樊山政书　　（近人）樊增祥 着 

　　●目录 

　　自序 
　　卷一 
　　卷二 
　　卷三 
　　卷四 
　　卷五 
　　卷六 
　　卷七 
　　卷八 
　　卷九 
　　卷十 
　　卷十一 
　　卷十二 
　　卷十三 
　　卷十四 
　　卷十五 
　　卷十六 
　　卷十七 
　　卷十八 
　　卷十九 
　　卷二十 

　　●樊山政书自序 

　　昔余宰渭南六年、尝裒其公牍批判、付诸剞劂、已数千部、流布人间矣、光绪己亥春开缺、以道府用、辛丑夏遂擢秦臬秋摄秦藩事、其自治文牍、一如为令长时、每一批词挂发吏民传写殆徧、癸卯以后、秦中官报、即以吾公牍为资料积久手藁多至盈尺、戊申秋、莅江藩任、时新政繁兴公私困匮、事?于秦者数倍、然亦时有批荅、为人传诵吾乡李茹真大令、劝付排印、以供众览、乃发陈臬以后之公牍、自辛丑迄庚戌凡十年、厘为二十卷、名曰樊山政书、属夏午贻编修校雠删订、而付李君督匠排印、曩张文襄师、最爱鄙文、每秦报至鄂、欣然披览、时对僚属诵之、且曰、云门下笔有神、每言出若口、必与人异、已而曰、藩司官不为小、而好作谐语、是其一病、感念斯言、为之泣下、今汰其甚游戏者、而仍间存谐语、聊志吾过、且实师言也、宣统二年七月二十五日、恩施樊增祥书、 

　　●樊山政书卷一 

　　恩施樊增祥嘉父 

　　批凤翔县武生严桂芳控词（陕臬任内稾） 
　　批华州里民局绅刘殿魁禀词。 
　　批临潼县民孙世定等控词 
　　批发遣人犯李从模呈词 
　　批醴泉县贡生罗经权等禀词 
　　批咸宁县生员刘德浚控词 
　　批定远厅民萧登清控词 
　　批白河县民张肇忻控族叔张雯词 
　　批紫阳县民马家骏控词 
　　批定远厅民妇李张氏控词 
　　批石泉县民吴兴武控词 
　　批保甲局陶令清折 
　　批咸阳县禀 
　　批合阳县武生曹殿奎禀词 
　　批葭州陈牧泽霖报得雨禀 
　　批同官县刘令禀 
　　批三原县六项月报清册 
　　批客民黄鑫武呈词 
　　批长安县绅民张锺秀等呈词。 
　　批咸宁县民谢文才呈词 
　　批长安县民孙广智呈词 
　　批宜君县民辛方保等呈词 
　　批蒲城县文童魏兰华禀词 
　　批临潼县印委夏朱会禀 
　　批安康县举人锺隆鉴呈词 
　　批咸宁县民薛源顺呈词 
　　批白河县文童彭金鳌呈词。 
　　批客民邵荫棠呈词 
　　批蒲城县商民杨海云呈词 
　　批长安县民牛金鸿呈词 
　　批咸宁县民张智明呈词。 
　　批鄠县土厘傅令禀 
　　批长安县李令弼臣禀 
　　批合阳县已革举人秦殿鳌呈词 
　　批临潼县夏令良材渭南县余令绍侨会禀 
　　批长安县民张富和呈词 
　　批长安县民郝应贞呈词 
　　批安康县举人锺隆鉴呈词 
　　批镇安县李令禀 
　　批富平县周令丕绅详 
　　批宝鸡县杨令调元禀 
　　批富平县周令丕绅禀 
　　批荆州驻防迎安等呈词 
　　批郿县民妇刘达氏呈词 
　　批西安府傅守世炜禀 
　　批山阳县民徐于干呈词 
　　批渭南县民焦振甲呈词 
　　批镇安县民商学英呈词 
　　批镇安县民商怀安呈词 
　　批西安府傅守世炜禀 
　　批西安府傅守世炜禀 
　　批长安县民任益谦呈词 
　　批渭南县详 
　　批武卫中军已革哨官陈明孝等禀词 
　　批耀州民殷灌翔呈词 
　　批长安县民任益谦呈词 
　　批汧阳县贡生李铭灌呈词 
　　批西安府详 
　　批淳化县详 
　　批富平县派支　皇差车夫陈万升等控词（署陕藩任内稾） 
　　批长安县商民谢万元等控词 
　　批客民黄鑫武控词 
　　批宁陕厅张丞守正禀 
　　批都司王元庆禀 
　　批关令觐光禀 
　　批富平县周令禀 
　　批商州张牧世英禀 
　　批藩司六房科呈词 
　　批扶郿土厘张典史禀 
　　批撞关厅赵丞乃普禀 
　　批平粜局钱令松年等禀 
　　批耀州刘牧峻德恳身殁后就便委吏目代理二三月禀 
　　批富平县周令丕绅禀 
　　批寇典史献忱禀 
　　批咸宁县商民郝万盛等控词 
　　批武功县黄令请留干武土厘刘令再办一年禀 
　　批西安府张守筠禀 
　　批厘局陶守呈折 
　　批余县丞鸿藻禀 
　　批安边厅全丞禀 
　　批盩厔县陈令兆焕禀 
　　批长安县朱令等禀 
　　批客民焦延泰控词 
　　批岐山县曾令士刚禀 
　　批鄠县王典史禀 
　　批石泉县民柯树人控词 
　　批泾阳县雷令禀 
　　批蓝田县绅杜艮棠等禀词 
　　批同州府周守铭旗禀 
　　批在籍分发甘肃县丞王崇熙控词 
　　批雒南县邓典史禀 
　　批渭南县禀 
　　批长安县道士张崇明禀 

　　○批凤翔县武生严桂芳控词（陕臬任内稾） 

　　民间无论何项生理行头抽用。钱铺家帮行用。乃闾阎通例也。该武生既开酒店。行头自应收帮。今虽歇业。然既被控押追必系从前拖欠未清之故。何得逞刁上控。而且两呈并递。一请提讯。一请宽免。细故固无提讯之理。饰诉亦无宽免之由。仰新任黄令。秉公断结。无任劣生恃衿来辕哓渎切切。词不遵式。姑宽免责。即仰该武生迅回凤翔投案勿延词发仍缴。 

　　○批华州里民局绅刘殿魁禀词。 

　　阅禀不甚可信官车局之设系属奏定章程。原因岁歉差繁藉纾民力潼关渭南各设一局以便与省城总局通气潼渭两局通支东路五厅州县之差非渭局管渭潼局管潼置临潼二华于不顾也兹据禀称华州兵差仍由该州里局供支车辆。渭南官车局。不但不管华州里局之事且将华车全打过站。实属无此情理。候移会善后局。飞饬渭南委员。明白禀复以后东路五属之差。一体兼支协助。勿少偏枯车辆各送各站。随到随卸。随卸随回勿得轻打过站惟官车局遇有需车较多。雇觅不及之时乃须藉本地官绅之力。竭力帮雇。价由局发。此皆一定章程。因该生等不明此意。特为宣谕。仰即回局妥慎办公。勿延此饬 

　　○批临潼县民孙世定等控词 

　　禀词未免过火。孙世定以从九而当乡约。其不立品。可知镇约既非马牙。县差胡魁何能向尔等勒要马匹。尔等即居然买马三匹输之县厩。均属可怪。尔岂不知一次是情。二次是例。尔等既自开其端。此时又迭控不止。实属胡涂刁妄。姑仰西安府转饬临潼县。录案禀夺勿延 

　　○批发遣人犯李从模呈词 

　　此案现奉抚宪批司核议。查该犯非官也。身为人子。而为其父列款首送。依律问拟。发遣黑龙江当差。兹于起解之时忽称身系荫生州判。请照官犯例。委员护解前进在该犯之意。不过欲借官犯名目。为沿途逗遛讹。诈钱文之计。殊不知身为逆子。人人得而诛之。尔尚欲展平日棍徒伎俩耶。仰候即日发遣安置。所恳照曾任职官例派员伴送之处。应不准行。 

　　○批醴泉县贡生罗经权等禀词 

　　胡令到醴泉任甫及半年。并无更易之说。该绅等何必预为借寇之计。仰即回家安业可也。 

　　○批咸宁县生员刘德浚控词 

　　此案于四月二十二日。经西安府批饬成宁县。会同办赈委员。秉公重讯。何以时逾两月。未据禀复。果如刘生员所禀则陈寿昌等借赈。营私。法当惩究。陈寿昌既系被控待勘之人。着先行撤差候质。添委保甲局提调陶守会同舒令。于五日内将此案重讯详确。覆候察夺。刘德浚向系本分生员。惟自本司入都后。曾因讼案。大为端抚宪训饬。几干斥革此次禀讦或不至再蹈虚诬。且原被近在咫尺不难立刻传讯质究。该守令等。勿再因循切切禀发仍缴 

　　○批定远厅民萧登清控词 

　　本日接两呈皆定远厅民。何彼之好讼也。禀词支离荒诞无情无理。不准。 

　　○批白河县民张肇忻控族叔张雯词 

　　胡说不准 

　　○批紫阳县民马家骏控词 

　　尔以紫阳县民。不远千里。来省上控。而所控者。无非买卖田地。钱财胶葛之事。辄敢指控被证九人之多。其健讼拖累。已可概见。本应惩责押递。姑宽申饬。现在兴安张太守回任在即公廉明决今之召杜。尔如实有冤抑。就近赴府控欣勿得来辕攀诬妄渎干咎。此饬。 

　　○批定远厅民妇李张氏控词 

　　为买卖田地之故与族众结讼不休。辄欲本司提人于千里之外。居心阴毒已极。不准。 

　　○批石泉县民吴兴武控词 

　　石泉县吕令。诚属颟顸然决无故纵正凶。自担四参处分之理。尔父被窃贼刀戳九伤致毙。原差获犯。自应带赴县城何以将该凶犯带至事主家中对质。凶犯到堂。即三木在前。犹不吐实何以张尧成等一到尔家。即自认窃财杀人不讳。地方官遇有命案。幸获正凶。惟恐其狡供避罪。岂有当堂教令翻供之理。呈尾谓吕令清讼册多是具文此因本司前札饬兴安府。谓吕令造赍清讼册籍荒唐敷衍。尔遂援为口实冀激本司之怒。准尔呈词尔之熟衙惯讼。亦可见矣。试问吕令造册不实。尔一细民从何得知不准并饬。 

　　○批保甲局陶令清折 

　　清折阅悉刘德浚贪诈无耻。挟嫌妄控。该印委仅予申饬。未免过于仁厚。惟案已讯结。姑予查销。以后刘德浚倘再肆矫诬定行详责不贷 

　　○批咸阳县禀 

　　石令假借堤工报効朦混列保俨然道员。赴豫买粮。言不顾行迹其行事。所谓反中庸而无忌惮者也。此次咸阳交代援涂故令之例预支一月夫马工料银二百八十余两实属厯任所无以保升之生观察。而自同于革职之死知县不惟无耻抑亦不祥。此人果至监司。何钱不要何事不为所请预支驿站正项一节。本司衙门未据禀陈有案查交代系藩司主政驿站则本司专责。石令并不关白辄敢平空列抵。实属胆大妄为。着于交抵折内先将此款删除再同监交三面清算。勿任狡赖取巧切切。仍候藩司曁粮道批示缴 

　　○批合阳县武生曹殿奎禀词 

　　语多过火。捏砌显然姑仰同州府遴委妥员。会同合阳县秉公集讯。如虚照例坐诬。勿稍徇纵切切。词发仍缴。 

　　○批葭州陈牧泽霖报得雨禀 

　　阅禀慰悉该牧曩在天津为李旡?心伯夫子所激赏。本司耳熟其名今兹小试牛刀不减武城弦诵。惜哲人萎矣。不得闻莞尔之音可胜嗟怅本司公冗未暇作函。偶览来牍奉寄数语。以代面谈此缴。 

　　○批同官县刘令禀 

　　向来吾陕吏治。甲于天下顷年以来。渐开贪诈险刻风气上司因吏情纯实恒以宽厚待人。属吏因上司宽厚。渐致肆无忌惮。于是厘金委员。有私雕假戳。作奸犯科者。候补公馆。有仆殴其主。噤不敢发者。胆大无耻。官常荡然。兹据禀称前任顾令。与孙庭瑞等。办理同官赈务。短发浮报。请饬顾令照数持出。庭瑞等归案讯办等语。究竟赈银赈粮。是谁吞蚀。并未查清。如果顾令一人吞赈岂持出即能了事。如庭瑞等朋分图利。则顾令一人赔缴岂不偏枯该令到任以来一再禀讦前任。是否无瑕戮人因公起见抑系交代挟嫌藉端报复顾令近在省垣。仰即日明白禀复。听候澈究。仍候抚宪曁藩司粮道筹赈局批示缴。 

　　○批三原县六项月报清册 

　　本司六月初九日到任。该县近在三原。于六月二十日具申犹用前署司之衔。此即胡涂昏愦之一端。原册一并掷还。着据实另造。每月有案若干。一一注册。不准遗漏一案。此饬。 
　　查阅来册。四月一月。上控十六案自理。无三原之民竟一月不打官司乎抑因该令不能问案不屑告状乎。该令腼颜注册。深堪怪异。以后倘再如此率意填写。定行详撤不贷再阅五月一月每五日之中必报自理一案。不少不多。竟是印板文字此系何等劣幕所为。仰即日驱逐出署。免致该令受累 

　　○批客民黄鑫武呈词 

　　尔何时聘贾天益之女为妻。财礼若干。何日在咸宁。具控既经咸宁断结。何又歧控长安。尔以崇阳客民。在陕作何生理。家乡岂无好女。何以在此求婚。向来上控呈词必牵控差人。为耸准之计。长安朱令非差役所能朦蔽者也。仰即赴县投审。定有公断。此呈不准。 

　　○批长安县绅民张锺秀等呈词。 

　　长安县朱令。今之循吏当此年饥谷贵。民命倒悬之时。如果仓正吴永春等。将仓粮偷卖私吞。业经尔等屡控有案岂有任听门丁书差。上下其手。不为追究之理。此案。仰长安县迅速集讯如吴永春果有侵吞。严追不贷。如贾鱼辛得捏情妄控亦即秉公究惩。仍将讯断情形。据实禀复候夺。词发仍缴。碑文附。 

　　○批咸宁县民谢文才呈词 

　　尔房屋为黄姓霸占。问官不问情由。将尔责打。判云房归黄姓兴利二十年。改准六年。令人不解。天下容有霸房不腾之佃户。断无如此胡涂之委员。既经控府。改发长安审讯。何必多此一控。仰赴长安投案勿狡。 

　　○批长安县民孙广智呈词 

　　据称尔父同产五人二房故绝。尔大伯之孙。承嗣。三房亦绝尔胞弟承嗣。本无官司可打。突于去年秋间。尔表叔刘光祖。忽言大房之孙。不应为二房之后。遂令尔四弟承嗣。是尔一门吞并三门之业也。此案若经本司审断尔侄孙丁承继二门多年。所有二门产业。仍归孙丁承受。尔四弟不得霸继。尔于尔大伯死后。胆敢欺凌孤寡。勾串混帐无耻之刘光祖改继夺业。应将尔与光祖痛挞久枷。以为贪狠丧良者戒。仰长安县查照批示事理如法枷打。勿稍轻纵切切。必须孙张氏及其子孙丁肯为乞恩。方准放孙广智刘光祖出押。词发仍缴。 

　　○批宜君县民辛方保等呈词 

　　据称尔等贫无立锥。奄奄待毙。何以荒旱一年之久。居然活到如今。张登科等散赈不公。乃阖县疾首痛心之事。何以仅尔三人出头说话。尔辛方保乃极贫之饥民。何以具控到官。既罚钱十六串。又被差役讹钱三十串。尔既有此钱。何得自称贫民。尔三人当雨泽已透之时。有田不耕。不远数百里。来省上控。其非善类可知。仰即迅速回县。补种晚秋。倘再缠渎。定即押发不贷。 

　　○批蒲城县文童魏兰华禀词 

　　本司幕中。并不需人。无从位置。仰即知照。 

　　○批临潼县印委夏朱会禀 

　　此案综核。前后案情。冯黄氏之死为冯西英父子致毙无疑此称冯义杀媳栽诬。荒谬万状。不得以事无质证。任其狡展逃刑。仰临潼县迅即依限审解。以惩凶猾。冯靳氏因其夫冯西英己死。二子在押。觊以一控翻案。既经该印委员等讯属子虚。应即撇去诬词。专鞫正案。冯春彦系原控正凶又系己死冯黄氏之小功服侄。案关服制。病非垂危岂能听其捏情保外。着迅速定供收禁。照例议罪勿延。并移委员知照缴。 

　　○批安康县举人锺隆鉴呈词 

　　满纸虚言。意在耸准。而适自彰其妄。尔锺姓欠龙姓之钱厯年清还有据。嗣乃借荒拖抗。债主呈控。问官比追。乃正理也。来呈突作惊人之笔。谓三月望日。练役四十余人撞门入室。将尔父母。乃尔一并殴打受伤。到案后官将尔父掌嘴收禁果有如此冤情。尔何以迟延百余日之久始来呈控讼因帐债而起。而被告多至四十五人。实属荒谬万状不准。 

　　○批咸宁县民薛源顺呈词 

　　欠债还钱一定之理尔不还钱。自然讼不得结。仰照谳局原断迅速清还。勿得渎讼。此饬 

　　○批白河县文童彭金鳌呈词。 

　　禀及粘单均悉。本司甫离赤紧。深知上控之案。十讼九虚从不轻率准理。独此案查阅前后情节。张令可谓荒谬万状矣。查彭金鳌之母彭黄氏在日。因金鳌多病。适族弟彭贵玉妻故。遗子金魁无依。经黄氏认为已子。贵玉旋即占其房屋。黄氏控官退嗣。复经亲族调处。令黄氏分给租课十七石。金魁带业归宗。此光绪十四年息结之案也。二十二年黄氏身故贵玉三次翻控。节经汪胡两令严批不准。至张令任内。派金鳌捐钱六百串。已交三分之一。下余四百串抗交被押。贵玉乘机图业。斗翻前案。小人贪妄。事理之常。无足怪者。独不解张令何凭何据。竟将金鳌断为姓马。金鳌之妻。断为姓彭。立将已故彭黄氏三十八岁之子。逐离门户。将此家产一半。归彭贵玉承受。一半充公。如果彭金鳌以异姓渎宗。则十余年前互控处息之时。贵玉之祖尚在。何肯具禀请销亲族彭如文等。何能任其渎乱。贵玉金魁。何以不实时翻控。是贵玉之控。明因其嫂黄氏身故。弱侄易欺。又窥该令正当勒捐不遂之时。巧试其诪张之技。该令胡涂任性。竟将人嫡派子孙。立时斥逐。祖遗家产。官民平分如此断案。争继者欺天夺嗣。问案者坐地分赃。直是强盗作官良民尚有生路耶。此案恐非兴安府县所能了俟即日遴委妥员。速赴白河县。将全案人证卷宗。飞提回省听候本司亲讯判断。仍仰兴安府。迅饬张令。将讯断此案缘由因何令亲子改姓家产充公之处。详悉禀复候夺该房即具札稿送核。勿延。 

　　○批客民邵荫棠呈词 

　　此案尔去年何月呈控。何人何日断令陈应鸾将铺底清交尔于何月何日覆控应鸾何日潜逃。贾世美窥尔回籍何时具控长安。长安县何时将尔子管押。来禀一味含胡。未便率准。着另叙明白禀词候夺。 

　　○批蒲城县商民杨海云呈词 

　　尔被恶差屈德。借端讹诈私刑拷打。并将尔铺内银钱衣物掳掠一空尔不在县具控辄来省垣渎请提究。尔独不闻越诉笞五十乎。仰即迅回蒲城县具呈催案。越诉不准。 

　　○批长安县民牛金鸿呈词 

　　所控是否属实。仰西安府转饬长安县。查明该村约潘效岳等。有无弊混抑系该十三家挟嫌妄渎。现在赈务功亏一篑。务令贫民终始沾恩勿任构讼为要。词发仍缴 

　　○批咸宁县民张智明呈词。 

　　此案既经前两任讯断有案栗委员何能将张姓之业。令刘姓霸买。仰咸宁舒令捡查卷宗。秉公亲讯。断结。仍将讯断情形。据实禀复勿延词发仍缴。 

　　○批鄠县土厘傅令禀 

　　据禀已悉胡步瑗兄弟虽有应得之咎然已罚足蔽辜。刘大朋控涉虚诬足见不安本分此次姑从宽销案。以后倘该武举再来混渎严惩不贷。此缴仍饬鄠县李令知之。 

　　○批长安县李令弼臣禀 

　　据禀黄良廒因粮构讼一案。情形极为明白晓畅。持论亦极公平。此案始于吴永春擅粜仓粮。雷德彬挟嫌呈控。两造均非善类。周故令断令吴永春交卸仓事。雷德彬归还欠粮判断亦颇平充。继而吴永春举其姻亲罗荣接充仓正。虽曰接收清楚而此中弊混。不问可知。观于罗荣甫充仓正。即请将粮石出放。得息修仓。明系觊加收以补吴姓之亏借修仓以邀县批之准。周故令并不查询仓之应修与否粮之当放与否。贸然准其出易。而罗荣遂得独断独行将仓粮一齐粜卖。此则前后两仓正狼狈为奸。而实由于周故令之颟顸无用也。去冬饥馑荐臻仓空如洗吴罗之罪。百喙奚辞。惟雷德彬借乡民乏食之故。纠人向吴永春滋闹。托于公义。实挟私嫌。永春不自咎从前擅粜之非。而但挟目前争闹之恨。人不控彼。彼先控人。是张锺秀等之上控。实永春激之使然也。此案屡经该印委等訉明。将吴罗二蠹押追。张锺秀等。自应遵断息讼至于惩罚贪劣。亦宜体谅人情。当日出粜之价与荒年粮价悬殊。罗荣错在从前。原不料凶荒至此今欲其照数买补恐置之死地。亦难如愿相偿况衡量有一定之经。何能将京斗强作市斗。此则张锺秀等之偪人太甚也。来禀因张锺秀等屡控不休。恳乞交谳局讯断。殊可不必。本司以一批了事。查吴永春老而无耻。既将官粮擅卖。以为侵盗之媒。复举私亲接充以为弥缝之计。居心实属狡谲。惟其人已死尚复何言张锺秀控人可也控鬼何益乎应勿庸议罗荣以顶缸之鼋为盗粮之鼠诚属罪有应得。惟其子已褫衣顶其身久系县庭。荡产倾家恶人恶报张锺秀等尚复蔓讼不休。亦可谓无恻隐之心矣。罗荣着照该令原断。将钱交足。即行释放回村。该父子永远不准再预仓事。此案经本司批结以后倘再有渎控者定治以健讼之罪将此批牌示辕门俾众周知此缴 

　　○批合阳县已革举人秦殿鳌呈词 

　　尔于光绪二十三年。因图奸池银子之妻。经邠州王牧。详请斥革。查阅原卷。池豆氏住窑窗扇有撬落痕迹。脖项有揢伤指印。尔央成连池春管和。亲手书立认非字。据经池春证明在卷。尔之淫恶横霸。仅止斥革。未办余罪已属便宜。乃事隔五年。辄敢朦胧呈恳开复。实属胆大胡涂。不准。并饬。 

　　○批临潼县夏令良材渭南县余令绍侨会禀 

　　此案情节。本司久己洞悉。冯西英父子。因与冯义挟嫌。砍毙其媳冯黄氏。嗣乃诬指冯义杀媳图赖。实属凶狡荒唐。案未成招。而西英在保病毙。不可谓天道无知也。西英之妻冯靳氏因见其夫已死。二子在押。计图免罪。递控省垣。兹据该两县讯明。西英死由于病。绝无凌虐情弊应无庸议仍仰临潼夏令。速提要证冯顺情等到案秉公质讯务得碻情。按例拟解勿延。 

　　○批长安县民张富和呈词 

　　张元抗纳粮钱。尔不在案呈催。辄请本司提究。实属荒诞胡涂。不准 

　　○批长安县民郝应贞呈词 

　　尔恐县详不实。然则尔禀即一定可信乎。可谓胡涂谬妄记责百板。倘再妄渎。押发不贷。 

　　○批安康县举人锺隆鉴呈词 

　　此案查阅姜倅原详。尔分居叔祖锺世蕙。欠龙天辉之钱以稞抵债绝不与尔父子相干。而尔父锺远猷。充青泥铺保长。因案革退自恃为举人之父。横行乡里。详称窝赌磕诈。提府讯明追赃。已非一次。此案以不干已之事渎告不休而又敢取世蕙抵债之稞谷。填已身盗食之仓粮。种种刁横。深堪痛恨。姜倅仅予掌责。可谓轻描淡写。罚不蔽辜。若遇本司。早将尔功名详革。将尔父笞臋梏颈。以快人心矣。尔父子均非善类。其乐于滋事也。如飞蛾之扑灯。其惯于上控也。如鸦片之有瘾。本司半月之内。接尔三呈。批驳复来。深为胆妄。此次粘呈公呈一纸将姜倅极力痛诋。而皆系无据之词。且既系公呈。何仅写张子绶一人名字。是窃名耸准。诬害地方官。显而易见。仰兴安府提集全案人证卷宗。秉公碻审。如该举人控涉虚诬。即照例详革。拟办。并仰西安府转饬两县查传该举人到案。押发兴安府收审。勿任逃匿切切。前后三呈并发仍缴。 

　　○批镇安县李令禀 

　　据禀该令捐廉四百串。在县城设义学二处。又由官绅共捐钱三百串。设立兴仁公所。施舍义材。俾童蒙各得师资。而骸骨不至暴露。意至善矣。语曰。惟善人能受尽言。又曰。春秋责备贤者。本司有药石之言。为该令告。其平心听之。吾辈作官。但求有济于民。不在铺排门面。来禀意在化民成俗。毓秀育才。题目何等重大。及考其实。则所谓延订品学兼优之儒者。不过本地生员两人而已所成就之人材。不过七岁至十五岁之童二十人而已该县幅■〈巾员〉七百里户口当在十万以上。贫民老病而死者岁不知若干人。而仅以三百串之息钱制棺。岁不过数十具。所施亦甚狭矣。此等事尽一分心。有一分效。该令为此。自较庸庸尸位者为优。若必扬厉铺张。则未免好名之过。盖事本寻常应办之事。无可矜夸。财为称心而出之财。何云借垫。乃曰俟筹有的款。即陆续归还。该令还不足数。即列入交代作抵等语。不知此款该令如何自筹。后任又如何续筹。设竟筹措无方。全作抵款。是该令不费一钱。而实受创立义塾之名。后任不居其名而实受四百串虚抵之累。似非君子所忍为。而亦非后任所能受也。至义学义材。共捐本钱七百串。发商一分五厘生息。若发之穷商。彼愿领而我不放心。若发之富商我放心而彼不愿领各处商情困苦。每有官款以七八厘生息犹且不愿。而况一分五厘乎。是该令享其虚名而商名受其实害。又非君子所忍为也。此事以本司断之。义学之四百串既系该令已出之财。应即作为捐款再由绅富捐助二百串。合为六百串。发商八厘生息。则在该令为实至名归。在捐户必闻风兴起。在商民必乐于承领。而后任必力守成规。本司所言。全系为该合打算谅必不以规为瑱也此缴 

　　○批富平县周令丕绅详 

　　来详叙次极佳非寻常幕友所能西同等属藉尸讹诈之案不一而足此案李老八即李毓睿因其堂兄李丁柱客死美原逞刁诬控事阅三年官经三任坚以病故作为殴毙渎请开棺此等荒谬控呈亟应于众证晰明以后将原告痛加刑责以儆刁诬而节经堂讯仅将李居儿笞责一次李老八一无所苦转以丁柱遗银付之在县令以为宽待尸亲而该民以为畏其上控于是愈控愈刁揣知县官决不轻易开棺乃坚以检验为拖累图讹之计该令接审此案明则明矣殊欠老辣此案三次覆鞫之时居儿已逃匿矣宜将蔓讼越控之李老八先行交差看管押令出具无伤反坐切结如不具结立即痛打久枷方为痛快乃计不出此竟听李老八袭居儿故智一去无踪案则完矣试问如此健讼之刁徒拖累无数平民蔓延三载光阴而终以一逃了事始终不知刑杖为何物世间如李老八者正不乏人何所畏而不上控乎且何以对久受拖累之一干被证乎此案准其详销而原告定须反坐仰即选差干捕严拿在逃之李老八李居儿务获究办并由本司札饬白水县一体搜拿如共拿获到案即行查照省章将该二犯锁系铁杆五年以为诬讹者戒大凡善断案者如盛暑食瓜清凉沁膈其宽缓者如病夫打狗不闻棒喝之声徒长猲骄之气而已该令是解人聊复发之此缴 

　　○批宝鸡县杨令调元禀 

　　据禀已悉大凡作文惧逢里手论事怕遇行家所谓真人前道不得假话也禀牍不在说得好看须有实际江南恩方伯通饬清理监押并移各省照办此等官样文章见亦多矣本司生平服膺为政在人一言会做官者有班管何害不会作官者无班管更足为害论班管之弊者不过蠹役私押勒索钱财锁闭黑厅械系籓溷然使县官勤明严毅此弊不禁自消须知始立班管者确为省事起见非酷吏乃好官也土棍积窃岂能一一照例拟办薄责释放终于害民重责久押庶几知悔户婚田土钱债细故一堂了结可谓明决矣然具结下堂或应交钱或应交人或应交房交地均抗不交再控再讯再结再抗终无了期一经管押莫不如期交领完事此则管押之效也来禀谓在押者不敢令过十人此等门而语可与他人言不必向本司道天下凡事无一定格式果吾民皆善良虽报狱空可矣如其民多刁劣即押至二十人不为多岂有永远不过十人之理且所以被押者皆有罪及可恶之人其身皆有未了之事是以苦之以冀速了向来监犯有口食班管无经费凡在押者皆自备资斧冀以发其悔恨之心消其健讼之气也来禀云茶水饭食勿令失时不知此款归谁持出果如所云既有香洁之房栊又有应时之茶饭凡贫困无业之民皆以不得身入班厅为恨矣总之恩方伯之通饬乃本司所不为该令之复禀亦本司所不取接阅此禀意有未惬援笔直书未详其来自何县出自何人及覆视之乃知是吾同年也搁笔一笑缴 

　　○批富平县周令丕绅禀 

　　据禀已悉马文灿父子财雄一乡仅以三百六十金助振其囤麦百石应罚二成复经该令宽免于该民可谓厚矣乃延欠捐款至今犹亏百六之数当此痛定思痛之时所有已捐未交之款均须收齐以为善后之用该民一人抗缴势必众户效尤大局攸关岂能姑息仰将马文灿传案不但缴足三百六十金并令再出小麦二十石以作籽种既为富翁破悭亦于贫农有益倘敢吝延责押比追勿惧其上控也 

　　○批荆州驻防迎安等呈词 

　　据呈已悉此次培库厅之从堂叔恩英恩崇来陕向其侄索银一千四百两有翻桌砸碗撕衣耍刀等事同乡同寅共抱不平恳本司作主前来不得已传唤恩英等来案讯据恩英等供同治元年早已各居另爨今因家有婚事来陕要钱等语查培令虽经借补库厅实缺尚未到任以久经分居之族叔而向囊无一钱之堂侄逼索巨金甚至持刀相向而培令始终未向本司控诉一语为之叔者太觉横暴且恩英恩崇皆系荆州驻防旗兵既未奉差又未告假无端远涉千余里在本司案下滋事讹人理应禀请荆州将军销除旗档责递管束姑念到案尚知悔惧从宽断令培令持出银二百两俾其速归以后永远不准来陕滋事恩英恩崇均已俯首遵断本司恐其再回公寓又起衅端特令在臬司狱衙门暂住数日俟培令将银交到即速起身免其叔侄见面怄气此亦断案者之苦心也兹据尔等保领前来尔等既系同乡仰即迅催培令将二百金措齐交领俾该二人即由司狱衙门起程回荆岂不省事所请保外之处碍难准行仰即一体遵照批挂发此呈及红谕一并存案 

　　○批郿县民妇刘达氏呈词 

　　此案现据凤翔府招解凶犯李银柱到司尚未审转兹据禀控核与县详大相径庭是否该氏挟嫌报复抑县审实有未碻亟应澈底根究李银柱着先交谳局由西安府专委程埙姜渭朱祖绶三员细心研鞫一面提集许五常傅世祥贺思恭刘涝娃到案隔别研讯期成信谳并仰凤翔府严饬郿县胡令迅缉逃凶党大务获解省以凭质究禀及原卷并发仍缴 

　　○批西安府傅守世炜禀 

　　查此案前奉部驳拜霖开堂放飘计匪四十余人逆迹昭著拟以绞候未免养痈贻患等语此次加重办理仍遵照部示更正似不能照平日缉获会匪审实立决之例径由本省处决仍应转详咨部核覆后再行就地正法仰即据实具详以凭核转勿再延宕切切此缴供折存 

　　○批山阳县民徐于干呈词 

　　所控语涉离奇殊难凭信仰新任商州君牧查明禀复候夺词发仍缴 

　　○批渭南县民焦振甲呈词 

　　此案本司在渭南任内以批为断何等详明焦联甲何敢违断霸继仰余署令查照前案迅即秉公集讯断结如联甲定不遵断亦即据实详请褫革勿任延讼焦家所捐赈银一万两已交齐着并案催收勿迟词发仍缴 

　　○批镇安县民商学英呈词 

　　尔以胞侄控尔长门胞伯商怀恩又代尔三胞叔怀安控其长兄一日之中怀恩迭遭胞弟胞侄恶言痛毁实兄尔一人所为足征狡谲阴险而且控情怪诞无证无凭不准 

　　○批镇安县民商怀安呈词 

　　控情荒诞万状尔双目被尔长兄商怀恩挖瞎事隔十六年始令尔侄来省告状仰尔叔侄一齐来辕听候讯验如果尔两眼实系被挖即将尔等押发商州交州牧提审如系天生瞽目或因病成瞽定将尔叔侄一并坐诬不贷 

　　○批西安府傅守世炜禀 

　　立令能否听讼本司未敢深信俟徐徐察之缴谳局问案与县署寻常词讼不同案关生死罪关出入老手高才犹或时有舛错用人不可不慎也往年发审局有旧五鬼新五鬼之目如贺培芬焦承绰杜树勋等皆名在鬼箓之中真谳局之耻也本司为吏多年既于事畧有体会亦大有鉴诫是以不得不慎知我者当不怪也又批 

　　○批西安府傅守世炜禀 

　　此案李盈保与宋克明合伙生理因生意亏折兴讼嗣经断结两造无甚深仇盈保嗣又强收克明苞谷认赔未赔是盈保自已短理何能怨人怨且不可何至顿起杀机预谋刃毙且谋杀之事大半在昏夜之时与无人之地今盈保之谋杀克明竟于青天白日之中下此毒手而又为张皮匠所见谋之不臧一至于此以情理论原详未免荒唐兹由该府覆讯尽反原招而此间又无人质证自应发回安康县就近覆鞫俾成信谳新任陈令老练精详必能得其要领候即日发回另招解勘以免枉纵此缴 

　　○批长安县民任益谦呈词 

　　家庭不睦讼属寻常何至传案数月一堂未过仰长安县于五日以内集讯断结具报勿稍延袒词发仍缴 

　　○批渭南县详 

　　史秉刚自得延长拔贡遂尔胆大妄为曾经其世父国荣首送嗣由亲友恳息本司宰渭时冀其过而能改从宽销案今乃如此不堪亟应褫革严比除国荣国华两房各应摊赈银二百六十三两有零已为秉刚吞蚀应令如数限三日内缴案外其史国富名下应交之二百六十余金着加一倍持出以示罚锾而资积谷倘敢抗违即予笞责不贷仍候抚督学宪曁藩司粮道批示缴 

　　○批武卫中军已革哨官陈明孝等禀词 

　　阅禀不无可悯该七员及刘攀龙一员共计八人拟每人每日发米一斤先发二石四斗为一月口食在赈余项下动用候即日移请藩司照拨以恤饥穷以后按月支给自进监始至离监止该官犯等各宜安分守法勿稍纵恣切切 

　　○批耀州民殷灌翔呈词 

　　刘牧并非任人播弄之人岂能信差纵匪仰州牧明白禀复候夺词发仍缴 

　　○批长安县民任益谦呈词 

　　本司在首县时或有委断不公每求亲讯从无到司越诉者仰尔自求县公亲訉勿得越渎此饬 

　　○批汧阳县贡生李铭灌呈词 

　　弟兄析箸即有不平可凭亲族理处理处不公可向县官具控即使县断不公为君子者当以天伦为重财产为轻岂有控省恳提害人而兼自害之理况县官未必胡涂而来词系属一面照例不准 

　　○批西安府详 

　　来详阅悉此案刘令原禀顾令短发浮收各节意存倾陷语过刻深本司知其不实是以发局提审兹据质算明确顾前令及仓绅孙廷瑞等并无亏蚀情事应勿庸议查刘令自云冒昧禀揭由于仓书王晰章之挟嫌诬害官吏均属居心不善惟刘令业已接清交代不敢始终诬执从宽免议王晰章确系蠹吏着重杖一百递籍革卯管束永不准更名复充以示惩儆仍将革递日期具文申复勿稍徇纵切切缴 

　　○批淳化县详 

　　详称刘高娃因索欠起衅揢伤强德芳咽喉致死案情种种未确查高娃托其表叔强德芳代觅雇主同赴泾阳谋事不成又回淳化因无盘费高娃脱衣质钱花用查强德芳之往泾阳为探亲也岂有不带盘费之理往返七日食用几何高娃衣服当钱几何当在何处有无当票为凭此皆案中关键何未问及高娃既有心索欠身在强家寄住当强德芳持钱赴县买麦之时即应在其家中索讨何以跟随入县突于半路索偿以致彼此争闹经人劝散毕竟闹在何处劝者何人劝散以后德芳自必直赴县城高娃逗遛何所直至天晚德芳买麦转回适与高娃相遇于无人之处何其巧也德芳五十三岁高娃二十七岁老壮相鬬其胜负不问可知高娃既将德芳掀倒扑压其上有何情急之处竟一手揢定咽喉至死不放谓非有心致死其谁信之况高娃一穷人耳衣服质钱至多不过数百文以数百文之故手揢其表叔至死应如何追悔恐惧乃人死以后不但取其麦而且剥其衣直与强盗无异谓非预伏中途图财谋命又谁信之向来牧令不谙律例幕友狃于积习恒持救生不救死之说将谋故重情一律改为鬬杀殊不知生者漏网死者埋冤非积福也乃作孽也本司向来办案不存成见务在得情该令服官垂二十年何犹荒率如此仰照指驳各节悉心推鞫必成信谳仍候督抚宪曁盐道批示缴格结存 

　　○批富平县派支　皇差车夫陈万升等控词（署陕藩任内稾） 

　　外县差车既已来省自有局员点验接收岂能由该县绅役私行卖放兹据禀称富平二次来车三十五辆竟由劣生周荣私放十七辆回县果有此事车马局委员岂竟毫无觉察倘县县如此车马尚敷用乎仰该局员迅速查明富平来车一共若干辆已用若干辆现存若干辆有无卖放情事即日禀复候夺 

　　○批长安县商民谢万元等控词 

　　据禀各情延泰盛实非人类仰长安县传齐人证速送本司亲讯惩断 

　　○批客民黄鑫武控词 

　　似尔之顽钝无耻缠讼不休实属罕见候饬两县将尔递解回籍以免陕民久受讼害尔如知机早遁为妙 

　　○批宁陕厅张丞守正禀 

　　贼犯岂有良民此案据称罗兴德等系听从陈积玉行窃临时畏惧携赃先逃不知行强情事禀请系石八年之犯夫曰畏惧曰不知者皆办案时不肯予以骈首之诛照例开脱其实情未必如此今锁系未及三年遽请开释在贵道可谓仁矣试问同行上盗者早经立决而一例分赃者两年在押一旦还家勿论贼性难移未必不复萌故智即此生死出入之际亦太觉不公矣应仍俟八年届满再行禀请察夺所请保递之处应毋庸议缴 

　　○批都司王元庆禀 

　　该都司因不服水土自行请假回籍何以又请留陕所请碍难准行此饬 

　　○批关令觐光禀 

　　该令在休沐之中关心饷项深为嘉赏所禀加抽五泉烟厘之论实获我心现值需饷孔急之会本司臆计惟有加抽烟酒糖税无大伤于民而甚有益于公仰厘金总局会同善后局悉心妥议以上三项应如何增收以益库储之处迅速详覆候夺仍候护院批示缴 

　　○批富平县周令禀 

　　据禀已悉查该县派车六十辆其实到者仅止四十三辆昨经车夫禀控绅役得钱卖放到案批局查复顷据车马局委员面称富平来车实短十七辆且于二十三四两日需车万急之时周绅避匿不见几误要差现在虽已　　启銮而户部运汴饷银尚需二百余辆所有各州县己传未到之车均应一律补齐限九月初八日以前到省听候拨用现值差务未竣而该令遽听劣绅之言议及棚帘报销之事车来何其迟报账何其速也况添置棚帘按四十三辆报销乎抑按六十辆报销乎总之此款谊应准销但须车数补齐差务办竣之后方准一律开报此禀不准仍仰严查未来大车十七辆究系因何短少该绅役等有无卖放情事迅即查明禀复候惩原控禀词钞发缴 

　　○批商州张牧世英禀 

　　孙把总之不安本分不言可知此次禀讦刘令童绅全系挟嫌诬禀此等营蠹亟应从重惩处以靖地方候会同臬司详请参革示儆仍候护抚宪曁臬司批示缴 

　　○批藩司六房科呈词 

　　本司向来不作刻薄之行郄深恨欺罔之弊藩司遇有差委以官册为底本到任之初官吏房应与须知册一并呈阅必待本司索取己属玩延乃索之七日漫不呈交及昨晨传唤经书郭逢沅当面回话始令其侄将官册送上已属可恶万分然官册既来逢沅若于此时当面引咎亦不过严加申饬而已乃二次唤令来见复遣散书王姓前来问逢沅何在始则曰有事继则曰患病尔等试思本司唤一办公迟延之书吏竟敢抗避不来以后尚能振作乎及三次唤令带病来见则称业已回籍问何日告假则称并未告假若书吏人人如此纪纲埽地尽矣该书孽由自作迫本司以不得不提尔等万分胡涂于业经斥革札提以后代为乞恩晚矣晚矣逢沅虽死乃其自寻本司心上无些微过不去处向来本司为政令出惟行断不徇情中止尔等此后俱当慎之于先勿得贻悔于后所恳免提之处照例不准 

　　○批扶郿土厘张典史禀 

　　满纸私话形诸禀牍实堪怪诧近来官场风气一坏至此不可不稍事惩诫候即日委员接办扶郿厘务宝鸡一缺该典史既不屑为听候详请开缺可也至抚辕文巡差使应仿争继不继之例永远不准充当此缴 
　　此批通行各府州县及各局员以后如有指名求缺求差者立即撤参不贷 

　　○批撞关厅赵丞乃普禀 

　　据禀已悉查焦故丞挪用公款至三千三百九十余两之多虽云以公办公而借欠之款必须有着向来交代例限綦严前任所有亏款惟后来出结之员是问该署丞禀称焦令挪用各银以华阴欠解本年春夏二季夫马工料银三千七百余两作抵如日后解款不到准其原接原卸果如所禀将来厯任递推永远虚悬伊于胡底现值秋收丰稔各属俱已开征仰即迅催华阴县将应解各银克日催收尽解以资弥补所请将来原接原卸之处未便率行立案致他县援为成例竞开诿谢之门该署丞素称果达当能谅我苦衷也缴 

　　○批平粜局钱令松年等禀 

　　据禀自系实情所有平粜米粮着自八月二十四日为始每斗再减钱一百文以资畅销而免霉变仰即遵照仍候筹赈总局批示缴 

　　○批耀州刘牧峻德恳身殁后就便委吏目代理二三月禀 

　　阅禀凄然该牧倘有不测必如所请此时安心调理以冀转危为安此缴 

　　○批富平县周令丕绅禀 

　　来禀极其详明此案地居两县之间讼阅三年之久三原坐收余地而富平永纳赔粮事之不公无逾于此据理而断富平返连城之璧三原归盗窃之弓最为爽捷乃禀末仍请札饬三原陈令转饬原绅会同富书将李枝茂所种张家里一甲地亩逐一清丈未免多事而扰民查原民李发与富民来彦祥等所争者张家里之余地也从来两县争田官各子其民民各欲辟其地此案富平盘龙里五甲地少粮多岁须赔纳数石该甲与三原张家里之一二甲毗连未讼之先合甲花户业经集众清丈一次惟李枝茂名下所种张家里一二甲地亩除正数外多地二十余亩因枝茂狡赖不承以致兴讼既讼以后经原绅赵生林会同富书二次清丈枝茂所种张家里一甲之地已溢出十四亩之多未及接丈二甲而生林避归李发歧控前任三原记令竟凭原绅王吉干一面之词将十四亩余地收入三原鱼鳞册内而此讼不可解矣查陕西丈量之法惟三原一县行之是以粮地相符富平是本司旧治夙有赔粮之累乃吉干原禀称此十四亩系往年清丈遗漏之地既云遗漏则必不足既无不足则非原地可知乃吉干则曰似系原地记令则曰添注册中殊不知地不可短亦不可多三原贪得十四亩之地而反致粮地不符已属背谬占人土地而累人赔粮枝茂小人不足责记令王绅何其自外于君子也此案当以最先清丈之二十余亩为断着李枝茂李发将所种张家里一二甲内诡混富民之地拨出二十亩归富平盘龙里五甲经收以补赔纳之数三原鱼鳞册续注十四亩字样即日涂销李发父子诡占多年理应追交粮银以补盘龙五甲厯年垫款惟事属己往姑免穷追至来延祥出李发之名代贝?仓代垫银十二两实因讼久不结事太不公愚民无知迫而出此银归李发认还延祥无罪本司断案最喜直捷敢不遵者着即来辕听候亲讯此案蔓延至此始于枝茂父子之狡赖继以赵生林之串逃误于王吉干之惝恍其词而成于记佩之胡涂成性法当分别枷杖斥革记过姑念官绅百姓都是愚人不屑与之怄气此缴并札三原县陈令知照全批挂发 

　　○批寇典史献忱禀 

　　尔嗣父在陕官声素好不意身后族人觊产欺压孀孤据称族叔寇敏盗窃契?钥匙更名朦捐实属衣冠败类况前抚宪任内现有递籍管束之案何以仍敢在陕西候补仰西安府立提寇正即寇敏到案检查原案面询李令等究系如何调处问明以后押令寇正即寇敏将契约交出业归原主并将捐照追缴勿任溷迹官场致坏风气切切禀发仍缴 

　　○批咸宁县商民郝万盛等控词 

　　此案于本月初三日经西安府督同谳局委员在本司署中讯问将延泰盛铺伙发县管押予限三日了案兹据禀称延泰盛抗不清款有意逾违仰西安府即饬谳员朱令前赴长安县将延泰盛就近提比以清讼蔓切切词发仍缴 

　　○批武功县黄令请留干武土厘刘令再办一年禀 

　　多管闲事 

　　○批西安府张守筠禀 

　　贵府莅任之初首先留意谳局人才是为操之有要所请增委及帮审四员无不辟举得宜深堪嘉佩准即如禀转详檄委以资臂助仍候臬司批示缴 

　　○批厘局陶守呈折 

　　查随扈各官到陕占居各会馆衙门启行以后损坏者不一而足自应修补完善惟会馆与衙署不无分别会馆系各省官幕捐建地方官借以办差此时为住客毁坏理当赔修衙署则官房也地方官与随扈诸公有主客之谊理应推宅而居陕省库支奇绌凡有禀请修衙署者概不发款此番京官借住岂能以公款赔修惟既据勘估明确又未便一准一驳姑从宽酌发工料钱文会馆按八折发给衙署需钱多者四折需钱少者五折即仰该守赴支应局具领分别发给以资修补勿延 

　　○批余县丞鸿藻禀 

　　本司事繁才短于同寅应接多疏良深愧恧来牍云云似以不见为恨其实本司心识久矣此缴 

　　○批安边厅全丞禀 

　　阅禀自系实情惟库款支绌亦为同寅所共谅所请借支廉银五百两准支给一半以示体恤因忆本司曩赴宜川县任亦曾借支廉银三百两实领得二百四十两今到藩司署任查明司库一切出款实无分厘克扣皆经手蠹吏从中吞蚀今与诸同寅明白宣示凡有借支等事准驳悉由本司作主既准给领决无克扣倘各该员领不足数准其面回本司必将吞蚀之人尽法惩办万勿含忍见好蠹书而转蹈扶同之咎切切此缴 

　　○批盩厔县陈令兆焕禀 

　　阅禀慰悉本年秋收丰稔十倍往年而愚民幸泽率多观望该令催科得力独征至二万三千余两之多当此库款支绌之时首先报解洵属有裨帑项尤堪风励同寅应记大功二次以示鼓励并通饬各属知之此缴 

　　○批长安县朱令等禀 

　　据禀已悉本司向来用人勿疑该令等均系实事求是之员可信其决无浮滥所请修补贡院工程共估钱三百六十串文着即在支应局具领克日鸠工仍逐日监视督催以期及早竣事此缴清折存 

　　○批客民焦延泰控词 

　　此禀及保状着长班持我名帖送西安府阅看迅饬谳员了结省累该民之被押由于只知有已不知有人又恃人情熟门面大差票甫传关说者已接踵而至不但阛阓侧目并获罪于地方官今之受累实由自取何尚不知反巳而徒怨人乎府尊爱民如子尔但能知过案必速结勿庸饰渎禀发仍缴 

　　○批岐山县曾令士刚禀 

　　去年岑中丞到任多所参撤颇不协于公论该县教谕张祝祥既经该令查明并无过失未便因前抚一时任性久令赋闲候即日禀商护抚宪饬令回任仍候抚宪曁筹赈局批示缴 

　　○批鄠县王典史禀 

　　微员苦况本司深知此缴 

　　○批石泉县民柯树人控词 

　　一日之内迭接三呈皆石泉民控李天民者石泉前任张令素称好官何至纵容劣绅为害乡里西安张守久在兴安不愧神君慈父今将三呈一并发至西安府酌量办理旧日子民必当异常关切尔等即往府署候示可也词发仍缴 

　　○批泾阳县雷令禀 

　　谢庭凤一小孩耳向章泾原厘金一月一解而庭凤征至六千余两屡催不应非存放取息而何业经本司撤差示惩而庭凤犹借商贾恳留之名计图延缓试问此等胡涂年少留在泾阳有甚好处该令竟为转禀圆通可嘉本司弗如也此缴 

　　○批蓝田县绅杜艮棠等禀词 

　　永寿请借拨蓝田差钱本属一相情愿兹据禀恳免拨早在本司意中然永寿暂挪此项差钱果能限期筹还则该局亦无妨暂为挹注以示恤邻之义候饬永寿出具认还切结存案该局再为拨给可也自此次借拨以后不准他邑援案再请该绅等放心勿虑此缴 

　　○批同州府周守铭旗禀 

　　禀及章程十条读悉为政之道更事既多而又心知其难乃能言之亲切动中窾要积谷为吾秦要政当此痛定思痛之际宜切绸缪未雨之谋吾旧宪仁政仁心所以为秦民计者至深且远所陈分年按亩捐备义仓之法岂惟同州之幸实陕西通省之仪型也惟鄙见所及亦有奉商者数端来牍谓关中宜麦法当收麦自明年麦秋始岁以为常云云查麦性不耐久储每三年即须出易出易数则累民亦深此宜商者一大县积谷备荒须在三万石以上非三数年不能收齐今年所收者在仓底逐年递收而递加其上至于四五年仓面干圆而仓底朽败矣欲谋出易不几如筑堤之翻沙取土乎此可商者二章程第二条谓豆谷耐久出放加息概令豆谷还仓与其出放令还豆谷何不开办即收豆谷乎况照章出七留三至交仓时断不能以七成豆谷羼入三成宿麦之内各瑞安得许多空廒为倒换之地乎此可商者三第七条谓摊派既定征收不难但期仓绅得人云云此一节似未详思也大县幅■〈巾员〉三四百里阖县至多不过十仓一仓所辖率数十里愚民多吝正供犹待追呼若听其自行纳仓恐无此事仓绅手下能役几人若按堡催交沿门索欠不惟无此办法适启仓正副畏避之心矣祥于此事是过来人深知收仓不易故敢贡其刍言此可商者四以管见言之莫若专收豆谷凡设仓处所俱建两廒或将一仓隔别为二一收谷一收豆今年秋成大半在九成以上即自今秋为始每亩收谷三升至明年豆丰则收豆谷丰则收谷总视民之易纳者取之收豆则免谷收谷则免豆如十年中稔大县可积至三万石中县亦可一万数千石矣其余所拟条条可行应即通饬七府五直隶州一体照办仍候抚宪曁筹赈局潼商道批示此致清折存 

　　○批在籍分发甘肃县丞王崇熙控词 

　　天下竟有如此贪得无耻之师儒仰鄠县李令立将原照追出限三日内申赍本司衙门以凭转发给领仍将陈训导指照勒费情形据实禀复候夺勿稍徇庇切切 

　　○批雒南县邓典史禀 

　　禀及再禀又禀曁钞录州批均阅悉佐杂虽微亦命官也而往往为人所轻由其不安本分故也前任雒南典史施锡寿初到省时颇有荒唐之目嗣补是缺十载于兹虽乏贤声亦无劣迹兹以衔恤去官委该典史接署因施典史在任置有家具作钱五十串该典史不肯接收躭延数月之久前任鬻财后任悭吝堂翁苦劝而弗听营学调处而不从全无同列之情不脱杂流之气微员贫窘犹属情有可原乃此不遵堂谕径禀本州岛及本州岛申饬该典史辄敢自撰不通禀词径请本司咨部照例议处实属荒谬已极查该前后任所争者不过五十串钱耳乃来禀牵引施典史讹诈当商已属挟嫌陷害又禀揭李令到任向该典史索到任钱十串又禀称商州一缺罗升牧岁得三万金李牧岁得一万金请本司提归公用因挟前任典史之嫌遂将本县本州岛一齐狂噬似此胡涂胆妄实属罕见罕闻邓寿龄即行撤任详请咨革递籍管束所禀各节系属挟嫌攻讦照例立案不行尹牧李令皆关中循良之选本司断不信其捏诬施典史果有讹诈摊派情事商民岂能缄默况系丁忧回籍人员应毋庸议除牌示外仰商州尹牧转行下县一体知照毋违缴 

　　○批渭南县禀 

　　据禀己悉应即如禀更正惟查该县民粮就　跸路左右各三里豁除不过免征九千余两而华州刘署牧面禀该州钱粮竟免至二万有余渭华壤地相接何以参差若是之甚候即日遴委妥员前赴咸宁及临渭二华逐一查勘或有去年查报不实以少报多即应一律更正俾归划一而免参差盖在官不可屯膏而下民岂宜漏赋况东路州县毗连此少彼多适启民疑而干部驳各该牧令务先将　跸路两旁里数较准地亩查清应免若干与上下站通周比对务令相符一俟委员至日会衔禀报夺此缴 
　　从咸宁起至潼关止二百八十里每一里应免钱粮若干此有一定之数者也各州县计里折算里数长者多免里数短者少免然决不能参差倍蓰去年各牧令各办各事彼此绝不商量以致多寡悬殊各凭臆断此次委员会勘实亦不得已之为诸君谅之 

　　○批长安县道士张崇明禀 

　　禀词组织甚工该道衲因见景龙观归坊约经管日就倾颓欲得住持其间照料香火立意甚善事属可行惟此观向归臬司衙门主政仰赴臬辕具禀听候主夺可也 

　　●樊山政书卷二 

　　恩施樊增祥嘉父 

　　批汉中厘局张守禀 
　　批鄜州劳牧启恂禀 
　　批耀州绅士公禀 
　　批商州尹牧禀 
　　批西安府书办陈福堂控词 
　　批客民张敬顺控词 
　　批胡司狱禀 
　　批临潼县禀 
　　批王廵检禀 
　　批城固县生员赵丛蔚禀词 
　　批临潼县粮正汪德盛等禀词 
　　批临潼县民刘铭章控词 
　　批咸阳县讲生崔鼎铭控词 
　　批白河县民潘裕后控词 
　　批同州府周守禀 
　　批崔倅骥远禀 
　　批紫阳县孙令永济禀 
　　批临潼县黄令禀 
　　批咸宁县童生赵景岐禀词 
　　批新选兴平训导谢炳勋禀 
　　批咸阳县民沈龙等控词 
　　批富平县禀 
　　详抚部院 
　　批汉中官钱局报销册 
　　批崔倅骥远禀 
　　批汇号新泰厚控词 
　　批施丞禀 
　　批官钱局李令禀 
　　批抚标游击陈德全控词 
　　批鄜州劳牧启恂禀 
　　批洛川县魏令立禀 
　　批封妇李胡氏呈词 
　　批雒南县李令禀 
　　批咸宁县禀 
　　批邠州李牧禀 
　　批商州尹牧昌龄禀 
　　批邠州李牧嘉绩夹单 
　　批陈令维藻禀 
　　批韩城县丁令锡奎详 
　　批阳平厘局李令禀 
　　批吏房书办郭立本禀 
　　批榆林府光守禀 
　　批邠州李牧禀 
　　批邠州李牧禀 
　　批郿县印委会送太白山匾额石碑禀 
　　牌示 
　　批理事厅定丞禀 
　　批西安府详 
　　批靖边县禀 
　　批机器局童守禀 
　　批蒲城县禀 
　　牌示 
　　批常革令润禀 
　　批盐商新泰元等禀 
　　批荐福寺僧明远请留女丐住庙由官发给房租呈词 
　　批姜丞渭禀 
　　批稿总科书办纪振镐等禀 
　　批咸宁县舒令请监禁冒充教民雷得声禀 
　　批西安府张守禀 
　　批洋县民雍文炳控词 
　　批合阳县民张百庆呈词 
　　批宁陕厅焦丞绰禀 
　　批靖边县禀 
　　批靖边县又禀 
　　批中部县李令禀 
　　批扶风县唐令禀 
　　批干州孙牧禀 
　　批课程科书办控词 
　　批临潼县印委崔孙会禀 
　　批长安县民妇李王氏控词 
　　批咸阳县民沈隆杨治福等控词 
　　批城固县时教谕遂新禀 
　　批阳平厘卡李令焕墀禀 
　　批佛坪厅详 
　　批咸宁县生员胡登瀛禀 
　　批礼房检呈汝怀慎原案 
　　批南关厘卡刘倅鼎元禀 
　　批筹赈局禀 
　　批富平县禀 
　　批临潼县粮正汪生盛等呈 
　　批高陵县王令禀 
　　批临潼县详 
　　批南科禀词 
　　批兴平县民刘世英控词 
　　批胡司狱禀 
　　批西安府送回周典史札 
　　批筹赈局文案送稿 
　　批理事厅禀 
　　移　内廷供给所 
　　批署汉中府刘守树德请假禀 
　　批长安县生员谭家让呈 
　　批汉中府刘守树德禀 
　　批咸宁县民夏开发控词 
　　批在籍直隶知县汝作枚呈词 
　　批兴安府禀 
　　批在籍甘肃知府朱铣家丁张升呈词 
　　批沈令家丁张申呈词 

　　○批汉中厘局张守禀 

　　据禀巳悉通省厘局出息全在个头若使库款不甚支绌则虽厘员多留有余本司道决不过为挑剔现在时事孔棘而各厘卡相沿积习所报银价皆与县报市估悬殊际此时艰岂能听其中饱是以凡有虚报个头者莫不径由本司道酌量核减仍留有余地步俾资办公汉中一卡向称上腴该守地望清华上游器重谊应接武滕守继前辈之芳型作同僚之矜式乃竟任情多报实出本司道意外迨经批驳以后而该守复上此文过饰非之禀兼为将来不受批驳之地似此肥私怙过若听其欺罔何以服通省厘卡之心试问该守何所恃而不恐乎该守凤翔考试外间喧传有卖案首之说本司询之学宪则曰卖不卖未可知惟岐山案首实系不通然则该守之治行亦概可想见矣本局前次批定个头决不准加多一文如该守以为赔钱无妨即日辞差不患无人承乏也除牌示外移请陕安道转饬该守遵照缴 

　　○批鄜州劳牧启恂禀 

　　据禀及清折均悉北山学校不兴厯有年所试八股试帖之日尚不知有理法平仄况废时艺而用策论其茫无门径可知也该牧拟停聘院长即以院长之束修作生童之膏奖立意至善所拟初学用功各课程言浅意赅易知易从足见该牧家学有源教人多术山城事简以吏为师束修不行而生徒坐受教益美哉始基之矣本司所虑者该牧如别有量移后来者未必皆能口讲指画诸生执卷问业无从是停聘院长一节可蹔行而非常法也应于此时物色良师更筹经费以为经久之计其于目前改章之始准即如所禀行 
　　再查七府五州各守牧以至令长都无言学校事宜者惟该州首先筹划可谓知本应通饬各属各就各地方之文风物力宽筹经费造就人才鄜州为之嚆矢矣除通行外仍候抚宪曁粮道批示缴折存 

　　○批耀州绅士公禀 

　　公禀阅悉据称已故耀州刘牧峻德功德在民恳请崇祀名宦祠以彰循绩等语固见刘牧吏治之优亦征此邦风气之古惟崇祀乡贤名宦照例须在三十年后方得奏请　　恩施该牧骸匶在堂该绅等遽请栗主入庙例章所格未便转详古人有殁而祭于社者不独庚桑畏垒尸祝情殷即齐社之香花益都之画像皆不关于　朝命惟自尽其悃忱该绅等如果感念神君尽可于该牧生辰忌日设位致祭不必遽请崇祀也仰即遵照 

　　○批商州尹牧禀 

　　据禀于徐宾刚宾强兄弟争产一案极为详明可以不必覆查直田本司一批了事查与民等所争之业皆其父徐兴元之业也兴元所生六子于同治元年自提膳产一分其余六股均分是一业而分七股也既而次房及五六房告绝兴元尚在此三分绝产皆归兴元主持迨兴元物故三子宾刚独占五股产业而长门寡嫂四门胞弟仅各得一股以致蔓讼不休若从公剖断应将原业一齐合拢作为三股均分方为公允然事须审势尤贵衡情试问同一子也何以宾刚一人能兼五股之产则以其父兴元生死与之相依也兴元在日始则长次两子析居另度矣及五六夭亡四房宾强苟得亲心岂肯令其出居于外乃六子之中死者死分者分惟宾刚一人始终与父同度是以兴元既死膳产绝产概落宾刚之手此番兴讼在争者固属有分而霸者夫岂无因平情而断分兴元之产当谅兴元之心其心有爱憎之殊则分产亦宜有厚薄之异今兴元继妻尚在而夏氏与宾强索分膳产均有无毋之心足征平日不孝于父应将膳产提开所有三股绝业归现存之三房各得一股兴元继妻仍与宾刚同度膳产仍归宾刚经理将来伊继母告终此项膳产即归宾刚独得以慰兴元夫妇爱子之心以酬宾刚始终奉养之孝且使愚夫愚妇咸知得亲心者分产较多不得亲心者所得较少亦足以劝孝而惩逆也至于构朳坪之地佃户既称由兴元手中佃种其为膳产无疑既系膳产勿论宾刚契据是真是假皆应归其管业不必再查至称差役刑拷乃是上控通套话头案既批结应毋庸议仰商州转饬山阳县遵照本司判断饬令刘新元看为分析总之徐兴元七股产业宾强与夏氏各得其二宾刚得其三有不遵者提省痛棰不贷仍候臬司批示缴 

　　○批西安府书办陈福堂控词 

　　日来呈控买卖吏缺之案层见迭出殊堪愤诧着发交谳局严行讯究如果实系明买明卖照例革卯严惩勿稍瞻徇切切词发仍缴 

　　○批客民张敬顺控词 

　　控情愤激语必不实张敬代人顶案究有多大本领能令厯任印委均受朦蔽惟此等生意胶葛之案蔓讼年余不结亦属可恨仰西安府提归谳局讯速断结具报勿延词发仍缴 

　　○批胡司狱禀 

　　该司狱现被其庶母控告有案仰西安府即将该员扣留省垣俟案结之日再行详请给咨可也缴供结暂存 

　　○批临潼县禀 

　　查向来征解丁粮均于末批请扣留支该令甫解头批即将春夏秋三季留支全数扣去所征纔一万五千两而胆敢扣留六千零二两之多该令初次作官无才无能以致　　皇差过境百官枵腹吾秦吾鄂之脸面被该令一人败坏无余今以待罪之员别无肆应之长而独工攫金之术可谓贪而无耻试问该员何所恃而不恐乎着将头批一万五千正银扫数解司不准擅行扣留须视钱粮之分数定留支之分数倘敢任情自便所不严加参劾者有如潼水况该令办差已万分可恨矣而尚觍然欲领办差不敷之款该令试思本司能制其死命否天下贪人也须要明白若胡涂妄贪终必一钱不名思之此缴 

　　○批王廵检禀 

　　据禀该廵检前呈保札系由幕客谈必瑛转交夫以同治十年保案迟至光绪二十七年六月始经接札事属怪异虽愚者亦必生疑乃该廵检利欲熏心竟贸然以营混伪造无情无理之札文禀请注册涂糊冒昧罕见其俦姑念奉驳以后即据实呈明惭悔之情形于禀牍此等老实人业已受人愚弄未忍再加惩责应将前呈伪札涂销存案仍通缉谈必瑛务获究办以惩奸猾此缴 

　　○批城固县生员赵丛蔚禀词 

　　来禀盛意可感据称路入天台采来仙药状似灵芝芳馨四溢有鼻疳者齅之辄愈欲祈本司品题本司自愧未谙本草服食无方药品虽珍如茫贸何仰即另求精通医理深知性药者为之考辨若必送呈本司则是东坡所云害脚法师鹦鹉禅五通气球黄门妾也一笑谢之 

　　○批临潼县粮正汪德盛等禀词 

　　据禀谅系实情仰新任黄令检查前案迅即亲诣查勘如果该地全被冲压即据实造册详请委验以凭核办惟该地于光绪十九年被灾何以时阅九年官经六任均视民瘼若无睹是所称房书索费恐非无因仰即一并查明惩办勿延词发仍缴 

　　○批临潼县民刘铭章控词 

　　夏良材办理　　皇差领银二万四千两私克八千金汇兑回家及因差获咎专捉平民泄忿此等无用无良无耻之徒实堪痛恨仰西安府速提该令丁差来省严讯重惩勿延切切词发仍缴 

　　○批咸阳县讲生崔鼎铭控词 

　　据禀已悉此案行提多日而梁令延不传解反上禀为赵钧请奖本司真不解其是何居心此案着限三日内解省质审倘再延抗定将梁令撤任此批发给阅看仍缴 

　　○批白河县民潘裕后控词 

　　尔见白河彭金鳌之案由本司提审平反是以仿照具控殊不知案情各有不同本司毫无成见尔所控不过数十串钱之事岂能千里行提现在署白河张令业己被撤新任罗令老练公平尔如实有冤抑即回县具控勿得越渎干咎 

　　○批同州府周守禀 

　　来牍祇悉承示前批误顷为亩计数差讹本署司事冗心粗良堪惭笑应即更正以副雅意此项积谷事宜现奉护抚宪批示到司饬即定拟妥善章程通饬所属一体遵办本司以为地方情形不一应令各府州各议办法禀请核定饬遵盖立法在于因地而奉行尤在得人使处处得贤令长为之吾属无事矣同是一事有累民而民不甚累者有并不累民而民转受累者来示以催粮之法户统于村村统于里自是简易办法应即如所拟行修仓为储粮之根本惟渭南前事本司知之稔矣粜粮八千石修仓直是官绅分肥耳吾宪谓粮差扰民诚然诚然增祥以为县令好虽差役亦不敢横行县官坏虽绅士亦扶同舞弊总之同州各属义粮之事吾属之吾旧宪矣此致 

　　○批崔倅骥远禀 

　　据禀已悉恤民之事无妨从宽应照誊黄内开左右各三里丈量豁免仰即一律查办以归划一此缴 

　　○批紫阳县孙令永济禀 

　　大凡命盗案件初禀讯供未定祗报大概情形然亦不可过于颟顸此案该县民人肃忠元于九月二十四日回家瞥见伊妻伊长女受伤身死伊次女亦受伤钱物被抢该令二十八往验十月初六发禀明有萧二妮活口可讯乃云受伤昏迷未便讯供查二十四至初六已阅十三日之久二妮仅左眉右眼两木器伤岂能日日发昏一言不发究竟入室几人二妮是否认识手持何器事在何时岂其父女相见旬余毫无问答乎该令何处请此不通幕友自诩笔下空灵实令阅者焦闷万状着即另请好手办案作此禀者立即勒令辞馆勿延至于获犯讯供一切照例批词详见各衙门批示此缴 

　　○批临潼县黄令禀 

　　本司不得已之心贵县深悉都如夏令所为尚复成何事体姑念贵县乡寅谊重属为祈请准如来议除裁减实支摊解各项四千余两外其应解之一千余金仰王委员飞提回省立等兑收勿再延误夹单存 

　　○批咸宁县童生赵景岐禀词 

　　所禀自系实情候移知筹赈局汇案给奖免其由县具详以期迅速其部饭等费应否补缴之处候由局核明饬遵 

　　○批新选兴平训导谢炳勋禀 

　　禀悉文凭存候转详缴销禀尾擅请檄饬赴任实属昏谬已极尔试看知府以下部选人员有自请到任者乎如此无知何以教士着停委两月听候查看以儆躁妄此饬 

　　○批咸阳县民沈龙等控词 

　　据禀未可深信昨据朱委员面称尔沈龙向系讼棍从前有讼案可查究竟此案谁是谁非仰西安府核明卷宗代本司细心研讯本司向来不存成见以惟明克允为宗如果沈龙实系讼棍照例反坐如果委员密查属实亦不得以赵钧系属一榜即置吞赃于不究朱委员即非问案好手然密查手折岂尽捏诬天下惟讼棍乃妄诬耳密查之委员何至道听涂说坐令是非倒置耶此案交贵府阅看查办仍缴 

　　○批富平县禀 

　　已将郭虫儿发交长安县管押勒交郭逢沅到案候惩矣再查逢沅系吏房头班经承示革以后该房并不禀请更补昨送卯册竟书写郭立本为第一名实属无法无天胆大已极去一逢沅来一立本且俱姓郭即非一人两项亦系狼狈相依查头班书吏现已下班仰该县迅即查传郭立本郭思修李鸿宾到案具文押送来辕听候亲讯限文到三日即解勿延缴 

　　○详抚部院 

　　为详覆事奉宪台行知据粮道崇恩详称十月分应支八旗马匹豌豆道仓现存无多请将应支豌豆自十月为始撘放六成粟米其不敷四成应由藩司折给银两等情到院据此所有八旗应支马匹豌豆有无折银成案核计每月折银若干能否照放合亟行知等情到司奉此遵查光绪十二年前署粮道张岳年任内将现年收支粮料通盘核算满营每年应支粳粟米石按九成豌豆按十成分别支放尚短粳粟米各一成详请奏咨由司折给银两迨至二十年冬前粮道姚协赞以仓储麦数过多详咨核准自二十三年为始将不敷一成粟米撘麦支放不复由司折银惟一成粳米至今按月折支无异徧查前案实无折给四成豌豆之例况粳米一成折价系奏明奉部覆准在于司库兵饷项下开支今该道突欲短放四成豌豆直谓应由司库折银不知有奏案否有部文否若照四成折价核算每月约需银一千四百余金未经奏明覆准将来何以报销而况大祲以后库空如洗该道任情指拨蔑视同寅虽曰甫出京曹不谙外事然该道可以一相情愿本司何敢迁就滥支谢息曰挈瓶之智手不假器若道仓短绌即由该道详请饬司折银是视藩司如该道之属僚而以司库为该仓之外府亦太不晓事矣云云 

　　○批汉中官钱局报销册 

　　汉中素号繁雄商贾辐辏生理定较他处倍形畅旺而该钱局每年结算有绌无盈事涉可疑纵委员不至侵欺恐局用不无耗侈前已移请陕安道查明有无弊端应俟查明至日再行核夺仍候抚宪批示缴 

　　○批崔倅骥远禀 

　　据禀已悉各州县于　　跸路经过地方均免粮石此多彼少办理参差该倅详绎例文所有各属大路两傍去年照六里豁免者均请一律遵照定例按三里计算以昭划一具见公事认真深堪嘉尚应如来禀一律更正出示晓谕各粮户照例完纳以抑侥幸而裕帑项并通饬东路各厅州县一体遵照勿违此缴 

　　○批汇号新泰厚控词 

　　禀及粘单均悉常镇干领施丞朱守之本开设信兴正钱铺借尔新泰厚汇号银三千两抗不清还尔具控长安批令自向经手人商议索讨尔遂怒不可遏二次具控有云捧读未毕令商喷饭又云国家何须设此有司哉恶在其为民父母也其它侮慢不通之词不可殚述因长安县久不批答尔遂来辕禀控查县批语甚和平不过以施丞是职官尔是富商钱债细故何必传案过堂致伤体面此系县官好意何至反召山膏本司向以保富为心以维持市面为本汇号者众商之母也西商不贷银钱市面何能周转借而不还岂非自塞本源去秋各西号因行店借欠逾期禀恳抚宪作主本司适在幕府批饬钱货两行按期归结此尔等所深悉也此次信兴正欠尔银两既托王余庆等说合以三千金了事即不得谓之抗账常镇干与尔街市往来而尔硬向资东隔手索偿本属无理取闹长安县受尔讥骂大度包容置之不理尔遂愈控愈刁胆敢以詈辱官长之词钞呈本司阅看实属胡涂胆妄与瘈狗无异尔自谓索债无偿尔之理直抑知目无官长我之法严乎若商人凭恃钱神即可如此骄纵体制安在法纪何存尔所要者银子耳本司明日开库仰尔携带帐据银折来辕饬库厅将本利算清在本司廉俸项下拨给该号具领分毫不欠再由西安府严饬信兴正钱铺速即缴还本司本司先还尔之银后正尔之罪尔必是无父母无师长未经教训之人任尔狂为必致殃及尔身连尔资东身家俱败本司俟尔领银后将尔两臀痛笞百板枷号盐店衔三个月然后释放以为刁商仗恃银钱詈辱官长者戒本司向来撩拨不得仰西安府即日签提新泰厚具呈之人来案领银领打勿延词发仍缴粘单附俟此案结后即将三呈一批札发山西祁县知县传其老号总掌柜到案诘其用人不当之罪本司居官惟以整饬纲纪挽回风气为事凛之诫之 

　　○批施丞禀 

　　此案昨据新泰厚禀控到案当经亲笔批饬牌示仪门本司断案一秉大公此次新泰厚铺伙詈骂官长胆大妄为本司不能不从严惩诫申明法纪至于省垣钱货两行借欠西号款项谊当如期清还若因新泰厚被本司教诫欠债者遂相率抗偿则于市面大有窒碍本司断不轻纵仰该员传谕常镇干迅将本司垫发新泰厚之款措齐交案以凭兑收此外凡有借欠各号银钱者均宜如期归结以昭大信须知本司之责惩新泰厚者责其不应目无官长非责其不应索账也总之号伙狂迷宜儆山膏之好骂债家抗骗宜惩乌鲗之渝盟勿论官商均以忠信为本谦和致福此发财之根源亦即做人之道理本司乃四十年老塾师勿论绅商士民皆作学徒教诲膏奖之与榎楚听其自择而已此缴 

　　○批官钱局李令禀 

　　该令今日在筹赈局具禀恳开收支差使且荐刘道藩自代此禀又恳开官钱铺差使据云有筹赈局薪水足资旅费一日之中两处具禀各开一差然则何处领薪水乎本司不解其意明白具覆候夺此缴 

　　○批抚标游击陈德全控词 

　　杜树勋向在谳局忝居五鬼之一其人之混帐难以枚举该游击所控是否属实仰商州尹牧秉公查察务得确情以凭参办原禀钞发 

　　○批鄜州劳牧启恂禀 

　　李令明练精强久深心赏洛川号称难治既经该牧请以该令兼摄应即改为调署所遗中部一缺照例轮委可也缴 

　　○批洛川县魏令立禀 

　　该署令才丰运蹇喜少忧多两地量移未出北山一步崇朝衔恤徒闻西向长号李令伯之陈情在刘母告终以后陶渊明之解组正公田荒歉之余欲留如苫块何欲去如逋负何犹幸本州岛见怜邻封兼摄欲呼将伯之助期诸庖代之人积年亏累虽曰盈千今岁兵粮可分一半此缴夹单存 
　　本司素知宜洛两川其好处皆在征收兵粮现正启征之时而魏令临征交卸亏空难弥拟令李令将今岁所入酌量分给来岁期满仍多署两月以补今岁之不足仰鄜州转饬遵照 

　　○批封妇李胡氏呈词 

　　屠氏家事本司知之稔矣满门混帐如鹊如鹑尔子在日放账与伊本属自寻烦恼今屠德辉得受其兄遗业抗债不理犹复捐官到省希图差委自肥人面觍然兽行未改仰西安府勒传屠德辉到案管押候审所饬将李胡氏所有挪借之款一律交清然后释放仍勒令改指他省勿令衣冠禽兽败坏秦风切切词发仍缴 

　　○批雒南县李令禀 

　　禀单阅悉代为凄怆应饬接署之员量为分润以重寅谊而助归装此缴夹单存 

　　○批咸宁县禀 

　　现在张俶兰已经回省不虑伙谋害人张华栋着革去介宾锁递回籍管押候彭金鳌具保然后责放彭玉贵被押长安亦照此办理此缴 

　　○批邠州李牧禀 

　　上站之车不准下站打越此例也上站车夫自愿过站坐车者亦省倒换之劳此情也本局公事只能按例上下站彼此接递不妨通情此次干州车夫自愿赴甘而州官不知遂谓下站不应打越当此差繁车少之际无怪其情急上言兹该牧既经查明系干车乐于为此应将车夫姓名供词一并移送该州以释疑愠至于车夫图利乃是常情与逃役避差者有间薄责可也不责亦可也但使此后各牧令勿复偷光邻壁各车夫亦不复自请长征往返以时纷争自泯是则本局之愿也缴 

　　○批商州尹牧昌龄禀 

　　据禀已悉所言皆切要可行深堪嘉赏关中士风朴质胸少积书僻在西隅罕知域外此时开风气扩见闻购书延师自是当务之急该牧于前任所设之课约局提银八百两赴鄂买书仍拟延聘通才来商主讲教士之法以写日记计分数为准一一俱得要领行之不倦必能成就人材今世之人大率无知者多其所谓有知者一半喜新一半守旧喜新者拾欧西之余唾守旧者盗理学之虚名其实此两种人无非热中图富贵仍归于一无所知而已即如该州课约局据称为讲学论道而设姑勿问其讲论何如即此课约局三字已属不通之至即应撤换天下岂有不通之圣贤乎反乎此者甫见西书即背圣教遵西人如父奉逆党为君自鸣于众曰我知时务天下又岂有无君无父之豪杰乎此时诲人之法不必谈理学惟以忠孝为本不必分中外惟以有用为归如上所言新旧两种人本司心嫉之而痛詈之久矣因该牧与吾同志聊更发之此缴 

　　○批邠州李牧嘉绩夹单 

　　刘仲元家称首富抗捐不交潜匿省垣蝇营狗苟实堪痛恨此禀封固交咸宁县兼摄长安县舒令阅看即日前赴水车巷□其不备密拏到案押发邠州押追欠款勿稍宽纵切切夹单三纸并发仍缴 
　　二十九日据舒令面称昨夕奉批后即饬丁役前赴水车巷查传该生刘仲元来案听讯至则前五日行矣除饬咸宁县访缉务护外诚恐该武生潜回本籍仰该州比差勒传勿稍延纵即使刘仲元始终避匿其家必有账房其铺必有掌柜仰即立提追比务令缴足捐款而止此缴夹单存 

　　○批陈令维藻禀 

　　能手作事与能手作文皆与寻常人不同同一禀也会说话者语语扼要不会说话者胶葛不清同一案也能问案者直捷了当不能问案者蔓讼数年犹不能结此中消息甚微出入甚大人才之相越甚远属僚出差办事妥与不妥惟视大吏之明白胡涂而己此禀叙述石泉控案三案平叙朗若列眉判断公平情法交尽柯树人一案不过为田中需水垫款不清柯李本属至亲辄因细故蔓讼该令断令柯姓水道照旧从李天民地中经过不得阻拦李姓为柯姓垫出税契钱文清还了事所谓小事化无也惟柯生员健讼图拖欠打五十戒尺耳张万泰一案该职员独管四川会馆侵蚀会钱抗账不算捏情上控拖累多人该令断令照账交钱追取从九实收以夺棍徒之气可称明决陈国森一案因开挖公山肇讼最为胶葛该令亲厯山沟勘明四至绘图贴说界址分明陈国森以军功而充代书其为积蠹阴奸巳可想见该令将公山界址断明仍追取该蠹功牌枷号示儆尚未十分痛快仰石泉吕署令于疏枷后将陈国森锁系铁杆一年以惩刁讼至李天民兄终弟及久充局绅屡被控告勒令辞退不惟平石民之忿亦以保李氏之家均着如禀分别销案除陈姓功牌已由该令径缴抚宪外张姓实收涂销陈国相图说存卷该令此次问案摘伏发奸闻者足戒而又天寒路远往返甚劳着记大功三次为同寅劝来往川资每站一两照例给此批发交西安府照钞一分转移兴安府转饬石泉县遵照缴 

　　○批韩城县丁令锡奎详 

　　关翠儿以九岁幼女而招一二十五岁之壮男上门为夫王心宽以二十五岁之贽婿而欲与四十九岁寡居之丈母奸宿均属奇情怪事据该县详称关孙氏夫故无子遗女翠儿九岁凭媒刘之安说合招王心宽上门为婿俟翠儿长大成婚心宽于八月十七日进门至九月二十七夜突欲与丈母同宿孙氏斥骂不允遂用剃刀将其脖项抹伤翠儿哭喊又用剃刀登时杀死及孙氏大声呼救邻右纷来心宽亦畏罪自刎此冤孽也亦妖异也该县谓王心宽罪有应得已死免议房主邻人救阻不及亦无庸议剃刀存库尸棺饬埋可谓结得容易办得干净独不思肇此祸者尚有两人其一即关孙氏胡涂谬妄引贼入门惟已受刀伤姑免惩责其最不可恕者媒人刘之安也一男一女相差十六岁欲求配合至早须得五六年乃竟妄为撮合致酿此等淫凶冤酷之案非将刘之安重责枷号何以服人关孙氏为稚女招壮夫图养赡也进门四十日身危女殉凶手亦死于其家验尸过堂买棺盛殓该寡妇一身任之而王心宽既杀其女又累孙氏破钞打此人命官司不平极矣心宽有无父母家产来详未叙其到案者则有尸叔王太和尸舅史清善王心宽以九岁女子为妻为尊长者不能训阻咎亦难辞着王太和史清善各出钱十串刘之安除枷杖外再勒令出钱二十串帮给关寡妇以为惨遭人命之费心宽如有家产亦应以一半断归关孙氏以昭公允仰同州府转饬该令凛遵批示迅即照办仍将办结情形详悉禀复勿延此缴 

　　○批阳平厘局李令禀 

　　据禀已悉此次欧令身故特委该令接办阳平厘务不但为公兼期恤死欧故令吾乡翘楚甫筦搉务即赋大招身后萧然贫难归葬该令乡寅谊重慨然许鲍叔之金兹已到局抽收仰即查明欧故令有无亏空作何归计该令帮给若干其遗匶何时遄返前经护帅面嘱以本年差囊所余分润亡者阴功所积阳报无愆该令今年受亏当于明年补足仰将现在一切办法随时函禀以免悬系昨得魏制宪云南来电深念故员已由本司电复该令乡谊极重必能佽助还乡该令亦宜禀达云南藉纾宪廑至于该关厘务以该令长才承乏其间定知日有起色本局无虑矣此缴 

　　○批吏房书办郭立本禀 

　　据禀已悉姑免传讯仍通饬富平及咸长两县严缉革书郭逢沅到案惩办以儆刁胥其仇忠信戴锡恩二名印册无名何以吏房有缺着并严拏听究此饬 

　　○批榆林府光守禀 

　　本司比日正因怀远交代迟逾九月之久未见册结到司不胜焦忿兹据禀称该县册结于十月十二日到府已在二参限外恳祈设法通融贵府厚待属僚仁心恺恻深堪敬佩但有可以解免之处本司必存成美之心不令伯玉独为君子也惟册结至今未来北山驿站疲延实堪痛恨昨因果丞来禀迟滞已饬逐站严查此案文册稽延亟应并案查究此缴夹单存 

　　○批邠州李牧禀 

　　该署牧以钱三百九十余串修理监狱禀请委验此照例公事工费无多而必委员往返是不信该牧也本署司既信该牧何必委员覆勘即将册结存案以示本司于照例公事间有改移于贤能牧令另眼看待其余剩之钱四十四串零准即存留州库以为明年添补修城之费此缴 

　　○批邠州李牧禀 

　　阅禀具见实心实政惠养元元鲁有臧孙饥而不害汉庸汲直民不知灾为政在人亶其然矣邠人曰仁人也今为该署牧诵之缴 

　　○批郿县印委会送太白山匾额石碑禀 

　　据禀已悉　　御碑沉重不能上山应在山下择地建立修盖四明碑亭上蔽淋炙外便瞻礼于春融解冻后估工请款敬谨修葺勿延缴 

　　○牌示 

　　前者彭令承慈以陇州厘员代理州事因所报厘金个头与赈银易钱大相悬绝详请记过撤任嗣后白水缺轮应彭令请补本司以系记过人员特予扣补示儆前月彭令回省来见询及董故牧身后之事该令竭力经营不胜嘉叹查董故牧回任未久遽办灰钉耄母在堂病妻在室遗孤在抱而囊中不名一钱且有亏累该令自代理以来凡陇州所入悉以归之董牧庖代者一介不取以千二百金填董故牧亏空回省之日携带二千金呈交本司谓系董任应得之款请发商生息以为孤寡衣食之费风义如此敦笃经营如此周至董故牧何幸得此良友吾陕何幸得此贤员除详请销过外所有扣补白水县缺仍以彭承慈更补以彰公道本署司粗疏不学率性而行心所弗善教督必严闻人好善喜而不寐同寅谅之 

　　○批理事厅定丞禀 

　　自灾歉以来钱粮停征摊款停解公帮一项司库无存是以各属请领津贴等银概从缓发兹据禀恳前来该厅窘迫情形亦自可念惟将夏秋二季领款算明先行支结冬季领款年终再夺此缴 

　　○批西安府详 

　　来详阅悉据称醴泉县民人高步清举宗五十余人同居十有一世代传清白德着柔嘉妇子无私财亦无私货家庭有贤子复有贤孙慨薄俗之浇漓愧古人之雍睦一门爨火离若参商之星百亩祭田裂作诸侯之土紫荆任萎斗粟徒舂非祖德之不长即妇言之是用高氏家非华阀人尽温良岁值凶饥自饱南陔之华黍时方板荡何伤东晋之桃花有三代之醇风书百余之忍字饮仁寿宫中之醴家室和平听瑶台寺里之钟晨昏定省步清身为家督世秉义方儿孙以耕读为生翁妪即神仙之侣允宜褒扬懿美矜式浇浮顾善行之彰闻在当官之采听乡闾无间究何以达　朝廷守令得人乃可以成风俗本司昔在渭南有寿妇徐何氏者媲有妫百又十岁之算当　　慈圣六旬万寿之年详请旌门用昭人瑞维时文某方守西安深忌本司不为上达览贤守申详之不吝恨当年遭遇之非人高氏何修秦民有福仰候转详给奖缴册结存送 

　　○批靖边县禀 

　　阅禀具见留心民事所称该县不利蚕桑惟宜畜收所出羊毛拟延匠织作毛褐毛布衣被羣生惟开办之初需费四五百金请以所领籽粮银三百八十两借支动用事属可行仰即切实经理教之织作一俟织造有成即将此款如数归还为买粮备荒之用仍将开办章程及制作功效随时禀报备查仍候督抚宪曁臬司榆林道批示缴 

　　○批机器局童守禀 

　　该守初次当差须求上司相信前据面称吴源瀚入局学习不领薪水一经入局则又请领薪水似此言而无信施之朋友且不可况以之撮弄上司乎吴源瀚着即撤委出局以示惩儆本署司于公事丝毫不能假借勿怪也此缴 

　　○批蒲城县禀 

　　据禀革生杨虚中杨枝川积案如鳞久为民害兹又抗粮聚众闻拏潜逃难保不避匿省垣唆煽讼事仰咸长两县严密查拏解赴蒲城县归案严办仍候督抚宪曁臬司粮道批示缴夹单存 

　　○牌示 

　　据西安府详称前任扶风唐署令松森交代一切诸多谬妄陕省向章交代未结不得遽到新任唐令松森着暂撤醴泉署任即驰赴扶风将交代赶紧清算俟唐令骅路出结后再由本司另札饬赴醴泉署任现在醴泉县员缺仍着胡启虞暂行留署勿违须牌 

　　○批常革令润禀 

　　此案昨经李令二次禀讦前来己饬西安府迅委廉干之员前赴中部秉公清算兹阅来禀彼一是非此一是非但以笔墨论之则该令乃公牍好手李令当入侯白笑林现己委姜丞查算清结此禀即发西安府转发姜丞阅看彼此俱是同寅勿稍袒率该革令即赴同官三面会算此饬禀发仍缴 

　　○批盐商新泰元等禀 

　　此系盐道专政之事现在严观察亲至三河口遵照部示设局加抽据潞商声称有盐船多只因闻加厘之信驶赴省垣于出示以后希图避厘须追令完纳方昭公允是以盐局司事追至临潼将船扣留但令完厘并不议罚不如此办理无以服潞商之心且开局之初一松百松万难宽假况系奉部饬办之事天下皆然而且官未加厘尔等已先加价此项厘钱非取之于潞商实取之于陕民何得来辕妄渎希图幸免不准并饬 

　　○批荐福寺僧明远请留女丐住庙由官发给房租呈词 

　　阅禀失笑住持指佛地要钱情同讹诈和尚留贫婆住庙迹涉嫌疑十五两之租银有何证据六十名之女丐大费张罗何期四大皆空惟知图利更讶六根俱净犹尚多情积一年未领之租银僧录司僧纲司何不具呈请奖合两厂无归之男女优婆夷优婆塞何妨披剃从师说话无凭居心难问无端募化大有脏神修庙宇之心惩尔贪痴当引和尚拜父母之例 

　　○批姜丞渭禀 

　　据禀该署丞在汉阴任内抽捐练团共享钱五百八十余串内有已捐未交之款暂由干顺永号代垫迄今日久未准后任催交以致该号垫款无着等语团练为保卫地方而设理应就地筹捐捐而不交该号固不能垫赔卸任亦不能筹措全恃后任念同寅之气谊责捐户之疲延切实催收以清垫项此系公事应尔非专为顾全前任也仰候札饬汉阴厅王丞迅催各捐户按照原捐数目限本年年内如数持出归款勿许拖延干咎此缴 

　　○批稿总科书办纪振镐等禀 

　　赵述先如此荒谬凶顽实属无法无天罪应杖毙尔等能据情上禀深属可嘉革条卯册着即检送阅看一面将赵述先示革札饬西安府转饬富平县将该革书拘案严究勿任逃匿切切 

　　○批咸宁县舒令请监禁冒充教民雷得声禀 

　　雷得声纵不立毙杖下亦应锁系铁杆石墩十二年勿得姑息此缴 

　　○批西安府张守禀 

　　阅禀恻然此项故员归榇帮费各属因荒欠解情实可原而此款因欠停发心殊不忍仰仍照旧一体给发不足之数在藩库先行筹垫俟各属解款补齐再行归还可也此缴 

　　○批洋县民雍文炳控词 

　　控情荒诞己极尔子索束修不得东人彭之珍即诬为窃贼嘱差拷毙邻州姚署牧奉委相验断钱百串勒令领尸世间断无如此狂迷之东家亦无如此贪愚之差役尤无如此胡涂之官府仰汉中府转饬南郑县录案详夺勿任刁徒妄控切切原禀钞发 

　　○批合阳县民张百庆呈词 

　　尔真讨厌已极仰同州府即委邹经厯前赴合阳查明该民所禀如系实情准将苑起太所领新斗缴销以免苦累切切词发仍缴 

　　○批宁陕厅焦丞绰禀 

　　作官须用老手以其更事多也州县由刑名出身其于案件之窾窍公事之节目无不洞达于心办事自愈形得手来禀缕陈整顿办理各情形深堪嘉悦仰候抚宪曁臬司粮道批示缴 

　　○批靖边县禀 

　　据禀已悉该令留心民事措置攸宜所请本年粮草以六成起征去年所欠三成粮草缓至明年酌量带征于催科之中仍寓抚字之意应即如所禀行仰延安府转饬遵照缴 

　　○批靖边县又禀 

　　已于前禀内批示矣此禀床上床屋上屋殊属词费缴 

　　○批中部县李令禀 

　　该前后任交盘不清彼此禀讦已委姜丞前往三面会算桥山书院生息银两亦交代之一端统俟姜丞禀复至日再行察夺饬遵此缴 

　　○批扶风县唐令禀 

　　该前任唐牧交代未清径赴醴泉署任殊属不合现己饬其迅赴扶风清算交代俟其至日即会同监交曾令士刚三面查算应交者交不应抵者不准滥抵俟该令出结后方准唐牧到醴泉任仰即知照缴 

　　○批干州孙牧禀 

　　据禀已悉该州干阳书院旧有捐地一顷四十余亩距州较远租入无多现更无人承种拟将地变价发商生息等语查该地既称浇薄出佃无人承领何以出卖有人承买该地每年应收租钱三十余串实只收钱一十余串今兹价卖究竟能卖钱若干发商生息每年能得息钱若干均仰详细禀复以凭核夺大凡此等公事全在地方官因时因地酌量办理本司本难遥制惟禀词语涉颟顸不能不根询清楚耳仍候粮道批示缴 

　　○批课程科书办控词 

　　铺捐膏捐扰民巳甚本司决意不办如果将来开办准由尔课程科经管此禀立案可也 

　　○批临潼县印委崔孙会禀 

　　据禀已悉该印委会办盐觔加价事宜宽严得中既妥且速深堪嘉尚一切均如所禀办理仍候转详抚宪并移厘金总局三河口盐局知照缴夹单存 

　　○批长安县民妇李王氏控词 

　　控词太觉离奇尔夫被恶差诬拷搜赃以致情急自抹尔不控县请验辄敢来辕妄渎必有奸徒唆使仰咸宁县即日诣验李增福有无伤痕差役田升有无诬良拷赃情事迅速从严质审实究虚坐勿稍袒延切切词发仍缴 

　　○批咸阳县民沈隆杨治福等控词 

　　尔沈隆著名健讼往往事不干已门?身案害人本司痛恶刁民严治讼棍岂能任尔刁诬仰西安府查明沈隆厯年讼案照讼棍办罪以除咸阳之害杨治福形同瓦狗全听沈隆支使无足深责咸阳赈案既经讯明即可秉公断结勿任延累禀发仍缴 

　　○批城固县时教谕遂新禀 

　　缴凭可也发委与否本司为政岂能由尔妄请时遂新着停委一月以惩躁妄文凭存送 

　　○批阳平厘卡李令焕墀禀 

　　偿款日亟库藏空虚为　国求财情非得巳烟酒糖盐加厘加价迫而出此无可改移立法者惟期法之必行奉行者当求事之有济据禀该卡红白糖斤因加厘而裹足缘自川发运之始皆照向章包厘至广元而始知加厘之令商东掯补船户难赔此系实情宜加体恤准如所禀将未奉新章以前运至广元之糖每百斤按八折抽收仍以今年为度以示限制其明年续到之红白糖定照向章办理不得漫无限断启商人觊觎要挟之心况我未加厘商已加价是取之于食户非取之于卖户也总之暂时变通则可自乱其例则断不可该令当知此意也缴 
　　夹单另禀欧故令身后之事三棺待举一钱不名实堪悯恻该令禀称该故令亏空官款三百余金而眷口多住一月则增三十千之费该令以弥亏空供养赡自任谓将来总在四百金以上而以归榇之资专望同乡之佽助甚非计也该故令灵舆家属一日不归则添一日之费曷若由该令先出四百金作为该故令川资约计买舟还湘费不过百余金到家尚有余资足办葬事此间亏累另筹弥补决不再累该令仰即迅速代筹归计以期存殁两安万勿延宕缴夹单存 

　　○批佛坪厅详 

　　张允璋受人之托而卖其土田可谓监守自盗李春勃涎人之业巧偷豪夺又复抗传避案藐断不遵实属闾阎之蠹亟应如详斥革从严惩办以儆刁顽既据径详仰候督抚宪曁学院臬司批示缴 

　　○批咸宁县生员胡登瀛禀 

　　作秀才者以恪守卧碑不预外事为佳尔年已五旬列名黉校秀才本分之事甚多何至投禀公门与和尚作对据称金胜寺玉秀是奸僧青华山海湛是高僧禀请本司访查虚甘坐诬等语尔读孔孟之书而管瞿昙之事僧家好坏与尔何干尔言玉秀不守清规便请斥逐万一玉秀亦告尔不守卧碑禀请褫革官府将两许之乎抑两解之乎学校风气最坏在无耻而生事尔到处游庙必玉秀不理穷酸海湛供给烟棒二根馒头两个尔遂一恨之一感之在本司案前卖弄秀才手段希冀饬县访查俾金胜寺和尚吃亏一次尔从此无论身入何庙可以坐享斋供痛吸烟棒矣似此不安本分实属有玷青矜仰咸宁县教官将胡登瀛传案重责五十手心罚作君子思不出其位经义一篇申呈本司阅看如其不通定即斥革本司非谓和尚是而秀才非诚恐宣圣悲而弥勒笑也仰西安府转饬咸宁县学遵批办理至于金胜寺和尚有无劣迹亦饬长安县暗地访查此次不必传唤滋累词发仍缴 

　　○批礼房检呈汝怀慎原案 

　　汝怀慎可谓无辜矣举人真草不符与书办何干今革举郭崇恒在逃四年该书办永远被押究竟舞弊与否事未可知设竟因此瘐毙亦伤好生之德应即札行西安府验明汝怀慎患病情形饬令取具妥保出押调治如将来郭崇恒到案该革书一唤即至慎勿避匿干咎此饬 

　　○批南关厘卡刘倅鼎元禀 

　　来禀阅悉酒厘统归南关经收则有四便东南分收则有四不便所言俱系实情所据又有成案本司前批东南分纳俱听商便未考旧章自惭疏率此后仍照端前抚宪批定章程所有凤酒入城统在南关报厘以归划一此禀叙述明白深堪嘉尚而刘州判不在其位会同具禀尤征公尔忘私本司道等案牍纷繁每有批答看似公平而其间实有窒碍之处全赖同寅剀切直陈俾得及时补救诸葛君且曰愿诸君勤攻吾短况下劣乎仰即遵照缴 

　　○批筹赈局禀 

　　据禀已悉苑庆春承运官粮短米近四千斤只令赔银九十余两其便宜为何如乃事隔数月辄敢隐昧原情求领脚价实属贪诈无良所恳应勿庸议倘敢再渎发县重责枷号不贷缴 

　　○批富平县禀 

　　书为馈贫之粮田土荒当赈学校荒尤当赈所请以赈余项下八百余金全数购买书籍俾士子稍窥门径诚为当务之急顾积书犹积谷也以谷与民则舂之簸之释之蒸之而后可以果腹以书与士欲其食古而化致远不泥通中西之筦钥备特科之选举非得通人指点则亦开卷茫然犹生米之不为粥饭也该令买书以后当择师资一步难一步矣仰候抚宪批示缴 

　　○批临潼县粮正汪生盛等呈 

　　此案早经批饬临潼县勘明禀夺何以云尚未奉批仰西安府转行该县迅即查勘明确如果地亩实被冲淹即行造册详请豁免勿得延阁切切词发仍缴 

　　○批高陵县王令禀 

　　据禀已悉该令前禀该县有额征存留小麦六百八十余石年久虫生请乘时出粜即以粜价买谷存仓以期耐久当以此粮是否即常平仓粮未据声明札令禀复候核兹据禀称即系存留项下拨归常平之粮查此项额征粮石向以小麦报部以麦易谷恐干驳诘况向未征麦若此时粮谷存仓将来征诸民者一律收改粟谷乎抑仍征小麦乎收谷则为擅改部章收麦则恐仓储杂糅不可不深思也应准此时减价平粜俟明年麦价平减将粮价尽数买麦还仓以归划一仰即遵照仍将出粜日期石数价值一并随时详报勿延缴 

　　○批临潼县详 

　　据详汪生智等所控困苦难支等情一案经该令亲诣汪家村履勘得该地自光绪十九年河水冲决北岸沙石压地难于修复应免征丁银二钱五分八厘免征京斗豌豆四石八斗五升一合京斗粟谷六石三斗三升六合造册详请委验前来该令老练循能素无欺饰本署司之信该令甚于信委员可以毋庸覆勘即如来详分别豁免仍候据情转详抚宪分别奏咨立案以恤民艰仰西安府转饬遵照缴册及原词存 

　　○批南科禀词 

　　俗语云无功不敢受禄征信册既己停办而南北科借口看守卷宗即每月支银三两试问各房卷宗阁置架上盈千累万若均要看守经费库款不彀开销矣自此一季为始永远不准支领以示撙节此饬 

　　○批兴平县民刘世英控词 

　　案经批府饬县录案详夺该民人自应静候乃奉批未及十日辄复来辕妄渎足征健讼不准并斥 

　　○批胡司狱禀 

　　此案前据王丞冒令面禀业已分家了事何以又起讼端家庭之事不能偏责一人必两边俱有不是仰西安府仍饬原中妥为了结勿任终讼切切禀发仍缴 

　　○批西安府送回周典史札 

　　此札由西安府送回委差缴札最为恶习张守受人之托又居首席不得不做好人特仅顾周镒一面不代本司设想亦不恕矣周镒着记三大过停委二年该房送稿 
　　今日学台为该典史讲情姑从宽贷仍将原札发还迅速赴甘勿延 

　　○批筹赈局文案送稿 

　　二十七日之稿延至初九日始送本司补行以后倘再如此定将文案撤换此次着记两大过示儆试问省城公事谁为政乎该员等胡涂己极 

　　○批理事厅禀 

　　与东西两厅别来久矣惟于领款时一见尊衔向来抚宪出行在两司以及首府厅县谁不随班祇候乃近来凡有公祭祈祷诸事两厅概不随班本署司与两君子累岁同寅诚不肯以一日之长谪其小过第恐从此疏懈成习后任藩司来此谓皆鄙人宽弛之咎本署司亦不能受也且本司诚为易与而上头有抚宪同列有柏台岂皆为诸君轻视耶果厌衣冠不妨高尚既不引退即不能不效趋跄礼在则然分在则然本司不能循畴昔之寅情废　朝廷之体制也印领暂存徐图面叙缴 

　　○移　内廷供给所 

　　为移咨事照得本署司批候补正佐各员奉有差委自应勤慎趋公惰怠偷安最为恶习前者南院所存上方品物特委五员分装箱箧以备运送入都迄今三月有余委员高益禄曹永绥泄沓相仍视如无事他委员所拾掇者已得十之七八该二员纔得十之二三似此颓废无能亟应撤换示儆兹查有典史周镒奉委赴甘催提木料自以官卑望浅恳请另委正班经本司严斥不准而该典史昨日谢委今日禀辞不领川资轻装就道似此当差勤奋诚为可教之才周镒者改为南院要差即代高益禄曹永绥之职一切　　贡物务须妥速料检以副委任其所遗催提木料及密查事件即委高益禄前往倘再因循敷衍定即详参如能勤奋自赎本司用人向无成见亦必别有权衡曹永绥撤差听候查看除牌示外合就移知为此合移贵所请烦查照来移内事理希即知照施行 

　　○批署汉中府刘守树德请假禀 

　　霍光传不可不读缴 

　　○批长安县生员谭家让呈 

　　博施济众尧舜犹病关中贫员寒士不知凡几本署司纵欲位置如官浮于差士浮于馆何仰即知照再毋缠渎 

　　○批汉中府刘守树德禀 

　　禀单阅悉贵府清勤诚悫无人不知兹以家事乞归而宦橐空虚归亦不易吾辈忝居高位使贤守困穷至此愧也何如昨已禀商护帅以汉中厘差奉凂交卸后即可到差既无迁地之劳兼示优贤之礼本署司初念尚计不及此全由护帅体贴人情万不可再事辞让致孤宪意切切此缴 

　　○批咸宁县民夏开发控词 

　　据禀尔女青年丧夫经其翁张大送回娘屋准尔另嫁但不准与人作妾尔遂凭媒张荣得钱六十串将尔女再醮王福禄为妻今始查知王福禄自有发妻系张荣假立婚书私地受银百两卖与福禄作妾请为究断等语尔以女与人并不打听其人有无妻室贸然受聘已属胡涂王福禄年逾五旬甘心以青年寡女改适老翁尤为贪忍况从中诡吞捏卖者张荣也尔以为受聘作妻福禄祗知花钱买妾娶妻与讨妾判然不同尔女出门之时亲迎合卺乎抑单车相送乎会亲之时翁婿相称乎抑视犹奴隶乎此皆立见分晓之事何以尔女四月过门直至腊月尔始知是妾非妻来辕告状查王福禄充筹赈局经书作奸犯科冒捐渔利尔当时艳其豪富不论老少不分嫡庶慨然卖女图财今见福禄被本司斥革办罪尔遂乘危具控希图领回此女再卖得钱无耻丧良与王福禄可称冰玉此案本不足究惟福禄以一书吏承办捐案舞弊肥私不但以身发财而且买妾作乐实为天理国法所不容此案发交西安府督同谳员集案审讯其妾夏氏交娘屋领回听其嫁卖使王革书人财两空以快人意夏开发前受王姓财礼六十串勒令缴出付粥厂充公张荣如果私得百金于质明后亦即勒令缴出付粥厂充公夏开发俟缴钱后再令领女仍将夏开发张荣王福禄各重笞百板以见血为度福禄之挞乃就案结案其所犯正案仍照例办罪勿延词发仍缴 

　　○批在籍直隶知县汝作枚呈词 

　　查阅该令前禀及被告诉词以局外而言捐案以县令而讦吏胥即使语皆有凭亦属事不干巳而况衅起于借贷不遂而迹涉于诬告挟嫌观尔祈求姊丈之书及挟制羣胥之语官箴扫地客气凌人最可恶者以他人馈赠之程仪而作书吏求和之贿赂封呈赈局昧尽天良夫以太阿之柄授人而又欲杀人以为快是之谓愚以暮夜之金呈案而忽欲销案以图财是之谓妄以公事论不能起灭自由以例案言理应诬告反坐尔在籍尚讹书办做官必虐下民今日是难免昨日非尔自投罟擭之内一家哭何如一路哭我不为妇人之仁既为朝廷法官可畏当如夏日寄语人间寒士等间莫打秋风仰西安府提集人证迅速讯明秉公断结详请核办此禀不准 

　　○批兴安府禀 

　　据禀于紫茶配引一事考核详明敷陈剀切前因商民姚通祥一再呈请将紫阳茶化私为官由商人领票认课当以事属创办未可据其一面之词遽行办理是以批府议覆兹据禀称紫阳产茶每年不过二十万斤配引不过一千余道纳税不过一万余两所得有限而其间窒碍甚多应即作为罢论可也此缴原词存 

　　○批在籍甘肃知府朱铣家丁张升呈词 

　　据禀已悉李步蟾因信兴正钱铺借欠该号银两未还辄敢具呈詈辱官长诬指资东业经本署司批饬谳局惩办嗣经李步蟾服罪乞恩从宽断结兹据禀称该商行同鬼蜮后患须防等语自是先事预防之意准将此禀立案所有信兴正欠人帐项一概不与尔主相干并将此禀钞发谳局存照可也仰即知照此批 

　　○批沈令家丁张申呈词 

　　此案本司业经查明金叶并非沈得宽所买从中门?身讼得银七十余两而去早经具结在案德宽去后其幕友某主使跟丁张申来辕渎控计图二次讹钱仰发审局将该幕友跟丁一齐查传到案分别递解回籍严行管束以为平空讹人嗜利无耻者戒禀发仍缴 

　　●樊山政书卷三 

　　恩施樊增祥嘉父 

　　批潼关厅详 
　　批咸宁县民妇张刘氏呈词 
　　批李令士珍禀 
　　批大荔县张令禀 
　　批客民乔世祥呈词 
　　批富平县禀 
　　批汉中厘局刘守树德禀 
　　批韩城县详 
　　批雒南县禀 
　　批沔县禀 
　　批朱令组绶陈令维藻会禀 
　　批海典史禀 
　　批城固县生员赵丛蔚呈词 
　　批抚标云骑尉李作栋呈词 
　　批韩城县丁令禀 
　　批蒲城县民蔺瑞呈词 
　　批户房清书何春儿呈词 
　　批鄜州劳牧启恂谢得卓异禀 
　　批许典史英启禀 
　　批咸宁县民妇朱方氏控词 
　　批南郑县民毛集鸿控词 
　　批商州民妇张拜氏控词 
　　牌示 
　　批咸宁县民马兴成控词 
　　批南科书办班振林呈词 
　　批渭南县民李世德控词 
　　批咸长两县土行头张松盛控词 
　　批宜川县陈令丕业禀 
　　批凤翔县李洪春控词 
　　批宁羗州姚牧旭明禀 
　　牌示 
　　批咸阳县梁令等禀 
　　批商州尹牧禀 
　　批山东训导焦振沧控词 
　　批捐饷局书办等二禀 
　　批咸宁县民马兴成控词 
　　批革职宝鸡县葛巡检禀 
　　批敬恒茂禀 
　　批同州商民孙连中控词 
　　批渭南县民魏朝仪控词 
　　批贺丞禀 
　　批西安府绅等禀词 
　　批定远县周令维祺禀 
　　批韩城县印委会禀 
　　批咸宁县民白玉儿控词 
　　批同官县孀妇孙杨氏控词 
　　批咸宁县民郭云汉控词 
　　批咸宁县村约吴富甲等禀词 
　　批南郑县禀 
　　批西安府详 
　　牌示 
　　批海典史禀 
　　批东关杂货行杜兰馨等控词 
　　批华阴县河口众行史杰等禀词 
　　代批宋家川厘员禀 
　　批李典史禀 
　　批梁府照孝清条陈 
　　札长安县 
　　批镇安县民程齐志控词 
　　批留坝厅陈丞禀 
　　批镇安县民齐怀恩控词 
　　批吏房书办郭立本控词 
　　批长安县胡令禀 
　　批富平县周令丕绅详 
　　批商州尹牧禀 
　　批委署肤施县教谕李锐先禀 
　　批南科书办班振林禀词 
　　批富平县民纪国玺等呈词 
　　批宜川县陈令丕业禀 
　　批宝陕局钱松年禀 
　　批鄠县绅约张萼等禀词 
　　批咸宁县民杨兆昌控词 
　　代善后局批三原县陈令禀 
　　批大荔县孀妇董方氏控词 
　　批西安府详 
　　批西安府禀 
　　批吏房革书张效贤禀词 
　　批蒲城县民杨春芾控词 
　　批三原县陈令膺臻禀 
　　批西安府张守筠禀 
　　批革书王福禄禀词 
　　批长安县胡令启虞禀 
　　批咸宁县详 
　　批永寿县陈令贻香禀 
　　批稿房书办杨凌云等禀词 
　　批蒲城县禀 
　　批同州官钱局王丞懋照禀 
　　批蒲城县绅原彪等禀词 
　　批筹赈局书办李克昌等禀词 
　　批革书王福禄禀 
　　批武备学堂遵议书办津贴 

　　○批潼关厅详 

　　据详已悉此案革书魏仰贞捏刘贞吉之名领帖开行当支差时闭门潜避收帮时勒众出钱县断本甚持平而该革书辄又捏名上控及发厅覆审告状者刘贞吉扛案者魏仰贞此等奸胥既已审明健讼乱行而犹令其执帖开店该厅素称明决此案未免稍软弱矣此后未必不复起争端俟再讼时追帖枷杖不贷此缴并移华阴县知照 

　　○批咸宁县民妇张刘氏呈词 

　　本司查得尔本侧室冒充正嫡尔子又以弟控兄均干未便兹据悔恳前来姑准从宽销案以后倘再滋讼不得如此次宽贷也此饬 

　　○批李令士珍禀 

　　禀及清折均悉此案呈控之初本署司已知其妄勿论彭令向系好官决不出此且各属钱粮惟有蒲城专归绅士包收官不过问虽欲苛虐百姓而不能因杨树荣指控丁胥而且出具诬告反坐甘结若不委查该刁民必以本司为徇庇兹据查明禀复原控十条无一不诬并取得杨虚中甘结为据查杨虚中聚众抗粮获案革审乃敢嗾其堂弟树荣捏情诬告而树荣于发交经厯取供之时犹敢出具反坐切结为服砒药虎之计均属胆大胡涂向来上控诬妄之案每经审实辄以俯首认咎免其反坐八字了结是以上控风气愈惯愈坏本司为政向无姑息此案定须坐诬以惩刁悍杨树荣前已管押咸宁着即押发蒲城县交彭令妇入杨虚中聚众抗粮一案照例严办勿许姑容该委员访查详悉论断公平深堪嘉尚仰即回省销差可也此缴夹单折结存 

　　○批大荔县张令禀 

　　语云作相须用读书人吾谓凡作官者皆须用读书人即如现在科举改章学堂经始捐纳军功诸子正如盲人即路聋俗求声不辨西东安知清浊此禀于学堂事宣新旧党祸言之綦详其接引后进则步步迁乔其指点迷人则头头是道道理无过平实门径不外中庸循此而行自能力破迂拘防维狂躁使天下令长人人如是其成就岂可量耶仰即实力兴办一破天荒不胜大愿此缴 

　　○批客民乔世祥呈词 

　　杨寿祺因不谨而被参因被参而愈无耻官山西时欠人银两一朝旋里脑后置之及债主千里踵门反推老母出头冀以一骂了事如此无情无理岂但不可为官亦并不可为人仰署蒲城县彭令将杨寿祺勒传到案验明约据质证确实勒令按本计利一律清还倘敢抗骗提省重比不贷调发仍缴 

　　○批富平县禀 

　　大凡通行公牍无一成不易之理而催科之事若上不加紧则民欠益多是以严札飞催为各牧令助力而各州县情形不同其地力有余者固应踊跃输将其逃亡未复者尤应量加体恤本司所谓按七分启征者乃约计之词耳即如盩鄠己完足十分临潼则不足四分此岂有一定耶富平粮额本多完至五分即可如题而止勿庸再事催督仰即知照缴 

　　○批汉中厘局刘守树德禀 

　　单禀诵悉语云天下虽大人才有数贵府在秦实为有数人物若听其拂衣我辈自居何等也莘伯说项实获我心至于厘金衰旺半由人事半系天时以贵府实力实心定当日有起色不必私忧过计也此缴夹单存 

　　○批韩城县详 

　　断案须要持平叙事更要清楚来详称史春泰充户房经承侵吞公款七八百金因吴光玉亦系帮办赔出百金其余则户房及三班借垫代赔光玉不应滥控掌责完案查史春泰侵盗公款至八百金之多事发潜逃累人代垫及其到案不过曰酌责而已所谓从严比追者迄今未交出分厘详称春泰是经承光玉亦是帮办咎有应得究竟光玉曾否分肥未据申叙如所吞八百金光玉并未染指何能代春泰赔银譬如知县亏空责令典史代垫有是理乎该令事理不明深堪愤诧仰同州府速委邹经厯前往将史春泰提案重责比追该革书身犯监守自盗之罪满贯至六七倍之多杖毙诚不足惜并着查明吴光玉曾否扶同侵盗如无分赃情事则所垫百金亦应令史春泰持出归还并仰同州府留心察看丁令是否能胜韩城县之任据实禀复勿徇寅情而贻民害本司亦知丁令是老实人然老实之害甚于贪酷盖贪而有才犹可驾驭而用之老实而胡涂真百无一用矣此缴 

　　○批雒南县禀 

　　王振会身为保正眼见死尸在地受有伤痕辄敢私埋不报而又拾其遗物难保非知情得赃该令自应一面缉凶一面向王振会根究何得以一笞了事王振会着革去保正逮案严行讯究仍候督抚宪曁臬司潼商道批示缴 

　　○批沔县禀 

　　禀词过于含糊令人闷损腊月十四日孙世宜夫妇出外独留其母看家十八日报称其母被人打死该民夫妇究于何日回家该令往验其所居有无邻右曾否遗失物件夫以五十九岁之妇其非图奸可知若未失物则非图财可知非奸非盗平白将一老妇打死岂非怪事近来不通刑名办案专以颟顸笼统自诩空灵殊不知初禀之不可说煞者乃有关罪名出入者也即如此案并未获犯讯供说不到罪名上去至该令前往勘验原不仅坐听喝报泛填尸格而已其地或独居或聚处其家或失物或不失物均应随禀申叙验毕理应訉问尸子因何夫妇并出几日还家还家时是何景象门户大开乎抑虚掩乎其母死于房内乎死于门外乎凡应讯应叙情节一概不提该令从何处觅得如此劣募代办公事送稿时随便画行全不管阅者焦闷仰汉中府立将沔县刑名严札驱逐一面转饬该署县遵照指斥情节另具妥禀申赍候核此缴 

　　○批朱令组绶陈令维藻会禀 

　　此案原情本司早己洞悉若认真查办罪名甚重牵累尤多该令等淡写轻描不过为省事起见惟刘志瀛以犯法之人胆敢缠讼四年之久该民等明知此案妨碍较多官府必不肯办故意蔓讼为泄忿图财之地深堪痛恨殊不知本司作官向来毫无顾忌要办就办有何作难姑念该民人等尚知畏惧现已具结了事暂免深究戴鸿恩如此不堪忝充廪保实属有玷衣冠着即注劣听后察看遇有岁科两考永远不准出具保结以示惩儆再查此案全由潘寿龄而起而寿龄现巳捐官赴甘候补此后倘刘志瀛再起讼端即将刘志瀛戴鸿恩张应成一并押解兰州请甘臬司秉公审讯以惩健讼而挽刁风除催西安府呈缴原词到司另行批示外先将此批牌示宜门俾众周知并饬鄜州知照此缴 

　　○批海典史禀 

　　据禀已悉此案己发谳局未据审断详覆着将此禀一并发交西安府秉公察讯既据称成牧等曾经管说并由图克坦立写葛藤字据存证即仰成牧明白具晰并着该典史将葛藤呈局核验以期水落石出永杜讼蔓切切词发仍缴粘单附 

　　○批城固县生员赵丛蔚呈词 

　　博施济众尧舜犹病秦省之大寒士之多若一一求本司位置真乃苦人所难该生去年以灵芝炫鬻各衙门语同颠癎兹称所得灵芝已售五十金别有当头棒等书板欲本司代为消售夫以蘑菇一个果售半百纹银买此物者大半非疯即傻梨枣一箱不知是何书籍刻此板者近于无味可憎尔自称循吏儿郎又是秀才门面何得离乡背井仰面求人仰即回里谋生琐渎多端本司不管 

　　○批抚标云骑尉李作栋呈词 

　　仰澄城县迅饬兵房将该世职宗图一分册结九联限文到五日内赶造齐全飞递省垣以凭详转倘再任蠹书需索压搁本司立发委员严提张李二书到司立毙杖下该令于此等公事毫不经心任承婪索倘见此批后再不遵办立即撤任勿悔词发限二月初十日以前随文申缴 

　　○批韩城县丁令禀 

　　所谓练勇者乃州县出门摆样者也所谓办团练者乃州县纸上谈兵欺上司而糜捐款者也其实各属自有差役要团丁何用本司多年令长从不办团亦从不敛费而地方自然安静办团各州县收费既扰百姓抽丁复夺农时有害无益最为弊政禀称该县自徐令任内养勇三十名就本地棉靛各行抽费兹因荒后费艰拟裁二十名仍留十名以资弹压等语该令作事近于月攘一鸡留此十名团丁即可保地方无事乎仰将三十名无用之练勇全行裁撤永远不准抽费本司向来说话作事最喜爽快从不欺人曾文正公云团练断不可办此名臣之言也刚毅则云县县办团练则不必养兵自得数百万胜兵此呓语也愿诸君学曾文正公勿自同于刚毅不胜愿幸此缴 

　　○批蒲城县民蔺瑞呈词 

　　该生所说本司不但不知而且不懂现奉　　谕旨严拏白莲八卦等教而该生开口便说八卦图又称伏羲为天道文王为地道变卦为人道满纸疯话胆妄已极着即迅速回籍勿干责递 

　　○批户房清书何春儿呈词 

　　尔自愿叩头认错则尔之情虚彼之理直可知本应押发回籍质讯姑念尔知错认错原告何凌斗又在省城准尔在省就近了结仰培库厅传集两造妥为讯断以免拖累县禀并发仍缴 

　　○批鄜州劳牧启恂谢得卓异禀 

　　能作官者即寻常尺牍亦与人不同试问此次谢启通省牧令丞倅中几人能作耶谢元履屐位置得宜即破符坚有余人之能事与否正于不关事处见之阅禀叹服书此代面缴 

　　○批许典史英启禀 

　　所禀各条俱有见地足见平日留心时事才识过人该员在官钱局当差综核精明操守可信本司心识久矣本司忝居此席事繁才短全仗同寅遇事启迪补其不逮此禀大段可行仰厘金总局提调文案诸君子核议覆夺禀发仍缴 

　　○批咸宁县民妇朱方氏控词 

　　尔子人头畜鸣法当重究尔尚敢恃妇出头捏报抢劫岂知此案情节本司洞若观火矣所禀不准并饬 

　　○批南郑县民毛集鸿控词 

　　手足参商快兄之死暴侄之恶尔已自处于不弟不仁禀词叙事不清莫能知其底细打尔之王委员容有偏谬骂尔兄之李前令亦非好官尔词固不足凭即前后判断亦均不足据此等家庭争产之案听其蔓讼数年之久不知南郑县所司何事仰汉中府提集人证一堂断结详候察夺词发仍缴 

　　○批商州民妇张拜氏控词 

　　控情显有不实尔控他人容或可信若尹牧者岂肯信差役之言凭空翻案乎姑仰该牧将前后判断各情录案详夺词发仍缴 

　　○牌示 

　　二月初二日恭祭　文庙后殿札委首府行礼府县三学六教官例当分献乃守府早到不见一人久之府学教官始至三献礼毕而两县教官始来似此玩视巨典亟应一并撤参以儆昏惰经首府再三恳说姑免严劾除府学已到免议外咸宁教官马育麟张佩鈖长安教官张效铭员锡庚应各记大过三次马育麟仍撤销监院差使以示惩责监院一差即委澄城县训导李福善接办该教官等腼颜为师而不敬　　先师先圣仅止撤差记过已属宽容倘敢托人关说本司必立予参革不贷 

　　○批咸宁县民马兴成控词 

　　首府公明如镜岂有袒护书办之理仰谳局及咸宁县各将全卷送案候核 

　　○批南科书办班振林呈词 

　　本司向来不喜更张长安往年另立新甲转滋争讼其殷鉴矣兹据禀称富平永润里向分十四户以白家堡一人为里长由来己久兹忽分为五头又令该书一人经催七户之粮等语仰西安府转饬富平县明白禀复因何变易旧章若谓从前有弊何以厯任不知若谓更张有益何以反滋上控凡事只要下得去总以仍旧为善禀发仍缴 

　　○批渭南县民李世德控词 

　　此等田土官司自应在县呈控越渎不准 

　　○批咸长两县土行头张松盛控词 

　　据称上年荒旱咸长关厢土厘由尔等摊派交纳咸宁共交九百八十余两长安亦交五百五十两俱交局书党登瀛收讫至乡镇土厘尔不知解司多寡等语银两解司与否与尔何干胆敢向本司查问已属胆妄至称孙景康系十八年已革之行首而尔在局看见文书行首仍系景康之名等语尔不过是一土行头厘局文书是何人给尔阅看孙景康串蔽与否尚不可知张松盛以两县合行之事一人出名径向本司诘问胡涂胆大无以复加仰西安府先将张松盛逮案管押一面查明咸长土厘局共收银若干城关乡镇共交银若干数目是否相符孙景康党登瀛有无串蔽情事张松盛厘已完矣呈递此禀毕竟其意何居饬谳局一一查讯明确录供候夺词发仍缴 

　　○批宜川县陈令丕业禀 

　　查上年同州府周守禀定新章凡故员及罢官者任内亏短摊捐各款准后任分作八年流摊已经详奉抚宪批准有案该县刘故令恒云到任未几旋即身故子孙流落闻者恻伤亏空各款核与留摊新例相符应如所禀分作八年流摊俾故员家属不至久羁而公款亦不至无着其眷口在宜仍仰该令设法资送回旌是为至要此缴 
　　再查刘故令息女已为合阳记令子妇仰该令函商记令酌量通融取足归柩而止本司赙赠五十金先由该令垫付其子俟该令批差领款时即由本司如数发给仰即照办 
　　此禀已经批示复阅夹单弃词该令竟以五百金慨然佽助俾刘令家属得以及早成行今之古人曷胜叹服本司不敢自负知人之明该令实足令人增朋友之重也 

　　○批凤翔县李洪春控词 

　　据称尔妻于光绪二十六年七月被尔亲家曹光兴殴毙前凤翔县吴令委东厅验伤受贿捏报服毒身死吴令与尔断钱四十串等语如果尔妻实系殴毙尔何以事隔两年始行上控曹光兴在李家诬称尔妻犯奸何人传此是非尔妻寻光兴理问光兴令其长媳将尔妻拉住与曹五万拳足交殴致毙此时何人在场眼见何人告尔得知东厅得钱二十四串仵作得烟土十五两有何凭据有谁过付伤未验明尔何以竟肯领尸今尸骨腐化已久乃欲以无据无证之词坐人以故杀之罪实属荒谬已极不准 

　　○批宁羗州姚牧旭明禀 

　　据禀各情绝非虚饰该署令才优守洁办理教案煞费苦心宁羗以极瘠之地当多事之秋赔累多金乃意中事以极能办事之人而令其因公受累上司苟持公道岂能袖手不援所请将办理教案挪垫之一千四百余金作为十年流摊本应照准以示体恤惟后任不预其事而令分受其累必以本署司为不公矣况亏款流摊乃为故员革员而设该令不宜援不吉之新章而转贻同寅之口实又况此款即付流摊而该令仍负千余金之累计不若竭力摒挡速清交代以作后图至于该令苦情本司已知之详矣语曰失之东隅收之桑榆此处吃亏或当于他处收效会心人当自喻之此缴 

　　○牌示 

　　照得职官为士庶之型夫妇为人伦之始吏无大小最重修齐查有候补库大使吴源瀚者其父已为聘定马氏之女尚未迎娶源瀚薄游老河口艳一商人之女私娶而顾其在河口亲立字据则曰是妻也非妾也归对马氏则曰是妾也非妻也及马氏与商人交相责诘欲讼诸官居间者曲予调停使马氏退婚了事夫无故而弃其命妻不孝也使马氏蒙再聘之名不仁也反复行诈于二姓之门不信也人而如此何异禽虫本应详请咨革姑念其父老病侵寻平日又有循良之誉稍宽一线薄示创惩吴源瀚撤去机器局管库差使记大过五次停委五年以为少年渔色蔑父退婚者戒其管库一差即委本局提调童守所荐赵长锡接办以专责成该房即送稿勿延 

　　○批咸阳县梁令等禀 

　　据禀已悉于此案审问极清判断嫌软罗二罗三行窃有据则王维翰控窃有因犹敢捏情上控拖陷多人实属一方之害罗二罗三着重责枷号一月满月递解回籍严加管束亦去害马之意也仰即遵照并移委员知照缴 

　　○批商州尹牧禀 

　　叙事如然犀照水断案则快剑斫断生蛟鼍也一切如禀了结倘张养垣胡遵道等再敢翻异即由贵州从严详革痛加笞杖勒令加给吕家吉千金而止更有制其死命之法另择张姓应继者承继则人心尤大快矣此案惟君与我能断焦云龙何足道哉缴　如不遵断即如此办如其遵断姑宽一线 

　　○批山东训导焦振沧控词 

　　查杨令与该训导故父焦丞同寅至好呼为亲家戊戌五月杨令亲笔立约借焦丞库平银一千两久假不归及焦丞身故遗留孤寡归榇无期杨令以实缺人员重以寅戚各谊经其孤子持?坐索仅馈百金而止兹据粘呈借?恳请饬追前来本司于此事前属首府致书继托陕安道面致杨令置若罔闻似此借债不还负其死友本司代为汗颜该训导久住于斯势必亏累益巨兹筹一简捷之法先由藩库发银一千两交该训导具领以为扶匶之赀借?存库一面札饬杨令限一月内批解到司掣回原?过期不解撤任详参至前给百金作为奠仪可也仰该训导遵照批示赴库具领勿延 

　　○批捐饷局书办等二禀 

　　所禀各情本司早已闻知现饬王福禄将应交底案逐一清交如福禄已交而南北科从中藏匿作弊一经查实自有公断此禀送筹赈局存案一面仰文案委员迅提王福禄到案比追勿延 

　　又批 

　　现值报消吃紧之际而尔等各因争权争利起见一再禀讦前经赈局将原禀送阅已由本司断定此时先办公事俟报销告竣再为尔等剖断曲直如果南北科实有弊端本司岂能容恕仰即赶紧办公勿再哓渎切切 

　　○批咸宁县民马兴成控词 

　　此案已将府县卷宗一齐提到详加披阅可以不讯而断查此案原告孟生春也缘刘合春与孟生春交好光绪十四年合春携眷前赴新疆川资无出将住宅十六间划出十一间当与敬姓名下得银一百五十两整下余五间招侯罗两姓分住代看家具等物其时作中有孟生春并无尔马兴成在内也迨至二十三年侯姓携眷回籍始将尔招住其内言明岁修工价扺作房租是尔与刘合春毫无交涉明矣嗣因罗姓物故其妻再醮于张尔以后来之客公然将侯罗二姓分住之五间房屋一齐占住皮箱家具概落尔手上年敬姓又故其叔敬恒茂因葬费无出素知孟生春与刘合春交好令其照原价取赎生春意图减价未允尔即以百五十金赎之在敬姓当业之初仅有房十一间耳尔今转典则价犹是价而十六间房屋全归一人尔真会占便宜矣孟生春意不能平控诸府案此即尔等兴讼之原委也本司吊阅府县原卷判断两歧县断以房归尔府断又以房归孟各断各案此案之所以不结而尔之所以屡控者也查县卷黄委员原判谓孟生春伪造刘合春信函戒责四十房准尔赎此断非也合春之函确非伪造以本司度之孟生春以本府书吏赴县投审其理本直其气必骄黄委员先有怒其倔强之心遂微失其是非之准其打也甚快吾意其断也未惬人心迨生春覆控案经谳局提审朱委员等一意平反断令孟生春照原价赎房其原来未当之五间饬尔与皮箱家具一并交出归坊约招租以作打更公费尔心不平遂谓刘合春当日欠尔修理钱六十串以房作抵等语查尔之进房由侯老五招住在合春赴新十年之后其为矫诬无疑而孟生春受人之托当敬姓催赎之时意在短价图利及见马兴成得房到手则又愿以原价赎回均属刁狡小人无事生事今由本司公断孟生春究系刘合春函托之人敬姓向住之十一间房准以原价赎回归生春管业下余五间马兴成虽非合春原招之客然侯姓系合春同乡至契既由侯姓招住已厯五年之久姑准一仍其旧其皮箱家具由西安府饬差会同坊约查照原单逐一点验封锁开单存案以后刘合春家属回陕房物两交如有短少惟马兴成是问案经本司批结以后倘再逞刁蔓讼两造均干责饬凛之此判发谳局遵照办理原卷二宗分别发还 

　　○批革职宝鸡县葛巡检禀 

　　禀词阅悉查宝鸡县杨令原揭谓尔拏获窃贼徧割五人之耳残忍已极抚宪即据以咨革是尔之残酷业经咨部有案岂能援因公罣误之例率请开复仰尔自行赴部具呈本司不管 

　　○批敬恒茂禀 

　　案由本司批结与尔何干不必帮讼 

　　○批同州商民孙连中控词 

　　尔之血资百两不择人而轻相出借以致蔓讼三年之久本利无偿而欠户沈为修遁归河南关提不到查为修屡经押比其出厅也有人银两保之人新任张令何厚于彼而薄于尔竟置保人于不问仅断以破烂家具作抵所禀亦不尽实姑仰同州府提案严追一面飞提为修到案严讯究责以惩欺骗尔即赴质勿延词发仍缴 

　　○批渭南县民魏朝仪控词 

　　尔之前案早经本司断结王天作受刑几毙乃事隔八年之久忽焉上控语多胶葛情涉荒唐揆厥事情盖借前案为耸准之由而以告差为提审之?自命巧诈实属胡涂不准 

　　○批贺丞禀 

　　本司与该丞同寅二十载毫无怨尤该丞才具文章每殷心赏所以勒令告病者则以忝司用人之柄必去害马之尤小过宜宽沈冤可念韩城五命惨飞六月之霜宁陕三人足致七年之旱风波虽定案牍犹存与其留以遗殃何若去而避劾兹据禀称近患痰症回籍就医应准言归以佚其老昔庆父不去齐廷犹以为忧阳货出奔鲁人喜于征死得免为幸留滞胡为嗟乎见机不俟终日我犹以君子相期再来不值半文尔勿为士林所笑仰西安府转饬遵照缴 

　　○批西安府绅等禀词 

　　据禀已悉该绅等代人乞恩不得不如此说耳其实李少山窝赌渔利本署司灼见真知是以拘拏到案跟究赌徒踪迹尔等试思时已二月人各有营而该提塘设局抽头官商争赴千金一掷赢少输多牧令营弁以及官场之子弟票号之商人图长夜呼叫之欢而受债家逼迫之累者不知凡几营员赌负必亏粮饷牧令赌负必盗官钱子孙耗祖父之财铺伙亏东人之本彰彰在目特不肯厯数其人耳该提塘设阱陷人本应尽法惩治惟据该绅等合词吁恳姑且从轻李少山革去提塘不准在省盘踞其车家巷住宅立即查封仍将该提塘递解回籍交地方官严加管束勿任来省滋事窝家既从宽发落所有入局之官商人等姑免追拏冀其感而知悔倘再敢犯本署司决不能宽矣总之羣居聚赌不在金吾不禁之条执法平情无非玉汝于成之意各该绅及各该赌徒一并知之 

　　○批定远县周令维祺禀 

　　阅禀凄然准其回省就医以资调摄该令系秦中老手倚任方殷不必过伤怀抱交盘清楚火速旋归仍候抚宪批示缴 

　　○批韩城县印委会禀 

　　据禀已悉准如所请销案前禀倘能如此详明何至委员覆讯故断案不可不公明禀词尤不可不详审也缴 

　　○批咸宁县民白玉儿控词 

　　白宝圭素非善类尔递此禀得非宝圭所为乎尔父在押患病尽可赴县乞恩何必越诉此禀发县阅看酌夺办理仍缴 

　　○批同官县孀妇孙杨氏控词 

　　以母首子前任两抚宪严批将尔子孙应瑞革审办罪尔乃受其愚弄自具悔呈及销案后尔子悖逆如故似此枭獍之性犬豕之行殴母争财伤天害理若不从严惩办何以维风纪而正人心尤可怪者贼子蔑伦人神共愤同官刘令何以袒子辱母岂真别有肺肠乎此案着委候补知县李令少溶前赴同官查照前后案卷将应讯犯证人等随同县卷一并提省交发审局严行审讯按律定拟再由本司覆提亲讯不准朦胧详销致滋讼蔓词发李委员阅看仍缴 

　　○批咸宁县民郭云汉控词 

　　此案于二月初一日据郭云汉呈控到案当即批饬咸宁县刻日查明账项秉公断结报夺乃事隔一月之久承案礼房书办将原批捺搁不行以致云汉覆控殊堪痛恨着将承案经书即日押发咸宁县讯明是否得受被告史赞臣贿赂压案不行抑是昏愦遗忘分别重笞以见血为度一面提同两造将账算明一堂了结李委员既屡讯不结即仰雷令亲讯主断勿再袒延致烦提审切切二词并发仍缴 

　　○批咸宁县村约吴富甲等禀词 

　　沈隆事不干已挺身摃讼敛费自肥实堪痛恨兹据合词吁恳保释前来应否准其保释仰西安府酌夺饬遵词发仍缴 

　　○批南郑县禀 

　　阅禀不胜愤激大凡为令长者各欲见好于民然大局攸关岂得专顾一隅使他部县得以借口此次陕西遵筹偿款六十万数巨期迫台司窘急万端若照他省取之于官则必提取平余取之于民则房捐铺捐亩捐势有必至而官民两不堪命矣再四筹维惟有加收差钱尚为轻而易举平原行差之州县其钱粮本重而又加之于道仓加之以差徭是平日已三征矣今再加收是四征矣然自两首县以下踊跃输将毫无观望固由民之急公亦由官之能事南山二府一州钱粮最轻最少即如白河一县从前粮额近二千金今只收银百余两即加五倍尚不及原额之半此岂可与平地并论乎南山无徭之地各发天良则平原赋重之区少纾地力是均属不得已之为而实寓轻重相权多寡相资之意当事之用心亦苦矣兹阅来禀首言南郑之异常瘠苦已属词费既又多设难端尤为不经至称贪有限之锱铢贻无穷之怨讟意在恫喝本司自居循吏试问此系奉　　旨筹办之事谁贪之而谁贻之乎及申明办法则曰禀商本道本府照山外章程每正银一两加收差徭四钱当无挠阻等语又曰若竟随粮带征实虑疑为加赋所禀荒谬已极此等大政上遵　　朝命权在台司该令之本府何人敢自蹈专辄之咎至此次加收贴差钱文自应随粮交纳乃云疑为加赋岂付之官钱局即不疑乎平原各州县莫不差随粮行何以毫无怨讟独该令南郑之民如此多疑而多怨乎汉中毗连蜀境川省除正供外加津贴一倍又加捐输两倍本年筹还洋款再加一倍汉中之民岂毫无闻知乎至清折所开办法一归于官钱局幸而南郑有此局耳若外县无官钱局又将如何且差粮划分凡抗纳差钱者归谁督催若仍用县差则与随粮带征无异若由局自催自比局中安得许多粮差乎且局员一典史有比粮之权乎此禀之胡涂谬妄不胜指摘其最胆妄者该令前月致书厘局王守拟以六钱交纳王守犹以为不可今乃每下愈况公然以每两四钱着为定额以阻挠怨讟挟制上司以事同加赋嗾民抗阻以收钱归局而己卸其责以仿照烟税由县买银而已食其利本司初谓该令不过嗜好甚深疲弱无能已耳不意专擅背谬一至于此且南郑口碑佥谓该令专事刻薄不恤民隐而偏于奉旨筹款一事市惠于已归怨于上其局心狡诈已极本拟即行撤任继思一撤之后该令转得置身事外殊不足以惩巧猾用特严切批饬并添委候补知县杨廷辅星驰前往会同李倅显诚及该令认真核办此禀所说作为废话断不准行汉中较商州繁雄数倍商州且增至五钱以上若如该令办法平原及兴商一齐借口求减何以待之事关大局能不痛恨总之汉中贴差钱文多多益善不准以五钱六钱塞责倘该令敢护前失始终抗阻本司必立即撤参李倅平日颇具干才及至南郑竟听徐令指使于此等不通禀词列名其上实属深负委任李倅徐令着各记三大过以观后效禀存案清折掷还仍候抚宪曁善后局陕安道批示缴 

　　○批西安府详 

　　据详己悉准即销案惟查厘员年满交替之际收数足与不足均应由收厘之员自清自款何以此次赵长锡因长安土厘收数短少即将五百余金移交后任按收厘金向来最重比较该员将此款开除比较岂不更短本司实不解其故仰再询明覆夺缴 

　　○牌示 

　　现奉抚院札饬营官赌博文员亦有同赌者分别摘顶记过在案查文职三员虽同一赌博而其中亦有区别易彭两令新春宴集偶作叶戏为人牵率迫令呼卢责无可宽情犹可谅惟刘令平日专以赌博为生五年前本司已深知之大坏吾陕官场风气该令倘再不知悛改惟有详参驱逐之一法五代史云山东一条葛无事莫撩拨本司在此各寅僚勉旃自爱为幸勿违须牌 

　　○批海典史禀 

　　此案业经谳局讯明断结尔所欠图克坦之七十五串钱自应归结了事至称石王氏反得置身事外等语彼一妇人受人指使挺身兴讼兹将一再查讯无证无据碍难断追是伊讼已不直老年寡妇钱债细情岂有办罪之理若虑图克坦将来再事讹诈殊不知此次控情既虚则百控百虚己可概见尔但遵断还钱以后可保无事本司此批可挡无数讼棍若不具结还钱则尔自蹈狡展之咎本司不能恕也禀批发谳局遵照案结仍缴 

　　○批东关杂货行杜兰馨等控词 

　　咸宁捕厅向来有无支行之例本司未能深悉俗语云有例不灭无例不兴白铁及红白糖斤似非典史擅自需索之物仰咸宁雷令传集行头及该典史丁差人等秉公质讯查照向规办理迅速剖断报夺勿延词发仍缴 

　　○批华阴县河口众行史杰等禀词 

　　此事由筹赈局主政既经屡驳必系其中实有窒碍本司亦不能强人所难仰自行赴局祈请可也 

　　○代批宋家川厘员禀 

　　据禀该局柜存厘票多张忽被鼠囓一则曰柜底咬透两孔再则曰小卷十三张咬撕不堪又曰余票微咬无碍又曰十三张咬扯碎腐其究竟则曰卑局此等奇咬实难预料卑职疏忽之咎恳乞核鉴施销等语事本寻常文特奥异既不合疏防开参之例亦难加比捕严缉之批碎票查销奇文存案可也因忆同治间蒲城诺令禀牍有该蚂蚱尚知自爱闻风俱已远扬之语三十年来一鼠一虫遥遥相对何吾陕多文吏耶缴 
　　披阅案牍最是苦事得见此等文字亦足豁目醒心但如食蝤蛑江瑶柱不可过多多则发风动气矣又批 

　　○批李典史禀 

　　据禀请假回籍措资该典史系何省人回何处去均未声叙姑准给假三个月可也 

　　○批梁府照孝清条陈 

　　披阅所上条陈具见留心民事据称洋县铁桩堰道光间功亏一篑故辙犹存如能接续修营为洋民百世之利查现署洋县知县德令清勤稳练具有内心即将此折钞与阅看即日亲赴该堰详细相度果能修筑即行禀请开办听候批示遵行可也 

　　○札长安县 

　　案查咸宁系石人犯雷德声即雷升又即雷明前在该县以命案被控押厅数年诡谋求脱嗣更作奸犯科无所不至实属死有余辜现饬咸宁县将该犯押送该县收管合亟札饬札到该县查照该犯厯犯各案痛加惩治总期无留余孽以惩奸宄而雪沈冤该令严明素着且系原审之员必能心知此意切切勿违 

　　○批镇安县民程齐志控词 

　　命案己办岂有一命四抵之理凡苦主倚杖一条人命往住告讦不休实堪痛恨不准并斥倘再恃命妄渎押发蓝田县重责不贷 

　　○批留坝厅陈丞禀 

　　尔等汉中厅县自居化外于此等奉　　旨创办之事不候批示径自作主以每两四钱加收其端开于南郑尔留坝尤而效之尔亦曾在抚署文案当差曾见省外厅县办理筹款事宜有不奉抚藩批示径行专主者乎徐令业经撤任候参该厅事同一律此禀掷还作为废纸所有汉属贴差事宜着即凛遵现行札饬加倍征收如不足数即着该丞赔垫以赎专擅之咎汉中杨守形同木偶任听属员目无法纪不发一语此等怪事真堪入五行志吾不知徐令等何恃而不恐临批愤愤缴 

　　○批镇安县民齐怀恩控词 

　　据禀情节凶狠恐有过火之词然光绪十四年前抚院廵阅商州已有严批将齐怀安严拏究办何以事隔十余年愈控愈凶蔓延无已仰商州尹牧迅速提集全案人证查照前后控情质讯明确按律详办务期永绝讼蔓痛惩逆孽勿稍徇延切切词发仍缴 

　　○批吏房书办郭立本控词 

　　禀及原卷阅悉张效贤柳映梅俱为房蠹同被前任革除犹敢盘踞省垣生奸捏控若不递籍管束终为司房之害候即日押发咸宁县递回富平收押勒令出具永不来省滋事甘结再觅妥绅保领以后如敢潜行来省无论何人俱可扭送以凭从严惩治仰即知照 

　　○批长安县胡令禀 

　　此案情节本司洞悉所禀隐而未发者尚多查胡振彪假刻票板图书起意诬害平人邀赏使其计果行则被诬之人受立决之惨照例反坐振彪不得免死今该令删减情节仅以系石五年上请盖有所受而出此本司既知底细未便宽容胡振彪着锁系铁杆石墩足三百斥监禁二十年再行请示办理以惩奸慝仰即遵照缴供折存 

　　○批富平县周令丕绅详 

　　据详已悉前接来禀于班振林上控一词未置一语是以批令禀复地方公事全在贤牧令因时制宜原无印板文字既经上控必须将变置情形申叙明白则本司心中豁然并可间执刁告者之口兹据覼缕前来贵县缮禀之时前批尚未接到自无足怪惟班振林于分头催粮之事明知事穷必变业经在县具认又复来司妄渎明系自恃宪书轻视官长仰将班振林重加惩责如本年经催不力即行详请斥革本司于若辈不但毫无回护且深疾其刁横同寅当共悉也前批唐突勿怪此缴 

　　○批商州尹牧禀 

　　阅禀欣慰天下办事难筹款更难前者贵州牧设立中学堂一禀延师购书巳极周妥所虑者款项不足虽有良法美意不能观成耳兹据禀称筹款之法约有四端即以本地向有之公款济今日学堂之公用综记四者一龙驹寨书院之经费二武试公款三文乡会试宾兴公交车费四骡柜每骡一头抽银五分合计四端在四千串以上厯年皆为劣绅行店中饱贵州牧厘剔而提并之化私为公化无用为有用而且驮骡一项既主客并收以彰公道又核减其半以示体恤天下办事之人皆如贵州牧之廉平仁断中国何遽至不振耶仰即持以毅力一意图成倘有奸侩刁绅敢于挠阻即行尽法惩治本司他无所长惟闻人之善钦服无已见人之美必助其成此禀准即立案贵州牧其放手为之勿受挠夺仍候抚宪曁臬司潼商道批示缴此禀通饬各属知之 

　　○批委署肤施县教谕李锐先禀 

　　实缺既到应准缴委此与规避不同应不作为过班可也 

　　○批南科书办班振林禀词 

　　胡说尔本籍粮务何能渎请本司饬县办理不准并饬 

　　○批富平县民纪国玺等呈词 

　　据禀已悉本应准其提讯惟念现值农忙在即来省涉讼荒废农业本司于心不忍仰尔等蹔行归里此案仰富平周令督同侯孝廉树屏查明纪国玺等所争渠道与所禀是否相符但凡厯久相安之事总以不改旧章为妥樊清心等但图利巳必致损人破损之人谁能甘忍无事自扰殊不可必本司最恨轻改旧章有利于此必有害于彼甚不可也俟将渠道分合粮则重轻以及旧志所载引水情形厯年蔓讼不结缘由一一禀晰前来再由本司为尔等剖断可也词发仍缴 

　　○批宜川县陈令丕业禀 

　　据禀已悉所有二十六年未完钱粮应准免其带征以纾民力其本年应征各粮务宜切实催收以济饷源勿得托于催科政拙自误考成切切此缴 

　　○批宝陕局钱松年禀 

　　禀折均悉既据该委员等一再樽节核估自无浮冒应准即日鸠工营缮俾泉府不致倾隤即仰钱倅自行督工不另委员监视所需经费即在宝陕局存款内动支一俟工竣即行禀请委员验收勿稍率忽切切此缴清折存 

　　○批鄠县绅约张萼等禀词 

　　王恩照昨已挂牌回任尔等今日忽递此禀请留汪典史署事而且誉汪毁王不遗余力殊属有干例禁王典史既如此不谨从前何无控案而况典史一官但司监狱不预民事如果擅受民词枉法得赃尚有知县就近监察岂能任其横恣着即敛迹回县勿得妄渎所请不准 

　　○批咸宁县民杨兆昌控词 

　　赎地还银听讼者不能专听尔原告一面之词遽行剖断必以中人之语为凭尔自言中证四人俱不助尔是以在县讼不得直岂一经府提四中人即助尔乎如仍不助尔岂能凭尔一面之词顿翻县案乎尔真胡涂已极不准 

　　○代善后局批三原县陈令禀 

　　此次加征差钱实因偿款甚巨期又甚迫万不获巳而有此举查各属加徭每正银一两加收徭银四钱者乃合旧有新增两项差钱并计而成此数也三原差钱既向来不取之于民此次亦照他属每两四钱之数一律加征是三原所加者独多而他属所收者转少非事理之平也查行差各州县亦有儒粮何粮等名色向俱不纳差银因此次事关筹款未便听其苦乐不均又不能令其新旧无别批令四钱之中除旧有差额勿容完纳外其新增之数饬即一律遵完三原民田既向不行差自与他属之儒粮何粮事同一律应每正银一两酌减差银一钱通照三钱加征以示体恤而彰公道仰即出示晓谕俾众周知此批详院立案缴折存 

　　○批大荔县孀妇董方氏控词 

　　尔子于去年十月在祥泰店自戕陨命如果由郭尚志等威逼所致大荔张令与郭何亲与尔子何嫌岂有不为伸冤之理陕中风俗凡有自戕之案无不藉命图讹况尔为子鸣冤应如何奋迅迫切何以迟延半载有余始行上控其为意存拖害不问可知姑仰大荔县录案详覆以凭主夺词发仍缴 

　　○批西安府详 

　　陈家騉家騆同胞手足家騆出为胞叔陈维中之后维中库房供役岁以所得分给家騉此维中格外厚道处其实不分亦本等也维中既殁同室操戈家騉人面狗心忘其胞叔顾恤之情而贻胞弟终讼之累又欲强使其子入房学习似此喧宾夺主岂可姑容缺乃维中之缺家騆承维中之嗣即应得维中之缺不为维中子者即不能得维中缺此一定之理也兹断令维中吏缺着家騆充补不与家騉相干家騆之子登第准其入房学习家騉之子不得凭空阑入以示公道此后家騆如有余力应体嗣父之心将家騉常为顾恤但家騉不得恃强恶讨耳此缴原词存 

　　○批西安府禀 

　　该弁所禀差繁兵少诚亦实情然自兵额屡裁何汛足敷分布独师玉衡哓哓渎禀其意别有在可知兹据覆称应由提台核办即着勿庸置议可也缴 

　　○批吏房革书张效贤禀词 

　　所禀是否属实着将张效贤仍发谳局提同郭立本郭逢沅等确切质究禀中所称立本私立官费名目具有底本无一事不索费无一缺不取钱如果属实即应杖毙仰西安府督同谳员铁面无私从严根究实惩虚坐俱勿宽容本司不日即返柏台案关奸胥罔利正臬司专管之事决不一毫放松不得以东垣书吏互讦不与西垣相干朦胧了结本司向来作事不拘成格况两司本不分家耶词发仍缴 

　　○批蒲城县民杨春芾控词 

　　一面之词殊难凭信既经控县有案自应由县断结以省拖累新任蒲城李令廉明果毅决无瞻徇仰即回县催案此禀发交李令迅即传齐人证算清帐目秉公断结报夺勿延词发仍缴 

　　○批三原县陈令膺臻禀 

　　大凡去任官员每存见好于民之意然须视其案为何如案人为何如人不能一味省释使愚顽无所警觉此案林长春曾用鸡毛传帖邀约四县之民齐缴农器其居心险很实属不法之尤王东经当聚众将散之时喝令村农将破烂耙锄乱掷该令大堂之下王美成打烂城门扭坏门锁此皆该印委等面禀本司者也该令试思当闹攘之时三原县成何世界今当年满交卸遂请一并释放以博仁声而不计纵恶容奸长民骄恣本司向来爱民如子疾恶如仇此等讨好行为深所不取该令交卸在即着不必多管闲事林长春等三犯锁押班管候程令到任本司自有发落如其纵逃定惟该令是问此缴 

　　○批西安府张守筠禀 

　　据禀已悉所有应赔五成耗粮姑念常令官经诖误先世死绥准其核减一半余照例价赔补勿再延宕切切此缴 

　　○批革书王福禄禀词 

　　尔去年饱暖思淫捐金买妾何至衰迈若是尔在筹赈局把持弊混图利不知若干公文失落无数玩曾守于股掌串方令为腹心朦捐朦保公然县令若使长享富贵国法何在天理何存书曰自作孽不可活尔之谓矣外间人言啧啧谓尔勒取捐生之钱数逾巨万若竟听尔取保款段言归是巨蠹猾胥依然不失为富家翁仍于天理国法无当也本司在此尔不必作取保之想此饬 

　　○批长安县胡令启虞禀 

　　既有咸宁前案可据姑准如数给发此为首县寄监人犯太多不得不修葺完固而缺分太苦筹款维艰故由司库拨给外县不援得以为例此缴 

　　○批咸宁县详 

　　王璋等以银交姚克仁粮铺代纳民粮是粮银未入吴祥之手而璋明知故昧诬控逞刁并不在府县具呈径来本司衙门越诉其意以为控差无不准之理即或审系诬控亦无为差役打百姓之理殊不知本司向来断案但论是非不管是民是役百姓今日入卯则百姓即差也差役今日辞卯则差役依然百姓也差与百姓何分乎王璋刁猾若此未便姑容除由该县已经惩责外仰再枷号一个月以儆刁告该县仍宜切戒粮差勿因此案得直遂尔欺凌百姓试思百姓犯法犹且不恕若差役知法犯法能不倍惩乎此缴原词存 

　　○批永寿县陈令贻香禀 

　　所禀句句实情深为可念本署司向来持论最公该县里局亏空经今三任倪署令可恨者也到处侵挪官款贻累后来李署令可怜者也适当岁歉差繁头焦额烂该令可信者也既信于民复信于上所请攸关民瘼以公事论不当遽如其请以情理论何能不拯其危本署司为民穷为商艰为官好破例发银三千两俾还商借而修民渠款由善后局拨发该令即日具领他处不得援以为例该令领款到手务将应还者立即清还应办者登时举办此等事非该令不能请非本司亦不能发也此禀发善后局提调阅看照办仍缴 

　　○批稿房书办杨凌云等禀词 

　　尔等有此苦情何不早说去年物价翔贵并不向前任乞恩今当年丰谷贱之时乃云糊口不给欲本署司加给银两实属怪诞新任转眴即至仰尔等向恳恩施本司不管 

　　○批蒲城县禀 

　　据禀已悉凡州县取民一钱即有一钱之用团勇全裁粟行加收团费即行出示停止办理极是今土行抽钱如故而无一定用项在该令操守可信诚不至于侵渔若将来迁调不常贤愚不等积此随时可挪之项付诸见利即动之人必有以侵牟获罪者矣况此款为办团而设团练全裁则取诸民为无名存诸公为无用必有抗交上控之事不可不熟计也仰即遵照将土行抽收团费一律停止此缴 

　　○批同州官钱局王丞懋照禀 

　　禀单均悉晁倅移交出借本息各银一千零八十两既经如数收到仰即妥为营运以裕铺本而免贴赔至李倅回省己据面恳留省当差所有同州官钱局事务即专委该丞办理该丞和平精细本署司倚任素深不必辞卸此缴 

　　○批蒲城县绅原彪等禀词 

　　杨虚中果系好人彭知县亦非酷吏何必与之作对必欲致之于死尔等所禀词出一面未足深凭仰现任蒲城李令详加查勘如果杨虚中实非讼棍尚能悔过自新即据实禀请保释如系素不安分此时串党乞恩将来仍不免滋事亦未便纵恶殃民也词发仍缴 

　　○批筹赈局书办李克昌等禀词 

　　该书等与南北科屡次互讦因报销紧迫谕令先办公事徐察弊端兹据禀陈南北科所办捐案种种弊混兼有冒籍朦奖等情查张炳焱等曾经汝作枚告发比因汝令亦非善类未予深究兹再被禀讦如不澈底根究不惟公事万下不去亦不足以服革书王福禄之心仰西安府提集两造简派精明公正谳员细心推问调卷详核务期水落石出不准朦胧了事谳局讯定后再由本司亲提覆鞫从严惩办禀折及奖册并发仍缴 

　　○批革书王福禄禀 

　　满纸饰词其将谁欺且尔在捐局作弊多端曁买妾被控之案俱经发交谳局究办尚未据讯详前来何得率恳保释足征胆妄严饬不准 

　　○批武备学堂遵议书办津贴 

　　此项支销非本署司意也明知向无此款而该书等籍词要求姑且发堂核议该守议以每节酌给四金亦是于不可之中示应酬宪书之意然武备学堂开办有年从前既无津贴何能由本署司市德加增应候新任察核饬遵本署司不管此缴 

　　●樊山政书卷四 

　　恩施樊增祥嘉父 

　　批筹赈局书办吕祥凤等禀（陕臬任内稾） 
　　批渭南县民魏镇明呈词 
　　批应袭一等子鲍世爵禀 
　　批管解委员陈令禀词 
　　批应袭一等子鲍世爵禀 
　　批咸宁县民程英盛呈词 
　　批泾阳县民黄生云呈词 
　　批咸宁县民薛福生呈词 
　　批朝邑县易令国勋夹单 
　　批西安府张守禀 
　　批西安府张守详 
　　批朝邑县易令禀 
　　批岐山县崔令骥远禀 
　　批龚令维佶禀 
　　批办韩城铁矿崔倅禀 
　　批白水县刘令详 
　　批华阴县刘令详 
　　批华阴县刘令禀 
　　批南郑县屈令寿昌禀 
　　批革书李芬若呈词 
　　批客民朱丽云呈词 
　　批长武县毕令振铨禀 
　　批雒南县民员新成呈词 
　　批合阳县民党丰娃呈词 
　　批兴平县杨令宜瀚禀 
　　加批合阳县民党丰娃呈词 
　　批同州府详 
　　批华州刘牧璋毓禀 
　　批咸宁县雷令详 
　　批泾阳县命妇吴周氏呈词 
　　批泾阳县舒令详 
　　批客民汪侨呈词 
　　批咸宁县道士汤教洞呈词 
　　批华州印委刘张会禀 
　　批长安县民曹发有控词 
　　批渭南县民妇王方氏呈词 
　　批渭南县余令详 
　　批西安府张守详 
　　批合阳县记令详 
　　批合阳县记令详 
　　批蒲城县民赵春娃控词 
　　批咸宁县民秦尚年等控词 
　　批长安县文童王振刚控词 
　　批咸宁县民樊宗兴控词 
　　批华州监生侯茂林呈词 
　　批华阴县详 
　　批咸阳县耆民张明正呈词 
　　批蒲城县民武钻谟呈词 
　　批临潼县印委黄陈会禀 
　　批临潼县禀 
　　批泾阳县民吴建辰呈词 
　　批华州民侯武林等呈词 
　　批常备新军马队管带雒辅国禀 
　　批西安府张守禀 
　　批合阳县禀 
　　批华州李令禀 
　　批泾阳县生员王瑞生禀词 
　　批渭南县民任全仁呈词 
　　批三原县贡生刘楷禀词 
　　批南郑县民梁泰新呈词 
　　批中部县贡生刘遇辛等呈词 
　　批醴泉县民李梦庚呈词 
　　批渭南县余令禀 
　　批渭南县民王虎儿呈词 
　　批南郑县文生贾铭勋呈词 
　　批三原县民王翰臣呈词 
　　批长安县捐生严翼等禀词 
　　批醴泉县贡生罗经权禀词 
　　批长安县民定清桂禀词 
　　批干州孙牧禀 
　　批三原县贡生刘楷呈词 
　　批白河县生员钱福清呈词 
　　批大学堂肄业生聂文顺禀词 
　　批甘泉县宫令其震禀 
　　批洋县德令禀 
　　批学律馆考勤簿 
　　批三原县贡生刘楷禀词 
　　批长安县商民谢万元呈词 
　　批已革副将赵贵华禀 
　　批满城总约张大兴等禀词 
　　批延长县马令兆森禀 
　　批朝邑县禀 
　　批三原县印委魏程会禀 
　　批泾阳县民姚兆芳呈词 
　　批盩厔县举人徐登第诉词 
　　批白水县陈令维藻禀 
　　牌示 
　　批三原县民苏学三呈词 
　　批雒南县张令禀 
　　批紫阳县李令禀 
　　批西安府张守禀 
　　批华阳镇乡约王耀光等呈词 

　　○批筹赈局书办吕祥凤等禀（陕臬任内稾） 

　　尔等互相攻讦私弊显然势难置之不问前者汝作枚之控亦非尽涉虚诬此次蒲耀南等清折所开吕祥凤张丙焱等朦捐朦奖有案可凭已发交谳局着即投案候讯仍由本司亲提严讯以惩奸蠹而肃官联此禀发局查办仍缴 

　　○批渭南县民魏镇明呈词 

　　范尧进士出身声名虽劣何竟至于如此不堪仰西安府传讯究办词发仍缴 

　　○批应袭一等子鲍世爵禀 

　　据禀已悉该职功臣之后陵替至此情可??皕皿?伤陈委员需索要求诚亦事之所有惟尔父己故尔母于此时亟应扶柩还乡何暇与之怄气已饬咸长两县妥为了结仰即遵照惟闻尔家幕友陈宝臣本一无赖游民乘尔之危吞昧尔家财物不少仰西安府即日将陈宝臣传案管押候审所勒令将浙中寄顿财物一并开单交出以恤孤寡而警贪奸是为至要词发仍缴 

　　○批管解委员陈令禀词 

　　该令押送官犯鲍革道祖临前赴新疆鲍道故于鹑垣正好回浙销差别求调剂乃与该故员妻子构衅互相禀讦深所不取顷据祖临之子鲍世爵以凌虐致死等情指控该令到案虽两造词皆一面而该令此时之受欺殴从前之受馈遗俱是实事若认真质讯鲍夫人一女流耳夫死子幼尚有何罪可办该令身为管解之员被已故犯官之妻子具控威逼虽然是假得财谁曰不真此等官司尚敢挺身犯难乎仰西安府转饬咸长两县妥为了结俾两造各自遄归勿滋讼累为要词发仍缴 

　　○批应袭一等子鲍世爵禀 

　　此即陈宝臣自作禀词连欺哄带挟制令鲍世爵呈递其实陈姓之形同无赖昧物攫金诡言进京贿洋求脱致鲍家夫妻父子生死不能一面及鲍夫人回陕陈姓沿路逗遛前日鲍夫人与文观察及两首县言之且恨且畏盖恨其无良而又畏其匿物不见也本司深知其中委曲是以批饬西安府将陈姓传案管押勒令将银钱什物一一交清使孤寡得以扶棺归里俟其交出以后本司另有发落如敢抗违重笞勿贷鲍氏母子趁本司肯为作主正连城归赵之时岂可信其欺哄代为乞恩试思纵狼出坎有不噬人之理乎仰即遵照此禀仍发西安府查照并缴 

　　○批咸宁县民程英盛呈词 

　　据称尔子误取已聘之女成婚数月原聘之宁辛酉外归涉讼尔已代女家退交原聘礼银及黄委员二次过堂竟将尔有孕之媳断归宁姓等语夫一女两聘咎在其母不在其翁既已于归只可断还礼银不可使一女蒙二夫之耻黄委员读书明礼岂能如此胡涂以本司揣之恐系先嫁宁姓宁外出而又另卖故此时断归本夫耳姑仰咸宁县速检原卷包封递阅听候核夺禀发即缴 

　　○批泾阳县民黄生云呈词 

　　据控谈广盛侵蚀仓粮抗帐不算此等案件自应在县就近查算该民人等妄请提省其并非为公专为挟嫌拖累显而易见况泾阳舒令公明仁断于谈广盛有何偏袒岂有听其侵盗不肯清查之理仰西安府转饬舒令迅即提集人证帐目澈底查算明确实究虚惩勿稍袒纵该原告如果避不投审或赴他衙门妄控即饬咸长两县查传押发不贷词发仍缴 

　　○批咸宁县民薛福生呈词 

　　据控惠月恒如此凶险既已控县管押岂有未结案而遽释放之理查德衅因买布而起到案以后布钱是否给还尔伙受伤曾否报验来词一味含胡况月恒夫妇被押则县令并非袒庇可知尔不在府县具控径恳司提尤征刁健仰赴咸宁复控恳提不准 

　　○批朝邑县易令国勋夹单 

　　夹单阅悉白祥儿初为其父首送忤逆继为阎乡绅以会匪起事拒捕伤差禀案光绪十二年发往广东充军旋即潜逃回籍强占人地亩强奸人妇女而且发冢焚尸非止一次其它恶迹罄竹难书今经该令缉获若照例拟办层递审转未免久稽显戮仰即立毙杖下以惩淫凶而快众志该令下车未久即积此无量功德良殷嘉叹事宜速决无少迟延若本司为令此贼毕命久矣安能缕禀候批耶此缴夹单存 

　　○批西安府张守禀 

　　据禀已悉此案刘捞狮白昼窃取刘成才家麦袋为成才十一岁幼女撞见声喊捞狮起意致死灭口当即钦?手按倒地揢伤咽喉致口鼻流血而死其情惨毒已极夫惨毙幼女较拒捕杀人者尤为可恨盖事主捕贼势均力敌胜负尚未可知若幼女身小力微该贼先操必能致死之权而该女已处于不能不死之势欺幼毙命心狠手毒尚有何情可原乎前署司但听该贼一面之虚词而不思冬英稚年之惨毙现既覆鞫得实无可推移仰照原详勘转以伸宪典而慰幽魂切切此缴原卷存 

　　○批西安府张守详 

　　如详办理此案本司明知张效贤有意刁诬然二郭实亦疲玩可恶以吏讦吏正是以毒攻毒是以再发谳局覆讯非有爱于效贤实欲二郭多受牵累以后或不敢多索房费耳效贤所开清折虽微实据夫岂无因仰西安府通饬各同寅以后遇有补署各缺缴领执照及注册等事不准私地给钱如该书等敢于需索准其指名禀究以肃官方缴 

　　○批朝邑县易令禀 

　　据禀已悉蝻孽萌生最为民害现在二麦虽经刈获而秋禾布满田间亟宜督饬约役率领乡农四处搜挖认真扑打务期净绝根株保全秋稼查此次蝻孽既由河东飞渡恐不仅该县一处有之仰同州府飞饬所属一体认真搜捕仍将捕治情形随时禀报查考勿稍延误致干谴责是为至要切切此缴 

　　○批岐山县崔令骥远禀 

　　据禀该县刁劣棍徒滋事情形本司已据曾令面陈均与来禀无异曾令在岐山一年有余循绩能名流闻遐迩大凡为政之道除萎然后安良苟见誉于良民必见憎于匪类所谓善者好之不善者恶之也兹据禀称棍徒亢凤岐刘江孙勤纠合教民王维云率领多人伺曾令起身擅将城门关闭任意滋闹实属无法无天该署令当将四人拏获严刑扑责办理极为得法惟一打尚不足以蔽辜仰即查照省章分别锁系铁杆石礅各若干年以儆刁风而安善良至揭帖辱詈曾令禀系劣绅及工书崔至诚所为劣绅何人何无名姓仰即查明详革惩办崔至诚身在公门敢于欺侮本官尤堪发指着即革卯重责与刘江等一同锁系示儆仍将遵办情形通禀候核另禀所陈教民王奎王善等讹诈乡民幸遇教士卢慎修结好吾民准其捆送遂得民教相安良堪欣幸教士既如此解事该署令当优加礼貌遇事持平勿贻外人口实是为至要并移曾令知照缴夹单存 

　　○批龚令维佶禀 

　　所禀自系持平之论风闻无实之事若不委查则恐埋冤查无实据即不必拖累仰商州尹牧转饬雒南县将小毛顺等一并取保释放可也此缴 

　　○批办韩城铁矿崔倅禀 

　　该员办理韩城铁矿着有成劳前因铁价较昂拟仿镇安之例归并印官办理以省经费旋据丁令禀称该矿距城八十余里鞭长莫及势难兼顾自系实在情形与其另委专员莫若仍资熟手现经本司等禀商抚宪仍留该州判办理韩城铁矿事宜务当悉心综核精益求精总期铁质良而铁价减是为至要除另札饬知外仰即遵批留办矿务勿庸解铁进省并饬新任王令知照缴册折存 

　　○批白水县刘令详 

　　人皆言该令胡涂果非虚语此案因孙三林以刀匪抢掳重情具控高拴劳到司经前署司批饬该县录案禀复兹据详称刘李氏寡居无度去年正月经其大伯刘万儿商同娘屋兄李保娃改嫁高拴劳为妾已过门矣万儿后受钱八十串将李氏卖与孙三林为妻李氏自行呈控到县王故令谓拴劳不应荒年娶妾仍将李氏断归孙姓去腊孙三林出外拴劳辄将李氏诱同逃匿孙姓控县控府及人证齐集三林抗避不到由该令议拟详结前来据称高拴劳拟满杖加枷李氏再三研鞫矢死靡他拟令归宗给李福须领回为刘氏一线之延刘万儿在逃俟获日另给等语查孙三林以刀匪具控究竟高拴劳是否刀匪未据声明巳属含混王故令承审此案刘万儿将弟妇两卖得钱照例应令先娶者领人后娶者收还财礼乃云荒年不应娶妾何其昏谬然则孙三林独应荒年娶妻乎再查李氏已嫁拴劳复被万儿刁卖拴劳竟默无一语由李氏呈控夫兄良不可解孙三林争娶于前疏防于后李氏一人独处拴劳窃负而逃事后控府控司永不到案以案情而论孙三林不应得妻而得妻前己便宜之至人皆到案而独不到案更属刁健之尤该令毫不创惩何其软也拴劳如系刁匪则枷杖不足蔽辜如非刀匪则前既人财两折近又拖累经时虽云不应诱逃然以先娶之夫受不平之断事虽卤莽情可矜原倘遇仁明定从薄谴至李氏厯嫁三夫近更往复二姓该令乃赠以四字匾额曰矢死靡他其昏谬与王故令等判称给李福须领回为刘氏一线之延该氏既归李氏之宗何能延刘氏之嗣已属胡涂无理至李福须系该氏何亲案内并无其人领回之后凭何养赡该令判案仍用当日作墨卷之法毫无起伏照应亦复不求甚解但求交卷完事此案着交新任陈令提集两造检查卷宗准情酌理秉公断结报夺此事以两个书呆酿成弥年讼案可笑实可气也此缴并札饬同州府及陈令知之 

　　○批华阴县刘令详 

　　大凡州县临民惩恶乃能劝善二华刀匪充斥为害实深石江娃井彦春二犯砍人有案照章锁系限满不释其为凶顽不法良可想见以前令不敢释放之人该令忽思见好详请保释前云并无亲族保领又云犯等亲族来案乞恩究竟亲族为谁何以忽有忽无前后矛盾仰将该二犯亲族申送来省在本司案下出具切实保结如该二犯再蹈故该将保领之人一同办罪如此方可放心本司于刀匪行径知之最熟治之最严所以然者实为保护良民起见该令身任地方饥馑之余其民之疾痛颠连有待抚恤者谅亦不少何必在刀匪身上如此用情乎仰即遵照如无该犯亲族来司保领即着仍然锁系此缴 

　　○批华阴县刘令禀 

　　据禀已悉仰即不时加意巡查如有飞蝗入境务即督饬兵役乡民尽力扑挞定价收买总期勿留遗孽以保秋禾是为至要仍候督抚宪及藩司潼商道批示缴 

　　○批南郑县屈令寿昌禀 

　　此等凶徒逆子经其亲父令族人殴成残废三月二十六日受伤阅二十余日因伤身死论其情罪甚属便宜死者不冤殴者何罪仰即知照缴 

　　○批革书李芬若呈词 

　　本司在咸宁时尔尚是兵房经承其后被革必非无故据称尔侄尔侄孙顶尔之缺视尔如仇近经六房公议保尔复卯竟为尔侄孙继成播弄埋冤是否属实仰雷令查明卷宗面询褚世荣该革书应否复卯李继成有无播弄情事一堂断结勿任哓渎李委员甚靠不住不必再问此案词发仍缴 

　　○批客民朱丽云呈词 

　　尔真不会告状此案批县秉公断结据尔自称李县主初次堂讯即严饬窦岳重还钱可谓公道之至继令东伙分赔在债主以为放松资东在县官酌理准情必有不获已之处尔因逾限未偿具呈催案可也乃竟以风影之词为含沙之射词称窦光仪贿通官府岂李令亦受贿乎又谓岳重是其门生李令如果庇护门生则初讯必不严饬岂严饬之后岳重始拜门乎夫以代追欠款之官徒以债家偿款稍迟遂被受贿徇情之谤以本司设身处地必不平矣尔不但不会要账亦并不会说话李令之秉公持正何人不知岂能由尔非毁仰仍赴蒲投案自向县主认错求追欠款李县主必能为尔了结此事俟欠款交齐先将尔打二十戒尺然后领银完案以为胡涂越诉者戒惟事须分别言之窦姓应还之款务令速还勿任羁累切切词发仍缴 

　　○批长武县毕令振铨禀 

　　该令受事之初以全副精神考察庶务居心要好深属可嘉论语曰先之劳之无倦足见持久之难该员务当始终如一勿得日久生怠尤不可徒托空言下车之始祈雨得雨此应天以实之效深为嘉悦仰候督抚宪曁藩司凤邠道批示缴 

　　○批雒南县民员新成呈词 

　　五月十九日接尔呈词当经批饬雒南县录案详夺乃案牍方行控词又至意在不提不止不准不休似此胆大胡涂深堪痛恶倘再无知妄渎定即逮案押发不贷凛之 

　　○批合阳县民党丰娃呈词 

　　尔弟党零娃由同州来省在秦双喜风■〈木匣〉铺帮工如果身死不明岂有县讯两堂不为伸冤仅断钱十串之理必系死由自尽与人无尤而尔藉命讹钱显而易见仰咸宁县将原案送阅以凭核夺词发随缴 

　　○批兴平县杨令宜瀚禀 

　　据禀已悉蚂蚱既能咬伤早谷是亦螟螣之类来禀但云现无蝗蝻不言扑打蚂蚱万一谷苗再生再咬与蝗害何异现在咸宁南乡一带蚂蚱猬集委员尽力焚打幸皆就殄该县事同一律仰即督饬约役等将地内蚂蚱铲除净尽以保秋禾至要至要仍候抚宪曁藩司粮道批示缴 

　　○加批合阳县民党丰娃呈词 

　　六月初四日调到县卷逐细查阅尔弟党林娃向继临潼晏姓为子许以儿婿两当尚未婚配去年晏林娃来省在秦姓风■〈木匣〉铺帮伙今正其继父忽称女已另嫁嘱林娃另行订娶林娃气忿自行投井身死秦姓应给身工钱文但有长支毫无短欠尔弟死由自尽与人何尤尔乃藉命图讹控府控司任情诬累如果手足情深当林娃谓他人父何以听其背弃本宗作螟蛉于异地生前任其改姓而不顾死后貌为悲苦以鸣冤无耻而贪胡涂而狡查秦双喜雇伙帮工身钱不欠林娃恨其继父失信坠井轻生与秦姓无丝毫干涉县断念尔远来令秦姓帮钱十串己属格外加恩尔乃抗不遵依捏情妄控实属可恶万分仰咸宁县即日传唤党丰娃到案勒令遵断回家如敢抗违即行递籍管束不贷此饬县卷发回禀批随发仍缴 

　　○批同州府详 

　　周斌恃符抗粮任意诬控委讯得实仅以前经戒责免其深究未免宽纵刁徒周斌着一面饬学注劣一面调至同州府由该守面试经义史论各一篇如文理不通即行详革以惩黉蠹仍将试卷赍司备核余照来详销案可也缴原词存 

　　○批华州刘牧璋毓禀 

　　刀匪时遇龙于光绪二十年刀砍白茀太身死经尸母白王氏报验缉凶未获以详请通缉之犯乃敢事冷潜回聚党为害该署牧身亲捕获实属可嘉据称该犯恃无质证忽认忽翻此等凶徒自知罪在不赦最能熬刑狡供查前案未及十年尸母及见证人等自应健在仰即提同环质以穷其狡避伎俩仍依限通详拟办勿俾逃刑切切此缴 

　　○批咸宁县雷令详 

　　据详已悉罗鼎铭显系骗赖所指中人李振邦经手还钱三十串果有其事早己自邀振邦到案矣今乃任意支吾又复捏情上控可恨已极着即勒令该生迅速还钱了事如再混赖即行详革比追以儆刁劣切切缴原词存 

　　○批泾阳县命妇吴周氏呈词 

　　该命妇青年矢节好善乐施深可嘉尚兹阅来禀继子念昔必有不如意处然采听泾阳公论该命妇所信任之苏氏穆姓亦非信女善男仰泾阳县先行严禁差人毋得赴原滋闹违则重惩一面提集人证到案秉公讯断并劝谕吴念昔回家善事其母其间凡有图财唆事之人一概驱逐以安孤寡而绝嫌疑着即遵照妥断具报毋稍徇延干咎切切词发仍缴 

　　○批泾阳县舒令详 

　　据详已悉详尾引例科罪于描摹印信骗财蚀税之革生梁士杰则拟杖七十于并不匿税无端受骗之商人张瑞祥则拟杖八十有如此不公平者乎此等事原不必详办州县官在堂上立时事结并不必告知幕友一经不通刑名之手必致有例案而无情理为止试思例文云田房税契业主误交匪人代投致被假印诓骗者杖八十然则假印诓骗之匪人罪反轻于业主乎来详意在不办已革之秀才遂各引各例而不顾事理之不平此等幕宾应照不应重律杖八十代张瑞祥受杖详称梁革生并未得财开脱之词耳渠既费力描摹不得钱岂肯放手张瑞祥并不知其作伪岂能掯税不给是该商始巳折财继又涉讼又二次投税终被劣幕拟杖八十反比匪人加等何其冤也以本司定断张瑞祥别无罪过立即省释梁士杰痛笞一顿枷号一月完事幕友准其收赎一板一金扣朿修八十金发交龙洞渠充公此缴 

　　○批客民汪侨呈词 

　　查尔来禀与贾牧面禀大相径庭皆系一面之词又无对质之理据该牧面称此间不能与尔一钱本司岂能相强惟有不管而已 


　　○批咸宁县道士汤教洞呈词 

　　此禀发咸宁县查卷缉究查失单内开前年腊月盗去棹子二张板凳二条此等狼糠物事如何偷窃难道尔夜不闭户乎王安仁窝赃勒索尔既指名控县差役容有分赃庇盗之情县官岂有获贼不究之理案悬久远词涉荒唐姑仰咸宁县查究可也 

　　○批华州印委刘张会禀 

　　此案真情本司早已访悉该印委来禀殊多不实不尽查寡妇王刘氏抚育子女二人其子拴牢不肖流荡忘亲意在为女择婿为养老送终之计武监生侯茂林涎其女乐乐少艾媒聘为妾刘氏不允旋凭媒许给刘九娃为妻茂林渔色欺心乘刘氏外出乐乐独居勾诱其无赖之兄王拴牢乘夜刁抢而去立时成亲经刘氏及九娃喊控到州茂林自知理屈乃矫称为其弟武生侯耀国续娶刘署牧听其一面之词遂以此女断给耀国为妻兄弟聚麀乱伦枉法实属暗无天日然犹可曰该牧一时胡涂偏听无心之过尚非有心之恶也及刘氏上控到司委员会审业经质明侯茂林刁抢属实霸奸属实乐乐先为兄妾后为弟妻属实事关风化狱重平反茂林兄弟之行同禽兽应如何惩创该署牧之荒谬胡涂应如何引咎乃来禀自护前失遂为该禽兽处处开脱禀称侯茂林欲聘乐乐为弟妇其母刘氏不允其兄拴牢允之受礼银五十两此银凭谁过付平素不安分之不肖子能逆母命而主婚乎又称刘氏将女许给九娃拴牢遂将其妹送归侯姓与耀国为婚该牧堂讯因乐乐愿配侯门遂令当堂成礼复将主唆王刘氏悔婚之刘文瑞张丙寅各予笞责等语此等装叙前半截文字将侯茂林之渔色抢亲渎伦灭理字一不提古人有为尊亲讳者该牧乃为穷凶极恶淫乱不堪之武监生如此讳饰吾不知茂林系该牧何尊何亲也禀末乃云印委会讯乐乐供称本年三月侯茂林将伊搂至侯村泣求仍归母家耀国亦愿退婚该牧遂令刘氏领女回家茂林兄弟掌责完案嗟乎刘氏苦节抚女意图招壻送终竟为豪恶抢劫九娃以一剃发匠积得微资媒聘妻室竟至人财两空乐乐年甫及笄突受强暴污辱黑夜刁夺不媒而婚该监生既遂其妻妾处室之心该署牧更成其兄弟轮奸之恶以一女子在侯家数月迭配二人任其糟蹋今又断归另配时仅数月年未二旬已为三人之妇谁非父母谁无儿女如此伤天害理本司实不能姑容矣且如来禀所云侯茂林实为无罪何以反加掌责乐乐为侯耀国继配何以不令从一而终张丙寅等折婚唆讼刘氏上控悔亲何以不加惩创是该署牧来禀先己不能自圆其说矣况该署牧前堂判断虽云乐乐自愿归侯然岂不知已配茂林何得贸然断给其弟俾蒙聚麀之耻刘文瑞等系九娃原媒理应作证何以于被告则将错就错遂其淫恶之私心于原告则一冤再冤笞及无辜之媒证刘氏控人刁抢不究首子忤逆亦不究试问为民父母将为百姓伸冤乎抑为淫人逆子作护符乎案经委员讯明禀请将侯茂林兄弟革办该署牧乃敢私改禀稿一味包庇纵非受赇枉法亦属不知远嫌刘署牧着详记五大过本应立即撤任姑念交卸在即稍从宽贷侯茂林侯耀国仰一面详革一面由本司委员守提来省听候亲讯严办以维风化而正人心昔故人而今刺史当谅吾不得已之衷欺孤寡而渎伦常当治以所应得之罪除牌示外仰即懔遵照办如茂林兄弟避匿不到守提无获则是该署牧得赃属实定即详参不贷此缴 

　　○批长安县民曹发有控词 

　　此案曹发有为李屈氏招夫业经八载李屈氏幼子夭折其夫堂兄李文怀与其子李囤囤涎屈氏之产意在逐发有离门则遗业易于欺夺乃捏发有毁业之词率行具控而又擅取屈氏棉籽翻犁屈氏烟苗查发有入门之始文怀已受钱二十四千此时涎业捏诬居心深为险很该县审判此案以李文和承继屈氏曹发有或同居或另度听其自便均属公允所以不足服人者李文怀父子如此可恶该县于问明后毫无惩创究竟强拏之棉籽是否归还翻犁之烟苗是否赔补一切未见分晓胡令素称明决何忽颟顸如此此案不必提审滋累仰西安府将李文怀李囤屯提至谳局各痛打一顿勒令将棉籽烟苗如数赔补交李屈氏具领曹发有并未毁李氏之产自勿庸离屈氏之门并着文怀囤囤各具切结以后不准干预李屈氏家事此缴详文原词并发西安府阅看仍缴 

　　○批渭南县民妇王方氏呈词 

　　再查余令本非胡涂无用惟身任大缺一味懒惰以寒士出身之人而官场习气太重深为本司不取即如此案杀死一家二命而初禀即有意朦胧又将原告管押三月之久逼令私和毕竟是何意见此案非张令炳华前往审讯不可并仰西安府知照 

　　○批渭南县余令详 

　　此案现据尸母呈控到司业委张令炳华前赴渭南访查研究该署令办理此案颠冥率忽深堪怪讶查王福林兄弟于三月十四日夜同宿李家十五日清晨忽地与人争殴福林登时殒命越三日化义亦因伤身死案关一家二命宜如何上紧缉凶乃十七日报案该署令二十一日始往相验已属完视民命惮于下乡况以时而论清晨非昏夜可比以地而论厚子镇非旷野可比该令勘单明云该镇有南北街一道李卢氏居住东头当肇衅喧嚷之时街邻岂无闻者凶手殴毕出门必从街市经过岂无见者乃案延数月之久该署令毫无端倪现据尸母指控多人其早经在县呈控可知即使不确亦应逮案讯问方足以服原告之心乃该令不但不问并将尸子王建臣交差管押诚不知其何心该署令懒惰之声徧传关内即此案而观可谓名下无虚士矣李卢氏母子身为居停其家白昼打死亲戚二人岂能毫无知觉王化义受伤三日始毙此三日中岂皆昏迷不醒一言不发乎此等易于查讯之案而犹如此迷罔设更有冤狱又将如何余绍侨着详记五大过勒限一个月缉凶无获定即详参不贷仍俟委员下县会同研审倘持成见则是自贻伊戚决无原恕此缴 

　　○批西安府张守详 

　　查高焦氏系高有林分居胞嫂其夫早故遗有子女三人有林穷苦无资焦氏推财帮顾不得谓之不贤去年二月岁值奇荒有林复向其嫂称贷焦氏以无力辞当自顾不暇之时亦不得谓之悭吝乃三月初二日有林复往告帮不允则骂其无情并将其嫂锅瓮摔破如此横逆无理其异于禽兽者几希焦氏因其欺凌孤寡赶往其家理论此亦人情有林之妻高张氏适当卧病闻闹勉强下床上前劝阻焦氏时方气忿随手推开不期病弱之人随推倒地震跌而死此焦氏意料所不及也来详引鬬殴律勿论手足金刃他物伤并绞律拟绞监候似未允协所谓鬬殴者两人对殴彼来此往因而伤人致死者乃得坐以绞候今焦氏因小叔高有林忘从前屡次赒恤之情挟荒年借贷不遂之恨毁锅砸瓮其势汹汹其肇衅由于尸夫而死者由于病弱当焦氏入门理论之时不但不与其姒鬪亦未与其叔鬪也妇人惜物索赔骂闹是其常态张氏扶病拢劝非帮打也焦氏随手推开非打人也尸格内填脑后磕伤二点非打伤也律以鬪殴情罪相乖论焦氏之心往寻其叔非往寻其姒而张氏之死不死于其嫂而死于其夫以本司持平论断只宜以过失论分居以后亲兄弟不相顾者多矣焦氏以一寡嫂出余财以赒其叔实为难得向使一味悭吝则有林知其手紧亦不致荒岁乞援是既做好人于前反得奇祸于后亦可悯矣且诸君子独不为遗孤计乎母在狱中两女一子何人照看薄田破屋谁为经营设有林以肇衅之人更肆其鲸吞之计作孽更大矣仰即遵批更正毋稍固执切切此缴 

　　○批合阳县记令详 

　　来详阅悉查事主与窃贼口供两歧殊不可解事主李玉林云腊月二十九日三更后听得狗咬小的起拏灯亮矛杆查看前门与各房门关闭完好复开后门查看不料后院有贼四人云云是该贼翻墙而入并后门亦未拨开也而贼犯萧德盛则云是晚同去行窃一共四人翻进院内潜开后门刘二用刀拨开房门云云是不但后门早开即房门亦被窃贼拨开矣房门已开李玉林何以云各房俱关闭完好萧德盛等已潜开后门李玉林何以复开后门此一案仅止两段供词而自相矛盾若此该令与幕友于疏防要案上行稿件随便点阅漫不经心实属粗疏玩忽之至仰照指驳各节迅速禀复候夺并着同州府将记令严加训饬以后倘再作此等不通文字定即撤参不贷 

　　○批合阳县记令详 

　　此案经前署司批驳来详层层登覆是则然矣然本司所疑又在前批驳斥之外查贺坤平因乔福定不认窃情反揭其短持刀向戳乔福定夺刀过手实时走开是福定本无还戳之心刀尖何能外向如果刀非向外则坤平夺刀时虽极力猛扑何至误碰刀尖格填胸膛刀尖一伤长九分宽一分深透膜而详内又云刀尖碰卷夫既云碰卷则碰在胸骨可知何以但云透膜并未损骨若胸骨无伤则是刀尖适当骨缝虚软之处又何至于碰卷况来详谓两人对面相碰势力甚猛又与福定夺刀走开之供不符查坤平持刀向戳此两人对面时也福定将刀夺过立即走开所谓走开者纵不回身亦必旁闪坤平扑夺之时或在其后或在其左右断无两人对面之理即使福定转身相向亦断无以刀尖对准胸膛之理况福定既云走开则是不欲斗殴可知坤平前扑福定必当退后亦断无往前迎扑致两人猛碰之理凡办命案以情节符合为主情节不对万难照转人犯暂且发县监禁仰同州府转饬记令限文到五日内将指驳各节详细申覆候夺切速此缴 

　　○批蒲城县民赵春娃控词 

　　满纸奇谎可恶之至该恶差既将尔兄弟私押黑厅尔许钱三十串现给五串余钱跟取伊既跟随取钱何能任尔来省且任尔弟逃避此等谎状本司辕下不必尝试着即遵前批回县投审恳提不准倘再饰渎定即押发不贷 

　　○批咸宁县民秦尚年等控词 

　　阅禀披图似不甚虚况王庄临系咸宁著名劣贡渠所欲为者无不利已损人何竟循其故辙致滋讼蔓仰西安府迅委廉干之员会同雷令前往查勘秉公断结报夺勿稍回护切切词发仍缴图说附 

　　○批长安县文童王振刚控词 

　　董涛如此无良实属可鄙仰长安胡令勒令董涛将银两交还该童完事不然定将伊知县注销词发仍缴 

　　○批咸宁县民樊宗兴控词 

　　尔开肉架纪怀锡开酒馆倒闭欠尔肉钱七百余串之多控县断追三载无偿关提不到兹经原差管处给尔银数百两了事尔兴讼不过为钱既肯给银数百岂非喜出望外乃云闻言诧异实不可解欠债还钱尔反诧异将永不还钱始不诧异乎此等钱债细故人愿了而尔不愿了率行来辕妄渎实属狂愚之至不准 

　　○批华州监生侯茂林呈词 

　　尔在华州所具甘结及张委员堂判本司俱已阅悉何得强词饰辩冀逃法纲此案着发谳局俟张委员自渭南回省由西安府督同严讯定断词发仍缴张委员钞呈堂判及两造甘结并发 

　　○批华阴县详 

　　查该犯王年娃等因索稞钱之故先一日巳将张高氏逼至投井经救得生乃该犯等不知悔祸复敢于次日前往强割麦禾致令张高氏吞烟殒命如此凶恶愍不畏法若仅照寻常威逼致死之案杖责完结未免情浮于法仰同州府即饬该县于决杖之外将该犯王年娃加枷号一个月翟祥儿枷号半个月以示儆戒再查张高氏当地认稞厯年并无拖欠迨年荒灾重始欠钱四串余文而即以是区区者被偪殒命该县于王年娃从轻杖决外仍断令张孟氏即日丢地张家之人命何其轻王姓之侥幸何其甚也此地着仍归张孟氏佃种每年减去稞钱两串以恤死者之家该令以后断案务须细心审度一意持平切切仍将遵办情形详报察夺并候督抚宪曁潼商道批示缴格结存 

　　○批咸阳县耆民张明正呈词 

　　尔耕田乏牛告贷亲友可也乞借牛犁籽种于本地父母官亦可也何得贸然至臬司衙门请提公款为尔买牛大祲以后通省贫民何啻百万若人人请提公款何以应之尔年过八十昏愚老誖倘再无知妄渎定饬咸阳县将尔子孙传案重责凛之 

　　○批蒲城县民武钻谟呈词 

　　本司久在关中深知上控呈词多虚少实是以从不轻准此禀据称苏冯氏荒年乏度将其祖姑早已坍塌之节孝牌坊折卖度命尔遂以银易之生员李炳昌等索诈不遂串通王教官加尔以藐　　旨毁节之罪教官书斗婪索银钱看其情节言言俱实此等教官秀才不革何待候饬西安府札委徐令兆兰前赴蒲城提集被告中证人等秉公研究得实即行禀请分别惩办尔即回蒲城候质词发仍缴 

　　○批临潼县印委黄陈会禀 

　　来禀指画地形测量高下阅之了如指掌在张国桢等恳开灵渠就纸上观之亦似有理一经该印委会勘地势体察羣情工巨而利微此益而彼损事须持重轻举必颠局贵通筹偏听则闇三复来牍老成人固自不同也凡刱办之事利害相半犹当慎之若害七而利三决不可为矣应如来禀置之不议缴二图并存 

　　○批临潼县禀 

　　据禀已悉此案本司风闻游勇张连山即张寿亭路遇营勇杨生辉进省打麦撘伴同行生辉供其食用又怜其行路足软借马与骑洋枪亦生辉之物令其马上携带行至斜口迤东张连山马上放枪将生辉击毙此等穷凶极恶之徒应立即枭首示众以快人心来禀听其一面之词拟以谋杀尚须提借枪之苏奎质对苏奎有无其人尚不可必即使到案亦必认是已物可冀白得洋枪一杆且枪是谁物与案情毫不相干该令何必费如许周折徒使巨憝稽诛仰即迅速开具供折立请就地正法以昭炯戒勿再迂缓延误切切仍候督抚宪曁粮道批示缴 

　　○批泾阳县民吴建辰呈词 

　　吴氏家事言人人殊实难悬断候饬西安府遴委廉干明决公正之员前赴泾阳会同舒令妥为了结务令慈孝无伤谗间俱绝挑唆觊觎把持诸弊一齐铲除以保富室而安孤寡切切词发仍缴 

　　○批华州民侯武林等呈词 

　　侯茂林弟兄行同狗彘罪不容诛尔等身为族长不自愧怍反敢代为称冤仰咸长两县即将该族长等查传到案递解华州严加管束以为受贿扛帮者戒此饬 

　　○批常备新军马队管带雒辅国禀 

　　来禀阅悉核其情节殊多未合查哨长谭桂林于七月初一日领回饷银一百一十两锁收箱内该哨长适患腹泻时时入厕嘱伙勇王怀维看守门户初二天明时见箱锁己开知银被窃当向怀维追问供称以五十两寄存潘姓烟馆六十两埋于庙后及带同起赃则埋银不见潘姓不认现经谭哨长赔银八十两怀维之保人龙步云赔银三十两等语查王怀维监守自盗既能开锁何不上锁以弥其隙赃已入手既寄则不必埋既埋则不必寄何必一款分作两事既已作贼自应携赃远扬何必安坐棚内静候追赃而且一讯即招毫无推卸埋银仅隔一夜何竟无获该弁起赃之时察其地土有无挖埋形迹潘姓不认寄银究应质证确实以期有着埋银被窃亦宜报县缉赃何竟一味朦胧甘心分赔了事且谭为哨长龙为护兵其手头贫乏可想何以各出数十金如此容易此案着交新任渭南县钮署令提集犯证悉心推鞫切实追赃并查明该哨饷银是否实系垫赔散放抑系向各勇丁摊扣弥缝切勿徇隐干咎此缴革勇王怀维即日送交渭南县收审勿延 

　　○批西安府张守禀 

　　循资所以平躁进破格所以待贤能张令敏练精纯具有吏干贵府拔置谳局裒然居首知明处当佩服良深郭令有志学律亦堪入局此外尚有徐令兆兰曩充谳员颇亦能事均属有用之材应即一并分别转详檄委以资臂助仍候藩司批示缴 

　　○批合阳县禀 

　　知错认错者君子也怙过顶撞强不是以为是者胡涂谬妄人也该令前详民人李玉林家被窃一案因事主窃贼供词矛盾是以批令禀复兹阅来牍引咎不遑足见贤令虚心过如日食前详既经错误自应更正另详大凡同寅资望较深老于吏事者其好处在熟能生巧其坏处在漫不经心盖高年不免倦勤则遇事畧观大意不勤不慎丛脞必多抑思老手如斯后进将何所取法耶甚愿同寅事事经心时时防过老手颓唐不可也才人胆大尤不可也本司性情卞急颇好直言笔锋所至时有令人难受者事后常常悔之特此心无他亦颇为同寅相谅若该令之改过不吝又何尤焉本司有过亦愿寅僚曲予规绳感且不朽此缴 

　　○批华州李令禀 

　　世皆言州县之权极重岂不能毙一刀匪乎姚猪儿穷凶极恶既经该州前后两任查询有据请缉有案今此就获何不立毙杖下而犹任其狡供收禁候质该犯每日坐得白面一斤盐菜钱五文其能伏法与否尚不可知即使照例办罪而时过境迁虽杀之亦不甚快意矣阅禀殊不满意缴 

　　○批泾阳县生员王瑞生禀词 

　　前据首府面回王福禄扬言定要京控夫以蠹书藉赈婪赃朦捐朦保事发押审而犹敢如此狂言挟制如果真敢京控本司必立请　　王命将该革书先行正法该生应试来省无故为衙蠹乞恩实属不守卧碑好管闲事不准并饬 

　　○批渭南县民任全仁呈词 

　　据呈党均等串通作奸将尔生意歇业更改字号另行生理各情如果属实何以控县控府各印委均不尔直词称党均行贿蔽蒙天下原有破财求胜之刁民合阳岂皆枉法婪赃之官吏近来上控呈词动以朦聪枉断冤难县伸等词渎求提省以快其拖累之愿此更直指印委受贿尤属不经姑仰合阳县录案详覆候夺恳提不准 

　　○批三原县贡生刘楷禀词 

　　据禀已悉尔所虑者本司早已代为虑到业经面嘱首府严提薛森张炳元到案听候责儆分别饬遵矣麟郎嗣单由本司手批盖印发还仰即只领交尔弟妇收执永为凭照本司尚有亲笔判词为尔刘氏永立铁案汝勿忧也 

　　○批南郑县民梁泰新呈词 

　　据禀已悉情词未必尽真案牍或非虚造粘呈前后府批郭振基似属狡猾之尤而王德新更属无耻之吏此案仰汉中府提集人证卷宗秉公质究断结报夺王德新如实有枉断情事照例随案详革勿稍徇纵切切词发仍缴 

　　○批中部县贡生刘遇辛等呈词 

　　据禀欲为常革令昭雪足见民情之厚惟该令居官之好坏本司不知被参之冤否本司亦不知该令参革经年果有不平尔等早应上诉何以乘来省乡试之便作此顺路人情该革令现住省垣此禀是否出于嘱托本司尤不得而知也既昭雪则必开复本司实无此权柄应勿庸议 

　　○批醴泉县民李梦庚呈词 

　　尔系醴泉县管押之人着仍递解回籍交唐署令严行管束无案则取保有案则仍押统由该署令酌夺可也将此批行西安府转饬长安县查照办理 

　　○批渭南县余令禀 

　　此案各犯经该令纵放数月之久听其私和迨尸母上控委员往查长安县函致属将被告一齐传案以待研讯该令仅传贺雨儿一人余仍故纵张委员亲至厚子镇访询得实督役缉获李悦父子李明儿穆流女儿回县此案甫得端倪该令因始终欺罔经本司会详撤参兹阅来禀竟以访闻获犯具报其居心行事不惟无耻抑且狡险已极盖明知官己被参故作此昧心之禀诳一照例之批以为他日无罪而且有功之据非不知层宪难欺其意以为甘肃无案专为欺罔督宪朦取批词而设此则不惟职有应革而心更可诛矣此案尔始终有罪无功不劳作伪仍候补详督宪俾鬼蜮伎俩无所复施亦天下快事也此缴 

　　○批渭南县民王虎儿呈词 

　　余绍侨在渭南凡有命案俱令私和可恨之至此案仰西安府转饬现任钮署令检查原案传集被证人等秉公研讯据实详覆余绍侨业己被参无所用其回护应即提讯原差刑仵人等如果王王氏因伤而死即着照例禀办勿稍扶同徇隐切切词发仍缴 
　　再查此案余绍侨于交卸之后始行补详初四自渭南发递十四始行到省明系倒填月日情属可疑尤应查究不然六月初五之案何以八月初四始上详乎又批 

　　○批南郑县文生贾铭勋呈词 

　　案由县断赵委员何敢受贿滥刑彼独不惧参劾乎仰南郑县钞录原案并查明赵志杰被控各节是否属实一并禀复候夺勿稍徇饰切切词发仍缴 

　　○批三原县民王翰臣呈词 

　　三原程令今之循吏尔不投审意欲何为仰西安府转饬三原县查照前批迅速集案讯断报夺词发仍缴 

　　○批长安县捐生严翼等禀词 

　　韩思义如此可恶罪不容诛应即日锁逮谳局严讯惩办至严监生因愤成疾情实可怜查病由思义而起使思义受一分罪则严生减一分病尔不必忧 

　　○批醴泉县贡生罗经权禀词 

　　阅禀慰悉准即存案本司另有判词为尔家断异日之纷争绝旁人之唆使俟出闱后牌示尔等先行回家可也 
　　再查该生人极明干他日作官亦系好手再能处处存心宽厚则前程愈远后福无穷尔叔是可怜人非帮扶不可尔侄是纨绔子非管束不可勿记恨勿远嫌是所望于该绅矣勉之 

　　○批长安县民定清桂禀词 

　　胡说尔父痰迷枉告事或有之试问赌具从何而来尔父首告赌匪甚属可嘉尔身为人子故反尔父所为庇护赌匪反指尔父为疯痰实属不孝之尤法当杖毙仰西安府将定清桂一并严拏到案尽法惩治禀发仍缴 

　　○批干州孙牧禀 

　　张把总既素有癎症中营何以得派此要差俟即日撤回以免延误所有官犯王新成一名即着马县丞管解赴甘妥速投交可也此缴 

　　○批三原县贡生刘楷呈词 

　　仰西安府查照控情提同薛森张炳元许建英严追银物俟交清后即将张妾交张炳元领回不许逗遛省城再滋讼蔓切切词发仍缴粘单附 

　　○批白河县生员钱福清呈词 

　　争水之事白应禀请地方官就近勘验何得越控请提无论尔有理无理岂能凭一面之词提千里以外之案乎不准并饬 

　　○批大学堂肄业生聂文顺禀词 

　　大功废业而况俨然苫块之中此生仅续假一月岂百日未弥即入堂肄业乎聂文顺应即蹔行除名俟百日后如果该生来省再行酌量收入可也 

　　○批甘泉县宫令其震禀 

　　据禀已悉雨骤河深蹉跌可念马夫未受伤否公文沾湿迟延不足怪也来牍特地申明是老吏谨慎细密处仰延安府转饬知照仍候抚宪曁藩司批示缴 

　　○批洋县德令禀 

　　据禀已悉所言公允详实一切照办至王县丞事多失检人地不宜应否迁地为良候移明藩司办理此缴 

　　○批学律馆考勤簿 

　　查馆中各员除书差外无故不到者二十人既不愿学何必务读律之名每月不过三期而犹惮于一到如其轮委一缺更不知如何深居简出矣本司忝领柏台凡看不过眼之事万不能忍开罪同寅亦所不惧今与该员等约如不愿学仰即自行辞退决不强留如不辞退又不先期请假临期无故不到者定即按名撤令出馆并分别详咨记过停委不贷将此批牌示宜门俾众周知 

　　○批三原县贡生刘楷禀词 

　　据禀己悉即仰魏州判煜章即日驰赴三原县会同现任程令将老刘张氏及一班无赖按名拏解来省听候发落张妾所拏家具衣物究明现存何处务宜追齐仍交三桂堂具领禀及信函均交魏委员查照妥办不另给札 

　　○批长安县商民谢万元呈词 

　　所控无情无理老穆如果积惯凶横人人受害何无一人控告前日下午纠党十余人直入尔铺托言买衣实则硬拏架货铺伙刘生发父子拦阻被殴各受重伤尔店设省城时非昏夜而老穆等形同明火迹等行强果有此情岂有报县不究之理据称铺伙受伤沉重曾否报县验伤老穆等将衣持去究竟持去若干均未声明似此荒谬朦胧实堪怪诧况十七薄暮肇衅控县仅隔一日尔即于十九日越诉到司谓长安县至今未曾一讯试问尔十八具呈必得即日传集讯问乎如此胆妄逞刁非痛挞不可仰长安县即日验明伤痕之有无查明抢案之虚实迅速秉公从严究坐切切词发仍缴 

　　○批已革副将赵贵华禀 

　　据禀万难照准前者董太波及克仁等因散行在外伺隙潜逃至今案犹未了本司深以前任宽疏为恨岂能自蹈前车仰候即日起解勿得故延干咎此饬 

　　○批满城总约张大兴等禀词 

　　老穆等既如此凶横尔等身为总约行头何以早不禀究据称去年纠众挞架各铺闭门情同罢市此系何月何日之事被挞者究属何人曾否挞伤何以未经报县着明白禀复候夺不得空言干咎此饬 

　　○批延长县马令兆森禀 

　　阅禀深为悯恻该县秋稼将成霜灾忽降残黎失望情何以堪应即商之藩司禀商抚宪将本年应征之丁课兵粮一齐从缓如来岁青黄不接民食维艰准如来禀在平粜存款项下买粮接济以惠穷黎该令笃实慈祥必能实惠均沾虽饥不害也仍候抚宪曁藩司批示缴 

　　○批朝邑县禀 

　　起色上只能加有无二字不知何时不通劣幕将难起色三字连缀成文劣劣相承人人习用近来案牍亦颇有之自蹈不通阅之可恨应将此批通饬各属幕友以后如再用殊难起色等语定将各该东家记过不贷 

　　○批三原县印委魏程会禀 

　　老刘张氏已回娘屋因天寒衣薄复至刘家拾取穿旧棉衣数件虽云经官断离以后不应乘虚入室然所取无多且是伊从前旧着即可发还该氏俾御冬寒张万昌等故甚其词情殊可恶此妇十年以来荡费刘氏产业数万余金刘氏东伙诸人瞠目坐视无法可施今经本司断得干干净净永绝葛藤乃将小事捏作大事来辕耸渎致烦印委交驰东里骚动何其傎而谬也老刘张氏着其弟张炳元具领回家遵照前断每年在刘楷手领银百六十两以养余年不准再入刘门复滋讼累其旧衣两包即令携去张万昌记责百板倘再无端撒谎定即加倍重笞薛升吞蚀极多仰谳局细算穷追务令缴足而后已禀及原词发交西安府查办仍缴并饬三原县及委员知照 

　　○批泾阳县民姚兆芳呈词 

　　书吏本应由官召募以吏缺据为世业已属大干例禁该民人既未入卯辄敢自称秋审房书办荒谬已极而且卖缺买缺公然形诸禀牍尤征胡涂胆妄此案着交本署文案委员郭令代本司从严讯究断结勿稍宽纵切切禀词四件并发并缴 

　　○批盩厔县举人徐登第诉词 

　　据禀各情与马委员所禀大相径庭现奉抚宪面谕遴委公正廉干之员前往查办一经质究自必水落石出孰是孰非决无偏袒该举人应即回县候讯勿得逗遛再查该举人系委员禀讦之人今日来省具禀上控辄口称禀见禀辞殊属胡涂冒昧着值日承差将该举人送往西安府讯其来意究竟如何即日问明覆夺词发仍缴 

　　○批白水县陈令维藻禀 

　　所禀极为持平刘鸿儒如此无良若遇本司作令早已决打无算兹据禀明一切照所议办理刘积玉倘再上控即由本司自行杖毙不贷此缴 

　　○牌示 

　　照得候补人员无事之时竞求差委及委一稍苦稍远之差则纷纷缴札此风近数年始见本司初到省时未尝有也此次委送各属钉封花金萼首先缴委蒋瑞临继之查花金萼乃著名无用之人蒋瑞临搬弄是非官场之蠹今又任意缴委大坏吾陕风气除花金萼先己准其缴委详记三大过停委一年外蒋瑞临着限两日内起程如一定缴委本司亦不勉强着听候详参可也此示 

　　○批三原县民苏学三呈词 

　　此案昨据首府面回尔与文李二人伙设新兴福字号因尔将生意败坏文李凭人言明各自出伙生意尔做帐债尔还所立葛藤字据灼然无疑而尔以铺倒家贫遂欲牵扭出伙之人顶缸还债官府岂能由尔指使尔系自作之孽死不足惜仰西安府即将苏学三发回三原押追欠款永远不与文李二人相干以昭公道词发仍缴 

　　○批雒南县张令禀 

　　凡举办一事总须先筹经费然后举行若节节为之观成无日矣改建学堂事极繁重先须约计延师之修脯若干住院之生童若干月需膏奖若干添建斋舍若干添置书籍若干通盘打算开办经费若干常年经费若干再查书院本有之出息若干现值扩充变置之时尚须募捐若干方能足用经费筹定再议兴工此一定不易之办法也来禀据称书院存款共二八钱一千八百余串酌提一千二百串改修学堂俟修成后另筹多资为买书延师课士之用果如所言是该令于常年经费未曾添筹一文而先将书院本钱提用十分之七以修房舍万一将来募捐不应势必至于有房屋而无生徒有生徒而无师长有师有生而无书籍无膏火无束修不惟新学堂之斋舍空存而且旧书院之根基亦坏良由该令心中毫无经纬以致卤莽如此且又不候批示辄称定于十六日兴工尤为谬妄合亟由五百里飞饬不准率尔兴工所有书院存款勿许擅用一文况核其所绘图式尤为简陋不堪该令非办事之才不如不办为愈如欲兴办仰将经费筹足章程拟定另禀候批切切毋违此缴 

　　○批紫阳县李令禀 

　　单禀具悉南山贴差一事不过以该处地广粮轻欲较平原每两四钱之数畧畧加多以示公道并无紫阳加派二千金之说该令加费加厘未奉批而遽行开办居心固属急公实亦不能无过此事藩司专政本司实无容心仰即知照缴夹单存 

　　○批西安府张守禀 

　　据禀己悉定章两县发审请奖本班拔署者不得过二员咸宁帮审李晋魁虽系进士出身实则胡涂一片应如来禀将陈上理李少溶各给予本班拔署一次其余各记大功二次可也缴册存 

　　○批华阳镇乡约王耀光等呈词 

　　据禀已悉王县丞之婪索事在意中尔等一面之词亦难遽信首府张观察前守兴安号称神君慈父于阖郡情形知之最悉应如何革除陋习体恤小民之处即仰西安府妥议定章通饬遵办不仅为华阳一镇计也词发仍缴 

　　●樊山政书卷五 

　　恩施樊增祥嘉父 

　　批吏房书办张金镜禀词 
　　批盩厔县印委关马会禀 
　　批商州张护牧家骥详 
　　批甘泉县宫令禀 
　　批凤翔府杨守禀 
　　批临潼县黄令禀 
　　批蒲城县民赵金贵控词 
　　批长安县民任贵控词 
　　批陇州禀 
　　批凤翔府详 
　　批华阴县印委刘李会禀 
　　批华州李令嘉绩禀 
　　批乡试内帘答应吏赵凤云等禀词 
　　批镇安县民阮照祥呈词 
　　批兴安府金守禀 
　　批合阳县仇令继恒禀 
　　批高陵县王令禀 
　　批三原县程令埙禀 
　　批干令长华禀 
　　批宜君县孙令禀 
　　批西乡县李令详 
　　批咸宁县刘令德全详 
　　批朝邑县易令国勋禀 
　　批富平县印委梁徐会禀 
　　批同官县马令犹龙禀 
　　会同藩司牌示 
　　批华州监生同保祥呈词 
　　批鄜州劳牧启恂禀 
　　批南郑县孀妇袁姚氏呈词 
　　批汉中府详 
　　批命妇张杨氏呈词 
　　批客民田其元控词 
　　批宝鸡县详 
　　批朝邑县易令禀 
　　批山阳县刘令禀 
　　代善后局批邠州舒牧禀 
　　批渭南县印委张李会禀 
　　批咸宁县详 
　　批蒲城县详 
　　札咸长两县 
　　批商州尹牧禀 
　　批咸宁县刘令德全详 
　　详抚部院 
　　批绥德州孔牧繁朴禀 
　　批咸宁县印委会详 
　　批洛川县蒋令禀 
　　批盩厔县胡令启虞禀 
　　批咸宁县刘令德全禀 
　　批西安府张守详 
　　批咸宁县刘令德全详 
　　批吴直牧廷锡禀 
　　批沔县杨令详 
　　批镇安县印委会详 
　　批咸宁县民姜涛呈词 
　　批在籍山东知县焦镇海呈词 
　　代筹赈局批长武厘局陈牧泽霖禀 
　　牌示 
　　批秋审簿 
　　批咸宁县文童田秉钧呈词 
　　批咸宁县民马刚禀词 
　　批孙司狱清折 
　　批咸宁县刘令德全禀 
　　批扶风县禀 
　　批三原县职员刘大瀛禀词 
　　批干州详 
　　批西乡县民王镇海控词 
　　批耀州详 
　　批醴泉县民解维贤呈词 
　　批商州民宋迎春呈词 
　　批在籍知县焦镇海呈词 
　　批商州详 
　　批蒲城县陈令禀 
　　批渭南县详 
　　批渭南县张令禀 
　　批渭南县六姑泉道士薛礼荣呈词 
　　批华州武举赵登第呈词 
　　批渭南县民王连三呈词 
　　批知县孙培恩禀 
　　批洵阳县李令禀 
　　批华州民曹月成呈词 
　　批在籍知县焦镇海呈词 
　　批咸宁县民王宗彝呈词 
　　批白河县赵令兴霱详 
　　批渭南县童生王丙焱呈词 
　　批临潼县革役陈明年呈词 
　　批合阳县生员李宗筠呈词 
　　批合阳县仇令继恒禀 

　　○批吏房书办张金镜禀词 

　　书吏指缺卖缺大干例禁严署任不谙公事本署吏房一缺竟有由雷冯氏另当之批已属可怪及冯文焕等公禀令冯氏持出银五十两了尔债项业称彼此欣允而严署任一偏之见竟将冯文焕革卯令尔入房办公不但众人所不平亦尔初意所不料也文焕之被革甚冤尔之入卯本来不正兹据冯耀祖禀讦前来尔知本司公事认真不可欺罔且有姚代书前车之鉴故不敢争缺但请销卯此是尔明白之处总而言之严署任之偏私尔张金镜之侥幸事属既往一概置之不论准尔除卯可也 

　　○批盩厔县印委关马会禀 

　　据禀已悉此案原委本司早己洞明徐登第以本地举人充当院长家本饶裕买得昭信股票五千两赴京捐官大张奉　　旨引　见族号出城之日随带衣箱一口板箱二口厘局廵丁瞥见知板箱满装烟土令其照例完厘登第不顾而去马委员知之带同局差县差尾追十余里及之先与登第善言开导横不说理以致彼此相持其铺伙陶玉堂经马令再三穷诘据称实有土八千六七百两其东人徐登第不过千余两余则包揽德善永新庆德之货也马令当令局差等押车回县在大堂开看该令先行驰往县署与关令坐待讵意登第于马令阻挡车辆之时先己驰回书院纠领生徒二三十人俟于城隅土车一到即喝令赶回书院局差不从诸生徒掷石乱殴丁差均受伤痕马令闻报亲往亦被掷伤手指当因关令畏缩不出局员无可如何任凭岂第将板箱拉回书院而罢登第情知此事不了乃先为反噬之计面见关令称被厘局抢去昭信股票五千两经关令怵以诬告反坐之条遂又复为缓兵之计请营厅两学与厘局议和往复四日之久迄无成说马委员始进省面禀迨由省委员下县查办则已事隔十日不但板箱烟土销弥无迹即德善永新庆德之帐簿早已预防提验改洗尽净矣徐登第于销弥以后自以为无赃无据胆敢进省来见本司并在各衙门禀控马令当经本司严批痛斥发交西安府押发盩厔县听候审明详办甫能少夺其气而有今日之悔呈也查徐登第名则孝廉身为师长又将捐官出仕父母斯民而乃私贩洋烟抗完厘税不服盘诘聚众殴官事后灭迹销赃计图反噬似此形同无赖岂堪身入仕途今日为绅士而敢殴官长他日为官长当如何鱼肉小民耶登第心地胡涂自以为烟土藏匿尽净可以狡赖殊不知果无烟土何妨对众开箱表明心迹将车赶回书院己不啻自画供招矣陶玉堂于仓猝之时指出德善永庆新德二号托带烟土希图漏厘此千真万确之供也兹该印委等因提验该号帐簿并无与徐登第交土明文即任其兔脱试问登第之板箱烟土亦复未经呈验何以认罚四倍耶登第本应详革姑念知悔知惧宽其一线即如来禀所拟照一万两上厘永远不准再充院长从此勉为善士吾又何求倘再敢鸱张将来该举人勿论指捐何省本司必将此批分别详咨该省之院司请其留省查看勿遽差委该举人凛之其德善永庆新德二号既经陶玉堂在河坝供明托带漏厘烟土岂能以今日别立之假簿宽其从前瞒税之真赃德善永新庆德着勒令各完一千两土厘仍各加罚四倍如徐登第持出之数以儆奸商该二号持出之款即留为盩厔县开办学堂之用该号交钱日期具报查考余俱如所禀办理仰西安府转饬遵照仍候抚宪曁藩司批示缴 

　　○批商州张护牧家骥详 

　　据详已悉此案石明顺之女向许陈维清之子为婚未及过门陈姓全家搬往鄜州数年无耗石家女大又值年荒明顺乃以女改字葛成松为妻逾年生子矣维清于音信断绝七八年以后忽尔还乡欲夺石姓已嫁之女仍为子妇查两家争娶准先聘者得妻诚有此例然夫在外三年不归并无音问女年已长准其父兄另行择配亦定例也陈维清父子七年无耗石氏别嫁自是天理人情况于归一年生子数月维清突出争讼只能还从前之财礼岂能折现在之夫妻山阳刘令赓年背谬胡涂竟将石氏断给陈门幼子留于葛姓夫妻母子顷刻分离必使妻为再醮之妻子为无母之子不仁不义天理安存幸经该护州酌理准情平反冤谳然子虽不离阿母之手妻已往来两姓之间失节败名谁职其咎果有天道赓年其不免乎来详谓妻仍归葛石明顺退还陈姓财礼判断极为公允从此占石尤之风勿生波浪看鄜州之月别有团圆刘令应详记三大过实缴过罚银两以为胡涂无理败人名节者戒并通饬各属知照缴 

　　○批甘泉县宫令禀 

　　老吏办事始则多方持重继则令出惟行识力俱优百事可做不独禁遏私钱一端也阅禀欣慰仍候抚宪曁藩司批示缴 

　　○批凤翔府杨守禀 

　　此寻常事耳而办来四角俱全周详稳妥大才小试罄无不宜世竞言变法自强有法无人强于何有天下服官者皆如贵府民无不安事无不举不期强而自强矣为政在人临牍三叹此缴 

　　○批临潼县黄令禀 

　　据禀已悉即未禀之先亦早已洞悉陈好全听唆妄控迨经情见势诎乃借疯颠求免该民丧子固属可悯李黄氏因顾恤亲戚而至于辱身破家此岂尚有天理耶陈好全既称素有疯疾即应照例锁禁勿任来省滋事王五丁等事外无干蔑节掳物唆讼欺孀理应立毙杖下惟念该令胆力渐衰恐难做到仰即定铸六十斤铁杆将王五丁先笞千板即行照章锁系十年再行查看办理仍一面严拏王俊成李皂儿务获到案一并锁系十年以惩奸蠹李黄氏受此大累己失之物与被讹之钱务须一一追出付还以恤孀寡仍将遵办情形具报查夺仰西安府转饬该印委知照缴 

　　○批蒲城县民赵金贵控词 

　　光绪二十六年腊月之案如果尔叔赵温志被黄药客谋财害命该县岂能讳命纵凶本州岛又岂能坐视不理尔又岂能坐待两年之久始行来辕上控核其情事显系藉命图讹而自忘其情亏理短实属愚妄已极不准 

　　○批长安县民任贵控词 

　　所控各情一面之词原难为据惟继嗣有嗣单可凭分家有分关可验委员何人何得一味颟顸推抹此案仍仰长安胡令覆集亲讯断结报夺词发仍缴 

　　○批陇州禀 

　　据禀宝鸡县民雷忠信将寡妇谭杨氏拐至陇州同居苟合九月二十九日夜该氏之姑谭罗氏与其小叔谭丑儿跟寻至陇在炕上双双捉获捆绑送官经房主牛天成劝止忠信惭惧莫释遂于十月初五日吞烟殒命报由该牧诣验有毒无伤禀称除俟一面关传尸亲到案提集人证研讯确情填格录供详报外合先禀报云云是该牧将此一事当作真命案办理实属怪异在该牧认真办案不过幕友核稿东家画行书办写字诚属不甚费事独不思谭罗氏母子孀媳私逃已辱门户跟踪查找又费盘川雷忠信以拐儿而作奸夫当丑儿母子当场捉获立时杀郄亦属毫无罪过而况淫人自尽于罗氏母子何尤今被该牧将该母子羁绁陇州静候尸亲到案试问供证巳明何劳研讯除郄奸拐有何确情该牧将例应捉奸毫无罪过之人留而不遣其心固属慎重人命其迹似为奸夫报仇昏谬胡涂直无是非恻隐深堪痛恨合亟严批训饬奉批之日立将奸妇杨氏交与谭罗氏母子领回不准羁延片刻杨氏嫁守悉听姑命雷忠信死有余辜既经验明着将尸棺浅埋标记其尸亲来与不来领与不领一切听便倘敢枉告谭罗氏母子者责递勿贷天下贪官污吏作孽固多而老实人作孽亦不少该牧拘泥之病本司姑以此批药之仰即凛遵办理缴 

　　○批凤翔府详 

　　吏治之所以日益刓敝者在于上下之皆不能举其职牧令痿痹于下台司道府扶护于上而百事堕坏矣贵府于各属审解延逾之案彻底查明详请严催迅办丛丛墨牒中得此如听仙乐耳蹔明矣候即日如详严札飞催勒限审解陇州一属官幕俱庸尤不可靠幸褚牧到任当有起色倘札催二十日以后仍不审解本司必详撤一二以警瞶发聋不能同作痿人也该房即日具稿送核他府凡有类此者一并分别札催勿延此缴 

　　○批华阴县印委刘李会禀 

　　查近来诬控之案层见迭出总由承审官不肯坐诬是以毫无畏忌此案时扣娃偷窃雇主王秀兰麦袋枪枝人赃并获送县请究为团总者谊当如此扣娃行至中途畏罪投井事出意外死非逼迫业经该县验明具详了案萧至川以扣娃外姻事不干己而辄以逼命霸埋一再控府控司计图讹诈该印委等业己讯明诬告属实照例以俯首认咎并不如终诬执二语请免治罪已属妇人之仁又因萧至川一面之词称扣娃娶亲伊曾帮银二十两此番时熊氏再醮其堂叔时先泰私受银三十二两断令先泰分给一半等语查先泰系扣娃叔父领尸由彼主婚亦由彼则再醮财礼自应归其收受何所谓私至川所称帮银二十两真假尚不可知即使果真人死例不还帐而况以殴杀二命重情诬人以必死之罪被证拖累久乃得明该令等不办反坐而反以十六金赏之是开诬陷之门而长健讼之气也优柔颠倒阅之令人愤怒仰同州府迅饬华阴刘令速提萧至川到案立将十六金追还先泰将萧至川重笞无算枷号一月递解回籍永远不准再至华阴滋事仍将遵办及递解日期禀报本司查考勿再纵延干咎缴 

　　○批华州李令嘉绩禀 

　　接阅来牍如画如话于两造案情及案外图赖之诡谋轩豁呈露真公牍能品也此案朱村堡孙建极等借修河为名砍伐沙涧堡树木六十余株殴伤戴忠仁母子而伐树之侯来娃李上坟亦被还殴受伤均经贵州验明在卷而朱村民人李映秀突于事后报称其侄刚子被沙涧史辣子殴伤身死查互殴在十月二十四验伤在二十五刚子死亦在二十五果系受伤垂毙岂有请验轻伤而反置重伤于不报之理其为死后听受孙建极等主使诬陷无疑既经贵州验明死由服毒别无伤痕应即究明因何自尽缘由另详了结至堤工已竣而孙建极等胆敢隔堡伐树假公事以报私嫌查两堡受伤相等而朱村情理太亏而且藉命图讹诬人死罪实堪痛恨杜端忝列黉校随同陷害应即查明年貌详请斥革孙建极系属主谋侯来娃砍树伤人李映秀听唆诬告着一并逮案重责枷号来娃前经受伤量减一等除将树株归还沙涧外仍勒令朱村合堡出钱二十千以为补种树株之费以后再有堤堰各工务须查照旧规妥定章程出丁出料均匀摊派有不遵者重责勿贷本司特就纸上判断如有未尽情事贵州随宜酌改务得情法之平可也此批发还阅看钞录存案仍缴 

　　○批乡试内帘答应吏赵凤云等禀词 

　　所禀自系实情惟科场事竣供给已撤两县报销亦俱结算清楚该书等迟迟具禀虽欲津贴而不能矣尔等系藩辕供役之人候将此禀移送藩司察核饬遵 

　　○批镇安县民阮照祥呈词 

　　据称尔堂兄阮光启来省贸易今年八月十一日带银百两回家在咸宁北留村被人劫银砍伤身死尔等九月来省询知光启头颅粉碎偏体刀伤赤身入棺恳求覆验并指控何席珍等五人到案查阮光启身死该村并无人知其姓名咸宁县照例往验填格殓尸缉凶招领并无不合尔于人死四十日后始来省城所称光启身带百金糜身碎首究竟闻自何人又称在该地拾得头发一撮门牙一个查大路旁边日日人畜践踏何以四十余日极轻之发而风不能吹极细之齿而土不能掩刚刚被尔拾得况齿发何人蔑有何凭何证定为光启所遗又况尸格存卷尸骨掩埋尔既未开棺见尸又未阅看案卷何以知尸伤尸格两不相符似此妄控图讹深堪痛恨查尔所说各节无非闻之于人是谁告尔得知即着将其人指出以凭传究此状不准明白另呈候夺 

　　○批兴安府金守禀 

　　据禀各节语语如吾意中所欲出天下事因地因时尤在得人而理断无印板文章可以通行百年程序阖省者姜倅才明例熟前禀所陈亦系因地制宜姜倅自行之则可人非姜倅地非汉阴原不必互相仿效也烧锅例有明禁然昭烈禁酿至于有酿具者皆服严刑史册传为讥笑贵府议称荒年宜禁丰岁宜宽盖民食不足何可耗有限之谷餔无益之糟若民食有余正可借酒价之高剂谷价之贱颠朴不破实获我心至于签会各匪罪本当诛而又持械拒捕例得格杀勿论往年山西灾后劫掠公行南皮尚书抚晋曾有格杀勿论之示劫夺为之顿戢彼一时此一时也地方缉获匪徒量其情罪立予重惩本司在此提刑决不拘牵文法朝邑岐山早已立竿见影矣若公然出示流弊滋多来牍所云指仇为匪改斗为拒乃系必然之事不可不防也贵府通达治体熟悉民情不胜钦佩应一切如所拟行仍候藩司批示缴 

　　○批合阳县仇令继恒禀 

　　所禀垫办岑帅兵差十年流摊一款谊应后任交出罗令许以明夏归款而该令调帘赔累又未能远待西江拟请在罗令领款项下先行借支银六百零六两俟将来罗令请领分作三次扣还此事与借支廉俸无异尽可通融惟事隶藩辕候将单禀移送藩司酌夺办理缴 

　　○批高陵县王令禀 

　　来禀阅悉既经怠忽于前即自认粗疏于后所谓君子之过如日月之食深可嘉许自腊月初一起务即遵照新章将所审日行案件详叙供判每月册报数起以凭考核断才切切勿违此缴 

　　○批三原县程令埙禀 

　　此案拟杖未免轻纵查张贵林到案之初曾经供认揿按事主后来翻异则称因事主供指在先不敢分辩审是则事主早已认明确指矣今因事主回籍竟听其一面之词予以平反以罪应骈首之人拟杖完事在原审之欧故令诚不可靠而以随同上盗之犯明知认供即死翻异是其常情一面之词庸可信耶此案迁延已久姑从外结张贵林着锁系铁杆八年届期查看请释以免枉纵仍候抚宪批示缴 

　　○批干令长华禀 

　　据禀各节均悉该令甫经到省初次出差即能如此切实详明而且下笔轻重得宜论断不偏不倚案内之情毕现言外之意可思真牧令中美才也杨典史如此贪嗔痴妄在任六年作孽不浅应将此禀移送藩司会详撤参以儆贪劣至原告张忠华等控县不候批而即控州控州己奉批而又控省诚亦刁劣惟所控尚不虚诬姑从宽贷可也缴 

　　○批宜君县孙令禀 

　　据禀已悉杨典史被控一案现经委员查复事事皆属有因背谬荒唐实出情理之外该署令受其请托辄云八事属虚试问留此劣员虐害百姓于汝安乎初次捧檄别无善政专学徇庇深属不知自爱仰西安府严行申饬并记大过一次以示惩儆杨典史业经移请藩司撤参张生员等所控不虚应无庸议此缴 

　　○批西乡县李令详 

　　具详已悉王隆德等妄控一回反给钱二百串从此诬告愈多矣此详叙述极明其判断此案亦自觉善于了事其实不过因王隆德是一健讼廪生姑令他人出钱以媚之庸懦巧猾而犹自附于准情酌理之列可鄙可恨此案仰汉中府转饬新任王令提集覆讯将王隆德照例坐诬王盛宏自扫自墓何得断令付钱于诬告者之手试问隆德等得钱到手能不侵蚀肥已乎凌凤池系属另案业经了结勿庸覆讯专提王隆德等惩究可也此详发回查办仍缴原词并发并缴 

　　○批咸宁县刘令德全详 

　　剖断极公叙述极明是非者心之公理佳在口能折服笔能畅达似此有才有识有笔有舌何事不办何案不结三复来详嘉叹无已缴原词存 

　　○批朝邑县易令国勋禀 

　　贵县才力兼人慈父神君一身具备来牍冲挹弥见高怀所言合阳差局一事即当札饬仇令清厘积弊另定妥章以期经久而苏民困至赵署令应交不交应解不解各款候即日札饬该牧迅速归款勿累同寅此问近佳缴夹单存 

　　○批富平县印委梁徐会禀 

　　据禀已悉论悍姑虐媳虽无治罪明条而泼妇逞凶理合当堂决杖贼母必欲鳏其子贡生不能齐其家以致李氏母女受伤如鳞田家父子缩头若猬袁子才曰媳与妾分虽卑贱而在天地俱为赤子在国家均属苍生顾令悍姑泼妇搒虐至死而不之罪亦情法之失平者也此案非本司与学院决不肯提既已提省当用以人治人之法田王氏管押候审所销其虓暴吼怒之气再加枷赎杖决之刑贡生尾随而来如海滨之逐臭原告乞恩具禀如鼠子之哭猫此等淫凶岂宜矜愍据委员面禀美原一镇人人畏恶其兄王副贡曾嘱贡生严管有打死勿论之语贡生小加声色即被该泼妇闭门毒打狂呼救命乃止贡生读劳而不怨朱注甚熟所谓虽挞之流血不敢即怨起敬起孝也虐媳虽难抵罪而殴夫岂可姑容应即勒令贡生照例出之仍候学院考毕回署解往三原听候发落此缴县卷存送 

　　○批同官县马令犹龙禀 

　　出易仓粮如数收回甚不容易该令一放一收不劳而理深属可嘉仰候藩司粮道批示缴 

　　○会同藩司牌示 

　　本日本两司禀商抚宪本堂学生聚众滋事一案从宽议结论该生等聚众犯上越诉诬告理应将出堂滋事之人一并惩办斥逐第念首从攸分其桀骜者万难姑容而愚騃者姑从矜恕前据王守查明为首九人自应按名惩办而为首之中又有分别查车允济卖弄刀笔首先主稿横肆诬蔑语类风狂刘宗关刘仰薇挺身犯难自负能言鼓煽同堂诬告官长此三名实为学中大蠹应提到司堂痛加训责斥革衣顶递籍管束其冯鸣谦陈务时固琳灵斌崔景岳孙佑魁等六名一并斥革衣顶逐出堂外永远不准更名冒考其余随声坿和者各罚去一月笔札银两留堂学习仍由教习领赴姚提调公馆叩头服罪有不遵者即按名斥革驱逐再查前日刁劣各生蜂拥出堂惟有六人不与其事深属可嘉应于冬月分各加给笔札银二两以示奖励仰即遵照勿违此示 

　　○批华州监生同保祥呈词 

　　卷查光绪二十年三月据华州禀报尔父同维桢于正月十二日被张三省用刀砍伤延至三月初五日身死凶逃未获嗣经尔兄同保珍尔母同安氏屡次控情提比缉究各前司严札勒催并将州差提省重比久押此皆二十三四年之事也案悬九年讼冷亦越四年而尔突称张武林等在家消摇恳请提差比缉等语卷查尔父生供因张三省赖伊私贩小钱口角结怨正月十二日伊赴张武林书铺买书见铺门上锁转身欲走适遇三省与王根桂走来指说前事彼此揪扭以致三省用刀戳伤越五十余日因伤身死是肇衅之初张武林门已上锁身岂在场至张五德张四元王根心等初禀初详绝无其人迨二十二年尔母始以张五德等放火具控委查无实而罢今四参早满而诬累无休尔即为父报仇只可请缉正凶岂能任情罗织仰华州查照前案迅缉张三省王根柱到案严讯究办其余不得拖累此饬词发仍缴 

　　○批鄜州劳牧启恂禀 

　　此案路周娃既认共谋同行即非为首亦系同恶相济昨据李倅聪回省面禀该犯恶贯满盈死不蔽辜自应早加显戮以快人心而惩大憝仰该牧迅饬新任蒋令覆讯一堂立即禀请就地正法勿稍延纵切切仍候抚宪批示缴 

　　○批南郑县孀妇袁姚氏呈词 

　　据禀尔买彭刘氏地亩当主彭毓璋掯不放赎并将地内房屋竹木毁卖构讼以后毓璋不遵县断贿串求提赵委员顿翻县案笞尔幼子勒尔退约上控呈词往往多过火之语未可遽信惟彭毓璋既经该县详革则不安分可知何以委员庇恶欺孀颠倒若此此案仰汉中府杨守亲提审讯查照县案秉公断结如该革生果系串提赵委员有意袒断即行从严惩处勿稍姑息词发仍缴 

　　○批汉中府详 

　　本案不过如此惟此案之起由于陈永春之妻陈韩氏与刘国顺通奸背夫逃走以致陈永春跟踪寻找杨登第以拦阻毕命今本夫已按律问抵而奸夫奸妇任其事外消摇可谓暗无天日着汉中府转饬畧阳县签差恳赏勒限一月严拏先奸后拐肇衅酿命之刘国顺陈韩氏到案痛责无算然后照例拟办逾限不获定将该县撤任不贷缴 

　　○批命妇张杨氏呈词 

　　尔夫张桂芬是本司辛卯分房荐卷得中不幸短命心甚悼之尔乃教职之妻宜存体面兹据称尔有及笄之女于今年三月嫁与寻典史为室言明将尔两代寡妇养老送终嗣乃送银五十两令尔蹔行另度冬月初一日尔因寒冷往索炭资寻汝僡遽加辱詈尔既忍气回家则亦己矣汝僡忽于是晚带领家丁仆妇拥至尔家将尔撕打并打碎棹椅锅灶等语查汝僡人颇正直亦甚明白何得如此无情无理既将尔殴辱至此理应实时喊控何以迟延一月之久始递此禀汝僡现充机器局委员仰该局提调童守详细询明其中情节面禀候夺尔系职妇切宜自爱勿受人刁唆自辱门户也词发仍缴 

　　○批客民田其元控词 

　　定远厅沈丞长于听讼民不能欺尔如实系含冤岂有屡控屡驳之理据称尔高祖自湖北迁定置有庄田于今五代尔叔身故乏嗣张秉均遂使姚元广承继得业尔于光绪十六年来定扫墓一次直至二十八年三月再来探视则尔叔婶均故姚元广异姓渎宗鹊巢鸠占等语究竟尔叔婶何时身故元广之改姓承继在尔叔生前乎抑在死后乎尔叔既年老乏嗣临终之日岂能不寄信于尔所有千金之产交付何人来词惝恍支离决不可信以本司揣之必系尔叔生前早已立继尔与尔叔一秦一楚渺不相关不但踪迹阔疏而且音书断绝今因尔叔身故突欲收其遗业遂以霸继为词无怪该厅不准也本司深知客民上控十呈九虚从无批提之事尔赶早回家不必妄想此饬 

　　○批宝鸡县详 

　　此案应仍照斗杀拟办查王汰??奎欺尊犯上屡次强取其兄汰香财物其弟汰明身故阻继夺业以鳏居之兄而欲与守孀之弟媳同住其意何居及汪氏避归娘屋辄又迁怒其兄逐日讹闹及汰香邀同族长理斥汰??奎辄执屠刀将汰香逼入卧房犹不歇手汰香之夺刀还砍实缘凌逼使然彼时兄不伤弟弟必杀兄汰??奎种种蔑伦行同豺狗即是应死罪人若如所拟坐汰香以故杀绞候之罪殊属失入况凶器夺于彼手致命仅止二伤何得以近故二字坐以死罪仰仍照斗杀问拟以示持平此缴 

　　○批朝邑县易令禀 

　　单禀己悉此次坐选原缺之谢典史由浙江原籍徒步入关情殊可悯是以言于方伯令其早到本任亦知署任刘典史甫经视事未便落空适值宜君出缺暂为更易此方伯之苦心也来禀云云固系实情而就近无可量移则此禀亦成虚话若请藩司别谋位置则正苦缺少员多岂能夺彼予此若由本司捐廉佽助则予者不无伤惠而受者亦觉无名天下有法可设者易为功而无计可施者难为力鄙人于同寅艰苦之处极肯周旋无如此事如无题作文从何下笔仰即筹一善全之策另禀候夺此缴 

　　○批山阳县刘令禀 

　　大凡判断婚姻案件以保全妇女之节为主世称州县官为民之父母世间有女者愿其从一而终乎抑愿其一嫁再嫁乎刘赓年判断此案于葛石氏已适葛成松一年以后突然断归原聘之陈德林石氏甫一岁而再婚其子刚弥月而失母有是非恻隐之心者固如是乎幸赖张护牧斟酌情理石氏幸免失节幼子亦不致绝乳原聘财礼由陈姓收还另娶可谓犁然有当于人心矣而该令之荒谬胡涂相形益见本应撤任示警从宽详记三大过聊示薄惩该令奉批以后不自咎责而反上此自相矛盾之禀悻悻求胜实属万分胡涂查张护牧前次录详据刘赓年申称葛石氏面许陈维清之子为婚交财礼钱十六串二十一年维清全家迁居鄜州数年罕通音问二十七年石明顺以女年大又值年荒遂另给葛成松为妻生有一子今甫数月陈维清回家控告讯悉前情本拟断妇后夫因维清父子不遵是以照例断归前夫幼子仍归后夫等语此赓年申州之词也及此次来禀则称维清于二十四年挈眷往鄜与原申二十一年之说不符又称二十六年维清来接石氏明顺以路远推缓与原申数年罕通音问之说不符原申谓石陈构讼在葛石氏生子数月以后此禀又称该令初讯石氏尚未生子六月再讯乃始生子月余原申谓维清父子不遵故将石氏断给此禀又谓初讯时其子并未到案种种矛盾无非遂过饰非查该令曩被告讦前护宪李即欲撤参赖尹牧缓颊而止本司以为初入仕途虽或公事未谙未必不堪造就前次记过亦欲生其愧厉勉为循良今阅此禀不惟胡涂而且傲僻自是其对上司且毫无愧畏对下民当如何暴横似此劣员实属不屑教诲候即日移请藩司会详撤任应否归入年终甄别之处仍候抚宪主裁吾陕官场风气谨畏居多如赓年之无才无识而犹怙过不悛断不可姑容者也除牌示外仰商州尹牧转饬知照缴 

　　○代善后局批邠州舒牧禀 

　　据禀已悉该牧前在泾阳任内添派局绅开支薪水先未禀明立案照例不予核销惟据称差钱加派之初民多观望事较纷繁其添派苗绅系属因时责效虽于例未合而于情可原惟查加徭一事各属攸同他州县并未添人事亦克济若此端一启羣援泾阳为例各欲添设局绅则岁费何止数千串斟酌其间本年泾局已支之六十串姑准核销现在加徭之事俱巳顺理成章明年即勿庸添派一切局费悉照往年定数不准添支即仰现任雷令恪遵办理缴 

　　○批渭南县印委张李会禀 

　　铺伙胡涂至此真是咄咄怪事姑念该掌柜尚属懂事准其照章纳厘免交罚款以示矜恤刘姓既不识字又不讲理以胡涂而肆诪张非打不可即仰重责四十板枷号三日用示小惩大诫之意缴 

　　○批咸宁县详 

　　此案轿夫陈明山擅卖发妻一罪也既卖复翻二罪也控县过堂断令彼还妻而此还银而该轿夫延不交银三罪也捏造无情无理之词诬抢诬拐率行上控四罪也现在虽经交银岂能免打彼昏昏之娶主贸贸之媒人可东可西之荡妇虽皆可打然非陈明山起意卖休则彼三人皆不致自投罗网是此一案惟有重责该轿夫了事陈明山着枷号十日期满重笞取保余人可打可不打也缴原词存 

　　○批蒲城县详 

　　张炳耀假冒生员捏情上控该令审明断结后自应笞臀梏颈勒令交银赎业乃仅予戒责又不押追致令进省二次诬告发县覆讯则又无处寻拏此则宽之为害也查炳耀之兄张增玉欠王福江之银无偿乃以原当油粉各房作抵外立五十金欠约一纸有中有据本无兄卖业而弟取赎之理该令断令还帐退业已属有理者吃亏无理者便宜而炳耀竟欲不还一钱自然连城归赵如此胡涂贪妄狡险诪张实所罕见今由本司断定王福江所买之油粉各房着即照约管业不必退还其下欠之五十金仍着张增玉流期归楚完事如违重比至假冒生员诬告越诉之张炳耀仰咸长两县严拏到案押发该县重笞一百板枷号五十天以儆刁妄此缴原词存 

　　○札咸长两县 

　　札咸长二县知悉昨据长安县曾令面禀候补廵检刘楷以谋财害命重情诬告薛楷等到案过堂质讯全系虚诬而刘楷缠讼不休狂言无忌恳祈作主前来当将原卷及已死张廷煦遗嘱吊验业已洞悉其情刘楷无赖之尤衣冠败类陷人重辟法所难容除牌示外合行札饬札到该两县查照来札事理刻即票传刘楷薛楷杜天成沈延寿薛生财傅锡寿娃限本月二十六日齐集本司听候亲讯断结严行惩办不准一名不到并不准捏词息销书曰自作孽不可活其该无赖巡检之谓乎勿违此札 

　　○批商州尹牧禀 

　　据禀已悉此案屈黑娃与其堂兄屈永贤争麦彼此互殴刀匪屈贵荣事不干己辄敢从旁拔刀助恶狠砍永贤成废应如所拟将该刀匪查照省章锁系巨石十年限满查看能否悔过再予核释候一面据禀转详一面即遵批锁系以惩凶暴缴 

　　○批咸宁县刘令德全详 

　　此一场混帐官司直是无从说起来详委曲详尽剖断亦复严明从前雷舒两判都未到恰好地位以致贪奸淫恶丑怪百出查尚德寿夫妇双亡仅遗两妾一女而其岳母车潘氏向系著名人贩竟使其前夫之子董计恺奸霸尚氏二妾其一尚孟氏寻故一则尚林氏与计恺生子居然继德寿之后又德寿之女兰英具控舒令辄将德寿家业俾兰英林氏均分可谓谬矣当涉讼之初兰英身犹未嫁若为拣一好婿俾嗣尚氏香烟亦是经中之权林氏则逐离尚门听其携子归董车潘氏罪恶山积立毙杖下岂复有今日之事乎舒任既错舛于前雷任复将兰英交已故孟氏之嫂孟王氏领去兰英以及笄之女无人管束而且屡涉公庭胆麤颜厚当涉讼之始早与司书唐鸣雁有瓜田之疑及孟氏王氏领归遂使其侄王长岁作桃僵之代诈称尹姓欲娶兰英经雷令验得是王非尹而车潘氏以外祖母而出头争讼矣夫兰英乃一无主之女也案经官断只可官为作主何能付之于人况孟王氏乃其已故父妾之嫂有甚关连其慨然承领者不过欲图财嫁卖以尚家女子而孟王氏主婚受金何怪车潘氏不服乎车潘氏勾串游勇姚开荣争娶而孟王氏遂纵令武生李福恺刁奸兰英一无知女子耳县案过堂早类飘零柳絮野台看戏居然迎接桃根福恺非故非亲忽尔登堂看望忽尔邀请出游彼既饵鱼以上钩此遂雉鸣而求牡相从蔓草甘抱衾裯盖此时之兰英亦复不足惜矣此案无一好人来详分别重惩都已了结独以兰英应否归福恺作妾详请示遵查兰英愿嫁福恺愿娶亦可将就了结着勒令福恺出银三百两交恤嫠局充公不交即将兰英另行择配尚德寿遗业现存若干着即查明董林氏所分一半刻即追回谁为兰英之婿即令谁经理此产将来兰英生子即继尚氏之后得尚氏之业可也余俱如详办理此缴原词存 

　　○详抚部院 

　　为详请斥革惩办事窃本年十二月十五日大学堂诸生放学之期是日上灯以后忽闻斋舍有人大声骂闹众委员趋视系小僮王喜与咸宁县生员薛秉午撑拒嚷骂维时官生齐至王喜泣讪走去薛秉午始而愧避董怀舒房内继而往寻稽查委员声称王喜偷伊洋表一个银二两一钱钱票六串当经委员诘以尔身坐房内王喜岂有当面行窃之理该生语塞而去归斋大言曰我本不愿在此每月膏火不彀我宿娼次日提调滕守到堂以为事关图奸诬盗未便姑容当提王喜研讯据供年十六岁在大学堂伺候余委员与薛秉午素不认识十四日薛秉午使他家人李福连叫小的两次勉强前去站在门外问他何事薛秉午笑说我叫你与我迭铺盖小的当即走回十五日下午他又叫斋夫王升来叫因伺候主人开饭不肯前去到夜王升又来说薛先生请你喝酒再三劝说小的勉强前去和王升薛秉午同坐推说不会喝酒薛秉午就起身拉着小的灌了一杯王升当即走开薛秉午把门拴上笑向小的说你穿棉的太泠我送一件皮袍子你穿小的当时起身要走薛秉午拦住说今夜就在这里同我睡小的生气夺门要走薛秉午拦抱不放小的情急喊叫撕扭将桌上酒杯灯台撞翻砸碎众人闻闹查问薛秉午纔开门放我出来并无偷他洋表银钱的事求查究是实又据斋夫王升供小的是薛秉午乡邻他常叫我做事十五日他叫小的去唤王喜白天叫了一次王喜不来他夜间置办酒菜又叫我请王喜喝酒王喜和我同来我喝了两杯王喜不喝薛秉午灌了他一杯我当即出去后来他们怎样犯言撕闹不知道是实又据薛秉午家人李福供小的向来服侍马教官因马主人撤差薛秉午把我悄留在堂十四这天薛秉午叫我去唤王喜唤了两回纔来站在门外薛秉午要他迭铺盖王喜说不会迭当即走去十五日又叫王升去叫夜间纔来小的和众先生都在窗外看他们喝酒薛秉午用酒灌王喜王升走出就把门关了不一会听得王喜乱骂委员们都来纔开门放出的是实各等供据此由提调滕守开具供折面禀前来本司覆查大学堂开办伊始来学之人宜如何束身自爱其中明立课程优给饩廪本以待凤麟之选岂容蹈禽兽之行薛秉午名父之子难兄之弟清门旧族身列高斋乃秽恶至于如此在本堂则为下流之最在家庭则为不肖之尤顾或者谓此人不足惜当为薛总教地殊不知舜为兄而有象惠为兄而有跖在手足或恐伤恩每宽容于当境倘官师代为惩创或启悟于将来其兄端人决无回护或又谓恐伤大学堂体面殊不知放殛四凶何损尧天之大明刑两观何伤孔教之宏新台墙茨不闻玷及葩经龙阳邓君不妨直书史册试问国有灾异救灾者是乎抑讳灾者是乎朝有奸臣锄奸者是乎抑养奸者是乎是此一案本无投鼠忌器之嫌更不可存讳疾忌医之见本司坊淫纠慝是其专司除咨请学院将薛秉午即行斥革外相应详请宪台斟酌情法严予究惩以儆顽淫而端士习实为公便再查学堂肄业各生可造者多而不宜姑息者时有其人如董怀舒屡辱委员不服稽查陈协坦无端诬窃近日出堂门者向索凭单即将号簿撕烂屈志伸引诱布店小伙与同卧起郗志经杜鉴朱元鸿均鸦片大瘾不堪造就似应一并斥逐为此具呈伏乞照详施行 

　　○批绥德州孔牧繁朴禀 

　　据禀已悉查阅密折切实平允宁宽勿刻实获我心该牧素着循声北边保障属吏皆严惮之而密考不护人之短仍不没人之长推此器使之心虽方面可也端揆可也佩佩密折留此复 

　　○批咸宁县印委会详 

　　据详已悉此案张积与张童氏因屋基构讼自光绪二十三年起经该户族张功等处令从中两半劈分具息销案二十七年复控雷前令仍照原管断结张积并无异言二十八年二月张积忽持红契一纸谓地系嘉庆九年伊故祖所置争讼不休夫地系公产户族周知管息于前官断于后事经再讼张积并未以印契示人突于三次翻控之时持契赖业其为伪造无疑而该刁徒犹敢一再上控经该印委查验印花道光五年以前之印文曰咸宁县印五年以后之印增陕西二字今张积所持嘉庆九年之契乃用道光五年以后之印其为捏约朦印百啄奚辞拟以杖枷案从原断应即照准该印委才明心细深堪嘉许惟来详叙事意取详明而词欠简要若能剔去枝词专露筋节则此稿可存也鄙人教同寅作吏兼教同寅作文学究气太重矣一笑缴原词存 

　　○批洛川县蒋令禀 

　　据禀已悉该令以前后任所訉一案两歧禀请批示前来查刑名朋友办案有几句通套话云现讯供情与原禀稍有未符既经研讯得实应以现供为定该令依样画葫芦可也仍候督抚宪曁藩司批示缴 

　　○批盩厔县胡令启虞禀 

　　据禀己悉此次创立双溪小学堂不但不准革举宫炳南经手并不准殷县丞与闻佐杂大半不甚识字岂能管学堂之事乎仰西安府转饬胡令从速拟定章程通禀立案殷县丞声名素劣亦着胡令随时访查如有劣迹立即禀讦勿稍容隐切切此缴 

　　○批咸宁县刘令德全禀 

　　高攀桂业经斥革管押数月因其狂悖荒淫毫无人理是以久未责释今既患病仰即医治务痊俟痊愈后锁递回籍交地方官严行管束如再不安分即禀请锁系巨石永不释放仰将此批移米脂县知照并示该革生知之此缴 

　　○批西安府张守详 

　　该两造买空卖空均堪痛恨陈明远着递解回籍交地方官严管勿任再出滋事李昭澐如不悛改留备甄别折料可也此缴 

　　○批咸宁县刘令德全详 

　　断才明敏判词详确倘人人如此吾惟坐啸画诺而已案销原词存此缴 

　　○批吴直牧廷锡禀 

　　君以通敏之材典机要之事复承明荐恭应大科先期请咨便道省觐陟冈陟山??油然孝弟之心有本有文允矣邦家之干既君亲之两报亦仕学之兼优此行何异登仙班景倩成名独早一榻从兹倚壁张安道惜别殊深 【 一榻从兹还倚壁不知重扫为何人张安道送子由诗也】 既据开陈相应咨送仍候抚宪曁藩司批示缴清折存 

　　○批沔县杨令详 

　　如详销案凡控案审系诬告诚宜从重责惩若刘长保身系囹圄罪拟绞候本案之供招无异案外之诬指有因质明具结不敢再翻薄责还禁可矣复加重责未免太过以后遇诬控审实其桀黠者不当姑息惟罪上加罪切宜量减此缴原词存 

　　○批镇安县印委会详 

　　据详已悉此案王礼明与汪王氏通奸本夫汪忠堂佯为不知并屡次借欠礼明钱麦嗣因礼明索欠忠堂持棍追殴礼明力大夺棍还击忠堂因妻被人奸又与奸夫互殴不胜羞忿吞烟身死案经验明禀办尸父汪恭泰初无异词陡有无服族人汪恭钦因索贿私和不遂捏以因奸谋杀重情上控到司今经该印委会讯得实汪恭钦确系觊财诬告所有王礼明因奸酿命本案应仍照原详拟办恭钦纵不反坐而所诬情节太重断非掌责所能示惩仰镇安县于奉批之日即将恭钦锁系铁杆一年期满查看果能改悔再行具请详释职员江桂秋上控杨瑞瀛及李戴氏其曲均在桂秋而于恭钦诬告一案又复从中怂恿代作呈词实属衿绅败类江桂秋即日详请咨革交该县严加管束以惩讼棍要证胡金声既据供证明晰案经断结即着释放回家以省拖累该委员审断三案明白公允深属可嘉此缴原词存 

　　○批咸宁县民姜涛呈词 

　　此非王门斗窝贼一案乎赃贼既由尔家起出理应严办尔母羞忿自尽岂能借命图讹姑仰西安府转饬咸宁县提集被证人等秉公严讯如虚重究不贷词发仍缴 

　　○批在籍山东知县焦镇海呈词 

　　此案自有公断尔等来司投到本司念系渭南部民且系富室恐发府严管有伤尔等颜面是以令其讨保住店至咸长差役廵视乃系照例之事并不准索尔一钱着静候人证到齐一堂断结可也如果本司欲折磨尔等何不发县管押乎仰即知照 

　　○代筹赈局批长武厘局陈牧泽霖禀 

　　该牧存心忠厚任人无疑前年葭州赈捐一案因恐造报不能合格饬承携册进省商同葭绅长安县学张训导佩鈖就近妥办不期张佩鈖移挪改换将已捐未交之粮一千石作为出借籽种概予请奖而张姓即有得奖者嗣经后任李牧查得此一千石黑豆乃属子虚该牧不肯诿过于人情甘赔补虽前此不无疏忽而事后认赔忼慡可嘉来禀既自认还仓应即赶紧设法弥补李署牧亦即早为结报勿再延逾惟本局公事一秉大公陈牧赔粮而众绅得奖此何理也仰西安府严饬张佩鈖迅速协同陈牧将此项黑豆合力输仓其认捐未交己邀奖叙各户一并着落张佩鈖如数催齐如陈牧己垫者则还之陈牧实欠在仓者即还之仓庾收不足数者即由该训导捐赔倘敢违延先撤后参决无宽贷切速此缴 

　　○牌示 

　　照得东局委员孙司狱景渠自新年以来二十余日中仅于十一日到局一次实属惰玩异常应即撤差示儆并札饬其堂叔祖干州孙牧严加管教以期保全功名免干咨革东局帮查忠明勤奋耐劳人极明干即着充补该司狱遗缺总查赵令年轻要好是其长处说话过激是其短处同局共事之人有怠玩者断不可徇情面有当劝诫者亦不可使意气以后各局考勤薄务须照实填写每十日一呈本司核阅以觇勤惰而别劝惩四局总查以南局朱令荫润最为勤敏现值一年将满应再留半年分查林典史景劳绩最深应记两大功以示鼓励勿违须牌 

　　○批秋审簿 

　　以奸夫杀奸夫刀由夺获固应入缓惟查王均芳与奸妇王马氏之子王登有认为弟兄受雇于彼以雇工而奸东人之母已属淫顽以义兄而奸义弟之母与乱伦何异况又因奸酿命樊丁二始与马氏通奸及看破均芳奸情因妬生愤抽刀扑砍均芳当用木棒格落毫未受伤并用棒殴伤丁二额角臁月??是该犯力大手快丁二不敌可知及拾刀到手连砍带戳迭伤丁二手腕手心右腿等处丁二力本不敌而又身受五伤即使揪衣拚命该犯何难挣脱乃又连砍其致命左太阳左腮脥额颅等处致丁二立时殒命通奸虽以凡论而情节可恶人死虽由鬬殴而迹近故杀应否改缓入实商之 

　　○批咸宁县文童田秉钧呈词 

　　窃贼害民地方官之责也廵役缉捕不力之咎也事主防范不早运气不佳一经失窃报验即向地方官要定赃物动以捕役□盗殃民挟制此等风气士林尤盛本司往年作令但知比捕不准赔赃所以杜事主虚报差役懈缉之弊也尔一童生偶尔失窃两次上控词气猖狂若此决非安分之徒姑仰咸宁县查明禀复词发仍缴 
　　此禀甫经批示适值咸宁刘令来谒据称尔失窃书籍系在董故令任内报案未获既而尹升令到任尔递呈要挟尹令严加申饬查尔寄居空庙别无住持锁门而归未托一人照料及再至庙中失去兔园册子数帙前既自不小心后又小题大做屡催屡控意在挟制赔赃今事越五年官经董尹王舒雷刘六任忽而数年不控忽而一月数催试问几本破书失去五年岂有寻获之理不获则痛诋官役自以为童生招牌不知若何大样若一进学又当如何似此冥顽不灵愚妄无知何能冒充童生希图应试仰西安府及咸长两县将该童田秉钧永远扣考倘再到各衙门具呈催案即发咸宁县痛笞百板枷号一月以为健讼无知者戒窃案已越五年从此批销不问仰即知照 

　　○批咸宁县民马刚禀词 

　　屠宰耕牛本干例禁惟尔以不干已之事藉不忍觳觫为名屡次具禀意在不禁不休谓非挟有宿嫌其谁肯信本司于假托公义一人出头具禀者照例不准仰即安分为妙 

　　○批孙司狱清折 

　　语曰止谤莫如自修既巳撤差犹复哓哓置辩此即不善自处之一端该员年力方强若从此力矢慎勤何患上司不用负气求胜殊可不必况赵令树同并未向本司讦尔之短尔所谓和衷共济之赵令思诚早有微词本司向不偏听人言凡我寅僚遇有小小拂逆亦宜熟思已过君子自反小人必文此两途听人自择耳仰即知照勿违须牌 

　　○批咸宁县刘令德全禀 

　　据禀己悉讼棍方长进着加镣递回大荔县重加笞挞锁系五年再行察看用惩棍蠹而清讼源仰即遵照缴 

　　○批扶风县禀 

　　单禀已悉现值雨旸时若预卜丰登各属钱粮自应统按十成征收源源报解以佐饷需仰即及早开征勿再延误仍候抚宪曁藩司批示缴 

　　○批三原县职员刘大瀛禀词 

　　本司于尔有何苛求惟尔藉讼害人乡闾疾首昨得学院来函谓自尔被押以来泾原之人无不额手称庆惟恐野豚出笠现饬西安府将尔功名详革销去矿务局差免尔凭借招摇害人而终归自害应俟府详到司再递保状候核此禀不准尔如急欲出押呈恳首府早为详革可也禀发西安府查办仍缴 

　　○批干州详 

　　宋金宽上控之初即知不实兹阅来详金宽之父宋秀升约借高忠烈铜钱七十串系富平纪养廉作保赘房三间为质并有王振邦张瑞祥耽保为证及高忠烈以有力故抗控案秀升以抗断被押胆敢嗾令其子潜赴富平串通纪养廉捏递禀词希图狡抗又复捏情上控任意诪张此案既有王振邦等作证即可据以断结即以该民上控呈词而论无论借钱者姓宋姓纪而高忠烈放债属实岂能令其落空宋秀升着不准取保候本司札饬富平县迅将纪养廉押解过州质明断结此债议息二分五厘事越七年之久早已利过于本应按一本一利清偿如不清偿将该父子管押重比纪养廉通同为幻诬指刑书质明重责勿贷此缴原词存 

　　○批西乡县民王镇海控词 

　　尔所控系周令良玉任内之事周令开缺回籍已厯四年尔所谓得赃之许门上早已不知何往尔既含冤负屈荡产倾家何以迟至今日始行上控惟据称案经控府曾发洋县德令审讯既已质明劣生孙机劣差常恩串害得赃何仅以申饬了事及控道批县覆讯后任李令知尔垫赔烧锅税钱九十余串何又仅断钱十二串而止所言均不可信仰现署西乡王令检查全卷录案详覆一面提集人证秉公断结具报尔即回县投审勿延词发仍缴 

　　○批耀州详 

　　该犯妇以谋杀亲夫重情于去年四月发回复审迄今将及一年未据审解到司乃以犯病具报万一病毙岂非幸逃显戮各州县于发回另审之案不分轻重一味压搁不办实堪痛恨此案犯妇樊张氏着赶紧医治就痊依限审解倘再延逾记过详撤不贷缴 

　　○批醴泉县民解维贤呈词 

　　此案早经咸阳县断结何以事隔数月复行上控尔聘妻经其父送入教堂不堪涉想此等无耻之丈人淫贱之闺女尔如稍有志气自应退婚另娶前经咸阳县断还财礼退亲结案洋务局有案可查何得狡飜越控不准并饬 

　　○批商州民宋迎春呈词 

　　据控各情似是尔妻卖奸方姓一时苟合迨方姓跟主赴凤翔任则已东风吹散野鸳鸯矣刘防儿夫妇始则与方姓成全好事继又与尔妻捎带情书方姓并无还音尔妻忽然潜遁是此有淫奔之实迹而彼无拐带之确凭究竟尔妻现在何方尔亦未能指实惟据称防儿现在省城仰咸宁县将该原告及防儿一齐传案分别研讯如果宋陈氏真在凤翔即专差守提该奸夫奸妇及幼女来省严加惩究防儿传讯后即管押候质词发仍缴 

　　○批在籍知县焦镇海呈词 

　　既已来省何得又求免唤着静候堂讯勿渎 
　　此案系抚宪札饬提审尔父不到将来何以详销乎抑预为覆控地步乎 

　　○批商州详 

　　据详已悉此案阮明有受阮贤煌指嗾昧良枉控此一块地初为阮姓活顶于同治初年由陈姓受价百六十串顶给刘忠庆故祖为业顶约注明永不赎取四十年来陈李阮三姓迭稞耕种阮明有于光绪廿六年稞种以后见此地转瘠为腴遂将早已退顶之地赖为已业强欲取赎该牧研讯得实严词诘责断令明有照常认租交稞地归忠庆判词极见公平惟阮明有以佃户而赖为业主讼县不直胆敢控司发州提审拖累多人今仍令佃种交租诚恐讼嫌己深将来欠稞不完必添后累应饬镇安县随时察看如果阮明有再有拖欠情事准刘忠庆据情禀诉勒令退佃下庄以惩贪赖此缴原词存 

　　○批蒲城县陈令禀 

　　据禀已悉叙述赵氏家事厯厯如绘此案可不讯而结也赵鼎五作令中州故后遗一妻一妾一子子为妾出在汴时即以争财构衅经同乡官秉公分析妻妾与子各六千金葬费一千嫡庶各存五百其弟堃五以厯年随任分二千金作修脯又分给长门侄三门弟各一千五百金所谓三门弟者仍即堃五也当由堃五搬灵回籍其妻宋氏久住娘家妾陈氏遂携子归蒲悬柩未葬宋氏金赀耗尽乃与母家多人还蒲假营葬之名觊分其妾与子己分之产陈妾堃五闭门不纳以致涉讼前任彭令断令嫡庶同居商同营葬陈氏不甘上控未蒙准提遂复携子往汴案悬三年不结屡经宋氏呈催该县关提延避不到据祥符县移称陈氏具诉前已将葬费五百金持出被堃五私吞等语该令以陈氏不到案终不结具禀请示前来平心而论此三造中最可怜者妾与其子也可怜不足惜者其嫡宋氏也最可恶者赵堃五也堃五以胞弟居胞兄衙署数年吃数着衣孰非兄赐兄没觍然攘其遗资二千金名曰束修已属可诧束修之外又分一千五百亦云足矣及嫡庶肇讼陈妾已将葬费五百金持出又为堃五干没计鼎五作官一场身后两寡一雏百端未了仅余二万二千金而堃五坐分四千金以去复嗾其妻妾相争彼收渔人之利遗棺在殡葬费归囊使上天果有雷霆必首系此人之脑矣宋氏身为正室夫亡子幼谊当视庶出如已出与其妾同心抚孤而乃尸肉未寒便分财产径归娘屋浪掷遗金金尽归来又欲剥削陈氏母子之产此虽名为正嫡实鼎五之罪人而其妾与子之冤孽也陈妾兴讼以后当将葬费五百持交堃五足见其伤心畏累冀其子无事为福欲其夫入土为安不图夫弟鲸吞嫡妻狼噬居蒲则羣凶环伺居汴又屡檄关提计其所分万二千金讼耗当复不少再令回乡营葬迎嫡同居陈氏与子垚官其终为饿莩矣凡断此等案件最患泥一定之名分而不谅人情作官样之文章而不顾后患彭令前断此案可谓冠冕堂皇然害赵氏即彭令也嫡庶苟可同居则在汴时不必分矣宋氏视夫如路人视妾为鱼肉所分之金既尽而令二女同居若任其挥霍则陈氏必不甘薄其奉养则宋氏必再讼是断案者自取不了也案中最重者鼎五葬事耳陈氏营葬五百金既已持出则亦可告无罪何必关提试问宋氏之五百金今在何处乎此案即由本司批结仰该县即将宋氏堃五提案勒令将葬费一千金持出克期下■〈穴上之下〉丧祭称家之有无若宋氏业已耗尽即专用堃五吞没之五百余金量为营办至关中俗例有孤子顶盆破土之说今鼎五之子在岳家读书而且回籍必更受巨累九原有知必不忍其子以抔土之故又耗其千金之产也从权酌断堃五除交出干没五百金外如有不足仍于前受束修二千全内取偿以赎其唆讼吞财欺兄蔑侄之罪宋氏代垚官送葬以赎其忘夫荡产之罪至宋氏之六千金未必金行花费倘住夫家即责令堃五照管倘归母家即责令其兄宋西宾养赡永远不准侵削垚官母子之遗资俟十余年后垚官学业有成功名有望或岁给养赡或迎嫡同居理所宜然道贵各尽将来迎养出于其子愈可联慈孝之情此时分财断之自官必更启欺讹之衅本司既无桃叶复鲜杨枝判断此案惟取持平毫无偏倚问嫂叔之本罪使彼无词留孤寡之余资延渠一线彭令颟顸延讼应详记大过一次以为专打官话不体人情者戒除详请抚宪转咨河南抚宪转饬祥符县钞录案判付陈氏母子收执永为铁据外仰该县遵批即提宋氏及西宾堃五等到案将本司批判各事理当堂吩谕明白勒令具限营葬具结完案如敢不遵即将宋氏西宾堃五押解本司衙门听候亲讯惩断此缴 

　　○批渭南县详 

　　据详已悉王怀清身为生员捏约赖业告不投审屡控屡避任意拖累以百钱与差役而即诬以辱矜诈赃之罪无钱买屋而辄假捏卖约拖陷平人今既审实理应坐诬斥革本司曩在渭南如劣生吴采芹景星高牛光汉郭建唐等皆严加责革蔓讼遂清今观王怀清所为大有趋步吴牛之意贵令宅心仁厚苗莠同滋应由本司据详径咨学院斥革可也缴原词存 

　　○批渭南县张令禀 

　　据禀已悉本司前任渭南郝教官浚湘之弟殴打世叔经本司严加训责郝氏子弟不安分久矣然犹以浚湘为好人今阅来牍浚湘之侄品端挟邻村吴建恺索欠之嫌主使徐张娃纠人谋殴泄忿因建恺他出殴伤其妻顶心等处并强拏银钱衣土控官传讯张娃与品端质证明确殴由主使赃在郝家比因钮令爱护士族不往起赃令其自行缴案郝姓遂从此生奸矣始则浚湘昧良饰辩谓纠殴之夜品端犹在大荔继而其兄济普吞昧赃物从中阻缴反控建恺诬告品端以例应办罪之犯人犹敢以家世官职抵抗官府论家世科名至拔贡而止论官职一教官耳一赈捐知县耳所挟仅此戋戋即欲包庇犬豚虽行同强盗而无罪然则韩城朝邑两宰相家之子弟不将日日杀人都市乎候即日札饬咸长两县严拏郝济普到案押发该县重加笞比勒限交赃俟赃缴齐将徐张娃重笞见血锁系五年郝品端姑免笞责亦锁系五年此系本司格外从宽案由外结郝姓人等倘再恃符妄告即仰该县将郝浚湘郝敬端功名一齐详革以儆妄谬此缴 

　　○批渭南县六姑泉道士薛礼荣呈词 

　　本司前在渭南薛道士尚属安分而田桂萼则声名平常张令何竟听其一面之词于并无不法案据之道流凭空赶逐且学堂经费不应取诸缁黄昨藩司已有通饬矣仰西安府一面委员往查一面转饬渭南县明白禀复候夺词发仍缴 

　　○批华州武举赵登第呈词 

　　此案于去夏发交潼关厅审断彼时李署牧尚在邠州决不因华案移潼稍存隔阂今武兴邦抗断不遵自应本州岛就近覆讯尔州主从无推诿不问之案何独漠视于尔尔等上控惯作诳言耸听意在朦提此等伎俩不必在本司衙门卖弄仰即回州投案先打尔五十戒尺以正妄言之罪然后由李牧查照潼关厅原断了结可也词发仍缴 
　　本司但就所禀批示未及吊卷详核究竟赵丞如何判断该州查卷即得又批 

　　○批渭南县民王连三呈词 

　　如此胡说实所罕见人命贿和大干例禁公然登诸呈词来司覆渎尔得银则埋尸息讼不得银则云母冤未伸明明卖死母以图财俨然自具不孝供招自画诬讹小照粮差惠贵等既为了息何以银未过手原差李兴又至尔家恣意抢掳如此无情无理之词胆敢越府控司仰渭南县覆集严讯究惩词发仍缴 

　　○批知县孙培恩禀 

　　去冬四路粥厂办理得法实惠及民银粮多羡固由各厂委员实心经理而所以致此者实提调支发之力居多来册朗若列眉深堪嘉悦各委员均已请奖该令及贾牧应各记大功三次不足以酬劳勚也缴册存 

　　○批洵阳县李令禀 

　　据禀已悉此案现奉抚宪批示仰该令即将史悠政袁澍拏获解省惩办兹据禀称史袁两矿匪先已闻风逃遁仰即行文竹山县将两匪严拏解陕以惩奸慝现据该令查得该匪等越境私挖已运去矿质数千斤而山赀尚欠大半犹敢捏抢掳重情计图反噬应移明竹山县除拏解外仍将该匪徒竹山矿局封锁将洵阳原矿提还以彰公道该令禀办此案有胆有识勘验尤属细心深堪嘉尚仍即遵照抚宪批示迅速关提惩办缴 

　　○批华州民曹月成呈词 

　　如果尔买地在先刘吕氏招夫在后则吕氏母子系理应卖地之人此案但看买地年限即可得其要领姑仰渭南县张令移提人证卷宗秉公覆讯断结详覆勿延词发仍缴 

　　○批在籍知县焦镇海呈词 

　　尔家争嗣一案本司前在渭南任内剖断清楚尔四门虽受谯责仍占便宜乃竟冥顽不灵于本司入都以后延讼无休厯任长官皆照本司原断批饬足见公道在人实无偏倚而尔父子任情狡展霸房不誊去年印委会讯经曹锡堃等调停其际于本司原断之外加给四门一万五千金尔已遵断具结旋复狡翻如故此次抚宪批司提审本应将万五千金一并充公俾蔓讼蔑理者失郄便宜庶知悔惧而谳员仁恕仅以五千提归学堂仍以万金给尔本司隔屏亲听尔与梁升犹敢妄言狡赖全无服输认过之忱是以本司于尔等具结后将尔与抱告一并押发咸宁看管以待亲提覆讯意在将尔等重责详革以儆贪痴适值两日阅操未及提究今观来禀恳恩惧罪似有明机姑宽一线之恩暂免三褫之罚将尔移至候审所管押梁升仍押咸宁尔父永龄等与原告一同回渭勒限半月遵断誊房交领既清由渭南县申报本司再行详院销案将尔与梁升释放如敢狡延革去尔知县罚去尔万金仍照戊戌前断了结尔试自思孰为便宜孰为吃亏乎特此明白批示仰此案原被人等一体知照 

　　○批咸宁县民王宗彝呈词 

　　据称尔家稻地既有红契粮串为凭又有村老公言委员审判可据何以第三次上堂陈委员竟不检查原卷直以水田改作旱田不尽可信仰咸宁刘令覆集亲讯断结报夺词发仍缴 

　　○批白河县赵令兴霱详 

　　做州县官一味讨好最是坏处此案邹承麒健讼害民本司拟以锁系乃是为民除害当人犯由省发回之时札文即随之而发何至该犯冬月二十日回县该令即听其称病保外承麒于腊月十二日在保潜逃该令始于十六日奉到锁系行知其为有心纵放不言可喻况人犯已逃理应迅速详报何以迟至正月二十日始行具详而详文迟至二月二十五日始行到省明系故意稽延倒填年月该令初次署事庇一讼棍如此劳心费力欲盖弥彰实属别有肺肠令人不解本应详请参革姑念业已丁忧置之不屑教诲之列仰仍新任林令于到任后即提保人陈德润严訉比追该逃犯如不获案即将陈德润衣顶详革永远押追勿贷赵署令兴霱之丁幕人等有无得贿故纵情事着一并查明禀夺勿稍袒延切切此缴 

　　○批渭南县童生王丙焱呈词 

　　本司在渭南时该童以已地捐入景贤书院嘉许实深惟事越多年其所捐地亩若干值银若干均不甚记忆兹据禀呈愿为嗣母建坊仰现任渭南县查明该童原捐地亩确数原买地价若干是否与请奖之例相符逐一禀复候夺词发仍缴 

　　○批临潼县革役陈明年呈词 

　　阅禀不胜诧异黄令何至如此不堪查皂班垫粮事所时有革役复充现役被革亦事所时有何至县令之子赴汴乡试令差役在外借银四百既借又不归还直与打差役之抽丰无异如果属实参革有余仰西安府立提此案来省秉公质讯勿稍袒延切切词发仍缴 

　　○批合阳县生员李宗筠呈词 

　　尔家失窃已八阅月忽请本司提比县差实属荒谬惟据称伙贼杨玉环业己就获起有赃物姑仰合阳仇令检查原案比差勒缉并移会澄城县一体严拏务获究办勿延词发仍缴 

　　○批合阳县仇令继恒禀 

　　接阅来禀自系实在情形荒地招垦届限升科乃通例也虽届升科年限而仍岁凶饥自应禀祈展缓此随时办法也前任合阳县因年限己届不问垦户逃亡与否即将应征之三百八十余金责令值年户首垫纳大半报解该令到任熟察凋攰情形甘冒不韪为民请命前来此事若令书办拟批幕友核稿必照例痛斥谓去年入销之粮今年何能免豁是前令忍心追比反受催科得力之名而该令之抚恤荒残转受弗顾考成之咎本司身亲阅厯深悉赔粮之苦尤不以专打官话为然若该令之明允慈良真吾陕祥麟威凤也此项银粮既然垦户逃亡自宜展缓升科一面由该令招复流移尽力垦辟查此地乃己垦复荒之地与老荒不同应俟一有收成即令纳赋所有本年应征之款与加四差钱暂缓输纳以示体恤现在抚宪藩司勤求民瘼洞达吏情凡我同寅努力循良自行其志可也此缴 

　　●樊山政书卷六 

　　恩施樊增祥嘉父 

　　批咸宁县商民王日宣等呈词 
　　代粮务局批咸宁县训导张佩鈖禀 
　　批咸宁县刘令自理词讼月报清册 
　　批朝邑县易令国勋禀 
　　批续备防军统带周副将玉堂禀 
　　批华州详 
　　代农工局批宝鸡县朱令弼臣禀 
　　批紫阳县梁令禀 
　　批商州尹牧昌龄禀 
　　批商州尹牧昌龄禀 
　　批高陵县王令海涵禀 
　　批渭南县张令世英禀 
　　批鄜州客民赵鸿源呈词 
　　批蓝田县民黄九田呈词 
　　批山阳县增生杨诗浙廪生杨诗瀚呈词 
　　批镇安县监生李传进呈词 
　　批渭南县民樊培荣呈词 
　　批咸宁县民于扶福呈词 
　　代农工局批长武县陈令云霖禀 
　　批蒲城县陈令润灿禀 
　　批咸宁县民崔世德呈词 
　　牌示 
　　批干州教民黄玉贤呈词 
　　批大荔县民张先贞呈词 
　　批干州孙牧庭寿详册 
　　批洵阳县监生杨松亭等呈词 
　　批富平县民孙天顺呈词 
　　批镇安县民解庆良呈词 
　　批咸宁县民于万善呈词 
　　批续备防军教习张玉琴禀词 
　　批镇安县民阮明有呈词 
　　批华州已革从九李发瑞呈词 
　　批余县丞承桂禀 
　　批麟游县从九何际昌呈词 
　　批干州监生黄玉贤呈词 
　　批华州生员罗堃秀等呈词 
　　批渭南县张令世英禀 
　　批商州民解庆良呈词 
　　批汉中官运盐局文丞德升禀 
　　批郿县张令炳华禀 
　　批驿传房书办周日新等禀词 
　　批紫阳县民葛大效呈词 
　　批邠州舒令绍祥禀 
　　批富平县民赵镜堂呈词 
　　批白河县林令扬光禀 
　　批雒南县民李福寿呈词 
　　批兴平县民孙学周呈词 
　　批咸长两县皮行头张天兴呈词 
　　批商南县职员朱开兴呈词 
　　批白水县陈令维藻禀词 
　　批李令少溶禀 
　　批学律馆游令拯课卷 
　　批紫阳县梁令士选禀 
　　批华州李牧嘉绩禀 
　　批富平县生员杨炳森呈词 
　　批大荔县生员郭应辰呈词 
　　批绥德州孔牧禀 
　　又批咸宁县生员杨炳森呈词 
　　批三原县守备党滨呈词 
　　批渭南县己革武举刘遇魁呈词 
　　批华阴县刘令林立禀 
　　批山阳县民王万振呈词 
　　批华州民罗海娃呈词 
　　批凤翔府傅守禀 
　　批商州尹牧禀 
　　批凤翔府印委傅徐朱会禀 
　　批凤翔府转宝鸡县详册 
　　批倪令度禀 
　　牌示（署陕藩任内稾） 
　　批鄠县催头骞润身呈词 
　　批留坝厅李丞禀 
　　批湖北文生吴绍海禀 
　　批石泉县详 
　　秦中官报序 
　　甲辰年变通秦报章程十一条 
　　序二 
　　序三 
　　序四 

　　○批咸宁县商民王日宣等呈词 

　　此案已据咸宁县面禀该铺所欠一万四千金归还现银一半抵给货物一半所断甚公尔等并无吃亏之处屡控何为不准 

　　○代粮务局批咸宁县训导张佩鈖禀 

　　阅禀具见该训导狡猾己极葭州陈牧视该训导如腹心以空白册籍交令随宜妥办而竟将已捐未交之款作为出借籽种朦混请奖以致葭绅各己得奖而陈牧自认赔粮该训导稍有人心宜如何上紧催收以自赎其胆大妄为之咎乃于本局严批饬赔之后辄敢具此颟顸推宕禀词其借送考为名犹可说也至谓陈牧现未在省即预为永远推卸之地可谓极诈极愚试思此一千石黑豆虚造捐册者张佩鈖也得奖者张佩鈖之宗族乡尚??也陈牧以心腹委之而尔以诈伪报之欲使此虚报出借之粮概令陈牧赔还而葭州人凭空而得职衔更凭空而实仓廪使皆如尔之居心天灾恐未有艾也此粮应着落该训导勒限六月以前将黑豆扫数交仓逾期不交定由本局移请藩司将该训导先行详参照例监追不贷凛之缴 

　　○批咸宁县刘令自理词讼月报清册 

　　大凡讹索刁控之案断不可以断钱查来册穆夏氏陈林兴两案皆是讹赖而一断钱十八串一断钱五串意在悯其贫穷而实则赏其无赖也此端一开人人乐得欺讹审实以后不惟不坐诬而反可以受赏本司实无从索解以后再有此等谬断定行查取委员职名记过停委不贷即札西安府转饬知照 

　　○批朝邑县易令国勋禀 

　　禀及夹单均悉此案杨牛子因其弟荣子向赵武儿估借钱文被武儿刃伤左手牛子闻知挟忿起意纠邀麻黑儿王梦儿等十一人前往报复于正月初六日在火烧村井宪章家内寻见赵武儿牛子首先施放洋鎗轰伤肚腹喝令诸匪各用黄鳝尾腰刀等凶器轮番砍戳十余伤之多最后牛子起意杀死复将两脚面很砍武儿登时毙命今经获案据供挟嫌故杀不讳又据查得杨牛子厯年逞凶行窃案积如鳞洋炮大刀起获有据前任赵署令逮案责押继复开释妇人之仁致酿今日之祸深堪痛恨此等匪类若照例解勘转稽显戮不足使人称快禀到之日立即禀商抚宪准如来禀将杨牛子即行就地正法悬首犯事地方以昭烱戒至禀请本道本府覆讯此系公事排场本司深信该令深恨牛子何必辗转覆讯使凶人延旬日之生而该令受供亿之累亦经回明抚宪勿庸覆审奉批之日立即提犯绑赴市曹以期直捷痛快王梦儿麻黑儿程番子程甲潮帮同行凶虽死不枉应如所禀各重责千板锁系铁杆石墩十二年再行查看办理拜吝儿张何明王冬儿各枷号三月满日各重责八百板分别取保递籍管束杨荣子估借钱文肇此大衅云不知其兄纠殴情事其谁信之荣子着枷号一月念其前经武儿砍伤姑免笞责满日疏枷取保其余各逃犯仍着勒限严缉务获究办以惩凶慝该令办事明决缉匪勤能真牧令中霹雳手也嘉佩深之仍将斩枭锁系枷号各日期具报查考勿延缴 

　　○批续备防军统带周副将玉堂禀 

　　贵统领仁信廉勇夙为抚宪所器故以汉南重任相寄俾得盗息民安前者杨守禀牍到省本司与抚宪皆未深信其一面之词特以所禀情节太重照例委查譬之白璧泥污非磨洗不能还其洁白并非抚宪有疑于足下也兹接来牍情事昭然杨守所言乃系匪妇肤受之愬不惟委查之姜丞自有公论即据呈转禀之杨守亦当憬然也抚宪委足下以干城腹心切勿以小事自隳壮志一切巡防事宜当加倍认真以酬知遇传曰礼义不愆何恤乎人言人言且勿恤而况匪妇之口乎万勿介意缴 
　　再据夹单禀称驿递迟延半月之程两月始到并有折封情事邮传疲滞实堪痛恨应由本臬司严饬各州县逐站挨查究在何处延顿以警疲顽此缴 

　　○批华州详 

　　据详已悉此案原被无一好人潘上坟用鎗轰伤张联杰复用刀砍其左脚腕此等凶狂刀匪仅拟枷杖何足蔽辜万一枷满保释再酿人命是欲轻而反重也潘上坟着锁系巨石五年满日再行查看办理张学清与子联杰既据称诡谲刁猾见恶于众联杰前已逞凶酿命继复挟忿寻仇将刘统福刀扎受伤并将事外无干之史文吉门扇砍毁掳其烟菜各籽不给此是何等凶横而末乃以殊属非是四字轻轻带过以致上下文全不接气后又云姑念联杰已受重伤从宽免议夫受伤以后不责可也并武生亦不能斥革乎查光绪二十五年六月武生张联杰与张丙寅因刘统福之兄统盛放水灌田口角揪扭统盛被丙寅殴伤气忿服毒身死经唐前牧坐联杰喝令之罪详革拟徒该署牧到任具详了结将联杰免罪释放亦云足矣又请开复武生已觉不甚可解开复以后试问该武生父子知惧知感乎联杰不惟不知惧且持刀伤人平白掳物矣学清不惟不知感且诬控越诉谓州主轻纵于先差役贿护于后矣今经审实于诬告之张学清不置一词于伤人掳物之张联杰从宽免议使该署牧素系颟顸宽纵之人亦不足怪以近事比例一生员伪写朱票未行而即发觉犹且照例褫革拟徒此是何等严厉联杰所为与刀匪无异而竟始终保其衣顶锡之护符此则百思不解矣张联杰即由本司移请学院斥革以儆昏狂张学清交西安府提至省城枷号一月满日递籍管束以杜诬控此缴 

　　○代农工局批宝鸡县朱令弼臣禀 

　　来禀奇诧已极石委员等采运甘木两次在渭河冲没是以本局札饬沿途各州县各就辖境查明沿河居民捞获若干饬令交出该令前次来禀但称所捞获者已交委员然则两次冲失之木料该县民并为一次捞获乎此即所谓笼统也既经查出交还委员岂无件数而来禀不言数目此即所谓颟顸也如此禀词仅仅批令分晰明白禀复尚念该令曾为首县着有微劳是以曲全体貌乃此次来禀发风动气任意抵触据称木料上并未注有年月字号无从查悉等语查木料两次冲失中间间隔多日居民前所捞获即第一起也后所捞获即第二起也该令岂无口之匏不能一问乎又称陆续捞获二百九十九件均交委员既有件数何以前禀不言而犹自谓并不颟顸亦可谓浑沌无窍矣至谓该县并未存留一件并未朦混之处尤堪诧异本局前批具在曾谓该令存留乎曾责该令朦混乎节外生枝如发谵语是明明前禀多有朦混故此禀自辩其无而不知自露马脚也大凡人有心病往往于人所不知之事自言自语自发阴私朦混二字不啻该令自画供招矣本局前批语气和平并无谯让人以和平来而我以忿激报施之同辈且不可况上司乎士人入仕为作官来也非与人怄气来也　朝廷分职具有等威若人人气凌其上纪纲安在该令无学无养对上司且如此见下民当如何置之冲繁万难胜任仰凤翔府转饬该令于十口以内自具告病禀词以遂其不事王侯高尚其志之节如其恋栈盛气何在本司道不能宥也缴 

　　○批紫阳县梁令禀 

　　兴办学堂事宜须问真读书真明理人则言之亲切有味行之条理秩然该令以紫阳瘠缺苦心经营筹款目建斋舍定课程而归本于正人心厚风俗语语着实迥非他人纸上空谈可比不胜嘉叹准即如禀立案并由本司移送大学堂通行各属小学堂以资观感仍候抚宪曁藩司批示缴 

　　○批商州尹牧昌龄禀 

　　子路论为宰曰何必读书此语亦非无见盖催科折狱勿论军功捐纳但有才具便可作一好官不专在读书人也独至学堂一事则断非读书人不办此中甘苦非亲身阅厯者不知游息藏修理无偏废该州学堂己成在他人必自谓吾无事矣而贤州牧自嫌逼仄益切恢张在多士居无求安得一亩之宫而己足而官师所庇者广非千间之厦则不欢据禀于学堂后墙对过买地数十丈增修讲堂精舍种植花树以惠士流建复道而行空虽望衡而不隔即此经营布置觉心思才力百倍常人良深嘉佩准即如禀立案仍将落成日期具报查考并候抚宪藩司曁大学堂批示缴 

　　○批商州尹牧昌龄禀 

　　据禀革生张列宿狂猘各情实堪痛恨虽立毙杖下犹有余辜来禀请照光棍斩决例上减一等拟杖一百流三千里复照省章改为锁系八年查此等棍徒未必八年即死期满得脱仍必为害闾阎查其私出传单语言狂悖纵不拟斩岂得贷其体肤张列宿着重加笞挞然后永远锁系巨石以惩大憝奉批之日立即遵办仍候抚宪曁藩司潼商道批示缴 

　　○批高陵县王令海涵禀 

　　据禀本月初十夜上灯时突有贼匪多人各持洋枪刀械闯入城门直入该县北街玉全德钱铺抢去银钱晶玉等物并用枪械轰击铺伙邻佑等人受伤出城时枪轰周利贞身死等语时仅黄昏地属县治公然鸣枪持械行劫伤人计赃数百金之多伤数人而死一人该匪之愍不畏法实吾陕从来所未见而该县捕务废弛城守疏慵保甲涣散文武兵役人人无用亦可概见当该匪进城守门之兵缩入值房彼时诚不能拦挡独不可飞报营主乎当该匪进铺抢劫岂无一二廵役耳闻目见该匪从进城至出城必有二三刻之久若营县立时关城围捕何难悉数就擒乃一闻枪声人人猬缩迨至饱掠而去始议追拏禀称该令亲率丁役追出十里以外无论绝无其事即使果真而城厢以内任其出入闹市之中任其抢掳而转欲擒渠捕匪于十里以外有是理乎此案绝非寻常疏忽可比该令与城守把总应一并撤任留缉以警痿惰且该县出如此奇案兵役既如此无能即应立刻禀请通饬各防营四面兜拏乃禀牍迟至十三始发十四始到前既疏懈后又稽延实堪痛恨之至如十日以内赃贼无获定将该文武两员详请参革不贷仍候督抚宪曁藩司粮道批示缴 

　　○批渭南县张令世英禀 

　　此案据刘副将面禀该游勇吴洪山即刘进善牵马一匹在山西卖给张姓得银十余两见张姓蓄有车骡即诈称欲赴潼关雇其拉送张姓之子张运运送到潼关又哄令进省行至渭南仓渡觜左近时已昏黑该游勇乘其不防突出小刀狠戳运运项颈滚跌路旁谅其已死即将军骡赶赴泠口运运死而复苏适遇华州马夫经过闻声查问乃同村约舁送县城通知防营将该游勇人赃并获交县讯办此禀未到之前三日本司己知其详当即禀商抚宪应按军法从事兹接来禀仍当命案办理未免有稽显戮查该游勇在晋卖马之时早蓄谋财害命之意观其节节哄诱直至行近渭南昏夜无人之际方始下手而且举刀直刺要害则知有必欲死之之心运运之不死命也该游勇劫车而去之时固自以为运运必死矣东路为九首通衢游勇公然劫夺杀人宜何如严行惩办若如来禀按例招解殊不足以警奸凶仰于奉批之日立提谋财害命之游勇吴洪山即刘进善到堂验明的身绑赴市曹处斩仍将首级传至潼关悬竿示众三日再由东而西至临潼止节节悬示俾凶狡之徒知所儆惧免蹈覆辙仍将枭示日期通报查考再查该游勇卖马之银必尚存十余两应以四金付张运运养伤以二金赏华州马夫其余给泠口防勇可也仍候督抚宪批示缴 
　　再查牍尾未据禀报藩司应即补禀切切 

　　○批鄜州客民赵鸿源呈词 

　　此案检查旧卷尔以商州客民于光绪十六年在鄜州领种荒地原请一百五十亩不候前署牧饬约丈地指拨辄敢擅自开种至二百八十八亩二分之多核与原领之数溢出一百三十余亩内有李贺缑樊等五家八十八亩有主之地又占种河滩三十九亩无主之地经该州劳牧断令有主者如数点交无主之河滩地归入经正书院以作膏火而该客民承垦之地仍有一百六十余亩之多较之原领之数有盈无绌而尔恃老恃刁迭次上控控不准提居然京控京控审实全系虚诬因尔年老悔恳具有实在感恩永无翻异甘结从宽免究今事隔七年官经数任尔年过七十辄逞刁诬故技来辕翻渎试问案牍具存岂容尔再三诬诉乎大凡轻去其乡之客民与京控省控之老民率非善类而尔则老悖贪狡之尤也尔与鄜州土著既不相能何不仍回原籍赵鸿源着押发鄜州仰劳牧当堂诘问如恋地不舍即出具切结安分种地纳租如再敢恃老逞刁恃客欺主即将该客民父子叔侄一并递回商州原籍交尹牧严加管束所领鄜州地亩全数罚充学堂经费此本司惩创恃老恃刁之不二法门也凛之凛之三词并发仍缴 

　　○批蓝田县民黄九田呈词 

　　据称尔同发妻王氏迁居蒲城忽于光绪二十七年九月初一日偶然不见王氏寻找无获直至十月十一日始于梁村张薛娃家得见乡约畏恶不管尔始于二十八年三月控县李令仍将尔妻断归薛娃等语查王氏系尔发妻何以宋有生一拐即走薛娃误娶拐妇适被本夫找获应愧谢不暇何反将尔拉殴李令乃是好官素为本司所信果系尔妻被拐岂能不断归本夫况尔既抱奇冤理宜速控何以前年十月寻见王氏薛娃抗不还妻迟至去年三月始行控县及县断仍不还妻又迟至今年三月始行控司妻属他人尔伤离异情不可以终日而讼乃缓至三年亦云奇矣本司素知商州蓝田之民往往自卖发妻控人奸拐曩在渭南每遇此等案件必将原告痛笞无算递籍严管以惩无耻而免效尤尔今又来尝试仰蒲城陈令检查原卷覆集断结报夺黄九田随呈押发勿稍疏纵词发仍缴 

　　○批山阳县增生杨诗浙廪生杨诗瀚呈词 

　　上控呈词本司向不轻信惟山阳赵署令向当保甲局差屡次接见察其言貌似非端人今兹所控丁差需索或者不尽无因仰商州尹牧亲提审讯务得确情秉公断结本司于官于民两无偏倚此次批提实因赵令不甚可靠无成见也至该生等所控假祖命以首叔父引律例以诮县官此等生员亦近讼棍尹牧精明强直必能廉得真情属员不必袒芘刁生亦不可迁就速将提讯剖断缘由具详候核勿延词发仍缴 

　　○批镇安县监生李传进呈词 

　　一面之词断难凭信本司于各属自理词讼综核详严李令何敢徇私袒断况学院聪察过人尔子世芳如果毫无刁劣实迹何至据详革廪此案仰商州尹牧查明前后控情据实禀复以凭核夺词发仍缴 

　　○批渭南县民樊培荣呈词 

　　此呈于去年腊月写就延至三月十五始递如果妻为人夺县书串差卧票岂能游移数月之久始行上控乎尔娶妻定有胶葛是以情词闪烁支离既据控县有案姑仰黄令录详察夺词发仍缴 

　　○批咸宁县民于扶福呈词 

　　凡地亩胶葛案件指当为卖捏约掯赎者有之以卖为当持价霸赎者亦有之要在问官虚心平气审契据之真赝察原被证三造之情词从公剖断至于审结以后有应笞者有应押者有立时发放者随时随事准备酌理得其平而己此案孰虚孰实本司无所容心惟查于扶福手心溃烂脓血流离即使地不当赎亦不必酷刑至此本司向来惩责奸民笞臀有过千者掌责无过三百者往年黄臬宪曾有通饬谓绑手于凳用戒尺重加击打其酷甚于笞臀悬为厉禁而同寅中偏多掌责者本司深不谓然此案仰西安府提至谳局秉公覆讯定断具详察夺词发仍缴 

　　○代农工局批长武县陈令云霖禀 

　　据禀办事核实深堪嘉尚六朝人诗云都尉新移枣司空始种杨皆在孟春兹据禀称种枣须在春暮今已三月过半矣仰即饬令阖属保约人等劝民广种以收古人五果之利该令办事切实不日当回本任务于未卸事以前办有规模以便后任赓续董劝勿托空言为要仍候抚宪批示缴 

　　○批蒲城县陈令润灿禀 

　　数日之间蓝渭蒲华迭报劫案虽赃有多少贼有众寡案有小大之不同而大邑通都公行抢夺成何事体此案仰该令悬赏购线比捕严拏务获究报仍候一面通饬各属查照保甲定章什伍相联守望相助户选丁壮村置梆锣一家有警各家相救一村有警邻村相救城门早闭禁止夜行经曰重门击柝以待暴客又曰勇夫重闭况国乎现在游民散勇到处成羣防范有方则民无性命之虞官免撤参之咎反是不惟官民两害抑且政体大伤本司不能曲宥也该房即具通饬札稿送核仍候督抚宪曁潼商道批示缴 

　　○批咸宁县民崔世德呈词 

　　姜恒泰自光绪九年咸长公局败坏以后所有德日新等钱铺相继倒闭所欠外债及孤儿寡妇存放取息之本银不下十余万两本司在咸宁渭南任内于悦德堂钱债案件了结者凡十余起今距伊倒帐之日已厯二十余年恒泰死亦数年矣尔既有五百金借项何以早不控追迟至廿年之后家业己分本人己死而始控请提追岂此二十年中尔竟长眠未醒耶既经控府批提何又来司越渎不准 

　　○牌示 

　　照得南局散查委员林景前因冬防廵缉得力详记大功在案该员年少性浮不知检束日与本城聂姓子弟相狎相优继乃因借贷龃龉本年正月聂姓捏报窃案意在陷害局员既而林聂之交复合言明案系子虚勿庸上报突于三月中旬由林景一人署名追报正月聂姓窃案经本司访查得实缘今正林景吴源瀚赌博输钱各借聂姓银百余两恐其索偿遂追报前案意在贻聂姓以捏窃之罪俾其恐惧悔恳则可以勾销前债此等浮浪子弟无赖卜人为鬼为蜮实属官绅之螙林景着撤去保甲局差遗缺以王树棠充补去浮薄子用读书人聊示惩劝林吴聂三姓之事本拟发府讯究姑念未经告发从宽省事该员等倘再不知改不但不入衣冠之队兼恐为沟壑之癯凛之戒之此牌 

　　○批干州教民黄玉贤呈词 

　　据称尔胞侄黄富成如此凶恶纠匪谋杀叔父羣殴尔妻掳尔家财物尔不在干州控告辄来省越渎其为诬饰无疑况去冬尔侄初由合阳至干控尔于孙牧案下尔自云州主公明一见了然迨去腊今正两次抢掳尔何不控请验究迟至三月忽然控司实属荒唐已极仰孙牧迅即覆集审讯断结具详候核勿迟词发仍缴该原告即回州投审勿干押发 

　　○批大荔县民张先贞呈词 

　　刘副将素性忼慡尤爱体面何至如尔所言如果设计局骗则受害当不止一人何以专欺尔张姓一家尔侄士杰先为雷忠仁所诱几至破家自应视忠仁如仇何以其弟士秀士希迭被忠仁诱进省城均以车骡为饵逼立借票讹索银钱前后三番几如印板文字实属情理所无惟称哨官什长假冒教堂设局诱骗虚实均应澈究仰西安府传齐人证督同局员秉公审讯实究虚坐勿延词发仍缴 

　　○批干州孙牧庭寿详册 

　　据详己悉此案甫经该州断结而宋金宽盘踞省城辄敢砌词复控昨己察其刁诬批饬该州录详候夺兹阅来详判断极公而宋金宽既一意逞刁决不回州投审仰咸长二县严拏宋金宽到案押发干州与其父宋秀升一并责押比追债不还清不得释放纪养廉即纪国玺另有要案应加惩办准即押回富平交梁令从严惩处可也 

　　○批洵阳县监生杨松亭等呈词 

　　尔李县主亦是好官何至谬翻前案尔刘县主现任咸宁洵阳旧案必尚省记孰屈孰直凭刘令申覆一言再行核夺词发咸宁即缴 
　　昨据刘令面禀此案经赵令断于前刘令断于后所有虎头崖之石只准尔修渠取用不准任意伐石售卖是于尔渠工无碍于刘姓风水无伤判断何等明爽而乃挟嫌蔓讼争攘无休两造均非善类今由本司断定虎头崖准为尔业刘姓伪契作废仍只准尔伐石修渠不准故意铲斲与刘姓为难仰兴安府转饬洵阳县即以此批永为定案可也仰即遵照勿违 

　　○批富平县民孙天顺呈词 

　　尔担保借银反致自累高学信东伙三人有力故抗任控不还及被押追又复串差保释伊与其送钱于讼棍书差何不即将此行贿之钱还之债主乎富平梁令未免疲弱是以此等平常讼案久久不结仰西安府严札申饬并简委明白爽健之员驰往富平代其结案现在冯陈两令往勘渠道就近遴委一人结此案犹反手也州县不能了事可为太息痛恨词发仍缴 

　　○批镇安县民解庆良呈词 

　　一日之内两接镇安上控呈词恐该县必有坐省讼棍包控包准害民渔利此案既经控州批县禀复何竟急不可待奔省呼冤核其情节解宜聪系尔自行择立之嗣子尔以盗卖祭田首控何以不责逆子而反将尔管押拷掠世间无此胡涂官也仍仰尹牧查明课夺词发速缴 

　　○批咸宁县民于万善呈词 

　　本司明知刘令断案决无错误前日批府提审者因见于扶福戒责太酷掌大于荷血肉狼籍以为当卖田土之案何必用如此重刑至于本案之是非曲直毫无成见今县断则被告称冤府提则原告呼枉两俱不服吾谁适从此案着于本月二十七日将人证卷宗送司亲讯自有公断 

　　○批续备防军教习张玉琴禀词 

　　汪副将复友向来声名尚好若如该教习所禀则营制荡然成何事体就中尤以停操一事为最谬而亦最易查仰商州尹牧按照禀讦各款严密查询据实径禀营务处以凭查夺禀发仍缴 

　　○批镇安县民阮明有呈词 

　　商州尹牧断案其明决胜于本司岂能曲庇属员冤屈百姓毕竟该牧提审此案已否断结详销仰该房检卷送阅 
　　检查商州本年二月详册尔受阮贤煌指嗾强欲取赎刘忠庆死顶之地控州控省蔓讼不休贪妄刁诬情堪痛恨兹复砌词越渎仰咸长二县将阮明有传案押发商州交尹牧重加朴责递回镇安将所佃刘忠庆地亩立刻下庄退佃如违枷责勿贷词发仍缴又批 

　　○批华州已革从九李发瑞呈词 

　　此案前据华州禀复到司己革从九李发瑞侵吞差钱延不完缴反敢捏词上控发州审讯避不到案实属狡健之尤今乃二次控司自投罗网仰咸长二县迅将李发瑞拏案递回华州交李署牧重笞百板枷号一月押追差钱完案词发仍缴 

　　○批余县丞承桂禀 

　　据禀情词恳切该县丞办理赈务报销独任其劳诸臻妥晰今反因此牵掣欲归未能似非所以待有功也俟与藩司商明请于中座再行饬遵缴 

　　○批麟游县从九何际昌呈词 

　　差徭加收为偿款六十万而设凡旧有差钱之处莫不皆然若一县从宽各县皆将借口岂不掣动全局况差随粮行麟游丁粮无多纵使加徭亦无大累地方公事往往一二好事绅矜出头挠阻万一得遂所请则自以为功更敛民钱肥已本司久任剧邑知之稔矣试问阖邑公事独尔两人来省具禀果自备资斧乎抑敛钱上告乎仰凤翔府查明所禀各节及奉批事理切实禀复候夺词发仍缴 

　　○批干州监生黄玉贤呈词 

　　此案奉批己及十日尚不回州投审至被告姓名尔未打听的确率行写入呈词今又呈请更正周狗儿改为郑狗儿周吴郑王四姓一人遂占其二将来一本百家姓不够尔上控使唤矣仰孙牧一并究夺词发仍缴 

　　○批华州生员罗堃秀等呈词 

　　此案系潼关厅赵署丞断结之案何以延今未了仰现任李署牧迅即查照原断饬罗全孝交银了事如违押追勿纵仍将比追情形禀复候夺词发仍缴 

　　○批渭南县张令世英禀 

　　本司前批云云乃刘副将之词也该令所讯自系确供要之刘进善之罪不容诛则一也马夫是渭南人非华州人赏银二两自应给渭南马夫马振江具领仰即遵照缴 

　　○批商州民解庆良呈词 

　　仍仰商州提审如果尔子尔侄将尔谋害身死本州岛自能为尔伸冤本司案前岂是此等妄言所能耸动乎胡涂己极着即回州投审勿干押发词发仍缴 

　　○批汉中官运盐局文丞德升禀 

　　据禀汉中盐务商人之控杨守之讦皆李令焕墀一人所为另折又称李令到府将该丞肆口谩骂有屈令在座劝解可证是否属实即仰屈令明白禀复以凭核办缴 

　　○批郿县张令炳华禀 

　　李春发既系光绪二十六年经岐山县禀拏有案且系谋为不轨重情何以至今衣顶犹在殊不可解现又包赌逞凶亟应照例褫革仰该令即提该棍徒从严讯究重笞无算审实以后至轻亦须永远锁系巨石大炼以儆凶顽纠约匪党谋为不轨果有实据即照例拟斩可也仍候抚宪学院批示缴 

　　○批驿传房书办周日新等禀词 

　　段克勤姚思恭如此荒唐胆大着即日差提来省严讯究惩惟失落宪书一案本司记得曾经行查因干州与潼关所禀两歧驳令申覆该书再细心检卷为要 

　　○批紫阳县民葛大效呈词 

　　情节支离词尤胶葛府批极为明允洞见症结况梁令事事小心谨慎本司深信无他何至纵娼入署贿串门丁屈法袒断此案既经兴安府饬县录详转司候核词发兴安府仍缴 

　　○批邠州舒令绍祥禀 

　　老手办事具有条理不事矜张所陈五事看似平淡无奇实切实可靠他人满纸铺排空言无实者本司不惟不信亦不取也此禀可取处即在可信所以可信处正在平实也平余骤减二分得毋入不敷出否只此一条本司疑其过于要好其余若捐麦若招垦若盐务若水利事事惬心贵当致为难得一一如禀立案仍候抚宪曁藩司批示缴 

　　○批富平县民赵镜堂呈词 

　　尔与张炳南是否东伙不难一讯即明既称在富平先有控案复有息词尔嫂尔侄俱在富平独尔因炳南一控移关来省是从前分家之证据与后来叔侄之争端咸宁均无可稽考仰刘令查核此案情节能了即了如不能了即将张炳南赵镜堂一并发回富平县提同赵王氏及子有儿就近质讯以省拖累词发仍缴 

　　○批白河县林令扬光禀 

　　据禀已悉仓粮霉变惟有出易一法而出易亦颇累民趁此未甚朽败之时搀和出易则百姓不甚吃亏犹为愿领秋后加一还仓则息不甚重惟须严饬仓绅书级人等领粮时须搀和匀净收粮时不得加耗留难全在贤有司多用一分心则百姓多受一分益耳仍候督抚宪曁藩司陕安道批示缴 

　　○批雒南县民李福寿呈词 

　　据称李令不许百姓告状有喊冤者必笞原告三百板天下断无此事姑仰商州尹牧查明禀夺词发仍缴 

　　○批兴平县民孙学周呈词 

　　语多过火殊不足凭仰谳局原审之员查照原断提马四比追了案如果马六马长龄有从中唆抗情事即一并提惩勿纵词发仍缴 

　　○批咸长两县皮行头张天兴呈词 

　　此案尔与马源盛争充皮行头发县审讯酌断大凡断案自有一定之是非即或不公亦有一偏之意见何以一面将尔掌责三百一面令马源盛当堂向尔连连叩头实属奇情怪事仰西安府转饬两县禀复察夺词发仍缴 

　　○批商南县职员朱开兴呈词 

　　语类疯痰姑仰商州尹牧查明覆夺此呈关键全在一生置业空劳碌勒断入庙怎甘心两句七言诗中有无穷冤痛也词发仍缴 

　　○批白水县陈令维藻禀词 

　　该令刑幕出身岂不明白公事司牌已挂而欲本司为之改牌子为藩司愿乎不愿夹单发还缴 

　　○批李令少溶禀 

　　核阅折开各节尚系实情周令民社初膺骤遇命案谕饬两造容有失当之处然以新任职官旧家子弟开宗明义第一案即被两造控其诈赃此必无之事也张鸿绪以窑塌压毙雇工二人周令断令各给钱七十五串本属太多鸿绪痛惜钱财遂尔上控刘姓得钱七十余串心满意足退无一言而任文郎籍隶合阳周令欲将钱移送原籍俾尸母具领其族伯在同无可染指遂亦来司具控是此案周令心实无他特其初断钱太多致启尸属之贪心而招雇主之怨忿其后又未能安顿妥贴此所以一案两控也今既查明张鸿绪已出之财无庸核减仰西安府即饬在省具控之任姓迅回同官领尸搬柩勿再诬渎惟闻该令所用杨姓家丁颇招物议着即日驱逐回籍勿得袒护致干提惩切切 

　　○批学律馆游令拯课卷 

　　就文而论颇有思议今之少年稍猎洋书辄拾报章余嗤生造字眼取古今从不连属之字阄合为文实则西儒何曾有此不过绎手陋妄造作而成而新进无知以为文中着此等新语即是识时务之俊杰于是通场之中人人如此毕生所作篇篇如此不惟阅者生厌作者自视有何趣味乎去年鄂闱端中丞详加戒谕如改良起点反影特色之属概不准阑入卷端该令岂未之见去腊大学堂季课卷因榜首用文明野蛮字经本司严批痛斥近南郑禀牍用起点字又经抚宪切责该令岂未之闻而此文辄复自鸣得意以起点二字示其学有本原实为吾辈之耻中国文字自有申报馆而俗不可医然犹不至于鹦鹉改言从靺鞨狝猴换舞学高骊也迨戊戌以后此等丑怪字眼始络绎堆积于报章之上无知之物承窍乞余相沿相袭本司在陕誓以天帚扫此垢污法所不及令所不行则亦己矣该令在陕服官谊当入境问禁而竟贸贸为此亦云不智以后凡有沿用此等不根字眼者本司必奋笔详参决无宽贷此卷幕友原取第一特置榜末示儆盖矫枉不嫌过直也 

　　○批紫阳县梁令士选禀 

　　汪大有用草泥伪造人头藏于家内非图讹害平人何为作此恶剧来禀谓窝主王六在逃如缉到案则将大有重责保释岂不虑保释以后再作假人头害人乎大有着勿论王六就获与否应即锁系巨石三年期满再行查看办理仰即遵照仍候抚宪曁藩司批示缴 

　　○批华州李牧嘉绩禀 

　　该州武生吴佩旗吴佩钰兄弟十年前在渭南帮讼破人家产拖陷无辜本司莅渭潜逃回籍久欲惩处此人今乃自投罗网该革生党护刀匪擅敢施放火鎗拒捕轰伤捕役至四人之多实属凶狡冥顽愍不畏死即立毙杖下亦不为过犹敢捏砌虚词在同州府诬差耸听实堪痛恨仰同州英守迅饬代理大荔县王丞将该犯吴佩钰严加锁■〈金靠〉押回华州交新任唐牧严讯究办至轻亦须锁系巨石八年勿得宽纵仍候抚宪批示并移李令知照缴 

　　○批富平县生员杨炳森呈词 

　　柳进有犹未死乎光绪十八年咸阳冯氏一案进有帮同程书办殴挞宦裔曾经本司在咸宁任内将伊重责管押彼时进有年已六十经今十有二年而犹狂恶如此实堪怪讶至于尔控各情亦复可怪柳进有霸尔店房尔遂将房转典孙姓是尔明知进有非人何以竟将红契任其骗去及控告到官案阁十年至今未结此十年中如施令尹令舒令皆好官也何至此等细事不能断结至称二十五年九月尔家忽被百余人各执兵刃洋鎗明火抢劫尔身受十余伤妇女两人惊吓而死尔时端抚宪正在柏台严办保甲何至省城之内秀士之家百余盗贼横行兼有两条人命如此巨案又阁五年未结实属闻所未闻况尔所控者柳进有也牵入此案岂劫贼百余人即柳进有所指乎尔既以本司为能伸冤何以在任三年尔无一词控诉直至今将去任始恳亲提察其控词太无情理仰咸宁县检查两案原卷送阅候夺词发并缴 

　　○批大荔县生员郭应辰呈词 

　　尔堂叔郭文选不过一拔贡州判耳如果弃其嫡母霸产私肥何至厯任县官均皆袒庇反将尔胞叔文平重笞勒结所呈殊难深信此案委李令焕墀驰赴同州详核卷宗提集要证秉公审讯断结具覆勿延 

　　○批绥德州孔牧禀 

　　禀折阅悉综核各员虽无赫赫之声亦鲜彰彰之过固见品评得实尤征表率有方此缴密折留内 

　　○又批咸宁县生员杨炳森呈词 

　　顷经咸宁县送到案卷一宗查系光绪十八年本司在咸宁任内亲讯断结之案彼时尔有房一院柳进有先租后当已交当价银一百二十两尔忽翻悔具控讯悉各情断令尔交还柳姓银两柳姓与尔交房红契存案俟尔交银领契柳进有交房领银尔银交后即将红契领回而进有一再覆控谓尔堂兄杨炳焱函嘱勿得誊房原函在卷嗣传炳焱不到进有又复赴甘案遂悬搁二十四年进有投案领银经董署令唤同尔兄炳焱当堂质讯供称房已誊交始将百二十金付柳姓领去尔乃于五六年后味郄从前一切交领各情来司妄控己属荒谬万状而又妄捏百余盗贼明火执杖在省城公行抢劫如此奇案据称至今未结及本司行提此案卷宗据刘令覆称徧查档案并无其事尔为生员造此无法无天之谎语实堪痛恨仰咸宁县即将该附生杨炳森传案重责五十戒尺移查年貌详请斥革以除学螙而警妖狂万勿轻纵切切此批挂发交咸宁县遵办仍缴 

　　○批三原县守备党滨呈词 

　　是何处不通秀才用李陵答苏武书句法代尔作此呈词三原程令案无不结结无不公岂有押非其罪之理姑仰三原县录详察夺词发仍缴 

　　○批渭南县己革武举刘遇魁呈词 

　　尔已经奏革尚敢自称武举上控官差仰咸长两县即将该革举传案押发渭南县归案讯办此饬 

　　○批华阴县刘令林立禀 

　　此案拐犯杨幅有拐匿郭王氏自应照例拟罪惟到案后尚敢诬指郭王氏系严盛德所拐讯系武举杨维翰教唆使然此等武举不革何待仰即叙入正详请革可也仍候督抚宪曁藩司批示缴 

　　○批山阳县民王万振呈词 

　　屡次缠讼情殊可厌惟念山阳刘赵两令问案均不可靠仰商州尹牧提案亲讯断结报夺勿延词发仍缴 

　　○批华州民罗海娃呈词 

　　现在华州唐牧回任无所用其回护仰该州查照赵署丞原断覆讯断结报夺勿延词发仍缴 

　　○批凤翔府傅守禀 

　　来牍祇悉神君众母之用心流溢纸上即投呈钞批不准需索一节已征实惠在民而又体恤吏人捐给津贴绝非今世矫为清刻示厚于民而故薄于吏者可比佩悦奚如本司去年通饬各属将自理词讼每月摘录数起呈核诚因端升宪所订清讼之法六项月报但云上控若干自理若干未到者仅标事由已到已结者但注曲直二字清讼局各员持册校勘正如房考阅卷但有题目而无文章亦何从判其优劣哉今令叙录供判既可觇牧令之断才而每册加批又可增局员之识见其不合者以管见商之窃附直谅之义似觉彼此有益前札但饬州县册报者以太尊职分较崇局员未便拟批也今贵府自行造赍请核想见虚衷求益虑以下人应即通饬各属一律照办以通民隐而显贤能临别依依率笔奉复 

　　○批商州尹牧禀 

　　商州何幸得此贤牧一切政事蒸蒸日上不独开拓学堂一端而已慰悦久之缴 

　　○批凤翔府印委傅徐朱会禀 

　　此案杨举鹏喝令张振杰等将刘杨氏手足捆缚逼索欠麦致该氏羞愤吞烟身死业已众证确凿犹敢任情狡展诬差谤官希图挟制实属凶恶棍徒若照威力制缚人致死律拟办转嫌轻纵杨举鹏着查照省章锁系大炼巨石十二年期满查看如果真能悔过再行禀行开释杨金焕以麦交举鹏转放当举鹏遣人向杨氏逼索杨氏往向金焕恳缓如金焕允其缓期便可无事乃以斗麦之故因杨氏到门恳缓不允向其泼闹实时通知举鹏以致酿成人命亦近于为富不仁此案既拟外结应将金焕例贡斥革免其余罪张振杰听从逼索捆缚着锁系铁杆二年期满保释余如所禀办理仍候抚宪批示并移委员知照缴 

　　○批凤翔府转宝鸡县详册 

　　此案王汰奎怀禽兽之心欲与分家寡弟妇同度及其弟妇交给财产自回娘屋守节汰奎未遂淫心反疑其胞兄汰香所使迭向欺讹昧债而又赖债及汰香请同族长理斥汰奎辄敢执持屠刀将汰香逼入卧房致其兄情急夺刀回砍致毙此等禽兽人人得而诛之该县初详拟汰香故杀太不允协是以本司随笔批驳谕令从轻问拟今阅来详谓遽照殴死有罪卑幼按例拟流减徒似与本司批饬拟斗之案不符应照斗杀例拟杖壹百流二千里等语殊不知前批但言情理未查律例尽可于来详故杀上量减一等批令拟斗并非设有成心着为定谳也此案照殴死有罪卑幼例拟流减徒情罪适相符合王锁银帮砍一伤并非致命亦未损骨应于汰香徒罪上量减一等拟杖完结即由本司攺拟详院该府县随同更正以昭公允而正伦常该房即查照批示事理录供过堂勿延此缴 

　　○批倪令度禀 

　　据禀已悉该令厯年以来在长安县及发审局审案得力本司素所深悉曾经奏准给予本班拔署三次尽先酌委一次后虽题补商南县知县并未到任旋即丁忧从前所得酌委拔署均未到班此次起服到省自应仍行注册依次上榜轮委以彰公允而奖前劳仰候移请藩司饬承查明前案注册轮委可也此缴 

　　○牌示（署陕藩任内稾） 

　　为牌示事照得十月二十六日凤翔官盐局被焚一案本司未知其详现奉抚宪面谕据严署司函禀及刘副将面禀此案莠民李褚娃等因贩私挟忿于一月之前杀牲饮酒迫胁各村堡往焚盐局岐山郿县两令若罔闻知迨十月二十六日夜匪徒在前平民从而后直入凤翔官盐局先掳银物后烧房舍幕友被戕两人自昏至明厯时甚久而凤翔守令屡欲出城为城守营参将所阻亦遂闭门不出听其杀人放火而去当印委初报之时抚宪未得其详犹批令府县缉匪自赎委员带罪从事亦谓使功不如使过而未经惩匪不肯惩官也今匪首已获其二经署臬司查明该守令等于此等劫杀重案为一参将所阻遂尔裹足不前实属庸懦无能形同木偶李委员办事认真因公结怨此次肇衅又先期公出然分卡各局缉私各勇若非平日倚势作威何至积怨如山使局卡悉付劫灰幕友惨同车裂是李委员即不得罪于民而知人不明约束不严己属咎无可逭况各匪传帖聚议一月有余印委各员如其不知是聋瞽也知而不言言而不备是无心肝也反复以思断难姑息委员李倅撤差候勘局事即委新任凤翔府尹署守兼理凤翔府傅守凤翔县彭令岐山县钮令郿县张令一并撤任示儆城守营参将畏葸荒谬由院咨请督宪撤参扶风刘令于匪徒蓄谋未发之时侦悉其情亲厯各村切实谕禁扶民遂无助匪毁局者应记大功三次以示褒荣至花盐官运事无中止总期尽袪宿弊利国便民其分卡各员统俟查明一律惩处抚宪面谕如此须牌 

　　○批鄠县催头骞润身呈词 

　　据禀已悉是否属实未堪遽信惟该民人之父曾官广东吏目衣冠陵替轮作催头何至被告未来先将原告笞责四百板勒赔粮石鄠县陈云霖以选得官本司未能深信仰西安府即委候补知县涂嘉荫驰往该县会同陈云霖将此案妥速断结具报勿延词发仍缴 

　　○批留坝厅李丞禀 

　　所禀剀切详明足见尽心民事据称该厅淘沙坝北岸向有水田南岸地势较高素无渠堰该署丞拟在上游拦河筑堰节节疏引化瘠为腴计可开水田三百余亩岁收稻谷千石现估工价九百余串而千石之租即可易钱四千串是不仅利市三倍也禀请挪借学堂经费八百串兴此渠工渠成之后即作学堂公产凡食渠利者按年纳息以资膏火尤为意美法良应即照准克日兴工以期来年即可食利该丞仍宜细心审度勿使徒劳无功欲益反弊是为至要仍候督抚宪曁本道水利局批示缴 

　　○批湖北文生吴绍海禀 

　　查陕省人浮于事无可位置该生既与阿那亲王有旧又为刘军门幕下得力之人何必舍旧谋新效毛君之自荐耶仰即回甘肃不必在此逗遛 

　　○批石泉县详 

　　据详已悉此案因黄继瀛拖欠黄光明当价稞谷蔓讼八年之久继瀛已死其妻黄马氏无力清还以致光明控道控司添诬耸准李故令蔚然初讯此案即断令继瀛还钱四百串了事继瀛在日尚且无力归还以致光明屡控今仅黄马氏一寡妇该令仍照前断令措钱四百串交案押其弟继洲为质夫男子所不能了者责之于妇人夫死而累其妻兄死而押其弟万一四百串永不措交继洲无出押之日矣大凡积年帐债之案要贵随时酌断不能执一而无权继瀛既死当视黄马氏家道实能持出若干或二百串或三百串断案者取其易遵得钱者图其爽利若必死于句下吾恐光明一无所得而此案终无了期矣该令见批之日如果黄马氏巳将钱如数交案诚光明之幸也如其未了可传光明剀切开导勉以恤孤怜贫之义责其添诬越控之非令马氏还钱二百串了案试问光明再讼八年所花费者岂止二百串吾恐马氏嫂叔亦将从继瀛于地下而此钱愈无着落矣该令为本司故人勿以直谅为怪此颂近佳不一缴原词存 

　　○秦中官报序 

　　人欲知古事莫如读书欲知今事莫如读报孔子据百二国宝书而作春秋尔时五等之封星碁布列国有大政彼此赴告即今二十一行省文移往复之意宋时民间有衷私小报及新闻纸即今申沪诸报之权舆吾秦之有官报始自光绪丙申迨戊戌秋而止庚子以后朝廷讲求新法开通民智于是湖北商报北洋官报以及浙报晋报相续而起吾秦远在西陲风气之开较东南为晚虽复学堂大启兼综中西而士守陈编商无远志京沪诸报贫者不购迂者不观其购而观者又或少年浮动习其非圣无法之言而略其智创巧述之事则不惟无益而有害矣癸卯之春于省城设课吏馆乃附官报局于内而以馆员司选录校刊事月得三册分发各州县学堂俾资观览竟癸卯一冬报凡入出甄择虽勤推行未广今年春乃复振而新之天下每作一事必有本意之所在不可拾唾而乞余报曰秦报当以秦中政事为纲传之远近可以知关内政治之得失风俗之醇浇物产之盈虚人材之消长此则为行远设也若首列　　诏旨次列直省章疏以及列国邦交东西政艺其转贩于京津沪粤诸报者则专为秦中官吏士商设也传曰言之无文行之不远若抉择无方取盈篇幅野言尘牍触目生憎虽强令州县购阅不过人掷数金增多炉灰一寸耳遑冀行远乎是故俯仰随人而无特立之帜者在人则为李志曹蜍在物则为泥牛瓦狗在音则为腐木湿鼓在味则为白蜡空螯在文则为今日无味之报章而已矣吾中国事事不如外人独伦理词章厯劫不磨环球无两今拟增入关中文录一门俾读者生欢喜心除尘俗气即言文行远之意寄售各省亦即春秋列邦互相赴告之意在今日为政要在异日为史材秦中官吏无小无大知吾之所为用人行政课士治民及一切讴歌讼狱皆将布告远近而人之赏誉讥骂胥于是乎在则必益自振奋凡可以利国者无不为稍不可示人者决当去则岂惟开民智而已其有裨于吾秦治术者夫岂微哉夫岂微哉 

　　○甲辰年变通秦报章程十一条 

　　一报曰秦报谊应多载秦事向来关辅政编仅居六分之一有似喧宾夺主今拟每一册中秦事居其半选钞各报居其半以期名实相符 
　　一向来报本一月三期每本以三十余叶为率夫本局订购华洋官私诸报其来也常在一月以后再由本局选印发递则秦中官绅士商之阅报者己在两月以后更限以十日一册则期愈远而读愈迟我之新闻久作人之故纸矣今拟减其篇页密其报期每本十余页五日一出以稍慰先覩为快之意 
　　一向来本局所刻路透电音皆取之于津沪各报颇恨不获先覩近来俄日失和关心大局者尤迫欲知其战事兹由本局与上海电报局订定每日将路透电信转报秦中则刚日之事柔日即知其未经订购以前之路透电信仍当汇录俾秦人士得窥其全 
　　一吾秦自讲求新政以来创办之事不少奏牍文移未见京报者亦不少秦中人士无由得见去年报本登载亦属寥寥今拟将吾秦重要各政事苟非密折一切宣示盖事属创办士民但知有其事而不必喻其心类如军政财政吏治学程务将原办奏定各章程一一登报俾秦人咸知每办一事皆有其命意之所在非徒取民财以供挥霍传之他省亦知吾秦疆吏之苦心其合者可资邻省之取裁有不合者尤冀来执友之规讽本局刊报之本意注重在此当揭以示人者也 
　　一吾秦现办各事凡奏稿详稿以及各局各府厅州县禀牍禀批固当次第刊行即数年以前有关政要而未经传布者亦当载入报中但须注明年月俾阅者知其前后次第 
　　一省城各局文案委员不乏能手其拟稿拟批凡可资观览者概予登报考宋时官两制者凡所撰拟皆系以某人行今仿此意凡局员所作皆注明某某拟稿某某拟批以示不没人善之意 
　　一州县判决词讼有案涉奇异审断公明者冤狱平反者大谬无理被撤参者一概登报盖公允者可以示劝过于胡涂荒谬者告之通省并传诸邻省不但可以示惩且使现任各官各有戒心从此不敢荒率任性则所全者多矣若寻常词讼案情平平无奇判词又简率鄙俚概勿登报 
　　一一省大政抚藩臬三署尽之然如善后厘金洋务等局皆要政也一切公移文牍应刊入秦报者均宜钞送本局次第排印今于藩署办公所特设写官二人专司钞录事除抚署要公悉已札行藩司外其臬署及各公事会局行到署悉由办公所委员慎选速钞随时封送本局以资报材 
　　一秦报固以秦事为重而选刻各报尤宜知所去取今仍旧岁定章首列枢廷政要次即关辅政编惟较去年加多加详至于外交新事无非转录津沪各报存其要畧削其游谈向来每录一条必并载其四字题目如设局保商汇解赛物之类甚无谓也今另定格式如录申报若干条则于其末注云以上见申报录中外日报若干条则注云以上见中外日报此亦著作家类志之例局员不可不知 
　　一言文行远千古不易世间最赏心者何事乎佳文佳诗即移情之尤物也今拟增入关中文录一门凡大学堂季课课吏馆月课如有佳作皆可附刊惟选择必精中驷勿取他如我师我友录示名篇存吾箧衍者每报之末录其一二为阅者娱目赏心之助此亦法曲之尾声天机之剩锦也其不佳者虽送本局亦所不录 
　　一报局附于课吏馆意在使我同寅诸君子周知本省政要兼知中外时局用以扩其闻见培成有用之才鄙人以课吏自任尝恨政书无佳本久欲自道所得为居官浅语一书腹藳已成而老年懒慢未经写出今拟公暇日书数条以告后来需次诸君俾知涂径亦即附刊每报之末公诸海内讲求吏治者新妇成婆指点当年之井臼老驼无力心知旧厯之山川自道己经或当亲切阅者勿笑可耳甲辰正月十九日秦中官报局述 

　　○序二 

　　或问秦之古法欲黔首皆愚今之新法愿吾民皆智异同失得可得闻欤曰焚诗书以愚黔首者秦政所以自速其亡也通中西之邮以开民智者　朝廷取法之善也乌可同年而语矣天下智者不可使之愚愚者可以使之智经以多闻多见为知之次可知见闻之多寡为民生智愚所由分民智之通塞为人才消长国家强弱之所系世方求其智而不可得顾欲一切堙塞锢蔽之岂非大惑也哉今天下增设文武实业诸学堂将欲天下无一不学之人即无一无知之人人人有知人人力学自不至以西人如鬼神之不可知亦不至以西学为周孔所不能及不疑不怪不毗不流而后学术可以有成天下可以望治圣人教人之科则智先于仁识先于力故小学重在启蒙而大学基于知止顾学堂中人欲其疏灵而瀹窒也则读书之效迟读报之效速何也书之义精而报之情显书之理繁而报之旨约读书难终而读报易竟读书事苦而读报味甘故报章者开通耳目之丹方而震动愚迷之鼓吹也今天下报馆多矣读报之人众矣其甘于无知者固终于愚即自命有知者亦不可谓智何也秃襟小袖剪发胶须履革以行割腥而啖者其视?手摇头之措大与端坐如塑之迂生同一无知而已矣习于怪论而昧其本原掇其皮毛而遗其骨髓可以谓之智乎故载笔先定其要删而读报必知所抉择秦中士庶恂谨居多然惟其见之狭也则骤闻异说而思迁惟其质之良也尤易为憸人所煽诱戊戌之已事株连秦人不少矣是秦之人不愚于祖龙之焚书而愚于无父无君革命平权之邪说也然则读报以开民智而转自失其是非之心驯致于讪上作乱而不可止岂非愈智愈愚而一切堙塞锢蔽之者转不为无见欤曰此官师教督之无方与新旧党论之相激有以致之非民智之不可开也法无论中西知贵真知学贵实学其似是而非者野狐也去顺效逆者怪鸟也昔旧今新者再醮之妇也可西可东者无舵之舟也客慧狂华焉识学林之根柢蛮奴貊隶何知彼教之宗传是所谓愈智愈愚者仍一不学之人而已焉有学而知之者反出于丧心病狂之一途哉是故多识前言以端其本博观新事以会其通使吾秦之人皆贤皆智而不谬于圣人知彼知已而不懵于时务是则选辑秦报之微意也夫 

　　○序三 

　　报章者不登著作之庭要亦史稗之类也琐屑则烦凌杂则乱必先条其目例各以类从乃若网之在纲钱之就贯癸卯秦报分列六门今年刻意增删期明主客而旧例未除新例未备馆员辑录人持两端以故一再印行迄未画一乃复取而订之并省附益厘为五门合路透电而为六焉其一曰　　谕旨恭录记　　玉音也言纶出綍如日月之丽九天振玉声金譬电霆之行万里冠诸篇首诞告关中其二曰秦事类编纪邦政也事先本始遵大学之经文名从主人用谷梁之传例文多故难省事近故易核其三曰直省文牍阐嘉猷也百二国之宝书尽登册府十二州之政要都上屏风众长萃于一门卿法亦堪我用其四曰外报汇钞通智慧也辨诸子百家之同异勿失圣权撷十洲三岛之菁华聊资贫饷既博通乎政艺亦兼综乎中西其五曰艺文存略系雅词也平生师友续湖海之文传近代诗歌规瀛奎之律髓借奇文之欣赏为绮丽之余波至于路透电音最详东事间者两雄角抵三省阽危我斗龙觌龙斗我觌大反乎子产之言蚌语鹬曰鹬语蚌曰两不为渔人之利身虽局外覩欲争先用乞竿线之灵式慰邦人之望嗟乎捧　　纶北阙衔书每望于青鸾载笔西京纪事独详于金虎录名臣之奏议岂限方隅拾瀛海之琐谈即成掌故江关词赋犹及斯文未丧之时旧国河山岂无我武维扬之志述是编者金惟三而共冶珠百八以同绳分之则部居秩然合之则庄谐间作读是编者如观图画幸建章门户之可寻如入名都恐山阴应接之不暇开卷而聆　　天语可知时事之艰难曲终而奏朱弦弥见文章之福泽若夫近来诸报卷无剩幅幅少余行此义未终更端又起于是前卷似县崖缩脚后编以虚字发端贻朝报断烂之讥甚小题割截之弊若斯之类未之敢从惟是远在西陲强效东矉匠心近拙铅字少棱虽纸墨之未精于义例则善矣譬如洪景卢之笔详于典故而间涉诗词张曲江之文窘于边幅而时济实用海内通人当自知之无假鄙言也 

　　○序四 

　　郑风首缁衣劝改为也雅诗录宾筵嘉改过也易曰事穷则变变则通通则久名手为文数易其稿名将用兵数更其令名臣为政数变其法变法之始其大者见于兵制学制官制钱法盐法税则及一切农工商务而其致小者则见于吾秦之报章旧岁秦报分门凡六今年春张碧岑程戟传两太守并充提调而以彰籛生姚敬候游道园三大令主辑录自中和节以来报凡两出徒以新旧目例两存其说未能一衷于是乃商之两太守尽去旧例五门秦事为主外报为宾于是今岁之报与旧岁异而中旬之报又将与上旬异议既定三大令操觚而进曰一馆之内一旬之间义例参差不堪行远及前报未发请悉更正如例而后示人以窃附于缁衣宾筵之义可乎吾乃服两太守之和衷而三大令之勇改也今天下之患正在新旧之相争而是非之不明举凡兵制学制钱法盐法税则及一切农工商务其陈腐刓弊阘冗而无用者方将立新法以善其后而每挠于守旧者之护前今日更之明日复之此人是之彼人非之所谓改者见于文告未必见之于事实见于在上之谋议未尝见于在下之奉行日日言变法而陈腐刓敝者如故人人言改过而阘冗无用者如故此可为伤心流涕仰屋而长嗟者也夫使天下之人皆能如两太守之和衷与三大令之勇改凡事勿论新旧但论是非尽去其护前之私而一以求是为本则岂惟区区报章而已中国何法不行天下何事不治四彝何人不服海内外诸报馆无论其为通人为不通人为乱臣贼子更复何隙之可抵而何喙之敢置 

　　●樊山政书卷七 

　　恩施樊增祥嘉父 

　　批鄠县印委会禀 
　　批白水县郭令禀 
　　批平利县李令禀 
　　批石泉县帮款房禀 
　　批绥德州孔牧禀 
　　批长武县李令禀词 
　　批客民刘光成禀词 
　　批盩厔县曾令禀 
　　批汉中府官钱局委员刘令禀 
　　批咸宁县民闵福成呈词 
　　批山阳县刘令禀 
　　批白水县郭令禀 
　　札西安府 
　　批南郑县杨令禀 
　　批丁令禧瀚禀 
　　批临潼县举人陈石铭呈词 
　　批临潼县举人陈石铭呈词 
　　批客民杨清江禀词 
　　批吏房禀词 
　　批经书蒲耀南等供词 
　　札十二府州 
　　批稿房禀词 
　　牌示 
　　批甘泉县李令禀 
　　批澄城县高令详 
　　批长安监生童遇祥禀词 
　　批商州杨牧详 
　　详抚部院 
　　批周副将禀 
　　详抚部院 
　　课吏馆试办章程十条 
　　札程守崇信 
　　批临潼县印委禀词 
　　批山阳县刘令禀 
　　牌示 
　　牌示 
　　批长安县监生童遇祥控词 
　　批平利县匪徒姓名簿 
　　详抚部院 
　　批咸宁县禀 
　　批三原县民刘扶九呈词 
　　批三原县德令详 
　　批凤翔府尹守禀 
　　详抚部院 
　　批仓廒工程善丞禀 
　　批三原县福嘉公司商民张星五呈词 
　　批署白河县杨令乞假禀 
　　批华州唐牧禀词 

　　○批鄠县印委会禀 

　　据禀已悉该印委会讯此案明白如绘驳诘处俱中窍要深属可嘉惟骞润身身充催头因此粮被责辄敢捏砌虚词控司耸准居心险恶实为无赖之尤仅予薄惩何足示儆仰陈令于奉批后立传骞润身到案枷号衙前示众枷足十五日重笞百板取保释放以儆刁诬仍移委员知照缴 

　　○批白水县郭令禀 

　　作官以遇事有主意为最难此案以业经奉准流抵之钱粮忽奉部驳迫令催交不惟失信于民并恐上催下抗兹阅来禀请于代征二十七年民欠钱粮已经解司之五千九百余两项下拨出三千□百余两作为本年下忙应征之粮以符部议而顾考成至来春查看情形再为带征二十七年民欠一转移间既免大部横驳亦免民情困苦足见才堪应变死法不足以制生人也嘉佩之余一切照准仍候抚宪批示缴 

　　○批平利县李令禀 

　　凶犯杨建朋以胞弟勒死胞兄杨建敖埋尸灭迹情堪骇异及询其起衅情由则建敖以四十三岁之胞伯强奸十四岁之胞侄女已成以致建朋冤愤填膺下此毒手建敖以狗彘不若之徒身犯立决之罪全尸而死侥幸己多建朋之迫而出此亦以为彼既下同禽兽又复上辱祖宗实系仇雠成何兄弟论其罪案不过擅杀应死之罪人考诸经文岂无大义灭亲之明训仰再悉心研讯照例通详然建朋虽不至于死亦太冤矣掷笔怃然缴 

　　○批石泉县帮款房禀 

　　此案由本司在署任时以石泉固属瘠苦而独令渭南帮给千金亦欠公允因仿北山苦缺之例议定每岁库支六百金作石泉津贴旋经前升司以库款支绌仍饬渭南县照旧帮给千金此时石泉按千金请领渭南按四百佽助本司若仍以库款作帮近于是已非人不惟亏寅谊亦非所以重库款也调停其间可令渭南帮五百金彼此得半失半在渭南所增无几而石泉聊胜于无该房照此意送叙稿送核札饬该二县遵照可也 

　　○批绥德州孔牧禀 

　　各属办学堂者商州为最绥德此禀抑其亚也凡真能办事人说出话来都与人不同字里行间自有一股真气要知北山地方筹款一千便抵得山外一万孔牧经营一年之久乃能粗具规模既有成模然后上禀与他人纸上空谈信口撒谎者迥别此等官安得不说好 

　　○批长武县李令禀词 

　　一味禀讦前任而自己如何筹款兴学毫不提及但请留旧山长辞新教习以节经费而已前任筹款捐而未收正赖后任赓续若但问之绅士则凡有捐项地方绅富无不自道贫难与狐谋裘与羊谋羞终无成事之日矣该令年轻气盛与陈令交代生嫌一禀再禀语多过火此更以切已应办之事欲讦前人之短遂尽听绅士之言独不思学堂万无不办之理亦万无为省经费遂令高拔贡长此终古之理劝捐之事难得人发其端我为之继款由我集怨不我归岂非便宜今乃尽翻前案曾亦计及后图乎若竟因循不办则是自碍考成若又另起炉灶岂非舍易求难乎本司道等亦并不以陈前令所办为已有成模但该令系实缺人员长武学堂必应责成该令兴办徒讦人非转忘已责既云陈令筹款无着即仰该令认真捐办至地方士绅恶习凡有书院义学皆愿本地举贡主讲而不问其学问之是否优长该令因阴教习是陈令禀请遂必去阴留高而该县绅士亦遂察机禀留该令延师视如弈棋且既知另延阴教习曾经禀明在卷何得不行请示即将高拔贡照禀批准该令既持手板而走风尘家世不可恃也意气不可恣也本司道等有课吏专责属上之间有如师弟本日接见该令察其才堪造就虑其气未和平而于学堂一节纯是意见用事深恐因陋就简尚难底于成用特明白批示仰即遵照缴 

　　○批客民刘光成禀词 

　　本司在陕二十余年客民无故求帮者三四年前从无此事近则动称乡谊拦舆递禀乞恩者常常有之其是否同乡固不可知即使同乡吾楚之人何止万万博施济众谁能驾尧舜而上之所恳应毋庸议 

　　○批盩厔县曾令禀 

　　据禀赵羣等三人以赌为生屡犯屡惩屡赌而不改是诚不可教诲不可救药者也应如所拟锁系三年期满察看如不知悔则锁至五年再看再不痛悔则递加至十年可也来牍遽请锁系十年万一若辈中途改悔而大府批定在前不满不释岂非阻人自新吾辈疾恶固严仍宜寓慈祥于骏厉贤令尹当亦知此意也 

　　○批汉中府官钱局委员刘令禀 

　　据禀欣悉往者官钱局年年亏折总由办不得法是以本署司前在藩司任内特委刘令赴汉经理今果大着成效将从前局存无用之毛钱四十余串全数使出民不病而官有益竟长钱三千余串之多而且取信于民官票即作现银宝用因请将前发之局本一万两缴还司库以备急需不特心计独工抑且忠诚如揭使人人皆如刘令吾复何忧矣应即详明抚宪将刘令酌委优缺一次以答其勤至称米面腾贵原定该局伙食钱不敷用度准如所请每月加钱二十二串以免垫赔将来粮价平减仍复旧制此禀及批通行西同延兴四府官钱局俾资观感而显贤能其局本万金附于厘局搭解可也缴 

　　○批咸宁县民闵福成呈词 

　　荒年乏食弃妻不顾任其另嫁及年景转丰则又以拐卖发妻具控索还妻子者随处有之若竟断还则是年荒谷贵之时后夫代为养赡迨其能自给也依然破镜重圆在该民固乏天良在县官亦欠公道凡事不可执一而论考诸例案据闵福成控称光绪二十六年以钱十二串娶朱赖娃之妹为妻迄今四年已生一女而本夫陈世德突于四年以后控领荒年已弃之妻此案若经本司判断只可令闵福成找给财礼钱留其妻女不能令陈世德找还养赡钱不但还妻并夺闵氏之女也乃县断初令还钱一百十三串领妻继则仅断五十串领妻舒令乃老吏也何竟拘于死例不体人情至于如此意者不更事之委员所为耶惟原告一面之词亦难深信仰将全案卷宗封送本司阅看再夺词发随缴 

　　○批山阳县刘令禀 

　　据禀该民人孙前广于上年十二月二十二夜归瞥见伊妻马氏与余振江在坑行奸伊当用柴块将振江顶心击伤身死并将马氏殴伤经该令验尸取供在案又据禀称余振江即余正江因窝留外匪被团副俞彬仁驱逐挟嫌于上年七月十七日纠同杨国华等夤夜撞门入室用刀砍伤俞彬仁而逸亦经该前后两任勘验禀报悬赏购线严缉在案此两案分而观之平平无异惟余振江既系勒缉要犯自七月至年底将及半年未离漫川关一步而且风流自赏遇便续奸不但目无孙前广抑且目无该令刘赓年也吾不知所谓悬赏购线勒限严缉者果在何处捕务废弛不啻自画供招矣而孙前广一时忿激能杀当场之奸遂使该令两案汇详获此便宜之盗马氏之妖淫即是该令之限线前广之猛鸷远胜该县之捕班杀奸之案仰即从速从轻了结并由该令赏银三十两花红一疋交孙前广当堂祗领以实悬赏之言而示酬劳之意至刀伤俞彬仁一案尚有逸匪四人仰仍悬赏购线严缉务获逾限不获照例开参 

　　○批白水县郭令禀 

　　作州县办命案固是常事然史皮儿身列胶庠纠集凶徒携带洋枪横索欠项讨而不得即开枪轰毙一人实属惨毒凶顽愍不畏法该令旬日之间缉获凶手四名并起出洋枪腰刀各凶器隔别讯供一堂即定办理捷速讯鞫精详深堪嘉尚史皮儿即史载杨着即详革与凶手雷甲寅等从严问拟 

　　○札西安府 

　　札西安府知悉案照光绪三十年正月十一日凤邠盐法道铎物故一妻一妾有待于正名三男三女同伤于失怙公私有千金之累囊橐无一钱可名袭以薄财殓以时服伤哉贫也祸莫甚焉二十一日侧室告逝长男少女同日而殇一旬之内四丧在庭六时之中三棺并举殃咎集于一门天乎何忍亲丁仅余五口命也如何行路增欷矧同舟之相契广庭集议赖中座之施仁恤以千金提诸闲款官逋暂了私责犹多儿女长号丁幕靡适留此一日需一日之饔飧去此一程耗一程之资斧醵金不力归匶何资省城自抚宪以次既已各致赙仪省外之优缺优差谊当佽助秦中官况不佞深知量其力之所能为勉以情之所当尽今由本司留腴去瘠酌盈剂虚计差缺若干处共派奠分若干两尽小范恤孤之义人孰无情仿涪翁硬派之差余非得已合之省门赗赠足四千金至凤邠两属之寅僚及奉直八旗之乡谊未经本司摊派者有无听便丰啬随人贵府高义薄云廉泉润物中岁久伤于哀乐同官永念夫存亡甚赖同心成兹义举合行札饬札到仰即函致单开各府县及各厘局各分清俸惠此孀孤总期回旗尚有余粮就道别无胶葛惟是扶棺期近深虞执绋来迟所有摊派奠资先由司库垫发即饬各员迅解归款勿稍延误呜呼脂膏尔禄慎勿贡诸豪贵之门冷暖交情正可验于死生之际驰书徧告垂涕何言此札 

　　○批南郑县杨令禀 

　　毛蔚丰以至刁极劣之革生奉文永远监禁自必拚命求脱南郑至褒城仅止一站于中营镇地方兔脱谓非解役得钱卖放其谁信之该令差签不慎疏脱以后又复延不禀报实属疲玩异常着勒限一月将毛蔚丰缉获锁禁逾限不获必撤无疑临批愤愤缴 

　　○批丁令禧瀚禀 

　　能先秦诸子之文章非君谁任与后汉双丁相伯仲惟楚有材接阅来章愿随贡举惟君家之兄弟皆幕府之宾僚伯也传经仲子试令珠剑在风尘之下光采常新蛟龙得云雨之时飞腾孰御合行详转请给文批锦标争属鸰原云路展其骥足顾我情关桑梓不特赠子以言待君重泛莲花岂止居吾此座十科相先后定重修毡帖之仪三日拂埃尘何敢当冠剑之礼此缴 

　　○批临潼县举人陈石铭呈词 

　　同室操戈衅起收蜂细故县訉谓尔族兄陈生辉将尔抓伤例得勿论无服族侄有儿责押示警判断极公尔乃缠讼不休谓尔为兄而生辉为弟孰长孰幼岂真任情颠倒硬坐生辉以卑幼殴尊之罪尔既贤书忝列乃以揪扭细故九次控府控司尔之为人概可见矣不准 

　　○批临潼县举人陈石铭呈词 

　　尔忝贤书以细故阋墙弟兄构讼县案已结辄复省控控而不准盘踞省城连控十一次今己腊月二十四日犹复拦舆喊禀誓不回家过年膢腊之际不修讦告之心愈急此等举人理应斥革惟值封印期内一切公事停办姑俟开印上详尔如知几早早回家度岁为妙 

　　○批客民杨清江禀词 

　　人则已处穷途文则犹娴墨调姑准赏给钱二千文以示矜恤可也 

　　○批吏房禀词 

　　据禀杨沼泉劣迹多端一一皆有案据自应澈底根究惟本署书吏互讦不必发局研审即请交案吴牧并添派张牧姜丞在本署集讯仰即检齐案卷先期送阅杨沼泉即日派差看管毋任逃逸此案即于初十日送审勿延蒲耀南随堂备质 

　　○批经书蒲耀南等供词 

　　唐明怀始充营勇继开客店今与蒲耀南挟嫌声称出押后抄抢伊家恐其说得出即做得出明怀着交咸宁县除遵照前断办理外再将该犯锁系一年以柔其横虣之气年满察夺可也 

　　○札十二府州 

　　案据咸宁县申赍民人闵福成陈世德互控一案卷宗到司查此案前据闵福成以已断复翻等情控陈世德到司当经明白批饬吊阅全案卷宗以凭核断兹据封送前来本司详加披阅不禁三叹查陈世德于上年九月以拐妻有着控李姓于前任刘令案下经崔委员集讯业经问明陈世德荒年则弃妻年丰则又索妻殊属不合乃又断令陈世德既愿要人应持出钱十五串交李姓收受然后领人则初断已大谬矣及舒令到任闵福成夫妇先后复控到案闵朱氏不愿归陈世德尤恋其新生之女而草滩仓正等亦为代鸣不平舒令复讯亦明言陈世德不合而又云惟系本夫自应断归领度饬房查算朱氏四年食用若干令世德交钱旋据算明应交钱一百十三串越日复讯朱氏坚称不愿陈世德必欲领妻福成惟冀钱多仓正等极言前夫可恶舒令依违其间仍断令世德持出钱一百十三串然后领妻前后两任其抱定死例断归本夫如先圣后圣之同揆而所断之钱则骤如至九十八串之多无怪陈世德不感其力庇本夫之情而反以县断翻异具控于本府也及府批覆讯不究世德越诉之诬而骤减钱六十三串令世德仅交五十串领妻似甚惧其上控也者无怪闵福成不感其断还养赡之情而又以县断翻异具控于本司也夫陈世德之荒年弃妻情断义绝崔倅舒令之堂断屡屡言之而所断与所言竟如两己相背反不如仓正乡约之公且明此本司所百思不解者也夫以妻还世德而世德不承情以钱与福成而福成不生感朱氏难乎为妇幼女莫保其终断一案而四面皆非两番上控是亦不可以己乎作官第一要体人情陈世德者不问而知其为奸民也凶荒抛弃早无结发之情陌路相逢顿起图讹之念观其四年之久从不追寻可见此时坚欲得妻正为多得钱文之计而该令等转令出钱领妻试思该民初次呈词谓乞食至草滩瞥见朱氏夫以乞食之人何能以五十串赎妻足见未领妻以先已早蓄卖妻之志矣即令不卖而从前世德已不顾朱氏之死生此时朱氏又厯讦世德之浪荡强令复合终必仳离况世德既不顾已之妻岂尚能疼人之女该令以朱氏母女付世德之手将来母逃女死实在意中此等判词不仁不明阅之令人胸中作恶此案由本司更正即仰咸宁帮审委员张直牧覆集全案人证将陈世德重责百板枷号十日以治其弃妻于前图讹于后昧良上控之罪交案之五十串钱当堂掷还并令出具恩义早绝永不索妻甘结存卷枷满取保释放朱氏仍归闵福成为妻俾幼女无失怙恃以后如有荒年弃妻妻在后夫家已生子女者均照此案办理以彰公道而顺人情合行札饬札到该府州县遵照 

　　○批稿房禀词 

　　此案该书于去年二月在夏升司任内禀称头班经书杨凌云于正月冒领二月口食经前司批令俟其上班另禀呈案如数追缴乃杨凌云于闰五月上班该书与之互相交替默无一言迨九月间该书上班杨凌云又与该书交替亦无一言直待凌云回籍乃于十月十三日具禀许前任案下批令传谕凌云来房清缴兹又禀称杨凌云匿藏案卷希图灭迹等语试问尔等两次交替同在科房何以不当面追索禀称下班之人不能搀越房内公事此事该书是原告凌云是被告头班冒领二班口食二班书办控经批准追交理应向索何得谓之搀越尔当时既不敢搀越何以事后又两次禀讦乎如此胡涂混帐实属罕见着照指驳各节明白另禀候夺 

　　○牌示 

　　据本署书吏冯承恩等联名禀讦捐房书吏杨治泰到案当经委员讯明所控杨治泰四款有虚有实分别请示前来查唐鸿雁挂名卯簿并未来房而令其族人唐明怀顶名冒替明怀系一开店之人借藩署供役为名在涝巷藏垢纳污作奸罔利而犹敢联名讦讼实属胆大胡涂唐鸿雁卯名著即行斥革明怀发交咸宁县重责百板递解回籍交保管束将所开涝巷客店即日查封以惩奸蠹杨治泰并非本署书吏因其妻父韩思义在捐房供役岳死婿继纵非顶冒亦欠分明应即革除以彰公道再查光绪二十六年马故令在蒲城任内曾经禀称户书杨正东即杨治泉少号捐麦十七石受贿舞弊经前抚宪端批饬通缉此案久悬未结应将治泰押发蒲城交李令检查马令原卷切实根究有无赃弊勿稍徇饰仍将查究情形禀复候夺捐饷局书吏着该房公举两三人候本司点验饬充勿违特示 

　　○批甘泉县李令禀 

　　来牍阅悉入山两年既乏膏腴之润更迫死丧之威覆读终篇愀然不乐量移之事纫之在心子姑待之缴 

　　○批澄城县高令详 

　　凡判事须情法两平则受者心服阅者惬意而革人衣顶尤须慎重周详此案据该令详称习劳儿之妻习王氏夫妇不和哭诉于邻居龚生员之母央借盘川往省城姨娘家蹔住龚母怜之付银一两五钱该氏遂搭袁生员家货车进省嗣经本夫以诱串拐匿控龚袁两生到案该令传讯其实情不过如此业将习王氏交本夫领回完事矣乃谓龚袁两生虽无知诱护送情事究属不合若不详革不足以端士习斯言过矣夫借银出于龚生之母与龚渤海无干王氏撘货车进省袁明鉴是否知情尚未可定即使知之人自撘车与明鉴何与以案情论之习劳儿告两生串拐乃诬告也该令断王氏为背夫潜逃亦枉断也如果背逃则必另嫁矣藏匿矣何以该令一唤即到乎龚袁两生被人诬以串拐重情讯无其事则亦已矣乃于此妄诬之案一详而褫两衿该令亦系秀才出身何以溪刻至此既袁明鉴尚未到案乃于详革后仍请勒传惩责何其酷也所请褫革两生衣顶应不准行仍将该令高锡华详记大过三次以为居心刻薄自残同类者戒此批速申三院以免准驳参差缴 

　　○批长安监生童遇祥禀词 

　　此案不问而知两造均有不是尔为尔子娶贾兆春之女因尔妻憎嫌媳妇遂为尔子别纳偏房始于姑妇之不相能继以妻妾之不相安以致两亲家相骂相挞构讼数年而不得结大凡秦晋成仇非有他故在翁姑以为女入吾家即是机上之肉任我所为新妇初来岂能事事如意稍有不顺则姑恶之声作矣明白之妇能有几人其胡涂者必当前抵触退后谤伤积久遂成仇敌女之父母明理者或能劝诫其女婉谢亲家若遇胡涂之人势必纠众登门殴人毁物本司所见不知凡几矣尔两家之讼贾女一死则结否则大归另嫁亦结贾女不死不嫁或其姑不幸而死则亦可以少安若姑妇俱不死则两家一日不得安此讼百年不得结此案系铃解铃仍存乎尔老夫妇之一心为翁姑者以仁存心子妇虽胡涂亦不至于大不孝凡姑憎其媳者每号于众曰我未尝挞骂之彼乃视我如仇不知面上秋霜惨于刀剑口头冷语毒甚蜂蛇使人终日皆愁苦之时安得两姓无相争之事至尔与贾姓和合尤难构讼数年雠深隙巨尔既痛恨其父而欲其女孝亲敬夫天下无此人情贾兆春本属弱门而敢于屡次逞强又久留其女在家足见并不望其夫妻和好两姓决裂如此本司提审亦复何益夫既云子妇不孝已显犯七出之条出之岂不痛快而翁姑往往不肯者非冀其复合也深恨其人惟恐其改适得所不如留之终日折磨以泄吾忿在女之父母非不爱其所生也业已弃好成仇女家愈惧男家必愈骄其女受气亦愈甚不如一味强蛮以泄吾忿如果折磨至死再打人命官司天下胡涂人往往出此而尔与贾兆春即其一也夫已嫁之女岂能长住母家无知之妇岂得不遵姑训曾令所断自是正理而实未体人情试观贾氏自返夫家讼嫌愈甚此岂有了期耶尔欲了之惟有出之然本司亦难凭空断离尔其再思之毋忽 

　　○批商州杨牧详 

　　案情近于离奇供词亦复蹖驳据称吴瓜木借欠吴卯子铜钱五百文屡讨不还去年冬月卯子因索钱不给将瓜木痛挞成伤卧床累日何其狠也及十二月望又索前欠瓜木约其同往山阳向其妹丈借钱还债卯子欣然偕往何以行至东店子河滩忽然坐地不走必欲得钱无钱则解带系颈令瓜木将伊勒毙人非疯痰何遽至此瓜木婉劝再三亲为解扣且云到即还钱是瓜木本无杀机卯子亦不必辱其父母何以此也大骂彼也绝情乘卯子卧地不防蹲身向下将带套于脖项右膝紧顶项后两手握带狠勒登时致死夫卯子能将瓜木殴挞卧床瓜木力不能敌可知何以勒毙如此之易一不合卯子在家许其同行半途忽然拚命明知其无钱而必欲得钱万无死法而必欲求死均属情理所无二不合卯子持带教勒原非真话迨瓜木公然谋勒岂不抗拒即云乘其不防然既云卧地则头颅贴地可知欲套其颈必先将头撮起当瓜木蹲身扶头之时卯子非病非死非醉非睡何以伸头受套束手受勒三不合凡一人勒一人壮夫勒幼孩可死强夫勒弱女可死若两人气力相当断难一勒即毙况瓜木本系败将即使卯子颈已受套而当活扣未紧之时何难以两手争持而竟溘然瞑目长逝核其起衅根由与下手情形种种不合就案情揣度恐瓜木约往山阳早蓄谋杀之心中途预伏加功之伴若径照原详勘转定干部驳仰再悉心研鞫有无同谋加功之人勿稍护前惮改凡办谋杀重案先须情理通顺方与例案符合仰遵照批示各节逐层登复仍候督抚宪曁臬司潼商道批示缴 

　　○详抚部院 

　　为贪吏劣生两宜示儆详请分别惩办事照得光绪三十年正月三十日据署洵阳县知县陈协华禀称该县生员朱守正监生高维岳等抗阻粮赋现闻结伴进省如果捏词上控即请押发下县等因二月二日朱守正高维岳及粮户鲁世定等果在臬署具控严署司以事隶藩司将原告三人及禀词粘单一并函送前来当经本司亲讯据生员朱守正监生高维岳供洵阳钱粮向经书差催纳已属浮苛自李令丙焱改于二堂设柜以舅氏掌平其浮收陡加数倍是以上年七月控府及李令卸事陈令仍照前任浮收是以来省具控云云至鲁世定则一乡愚附和而已当询以尔等有田若干每年应纳额粮若干额外浮收若干守正称岁入租稞百数十担应纳银四两有余浮收约一两许维岳称岁仅交钱一千二百文当诘以州县之平余火耗天下皆然四两之粮以五两收不过为苛于尔无大损至维岳千二百钱即全系浮收亦不值一控况阖县公事何仅一生一监出头则称生等原不为已实欲为阖县造福问尔自已并不受累专为他人之事不远千里废时失业所耗费者百倍于所纳之粮而犯上官不测之威严告本邑两任之父母盘川谁出讼费何资明明假公济私反云为民请命此陕西讼棍惯技将谁欺乎两生语塞又问鲁世定纳粮几何供称粮银一分二厘官收我钱三百六十文问尔决不能上控谁教汝来世定不言乃令朱高等出复问此二人谁教汝来曰惟岳何维命是听乎则泣曰我上年八月十五日持钱四百进城完粮有子九岁令于是日上学拟以余钱买香蜡饼果不意官索我钱三百六十仅买小蜡而归儿骄不肯入塾我挞之儿跃入流数里得救而苏我甚恨官几绝我嗣维岳遂教我来府控控后官拏我急乃从之进省今求归不得矣语甚凄惋当由本司手写红谕一道盖印付之令归示陈令不准妄拏良民复唤两生入问曰从前赵刘两任何如则曰皆照向规征收民不受累足见讼棍虽甚诪张犹存公论此案平心而论生监刁劣诚属责革有余而官亦不得为无罪查朱守正以三十余岁老童上年幸获一衿意气扬扬自投粮柜意在恃衿少纳因与李舅争执经李令戒责管押高维岳入押视之相约府控此则肇讼之源也维岳系著名讼棍县案存其呈稿数张此次朱鲁二人皆其指嗾此辈以讼事之有无为生意之衰旺其来省也既控官而又办货白糖草纸捆载先归是直以讼为生涯罪浮朱鲁数倍向来上控之案从不轻撤牧令惧其长刁风也惟查李丙焱承刘令之后萧规曹随何等便易乃阳为剔除粮弊移柜二堂而□舅氏之横□反较书差为甚是明明夺书差之利而又加取于民前任所取者一而李令加二焉夫用私亲而去官役已属不避嫌疑而且甘冒不韪惟利是图即如鲁世定一分二厘粮银不过完钱二十余文耳乃竟收至三百六十以此类推焉得不招上控此李丙焱之贪而愚也陈协华承李令之后粮案业经控府批讯无论朱守正等控情虚实李令既招物议自应改弦更张乃批朱守正等投案之词曰本县到任伊始各前任有无弊窦实不知情仰俟本年征收后查明弊窦所在再集众商议妥定章程等语夫收粮有无浮苛大粮加几何小粮加几何有前任之粮簿可寻更有书差之活口可问何必照样征收一次再定章程譬如人言酖酒有毒亦将先尝此酒而后去其毒乎是明明利李令所为阳托于弊未查清请暂仍其旧而下忙所得业已实受其福然后于今春集众徐商商定始改改定始禀禀定始批批到然后出示晓谕而上忙所得又已实受其福而犹诩于众曰粮赋之轻咸我绩此陈协华之贪而巧也不然浮收之案省城无一人知协华此次来禀何必预为李令辨曰词称赵刘二令均属廉明相沿未改实非始自李令云云小人朋比为奸肺肝如见矣此两令者丙焱才堪奔走协华貌为朴诚其操守实皆不可信除李令早经交卸回省应俟查明与陈令一并核办外陈协华应即撤任以儆贪欺接任之员必须公正廉明始足以昭激劝兹有汉中府官钱局委员刘令懋官新经本司详请拔署优缺一次若任洵阳必能方轨赵刘改革陈李本司久在下邑粮赋之弊略悉其情书役之利利在小粮凡银以两计粮以斗石计者未可妄加也最有利者分厘之银收钱一二百合勺之粮收麦一二升在粮户所出仍属无多而其利己在二十倍以上然而秦中书差仅能糊口者何也若辈有余羡亦有垫赔粮赋有逃亡未报者有尾数拖延者有刁劣抗欠者不得不以盈补绌故虐取固所当禁而积弊亦未易尽除今拟札饬刘令不必如陈令故为支展规白河而仿安康洵阳自有粮规但令一仍赵刘之旧民间自无怨讟其李陈两任浮收若干令即详细查明据实禀报以凭核办刘令所管汉中官钱局事暂令王守兼摄以便该令速赴署任未到任以前洵阳上忙钱粮不准陈协华开征以惩巧猾李令所收学堂经费捐款五千金是否建立斋舍惠及士林抑别有不实不尽之处着刘令查实并案禀复核夺至于陈令撤任实由该令禀词闪烁初谓收粮弊窦俟开征后再查既开征矣又谓虽以小粮有余补大粮不足究非慎重粮赋之道夫既知其参差何以去年下忙朦胧巧取今年上忙又复一议再议至今日而不定乎是该令被撤实由自贡其情并非因朱高上控至朱守正因受责押挟愤具控少年躁妄法当重惩惟昨夕出题而试文理尚觉通畅且经本司训责似知悔惧应从宽注劣交县令及学官严行管束永远不准干预粮事如不悛改即随时详革高维岳嗾讼害良有证有据无待覆查应即革去监生追取执照递解回籍锁系三年期满由地方官查看禀夺似此两面持平不患刁风不戢本司为均平粮赋整饬官方起见谨此具申伏乞照详施行 

　　○批周副将禀 

　　朱自宏身为赌痞因贵统领拏赌挟嫌竟敢捏以假造银票强奸滋害重情赴县赴省再三诬控因一人具控被驳又复窃名渎告旋据彭长恩等以窃写名号具诉到县李令差传不到旋复潜逃是该赌痞种种矫诬情虚畏质已无疑义此等光棍若不从严惩办不惟扰害地方兼恐外人不察收入教堂则后患尤大候飞饬石泉李令即日比差勒缉并希贵营协同往捕期于必得该赌痞到案先将监照追出禀请褫革一面讯明盗名诬控各情即遵照省章用大炼石将该痞朱自宏即朱访臣锁系五年期满察看禀夺至贵统领廉正严明人所深信彼陷人者适以自陷不足介意也此缴夹单存 

　　○详抚部院 

　　为会拟试办章程详请示遵事案查陕西课吏馆自奉准开设以来一切应行课试刊报事宜均已次第照章举办惟是培植人才非专精于学问不可讲求吏治非实验其课程不可所有原章选员住馆一节自宜切实举行以期明治本而资任用兹本署司等复会同商酌拟就变通试办章程十条于功课则不务广博而求其切近于额数则不务繁多而求其简少于经费则不务奢靡而求其撙节至于将来劝惩之道要期公明笃实以为振兴鼓舞之资其学律馆归并课吏馆办理一层原章曾经声明在案现既实行选员入馆之议应即查照举办藉归一律除札饬课吏馆提调西安府张守牌示愿入馆人员即行投报衔名听候甄别俟取定后饬令赴馆肄业并钞详及章程移课吏馆知照外所有拟议课馆变通试办章程缘由除详督抚宪外理合开单陈请宪台批示立案祇遵实为公便为此具呈伏乞照详施行 

　　○课吏馆试办章程十条 

　　一陕西课吏馆之设本为造就吏才起见原章同通州县以及佐杂人员均准入馆讲习自系宽设其途第开馆以来应考者固寥寥可数而蕲在馆中考求一切者更无其人则以志士之不可多得也兹拟变通原章其实在有志入馆者准于本年开课前列报衔名候本署司等择期扃门考试严定去取大抵平时接见亦略得其生平考试文词又可觇其识议总以文行俱优者为合格学识稍逊者次之至于宗旨不纯以及庸钝矜躁品学均无足观者概屏不录以肃仕路而励真品 
　　一馆中原设有提调帮办提调文案收支各员以督理诸务第现在既选员入馆则课程实重在读书一切治理学术之事虽有监督总揽大纲于上然如课文则必须评阅点书则必须校勘读约读律读报则必须有通知三项底蕴者为之指陈途径始能得事半功倍之效则提调诸员外似宜添设分校二人以便襄同考核纠察此项人员必应妙选通雅之才充膺斯任所有馆员逐日功课均由分校先行详加批阅拟注分数送提调覆校后呈诸监督鉴夺并不时按照各员所读之书抽询一二以验其学识之浅深材识之高下譬诸汉司徒府之有东西掾唐尚书省之有左右司先以分纠者理其纷繁后以统察者振其纲领庶俾各员有所观摩矜式而精敏者知奋怠玩者知惩 
　　一入馆人员拟请正班取三十人佐班取十人作为初定额数查原定章程本有将臬署之学律馆归并课吏馆并将该馆月支经费照提充用之议现既选员入馆自应查照原章办理用归一致所有该馆原设之学习正班十四员即并入新设之三十人中月支津贴如旧其新设之十六员亦照案支给计正班每员月给津贴银十六两佐班每员月给津贴银十二两以作膏火纸笔之费其学律馆旧设提调两员仍留以督普通律学之课改为律学分校并帮同课吏馆分校办理一切考校事宜至在馆人员功课优劣将来必照章实行劝惩且津贴复经优给所有口食一节各馆员即可自备毋庸增添既期丰俭自由且免置庖不得其人始精洁而终粗疏又蹈两学堂哗噪之覆辙 
　　一原章馆中读书功课分列三门而一门之中书则数部长编巨帙卒业綦难昔人云用志不纷乃凝于神立一专门简易办法改为掌故吏治交涉舆地四门一门中只取精要书一二部授诸馆员限定一年内诵习卒业掌故则以三通考辑要 【 正续考取其于治体有确切论断　皇朝通考可具知国家典章且亦多所折衷】 为最吏治则以牧令书 【 取其亲切可用】 为最交涉则蔡氏约章分类辑要 【 取其简当赅括且有图表可资考证】 为最舆地则以顾氏方舆纪要 【 取其议论通博指陈形势考求沿革亦皆有实际可寻且州郡山川道里尤司牧者所当留心也】 为最一统图及平圆地球图附入此门参阅一人祇看一书一日祇点二三十页目之所至心向往之每三日后送交分校核阅一次以点校分明者为及格其或句读错讹圈点草率屡经教习指示改正仍复疏脱出之者即非有志之士自应随时饬出以示儆戒至律例为入官者普通之学不惟读律各员仍照向章由律学分校按期课试即读书亦必兼读律例而读律者仍应兼读他书 
　　一专门而外固应兼习　大清律例而正续经世文编谕折汇存外交报三种亦应作为馆中普通学每日各员均宜分别浏览不拘页数如律例有疑义文编有名论　　谕折有要事外交有博闻者阅后即摘录钞本中以备彼此参考且可随时晤分校质证积钞既久将来随事便可会通审度用资听断而识时务 【 魏氏圣武记李氏先正事略亦皆典核通愽与空谈政治行谊者有别馆员课暇有余力可兼阅之】 
　　一原章馆中定有初二十六两课考试策论自应循照办理惟考列超特等前三名者须提覆一次以验其是否自出心裁原章馆中每月十五日各呈札记一册按期送核系课程之未可少者惟须先由分校详细评阅分别判定以验其是否果有心得原章馆中定有各员赴府及两县观审以长阅厯一节惟现在甫经入馆肄业似宜于前半年内专心讲习俟所业渐有头绪后再择委数员轮流前往以验其坐言起行之能否符合 
　　一馆中各员既定以一年卒业则看书置记须明立分数以便计算多寡用示劝惩如看书每日定二十页其能阅至四五十页者即须优奖札记每日定二三页其能书至五六页以上且有议论考证者亦即须优奖均按半月将各员功课分数示奖一次以为专心致志者劝其有分数不及者按原章分别斥惩至考验看书之法每日各员将所点书自某处起至某处止注于书册上方于晚间呈分校用朱笔记明某日以便稽查而戒欺饰日记本则三日一呈其法亦如之不得漏送干罚 
　　一馆中条规仍酌照原章惟须每十日给假一天以资休息如有要件须回明提调由提调酌量给假不得擅自出馆至各员既在馆中肄业监督会办遇课期必偕临自可随班参谒所有朔望衙参可不拘执成例以省奔走而专心致志至在馆之时最重潜心玩习最忌朋聚嬉谈有志者宜各默守此戒坚卓勿移其原章所明禁者谅不敢违背以自误也 
　　一在馆各员既有志读书即当仰体　国家培养之至意深念本署司等造就之苦心努力学修一以卒业为断藉储异日有用之材慎勿始勤终怠自外裁成如一年卒业后功课果居上等者本署司等必照章详请奖叙调剂或委地方或司局务以审所能而示鼓励倘有籍此请托钻营不知自爱及喧嚣多事疲软无能者应由提调随时查明禀由本署司等立予饬出并分别记过停委不稍宽贷庶几侥幸轻躁之流知所惩儆 
　　一课吏馆通年经费计在事人员薪水津贴奖赏及新增分校四员薪水银两曁购书阅报并本馆书役月支口食零星等费约岁需银一万八千余两应由本署司等筹定款项详请　奏明作正开销以期经久而端治本再查上年馆费自三月起至十二月止共支银一万九百两今拟增正佐班津贴一项通计正班三十员每员月给津贴银十六两佐班十员每员月给津贴银十二两满岁需增银六千四百八十两除以善后局拨支学律馆岁需津贴奖赏库平银三千六百七十二两 【 扣四□□核□】 提归此项充用外尚不敷银二千八百八两拟即由司照数筹拨按月支付用期撙节而归核实以上十条系为目前馆员定立简要切章程期于遵守易而考验明以为试办一年之制其原章之奉行巳久及有仍宜分别照办并此后须当酌量变通者统俟一年后由本署司等届时察酌情形详请核夺办理合并声明 

　　○札程守崇信 

　　为札委事照得陕西课吏馆开办逾年尚无住馆人员分门肄习殊失课吏本意兹由本司将原定章程重加整订详请宪台批示立案拟考取正佐四十员入馆住宿每日点书若干页作札记若干条均须有人逐日阅看随时指点则进功速而成材易除札委杨令调元外查该守仕宦无习气学问有本原兼才学识三长合中东西一贯应即作为课吏馆提调会同西安府张守办理馆中一切事宜并与杨员分校馆员功课馆中设有官报局并仰该守会同张守督饬各报员遵照本司更定章程慎选精校以期远迩通行盖刻报自有义例无知妄作贻笑必多即如本年第一次报章于序文后妄行添注本司籍贯姓名别号无论不谙报例为属员者如此荒率尚敢寄以事权耶本司手定章程大旨不外奏事居其半选钞各事居其半至所采各报无论申沪均宜一一注明原报名目此固报局通例抑亦并不烦难而报员竟不遵照不解何意本应查明撤换姑宽申饬观其后效至于讹字连篇空纸多页既刺人目且虚耗纸价皆属不谙事理之处合亟札委札到仰该守即日到馆会同张守查照札内所开各事理悉心妥办其洋务局提调如故天下惟才最难不得其人则数人治一事而不足如得其人则一人兼数事而有余该守勉之矣切切此札 

　　○批临潼县印委禀词 

　　陈石铭健讼图拖早己知其恃符欺懦惟以弟冒兄屡空不已非掐定真命血??不足以折服其心今该印委即于石铭原呈之中寻出五个叔侄字样石铭父子既自称有儿之叔自系生辉之弟以矛陷盾何说之词譬之作文则为看题得间譬之治病则为按穴施针既为劣绅杜缠讼之源更使后来知折狱之要此禀刊入秦报俾众传观仍候抚宪曁臬司粮道批示并移委员知照缴 

　　○批山阳县刘令禀 

　　据禀该县竹林关于光绪十九年设卡抽收土厘旋于二十年四月裁撤计亏银八十一两直至二十九年始将亏空填清通计十年中土厘收数仅一百四十余两实属荒唐怪异据该令禀称自二十四年四月起至年底止凡九个月所收土厘钱文共折合银二十三两有零自二十一年起至二十四年年底止四年中仅合银三十三两有零又自二十五年起至二十九年冬月初十日止四年零十个月得银九十两有零查从前九个月内收银二十三两何以后来九年之久纔得银一百二十两此等荒诞情词该令敢于形之禀牍实属胡涂无耻应即委员前往碻查究竟该县所收土厘每年实有若干何以十年以来收数如此其少而前九月与后九年又复多寡悬殊务得确情据实禀复以凭核办再查清册内开二十五年七月十一日收钱一串八百二十六年十一月二十日收钱二串何以两年之内仅止两日收钱而二十七年一钱不收二十八年自七月至九月收钱五十余串余月一钱不收二十九年十一月初七至初十收钱四十八串余月亦一钱不收均属奇情怪事应一并查明登复现值饷源奇绌不能任贪昏之吏不顾局面任情吞嚼也缴 

　　○牌示 

　　照得本馆二月十一日考试甄别业经揭晓其正班超特等佐班上次取均应入馆住宿按照本年详定章程各认一门分别肄习兹定于三月初二日本监督等亲送诸君入馆除考列优等而别有差使者勿庸住馆外正班原取七人补取五人佐班五人于是日辰刻各携笔墨及随身应用什物入馆读书其各房几搨等项仰提调分校及收支委员先期预备停妥务期宾至如归此后按月课试其取列在前者仍应陆续补送以期足额至学律馆既经归并其向领津之十四员皆应入馆肄习不来馆者即扣给津贴仍准在寓读律照常交课惟张君骧王君心一律学最勤虽不住馆亦准领津贴以示优异而资鼓励仰即遵照勿违须牌 

　　○牌示 

　　照得孙县丞铣因在馆屡取第一特委芝川盐卡以示鼓励而该员谢委之时面称情愿留馆学习是不惟文字可观其志气尤不可及应准入馆以成其美一年卒业当以数倍于芝川者酬之此示 

　　○批长安县监生童遇祥控词 

　　枉认师生枉破财至今伉俪不和偕可怜一剧绒花计误尽长安曾俭斋 
　　冤孽夫妇死即休何须秦晋苦寻仇司堂好到休轻到知否雷霆在上头 

　　○批平利县匪徒姓名簿 

　　查此册内贺有诰之名凡三见据供光绪四年被刘海廷引诱入会琥珀山忠义堂长清水松柏香光绪六年王军门拏会匪曾罚过钱二百三十串为本境团练之用是该匪二十年以前早已入会受罚而此次议罚乃谓该民为奇冤而其子为奇孝亦理之不可解者也此卷系郭观察由平利持来核其簿中匪徒名籍大半兴安属下似应将此册存局而另钞一分发还平利备查创此册者不知为谁大抵留心民事安良除暴之好官也簿中各匪大段老且死矣然后起之匪又不知几何今之令长若师其意而记录之随时访拏惩刱实于人心风俗有裨应即通饬南山各属照办 

　　○详抚部院 

　　为标营预领赏号情同昼攫请严追还局以杜侵冒而照核实事窃查标防各营旗春秋二操向须分别赏罚而近来一从宽大大抵罚少赏多然如十年以前每次奖赏不过二百余金标防合操则赏赉亦止一分今年先阅标营次阅常备所有赏需厚簿应俟宪台阅看都毕视其优劣而分别鼓励之此公事一定之准绳也乃二月十六日侍阅标营还署据善后局提调吴牧面禀中军参将祝鉴廷于三日前预借领赏银三百两钱二百串本司等不胜诧异问何以未见公事则称去年已如此办理不先关白两司此可谓漫无纲纪矣夫标防既分日阅看则该中军纵极爱钱亦只可得半而止况赏之多少出自宪恩岂能先事开支即由营局私相授受不惟无此营规亦复无此政体本署司既忝此位实难听其贪横况标营兵弁其视常备军奚啻天渊而常备向不预支标营转先领赏优者赏之劣者亦赏之是使常备不感恩标兵不知耻也应请严饬该参将将朦领之赏银三百两钱二百串即日送还善后局其十六日春操赏号由我宪台斟酌考校量能而予则权操于上标营贪惰之积习庶可挽回其十七日常备春操步马精强远胜标营疲弱应大分轩轾以彰公道而励军心再查向来司道随同宪台阅操藩司粮道各赏钱五十串臬司三十串盐道二十串合标防各营旗通共费钱一百五十串本署司增祥曩在首县任内所亲见也今该参将在局预领三百金曰此抚宪之特赏也而宪台不知领钱二百串曰此司道之公赏也而本司道等亦不知现值时艰款绌　朝廷派认军饷犹且沥陈窘况吁恳□恩施而司道等以随同寓目之故今日二百串明日二百串一概开支公款不惟所赏无名抑亦问心有愧拟请自本年春操为始仍行规复旧制由本司道等公同捐廉一百五十串以五十串给标营以一百串给防营永为定例以后标防各营在善后局领借款项均须先由藩司核定然后给发以杜流弊再查各防营月领火药均止五成而标营竟领至八成之多外间人言啧啧皆谓该参将转卖火药本年正月十五日守备衙门失火幸而实时扑灭万民称庆缘该署积存火药六百余斤倘一轰发岂堪设想此领药有余之证也夫标兵之操不逮防军远甚而反多领三成之药万一防营援例相求殊难为继应请仍照五成发给以杜中饱至该参将著名贪黩应否随时甄别出自宪裁为此具申 

　　○批咸宁县禀 

　　据禀该县民人李登甲不知因何吞烟身死业经验明别无伤痕而分居尸侄李积善辄称必系其婶李翁氏与李土柱因奸所害夫谋杀之案必置毒于饮食之中使死者中毒于不觉今登甲右手黏渍烟膏明系自行吞服若谓持膏强灌则死者必抵死挣拒总有缚制磕撞痕迹今毫无伤痕何得指为谋害据李翁氏供其夫甫死其侄即将什物文契及小儿女四人一并掳去是积善之指为谋害欲坐其婶以凌迟之罪而己得尽占其叔之遗业且不但死其婶而已小儿女四人既入其手岂得复活此等毫无凭证之事未经相验而即先夺其子女契约既经验讯犹不令人母子完聚彼稍长者或不即死若乳哺之儿离娘数日堪设想耶阅禀令人焦急仰迅速传集两造先将儿女蹔还李翁氏然后虚心访查究竟李登甲因何事服毒自尽伊既系酒房之伙问其同事或许知情但能得其根由则诬奸诬谋不攻自破如果李翁氏等真有谋毒确证则按律拟办又复何惜如系李积善谋业妄诬则须照例反坐以儆贪凶总之此案死者已矣尚关系小孩四命在内为民父母者能不急起直追乎切速讯结安置停妥先行具复仍候抚宪批示缴 

　　○批三原县民刘扶九呈词 

　　欠债还钱何须提省追比凡帐债之案果系欠户无力自宜分限归还如其有力故推亦何得任其狡抗至谓程邦之子在学堂肄业德令即有意从宽必无此事昧良抗账之生何足培植乎仰西安府转饬德令迅速覆集断结此案经手借钱者果系张鸿恩则程生员自不得恃衿顶案作州县者于此等极没要紧案件亦致上控尚复何所底止耶速结勿延词发仍缴 

　　○批三原县德令详 

　　据详已悉该令原断公允之至刘扶九所以上控者程邦抗债不还有以致之也查程邦于光绪二十五年借刘扶九银八百两嗣因生意闭歇央人说合止利还本并押房屋一院定以三年还清此二十六年之事也二十七年还银百两房屋并未腾交以致刘扶九于二十八年控于程令案下讯悉前情断令程邦腾房嗣因违断抗腾将程邦押追旋复因病保释及该令到任覆讯断令程邦于五日内腾房交扶九租赁取息原欠七百金限五年交清房归原主贤哉令尹可谓鉴空衡平乃程邦业己腾房而扶九并不接收反行控司控府情殊刁劣然就此案始末观之程邦之有意抗骗百喙莫辞矣查借银八百事在五年以前借银未几生意倒闭押房一所流期三年口血犹存天良已昧仅于二十七年还银百两余皆坐食前言刘扶九忍至二十八年始行呈控似非好讼之徒程前令断令交房程邦敢于违抗致烦覆讯押追则抗账本领已可概见及该令再审再断较前任尤为平允然账债案件公断尚是空言交银乃为实际程邦抗偿已厯五年之久从前不腾房亦不还帐今扶九即受房能必其五年还帐乎该令所断甚公而债主其情甚急以致上控此次再讯再断令程邦将所押值银四百余两之房变债还债不足者限一年归还此该县自取不了也卖房还钱那能克期出售即有售主而程邦与扶九既结讼怨又臆度县主嫌其上控必不力追保无故事迟迟使扶九屡控无功以显其欠债不还之伎俩试问一年还清之断该令如此轻描淡写果能信其必还乎前批语侵问官此本司随手批抹之过该令判断无差转因控捏见让虽甚贤良岂得毫无意见故此次改五年为一年意若曰尔欲速我即速之至程邦之还不还固不计也论事贵在持平本司一言之失已自引咎该令亦不必介怀程邦居心抗债六载于兹仅于程令任内管押数日旋即捏病取保此等负心人断不宜好相识即就一年还清而言亦应分限呈交不宜任其拖至年满再生讼蔓今由本司酌断限至端午节前交银四百两过节不交即提案比责管押下余三百金中秋交一百年底交一百明年二月交完既令抗骗者知所惩儆亦免刘扶九再三渎控俟头期交银饬领之时仍将扶九戒责四十正其捏诉之罪仰西安府转饬遵照缴 

　　○批凤翔府尹守禀 

　　据禀岐山县举人张镇岳造作蜚语阴沮官盐捏称官秤小于岐秤迨该守传集各商面较则岐秤每百觔转小一觔又称车运颠簸不免折耗该守复用车载盐往返颠顿百余里复行过秤毫无短绌而领运之岐商始俯首无词该守办事之认真而耐烦精神力量无不满足即此一端可征全体吾犹惜其狮子搏兔亦用全力未免长才短驭耳至徐令所称镇岳流言意在替人泄忿吾知忿者非他必任兼诸犬彘耳仰该守拏案严加鞫治勒追欠款以期宿弊全革官盐畅行至镇岳在里民局屡逐屡入劣迹昭彰迭控有案仅请逐出里局不准干预地方公事似觉轻纵应即据情详请斥革夺其所恃自无蹶而复起之理每读该守禀词无不力透纸背令人想见兰陵王上马入阵之时祝君早至台司庶几挽回风气乎仍候抚宪曁臬司盐道批示缴 

　　○详抚部院 

　　为详请斥革事窃照署凤翔府尹守禀陈岐山县里民局绅举人张镇岳造言阻运一案除径禀有案请免重录外查岐山县领运官盐各商铺无故流言谓凤翔官盐局秤较岐山商秤每百觔小五六觔经该守传集岐山官商到府两秤并较岐秤每百觔转小于官秤一觔各商又谓运盐到岐车行颠顿不免折耗该守即用车载盐拉运百余里过秤并不短绌而各商始服似此办事既认真而又耐烦实为官场第一能手惟据岐山县徐令声称张镇岳之散布流言意在代人泄忿使官运终于不行此等居心已堪痛恨而又钻居里局屡出屡入屡被控而屡不悛劣迹昭彰府县均有底案尹守仅请逐出里局永不准干预公事该守素非姑息养奸者流岂不欲禀请斥革特不敢请耳查官盐前己溃裂尹守等力任其难挽救之艰实百倍于创办而镇岳又从中挠阻其为贤书之玷犹曰罪止本身其树官运之敌深恐有妨大局夫用人办事有请必准固也若于其不敢请者迎其意而助其力则感深而功必倍亦威重而令易行应请宪台将造言阻运之岐山县举人张镇岳特予奏革逐出里民局交该县严加管束永远不准干预地方公事庶使奸商畏法而官运得行为此具申伏乞照详施行 

　　○批仓廒工程善丞禀 

　　阅禀慰悉此次修补六廒工程甚小该丞不以小而忽之身自督工旬日毕事并以余款补修桥道工外添工而不添款足见实心办事虽小可观所赍清折保结望而知为坚实本司既知该丞可靠即无庸委员验收以示相信之意此缴折结存 

　　○批三原县福嘉公司商民张星五呈词 

　　该商民巧制两截货箱上装药材下带烟土外加包皮浑然无际迨经三原司巡查出始往厘局报税及局员照章议罚该民认税不认罚始来本司乞恩前次禀词并未言及有大票也十余日后忽然称有大票查该民夹带之土药有有印花者有无印花者并有自甘肃粘贴者与此次所持大票种种不符如果买土之时早经完厘掣票则堂堂正正之货何必搀放药材之丙巧掩深藏及到局初供亦并未声言有票则此呈验者岂足为凭况向来各厘卡掣出之票未经收回散在各商贩之手者不知凡几该民诪张为幻岂能逃本司犀镜之明现己飞饬三原印委将大票印花逐包查对以穷其技而关其口倘再敢饰词抗罚定将偷漏之货全数充公况吾陕并非通商码头该民等辄引东洋之人冒西洋之号始称行栈继改公司违背约章恣行包揽似此胡涂胆妄亟应予以严惩尔如知机及早认罚庶免后悔此饬 

　　○批署白河县杨令乞假禀 

　　贵署县文章尔雅治行循良官场增粉泽之光科目雪迂疏之谤属在壬寅之岁分校云劳标题甲乙之签持衡不爽白河小邑未足云酬顾不菲薄荒遐较量肥瘠誓尽心于民事尤殚力于学堂麦瑞方呈瓜期已迫遂欲顺流东下省墓南还昔渊明归去之辞犹存三径即令伯陈情之表为侍重闱贵署县俸少余金衣无纯采故乡可恋较胜为仕而贫贤者求归庸非当路之耻本署司扶持气类引翼循能长贫固子所难堪短假亦我所不许纵松楸陇畔不免低徊少逸之文而桃李花时岂无位置安仁之处徐营善地勿挂归帆仍候抚宪批示缴夹单发课吏馆登报 

　　○批华州唐牧禀词 

　　魏康兴诱拐周杨氏姑媳持刀逼奸即此一端巳堪痛恨而又加以刘戴氏控之李庆升控之其亲父魏四回亦控之是以逆子而为刀匪久应立毙杖下今暴病而死是天诛也阅禀称快者再仍候督抚宪曁臬司潼商道批示缴 
 
●樊山政书卷八 

　　恩施樊增祥嘉父 

　　批凤翔县周令禀 
　　批华州唐牧详 
　　批镇安县监生赵子璋等呈词 
　　批商州杨署牧禀 
　　批商州杨署牧 
　　批三原县禀 
　　批岐山县徐令禀 
　　批蓝田县冯令禀 
　　批华州唐牧禀 
　　批葭州俞牧禀 
　　批武功县高令禀 
　　批临潼县李令禀 
　　判回民童遇祥控词 
　　会臬司详抚部院 
　　详督抚两院 
　　详抚部院 
　　批临潼县李令禀 
　　批回绅李家风等保状 
　　批干州孙牧详 
　　批城固县陈令禀 
　　批雒南县张令详 
　　批大荔县陈令禀 
　　批澄城县高令禀 
　　札泾阳县 
　　批紫阳县详 
　　牌示 
　　咨善后局 
　　批山阳县刘令禀 
　　牌示 
　　批岐山县徐令禀 
　　批三原县德令禀 
　　批商州杨牧禀 

　　○批凤翔县周令禀 

　　此等万恶革书该令不立毙杖下仅请锁系十年可谓君子常失于厚矣准即如禀办理惟当其咆哮公堂与该令撞头拚命之时是否重加笞责来禀未经声叙如其未打或打而不痛仰于奉批之日将武崇鉴提出痛笞无算然后钉镣递籍照章锁系仍候抚宪曁臬司盐道批示缴 

　　○批华州唐牧详 

　　据详已悉原断尚属公允惟原中杜若佩供称薛映庚当杜朝栋之地现钱壹百串另有朝栋故父欠映庚故父钱帖七十八串文该牧照约断令朝栋以壹百串赎地而置七十八串之钱帖于不问此映庚所以不服也映庚捏写四百串之假约诚属可恶然钱帖往来如果实有拖欠亦宜酌断归还也缴原词存 

　　○批镇安县监生赵子璋等呈词 

　　镇安县并未报灾尔等何得凭空乞赈况廪贡生监八人列名仅止一人拦轝递禀其为捏名可知惟事关民瘼姑仰商州杨署牧迅速查明镇安县属有无灾歉景象如来禀所言果实则玩视民瘼之罪决不能为李麟图宽也确查速覆勿稍徇饰词发仍缴 

　　○批商州杨署牧禀 

　　复禀两面俱圆自是文章好手亦确是地方实情仰仍随时察看如果早潦不时自应赈抚若此后并非甚歉亦不可启饰灾幸赈之心此等事全在身任地方者有斟酌有裁断勿以惜费取悦于上司亦勿以滥施市恩于百姓则得矣此缴原词存 

　　○批商州杨署牧 

　　该署牧办理此案亦过于周详审慎据称李义杰董植祥于光绪十八年因窝赌渔利哄诱赵春儿输钱无偿服毒身死均经拟徒遇赦减杖责释今乃怙恶不悛仍敢诱赌唆词遇事生风经该署牧逮案讯究义杰称有从九职衔植祥称有功牌顶戴各各恃符狡展今仅将义杰执照追缴到司其植祥功牌查无案据尚须移询前商州协张副将确查虚实先将两赌棍发房看管等语阅禀未终如王蓝田食鸡子恨不以齿囓之以屐蹴之也夫以拟徒减杖曾经折责之罪犯朦捐从九滥窃功牌乃系罪上加罪岂得恃为护符况功牌既无案据其为冒捏无疑于其到案之初即应笞臀见血锁押班厅地方官惩治棍徒如热■〈金敖〉翻饼无待其凉方足使奸民知畏若揖让俯仰作欧阳子之文纵使后来惩刱綦严而时过境迁不及当机立断矣此案仰于奉批之日即将董李二犯各笞千板用铁杆石墩锁系十年期满而其人犹在再系五年为赵春儿报死后之沉冤为众狼狐作生前之榜样为官行法如按病下药良医杀虫有用砒霜者不可不知此意仍候抚宪曁臬司潼商道批示缴 

　　○批三原县禀 

　　天地之大何奇不有此案官金纯欠刘奉明钱文奉明请康恭明代为索讨而恭明与金纯并不认识刘奉明央请之时自应告知住址及其人之年纪面貌恭明受托而往见面后亦应先问贵姓次道来意即使无钱亦无代人逞凶横索之理乃贸贸然去硬将客民张友儿当作官金纯逼令还钱互相争吵以致友儿气忿握拳便打误伤恭明耳门致毙吾不能不恨刘奉明之冒昧与康恭明之昏狂而悼张友儿之冤枉也奉明自已账债请人代讨又请一不知谁何之人往讨以致酿出人命罪坐所由岂仅庸人自扰而己恭明错认颜标友儿自必分辨既知错误即应谢过不遑乃犹复与之争吵其错也本属可嗤其知错不认错必错到底而后已尤属可恨使盲左载笔纪事必系以君子曰恭明之取死也宜哉友儿在家突来一渺不相识之人改换其名姓勒索其钱财人非木石焉得不怒怒而相殴适中要害本无干已之事翻为有罪之囚明知此等斗杀案件例不入实然久系牢扉亦可矜之甚矣仰再研讯确情旁询见证究竟是斗是误案关出入罪判重轻该令素好仁明万勿轻定爰书致嗟枉滥友儿无辜系狱应令冒昧酿衅之刘奉明将官金纯欠伊钱文持出一半为友儿狱中用度以昭公允仍候督抚宪曁臬司粮道批示缴 

　　○批岐山县徐令禀 

　　据禀已悉该县举人张镇岳造谣阻运经尹署守禀请逐出里局不准干预公事本司当以挠败官运大局谊应严加惩创立即详请奏革在案兹据禀称镇岳于巨陈氏与白魁通奸一案胆敢函致该县幕友若令巨陈氏为所欲为誓谢百金该劣绅忝中经魁而甘心为一淫僻无耻非亲非故之妇人作■〈木义〉杆并不问官幕之任受与否竟投暮夜之书其卑贱龌龊胡涂冒昧实出情理之外应请抚宪于奏革时添入庇奸行贿一节俟斥革后归案讯办至该令禀称贿托之事由县幕举发谊应回避此言良是仰将该革举及奸案卷宗人证一并押解凤翔府交尹守督同署凤翔县周令秉公研讯分别议拟勿稍轻纵幕宾罗老夫子判断无私誓翦郑风之芍药淤泥不染何惭庾幕之莲花贤主嘉宾深为佩仰仍候督抚宪曁臬司盐道批示缴 

　　○批蓝田县冯令禀 

　　冯立智之披猖贪狡健讼肥私本司知之久矣皆由周令阘冗无能纵之使然该民乡愚下贱非绅非衿胆敢屡次聚众上控此次该县买粮存仓该民染指不得辄敢数黄道黑阻挠仓事经该令传讯犹敢恣意咆咻若遇本司早已立毙杖下该令仅予笞责何涵养之深也冯克智着锁系铁杆石墩三年期满察看禀夺并令将从前收吞讼费钱二千串从宽减半交出添买义仓谷石如敢抗违即从严比责期于必交而后已不准姑息仍候抚宪曁臬司批示并补禀粮道备案缴 

　　○批华州唐牧禀 

　　禀及夹单均悉此案刘刘氏被窃计银二千三百余两该牧勘验细心访查多术立获贼犯三名自是法家老手据称时老闷与刘天禄等在堡门间谈谓财东由川带回银匣系伊帮同抱进房去由其熟察房中位置故从外挖孔适当棹柜相离尺许之间其为此案正盗八九可信至积贼到案狡供避就乃是常事语曰贼不打不招该牧欲用刑求而犹上禀请示其小心勤慎过于石庆数马矣惟窃贼商同上盗自应避人何以聚议于堡门竟为守门之时狼儿听得清清楚楚恐狼儿亦在知情之列该牧老于听断仰即隔别研讯务令吐出实话方能起获真赃其逸贼张德后陈春生二犯仰再添差速缉务获提同现犯分鞫环质务成信谳事主刘刘氏前经吴复来纠同营勇刀匪失银六七千两之多迄今七年又出此案该氏傫然一寡妇无子无孙厚赀坐拥屡有盗窃之灾语云积财不如积德该氏于地方学堂养仓慨然捐助或亦消灾保富之一道也仰即知照仍候督抚宪曁臬司潼商道批示缴 

　　○批葭州俞牧禀 

　　据禀殊欠明晰教士来函明指守备借渡留难自系指刘守备而言来禀厯叙传讯水夫头及村头均供凡有过渡之人无分民教均随到随渡惟刘守备相距二十里有无留难山西教民不得而知又据该州千总外委面称该营巡河并无留难情事所谓水夫也村头也千总外委也皆非教堂来函着重之人也其请查者惟一守备而来禀偏置刘守备于不言阅禀令人焦灼该署牧意谓刘守备系榆林派来驻扎沙山?卯头地在神木境内遂推卸不管不知其地相距仅二十里该守备在彼有无前项情弊何难一问即知何妨于禀内声叙数语本局得据之以覆教士而竟作此不了之禀又当查询神木文牍往来需四五十日万一该守备与教民果有衅嫌旬月之内或出他事谓非该牧之咎乎该署牧老实平庸近乃学滑学巧自托于老吏所为良堪鄙笑此禀答非所问仰再将驻扎沙山?卯头之刘守备有无留难压制害教断渡等情详切查明限奉批三日内据实禀复该教士来函既称葭州守备而该牧来禀又自谓守备驻所距州仅二十里自应始终着落该署牧查复虽欲脱滑而不能也缴 

　　○批武功县高令禀 

　　孙故令万春没于武功任内其时正当春征扫数以后武功满年菁华全归囊橐何至亏挪公款三千余两之多查该故令之子德涛等皆系著名荒唐之恶少其为吞公肥私毫无疑义使其父负侵挪之名使后任受流摊之累不孝不义人头畜鸣前署司批定以八百金作流滩而以应交之三千七百余两令孙德涛等自行措缴旋据德涛禀称愿将其故父提用之粮价银二千余两折交谷粮八百七十石还仓又经前司批准而德涛除交谷百石外下余七百七十石至今无着实堪痛恨兹据该令禀讦前来仰长安县胡令立将孙故令之子传案管押勒限半月买谷还仓逾限不交该兄弟等皆有功名定即详请咨革监追不贷再查孙万春长子德涛现赴四川行至凤岭被??回民抢劫衣物银两此即昧良丧心之报应即移关回陕兄弟三人一并押追此缴 

　　○批临潼县李令禀 

　　据禀已悉陕民上控风气十案九虚又有缠讼之一法一控不准再控三控甚或四五控而不已来牍引畧阳禀词及司详院批甚悉桂令禀请凡有上控均令钞录县批县判司详则谓牧令惟在清廉谨慎今录批叙判岂足以杜上控院批韪之本司亦深佩之该令则以桂令意在省民之累多驳少准自然省累而以不批传讯先令录案详夺为得中本司生平惟服膺为政在人一语上控之来固属十有九虚岂竟百无一实昨覆该令书有云案情各各不同不能执一解事者语语入情不解事者着着是错陕西七十余厅州县岂能人人听讼公明凡有上控当先察其官之贤否再详其情之伪真果系众母神君而其民逞刁健讼则直批不准二字不必录详也如牧令为贪人为刻薄人为偏谬人为初任不谙练人为天生一无所知人其百姓赴省控告而呈词又似乎可信纵不提省亦必批该管府州提讯矣必委妥员往查矣不止于录案详夺也本司又服膺曾文正公之言曰不信书信运气百姓运气不佳则遇胡涂州县州县运气不佳则遇胡涂上司若州县真无枉滥刁民虽控何妨若上司真有是非好官被控何碍以本司为令时所眼见所身受者言之大吏批牍惟恃幕宾幕宾动笔死守旧套词无真伪同此一批官无优劣同此一视其最得意者曰控关丁役诈赃虚实均应澈究独不思实者自应澈究虚者亦究不虑被告受累乎且准驳亦甚无定矣虑有冤枉则准之然好官被控而准不令贤者灰心乎虑长刁风则驳之然赃官被控而驳不使贪污愈肆乎上控动牵丁役诚属讼棍滥套然如铁某之门丁及许宏吴福来一类之差役亦不得谓上控之尽虚也官之贤否不齐民之情伪不一若无论何县之民何等之事一概批令录详亦未为得中也总之至杂者流品也至幻者民情也有信有疑者存乎我之心有准有驳者仍其人之自取天下断无一定之法而可以概通省之吏与民者抑更有不可执一者贤明之吏案案持平或偶有一时之错贪昏之吏屡屡被控亦岂能万事皆非故君子不无遭谤之时小人亦有被诬之事是又在为长官者不存成见我所爱者不得庇之而遂其非我所憎者亦不得谴之而非其罪此所谓鉴空衡平也本司不足言今日之陕西似是最有是非最有公道省分在官者无小无大胸中皆有真是非民有冤而不伸者鲜矣官有才而不得自见者亦鲜矣本司学养未纯意所不平有触即发篝灯治牍聊与该令纸上论心有未合者幸赐匡益自问尚能虚受也仍候抚宪曁臬司批示缴 

　　○判回民童遇祥控词 

　　天下夫妇不和及翁姑憎其子妇因而涉讼者多矣女家父母偏护其女致讼者亦多矣此等事自有该管父母官了之为上司者何必提审独童遇祥父子控贾兆春一案蔓讼六年臬司发县而原告不到又控本司屡驳屡控调卷核阅不得不提缘童遇祥之子梦元于光绪十九年娶贾兆春之女过门至二十五年因姑媳夫妇口角生嫌贾兆春父子拥至童家摔毁器物遇祥控请验究单开衣物甚多及查勘得实则所毁者亦属无几当经长安周令谕令回绅李家风等为之处息而两造俱不相下时则贾女己还娘屋遇祥父子渎控不已官经三任迄无断法后亦彼此寝息矣二十九年贾兆春因梦元娶妾其女情同大归恳祈长安曾令作主曾令情殷成美传集两造开导再三令兆春将其女送至县署认为义女又将梦元收作门生择日用肩舆牌伞送女归童为民父母之心可谓极恩勤之至薄俗夫妻之爱不禁由势利而生此后梦元屡诣师门礼待有加其家庭亦暂得无事矣惟是童遇祥年老昏颠梦元则奸贪儇薄既得出入衙门谬托师弟乃遂肆其欺狡而有诬控马騄父子吞本灭东一案先是遇祥有香料铺歇业以残货作五十金打与马騄时值庚子荒年马騄仅付十五金下余三十五金未给至是梦元捏称马騄之子领伊本银一百七十两开设复兴斋数年弗与算帐今竟反眼不认等语曾令信之堂讯令马騄给梦元百金马騄不服乃饬三班协约邻查覆既而覆称查无领本情事惟欠三十五金属实禀词已达门房梦元急商工房张建基谓差禀有误字祈抽出另改贿钱五串张潜至门房窃禀付之梦元另易一稿仍以差约出名谓领本属实云云曾令即据禀断案勒令马騄给银百两限中秋交领完案梦元心知马騄不平乃又控其违断抗交曾令批云尔何性急如到中秋无银尔在县堂叫骂三日本县垫银百两何如曾令居官倔强有过人不敢言此案阖署皆知梦元贿通抽换事独曾令不知迨马騄控府批县覆讯三班始以原禀底稿呈案曾令将张建基笞二千板革役而令马騄给梦元百金如故似唐人之铁案铸就无移如宋末之弓鞋一错到底迨八月二十九日梦元赴县领银曾令竟捐廉百两付之嗟乎由前而论乃君子成美之心由后而观似小人必文其过在他人不足言吾特为贤者惜耳梦元轻浮无检外遇颇多本憎其妻又恨其岳以曾令故暂尔和翕及其师去任反目时闻兼其继母生嫌勃溪不免去冬梦元殴妻成伤兆春喊控请验刑仵到门梦元麾之使出及到案又与兆春喧呼揪扭长安胡令各予戒责将梦元押待质所仍令李家风处和了案旋据李绅等禀复遇祥父子均愿和好如初此案又小作结束矣梦元出押恨兆春愈甚又深以胡令戒责为辱乃嗾其父以兆春父子殴詈及县差朦聪等词控诸臬司发县覆讯抗传不到又以冤上加冤控诸本司本司归自京师此案原委一切未悉但以情理譬谕之及询诸胡令尽得其详遇祥二次再控严斥不准梦元竟敢三次恳提今经提讯其案情不过如此诘其意欲何为遇祥称毁物求偿当谕以二十五年之案二十九年经曾任委曲成全早已无事何得再提则又称兆春父子殴詈无休问谁作证则称无人敢证及问梦元尔言尔妻谋命有诸曰有之问何以不令大归则称不忍休妻夫谋命果实则贾女虽死不屈如无其事而忍以凌迟之罪诬之则夫妇之义已绝亦以断离为是而两造俱不愿然则屡恳亲提者果何意乎察遇祥形同墨杘前后缠讼皆梦元所为该回民自经曾令抬举趾高气扬直以上控为儿戏意在以久讼拖累兆春以控差动摇胡令而自忘其诬告反坐及抽换禀词之罪天下胡涂人自诩聪明者皆此类也当以该父子所控毁物凶殴放火谋命及县差殴辱各情无证无据全系虚诬概勿庸议惟据革书张建基当堂质明童梦元贿钱五串抽换禀词毫无遁饰查受贿徇情者笞责二千革役而行贿舞弊者得银一百了案不平至此世所希闻梦元之必垦亲提可谓自投法网当将梦元戒责二百押发长安县收管追取曾令滥给银一百两限三日内交案发交恤嫠局充公仍追取从九执照照抽换官文书律治以应得之罪勿稍轻纵若该回民真能知惧知悔恳请李家风贾兆春来案具呈保其从今两姓合好永不滋生事端或者法外施仁亦未可定如十日内贾李保状不到即仰胡令一面追照详革一面笞臀二千板如曾令笞张建基之数以昭平允笞毕再科本罪童遇祥昏愦无知叱令回家安分批判 

　　○会臬司详抚部院 

　　为遵筹饷项详请　奏咨拟解事窃照本月十二日奉宪台行承准军机大臣字寄光绪三十年三月初二日奉　　上谕户部议覆袁世凯密陈筹防情形一折览奏具悉现在时局艰危非多练得力劲兵无以为固圉安民之计迭经降旨通饬认真筹款以备饷需前据户部奏议十条皆系就公家固有之正供兴利除弊果能切实整顿自不难凑集巨款极应再行严饬赶紧筹办总之今日财用窘乏内外同一为难全在各省不分畛域深维练兵为根本之计合力通筹庶几众擎易举朝廷惓怀赤子搜括病民之政断不准行若剔除官吏中饱并非格外加惩何得因循不办自此次训谕之后该将军督抚务即破除情面悉心厘剔不惮烦劳实力督催期于饷源日有起色部议各条之外各省所办诸事有虚糜款项可从裁损者并着核实节流移缓就急至户部所称各省常备等军原备征调且均有现饷等语着袁世凯体察情形一并酌核办理其各同心戮力共济艰难以副宵旰劳忧谆切告诫之意将此通谕知之钦此遵　　旨寄信前来等因承准此合就行知为此仰司官吏查照来文钦奉　　上谕内事理即便分移厘税督销各局按照前奉部议筹饷十条钦遵切实办理毋违此行等因奉此遵查本年正月奉到户部奏定筹饷章程十条由宪台转行到司当经移会善后厘金督销各局悉心筹议去后本司覆查部章十条除盐务四条沙田一条土药一条停止工程一条均于陕西无涉外惟第一第二两条应即遵筹声覆查第一条严核钱粮后附各大吏率属报効仍即酌提中饱之意但不拘定数目第二条酌提杂税则又于酌提中饱之内指定名目者也夫向来通饬之文无天下通行之理大部于报効归公一事亦自谓不能遥度本司则谓不能遥制者正不止此一事而己各省情形不同局面有阔狭吏治有浊清物产有盈虚弊端有多寡　朝廷每下一通饬有此省所有者或为彼省所无有部议以为可行者或竟不能行而部议所未及者转能因地因时而奏效有治人无治法由来久矣上年陕西奉派加征提解三十万金经宪台披沥上陈吁恳宽免寻奉部议陕西奏恳之时乃是未见部章之日应令查照现定筹款十条办理等语是大部深鉴陕西加征提解之为难矣惟是外省匮乏情形有不能不达之于内者而大部之迫切待用亦有不能不协助于外者本司具有天良岂肯见好属员罔顾大局惟陕西官场苦况宪台前　奏业已阐发无遗今若不限数目酌量提解各该员亦决不敢违但恐在外吏已竭囊金而在公家仅同杯水抑更有虑者率属报効之款罄陕西全力岁不过四五万金凡此皆出自钱粮平余者也一经报部归公遂成练兵的款万一岁逢荒歉如丁丑庚子等年钱粮分厘不收而报効一日难缓将若之何即使不遇荒年而取其有限之盈余召彼无穷之嗟怨百端堕坏实在意中是益于军饷者仅毫毛而有损于吏治者不啻邱山也本司非谓必不可提实因　国家得不偿失不敢遽提今谨就陕西近年出入款项通盘筹之收少支多常有不足之势自光绪辛丑以来筹饷款行新政两端并举力尽筯疲类如高等学堂武备学堂师范学堂洋务局水利局课吏馆皆近年新设无一不耗财者也其所筹之款除规复差钱潞盐加价烟酒糖三项加税适敷偿款六十万外若官运花盐川蒙花青诸盐加价神木之碱韩城镇安等处之矿以及通省炭窑加税种烟地亩覆实皆求财之事也其所用者常有入不敷出之忧其所筹者常有缓不济急之势惟上年汉中所收川蒙各盐加价约六万金似属较有把握今拟于此欵内提五万金汇解户部作为练兵之欵以后仍当随时随事禀商宪台竭力筹措但有所得必当先其所急尽数解京再查偿欵六十万大半取诸差钱此皆随粮带征者也设遇年荒必行短绌故奏筹饷欵之时岁以七八十万为额凡凤汉两属之盐斤加价本为预备水旱偏灾凑解偿欵之用今值奇穷之会不得不挹彼注兹仍不能遽定为练兵专款至于严核钱粮一节陕西向无以熟作荒以完作欠之弊自光绪三四年奇荒以后节次招垦以一百数十万之丁粮未复额者仅止四万余两其为实荒实报自可无疑近则庚子辛丑再遘凶饥沟壑平填流亡未复业己严催各州县竭力招垦勿任久荒以期逐渐复额至杂税一层陕西向无竹木各税其骡马税一项各县皆有而皆不多大半留作粮捕各厅津贴实属其细已甚总之军国之急罗掘在所不辞而吏民之穷搜括亦所不忍是在大部不限定办法不拘定数目期于筹措有得而已为此具呈伏乞照详施行 

　　○详督抚两院 

　　为遵批拟议详覆事案奉宪台行据朝邑县易令国勋禀该县厯年崩河地亩恳委勘验及黄洛交逼堤工应否筹修请示一案批据禀该县厯年崩河地亩恳请豁免五年并黄洛交逼堤工应否筹修之处仰布政司妥议详夺仍候督部堂批示缴折存等因奉此查该县亦具禀到司正核办间适奉前因本署司覆查朝邑县所属村堡地处黄洛二水之间东西北三面咸与水为邻仅只西乡一隅稍称平衍现在黄流展拓日向西趋洛水浸淫日从北徙均有不可阻遏之势而议者辄欲障黄使东障洛使南不知黄之东岸为雷首诸山所扼洛之南面为沙苑诸梁所梗微论与水争地断有不行也即令人力暂可维持而地形高下顺逆之不相抗水性强弱缓急之不相同勉设堤防终归溃决有如前次议筑之黄河砖石各坝未尝不筹巨款罄全功而甫厯数年三十二坝己冲刷殆尽核诸易令禀辞所余十号坝座亦都岌岌可虑此往事之足为鉴戒者也伏考黄洛近势自上年秋汛两水并涨永安堤内外受敌堤面一辙仅容而堤之南头从前宽三十余丈者现乃宽十六丈两面冲崩直有刻日合并之势将为筑坝计则工繁费巨绩不易成将为让地计则安土重迁事亦非便即如该令所拟将永安堤南洛河新潮之鸡心滩拨营开挖支河分泄水势计非不善然水性之赴宽平而就洼下者固其常也设使堤东一面之险稍松而堤西所以为顾全之法者未能筹维曲当则该令禀中所云顾此失彼一层不为过虑惟是治河本无善策处此艰窘之际筑堤既力有未逮迁民亦事属难行不得已而筹及开挖支河以冀稍杀水势是亦目前救败之术第该处地势高阻则挑浚不易水性湍悍则迂折为难加之引河既开夏秋水涨河流活活遵轨而来尤不无旁溢倒浸之虑事关大局不厌求详似应由司饬该令从细筹度支河开后是否可将洛河掣溜南趋别无他患曁需工若干需费若干并大功既兴有无确实把握之处分晰禀复以凭斟酌妥办总之河患既亟本非人力可回类如该邑赵杜诸村昔称繁盛之区今入洪涛之内即不弃地与水亦终为水所囓然水所已囓者自付诸无可如何若水将至而未至先主弃地之说并地上之卢舍田产置之弗顾恐非小民所甘受亦非官府所忍言是在该令任保民而本司任筹款冀得奏功于万一者也至于该令所称沿河附近村堡如寺子赵渡望仙观一带民地冲刷或墟正赋新差仍须完纳业据绅约于报夏秋灾后造呈崩河内赔粮地亩花名数目清册到县计民地六十九顷八十五亩九分四厘二毫折征正耗银四百三十一两四钱一分七厘新加差徭役银一百三十三两八钱八分二厘并声明所冲地亩委非二三年内所能复业恳请委员覆勘分别厘剔先为割免钱粮五年事关田赋正供自应勘查明确详请　奏咨核办以重国帑而恤民艰除由司遴委明干之员前往会勘造册加结禀候核夺外所有遵批筹议缘由是否有当理合详请宪台察核批示祗遵实为公便除呈抚宪督宪外为此具呈伏乞照详施行 

　　○详抚部院 

　　为具详请参事窃照咸阳县知县系冲繁难兼三要缺且系出省首站例须遴员实授以专责成案查光绪二十七年三月据该县知县调署西乡县知县周良玉禀称遵秦晋赈捐新章捐升双月候选直隶州并捐离原省乞开去咸阳县缺并委员接署西乡县事以便赴部候选等因到司据此当经前藩司转详由宪台奏请开缺奉　　朱笔批吏部知道钦此是年六月两司会详以榆林县知县孙云官调补咸阳县旋据吏部咨查户部以周良玉捐升之案既未核准员缺未能遗出所请调补之处应勿庸议二十八年二月复经两司会详以周良玉捐银六百十二两请以直隶州双月选用二十七年九月业已由局详请达部是银两既已上兑咨部员缺即应照例查开应请仍以孙云官调补由宪台二次奏请在案旋奉部议片查户部该员周良玉并未报捐离任银两应令在任候选未便先行开缺所请调补之处仍勿庸议两奉部驳均与良玉原禀捐离原省之语不符而良玉自交卸西乡后即不知所之并未来省请咨请假于是咸阳要缺悬搁无人者于今四年矣风闻良玉函致同寅谓愿补是缺者当为代出离省银两云云胆玩贪饕殊形狡诈本署司此次到任以要缺久悬无此政体传谕该员同乡官两次电催回陕数年均未得复最后由该员原籍高要县知县覆称良玉并未回籍查无下落伏查该员官陕数年虽无劣迹亦尟循声既嫌此地清寒又复若留若去欲将离省之费取偿于接补之员至于旷缺不补上无所责成下无所仰望则置之不顾而且该员捐款尚欠库平银六十八两二钱由西乡阎令开折禀揭前来是周良玉藐玩荒唐断难原恕夫不应离省而擅自离省己属藐上自由彼不开缺而人亦不能补缺尤属有心延误孟子曰三年不反收其田里今良玉一去四年详参实非得己应请宪台将咸阳县知县周良玉奏参革职一俟奉准即行遴员请补咸阳县要缺以重职守仍一面由局行文高要县查传该员家属到案追交赈捐欠款实为公便为此具申 

　　○批临潼县李令禀 

　　诬告反坐例有明文至以强劫诬人尤为险恶据禀张喜龙以黑夜强劫牛只具控张彦芳等到案赵改娃亦以越墙入室强拉牛只捆送赵老白到案及该令分别质讯张彦芳等乃该村官庙之会首也赵老白乃开设杂货铺之连东带掌者也缘张喜龙之子来成代客买庙中苇席五十叶欠价未偿会首向索适来成牵牛犁地弃牛径去抵暮不来会首等只好赶牛赴张禄令家暂喂而来成即嗾其父诬报抢案此一事也赵改娃向欠赵老白货钱三十余串银六两八钱屡讨未还经周四魁管说给牛一头赵老白拉牛回家后改娃父子即将老白捆缚殴打偏体受伤竟将六十余岁之铺民作为强盗送案此又一事也该令讯断此两案谓索欠拉畜虽有不合本司则谓并无不合张来成弃牛而去会首代为喂养无所谓拉牛也赵改娃欠债无偿经人管说给牛一头而赵老白乃以拉牛为逼债之计亦无所谓不合也该令将喜龙父子及改娃分别枷责断令照账还钱俟交钱后领牛还案而又以如何从重惩治之处请示前来查张来成赵改娃欠人账项积久不还反以强劫诬控而改娃更多捆殴一层应勒限十日将钱各自交清不交即提案重比至来成之牛乃弃与会首者也应归官庙变价充公改娃久欠货钱并无利息殴人成伤未敷汤药即以此牛赏给赵老白作利钱可也作汤药钱可也喜龙父子改娃父子各用重枷一面枷号两月摘叙案由黏贴高脚牌交原差保约带领偏厯城乡鸣锣示众以为妄诬者戒期满责释仍候臬司批示缴 

　　○批回绅李家风等保状 

　　天下女壻之无礼于丈人者莫童梦元若前经本司戒责发县管押追取执照并追曾令怙过滥给之百金意在从重惩办以警童昏而彰公道昨据胡令面禀已将百金交案应即送交恤嫠局充公兹复据尔等具呈恳保前来查李孔目为回坊第一正绅贾兆春为童姓父子屡控之被告今乃一同作保或者梦元悔过出自真诚该狂童现押长安即仰尔二人前赴长安县当堂保领仍仰胡令饬童梦元当堂与其岳父叩头并与李绅叩头出具永不反目致讼甘结存案仍将保领完案缘由申报本司备案可也 

　　○批干州孙牧详 

　　此案本司早有所闻淳化县学官牛应辰因讹索考童姚少林银两不得临场揭其匿丧嗣经少林措钱十余串与之则又面禀提学称其并非匿丧今据详称学使将少林扣考廪保斥革校官牛应辰韩之骅各记大过一次学使盖未知该校官所以反复无常者以赃之到与未到也向例每逢院试东西两斋一送考一留学仰邠州雷牧查明送考为谁讹钱为谁据实禀复以凭参办勿稍迟延回护缴 

　　○批城固县陈令禀 

　　据禀该县小学堂应用书籍经该前任徐令派绅赴川购买俟该绅回日如有缺乏即行备价领购查吾陕开办学堂两次派员赴沪购书以备各属购阅该令何以不购之于本省而购之于川省舍近就远情理所无学堂之需书籍犹农田之需耒耜该县壬寅开学三载于兹而川省购书至今未到其与学堂隔膜俨然自贡其情夫州县自不读书而培植士林借立名誉俗吏中往往有之至于旧家科目则无不汲汲于此如商州尹牧临潼李令皆以重金购备多种而鄜州劳牧地瘠官贫犹且捐廉二百金博收羣籍该令处膏自润遇此等事推之前任推之邑绅推之川省本司生平最恨脱滑取巧之人仰汉中府转饬陈膺臻速备五百金专差赴省城官书局购买一切新旧书籍如一月以内不来定将该令撤任以惩悭滑缴 

　　○批雒南县张令详 

　　核阅来详叙述详明剖断公允此案刘详礼兄弟买张兴全之当业延欠当价不交反冒充卖主刘陈氏嗣子一再上控该令斟酌情理剖判曲直烛照奸欺彰明公道一一如吾意中所欲出深可佩爱该令聪明特达有本有文自到雒南循声茂着犹忆曩年白河之狱不无枉断本司意在详参赖护宪李缓颊而止设当日竟登白简岂不屈抑人才天下事一节不足以绳人一眚不足以掩德本司阅厯之言以谢该令并告同寅诸君子察焉此缴原词存 

　　○批大荔县陈令禀 

　　据禀户首孙理馨兄弟二人向孙福娃索讨代纳粮银被福娃用铁镢殴砍致毙检阅尸伤致命额颅太阳穴均至损骨两人食气嗓俱断福娃欠粮不纳反殴垫粮之人弟兄双殒而且下手惨毒期其必死案关一家二命若凶犯无获非寻常四参案件可比仰悬重赏多派干役上紧缉拏期于必得勿稍松懈致干严谴 

　　○批澄城县高令禀 

　　据禀各情该令之不谙事理亦甚矣前据该令详称县民习劳儿以同谋拐逃具控生员龚渤海袁明鉴一案当饬查传龚渤海习王氏到案据渤海供邻妇习王氏夫妇不和生员一时怜悯劝母亲借给盘川一两五钱委没诱拐的事据习王氏供系因被男人打骂想到省城姨娘家躲避央龚渤海母亲借银一两五钱就撘袁明鉴运货顺车进省的委没听从诱拐的事大凡谳狱皆先案后断先述情而后丽法该令所叙案情止于如此后乃云虽无和诱护送情事究属不合若不详革不足以端士习云云本司因其情法失平严批不准将该令详记三大过在案该令寻即函禀首府详稿系幕友所为未及阅看夫以澄城简缺有何猬务缠身况生员串同诱拐案有大于此者乎一案而斥革两衿事有重于此者乎该令于此等重要事件不看稿而即画行吾不知终日所干办者为何事也前曾面语首府本司向来办事一秉大公如果龚袁两生串拐属实本司何爱于淫僻无耻之生员而必留之以污黉校乎兹据该令据实禀陈前来核与原详大相径庭据称龚渤海先将王氏诱匿合阳继又将其妹为饵请袁明鉴与王氏同车进省嗣因姻盟不就明鉴始漏泄前情云云夫州县办案不文致足矣何必以实作虚以轻易重复核前详一则曰委没串拐是实再则曰并没诱拐是实既欲详革其功名而反洗刷其罪状胡涂颠倒何说之词此番阳为引咎仍系饰非一则曰若据实详办该生等获咎匪轻夫咎由自取何判重轻况吾陕刑政务崇宽大王氏业归本夫该生等除斥革外有何余罪可办乎再则曰其苟且情节实难形诸公牍该令此禀独非公牍乎何以不能形诸详文独能形诸禀词也况各属犯奸之案其秽亵有十倍于此者若如该令所言将一切付之不办乎该令不知例案不达事情前详纯听幕友之言以致情罪两歧自干驳斥此一谬也记过以后宾东离析致书首府自认未曾看稿此二谬也详革被驳威令不行欲申前情而又多方文过曰据实恐干重咎以示其居心之近仁曰情节苟且难言以示其措词之得体胡涂自用救药实难殆不止于三谬也高锡华应加记三大过前详后禀一并登诸秦报俾众周知本司胸次空洞无物毫无成见如果龚渤海真与王氏有奸又以其妹为饵串同拐匿袁明鉴涎人孀妹挺身为拐妇护送标车此等淫人士林不齿亟应澈究以挽颓风查有到省未久之谢令荣敬通知时务公事留心为课吏馆中翘楚本司爱重其文久欲试之以事应即委赴澄城县提集此案人证卷宗秉公覆讯如果串拐属实即将龚袁两生一并禀请斥革以端士习而示大公仰同州府转饬知照缴 

　　○札泾阳县 

　　札泾阳县赵令知悉案查该县县丞李麓峯前办赈务指捐诈骗万照磨银三百两数年以来既无执照亦不还银近更一口冷昧据该照磨将其收银亲笔信件面呈核阅祈请究追前来似此无良无耻岂可姑容除将该县丞李麓峯先行撤任外合行札饬札到该县即将该县丞钤记暂为接管一面将该县李麓峯管解来省交长安县胡令看管与万照磨当面质讯明确勒追骗款禀候参办毋得迟延致干重咎再查前札以该县丞欠交万照磨银五十两系得诸访闻今万照磨既将李麓峯亲笔收银信件呈阅则三百金之数确凿可据李麓峯固不得借前札为遁饰也仰并传饬知照毋违此札 

　　○批紫阳县详 

　　据称李永隆因向黄兴华借宿不允兴华扑欲拢殴一时气忿拾取磨刀石向兴华头上连殴伤左太阳穴等处致毙复起意将所藏苞谷衣物拏去等语该令意在将此案办成鬬杀故装叙情节谓扑殴起于死者而致毙由于适伤核其情形殊非信谳永隆与兴华是否素识未据声明兴华单户独居永隆突欲借宿难保非窥觎衣物起见殴人至死如系无心适毙自应慌惧潜逃乃又尽掠所藏大类杀人越货且下手之时连击要害两伤俱至损骨迹其心狼手辣非谋即故若谓衅起兴华扑殴彼时旁无见证岂可信凶手一面之词仰再细心推鞫究明永隆是否与死者相识何以突向借歇何以不借歇即至相殴何以下手如此之重何以其人已死毫不畏惧反尽掠其衣粮夫以旷野单门黄昏求宿来意已属不善既伤其命复取其财此岂鬬杀可了耶该令书生办案听之刑友然故杀改鬬亦是作孽不可不知仍候抚宪曁臬司批示缴 

　　○牌示 

　　作官第一不可任性白水陈令操守听断均属可嘉而屡有任性之处其署长武时把总因妒奸被打该令极力袒护竟敢面回抚宪谓把总如有奸私请将卑职一并参处嗣经谳局审实该把总于被打之后犹将该寡妇引至省城主婚嫁卖此一谬也长武卸事不与后任交代即日进省以至激成李令禀讦此二谬也白水郭署令与该令素称莫逆半年之中两次互相交代郭令亏款已言明回省弥补该令面允而背讦之此三谬也白水土药坐贾向完大钱二百千该令察其利厚而厘薄谕令加增自系为筹款起见该商疑客头孙四从中诈索赴省乞恩而该令禀词又于坐贾章程不尽符合局批稍稍驳正该令即怒不可遏立提铺伙痛笞管押并将铺门查封迨经委员会讯各该商认缴钱五百六十千而查封之两号岁须交钱四百千斯亦可矣乃该令于委员结案后将铺门封闭如故以致守铺之人墙头过水而饮夫州县之于民犹父母之于子也怒则挞之既挞仍当矜之为民父母而自同于寇雠抑何残忍此四谬也本应撤任示儆而抚宪念其前办公帮一事着有微劳适澄城高令亦有自取之咎遂令该两县对调署理该令过而能改作好官有余若任性到底恐其犹有后患大凡有脾气人虽至亲厚友亦不敢直言其过是此等人闻过己难若再怙过不悛则终身无足观矣论语曰好刚不好学其蔽也狂狂人作官有何体面本司向以直谅待同寅故言人之所不言今陈令近于刚而不学矣特记两大过示儆以验其发狂与否若尚能受善言则犹可期进德也除行同州府转饬知照外勿违须牌 

　　○咨善后局 

　　为咨请通饬遵照事照得各属兵流各差岁有常额本司作令时偶有不足皆自行弥补他属有请动盈余者什九被驳近年为政尚宽各州县动以差繁款绌在差余项下支销已与余钱买粮之旧章不合乃醴泉干令以该县盈余不敷竟在偿款内扣除办差之费若各属效尤每月偿款凭何应付万一不办偿款不加此四成差钱该令又从何扣抵似此荒唐贪妄不顾大局祇便私图实堪痛恶醴泉县知县干长华着撤任示儆遗缺以舒绍祥署理并由善后局通饬东西大路各州县以后一切差务不但不能稍侵偿款并不准请动盈余缺分优者自行垫赔缺苦者本司自能体恤如敢效醴泉之尤有干长华之榜样在除牌示外合行移咨为此合咨贵局烦照来咨事理希即通饬各属一体遵照办理施行 

　　○批山阳县刘令禀 

　　据禀许祚考被方世才等戳伤身死移尸庙坡沟内经该令验得刃伤十处磕垫伤各一处而以咽喉近右透内五刀为致命之伤讯据尸堂兄祚仁供称死者与世才胞妹从前通奸被世才擒而复纵此次不知因何致死而方纪娃又称祚考系世才等在奸所获奸戳伤身死各等语查世才以胞兄捉奸当场现获登时致死报官请验本无重罪可科何必弃尸沟中以无罪之人作此犯罪之事而且到案又不直说以例得勿论之案为自投法网之囚可谓愚不可及该令既讯出奸情自应亲诣其家验明捉获之时是否已离奸所房中有无血迹奸妇有何供词乃并不及早勘讯竟以世才供词游移一语具禀其办事迟钝令人焦急仰于奉批五日之内立即讯取确供如果实系奸所获奸即照例迅速详结本司向来办案爽捷如该令之颟顸疲滞真不可耐仍候抚宪曁臬司批示缴 

　　○牌示 

　　前据万照磨炳煌面禀泾阳李县丞为其子万松年代捐县丞诈去银三百余两至今官银两空请为究追等语本司当以李县丞平日声名不理人口而该照磨老实无用必受欺骗无疑因将李县丞撤任交长安县齐集两造当面质明勒将银两交还了事兹据胡令面陈一切并将两造甘结及万照磨之子实收呈案恳祈销案前来查李麓峯于光绪二十六年在合阳查赈本不应干预捐事乃代外省之人买本地绅富之捐尤干例禁是以实收虽掣而捐册无名数年以来抗不还银情同掣骗惟被撤后自具禀词深知悔惧业将原收万姓捐款百两并饭照费十六两一并退还是从前不免荒唐而此次犹堪原恕至万炳煌当日仅交百金而竟硬作三百七十金向讨本谓麓峯骗赖转而骗赖麓峯欺谩本司诬枉被告迨李县丞拉往都城隍庙发誓乃始无词而结中犹书三百余两字样该照磨无知无能而敢于面谩如此实属胡涂谬妄万炳煌着记大过三次停委一年以示惩儆李县丞文笔可观才具胜炳煌百倍若能遇事谨慎接物谦和勿挟制堂台勿倾轧僚友此才岂止作丞尉而己勿违须牌 

　　○批岐山县徐令禀 

　　此案发回岐山本借该令为了事之人不期小题大作竟称事关重大请将全案提省交谳局澈底根究独不念人证牵连无辜受累乎查撤任武功县高令原禀谓哨官敖忠荣诱拐薛冯氏幼女令营勇王天银背送进省行至武功经该县捕役盘获适其母薛冯氏赶到该令堂讯令将幼女领回等语抚宪以营弁知法犯法严饬唐旗官升禄将敖忠荣捆送来省从严究办及敖弁至营务处供诉各情呈出张安成卖契乃系三月初四日由吴大旗带领因荒卖女之褒城县人张安成来营当面议定身价银十两买得年甫九岁之张朝娃为女初七日凭蔡兆淮梁耕庵立约犹恐其中或有未妥迟至十八日始行交银十九日令王天银送女进省巧与薛冯氏遇于武功被高令断归其母实无拐骗情事本营务处查其理直气壮而约据中又有梁蔡两人知证且陕西因贫卖女钩串图讹情同放鸽者所在多有又接唐旗官禀词钞呈高明德信函有悞听薛冯氏一面之词等语后因敖哨官往拜该令拒而不见敖向门房发话乃复挟忿禀讦是敖弁既为拐儿所骗掷银十两于前又为高令所诬几罹重罪于后其情可悯其人又复可用是以发交该县覆讯了结但使梁蔡二人作中是实则敖弁非诱拐可知既非诱拐则出银买女可知今该弁人财两空薛冯氏母女无恙尽可小事化无而不意精明稳练如徐令迥非高令之昏庸邋遢者比而亦有事关重大之一禀也敖弁遭薛冯氏齮龁意本不平在省时禀见本藩司因见人颇精干赏坐待茶戒其以后益当修谨渠颇感愧及到岐山照例管押武弁何知自以为坐于藩司之客座而押于县令之班房其在县庭意态忿激语言生硬不问可知徐令怒其倔强遂故设两造各执之词并写中人不得已之状使此案迁延不了以夺该弁之气而不顾全案人证无辜受累之可怜夫亦可以不必矣不然以徐令之明岂不知此案既无人命又无奸情有何重大之处而故为是不获巳之词乎禀尾自知其说不圆因申之曰勇丁百长应知纪律乃竟为一年仅十龄之幼女如此诪张实不可解天下岂有理不可解之事而营弁悍然为之问官贸然信之者乎况营勇即欲诱拐断不能驻扎本镇即拐本镇之女至张继娃系事后添出与薛冯氏皆益店人何难串供诬陷据供辛文胜令伊将薛菊梅哄至营内无证无据何怪文胜极口呼冤总之薛冯氏之女失而复得此案遂毕营兵诱拐讯无实据即使提省无非在县原供张继娃词出一面张安成不知所之是两造均难折服而梁耕庵系凤翔京货铺伙拖累至岐已觉不忍该令尚忍其拖累赴省乎此案仰于奉批之日所有一干人证一并释放省累敖哨弁及各该营勇什长送交唐旗官自行发落本营务处并非轻纵天下诱拐民女决无请人作中者今梁耕庵等既自认作中属实则其余夜长梦多之言一概可以不问仰即遵照仍候抚宪批示缴供折存 

　　○批三原县德令禀 

　　此案于五月初二日据泾阳赵令禀称四月三十日巳刻据客民杨寿喊报二十九日定更后行至三原县城南距城三里之南营地方突遇四人拦车抢劫失去银钱衣服赴县报案而三原谓系泾阳地方令赴泾阳报案等语卑职当即驰勘该处委在三原县界内距泾原交界碑二里有余当于失事地方派差将事主送原归案并请速即通禀缉贼而德令不勘不讯竟勒令张乡约之弟具禀谓犯事在泾阳地方仍派差将事主送还泾阳卑职交卸有期无所用其规避惟事出三原境内势难代人受过云云当经本司批饬该二县严缉赃贼务获究报一面札饬西安府委员查勘失事地方究属何县所管在案旋于初三奉抚宪严批将该二令各记三大过案归三原缉捕限三个月赃盗无获即行撤任该令于院司严批以后知其诿无可诿甫于五月初五日夜禀报到司吾不解该令一书生平日温谨笃诚冀其大有出息而于此一事竟如此愚谬实出意料之外夫客民初更被劫二更报县何等急迫而竟令其远赴相距六十里之泾阳报案是谓不仁界碑自有一定而竟勒令乡约具禀二次押令事主赴泾阳若以为始终可以推郄者是谓不智已不欲办盗案而硬令风马牛不相及之泾阳代办盗案是谓不恕及侦知宪批严切终难推诿始于失事六日以后具报倒填初三日发词称当即饬差严拏会营驰勘复以飞移泾阳协缉一语掩其两次推诿不管之咎若曰非推郄盗案也乃移请协助也试思该县邻封不止一县何独移请泾阳协缉耶是又近于小人作伪心劳日拙不止于不诚而已夫以读书明理学道爱人之士本司夙以远大相期而竟学欺学诈学滑学狡而仍不能自脱于四参处分之中且有三月撤任之惧若再不缉盗自赎本司实难曲宥吾陕吏治本极清严近为言官劾奏加以吏治窳败盗贼公行之目心窃冤之正望同寅诸君子各自振厉以雪此言而素所赏识之人竟出于不仁不智不诚不恕之一途将何以责他人耶临批不胜愤切缴 

　　○批商州杨牧禀 

　　据详已悉此案樊应政故父于同治年间在锦盛成放账铺借钱二百串至光绪六年应政父故此债已磊至五百余串至十七年本利滚算竟有八百余串之多是年应政还钱六百余串下欠百七十串又复措还百三十串下欠不过四十串而已及至二十六年本利盘剥又滚至四百零二串应政将旱地十七亩瓦屋九间抽回稞约另立当约迨至二十八年应政欲将此项当业变卖还账另将他项当业顶抵锦盛成不允致讼雒南前后两任均准其兑换而锦盛成东家张庆谟舍县控州愿将当价三百八十串捐作学堂经费尹牧行县饬缴应政力难设措以致控司发州覆讯该署牧叙述此案滚剥情形可云详尽而末后断结则有本司大惑不解者如云张庆谟盘剥穷民狡翻县断假托公义图泄私心是该署牧灼见其情宜如何痛加绳治乃云细民情伪亿貌千形公堂畸重畸轻民间即长奸长诈此四句本司不解至称樊应政上控由锦盛成过于刻薄情尚可原是该署牧念其借钱仅二百千而还钱过八百串必有格外矜原之处乃云令仍按三百三十八串原价与学堂另立当约兼立稞约每岁交钱十二串有钱赎地不赎交租是锦盛成吸膏吮血至七八百串而犹不足而该州学堂犹复讨野火以续镫乞盗泉而解渴也呜呼该署牧素称好手而断案至于如此更何以责他人哉夫以远年陈账利上滚利律有明禁法当严惩乃云恐长奸诈岂惩治重利盘剥之人民间即都不还债耶近来人心风俗益险益偷收账不得多捐入教堂借神甫之威逼穷民之债张庆谟师其意而用之学堂是直以牧师神甫待州牧也该署牧明言其假公快私而又翕然受之使奸商出盘剥之余而更得捐助学堂之誉穷民受久讼之累而仍纳连年佃户之租颠倒是非令人发竖若非平日相信撤任何疑仰于奉批之日即将樊应政所立学堂当稞各约立即一并涂销地归该民管业张庆谟若照重利盘剥律治罪毫不枉屈姑念该署牧宽纵于前免其按律究拟该奸商既捐学堂经费岂可有名无实仰将该商传案管押勒令缴出铜钱四百串作为诸生膏火盖该商一本一利祇应得钱四百串而止此四百串乃是滚磊而得谊应充公仍不得作捐款论倘敢延抗不交或该署牧有不便勒追之处即仰将张庆谟交吏目押解来省本司自有办法该署牧好处尽多固不得因一事之非而遂不敬子路亦不能以成事之故而遂不说宰予本司力持公道不得不然仍将遵办情形具文申报查考切切此缴原词存 

　　●樊山政书卷九 

　　恩施樊增祥嘉父 

　　批华阴县民李映莲呈词 
　　札长安县 
　　批淳化县印委会禀 
　　批临潼县禀 
　　批凤翔府尹守禀 
　　批谢令禀 
　　批三原县德令禀 
　　批合阳县仇令禀 
　　牌示 
　　批雒南县张令禀 
　　批富平县刘令禀 
　　批三原县德令禀 
　　批洋县王令世瑛禀 
　　批盩厔县禀 
　　批咸长二县印委会禀 
　　批盩厔县禀 
　　批凤翔府尹守昌龄详 
　　批兴安府金守禀 
　　批澄城县陈令禀 
　　批蒲城县详 
　　批汉中府王守公亮禀 
　　批汉中府王守公亮禀 
　　批咸宁县舒令绍祥禀 
　　判机器局禀送咸宁县民刘喜 
　　批盩厔县曾令禀 
　　批盩厔县当商裕大等禀词 
　　详督抚两院 
　　批邠州唐牧沛霖禀 
　　批汉阴厅张倅禀 
　　批凤翔县周令禀 
　　批富平县民惠汉林呈词 
　　批凤翔县周令禀 
　　干州孙牧禀 
　　批凤翔府尹守禀 
　　批雒南县崔令禀 
　　批岐山县禀 
　　批汉中府王守禀 
　　批凤翔县周令详 
　　批临潼县禀 
　　牌示 
　　牌示 
　　批咸宁县民刘溶呈词 
　　批洵阳县禀拟议嗣后征收钱粮情形由 
　　批凤翔县周令禀 
　　批凤翔府尹守详 
　　批干州详 
　　批蒲城县绅耆孙麟瑞刘恺等呈词 
　　批蒲城县详 
　　批韩城县禀 
　　批留坝厅禀 
　　批三原县禀 
　　批渭南县绅赵元中禀词 
　　批兴安府禀 
　　批耀州禀 
　　批富平县详 
　　批官吏房禀词 
　　批渭南县禀 

　　○批华阴县民李映莲呈词 

　　来呈虽不可遽信而刘令初禀亦属可疑原禀称报案之王杨氏为王刘氏故夫之继母本年正月二十四夜邻人李英秀在刘氏房内杨氏率同亲生之子王彦四彦邦各执木棍踢门捉奸砍伤奸夫奸妇一并捆置车中送县请究奸夫登车即死该县刘令验得李英秀尸身刄伤四处均至骨损骨断饬起凶器已为彦四携逃本司核其年齿王刘氏五十一岁李英秀五十二岁男女皆已衰老何至恋奸殒命况既云各持木器何以伤皆金刃王彦四奉母之命叔捉嫂奸登时获住名正言顺何必携刀逃逸时当正月天气尚寒即使行奸岂能一线不挂而竟赤身缚置车中恐亦不无装点况报呈但称刘氏不守妇道与英秀通奸玷辱门户此乃平日之事是夜进内捉拏并未言其行奸与否但云英秀持刀拒捕该令验尸又无余精流出字样则似乎是夕并未成奸前饬勒令传彦四到案隔别研讯诚以案关人命又关名节似此疑窦孔多岂得据为信谳兹据尸侄呈控到案与刘令原禀大相径庭并称英秀死后始被剥衣捆绑其所穿衣服尚有血迹刀痕可验又原禀谓捉奸时在三更此云日方薄暮原禀捉奸者祇有母子三人此则添出杨世太等七人况李英秀果因犯奸被杀其弟英林内愧不暇何敢将尸棺舁置王家查刘令系属初任于民之情伪案之窾窍均欠阅厯难保无受人朦蔽之处此案即委渭南县知县张令驰赴华阴提集人证卷宗血衣详确考究密切访查隔别研鞫并勒缉在逃之王彦四及被控主谋之杨世太等到案按照呈控各节及本司驳诘各事理逐层讯实总期勿枉勿纵万一原禀实有谬误不妨随同更正切勿护前徇饰为刘令刑友不会办案即仰张令提回渭南代办亦可切切词发仍缴 

　　○札长安县 

　　札长安县知悉案查前据山阳县商民张赐福等上控该县各节一案到司当经本司委员密查所陈多有不实已将原词发交该县传讯原告严究在案惟据委员禀称该令所用家丁熊传梯嫖占妇女把持公事管柜欺朦毫无顾忌又萧姓于已经驱逐后仍敢盘踞均属非法之徒覆经本司札委营务处差官郭庆麟前往山阳县将该劣丁熊传梯萧姓等一并密拏锁解来省以凭从严惩办去后兹据将劣丁熊传梯先行拏解来省除已发该县管押外合亟札饬札到该县即刻查照前发原词将该劣丁熊传梯提案早予发落其嫖占妇女把持欺朦各情事既经委员查实与本司访闻者相合即可据以惩办仰将熊传梯重责百板锁系巨石两年期满递回原籍交保管束此管劣丁若待取供禀办势必恃无质证一味狡供本司于此辈有不问而办之一法不但为该丁所不料并可使各属之官弱丁强官昏丁肆官小丁大者皆知所儆惧不专为山阳县进此一服再造散也仍将遵札惩责及锁系日期具报查考勿延此札 

　　○批淳化县印委会禀 

　　禀词欠清楚图样亦欠明晰淳化煤矿之出路所以委员查勘者欲其运至泾阳畅消也由炭窑至泾阳若干里由山凹沟至泾阳又若干里来禀均不言图中城外大河一道从老虎岭安寺凹两炭厂至淳泾交界南北相距约一百里其路忽在河东忽在河西而不言此是何水又称该地向不通车自李前令竣工后车路始通此系何时之事并不着其年月又称二十六年岁荒以后亦无车来运炭然则未荒以前必有运炭之车矣及转荒为熟又三四年矿产坚良岂宜屯而不售何以此数年竟不筹及运道乎李前令修此路费钱若干现在逐段添修补葺需钱若干来禀无一字道及阅之愤闷无已杜从九不足责曾令能文之士而公牍颟顸若此深堪笑诧岂让委员主稿耶仰查照批饬各节详细登复并另具图说以凭核办此禀不算缴 

　　○批临潼县禀 

　　据禀该县向有民快皂捕四班施前令因捕总李升纵贼昧赃将捕班裁革是矣其实快即捕也快捕对峙是一事而两班甚属无谓其后已裁复设必系李升买充县令受贿该令仍行裁撒革去李升总役而以该班可用之役分隶民快皂三班所办极是应即永远立案此后不准规复捕班名目若有无耻之官受赇添卯一经觉察即予撤参至李升之巳革复用前任为谁姑弗深究大约其人非革即死矣该令与施升令所见畧同好手之异人在此缴 

　　○批凤翔府尹守禀 

　　本司常自愧不如该守该守此禀又自愧不如张令现奉抚宪批示俟凤属有缺即委张令署理以期兼顾盐务至林老五以会匪而充私枭狡悍诡秘卒为张令所禽亦恶贯满盈之报其狡供避就乃猾贼之故套该守督县严鞫正不以刑求为虐一得碻供即可禀请就地正法即终不吐实亦可照众证确凿办理勿令久稽显戮切速此缴 

　　○批谢令禀 

　　据禀龚渤海真非人类矣始与习王氏奸好诱居其宅固己玷辱衣衿然世上如无人欲险几人到此误平生朱子尝言之矣及习劳儿归自朝邑将其妻唤归该生竟因奸谋拐借拐以永其奸初匿合阳兔窟犹虞未稳乃商请断弦之袁明鉴护送王氏进省以寡居之姊为公行之贿赂即以所奸之妇为与共之轻裘明鉴遂冒充孝廉同车至省朝登程而并载暮投店以双栖其姊弟朋友之间真禽兽不若矣迨劳儿以奸拐指控袁龚高令移关不获勒令渤海交人渤海身在胶庠堂有老母乃招王氏之书有云功名详革家产尽绝我亦不悔汝若不归我将自尽其为一淫妇甘心身败名裂正属万分不堪复甘以祖宗遗产父母遗体为奸妇之殉置其垂白之母乏嗣绝食于不顾执迷至死愿作鸳鸯据事诛心不如枭獍吾今而知高令恐办重罪之言良不虚也本司论人最恕天下佻达之子为色所迷与风狂无异如上所言犹可从宽一革了事何也奸妇既还本夫便可从权了结也其尤为怪异者前次结案后劳儿领妻渤海保释竟敢令廖姓向劳儿关说愿以五十金买王氏作妾不允即令刀匪刘四序刺之此次覆讯渤海若仅予褫革将来以奸情始以人命终实属意中之事仰澄城县即将龚渤海袁明鉴衣顶详革仍将渤海及刘四序分别锁系二年期满察看禀夺彼时奸妇己嫁祸水全枯庶几无事乎仰同州府转饬遵办并移委员知照再查高令前后两牍特不善于立言问案不谬也着销去记过处分缴 

　　○批三原县德令禀 

　　接阅来禀愀然不安本司素重该令以为后来之儁四月二十九日劫案忽为泾阳禀讦不惟本司不悦抚宪亦弗善也端午夜该令禀报到司词涉粉饰若在俗吏出之本司决不动气因平日爱之深一旦同于滑吏所为则怒之亦愈甚既怒则奋笔严批如东坡画竹芒角森利及今思之殊觉言之太过也李西平曰武夫性直正本司之谓此案正文惟在缉盗务获其余皆闲话耳同寅如该令能有几人一事之疏无伤全体来牍云无地自容独不见子路闻过则喜乎况公事以缉盗为重不但不暇喜亦不暇恨也本司等辱在高位惟思多得贤良殚心求治泾原两令皆贤令也教督则有之岂忍摧伤之哉天方盛署好自保啬勿为抑郁此缴 

　　○批合阳县仇令禀 

　　今日闻吴敬之云足下来省甚喜及闻为求交卸又复怃然足下品学高鄙人数倍曩令城固以繁难求去乃调合阳语云好官不过多得钱城固视合阳所入殆加倍半而顾辞腴就瘠此愚心所叹挹靡己者也居合二年民纯政简两汉循良殆无以过不图复怀去志借病为名三复来章断难放便吾陕人才虽众而素心密契祇此数人君而言归河华减色且去年鄙人调浙离陕凡七阅月足下曾不于是时移病及我还秦之日乃为脱黻之谋纵非厌薄鄙人而形迹之间似乎不能安子思而留申穆也敬与足下约我何日行君何日去栾武子曰不可以当吾世而失诸侯辱在东台而贤者避位我之耻也君虽作陶彭泽如督邮我何此缴夹单存 

　　○牌示 

　　本日阅水利局稿其移藩司文有准贵统领水利军移开字样移本司而曰贵统领又将贵统领抬头书写明系水利军统领而曰贵统领水利军一语而具三不通可谓离奇本司取人向不专论文字但能办事文理稍绌无妨惟文案则大不可水利局文案忘其为谁应予撤换查有课吏馆冠军即用知县张瑞玑藻耀高翔文中鸣凤入局主稿定复可观此后各局文案委员皆宜细心检点求差之始量而后入到差之后顾名思义切切须牌 

　　○批雒南县张令禀 

　　呜呼该令巳矣未死之前三日犹手草此牍纚纚千言以事主蔡方友原报抢案失实亟请更正其比对三属卷宗及案犯死生供状细心鞫治稳慎周详何期阅牍之时已在招魂以后昊天不吊夺我循良此牍若传当为鹿洲公案之殿交情不浅似答■〈禾末〉陵身后之书炳烛濡毫涕泗横集仍仰后任崔令查照办理缴 

　　○批富平县刘令禀 

　　阅禀恻然不图一把麦而断送两命也唐张氏与张科举为族人与张韩氏为远房姑嫂乘科举夫妇赴地割麦潜入其家行窃韩氏回家瞥见遽用镰砍札张氏左肋致死该氏旋亦畏罪自刎两命相抵夫复何言惟念盗窃起于饥寒仁义生于丰足向使吾陕不遭饥馑户有余粮则妇女何至作贼即偶然被窃又何至痛恨若斯立即致之死地所以然者民穷财尽各有一钱如命之心故盗财者无复廉耻之存而被盗者亦以性命相搏妇女且然何论男子近年命盗各案倍于曩昔孰非穷之所使耶此案已矣吾辈莅官于陕当时存一哀矜勿喜之心取于民时多一番体恤即销一分乱萌于治狱时多一番慎衿即养一分元气该令贤明可与言治聊复书之共相策勉云尔仍候督抚宪及臬司粮道批示缴 

　　○批三原县德令禀 

　　十一岁幼子与人无仇出门拾麦无财可图而竟被人殴伤致毙事涉离奇情堪悯恻仰即签差严拏凶手务获究办此等殴杀幼孩之案与寻常斗杀不同盖幼孩无力抵拒殴者如鹰击雀其心残忍万不可恕切速访缉仍候督抚宪曁臬司粮道批示缴 

　　○批洋县王令世瑛禀 

　　天下最难得者是明白官明白地方情形而又能于公事用实力对上司说实话则更难得该令敏练精强事无不举是天生理繁治剧之才兹于查烟一事如此尽心核实良深嘉佩本司向不以空言许人记功酌委未足云酬遇有缺出必先以该令请补缴 

　　○批盩厔县禀 

　　此案死者梁勤娃与其兄弟鸿佃种武生符定邦地亩岁认租钱八串余文二十年来一钱未给定邦将地转当吴姓希鸿以烟苗在地索补牛工籽种钱二十串未允四月九日与其母任氏弟勤娃饮酒致醉赴定邦门首虿闹声言拚命定邦闭门不出希鸿卧地用磁盘自划伤痕勤娃亦卧地自拾砖块击顶见血有杨拴拴夺砖可证因醉中乱击以致血流被面嗣后自将血痂抓落致伤口进风延至二十二日身死经该县一再验明质之见证六人俱称伤系自种符定邦并未出门而梁希鸿一口齩定系定邦打死问其凶器始称砖块继称铁钯其为借命诬讹人所共见该令既稔知其母子弟兄平素凶狡此次又众证碻凿的系种命图赖自应按律惩办而又念其弟己死曲贷其兄查希鸿佃地二十年欠租近二百串一概抹煞而又令定邦出大钱五十串为衣棺之资希鸿仍不具遵结本司于此等案讯断多矣大抵讹人之人愈得便宜则愈不了希鸿嗾弟种伤因伤身死是希鸿自死其弟也而反以杀人诬人豁其欠租而不感断给丧费而愈不遵若曰如果人非彼杀官何以断钱了事乎是长诬讹之焰而预伏上控之根该令明强何以出此此案梁勤娃伤系自种死由命尽与人无尤欠租免其追交丧费勿庸另给希鸿纵不反坐亦应查照省章锁系三年以压刁诬风气且免其来省缠渎奉批之日即将遵办情形具报查考勿再延纵仍候抚宪曁臬司批示缴 

　　○批咸长二县印委会禀 

　　此次省城内外土药坐贾该印委实力清查妥筹办法于筹款之中仍寓恤商之意按坊巷以清市肆视成本以定等差既明且公不严而核实堪嘉尚一切准如所拟办理候即发给印票仍由该印委斟酌填写发交各烟房具领按月纳厘是为至要此缴 

　　○批盩厔县禀 

　　民教讼案务在持平况教民詹泷香死于楼观台则该道士等自不能置身事外若谓米麻子无威逼情事何为逃匿即就庄姓等现讯供情而论泷香将其二弟夫妇用斧砍伤即使因伤而死亦与楼观台道士无干何以其三弟不投约报官而诉诸道士且受伤之人并未投诉米麻子等亦未见其果否受伤何至一闻詹老三之言立即往寻泷香拉至道院不走即以皮绳拴系据詹三云泷香若逃恐于地主有碍试问楼观台道士田连阡陌佃户众多岂能保其家家无事若佃户犯罪即向地主要人天下恐无此胡涂官也詹三不应诉而妄诉道士不应管而门?身管而且既用绳拴何难鞭打况受伤者未经见面而遽令泷香给麦一石不允则减五斗教民兄弟打架而道士从中剖断既拉至道院复羁禁寮房从十五至十七三日之久卒至泷香吞烟殒命似此荒谬情节谓米麻子等毫无威逼其谁信之该令来禀但言教民哗噪尸场而于道士之横谬荒唐全用轻笔带过不但无以服外国人其何以服中国人耶现札委鄠县陈令及洋务局董令同赴该县会验连日骄阳如火泷香死已五日尸身度巳腐化若验无可验岂非授教堂以口实而损该令之官声大抵作官心有所偏必致误事该令于教堂夙有衅嫌是以难于收束此案谓詹泷香不死于毒本司不信谓尸身竟无一伤本司亦不信也且俟委员相验明确再为定夺其詹二夫妻究竟有无斧伤其已死之兄年过六旬因何起衅斧砍其弟詹三因何赴诉楼观台致酿命案道士非官非约非邻非族何以与人家事断令出麦养伤此皆案中紧要关键仰俟验明后即会同委员澈底问明据实禀报候夺仍候督抚宪曁臬司粮道洋务局批示缴 

　　○批凤翔府尹守昌龄详 

　　叙事详尽笔意入古判断极得人心天理之平惟于藉奸盗财嗾讼婪产之衙螙白魁未定锁系年限查白魁身在公门而竟奸占淫孀吞噬幺幼立毙杖下始快人心该守既拟以锁系着即笞责千板锁系石墩十年期满查看禀夺革举张镇岳受杨婆之托庇陈氏之奸畏罪潜逃茫如豕窜仍仰徐令四路捕捉到案后与白魁同系一墩满五个月开锁责释余如所拟办理缴 

　　○批兴安府金守禀 

　　阅禀有似乎心惭词枝属员供馈上司固属积习相沿实为君子所不许官至州县以上非甚贪劣谁肯作无厌之求若黠朴豪奴指官横索稍不如意即向主人播弄是非在上者稍不察则属上之嫌隙成矣强项之令每以抗长官取名置应办者于不办所谓难乎为上也庸弱之吏唯差门之言是听不应供者而无不供此又难乎为下也来禀因府考供给一事如许费词究其实不过各属摊派七百余金由安康县办差而已府试不过一月七百三十金有何不足而厯任之安康令畏难如此此非守令之过也必有狐假虎威者横索其间必欲其摊款罄尽之外再加赔垫而后已故厯任视为畏途今该守反复申叙一若知县无不悭吝知府无不作难者因请自下届始安康县专办修理陈设及二堂以外例应供支之事即在该县应解棚费内支销勿庸解府其余该守及丁幕伙食自行备办即在各属棚费内支销令各属径行解府不复经安康县之手此言似是而实非也上司于属员往往其先多一番体恤其后多一顶花费何也即如此次该守将各属摊款自办伙食将来换官以后摊款则收入腰缠伙食则仍责其供馈是安康县留弱半之款而仍办全分之差也况官场仪节求免实难伙食即云自备而进棚出棚之酒席以及官幕跟丁之赏封为首县者预备则太冤不备有防挑斥本司十五年老州县此等苦处知之稔矣况七百三十金该守取其多安康留其少而所出之数该守不过每日便饭曁幕友修金而已安康令所办则有修整考院铺垫陈设粉牌纸张书差口食各行行帐府县所费孰少孰多必有能辨之者而欲本司批示立案永为定章事属不公未见其可本司风闻此次兴安府考关令一切备办因该守家丁需索不遂谮愬兼行该守骤发火签立提该令差门府差拥至签押房捉人关令愤极晕绝良久举家号泣犹赖该守刑幕老练公平代白其冤该守乃虎头蛇尾而罢关令旋即乞病通禀层台缕述府县不和之故经姚镇军作调人追回禀牍换稿另写得请在案本司初尚不信今观该守来禀支离揜着恐人言不尽无因再查该守以户部郎随　扈入关寓居考院入院之始即多需索出院之时复将房屋折卸即使皆家丁所为而该守之纵丁滋扰已属百喙莫辞昔是京员犹形贪恣今为郡守可想骄横该守此禀应不准行至关令是否负气告病前禀如何立言是否镇台追回另改府差有无闯入后堂捉人之事该令有无晕绝复苏之事姑缓委员查办即仰关令明白禀复听候核夺此缴 

　　○批澄城县陈令禀 

　　此案杨得虎不知何时被何人殴毙凶无影响案鲜端倪事在该令未到任以前而甫经下车即悉意推求亲身查访询知得虎平日带刀行走不安本分复访得杨家笼地方有追殴窃贼情事乃饬干役密缉杨双成到案一讯而伏该令办案细心缉凶得窍以罪名论不过擅杀拒捕窃贼并非大案而该令一片访缉苦心卒使茫如风影之案崇朝破获其功不可没且于他人无从下手处拨云寻路披隙奏刀其用心尤为初入仕途不谙办案者所当效法也前因他事屡记大过亦是玉成之意今既有功应将前过一并销除以彰公道仍候督抚宪曁臬司批示缴 

　　○批蒲城县详 

　　此案岳润生因素行恶薄其家开设纸坊先雇寇友娃佣工欠工钱串余不给反赖友娃害毙马匹勒赔而散嗣又雇黄幅碌造纸积欠身工甘余串仅给麻纸四百张得钱陆百文及再索工钱反赖前给纸张系幅碌盗卖捆缚欲殴幅碌惧而逃去犹且绝其生路不准他人雇用继复屡欲寻殴四月廿二日闰生带刀赶集转回适与幅碌相逢狭路持刀先砍幅碌用防身矛杆格落伤其右手寇友娃趋至劝阻闰生疑护牵骂寇黄俱系受害之人顿触前恨于是友娃拾刀幅碌用矛将该棍徒砍戳身死友娃在逃幅碌自首到案众证确凿该令拟以照擅杀罪人律坐幅碌以绞候是矣惟案关人命不厌详求凶非一人谁当重罪查岳闰生身行旷野巧逢幅碌犹谓事出适然何以受害之寇友娃亦于是时趋至揣其情事有似乎预谋纠殴者然死者身受六伤致命者四均至损骨透内寇黄各认其半今以在逃之友娃为余人而以自首之幅碌当重罪似亦未安总之友娃所伤偏右额颅皆骨损幅碌所伤胸胁皆透内均足致死其最后伤重者究属何人此案虽不入实而为一凶恶棍徒使受害者久羁囹圄仁人所不忍也仍仰该令覆集详审究以何人何伤致死务得确情以成信谳大抵办案与作文同丽以明法尤须运以灵心解人不易索也掷笔三叹缴 
　　再查友娃拾刀向砍彼时闰生身未倒地迎面扑砍似只能伤及额鼻偏右一伤宜在倒地以后其详究之又详内合面不致命左手刃伤一处应是右手有犯证等供词可据粗心并饬仍候督抚宪曁臬司潼商道批示缴格结存 

　　○批汉中府王守公亮禀 

　　既称王德新向有腿疾举动惟艰轮委榆林典史径将委牌缴还而又恋恋于汉中保甲一差试问六十老翁足不能行尚能查保甲耶凡轮委不到任者亦须禀陈所以不克前往之故候本司批准方可缴牌乃竟将委牌掷还此等胡涂狂易风气本司恨之刺骨而该守以老练精明之人而亦以为谊应如此深可怪愕王德新不准在汉中当差撤回省城听候详革以为佐班老不晓事任性妄为者戒缴委牌销 

　　○批汉中府王守公亮禀 

　　该府所属各厅州县留坝李复褒城黄秉潍洋县王世锳其上选也南郑杨淑修西乡阎佐尧亦皆有心要好最庸劣者莫如沔县罗天榜来禀以本年春季沔县结案独多请记功一次既闻命矣缴清册存 

　　○批咸宁县舒令绍祥禀 

　　据禀李炳星即李竹坪于光绪二十二年与邹故令之子妇通奸唆令本夫藏匿以免其叔邹佩啰唣被邹佩告发讯明递籍管束尚有数纸情诗存于县卷二十六年来陕朦捐廵检现充南局查街委员昨岁赁居张河台前院张氏门祚凋零仅一风瘫孀妇炳星母事之妹其女而弟其子积欠三月房金移居他处犹复勾诱十三岁养子张百福游荡征逐盗典衣裳又调戏其十七岁之女女批其颊乃益唆其姊弟不睦本月二十二日二更后炳星借寻百福为名带领局差敲门入室将其姊拖拽中庭秽詈凶殴女情急奔欣县案验明伤痕在卷旋经臬司锁拏该廵检到案发县审讯三造环质各供前情不讳溯查赈捐冗滥麞鼠皆官至于淫恶昏狂如李炳星者则衣冠中固无斯败类即禽兽中亦罕与比伦曩者淫人之妻自作孽而罹天网今者贼人之子夜无故而入人家始挟投梭之嫌继为反间之计离人骨肉适启螟蛉之心奋彼老拳伤在蝤蛴之领更腾含血之口谓有解佩之情意将诬以无媒之奔示自挞其未婚之妇颠冥至此诛不胜诛案既质明应即断结仰俟会同臬司将李炳星详请咨革准如该县所拟照凶恶棍徒例发极边烟瘴充军系职官应从重发往军台効力赎罪仍于起解之前重笞百板枷号十日押赴张河台门首示众嗟乎眇兹一目 【 炳星只眼】 当夜半而瞎马临深送汝长征投有北而豺狼不食垂为烱戒污我丹毫候仍臬司批示缴 

　　○判机器局禀送咸宁县民刘喜 

　　此案无中生有可恨已极刘喜在张牧门房听得一言半语即走向万顺店中冒充门政胡造谣言声称杜守亏空机器局公款二百七十金张牧京官不懂公事请伊查算一日弊端全现嘱该铺往告杜守早为弥补并令速收货账意在送情于该店而自鸣其本事之大为张牧敬信必不可少之人希图愚弄该铺为将来赊欠之地其居心不过于此而不知杜守本无亏空一闻铺伙陈姓之言立即面禀本司以致发县传讯刘喜到案经该铺伙陈仲祥质证确实而仍一味狡推以致笞臀见血及本司委员提讯始供认张牧家丁闲谈有杜守亏空二百七十金之语伊从旁听得遂向该铺藉端招摇诘以该家丁为谁则坚不肯说但自己认错查官无大小反有跟丁此辈惟视主人之宽严为敛肆张牧人极和厚所用两仆不过家乡粗人初入机器局必系向局书局差打听前人之弊端与自已出息之多少四五个胡涂人在一处谈论鲜有不弄出事来者而刘喜窃听其言即以为亏空必真而招摇必可得手而不意三百金虚有是言而八百板实受其惠也刘喜就此一案而论笞臀荷校已足蔽辜惟查该劣丁系沔县罗天榜之门上在沔县时带领团丁下乡查赌将一秀才拘来刘喜高坐于上厉声呵问阖镇不平相率罢市控府饬县禀复天榜覆称并无其事及控道再查始经厘局委员龚令调停了事汉中王守奋平生不测之威将刘喜驱逐回省此等恶奴断难轻纵刘喜着锁系三年期满察看禀夺以谢沔县士庶陈仲祥误听谣言既吃官司又砸饭椀情实可怜应谕令该京货店依然收用杜守货账决不至于无着至此案根脚仍由张牧门房而起应令该牧自行考究以儆下次语曰教子婴孩教妇初来主教仆在于初次得差倘能从此振作则将来署事补缺可无主弱奴强之患矣供判发阅看仍缴 

　　○批盩厔县曾令禀 

　　当商领运官本届期纳息官出印文商家自行批解此各属领运通例也据禀盩厔当商简裕大等四家领运官钱局本银四千六百两去年该令九月到任户书王作桢因侵挪差徭公款二千余两伪造该令谕帖在官钱局本银内提用二千五百两报解偿款讫简裕太等交银之时并无交状亦不到署查询竟凭伪谕一纸与王作桢私相授受实属情理所无王作桢将偿款清解并不将批回呈案备核该令亦不查问直至今日事发查无批回存卷始据王作桢供称批回被杨耀南带回富平如果解银掣批是实此批存房则为要据在家则同废纸该革书不呈案何居杨耀南持回家何用尤属情理所无官钱局本银既已抽吞二千五百金而偿款清解与否尚在疑似之际如其未解则所侵蚀者在五千上下杀之有余该令素负能名而此一事如此颟顸伪造印谕而不知批回未缴而不问事已败矣而简裕太等犹敢擅发狂言令该令自行赔垫此语尤不可解该令岂有授人以柄者在耶再查王革书抽提官本大半事在十一月十四日该当商等于年底批解息银仍照四千六百两起息则赔垫当在二十两上下商人锱铢必较何肯出此此案种种可疑可讶可耻可恨仰西安府即日委员守提一干人证卷宗来省听候本司亲讯以释疑窦而儆奸欺一面移查善后局去年盩厔下忙偿款是否解清以凭研究此缴 

　　○批盩厔县当商裕大等禀词 

　　此案前日据盩厔曾令禀报到司当以事涉离奇批饬西安府委员守提人证卷宗到省听候本司亲讯兹据尔当商等禀控前来查此项生息本银由各属发商领运领有领状交有交状何得因户书持一谕帖提取即将二千五百两之巨款概交其手况尔等既与衙门因公来往近在同城得谕以后亦应赴署查询明确方可具状交纳何得私授户房别无交状况提银在冬月解银在腊月彼时大半本银提去一月之久而息银仍照四千六百两计利解省岂非怪事况据革书王作桢供称今年四年解银期近央人与尔等下话息银蹔祈垫解本银陆续措还尔等此时已知此银系作桢谎骗提用应即禀官究追何竟隐忍不言直待六月解息之期始行具禀请领而仍不言与王书办授受之故殊不可解据曾令禀称查卷并无交状而此禀称系具状交银曾令禀称户书除王作桢外其余概不知情此禀则云库平足银二千五百两商运户房阖房人众逐一过称曾令禀称王作桢袖出谕帖指官提银此禀又云该房清书手执谕帖徧谕当行清书是谁何无名姓似此官商禀词互相矛盾尤应激底追究案巳亲提仰即在省候审勿得回县仍照指驳各节另具诉状呈案候夺 

　　○详督抚两院 

　　为详请委署事窃本年四月二十四日宜川县知县高涵和病故二十七日雒南县知县张俶兰病故先后禀报到司两故令皆以积累之身居下中之缺当经禀商宪台以林岐饶代理宜川以崔运生代理雒南各就两故令之乡谊戚谊委令前往俾得照料孤寡接办要公如果称职即可改代为署兹查林令名臣之孙文行茂美应即改为署理接算交代惟张俶兰暴病而终黔娄有妻伯道无子其刑幕某乘其属纩即将公事戳记征粮簿籍索去雒南厯任交代前交后接至多不过三百金张故令簿有余资毫无亏短其室人所夙闻也不意该刑友人面狗心串通户书将粮簿掠去做成亏空八百余金于其室人扶棺首路之时挡至逆旅勒令交足亏款方准成行夫张令即有亏空自有后任清算与朋友无干该刑幕食人之食乘人之危阻人之丧勒人之款形同劫盗心等虺蛇而崔令袖手其间方欲坐享渔人之利停柩两日经张令外姑担保乃得放行查崔令于光绪二十四年代理华州因案革职去年甫经开复本年二月到省宿愆犹在资格全无本万无委署之望因与张令微有瓜葛冀其悯念存亡不图反相吞噬悬牌之始催令速行而志得意满遽以重金买妾已属不应到雒以后张令之妻以车轿骡马仪仗铺陈一切相赠冀得厚偿乃于其行封送百金请益则曰无矣该令本因张氏之请得邀意外之荣乃不惟不恤其丧而且尽掠所有该令与刑幕可谓物必有偶而张令遇此亲友可谓祸不单行经张故令同乡公同面禀前来查官场有此败类岂可姑容亟应另委贤员迅赴署任查有候补知县丁禧瀚有本有文有为有守留参幕府将及十年保荐　特科亦经再试近在课吏馆屡擢第一今欲激励人才正宜于到省未久之时示破格用人之意以之署理雒南县知县实于地方公事仕途趋向均有裨益并饬丁令到任后立提该县户房切实根究此八百金亏款究系如何做成该刑幕诈去戳记粮簿是何居心逼索交代是何命意如有弊吞情事即押吐出仍将该刑幕递籍管束永不准来陕就馆崔令无良无耻应记三大过停委二年以惩豕心仍合将张故令所遗车轿等物照单点交丁令接收将其百金掷还如敢瞒昧短少定即详请参革仍勒令交足而后已为此具申伏乞照详施行 

　　○批邠州唐牧沛霖禀 

　　大凡通行之公牍上司行之各属酌之彼此情形不同断无以死法制生人之理本司曩年作令深知义仓出易之难每仓粮出易一次则百姓受累一次而麦性不耐久储三年必须出易惟豆谷可诸十年若十年一易则为期远而民之受累也轻是以前在藩司任内通饬各属兴办义仓专收谷豆此特举其大凡耳兹据禀称邠州地性高寒即储麦在仓亦可耐十年之久现值麦收丰稔若不取狼戾之麦而待收秋后不可必之谷则为失时又恐格于定章禀请示遵前来夫办事有一定之章程哉拘文牵义乃胥吏缚制婪财之法真知为政者有何成见邠州义仓仰即按照所拟章程每亩三升专储麦石仍俟收齐后具文申报查考勿延并候抚宪批示缴 

　　○批汉阴厅张倅禀 

　　据禀该厅米价翔贵每斗需钱九百该署倅查得前任王倅曾经禀准以仓谷四百八十余石平粜嗣因年岁转丰仍行买补还仓在案其未经动用者为数尚多红朽堪虞拟请此时粜陈平价年丰买新还仓更恐奉批过迟民饥难待先已设局发卖每斗减价二百足见老手办事动协经权阅禀不胜嘉叹一切悉如所禀办理俟秋熟有期即行停止所得粮价仍俟谷贱时尽数填仓并将粜过粮石数目得钱若干开具清折具文通报查考仰兴安府转饬知照其它所属各厅县有类此者均可仿照汉阴办理以济艰鲜而出陈红仍候督抚宪批示缴 

　　○批凤翔县周令禀 

　　本司前日批邠州唐牧禀云凡上司通饬之文不过举其大畧至各属情形不同仍赖贤有司自行酌量办理即如户部通行天下之章程其不合本省情形者本司每具详顶覆若以生人而拘于死法不办不敢办又不能敷衍因循以玩误粉饰而上之人亦喜其言莫予违虽无效而不之责此所以上下相蒙成为胥吏之天下而不可救药也据禀捐粮备荒一事原定每亩捐豆若谷三升凤邑地分五等计亩则下则与上则无别事属不公不如按粮收捐为便又称夏麦已收秋谷丰歉尚不可必与其待谷不如收麦所言皆切中事理较然明白一切准如所禀办理仰凤翔府转饬知照仍候抚宪批示缴 

　　○批富平县民惠汉林呈词 

　　此案昨据耀州褚牧禀报到司据称尔长顺钱铺招住延安商贩管姓等收买土药八千两之多并不投行报税辄敢纵令管姓等携土潜逃提验尔铺账簿及铺掌赵保荣供词均属相符本应照章惩罚因念尔铺本小力薄从轻加两倍议罚已由本司批饬照办在案兹据控称管姓等歇住荣升店但与尔铺银钱来往买土之事并未经手查各属钱铺无不带卖土药管姓等既在尔铺换银则代买土药不问可知褚牧人极慈明本司可信其决无冤诬之案尔铺串客舞弊及事发到官犹敢捏词上控据称州差将赵保荣押入黑厅断绝饮食有意谋害试问罪止不应之人一旦毙于押所该差岂非自寻死路如此荒谬控词深堪唾詈仰两首县速传惠汉林到案押发耀州交褚署牧一并审讯断结分别惩儆此饬 

　　○批凤翔县周令禀 

　　昔余宰富平李方伯禁烟甚力余禀陈办法深荷褒答时黄子寿师在柏台以书抵余曰禁烟禀虽佳想大集不存稿也见者多不解余曰朱卷刻后场无刻空策者即此语注脚也今见来禀果二千言忽忆前事书此一笑缴 

　　○干州孙牧禀 

　　据禀极为详实武功寄庄里自康熙间别为一甲刻石立案而土著欺异屡生讼端前接高署令呈词本司即不以更张为然批令一仍旧贯而里局绅书等意在兼并巧以支七余三及额外浮收等词蔽聪耸听及该牧讯明寄庄里田地较少是以差徭项下他里支差钱一串者该里仅支七百是有支七之名而并无余三之实也上年加徭以备偿款每粮银乙两加收差银四钱此四钱中即包孕旧有之差钱在内理应留旧解新而局绅张济海竟将寄庄差银按每两取足四钱实属昧良欺异来禀请将该里差钱解四留六则又似乎太过查每两四钱之额各属皆留少解多而兹独留多解少恐贻各属里民口实应由该牧复核尽解学差一项寄庄里民在干州考试故不与武功支差似也然武功不能一例而征又不能隔属而取则是干武各里皆支学差而寄庄一里独得逍遥事外似亦不公也现值兴学之际应令寄庄里增设蒙养学堂二处即以应贴学差之钱作为经费以昭平允至上年张济海等将差银四百三十余两尽数提去应令按照应留之数拨还以后两局各清各款勿得挟嫌蔓讼自贻伊戚余如所禀办理缴碑文存 

　　○批凤翔府尹守禀 

　　据禀各情均悉查夫运脚价较骡运为大省而究竟不若饬令防勇挽运之撙节尤多盖防勇本有口粮不过畧加津贴即足以示矜恤而资鼓励今日已面谒抚宪熟商凤郡运汉之粮仍以兵运为宜拟自宝鸡至留坝以贺昌佐所领水利军主之留坝以南以傅玉林左新盛所领续备防军主之沿途仿安置堆拨法每四五十里驻勇四十名节节运送有哨弁以董督之则当无淹留迟滞之弊有卡拨以稽考之则当无窃逃偷割之虞虽运数不克增多而办法甚觉整一除移营务处行知各营议定每旗各能抽拨勇丁若干名照上项指示诸节咨会汉中府恩守妥协转运外仰该署守等速即遵照先行移知各防营筹拨勇丁节次挽运一面确探粮价刻日采购陆续发运以期汉南粮价速平用拯艰阨仍将委员探明宝邑粮石确价若干曁措办采运情形随时禀复核夺勿稍疏延切切此缴 

　　○批雒南县崔令禀 

　　单禀阅悉本司向来不肯偏听一人一面之词此次该令与张故令交涉各事闻丞并未来司陈愬因张故令同乡多人俱抱不平来司面禀据称雒南刑幕任某乘张令身故立即索去图章粮簿做成亏空八百余金及其家属扶匶回省又复挡至店房掯留两日必令交足亏款而后放行该令不惟坐视不管而且尽收其车马仪仗等物仅送百金了事同寅皆动公愤该令岂可复留况该令经闻丞禀求代理改署与否尚未可知既急死友之难谊应迅赴代任而挂牌以后志得意满遽以百八十金在省买妾尔时本司闻知己深鄙其器小易盈不堪造就矣已而果被张令同乡公揭是以另行委署今该令呶呶置辩本司原不设成心一切均听丁令查明禀复再夺惟本日据丁令函告出省后途遇雒南户书赵姓携交代案卷进省查询其故则称刑幕任某有本家在省故令持卷赍投可与闻丞查算等语即此一端该令与任姓幕友之胡涂荒谬概可知矣夫上宪既未提卷该令又无印文申赍但听任幕指为遽令房书将交代卷宗送省后任到雒南凭何清算况交代之事惟在前后任两人今乃令幕友之本家与巳故知县之亲戚两面对算于数百里之外实属闻所未闻万一中途遗失或被他人抽换改易咎将谁归任幕出此胡涂主意尔崔令即作此荒谬事情幸而丁令巧与相逢将人卷一齐带回不然丁令到雒算无可算而闻丞在省波上生波是任幕必至牵累其本家而崔令加倍抱惭于亲戚似此行为乖谬主停委而宾递籍一毫不亏再查单禀内开该令到雒即询问任幕户书有无亏空据称现有前任用印交代移文即此一语显见劣幕蠹书挟同舞弊夫张令暴病而终岂能于未死之先预清交代预印移文是所谓用印移文者仍即该劣幕自撰自印岂足为凭况官死则印须封存县库该令到任始开恐此文仍系该令自印更不足凭惟既据渎诉前来姑仰丁令按照前札及今批事理一并秉公查办据实禀复勿稍徇饰切切夹单并发仍缴 

　　○批岐山县禀 

　　据禀该县马夫朱元转递各项公文赴府中途遇雨驱马疾驰比至凤翔查点独短阳平关厘局印花一包经该令讯明恳祈本总局补发印花并自请记过等语查禀中厯叙朱元所赍公文除本局文七角印花七包外尚有奉发各州县公文七十八角秦报二十五包该马夫打做一包凡驿卒打包之法均系将包袱上下两角斜对紧裹用带拴束再将两头余布圈转如绳系于腰背今云口松失落殊不知包袱非?袋也?袋有口包袱何所谓口若使结头一散势必全数失落如其不散何从失落查包封三十二个独丢印花包一个其余件件俱存而该令犹谓查系实情殊属无情无理近来各奸商偷漏影射视印花若奇宝难保非驿书驿卒勾串卖钱仰凤翔府尹守速提朱元到府严切研讯此项印花究系如何失落并令将原用包袱当堂演试如何而口松如何而有失有不失如果于情理上说得去则无心之失责革外免其余罪如其情节不对则必偷卖无疑亟应重办徐令自请记过论马夫在数十里外失掉印花知县尽可原恕惟此等支离情节马夫言之该令信之径以达之本局装胡涂耶图朦混耶本局不能受欺也统俟尹守究明禀复再夺此缴 

　　○批汉中府王守禀 

　　该守既将胡涂狂易四字自已承认请记大过一次应即照准王将新既系为该守所误姑听其老于汉中勿庸回省以后倘有再经缴委牌者必参无疑缴 

　　○批凤翔县周令详 

　　臧文仲居蔡不得谓知今蔡文仲被打动手之王仕玺经来详缕述各情该武生不但不知抑且不仁不义准将该武生衣顶斥革余如所议办理缴 

　　○批临潼县禀 

　　此案任金魁出钱五串得地一顷零七亩犹不知足复捏写卖约朦官报税竟将范梁二姓承种之地一并写入约内及经该县讯明分别断结而任金魁犹敢一再控司批县讯详又复盘踞省城抗不投审此等恶物断非重惩不可查鬲明义父子俱亡次子风收出游在外因村正公议令范文刚出钱殓殡遂以鬲姓遗业十五亩归之另地四亩久经梁廷斌承种此十九亩乃坐落西北里者也鬲姓别无近支另有坐落北田里军地一顷零七亩地荒粮悬甲长鬲生成等惧受赔累同中张永德等立约推与任金魁种地承粮仅令出钱五串作为游甲公费可谓便宜而金魁贪愚狡妄竟将推约改为卖约不顾其地隔里隔甲与否居然陇蜀兼收漷田巧取迨经集讯鬲生成张永德等证明其事金魁无可狡饰查军地许推不许卖自称价卖作伪无疑况业属一家粮分两里范姓种彼地在前任姓承此地在后合并为一强霸无疑县断既明且公而该客民不遂其私计图拖累泄忿告不投审乃陕西讼棍惯技然亦由原断轻纵使然查金魁朦印假约占夺民田审明后并不笞责仍令承种一百零七亩军地是以讼蔓愈结讼兴愈豪即以此田刈获之粮供久讼图拖之费昔高神武治恶马曰治恶人亦当如是此案由本司判断任金魁出钱五串种地二年均系丰收所得业巳倍蓰应用以人治人之法将鬲姓一顷七亩之地从金魁手中夺回令鬲氏户族分领承种金魁假造卖约涂销原来推约亦涂销一面饬咸长二县速缉任金魁到案押发下县由该令勒讯该客民将所种军地与鬲生成等交清后即将金魁递解回籍保领管束永不准再到临潼滋事欲夺人者反为人夺足征天道好还欲累人者适以自累稍觉人心一快仍将遵办情形禀报查考勿延切切此缴 

　　○牌示 

　　照得州县因事出缺其距省稍远者本府本州岛率委经丞廵典代理此中流弊甚大我不敢曰佐班必无好官然营谋代理者什九为钱财起见近二年来汉中尹廷选以代理南郑被撤矣同州邹仁鉴以代理大荔被参矣昨三要司薛炳煃由杨署牧宜瀚委令代理雒南其堂翁尸犹未寒即在孙署鸣炮奏乐悬彩拜印接印以后他无所事税契而已本司最恨此等贪鄙无良之人业已禀商抚宪将薛炳煃撤任示儆此等小人唯利是视何足深责所可怪者本府本州岛为各属表率不幸县令身故当念孀孤县民无依当谋怀保而凡委代理非其私昵即其同乡明明放饿狼以入羊羣命雀鼠以守仓庾惟徇情面罔恤官常可为叹愤夫人孰无桑梓有意薄其乡人者必不近人情之奸慝也然乡人岂无善恶孔孟鲁人阳货臧仓亦鲁人使圣贤得位为政二子能不伏两观之诛哉而今之君子不然但属同乡犬亦狮也枭亦凤也狼莠亦嘉谷鲍鱼亦芳兰也是非之心尽昧贤否之界不分无事则为之营求有过犹为之袒庇吾不解其何心也今特剀切牌示以后凡遇州县出缺本府本州岛委佐班代理务当择贤而使勿得市惠徇私倘代理之佐杂因贪纵获咎定将该本府本州岛一并撤参凛之慎之切切须牌 

　　○牌示 

　　凡作官人第一不可犯贪鄙二字省城各局皆预备饭食原为在局办公免其朝夕回家果腹得以长驻局中无事则互相讲求有事则立时办理乃闻洋务局学习小委员刘某甫经到省即得学习差甫经入局即商同局员李令树培欲将局中饭食钱文分携回家自炊自食若人人效尤局中无吃饭之人亦即无办事之人此端岂可开耶况每人每月饭钱不过三串该委员等何至如此见小在刘某不足言李树培出盛伯熙之门亦复猥鄙如此深堪愤诧为此示仰各局知照以后不但不准私分饭钱并应日日到局吃饭以重公事李刘二员各记大过二次洋务局三年届满不准该二员列保以惩贪鄙而饬官常勿违须牌 

　　○批咸宁县民刘溶呈词 

　　此递咸宁县之禀也抱告误递本司接阅乃是将巳业捐入学堂殊堪嘉尚此禀及南五台地亩册一本一并发交刘令查照办理捐户刘溶耄年好善始以田产捐入佛寺今因主持各僧戒规不讲荡费堪伤请以原捐佛地之租充作学堂之费该耆民可谓乐善不倦矣应由该县奖给匾额以旌善人至野僧一林荡耗庙产而舒令于驱逐后又断给十五亩之地深所不解此地着不准一林承受仍归学堂招佃取租至清册内开前经寺僧出当之水旱地百亩有零应一并查明将来仍归学堂取赎刘令办事核实必能安置妥当也禀册并发仍将遵批办理情形禀复候夺切切此批 

　　○批洵阳县禀拟议嗣后征收钱粮情形由 

　　所议极为平允虽云损上益下然有取民不虐之名而无因仕益贫之累足见该令居心仁恕遇事皆规画得宜应一切准如所禀办理仍候督抚宪批示缴 

　　○批凤翔县周令禀 

　　据禀己悉此案嘲戏起衅死者姚吉利听纠寻殴致被段濚姓等殴戳毙命罪不入实惟荣姓鬬狠杀人致其老母畏累自刎法所必诛该令于犯已远扬之后卒使两凶就缚足征缉捕认真益见前日晁黑狗就禽不知费贤令尹几许心力也作令者尽一分心有一分效益见有犯不获者仍其心未尽到耳阅牍莞然不胜嘉叹九嵕山色仁寿宫花不足以答其勤万里烟霄由君自致岂复可限量耶仰凤翔府即日转饬知照仍候督抚宪曁臬司盐法道批示缴 

　　○批凤翔府尹守详 

　　据详已悉附生任怀璋取入学堂而竟姘识淫妇自玷衣衿该守不知其恶而取之既知其恶而即斥之了无成心一视其人之自取每阅凤翔公事无一件不实获我心良深嘉叹任怀璋准即斥革发县严加管束仍候抚宪学院批示缴 

　　○批干州详 

　　判断甚属明允准其如详销案革监吴资寿砌词屡控轻骨肉而重货财该牧不以上控为嫌转因其俯首遵断声请随案开复仁人用心回殊凡众惟该革监天资锲薄诚恐分家之案蹔结而久复翻应俟案结三年兄弟无故再为详请开复若此时吴树勋能为乃兄乞恩则亦可以开复该牧当默喻此意也缴原词存 

　　○批蒲城县绅耆孙麟瑞刘恺等呈词 

　　据禀是否属实殊难臆断现任蒲城李令仁心仁闻上下交孚此禀札发阅看俟查明后酌量禀夺禀曰阖县绅耆公具而仅以三人出名又无歇家保状况告状小有费用各属皆然每呈加钱四十文在作俑者固属不应尚与创巨痛深者有间换官以后自可赴县乞恩乃竟越府控司此必健讼者所为若公正绅耆洁身自好人不控已已不控人虽使每呈加钱十倍尽可付之不闻不问何暇以不干己之事来省上控乎本司久在下邑深知小民之苦亦知讼棍之奸统仰李令详确查明禀复候夺词发仍缴 

　　○批蒲城县详 

　　屈兆恺有力故抗押追尚复拖延取保何能归结是德泰店四十七两之土价终归无着矣况前断牛犊抵债已多作银二十两而兆恺父子犹不知恩辄敢砌词上控若欠债者被押即上控上控即出押此后帐债官司尚有清还之日耶屈兆恺着不准取保勒限中秋前后将欠银交案饬领再予省释过期不交严比不贷此缴原词存 

　　○批韩城县禀 

　　顷月以来盗窃各案层见迭出破获恒不及半深为愤郁兹据禀称该县滩子镇民薛鸿飞等烟铺于七月初二日夜被贼撞门入室拒伤铺伙邻人抢去烟土银钱等物该令于勘验以后签差严缉先将从犯傅院儿获案讯知首盗为李明章益复添差名捕期在必获寻即躧探得窦协力兜拏该盗情急跳墙跌伤腰膂被获并起出烟土棉袄长刀烟袋各真赃该首犯于到案取供后因震跌内损身死仰仍戮尸悬首以儆羣凶该令缉捕有方不旬日而得盗首深可嘉尚应详记两大功风示各属之捕务废弛者并即悬赏购线严缉在逃各犯务获究办其傅院儿一犯既已供认听从李明章伙劫得赃属实应照强盗已行但得赃不分首从皆斩律录供通禀核办刑乱用重勿稍存妇人之仁是为至要仍候督抚宪曁臬司批示缴 

　　○批留坝厅禀 

　　据禀拏获贼犯张林澐即瞎张一名该犯上年十二月纠同罗顺元伙窃江口元顺合布铺钱票两卷大布一捆今年五月又在桅竿石地方绺窃不知姓名之过客纹银二封经该厅饬差盘获供悉前情不讳并起获布疋银两到案布疋给主认领银一百十四两查系无主之赃请充学堂经费瞎张碻系积贼请照新章锁系八年办理至为允协应即一切照准该署丞殚精求治事无大小莫不认真官既认真则役不敢惰故虽窃案靡不破获为政在人于兹益信各属同此民同此役同此案官好则如勃兴之户气象皆新官坏则如破落之家奴欺鬼弄世间无用而妒才徇私而黩货者辄谓万事不过如此尽人皆可作官真误尽苍生之言也既深嘉叹之忱又触不平之气亦欲各属丞倅牧令贤者知吾有公道不能者亦不甘于自弃各有相观而善之心吾愿足矣仍候督抚宪曁臬司陕安道批示缴 

　　○批三原县禀 

　　据报案情离奇王登甲父子与王姚儿同院居住姚儿夜归旋闻有人扣门而院中人俱置之不问已非情理移时登甲之子进个开门小遗突被矛头刺其小腹其父闻喊出视脐胁连受矛伤而毙揣其情事近乎雠杀而进个供称不识其人或黑夜看不真切耶即应询其父子平日与何人有隟否则同居之王姚儿与人有隟来者欲杀姚儿误伤登甲皆意中事观其携矛扣门早存谋杀之心扣答即不再叩亦不去休万一进个不开门小遗其人将露立到晓耶初禀固不能细详然似此等情节亦不应径据原呈转报使阅者焦闷试问该令坐堂问案岂一毫不能驳诘耶三原命盗案多矣照例批令严缉务获何益于事故不批此缴 

　　○批渭南县绅赵元中禀词 

　　禀及预写遗嘱均阅悉该绅有子葆坪不幸中道摧伤未有子嗣去年窀穸蹔令侄孙鬲兼祧送葬该绅天情笃至向视亡侄慎修如巳出鬲即慎修之子兼祧宜矣现因老三房本有余丁慎修葆坪何必一子双祧致葆坪虽有后而如无后因拟以胞侄孙敦为葆坪嗣子而以鬲专嗣慎修葆坪慎修同为该绅之子鬲与敦同为该绅之孙深合礼经亦叶律意宗族亲尚??俱无异言犹恐百年以后或有不逞子弟藉词争讼用特具禀立案并书立遗嘱传之子孙杜异日之争端立一门之宗法诚心公道彰于家庭阅禀极为嘉佩应准如禀立案并钞禀札发渭南县存案遗嘱钤印发还 

　　○批兴安府禀 

　　该守第一次禀批本司亲笔也第二次禀批幕僚代笔也前批严切批宽缓该守以本司为易与又恃关令已故对讦无人而遂有胡涂谬妄之第三禀阅之不禁失笑查本年兴安府试该守与关令龃龉省垣早有所闻本司蓄而未发也五月二十五日接该守第一禀请自今年为始外属应解棚费归该府自办火食并支幕友修金安康应解棚费勿庸解府划归该县以为修整考院制备粉牌礼房纸张书差口食各行行帐及铺垫陈设一应杂费之需禀请本司批示立案前来查府试不到一月阅卷者每人二十金即延请四人不过八十金一月火食穷奢极欲不过二百金况伙食自备行帐县发所谓行帐者无非米肉油面耳价由县发不知所谓自备者何在是该守出项不过百余金而坐收各属五百余金之棚费安康支发如许之多而仅留一百余金之解款是入项府五而县一出项府一而县五事太不公焉能准予立案证以传闻之词谓该守签差赴县捉人关令负气告病及追回禀牍换稿另写等语似属不为无因然本司如有意刻责该守何难委员确查禀办而批饬关令自行禀复者意谓府县衅隙已成他人代解不如关令自解如该令覆称并无其事则可以化怨为德将来回任不致参商该守经此番攻错亦可增一番阅厯不致再蹈难事易说之讥而本司公事亦可借此为转舵收帆之地本司成全该守令之本心也不图六月二十五日接该守及关令各一禀府禀惶急申辩不无可矜县禀则将前事一一坐实并赍呈该守亲笔书信二封幕友拟批两面敷衍本司亦以关令业经乞病交卸在即此事得了即了不复追求于该守可谓厚矣不图该守不知进退伺七月十二日关令身故竟敢于十九日复具此哓哓置辩之禀直不知其意欲何为据称前在户部管理饷项有应得平余银八千余两充作公用藩署有案可查无论本司未见此案即有亦分所当然岂能自以为功如果筦库者吞银至八千之多则该守早经获罪矣尚能出守兴安乎至曩年该守借居贡院需索供应西安省城无人不知看守贡院委员至今皆在此事愈辩愈实可以不辩况本司前批所以旁及此事者因该守府试需索供应故引贡院需索供应以证之不然事隔数年早已置之不究岂于今日复行查究耶该守自恃时过境迁独于此一事力请查究是并不知文章宾主之义亦可笑矣至称嗣后如有因案传讯县署丁役应否用签用帖用票且签必何事而后可用伏乞训示等语尤为无理取闹如果丁役诈赃枉法欺主殃民或告发有人或访查有据岂但知府可用火签至县署拏人即知县亦可用火签至府署拏人往年阎文介为鄂臬锁拏官文恭之门丁至今鄂人犹称道之若因州县供给不到遂签差至县署拏人而犹自诩为情法兼尽本司未之前闻该守盖不知关令先已禀复而且亲笔信函俱在司房存案私幸关令已故欲将前事悉指为诬罔为觍颜见人之地亦可谓心劳日拙矣又谓前批巳登秦报欲本司预防后患此非本司所能为力也本司向来毫无成见即如三原德令佳吏也本司批上控呈词偶未及检语侵该令及录详申覆即引咎不遑洛南张故令本司前欲参之后乃爱之重之此皆载在秦报众目共覩者也至前批该守禀词本司实无一毫错处该守欲保全令名惟有致力于躬自厚而薄责于人及止谤莫如自修二语庶可以免后患若再无理取闹则安康之案有关令禀牍及该守亲笔信函在贡院之事有看守贡院之委员在且此二事皆是旁渖该守初禀所请府县分办考试供应乃正文也试问便宜则归诸已吃亏则属诸人该守为有理乎无理乎本司向来文字辣而心地慈姑再宽该守一次倘再无知妄渎勿谓本司不情也该守去冬系已经撤任之员本司到任后禀商抚宪勉予牵复今竟因供给小事使属员病势增剧以至于亡迨其故后不但无抱歉之意且若幸其死而逞其词不仁甚矣况此等谬妄禀词竟敢通禀抚宪意在讦本司前批之不公无良甚矣本司前后批词自谓既公且明虽严不恶所自愧者前司撤之本司复之殊无知人之哲耳仍候抚宪曁臬司批示缴 

　　○批耀州禀 

　　禀及钞件均悉市侩为鬼为蜮是其常情惟有犯必惩庶使奸商知儆此案赵保荣等包土漏厘抗不认罚反使其伙韩惠二人盘踞省城再三捏控又串延安府照磨王文炳驰书请托种种鬼蜮伎俩可笑可憎该牧不惑不惧始终将赵保荣押追务期取足四倍罚款而后已深得惩治奸商之要诀准如所禀札饬咸长两县迅将惠汉林韩儒涛两人拘拏到案押发该州与赵保荣一并惩办示儆至王文炳虽属杂流亦俨然官也乃竟冒昧致函为奸商作说客书词鄙俚自认该官钱局买土二千余两不讳其浑沌无穷之形状阅其信如见其人应援江东孙郎坐无所知之例将该员撤任候参余照所禀办理缴文炳信存 

　　○批富平县详 

　　据详已悉梁戊子以拦路劫抢重情捏词上控刘令审明诬告并不笞责一板以致该民又复控省一诬再诬皆断案宽弛所致也仰将梁戊子勒传到案重笞五百板管押二十日从此可以无事缴原词存 

　　○批官吏房禀词 

　　查候补人员准补某缺未经到任以礼去官可以谓之曾补实缺不得谓之曾任实缺如卢秉钧以即用知县准补平到未到任而丁艰自与曾任实缺丁忧服满者有间现有准补商南未经到任丁忧服满之倪度即其类也至萧镇东以大挑知县借补州同在丁忧服满仍归原省是曾任州同之缺非曾任知县之缺亦与现奉吏部新章不合以上三员均不在新章尽数请补之例该房知照此批 

　　○批渭南县禀 

　　此案情节荒秽已极该令等禀详所述乃于秽亵之中力求驯雅其实王刘氏所为猪狗不如今将其叔王彦邦拟徒又为其夫王彦消立嗣合于例案殊未协于人情好在犯事在　　恩诏以前城旦可期援免过继即彦邦之子遗业免付他人不然以刘氏之淫英秀之奸而犹令杀奸之叔抵罪犯奸之妇抚孤岂人情哉一切准如会详办理奸妇刘氏抱养杨氏之子只准家庭使唤不准觊产渎宗刘氏死后所分产业概归彦邦之子承受即予立案可也缴原词存 

　　●樊山政书卷十 

　　恩施樊增祥嘉父 

　　批雒南县禀 
　　批西安府禀 
　　批华阴县举人李兆鹏等禀词 
　　批澄城县禀 
　　批蒲城县禀 
　　批雒南县禀 
　　批西安府详 
　　批纪典史景星禀 
　　批大荔县禀 
　　批同官县陈令丕业禀 
　　批丁守念敟等禀 
　　批咸阳县成令禀 
　　批商州杨牧宜瀚禀 
　　批咸宁县禀 
　　札官报馆 
　　批同官县彭典史禀 
　　批凤翔县周令丕绅禀 
　　批三原县德令禀 
　　批陇州详 
　　批紫阳县禀 
　　批筹赈局革书杨治泰禀词 
　　批盩厔县学呈送考试学生课卷 
　　批凤翔府禀 
　　批镶白旗生员昆瑞禀词 
　　代洋务局批盩厔县禀 
　　批中部县王令禀 
　　批三原县监生张敬业呈词 
　　批合阳县仇令禀 
　　批泾阳县详 
　　札课吏馆 
　　牌示 
　　批蒲城县李令自理词讼月报清册 
　　批勘中部县路李令禀 
　　批临潼县李令自理词讼月报清册 
　　阅洪李两令判语书后 
　　批朝邑县曾令自理词讼月报清册 
　　札粮务局 
　　牌示 
　　批凤翔府尹守禀 
　　批长安县详 
　　批凤翔盐局委员李令汉源禀 
　　批南郑县禀 
　　批南郑县详 
　　批岐山县禀 
　　批西安府详 
　　批厘税局禀 
　　书王令景峩试卷后 

　　○批雒南县禀 

　　该令发硎之始便如太阿出匣英爽绝仑深为嘉佩所获牛万里黄辛卯两犯研讯得实黄辛卯确系抢劫李长泰致死事主案内首犯其从犯刘石头早已斩枭该犯三载稽诛仍罹天网固见报施不爽亦由缉捕认真此等恶人仰即开具供单克日枭示以快人心至牛万里身为刀匪夺妻抢女畧卖霸争重案累累无人敢问该令试思若郅都赵广汉遇此当用何法治之仰于奉批之日立毙杖下至为简捷本司并非轻视人命特以该令儒者以仁存心平生无一妄语相信有素今乃厯绘其凶恶形状有证有据杖毙何疑其余三犯一任该令斟酌惩办仍详记三大功以示嘉奖诚如该令意不在此特欲旌贤以劝不能耳仍候督抚宪曁臬司潼商道批示缴 

　　○批西安府禀 

　　州县因案科罚例有明禁本司作令戎五年未尝罚人一钱来牍引武功咸阳各一案皆因勒罚激成上控武功因赌酿命案情较重金作赎刑宜若可原至咸阳曹俊有女光绪十七年有与李丑连姻之说并无红庚聘礼事阅十二年李丑无一言道及突于二十九年曹女字人李家构讼此等官司将李丑搒百即结乃竟因局绅张志鉴挟曹俊抗捐城工之嫌媒孽其间成令遂罚曹俊银三百两荒唐万分贤太守主持公道轸念民艰请通饬各属嗣后照案断案不准因事苛罚所言先得我心一俟抚宪批准后即行通饬遵办成令相沿弊习其谬误在未定章以前姑记三大过示儆若通饬后再有犯者定予撤参高令已故勿论曹李讼案仰即日判结分别责释省累切切此缴 

　　○批华阴县举人李兆鹏等禀词 

　　各属署事人员年满更替天下皆然邑绅禀留本官例有明禁兹据禀称刘令瓜代及期而　文庙工程未完捐款未齐请将刘令留至明年交卸等语修理庙宇工巳及半又有邑绅监修何至刘令去任即行中止捐款未收者自可按籍而稽何至换官后即不复催缴尔等皆读书人所言既违例而又无理深为可怪况新选崔令精明干练望而知为能吏岂有收捐小事听其抗缴之理仰各安分回县所请不准此饬 

　　○批澄城县禀 

　　阅禀具见虑患甚深防虞尤密此等流民直以乞食为生逃荒为乐据称该难民李文元等系湖北广济县人四月间在荆门州请得印照六月七日自豫入陕之商南县境转至该县照填男妇大小二百三十四人经该令查点实止一百九十六人核其护照印信有似描摹该令未与钤印极为有识查广济至荆门由江沂汉而上凡千余里始至沙洋沙洋起旱到州又九十里该难民等何以在荆门领照其为伪填无疑且来路既已可疑去路又复无定该令催令速走诚为得计然听其迻流各县终恐滋生事端现值盗案迭出正当严办团保之时岂可令此辈结党成羣逗遛滋事据称该流民等自离澄城即向蒲城泾原而去应飞饬李令雷令德令等于李文元到境之日即行截住分作数起递解回籍如敢不服即将李文元锁解来省听候本司亲讯仍通饬各入境首站以后遇有此等流民务即迎头阻截或分起递籍倘纵令阑入陕境定予谴撤不贷此次该难民等由商南而入刘署令不加拦阻且于伪照上加葢印信听其飘流陕境丐名而盗行试思二百余人到处乞讨其在县城乡镇人烟辐辏处所或不敢公然为非若僻壤荒村客多主少万一滋事岂非伊戚自贻刘畬德应详记两大过示儆俾各首站奉为殷鉴仍候抚宪曁臬司批示缴 

　　○批蒲城县禀 

　　此一起潮北流民前据澄城陈令禀报到司业经通饬各属于奉札之日随地截留分起递解回籍免滋事端兹据该令禀称该流民等词气桀骜行踪剽忽不惟可恶而且可虑本司诚恐各州县专恃汛兵捕快之力未必即能制伏亟应由营务处移会马军刘统领请其迅派马队数棚星夜驰赴泾原一带俟该流民等到境悉数截留由该地方官酌给资粮分作十起递解回籍倘敢抗违即将为首之李文元等三人锁拏来省听候惩办至将来遇有流民过境若在首站即迎头阻截勿放入境若在腹地即随时资递勿令前行均查照本司前札办理勿稍率忽干咎切切仍候抚宪批示缴 

　　○批雒南县禀 

　　禀折均悉此案刘老虎挟胡春升控伊义父之仇纠同石虎儿郭兔娃等抢牛泄忿刀砍事主身死旋又与虎儿兔娃抢蔡方友驮骡抵债虎兔就获首要刘老虎在逃该令到任明立赏限期在必得果于前月杪将该犯及随行之郑建发获案并起获洋枪二枝子药一袋据供两次行劫杀人不讳查此案从犯石虎儿先已拒捕受伤身死郭兔娃监禁华阴若欲质审只可提兔娃来雒无解首犯赴华之理仰即移催刘令迅将兔娃妥解雒南交该令提同刘老虎质究明白即将刘老虎绑赴市曹斩决枭示以惩大憝而快人心兔娃如未持刀伤人但系随同抢夺即照新章锁系巨石十年期满再行禀夺其郑建发一犯重责递籍亦足蔽辜准如所禀办理每阅该令来牍殊有张堪为政乐不可支之意喜秦民得此贤令尤喜吾鄂有此异才也仍候督抚宪曁臬司潼商道批示缴供折存 

　　○批西安府详 

　　与人家事其难甚于谋国妇女无识戚族教唆涉讼公庭照例批饬调处即经官断往往无理者薄责而厚赉有理者受累而折财问官之自命循良者于被讹之家劝令忍让曰全骨肉也于诬告之人酌断财产曰恤贫寡也此等断法几于人人如是而犹自以为厚道为明允本司恨之较贪赃枉法者更加一倍即如此案张张氏呈控张倅到司批府查訉兹据详赍张氏之子鹤龄所书亲笔字据及永断葛藤一纸皆光绪二十六七年所立复据详称已故巴里坤总兵张怀玉有弟怀德病殁于陕遗妻张张氏曁子鹤寿侨寄西安迨张故镇夫人赵氏携子鹤年回陕张氏恳乞收留因令同居共食视侄如子嗣因张氏胞弟大丙身充牙侩觊产刁唆赵为好而成仇张逞诬而兴讼始批同乡调处继由谳局剖断令赵氏出银二千两了事赵氏因其不分曲直不论是非但令出资以谢诬讹岂能降心而从谬断幸于是时时张氏前房长子鹤龄由新疆来陕长跽世母之前卑词请罪赵乃凭同乡里给以路费及捐官授室之资一共三千金由鹤龄书立葛藤字据二纸携其母与弟赴新疆候补以为从此无事矣乃张氏去甫逾年复携鹤寿来陕再肆欺讹此皆当日不讲是非曲直满口全骨肉恤孤寡之腐话致张氏以弱肉为可食以黑暗地狱为可欺可恃一控再控既去复还不绝其根张倅母子之遗业行将罄矣查张氏母家在此鹤龄非其亲生其不肯就养新疆者情也前年相从同去特因诈得三千金既称永绝葛藤不得不蹔离桑梓此殆迫于众口而实非其本心且问此案者亦知讼根何在乎即张氏之弟张大丙是也假使当日发审局将大丙传案痛加扑责将张氏严予谴诃令其母子自向赵氏乞求多寡唯命不遵则笞其弟大丙再不遵则押其子鹤寿此案有不结者耶谳局锢习动称问案不可开花试问此案逮问张大丙亦可谓之开花耶张倅母子忍气挥金含冤控府养雏被啄蓄犬发狂其讼案至今不了者皆往年谳员误之也今日者贤太守遇事持平具录原委详请批示前来仰即转饬谳局龚钮两令将张氏母子传案痛加责詈并将张大丙拘案笞八百板枷号一月勒令鹤寿母子照原立葛藤字据息案迅速前赴新疆如愿在陕居住应令出具切实甘结永远不登张倅之门倘敢抗违不但将鹤寿发县管押并将鹤龄详请新疆抚宪咨革以为世之无良者戒仍将遵批了结情形具报查考嗟乎嗟乎此等案件至为平常庸人漫无是非遂至于此原审此案者请贵府密查其人如尚在局纵不逐出亦不必再令襄讯恐其复害他人也此缴原词一纸清折二扣并存 

　　○批纪典史景星禀 

　　课吏馆非恤嫠局养济院之比可以任人自求要须品学较优方能入选吾陕佐班候补者二百余人若人人禀请入馆安得此大裘广厦覆庇多人耶此风不可开此愿尤不易遂应勿庸议 

　　○批大荔县禀 

　　此一起游民节据城蒲二县以人多势众恐滋事端禀报前来已移请刘统领派拨马队三十人驰赴三原迎头截住交地方官将该游民等分作十起递解回籍兹据禀称为首之李文元等带同男女数十人转至大荔在民人马兆麟家索食及其既去则箱内之银钱衣物俱已羽化经该县签差拏获文元文斌及李九儿到案供词狡展忽认忽翻查城蒲来禀李文元文斌等均自称武生意气骄亢今经该令验得文元两臀旧有板花其为假逃荒为财利之囮媒冒武生为横行之符契明讹酒食暗盗衣银已无疑义仰该令即将该贼严讯追赃期在必得俟缴赃后将九儿重笞递籍文元文斌一留大荔一解蒲城各锁系十年期满递籍管束吾陕青天白日世界断不容魑魅横行迅即遵批严办切切此缴 

　　○批同官县陈令丕业禀 

　　同官县典史想是风水不利接连两任疯痰据禀署典史彭锡书于该令拏获抢犯五名收禁讯办之时辄敢不开监门勒要修监钱一百二十串实属闻所未闻彭锡书着即撤任听候查办该县典史遗缺轮委王绳武署理此缴夹单存 

　　○批丁守念敟等禀 

　　据该同乡官公禀为周故令维祺之妾周萧氏请　旌一案该故令早开八豑岁见数丧妻亡而子继殂子死而孙弗嗣其傫然仅存者二孀媳二女孙而己念不孝莫如无后遂生枯杨之稊而虽老犹尚多情爰有采萧之咏来当腊日命宫带青女之孀容易秋风病榻卧茂陵之雨犹且斟量药饵扶护暄寒论年华则老稺悬殊论恩情则周星未满周令弥留之顷预商放遣之谋而姬俛焉弗答也迨至所天见背顿地长号手办灰钉躬亲含殓盖棺事毕仰药自裁时光绪三十年七月二十四日距周令之殁纔五日也呜呼桥填乌鹊正银州拜织女之期地近马嵬是天宝葬杨妃之处方谓遗言在耳效晚嫁之杨枝岂期大节凛然出小家之碧玉可知天地刚健中正之气不择人而后锺益叹古今爱钱惜死之官曾贱妾之不若悯兹义烈宜予褒扬仰候转详请　旌缴结存 

　　○批咸阳县成令禀 

　　此案前据首府禀请通饬各属不准因案科罚引武功咸阳两案皆因罚款激成上控为证当经本司批准照办并将该令详记大过在案既经记过自应照例饬缴过罚银两乃该令接札后并不细心阅看竟谓本司札提罚款银三百两实属胡涂昏愦试问一面禁止科罚又一面札提罚款天下有此政体耶该令亦系举人出身乃于寻常公牍不能通其文义且此番饬提过罚银两系本司专札该令即冒昧上禀亦祗能专禀本司乃竟通禀抚宪意在揭本司之谬而不自知其胡涂万状也成安着加记三大过实追过罚银两以为举人不通文理者戒仰西安府速饬知照缴 
　　再本日据成令面禀本司前批曹俊有女及将李丑搒百云云均属大谬李丑早已身死而此女实系曹俊之妹乃曹俊之父曹万清之女等语查此案卷宗本司并未寓目亦无人来藩署控告因西安府禀称现署咸阳县成安于李丑与曹俊等婚姻兴讼该城工局绅张志鉴先向曹俊派捐未允成令因罚曹俊银三百两又杜长善二百两等语本司就来禀引申以为既称李丑与曹俊以婚姻涉讼则李丑实有其人而所争者必系曹俊之女语曰不知者不罪似不得以此为本司之过也且府禀所重者在不应断令曹姓出钱勿论曹氏为女为妹为姊为姑为孙女为曾孙女总之无红庚为凭勿论为李丑为李丑长子为李丑次子总之不能以未过红庚之人遽以赖婚兴讼该令捉上司之短斤斤焉辩李丑之存殁争曹女之辈行亦可谓不揣其本而齐其末矣且该令于札文并未看清遽行通禀又复来省面质迨本司口讲指画谓札文内开明系过罚银两该令始自知错误而去已而复请抽回原禀且谓抚宪及臬司处俱已抽回似此起灭自由视公事如儿戏直不知抽换官文书是何处分其荒唐迷谬实为吾陕所罕见查该令光绪二十六年犹是一本地举人二十七年因刷印进呈书籍经沈学使奏保知州即在　　行在引　　见到省虽到省仍在家也虽在家已候补也二十八年即得泾阳厘差二十九年差满即署咸阳知县通省正佐六七百员发迹之骤与得差得缺之速且优孰有如该令者至问答何能则不过一奔走才同寅中文章政事高出该令千百倍及十倍而遇合弗如者盖不知凡几也该令福过灾生竟有如此谬妄举动此后若再贪求不已任性妄为吾不知其所终矣仰西安府传至府署面加训斥至擅抽各署已投之禀应如何量予处分以昭烱戒之处仰该府一并核议通详勿稍徇纵切切再批 

　　○批商州杨牧宜瀚禀 

　　禀及供折均悉查柯恒东王元仁吴道明等听从在逃之王权子于本年三月十七日伙窃严永和家临时行强捆缚事主抢掳多赃二十二日复至杨老二家撞门入室刀伤事主如前捆缚摉劫钱布六日之内两次行劫经该署牧陆续缉获该三犯到案因后案而究出前案并传两家事主认赃给领犯供碻凿毫无遁饰此等凶顽剧贼亟应早正典刑传首犯事地方以昭炯戒仰于奉批之日即将该三犯一并正法枭示仍严缉首犯王权子务获严办勿俾漏网仍候督抚宪曁臬司潼商道批示缴供折夹单存 
　　鞫案心细如发丝丝入扣深可嘉佩又批 

　　○批咸宁县禀 

　　据禀已悉此案张文彬挑运轧花机器经过东关厘局漏不报税迨经局员验明谕令照熟铁货物完厘文彬已认交矣及投公盛行以后忽由行伙岳朝基送来江汉关税单及公泰洋行名片各一纸经该印委等细心究诘税单的系假造情节种种支离张文彬被驳无词自愿认罚查商人贪利漏厘尚是常情可以照章加罚了结惟公盛行于文彬认完铁厘以后伪造税单名片挟局抗厘其居心深堪痛恨张文彬俟罚款交清即行释放公盛行着追取行帖即日查封行伙岳姓不得保释候本司咨请江汉关道查明税单果系伪造即将岳朝基照例从重拟办以儆奸欺该印委办事认真研求入细得禀慰悦缴 

　　○札官报馆 

　　本司最服膺圣训曰人莫不饮食鲜能知味吾师张抱冰先生论诗亦曰讲神韵不若讲神味由是以思无味之人不可交无味之事不必做无味之文不足观也明矣自秦报刊刻公牍批判办公所司钞录官报馆司选刻要必有异于寻常通稿者始足令阅者醒目乃昨见三十三册秦报内有批咸宁所上张梁氏一案详文此系书办照例拟批而竟钞之送之选之刻之不解诸君子何以深赏此无味之味也天下最坏最可恨者是书办习气凡事俱有老套头照本宣歌腐烂陈旧而无本事无墨水者奉为科律以为当行能品鄙人一生深恶此种滥套每一动笔大半言人之所不言忌我者皆以为何必如此然天下知味者亦往往有刘邕之嗜秦报既经改定章程所谓今日之事我为政其深中吏毒者既为本司属员纵使腹诽亦只可面从勿得故事违拗即如十四册秦报本司牌示各州县不得藉办差赔累擅动偿款一事报章不刻牌示而刻咨文必要将书办滥话添入其文曰除牌示外合行移咨为此合咨贵局烦照来咨事理云云试问此语有何趣味而必舍彼登此耶经此次明白札饬以后倘再染书办习气妄将无味之例稿填入秦报取人憎厌者本司亦不复与之怄气惟有一字诀曰撤切切此札 

　　○批同官县彭典史禀 

　　该员业经撤任候参乃上此乞假就医之禀前日之禀画虎不成此次所禀画蛇添足发禀日期自用朱笔填写足征痰气仕途冗杂无所不有可为浩叹缴 

　　○批凤翔县周令丕绅禀 

　　咸阳抢骡杀人之强盗贵署县远在数百里外代为缉获深可钦佩大凡协缉文书通行各属认真缉拏者百不得一以其无关考成彼身负四参处分不破案者其常而况事不干已之邻封获固有功不获谁能见罪故协缉往往有名无实也此案冯建汝即冯建胜与刘葆堂在咸阳渡船上偶遇骑骡过渡之人即伙谋抢劫赶至僻处建汝先用马刀砍伤其人肩臂刘葆堂亦用马刀连砍其膝盖殒命夺骡同逸至陇州卖银俵分刘葆堂旋在省城被获审明处斩从凶甫戮首盗旋擒仰即迅解咸阳讯明正法以惩凶暴至所供挟仇谋殴刘葆堂在咸阳并无此供显系狡避不必听也贵署县先记大功三次通饬各属皆宜以凤翔为法则吾秦不复患盗矣仍候督抚宪曁臬司批示缴 

　　○批三原县德令禀 

　　天下虚心而能自疚者必君子也传有之惟善人能受尽言前者泾原争界一事在两贤各欲划清地段在鄙人疑其规避四参其地近原而远泾故以该令不即勘缉为过向来批牍于诘奸捕盗诸案往往用激将法看似语言过火实欲作其气而收其功也该令两年洋县舆诵翕然号称众母三原移治益慎益勤至于两出劫案以公事言则曰事前未能防范事后未能弋获其实会匪游勇图财行劫何人运气不佳即出在何人境内本司作令时亦因四参销去两级是盗案之有无原不足定官声之佳恶要须视其平日之勤惰与事后缉拏之紧慢耳三原城内抢案情节较重而该令登时捉获两贼则当与无获者有别故彼时不即撤任近因限满首要未得解任示儆该令欣然受之不惟毫无忿狷且上禀自陈以本司前次严批未登秦报恐外间疑其不公应以补登为是贤哉蘧大夫非真有寡过未能之意不能为此言也今再就前案申言之吾三人俱有过地本泾阳而定谓非泾阳赵令过也地虽泾阳而近在三原城外该令畛域自分不即勘验该令过也本司臆度距原三里必系原地不待查明即将该令痛斥本司亦过也吾辈知过则必改过秦报之不刻前批乃本司改过也本司有过惟恐同人不肯规正岂有自以为是之理愿该令勿多心也近大学堂缺一提调业经禀商抚宪俟该令回省即入堂当差吾辈在任日劳攘于民词吏牍蹔尔还省料理学堂事亦自有味记得本司曩年起服入都见李会稽师呈诗云还京即是女归宁师笑其罕譬雅切今贤者回省亦有此意境否缴 

　　○批陇州详 

　　武生之作奸犯科几于十人而九此案郝恒升霸奸诬窃被押潜逃诚乡里之蠹虫亦武生之惯技兹据详请斥革究办前来革则革矣案经讯明无可再究亦不必照案拟办徒费笔墨仰凤翔府转饬该署牧奉批之日即将该革生痛加笞责锁系巨石二年期满察看禀夺仍候抚宪批示缴 

　　○批紫阳县禀 

　　单禀阅悉该学训导李莹身后萧然无力归葬嬛嬛孤寡生死两难姑于势难博济之中筹一惠而不费之法查该学学田十月内即可收租十余石而今冬必有院考可收印红钱文此缺蹔不委员接署即仰该令兼摄所有该学应得之款由该令经收悉交其妻为养生送死之费俟院考已过印红收齐再行委署此缴 

　　○批筹赈局革书杨治泰禀词 

　　察阅来禀大有要挟之势万一尔无病而死筹赈局即不办事乎尔等以本司为何如人胡涂万状杨治泰着递解蒲城重责五百板交保管束局事另派经承承办此饬此等可恶万分之禀词局员代为转送一并申饬 

　　○批盩厔县学呈送考试学生课卷 

　　各属生童均由各牧令考试申送盩厔崔令前已申送数人何以该学复行补送外属县厅营学同在一城断不可各存意见即如此一事本系没要紧事然县令与教官各不相谋将来偶有交涉事件势必龃龉无疑且披阅两卷均不见佳如云文王战于崇墉岂非笑话辙字作辄论题挖补该学官俱以为可取耶原卷及册一并发还以后考送学生仍应商同知县办理毋得自分畛域切切此缴 

　　○批凤翔府禀 

　　据禀已悉事贵得人人惟其才有用之才又须肯为我用方能日起有功该守督办凤翔盐务各要卡委员必须该守自择乃如臂之使指来牍所举三人张家骥专办神鹻勿庸议矣王玉堂本司不知其人岂孙玉堂之讹耶邱令老成谙练素所心赏应即委令接办天堂寺盐务张令炳华所以不委他缺必委凤翔属县者正欲借资熟手虽署缺而兼奉差所有郿县左近一切派销加价事宜仍应责成该令悉心经理本司尝谓得其人则一人可兼数事不得其人则一事难倒数人惟该守能知此意也仍候抚宪曁督销局批示缴 

　　○批镶白旗生员昆瑞禀词 

　　此案前后情节本司早已洞悉尔家三千金血本交王纪瑞领开烟钱店化为乌有今又令尔认还土账四百金孤寡余赀能有几何奸伙骗土卖东徒因其家贫无力遂令东家除本银不计外再为代还骗账亦可怜矣仰咸宁县照昆瑞所禀将王纪瑞所开烟铺及街基地亩一齐估价抵债勿令昆瑞受累切切词发仍缴 

　　○代洋务局批盩厔县禀 

　　单禀已悉民教之事全系乎地方官之一心无事时中外一家有事时持平办理中国今日被人欺压至此皆由从前一味自尊自大自怙自是所致其各处教案亦多由有激而成激变不过两途媚洋者民不平袒民者教不服如果州县真有是非曲直案案持平有何教案可办该令此禀谓盩厔教士胡定邦纵容教民欺压百姓请本局转致高陵总教堂将胡教士另调他处等语查盩厔曾前令因到任之始张贴告示有意刻待教民至滋龃龉不克久于其任该令初到与教堂毫无意见冀得彼此相安乃到任即有此禀深非上游所望夫公事不可无据对外国人言尤不可以无据该令来禀但曰纵容曰欺压曰下乡时约保纷纷赴愬且作危词曰其患将不可测究竟教士所纵容者何事教民所欺压者何人纷纷赴愬者有何巨创沈冤得何真凭确据一概不能指实如果即据来禀达之高陵教堂该堂函索纵容欺压之实据本局何以应之是此禀不惟冒昧而且胡涂在该署令之意不过欲于莅任之初先将教士撤换藉以讨好于百姓示威于教民仍是二十年前混沌未凿之习气殊未知我欲撤换主教未必听从即使听从能保后来者必胜于前乎万一另换之人其纵容更甚于胡定邦该令又将如何本局非畏而庇之特事贵平情不可空言无据该令接曾令下手与教士无怨无德正好趁此时开诚布公与之订约各除袒获之私一以持平为主教士固不可偏信教民一面之词县令亦岂可偏信百姓一面之词彼此胸次空空洞洞百姓是则伸民而抑教教民是则伸教而抑民有何难了之案乎如果该教士理谕不能情感不可在该令任内实有纵容欺压之案据然后就案上禀本局方可据以相争若该令自觉才不胜任日抱不测之忧尽可禀请交卸前年唐骅路署郿县亦谓教民会匪彼此交哄祸且不测及委张令炳华代之晏然无事为政在人岂不信哉大凡讼师作呈词空空无据专以危言恐吓者不惟自取驳斥抑且惹人憎怒不意该令作禀亦染陕西不通讼师之恶习深可愤诧缴 

　　○批中部县王令禀 

　　仅一土桥何至需银一千二百余两之多现在库储奇绌而各州县于地方桥道工程动辄请款实堪痛恨仰候另委妥员切实勘估来禀文理不通足见该令胸无墨水缴 

　　○批三原县监生张敬业呈词 

　　禀词殊欠明晰据称尔父在日持出本银一千三百两交李瑞林开设德盛新行甫及四年即获利一万有余嗣尔故父又将已身四厘生意拨归瑞林名下冀其日后关顾孤寡迨尔父身故瑞林竟将尔应得红利分毫不付鲸吞四万余金之多所呈殊无情理德盛新行开自何年系何买卖何以千金之本四年即赚万金既称尔父年衰子幼托孤于彼尔今已三十五岁似乎开行获利总在二十年前前赚万金作为护本则是尔父在日徒有开行获利之虚名而未获丝毫之实惠尔父之故故在何年尔年几何何以生意如此兴隆而东家毫无沾溉十五年前尔年已二十不为小矣陕省号规三年一清账若瑞林欺孤专利尔早应具控公庭何至隐忍十余年之久始行呈诉迨至控州集讯如果瑞林鲸吞属实杨署牧才明守洁岂不能立判是非而尔既起讼端应呈铁据何以转将合同及万金账簿匿而不献所呈均堪驳斥必欲终讼仰照指驳各节明白禀复候夺此呈有意颟顸其词照例不准 

　　○批合阳县仇令禀 

　　兴办学堂诚为当务之急而其弊有二东南各省民智早开官私学舍其比如栉人习和文士多横议西学好处一无所知一无所能而专以平权自由之谬说互相夸煽此偏于新学之弊也西北如吾陕者士风朴僿地远江流耳目囿于乡鄙心力尽于时文加以俗俭民穷人无远志一旦废八股讲时务怯者不肯来来者不可学比比皆是此局于旧学之弊也且以书院改学堂经费恒虞不足就地筹捐苦无为炊之米是以新章诞布两载于兹虽实心办理者亦自有人而斋舍粗立经费无著者又比比皆是风气之不开浑沌之难凿事固不容勉强亦难任其因循综其规画之成不成与办理之效不效则信乎为政在人矣学堂之难难在无学生又难在无教习通都大邑招考诚不乏人若荒僻小县秀才犹不知书而况童穉故曰无学生也既改书院为学堂则乡塾师不任教育当取稍习时务者为之师而天文舆地西文西语就地取材百不获一聘之远方无此力量故曰无教习也然此皆不足难所难者仍在有本有文实心办事之地方官官得其人不学可教之使学无师则身自为师官非其人纵使身居大邑人才盛而物力充而座鲜佳宾胸无墨水虽欲兴学从何下手虽欲课士谁为发题吾陕各属小学堂若商州鄜州绥德永寿临潼渭南朝邑紫阳诸牧令皆苦心经营各各有所成就虽规模有广狭程度有浅深要皆是个中人故禀牍说得亲切学务办得实在兹接贵县来牍二年以来悉心规画绝不求知今当去任之时乃始开折列表禀祈立案前来凡所敷陈皆如吾意中所欲言勿谓是小学堂学问经济已露豹斑君才岂止百里耶禀及表折俱登秦报俾仕而不学者知所仿效鄙人此批附以传矣抑各属不能办学堂者亦未必无好官特读书不多故于此事隔膜苟能见贤思齐亦可相观而善且学术虽差而能尽心民事则犹有可取君子用人不能求备况七十余厅州县安得如许仕学兼优者而用之惟过庸过猾之吏不能教士又不能理民甚而至于虐民则老夫决不能恕矣贵县另单所禀以息肩为幸现已委君课吏馆分校吾陕吏才胜学堂数倍得君以三益资之其功效当什伯于合阳也程令已来省当催令速行勿念缴 

　　○批泾阳县详 

　　饥寒起盗心人之常情此案赵杨氏携子拾花路过马宽心地内余桃栖亩四顾无人遂令其子偷拾一笼适遇宽心至止将其母子捉获投约送还其夫赵登孝管束登孝斥骂妻子不应作贼杨氏羞惭仰药而死肇端极细视命何轻登孝宽心诚不得为有过而杨氏不为不可怜也夫遇便拾花与摘食田园瓜果相似非真盗窃也若以古人送蒿一车置笋一束之事例之直可相安无事而彼此见小遂酿衅端观于被骂而轻生则知其尚有廉耻知耻而行窃则知其迫于饥寒以饥寒之故而死一有廉耻之人吾所以重为杨氏惜也应令宽心赙贱二十串既助丧费且解冤孽也仰即遵照缴 

　　○札课吏馆 

　　札禀吏馆稽查委员知悉本日据提调面回馆中近有闲人阑入居住闻之不胜诧异问何人容留则仍是馆员延请入内代为点书点律查馆员读书所以必须点勘者盖手到则眼到眼到则口到手口眼俱到则心亦到此读书定法也若他人代点与自已何与此如看人噉饭无补我腹之枵借衣见宾终露悬鹑之丑本监督等留意真才而馆员敢如此欺罔良可恨也自今年开馆以来人皆曰吾秦课吏较他省为有实数月之间得缺得差者肩背相望不图我以成材期之而馆员以作伪报之以情理论则为无良以居心行事言则为无耻而甘于自弃此等败类馆中度亦无多亟应激底清查以免自毁招牌败坏风气该委员有稽查之责而竟形同木偶熟视无言若非首府遇事认真吾馆势必倒败而后己痛恨之余合亟札饬札到仰该员立将潜匿斋舍代为点书之鎗手拏交咸长两县笞责枷号其延请鎗替之员严切查明据实禀复倘再徇庇除将该员撤差外仍当另委妥员查办凛速此札 

　　○牌示 

　　监督示同学诸君知悉前因首府面称馆中有外人阑入代为点书之弊本司以吾馆方刻意求实岂可如此作伪当饬稽查委员严切查明据实禀复昨据韩典史覆称并无其事本司意犹未信本日据分校蔡令李令面称各馆员虽学有浅深然无不恪守馆规手披口诵实无代倩之弊亦无在馆寄住之人并称馆员络绎奉委出省凡在馆者谁不各欲见长岂肯授人口实此言自属可信今年馆中得差得缺数月之内已有十人在上司雅意求才而局外岂无侧目造作蜚语亦系常情本司与首府皆苦心提倡极力甄扬闻此流言岂有不澈底清查之理今既查无其事断不能仿书办文章以查无实据事出有因二语屏黜一二人以沽两面俱圆之誉凡我同学安心读书用已所当尽之功守无则加勉之训亦御寒重裘之意也勿违须牌 

　　○批蒲城县李令自理词讼月报清册 

　　册开八月分自理词讼六起案案持平恰如吾意中所欲出如李宗恺欠刘姓钱三十五串三十年来利倍于本则令还三十千了事阎七娃欺阎青娃痴呆诱租其地兼用其骡经青娃之兄弟告案则令七娃全数退还并不准素牛工耕种费成应章有一妹先适汪姓得受财礼唆令其妹在夫家种命私逃被汪家退回则又另卖与原成儿为妻又得受财礼又唆其妹投井种命捞救得生反控成儿逼妹废命该令将应章痛责其妹仍交本夫管束永断兄妹往来痛快之至校好刚之寡居堂弟妇校刘氏携子侨寓省城原籍地亩交好刚管种同村校六儿忽称刘氏在省借伊钱十八串指地为质逼令好刚让地及问刘氏现在何处则称遍找未见既未见面何从借钱该令断令自寻刘氏索钱不准隔手索地灵妙已极郭芸福之女凭媒张近喜许给黄茂仓之子为婚得受礼银四十四两有庚帖为凭芸福旋故其弟兰福昧婚不认经该令讯明媒证验明红庚即将兰福重责断令黄茂仓择吉为子完姻兰福不得抗阻原屈氏夫故乏嗣收养异姓子福娃为嗣族弟原礼娃唆令屈氏驱逐福娃自任生养死葬屈氏信之将地二十余亩付伊经种礼娃得地到手全行吞昧经该令枷责示儆饬将地亩全数退还屈氏另择昭穆相当者承继以上各案看似平平无奇然身坐堂皇一问即明一明即断一断即了是非曲直较然明白亦甚不易矣特为拈出登报俾初登仕版者考镜焉 

　　○批勘中部县路李令禀 

　　据单禀已悉该令此次奉委查勘中部路工本属两难若谓原估毫无浮冒则本司难欺若谓培修所费无多又恐同寅获咎迁就其间将原估一千二百金减去七百请发五百金以资修补等语其实王令之因贪生妄藉事抽吞本司早己洞悉此路本系山沟之间天生土梁而捏称土桥已属任情欺罔该土梁两旁侵削中间极窄处仅剩尺余左右帮培就沟取土无须运费但用人工通共十五丈并非平地填桥不过两旁培厚该县不通车辆人畜行走无取过宽若如原估之数则是每一丈需库平银八十两荒唐已极且既云舍此别无他径而王令原禀又谓别开便路一条试问此一条便路又在何处似此贪欺蒙昧实堪痛恨姑念业已动工勉泼银二百两仰王令觍颜具领仍记大过两次示惩此缴夹单存 

　　○批临潼县李令自理词讼月报清册 

　　查各属月报自理词讼大率类列两三案塞责事皆极没要紧之事问案者易了结造册者亦易申叙若情节稍多供证较繁即不肯造报盖幕友文理平常叙事不能清晰更恐判断未允致干驳斥庸幕庸吏不望褒奖但求免于训责此月报所以半属具文也若真能裁断真有本领之人则不然其寻常案件三五行即了者决不上报譬如请客共饭蒸百令而煮刀豆岂堪咀嚼耶故好手月报册案情惟恐不轇轕词证惟恐不繁多因其情节支离愈见断才敏妙此册类列六案大半头绪纠纷曲直互见而一一分肌劈理斧以斯之断者公明讼者悦服阅者惬心贵当大抵道理本极平实见得到说得出刁狡者驳得倒胡涂者唤得醒天下事似易而实难者无过此矣若月报皆如临潼与食侧生果何异而无如百合刀豆之太多也缴 

　　○阅洪李两令判语书后 

　　李令刑名好手由幕而官判断精审久充律学分校同寅多受其益此次秦报所刻疑窃看语及卖妻判词洪令原本已佳李令批改则更进一层天下无论何事均以心知其意为难李令可谓深知律意如看语云因疑而问并非因疑而诬凡作公牍均须有此等筋节语方为颠扑不破官幕皆宜师法惟韩德元卖妻舒氏又另买孀妇岳氏货之共得价三百千因房东李添成扣收赌帐致讼到官李令拟判将德元添成照与贩人口例拟杖一百徒三年是矣惟称岳氏舒氏应离异归宗财礼追还娶主免议此于例虽合而于情未安也查德元夫妇由皖至豫因流落而卖休岳氏亦襄阳媰孀流转贩卖若照例与娶主离异岳氏本无夫之人舒氏虽有夫而实无夫若各还原籍不知其母家有人与否况娶主刘姓徐姓既各以百数十千买人其如意可知两妇得所亦可知与其断离而仍无所归何如断归后夫俾各得其所之为愈也断案与办案不同不必尽拘成例当以简当为主吾恐各同寅遇此等案墨守此条转生波累因书此以质李君且告同寅也然此特为娶主不知情者而言若谋娶者又不在此例惠心人辩之 

　　○批朝邑县曾令自理词讼月报清册 

　　通阅册报四案准情酌理语语持平该令本系关中能手在首县时耒采隐然偶有贤智之过不为盛德之累论者或谓其有偏处有刻处有刑罚过重处本司亦时相规切该令能受尽言则能吏而善人矣册开田见龙张振铎皆无赖之尤矫诬已甚该令讯明后仅予薄责殆有鉴于刑重之言而日进于德化耶忆鄙人初改官时孝达师问曰子为政何以对曰以仁师喜曰得之矣人心不慈祥既贼民而亦害已吾终身诵之特世风益薄害马当除故治邑尚严其初颇有不谅者久亦知其无他尝谓作官有何奇节勿讨好勿沽名行其心所安求其事之是知过决改见贤思齐如是焉已矣至偏之一字何人蔑有鄙人即不敢自信毫无偏谬且恐偏谬不少耳人在下位易开直言友朋规益上司责让皆药石也若本司以虚名骤躐高位自抚宪外孰肯告以过者不自虚心将成过府愿同寅勿以訑訑待我也缘读该令案牍见其论断之平知其学养之进因有感于人苟稍有偏执则皆不敢进言既戒同寅还复自念吾属同官一省如同在一舟官职大小偶然事耳我既以直谅待人亦愿人以直谅待我所以丙夜篝灯批牍不倦者正以蚓投鱼之意也意有所触聊复发之此缴 

　　○札粮务局 

　　札粮务局提调文案两仓委员及咸宁长安县刘胡令知悉照得陕西督粮道员缺经抚宪奏请裁撤所有道仓一切收放事宜归并藩司衙门办理现值改章伊始当体抚宪奏裁之本意定化私为公因利而利之章程凡事以更始为难而破俗论袪积弊夺中饱以归公家尤为不易此次裁缺非抚宪毅立不能则此次改章本司与在事诸君亦非运以精心持以定见不可试问道缺何以裁为筹款也款于何出则夺中饱以归公家是矣查庚辛大祲以后粮道缺分已非甚优而抚宪昔任是缺又报效四万金为旗屯之费今疏请裁缺约略以十万金为衡除四万外须岁筹六万金解济京饷此六万金何出则曰粮道之进款也管仓幕友委员以及红单房经承之出息也以此四项归公六万之数似属有盈无绌惟是永丰敬录两仓蠹弊已深势成积重幕委犹为传舍书斗几若世官一旦拔除初则请托哀鸣继则浮言煽动以及暗中作祟百计求复者乃事势所必至也须知　朝廷忍变二三百年之法举粮道而裁之吾属乃畏红单房之书办仍使窟穴于两仓转移于司署以遂其把持吸吮之私上何以对　朝廷下何以对粮道是仅仅夺同寅之所入而仓蠹之中饱如故也是以本司禀承抚宪决意一洗而空如有言红单房不可裁者老夫必亲唾其面好在流俗人虽多而与吾同志者亦不少今开办之始暂以往年舆图馆改为粮务局内设提调一文案二熟悉仓务之幕友一东西两仓各委正班一员佐班东三员西六员各予薪修仓中出息一概化私为官纤毫不得分润此所谓自立于不败之地也红单实收两房一概裁革自本司受事之日为始该房出息全以充饷至局中仓中写算需人由本司另行招考其两仓斗级等人约在一千以外徒滋耗蠹无益事情亦宜严加沙汰分别去留期于足用而止至红单房以下通同弄弊者则有包粮铺大半即红单房所开引蔓蟠根亏官结吏剥民克兵而不可止此曹托名商铺谊难一并查封本司以为吾陕既有官钱铺何不可开官粮铺今拟遴委廉干正班二员慎选铺伙于东西两仓各设一官粮铺如官盐之减价敌枭如官米之减成平粜庶军民不招自至而奸商不禁自除此本司开办粮务局之大畧也至于化私为官一切详细章程则惟在事诸君子是赖局中仓中诸寅好皆本司与抚宪平日深信不疑之人而咸宁刘令长安胡令因鄙人受事竭力赞襄询访弊端极为详实当兹开办之始多一人之智识增鄙人一分聪明多一人之谋议增公家一分利益应即添请入局共相谘度明知首邑事繁然止借重一时俟开办章程拟定办有头绪即可息肩查仓中出息无他不过曰斛面也仓底也土粮也样粮也牌价也买片也倒廒也曩操之于吏则为私今夺之于吏则为公自来兴利除弊往往利即伏于弊中弊尽而利亦与之俱尽今本司志在因弊以求利取向来肥己之私财作永远奉公之的款仰提调以次诸君子会同两县悉心条议随时惠商勿惑浮言勿畏疑谤善归吾友过在鄙人务于三日之内将大概规模先为厘定以后随时斟酌总期有利无弊而止盖事属创始经众议而后成设疑有未融虽十反而不厌本司去弊用实力而受善用虚心同心如兰勿我遐弃幸甚切切此札 

　　○牌示 

　　照得西安粮道裁缺无去官留吏之理今自九月二十八本司接办粮务之日起所有粮道衙门红单实收两房一并裁撤该两房经书人等赶将一切档案文卷捡齐送交粮务局文案会同仓员幕友点收如有短少抽匿情事一经查出仍惟该书等是问各该书办交清以后名自安分回家另图恒业至本局及两仓需用清书由本司另外出示招考凡工于写算者先期来局报名于十月初三日辰刻在藩署面试朱注云去其旧染之污而自新即此意也勿违特示 

　　○批凤翔府尹守禀 

　　盘根错节乃别利器该守于凤局糜烂之后管领八百余万屯积不售之盐积压三十余万串钱之本乃竟一举而派销净尽民不怨讟本不虚悬此等材具殆姚崇刘晏之亚匹也后乃归功僚友致美嘉师抑知属员视上官为步趋百姓与贤守同忧乐乎此事若使本司承乏决不如该守之英爽敏妙举重若轻一生低首谢宣城不惟年不及才尤不逮也县仓以积粮者屯盐致各廒积受咸湿渐形朽败今冬收粮在即亟宜修补整洁以利仓储准即动用盐款早日鸠工营缮为要仍候抚宪批示缴 

　　○批长安县详 

　　此案昨据商州杨署牧详请销案前来叙述前后情节至为详尽判断亦极允协本司微觉于逞刁越控之邓见举不无过于宽纵之处详称毛女幼许见举之子属实今被其母于肇讼后别字革役殷魁婚娶逾年势难反璧因令殷魁与原媒等共持出钱四十串交见举具领夫见举岂得为无罪哉毛女之别嫁皆见举自贻伊阻也查杨署牧来详声称毛女十八身已长成而邓子眇小若孩稚其外母憎之及毛女父死邓姓不相吊问一旦与女母路遇互相诟厉见举旋即纠邀徒党黑夜抢亲将毛女从卧床夺去其子童騃不能婚配仍童养于家经毛女母兄控县山阳刘令将毛女断回母家传证覆讯见举从此避匿吴德义母子乘隙赖婚别招殷魁为婿迨二番涉讼则毛女绿叶成阴矣夫既缔姻盟而不通来往犹过之小者也口角以后夤夜纠人刁抢未婚之女此与强盗何异杨牧刘令均重责殷魁判令出钱了案谓其身在公门明知毛女为有夫之女而悍然娶之责革罚锾宜矣而于见举但悯其人财两空而不究其始而忘亲继而抢亲之罪反若惧其上控多以钱饵之而不知适以资其蔓讼也今见举羁管长安业经?月自作之孽已足弊辜仰即递回山阳由刘令交保管束刘令审断此案甚为明允而不意竟有一见毛女魂飞天外之诬作呈之张列宿仰胡令到商州任后将该讼棍重责五百板锁系空房勿令与待质者相羼杂可也此缴 

　　○批凤翔盐局委员李令汉源禀 

　　据禀凤属派销盐斤现已发出六百余万存仓者不到二百万斤该令受事之初即能敦劝同寅妥速集事固由伊傅两守后先济美亦见该令佐佑有方深堪嘉尚惟领盐将终收价伊始宽严缓急务须操纵得宜仰即帮同傅守始终慎勤将事俾盐本早日珠还是为至要此缴 

　　○批南郑县禀 

　　禀及供折均悉张没耳罪大恶极仰汉中府恩守于奉批之日立即提犯覆讯明确就近禀明陕安道将张没耳即行正法传首犯事地方悬竿示众何发治林小巴偶未伤人至死得逃显戳其实皆死不足惜之贼也应即永远锁系仍严缉逸犯李春娃务获究办以儆凶徒该令捕治羣凶为民除暴应记大功三次以示奖励仍候抚宪批示缴供折存 

　　○批南郑县详 

　　何林二犯如果因病身死是天诛也何快如之一切照例饬医调治务痊套话全用不着此缴 

　　○批岐山县禀 

　　该令果将王摇摇拏获不胜快慰仰即解赴凤翔府由尹守提同晁黑狗当堂质究明确开具供折将两凶一并正法枭示以寒匪胆而快人心仍严拏首犯李猪娃务获究报该令详记三大功从前记过虚分并予销除以彰公允仍候督抚宪批示缴 

　　○批西安府详 

　　昔鬼子母食人佛将其爱子寘琉璃钵中鬼母涕泣悔过贵府此详亦是一幅揭钵图也张张氏恃泼讹银欺其嫂侄皆从前宽纵使然今枷其弟大丙又押其子鹤寿该氏有不遵断具结者乎世之听讼者每见一泼妇上堂则畏之如虎应以此详与一干无用州县作再造丸此缴 

　　○批厘税局禀 

　　所禀恐不无过火之处龙驹寨厘员程守文章政事冠绝一时小试于榷货之场何至豪无体察竟致百货山积众议沸腾况定章寨局查验甘票以百日为期不为不宽本年雨水较多道路迁延其偶也非其常也此在随时体恤固不可逾限即罚亦不能竟无限制盖雨水泥淖阻滞行商固宜少为宽假而贩夫脚户任意迁延借口于道澝难行以冀破我百日之限者恐亦在所不免应仰程守查照来禀所云所有甘货到寨已完厘而待验票者是否有意迁延抑真阻于雨水分别查明放行以恤商艰而免屯积然亦不得受奸侩之欺自弛其一定之限天下固无死法亦不可过于活动惟该守心知其意也禀发仍缴 

　　○书王令景峩试卷后 

　　呜呼时至今日殆无可措手之日乎毗于旧者谓中国自有制度西人之学皆窃我圣帝明王之绪余以致富强毗于新者则欲一切规仿西人学西学行西政习西艺居处饮食衣服无不效之以彼新机之解驳岂不胜于故步之自封然而择之无方也行之无序也徒歆羡乎外人而不自度其能否也忘其高卑远迩之程度而侥幸于速成也夫人无论中西种无论黄白其资性未尝不同西人心力所到之处谓华人必不能到不必若是之自贬也仰有不同者数端不可不辩泰西各国后先开辟以来纔一千八九百年中国邃古勿论自尧以来已三四千年以彼之朝当吾之午以彼之午当吾之晡天地之锺毓人物之蕃殖彼方壮盛吾已衰迟此气运之异也欧美诸洲岛国林立不有奇技异能则君不能自保其国民不能自赡其身是以各竭其智力以求通微入化之学极智刱巧述之致因富国而兴商务因保商而厚兵力因商战必需人才人才必需教育而徧设大小蒙养诸学堂使人人皆有爱国之心皆知立国之本与夫交邻互市保邦致治之所以然任官惟其才论事求其是国有大事下议院条其可否上议院定其从违而君若相折衷焉盖其国无不学之君无不学之臣无不学之士与民此议院之所以开而议员之所以有益人国也中国自祖龙愚黔首而汉之经术隋唐以后之科目皆欲举天下聪明才智之士驱而纳诸无用之域而我得万世为天下君故唐文皇有英雄入彀之言宋太宗有纂辑御览之命自前明用时文取士至我　朝嘉道以后文字之腐烂已极人才之阘冗亦无复加矣作者此文昧于审己而专欲效人谓用人行政听言一切当归诸议院又谓古之中国治以人今之西人治以议夫人与议岂可分而为二哉得其人则议可行非其人则议无当断断然矣中国以四万万人料之妇孺去其半此一半中兵农工商杂户舆隶僧道之属什去六七所谓读书识字附属于仕籍黉校者不过数十万人此数十万人中虽读书而无所知虽入官而无所能者又什去六七此外非旧党即新党中立不倚者落落然百中之一二耳以外人凌轹若彼中国孱薾若此议院既开知难者谁敢卤莽从事则入院者大率喜事之人其旧者持谬论而自附于圣贤其新者习野言而自薄其祖父一则涂羹尘饭一则客慧狂华新旧议不合而党祸成上下意不同而纪纲破呜呼西人惟恐一民不智中国惟恐一人不愚千百年来造士取士之法若漆雪之不侔水火之相反而欲以泰西议院之制望诸中国未尝开智之人是犹效矉以示妍揠苗而助长也不其惑欤或曰由子之言议院终不可开耶曰有西人之智则可无西人之智则乱且建言与听言相需而成者也今下议院鲜智士而上议院乏断才纷纷藉籍者谋之泄泄沓沓者断之江夏王锋所谓欲益反弊也新学家皆曰今曰是过渡时代夫所谓过渡者由此岸达彼岸方及中流之时也全国之人方半济于风涛之中半立于崩沙之上而欲学彼岸之人之坦行捷步正坐危言是又责婴乳以掇巍科策病夫以行万里必不能矣或曰如子所言则前之科目取士者皆非欤曰彼一时此一时也中国厯朝以来皆以一人坐制天下惟恐奇杰之士逞其嚣然不靖之气窥觎宝位窃据神州乃啖之以科名纳之于场屋使天下才智之士穷老尽气致力于文字之中其下者则听其生活于兵农工商及一切杂徭贱业之内设有不靖以中国之人平中国之乱不必奇材异能也向使汉祖唐宗早知六合以外犹有跳龙卧虎十数大国可以远越重洋以夺吾国之美利损吾国之威权而我制举之文与徒搏之勇举不足当其万一也则亦必亟开民智早图富强何待今日始成为过渡之时代哉或曰然则究竟何如曰事穷势极以至于今欲于学堂中求速成悉索后求骤富无是理也然风气渐开运会渐转百年内外学益精而工益巧天悔其祸人竭其才地呈其宝必有驯致富强之一日则中国漫漫长夜有时而旦矣而泰西诸国亦容有中昃盈蚀之忧则以吾之朝乘彼之暮或者城濮之战其报在邲乎至于吾国民智尽开则立宪可也共和可也有议院可也无议院可也若徒愤数百年压制之害与上下内外壅蔽之深未开民智欲伸民权为天下有才无遇者姑为是过屠之一嚼焉吾未见其可也 

　　●樊山政书卷十一 

　　恩施樊增祥嘉父 

　　批商州杨牧宜瀚禀 
　　批渭南县详 
　　批中部县禀 
　　批安塞县曾令朝康禀 
　　批凤翔府尹守禀 
　　批渭南县详 
　　批署岐山县徐令普禀 
　　批清涧县禀 
　　批山阳县刘禀 
　　批商南县刘令禀 
　　批鄠县陈令禀 
　　批厘税局秦令骏声禀 
　　批商州杨牧禀 
　　批凤翔府禀 
　　批凤翔府尹守彭令会禀 
　　牌示 
　　批平利县训导王镇西禀词 
　　批汉中府恩守禀 
　　批城固县易令自理词讼月报清册 
　　批办神木鹻务张令家骥禀 
　　批机器局机匠姚天华禀词 
　　批延安府刘守等公禀 
　　批蓝田县禀 
　　批鄠县禀 
　　批定远厅详 
　　批鄠县陈令禀 
　　批咸宁县刘令禀 
　　批褒城县钮令禀 
　　批三原县倪令度自理词讼月报清册 
　　批潼关厘局吴令禀 
　　批澄城县命妇田李氏控词 
　　批蓝田县胡令禀 
　　批雒南县丁令禀 
　　札西安府 
　　批镇安县姚令禀 
　　批雒南县自理词讼月报清册 
　　批山阳县自理讼词月报清册 
　　批潼关厘局吴令庚禀 
　　批干州禀 
　　批高陵县禀 
　　批凤翔傅守禀 
　　详抚部院 
　　批雒南县丁令禧瀚详（授陕藩任内稾） 
　　批西安府详 
　　批白河县于令长华详 
　　牌示 
　　批兴平县禀 
　　批西安府禀 
　　批西安府尹守禀 
　　批雒南县丁令禀 
　　批长武县李令禀 
　　批前武功县高故令之子之浩禀词 
　　批扶风县自理词讼月报清册 
　　批西安府禀 
　　批麟游县李令禀 
　　批褒城县钮令禀 

　　○批商州杨牧宜瀚禀 

　　禀单均悉该署牧循声鼌采回越恒常而观过知仁断案常有失厚之处本司批牍亦时有若謿若讽之词今阅许祚仁上控方世才一案禀词反复详尽清冰直绳奸状冤情披豁纸上末后处断公尤实获我心查祚仁堂弟许祚考始淫方世才之妹被世才就奸所捆缚祚仁辄敢纠众勒释以致祚考色胆愈大不惟奸世才之妹并奸世才之女此案因祚考潜与方引女续奸世才夫妇愤激往捉即于奸所用剪刀戳毙因顾惜颜面弃尸不报祚仁乃藉尸图讹捏控谋财害命及经刘令讯明断结仍敢再三上控迨本司批州提讯方引女行至中途坠崖身死夫幼女何知被祚考诱胁成奸久为父母痛恨今以祚仁诬控之故就质州堂目视其祖若父若母因杀奸之故破家倾产而身不得脱其死也殆愧愤所激有意投崖而非由于失足也审若是则祚仁以谋杀诬人量减一等为绞候而引女羞愤自尽罪坐所由祚仁尤百喙莫辞来禀请将祚仁从九职衔褫革笞四百板锁系五年尚未尽满吾意查方世才奸所杀奸有功无罪引女一死尤足尽洗其门户之羞而因许祚仁狡健诬讹女亡家破彼应重办此可矜怜所有世才父子夫妇及见证方记娃等在州在县一切讼费川资应令许祚仁持出引女愚幼失身包羞陨命所有棺殓斋醮之费亦应祚仁持出仰将从九执照追缴勒令一共出钱五百串交方世才具领如十日不交即将该棍徒从重笞责一千板锁系铁杆石墩十五年免其交钱如能遵断交钱则如该署牧原断完结可也刘令赓年从前亦有偏谬之处且山阳上控甚多蓄意调一北山简缺近来屡经访察该令实系有心要好判断一切较前大有进益方当褒奖岂忍苛求此案问得甚好仰即转饬该令好自为之将来不止于百里也至虑许祚仁再赴抚辕刁告则详明抚宪立案尤为周密仍候臬司批示缴 

　　○批渭南县详 

　　绝业争继之案往往而有世风益薄贪财产而悖伦常者几若视为固然此等毫无天性之人虽厯引古人孝弟之事譬说百端何足发其深省惟有痛打一法使彼受剥肤之灾差免蔓讼之累此案原告李振恺当其长兄故绝之时尚未生子业凭亲族以二门之子为长门后虽得遗业然葬祭之费皆二门任之振恺突于数年以后因生子而起夺业之心竟以占掳控其二兄意在婪产夺继该令于讯明后不打一板发给兄弟翕和故事一本令其熟读自悟此等办法乃两汉循吏之所为施之今日微嫌迂缓不但不能感振恺之心转致延讼不休其二兄更加受累岂非仁于奸民而反累及良民乎今振恺于上控批讯以后数月不回县投审应即照例销案一面饬咸长二县在于省城各店铺严拏李振恺到案代该县痛加笞责以儆刁诬此缴 

　　○批中部县禀 

　　该县本系苦缺补路修桥又系好事惟前次请款过多迹涉浮冒是以严批申饬兹接来禀该县土梁一道展宽填实都已告成行旅往来无忧险阻阅之欣慰该令因前批严切深自咎责声称不敢领用公款足见居心要好见善思迁惟修平既费多任务苦缺焉能赔垫前此允发二百金仰即遵照具领以示体恤并销去记过处分为过而能改者劝此缴 

　　○批安塞县曾令朝康禀 

　　该令是北山最为出色之员实政实心本司知之稔矣此禀所陈无一虚语具见苦心化导务实而不务名行之稍久亦必日有起色视彼甫经下车黑白不知朔南莫辨即妄谈兴利除弊者正如元凯之视浑敦骐驎之视瘈狗其度量之相越岂不远哉缴 

　　○批凤翔府尹守禀 

　　此案刘署令派销盐斤本欠公允及刁生藉词抗领则又迹涉张皇人不可以无才于兹益信现已调张令炳华署理扶风必能布置周妥惟派销就绪以后武生张化龙究应严拏革办以遏刁风余如所禀办理仍候抚宪批示缴 

　　○批渭南县详 

　　此案吴桂兴欠潘同合铜钱四串久假不归同合于本年七月复往索讨桂兴妻谷氏助夫斥说致同合有如肯陪睡即不索钱之言当经全澍林劝解各散谷氏即于是夜吞烟身死经该令审讯明确潘同合照因他事与妇女口角彼此詈骂妇女一闻秽骂气忿轻生者杖一百流三千里例拟杖一百流三千里谷氏照例准其　旌表等因具详前来查乡民粗野无知每逢彼此忿争其出言村俗恶薄有百倍于陪睡之言者况桂兴欠钱四串屡讨不还其理本屈此次夫妇齐声抗债致激同合之怒发言轻薄尚不至于秽恶不堪是同合激而出此本无调戏之心一劝即散更无逼迫之势吴谷氏本可不死而竟至于死或者因贫难度早存蝉蜕之思或者借此为题别有衔碑之处皆未可知也以情与例相参而论同合索债之理长谷氏赖债之理短因抗偿斥说而始反唇相稽是衅起于抗债之人而轻薄非无因而至与例载因他事与妇女彼此口角者似属不合且陪睡一言亵而不至于秽与例载一闻秽语云云亦属不合以情理论同合之罪满徒即足蔽辜杖流未免太重仰再依律准情从轻科断至于死者人之所难然谷氏过于轻生非愚即戅若再请　旌表是导民轻生也应毋庸议此批由司详请督抚宪核示并移臬司知照缴 

　　○批署岐山县徐令普禀 

　　接阅来牍深为惦念该令居岐隐然西面一屏障也自去腊以来凤翔守令真有东井五星之庆今尹守调权首郡周令左右本司凤属派销积鹾缉拏逸匪主张新政布置冬防繄惟执事是赖不图偶婴目疾请假就医昨者尹守自扶风还郡有致周令书道及执事目疾颇剧欲求善地量移本司禀商抚宪宪意以为屡见岐山禀函密字长笺流美精劲目疾当不为累遂罢前议今阅此禀发言恳到信非虚语若执事还省鄙人诚所乐闻比者仲锡将归子搢涞之深资匡益再得执事惠然岂非并难具美第念足下鸰原之痛吾党同悲本系积累之身虽繁剧屡膺而宿逋仍在更以元方巨万之累归并一人尚须接济嫂侄月分鹤俸在任犹难摒挡假归何以支持昨闻子搢云足下之疾盖焦灼所致去年逸犯李猪娃等久未弋获贤令尹费财动气百计追求而本司不明犹复屡相督促兴言及此叹悔何如昔王晋卿耳聋东坡咒之云限三日疾去不去当割我耳已而晋卿果愈坡诗所谓且喜两家俱平善也今亦愿君目速愈不愈即移于吾目勿使贤令乞退得批已后好自将息况销盐己顺理成章匪犯三名获二即使猪娃漏网于执事何与哉在岐逾年官民之间如家人父子办公养疾知不相妨语云一动不如一静鄙意仍欲足下勿动必欲归者可另示数行当与抚宪谋之此缴 

　　○批清涧县禀 

　　现当力行新政之际政务处责令各省各州县将所办学堂工艺巡警诸要政造具表册咨送备查各属遵札造赍已复不少兹阅来禀知系县公亲笔意在铺陈治绩炫露才华据云遇有家庭控案各争其半多系因财务使略明大义稍知天性之恩公余遍厯各乡即劝以安分敦伦此时黎庶渐次共闻共见又云清邑每遇禀办要政辄患赤拳空张岂仅款所无出哉又云兴建小学堂不免因陋就简乃今二月间当即考选聪明颖异之生童二十人诸生功课旬日送署一次亲加校阅又云间有殷实巨绅竟尔素惯瑟缩屡经剀劝迄无首倡应之者几使束手又云清邑常患缺粪因查有东洋造粪之法颇多择其用牛马畜骨酦酵法最为便宜此法行之亦免臭骨乱抛等语语曰人苦不自知天下不通人专好舞弄笔墨该令即其一也以后再以此等不通不雅之语言形诸禀牍定予撤参仰绥德州转饬恪遵并不准其胡乱校阅课卷缴 

　　○批山阳县刘禀 

　　此等照例查复之事无关政要徒令书吏生财此等湖北即用进士覃寿堃若不叙明原籍山阳岂不省事乃于履厯中添此一笔以致大部行查使寿堃专人来陕与本县房书十余金则亦必代办族邻互结称其确系山阳原籍今由部咨院由院行司由司行县寿堃远在广东并不知有行查之事若照来禀所云山阳覃姓虽多迁移转徙代不乏人惟寿堃原籍是否山阳无从查访不知其迁蒲始祖系属何名夫果据禀详咨则吏部书办必向寿堃讹索无疑矣夫山阳覃姓并非崔卢王谢人以附托为荣藉非由陕迁鄂寿堃非疯非痰何必定须注明山阳原籍况迁移既久地隔千余里时经六七代户族谁知之者即如本司原籍甘肃始迁蜀而继迁楚此时若到武威访问何代徙蜀再到潼川访问何代徙鄂决无能举似者矣经曰君子成人之美来禀既云山阳覃姓甚多厯代迁徙亦不少则覃寿堃之原籍山阳自属可信仰于奉批后立即加结禀复以凭详咨勿再替胥吏作马牛也缴 

　　○批商南县刘令禀 

　　张金福兄弟于本月初六日夜被盗匪多人撞门入室强劫多赃捆殴事主该令于呈报勘验后不出五日缉获盗犯陈老五等六名捕务得力深堪嘉尚惟起获赃物与否未据声明此案破获甚速理应赃随贼至况衣饰二十余件铜钱四十串之多决不能数日销尽应即迅速讯供查起方为鞫盗要着再查金福住屋仅与崔国荣比邻而国荣即于是夜同行上盗是纠劫虽由陈五而祸首必系国荣此等邻居尤为可杀仰即迅起真赃就现获之盗匪六名研訉确情开具供折禀候核办勿再疏延仍严缉在逃二盗务获究报切切仍候督抚宪曁臬司潼商道批示缴 

　　○批鄠县陈令禀 

　　阅禀不禁慨然据称该县管押刘三即刘成娃一名自光绪二十四年十月被押厯今七年之久问其情罪则因刘三之胞侄骡娃因行窃被乡老查问致殴张创李恒贞二人先后身死当获犯讯供之始固于刘三无与也嗣因尸亲张根香与刘三有隙控以叔侄供殴及委员查讯得实根香自认挟嫌诬控具有悔结存案而委员方革令禀称凶犯骡娃究系刘三胞侄请蹔行管押俟定案后再予开释旋经刘前令将骡娃两次招审犯供翻异坚称李恒贞系王世有殴伤复经前署鄠县吴革命禀俟缉获王世有至日再行质讯自兹以后骡娃在监成娃在押世有缉获无期骡娃定案无日而无罪被押之成娃亦遂永无出厅之望矣当方革令委讯之初业巳质明骡娃殴人成娃并未在场帮殴并取有原告悔结乃该革令以究系胞侄一言效胥吏舞文之惯技自以为必如此方为认真公事必如此方为熟悉例牌而不知系累无辜造孽非浅再查刘骡娃到案之初犯窃行凶己经供认招审翻异乃囚徒避就之常前升司发县另招亦系照例之事而吴革令妄希意旨遽请别缉逃犯王世有到案再行质讯该革令曩在谳局名隶五鬼之中专欲驳人之案显已之能心术之坏关中罕比此案经两革令后先舞弄刘三遂几几瘐毙而彼两令者卒以居心险很并遭弹劾而吴更下狱追赃虽云果报无差而刘三卒无缘自脱今幸贤令尹关心民命翻阅六年以前之陈案察悉其冤禀请开释前来吾意刘成娃者必其先积有过恶故适遇方吴两革令几永堕于黑暗地狱也又必具有善心故于官经五任以后卒得贤父母为之振拔也书曰罪人不孥天下罪犯大辟无连坐父兄者况于诸父乎仰于奉批之日即将刘三即刘成娃登时释放以豁沈冤并免其取保该令能如此用心富贵寿考未有艾也仍详记三大功俾同寅以刘令云霖为法而以五鬼为戒吾陕之民庶有豸乎此缴 

　　○批厘税局秦令骏声禀 

　　查票细心发言得体理财必用读书人方能遇事知轻识重商不累而课不亏其于上游各卡放宽之故言之娓娓理足情真既不扬己讦人亦非故为开脱办一事而存心之厚见理之明悉流露于笔墨间阅之不胜嘉叹应一切如禀办理此缴 

　　○批商州杨牧禀 

　　据禀张敬业诬控李瑞临一案委曲详尽绘景绘声真公牍中射雕手也据称敬业不孝不弟始唆继母逐其过继之兄继因诬陷瑞临并忍于诬其继母此案瑞临与敬业之父张凌霄及李克昌各出资本银四百两伙开德盛新过载行瑞临独领号事迄今三十三年获利十余万金截至光绪二十五年止敬业一家己分利银二万七千余两乃因父死母慈之故浪荡胡为既诬控不遂乃敢在省城擅夺该行代客完厘之银六千两迨经咸宁追究已耗去四千余金均由瑞临弥补此次复在商州结讼该署牧灼知奸伪敬业遂来省妄诬似此无良无耻猪狗不若之徒难断容恕迹其所为唆母逐兄罪一蔑母辱宗罪二浪荡败家罪三忘恩反噬罪四抢夺厘金罪五任举一端皆堪弃市仰咸长两县在于省城各店铺严拏张敬业到案押发商州交新任胡署牧查照杨令原断妥速结报俟具结后即将敬业监照追夺用大炼巨石严加锁系不拘年限须其母若兄及李瑞临到案具保再为禀请酌夺责放仍移杨令知照缴 

　　○批凤翔府禀 

　　该守断案何其似鄙人也语云清官难断家务事吾谓不能断者必其官清而不明也既明且决何事不断此案马考祥之母王氏与寡媳马张氏先年构讼早经持平断结及王氏身故考祥复以霸业灭门控其寡嫂该守认定考祥童幼张氏孀孤其旁必各有唆讼渔利之人因查出王氏之党为马经纶张氏则倚其父张世玉为之规画一则本族之贪人当秉炬以熏穴鼠一则外家之顽父当热桑以烹老龟二蠹既断绝往还则嫂叔分家但取均平别无播弄该守尤虑张氏女流考祥穉嫩奸谗易入久远难防因择族中老成殷富之马天禄等代为筦理每年汇算一次禁其浮滥而留其有余并教考祥读书明理此等用心真无愧民之父母矣一切俱如详办理并登秦报以备观摩仍候抚宪曁臬司批示缴 

　　○批凤翔府尹守彭令会禀 

　　据禀已悉晁黑狗王摇摇与在逃之李猪娃于上年十月纠胁羣不逞之徒焚劫盐局杀毙司巡被缉远扬酿成参案文武各员因之获咎前署臬司亦由是罢官极恶穷凶法当骈首王来娃亦系同恶相济惟衡其情罪亚于三凶其余李纪林等或随同抢劫或并未在场应即分别办理晁黑狗王摇摇着于批示至日即行正法枭示王来娃如拟永远监禁虽在狱中仍应锁系铁杆巨石余俱如禀办理另单禀称革生吕宗文代黑狗等缮写呈词计图翻异既经该府审实各认原供自应决不待时何须提省仍仰岐山县严缉首犯李猪娃务获究报勿俾漏网为要仍候抚宪曁臬司批示缴单折并存 

　　○牌示 

　　案照馆员奖赏每课多不过六十金少或三四十金视佳卷之多寡为奖银之盈缩良以文字有一日之短长名次非科举之中额分等给奖当以手笔为衡不当以名额为限若一有定限则佳卷少而亦必取盈佳卷多而不能逾额是又吏胥之死法移而用之赏奇析疑之地甚无谓也是以本司课吏不主故常若佳卷寥寥则直标之曰超等无优取无若两卷并佳难为轩轾则丁吴两君曾经双取第一文字之事未易一二与俗人言也此次正班超等多至九名佐班优取多至八名奖银至七十四两之多惟馆中经费有常不可漫无限制所有此榜奖赏应照向来最多之数以六十金开支下余十四金由本司捐廉补足此后永以为例仰即知照特示 

　　○批平利县训导王镇西禀词 

　　一秀才出学与否何关紧要据称该县附生李肇基前因随宦滇中父故守制致欠岁考二次比已报捐府经厯验看到蜀该教官即不令出学岂能禁四川不委差缺乎记得前数年汉中某县有一欠考生员在直隶已补知县实缺学使咨请北洋饬令该令开缺回籍补考北洋置之不答今该教官又借欠考为题迹近勒掯心欠慈良就好一面说以为公事认真若以不肖待之疑其索诈不遂亦复何苦乃尔耶君子成人之美该教官其三复之李姓出学与否本司不管缴 

　　○批汉中府恩守禀 

　　单禀及钞件均阅悉贵府可谓爱人以德矣黄令由中书改外颇能读书文笔有足观者初试为令志在廉勤方今人才难得上司每假借之至于例案乃专门之学书生始仕茫未有知祇宜虚以受人岂可刚愎自用前者黄令因褒城招解之案为贵府所驳遽行通禀请示其词气披猖傲狠自是本司深不谓然幕僚拟批已微示箴儆矣夫书生本未读律看详情罪未协犯供又复翻异经本府驳回另审事理之常何至如此发风动气试思皋陶乃刑名之祖皋曰杀尧曰宥若使皋陶亦如该令任性几何不呵尧骂舜耶贵府所驳颠扑不破而属吏敢于径禀层台攻讦本府使府县一般见识岂不贻人笑柄乃披阅来禀词气安和意切怜才绝非求胜另折开呈禀批一通纚纚千言披郄导窾以例案言是刑名老手即以文章言亦是公牍作家两两相形黄令原禀不但硬扎死打全失情法之平即论努目撑眉亦岂有诗书之气耶天下年少人聪明人往往误于自是二字黄令若从此虚心所至尚未可量若一味以规为瑱则与自暴自弃无异矣来牍立言忠厚发于贵府之至诚至于律意精通深得幕宾之勰助东南尽美佩服深之愚弟樊增祥手复 

　　○批城固县易令自理词讼月报清册 

　　凡公事认真者其月报册必不草率胪陈八案判事持平惟判语俱用四六若县公自撰未免过劳若幕友代撰亦可不必此可偶一为之勿册册皆然篇篇如是也公事但取明通粉泽多则反不真切该令乃我心藏写之人故敢效其直谅 

　　○批办神木鹻务张令家骥禀 

　　陶守呈阅来禀该厂鹻务大有起色本年已售出一万数千锭深为慰藉惟此次发运白鹻二千四百锭来省殊属胡涂冒昧该令夏间来省谒见本司并未言续运之事且前运一千余锭之鹻省垣无人领购势将化为咸卤不得已札饬两县督同杜从九硬行派销省城派足又以其余分配各县甫能将官本收回而商情嗟怨啧有烦言泾绅于天赐领鹻四百锭仅销四分之一至今尚余三百锭当该令来省之时正派销棘手商情不顺之际该令非聋非瞽岂得毫无见闻乃谒见本司时并不当面请示回局火急续运至二千余锭之多近来堆积三河口札饬同州府属派领而守令俱称民不肯买商不愿销此项鹻斤以每锭三两计之合银七千余两如民不愿配销官又不敢抑勒是七千金之官本直将化为乌有耗官款而取怨憎是谁之咎本拟将该令撤差回省责令赴同州卖鹻缴本以示惩罚姑念神木鹻务微有功效暂免撤差该令向为尹守推荐本司亦察其貌似朴诚是以前年有护理商州之事不图外作严冷面孔内怀卑鄙心肠迎合揣摩置官本盈亏商情顺逆于不顾言之实堪痛恨若久屯不售恐鹻锭与冰山俱化金钱付渭水东流该令朴实之名不保逢迎之计徒劳何面目以对尹守耶掷笔愤愤缴 

　　○批机器局机匠姚天华禀词 

　　此禀留置案头数月筹思己久此项后膛子弹本以自造为宜如果购机开厂仅需四万余金司库虽贫犹堪筹措仰尹守刘守会同善后机器两局切实估计妥议定规禀候核夺原禀并发 

　　○批延安府刘守等公禀 

　　据公禀已故陕西候补知州张桂森之妻华氏曾氏各守节三十余年例得　旌表公同具禀造册加结吁请转详请　奏前来查张故牧籍隶寿州随宦陇上华氏未加笄总发贼遽陷本州岛鹤唳遥传紫玉有成烟之耗鸳盟别缔青琴续中断之弦迨曾已于归荆布慕古来之德曜而华犹未死红闺有海外之苏仙虽匹嫡有戒着于春秋而二女同居征于易象刑与尹氏皆夫人而相泣也姬以叔隗为内子而已下之何期月不长圆天乎遽陨当送死养生之大事钗笄无忝于须眉完生男育女之苦心彼此无分于嫡庶论德则己无子而善视他人子华固无私论才则内夫家而不外父母家曾尤多智综计抚孤守节三十三年孤子成人两嫠寿考昔也春兰秋菊同搴交让之枝今也雪柏霜筠并着凌寒之操悯兹节义宜予褒扬仰候转详请　旌缴册结存送册中乙巳俱讹为己巳须改 

　　○批蓝田县禀 

　　据禀巳悉冯克智系积年粮蠹贪狡刁横锁系以后犹敢潜使伊弟克起上渎抚辕捏病乞恩希图兔脱若竟堕其术中蓝田粮务又将破坏兹据该令验明实无疾病应再加系三年俟六年届满查看禀夺并查传上控之冯克起到案重责枷号以儆奸欺仍候抚宪批示缴 

　　○批鄠县禀 

　　该令实心奉公随事可见即此加收坐贾烟厘一节竟能利市三倍亦可令持钱易银窃取个头者闻而生愧此次酌加坐贾除两首县外惟临潼鄠县最为核实不胜嘉叹缴 

　　○批定远厅详 

　　来详叙述此案前后情节不甚圆稳凶犯张洸耀因其故父厚孙薄子将该犯自置之产勒分四成与其胞侄张碧绿从此伯侄不和去腊碧绿移居大庄子欲将分得老屋租与外人洸耀夫妻向阻碧绿面骂世父世母洸耀气忿遂贿嘱李得法等五人将碧绿打死三月十一日五更得法等各执铁木各器前赴碧绿家中洸耀在家守候移时得法等走回声称碧绿已死洸耀给钱四十串各散次日洸耀夫妇同往收殓胞侄尸已入棺适遇碧绿雇工丁麻子走来查问洸耀尽吐其实丁麻子不依报官获案洸耀以谋杀拟绞查碧绿少孤经洸耀抚育成丁恃祖爱而横分伯产便宜自占鞠育全忘犹敢詈骂犯尊称欲纠人殴打设洸耀此时投明族众立即挞之致死以尊属而毙犯上之卑幼罪亦甚微何必出于谋杀即以谋杀而论洸耀夤夜遣人往刺至多两三人足矣何必延请五人之多洸耀年逾六十有子三人都已分居则壮大可想洸耀欲行此事何以不谋之于亲子而谋之于外人得法等黑夜潜来贪贿也非与碧绿有仇也乘其睡卧一刀足以了事何必刀矛扁杖横施毒手致有十余伤之多洸耀贿人毙侄其雇工张文绪仅给苞谷斗余李得法等则许钱百串文绪何竟贸然听命凡谋杀人者先须算计停妥然后前往下手碧绿家有雇工洸耀岂不知之幸而是夜巧遇丁麻子回家万一丁麻子与碧绿同在一屋彼五人者将并丁麻子而杀之耶抑吓禁丁麻使勿声张耶碧绿死矣刺客都散矣洸耀此时正当佯为不知坐待丁麻来报何以老夫妻迫不可待即于次早同往收殓族邻一人不觉棺木如此现成正欲盖棺而丁麻适至甫经查问洸耀立即尽情倾吐天下谋杀人者竟如是之无用耶此案底细不能悬揣但观来详事理种种支离仰再提同犯证人等悉心研鞫另拟招解勿稍率忽总之洸耀身为伯父抚育孤侄成人分其弱半之资财报以恶声之詈骂卒令六十老翁以谋杀拟抵此事之万分不平者也仰照指驳各节另具副详逐层声覆倘再毫无道理官撤任而幕驱逐本司皆优为之此缴 

　　○批鄠县陈令禀 

　　据禀已悉罗文涛欺东吞本几使乡民吃一千串空票之亏幸而资东崔义安变产开钱得以了事而文涛之兄文锦犹敢捏词上控情殊可恶法难姑容罗文涛准如所禀锁系铁杆俟将掏吞之款交资东领清后再行责放其兄文锦上控后匿不到案尤属狡谲文涛承认主使语不可信仍应传案重惩以儆刁诬仍候臬司批示缴 

　　○批咸宁县刘令禀 

　　赵镜堂本非善类被押尚不还钱出押益复吝抗原告张炳南见其押追仍抗舍而之他意谓我虽不得钱汝究不能出押若令其取保不出旬日炳南之控呈必又至矣此等案情本司阅厯已熟该令自行斟酌可耳缴 

　　○批褒城县钮令禀 

　　所禀甚是据称汉中粮价甫于秋后稍平而川省又有乞籴之举诚恐挹此注彼而此间斗价立增请咨会川中别就秦阶采运惟查隔省买粮必就粮多价贱者而籴之若该县粮少而贵川省采买委员岂肯自费多金转致人乏积米两失之道虽愚不为似无庸过虑也况川省岁已转丰尤可无虑仍候抚宪批示缴 

　　○批三原县倪令度自理词讼月报清册 

　　六案皆胶葛荒幻自非老手莫能得其要领而批郄导窾使无情者不能尽其辞阅之既惬心又解颐也雒得章余万兴两案稍觉失之宽厚所谓君子过于爱也若本司问此两案雒得章百金欠项李怀远堂只可出十五金雒得章少得二十金以为舍伙控东舍贫控富者戒至余万兴始而昏癫可笑继而固执可恶终且骗赖无耻理应重责递籍而贤令尹于申饬之后捐廉二串赏之吾服其仁而不与其断也登诸秦报略备观摩 

　　○批潼关厘局吴令禀 

　　赵瓯北诗云闺媛如有私时或恐人知妓女虽改行见客仍笑嬉所以刘士安转运兼度支筦库必用士不使吏为之缴 

　　○批澄城县命妇田李氏控词 

　　外姑控壻其壻则校官也身为多士之师而忍于负心盗财背师欺寡殊出情理之外据称该氏故夫田宝岐以即用进士解组归田王重熙束修不行得为升堂高弟又以其子妻之前后寄顿金银衣饰麦粮数在千金以上重熙窥尔夫故昧抗不还等语查王重熙鄜州廪贡何以负笈澄城家有同仁质库何能昧人银物尔夫故并非乏嗣何以银钱衣物不交诸子而交诸壻重熙之妻是否该氏亲生尔壻昧良尔女何亦忘其父母尔既执据兴讼何以控澄城不理控盩厔又不理而崔令甘心贴银二十五两为汝盘川所呈均不可信惟查女壻负心世所恒有近来满城如柏将舅家产业宝器盗窃净尽自市一官赴蜀几陷其内弟于饥寒本司不平久矣兹阅来呈岂得不问仰西安府尹守转饬盩厔崔署令迅将此案情节详细禀复以本司揣之壻开典当岳寄资财事或不虚惟田李氏是否田宝岐嫡妻宝岐故后曾否另醮宝岐之子现在何处是否不肖皆宜切实查明申覆如果王重熙真有吞昧情事本司必严劾押追俾一干欺心盗财如四川知县如柏者有所儆惧如果该氏夫亡别嫁此时穷极无赖受唆讹人亦即据实直陈本司无成见也词发速缴再查来词用有大同县印田宝岐去官之日预用许多空白禀牍供其身后妻子打官司之用可发一噱 

　　○批蓝田县胡令禀 

　　大凡地方公事各清各款未可随意通融学堂要政也积谷备荒亦要政也该县长解屯更折价二成银五百五十余两经本司发还买粮存仓该令禀称现在粮价未平而且本年已买豌豆四千余石又须收回出易粟谷约三千石以致粮少价昂拟请将领回之长解二成银两发商生息即以息银充作学堂经费俟年丰粮贱再行采买存仓等语查学堂培植人才谊应筹备常年的款何得将粮价作为本银借食其利设明年买粮以后该学堂少一项利银必致缺一项经费该令明系因学堂筹款为难欲将此项粮价挪入学堂但得邀准一时则来年仍借粮贵为词永不购粮学堂即永远食利且系署事人员年满以后勿论其为粮价为学费均于已无干似此巧取苟安应行申饬所请不准仰西安府转饬遵照缴 

　　○批雒南县丁令禀 

　　禀折并悉办学堂先须筹经费既得经费然后可以定办法州县不能治事而能做官者恃有幕友书办故也惟学堂一事断非刑钱朋友门印书差所能牵傀儡使行替喑哑说话也是以官非通人其学堂禀牍决无一中肯语本司于州县学堂事从不挑斥何也明知其不学而又责其不通是犹责傀儡之不能行诮喑哑之不能言也每得通人一牍不禁心开目明如获星凤今之定新法者皆欲使天下无人不学其愚真不可及试问天下之官皆能办学堂之人乎不能办而强之使办敷衍纰缪有何益乎然则如何而可应之曰事由渐进道在观摩遇有通人禀牍章程亟登报章以供众览使不学之官皆有所取法庶中小蒙养各学堂可以逐渐推广欲知取法安在则秦报所登商州合阳鄜州绥德临潼永寿诸学程虽因地制宜有小大深浅繁简之不同要皆切实可行而今之雒南又其一也读之欣快缴 

　　○札西安府 

　　札西安府尹署守知悉照得本年七月初五日临潼县李令禀销客民任金魁上控范文刚等一案据称该县民鬲明义父子俱故遗地一顷零七亩地荒粮悬该甲什排鬲生成等惧受赔累于光绪二十八年冬同中立约推与任金魁承粮开种金魁仅持出游甲钱五串坐得军地一百七亩可谓便宜而又朦印假约隔甲夺地诬控范文刚等本司因李令讯明后不加笞责仍令种地以致该刁民上控不已是以批令鬲氏户族还伊游甲钱五串原地归鬲姓自种以为天下既占便宜仍逞刁诬者戒前批登诸秦报众所共知乃任金魁控府控司计不得逞遂永不回县投审于八月间又复诬控抚辕批饬张升守札委龚维佶赴临会讯旋据禀请仍以一百零七亩军地归金魁经种置本司前批于不顾在本司原无成见前者因金魁平空得地百余亩意犹不足又欲隔甲夺人之地故用以人治人之法反令自失其地意在惩刁民抑上控使凡为州县者保其威权不致为刁健者所轻侮批云原断轻纵使然乃誉词而非憾词其暗助县官之力不少而该印委等复讯此案曲徇刁棍不顾上司实属有亏情理而本司向不与人计较既据通禀翻案亦姑听之而数月以来外间人言啧啧颇谓本司仁弱为属员所欺为讼棍所笑此不可以不辨查李嘉绩原禀厯言金魁之贪狡可恶并未言其开荒而会禀则云究有数十亩荒芜多年由伊力垦成熟等语即以开荒而论亦仅数十亩耳何得并熟地而亦与之且金魁捏推为卖朦印假约罪一既占便宜更谋攘夺罪二窃名作为朦递晰词罪三盘踞省城诬控四次罪四而印委一切不究反以可悯二字加之可谓无是非之心矣夫人言诚不必恤而纪纲不可弛也公道不可没也李令向来忌才而自是心非不恨金魁而因本司有原断轻纵之批则必以一百零七亩之地归之会禀中仍照原断四字乃其最快心之语而于本司之暗助其力百姓之益长其刁皆置勿顾可谓难矣至龚令庸闇无能更不足道属员无是非而轻上司则纪纲有碍百姓肆诪张而无惩罚则公道安存该令等徒欲彰司断之非独不计刁风之炽乎合行札饬札到仰该守即日委员前赴临潼守提一干人证卷宗到府覆讯严断如果本司前批真谬金魁确系可悯良民切勿骑墙牵就如果属员故翻司断纵庇刁徒贤太守自有公道亦无待本司言也限十日内断结详复火速此札 

　　○批镇安县姚令禀 

　　陕民报窃之案不实者多拏贼送案挟嫌诬指者尤多本司作令时经厯不少矣此案李祖干家被窃即将其戚李仕坤徐高贵送案既无赃据又无口供仅称伊嫂李石氏见其入室行窃祖干到案而嫂病不来石氏病起而祖干又不到致将仕坤等系累数月之久明明挟嫌诬害既经廪生方懋勋等十人联名恳保而该令下乡密访村邻又皆为称冤嗣与祖干叔嫂对质又各不能指实且案中纰漏来禀言之确切显系虚诬若李祖干者实属无良无赖特正贼未获不能反坐事主而仕坤等则必应开释仰于奉批之日即传原保之生监等保领还家十人中有一两人即得勿须全唤仍严缉正贼务获届时如仕坤等有应质之处再令保人交案可也仍候督抚宪曁臬司批示缴 

　　○批雒南县自理词讼月报清册 

　　儒者判事剖决精严第一案比例亲切末后争骡一案事殊轇轕而叙述详明看得清驳得倒笔之纸上似乎人人能言当堂立断正不易也至戚陈姻事成人之美尤见仁人君子之用心此册发回钞批备案仍缴 

　　○批山阳县自理讼词月报清册 

　　作官者但立意要好未有不屡进益上者该令赍呈三案案案持平人服其判事之精吾嘉其进德之猛亟应登报以彰断才 

　　○批潼关厘局吴令庚禀 

　　通人之论令人解颐大凡两局相邻争地设卡聚讼纷如托名为公实则赌气来禀谓吊桥一小聚落而河口潼关各设一卡公款无毫厘之益而行商受重迭之累禀请即行裁撤前来在潼局如身之割旒在商人如喉之去鲠观毅然去之之便民知争而留之之无谓矣天下赘旒不少安得尽如该令者一一割之准一切如禀办理仍候抚宪曁厘金总局批示缴 

　　○批干州禀 

　　行商坐贾划然分别今年各属坐贾增多益应责成地方官催收报解前者厘员于令廷琛请留坐贾本局以事非一律批驳未准该牧此禀故乱其例辄欲将坐贾一项委诸厘局大凡老州县遇事推卸是其积习如嫌事烦尽可从容乞退不独诿谢坐贾土厘一事也既欲作官又欲避事且欲变动本局己定章程试问土药一项亩税行坐各厘各有专司该牧将坐贾推之厘局将来亩税亦由厘局征收耶地方官能收亩税独不能收坐贾耶况坐贾一项本藩司作令时经征久矣城乡烟铺布满四境每借粮差催粮之便带催土厘故不劳而事集若令厘局自行收解焉得许多丁役四路经催若仍由该州收齐转交厘员报解则又何必多此一番周折耶所禀应勿庸议 

　　○批高陵县禀 

　　此案有何可办据称牛继仁受雇在李贵娃家中佣工即与贵娃之母通奸经贵娃屡逐不去本月初四竟将其母拐逃当经贵娃跟踪追获继仁尤敢用木棒拒殴贵娃左臂受伤贵娃情急还殴适伤该奸夫左耳根倒地移时身死查贵娃母淫子愤义也母逃子追孝也牛继仁以雇工奸主母以奸夫作拐儿以奸拐之人作拒捕之贼耳根一伤虽人力实天道也验讯明确将犯尸深埋标记奸母崔氏交贵娃领回此案遂结此禀乃将贵娃收禁按拟通详意在为奸拐拒捕之雇工报仇阅之使人愤懑岂谓贵娃母与人奸不应禁耶母被人拐不应追耶奸拐之人拒捕凶殴不应还手耶贵娃既孝且义有功无罪仰于奉批后立即开释不必办案仍候详明督抚宪并移臬司盐道知照缴 

　　○批凤翔傅守禀 

　　据禀请饬梅咸寿王秉钧赴凤听差本日本司传见该二员王从九尚属谨饬梅典史微露佻浮王秉钧准即札委凤翔府差遣梅咸寿暂行留省察看此等少年人须令晓得世事艰难得差不易裁抑之正所以成全之渠见藩司尚且趾高气扬若本府委赴外县其狂妄无知更可想见昔席令德恒为佐杂时赴泾阳出差泾故令涂君少卿吾陕第一贤吏也因其不谨禀请撤回德恒自此小心敬事今为有用之材此皆前事之可镜者也缴 

　　○详抚部院 

　　为详请转饬事窃照本年陕西督粮道裁缺所有粮务归并藩司办理本司即于光绪三十年九月二十八日接准崇道移交设局开办详报宪台分别奏咨在案内有报销一款系宪台前在粮道任内详请奏准以每年所得盈余银四万两永远作为报効以光绪二十五年八月二十四日奉　　旨之日起至年终止应交报销银二万两是年宪台与童道各解银一万两有卷可查嗣经全省奇荒胡署道任内仅解银一万五千两崇道于二十七年六月初八日到任起至年终止征粮四万七千余石报销之款未经解交二十八年满年核计共收粮十万零九百余石解银二万两整二十九年经宪台谕饬规复原额是年满年征粮十一万八千六百余石解足报効银四万两整本年自正月起至崇道九月二十八日卸事之日止共征粮七万二千八百七十石有奇若照上年分数核计本司接办至年终仅能收粮四万五千余石报効之四万金崇道自应摊认多半而崇道收粮近八万石仅交银一万四千四百余两本司接征至年底仅能收粮四万五千余石而须认解二万五千五百余两方能足报効之数似属情理不敷且按粮摊算自应照实征之数为凭崇道按十成足额摊算尤近取巧当经移请补交去后旋据覆称本年春间所收粮石系属上年旧欠本年不能摊算至道仓征收分数从无征足十分之事固属实情惟仓粮原以十分征收断不能缩摊于九分之内等语查大小衙门遇有摊款总应按日摊算年清年款从无前后套撘之事按粮摊算亦须实征实摊断无以三万余石之虚数推归他人摊认而犹自谓均匀之理在宪台报捐之初只言每年报効银四万两并未申明甲年报效之款须俟乙年秋粮收齐始行截算即宪台与童道交替之时时仅两月有余即慨交银一万两锱铢不较前事可师况崇道去冬将四万之款解足万一今正即裁缺后二万余石之秋粮尾数颗粒不收该道能将己解之款从司库抽回乎况名为夏粮实须收至十月名为秋粮实须收至次年四五月两粮衔接如环无端只可按满年实收石数匀摊岂有将今春划归去秋今冬又套撘明春之理在今年崇道详请遇有交替按照额征十四万石之数均摊即预为今日取巧地步本司与崇道同官为僚交情不浅无如接管此事合勺归公虽明知崇道改任襄郧缺分甚苦而事关奏案未便含胡辗转筹思必与失意之人较多寡似无以对友朋然以公家之款徇寅情又何以对　君父而况公帑百端竭蹶该道三载膏腴际此时艰纵不格外输将何忍从中克扣再查该道二十七年有征无解二十八年征多解少直至去年始复原额前已种种便宜今又处处巧吝该道长者度必非其本心理合详请宪台转饬崇道将短解报効银七千八百四十七两四钱如数补足再赴新任以免将来赴鄂以后详请咨催实为彼此两益为此具申伏乞照详施行 

　　○批雒南县丁令禧瀚详（授陕藩任内稾） 

　　牧令身任地方能尽心于抚字催科即属勤能称职然未探其本也正人心端风化表微阐幽使匹夫匹妇皆知孝友贞节之可慕浇漓荡佚之可耻庶几古良吏之所为矣贵县到任甫及半年诛大憝省徭钱兴学堂查保甲诸端并举百废俱兴即于编查保甲之时行举报节孝之政详册所列例得　旌表者孝子一贞孝女一节孝妇十七合十九人各具事实极力表彰撰述庸中见奇用笔简核有法以良史才写孝义心阐扬十数事之幽沈感发千万人之志气雒民何修而得此贤父母也详文骈俪而真朴直逼北宋诸贤册首所列孝子陶端孝女明姑孝妇陈马氏皆节行完媺撰叙高奇应即一并选登秦报呜呼名与实副实与名副考闺庭之庸行各有千秋文以人传人以文传发潜德之幽光合为双美识孝弟为仁之本可挽犯上好作乱之风问敬忠以劝何如不越举善教不能之事本原已得嘉叹何穷仰候转请详　旌缴册结存 

　　○批西安府详 

　　据详己悉冯峻乃极不堪之下流小人以佐杂冒充直隶州撞骗招摇无所不至迹其以佐冒正一不堪也候补人员开杂货铺二不堪也到京诈称本司委查工艺三不堪也赴京时被药铺指控骗赖前署臬司派差从临潼捉回四不堪也去年随郭道查水利到处讹索供应五不堪也郭道待之甚厚该佐杂与蒋瑞临等当面事之如祖考背面谤之如寇雠六不堪也开设铺面无一文本钱东掌数人同谋伙骗七不堪也来详声称冯峻在陕骗买荣顺行烟土一万八千余两在京又骗买滕庆春京货八箱值银一千余两均一钱不还迭被喊控到府发县质讯谋骗属实详请咨革押追前来查此等佐杂不知礼义廉耻为何物直兼拐丐窃盗为一人久拟详参今遭天报准一切如详办理倘革后押追无出即照李炳星之例永远监禁可也仍候抚宪曁臬司盐道批示缴 

　　○批白河县于令长华详 

　　传案以役不闻以丁该令查传私贩硝磺不服盘诘之职员添差前往可矣而令长随王禄带差往捉足见该令信用家丁视如臂指此案王禄被打受伤实该令因不爱以及其所爱也从九武生知法犯法责有攸归惟此事先由巡役盘查而起安知其非诈赃继因家丁往勘而争安知其不挟势如果绅衿私贩禁物法当严惩如果丁役凌逼细民罪当两坐观该今如此信任家丁若不查而即革讯白河之民必曰非为硝磺也为长随巡役复仇也姑仰白河厘员吴直牧就近提集人证秉公审讯据实详覆本司于刁绅劣衿素所深悢然丁役究不可偏信吴牧向来为吾右臂深知吾心但欲持平而已非有爱于张李二人亦非苛求干令也张肇成等应行革办与否俟覆到再夺此缴 

　　○牌示 

　　查乔府经名父之子到省三年未宜长此寂寞惟同寅佥谓该员近于清狂不惠本司视其写作似尚可观姑以一缺试之该员其好自为之慎言谨行饬已爱人勿受民词勿见小利仍仰西安府尹署守随时察看遇事训勉勿速官谤勿忝家声贪妄骄惰四字有一于此立即撤参勿违须牌 

　　○批兴平县禀 

　　禀折均悉教与民争务在持平此则教与教争尤须持平据称刘秋邻叔侄与刘慰心系共高祖之叔侄其高祖刘永先以己业地十八亩房屋一院捐作本村义垫厥后屋塌学废长房刘慰心独种地亩食利多年今因投入耶稣教竟将两门公产阖村学塾由彼一人输入教堂并耸女教士鄂爱宁致书县宰责令二门刘秋邻赔修房屋而秋邻亦系天主教民吁请教士驰书陈诉此案刘姓两叔侄各投一教各自背其祖宗男女两教士各庇其徒各自为难官长该令断令学田十八亩秋邻慰心各分九亩房非秋邻折毁不能令秋邻赔修明白爽快语语持平慰心所分九亩之地听其自捐自种案经断结因恐鄂教士不夺不餍禀祈立案前来惟其事尚有未竟者学田分矣其义塾房舍虽亡地基犹在亦应分析以杜外人之口或留作公产以为小学之基来禀未经道及稍觉疏漏刘慰心以公产媚教然究是一半主人至刘振铎毫不相干亦在教堂递禀此何理也况上年该令筹兴乡学欲就义塾基址改设学堂振铎父子等辄称不愿改归外姓本系阖村公业官设学堂则曰不愿捐入教堂则不但情愿且藉教而噬其族人此等败类该令并不惩责尤属宽弛刘振铎苟忝胶庠仰即迅速详革重惩如系平民奉批之日立提重责勿贷余如所禀立案可也缴 

　　○批西安府禀 

　　查姬柄于光绪壬辰春因聚众闹粮一案提省革审久押咸宁本司交卸咸宁后不知何时释回此獠素不安分姬公有灵早应剿绝其命兹忽据报五经博士姬柄丁忧该棍徒曩在谳局重责久押究竟曾否斥革如已斥革又系何时开复仰西安府饬承检查前卷明白禀复核夺结蹔存 

　　○批西安府尹守禀 

　　据禀己悉办理极为精当贵府在此为吾右臂事无大小咸以相谘此次皮永荣妄控批府查办但将原卷原词封送不用札发者意以此等小事吾两人又时时相见口述即得文牍可省而贵府仍如此详尽固见每事认真未免劳力己甚缘知凡有案牍多出手稿君才期在大用勿于是戋戋者过费精神也此缴来件存 

　　○批雒南县丁令禀 

　　此案未据禀报之时外间啧有烦言佥谓临渭二华厘局巡役在雒南境内将夫妇叔嫂三人诬为拐犯并有强奸情事以致该夫妇被逼吞烟身死本司闻知不胜发指兹据来禀及所开供折韩治海实因奸拐陈黄氏其弟治有护送同逃被巡役何德即王升盘获各畏罪吞烟自尽取有黄氏胞弟供词自属可信应如所禀完结惟何德以渭南厘卡之巡役越境查货己属不应而又兼查拐案尤属荒唐观其供词陈黄氏央其释放愿与同寝一夜伊含胡应许则其诈赃图奸之罪业已自画供招此等局蠹应即立毙杖下以快人心来禀仅拟锁系一年何其轻也何德即王升勿论从前曾经笞责与否奉批之日重笞一千板锁系铁杆巨石十年期满察看如不悛改加系五年再看再夺至厘员王令始于渭雒交界禀添一卡系为公事起见惟设卡之后早有巡役越境滋事被该令逮案重责王令驰至雒南向该令恳请通融释放既有前车之覆应如何约束司巡不准过两岔河一步乃仍纵令何德盘踞两岔河店中即无图奸偪命之情已属怨声载道而又酿逼两命图贿图奸罪坐所由是谁之过本拟即行撤换而厘局提调刘守谓其收数颇有起色恳祈留观后效姑如所请详记三大过示儆以后倘再有隔属酿案情事不惟撤差定即参革丁令平日事事认真而禀报此案多用轻笔岂未免有情耶后勿复尔仍候抚宪曁臬司潼商道批示缴 

　　○批长武县李令禀 

　　据禀前长武令庄锺济原短常平仓粮一百三十石有奇折交银一百二十两合之陈署令出粜霉豆银八十五两零共合银二百零二两有奇厯任皆因粮价较贵未经买补还仓该令到任适值年丰麦贱即以原银尽数籴麦共得京斗麦二百零三石有奇较厚额溢出七十余石又据夹单禀称前奉本司批饬庄令除折交银百二十两外尚短赔粮价银五十四两零陈令当日通融接收此时自应赔补足数兹由该令查明禀复前来以短交之银而论谊应着赔以现买之麦而论则巳溢额既已豆将麦补何须李代桃僵大凡后任接前任之事了其所未了原其所可原既征通变之才尤觇心术之厚该令一举而备三善仓粮溢额一也弥前任亏空于无形二也自不居功而为人免咎三也吏才寅谊可佩可师愿我同僚皆以李令为法白水澄城之已事对此能不汗颜乎缴 

　　○批前武功县高故令之子之浩禀词 

　　据禀己悉汝父之冤人所共知孟称尧此次逮案重则永远监禁轻亦锁系十年勿庸过虑此禀发交武功县缪署令阅看如有称尧之党代求免罪即与称尧一同锁系勿贷 

　　○批扶风县自理词讼月报清册 

　　综览各案尤以断结前两起为最轇轕而最详明头一案赵万江买赵典寿等两段庄基因与赵狗矢之地毗连又乘其出外逃荒起意赖业遂勾串里书过狗矢一升之粮而不过典寿等六升之粮以致卖地者赔粮未卖者失地前任刘令懵然将狗矢责打令万江给钱三串完事犹属一时胡涂及再控往勘心知狗矢被屈而自护前非令万江加给钱二串完事此则刘林立之迷谬赵万江之诈骗厥罪惟均矣第二案李吉祥先开烟钱店折本以残帐作钱五百串打合李义舟出钱五百串伙做义盛祥生意李吉祥连东带掌义舟概不过问其生意甚佳义舟又寄存钱五百串五年之中义舟使钱三十余串吉祥则用至一千三百九十串之多忽然闭歇令义舟分认外债以至互控刘令不念义舟一千串之血本化为乌有吉祥五百串之残帐掏换千金皂白不分断令所有欠外之帐二李各还一半此则刘林立之颟顸与李吉祥之贪狡又同一可恨矣此两案该令讯明平反后未将赵万江李吉祥责打一板稍嫌轻纵若遇本司则彼两人者血肉正应皇极数矣张令据事直书于前任无所回护亦无所中伤以古之遗爱而兼古之遗直吾爱之敬之若遇油滑之吏必代为弥缝以纳交倾险之人又必恣意攻讦以扬己殊不知前任有过后任补之达之上司百姓之冤抑可伸前任之谬误亦可自儆并可使同寅共儆若畏前任获咎则本司论人最恕必不追究前非即如刘令见事不明知过不改诚为可恨然今之作令者大抵不学而仕身坐堂皇知明处当者七十余厅州县不过得半而己但使肯受直言肯学好肯改过即当观后效而贷前愆张令之平反各案乃扶风之照妖镜亦刘令之降魔杵也各属有平反前案惬心贵当者尽可一一示我勿存官场庸鄙之见为佳此册开列五案无不允当前两案登报俾众共知此册发还扶风录批备案仍缴 

　　○批西安府禀 

　　壬辰年咸阳闹粮一案实系姬柄主唆后来结案称与姬柄无干者乃发审局开脱之词也既与无干而提省管押数月之久此何为者耶应饬咸阳县查明前案及壬辰以后姬柄在籍是否安分有无唆讼害人情事明白禀复候夺至此等败类勿论革与未革丁忧与否何须大惊小怪动辄报部此等虫蛭乃陶贞白药鼎中煎炼之物算得一个人耶缴 

　　○批麟游县李令禀 

　　据禀已悉该县典史吴骏烈于正月二十三日因事前赴武功该令虑其日久不归狱囚有失遂以擅离职守禀揭前来夫官无大小均不容擅自离任苟因家事而旷官守劾之可也然亦视其私事为何如事禀称吴典史因其长子行次武功坠车压毙为之父者念其身在客中死非正命急痛迫切往临其丧虽以道途之人闻其事者犹应矜悯况在堂属之间乎如果该典史累月不归犹可说也乃吴典史正月二十三日起身该令即于二十七日禀揭即以擅离而论仅仅五日既不愍其所遭之可哀又不计其为日之无几居心险刻浑不似读书人必其平日挟有私嫌是以此禀专打官话本司以为典史有子之丧而越境其情可原该令乐人之祸而乘危其心太忍忍人作官民命安托李少溶应撤任示儆以为官场凉德者戒吴典史此时想早已回任矣此缴再本司与吴典史从未见面其人究竟何如与李令有无嫌隙此次前往武功何日回任仰凤翔府切实查明禀夺 

　　○批褒城县钮令禀 

　　据禀已死张罗氏之娘屋侄罗维礼携其表侄张偷子诬控赵连忠将其祖母殴毙始欲讹钱八百串既而谬称十一伤具有虚甘反坐切结请验旋经该令验明实因年老衣单冒雪远行受冻而毙讯其起衅之由则因连忠之雇工鄢老么借欠罗氏钱六串屡索无偿赵连忠从中调处令罗氏让半还半由伊扣收工钱付还罗氏祖孙依处向讨连忠又复推缓致与偷子相争罗氏扑撞失跌微有垫伤经朱长生劝散越日偷子负其祖母冒雪而往甫至赵家而罗氏气息仅属偷子委而去之连忠灌救无效延至次早身死该令验讯明确罗维礼张偷子实系讹诈不遂藉尸诬控禀请查照新章将罗维礼应得军罪改为锁系三年应准如禀办理又以张偷子眼见祖母将死委之于人预为图讹之地亦请锁系一年惟据禀称偷子年仅十六又遭祖母之丧其诬控也无非罗维礼教猱升本应将一年改作半年其应得锁系之罪仍令讼棍罗维礼代为承受维礼共锁系三年零五个月偷子管押一个月以足半年之限一月期满将偷子重责百板保释赵连忠担钱酿衅应如所拟杖八十除还欠款外仍勒交葬埋银十两交偷子具领连忠勿庸管押该令相验七十八岁老妇之死尸而称其面带芙蓉色诚不意鸠形鲐背雪地冰天而出此妍词绮语可谓能人所不能也仍候督抚宪曁臬司陕安道批示缴 

　　●樊山政书卷十二 

　　恩施樊增祥嘉父 

　　批耀州褚牧禀 
　　批白河厘局吴令禀 
　　批商州详 
　　批监修南院两厢铺面曾令等禀 
　　批石泉县陈令禀 
　　批咸阳县详 
　　批常备军管带胡鼎铭禀 
　　复临潼李令云生书 
　　批甘泉县张令骧禀 
　　详抚部院 
　　会臬司详抚部院 
　　批潼关厘局吴令禀 
　　批鄠县陈令禀 
　　详抚部院 
　　批宁羌州赵牧自理词讼月报清册 
　　批渭南县张令详 
　　批平县杨令禀 
　　批沔县详 
　　批西安府禀 
　　札西安府 
　　批高陵县王令禀 
　　批山阳县刘令自理词讼月报清册 
　　批合阳县程令埙禀 
　　批石泉县陈令禀 
　　批石泉县陈令禀 
　　批石泉县陈令词讼册 
　　批盩厔县崔令禀 
　　批雒南县词讼册 
　　批兴平县禀 
　　复赵绅元中书 
　　批宁羌州赵牧禀 
　　批临潼县李令禀 
　　批刘参戎钰张令树功会禀 
　　批雒南县禀 
　　批宁陕厅民王允义呈词 
　　批渭南县附生薛子敬呈词 
　　札西安府 
　　批西安府禀 
　　批朝邑县曾令禀 
　　批雒南县禀 
　　批洪典史瑞澜禀 
　　批扶风县词讼册 
　　批石泉县词讼册 
　　批留坝厅词讼册 
　　批雒南县丁令词讼册 
　　批高陵县王令词讼册 
　　批淳化县禀 

　　○批耀州褚牧禀 

　　禀及图折均悉以学问言总挈纲要以政事言洞见本原以公牍文字言具有条理是真能读书人方有此楷模是真能办事人方有此规画吾秦近来吏道日昌兴学育才具得要领决有成效可覩者不下十余州县同寅取法即中才皆可奋兴耀州又为吾陕张一军矣不胜嘉佩仍候督抚宪批示缴图折存 

　　○批白河厘局吴令禀 

　　禀及夹单读悉不待查覆本司早知之矣武生捐职有何好人违禁藐官所在多有丁差倚官搜索藉势图财亦所在多有各坐各罪此谓持平所不解者作官之人丁役在县滋事不恨之而反庇之一见于澄城再见于白河甘心以自己考成为家丁护法总由本司无辣手是以属员狃积习言之殊深痛恨此案上年冬月二十四日张肇成雇脚挑运硫磺二十余斤在张肇敏饭店住宿被干令家丁王禄差役庞顺查获如果以公办公应立即回明干令将磺充公完事乃嘱令存放店内并无下文是夜张肇成即请王禄在李日兴店内吃饭宋杨庞三役作陪王禄居然赴席庞顺又得钱八百文二十五日李日兴将磺挑回该店王禄亦既知之矣如果为公而不为私应立将贩私移店各情告知干令立提讯究乃二十六日又待一日直至是夜三更始奉干令之命往李日兴店内搜寻观王禄语张肇敏云并未说好不该把磺给他已经情见乎词夫云并未说好则曾经说话可知至如何是好如何是不好则全系乎钱之给不给与给钱之多不多所以廿四赴席后廿五廿六按兵不动者两日待其说合也待其行贿也而张肇成以为二十余斤硫磺能值几何业已破费一餐出钱八百中心坦然以为可以无事王禄赴席后等待两日渺无消息乃告知主人夤夜带差往拏以致互相揪殴不放干令闻报以为如此忠心赤胆之家丁被违禁贩私之劣绅殴辱奚啻伤其头目刳其肺肝是以天未质明匍匐往救大有剑寝屦皇被发缨冠之象及被张肇成语言挺撞则怒不可遏竟将王禄干系一已承担是以原禀有卑职派令长随带差往拏之语而于肇成之请酒求情王禄之停战待和迁延三日夜之久该令如坐皷中茫无知觉及到日兴店内一味诟责其违禁恃符咬打丁差之罪平心而论刁民挺撞官长诚可忿恨然挺撞此等胡涂出奇之官长其罪似应末减也此案日兴肇成王禄庞顺俱不足怪何也一七十岁之武生一数串钱买来之从九仅仅贩卖二十余斤硫磺算得甚事至于长随差役遇事生风倚官磕诈尤为见惯不惊宽则俱宽办则俱办干令必欲腹心其丁役寇雠其刁劣此刁劣之所以不服而胡涂之所以出奇也该直牧直谅宽仁禀词据事直书夹单婉言譬解本司初意本拟撤参惟念该直牧是入幕之宾宾有情而主执法非东南水乳之谓也干令长华免蹔撤任详记五大过留观后效仍将该令交该直牧就近察看随事指教倘再执迷不悟必参无疑李日兴查取年貌即行斥革年已笃老免其刑责日兴饭店应即查封张肇成追夺捐照详候咨部查销硫磺充公倘再私贩禁物定干倍坐到案时已经干令重打应免重科王禄庞顺发交洵阳县锁系三年期满察看禀夺嗟乎使干令当日有一隙之明逐王禄革庞顺虽明正张李违禁之罪可也受丁役之欺而犹出死力以相救今之官场义仆何少义主何多批牍既于掷笔三叹缴夹单存 

　　○批商州详 

　　来详具悉讼棍郭光隆于黄光前黄显焕互控一案两头唆串从中取钱险谲贪横罪难擢发此案关键在光前之雇工偷摘显焕构叶因照村规议罚光前用光隆之计将万娃藏匿而以诬罚逼逃不知生死缠控显焕被该署牧明眼勘破先将万娃密拏到案已掐定真命脉矣此详叙述明白剖断公允一切如所议行惟郭光隆以棍徒扰害乡里积案如鳞近复拒捕伤差形同强盗仅拟锁系十年未免轻纵郭光隆着加铐钉镣发回山阳县重笞一千二百板永远监禁虽在狱中仍应带杆系石以惩巨憝而快人心此缴原词存 

　　○批监修南院两厢铺面曾令等禀 

　　禀及折册图结均阅悉所有监修南院两厢铺面二十号共大小房屋二百二十余间前经本司逐一阅视均系工坚料实结构谨严所定招佃取租各章程亦复细密公平一切照准在案此项工程曹令劳绩最优王令次之兹阅禀词条贯分明收支清楚一览而知其实用实销绝无浮滥曷胜慰悦该令能者多劳现又监修朝邑河工一俟工竣另酬劳勚其余在事五员亦应量予奖励以答其勤此缴折册图结存 

　　○批石泉县陈令禀 

　　禀词甚好稍嫌空衍经曰先行其言而后从之此则言发于先当策其效于后矣勉之望之缴 

　　○批咸阳县详 

　　此案刘瑞驹行同无赖欺人寡弱败人名节深堪痛恨该令前禀毅然革审此详朦胧拟结岂念瑞驹为理学家儿特予宽贷耶结则结矣以后永远不准详请开复仍将瑞驹交给保正乡约严加管束倘再犯事重笞勿贷余如详办理缴 

　　○批常备军管带胡鼎铭禀 

　　据禀己悉该教习教练有方武备学生受益非浅现值整顿新军之际必需通晓中西兵法之员抚宪委带常备后旗意在酬劳而兼择将惟学堂教员缺额该旗官才可兼人来禀词意殷殷卒伍生徒兼收并育而学堂薪水则辞之具见仁勇廉平实深嘉佩惟吾陕向例凡有兼差者准给薪水一半作为车马费该员事同一律即由学堂减半开支勿庸固辞此缴 

　　○复临潼李令云生书 

　　谦版敬璧学堂章程容即饬局排印贵县蒙学如此奋兴微贤父母化导之力不及此佩慰无量来诗效香山真香山也尤佩八旗学堂楹联六副祥处无稿刻入去秋秦报中可寻取而得也书成即交弟刊悬为望日来冗迫殊甚缘发鄂信又发京信也 

　　○批甘泉县张令骧禀 

　　接禀奇诧之至委署之员无端借廉八百两实属荒谬甘泉诚属苦缺然从前补署者何尝不捧檄辄行即使借廉亦不过三四百金而止今该员资轻劳浅酌委斯缺乃竟若挟制本司者然出此荒谬借票此等风气是谁所开本应撤委详参姑再予限五日如不赴任定即参革借廉不准缴 

　　○详抚部院 

　　为详请分别札饬移咨事窃照汉中府城固县孀妇衡张氏与其嗣子衡长绪争产一案于上年冬月间提省发府审讯现经讯结由尹署守径禀有案请免重录府禀到司之日除批细阅来禀委曲详尽判断持平查衡张氏与其嗣子衡长绪自光绪二十六年在城固县构讼既而控府控道控省首尾五年始而变起伦常继乃牵涉民教论者皆谓案久不结由于教堂之袒子绝母吾谓教堂不足怪也此案起根发源由于母子异心谗邪得乘间而入向使始终如仇令所断俾衡张氏持家抚子衡长绪读书孝亲择衡氏族人公正殷实者监视其孀孤经纪其财产如杜陵春张文锦等辈痛加惩治断其往来一切刁唆离间者概不得入寡妇之门张氏近于哲妇必顾颜面长绪本一騃竖何能妄为所以开其隙而速之讼者则一误于汉中府之劝捐再误三误于城固两署令之媚教也当二十七年控府之时傅署守断令家事仍由张氏经理善养嗣子此案遂结乃无端画蛇添足又令衡张氏报效银一万两为请二品封典关中富户类无现银凡财雄一乡者非生意即田产也衡张氏借报效之故借债五千又以腴田百亩有奇折银五千一并交府既而借口应还前债贱售坝田百三十亩得五千金以二千买屋余皆为所昵之杜陵春等分用族众大哗长绪不能以子抗母于是投教背亲是衡长绪之入教其母激之实不啻傅守使之也长绪既入教堂教堂代为保护财产夺诸母而?诸子张氏丝粟不得干预以致上控不休二十八年八月城固张署令复讯此案接教堂照会八条张世英一无所违大有八事为律之意大旨财产全归嗣子每年由长绪给张氏租谷百二十石钱二百四十串所有红契由张氏交出归其族人经理前卖之地仍追交长绪田价五千金罚令杜陵春张焕荣等归还买主此则张世英之所为也红契未追张令卸事接署者为王世瑛由张氏手中追出红契一百四十七张立万年薄两本在教堂初意诚欲产业归我教民然所索八条祗言红契交族人经理主教并不拟操其左劵而王世瑛加倍贡谀竟将一百四十七张红约及万年簿两本一并移请教堂掌管此则不惟衡张氏不服即凡审此案者皆为不平而讼蔓延缘无已时矣二十九年汉中府王守复讯此案攺为岁给钱四百串教堂拨给衡张氏坝田百亩房屋一院取足食用不准售卖张氏死仍归长绪管业衡张氏不服久住省城屡控不已查衡长绪乃巳故衡仕一之再从堂侄抱诸襁褓育作螟蛉自十一岁至十七岁衡张氏实抚养之在当日张氏诚来空穴之风长绪未悼芦衣之雪后虽有隙初岂无恩乃因傅守断令捐赀其嗣母鬻田借债而遂受人指嗾投教灭亲既入教堂即不祀先不但夺其嗣母持家教子之权并断其嗣父接木移花之祀天良安在情理奚容世之无子而养他人子者能不为之寒心哉且长绪以疏属为人后坐得衡仕一夫妇十余万金之产此是何等恩谊而竟甘心背其祖考纳诸教堂彼騃竖子不足言为之官长者亦若以为此一分家产为张氏必哇之肉而教堂应夺之牛不惟淆本案之是非抑且损外人之名誉是欲曲媚教堂而适以凂之也不其傎乎本司因此案讼累无休行提一干人证卷宗来省发交该守与洋务局提调姜丞等秉公讯断节据面禀一切案情在张氏几经道路流离在长绪悔被教堂制缚皆已倦而思返断结不难惟教堂借口于张氏浪费家财故欲为之保护究竟该母子迭主家事用帐孰多孰少必须澈底清查始足以服人心而息外论复经札调厯年账簿来省经该守等逐一清算衡张氏治家六年虽因报效耗费万余金然尚置有产业至原田还主其田价由杜陵春等还买主于衡氏无损也衡长绪自二十七年投入教堂夺管家产四年之内共花费三万余金之多核其用款概无主名阅其供词则曰愚弄吾不知教堂屡屡申言保护财产者究在何处而衡长绪甘心投教卒加教堂以愚弄之名甚可惜也兹据守禀称该母子各悔前非张氏自矢不听讼棍挑唆长绪坚称不愿教堂保护似属迷途渐转各宜予以自新查衡仕一亲子长龄已故嗣子长绪入教例不祀先应为长龄立后承祧以延嗣续惟现无昭穆相当之人据张氏供称愿以衡鹤经之幼子为子俟抱孙后再为长龄承嗣此亦权中之经应准过继仕一遗产除长绪荡费外现有之房屋田地一并各半均分惟地有肥硗屋有大小谊当分配停匀不能遥为剖断应详请抚宪札委新旧两任陕安道督同恩守易令传集衡氏族长将仕一所有财产明白开单呈案妥为分析溯查投教构讼之初衡张氏在上元观老屋屡称被抢今兹析产长绪可居城固张氏与新继之子留寓汉中以免再肇争端别生枝节其余均如所禀办理嗟乎衡仕一平生三娶独后妇之不良身后双孤偏亲生之早逝母与子猜嫌于始府与县谬误于中教与民胶扰于终今则情与理呈露于当前死与生安排于至当在拔主教劝人为善达理通情来信所言绝无干预现据衡长绪供除累年花费三万余金外尚欠教堂三千余金而衡张氏厯年上控挪借亦在千金以外应于分家后各还各债不必深求衡仕一地下有知虽云筐里樱桃一半非吾儿所有犹幸堂前俎豆有人继别子之宗所有一切红契及万年簿于分柝后各皆照契管业不与教堂相干以后倘再起讼端倍惩不贷此判印发外相应详请宪台于唐道已卸事未回省之前札饬该道会同张道督同恩守易令将衡氏家产秉公分析永绝讼蔓至主教拔士林于此案提省时毫无抗阻尚自知其从前干预之非惟该堂司铎不一其人今衡长绪深悔前非不愿受其保护该堂此时虽不别生异议仍恐暗肆流言应请宪台将此案咨达外务部照会驻京法使永远立案以杜蜚流之口而昭事理之平实为公便为此具申伏乞照详施行 

　　○会臬司详抚部院 

　　为核议详覆事光绪三十一年三月初十日奉宪台批据署延安府刘守济坤禀遵饬访查保安巡防要隘并各属应防地方及屯军分防情形察酌筹办恳请示遵一案奉批及夹单均悉屯田一事兵食攸关若不尽力垦开何以符定章而抵饷项独是北山情形与平原迥乎不侔地气高寒秋霜夏雹一也地本瘠壤无计粪肥二也一岁一熟收获有限三也纵极力经营断不能抵饷需之巨而揆诸给饷之本意则重在屯垦尤重在廵防顾此则失彼又必然之势也据称近来府属安塞安定甘泉等县迭出劫案地方不靖不独保安一县为然夹单所筹办法拟将颜镇南一旗改屯为防守扎要隘专意保卫地方其已垦之地现有愿领接种之人一律照章定限输租决不任其复荒等语果能如是则屯田不至尽弃前功而防务亦得专其责任节饷改为的饷兵屯化作民屯一转移间未始不两有裨益查上月札调李致贵移扎凤翔即令其将屯地及牛工籽种等项交榆林县接收招佃承租今颜旗官事同一律应如何稍事变通屯田交官经理曁如何择要分扎与新改之马队联络一气认真廵防或该旗亦应改为马队以期得力之处仰布按二司妥速核议详夺并移营务处农务局知照仍饬该守遵照缴等因奉此查上年十二月间据保安何令禀本地廵防要隘情形并惩绅耆疲玩等情一案到司当经分晰批示并钞原禀札由委署延安府刘守察酌情形妥为筹办去后旋据该府禀复访查各属地方及屯军分防情形不惟保安一县匪踪出没辖境空虚他如安塞安定肤施甘泉比比皆是并夹单酌拟办法禀奉前批本司等覆查延属僻处北山地方辽阔时有外来游匪出没其间近据各州县禀报劫案多起非择隘驻扎防营专意廵护似不足以慑匪胆而靖闾阎北山防营改屯开垦成熟田地二千余亩亦不无成效可观特经营数年既苦于地力之瘠薄又限于天气之严寒获少费多得不偿失诚如宪示所云纵极力经营断不能抵饷需之巨在原日给饷本意原系以屯以防藉以垦荒芜不治之区而并收兵农合一之效惟既经按名给地则屯垦是其专责廵防即断断不能认真即令负耒横戈随时勤事要我必待农之隙而后可以防人人或专伺农之不隙而先出以犯我顾此先彼势所必然既无甚利益于公家又隐误地方之防务应请准如该府所拟将该旗垦熟地亩责成该府督饬所属招佃接种议定收租归还工本腾出颜千总镇南一旗饬由该府会商择要分扎专意廵防一转移间延民种已熟之地而公家收额定之租防军以廵缉为常而地方获安谧之效与时变通无善于此至应否改作马队以期得力一节李致贵一旗改步为马驻扎宁条梁于延属地方足资兼顾颜千总一旗分防各要隘有马队以备驰逐之用复有步队以为镇慑之资相辅而行似觉尤为得力应请勿庸再改所有遵批核议缘由相应会详呈请宪台察核批示饬遵为此具呈伏乞照详施行 

　　○批潼关厘局吴令禀 

　　奸商偷漏有犯必惩何况土客孙潼关挟诈行私始己认罚继复挺抗非立即充公以示本局之有权则后来者将益恃奸计为可行而益轻局员为无用该令先办后禀深合机宜再孙姓在潼关犯事该局诘其名姓即以孙潼关对其蔑视厘卡玩易欺朦反复无常殊堪痛恨除将净土十五包全数变价充公外仍将孙潼关发交潼关厅重责八百板枷号一个月务令说出真姓的名然后递解盩厔县交保管束以为奸欺藐玩者戒余如所禀办理如奉批之日孙姓已逃即钞批移知盩厔县严拏遵办勿得徇纵干咎此缴 

　　○批鄠县陈令禀 

　　刘作霖窃写多名诬蔑师长实属胶庠败类名教罪人该令于质讯明确后犹复如此姑息妇人之仁官师切戒仰于奉批后立即查取刘作霖年貌详请斥革勿再延纵干咎缴原词存 

　　○详抚部院 

　　为详请立案事窃照上年八月十九日奉前抚宪钞发裁官节费以济饷需一折奏蒙　　俞允行司查照钦遵办理在案伏查原奏内开筹备练兵处的饷十五万两厥有三端一粮道裁缺一切化私为公岁可得银十万两以四万两拨归本省旗屯以六万两解京充饷一凤汉盐觔加价酌提六万两下余三万则出诸各官报效前抚宪自认三千六百两由粮道应解抚署办公经费内划除下此则藩司一万臬司三千临渭泾富四县各三千再饬酌提上中之缺数处凑成三万两合之粮盐两款共成十五万金以为练兵处常年的饷伏查前抚宪前年十二月奏恳免提中饱一折奉　部允准中外揄扬乃因　国计艰难复有酌提之奏仰见公忠体国但知急　君父之急不复顾臣子之私意甚善也惟此三万金之报效在　天家只益毫芒而陕省实多窒碍以宪署入款言岁入仅万七千金臬司岁入亦仅万七千金官秩既崇所费亦巨平日本有拮据之势再捐五分之一纵能节俭必少盈余一有迁移势必立增债累揆诸敬大臣体羣臣之心　朝意似不如此也况陕中优缺首数藩粮前抚宪即由此两缺厯级而升而至今不名一钱则官高费巨之言不虚矣至酌提州县平余窒碍尤甚专提四县而他府厅州县勿提则不公以临视渭岁入少数千金而出省首站差务较次站为繁概提三千似亦不公四县各提三千金其它次优各缺与临潼不甚相远者仅提数百金则仍不公专提优缺不提优差则尤不公若勿论差缺一并严提恐有差有缺者无担石之余而候差候缺者无膏润之望其窘象徧形于仕路而隐患终及于民间必然之势也本司筹思累月不致与前宪显相违异不敢不为　朝廷暗中干旋拟请将报效三万金除本司缺分较优应按年捐银一万两外其自宪署臬署以下概缓扣提不敷之二万金由本司在于仓粮盈余项下妥筹足数以济要需窃以此三万金者若一概免提则是本司意存自利何以率属治民今将本司认捐之万金全数持出而但为宪署计为同寅计则公也而非私也仅仅二万金提则窒碍百端免则所全实大似此通融补救仍与奏案相符若将来　朝廷更有急需再行斟酌报效此次缓提各差缺之款俾各有以自存则去其私忧方能核其公事本司于此更可考百司之勤惰较各卡之盈亏实于用人理财关系非浅为此具申伏乞照详施行 

　　○批宁羌州赵牧自理词讼月报清册 

　　人皆谓该牧懒于坐堂并懒于相验今观来册尽冬月一月仅得此稀松平常之一案足见人言非无因矣此批登报俾知愧励 

　　○批渭南县张令详 

　　该令真汉庭老吏也细阅来详令人头目清爽心气平和一切如详完结惟唐牧于军户粮差互争互讨红串在逃差之手后差索再纳之粮胶扰经年该牧竟无闻无见以致偪成上控劳动邻封不亦愧乎此详不但审断极好叙述亦佳佩佩 

　　○批平县杨令禀 

　　本司于各属词讼详报到司往往较原断加重其加重者必至刁极劣之徒盖恐州县权轻刁民玩易故随事为之助力亦以久在下位深知牧令苦情故也至于各属奉批以后或咎在绅衿或案关民教只要刁风压得住外人折得倒不至长恶害良固不必定照司批办理也然如此意者实难安得人人如该令乎此案如禀完结缴 

　　○批沔县详 

　　何老八借欠张老么之钱屡讨无还并未口角相争乃约其同往取钱行至半路忽因脚痛斥骂先骂后打因相打而何老八顿起杀机致之死地情节殊欠圆稳张老么如果善骂当骂于屡讨不还之时不当骂于认承还钱行至半路之时也张老么如不能走即不应慨然偕往况系乡里粗人年才三十二岁何至行不多路即称脚痛即使脚痛亦不过瞒怨数语何至即行斥骂斥骂不足而又打架岂忘其为取钱来耶又况打架须量敌而进张老么手无寸兵何老八现持扁杖人以械鬬我以徒搏张老么虽愚不应如此卤莽当互殴之时无人知见仅据凶犯供词似于起衅致死情由不甚真确查张老么开店放稍何老八现钱衣服已输尽矣张老么复借钱怂赌再赌再输利在头家情同局骗何老八恨之必深当约同取钱之时难保无谋杀之意不然该店是何老八常常往来之地果肯还钱而又实在有钱带来付给可矣何必移人就我必令登门而后还债耶谋故同系一抵情罪务令相符似此供词实干挑驳仰再细心研鞫务得确情按拟招解勿稍护前切切仍候督抚宪曁臬司陕安道批示缴 

　　○批西安府禀 

　　已委宫令其震前往代理矣查梁令居官清惠债负累累富平虽号膏腴无奈临征遽殒去岁该故令省寓被火衣物荡然今并不保其身孤寡嬛嬛路人心恻宫令与该故令儿女至亲谊应拯救此次代理应将春征所得全归孤寡俟至六月改为署理俾领秋光本司曾任富平深知甘苦得其弱半尤远胜于北山所以必委宫令者良以恤死救生人情也邑大政烦公事也无其情而有其才恐于死者无益情谊亲而才望不孚又恐不了地方之事宫令兼之故相委属该令须知若非梁令之故则宁羌一席适当轮委到班今以富平之半抵宁羌之全而有余又重以大缺之名加以恤孤之义名则甚美义不容辞本司一生虽私情而不外公理故无事不可明言宫令此行其克践是言也吾受该令之赐其不克践是言也吾不仅唯该令之怨仰该府转饬遵照并催其速赴代任缴 

　　○札西安府 

　　札西安府尹署守知悉案照光绪三十一年二月二十六日奉抚宪转发商部来电一纸内开汉口谦祥益向与西安义合吉交往上年赊去九千金洋货过期不还派伙韩万福追讨东避伙抗控蒙长安传质谕令铺伙讨保清帐至今无着等因本司当饬办公所祁令前赴长安提卷阅看则此案自去年八月兴讼纷纭轇轕于今七阅月矣查此案发端之始乃义合吉铺掌竹姓喊控樊裕顺圈计勒夺长安胡前令传讯缘义合吉借欠裕顺公银九千五百两届期乏偿又将义合吉字号改为务本合裕顺公疑其逃骗遂将该号由汉运来之洋布等物在龙驹寨阻截以要其必还胡令断令货物放还陆续还银了事断后竹义合抗不清还此讼蔓之所由来也迨至九月忽有红单房书办纪育龄即纪六以恶伙欺东禀控樊裕顺到案胡令集讯据纪六供樊凤翥领伊本银一万三千两开设裕顺公钱铺与二柜徐姓掏吞舞弊致欠外债一万余金而私放义合吉九千余金至今无着樊姓则称原领本者为赵琳诡弊皆其所为赵琳己死伊实无掏吞情事蔓延数堂乃讯得樊姓实掏使银八百两赵姓使四百两断令樊姓勒限清还交帐出号此又一案也迨至十二月十八日李令任内有大德恒票庄掌柜申应芳具控纪育龄巨富抗债到案词称裕顺公钱铺陆续借欠该号银一万两有奇请为究追等语同日又有汉口徽商胡德泰汪谦和具控义合吉资东畅姓铺掌邹大到案词称本年七月该铺伙张醴清在汉购运洋布颜料等物借欠该两号银七千余两给予汇票来陕取银比及到陕该铺业已停门等语至三十一年正月十二日又有鄂商韩谦祥等以诡骗血资具控义合吉铺掌薛礼中等到县词称礼中巨富奸险派张醴清在汉坐庄上年七月积欠汉口谦祥益等十三家货银二万四千五百余两而欠韩谦祥最多计实银九千两有零请勒追饬领等语经李署令于正月二十八日集讯断令义合吉资东畅怀义觅取妥保出外设法了事二月初五日大德恒与纪六到案质讯断令义合吉还裕顺公裕顺公还大德恒各清各款仍令畅怀义觅保樊凤翥还押在卷统阅全案卷宗竹义合控樊裕顺为第一案裕顺公资东纪六控樊凤翥为第二案大德恒控纪六为第三案谦祥益等十三家控义合吉为第四案各因帐债纠纷之事中有连环套撘之形义合吉其罪魁也裕顺公其旁纽也大德恒其支蔓也十三家其总结也合计义合吉所欠之债过三万金问官四五人蔓延二百日审讯十六堂其判词非勒限交银即保外还银其实限者自限交者不交保无人保还无可还案固迁延官亦疲缓查此案集讯之初曰竹义合既而为李义合既又为龚义合羣奸顶案出没不常问官弗究也但令还银而己中闲请以汉口运来之货抵纪六之银及香长查看货物则新到之洋布等物早已暗售于人惟积年滞销之残货欲以抵八九千之欠银其鬼蜮固属可憎而暗售之价不下数千金究归何处问官亦弗究也但令还银而已直至十一月以后卷中始见资东畅怀义之名从此以东替伙永远押追观其诉词伊在山西不但不知汉口谦祥益借银之事亦并不知西安裕顺公借银之事此实情也山陕风气财东出银奸伙领本往往本钱折尽盈千累万之外债贻累资东而诸伙挟其血资别谋生计本司恨之次骨曩作令时凡有此等案件必严于伙而宽于东凡以持公道也义合吉一案问官于竹李龚薛张王诸伙概不深究而资东父子相代坐厅更有马委员者辄将畅怀义笞责抑何背谬此案以还银为实际以勒追为作用而押案追债当追可恨之人不当追可怜之人当追经手借钱之人与领本办货停门倒帐之人不当追既已折本而又受累之人也至纪六一案伊欠大德恒之银八九千两而始控义合吉继控樊凤翥意谓义合吉之数千金樊凤翥之千余金若不还伊则伊亦无银还债是使大德恒代伊受祸而伊自处于不败之地且不居赖债之名何其巧猾应各追各债以示公平合行札饬札到该府提集四案人证秉公审讯分别断追着重在义合吉一家应将李义合龚义合竹义合薛礼中张醴清邹大一并逮案严究勒追至畅怀义父子勿庸再押但取义合恭等三家保状足矣此案固以还银为要义第一须切究义合吉存货若干值价若干外欠若干去年由汉运来之新货暗地售银若干售与何人银在何处此为紧要关键若铺中银货不敷抵债则比追薛张诸奸令将厯年吞噬之赀一齐吐出再不足则令义合公等分摊分认畅姓因奸伙累东身受刑辱复因一号倒塌而令其余四号一齐不能自保吾不忍也该署守忠信明决不减仲路速讯速了以报商部而恤远人切速此札 

　　○批高陵县王令禀 

　　据禀己悉何主教劝善惩恶达理通情与本局函牍往来从无龃龉一旦长逝悼惜良深兹发去挽帐一悬文曰教思无穷仰该令致送教堂亲往吊奠以彰睦谊而旌善人此缴 

　　○批山阳县刘令自理词讼月报清册 

　　所断三案明白公允深属可嘉作官与作文同但使居心要好未有不竿头日进者欣喜览之 

　　○批合阳县程令埙禀 

　　查王教官于正月初四出缺该令于二月初旬禀报到司照例详请委员接署委札早发院批已准该令突于半月以后禀请以训导兼摄俾其家属得分科考印红既作好事前详何不早言今欲本司追回已发之委札由司另详由院另批该令系刑幕出身曾见有此公事否此事本司无法仰该令妥为赒济以赎迂缓之咎而尽同寅之情此饬 

　　○批石泉县陈令禀 

　　邵富伍穷凶极恶前据李令禀报即欲早伸显戮今既复审得实该匪带刀讹诈烧香结盟砍毙二命扰害闾阎此等凶徒不杀何待仰候院批到日即将该犯就地正法传首犯事地方悬竿示众邵富双既拟极边充军谭贵元拟流二千里张步鳌拟徒三年而酌照新章锁系巨石之年限尚嫌轻浅邵富双应锁系铁杆石墩十五年谭贵元十年张步鳌五年期满分别察看禀夺余如所拟办理缴供折存 

　　○批石泉县陈令禀 

　　据禀已悉该令初任于禀报命案未得窾要此案据尸兄甘朝兴转据伊三弟甘朝胜向说昨晚三更伊二哥甘朝顺听见屋后狗咬手拏木扁担走出不知怎样与陈世发在山根争吵被世发用矛戳伤左耳窾移时身死凶犯逃逸等语朝顺朝胜是否同居当朝顺闻声出视之时朝胜是否相随同出如果一同出视何以不知启衅根由如未在场何以知为陈世发戳毙时当夜半无人见证无人解劝死者死而逃者逃朝胜此段供词从何处得来该令在尸场竟不穷究耶据云移时身死或者朝顺未死之前尚能言语耶朝顺以三更出门朝胜究于何时往视如果朝顺能言凶手姓名独不能畧述起衅情由耶此等颟顸禀词阅之令人发躁他人颟顸可也该令亦颟顸耶以后凡遇命盗案件初次禀报总须叫人看得明白无可挑驳刑名家之言初禀要空不要实以为将来获犯办案之地此言似是而非凡事只要近情近理空也好办实也好办本司向来办案尽说实话从无办不出去之案若供情犯驳则自已早已驳诘决不率登禀牍使上司驳诘问案办案与时文家作理题相似剥去一层方能深入一层此事本难与初学者言特该令与寻常人不同故不惮谆谆相诲也仰再研讯确情并严缉陈世发务获细心推鞫照例填格录供通详察夺仍候督抚宪曁臬司陕安道批示缴 

　　○批石泉县陈令词讼册 

　　判断平允在他人初任有此可为惊异若该令则相信者深相期者大此不足为该令难也缴 

　　○批盩厔县崔令禀 

　　阅禀欣慰久之该署令厯练己深似此公明平恕消患无形的是关中牧令好手据称盩民因受教民欺侮讼不得直遂私立山堂香水意图藉会抗教此真愚民之可哀矜者也　朝廷特许远人来华传教凡教士教民地方官皆有保护之责民教和其上也即不能和而不相往来亦不相侵犯抑其次也民欲抗教己出下策而况借会抗教身犯悖逆之罪欲以抵制奉　旨传教之人不待彼此交争已先自处于必败之地矣其狂可恨其愚可怜该令察知盩民散飘立会有徒实繁先勿查拏专图解散早已得其要领凡作官者莫不曰除莠安良然至于会堂林立断无除民安教之理又无纵民抗教之理则莫如化莠为良最为上着然化民二字夫岂易言为牧令者须先正其心无一点偏私无一毫客气勿论民教皆待以父母爱子之心使民与官相信不疑则挞之不怨导之易从执迷者唤之即醒有过者教之即改该令此次解散盩厔入会之民盖庶几近之矣盩民入会既多教堂滋惧沙云屯马家滩等处蟠根引蔓各聚党徒穆左两教士至欲赴省请兵该令止之不动声色轻骑驰往传集保约绅耆各清各村凡在会之人统限十日呈缴号片不咎既往并将所呈号片二百余张当堂焚毁以坚民信半月之内缴飘悔罪者四百余人而为首之窦明堂不俟查拏自行投首前后共收飘布六七百张其未缴者都已自行焚毁并据各该民吁称不敢再立会名仇教滋事该令察其情词真切但请将为首之窦明堂锁系一年马明礼齐百义等分别杖枷取保余人免究办理极为灵捷自应一切照准惟念作此等事其为首之人必一乡中桀黠有才望者如其怙恶法所必诛如其悔罪才犹可用今窦明堂既系自首又缴出号簿名单飘布其情不无可原然居心究竟若何本司亦难肊断是在贤令尹之随时审度矣若教堂能代为乞恩恳祈开释则更可化民教之嫌而浑然无迹特不知穆左两教士有此识量否此缴单折并存 

　　○批雒南县词讼册 

　　临潼老手也雒南新手也两县贤令尹俱能判断极轇轕之案并善于叙述极缴绕之情判断公允则受者心服叙述清晰则阅者眼明尝谓言语文学政事本是一串不会说话不能作文之人其政事虽妥当而决难出色听讼者政事之一端坐堂要口才禀详要文笔月报册多矣能断案者亦正不乏而能说难说之话能达难达之情则莫临潼雒南若也此册前两案登报以示共赏之意缴 

　　○批兴平县禀 

　　据禀该县盐课向随地丁摊征自咸丰六年改归河东先课后盐官民并运该县系潞盐引地既食封课之盐即免随丁之课五十年于兹矣乃有县西举人刘锡纯借学堂捐款为名胆敢联名具禀请饬潞商赵思敬将厯年兴民代纳盐课一概算息交出并令移居他处兴民自设盐局即以盐利作为学费而代书之子张鹏翼亦复随声附和冒充举人该令素性宽仁专唤鹏翼上堂训责而锡纯犹敢挺身直前夺掷戒尺解其手缚挟之径去该令饬押礼房是矣而锡纯仍敢煽莠村民于本月初五聚集多人来城滋闹该令御诸城外苦谕不遵昨经尹守面禀前来当即禀商抚宪遴委刘参将钰督带马队四十名飞驰前往弹压解散并委张令树功驰往会审兹据委员禀称粗已安谧各乡民均称不敢滋事本系无中生有自可小事化无惟刘锡纯胆大披猖闹堂聚众而且敛钱构讼簧鼓羣愚非革讯严惩不足以挽刁风而端士习至西乡愚民一二百人被锡纯激之使来其中必有为首者据该令禀称当官民相持于城洞之时众民将解散矣有一少年曰此来为何众遂坚索释放锡纯不然不退此少年为谁务须勒令交出严加惩创刘锡纯何科中式名在第几仰即查明另文详请斥革归案审办批示至日即仰该印委会同刘参戎传集西乡各绅耆剀切面谕盐课久已停征潞商完课行盐并无不合刘锡纯全为敛钱肥私岂可信其簧鼓乡民无知一概不究惟为首聚众之一二人务须自行交出傥敢扶同匿抗必累同村晁黑狗王摇摇之事可为殷鉴兴民素好纯良潞引更非凤局相安五十年之久何得受一人之愚犯聚众之罪试问初五夜果将该革举夺回盐店打坏该西乡之民其能安枕乎吾陕绅耆晓事畏法者多开诚布公谁不我信俟将为首之人交出该委员即带同刘锡纯张鹏翼一并回省以凭审办再由该印委及刘参戎悉心体察如果乡民知罪知悔敛迹归农不至再滋事端即由参戎将马队一并带回以示我无防民之意至该令变出意外堵御有胆晓谕有方何疚何辜自请撤任应勿庸议仍应补禀抚宪缴折存 

　　○复赵绅元中书 

　　干生九兄同社接来示以梅李两姓婚姻之事计无可施乃问策于弟查梅次山大令久宦吾乡老而无子早年曾有嗣子并得嗣孙聘李绅耀先之女为孙妇次山服官于楚其嗣子文定于秦红庚固在子所也不图嗣子夫妇俱亡梅大令官成归里嗣孙不肖忤逆狂迷李绅意欲退婚大令亦情甘还聘良以女如鸾凤郎是鸱枭谁无父母之心皆曰郑齐非偶梅李两绅觌面言明任从另字而孙逆祖命不返红庚彼也恐污浊水之泥此则倒持太阿之柄欲离不得强合必伤两姓之牙角将兴诸君之智勇俱困弟窃以为此事不难也婚姻之事当问主婚之人李之女有父梅之孙有祖父不遣女嫁女安得嫁祖不为孙娶孙安敢娶况李绅许婚念其为次山之孙而许之尔时年皆幼穉选门户非选人才也今次山既不以为孙则李绅自不以为壻彼狂童者既不为次山之孙何得复为李绅之壻若谓红庚不返恐有后言则请梅大令出一纸书略谓嗣孙不肖贤女堪怜合恐两伤离诚双美惟嗣孙违背祖命掯匿红庚用以亲笔数行为贤女另择佳偶之据将来红庚若出作为废纸似此办法李氏感玉成之德逆孙失挟制之资三秦之人无贤无愚谁得而议其非者若其嗣孙尚敢横逆即由梅大令帖送长安永远监禁此信刊入秦报俾众周知执事热肠鄙人直性快人快事庶几近之草草奉复作尺牍可作堂判亦可惟希照察不宣愚弟樊增祥顿首 

　　○批宁羌州赵牧禀 

　　陕省定章命盗案初禀不得过十日本司作令时从不逾限兹据禀报李青澐刀伤沈用银身死一案事在正月十五日尸父报案在二十二日该员初禀迟至三月二十日始发四月初二日始到实属怪异本司访查得实该员在宁羌凡告状者皆不准准亦不传传亦不到到亦不审审亦不结大约一月难坐一回堂一年难办一件事如此颓惰何必作官何苦造孽仰汉中府迅即转饬该惰牧自行禀请开缺侍亲归里顶戴荣身如一月内禀牍不来所不详参革职者有如日临批愤甚缴 

　　○批临潼县李令禀 

　　据禀已悉该县办理蒙小各学堂在各镇牙侩向抽斗秤用钱项下十取其二裨于士子并不刻于牙人乃河南北悉已遵行独新丰一镇为降调之县丞黄某把持市侩恃符阻挠学务法当重惩即仰该令将黄侩立提到案诃之如叱狗押之如圈豚勒令出具任提行用永不阻挠甘结俟该镇一律遵办再令此獠取保如敢违抗即仰该令将该市侩锁押来省听候本司亲讯严惩来禀曰其谬有三本司惩之之法亦有三笞臀一也咨革二也永盛粟店查封三也彼如不畏即着来省尝试缴夹单存 

　　○批刘参戎钰张令树功会禀 

　　来牍阅悉此次印委诸君查办此案轻重缓急动协机宜且嘉且慰兹据禀称缉获任光武到案讯据供称刘锡纯始而亲至各村借免捐学堂经费为词敛钱入已已收介庄五堡铜钱七千五百文由伊弟刘坎坎亲手取去及锡纯闹堂被押辄又令坎坎传信各村聚众逞刁挟制求脱刀匪刘三疯子统众扑城凶悖万状据此供情刘锡纯供虽狡展已属革办有余即仰张令带同刘锡纯张鹏翼任光武及续获之任锺锺先行进省发府审讯刘坎坎及刘三疯子罪恶昭著法无可宽仍仰杨令会同刘参戎恩威互用谕饬该村绅耆保约人等速将该二犯交出勿得自干连坐俟二犯就获即请刘参戎带犯拔队回省可也此缴县卷二宗存 

　　○批雒南县禀 

　　禀及供折均悉王树李植徐老倌安心为盗纠约刘丙寅等一共九人前往合阳黄龙山会场抢劫马匹行至该县窑子地方撞遇孙天太骑骡走来王树首先喝令王撞底挡住骡头将事主揪殴捆缚抢去银钱雨伞等物经事主跟迹追至三要司喊控廵检王翰父子齐集团勇汛兵赶至黄家村喊捕兜拏王树胆敢用洋炮轰伤团长陈庆儿及魏治有村民愤恨当将王树攒打毙命捉获六人惟首盗李徐二匪在逃查王树穷凶极恶虽经格杀仍应戮尸枭示其刘丙寅朱检王撞底三犯听从拦路劫抢而且结伙不止三人又持有洋炮应照省章立决枭示刘根李添舍王详城途抢讯不在场然听纠抢马甘心济恶虽死不冤姑从宽典各重笞二千板永远锁系巨石遇赦不赦团长陈庆儿奋勇拏贼受伤昏瞀情可嘉矜幸而获愈赏劳勿惜不幸而不愈抚恤宜优魏治儿受伤较轻应与庆儿一并饬医调治务痊此案登时往捕九贼得七固由廵司出力然非该令平日寓团于保守助有方安能仓猝之间一呼毕集炮火之下舍命兜拏应详记三大功以资观感王巡检翰父子同行手擒三匪有盘龙奉叔之风惟记功拔署佐班得之味同鸡肋拟由本司筹发银一百两交该廵检祇领以旌其勇而济其贫亦所以资观感也逸盗徐李二犯仍仰添差购线严缉务获以彰显戮缴供折存 

　　○批宁陕厅民王允义呈词 

　　此案本司闻知久矣殷洪顺收得货银四百五十两并不缄之箱箧而以八床毡条裹捆付秦士万背送进山行至江口又复自己空身上前觅店打火任士万背负毡包在后其作事本属离奇士万在尔兄店门歇坐尔兄窥其毡包沉重商同开看诱令俵分迨经洪顺寻获士万方在沟中藉毡酣睡问银何在答曰不知以致构讼到厅此前任西安府面告本司者也事在去年七月迨九月初始据宁陕汪丞通详前来赃既无获供亦无定详文惝恍毫无办法兹据控称赃银已由吴学蕃家中起出而汪丞将尔兄王允明责押不放并称尔母被江口主簿拷毙所言万不可信惟出案以后拖延两月有余汪丞始上一颟顸详文上详以后阁置半年有余渺无结案消息汪丞之疲玩昏庸实堪痛恨仰西安府迅委明干廉直之员前赴宁陕查阅厅卷是否人赃已获如果脏盗俱真何以迟延不结王允明之母因何致毙吴学蕃系何月何日到案陈志富有无挟嫌贪赏诬报情事此八个月中汪丞共捉得几人审过几堂因何玩延至今不结逐一查明以后一堂了结据实禀复勿许徇饰代人受过切切词发仍缴 

　　○批渭南县附生薛子敬呈词 

　　尔愿入武备学堂应赴提调处具呈听候考验堂中学生须身体结实文理通顺而兼能武事方可入选如自揣无赳桓气概不如仍理旧业为妙 

　　○札西安府 

　　札西安府尹署守知悉案照兴平因捐聚众一案昨由刘参戎张委员会禀到司藉悉民情安静惟首先聚众之刘坎坎刘三疯子未获当经本司批饬张令先将刘锡纯张鹏翼任四任锺锺解省一面勒令该村绅耆保约速将二刘交出即由刘参戎带犯拔队回省旋据张令回省面禀刘锡纯等四人已经带到并呈县卷二宗复据禀称各堡士民现皆追悔无及恨为锡纯所愚诘以聚众罪大何遽冒昧听从则称十年以前该邑曾经两次聚众皆未办罪是以此次相率求恩并非闹事等语此则纲纪弛于前故风气刁于后愚民以麕聚为故常　不知为犯法之事亦可悯矣此案发端由刘锡纯借免捐为名敛钱肥己及锡纯闹堂被押嗾其弟坎坎纠约十七村民人挟官求释若曰我为众人免捐反致一人顶罪众心何安坎坎弟兄济恶不惜出死力以求援而刀匪刘三本系杨令因案严拏在逃未获之犯是以首先叫噪借羣力以快其私是此案自始至终可恨可怒者两三人而已张代书之子昏无所知任姓二人冥顽不灵较傀儡而能言方走狗而不足案结后重笞数百板押发回县或枷或不枷听杨令区处刘锡纯业经杨令详请奏革此时发府质讯明确后令将己入已之钱一齐缴出发还各村仍交两县管押俟奉批斥革后然后重责押发回县由阖县公正绅耆保领严加管束此时在押待罪每三日或策或论或经义由该府出题面试如其不通痛打戒尺切勿轻轻放过刘坎坎到案质讯明确后重责八百板锁押发回锁系铁杆巨石五年刘三疯子到案质讯明确重责二千板镣铐发回锁系铁杆巨石十五年俱俟期满查看禀夺除巳到四人早经该府收管外合并县卷一齐札发札到仰该府查照来札事理即行遵办勿延切切此札 

　　○批西安府禀 

　　据禀已悉庶人在官周室已在颁禄之列今既不能一概刬除则向有之旧规亦自难于更改惟此次砖坪领抵之款各房通共多扣银三十二两九钱以致屈署丞有情实惨异之禀实属各该书无事生事若照古人一钱诛吏虽杀之可也若照近来贪吏婪赃动辄盈千累百往往幸逃法网则该书等每人名下仅止多扣数金稍可宽其一线业经该府分别责打原银照缴发还姑免斥革以观后效仍通饬各属此后凡有以领抵解及在司库或借或领者如果该书格外妄扣准各该员径禀本司定将该书等立毙杖下不贷此缴原禀存 

　　○批朝邑县曾令禀 

　　阅禀不禁眦裂此案王梦儿因闻贾丙戌言其堂弟贾福生往李开甲家送交财礼银两起意抢夺纠同王中娃薛发儿分执火枪马刀乘福生出门与丙戌说话梦儿于黑暗中突将福生揪倒骑压摉银中娃用刀在两脚乱砍当经李开甲劝散报请验伤拏犯该三犯犹盘踞空庙一见县差往捕中娃首先持鎗当门拒敌将差役梁德轰伤及众役勇进梦儿中娃犹敢持刀砍伤公差三人嗣乃力屈就缚查王梦儿系著名刀匪前在易令任内因砍伤赵武儿身死一案定以锁系十二年去夏扭锁潜逃严缉未获兹乃明目张胆执持鎗刀伙谋劫夺殴砍事主嗣又不服拘拏鎗轰刀砍致捕役四人受伤极恶穷凶法当立决王中娃虽系从犯然刀砍福生鎗轰梁德皆出其手而况去秋在蒲城砍毙客民刘毓魁即刘木娃曾经移关有案今二罪归一死有余辜而该令犹牵义拘文请将中娃解归蒲城并案讯办此等凶顽不法之匪徒可令久稽显戮耶仰于奉批之日即将王梦儿王中娃立行正法悬竿示众以遏凶焰而安善良仍移知蒲城李令作为蒲差协缉就获业经遵批就地正法即可一详了案勿再开参至薛发儿虽未动手伤人然处处跟随甘心济恶断难宽纵仰该县于梦儿等处斩之日将发儿一并押赴市曹俾其目覩行刑之惨仍复重笞一千板牢钉镣铐押解蒲城原籍锁系铁杆巨石十五年期满查看禀夺仍候督抚宪曁臬司潼商道批示缴供折存 

　　○批雒南县禀 

　　来禀阅悉此案胶葛十余年官经数任迄不能结去腊刘振仪以舞弊埋冤等情具控刘玉全兄弟到司语多过火情实可疑当以案涉繁难问须精细商州各属折狱好手无过雒南是以批令行提人证卷宗到县秉公断结以绝讼蔓兹据质讯核断取具两造遵结缕晰禀请批示前来反复披阅叙事详尽辨驳精严幕僚周令诘难十四条驳原呈者也该令此禀十不解则驳诘被告者也原呈急于邀准故甚其词反招诘责被告刘玉全及其兄自典奸贪阴狠婪产欺孤经该令逐一指陈此案症结无不洞见查构讼之初原告刘振仪之父刘荫名下每年应认刘家仪稞钱六百七十余文自同治七年起或欠或抵胶葛不清家仪之子自典玉全挟忿寻仇遂屡有抢稞霸租逐佃夺庄情事至光绪十五年刘荫与玉全自典互控到县荫死而其子振仪继讼永无了期中间光绪十九年刘荫在日和息一次而旋和旋翻二十九年复经刘正卿齐如芬等调处一次立有合同内称先年籽稞银稞一概算清楚结并有自典玉全手书花押而玉全旋复翻悔不认硬称振仪应交伊银四百六十两其刘自典占踞黄家沟水泉坪两处庄地已交出矣而玉全父子所踞抗不交还又复假立卖约伪造图章又振仪分关簿两本为自典弟兄抢去各执其一自典已还玉全狡推抗给因是讼不得结而因玉全应交者不交遂致自典己交者复霸现经该令审明断令从前刘荫每年所欠六百七十余文之稞即本利磊算不过百千而玉全等厯年霸收振仪之稞每年三十七石有余夫以三十七石之租抵六百余文之稞世上无此便宜徒以玉全险很贪凶欲弭事后之争遂不究从前之账准其互相顶抵彼此两清其霸据各处庄田一概交刘振仪管业其岁认六百余文之钱稞即以振仪西川一石六斗之稞作抵赁居振仪寡嫂之房即行退佃分关簿一本一并退交玉全之子当买各业俟回镇安质明有证有中即无庸议如无中证必系伪造除地归振仪外仍将玉全父子痛惩惟该令隔属传讯相距七百里牵涉十余人此次到案者原被而外中证则齐如芬一人而已如再一一传质则拖累何堪因有另委干员赴镇会审之请本司查此案蔓讼十七年之久罪魁实惟刘玉全一人自典虽曰同恶然既立合同即退庄稞玉全则不惟霸据如故而且狡称应交伊稞银四百六十两而且狡称有不知姓名人代振仪当地伊去银一百六十两似此妄诞无耻险谲无良藐玩无法若解回镇安是纵兔还窟纵蛇归壑姚令复传必抗必避振仪原业仍霸仍争渠在雒南即隐以京控相恐吓此等冥顽不灵之物可令其但占便宜豪无惩戒已造累年之孽复生异日之波耶仰该令于奉批之日即将县禀司批一并钞粘移明镇安姚令除刘玉全外其余原被人等及原卷一概移还由姚令查照该令所断将玉全之兄玉全之子玉全之堂侄孙凡霸占产业者一并拘案唤同原中刘正卿等质证明确即将霸业之人一并锁押班厅勒令交庄退稞稞簿追缴伪造当卖各约追案涂销俟振仪田业收清再令自典伯侄子孙取保玉全仅予管押雒南不足蔽辜本司酌拟两般断法一则锁系铁杆巨石两年以正其霸占抢夺拖累刁顽之罪一则将厯年霸收之稞每年四十七石六斗作十年算巳近本百石之数本应勒令算明吐出姑从宽核减每稞一石作钱一串令其出钱三百串作为镇安小学堂经费俟姚令收清后移行过雒由该令递籍保释只此两途听该奸徒自择如上所云仰该令及姚令分别查照办理仍将遵办了结情形详细禀复察夺切速勿延此缴结存 

　　○批洪典史瑞澜禀 

　　公牍中缮写舛错大抵出于笔误然亦视其所错者为何如事若父母存殁他人不能代填必由该典史亲笔填注即使托人代办亦应以底稿付之乃以俱存之父母填为俱殁率行达部直至接到部覆始行呈请更正此真胡涂荒谬之奇外出奇者该员之为人亦概可知矣本当详革姑念典史之胡涂者多直是不屑教诲此缴 

　　○批扶风县词讼册 

　　判断极公惟梁和顺郭有才樊甲成均极其可恶谋令仅予赏责何也 

　　○批石泉县词讼册 

　　各属月报册大抵三两案居多本司是过来人岂不知某州某县每月当有若干案其少报者盖亦有故一则官不能动笔幕亦不甚能动笔每月必报愈多愈难是以少报一则所断之案自已问心不过不堪示人譬如秀才出场能文者必出稿传观若著名不通之生监必匿而不出此则审案虽多可以告人者实少是以少报更有庸滑州县臆度本司公事如猬不报岂能察及报则转恐挑驳此则不但少报而且直头不报凡此皆胡涂之甚者也本司于各属月报案件所以不惮烦劳随到随阅随阅随批者正欲觇同寅之断才查百姓之冤否其能者揄扬之可以资观感不能者教导之亦所以示祖绳而愚者滑者不中用者不明此理或少报或不报自以为十分得计殊不知自本司视之直一言以蔽之曰胡涂谚有之丑妇须见姑嫜又曰文从胡说起诗自失粘来是则盐嫫之姿不能避姑舅童蒙之作必当呈塾师况本司待人最恕从不苛求即如山阳刘令从前断案颇有失平之处近来月报册焕然改观所以然者虚心求益故也各牧令如果为本司信心之人虽一案不报亦可其迫欲考察者正在期其做得好惟恐其做得不好之人果能按月册报其好者可释本司之疑其不好者亦可规该员之过若秘而不出则功过皆无由知而疑将滋甚矣本司既忝一日之长有黜陟之权各该员不求其相信而听其相疑岂非胡涂之甚者乎石泉陈署令关中翘楚本司信之不疑而每月册报既多且佳此足以矜式同僚矣以后此项月报凡曾经本司手批嘉奖者报固欣然不报仍自可喜其向不造月报册及隔数月始报两三案者本司必有以报之勿悔可耳陈令册报六案六案持平感而书此 

　　○批留坝厅词讼册 

　　查祝自申控杨邦兴一案邦兴乘杨万朋出外借宿其家致与郭姓争奸互殴万朋投约讲理邦兴自知理曲认罚钱二十三串交乡约祝自申作为地方公用并移居他处数月以后邦兴复至该村与万朋相遇逞刁辱詈祝乡约禀控到案若本司处此将邦兴重打一顿递籍管束即得而该丞重责祝自申革去乡约薄责杨邦兴免其递解留坝之民不曰该丞胡涂颠倒者几希矣其判词曰乡约藉端私罚其为入已无疑夫自申身为乡约万朋以奸殴重情请其讲理其势不能不管邦兴恐送官治罪自愿认罚争风有据何得曰藉端同众评理何得曰私罚并无人控自申侵吞而曰入已无疑何其武断当邦兴认罚之时惟恐见官后不知如何重责是以甘心出钱求息若早知该丞如此轻松岂但不出钱必且再奸再殴矣祝乡约因邦兴所犯较重又拖欠罚钱三串未交犹敢向本夫辱詈理直气壮送案请惩私以为慈父神君必有明断也若早知刁徒见原乡约捱打必不管此闲事矣该丞素称长厚然长厚进步必致胡涂胡涂改良即成颠倒此案往矣以后倘再犯此等胡涂颠倒之病勿怪本司不情也凛之此缴 

　　○批雒南县丁令词讼册 

　　前两案斟酌平允后两案极其胶葛贤令尹正于胶葛中显断才更以叙述胶葛案情见笔仗初学遇此岂但说不清而且看不清即讲与伊听亦未必听得清也拟之时文其罗万藻艾南英之文乎欣赏欣赏惟第二案于雷振有兄弟共分地一段未注亩数其侄雷发福将此地裹卖与董文彦未注钱数稍形疏漏此缴 

　　○批高陵县王令词讼册 

　　叙述案由斟酌情理亦清楚亦公平惟其了然于心故口里说得出笔下写得透也缴 

　　○批淳化县禀 

　　曹署令将差徭余钱发商生息并不禀明立案其所谓藉此息钱弥补亏空者亦属口说无凭如果此项余钱当该署令接收之时即已折耗二百八十余串自应立即禀明以免累及自身乃竟贸然接收又复专擅出放无此人情尤无此公事难保非侵吞入已藉事弥缝查曹令颟顸胡涂本司屡试屡验兹复如此谬妄应详记三大过停委一年以示惩儆再查差徭定章每年盈余之款专备买粮储仓及非常大差之用各属皆由里民局绅经手发商生息淳化是否如此办法未据声明总之银钱之事易启嫌疑曹令之父丁文诚许为第一清白吏该署令竟如此不清不白乎仰龚令详切查明光绪二十六七年差余之钱二十八九年差余之银一共若干曹令于何时出放月息几何领运铺户是否殷实有无连环保结所亏近三百串何时方能弥补足数补足之后此款应如何存储此皆公事中一定节目必须打算周妥禀请立案方为立得脚住该令奉批后妥速筹议详细禀复候夺此缴 

　　●樊山政书卷十三 

　　恩施樊增祥嘉父 

　　批朝邑县曾令禀 
　　批龙王庙僧清和恳词 
　　批临潼县详 
　　批临潼县李令禀 
　　批西安府详 
　　批咸长两县留养局清册 
　　批临潼县词讼册 
　　批宜君县周令禀 
　　批卸署岐山县教谕罗云霄禀 
　　批华州详 
　　批兴安府劳守禀 
　　批华州褚牧词讼册 
　　批鄠县陈令禀 
　　批西安府尹守禀 
　　批三原县倪令禀 
　　批凤翔县彭令禀 
　　批佛坪厅杨丞卓林禀 
　　批华阴县词讼册 
　　批华州褚牧禀 
　　批雒南县丁令词讼册 
　　批城固县禀 
　　批榆林盐厘刘令禀 
　　批长安县李令禀 
　　批朝邑县曾令词讼册 
　　批鄠县禀 
　　批合阳县程令词讼册 
　　批白河厘务吴守廷锡禀 
　　批畧阳县桂令禀 
　　批临潼县李令禀 
　　批西安府尹守禀 
　　批咸宁县刘令禀 
　　批华州褚牧禀 
　　批大荔县陈令禀 
　　批渭南县张令禀 
　　批榆林府刘守禀 
　　批紫阳县梁令禀 
　　批临潼县禀 
　　批临潼县禀 
　　批城固县易令词讼册 
　　批西乡县详 
　　批肤施县禀 
　　批马牧毓华等公禀 
　　批署城固县周令禀 
　　批城固县易令词讼册 
　　批临潼县李令词讼册 
　　批城固县易令词讼册 
　　批泾阳县禀 
　　批彭从九禀 
　　批宝鸡县详 
　　批长武县禀 
　　批城固县禀 
　　批西安府详 
　　详抚部院 
　　批商州词讼册 
　　批华阴县词讼册 
　　批临潼县李令详 

　　○批朝邑县曾令禀 

　　此案早经抚宪批示与司批如出一手想已由臬司转饬同州府转行下县矣仰即遵批通报勿延大凡衙门公事皆有一定层折惟本司性卞一味直行不但幕怪之胥亦非之各行其是而已犹忆去年雒南劫案丁令奉到司批即将各犯斩讫及抚宪批饬商州覆讯明确再行处斩胡署牧疾驰而往则已枭示三日矣幸而抚宪素相倚重毫不咎责而本司至今以为惭性急佩韦吾当学西门豹刚肠疾恶世不可无郅都鹰也此缴夹单存 

　　○批龙王庙僧清和恳词 

　　该僧是否向在粮道衙门月领香火钱二串应将从前颁字呈验以为案据况粮务改章今已八阅月该僧始行禀恳抑何迂缓查粮道向称腴缺是以各庙均有布施乃私家功德也今既裁缺归公岂能如前撒漫所恳不准 

　　○批临潼县详 

　　作官裁陋规本司向不谓然以阎文介之介而为大农时岁分烧锅银两何也廉俸既薄官不可以无养也 【 此事甲申年闻之张幼樵前辈时王廉生患疟戏改杜诗云烧锅银子雪模糊手提掷与阎大夫】 若以陋规移作学堂经费则妙不可解矣据称该县马号向由各镇供支料豆三百四十余石每斗仅发官价八十文兹由该令自行买豆喂马而以各镇应支之豆酌减分数津贴各镇新设之蒙小学堂一转移间化私为公民所出者较少官所损者无多而学堂所恃以立者则久而远民受其惠官享其名士得其实是一举而三善备也如详立案仍候抚宪曁大学堂批示缴 
　　再该县设立学堂多处而铁炉一镇则临渭共治之乡本司风闻该镇有贡生王丹铭伪充理学谄惑张令自设蒙馆一所招致蒙童数人即称为渭南小学堂并欲把持临潼学务查王丹铭壬寅科乡试本司适为提调八月初十夜五更向尽二场将次点名而丹铭犹未出场查号委员屡催之始则曰我不过来耍的你们把这件事真当件事么及催之亟则破口大骂辱及委员祖父经本司提至精白堂与委员质证骂詈属实该生磕头无算视其未完之卷荒谬不通当即呵叱出场登诸蓝榜并札饬临潼县具详斥革黄令因循而罢今该劣生以幸免之身复敢露其无耻之面以痞棍而充理学实为关学之三虫不识字而教生徒真乃蒙童之七煞误渭南不足且欲误临潼前后二罪于今并发仰西安府尹守遴委明干有学之员前赴铁炉镇察看该镇学务一面饬临潼县将王丹铭具详斥革交保管束永远不准在临渭两县作祟迅速查办具复勿延 

　　○批临潼县李令禀 

　　阅禀及钞赍张令世英谕帖不胜笑诧铁炉设学一事本司早有风闻于本月初九日批答该令以料豆陋规捐助学堂经费详文内批饬首府委员考察铁炉学务并饬该令将该县贡生王铭丹详革管束在案实因铭丹在举场内辱骂委员父母共见共闻既入场屋故犯规条忝附士林甘为痞棍本司恨之詈之视如犬豕尔时该贡生骇汗俯伏自认不应詈骂惟乞宽恩士望乡评几于徧国无与立谈矣而张令此谕称王铭丹办理小学兼师范学堂一蒙学堂七庶人妇女之学各一以身倡行半出已资等语果如所言则铭丹设学已有十处此十堂者设在何处每处有生徒若干十处学徒各延一师教之乎铭丹一人教之乎妇女学堂以妇人教之乎抑铭丹以男教习兼女教习乎十堂经费每年通共需款若干所云半出已资铭丹家产几何能常年赔贴乎凡此种种不经之言加以铭丹素系乡里不齿之辈张令如此信任并欲强临潼以就渭南实堪怪讶惟念张令陕之循吏平日于士于民勤勤恳恳好处甚多今之信用铭丹或者该贡生自壬寅科场犯贴以后幡然改悔为善于乡张令故加青盼耶抑该贡生善为两种面目以卑污苟贱贪骄险诈之面目对乡人而别以一付齐庄中正刚毅木讷之面目对张令耶本司向无成见张令既有此谕帖王铭丹暂缓详革仰尹守即日委员前往会同临潼李令按照谕帖所言逐一查考究竟是实是虚直言禀复勿稍苛求亦勿稍瞻顾并将公举王铭丹之监生王殿型等六人一并传案问其何所见而云然如有实效岂惟不革且当重用如果借此渔利欺骗张令把持两县公事则岂惟斥革而巳并当锁系三年为学校中无耻光棍作榜样也禀及钞件发西安府查办仍缴仍钞批札行临潼县知之 

　　○批西安府详 

　　此案前据洵阳县刘署令以邑绅姜善继侵吞棚费硬抗不交详请惩办前来本司与抚宪皆批饬严行究追在案惟据赵刘两令面称洵阳一县惟姜善继一人为正派绅士该两令曾任洵阳见闻必确正拟批府查办适善继以算公不公等情遣抱呈控到司当以控关县幕挟嫌朋奸丑正非提省清算账目辨明曲直不足以示大公旋经提集一干人证卷宗到省发交该府督同局员及赵刘两令秉公审讯兹据审明断结详请批示前来查洵阳棚费姜善继未经接管以前诸多亏蚀光绪二十三年始交善继管理八年以来并无弊端而屈三省张远猷张鹏程等皆亏短棚费之人乃刘署令因陈裕昆一控遽令此数人出而与姜善继算账于是三省等任情苛算不问本钱出放与否有一钱则责一钱之息不问钱价粮价长落与否硬作一铁板价值笼统牵算谓姜善继八年之久实亏千余串之多刘署令不问情由笼统减为五百余串令善继交出以致善继称冤而刘令发暴竟以抗交亏款具详自古以来使奸臣察冤狱忠臣岂有生理以被告作问官原告岂有直理刘令懋官非胡涂人而竟颠倒若此者一则甫经到任贤否未分二则其刑幕王某有求不遂不无萋菲前既误信人言后又面护已过误听者犹不失为君子怙过者则几几流为小人观于该令枉断以后武举任名扬等请算二十三年以前之账并指告屈三省等亏欠数目该署令竟行批驳如此不公何颜为民父母耶今经该守督同局员等将姜善继厯年账目逐一清算实不亏短一钱屈三省等以监守自盗诬人至千串以上刘署令随同诬陷至五百串以上均属罪有应得而屈三省挪用棚费本利共欠钱三百三十串张远猷欠七十串张鹏程之弟户书张鹏翥欠钱一百零八串以积欠棚费之人算并无亏空之账饮食取诸棚费盘川亦取诸棚费刘署令耳无闻目无见也该守断令三省等限一月内将所蚀公款交清如逾限不交即仰新任辛署令将三省远猷一并详请斥革王敏之谬充刑幕专与劣绅营弁往来蒙哄东家颠倒曲直仰兴安府劳署守将该劣幕密拏到案重责五百戒尺递籍取保管束永不准来陕就馆张鹏程蠹吏之兄朋奸党恶仰辛署令即日追取贡照具详请革礼书路世昌户书张鹏翥一拼革除卯名各重笞一百板枷号一月以儆奸蠹生员彭德昌李梦彪为善继门人因其父曾亏棚费畏善继索偿而遂反攻善继此不但以弟子而攻其师也其骂亏短棚费之人即自骂其父也民生有三已绝其二岂宜污我胶庠仰辛令查取年貌一并详革其父已死亏款免追刘署令前在汉中钱局着有成劳此次偏谬不明从宽免其置议洵阳棚费应仍交姜善继管理并仰辛令传谕该副贡案已平反勿复抑郁既有功于学校必食报于子孙即如此次刘令申详到司该副贡危于累卵而竟能平反者非有天道存乎其间耶观于此为善者可以劝为恶者可以惧矣该守得批速即分行查照勿延再详中所称被告盘费百二十金在县算账酒食共钱七十余串皆取诸棚费之内来详漏未着追应饬辛令勒令屈三省等分别缴还不得短欠丝毫以重公款此缴 

　　○批咸长两县留养局清册 

　　来册三本阅悉留养贫民名为作好事实吾中国之粃政也有民而不令其各自谋生长此设局以养之是教民惰也综计满年经费有银一千一百余两钱二百六七十串粮三百六七十石合老幼大小男女四百七十余名口坐而食之其用意已不可解而册报尤有不可解者查贫民数目四柱册内上年夏秋二季皆注曰新收无开除无实在男女大小共四百七十三名最可诧者春季开除四十五名收养四十五名冬季开除五名收养五名收除刚刚相抵如吏部选缺营兵补额者然此并非为收养贫民计乃为开销口粮计也再查银钱数目册内有病贫民医药一款春季十串整夏季十六串整秋季五串整冬季三串整药价无一文奇零何其巧也前事往矣自今年始当改章办理近奉商部电催罪犯学习工艺一事今即迅速开办本司拟就该局现有之款稍为扩充将省城贫民罪犯分别鸠集俾习粗浅手艺仰西安府尹守督同两县妥定简易章程克期兴办俟省城办好再行推及外府州县一律办理以符部章而开民智定章以后即将留养局改为习艺所局中委员绅士酌量撤换从前不实不尽之处姑免深究倘因失此利薮造作浮言阻挠新政则二罪俱发定予重惩不贷此册发府阅看仍缴 

　　○批临潼县词讼册 

　　昔袁简斋批赵瓯北诗云诸作是少陵老境无可疵瑕余于临潼月报册亦云册中张朱氏张德荣两案尤为实获我心应岂秦报以供众览惟杨科科控宋腊儿一案腊儿为宋杨氏故夫之族弟昔者杨氏生女云儿乏乳乳于腊儿家以族叔为义父今此女年已及笄因杨科科与杨氏丑声外溢腊儿恐女染母习将义女带往伊家择对杨氏遂令科科具控谓此女已许科科为妻腊儿强欲另卖等语该令讯明谓此女无绝母之理杨氏现有同居胞嫂宋刘氏断令将云儿领归商同其母择配科科如再滋事准即禀惩所断微嫌迂缓查杨氏恋奸无耻自以其身予科科复欲以其女予科科设遇不明之官竟执女子之嫁母命之一语错断斯案科科岂不淫其母兼纳其女乎杨氏如此淫乱母道已绝云儿甘心从其义父母迟三原度亦弗善所为今令云儿从其世母仍与淫母同居而科科又未经严惩天下奸夫奸妇两情火热时何事不可为万一科科欲实前言与杨氏串奸此女小则失节大则酿命皆意中事此则吾所未慊者也缴 

　　○批宜君县周令禀 

　　该员以郿县易宜君郿虽不腴宜则更瘠且山深地寒人情所畏而来禀心气和平豪无尤怨本司心甚重之该令资性聪明如甘白之能受和采勉之勉之尽心民事偶有下乔入谷之事岂无自黄移汝之时年轻人且是明白人务宜打起精神力除习气果臻上考何患无公道耶此缴夹单存 

　　○批卸署岐山县教谕罗云霄禀 

　　阅禀情词恳恻张教官未免有亏寅谊查该员去秋到任进项无多全恃今年印红弥补而张教官去年岁考已过则以给咨赴引禀请委员今年科考将临则又以养母无资禀求回任本司偶失检点如其所求是科岁两考之精华张祝祥一人收之而自秋徂春间旷之月则该员代为供职此等巧猾习气杂流且犹不可况儒官乎张祝祥着撤任示儆该员仍回岐山署任即日赴郡送考俟今秋署事期满再行交替通计科试县府院三考该员送其二张教官送其一今年印红分给张教官二成俾供兰膳宁人负我勿我负人该员当知此意也此缴 

　　○批华州详 

　　民生有三事之如一以学生而奸业师之妻与烝淫何异此案生员李仰莲与其师母杜张氏通奸此等狗彘不若之男女何足污人笔墨惟原告与原问官均属脓包无用查廪生杜鉴为张氏之夫胞侄例得捉奸既于奸所登时捉获何不将李仰莲一刀杀郄以快人意到案以后唐前牧眼见师母学生赤身绑缚如牺牲之陈于庭凡有血气能不发冲乃犹念其为秀才也仅予责惩抑且听其为秀才也弗予详革但令仰莲将诓当之地赎回诓卖之房价交出了事而于人神共愤之奸情直以轻轻一责了之士习民风几何不沦于黑风鬼国也而仰莲犹不知惧但交房价不返土田以致二次控案适当唐牧已去该牧到任之时甫得缕叙案情详请斥革惩办前来李仰莲准即如详革去衣顶至于惩办惟有立毙杖下之一法最痛快亦最允当而现值部议恤刑姑贷其命仰该牧于斥革后将该狗彘重笞一千板锁系十五年以为渎伦纵欲行同禽兽者戒仍候各衙门批示缴 

　　○批兴安府劳守禀 

　　上官为属员加考犹画师为人写真也顾陆写真无不似者今之画匠无一似者该守此次密考于各员之面目性情皆能曲肖以不作计荐通套语故也摩诘前身应画师不禁为贤守诵之此缴密折存 

　　○批华州褚牧词讼册 

　　平妥而无味他人月报有此尽下得去褚牧月报仅止如此殊不满意譬如向考一等之秀才作出三等文字其不为先生嗔责者几希矣缴 

　　○批鄠县陈令禀 

　　天下惟有过来人能说在行话兴办学堂断非不学之官与初通之幕所能就纸片上敷衍也昨见邸抄河南因学堂之或得或失举两人劾两人若吾陕七十余厅州县以学务为殿最嘉者固不胜嘉恐劾者亦不胜劾也陕中学堂举办之初以商州为最宏大而最切实嗣是亦有十许处可观者迨合阳仇令之章程表册既出登诸秦报各属乃有所观法迨仇令提调师范学堂与丁总教更定章程载在秦报而各属愈得所秉承故一年以前各处开办学堂以定章程为难今则奏定学堂章程业经刊布而秦报中若商州绥德合阳耀州等属之学程灿然布列随人取法则近来各属之学堂章程似又不甚难也虽然此仍为个中人言耳譬如能文之士偶得蓝本所作必愈佳若不能文者虽有陈篇何从钞袭该令读书从政事事精能此次兴学较他县为晚而所论较他县为详盖取诸人以为善与文必巳出者其难易详略固有间矣坐而言尤贵起而行勉之勉之缴 

　　○批西安府尹守禀 

　　此案已奉抚宪批示奖许甚殷该守遇事认真竭情尽慎褒不胜褒办事以筹款为难西安中学堂开办及常年经费所需甚巨该守请之于上而上发之派之于下而下应之所以然者上下相信故也为政在人万古不易世间无本事人见人鸿功美政辄不自量曰彼能做我亦能做直是痴人说梦耳缴 

　　○批三原县倪令禀 

　　此案何彭氏老病卧床家有孙男女各一央其妗屈王氏照管王云娃以湖北客民因与何家邻近不时往来竟与彭氏女孙何秀娃调戏成奸嗣因求亲不允竟将秀娃拐匿临潼迨屈王氏投约搜查云娃逃避其父王谦其兄章娃等竟敢纠众横殴乡保经临潼讯明将云娃兄弟移送三原甫能追回秀娃交其祖母而王谦犹敢捏情控府经该县录详申覆拟将云娃锁系四年通禀请示前来查先奸后拐罪在云娃通同拐匿纠众殴约则王谦与章娃所为王谦明知其子奸拐民女经官断回犹敢以屈王氏抢夺其媳上控府案似此凶横诬妄该县仅将章娃责儆王谦置之不问所谓罪坐家长者安在王云娃如禀锁系王谦与章娃仰再提案各重笞五百板递解回籍交保管束永不准来陕滋事此等恶劣不法之客民少一人则少一害断不可以姑息仰西安府严饬遵照仍将责递日期具文申报查夺并候督抚宪曁臬司盐法道批示缴 

　　○批凤翔县彭令禀 

　　禀及供折阅悉周莲卿靠赌为生引诱富家子弟倾人之家产填己之陷坑陕西类此者时有所闻今既经该令捉获众供确凿允宜惩一警百现经委员将周棍提省即仰西安府尹守将该赌棍锁系巨石五年俟罪犯习艺所造成即令该赌棍随同学艺嗟乎周棍之兄曾作凤翔营参将至今凤人呼该赌棍为三大人仕宦人家父兄不教子弟不学文与武一无所就衣与饭两俱现成一朝失其所依鲜不流为匪僻者周莲卿颈脖上一条锁炼习艺所罪犯中一个大人所以使天下文武衙门中不肖子弟触目警心也余如所禀办理抚宪所批至为明核仰即遵批登复缴供折存 

　　○批佛坪厅杨丞卓林禀 

　　来禀阅悉该丞学有本原心存恺悌佛坪瘠土慨然请行其举动己加入一等下车未久即能考求利病思欲教养兼施盖庶几古循吏之所为必如该丞者世乃不敢议儒人为无用也禀中无士乃不教之过无商乃不富之由二语最为破的之论据称建立学堂艰于筹款拟将现存生息银一千两及息钱二百余串全数提回以四百金修建学堂及文庙余则储作长年经费不敷者另筹查此款除去四百金所余不过八百金之数即以月利一分计岁不满百金聘教习而养生徒何啻车薪杯水则所谓另筹者正恐愿大难成矣至请于厅城设一官钱局即以学堂经费存放其中有利即拨充学费事成两便然万一无利学费从何取给乎该丞长者作事无不踏实然虑事尤贵细心本司就纸上观之心所谓危不敢不告非有意驳诘也总之能为厅民兴学通商已扼致治之要至于因时因地各有攸宜因民之贫富为捐款之多寡因款之多寡为办事之大小与局面之阔狭此在当局者悉心规画非本司所能遥度此禀特其大畧尚未见诸施行然其意已可嘉矣缴 

　　○批华阴县词讼册 

　　各属词讼月报无若华阴之勤者每交下月必报上月之案核其判断无不公平即此一端全体可见缴 

　　○批华州褚牧禀 

　　来禀阅悉忆本司二十年前初任宜川一月以后以一笺上霸州中丞深蒙嘉许北山荒粮始得达于宪听然本司几因此获咎今观来牍实较本司前禀为优盖本司言宜川之事病多而药少此则有病即有药且药皆对症可预决其必效故也学堂工艺为今日当务之急该牧到任仅两月即能舍旧谋新于城外另建学舍旧有之书院则改为工艺厂两端并举实则一气相承办事以筹款为难该牧捐廉以为之倡天下无难事矣以上二事如禀办理必有成效可观惟该牧浙人夙知蚕桑之利秦为桑土肇见豳风本年正月曾属该牧催觅杭越桑者数人俾教秦民大兴蚕利务于今年下手则明年收效可期跂予望之此缴 

　　○批雒南县丁令词讼册 

　　通阅四案判断允协情理兼尽若使上海律师问之可作申报四十日之料盖一案即可消磨十日也吾甚不解今人学西政专学其不必学者如申报所登各案有由一讯至三十余讯者而卒莫知其究竟每一堂结束处则曰商至此己钟鸣几下下期再审使两造中有一急性者三讯以后必暴跳而死矣吾陕州县中问案好手高出外国律师奚啻万倍固不必事事推逊以为中不如西也此册第四案登报缴 

　　○批城固县禀 

　　据禀已故高藩司嫡妻石氏具控孀媳高赵氏及其弟赵直牧弃姑携子逆命赴湘一案均悉查石氏有子二人长楷次模楷娶前长沙府赵守之女为妻生子文岳高藩司故后楷从其孥于湘而遗其子于石氏时文岳甫五龄也楷旋在湘病故其弟模亦故石氏抚育孤孙相依为命直至去年腊月赵氏及其弟送高楷遗柩还乡其姑石氏代抚遗孤已十二年文岳年十七矣赵氏葬夫事毕弃姑弗顾竟与其弟携子回湘石氏情急控追直至洋县始将文岳夺回而赵氏竟弃其姑与子从其弟而去嗟乎男女婚嫁之间可不慎哉高京兆出典湘藩非不一时烜赫顾起家寒素陕人又素称俭啬故三秦之显宦或不及江皖之士商而赵则皖中世族也曩日以薇垣之子婚黄堂之女方自谓降尊就卑殊不知赵氏入门视其壻犹伧父也视其姑犹村姑也楷视其妻如天人故父死而从其岳赵视夫家如枳棘故夫死而弃其姑所以然者杭越之人适秦则怨南离之鸟背北而飞配非其偶则必离生非其乡则不乐也今以赵氏之故使高氏一门长子死于湘衰姑讼于汉祖孙合则母子离姑媳争而嫂叔哄推原其故总由高藩司贻谋之不臧秦人不应婚皖女寒门不必攀世族向使高楷娶于汉中士族岂惟无今日之讼亦不致客死他乡也今文岳已归石氏心慰此案遂结赵氏罔知诗礼形同大归其弟纨绔骄淫何足与议惟查其弟俨然州牧筮仕西江乃竟胡涂至此几使其至戚有无子无孙之叹而贻其孀姊以不慈不孝之名并于公差挡船之时令勇丁持鎗抗拒又以合肥至戚吓人如此不堪万一出而临民其昏暴何堪设想且以赵氏名门硕德岂宜有此等不肖子孙应据禀转详江西湖南两抚宪并分咨两藩司俟其回省禀到记以五大过停委三年勒令入课吏馆读书以瀹其昏狂而生其愧耻所以湘贑两详者以该员指分江西又由湘借差来陕故也至高石氏高王氏嫡庶争产一案仍仰该令秉公断结具报勿延缴 

　　○批榆林盐厘刘令禀 

　　该令办事切实可靠故以榆林阖属盐厘委之兹阅来禀于开办之始不惜博访周谘并于扼要之区不惮躬亲阅视此项盐厘既改商包为官办总期较有起色乃不贻笑商家该令能如此用心决其必有成效仰于行巡周徧以后迅定妥善章程总以简要二字为主简则省费而报解者多要则扼吭而偷漏者少定章后一面禀报查考一面核实抽收勿延仍候抚宪曁督销局批示缴 

　　○批长安县李令禀 

　　来禀阅悉此案本系高石氏无事生事石氏故夫高登瀛在日以银二百两开设恒兴绸铺自东自掌用耿生全之父耿文耀为铺伙登瀛死而文耀接做文耀死而生全接做三十余年以二百金之本共获利银八千六百余两之多按银六人四核分耿少分二百余两高多分一百余两而高石氏以久分之伙己结之帐突然以东控掌蔓讼不休其呈词固前后不符而堂断亦旧新互异胡令断令耿生全出银百五十两了事该令接审此案未及细查徒以生全立意停门致一年之中亏银四百两整断令生全一人认赔嗣因屡比无出复经张令详加研讯并令各香长清算厯年帐目实只短银三百余两请仍照胡令原断令生全持出银百五十两了事而生全受比七次实无一钱可名因请以地十二亩作抵而高石氏不惟反复不遵抑且牵控张令查耿氏父子领做高姓生意三十余年获利将及万金所短不过三百而分利之时则又高长耿短论获利之丰则与高为有德论分利之少则在耿为吃亏以情理言即以此三百金作为补其亏可也作为酬其德亦可也何忍使之变业清还乎况高石氏之无良亦甚矣姑勿论其前后情词自相矛盾即以所控耿生全匿帐不现而论官经两任质讯三十余堂其帐簿四十余本率由高石氏家中起出生全不但毫无隐匿而且早已清交是其诬陷奸刁实堪痛恨生全经年讼累复受官刑情殊可悯胡令所断之一百五十金应即一并豁除勿庸卖田作抵高石氏以一寡妇而矫诬刁健若此必有讼棍从旁主唆仰该令一面勒传该氏到案谕令不得再生觊觎一面访查主谋唆讼之人严拏到案重责枷示以绝其根仍取具石氏诬告切结存案备查此案不难于张令之翻断而难于该令之毫不护前似此虚公明允前途未可限量也欣喜深之缴 

　　○批朝邑县曾令词讼册 

　　通阅四案各有诪张隐幻之情贤令尹眼明口刚每就其症结之处指穿说破使矫伪者俯首无词于是公道大彰葛藤立断吁不易也岳李氏姑媳兴讼一案罪在李万瑞一人一千板一面枷可谓沉着痛快若遇胡涂官长伸姑抑媳势必酿成冤狱而犹自以为扶植纲常此等谬人吾见亦多矣不中与该令作奴缴第二案登报 

　　○批鄠县禀 

　　凡作公牍断不可自留罅漏此案该令前禀谓张陈氏之店房经其伙张安定招赌渔利请将该店充公变价等语夫以店伙招赌遂将寡居店主之房业充公无此情理谊当批驳兹据禀称实系张陈氏自行招赌渔利然则前禀何不早言耶自干驳斥多费笔墨安得谓文章无关政事也既据禀明一切如禀办理缴 

　　○批合阳县程令词讼册 

　　所断五案均极平允其李砥柱上控一案了此案而兼及彼案可谓心灵手敏独茧双丝初学审案者观此可以知变化缴 

　　○批白河厘务吴守廷锡禀 

　　该守办事相信有素焉有不认真者厘收较绌乃时为之非人事之过以后布庄畅行岂惟足额并可逾额此时勿庸自歉也现因陕鄂合办竹山白河洵阳一带矿务业经札委该守及兴安劳守督同洵白两令先将矿山查看明碻示示晓谕山主及居民等勿得疑沮居奇一俟鄂中委员矿师至日由该两守和衷商办能者多劳古语不我欺也缴夹单存 

　　○批畧阳县桂令禀 

　　李安民锁系八年期满查看禀夺李玉山李安业均从宽免其锁系缘安业有父之丧并无诬讹之意其具结请验皆由安民父子迫胁使然应薄责保释玉山附和其子估令安业陈尸不收诬告李邦元殴毙其父情实可恶惟年已笃老其子安民又已犯罪被系姑宽一线释放回家倘再恃老妄为倍惩勿贷至李安民系李昆山胞侄昆山欠李邦元之款无偿以地当给安民即以当价拨还邦元欠款安民得地到手既不还邦元之欠款亦不交胞伯之当价以致昆山气忿吞烟是安民以胞侄逼死胞伯也安民又逼安业诬控邦元殴毙不惟图卸已罪并欲骗邦元之债且欲格外讹邦元之钱死有余辜罪宜加等该令禀请锁系六年未满吾意应再加两年一年代其父玉山一年代其兄安业也仰即遵照仍候各衙门批示缴折存 

　　○批临潼县李令禀 

　　李令于应领之款自谓业经垫发于前不复补领于后区区三百余千之数慨捐廉俸诚非贤者所难第念许前司倡议买粮各州县奉行惟谨委员下县己费应酬粮户居奇更烦开谕其买粮也谷豆则运省储仓小麦则存县待粜其运粮也由各乡运至县城由各县运至省城其粜粮也本期贱买而贵鬻之用以图利何期年丰而粮愈贱反以赔钱各同寅以公款为重有出粜者有出易者有责成原经手之商人照原价领回者一年之中纷纷藉藉公家与州县各有所亏真可谓无事自扰矣犹幸前司发交前西安府十五万之库款经本司如勒奔马留其大半若当日尽数收买则公家之折阅与州县之受累宁止是耶临潼李令身自认赔而公款无损深可嘉尚现值该县振兴学堂之际即以该令应领不领之三百串钱发充该县学堂经费以示上下相孚不让蘧大夫独为君子之意仰西安府转饬李令即日具文请领勿延缴 

　　○批西安府尹守禀 

　　人有投鼠而忌器者此案吾不难痛惩王铭丹特不能不为张令惜也张令之为循吏通省无闲言昔苏云卿评张魏公曰德远长于知君子而短于知小人张令似之据禀王铭丹种种荒谬既沽名而又渔利借办公以便肥私迫妇女以输身强邻封而从我革生杨文星劣举薛仰瑄皆衣冠败类扰害乡闾铭丹比匪为朋互相皷扇诳取谕帖诱骗乡愚理学如此不堪师范于焉扫地最可怪者张令厯任城固商州渭南皆迷信之来禀谓在商办赈深滋物议因忆张令在城固开办蒙学申送学堂章程前来内有数语云明体不达用则为拥衾之妇女达用不明体则为穿窬之盗贼致知不力行则为泛滥之书蠹力行不致知则为妄诞之秃厮本司怪讶其言以为张令不应如此不通久乃知为铭丹所作以言手笔则如此以言品行又如彼亟应重惩以除民害虽然熏蚊虻以艾炷恐坏罗帷剔蚯蚓于兰根虑伤香草治恶僧须看佛面挞瘈狗还念主人王铭丹前拟锁系三年改为详革而止仰该守转饬临潼李令将该革贡严加管束永远不准干预学务仍朔望点名免其出外滋事王赵两姓捐款已收者姑免着追未交者勿庸持出革生杨文星仰新任渭南县刘令严加管束并时时察看倘再党恶健讼即照棍徒扰害例禀请笞臀锁系薛仰瑄押发华州交褚牧严加管束倘再无耻妄为即详请奏革以除学蠹所有临渭学堂各筹各款各办各事以清界限而免竞争嗟乎小人闲居为不善视之者如见肺肝然君子可欺以其方其过也比于日月食在铭丹伊戚自贻不足为学堂害并不足为张令累也缴原禀钞件存 

　　○批咸宁县刘令禀 

　　如禀将胡德振递解回籍交榆林县陈令按其平生劣迹切实讯究详办本司风闻该棍徒平日专以讹人为事与地痞宋姓狼狈相依无恶不作榆林文武各官俱遭讹诈此次并敢扬言系道台门丁嗾令来省上控滕守宋姓资以银数两马一匹似此刁诬狂诈之奸徒断难经纵仰陈令提同宋姓严鞫得实量予锁系勿贷缴 

　　○批华州褚牧禀 

　　冯丙丙僦屋与蒋王氏仅一墙之隔不问此妇贞淫邪正黑夜翻墙入室调戏求奸胆大妄为至斯已极王氏抓面拒奸旋复羞忿仰药谊当请　旌而冯丙丙纵狂且之欲戕贞妇之生虽无问抵之条实激人神之怒仰该牧将该犯先笞一千板然后办案仍候各衙门批示缴 

　　○批大荔县陈令禀 

　　据禀强盗冒充巡役拦路截抢银物数逾满贯深堪愤怒既据事主供称听系本地口音较易跴缉仰即多差干捕重赏悬前严比随后务在必获若视为照例开参之案则自误矣仍候督抚宪曁臬司潼商道批示缴 

　　○批渭南县张令禀 

　　王有善即南山王向系著名刀匪本司任渭南时蓄意拏办而该匪远扬境外亦遂置之兹由该令缉获到案应即如禀锁系十年以惩奸慝该匪生平所为岂止聚赌而已抢杀之案时有所闻或事在邻封碍难禀报或苦主畏恶隐忍不言本司向来治刀匪之法重则杖毙轻则系石若照例详办则宪幕之驳斥罪犯之翻供案证之拖累招解之繁费有不胜言者死法而活用之缓狱而速成之老手灵心往往于不合例之中而有极快心之举特难为初学及不知者言耳今日忝在台司于心所未信者衔勒难宽而深信不疑者操纵任便若刑幕专以死法绳生人则胥吏所为而通儒所耻也缴 

　　○批榆林府刘守禀 

　　禀及夹单并原告甘结均悉该守查办此案情法兼尽宽严得中深为嘉佩查神木高家堡等处虽经霜雹并不成灾里长薛忠等以匿灾上控半由幸泽之心半由诈赃所激张令因蒙汉交涉事件会厅往查遂以勘灾付之丁役以致门丁马姓诈银七十两之多律以失察私罪撤参不屈该守念其老病清贫事前虽少关防事后尚无徇庇业将门丁交出由该守追还赃银重责枷号并将该令不肖子弟驱逐回籍仍于明法勑罚之中寓怜老恤贫之意法家之笔仁人之心悉于禀牍中见之查此案前奉院批令两司会详参办既据查明并无匿灾情事其家丁子弟又已严惩所请撤而不参姑且勉从贤守之言比附耄不加刑之例铜符已解霜简从宽惟神木官亏仍仰该守督令填还以重公款各里长因诈赃而控因还赃而息虽有诬饰法当原恕马门丁枷号三月期满察看禀夺该主仆若遇西林制军一则悬首藳街一则袭棺绝域矣缴单结并存 

　　○批紫阳县梁令禀 

　　该令笃于风义处事精详李训导生死俱安足以感泣幽灵振兴薄俗凡事俱有反对寅谊之薄无如麟游李令者而至厚则无如紫阳梁令者愿我同寅知所法戒该训导缺已委署矣缴 

　　○批临潼县禀 

　　因兴学堂而重修段忠烈祠以祠宇为小学堂即以教习作祠官兴修之费挹注有方推广各堂众擎易举盖一举而数善备焉兴学一也表忠二也款集而民不扰三也彼此挹注以速其成四也置一学而阖属皆兴起五也应即如禀立案索撰段祠楹联俟拟就另寄缴 

　　○批临潼县禀 

　　断案本无一定该令不折母女之亲本司特深串奸之虑司批据理而言亦未以县断为非也贤令尹奉批以后虚怀若谷将杨科科传案管押俟云儿字人后再行保释所保全者实多矣不胜嘉佩缴 

　　○批城固县易令词讼册 

　　通阅十六案除德聚魁出帖刘毛子送租数案以外余皆婚姻男女之事为多亦如朱注毛诗屡斥淫妇屈原骚赋深恶鸩媒天下人惟无耻难医家务事非清官莫断巨李氏双花分姊妹何友壻强欲偷香李石氏一榻判熏莸奈本夫不甘逐臭强雪娃以叔妻嫂大似昔之楚子元秦体寿嗾姊畔夫又似今之赵太守禁人偷香易强人逐臭难嫂叔仳难易夫妻好合难人情反复靡常堂断只合如此缴 

　　○批西乡县详 

　　李俊家身为秀士犯案累累犹敢恃衿诬控牵累无辜实属学林积螙应即如详斥革并予锁系三年期满查看禀夺仍候督抚宪曁臬司陕安道批示缴 

　　○批肤施县禀 

　　据禀五月十六日有榆林专差刘永胜持熊德霖名片并道台马票各一纸至该县要马继乃不要马而要折价因该令不折迁怒于马行至甘泉用刀砍伤马眼及该县马夫追问又迁怒于人用刀背殴伤马夫等语北山荒瘠驿马无多该差如此横行不惟骚扰驿站抑且人马两伤凶悍冥顽至斯而极惟熊德霖究系何人刘永胜进省何干持有道台印票是否道台所差该令于其到县之时都未询明殊属疏漏该差想尚在省仰咸长两县严密查拏务获到案听候本司亲讯一面咨请榆林道查明熊德霖有无其人刘永胜是何衙门差役如系德霖所差即勒令备价赔马以后无论何处驿站除知府以上实缺官员过境照章支应马匹外其余非有紧要公事一概不准滥支滥应有与刘永胜相似着即以骚扰驿站论一面将来差扣留一面飞禀请示本司自有办法官场积习大都怕得罪人凡有恶奴悍役撒野逞刁相率隐忍而止此不但厚小人之毒抑亦损上司之名须知上司非甚胡涂决不能纵厮养以欺属吏昔本司作令亦尝枷院宪之车夫笞藩垣之书办锁递关道之亲兵而皆蒙列宪嘉奖及身为乡试提调有厨厮凌侮委员徐令重笞之而后来告本司深感之该令于此事不肯嘿然放过深属可嘉若人人肯为此举发岂复有骚扰驿站者耶此批先发两县照办仍缴熊某名片序 

　　○批马牧毓华等公禀 

　　来牍读悉宋故丞一生膴仕晚景艰难妻妾全殂长男夭逝七旬以后纳婢生儿迨其逝世时婢己先亡仅存一女一小男一寡居孙媳耳孙媳梅氏性欠温纯视姑与叔殆同旒赘宋丞没时除西号存放五千金外尚有衣四箱及书画器玩之属值数千金以一子一女托其妹杨宋氏而家事则孙媳主之宋丞死五年虽五千存款依然而书画等物荡然矣去年少女于归以首饰一■〈木匣〉交同乡诸君收管乃宋丞手自封志留与其子娶妇者诸君子笃于乡谊伤遗孤之孑立悯弱女之孝思恨梅氏之无良而惧杨宋氏之推手不管也公同具禀恳祈本司作主前来本司以为乍见孺子将入于井皆有怵惕恻隐之心不使妇人为厉之阶则何败产倾家之有此后若仍令梅氏持家一二贪险奸谗之亲戚从中用事岂惟五千金之存款莫保并恐孤儿有性命之忧今由司酌断天成亨所存五千金月息四厘可得二十两除塾师修伙每月四金外下余十六两寡妇孤儿各分一半同居另炊梅氏孑然一身八金尽可敷用宋公子则由其姑母杨宋氏照管外事由其堂兄宋典史燮棠经理仰西安府尹守面谕宋典史责之以大义朂之以报恩该典史经宋丞抚育成人捐官授室昔受之于乃叔者今当还之于乃弟即仰该典史徧请同乡及梅氏之父到场将本司此批与之阅看即自本年本月为始析居另度各不相扰倘梅氏再敢泼悍本司定将伊父提案严惩不贷总之梅氏如能安分守寡将来孤子成立决无薄待寡居侄媳之理如再受唆泼闹岂但贻累其父并须追究从前所有书籍字画玉器古玩卖自何人用之何处吾恐参革者不止一人也至封存珠花玉器等物如能变价生息则可化无用为有用仍请诸君子酌之衣服四箱宋丞遗令男衣与子女衣与媳本无梅氏之分然已落其手复取诸其怀且其人虽不贤而其夫亦宋丞之孙也应各半分析以昭平允亦唯诸君子酌之颇闻孤儿赋质聪明状貌瑰异窃愿依棠棣之华异日克昌宋后庇垂杨之荫春风不在梅边犊角己具于初生羊牢无嫌于晚补杨宋氏之子增谋仰西安府量予一差俾资菽水批禀发该府查照办理仍缴 

　　○批署城固县周令禀 

　　该令文章政事迥出风尘调署剧邑期尽其用非有私也来禀谦谦兼多过情之誉愧不敢当窃谓敬慎将事不可无此心申谢则不必也迅赴新任式听循声此缴夹单存 

　　○批城固县易令词讼册 

　　各案断制谨严真笔刀胸镜也缴 

　　○批临潼县李令词讼册 

　　第一案贪第二案狡第三四案俱秽该令惩贪制狡而除秽口利刃割藤蝇刷去垢也缴 

　　○批城固县易令词讼册 

　　该令每月所报断结各案较各属几加一倍而又案案持平判词皆其亲笔足见精神才力色色过人通计各属讼案按月册报者不过十之三四其余非害羞即脱滑昔人谓丈夫见客大踏步就出去女子便有许多做作凡不迼月报册者是自谓不成丈夫也该令调署首邑亦足以愧之缴 

　　○批泾阳县禀 

　　查此案于上年十一月二十日据报百顷沟死一无名男子头面受伤不知何时被何人杀死该令往验尸弟张德当场认明系其兄张四女之尸曾经通详请缉并开初参在案兹于六月六日据缉役在美原镇拏获正凶刘小第及尸妻张杨氏并起获凶刀到案据刘小第供称因见杨氏少艾起意商同堂兄刘建长将四女谋毙携其妻而逸建长寻故杨不同谋等语所禀殊多疏漏刘小第与杨氏是否先己通奸然后将本夫谋杀抑但涎其少艾先谋杀而后拐逃如张杨氏先无奸情后又不知谋情其夫甫死刘小第一见即奸一拐即逃恐无此理小第杀四女究系何日拐杨氏又系何日该令相验之时杨氏是否在家如尚未拐逃则张德认尸之际理应嫂叔偕来如其已拐已逃张德眼见其兄毙命其嫂无踪显系有人杀夫而取其妻何以不当场陈诉杨氏夫死不问竟与杀夫之人胶漆相投至八阅月之久即使先不同谋其后岂无觉察何以甘心辟地觍颜事雠此等淫僻无耻之人法无可贷来禀尚欲开脱耶再查美原至泾阳不过百余里该男女犯此巨案何不远引高飞正凶近在邻封何以迟迟至今始行就获该令问案殊欠细心叙事亦失支脱节仰照指驳各节提集人证悉心研鞫总期无可驳诘而止俾成信谳切切仍候督抚宪曁臬司盐法道批示缴 

　　○批彭从九禀 

　　尔不过一司事耳忽然变作委员已属奇怪以采买磁釉之故去年五月奉委今年四月始回借词回籍浪支公款由陕到贑轻车轮船往返不过两月而开支十个月盘川实属荒唐万状此等物事仰即自行回籍不准在陕候补此缴 

　　○批宝鸡县详 

　　杨举鹏为恶于乡举国痛恨前经批饬锁系十二年该令宜如何严加编管惩创冥顽乃于上年十月即任其捏病保外以致兔脱回家迄今九阅月之久既无弋获之期亦从无只字禀报直至今日始移交后任严缉务获而犹饰称因清厘交代是以详报稍迟试问杨举鹏保外潜逃二百六七十日该令日日俱办交代耶似此颟顸胡涂玩公纵恶之庸令何堪再膺民社贻误地方朱弼臣应即详请撤去兴平署任留于宝鸡协缉杨举鹏到案加系三年候十五年届满再请开释如一月不获定将该令详参以儆玩泄以后各属凡遇奉批锁系之犯因病请保者均须禀请批示不得由各该牧令擅自批准应即通饬遵照再查详称据巡役宁金禀称上年十月十一日杨举鹏病势沉重业经禀明将炼石开卸等语夫罪至锁系十二年断非寻常管押之犯可比竟由巡役一禀即放朱令若无闻知者查举鹏为富不仁重利盘剥私刑逼命其家广有银钱此次脱逃显系丁差受贿故纵朱令作官向唯门丁官亲之言是用观其扶同讳匿将及一年之久若非交卸犹不具详正恐猫鼠同眠以致豺狼出阱仰新任蔡令提集具禀之原差原保人等严刑研讯有无受贿故纵情事据实禀报候夺朱令参限待至七月晦为止本司腹稿己具矣缴 

　　○批长武县禀 

　　如禀立案该令此举平斗斛便输将兴市廛剔衙螙以政事言乃是大功德以公牍言亦是好文章此才不得一衿而以刑幕起家谁谓人才必由科目耶仰候抚宪曁盐法道批示缴 

　　○批城固县禀 

　　此案当姚天顺报案之初但称伊弟姚天富不知被何人勒死及获犯黄向氏到案则称身系寡妇姚天富屡向调奸忿极将伊勒毙令夫弟黄招喜并李秀娃移尸等语案情殊甚离奇查原验尸伤固属死由绳勒而左右两脚腕各有青紫木器伤一处夫调奸非强也屡次调奸是并不严拒于初方能屡调于后该寡妇果恶其无礼自可投约送官随时惩治何必遽动杀机且既有木器两伤明系先打后勒而受伤专在两足则断非对立互殴可知以情理揣之一妇人勒一男子若非乘其或醉或睡断无延颈就套之理至先打后勒则非乘其不防可知伤专在足必系一人钦?手按于地一人乘其两足乱踢迭殴致伤是既殴且勒断非该寡妇独力所能到天下拒奸致毙之案亦不一贞女节妇被人调戏忿不顾身或刀或翦立毙狂且之命者有之不待其再至并不能谋诸他人也其下则自开可挑之隙致来空穴之风特因求欢者非其心之所爱貌为贞洁致酿衅端者亦有之更有始与此人私久而厌弃复私于彼人两男相妒而奸妇嗾所爱以杀所不爱者亦有之此案黄寡妇被死者屡挑不已情实可疑而殴勒兼施则后来移尸之两人即同谋加功之人尤无疑义至称死者屡向调奸毕竟何人知证是否屡有骂詈撑拒赶逐之事总须确有凭证不可空言无实也仰即研讯确情勿故入亦勿故出照例填格录供取结通详勿稍率忽切切仍候督抚宪曁臬司陕安道批示缴 

　　○批西安府详 

　　据详及供折均悉此案刘徽书兄弟成仇厯有年所乘其胞兄徽纶身故夫妻郎舅盘踞其家徽纶有媳有孙一概抹煞别以其子刘远志出名主持丧事而又强逼侄媳汪氏改嫁将其家筐箧银物吞掳无遗经张升厅传案质讯明确断令交还原箱多口而值钱之绸縀衣服终于吞没尤敢于案结四年以后诬饰图翻其情节过于可恶仰该府迅将徽书父子提至省城发县锁押俟罪犯习艺所开办之日将该父子罚做苦工半年届满令徽书取保一年届满再令远志取保徽书之妻王玉莲身是枭婆恶同鸨母凌虐寡居侄媳逼嫁诬奸而始终未曾到案应饬汪丞勒唤到案重责荆条五百发官媒管押五个月期满取保自此以后倘敢再上刘汪氏之门勿论男女老少均着团头捆送到厅重责锁系此所谓以人治人改而止也缴 

　　○详抚部院 

　　为详请立案事窃维陕省各属屯更粮石有本有折皆以各州县去省远近分别征收其本征折色者无论矣即离省较近本折听民自便者亦系折色多而本色少现在本局入款以折色之钱为大宗从前道仓积弊亦始以折色之钱为展转牟利之资终以折色之钱为上下公分之利其收本色也正耗之外有余粮有土粮有样粮合计其数得若干则以抵作额粮之数而改收折色之钱其收折色也每一京斗牌价照市斗九折即以随时折入之钱收买粮片多抵本色再约其买片所抵之数加收折色以饱私囊买片愈多则折色亦愈多牌价愈大则获利亦愈大粮片者两仓所给旗兵以为领粮之?也每月放档之期旗兵持片到仓打现粮者十无三四余皆按粮定价以片易钱旗兵应领之片粮不尽出仓但售钱则不啻其已领矣公家应填之本色并不实买但销片则不啻其己填矣以大致言之不过买片以补正额而余利自此出焉何以言之片粮之买价必小于折色之牌价折色所收一石之钱不止买旗兵所卖一石之片片粮系大斗又多于牌折之京斗贱价买入一石之片又不止抵贵价折入一石之粮层层抽取所余实多本色之余一利也折色之价二利也牌价多于片价三利也片斗大于京斗四利也逐层算抵正额既敷则凡所余折色之钱皆余利也皆私款也其实皆弊端也上自粮道下至仓书斗级无不处脂分润习为故常官幕犹传舍也书吏则窟穴之矣上年前宪台奏裁粮道员缺将粮务归并藩司设局专理本局接办以来博访周谘通盘筹划因从前之弊端既属相沿已久而裁缺之本旨又主于报効归公所有一切办法悉以因弊为利化私为官为主义业将开办章程详请前宪台具奏在案数月以来一切办理就绪前之所谓弊者罔不为利前之所谓私者罔不在官惟积弊所丛一旦搜剔净尽固须有一定不易之法以为现在之遵循更须有百变不离之宗以杜将来之弊混夫银粮出入贵于简明彼此套撘节目纠纷则吏之所乐而官之所苦也从前两仓有所谓长短帐者红单房主之多立名色而力求其不简故为纡回而力求其不明烦碎缴绕莫可究诘外人闻之而不能见粮道虽见之而不能知管仓之幕委虽知之而不能尽拱手受命按股分钱而己钱之何以能有此数又何止有此数则皆不能了了于中莫不饮食鲜能知味由来久矣现既一概归公则向之惟恐人知者今则惟恐人之不知向之惟恐尽知者今则惟恐人之不尽知所有两仓本折银钱出入各数谨于清册之外附简明表一分按月呈赍宪署以便稽核表之所不能备者册以详之册之所不能简者表以约之提纲挈领缕晰条分一目了然无可遁饰曰本色正耗之外土样各粮附焉曰折色本价之外单票各数附焉曰买片片粮之外以所买粳米现粮附之曰抵补折色现粮之外以所买各色片粮足之曰杂入粮不在正额之内者也曰杂入银征解自各州县者也曰钱易银以折色之钱按照市估随时易入者也曰报効即原案归公之数由局解司者也曰捐支粮粮道未裁缺以前如省城留养局两县囚犯口粮之类各有捐粮现仍援案办理者也曰局用钱局用银仓局薪工火食杂费及各署公费胥以隶之曰余粮余钱余银则一月之后综其出入以计盈虚者也此十四项不必一月之中各项俱备细数皆同有无多寡均随其本真逐条登注惟有必须声明者两端本色项下土粮样粮两宗向系约畧收取并无确数现在改章伊始欲悉数裁汰则弊除而利亦微既恐报効无出欲明定数目又恐阅时既久视同正供以致土样之外复有土样现时一仍其旧无所更张约计其数每收本色一石至少不下平京斗一斗五升至多不过一斗五升五合若以上月之数校之下月断不能斗升悉合颗粒无差此其一抵补折色项下小麦粟米豌豆三种厯来价值不甚悬殊向来办法两仓各折各抵不相通融若在一仓则但须抵足总数不复细分粮色譬收折色小麦千石以小麦片抵之也可即以粟米碗豆各片抵之亦无不可惟粳米价值校昂必以粳米片乃能作抵而此项米片散发到旗有上月之片迟至下月不领者有上年之片迟至下年不领者或三五年或七八年往往有之欲买片则不愿卖欲发米又不来领欲购储米石以备不时则红朽之虞又势所难免惟有存储米价随时应付愿卖片则给钱愿领粮则买米之一法去年冬季分因仓有余粮融抵一次已将粳米折钱归入报効此则因时因事为之未可以为定例现在四月分册表仍有折色未填粳米四百余石职是故也又其一抑本局更有请者征收粮石不过本折两宗本色有斗斛折色有牌价犹属众目昭彰惟片价一项一买一卖彼此直接索价若干还价若干真出价若干实得价若干旁无与闻之人即最易蒙蔽之事两仓入款以折色为大宗折色出款以买片为巨数稍有不实全局皆非命脉所关最为重要前因红单房盘居把持从中渔利而改设官粮铺现在官粮铺所办之事得人则前日之弊即今日之利也不得人则今日之利即后日之弊也现在改章伊始慎选委员尚无虑此持弊生于久政举于人既无百年不敝之法即不敢谓以后必无舞弊之事语云有治人无治法及无治人则更不可不有法治应请严定章程以后收买粮片敢有重寻故辙因缘为奸者无论数目多寡一经查出立予详参由宪台批示定案永远遵行峻法在前庶几知所儆惕不致驱狼进虎病及公家窃查陕省屯更各粮共二十万数千石夏粮居十分之四而稍强秋粮居十分之六而稍弱本局自去年十月开办至今七月有余秋粮甫经毕事数月之中牌价极小片价适中买片之数与从前亦属不相上下而核计折色所入之钱除买片抵补之外犹余钱二十二万三千一百四十余串以一串七百文买银一两计之合银约十三万一千余两以秋六夏四计之余银总在二十万两以外若以后牌价加大片价加小买片再加多能加半则利亦加半能倍蓰则利亦能倍蓰现在接办之初和盘托出所有盈余之数目前可以一望而知将来更可以依此为例实于陕省理财之道不无所裨所有本局赍呈表册缘由理合详请宪台批示立案再上年冬季分列一总表本年自正月起以后即按月造赍合并声明为此具呈伏乞照详施行 

　　○批商州词讼册 

　　各案均能批郄导窾切中肯綮自非好手莫办吴荷屋作消夏录不如阅此等判词更为痛快心快而清凉在其中矣缴 

　　○批华阴县词讼册 

　　天下事专论情理尽人皆知至情理中又有情理则非天资高才识敏者不知也册开第一案孀妇王王氏无儿无女抚张土旺为儿买陈运钗为女立契言明女媳听便当抱养时皆在襁褓王王氏鞠育双雏诚不啻同怀之兄妹而爱怜两小暗许为异日之夫妻不期土旺愚顽运钗厌薄及当倩当婚之际欲正佳儿佳妇之名而运钗之兄陈闷儿诱妹回家意图另聘迨王氏呈控到案该令讯悉前情以为陈杨氏不得诱回己卖之女王土旺亦不应妻其异姓之妹断令土旺别娶运钗由王王氏另字凡遇此等案本极活动两边俱说得去王王氏意图省事义儿义女顺水推舟本属乡间常事惟婚姻之事应视本人情愿与否此案如运钗心肯则曰既不同父又不同母婚配何妨今运钗既不情愿则曰既为手足难作夫妻断离为是该令叙述此案先下运钗不悦四字早为后来另嫁另娶伏脉心灵手敏深知律意此所谓情理中之情理非聪明人见不到也此案登报余两案亦极妥惬缴 

　　○批临潼县李令详 

　　详及图表规程总册均悉兴学难集款更难定章程难定简而易行行而有效之章程则更难盖学堂非通人不能办不学之吏照本钞写照例禀报本司不浏览亦不挑驳何也矜不能故也若通人谈学务真如红垆点雪乐不可言该令读书有识教士有方其尤难者则在于开堂如是其多也用款如此其巨也而一年之内拭目观成其款或取诸陋规或提诸行用或出自乐输生徒各得依归百姓不知扰累惟其经费有常学堂于是乎可久设更闻风兴起逐渐扩充学堂于是乎可大善乎哉栎阳之民何幸而得此贤父师也准一切如详立案至于表册更是专门之学非真读书人真著作家为之必不入格兹阅来册首列地图开方计里次表次学规次课程旁行斜上朗若列眉如以原册付刊便是极好一本线装书谱录家所必不废也抑更不必开卷而知为通品试看揭橥一行书法严整款式精良岂官文书所有耶本司为此言不免为俗吏及新党所讪笑然此实吾华之国粹也特为拈出缴 
 
●樊山政书卷十四 

　　恩施樊增祥嘉父 

　　批西安府尹守禀 
　　批华阴县详 
　　批华阴县禀 
　　批渭南县详 
　　批临潼县李令禀 
　　批高陵县王令详 
　　批中部县王令词讼册 
　　批咸长两县词讼册 
　　批咸宁县刘令词讼册 
　　批华州禀 
　　批宁羌州详 
　　批宝鸡县蔡令词讼册 
　　批曾令禀 
　　批临潼县词讼册 
　　批潼关厘局禀 
　　批临潼县禀 
　　批朝邑县曾令词讼册 
　　批大荔县词讼册 
　　批镇安县词讼册 
　　批澄城县杨令词讼册 
　　批咸长两县里民局绅王煦等禀 
　　批华阴县崔令禀 
　　批永寿县李令禀 
　　批华州褚牧词讼册 
　　批大荔县详 
　　批长安县词讼册 
　　批雒南县禀 
　　批雒南县丁令禀 
　　批宝鸡县朱令禀 
　　批雒南县禀 
　　送陕西高等学堂学生留学东洋序 
　　批蓝田县胡令禀 
　　批西总科经书王维翰禀词 
　　批宝鸡县禀 
　　批盩厔县禀 
　　批凤县果令禀 
　　批前凤翔府傅守禀 
　　批临潼县词讼问 
　　批吴令念章禀 
　　批醴泉县舒令详 
　　批扶风县谭令词讼册 
　　批同州府英守禀 
　　批澄城县杨令词讼册 
　　批朝邑县印委曾曹会禀 
　　批凤翔府孙守 
　　批南郑县禀 
　　批凤翔府兼办盐局孙守禀 
　　批孝义厅文丞禀 
　　批稿总科书办禀词 
　　批蓝田县孙令培恩禀 
　　批绥德州禀 
　　批大荔县会禀 
　　批榆林县禀 
　　批雒南县丁令禀 
　　批鄠县词讼册 
　　批华州禀 
　　批临潼县禀 
　　批三原县禀 
　　批雒南县丁令禀 
　　札募兵各州县 
　　批白水县王令绍曾单禀 
　　批砖坪厅七八两月词讼册 
　　会臬司札西安府 
　　批石泉县陈令天锡词讼册 
　　札富平县 
　　批富平县详 
　　批咸阳等州县会禀 

　　○批西安府尹守禀 

　　据禀已悉马勇黄璋钰朦捐县丞欺徐氏孤儿寡妇诳领血本万金开设典肆以黄允中为铺伙开设五年万金化为乌有而领运之公款及教堂之借款皆不能短欠分厘以外欠欠外两相抵销而孤寡万金已属毫无余剩溯查领本伊始王振铎借银三千一百余两德聚斋借一千两长盛福借一千五百两皆由璋钰取怀而予数年以来本利俱无彼不还此亦不问也而璋钰又自用一千八百两允中又长支九百余两借当铺为名竟将孤寡养命之源为一班狐羣狗党公共吞嚼之款马勇捐县丞取诸此马勇由佐班过正班亦取诸此徐家渺不相职之人开布铺开油店亦无不取诸此所谓干贞当铺者虚设门面有出无入羣奸朋分己毕随即倒闭此一块招牌数间铺面与娼家之陷人坑何异与强盗之分金亭又何异来牍祇叙其欺心盗贼实则璋钰之隐慝尤有鬼瞰而神怒者本司痛恶之而不忍言也应如来禀将黄璋钰即行详请咨革收监笞比务令本利交足再行禀请核示其余外欠之款亦勒限饬令本利交足如违禀究且即令人人本利交足亦只敷偿还欠外之用其孤寡被骗之万金应如何归结如璋钰允中不能归结应如何惩办之处仍仰该府认真追比核议禀夺现值整顿商务严惩欺骗之时稍一放松何能警众非本司故从其刻也缴 

　　○批华阴县详 

　　近来系石人犯或捏病取保或乘间脱逃地方官以为案非达部无关参罚平日漫不关防及其逃也一报了事甚有犯逃数月并不禀报者独不思罪至锁系其人非棍徒即刀匪本各有应得应办之罪因恐各州县办案费事层转达部又费词故省章定为锁系之法所以免累赘而示简严若甫系即逃何以示惩犯逃而差不加刑官不开参何以示儆该令初涉仕途貌似精干本司以远到期之每见华阴公牍无不从优褒笞乃竟如此不知要好以此等照例详文申送本司一若毫不要紧也者若听其松懈疲顽何以对宝鸡朱令耶该令着详记三大过予限一月拏犯自赎届限无获该令自谓开送职名即可了事殊不知本司别有办法该令日望调繁若郭兔娃无获遇有三字缺出永不以该令调补若不知振作并华阴亦不可保凛之再近来风闻该令官亲仆隶颇不安分里局驿站多有弊端读书人作官何至负此等声名该令小心在意行已有耻一语不可忘也缴 

　　○批华阴县禀 

　　据禀郭秃娃业已缉获本应免其记过惟据所叙供词该犯于五月二十四日定更时携石逃至城外砸断铁链抛弃巨石等语果系巨石至轻亦有百斤何能携之而走既能携走则非巨石可知吾不解作地方官者自已并非刀匪出身何以怜悯刀匪若是再查该令原报该犯脱逃在五月二十四日上详在五月二十九日详文到司在六月二十七日此次跴至阌乡获犯在五月二十七日发禀在六月初六日本司接禀在七月初九日华阴距省二百五十里快马一日而至阌乡距华阴九十里捷足亦一日可至华阴缉役既于五月二十七在阌乡获犯则二十九日何必详报脱逃既报脱逃旋即就获理应迅报获犯何又迟至六月初六日始行具禀而且前详自县至省行走二十九日此禀自县至省行走三十四日明系郭兔娃纵逃以后该令视若无事本无详报之心及见秦报宝鸡之案始稍稍警觉倒填月日照例详报继见本司批词严厉不获犯不调繁六字实能刺骨钻心乃复将兔娃唤回重又倒填月日以饰前愆而觊速调此等行径全不似读书人初任所为本司作令十余年凡同寅油滑躲闪手段以及打诳语避处分占便宜卸责任种种君子所不为而小人自以为得计者知之熟矣该令初入仕途此等破斧钝刀不必向老夫卖弄尤不可将不识字之劣幕假在行之门丁奉为明师益友一味撒不经之谎取无益之巧自剺真面徒取愆尤以获犯论理应销过无如两次倒填月日近于胥吏舞文应加记三大过示儆以为读书人听信丁幕弄巧成拙者戒至该犯锁系年限即如来禀办理该令此禀明明接到前批而佯为不知亦何可笑本司生平最恨猾吏该令须格外小心昔人诗云譬如闲看华山来又云回头惭愧华山云该令到任了无成绩闲看一回则太不值惭愧二字则更不可犯也勉之缴 

　　○批渭南县详 

　　据详武生田芝英于光绪三十年前与刀匪侯新盈开场聚赌经田锡海禁阻争吵及新盈以命案牵涉被押芝英势孤是以三年无事顷因新盈出押商同报复竟将锡海之子长命儿殴伤详请斥革惩办前来惟称芝英现年十八岁光绪二十四年入学仅止十岁与刀匪开设赌局亦仅十四岁未免年纪太轻岂有误字耶田芝英如详斥革归案惩办并严拏刀匪侯新盈务获永远锁系查陕西刀匪甚多视官法之宽严为匪胆之敛肆为民除害者往往得匪即惩久押不放不惟民受福官亦省事也惟至交卸之时则不问其人可释与否概令取保意谓即使出外滋事后任当之我何与焉本司素不以此事为然不意贤令尹交卸之前而亦将侯新盈释放也以后通饬各属凡新旧交替之时管押人犯如系刀匪讼棍窃贼之类一概不准取保缴 

　　○批临潼县李令禀 

　　因捡瓜起衅事属细微右腿并非致命一伤又未损骨王性儿猝然身死殆前生冤孽耶仰即研讯碻情填格录供取结通详仍候各衙批示缴 

　　○批高陵县王令详 

　　咸宁革生崔岳崧夤缘入大学堂仍不安分时为无耻佐杂捉刀本司仍拟驱逐出堂蓄而未发兹据该革生与孙占魁一同恳恩前来开复碍难遽准姑准入武备学堂徐观后效如其安分肄习本堂自有权衡倘仍前躁妄定予倍惩不贷 

　　○批中部县王令词讼册 

　　第一案奇文也余亦各有可惊可喜之处总之作官不论文章好歹断法不谬即得惟判词系对百姓说话以后不必自称卑职商之缴 

　　○批咸长两县词讼册 

　　委讯各案均极公平两首县近在同城向不造送月报清册今亦虚心就正不惟为各属之倡亦酒逢知已饮诗对会家吟之意也咸宁判词藻缛长安判词明洁欣赏欣赏缴 

　　○批咸宁县刘令词讼册 

　　各案均甚胶葛要不离乎无耻者近是第一案铜匠三人赁居开元寺不给房租俗谓和尚吃十方吃和尚者为吃十一方今以三人骗一和尚则吃到十三方矣马有娃邀人合伙一去不来高王二人将押租住满搬移他处有娃俟其迁徙而又来寺追索押租致成讼案两造均皆混帐合令徧吃藤条完事第二案安恺有女己嫁杨喜荣又另卖给李石狮作儿媳石狮名为作媳实则转贩妇女迨安恺欲收回白鸽石狮早已卖郄瘦马矣以骗遇骗可谓天道好还断令石狮交出原卖之人再行责放不交不放安恺责递回籍以卖价付喜荣另娶极为公允第三案萧阮氏幼嫁萧东林为妻东林因荒出外三年不归存亡莫卜阮氏改嫁马德芳央东林母舅郜天富主婚天富得银二十七两不出婚书德芳又给东林之兄萧学哲礼银六十两主婚嫁卖因向得银而不主婚之郜天富索还原银以致涉讼查此案人皆混账款应入官来册断令礼银六十两留待东林归家付给如再三年不归方准萧阮两姓分用断案过于细密便欠简捷若本司处断直充作学堂经费可耳第四案更混账不足论缴 

　　○批华州禀 

　　据禀华州久旱亟思储粮备荒请将前发买粮运省之库款五千金作为该州平粜之用等语阅禀不胜其愤不图该署牧因贪生妄一至于此夫所谓贪人者不必皆攫金入已也见钱即爱不肯放手此即谓之贪人买粮一事由前藩司发端欲买豆谷运司填仓以备荒歉而以余粮贱籴贵粜冀获厚利遂于前年冬发银十五万两交前西安府承办及本司到任款己发矣本司深知此事无益有害特碍于前任及前首府未肯遽事收回故于上年发款买粮之时如悬崖勒马总以少发少买为嘱何也以运粮而论各州县由乡运城由城运省所耗不赀买价虽廉运费实巨以买粮图利论誊贱卖贵惟市侩为能官不能也譬如在此一县买粮即寄存县仓待时而粜万一明年之价跌于今年则折阅已甚存而不卖麦性不耐久储迨价涨而粮己坏则仍归于折阅而已况买卖之事使各州县官分任之无非丁差牙侩奔走其间于此求利岂非使饕餮监厨托登徒买妄乎本司又深知今人爱便宜者多顾大局者少此数万金散在各属如秦晋财东令人领本保本者什三亏本者什七是以前则吝发粮价今则催缴原金诚以库款攸关贪人可畏而不意爱便宜者首先出于该署牧也该署牧之意此五千金在手不殊逢曲流涎特假天久不雨之名作为民请命之态果如其请则市恩于民不遂所求则归过于上试问弥月不雨各属所同买粮之八万余金散在十余州县设一齐留以备荒库款虚悬谁职其咎更有较瘠较远未领之数十州县设尽援华州之例纷纷请款平粜本司何以应之况无病而呻是为不祥关中今年不但无灾象亦并无旱象该牧挟善财难舍之心作饰灾幸泽之举实属利令智昏深堪痛恨如果该州必须平粜无款可筹该牧今年自耀移华二州春色一网兼收即捐金买名亦属分所应尔乃两处平余则一毫不舍公家正款则百计邀留似此居心亟应详记三大过以为爱占便宜罔顾大局者戒仍委前代理耀州知州张成淑星夜驰赴华州将粮价五千金限三日内提回省城交库归款其余各州县应缴未缴者一并严札飞催迅速报解勿干委提切切此缴 

　　○批宁羌州详 

　　七月十四日接到该州公文四角内系详册四本据报监犯唐凤国王富猪周凤其李青云一齐患病查四犯在监同时而病申详同日而到如此盛暑而所患均系伤寒何其巧也州县报犯病本极没要紧之事惟四册重迭而来除姓名案由外竟是一块板印出岂非奇事仰即明白申覆因何不先不后同监同病同验同详是何缘故切速勿延 

　　○批宝鸡县蔡令词讼册 

　　断案以账债案为最难亦如作时文者遇沈闷理题心力艰而意趣少此册四案皆帐债胶葛讯鞫既细剖断极公该令生平读书作文皆是细密一路故发硎之始即能独为其难阅之欣慰缴 

　　○批曾令禀 

　　该员六月初七日禀到未及一月即请回籍买书墨无黔突项戴猴冠举动浮轻深为可怪嗣知该员身着短衣在街面与车夫互殴廵警军不知其为官也捽至警察局该令大言恫喝称系首府至亲又与督宪雅故局员席令故长者重笞巡兵千板以谢之夫巡兵站街突见有人短衣打架理谕不可揪至总局分所应尔而竟被重责众论哗然事为臬司所闻深咎席令非是此该令回川买书所由来也禀辞回籍以后始将到省履厯清册赍送前来颠之倒之良堪愕笑缴册结蹔存 

　　○批临潼县词讼册 

　　治民无他择其可恶者而痛棰之人心快而民遂其生矣各案惩治刁顽惬心贵当缴 

　　○批潼关厘局禀 

　　王殿元即前日刀伤号马之戈什乎督宪为此事自赔马价四十金将殿元斥革既知其贪横不法岂能派送丁教习灵柩该革弁藉护柩为名沿路招摇恨孤子丁宗曜不许撘车遽有白刃相仇之语此等下劣厮养形同强盗既能说即能行该令借其偷漏土厘将殿元送厅管押而令宗曜先行以免变生意外处事妥贴而兼敏妙良深佩悦既经通禀请示应俟督宪批回方能定其奉差回籍之伪与真与招摇偷漏之罪之轻与重本司之为是语亦欲绵其管押之期俾丁子平安旋里待兰州公文一往一还则真定之行人早到矣况此辈从督宪出京沿途索诈今日漏厘之土三十包皆所诈之赃也应一并充公勿庸四倍加罚宪批至日锁项递解回籍仍仰潼关厅将此禀此批一并抄粘移知真定县于犯到之日取具切实妥保及永不寻丁子滋事甘结以杜后患所谓杀人见血救人救彻也缴 
　　再查此次通禀皆手自缮写不胜叹服曩惟张育生大令任甘泉时自书文册本司在咸宁恨钞胥迟慢亦曾自缮太白庙谢降文吾辈书迂性急而手不能闲往往有此然究觉过劳后勿复尔 

　　○批临潼县禀 

　　禀及钞件均悉王生吉霸种义学滩地讼案累累兹因该令兴办尖角村蒙养学堂将从前归公复霸之地取租兴学意至美而法至善也王生吉以刁劣顽民匿其从前霸种之非辄敢控府控司任情诬饰本司前批就事论事以为同种河滩之地何独令王生吉一人退庄是以批令查明共地若干地户若干取租若干一一了然则原被告之是非可以一言而断兹阅钞呈两次详稿王之栋并非挟恨王生吉实系刁诬该无粮地二三顷于光绪十九年傅令任内断归义学嗣于施谈舒三令任内王生吉屡被讦告迭受刱惩此次王之栋办理该村蒙学犹复格外从宽与生吉留地五十亩未始非畏其凶狡与以便宜殊不知天下恶人愈怕则愈不了生吉不惟不承情反敢三次上控足见浑敦穷奇除放流外再无别法此批到日仰将王生吉即日拘案重责五百板锁系三年期满察看禀夺所留五十亩地仍勒令一并认租充作学费倘再耸其老母虿闹每闹一次则将生吉重笞千板此皆本司作令时治恶人之丹诀也至前批查地云云乃未悉此案前后情形欲查勘明白以关刁民之口耳今是非较然明白即可无庸查勘盖渭河滩地随处皆是尽人皆种滩不滩视乎地收不收凭诸天断无因一刁民之上控遂将阖县滩地一齐清丈之理即使清查得实亦无一概充公升科之理应作罢论以免扰累此缴钞详二件存 

　　○批朝邑县曾令词讼册 

　　四案皆胶葛纷縜而剖断公明情理兼尽阅之欣悦第一案李孙氏听陈广泰杨老五诱拐背夫逃走别嫁王百川为妻经本夫李遇儿控案质明断归前夫乃一定之理贤令尹因陈杨二犯远扬百川财礼无着乃自出银三十二两俾百川领银遇儿领妻甚哉断案之难不如是则百川不服遇儿妻不得归而此案终不得结记吾小时看三国演义至姜维弃粮破邓艾深惜其幸而获胜所失已多为之不怿该令断结此案殆亦姜维弃粮之类也查李孙氏与遇儿结发夫妻嫁逾一载当背夫逃走之夕以思食豆酪将遇儿支开乘机宵遁遇儿谨遵妻命徧寻豆酪冀适其口而悦其心何期中夜归来入宫不见世间痴心男子遇无良妇人若与侠客相遭吾知李孙氏之头早被快剑割下矣设身处地吾问此案有两种断法一则将李氏立毙杖下前后两夫如君子之无所争最为痛快然在古人则可今人则断不能徒为是过屠之嚼而己一则如该令所断将李氏痛打荆条无算断归遇儿一面严缉陈杨二拐犯到案押追财礼官不能代出一钱后夫王百川亦决不能听其争执何也百川虽不知拐逃情事然误娶拐妇与误买贼赃等前已误矣岂能复得原银况得妇已将一年律以女闾之意岂无夜合之资而竟双宿多时仍将财礼归还分厘不短若必如此方能结一龌龊拐案为民父母不亦难乎观过知仁未免君子常失于厚矣吾甚佩服亦甚不佩服缴 

　　○批大荔县词讼册 

　　虞集是汉庭老吏缴 

　　○批镇安县词讼册 

　　讯案极其清楚断案稍形软弱再查该县有叔侄争产由雒南移回一案至今未据禀销尚有一人在雒管押岂得视若无事乎见批速覆缴 

　　○批澄城县杨令词讼册 

　　三案皆允协白丙红休妻一案翁婿夫妻均有不是该令判令复合先得我心尤妙在动以情理不加责罚仁言仁心可以为法缴 

　　○批咸长两县里民局绅王煦等禀 

　　所禀如果属实亟应据情移明山西河东道并详明抚宪转咨山西抚部院严申禁令饬遵定章以纾民困惟晋解甘饷系属年年例差是否向来即如此需索抑系近年积渐增多所需车马是否执有传单文凭抑系该委员任口勒要未据呈明殊难核办仰西安府转饬咸长两县遵照批示各节查明详细禀复以凭核夺隔省例差供支厯数十年如非万下不去自以省事为是此缴 

　　○批华阴县崔令禀 

　　单禀及钞件阅悉该令文章尔雅深可爱敬但辩论之文须将原批宾主分清然后下笔本司前批着重在刀匪郭兔娃之脱逃当初次接禀之日正臬司委查该令里局驿站之时本司心非其纵脱匪徒而遂旁及此事乃余波也非正文也继经王令查明都成风影是该令前后共记六大过了不与所申辩者相干本司所深惜者在于该令疏脱匪犯报逃在获犯以后而报获又故填在奉批记过之前初入仕途不向好处学专学打诳语此最司恨尤大失本司期望之心故批语亦愈形骏厉耳即此禀十三日午时发十四未时即到何以前此一详一禀皆途中彳亍一月之久乎倒填月日百喙奚辞朱子云过而能改则复于无过不必再用避实击虚手段徒费笔墨无益事情惟所称局绅张霭盘踞把持里民怨怒应即逐出里局严加管束永远不准干预公事本司于各地方公事凡可以助力者无不加倍相助若向我撒谎则自寻烦恼矣来禀甚佳可以登报缴 

　　○批永寿县李令禀 

　　单禀阅悉永寿小学堂前经陈令禀定以官兼师诚如来牍所言可蹔而不可久堂中诸生公同吁请分学生之膏火作教习之修金自应延聘通人以育英才而孚士望惟来牍拟请之教员系候补佐班萧增戊则本司不敢与闻增戊有子甚慧居为奇货到处自媒去年在凤翔尹守见其有异常儿令入学堂肄业增戍遂欲因子及亲坐邀厚贶不遂所欲携子径行今年屡考课吏馆一无足取来牍称其中西兼学吾斯未信论永寿小学堂原不必上等师范惟增戊利心太重迹近风痰该令仁厚性成一与为缘必受其累盍函致仇令在师范学堂中选一教习似较妥当酌之至称一切公事不假手于左右官民胥役隔阂毫无往昔循良大都如是可佩也缴 

　　○批华州褚牧词讼册 

　　老实人断案至平安而止若天分高者于平民则用巽语法语于刁绅必施权谲手段若此册第二案之于时校官是矣人大都喜其似已故白爱元韩爱孟而本司亦最爱此种断法也第四案郑英杰之继女桂英招罗六女为婚言明财礼六十串仅给钱八串二百六女又不安分出外数年不归突于今年四月纠人将桂英抢去幸而挡回以致结讼该牧断令六女出钱三十串将桂英领回作妻无钱则桂英仍由继父养育再等一年六女无钱然后准英杰另行择婿此断殊欠公允罗六女所给财礼不足十分之二辄敢纠人刁抢未婚之女无赖可知理应令郑英杰还钱八串二百文桂英另配何等直捷乃于纠人一抢之后反为减去应出之财礼二十二串又再宽以一年之期该牧既怒其抢而笞之又似嘉其抢而赏之此例一开凡欠给财礼不得成婚者人人乐得而抢之而况实三实七嫁必及时该无赖订婚出外业经躭误八年今再令桂英多待一年设另择之婿复效六女之尤则此女如季隗之就木矣案已断结无复翻之理本司特论其理耳因原判以为必如此方为情理两得似系错误故以质诸同人此缴 

　　○批大荔县详 

　　据详巳悉屈安嘉无耻之尤谊当坐诬而尤必俟其再控始惩未免轻纵若遇本司必将该民逮案痛责将原领三十金追出充公以警诬告此缴原词存 

　　○批长安县词讼册 

　　各案均问得清楚断得平允张令绍彩方令汝士新硎初试剖决无差尤为喜慰缴 

　　○批雒南县禀 

　　禀及单折并悉不胜嘉叹读书人说话做事自与常人不同夹单禀称保安堡三家商人于光绪二十三年分领平粜谷价四百二十余串一分息迄今九年钱价谷价涨落悬殊绅讼商而民又讼绅蔓延不了厯任皆存此钱于纸上虽有实无该令独能察其委曲轇轕之由思欲平其争而归诸实禀请饬令原领之商交足原本制钱四百二十九串零买谷备荒就一面观之近于免利还本于公有亏实则九年前之个头视今日之钱色每票钱一串仅能折制钱二三百文今令按制钱交足原本在商家已受亏不浅矣凡事只要将事势情理说得明白即使官话打不去而通人断无不准之理本司尝谓凡作州县对百姓说话要口才对上司说话要文笔无言语无文学而能政事者未之有也若吾丁令庶几兼之准一切如禀办理仍候各衙门批示缴折单存 

　　○批雒南县丁令禀 

　　如禀销案此禀明白公允登诸秦报以后无论何属买卖地亩均用官弓不用乡弓永远立案以绝讼累缴原词存 

　　○批宝鸡县朱令禀 

　　现闻该犯杨举鹏业于限内缉获深为嘉慰所请展限之处无庸议矣缴 

　　○批雒南县禀 

　　如禀保外调理此案姚令置之脑后明明中存忌克以为我镇安之案而令雒南移提审结既结以后又解归令我遵办意不能平遂阁置不理殊不知彼系书迂而刘玉全又狡黠之尤若在镇安万难了案故令能了者代为了之惟雒南只能依理断结而玉全应交之款仍须镇安追交故暂留玉全于雒而令姚令传其家属遵断清交不交则玉全不归一交刖玉全即释使姚令稍肯尽力三日即可了结而玉全亦得速归乃竟迟延数月无片纸只字申覆以致玉全在雒患病万一因病而死此一条命债能不向姚令索偿耶世皆詈读书人不中用姚令必欲证实此言是何居心此禀此批飞札姚令阅看若批到三日不了不复必参无疑丁令于玉全昔惩其奸今悯其病仁义兼尽佩服深之缴 

　　○送陕西高等学堂学生留学东洋序 

　　出洋游学者多矣饯送之词亦多矣千人一口千篇一律其文则合时文公牍而一之而间杂以新名词言者听者皆自以为剀切沈痛即吾亦以为剀切沈痛也吾又何以赠诸君子哉虽然彼所言勿论数见不鲜究亦无当于吾陕之情事与吾意中所欲言则吾言又乌可已也自同治间湘乡相国奏派学生出洋游学天下从风顷年吾师张少保总制两湖湘鄂诸生徧布环球学校自余诸行省亦各有人焉为喁于之和独吾陕阙如焉此非吾之吝而固也风气未开士无远志一新政繁兴事须渐及二根抵未固难语开通三年少远游无人督率四三年以来秦人士皆自力于学而有志于开通新法亦次第举矣而蜀中徐子修孝廉适至儒而侠者也志于圣贤生而豪杰吾乃用尹仇两君之言请于潍县中丞精选两高等学堂官费自费生四十余人以孝廉为监督诣日本留学而以兴平令杨君为考察官举一切学生之流弊监督皆能湔涤而规切之无假鄙言加吾学术謭薄自少至老仅能读四子书其为诸生临别之赠者仍吾中国圣人之言耳论语曰志于道中庸曰知耻近乎勇志不立则事无成不耻不若人则终为人役而已矣诸生试思之明治维新之初其学于泰西者不先于曾文正由今以观文正所遣容闳马建忠诸人其视尹藤陆奥何如也甲午之役叶魏诸军其视大鸟圭介何如也三十年来彼国势日张而吾益弱彼实业日精而吾益窳彼人心士气日益团结而猛起而吾益涣益隳所以然者人人不立志而不耻不若人也庚子以后徧立学堂扩张新政然试求诸人人之心与夫上天下泽交通之故则其散漫而壅塞者殆无以异前而又加甚也先圣先儒大抵责己不责人务实不务名爱国不爱身计功不计利今之谬论专责政府指斥朝廷及问客何能则呺然无具所谓新学者猎皮毛而已志富贵而己不得富贵则怨望怒骂而已幸而富贵则亦甘为人役而己呜呼学新学者皆如是何颜责政府哉韩子曰业患不精无患不明行患不成无患不公　　两宫方持高爵厚禄以待天下非常之士文武一体满汉一气以尽洗有司不明不公之旧习诸生学而有成何忧韫玉于山林而遗珠于沧海哉且使人人皆贤皆才则虽如探筹积薪皆足以得人而济事然则不才而愤事者虽用人之过而亦人人不自力于学之过为士者独不自愧耶诸生勉之哉远涉东瀛去家万里父母倚于门少妇叹于室慎居处节饮食谨暑寒远声色卫生之要术也惜分阴戒游谈勤术业志远大成业之梯桄也修羊灯火之需吾故乡万人之膏血也舟车衣粮之费吾官师铢寸所襞积也吾父吾兄割骨肉之爱而使之远游台司郡县不辞供亿之烦而资之就学其待之者何如而其所责望者何事诸生而无爱亲敬长之心则已人人有心将必人人力学其忍徘徊歧路蹈袭狂迷乎况吾中国事势如此其亟也种族如此其衰也学成而归转相传习寸炬千灯一鸣万和则光绪一明治也西都犹东京也天下之重后主任之矣若今无异于昔后更不逮今羣雄相偪而来父母妻子将仆妾于他人墟墓田庐恐沉沦于异族兴言及此其不发愤忘食自力于学者岂独非人情亦决非吾三秦子弟忠孝沉毅之性质也诸生行矣经旅顺眺大连日露炮火所争持倏完而倏破者皆吾土地也泊长埼指马关甲午城下之盟掷金二万万之处也北望辽阳战血未干遗骸满目我　　　太祖　　　太宗发祥之所也西望故乡五年以前　　两宫蒙尘所廵幸也西南望中华全国风潮汹涌海氛蔽天吾黄帝尧舜亿万万子孙所侨寄而托命者也诸生勉之哉取人所长益我所短吐吾之故纳彼之新救及身之危图万世之安期于各得其精华而仍不自漓其根本我不若人惟当自奋不当自馁即稍能趋步人益当自勉不当自足日置吾身于薪胆之中而预悬人格于欧美之上积愤求通增高继长以吾华人之聪明弃其畴昔无用之学而人人求为有用之材何实业之不成何国耻之不振勉之勉之学成名立三年来归河岳腾光桑枌表色吾将与三秦父老张乐设饮相见于霸桥之上光绪三十一年岁次乙巳八月朔恩施樊增祥序 

　　○批蓝田县胡令禀 

　　去年冬该署令请将粮价银五百五十余两发商生息作为学堂经费本司批斥不准嗣于本年六月复经专札飞催趁此粮价平减之时速行籴买在案兹据禀称甘霖大沛粮价渐平业已买定京斗碗豆三百六十四石共享库平银五百四十六两下余七两零留买芦席等语查该县六月折报粮价系每仓斗一石合市平一两五钱及买粮之时则仓斗变为京斗每斗缩二三升市平变作库平每两加二三分以大平之银籴小斗之粮而自忘其从前折报之有据实属贪昏已极胡令着详记三大过仰新任孙令于到任后将胡令买定之粮照市平仓斗折算短粮若干勒令交足勿稍扶同狥饰致干严谴此缴 
　　再本司又闻该县市平较京斗加倍粮店交易并无仓斗之名市斗一石即京斗两石也现在市斗粮价每豌豆一斗约重三十斤合钱三百文每石三串约合银二两五钱是每市平银五两可买京斗豌豆四石市平五百五十两可买四百四十石胡令以库平五百四十金仅买京斗豆粮三百六十四石平余斗余二者并计赚银百两上下贪得亡耻胆大胡涂实堪痛恨仰孙令确查实报以重仓储须知买粮所以备荒赈也吞买粮之银与吞赈何异此本司决不能容者也又批 

　　○批西总科经书王维翰禀词 

　　该书在署供役最忌倚上压下民间偶然失窃禀县请缉差役卧票懈缉呈催可也乃以一书办失窃之故而欲本司札府饬县为之严缉务获胆大胡涂狗气满纸王维翰着记责八百板倘再妄渎定即押发三原县如数决打不贷 

　　○批宝鸡县禀 

　　据禀该前任朱令弼臣交代项下挪用修筑碉楼本息银一千一百八十余两又挪用常平仓斗小麦四百石有奇应折交银四百九十余两又应交原接各前任应解未解摊捐银一千四百六十余两通共应交二千八百余金一齐拖欠经监交彭令书立议单俟朱令到兴平署任一月内即行归款嗣以纵逃要犯被撤遂将亏款悬搁大有小儿撒赖光棍抗偿之势夫作官者不可行同无赖读书人作官尤不可任意侵挪宝鸡一缺每年除公私用度可剩六七千金此同寅所共知也朱令在宝四见春光所余应在二万金以上乃自谓私囊一无所有又亏官款近三千金以一寒士而挥霍至斯是谓忘本若谓尽为其婿其子所耗则该令一身与土偶何异况议单所云一月即还不过挪兴平之官钱填宝鸡之亏累是真以侵挪帑项为居官之通义更借身多债累为美缺之护符设人人如斯则无心肝者永享膏腴而守官箴者常安瘠苦不惟无公道亦太无天理矣况论人当核全体用人惟视才能果其卓著政声又当别论而朱令则块然一物形质存而神气亡其于民事无所知亦无所问以此等人物而犹必以好爵縻之是谓我全无心肝也况天下专有一种人愈有钱愈不还债若以负亏空为得意者本司实深恨之良以此等派头最坏风气论朱令者曰此人无官则当饿死情亦可怜然即使再任宝鸡四年亦不过与今日等而公事之废弛讼案之沓拖匪类之鸱张学堂之荒秽谁职其咎此人本非作官材料业已鬼混十余年忝居大邑亦便宜之至矣有为该令求缺了亏空者本司必面斥之仰蔡令将此批移知监交彭令转饬朱令限一月内将宝鸡公款二千八百余金如数交清倘过九月望日犹未清厘本司惟有详参监追之一法凛之此缴单函并存 

　　○批盩厔县禀 

　　阅禀慰悦山西会匪猖獗劫狱劫库戕弁掠商自应一体协拏以昭邻谊兹据禀称拏获临晋匪首费炭娃取供管押飞移该县签差接解足见捕务严整办理得宜吾陕吏道清严廵防紧密而外间报馆专相忌嫉前者晋匪窜豫各报竟有潼关兵变阌乡破城之谣山西近在咫尺而晋报亦复随声附和而长安盩厔各属反为协缉匪首浑忘畛域譬如晋闭秦粜而秦输之以稻梁梁刈楚瓜而楚报之以灌溉宁人负我勿我负人凡我同寅皆知此意岂胜嘉悦崔李两令协缉有功各详记两大功以示激劝仍候抚宪曁臬司盐道批示缴 

　　○批凤县果令禀 

　　凡作州县者每办一事最忌只顾眼前不管后来何以为继此次该县开办警察前署任李令业将交卸索性留待实缺人员办理迹虽近滑情尚可原乃外博咄嗟立办之名内怀敷衍一时之念辄以五星台叛产租稞厯年积有三百八十余串即以为廵警经费立即创设四局募勇十六名就纸片上观之经费现成警务立办一若旋至而立效者及由司查询该叛产租稞究有地若干亩则岁收钱二三十串若遇旱潦所入更微计其满年所得仅敷警局一月之用李前令举十年之积一朝用之只图今日饷客一餐不顾明日为炊无米自己暂时讨好他人一任为难此等居心深为可鄙李令应详记两大过示儆所有凤县警务仰果令先筹的款再议开办如款未筹齐只可撤局散兵暂行从缓李令勿论居心不善即办事亦属荒唐以四局统十六人与十羊九牧何异该令奉批后不惟另筹经费并须另议办法切切此饬 

　　○批前凤翔府傅守禀 

　　该守文章政事度越寻常衔恤之余清风两袖与其归而仍须橐笔何如留而为我分劳课吏馆提调一差裨于廉吏者无多而益于寅僚者实大兹据禀请给假三月扶柩回川窀穸既安行旌即转昔人宫观之禄在疚仍支讲画之方居庐不废欲公私之两尽觉往返之非劳准如来禀给假三月事毕即行还陕嗟乎言旋梓里其如路矿之风潮回视桐乡不少吏民之羔酒而况馆员延望台省殷需昔为养而今为贫情知故国松楸难留孝子此优学而彼优仕行见连城桃李俱是门生往卜眠牛伫待归马仰候转详分咨缴 

　　○批临潼县词讼问 

　　看人断案犹衡文也同题作文而有深有浅有警策有平庸有高超卓绝有荒谬不通断案亦然其不能者勿论矣中平之吏大致不差其坐堂问不到深曲处其叙详亦说不着要害处此则三等之秀才头场之落卷吾不欲观之矣临潼案件最能动目其摘奸有术断制有方叙事有伦发言有要真课吏馆中之师范也摘登数案以志欣赏缴 

　　○批吴令念章禀 

　　单禀己悉六月十七二十等日猗临绛县茅津等处会匪窃发劫库纵囚戕杀哨官抢掠铺户前已几饬吾陕车路防军及各地方官沿河堵缉勿任西渡兹据禀称绛县匪首童志修为该县老君庙道士作乱不成因晋豫查拏严紧剃去须发意欲遁入华山应即电请潼商道分饬文武衙门各派兵役在由豫入关要隘处所严密盘诘一体协拏并由营务处移请刘统领飞饬洪旗官迅派马勇分头严缉并在华山各庙及东路一带各寺观认真查缉务获勿使兔脱于晋复漏网于秦是为至要并由司飞饬东路各厅州县各派干捕悬赏协拏以惩匪风而笃邻谊吴令前后两禀叙事颇详应一并登报缴 

　　○批醴泉县舒令详 

　　此详隐约其词死者王董氏与杨秀龄显有暧昧情节深属可恨详称王董氏乘其翁王思荣其夫王富贵出外偷将银两约据衣物给其姐夫杨秀龄持出迨思荣父子查问得实令该氏往索依然空手而返以致羞忿吞烟夫背本夫而向姐夫已非人情然犹可曰杨秀龄甘言诱骗以婿窃岳之银物或不疑其有他乃该氏既以银约老衣相赠更以已所著之衣鞋赠之无耻无良死有余责此妇死后秀龄仅还其衣鞋而银约老衣掯留如故查秀龄娶王氏之女私王氏之媳盗王氏之财卒致其所私者死于非命此板着一详了结仰将负心酿命奸盗并行之杨秀龄严拏到案重笞千案勒令将盗赃悉数缴案饬领仍将秀龄用大炼巨石永远锁系死而后已仍候督抚宪曁臬司盐法道批示缴 

　　○批扶风县谭令词讼册 

　　平情断事实获我心加圈发还俾谭令阅看譬如同社作诗文其苦心研炼而出者恒欲得人欣赏以为快然乱圈乱点搔不着痒处则亦感恩而非知已矣仆一生作公牍专在筋节上说话看公牍亦专在筋节处着眼其碻中窾要者必为拈出百不失一愿与贤者印证之册发仍缴加圈之案俱登报 

　　○批同州府英守禀 

　　据禀已悉王署令于此等重要案件屡解屡翻札调原问官到郡会审系属一定办法乃屡调屡推迨至推无可推则以禀请交卸了事毕竟此案柴肖儿是否狡供避就抑原审实有未确必须推求得实方昭平允来禀以并未定供之犯辄请提省问拟亦属无此办法现因王令禀请就医己委准补斯缺之彭令承慈前赴新任彭令向系谳局得力人员且于此案无所庸其回护应即发交该令覆审务得确情分别拟办王令迹近荒唐俟定谳时自有裁处本司所见如此仍候抚宪曁臬司潼商道批示缴 

　　○批澄城县杨令词讼册 

　　陕西风气男乐于娶二婚女不必专一姓由来久矣第四案刘祥儿于光绪二十三年礼聘郑学有之女银娃为室因循未娶迨遭荒出外于今五年渺无音信经郑刘两家禀请立案另字前来自应照例批准乃又加之以访查重之以质讯断令再等二年然后别嫁查例载夫逃亡三年不归者准其另嫁该令独令待至七年不知何所依据必守从一之义则终身无可改移若遵准嫁之条则二年前已当还聘人情例案两欠斟酌不过曰大老爷随便而已缴 

　　○批朝邑县印委曾曹会禀 

　　阅禀慰悉该印委于黄洛堤工一事尽力筹修厥功匪细当曾令上年禀请之时本司所以郑重踌躇者良以光绪十七年李故令任内筑坝三十余座糜金三十余万之多不及十年水囓根空坝随波去其傫然仅存者三座而已本司不谙河务鉴于前辙恐其虚糜寡效及委曹令会勘估计所有黄水堤工及洛水别开引河共需款八千八百余金本司以为款不满万如水灾可澹则为利实多即捍御无方亦所费无几开工以来印委辛劬载厯寒署兹据缕述前后工程及一切善后办法前来凡禀牍说实话与唱空腔者可以一览而知此工处处认真此禀亦言言踏实勿论原估尚属有余即再加多一二千金只要真能捍患御灾本司决不效有司出纳之吝现在功程仅亏一篑曾令自可独力经营曹令回省尚有工艺厂立待鸠工相需甚迫能者多劳古人是以有狨麝孔雀之喻也所有黄洛交逼未竟工程一切准如所禀办理仍候各衙门批示缴清折存 

　　○批凤翔府孙守 

　　阅禀慰悉杨举鹏积恶多端身在锁锢之中辄欺朱令痴愚诈病保外及在保潜逃不惟忍心贻累保人并敢执持洋鎗拒捕朱令纵逃于前懈缉于后迨撤任留缉较寿昌寻母而尤难而该守独能代为捕捉克日就获足见事在人为贤与不肖之相去真不止九天九渊也朱令之当劾不惟纵匪一事尚有侵挪公款银三千余两如不交代清楚必参无疑此次捉获之杨举鹏即交蔡令永远锁系此缴 

　　○批南郑县禀 

　　此等龟鳖不如之讼棍该令既访讯得实且有案牍可稽乃犹拘乎其墟必谓事犯在上年　　恩赦以前无可拟办仅请锁系三年而止本司每见此等情重法轻之禀牍不禁如冬风夏雷有不平则鸣之势天下不平事多矣最令人难耐者莫如懦夫畏淫僻而悍之妻孱主怕贪骄而黠之奴平庸牧令优容稔恶之书差宽待穷凶之匪棍今遇此事决难放过仰新任南郑县曾令选派妥健差役将庄位三钉镣管解来省俟本司委员痛加责詈重笞千板发往罪犯习艺所学做苦工二十年以快人意见批速解仍候抚宪臬司陕安道批示缴 

　　○批凤翔府兼办盐局孙守禀 

　　据禀张家店设卡于凤属各盐卡均有裨益自应如禀添设一切开支款项悉如所禀办理惟盐厘与盐价系属两事盐厘者花盐运凤每觔收钱八文者是也盐价者官盐派销由绅民商贩缴回者也以后批解来省务将两项分清各为一款以免胶葛盖盐价须提还官本盐厘则以佐饷需收既不同用亦各异勿相牵混也因督□局解藩库加价与缴价之款局并解而库并收不惟紊还本之章程并难核各卡之比较现已饬库分别收储复于批牍时申言之仰即知照缴 

　　○批孝义厅文丞禀 

　　据禀己悉何国碧如此穷凶极恶阅禀令人发竖前数年被其父何光得逐出不孝可知罪一被逐后潜回安徽怀宁籍硬卖公产无赖可知罪二迨怀宁何氏续修家谱遣何国梓回令桐至该厅开丁序谱并收丁费何国碧辄挟国梓在籍挡卖公产县庭构讼之嫌自称已投洋教讹索票银攘夺丁费罪三及其伯父何光照仗义执言国碧辄敢以卑殴尊打伤光照左脚罪四怀宁讼案宁陕本无人知国碧诈称怀宁县断令国梓交伊洋银三百元书有票据及凭众索票阅看则又称不知被谁夺去狡诈无耻罪五讹诈不遂辄用其父何光得之名捏控何光成等而光得寄光成书自言实不知情是其背父蔑伦已有确据罪六国碧到案自称在安庆投耶苏教持有十字照一张据何令桐供此系族人何国经投教所得国经死遂为国碧偷去冒教讹人似此种种不法该丞俱已审讯得实即立毙杖下亦不过为乃犹轻言细语劝其不要讹人以致该棍徒愈肆凶顽竟有告知教士不与该丞干休之语该丞至此亦应少示堂威乃犹禀请照会安庆教堂查覆何其软缓迂谬万一国碧诈称系阎罗大王鬼卒不将牒请城隍查覆耶况条约具在教民与平民构讼俱由地方官主断教堂不得干预国碧罪难擢发安能请命于数千里外之教堂始行惩办万一行查去后安庆教士就谎圆谎谓其实系教民该丞又将如何仰于奉批之日立提何国碧到堂重笞千板用铁杆石墩锁系十五年期满察看禀夺仍将笞系日期具报查考勿稍恇怯轻纵仍候抚宪批示缴 

　　○批稿总科书办禀词 

　　查澄城欠发合阳汛兵粮自光绪元年起至三十年止共欠三百四十二石有奇由潼关协咨请拨补前来约畧摊筹每年短发者不过十一石数斗而已绿营兵额递减则粮亦应随之而减三十年来积欠之粮兵不知几易名弁不知几换姓断无将前欠彼人之粮补给此人之理是前欠可以一笔勾消惟现在合阳汛兵究竟实存若干名向来每名领粮若干现在共应领粮若干澄城此项兵粮地亩每年实征若干石实荒若干亩既有荒芜何以三十年来永不开垦该汛兵节年短领何以今日始请补给均应分别查明以重军食查明具覆以后仍应严饬澄城县实力招垦不得挪他县之粮补澄城之欠该房照此分别叙稿送核勿延 

　　○批蓝田县孙令培恩禀 

　　来禀不无徇情开脱之处即极力开脱仍应余银五十两仰西安府转饬胡荣光如数交出免其参劾如不交出仰文案处速具详稿送核缴 
　　顷据首府询明胡令尚无弊窦姑念其老而无用从宽销案九月初二又批 

　　○批绥德州禀 

　　来牍阅悉该直牧老成稳慎心赏久矣初次临民即懃懃恳恳见于纸墨吾尝谓往时牧令以尽心民事为循良今日牧令以振兴学堂为急务缘科举既停非学务大兴士类无由进身　朝廷亦无由得士来禀注重兴学已得要领孔前牧筹款已裕立法已详该牧接续变通程功较易惟优加奖赏一节乃曩日书院鼓励之微权非今日学堂责实之办法须知官立学堂照例均须自出学费今即不徧征学费亦当节省经费延聘名师并积蓄以为出洋游学之用不可随手分散也况教法今昔回殊即工课克勤乃诸生应尽之功能且为后日成材之受用若虑无以鼓励则小学堂之佳者可送入中学堂厯级而升直至京师大学堂而止不必于发端之始诱之以财剩也至地方应办之事所言俱有条理将之以敬持之以恒行之以实不愧为民父母矣仍候各衙门批示缴 

　　○批大荔县会禀 

　　凡事须有情理该府城　文庙无端起火焚去　大成殿余俱无恙据禀是日各处门户关锁依然望见殿上火起始行开门往救事太无理语涉不经两学官既各授生徒必系有人在殿上吸烟煮茗平日关防不谨以致遗火延烧仰大荔县陈令切实研究务得起火根由以凭惩办勿得扶同徇饰自干谴责至筹款重修乃当务之急彼外人于耶苏天主崇建堂室何等庄严我中国万世　师表独在于斯敢不汲汲从事乎仰该守令迅筹款项刻日鸠工勿稍延缓干咎切切仍候各衙门批示缴 

　　○批榆林县禀 

　　该令真能办事廵警要政不可不办然亦实不易办外人廵警兵皆由学堂出身中国此时试办断做不到即省城警务亦只合中国旧有之保甲与租界站街之廵捕而一之小用小效而己至各属仿办第一难在筹款该令所禀一朝集事条理秩然取不伤民行可持久人存政举亶其然乎惟该令行赴调任仰后任李令接署后实心任事长久规随固不止廵警一端然此端亦要政也前任已成之事若不能守成愧何如矣一切如禀立案仍候各衙门批示缴 

　　○批雒南县丁令禀 

　　禀悉仰将讹钱酿令积案如鳞绰号北山狗之梁继仓照渭南南山王王有善之例锁系大炼收入罪犯习艺所罚做苦工三年如不悛改再加三年期满查看禀夺缴 

　　○批鄠县词讼册 

　　公生明明生断大佳大佳判词皆县公手自润色桑中李下对属何工少寡郭王氏随猪客同行娄猪艾豭可发一笑缴 

　　○批华州禀 

　　据禀民人李玉娃听从逸犯郭全福强劫车士银船上铜钱拒伤事主获犯讯供等情到司据此查该民人车士银指称铜钱锁放柜内被贼撬开全行劫去到底是多少此柜有多大能装六十余串钱乎仰再比差勒限严缉此案逃贼郭全福等务获提同现犯研讯务得确情录供取结明白通详仍候督抚宪曁臬司潼商道批示缴 

　　○批临潼县禀 

　　据禀以前次发去应领不领之款挪修新丰学舍彼此挹注一转移而广厦颜欢且云三年以后仍可将此款收回贤令尹擘画苦心深堪嘉佩惟前发之钱乃不欲贵县因公赔垫今领去仍以归公则贵县依然赔垫岂非以已出之财不欲收回私橐乎廉吏之心皎如白日尤深嘉佩前日得贵县手书以高等学堂札饬各属选派学生出洋游学但取举贡生监而学僮不与贵县则谓童生尽有胜于秀才者考试既停童生永无入学之日即永无选送出洋之望岂不向隅不知学务处所言特论其大凡耳吾陕士风朴僿考秀中侥幸尚多何论童考而各县公又不能人人具有藻鉴不稍示以限制必致申送纷纭迨来省黜落而归转为该生之累前札乃范围通省之词不专为临潼发也凡事当观其通不可死于句下若必定一不收童生之例则五十年后前之举贡生监俱已木拱琴荒天下学堂无一非童生者岂不无人可送耶况今日学堂全仿外国外国之游厯他邦者有举贡生监耶士取其佳而已不佳虽翰林进士无用也佳则白衣可取也附见于此以当还书缴 

　　○批三原县禀 

　　逆道童志修己在河南就获矣查该道士曾在华山住持后乃转至绛县诱人入会徒党繁多绛县某令有特别之胡涂联为诗友及晋中大府觇知乱萌已兆密札饬拏某令接札之时正与道士谈诗之日因以札示之且怪上司胡涂该道感谢而出次日遂有劫狱劫库之变某令之幸而获免者倘亦该道士矜怜诗友特留一点香火情耶已而购拏紧急该道士披剃为僧卒以吾陕协缉甚严不敢重寻西岳而缉获邻匪之功遂让之豫省矣仰即知照仍候抚宪曁臬司批示缴 

　　○批雒南县丁令禀 

　　接阅来牍不禁失笑前次雒南买粮一事禀折微有未符房书照例拟批幕僚畧加润色此不过于公事节目上稍有舛错本司全不在此等处留意而况该令清明缜密相信有素是戋戋者尚值得一驳诘耶例行之公事与手批之公事较然明白该令乃以劈理分肌之笔前后千余言与书办逐一登覆且自引咎又自认赔本司所以览之而失笑也事已申明知无弊窦即未经申明亦本不疑其稍有弊窦该令何辜而赔钱三十二串七百九十六文大凡以钱与人当与人以可受该令赔钱为无名矣既无名则断无批准之理应即不准赔钱前批所挑亦无庸议单存案缴 

　　○札募兵各州县 

　　为札饬续募事案照此次添练新军系奏明遵照练兵处咨行新章办理为武备更制之始基尤陕民自强之命脉本军自五月札行该州县出示晓谕招募七月始饬委员分赴覆挑三月之久该州县乃富平仅募十名耀州仅募七名白水仅募六名韩城仅募十九名一到本军又汰去富平二名耀州三名白水一名韩城十六名富平逃去二名耀州逃去三名现在只有富平六名耀州一名白水五名韩城三名如谓民气不扬观望裹足何以凤翔能募至百名朝邑能募至五十余名不惟多也而又甚整其余亦三四十名不等该州县与凤朝两处地不悬殊竟草率至此其于此等事扞格而不解所谓直可谓之胡涂敷衍而视若寻常终不免于游滑练兵为新政最要之事该州县于委办者尚漫不经心其它如本地兴学兴工艺诸要政心早已置诸脑后无动于中该州县以不办事为得计耶本司当有以待之矣合亟由四百里严札申饬为此札仰该州县刻即遵照前后札饬事理迅速续募径送本军不必俟委员覆挑倘再玩延定干未便抑本司尤有为该州县告者地方官之办事全在平日能取信于民官好则令易行反是则动滋疑畏迨事办不动而严符迭被于是丁差四出骚扰不堪而百姓反受其累该州县当切实晓谕俾民间知练兵所以为民启其愚瞀自能乐从毋得因循之后继以颟顸致滋扰累切切特札 

　　○批白水县王令绍曾单禀 

　　前批所谓该令迹近荒唐者因英守禀称该县柴肖儿一案屡招解而屡翻供屡调原问官会审而屡不赴此即所谓迹近荒唐也至此案业交彭令覆讯并未委该令会讯该令系批准回省就医人员何以又作危词请示声称病势垂危苟延一命暂准回省云云此事早已批准何分久暂既称垂危不能赴同州何以又能回省是英守所禀该令不过近于荒唐此禀则于荒唐上加一级矣候补人员如此胡涂怎生是好缴 

　　○批砖坪厅七八两月词讼册 

　　判事明白故是老手吾闻洋人最佩服中国文字以其善用虚字眼也若见此册当何如缴 

　　○会臬司札西安府 

　　为会札查勘事案奉抚宪批发西木头市乡约靳大发等上控罗观察仗势侵占填筑阳沟一案奉批罗道系丁忧人员应早遵例回籍守制何以尚留省城即令暂作庽公偶兴土木何至漫无界限侵占官地至八间宽八尺长之多况经咸宁县亲勘之后应已审明旧基又何至不讲理法仍前侵越所呈一面之词殊难凭信惟据呈罗道将阳沟填实有碍水道云云查西木头市街道本不甚宽若如所云则于该处街道大有妨碍或系工头家人等蒙蔽该道越界兴工抑系该乡约等不明事体无理取闹仰布按二司督同首府县亲往该处认真勘验究竟旧日墙基系在何处是否侵占官地据实会禀候夺切切词发仍缴等因奉此查此案该乡约等厯在各衙门上控本藩司批驳未准本臬司批查未复兹奉前因若遽信为实则观察年高位显岂有侵夺官地填沟阻路之暴行若尽以为虚则乡约非醉非痴又岂有造捏奇情诬告道员之大胆合行会委查勘以分虚实而示大公札到仰尹守督同易令李令即日前赴西木头市切实查勘罗道买屋其四至各抵何处此次修造有无越界侵占及填塞阳沟挖出棚木铁窗传约饬领情事逐一查明迅速禀复以凭详请抚宪察夺本两司立等回话切速此札 

　　○批石泉县陈令天锡词讼册 

　　各案虽皆无耻而皆有情趣断判亦公张克正许婚复赖计图逃匿该令将伊管押俟女嫁而后放可谓简截父入厅而女出阁设缇萦处此恐难谐卜凤之缘婿甚快而岳被拘若石郎有情必请开老狐之锁笑笑缴 

　　○札富平县 

　　为札饬查拏事案照前次该县募兵焦彦魁孙彦彪先后逃去札饬查拏未经报获兹于本月初一日该县募送本姓游之田玉其又复潜逃并拐去发给新制青洋斜布棉衣裤一套洋巾一条青布靴一双实属冥顽己极合亟拏办为此札仰即作速认真查拏以必获为主该令办此事殊不经意募数既少逃者又多若再视为具文则本军威令不行各勇效尤必众是该令一人坏吾法也必欲以老吏自居视要政如儿戏试思本司能容之否特札 

　　○批富平县详 

　　文长娃之姊胡文氏夫死女幼穷苦无依经其夫弟胡必方与长娃商同嫁卖与石拴处为妾礼银七十两长娃得受三两陕西俗例寡妇改嫁夫家主婚受财娘屋仅得追往钱而已长娃贪心不足辄因其姐产后病故借命诬讹该令集讯得实并不正长娃诬控之罪转拏石拴处乐户不应娶妾之错加以惩责断出钱二十串以赏诬控之文长娃过矣过矣彼既因诬得利是以一控府而两控司任情牵累石拴处出银七十两得妾六个月业而已人财两空而又笞责之余罚钱二十串若谓吹手不应娶妾本人与媒人皆有罪彼甘心卖姐与吹手者独无罪乎彼此同罪而长娃更有借命图讹一层是人之罪一而彼之罪二也一罪受罚二罪受赏是长娃三次上控乃该令不公之报也夫复何言缴 

　　○批咸阳等州县会禀 

　　据会禀已悉山西河东道所派甘饷委员夹带私货多索车辆骚扰驿站欺讹地方官由来久矣本司在渭南五六年支应各省饷差不知凡几其遵照定章者百无一二若遇懂事委员犹以好言祈请至一班胡涂狂猘之佐杂则直以贩私骚扰为天经地义本司作令时总以此等物事犯不着与之怄气譬如流丐过境遣送即得凡我同寅所见率多类此是以各省杂流习惯成性忌惮毫无兹据禀称去冬今春河东甘饷委员盐大使赵宣哲时维新盐廵检沈继德袁蕃各解甘饷银肆万两揽货增车往来骚扰此犹是向来惯技亦河东佐杂之通病不足深责惟此四佐杂者除沿途扰累不足外竟敢回至河东捏禀吴盐道声称自入陕境由潼关以至长武十二站各州县除派一役接递传牌外并无兵役护送其不及抵站寄库之处又无人防守巡逻等语盐道据以详院盐院据以咨陕前来查潼关至长武通共不足八百里中间经过十二州县是每站仅日行数十里焉有不及抵站寄库之处且饷差非他差可比设有疏失应令委员及地方官各赔一半各州县事关切己谁敢不护送巡防大约河东道不曾做过大路州县故受其欺蔽而不知耳试问该四杂职入陕以后不及抵站寄库者共有几处所宿旅店系在何村何镇何以八百里路作十二站走而竟有不能到站中途歇宿之时若吾陕饷员敢以此等妄语渎禀本司早以痛斥详参矣来禀所请以后河东甘饷委员到陕应申明定章不准夹带私货勒索车马此言自系正办应即详请抚宪咨复山西盐院转饬河东道以后慎选廉干正班委员管解甘饷勿得包私扰驿撒谎诬邻详定以后即由司移请潼商凤邠两道分饬入境两首站恪遵定章每饷鞘一万两准给三套大车一辆不准多给更于入境之初由长武县潼关厅严查一次除饷鞘行李外如有私货一并扣留通禀请示如首站徇情不禀遇有下站秉公举发定将上站州县记过撤任仍随地将该私货扣留充公吾陕老罴当关而貉子敢尔彼时袁沈者可谓形同墨杘矣除饬知该管府州分别转饬外仍候抚宪曁臬司批示缴 

　　●樊山政书卷十五 

　　恩施樊增祥嘉父 

　　批西安府详 
　　批同官县详 
　　批紫阳县禀 
　　批安康县详 
　　批沔县详 
　　批延安府禀 
　　批长武县禀 
　　批临潼县词讼册 
　　批朝邑县词讼册 
　　批兴平县详 
　　批榆林盐厘刘令汝欣禀 
　　批咸宁县西木头市乡约靳大发呈词 
　　批白河厘局吴牧禀 
　　批咸宁县易令国勋词讼册 
　　批凤翔盐局孙牧禀 
　　批洛川县孙令词讼册 
　　批咸长二县会禀 
　　批凤翔府县□禀 
　　批雒南县丁令禧瀚禀 
　　批汉中府禀 
　　批蓝田县详 
　　批白河县词讼册 
　　批白河厘局吴牧详 
　　批白河厘局吴牧详 
　　牌示 
　　札定远厅 
　　批临潼县张令禀 
　　批高陵县词讼册 
　　批商州客民李华鸿控词 
　　批华州褚牧成昌详 
　　批山阳县刘令赓年词讼册 
　　批长武县李令焕墀禀 
　　批畧阳县桂令超禀 
　　批临潼县张令运魁禀 
　　批镇安县知县姚熙禀 
　　批潼关厅举人陈同熙蒲城县增生王其昌禀词 
　　批延川县岁贡张清泉禀词 
　　札兴安府 
　　批砖坪厅李倅聪禀 
　　批兴安府详 
　　批咸阳县杨令词讼册 
　　批畧阳县桂令超禀 
　　批西乡县阎令佐尧禀 
　　批凤翔厘局徐令普贺寿禀 
　　批凤翔县彭令词讼册 
　　批兴平县王令禀 
　　批石泉县词讼册 
　　批长武县李令焕墀词讼册 
　　批畧阳县刘令欣曾禀 
　　批雒南县丁令禧瀚禀 
　　牌示 
　　批蓝田县孙令培恩禀 
　　批咸宁县词讼册 
　　批雒南县丁令禧瀚禀 
　　详督部堂 
　　批调署商州劳牧启恂禀 
　　批客民王鸿谋禀词 
　　批西安府守禀 
　　牌示 
　　批洵阳县辛令景舒详 
　　批白河县干令禀 
　　批扶风县谭令词讼册 
　　批长安县李令词讼册 
　　批岐山县词讼册 
　　批凤翔府县会禀 
　　批临潼县张令运魁详 
　　批雒南县丁令禧瀚禀 

　　○批西安府详 

　　凡藉尸图讹之案经人处和了结者无他不过给钱完事而已本司作令时从不准和人命有冤者伸冤诬告者坐诬无不一了百了彼诬人讹人者其处心惟在得钱一钱不给虽欲上控而无资一遂所欲不但挟之以为资而且持之以为柄语人曰我若诬彼安肯以钱贿我乎是出钱而愈不了也此案柳新财之舅汪兴隆受雇与赵锦堂佣工六月炎天触发羊角疯旧症而死当唤同兴隆堂弟汪启文看明由锦堂备办衣棺殓埋了事十日以后柳新财忽以外甥出头诬控谓系锦堂之子赵冬儿殴毙私埋查死者病发之时有张永顺帮同冬儿救治死后又有伊堂弟及黄老汉一同看明宫令只须将永顺启文两人传案质究明确新财之藉命图讹何从抵赖待彼无词可赖即当堂痛打一顿递籍管束何等痛快乃问过一堂又要传黄老汉到案方才了结试问黄老汉所言与汪启文有何异同乎死者之堂弟自称看过无伤何必再传外人覆讯乎县令身坐堂皇于此等极不要紧之假命案不能立时了结而待其亲友处和实属胆小如鼠万分无用仰西安府转饬富平县速将诬告人命之柳新财严拏到案重笞五百板锁递回籍交保管束仍将责递日期具报查考赵锦堂出钱雇人不幸死于其家衣棺殓埋已经受累而又被柳新财诬控县差传案管饭管烟亲友说和承情酌酒所费已属不赀卒乃令出搬柩归葬之费付之诬控之人今曰横目之民视父子不相顾者多矣舅舅身死而令外甥以死尸卖钱此何理也幸而上控不准犹赵锦堂之福万一提省发审赵姓倾家破产无疑矣作牧令者一事不断作孽无穷愿我同寅知所法诫宫令于此等假命案一月之中两被上控控该令者皆诬告人命而宫令断给钱财者也凡胸无墨水之州县自命滑手往往如此语云事不过三倘照样再出一案该令从此休想署事此缴 

　　○批同官县详 

　　凡办命案犯证供词务须脗合查凶犯郭茂盛与余人陈奉宜供称因党起太拏去茂盛烟土衣服因邀奉宜同去寻找走到羊庄村遇见起太彼此争吵奉宜即将起太右手拉住茂盛用棍殴其左太阳穴左肐膊几下奉宜放手起太即拏刀拚命茂盛用棍格落复殴其脊背仰面倒地又夺刀砍其左脚腕当经袁本深闻闹出视喝住将起太扶入窑内越日身死等语复查见证袁本深供七月二十一夜听得起太声喊连忙出门看见郭茂盛拏棍殴折陈奉宜捉住起太右手伊见势凶恶不敢走拢用言喝住等语就犯供而言茂盛棍打刀砍已毕袁本深方纔出门而用棍殴背用刀砍脚之先陈奉宜早已放手何以本深供称看见奉宜将起太右手捉住是叙供自相矛盾也起太所受各伤以左太阳穴为致命茂盛第一棍即将太阳穴殴伤皮破见骨显见手辣心狼且左边太阳□膊连打几下何以尸格不填重迭字样此二处被伤以后奉宜即已放手起太拏刀拚命此刀究从何处拏出若早握刀在手则奉宜早应受伤茂盛棍来亦必用刀架格何竟听一人捉其手一人打其头乎茂盛将刀格落乘其俯拾之时殴其脊背受伤起太此时理应往前扑跌何又仰面倒地此供情多有未确也陈奉宜听纠同往及两人争殴急将死者右手捉住以便凶手殴打其为帮凶无疑何得置之余人之列至尸格所填左太阳穴皮脱骨上红色亦殊新异太阳□膊各填木器伤一处又与殴打几下之供不符该令读律未深刑幕本事平常以致瑕瘢迭出仰即按照指示各节细心推鞫勿再自干驳诘为要仍候各衙门批示缴 

　　○批紫阳县禀 

　　禀及夹单均悉贺七元以胞弟杀胞兄梁令初报乃谓贺章元之死不知何时被何人砍毙当其禀报之时或未访查明悉无足深怪至于今则将及一年此等重案能不物议沸腾而况七元与章元有隙正凶王光富因与章元争风遂约七元等同谋杀害事后七元讹索奸妇唐刘氏铜钱一百串彰彰在人耳目又况谋杀之时有梁洪举在旁眼见可证梁令如果留心询访一两月内何难尽得其详乃悠忽经年羣凶偃息在家视若无事直至今年七月始由缉役将七元获案其余三凶闻风逃匿王光富旋即在县北空庙病毙报经梁令验明当此之时自应飞报获犯乃竟任意压阁直待该令接印以后始将案卷移交诚不解其用意之所在该令恐伤寅谊一则曰一介书生病躯疏忽再则曰梁令追悔情深以吾论之直是一懵无知识之土偶而己仰再添差干捕速拏同谋加功闻拏在逃之陈兴定王光委到案与贺七元三面质明以成信谳至当日见证只梁洪举一人雍金良闻之于雍金发金发仍闻之于洪举该令将金良保店医病而将举发此案之梁洪举与谋杀胞兄之贺七元分别禁押均属错谬雍金良即使无病亦应释放宁家洪举诚为要证亦无永远管押之理万一逃犯无获此案永不成招为见证者不将死于押所耶以后再有要案谁敢举发耶梁洪举如须逐日质证则留在署中俾在大厨房吃饭否则令取妥保在外候传吾办命案多矣凡有要证皆如此发落不闻有见证在逃者仰即遵办此案定供以后梁令自应随同更正惟迟缓悠谬实非寻常疏忽可比应详记三大过示警至应否委员会审之处本司以为不必仍候督抚宪曁臬司陕安道批示缴 

　　○批安康县详 

　　凡办案叙供固须简洁亦须周到此案王金斗于光绪二十五年与聂章氏通奸经本夫聂进富查知痛骂禁绝来往该奸夫奸妇商同谋杀弃尸河内相率同逃谋杀在本年五月初一日该令访拏诣验在七月十三日获犯在八月初八日原报尸弟聂进贡及乡约皆不知谋杀情形来详所叙奸夫奸妇供词均称自二十五年通奸丑声外扬聂进富闻知不依那一年四月十八日聂进富出外赶场金斗又往续旧章氏告以伊夫管束严紧嘱勿再来金斗起意将本夫致死商经章氏应允四月三十日金斗望见进富赶场回来即携木棒走至章氏己在门外等候等语夫曰那一年则非今年可知究竟二十五年通奸以后该本夫于何年闻知骂禁金斗于何年四月十八日商谋如系去年何以迟疑一年方纔下手如系今年则又与那一年三字不符至谋杀后弃尸河中尸弟已打捞殓埋该奸夫奸妇萧然事外何必害怕逃走该两犯究于何月日同逃逃往何处该票差从何处缉获来详一概含糊阅之使人气闷尸弟聂进贵于河中捞获兄尸伤痕重迭竟不报请验究公然棺殓葬埋己属可怪及其嫂与奸夫同逃则谋杀亲夫之情业已轩豁呈露何以仍不控案直待两月以后经官访闻始行呈报此等罅漏人人能挑该刑幕公然从笔下写出该令亦即画行签发可谓宾主尽东南之美下次详文好生留意切切仍候督抚宪曁臬司陕安道批示缴格结存 

　　○批沔县详 

　　苟马仁仅生一女特招李捡娃入赘儿媳两当自应慎选于先乃能和睦于后及捡娃不孝则又纵令伊女与金来娃苟合并欲杀李而赘金及被捡娃看破有要杀两人之语彼老龟者遂商同来娃将其婿捆打致死此亦丈人行中所仅见者也夫女既适人则其身已在本夫势力范围之内此非可随时改良者也乃为之岳者竟欲开为公共马头许其迭相占领而奸此女者亦遂视为长江流域可以彼此通商彼本夫自有之权利一旦奸妇欲自由奸夫欲平权不惟损其名誉亦复大违公法是以得其影响立形冲突愤然有革命流血之思想而其岳与奸夫本有密切之关系不甘以身为牺牲闻此风潮立成反对逞其野蛮手段必欲达其目的而止而本夫李捡娃遂立毙杖下矣奸妇李苟氏供称通奸属实谋杀不预犹狡恐供避就仰再研讯确情按拟招解仍候督抚宪曁臬司陕安道批示缴 

　　○批延安府禀 

　　据禀已悉此次延安河决为灾城堤被囓自应亟筹修复经该守核实估计防营助工仅需银三百数十两又念库款支绌不请于上民力拮据不派于下先自捐廉五十金为倡而令八属令尹分别捐资共得银二百五十余两所短不过百金拟在肤施水利岁修本银项下动用又据禀称城东清凉山诸寺颓敝不堪屋漏墙倾佛像露立此次山门亦为水囓业由该守饬令防兵畧加修葺若论应有尽有则非千金不办等语阅禀不胜嗟惜现当新政繁兴诚不能布施金地然西人避暑雅爱林亭海客来华留心旧物清凉一山实延安之奇胜也寺中诸佛诸菩萨悉是前明雕塑不减刘銮若如张船山所云谁能大笑空诸有化作前朝土一堆巧匠所营永不复见亦犹投秦铜于炉火掷汉玉于重渊外人闻知亦必笑我不知珍惜旧物也故是清凉山之宜修葺非佞佛也为存古也古人云学书不成应学画学画不成而学塑今天下殆无塑手矣留此古迹以示将来倘亦德人瓦尔德西取窑变观音之意乎本司昔曾两游山寺至月印泉环翠亭流连徙倚而不能去尔时殿宇虽荒寂像设尚完好也兹闻颓废惄焉心伤又念前年兴办延安水利前守请款万金本司由北山起家知其虚糜无益特将已发之款提回七千金以示撙节今即于此款内拨银六百两以百金助修堤工勿动肤施岁修之本以五百金补修清凉山诸寺以存古迹而慰山灵举世维新岂可无人存古惟该守与吾同志也此缴夹单存  

　　○批长武县禀 

　　据禀廪生王思恭种种不法应即斥革衣顶严加管束至胡森川最不可赦者是其父允恭与胡建业口角后伊竟将其父推跌崖下身死藉尸讹钱数十串似此逆伦重案究竟出于何年何月何人任内该令既将逆案举出而仅作为过脉文字别举轻罪数端禀请锁系二年岂以逆案无人告发难于拟办故为是从权了结之计耶胡森川着痛责千板锁系十年期满查看禀夺仍候臬司批示缴 

　　○批临潼县词讼册 

　　听讼之事千形百态有有趣者有无味者有极讨厌者大约百案之中有趣者不过什一无味者什六七无味而又讨厌者什二三不能问案者一味茫然不必论矣能问案者不难于审有趣之案难在审无味而讨厌之案非不明也非不决也身坐堂皇遇此极讨嫌之事先存一不耐烦之心无暇推求三言两语喝令具结内问诸心实亦不甚清楚彼持牒来愬者不覆控必上控矣故做官以耐烦为第一义正如举子作时文题目宏深阔大有工夫有才气者皆能见长必须能作无味题目他人不能生发者我独做得津津有味方是真正好手此册胪列八案无一稍有趣者咬得来无味轇轕得讨嫌而能平心静气旁敲侧证究底寻根务期尽得其情然后以片言折之使诪张者无词可遁吁不易也非过来人不知此中甘苦吾尝谓案非聪明人不能问非英爽者不能结然才大而心不细转不若沈实谨厚者之推敲入里也若夫天分高更事多而又不厌鄙琐淆乱一一为之分清理白牧令虽众能有几人缴 

　　○批朝邑县词讼册 

　　一册七案案案持平断法严明叙次周到赵科新胡许氏两案尤为快心国侨众母包老阎罗兼而有之缴 

　　○批兴平县详 

　　秀才在家无事闻有无名男子落井身死经井主殓埋遂勒令一人冒充尸兄领尸讹闹可谓奇想天开若科举不停此等秀才不幸而中天下事尚堪设想耶案经验讯明确尸为张永春认领实系其弟张升子之尸而廪生杨韶春主使讹闹之杨义顺自认被逼诬告不讳此等小事一详了结仍将杨韶春随详斥革即得乃一事分作两详费词无算引例六条内有一条威力主使人殴打而致死伤云云尤与此案判若膺背狮子搏兔用全力人笑其愚博士卖驴尽三纸卒未成卷文章之与公牍真有不能相通者耶杨韶春准即斥革衣顶严加管束惟查其兄杨廉法亦系生员廉法嗾獒于先韶春乃教猱于后及讯明被押廉法畏罪潜逃来详竟度外置之未免疏纵仰再查取年貌另详斥革两家争一死者必有一虚一家出两生员同归于尽必如此而后一了百了也仍候抚宪曁臬司盐法道批示并须补详学院缴二详粘连 

　　○批榆林盐厘刘令汝欣禀 

　　明白透快见得到说得出办事是老手作文亦是老手应即一切照准所有现设盐卡概归府神葭百货厘局兼收即以该令就近接办俟该卡厘员田令祖培一年报满即行归并办理田令未满年以前盐卡暂仍其旧该令亦毋懈其勤总之货盐并收之策自该令倡议应由该令实行田令已是残局必划清一年界限方好比较盈亏该令当知此意也现在麟游出缺应以该令请补勉之此缴 

　　○批咸宁县西木头市乡约靳大发呈词 

　　此案臬司批云罗观察修盖房屋讵肯越界侵占街道所呈殊难凭信良以恃势霸占乃乡间棍痞所为岂有官至道台而肯于所买房基之外任意扩张甚至填筑阳沟妨碍车道损人利己太觉不情不情之事其谁肯信不准 

　　○批白河厘局吴牧禀 

　　据禀己悉白河救生善举该直牧捐钱百串在他人为难得在君子特行其心之所安而已绅商公禀欲令以后厘员永以为例该牧解囊自助而此后或捐或否听之后人此等处最惬鄙意人欲善谁不如我听人自便在已不矜君子中庸之道也惟此项钱文厯年厘金委员俱有捐助随来随用似少居积之能若能存放生息年年用子而不用母则更善矣此缴清折存 

　　○批咸宁县易令国勋词讼册 

　　该令问案公允固不待言末后两画匠兴讼判语用画墁求食凶终隙末极为隽妙而造句未工今就原本改之云同此画墁大都志在求食忽焉隙末岂知讼必终凶事莫繁于首县尤莫繁于藩司首县作四六藩司改之可谓好整以暇缴 

　　○批凤翔盐局孙牧禀 

　　据禀凤郡原设廵盐勇丁经上年裁汰后犹存三十名什长三名现既兴办警务足资弹压请再裁什长二名巡勇十名月省银四十两有奇该守自谓所省无多本司深为佩悦何也吾见办团练募廵勇者多矣敛钱招致所为者何无非本官出门前呼后拥耸夹道之观瞻上司过境左站右立类盆景之摆设无勇而请募勇者有矣有勇而请裁勇能不于该守嘉叹深之仍候抚宪批示缴 

　　○批洛川县孙令词讼册 

　　断事平允王学盈一案为堂嫂招夫谓其甚于陈平盗嫂是矣逐嗣子归宗谓其忍于郭巨埋儿则未免太过此由贪对仗遂稍乖事实耳拟改嫂无夫而为招夫已故兄未必不生妒忌已有子而逐嗣子本生父居然包管来回今日阅判册改两隔对大似作塾师时光景缴 

　　○批咸长二县会禀 

　　据禀己悉前因河东饷员赵时袁沈四杂流奉解甘饷骚扰驿站及其销差之日反敢捏情妄禀谓所过陕境无一兵役护送廵防由山西盐院咨院行司经本司详明河东饷员入境时严查一次如有挟带私货即行扣留所需车辆照章给发不准加多兹当立法之始果有河东饷员沈春圻私带兰州水烟十一箱多索车辆情事既由东关厘局查获应即扣留充公沈春圻未见严批仍狃积习既经充公示警姑免详请咨参吾陕令出惟行谁敢曰不知者不坐该员适逢斯会亦可谓命薄者当灾以后再有似此者则不但私货充公定即详参革职不贷此缴 

　　○批凤翔府县□禀 

　　查各属开办学堂无不竭力殚精苦筹经费凤翔大郡富庶著名该守令乃欲在余盐变价项下拨钱三千串兴修学舍未免过于讨巧设当日不办官运即办官运而并无溢出之盐凤翔学堂不将长此停办耶况去年派销官盐欠缴价银为数尚巨宝鸡尤收少欠多此乃报部正款设有亏短尚须以余盐抵补各该员方能自顾考成是此项变价钱文断断不准挪用本司一生不取巧不占便宜试思上年派销此项盐斤尹守及周令张令等费无穷气力始能倾倒出之而官本二十余万金始有璧返珠还之望及该守令先后到任则八节滩九折阪早为他人厯过无复樯倾轴折之虞矣是人为其难而已居其易人救其败而巳更欲坐享其成本司深为不取况凤翔共有八属彭令首欲挪用公款三千彼七属者人人援例何以应之此外六郡五州处处皆兴学堂若处处请动公款又何以应之本应记过姑宽一次所有凤翔余盐变价一概随同盐本解司以重公帑学堂经费仰即从速另筹毋得延玩干咎切切此批详请抚宪立案缴 

　　○批雒南县丁令禧瀚禀 

　　贵侄女守义殉夫足为女妇之式亦是门楣之光有司照例请　旌假藉贞贤激扬风化有是人而举是典不如此则心不安来牍殷殷以高堂痛孙思子之情于兹少慰皆大府表微阐幽之力推曁使然此则孝子之心因顺亲而愈思获上其实当官之谊不扬善而何以劝民蔚矣其文心焉滋愧缴 

　　○批汉中府禀 

　　陈思周著名讼棍积案如鳞两次责递回籍辄敢复至汉中逞其故技该守捉获到案仅请锁系五年何其轻也陈思周除前已面剌讼棍二字勿庸再剌外应重责一千板锁系铁杆巨石十五年期满察看禀夺仍候督抚宪曁臬司陕安道批示缴 

　　○批蓝田县详 

　　断案须通达事理不通人未足与议也此案王兆智以冒拉嫡族控王从首等到司本司以为必无此事而不意竟有此事在被告王从首以愚民而受赔粮之害拉扯临潼人承蓝田之粮不足深怪可怪者胡署令不管王兆智是否绝户本家竟令临潼之百姓纳蓝田之荒粮可谓胡涂万状详称蓝田王姓有绝地一顷三十亩地荒粮悬始由户首王从首赔纳继而从首无力赔交则由粮差傅金垫纳从首因傅金垫款无着则于绝地内择腴田二十一亩?之此外顷余硗确之地无人开种则诬称临潼王兆智父子是绝户近门不问此地已垦未垦控请比追胡署令将兆智之子既枷且打勒令具结认粮迨经上控发交该令覆讯一切情形俱巳洞悉断令粮差傅金将一百三十亩绝地一齐领种承纳此粮前后两任胡令真黑漆皮灯笼该令则长明琉璃镫也盖傅金取腴留瘠永食二十亩肥田之利而荒粮之害贻之他人勿论临潼人不受即绝户真正族人谁肯受者傅金承垦则肥瘠利害全归一人而天下无事矣非漆之黑不足以显雪之白胡令为该令烘托不少缴 

　　○批白河县词讼册 

　　此册潘世贵控余泽膏一案判称泽膏欠世贵钱七十二串钱十三两前经讯断限五日还清银钱并计巳遵还弱半下欠四十八串未还胆敢捏情上控冯万邦等语做官的人遇事总要持平冯万邦者乃泽膏欠户捏写拨条该令真假未分即断令以拨抵欠以致激成上控者也吴直牧详文说得清清楚楚而该令犹谓泽膏捏控冯万邦吾不知余冯两造谁捏谁不捏也今冯姓应还余姓之钱与谷除前后私让官让外以二百余串之债仅令冯万邦还钱六十串而止而余姓还潘姓之钱则必个个皆圆丝丝入扣此本司所不解也吴牧所断冯姓六十串钱并未声叙交案与否万一延抗不交该令嗛余姓上控丁差恐未能以比追泽膏者复为比追冯姓也存私心昧公道何以为民父母如不改过危矣哉缴 

　　○批白河厘局吴牧详 

　　此案干令一点不错周经略可恶已极来详请饬县随时查看稍形轻缓仰干令即将经略逮案枷号两个月期满打五百板交保管束以正诬告之罪余如详办理缴原词存 

　　○批白河厘局吴牧详 

　　查阅来详叙述清楚剖断公平中间查对字据之笔迹添传居间之活口具得要领而无情者遂不得尽其辞详尾以余泽膏指控丁差业经戒责应否再惩诬告请示遵办前来夫诬告之案有本有末此案余泽膏以冯万邦父子抗债不还控经干令审讯冯万邦伪造包谷拨条三纸谓余姓有拨无交干令以伪为真令其两抵此泽膏上控之本也牵控丁差则其末也如果冯姓之条不假则余泽膏不但诬冯姓诬丁差并且诬及干令不公不明此必须反坐重惩者也今经该直牧审明冯万邦欠钱属实而所持之拨条全系子虚则余泽膏不得谓无冤而上控之根本已站得住矣牵控耸准乃上控通套文字既察其实情之不谬则通套之罪薄惩即得不必议加惟冯氏父子始以一分地当给余姓得价一百七十九串嗣又另借钱三十五串粮六石五斗欠价不归哀求余姓减让当价六十串下余一百十九串另立票据三纸既而终抗不还反捏拨条抵赖来详有扼要四语云冯氏拨谷之条假余氏索钱之票真余氏概让之数多冯氏藉延之日久就此四语断案冯万邦之罪浮于余泽膏数倍而万邦承人周急于前慨让于后之情不但久久推延而又捏据抵赖干令凭伪造数纸不传中证遽许顶抵纵非偏谬亦系粗疏是余姓之上控可原而冯某干某各有致控之由虽轻重不同均属可恨此次讯明结案冯姓应还之钱只令持出六十串而止其前借之三十五串钱六石五斗粮一概令余姓情让而昧良捏据之罪并予宽饶该牧于此案明若然犀所以不无迁就者岂非以坐干姓之堂翻干姓之案于其原断左袒之冯姓不肯遇事刱惩而于上控丁差之余姓不能不捉其错处好在情节显呈纸上愈服该牧具有内心此案泽膏前后让冯姓钱一二百串又经戒责即勿庸议冯万春太觉便宜仰干令于奉批后将该被告冯万春逮案谕以一惩一罚听其自择如愿受惩则枷号一月满日打五百板释放如欲苟免枷责则将钱三十五串粮六石五斗一并交案充作小学堂经费仍将遵办情形具报查考速速此缴 

　　○牌示 

　　调补西安府知府光昭著到新任准补凤翔府知府尹昌龄卸署西安府事本应饬赴新任惟该守现办学务粮务厘务新军工艺诸要政正资得力难可息肩早经禀商抚帅将该守蹔留省城以资臂助本司老矣腹心臂指深赖诸贤惜别留行事非得已知已喻之此牌 

　　○札定远厅 

　　为札饬事照得地方之美利以货产为宗货产之振兴以工艺为本陕省民俗苟安不知工作故赣之磁晋之钢每岁营销本境者不可以数计该厅到任以来留心工艺因旧有磁钢二项竭力提倡去其土法教以新式虽不能遽臻精美已变其粗陋规模前将新制磁器呈验到局业经本局批示嘉奖在案今该厅瓜期己及忽又留署皆因此二事欲资熟手俾竟全功若使后效无成则今日留之随时仍可去之合行专札饬知为此札仰该厅振刷精神认真兴办务使陶冶日臻精美铁矿日益开辟本局注意于斯断非发一通禀呈一样范即可搪饰耳目者也磁窑钢板均以制造之精粗多少为实凭断不能敷衍亦无待密查奉札后即将现在磁铁两项如何求精如何推广推广必须添本求精必雇良工先将筹划情形详细禀报本局两三月后必责实效万勿油滑敷衍自干谴撤勉之慎之切切毋违此札 

　　○批临潼县张令禀 

　　张生金欠人牛价不还互殴微伤竟敢诬称王大娃等夤夜纠人踏门入室殴伤事主抢去银两如果属实罪当大辟今经质讯明确全系子虚来禀仅请照张喜龙史国珍之例于枷责后牌示案由鸣锣游乡示众尚嫌轻纵应于游乡后再加锁系二年以儆诬陷仍候抚宪曁臬司盐法道批示缴 

　　○批高陵县词讼册 

　　叙事详明而微冗断案平允而嫌宽缴 

　　○批商州客民李华鸿控词 

　　尔以商州客民在宝鸡县佃林割漆会首曹义祥等将官会漆林佃尔贝?佥割仅取钱二串五百文旋因尔伐树七根竟苛罚尔钱二十串又将漆林另佃他人因尔寻会首评理许尔另割菩萨山之漆割犹未毕又将尔私刑吊拷罚钱四十串尔呈控到县蔡县主竟将尔掌责一百勒交所罚钱文又将尔已割之漆值钱二百五十余串一并化为乌有及尔控府发县覆讯反将尔羁押不放等语所控荒唐已极尔仅出佃钱二串五百文竟能割二百五十串之漆彼会首何不自割本地人何不自佃而甘以百倍之利让与客民当招佃之时早巳言明任尔伐树及树被伐则又以偷截相诬似此横蛮尚有何理可讲乃尔一投会首则又以菩萨山之漆树作抵何其前逆而后顺也迨尔在菩萨山割漆则又用栽诬故技将尔吊拷勒罚该会首等非疯非痰何以忽好忽歹至于此极蔡令为吾陕最慈最明之吏如尔言不虚必能伸冤理枉乃将尔既责且押冤上加冤尤为必无之事尔商州客民刁恶是其本性诬告是其惯技仰蔡令将此案讯断情形录详具覆听候察夺词发仍缴 

　　○批华州褚牧成昌详 

　　本司近来久不读律然律意则心知之矣此案秦田旺供称实系恋奸情热商谋同死奸妇奸夫并卧于铡刀之下女靠里而男靠外奸夫引手攀刀向下刀为女隔?不及男颈故女死而男犹生当经房主闻声趋视拖拽出铡若稍缓须臾奸夫既决意同亡必不负心独活矣来详谓此案若覆审无异应照谋杀人从而加功律拟绞殊属纰缪两人同谋谋杀己也非杀人也乃自尽也无所谓加功也凡彼人杀人而此人从旁助之则为加功试问此案有另杀奸妇之人耶此详若该牧自作则书生可原若刑幕所为则勒令即日辞馆为妙仍候督抚宪曁臬司潼商道批示缴格结存 

　　○批山阳县刘令赓年词讼册 

　　近来山阳判册可称能品每案依律准理执法原情问之民自谓不冤即达诸部断无可驳此册薛景福唆瞎子告状陈知正请疯子教书该令惩断得宜深为嘉悦第一案周刘离婚尤属允协再本司专看判语以后各属六项月报勿庸赍送藩司以省纸笔缴 

　　○批长武县李令焕墀禀 

　　该县向来差随粮行每粮银一两加征差钱一串民以为苦今年由该令禀请核减每两征差钱六百文综计每年里局进款徭钱息银两项并计可得钱六千串该令拟每月摊钱五百串有盈无绌截至本年八月止通共余钱七百七十余串业已尽数买粮备荒得麦七百七十余石办理至为妥协惟来禀未计闰月嗣后凡遇有闰之年即当用匀闰之法好在满年所余总在千串内外不患不敷也又据禀称厯年民欠差钱共二千四百余串其间逃亡故绝者居多请将光绪二十九年以前民欠差钱一律豁免以绝扰累等语此事若出自他县他人之口则官话万说不去一则恐本官沽名讨好有碍催科二则恐名豁而实不豁官免而私不免徒供局绅户首粮差之中饱而民不沾实惠若该令则所言皆实全不虑此应即一切照准惟不准他处援以为例其三十年民欠差钱仍应实力催收不得拖延蒂欠抑本司更有慨者东西两路州县虽肥瘠不同而差事之多寡则同车马酒席之支应亦同何以长武每月以五百串办差而有余其它大县以一千串办差而犹或不足虽云局面之阔狭稍殊亦不应悬殊若是总由过境之丁夫揣肥需索办差之仆役借事开消应通饬各属查照长武里局办法一律撙节支用以肃徭政而惜民脂仍候督抚宪曁臬司盐道批示缴 

　　○批畧阳县桂令超禀 

　　教民诚属可恶然非该令平日软弱无能何至于此本司风闻前因猪厘之故仅仅三百文钱该教民除抗不遵完外该令反花钱二十余串放鞭挂匾以谢之媚教长刁一何可耻驯至今日彼教直视该令不如奴隶一遇干涉教民之事既不能令又不受命汲汲皇皇上禀请示试问何县无教民何以该令独丁其酷也本司不管缴 

　　○批临潼县张令运魁禀 

　　坐贾土厘亦吾陕筹饷之一端和义长掌柜为谁竟敢倚其内东命妇之势抗帮抗传抗帮则挠败大局抗传尤目无官长仰即勒传该铺掌到案严加责儆勒令一律认捐如再抗违即将该号查封以惩商蠹其关山各镇凡有带卖烟土者均一律查照田市办法帮行助饷勿任奸商狡抗俾众效尤切切此缴 

　　○批镇安县知县姚熙禀 

　　此案绸客张源兴具报被窃卖货银三百两族人托带银二百两由该令缉获窃贼冯记和到案供称实只窃得三百两当即用去十二两余存李继朝家中当面过称重十八斤以后陆续取用仅剩十一斤十二两等语又称行窃之时与董老大同行赃银交伊持出而董老大坚不承认查此案失主所报与窃犯所供差银二百两而董老大之是否同窃与李继朝之是否窝赃碍难定断以本司观之银数以窃贼之言为是大凡失主报赃鲜有不加多者张源兴受族人张光灿之托代寄二百金不幸而中途遇窃报案之时早存脱骗之意本只三百金之赃而诈称五百且必申明族人托寄万一赃贼不获则以光灿当其灾而已所失不过百金而已如其获贼遣赃三百金原璧归赵则可借前报五百金之案据坐昧光灿之银是有此一窃而坐得二百金之利也吾何以知之则以源兴所报乃一人之言而记和所供窃银出门查系六封当取十二两兑换余银持至李家同面过称重十八斤等语查市肆交易率以五十两为一封六封恰得三百两三百两为十八斤十二两该贼用去十二两适符十八斤之数且有李继朝一同过称可证此不能矫诬者也两两参观显系失主以少报多断非窃贼以多为少仰即饬令张源兴领赃回籍并移明该原籍地方官毋许该绸客移祸族人昧吞寄款至记和指董大为同窃此必狭嫌诬陷何也董大如果同行明明窃得三百金岂能毫不染指今由冯记和独自寄顿独自花消则可决为独自偷窃矣李继朝寄顿贼赃诚亦有咎然并未分赃少许则非窝户可知应将继朝董大一并释放以省波累冯记和除笞责外面■〈夹刂〉窝贼二字锁系三年期满查看禀夺余照所禀办理缴 

　　○批潼关厅举人陈同熙蒲城县增生王其昌禀词 

　　两生为本司心赏之人常常在念时时挂口今秋选送高等学堂诸生东游所以未及二生者因久不见贾恐其留京未归故也今得来禀以有志游学无资办装恳祈资送前来如两生之英年美质东瀛就学足为关辅之光俟来年考选师范生出洋定招两生来省一并咨送华州褚刺史学有本原贯穿今古华阴崔大令玉堂小谪笃雅多文两生在彼可虚心求益时至于今择善而从诚为当务之急然今之所谓新学者学人之美并其丑者而亦学之去已之短并其长者而亦去之不分事势之缓急不揣程度之高下人人自命为识时之俊杰而其无识与八股诸公同而祸且益烈焉此可为长叹息者也吾陕学人幸无此习将来诸君出洋文武实业总期各有一得而终身不忘为　大清国人则善矣老夫灌灌久为少年讪笑然可言者不与之言如失人何此批行华州褚牧转致两生知之 

　　○批延川县岁贡张清泉禀词 

　　阅禀不胜嘉叹北山蚕务荒废久矣该生独能著书立说手自植桑五百余株以提倡风气洵属读书有得行义于乡仰再联合同志倡率乡人以竟全功而兴大利他日蚕业日盛定当详请奖叙以示鼓励惟地方之事官不得绅协助则劝诫徒劳绅不得官提倡则愚迷弗信应钞禀札知该县陈令督同该贡生广为劝导普植桑秧务使人习蚕功户沾丝利北山瘠土庶几渐有转机仍通饬延榆绥鄜各属一律仿照兴办勿许视为具文自干谴撤切切缴 

　　○札兴安府 

　　札兴安府党署守知悉照得该府所属之白河县上控独多及经发委覆讯虽有控情不实者亦有原断失平者夫以上控十起而有五起不虚从可知县断千案必有五百案失平矣如谓民情好讼何以尹守在白河时绝无一起上控又何以他县上控皆少而控干令者独多干令并非坏人而信任家丁牢不可破此不但负殃民之愆抑且有违　旨之罪合行札饬札到仰该守严切查明该令是否能胜白河之任劣丁蠹役是否仍前横恣据实禀讦勿稍狥庇本司与干令何嫌惟念天下小人之有才者皆可器使好人之胡涂者最足误公不能矜一人而害百姓也切切此札 

　　○批砖坪厅李倅聪禀 

　　该倅尚系关中能手既能问案又能办事此案系该倅二十五年以前署理斯缺时捐置养济院一所岁收租稞二十余石分赡贫穷此次实授厅缺查及前稞竟为佃户杜芳楷干没八十余石之多一经查究得实该佃户情愿赎地赔稞认罚三项并计得钱七百八十三串有奇此二十余年以来无人过问者该倅追而获之可谓能矣惟现值兴办学堂筹款维艰之际该厅有此巨款与其喂养无用之人何如培植有志之士经曰有举莫废养济院租稞除杜芳楷赎回杜芳春原卖之田七石外尚余稞十余石即以此稞收养贫民无须再为推广其现缴之钱一律拨充学堂经费似属妥叶该倅此禀不但办事敏练文字亦作得甚好应登秦报以志欣赏仍候督抚宪曁各衙门批示缴 

　　○批兴安府详 

　　如详销案天下勿论家事国事皆坏于好人者居多好人者老实无用毫无道理之可怜人也汤太守曩在清秘堂堂吏门子无不笑之尝冬月衣白狐袍褂入署垆火正炽汤本近视以垆为?木一几?子而坐其上火炎臀下狂呼而起此庚寅冬间事也此案汤守未生子之先有过继胞侄鸿厘之语并未书立嗣单继而次妾生子如不食前言则亲子固子犹子亦子也如谓己己有子从前又无过继明文则须将鸿厘继嗣一层于生前贻书族众授简妻拏申明并无其事以绝后日争端乃默无一言而死鸿厘成服发丧自滇归秦开销八千余金继又争袭世职以致两妾不平公庭构讼而鸿厘辄敢诬其胞叔与兄妾奸非汤守至愚极庸贻谋弗善何以致此今经该守断令鸿厘归宗除前已得稞三十石外复令两汤黄氏再分十八石予之永断葛藤鸿厘前已花去八千金今又得稞四十八石本无继嗣之事而有诬蔑之仇所得竟如此其厚上天果有雷霆鸿厘其不没乎天下人如汤公者多天下事如此案者亦多此学堂所以亟宜徧设而教育之所以不可缓也呜呼缴 

　　○批咸阳县杨令词讼册 

　　先述案情次申驳议确中要害直抉隐微魏天福一案发覆惩奸尤为知明处当应登报以供众览惟第三案刘志成之妹许牛志魁为妻既受聘而女歹?卒牛请还聘弗许致拦挡车牛涉讼该令既云咸阳乡规有女死退半礼之说即可当堂立断刘还半礼牛返车牛何等直捷乃又断令志成等请同乡地村老秉公办理何其太不爽利缴 

　　○批畧阳县桂令超禀 

　　该令做出如此特别不通之禀帖无怪教士以茶碗掷之使苏子美在座必曰惜乎不中譬如懦夫悍妻打闹得不成模样必非一朝一夕之故皆由其初媚内讨好有怒色而即长跪不起博欢心而遂加级请封迨至狮吼难堪而始向人哀鸣诉屈亦已晚矣该令之于教民何以异是向使无放鞭挂匾诸丑行该教士何至披猖如是耶既据径禀仍候督抚宪及洋务局批示本司仍不管缴清折存 

　　○批西乡县阎令佐尧禀 

　　来禀于罪犯习艺一事办理极为得法惟该习艺所工程已费钱四百余串皆由县公垫发禀称俟将地方前存余款追出弥补所存何款究有若干追自何人何年侵蚀禀词含糊殊蹈州县油滑习气认真办事者必先筹的款而后动工既有可追之款则必禀明着追遇事捐廉乃一人要好之心非经久之法也至罪犯习艺即古人城旦鬼薪之意沪上西人凡遭事管押者皆罚作苦工与学徒习艺者不同来禀谓锁系之会匪窃贼应否卸去炼石以便工作查此项锁系之犯大半皆稔恶之徒去其石杆立可兔脱出外生事寻仇仍归于该令不了吾华人格尚未到欧美地步学其宽弛难化□心不必在恶人身上施恩惠也缴图折存 

　　○批凤翔厘局徐令普贺寿禀 

　　君子令词吉人善颂过情之誉何德以堪昔我先公不乐寿燕垂为家诫敬谢亲宾增祥忽不自知遂跻六十滑稽慢世方朔未是岁星膏火自煎孙卿常无暇日白无可镊绯已在衣无称固先圣所羞骤贵亦哲人所惧按行境土何功下济于苍生厯数生平无事不惭于君父世皆言新法而身是旧人世皆喜少年而吾今老矣闻后生之谤议唾面心甘诵先儒之格言通身汗下阅厯深而锋铓退虽无缺折之患而亦无剸割之功意气少而智识多不为小人所排而又为豪杰所笑疚心何限献状无欺顾我寅僚喜为标榜酌相如以仙露杨吉甫之清风人以文传情同年永回忆入关岁月廿有二年看镜勋名百无一可昼眠东阁误见懒而称高赌跳南冈殆因顽而得健自处下中之品目从无哀怨之文章比迹端明何止一场春梦齐名梦得居然两树冬青聊写夙心敬还谦版 

　　○批凤翔县彭令词讼册 

　　案案平允最后傅太和一案老奸肺肝灼然如见判词准情酌理煞费苦心此等奸徒务宜破其所恃彼所恃者老耳应饬蔡令将太和管押勒令照凤翔原断完结如再恃老抗延即梏其颈再延则挞其手再延则封其所开之票房药铺世传取龟溺之法须以明镜照之断此等案更非明决不可判词登报缴 

　　○批兴平县王令禀 

　　准如所禀将该革举刘锡纯锁押县厅勒令将刘坎坎等二犯交出方予保释管束不然永不释放至该县学堂至今未办皆由该革举阻挠使然兹该令变通杨令捐章筹集经费甫有端倪如再观望悭延致稽学务即将锡纯提案笞臀梏颈借以儆觉冥顽此天下通行之要政士子进取之初基兴平士流独能屏身化外乎如人人慕效刘锡纯必致人人永无开化之日兴平人士何至如此不堪乎仰将此批谕饬阖邑绅耆商富迅速醵资开办勿延缴 

　　○批石泉县词讼册 

　　第四案据称萧德礼与汪瑞生素识窥瑞生不在撞入内室与萧德礼之妻胡氏调奸瑞生回家棒殴云云果如所云是萧德礼调戏萧德礼之妻也该令如此发昏殊出意外缴 

　　○批长武县李令焕墀词讼册 

　　该令每月判册多多益善即此可见办事切实无一毫躲闪嘉叹深之缴 

　　○批畧阳县刘令欣曾禀 

　　该令办理厘金能察人所不及察言人所不肯言读书人有良心人固自与俗吏不同也据称略局水陆两路药材皮货轻重悬殊请酌量变通等语此事同一货物而畸重畸轻殊乖庄生齐物之义他无办法惟将轻者加重使水旱一律商家得均平公家得利益仰即会同新任略阳县刘令赓年酌定加抽数目会衔出示晓谕商民自本年腊月初八日起一律照加俟畧局办好即饬各局一体照办仍将改定章程示稿迅赍本局查考勿延缴 

　　○批雒南县丁令禧瀚禀 

　　一日接该令禀牍三通瓜代有期葺墙不懈去如始至不减叔孙氏之贤三禀亦如麻源三谷步步引人入胜看此等公牍与看好诗词同一悦心也种树禀昨已批发此二牍一系遵设罪犯习艺所其欵皆有县公捐廉兴办章程表册条理秩然其宗旨先从贱而易售者习起利薄可养身利厚并可养家至于身家俱赡则不至因饥寒而起盗心工艺有成更不至因游惰而倒沟壑深得立法之意实为造福之源惟所中习艺者现有几人未据申明所称头役张升柳荣昕夕在所不辞劳怨天下无论贵至何品皆有坏人无论贱至何等皆有好人役之能事仍由官之威德服人耳应如所禀由善后局发给九品功牌各一张以示奖励其增设中学堂一禀则又出其所学以成就后进所言皆个中人语其事决非门外汉所能胪举四端曰筹集经费建置堂基增添科学选订教员该县本有一高等小学堂今更立一中学堂于其上俾雒之人士不出乡邑而得升阶岂惟嘉惠邑人共分吾高等学堂之劳力也若县县皆如雒南关内人才十年之中千百立就惟事方经始琴已改弦后任虽长者实不娴于学务譬如时文金陈作小讲而二等秀才作前后八比则不如勿作之为愈矣该令现为督宪奏调过甘而临行作此爱不忍释之文字本司为此事竟夕失眠欲相留则节幕需才听其去则学堂可惜沈思十刻仍以该令留署雒南成此美举督宪笃念秦士亦必暂虚莲幕重展瓜期仰即坐言起行按照来牍所陈次第经营一一做到剙办学堂非将全副精神贯注其内不能观成增祥能知之能言之而百端交集自愧力量不足省城学务独赖涞之仲锡敬之吟海数君子毕力匡助始有孟晋之象雒南中学堂付之足下期以三月落成增祥与有光矣先此鸣谢缴表册存二禀粘连并发 

　　○牌示 

　　白河附生李梦彪前因其故父借用官钱系其师姜善继经手虑善继追索遂附和羣不逞之徒告讦其师案经提省问明善继被诬属实本司以为其父即负欠公项之人该生控师不啻自控其父批饬洵阳县查取年貌具详斥革而该县辛署令形同殗殜半年之久未见县详而该生反来高等学堂投考综阅两场文艺不无可取然欲以能写能作之功折其不孝不弟之罪重文轻行遗本取末岂惟背教谕之宗旨抑亦败学堂之声名本司不敢出也仰该生持批驰回洵阳长跪师门涕泣请罪姜绅长者若肯代为禀祈收录则庶几可以为学生亦庶几可以为人子本司教人先从本原上说起文艺何足道哉 

　　○批蓝田县孙令培恩禀 

　　该敬信当早经停门止当早应令其缴帖交银乃止当四年官本依然生息则县署陋规依然按季交纳可知今年措齐官本禀恳清交而前任胡令并不批示直至该令到任始行转禀请示前来一当铺之开闭其开也领帖层层需费其闭也有钱无处呈交如此作践商人商务安有起色耶仰即迅如所恳将该当原日领运之议银一千六百八十余两铜钱五千余串发交德元贞寿两家分存生息原帖缴销勿许再索丝毫房费违者重处所有该当停门四载以来并不转报缴帖之蓝田县令着查取职名一并记过示儆以为不仁不信者戒缴 

　　○批咸宁县词讼册 

　　册报四案皆老当平允本司前己通饬各属但造判册凡所谓六项月报徒费纸墨毫无取义一律免造今该令仍送清册两厚本书办亦人子也写许多字买许多纸殊觉可怜应仿大集璧谢之例分别发还以免下次忘却前批再写再送此册存档缴 

　　○批雒南县丁令禧瀚禀 

　　大凡真读书人真能办事人一禀一牍皆与人不同陕省饬各属种树由来久矣农务局此次札饬虽由本司刻意督催然各属仍多视为例行文书申覆甚少贤令尹独能区分种类取植物之有益食货者条别而册报之且自谓少于光绪二十四年二十九年册报之数此岂昔有而今无耶盖彼虚而此实耳天下事一经例札例禀例批则不如不札不禀不批之为妙一沾例字率出于幕友书办之手属员无论贤如龚黄文如董贾不肖如市侩目不知书如野蛮其褒答之词必曰尚属妥协或曰尚为迅速谴斥之词则曰本应撤参姑宽申饬又曰实属不顾考成再轻则曰殊属不合更不通则曰殊属不谙此等无是无非不明不白之旧名词通行天下豪杰囚首丧气庸人小人见惯不惊土偶皆可作官圣人亦不合例岂但吏治沦于糟邱而天下事不可问矣仆本恨人胸中所屯结者如西人炸药一触即发诚知此等批词为书吏子孙所深忌然究以吐出为快来册所列各树四万二三千株以表代册旁行斜上俗吏见之必曰有意卖弄不懂公事书办拟批必曰册造不合本司好恶拂不成人之性欣赏不已应通饬各属查照雒南表册依式填报听候委员覆勘雒南所报皆实深信不疑不必委勘禀批一并登报缴表册存 

　　○详督部堂 

　　为详请暂留署任事窃署雒南县知县丁禧翰前蒙督宪奏调赴甘差遣当经行知该令并饬准补斯缺之李侨前赴新任各在案丁令在雒年余百废具举今当交卸到底不懈顷接该令三禀一添设中学堂二种树三罪犯习艺所言之剀切字字皆心血结成除原文通禀有案邀免重录外本司伏查种树习艺二者规模已立表册可寻李令犹可循照办理惟学堂为今日急务又属关中创举七十余厅州县真能心知其意遵照奏定章程参酌所属地方人格物力切实兴办者至多不及十人丁令则牧令中之师范也陕西各府之中学堂尚未全设而雒南一县独于高等小学堂之上增置中学堂一所其言曰雒源小学堂中多成材督课年余按之奉发高等小学堂章程实已突过自科场停止堂外诸生皆愿就学而限于小学程度不能深造据京官陈绶等公禀岁筹的款二千串以强半筹办中学堂弱半筹办小学堂修建堂室增添科学禀祈立案前来细核来章兼综中西精通学制苦心规画实力举行惟譬之筑室甫具画宫于堵之形未竟土木丹青之用经曰为政在人兵方制胜而易将徒方受益而易师后效难期前功恐废李侨虽长者然到任之始民未相信则收捐难不谙西式则建筑难不知科学则延师难不习管理则用人难就使丁令告知办法派定职司而一能一不能纵有格式而不知所为纵有教习而不为所用正如名手画稿以拙手皴染点涴之必不能登诸屏障矣本司反复以思万难迁就拟请仍以丁令留署雒南俾该县所设两堂告成一手现值洵阳署事年满即以李侨调署亦可胜任本司明知督宪幕府需才孔急何敢擅留奏调之员惟愿借寇君古有成案今丁令治绩不减寇恂雒人喁望迫于河内宪台爱民爱士之心切于光武必能俯如所请留署一年一俟该县中学堂办成即令解任赴甘上供驱策又念宪台昨抚三秦本司实兼幕职今分两省无异一家如实有机要文字犹可电饬撰拟本司虽老千言之牍半夕可成专马飞赍七日可达亦犹丁令之在左右也为此具陈伏乞照详施行 

　　○批调署商州劳牧启恂禀 

　　凡讲求吏治者率禁用四六禀词而吾乡先正曾文正胡文忠则不尔其佳者皆手自批答文忠语人云若一切禁之则读书人倚笺启为生活者无噉饭处矣鄙人书记出身每忆斯言凄然泪下老辈一言一事皆与晚近立门面弋声誉者不同其实红禀中亦可考镜人才凡东道主之极庸极吝极不通者决无好记室若其笺启楚楚可观则其主之下士与宾之择木概见于其闲矣曹公贻孙伯符书孔北海见之曰将示孙郎帐下儿乎抑令张子布见乎朱温得李袭吉代晋王所作书谓敬翔曰好作答词勿为所笑今世不通人并朱三之不若可为长叹息也来牍藻丽精稳真可令张子布见矣欣赏久之缴 

　　○批客民王鸿谋禀词 

　　该民以客籍流寓陕省有何职业兹请前赴耀州宜君三水查勘矿质恳发局照前来该民究有多少资本买矿山设局厂招工集股凿险缒幽事属烦难谈何容易该三县究有何矿可开该民以一人而欲垄断三县之矿冒昧从事颟顸其词迹近荒唐意存包揽实属谬妄该三县究有何矿可开该民以一人而欲垄断三县之矿冒昧从事颟顸其词迹近荒唐意存包揽实属谬妄已极不准 

　　○批西安府守禀 

　　贤太守到任之初首先为我惩治讼棍阅禀如酷暑啖冰雪天饮火春食烧羊胛也一切照办缴 

　　○牌示 

　　照得粮务局自归本司典领所有局员仓吏无不廉慎从公方深嘉叹乃有收发文件所委员王步瀛竟以私函请托仓员庄敬谓某日某人交粮速为验收不可挑斥庄敬以函示张令成淑及其人辈粮到仓成色甚坏当经张令驳回面禀本司前来夫花户交粮与文件所委员何与如果干圆洁净仓中岂敢苛求必系粮色过低始行请托在奸民不足怪而王步瀛为曹令所荐为本司所赏竟尔扶同奸侩妄事□求万一徇情滥收则好坏相搀大伤仓政倘从此人人请托仓仓滥收势必至东西两仓有霉烂而无干洁王步瀛如此胡涂深堪痛恨即日撤去文件所差使停委一年以示惩儆以后两仓收粮如有成色低下滥予验收者一经查出定惟各该委员是问从前红单房有保廒之责今蠹书尽去则其责专在委员若以自已考成徇他人情面本司至公无私不能丝毫通假也此示 

　　○批洵阳县辛令景舒详 

　　查此案经本司批结后于本年四月十七日发西安府转行洵阳县遵照批示将屈三省等亏款着追将张鹏程李梦彪等分别详革计府札到县之日至迟亦在五月以内该令延至十月二十八日始行具详本司前批梦彪试卷谓该令形同殗殜良非虚语该令老实无用在无事之日亦可溷迹琴堂当变法之时实属不堪委寄试观此一事因循半载则词讼之积压两造之拖累公事之废阁合衙门上下人等之但弄钱而不管事概可知矣本司尝谓老好人断不可作官即指辛干张桂一辈人言也辛令安洵两任接算业已年满是以亟委替人其实安康刘署令与该令易县而治何以独不接算此无他刘令有用该令无用故也有用之人虽姜善继一案偏谬不明而其它诸多可取若天生无用则惟有归读木雁萹而已此详一切照准惟李梦彪文字究竟可爱且年纪甚轻若自知悔过尚是可造之士仰后任李令传语姜副贡念其久在门墙收录而训廸之本司之愿也缴 

　　○批白河县干令禀 

　　此禀惩治赌匪拟将抽头聚赌之张肇庆等锁系五年其被诱同赌之石业学年仅十四查照罚锾新章免其枷杖办理甚为得法惟禀中两书猴王朝字样猴王两字均跳格抬写此等乡间淫祀怪诞不经而该令如此崇拜几如罗马之敬教皇殊可不必仰将该泥像扑碎就其庙基改为小学堂彼猴王窝留赌匪法当碎首陨身而猪奴变作学僮顿觉改头换面新学之所谓改良者莫善于此仰即遵照仍候督抚宪曁臬司陕安道批示缴 

　　○批扶风县谭令词讼册 

　　叙述供判皆文章也其无材料者必作不长但事敷衍者说来必不恳切扶风判册可谓文章作手断案老手与可也简者不同缴 

　　○批长安县李令词讼册 

　　叙述各案皆逐层批导务使真形毕露然后片言折之能如此断案断无复飜之理信乎作官不可以无才缴 

　　○批岐山县词讼册 

　　可也简缴 

　　○批凤翔府县会禀 

　　据禀该县陈邨地方收买烟叶董化型私设烟称抽收用钱前经傅守谕令化私为公拨充学费而化型等延抗不遵私抽如故今经该守令等设立官秤派绅经理从前私收项下每烟叶一秤买者卖者各抽钱二十文外取烟叶二三斤不等竟有三十斤为一秤者今定为百斤一担每担买卖两家各出钱十六文而不取其烟叶是不惟他私为公而且商民就轻去重学堂顿获的款闾阎亦得便宜兴学便民莫善于此应即如禀立案遴派妥绅切实经理董化型于前守改章以后犹藐抗私抽仅予申饬何足示儆应枷号三月俟官秤畅收再予责释如欲免其枷责则令照新章罚锾之例捐钱一百串拨归学堂此乃吐其私吸之膏并非剜其本身之肉倘敢不遵枷责勿贷仍候抚宪曁各衙门批示缴 

　　○批临潼县张令运魁详 

　　诬控不究反请拨给滩地五十亩若再告一状该代令必以临潼县印让之矣胡涂柔懦何必作官闻李令足疾已痊仰该令速即回省勿延此批详院缴 

　　○批雒南县丁令禧瀚禀 

　　据单禀已悉该令于交卸之前议建雒南中学堂其志其事深可嘉尚抚宪得禀即有意留行迨本司请示适合宪意此该令留署雒南之所由来也至督宪幕府需才本司岂不关切上详时巳备言之督宪亦必见谅来禀急欲赴甘又欲还楚不图留任以后转令贤者神明恍惚若此至谓中学堂人人能办则是欺人自欺之言甚不可也该令在雒年余百废具兴精能之至上官不胜嘉赏同列或有忮心此次中学堂一事该令若不一手办成则谗慝之口必谓该令上□之日本无必办之心但邀名誉于当前而贻难题于后任人言可畏正在此等处也今既经抚宪批准留署断无更改之理惟冀该令将所筹雒源中学堂早日办成不必定俟年满即可交卸赴甘若不成而去本司与该令必俱为人所指摘辛再思之此缴夹单存 

　　●樊山政书卷十六 

　　恩施樊增祥嘉父 

　　批渭南县刘令详 
　　批咸阳县杨令词讼册 
　　札新军提调尹守刘守 
　　批神木县张令禀 
　　批咸宁县生员陈焯等禀 
　　批镇安县贡生祝隆炽呈词 
　　批临潼县李令禀 
　　批石泉县陈令天锡词讼册 
　　批凤翔府孙守禀 
　　批华州褚牧详 
　　批习艺所工头吴长春等呈词 
　　批宝鸡县蔡令详 
　　批畧阳县桂令禀 
　　批华州褚牧禀 
　　批城固县周令楠词讼册 
　　批长安县禀 
　　详抚部院 
　　批兴安府党守禀 
　　批购办军装机器洪令寅禀 
　　批咸阳县杨令调元禀 
　　批洵阳县辛令景舒详 
　　批麟游县禀 
　　批高等学堂学录陈善谟禀 
　　批宁陕厅禀 
　　批鄠县禀 
　　批商州学正张秉钧禀 
　　批保安县童典史禀 
　　批长安县禀 
　　批同州府县详 
　　统领常备新军第一标藩司樊谕军民人等报名应募告示 
　　详督抚宪举劾文武各员文 
　　批宁陕厅禀 
　　批靖边县详 
　　批咸阳县词讼册 
　　批临潼县李令禀 
　　批盩厔县陈令禀 
　　批长安县举人寇鸿恩等呈词 
　　批白河厘局仇令禀 
　　批白河厘局仇令详 
　　批华阴县禀 
　　批汉中府禀 
　　批南郑县详 
　　批西安府禀 
　　批新军炮队管带刘镇海禀 
　　批澄城县培令词讼册 
　　札凤翔府尹守等 
　　批韩城县禀 
　　批长武县李令禀 
　　批四路测绘陈令廷杰清折 
　　批兴安官钱局薛令禀 
　　批兴安府党守禀 
　　批城固县词讼册 
　　批石泉县词讼册 
　　批雒南县丁令禀 
　　批延安府禀 
　　批甘肃把总杨思孝呈词 
　　批华州民孙王氏呈词 
　　批靖边县禀 
　　批咸宁县民王义升呈词 
　　批指分甘肃补用典史杨治泰呈词 

　　○批渭南县刘令详 

　　张鸿儒曩被其嗣父张经诰控告到案其时本司方宰渭南痛加唾骂因其惧而改过免予详革兹据详称鸿儒与田太玉互相上控一案实系鸿儒冒捏假帐诈称太玉名下应赔伊麦银一百三十两情愿捐入学堂张令受其欺愚勒令太玉交款以致蔓讼查鸿儒忤逆不孝为富不仁仰即具详将其拔贡斥革以正伦纪而快人心此详驳诘剖断至为严明而末乃近于姑息甚无谓也仍候抚宪曁臬司批示缴 

　　○批咸阳县杨令词讼册 

　　屈刀为镜引镜为刀足当明快二字缴 

　　○札新军提调尹守刘守 

　　札尹守刘守知悉照得本司现奉抚宪札委统带陕西第一标三营新常备军本司生自将家身为儒吏练兵要政何敢辞难查本年四月前抚宪夏奏明遵照练兵处新章添募土著两旗以本司领之教练日本新操当经择能而使以尹守为提调刘守为督操官干城腹心繄惟两贤是赖刘守勇于任事自谓赴鄂观其军容教法并令延聘武师购置枪械此间开招之始尹守实任挑募教练之劳数月以来渐次成军兹复遵照新章并两旗为一营又添招两营合成一标前所招者命为第一营仍归刘守管带而以王守备带第二营郭府经带第三营该两管带少年壮健兼习新操惟当刱设之初必有受成之处今于司署设立新军公所即委刘守与尹守同为新军第一标提调按之新章即参谋教练之职也合亟札饬札到该守即将本标一切开办事宜悉心厘订随时关曰本司斟酌办理本司以为无论文事武备皆以成材为亟而不在铺排门面尤不必拘泥定章此次练兵人必土著操必东洋枪必新式此不可违异者也至于公费饷干之多寡营房衣饰之华朴此不必定照他省者也其营中执事人员亦取足用而止总期弁目皆忠奋士卒皆精良操法皆纯熟健捷心志皆亲上敬长何施不可何令不从先有此精兵而随时求合于颁发之章程如金之就镕而珠之就串也若徒抱定第几章第几节之章程而将卒无一可用则是虎皮羊质金外絮中此趋时讨好者之所为非认真办事者也本司与两贤俱受抚宪国士之知此次练兵为　国家图强为地方求安为知己尽力无一可诿谢者现在第一营规模已具其第二第三营应一切仿照办理未尽事宜迅即厘定开折送阅以凭详咨立案以后王郭两营事无大小皆先禀商提调提调禀商本司本司择要禀知抚宪司马温公论兵最重阶级即此意也切切此札 

　　○批神木县张令禀 

　　所禀甚是鹻章犹盐法也私鹻充斥则官鹻滞销一定之理该县鹻商韩士恭与昔存今故之王明善当未经官办以前可使承充既归官办以后岂容并立往年早己饬令封闭而各该员意存姑息误听其卖余鹻之言适遂其熬私鹻之计以致官私并售夺利至今夫余鹻能有几何发卖一年有余而源源不绝则为私熬可知据称该令谕禁之后韩士恭虽觊觎而不敢显违惟王庞氏私售如故该令已将该鹻场封闭所余已熬未售例应充公之私鹻一百三十锭念其孤寡贫穷具禀请示前来韩王两家鹻场着永远一并封禁如敢私开加倍重惩至王庞氏余鹻从宽发还听其售卖可也此批移矿务局查照缴 

　　○批咸宁县生员陈焯等禀 

　　据禀杜从九如此贪鄙如果属实亟宜撤换仰咸宁易令查照所禀各情逐细访询明确据实面禀以凭核夺勿稍袒延为要禀发仍缴 

　　○批镇安县贡生祝隆炽呈词 

　　据禀死者陈善禄为尔之欠户因欠官会钱文由票差陈荣唤伊进县路遇尔伙罗经文向问前欠一同行至原薄沟口善禄落后罗伙回家三日后沟中浮出死尸不知善禄于何时失足落水身死尸弟善祥藉尸图赖将尔东伙控案请验寻又具呈拦验当经姚令批准则此案己完矣兹据控称案已和息仍将张世烈罗经文押厅不放索尸场规费六十两差役石贵又先后讹钱六十余串土五十两概由蔡熊二绅过付而张罗在押仍勒要百金取赎等语查此案始而准验未验岂能遽将罗经文管押并将事外之张世烈一同管押姚令昏庸度不至是及案经准息姚令并未诣验则无所谓尸场更何所谓规费石贵并未奉票何敢坐轿下乡诈赃扰害张罗二人案未讯而被押已属离奇案已息而仍押尤为怪诞拉生勒索乃广东广西强盗之所为何以姚令之官亲门上亦有此事姚令并非聋瞽乃竟任听丁差中表朋比为奸始终无闻无见查现署斯缺之刘令业已到任无所用其回护仰即查照词批事理将案内被证人等摘要差传到案严切讯究勿稍袒徇如官亲丁差真有得赃情事则不仅勒令倒赃并当据实详办词尾所称黑厅非刑等弊前经革除今又私立及石贵杨林诸劣差己革复充等情均应严切究明有无其事据实详候惩处如控属虚诬亦即照例反坐该原告即回县投审勿稍逗遛切切词发仍缴 

　　○批临潼县李令禀 

　　单禀具悉张代令判事软弱一奉批锁系之犯畏之如虎竟欲割学堂之地五十亩?诸诬控之徒以求苟免于上控披阅前禀怒不可遏是以批令交卸回省兹据禀称该令足疾未痊恳请稍迟接印亦无不可惟张令太觉无用所有逐日讼案仍宜该令详为教导示以断法昔韩厥在晋智罃禀焉以为政今日临潼可以仿行此缴 

　　○批石泉县陈令天锡词讼册 

　　各案多淫滥贪赖剖决甚公此册存档余册发还 

　　○批凤翔府孙守禀 

　　谭令禀词可谓善于居间寅谊当如是也此中是非抚宪己烛照矣该县交代如禀完结缴 

　　○批华州褚牧详 

　　大凡断案最怕初断失平后来自翻自案在听讼者不敢护前固是好处然前负而后胜者虽因后断而吐不平之气而前胜而后负者必执前断以为上控之资此案唐牧初审未经问明即行武断及沈兴昌等二次覆控始知史生福谋卖此地以贱价得之于沈兴顺复以贵价售之于沈永春既经问明遂令兴昌以原得之贱价赎回已地而令生福将诡得之贵价退还永春若唐牧者可谓善补过矣何期生福无言而永春霸地府控司控一再逞刁迨经该牧质明悉与唐牧二次所訉无异自应仍照前断了结惟因永春原价系九十串钱唐牧断还银三十九两该牧以为太少复加为五十两本为体恤永春而不意反招上控可见堂复一堂断不一断不能止讼适足长刁仰于奉批后将沈永春传案勒令领银三十九两具结完案违即重责其续增之十一金充作小学堂经费以后凡有诬告者一经审明只可示罚断不可示恩切切此缴原词存 

　　○批习艺所工头吴长春等呈词 

　　李令光祖自委罪犯习艺所差使颇者勤能惟本月脱逃一犯该令并不禀知警局亦不知会两县竟令一罪犯作眼派两巡勇拏人以致该勇被殴受伤而返实属举动荒唐经臬司商同本司详撤别委涂令到差涂令之贤尤胜李令尔等安分习艺可也勿庸哓渎此饬 

　　○批宝鸡县蔡令详 

　　杨福元即杨宗震欺心赖债恃符抗断彼以白身出银数两捐一例贡而敢于如此刁顽应即如详将其例贡斥革追取执照从严押比每比用笞勿用戒尺以本利交清为度仰将此批移交后任雷令查照办理缴 

　　○批畧阳县桂令禀 

　　该令何必如许费词愈辩愈令人不信当前次批禀之时本司即语人云桂令得批必错怪郭令以为猪厘一案定系郭令告知本司殊不知本司向不喜人说长道短亦从无一人在本司前讦人过失者郭令为人精细稳练自畧阳收厘归从未提及桂令一字所谓放鞭挂匾者乃唐观察因该令前禀有昏卵?段赃官字样过于荒唐始道及猪厘一案此该令本道所言而该令平日之声名平常此次与王教士之事涉可耻种种皆在本司烛照之中与郭令何涉乎自畧阳设卡收厘县署税务不无小损是以县令往往与厘员不和至该令之税务吃亏则毫不与厘局相涉该令信任家奴甚于腹心手足一班无良奴才因其可欺而欺之所收税钱奴七主三而该令懵然罔觉仍信奴仆之言以为税为厘夺呜呼愚矣今该令业已撤任尚不退思补过而反含血噀人以甘受王奉元揉搓詈骂之人本属万分无用而忽学南山不通讼棍之所为将自已之事推与旁人抑何可耻总之该令好人而非好官与教堂放鞭挂匾特其小焉者也何足深辩缴 

　　○批华州褚牧禀 

　　据禀华州卑湿雅近南中植桑养蚕可兴大利此事本司于上年冬切嘱该牧函雇浙工来秦教之织作前由该牧送到四人业以其二派往工艺厂经理会城桑务以其二派往凤翔去讫诚以邠地宜蚕未可坐失美利该牧以杭人为陕吏即以越俗易秦风物土攸宜事半功倍禀称工资无出拟于代书为人写状每纸四百文项下酌提百文以为桑者津贴事属可行然亦存乎其人耳该牧在华可保其民不累而事有成至易一人则恐取民多而劝工少矣今宜酌定代书戳费州民每递一词由该代书手写过戳者准取钱二百文外交种桑经费一百文若来稿代戳者则只取戳费百文桑费百文以示限制总之立法在人行法亦在人防哽噎而废饮食固无此理制成一套曲子而谓人人能唱亦无此情也仍候各衙门批示缴 

　　○批城固县周令楠词讼册 

　　断案自有见解于吾意不甚合也然亦不能谓之不是缴 

　　○批长安县禀 

　　准如所禀将李成章所呈当卖各契发交鄠县刘令酌量变价解充少墟学堂经费以免隔属收稞之劳此缴 

　　○详抚部院 

　　为陕西筹修铁路先行详请奏咨立案以杜窥觎而保利权事窃见近二十年来风气渐开天下皆知铁路之益亟谋兴办顾前之主于不办者诚固执不通而近之开办者每以财力不足借外人之款即授外人以权路则修矣如非我有何二者并衡一则因噎废食一则揖盗开门是以山西鉴于福公司之前车力求自办矣两湖两广废美约矣江苏京朝官公劾盛大臣而改其原议矣外此如江西四川云南莫不自筹自款竭力开办自芦汉铁路告成其一线西来之道早已直注关中我不亟图一旦由洛而潼则秦陇康庄将落外人之手是陕路之不能不办势使然也查陕西毗连五省路线则有三条东曰秦豫西曰秦陇西南曰秦蜀褒斜栈道安轨维艰则蜀路暂无庸议陇路未开则西路之线出境即断亦暂无庸议所最急者芦汉枝路己向洛阳则由西安以达潼关为第一条紧线长不及三百里无山泽之阻深驾驶颷轮地称形便若秦豫同时并举彼由洛阳而西指我由西安而东骛两线交会于潼关之外则南通江汉北至京师攸往咸宜朝发夕至惟陕修铁路厥有二难一曰筹款二曰用人自秦入豫以三百里计之约需款三百万两陕之凋敝官绅商民罕有余积而又加以解偿款行新政近五年来增筹之款数逾百万实已力尽筋疲修路集资殊非易易再查各省修路凡测地购料设局筹捐皆官倡于上绅和于下或绅献其策官助其成陕西士绅素称谨饬不多事亦不任事新进者自媒而难信老成者招之而不来夫欲抵制外人则官力不如民力之为大欲筹备巨款则官劝不如自劝之为良而陕独不然尤为奇窘本司身任地方责无旁贷汴洛蒲大之远线已节节相偪而来此段路工固不能独力而成亦岂敢畏难而止查滇蜀路政亦皆先立奏案粗定规模集款鸠工不惜俟诸数年之后如围棋之争先著作室之定初基陕虽瘠区何遽不如他省况筹款之法若赣若蜀若滇皆有章程皆堪取则其大致不出官捐绅捐铺捐亩捐盐捐签捐而总归于路局认息使出资者无一往不反之忧则众情无阻而集款者有子母循环之益则可以为常至于办法拟先于省城设局由宪台派定职司认真筹办至于用人陕西员绅现无熟悉路工者然事涉创举不可以急而就要可以学而能开办之初股本不可贷诸外洋工师不妨聘诸日本盖我贷其财则事权属人我用其人则操纵在我惟是集腋匪期诸旦夕则鸠工难俟乎河清陕人未尽开通但劝捐而不开工终无以化其疑沮以本司计之莫若先修咸临五十里之轨道其所费不过数十万而使秦之士绅商农目睹其有成而心知其有利则以后醵资接续有不能自已之势并使人人有鹜于远大之心开智发蒙莫善于此陕库虽窘然一面集股一面腾挪自青门以达骊山尚可克期集事除俟将筹款开局修路各办法分别条流妥定章程另文申送外合先详请宪台奏咨立案以占先着而保利权并恳咨请商部转饬陕西京官公举名望素着为守素优之妥绅如江西举李绅有棻浙江举汤绅寿潜之例来省会办以期官绅一气众望咸孚本司又闻他省之修铁路士绅在局者皆廉勤自效而官场自总办以下则各员之薪水皆丰以致舆情不洽输赀不勇大凡办一事设一局一有调济贫员之心则民不服而事亦不成此中国最坏之习气变法者必自变积习始本司迂愚质直窃拟开办之初首戒张皇铺饰本司系倡议之人藩司乃总汇之地宜暂以善后局为坐办之处以局员及司署文案为兼办之员不事修营不增薪水一切开办章程由本司督同厘定直俟开工之日再设专局再议开支盖食功可也食志不可也责实课功岂在员多而糈厚乎为此具申伏乞照详施行 

　　○批兴安府党守禀 

　　所禀干令为门丁李玉所误一节似属可信本司用人有何成见凡在外各牧令考其公事证以舆评凡所撤参举由自取大凡无才无能之州县率视家丁如手足腹心否则奉书差为名师益友干令屡濒于危受本司谯让无算何一非迷信劣丁所致又如武功高令前因丁胥舞弊几挂弹评而此番因工艺厂筹费又令书办经手收钱此在稍懂公事者断不肯令若辈操权而高令公然登诸禀牍一若书办万分可靠也者武功与白河可谓鲁卫之政矣总之人贵自立若干令果有明决之才虽百李玉何害否则去一李玉而来者且不止十李玉也若教褒妲逢君子都是周南传里人妲已不幸而遇纣李玉不幸而遇干长华呜呼人顾可无用乎哉惟既据该守禀称现在该令深自悔责暂免撤任以后察与所禀不符必并该守一齐谴斥仰仍随时查看切勿代人受过此缴 

　　○批购办军装机器洪令寅禀 

　　据单禀已悉该令此次奉差本系购办铜元机器兼勘运道及该员到汉巳奉部文禁铸铜元而吾陕方议添练新军扩充工艺采炼石油一切购机购料延聘工师领运枪弹罔不惟该令是赖该令往来汉沪一年之久遇事考察逢人研究不欺谩一字不枉费一钱函电交驰月必数信所言皆切实详尽一一允行此禀尤极详密语皆中肯办事无不周妥而犹以负委任为忧买物从不吃亏而犹以多花钱为愧似此虚心实力不愧结实可靠四字因念往日陕员赴沪购机购物洋行一赚委员再赚公家糜款无穷而所购之物大半不适于用诚不中与洪令作奴也所禀一切照办缴 

　　○批咸阳县杨令调元禀 

　　平治道涂地方官所有事也不请款于上则事前不劳委勘事后不必报销鄙人作令时凡地方小小修营皆捐廉为之并不使上台知道诚以一经上禀请款请示则书办拟批幕友核稿其批词总似以不肖待属员幸而此准而领款有折扣委勘须应酬其讨厌有不胜言者该令于咸阳城内路工官绅筹议自捐自修直待竣工一禀完事深与鄙意相合禀词朴雅苍纯无一怪眉怪眼之字尤为可喜此缴 

　　○批洵阳县辛令景舒详 

　　据详己悉李梦彪彭德昌均暂缓斥革饬诣其师姜副贡门下认非请罪俟该副贡代为乞恩再予宽免今日无知少年迷于平权自由之邪说为子弟者皆不知有父师本司决不容此辈鸱张亦不忍听好好青年美质沦于禽兽也至张鹏程不缴贡照此乃有坏处无好处之败类断难姑息应押案严追不缴不释仰后任李令恪遵办理缴夹单附存 

　　○批麟游县禀 

　　查夏三乃著名会匪升抚宪鹿在陕时早欲就地正法而网漏吞舟至今尚充岐山捕役今以隔属拏案之故竟敢诬良诈赃接阅来牍实堪发指候即日委员行提夏三等来省严讯澈究以绝衙蠹而慰冤民该令此禀剀切详明应登报以彰其美仍候抚宪曁臬司盐法道批示缴 

　　○批高等学堂学录陈善谟禀 

　　该学录为屠先生高弟在高等学堂供差三载勤慎从公兹以州同赴江苏候补禀祈销差前来查本省候补人员供差日久例予酬劳惟该学录以客官在陕虽有劳绩难邀拔署心甚歉然应移会学务处详请抚宪转咨江苏抚宪俟该员到省后酌予差委俾免赋闲亦见吾陕用人有劳必奖虽隔省者不恡游扬亦鼓舞羣材之一道也此缴 

　　○批宁陕厅禀 

　　邓得胜以一逃勇行使假银假绺招摇撞骗无所不为闻拏在逃之犯又复奸拐李武科之妻覃氏致本夫生死无着兹又带同李覃氏潜至该厅因柯显明之妻为李覃氏之妹该拐犯夤缘挑逗复与通奸并逼令柯覃氏同逃该氏不允告知显明唤同其岳覃文亮内兄覃明月及周文学等追拏送案该犯胆敢刀砍文学受伤旋即狂奔图脱失足落崖身死而李覃氏弃故雄如遗恋新特如火胆敢揪扭其兄覃明月拚命经其父文亮喝令明月殴打该奸妇亦即衮崖毕命伊父文亮以男女皆应死之人掩埋不报是也该丞闻知恐干讳命之咎验明禀报亦是也惟一报即当了事乃禀尾云将柯显明等饬押再行复讯云云玩一等字则文亮父子与受伤之周文学皆不能无累该丞岂欲为无耻之拐妇应死之奸夫报仇耶若必按照公事节目尽可先将一干人证全行释放宁家随后照例具一详文了案即得何得羁系无辜使在事之人业已玷其门风又复破其家产仁人肯为之乎即于奉批后立将柯显明等一齐释放并酌赏钱文以旌其功而偿其费此缴 

　　○批鄠县禀 

　　据禀已悉仰即严拏由荣娃等务获究办以惩凶狡至鄠县每年出土约二百万而报厘者不过二十万实属骇人听闻仰即劝谕本地商民速设行店招客买卖报局查抽俾客商有投足之区而厘局有责成之处该令素称精干必能践其所言也此缴 

　　○批商州学正张秉钧禀 

　　学官作出此等攻讦禀词真不成事体矣该学正与训导李毓清同官为僚匪伊朝夕如果荒秽至此本州岛张尹杨胡诸直牧皆通材令德何以厯任隐忍不言即该学正亦从无一言今据称李训导于学使案下禀讦该学正十二条所禀云何本司无案可查而该学正怒其禀讦则亦从而禀讦之揆厥事情似有争利挟嫌之处皆非君子之所为也该学正一面讦人一面自请开缺则必有站不住之处矣禀中不但痛讦毓清父子又复牵控孟氏兄弟于李嗣端则云夫妇狎优于孟鼎铭则云强奸处女果有其情而于己无干固君子所不忍道若无其事而诬人太甚虽小人亦不敢言而公然形诸禀牍何怨毒若是之深也百姓以此等呈词上控直以胡说不准了之今互讦者为两学官无论虚实皆为黉校之玷不能不澈底严查仰现署商州劳直牧按照所禀逐条细查并将两校官传至衙斋当面对质据实禀复以凭撤参勿稍骑墙徇饰切切禀发仍缴 

　　○批保安县童典史禀 

　　单禀阅悉童典史舍其实缺不做而愿得延长石油差使现在石油尚未开办须先修路而后设厂设厂而后安机机器齐全而后凿石取油路工须明年春融始动此刻何能预先委一典史前赴延长至称童某十年前曾在湖北大学堂肄业查十年以前乃光绪二十一年岁在乙未尔时两湖书院仍课经学词章并无大学堂之名亦未教授西学所言殊不足信此禀果出该典史之意则勿庸议若系堂属不甚合式欲借此推开则该令无妨明言以凭酌调此缴 

　　○批长安县禀 

　　以二郎庙改作学堂将洪福寺庙产并作学费淫僧勒令还俗俾与妻子完娶该令此举改墨为儒改邪为正改僧为俗改暗为明新学改良无逾于此准一切如禀办理仍候督抚宪曁臬司盐法道批示缴 

　　○批同州府县详 

　　此次同州文庙失火外间议论纷纷有谓书斗受贿纵火者虽查无实据而疏防之咎责在有司至教官乃居守之员厥咎尤重以本司所闻此次望见火起门锁急切难开乃雇觅铜匠开锁而后得施其扑救此何等时亦何等事犹不毁门而进而铜匠是求万一城中无铜匠文武各官只好担水持钩隔墙吶喊一任前后之庙堂廊庑悉化灰烟矣可愤可耻莫此为甚此次开具应议职名犹谓赵刘氏之慨捐八千金出于教官劝捐之力应请减议此一篇文字前则门内火发请铜匠开锁后则富孀捐赀谓教官有功一线到底实做胡涂二字仰候转详咨参缴 

　　○统领常备新军第一标藩司樊谕军民人等报名应募告示 

　　为出示晓谕事照得本司奉抚宪札饬统带第一标新军遵照练兵处奏定章程专练土著原以练本地之人保卫本地扫除从前军营习气其有益于秦民甚大盖军营当兵往往招集四方外来之人猾匪棍徒多藏身其中万一地方有事兵勇四集其扰吾良民甚于贼也今专就土著之农民挑选入伍则其质地朴愿已属可靠又皆有身家皆有保人又与尔等有桑梓之谊必不敢干犯王法扰害乡闾此招募土著之有益者一今者四方多故伏莽潜滋陕省民气不扬习于柔惰若不振发精神练习武事则束手坐困既无以御外侮又何以保身家今收强者而训练之风气一开羣知尚武有一人称壮士斯人人慕之转相趋效结为干城纵外患频仍而吾陕隐然为一重镇所谓山有猛兽藜藿不采而尔等身家性命永永可保矣此真子弟捍卫其父兄也此招募土著之有益者一武科停罢矣前此之强有力者尚可以弓刀石自效进而博一官以发抒事功光宠宗族今而老于陇亩则其材可惜而其人亦必自伤况后起者永无出身其何以待刚勇之士练土著则可以由兵而官古来名将多从士卒而兴果能有勇知方显于行阵节旄鼓盖任自取之文科停而办学堂武科停而练土著事同一律也不以荣利授他省之人而以待三秦子弟其惠秦民者为何如乎此招募土著之有益者一有益如此又新军三营岁糜帑金十万两以上官家竭蹶筹划不辞其苦无非无陕人起见以情理而论尔等当感激当踊跃父当勉其子兄当勉其弟书名军籍效力行间庶不负此官司乃访闻民间颇多疑畏煽动浮言甚且谓派之出洋永投海外乡愚无识亦遂信之趦趄不前逃匿不出此等谣言深堪诧恨独是尔等之疑沮州县官亦有不得辞其过者本司委员会同各州县招募是募兵非派丁也而该印委等不剀切开导乃按里按甲派人责成里长里长无可如何遂挨户派钱雇人出应奸黠者又从而干没之差役下乡又设词恫喝从中取利于是扰累滋多浮言益甚而应募者愈稀今本司已查悉此情除严札各州县不准派丁摊钱并将滋事之胥役提省惩办外合行出示晓谕为此仰军民人等遵照示中所言壮健者各赴该有司衙门报名应募来省挑选一切扰累之弊本司随时为尔等革除须要激发天良不许造言生事其有读书明理之人当将招募土著有益吾民为之解说开譬以启其愚恐乡民识字义者少不知本司苦心也其各遵照毋违特示 

　　○详督抚宪举劾文武各员文 

　　为详请甄别事窃查陕西吏治素称修饬然策名者接迹而趋关辅望治者拭目而待铨衡二年以来都无甄别虽曰政崇宽大究觉人少劝惩若兰艾同荣何以澄清仕路鸾枭无别亦难鼓舞人才本司忝尘左辖兼综营务平日留心考察博采舆评惟期好恶同民不敢爱憎由己惟是陕西多见君子而罕见小人故胪陈者举多而劾少本司亲于左班而疏于右列故举劾者武少而文多至所举者或非甚爱之人所劾者容有相知之雅要皆视其人之自取而恩怨不存乎其间兹查有陕西候补道吴树棻望实俱隆风型弥远存记候补道唐承烈洪纤并举民教咸孚署西安府知府升补凤翔府知府尹昌龄冠冕人伦发挥事业署延安府知府候补知府刘济坤中和练达品峻才长试用知府程崇信学有渊源深明大略候补知府李复兴利除弊奉公无私升署兴安府知府鄜州直隶州知州劳启恂力学从政谨身爱民升署凤翔府知府干州直隶州知州孙庭寿笃于风义长于抚绥调署干州直隶州知州绥德直隶州知州孔繁朴清慎勤明吏民怀畏候补直隶州知州吴廷锡天怀高逸学识俱超新常备军督操官前邠州直隶州知州刘瞻汉究心文武器识宏通试用同知姜渭书律兼读劳怨不辞升署商州直隶州长安县知县胡启虞开爽精勤循能并着咸宁县知县刘德全虚心实力峻节谦光临潼县知县李嘉绩名士好官能文善断渭南县知县张世英根柢理学治行循良咸阳县知县杨调元才辩锋发闿泽春温调署朝邑县知县盩厔县知县曾士刚图功必成闻过则喜兴平县知县杨宜瀚根柢坚实瞻瞩宏远富平县知县仇继恒眼光心力贯彻全球醴泉县知县周丕绅幕府长才州郡好手鄠县知县陈云霖实心爱民殚精治事调署华州知州陇州知州褚成昌学有本原事有条理凤翔县知县彭毓嵩学优品粹明密慈良调办凤翔厘金城固县知县徐普泽躬儒雅图治精专调署城固县知县朝邑县知县易国勋百废俱修五官并用署宝鸡县知县补用知县蔡宝善秉姿笃雅赞治文明署雒南县知县候补知县丁禧瀚政学两成风力朴厚署长武县知县候补知县李焕墀读律能文明强精核署兴平县知县即用知县王景峩朴学多文通材敏事即用知县吴庚高文密理器干伟如即用知县张瑞玑识周域外誉满关中截取知县黄秉潍励精从政文行兼长工艺厂委员前候补知县马兆森惠人以德劝工为勤神木鹻厂委员前候补知县张家骥赴功若渴去利若浼凤翔县学教谕张子钊仕学俱优督垦有效常备新军统领记名提督万本华身经百战仁勇廉威调署抚标中军参将西凤营参将刘钰有勇知方居心要好管带续备防军右旗补用游击傅玉林信及外人操防勤密以上文武各员皆有成绩可观应请一并传旨嘉奖以励贤能试用道常辅清起家票号耄老无能前候补道罗寿昌性近贪横疏于检括候补直隶州知州多龄贪昏笃老策驭难施均请原品休致候补知府陶宪章小有才能声名素劣候补知府谈廷瑞望浅才庸不堪表率均请以通判降补麟游县知县李少溶妇言是用刻薄寡恩三水县知县刘宗孟老而务得擅加盐价惟均系正途出身请以教职归部铨选神木厅德山粗庸躁率人地不宜宝鸡县知县朱弼臣办事竭蹶难任冲繁均请开缺另补候补知县郭维藩秽德彰闻不堪造就候补知县王振铎营勇捐升罔知廉法候补知县秦望梅市井小人懵无知识试用知县曾光祥狂躁招摇行同无赖候补知县叶星文猥鄙贪昏难膺民社宁陕厅分防江口主簿徐廷钰苛罚扰民被控有案延安府照磨王文炳贩土漏厘自认不讳淳化县典史宋壬江勾结蠹书侵公被控定边县典史熊毓藻典司官物分赠抗赔岐山县学教谕张祝祥负疾闺庭难资训迪候补布经厯孟殿熏身有隐慝残忍异常试用府经厯殷荣昌曾受官刑难胜郡佐试用县丞孙铣小才济奸大言无耻试用县丞松龄放僻邪侈无所不为试用从九品任燮廷妻财纳职罔上残民试用从九品彭名骏奉差玩误自便私图试用从九品陶鸿治遇事张皇与民贻害试用未入流蒋瑞临反复无常佻浮鲜耻调署西凤营参将抚标中军参将祝鉴廷年老贪横营务废弛洵阳守备王忠美比匪为伍自坏声名分防商州龙驹寨汛千总雷鸣春纵赌渔利不知检束分防临潼汛把总姚玉麟嗜利营私兵民交恨分防渭南汛把总朱槐芳贪渔成性嗜好太深应请一并革职以肃官方以上各员有善有不能何以使庶民用劝曰贤曰不可必询诸举国佥同选举皆由至公惩罚仍留余地应否斟酌损益分别举劾之处仍候宪裁至参劾各缺陕西现有应补人员应请扣留外补除呈抚督宪外为此具申伏乞照详施行 

　　○批宁陕厅禀 

　　此案游勇张姓在该厅所属之关口镇调戏良家妇女被罗安全等殴伤越日身死事本无关紧要惟该丞验尸填格有仰面面色微笑字样该游勇被人殴踢将死肾子受伤牙根紧咬而尚能微笑死后经官相验而依然微笑殊不近情再查填写年岁问年则有确数约年则属疑词今云约年三十岁亦属武断仍候督抚宪曁臬司盐道批示缴 

　　○批靖边县详 

　　王四狗先奸后拐已获复逃自行落崖身死原可一详了结详称奸拐之孀妇张宗氏断难守节准其另嫁所遗五岁幼子交其夫堂弟张二毛抚养措置已欠妥当而四狗亦有十三岁之幼子王富喜被二毛等一同追回详内具有口供即自称小孩子者是也看语于案内之人一一拟结而此子竟无着落殊属疏漏至张宗氏之子年甫五岁其母不嫁固不致分离即嫁亦可以随带俟其成丁以后再令归宗此例所不禁者也今以在抱之儿付其堂叔之手疾痛奇痒岂能如父母之关心设有夭殇疚心已晚总之奸夫奸妇一死一生皆有罪之人毫不足恤而其子则皆无罪而可悯者也一无父而不知所归一有母而不能带养阅详既竟意殊不怡仰再禀复候夺仍候抚宪各衙门批示缴 

　　○批咸阳县词讼册 

　　胸中雪亮舌本澜翻批墨卷者往往有此二语然时手作理题何足当之若咸阳判册当之无愧色矣圈出三案登报缴 

　　○批临潼县李令禀 

　　如禀准其销假视事惟膝伤虽愈究以静摄为宜晋省拜年乃无谓之举可以不必仍候抚宪批示缴 

　　○批盩厔县陈令禀 

　　无故以人命诬人兴平已革两秀才矣此案王金和主使陈生贵诬告任二李羊羣将新桂拦路打伤越日身死其实新桂因久病乏钱生贵欠伊工钱二百文扶病往讨生贵见其病亟扶至邻寺将养次日即死用席卷埋而金和因与任二等有隙嗾令生贵诬控又念命案不可无尸亲乃妄拉一姓张之四川人改名新材作为死者堂兄出头控告并恐张姓记不清楚开给节畧二纸令其熟读牢记如此无中生有实与兴平秀才异曲同工准如所拟将王金和锁系巨石五年陈生贵锁系巨石三年其乡约王还善冯京元王辛金伙谋作证均堪痛恨应各枷号三个月满日重笞取保管束革去乡约永不准易名复充至任二李羊羣于此案毫无干涉无端被诬有冤无罪然不诬他人独诬任李者则以其平日为富不仁人人怀恨故今该令剖其现在之冤而责其宿昔之恶罚令共出钱八十串充作学堂经费办理尤为妥叶惟所拟张新材与陈生贵一同锁系三年似觉稍过何也金和生贵皆以睚眦之怨遽欲诬人至死其心可诛若张姓则一昏无所知之木偶耳王金和令其冒认死者为弟则遂冒认矣令其改名与死者同派则径改名矣彼与任李毫无嫌隙令其以死罪诬人则竟诬之矣何日身死何人见证稍有知觉者不难一教即会而彼竟充耳善忘必须金和写给节畧如塾师之教蒙童甫能当堂背诵卒至失枝脱节该令一眼即看出破绽一问即究出根由设使王金和处此恐该令得情未必如此之易也同一诬告刁者当惩愚者可恕张姓着重笞百板递解回籍仍勒令王金和帮给盘缠十串以践分金多与之言俾不能讹人之钱反令出已之钱以与人非厚张姓也正欲使主谋诬告之王金和多一层薅恼耳该令精明当喻此意缴 

　　○批长安县举人寇鸿恩等呈词 

　　吾陕风气未开每办一新政民间必有浮议廵警之设上奉　　明诏下卫闾阎开办经年有利无弊公家縻款己逾万金员弁廵街罔分昼夜所以不惜劳费者为地方也而外间无知之徒造作不经之言一人信口妄谈众人道听涂说在愚民不足责竟有老成素着之绅耆而亦以无情无理之言为可信神智锢蔽言之愤郁试问省垣办理此事于绅于民未捐一钱而救火缉贼似亦不无微效在地方明理之君子方将自歉于心而必欲诬蔑而破坏之诚不解其命意之所在前者东局以三段绅士告二段委员经本司道等委查得实在控者隔段具禀事出挟嫌而委员亦实有不知远嫌之处是以本局立将杜从九撤换然绅士藉会敛钱衔委员示禁之恨遂尔摭事上控亦岂得为良士乎兹复据尔等以东关巡丁滋事恳祈严禁前来如果以保卫地方之人而竟有扰害地方之事本司道等岂但严禁即杖毙亦不足惜惟事须指实告必有名受害者究系何人滋扰者出于何段彼卖柴之乡民被讹溲溺之村童受杖赊欠之商人被谎一无名姓二无招牌三无质证本人皆默无一语而尔等十三绅士作此怪诞呈词来局投递又谓强入民房不堪明指既不明指何必告状既告状又有何不堪之处此等蒙混闪烁若明若昧之词本不能准惟涉控巡丁理无袒纵仰咸宁县按照所控情节逐一查明集案质讯秉公详复如所控有据岂惟罪在廵丁委员亦必撤换若道听涂说信口妄诬亦即将为首主稿之讼棍据实详革至东局委员已撤而越段告讦挟私泄忿之绅士亦不得置之不问并仰易令传案讯责移学注劣以为不守卧碑者戒词发仍缴 

　　○批白河厘局仇令禀 

　　别来数月渴念无已祇以百端填委无暇致书相知贵心不在笔墨张抱冰师赠别诗云时危只要同心事岂在南鸿寄寸缄实获我心矣学堂事渐有眉目开山之力君为巨灵惟东渡诸生甫至东京即逢囏阻今已风平潮定仍入学堂而已归者不可复返矣干令本好人白河非此君所能弹压来牍未至以前巳禀商抚宪与安塞互相调补开春即饬曾令先赴调任干则须回省小住俟安塞覆准署事者满年方能到任耳今年仅余一日借还谦版顺贺年安不备夹单存 

　　○批白河厘局仇令详 

　　古人云天下无事庸人自扰宋人诗云痴儿不了公家事皆白河此案之确评也王睦宗与倪正朋所争不过一串钱之事自干令一审遂至蔓讼一年之久崎岖两县之间控府控司株连无算自该令一讯立即雪释冰融然则干令兼有痴人庸人之长是以不但不了而反自扰也此案经该令讯明王睦宗已输服倪正朋已笞责门丁张林李玉已逐劣书吕协巳革而干令亦调补他缺应一切如详完结缴原词存 

　　○批华阴县禀 

　　据禀已悉岳庙道士齐理坎素不安分曾经本司惩创是以此次捏情上控独不敢投牒藩司查华山树木被该道砍伐七八十株此皆数百年数十年培植而成者该野道任意摧伤庙已修竣尚多余木而又欲别纵斧斤实属贪残已极使此獠斯须不去西岳为濯濯之牛山矣仰于奉批后将齐理坎剥去道衣笞臀五百板勒令还俗锁递回籍交保管束永不准再到华山滋事该庙住持刘圆融即刘永宝老年贪眊道气毫无因理坎系痞棍出身招留助恶华山素无开坛传戒之事而该二道创为此举朦请告示招邀野道十五成羣千古名山遭其蹂践匪道童志修之巳事可为寒心仰将刘永宝一并逐出岳宫另招常住此后住山之士只许修真养性不准传戒敛钱至于赌盗奸淫向来不闻有此必系齐理坎等诬蔑之词然事防未然应由该令随时查禁仍候抚宪曁臬司批示缴 

　　○批汉中府禀 

　　蒋瑞临本一反复小人往年科场胡令办理供给所拉渠襄事该典史不知感激反道胡令短长本司向来深恨无良之人悬牌痛斥停其差委而该典史钻一道士门路夤缘郭道引入洋务局而又散布流言毁谤郭道本司由京还陕久欲详参迟至今年始由抚宪奏革不图劾疏己回而该守禀揭继至去兹毒物早断其蝎尾双针譬彼象棋复遭此马后一炮笑笑缴 

　　○批南郑县详 

　　陈思周系著名讼棍真病假病不得而知该令辄请保店医治如有逃逸定惟该令是问宝鸡朱令之已事有所闻见否吾甚不解为民父母偏在陷害百姓之讼棍身上施恩讨好曾朝康真不足与言缴 

　　○批西安府禀 

　　陕西各属上告之案十控九虚本司知之稔矣华州褚牧自是关中头等好官其办理耀华二州学堂最为完备惟兴学必须筹款款于何出必出于本地之商与民各属皆然岂容刁抗而上控之张凌高等八人则皆系穷酸并非捐户而竟捕捉风影干预公事欲华民不出一钱而尽出州牧之平余以为学费而又牵引里局谓折差火牌不应由局支应车马本司前在渭南凡事隶兵部者统归兵差兵差归局流差归署着为令甲而凌高等恣意胡言尤堪痛恨今既查明所控皆虚仰褚牧即日查取为首具控诬告不实之增生张凌高入学年貌通详斥革其余各生一并移学注劣倘再不守卧碑随时详革不贷其粟行所禀各节既经查明概无其事均着勿庸置议仰西安府迅即转饬遵照缴原词存 

　　○批新军炮队管带刘镇海禀 

　　据禀巳悉右班子弟例准入陆师学堂肄业该员之子出自将家年方总角定是有造之士一俟下月招考随同考试以定去取禀结移送陆师学堂查照可也缴 

　　○批澄城县培令词讼册 

　　老吏断狱笔刚口快欣悦览之缴 

　　○札凤翔府尹守等 

　　札凤翔府知府尹守善后局提调王守新军营务处兼带第一营刘守师范学堂监督程守学务处提调兼本司文案吴直牧电报局总办施牧善后局文案陈牧咸长两首县易令胡令署泾阳县蔡令龙驹寨厘员曹令调查铁路事宜委员孙令等知悉照得本司于上年腊月筹修陕西铁路详请抚宪先行奏咨立案已蒙抚宪批饬准如来详以本司为总办以善后局为坐办处从速拟定章程克期开办在案本司向来持议欲办新政先除积习诚见各省铁路一经创议设局则员绅羣集月耗薪资日糜局费三年五载不见鸠工而所谓铁路捐者于尺寸未得之先已有耗费无穷之叹是导民以不信而又责民以乐输岂非塞井而求泉避灯而取影乎本司旧人也书生也质直迂愚久为后生讪笑仰蒙抚宪任人勿贰事无大小政无新旧悉见委属士为知已者用政必待人而行陕西近数年来新政盖八九有成筹款在百万以上抚心自问何者是鄙人之功无非上禀命于中台下赖同志诸君子各抒所见各奏尔能或一人兼营数事而力任其劳或一事限以数月而果程其效人人尽力事事求实鄙人碌碌因以成事诚不自意何以得此于诸君子也今铁路一事尤为宏大又党昌言于庭力破虚糜积习此时议办之初仍唯我同志诸公是赖凡与我共筹划者皆暂作陕西铁路议员本司亦议员之一也除移请张观察来局会同商搉外合亟札饬札到祈诸君子即日到局公同定拟开办章程先有堵上画宫之象乃免道旁筑室之讥所有各省铁路章程均宜汇集一处细心阅看择善而从而仍以酌量本省情形为主其大致不过三端曰局章则修建局厂延聘工师委任员绅等事是也曰路章则勘地估工买地购料等事是也曰捐章则一切筹款之事是也凡事以得人为最难而集款次之吾不敢谓我此数子皆有过人之才而不能破除自私自利之心一以实事求是为主则庶几可以共信至于集股则滇蜀之法皆可仿行大致不外官绅商民各出股本按年付息而本司所注意者则有四端花青川蒙各盐营销于凤汉两属者由今督宪升任抚宪任内创议加征每斤本以十文为率嗣因甘省只取八文因亦减如其数今拟遵督宪前议仍取十文即以所增二文为铁路之费西路运陕之盐其每斤八文者既加二文则河东运陕之盐每斤向抽四文者亦应照加二文归入铁路项下以昭公允约畧计之岁入可十余万自庚辛奇荒以后筹备义仓积谷议以每亩三升为额数年以来各属仓廒多者二三万石少者亦七八千石此项积谷若厯年稍久势须出易积愈多则累亦愈重今拟将仓捐截止而以每亩三升之法移作路捐仍由铁路局认息或谓三升之捐可计亩而收三升之息安能比户而付是不然也各县莫不分里每一里有地若干应出谷若干此有册可稽者也每年麦秋后按照时价折收钱文由各该里绅汇齐交县由县解局由局发给股票按年付息某里息钱即作为某里学堂经费是每亩三升之捐既免出易之累又有学堂之益而铁路亦得资为的款是一举而三善也又次则土药加征有利无害惟不可过重使商贩裹足耳以上四端以本司计之岁入当在六十万以上盖以官绅商民股分西潼铁路三年必可观成若房捐铺捐易滋扰累彩票捐乃博进钱均不必仿效他省本司一隅之见举其大略如此至于局章路章捐章一切详细办法繄唯诸君子是赖事当速集幸勿刻延切切此札 

　　○批韩城县禀 

　　据禀该县民人孙徐年等在苏家岭地方突遇山西匪徒七人执持洋枪马刀拦路劫去纹银十四两二钱当经该处团正师正明等跟踪追至庙儿坪则七匪在焉因该匪放枪拒捕难于活捉砍毙其五跌毙其二报由该令往验五尸排列于窑中二尸横陈于沟底生前交战既未通名死后验尸何从问姓是亦禀详之新式刑幕之难题也该令将七尸排作雁行差如鳞次世俗称谓本有老大老二等名凶徒尸格亦遂编为第一第七等号查伤有砍跌之分崖有上下之异则相验喝报应有次第之殊而作者有意错综第一尸第二尸曰砍伤第三尸第四尸曰跌死第五至第七又曰砍死不知名次前后论年齿之长幼乎论伤痕之多寡乎论凶悍之分数乎设当日曹兵下江南被周瑜烧死委员相验其末了一尸必曰第八十三万尸矣新岁殊少开心之事见此奇禀不禁莞然缴 

　　○批长武县李令禀 

　　办事全在精神精神运用周到则办出事来件件着实说出话来亦语语着实该令自到长武凡百躬亲前后禀牍毫无粉饰即如此禀严办冬防先后捉获外来积匪四名请各递回原籍量加锁系等语窃贼横行最为闾阎大患向来冬防吃紧无不严札通行然各属寅僚精能者不催而自办油滑者严饬而仍不办此亦各有才力各凭良心大府不能以察为明而民间失窃又往往隐忍不报报案无获又岂能一一上愬省垣此所以庸吏境内窃贼公行官自以为考成之无关民惟自怨运气之不好而已今该令所获贼犯赵存生张正义廖为理张福林等或纠伙持刀或身带洋炮或戳伤店主或拦路剥衣均属罪不容诛若本司作令拏获此等凶徒早巳立毙杖下今准如来禀所拟将四犯各责千板分别锁■〈金靠〉递回原籍交各地方官各用铁杆石墩锁系十年期满察看禀夺勿稍悯纵自同于妇人之仁窝主刘景山亦着递解回籍交保管束以清盗源而安编户切切仍候臬司批示缴 

　　○批四路测绘陈令廷杰清折 

　　所拟极有见地欣赏久之四路测绘委员及学生均宜商定规模以免参差而归画一此折送督练处俾测绘各员傅观商榷并登秦报以示善与人同之意 

　　○批兴安官钱局薛令禀 

　　据禀已悉就公牍观之该局一年之间发票广而获利丰均有实数可稽断非空言粉饰惟弃道身为监司厘卡钱局两不相涉何以平空力诋该令若本司轻听其言早将该令撤差矣前已札饬党守将该局有无弊混民情是否怨讟确切查明据实禀复应俟查复到司再行核夺惟余利一节有功必赏无待推敲着于三千四百两余利内提一成半为局伙酬劳之用第不知来禀所陈应解六厘官本息银七百二十两即在此余利中提拨乎抑息银之外实长银三千四百余两乎总之按照实数提一成半充赏勿稍牵混为嘱禀批登报 

　　○批兴安府党守禀 

　　薛令耀嶷前因一年期满经本司批准仍留兴安办理官钱局事务近者叶观察交卸兴安厘务回省对本司面称兴安官钱局物议沸腾商民交怨是以密札该守查明据实禀复不图前札未到而此禀盛称薛令相度机宜认真整顿一年之内广行钱帖至三万串有奇长银三千四百余两与叶道所言大相径庭吾中国大患莫患于各持一说黑白混淆听言者既难悬断是非任事者亦难自陈功罪本司向知此弊从不敢偏持已见轻信人言惟此事既已委查应俟该守禀复至日再行核夺所请将薛令仍行留办及从优给奖之处此时暂勿遽定留以有待可也前札想早已接到仰即迅速禀复勿延缴 

　　○批城固县词讼册 

　　通阅四案剖断皆公末一案胡永福赖称吴杨氏已故之子托伊保借钱三十二串既无证据又无借主以致吴杨氏控案并称永福与其寡媳通奸是以将媳嫁卖等语该令以永福平空讹赖责惩完结寡妇己嫁非复吴姓之妇未便追其既往致启后夫猜嫌是则仁人之心长者之言使问官人人能知此意则积福无量矣凡问案有必应穷追者有不可深究者而于有玷门风有关名节之事总以宁宽勿刻为主此非阴骘之谈乃存心之要也缴 

　　○批石泉县词讼册 

　　一册六案前断四案如镜如刀足当明快二字后两案轇轕已极该令见得明说得透驳得倒断得公具此断才何案不结缴 

　　○批雒南县丁令禀 

　　来牍读悉足下治行独高人门双美中台首荐东省补详过蒙申谢之词益重不虞之愧每念公论未尝尽废常苦不在于台司风尘岂曰无才或转见嫉于当路士皆愿得真知已世不知有公是非以时事如彼其艰而人材如此其寡加之媢嫉靳以游扬念以人事君之谓何实窃位蔽贤之已甚中丞爱才如命接物以诚即不肖如鄙人尚置腹推心之不吝凡同僚诸君子盖采珠搜玉以无遗关中多彼美之榛苓足下又吾乡之翘楚抟鹏在迩荐鹗何疑增祥昔所不满于上台者今亦不敢施之属吏昔所得力于知己者今亦不甘逊美前贤公道自在人间举不避亲劾宁避怨荐剡出于大府恩如归我怨复归谁君是解人何言谢也缴 

　　○批延安府禀 

　　贤太守笃念民依以北山苦寒闾阎凋攰欲兴畜牧之利则民皆贫窭工本难筹欲兴材木之利则山路崎岖运载不便惟有植桑养蚕本轻而利厚费少而功多又有延川张贡生教育情殷力任其事该守悉心区画拟于府城设局府县每年共摊捐银二百五十两以为经费俟比户俱娴蚕事即行撤局停捐意美法良不胜嘉佩所订合同亦皆鴹实应一切照办此事本司于去年属华州褚牧在浙中雇桑者六人西同凤三属均已试办办而有效即拟推广于南北两山不图贤守早自为之也作官者苟以民事为心其身自策励十倍于上官催督不能者如病马疲牛虽鞭之而不前也仍候督抚宪曁臬司农工商务延榆绥道批示缴 

　　○批甘肃把总杨思孝呈词 

　　该把总带兵八名送前督宪入都既已西旋即应回甘销差乃敢逗遛西安在吴旗官营中赌博及输钱被打竟敢明目张胆控诉本司自认聚赌不讳似此胡涂昏谬殊堪痛恨禀称始则马棒四百继以笞刑五千徧体鳞伤时吐鲜血而又不请验伤足征虚饰旦马棒笞刑究竟是谁打尔输钱骗赖究竟是谁骗尔先输六十两后赢一百八十两无凭无据尔不过徒托空言先捱四百棒后又笞五千板至暴至横尔何以不毙杖下惟吴殿英甫得旗官竟敢留客赌钱输钱骗帐因骗而打因打而讼该把总固不知自爱该旗官尤不恤人言应将此禀移送常备军统领万军门从严查办以肃军纪而整营规如吴旗官果有此情定应详请撤换该把总无论所控虚实业已自认赌博应发长安县递解回甘听候督宪惩处此批 

　　○批华州民孙王氏呈词 

　　陕西假命案往往报案请验借以讹钱得钱则又拦验具结求息地方官以省事为心岂有拦而仍验息而不准之理而刁民往往己息复翻以翻为讹讹而不得则控控而不准则上控此等刁诬伎俩本司知之稔矣来呈据称尔夫孙斗儿被孙顺心等谋死报案后州主诣验被顺心串约拦验该氏当场喊冤竟致掌责五百断银十二两领埋完事查拦验须由苦主具呈岂有谋杀人之凶手临时拦验而州官即听命不遑刑逼苦主和息之理况谋杀必有深仇积忿来呈伹称孙顺心挟有讼嫌已征虚妄孙拴儿等与尔夫并无嫌怨何竟听人指使以殴人至死为乐词称尔夫十月初二日受伤二十二日身故此岂谋杀者耶尔姓王尔夫姓孙而抱告为侯升永是尔何亲何眷替尔打此人命官司仰咸长两县速拏侯升永到案重笞五百板递解回籍交褚牧严讯惩办并将前案录详察夺此呈不准 

　　○批靖边县禀 

　　蒙情愚昧愚者固愚黠者亦终归于愚有可恨处亦大有可怜处此次绥远将军办理屯垦蒙旗纳地归屯其呈报之初原未尝家喻户晓及委员收地蒙众尚有不知就里者以为夺我牧地何以为生因财产性命之攸关遂涕泣吕???吕呶而相抗军宪位高地远但凭员弁禀词夫以为抗拒则诚抗拒矣然试推其抗拒之由其始报地而地户不知其后收地而地户不肯两相持而至于抗官至于毁局至于请兵兵至而愚蒙扰乱惊惶内无明白晓事之人外迫缚献渠魁之令准旗丹丕尔年臻耄耋家号富饶突见兵来妄思抵拒夫以多兵压穷蒙岂能任其终抗于是火其屋杀其子荡其产而丹丕尔卒亦就获且身被叛逆之名矣其家仅余一媳在府谷县所供各情可覆按也今武胜旗台吉员弁等又复以夺地具控若始终相抗又将为丹丕尔之续该令晓譬之词深为中肯并将此情通禀绥远将军俾下情得以上达尤堪嘉尚仰候军督抚宪批示缴 

　　○批咸宁县民王义升呈词 

　　所控荒谬已极据称杨荣盛借尔钱一百零七串有收伊荣盛魁号钱帖为凭又凭苏云贵耽保借尔银百两事隔七年忽然冷昧窥尔进城告状预先纠众埋伏三义路口将尔殴打昏迷夺去一百七串之钱帖当经报案咸宁刘令但将荣盛等薄责夺去衣物钱帖概不追究由此观之尔本无钱帖可知矣及尔控府批讯咸宁易令复将荣盛等重责不但钱帖不究并保借之百金亦不究查钱帖被夺借票未曾被夺如果当堂呈出岂能置之不问由此观之尔并未借银又可知矣尔受伤后己缠讼七月之久而云腿膝伤痕尚未痊愈明系草滩一班恶物以毒攻毒互殴成伤尔遂借伤图讹讹不满欲遂尔屡次上告观尔来呈被告十人忽又挖去两个此即任情牵累借讼讹人之实据尔与荣盛云贵全是一班混帐物事仰咸宁易令将原被三人一齐重责结案恳提不准 

　　○批指分甘肃补用典史杨治泰呈词 

　　尔非蒲城书办经端抚宪通饬拏办者乎今日居然以典史候补矣所请转详验看给咨赴甘等情姑准照例办理诚以今日仕途冗滥如尔者不一其人去尔一人不过污潴中去一勺之泥添尔一人亦不过大槐中添一蚁之蛀言之叹息缴 

　　●樊山政书卷十七 

　　恩施樊增祥嘉父 

　　批西安府光守禀 
　　批卢旗官禀 
　　批华州褚牧详 
　　批神木县词讼册 
　　批褒城县禀 
　　批临潼县李令禀 
　　批四川同乡官尹守等禀 
　　牌示 
　　批罪犯习艺所龙令云藻禀 
　　批华州褚牧详 
　　批渭南县廪生田纪凤等呈词 
　　札第二营收支委员唐令德容 
　　会臬司详抚部院 
　　详议西潼铁路办法章程二十二条 
　　批蓝田县民陶厨子控词 
　　批镇安县刘令禀 
　　批新军第二营管带王冠英禀 
　　批汉阴厅吕倅禀 
　　批洵阳县李令详 
　　批汉中府恩守禀 
　　批王典史原洛禀 
　　批商民晁公恕等呈词 
　　批临潼县贡生戴殿璋呈词 
　　批临潼县民季学忠呈词 
　　批咸宁县易令详 
　　批临潼县李令详 
　　批渭南县刘令禀 
　　批客民赵国钧呈词 
　　批岐山县赵令详 
　　批泾阳县蔡令详 
　　批大荔县陈令词讼册 
　　批大荔县陈令详 
　　批延川县陈令禀 
　　批咸阳县杨令禀 
　　批咸宁县职员任智理禀词 
　　批邠州张牧世英禀 
　　批南郑县李令体仁详 
　　批石泉县陈令天锡禀 
　　批盩厔县陈令官韶禀 
　　批临潼县李令嘉绩禀 
　　批畧阳县刘令赓年禀 
　　批临潼县李令嘉绩禀 
　　批米脂县李令炳莲禀 
　　批临潼县李令嘉绩禀 
　　批东关商民禀词 
　　批华州褚牧禀 
　　批咸宁县当商焦晋丰等呈词 
　　批张牧鹏翼禀 
　　批临潼县李令嘉绩词讼册 
　　批郿县程令埙词讼册 
　　批杨司狱禀 

　　○批西安府光守禀 

　　谳局乃省城一大政也贤太守总理庶狱留意人才所请入局帮审十四人或则老于吏事或则始发新硎惟老手能识重轻而新者亦藉资厯练收罗既富成就必多培植苦心于斯可见嘉叹久之仍候臬司会详檄委缴 

　　○批卢旗官禀 

　　据禀已悉该旗借银买马言明按月在饷干内扣还前借一千五百金甫经扣还六百旋请再借六百不问批准与否先将领字赍呈竟若有挟而求者并称自本年秋季起至明年秋季扣完试问十五个月中饷项虚悬谁为担任该守备如有更替谁肯接收迹其所为实属胡涂胆妄此时扣六百即借六百将来扣一千再借一千是借支之饷永无扣还之日试思报部作何项开销不报部又将何项赔垫该弁本非旗官材料今又如此贪妄倾者覆之该守备之谓矣领字移送善后局核办先此严行申饬缴 

　　○批华州褚牧详 

　　据详已悉张凌高如详斥革贡生刘殿魁既据详称业已出学无从注劣而此次上控皆该劣贡一人主谋仰即传案押追贡照另详斥革以昭公道而儆刁诬大约每一州县各有刁劣绅衿倚刀笔为饭具地方官之老实者则受其欺制混账者则倚为爪牙而公正者弗与交通或少加钤束则彼即挟愤诬告上官稍不及察或将本官薄加谯让则若辈之气焰愈盛官威替而民害亦愈深矣其实此辈亦由少无训教长习污风其人实无半点本事其告状亦是无情无理决无一句要言特以吾中国官场习气凡遇刁徒构讼庸懦者不能折服油滑者不肯得罪问心有愧者更不敢呵斥蛮而无理者骂不中肯反授以柄而长其刁设有廉明之吏遇若辈上堂拍案一喝直从穴道痛下一针其不骇汗俯伏叩头服罪者吾不信也吾故曰此辈亦人子也其先无父兄之教其后无官师之箴总由中华人格太卑以致无良心无廉耻唯利是图无恶不作而不知天高地厚者比比皆是也吾作令时于此辈绳治极严而未尝不心悯之虽甚刁恶亦罕有怨毒我者今登台司心知其弊故于诬控之来极力伸州县之权而除斯民之蠹至于操纵其间化鹰为鸠以良易莠是在贤有司矣仍候督抚宪学院曁各衙门批示缴来详引本司原批错落甚多岂未见奏报耶不通文理之州县吾无责矣褚牧似不应如是 

　　○批神木县词讼册 

　　亦见苦心未免多事缴 

　　○批褒城县禀 

　　据禀已悉此案蜀人黄麻子与廖姓均由李偷娃荐与监生张耀离佣工廖姓偷窃该监生铺盖逃跑黄麻子仍在张家且铺葢仅止一床业巳携走其非伙窃可知该监生之戚余存周既非荐主又非事主无端加黄麻子以伙窃之名并批其颊以致黄麻子自抹于偷娃店内存周畏罪逃逸案经报验无异该令关提耀离及见证王润成到案耀离供称并不知殴偪之情禀尾声称严拏余存周务获提同张耀离等再行研讯云云似乎张王二人俱未释放究竟余存周疑窃批颊系在何处肇衅若并不在张家则耀离初无疑窃之心又未眼见其事到堂一讯既不知情即应释放即使将来获犯亦何必提同对质该令身为老吏于此等没要紧之命案任意拖累无辜实堪愤恨而且殴逼之地最是案中节目一字不提尤为颟顸仰于奉批之日迅将张耀离释放如果存周就获但传见证王润成一质即伏威逼致死余存周万无死罪亦决不致狡供张监生失郄铺盖一床并未查究出其不意由南郑提至褒城打此人命官司而犹须等候逃犯到案纔得提同拟结何修而得此民之父母也此禀已伏撤任之根该令小心在意缴 

　　○批临潼县李令禀 

　　看透案中症结老眼无花凛然笔下风霜银手如断此案解松龄铺伙李振文窃去冉姓染房络马红缨经汍?木房伙臧元升向问松龄即纠伙将元升殴受重伤迨冉九杰控厅请验而松龄吞烟自尽振文遁避无踪案经该令分别验明元升受伤松龄服毒两俱属实及唤要证李振文讯供则尸弟解秋凌声称早已遣回山西送信该令谓该醋房铺伙尚多何以独遣疑窃肇衅之要证李振文回籍是振文此行己坐实窃缨之事而松龄之死亦实由欺邻庇伙伤人畏罪而然老吏断狱无可遁饰无如所禀饬尸弟领尸归葬臧元升由冉姓调治务痊免其置议此后倘有翻覆定唯解秋凌是问仍候抚宪曁臬司盐法道批示缴 

　　○批四川同乡官尹守等禀 

　　禀中情事可悲而处置又复可喜己故杜参将前室张氏仅遗一女继室叶氏无出旋即夫妇双亡孤女九龄房地筐箱需人经理两舅家各托恤孤之义难保无觊产之心来告同乡愿付蜀人经管该守等悯孤雏之无倚虑两狼之并驱以杜守同姓同乡存心仁厚俾弱女因依于父执而会馆经纪其遗赀俟长成择对之时举遗产以为奁赠处分尽善存没俱安抑本司更补一笔将来此女于归衣饰可尽挈以行房产非壻家可得如其生有二子应以一子为杜参将之后而以房产归之如是则康公之生依然自出若敖之鬼不至馁而矣准一切如禀立案仍候抚宪批示缴 

　　○牌示 

　　为牌示事照得为政宜辨等威新学亟明权限下凌其上是无纪纲课吏馆以首府为提调总司一切馆中吏役举由府拨派馆中委员各有攸司不相侵轶乃闻管书监印委员汤直牧一日革退差役四名并不禀商提调亦不谋诸同事似夺权踰限目无上司实难宽贷汤直牧即日撤差示警遗席以宫令其震接充本司非谓差役不应革除实因委员不当专恣凡百君子尚其鉴之勿违须牌 

　　○批罪犯习艺所龙令云藻禀 

　　查去年设立罪犯习艺所之意系本司核阅两首县留养局之报销册其间浮冒过多该局经费每年亦在千金上下意欲化无用为有用于是面嘱两县将该局贫民额数核实节出经费将咸长两县禁押锁系诸犯收所习艺兹事发端于藩署罪犯仅止于咸长经费取资于留养局而地方假借于五岳庙固与通省之习艺所渺不相关也既而归之于臬司又属之于巡警局而所中办法全与本司始意不符本司以为罪犯习艺当罚做苦工盖罪至久押长系必系积窃会匪赌痞讼棍之类此等人未收所以前管押县厅并无口食且带锁炼乃收所以后系石者悉予解脱日给两餐直与铺伙无异以致乘隙免脱者不一而足试问古人城旦鬼薪之谓何西人罚做苦工之谓何本司因该所业已改隶警局隐而未发者多矣兹该委员禀祈发款谓每年需银一千八百两而留养局节出之款不过千金是司库岁需赔银八百两也查外县皆令监犯习艺从无在司库请款者彼咸长两县之罪犯何独如是之值钱耶国计有常库储不易情理与法三者皆讲不去司库何敢出此无名之费?诸有罪之人仰自与两县筹商本司不管 

　　○批华州褚牧详 

　　此等奸所杀奸之案一详了结原无可驳然情节必须圆到此案出于正月二十六日该州牧尚穿白风毛袍褂此是何等寒天乃云本夫李玉堂夜归灯尚未熄推门进内看见奸夫奸妇光身一头睡熟云云月维孟春时当半夜该二人在行奸之后既不穿衣亦不盖被竟于灯光之下作呈身御史模样而且酣睡如死可谓不怕冷矣此等情节实令人看不过去该州刑幕为谁着明白申覆候夺缴 

　　○批渭南县廪生田纪凤等呈词 

　　薛道士一极无用之人耳然正惟无用则其为非作歹也亦必漫无范围果如该生等所呈该道士实属可恶仰渭南县刘署令集案覆訉如其勾串匪徒毁卖庙产确实不虚即将该道士押案追缴并将六姑泉房屋田产一并改归小学堂以宏造就并将遵批审断情形据实详夺切切禀发仍缴 

　　○札第二营收支委员唐令德容 

　　为札饬更造事案据该员呈赍该营自三十一年十一月十九日起至十二月底止开支各项清折前来查该折内所开多有不合现当款项支绌之时新军开办伊始营中公用之物所不可少者自不能不酌量购办本司于此项兵费颇费经营务须事事核实该员职司收支责无旁贷应需家具取足而已必求华致何从得此多金而挥斥之况三营一体彼华此朴彼奢此俭亦不足以昭观听细察折报自去年冬月十九日起至年底止除火食等项外一切备办至六百余串之多第三营则仅三百七十一串相去亦悬殊矣现已将各管带之薪水及公费宽定数目足敷应用开办之器具准于公费外支销须将各项价值数目核实开呈其为该管带自置之件不得牵混入内以后则各种器件安置妥贴除制办军械凡关系军装之物仍准作正造报外其余一概不准妄支以示限制合亟札饬札到该员刻即遵照另行分别核实开报五日内赍呈本司察核该员由本司专札委派不比从前军营账房若俯仰随人浪费浮支则该委不能辞其咎切速毋违特札 

　　○会臬司详抚部院 

　　为遵批会详核覆事案准学务处咨开光绪三十二年正月十八日奉宪台批据韩城禀前办学堂尚未尽善遵章扩充认真整顿各情形一案奉批近来各属学堂多苦于教员之难得该县一高等小学堂而聘教员四人得师诚为不少然除高建极一人专教体操而外其曹邦彦薛位高友彝三人据该县考语皆不过中学通材所余算学地理格致图画诸科究竟三人分任耶抑三人以外延聘别师耶否则诸科听其存缺耶该令概不叙及足见该令于学务一事不过率尔操觚其中纲领条目茫无所知也又据称整顿有需时日半年以后再请委员察考等语该县学堂于光绪二十九年已经开办该令自称诸生均能改良进步现在通科学曁通普通学者尚不乏人是该县学务从前已有可观乃经此番整顿之后反觉半年以内不堪见人何其言之矛盾如是耶该令前者禀办巡警敷衍塞责此次禀办学堂含糊推延窥其情形必该令数年以来于一切新政毫无布置今经屡次札催始知其事之必不容已先作一篇宽泛文字搪塞了事然又恐委员考查则底里尽露故心虚情怯以一禀为展限宽缓之计不知学务一事如其办理得法虽程度不能遽高而章程规则当时亦井然可观若不得法虽待至十年亦无进步况半年乎该令实任有年而地方新政无一举办不胜焦愤之至仰学务处迅即移会藩司切实查看该令究竟能否胜任详复核夺一面勒饬该令于奉批五日内将章程表册先行呈院查考等因到司准此本司等遵查韩城县知县王溶举办学堂新政含糊推延毫无布置且来禀中筹议一切于教育规模管理法则亦均未能心知其意措注合宜实属不谙学务应将该令即行撤任以示惩儆除另委详报外所有遵批查议缘由理合会详呈请宪台察核示遵为此具呈伏乞照详施行 

　　○详议西潼铁路办法章程二十二条 

　　局章八条 
　　捐章六条 
　　路章八条 

　　△局章八条 

　　明办法 
　　立公司 
　　聘工师 
　　设银号 
　　开学堂 
　　采煤矿 
　　习律法 
　　简员绅 

　　?明办法 

　　明办法　一陕西创修铁路其要义在自保利权开通商务期于轨路远达以为巩固西北边疆之根本兹拟遵照　奏案先修咸临五十里之铁路以作起点接修西潼三百里之铁路以作完全而其紧要办法在联络汴洛支路以达京汉其究竟效用在扩充甘陇干路以抵伊新日后归于恢张目前主于简易开宗明义之旨自应于章程内首先声明以符奏章而齐视听　一路工甫议开办首戒铺饰兹拟遵照　奏案暂以善后局为坐办之处以司局文案为兼办之员并委派议员数人以备讨论事可兼营费期撙节一切修缮薪工等费均暂毋庸筹议遇有应商要件随时聚集以便互相稽考妥议举行至于路工应需调查事宜并拟先期派委妥员分赴鄂粤湘豫等厂悉心考究逐事记录报核以收集思广益之效 

　　?立公司 

　　立公司　一芦汉京津各路开办之始均经首先　奏明设立公司盖以立官民联合之权杜外人觊觎之渐陕西现修铁路意主官民合办拟援案定名为陕西西潼铁路有限公司以期巨款易集经久远而保主权　一公司设立而后任事之员拟官商并用并饬公举正绅数人及巨啇大富以为董事令其来局会议所有劝捐集股等事均令分任筹办　一公司为路工总汇之地所有延聘工师订立合同招募匠徒督催工程及整饬银行稽核款目一切用人理财等事悉归经筦〔开办后另有公司专章〕 

　　?聘工师 

　　聘工师　一路工以勘路为要拟先聘勘路工师一人无论华洋工师总宜明定权限于工程外一切不许干预至此外需用各项工师甚伙均拟先尽华工师聘订如必不得已而延聘洋师仍以确访熟手为主不可稍有狥滥以免贻误现在川省己聘定留美卒业生陆耀庭为总工程师将来勘路既有端倪似此项路工仍非得有总工程师揽其大纲不能使耳目心思有所专属即如审量建筑之次第鉴别物料之良窳考查将作之勤惰核定诸工之限期皆须该总工师专司经理董督观成应并先期精觅实能肩任之人与订合同俾之承领留学生中能得其人最为妥善否则东西洋皆可专聘不必限定一隅现拟移会赴东留学生监督随时物色确切访明从速函知以便延聘而兴工务 

　　?设银号 

　　设银号　一大工既兴一切官捐民股宜有经收储存之地采办转运宜有拨兑提动之所局费工用宜有支发腾挪之区是铁路银行之设诚不可缓然陕省风气未开商情未洽既无如许勤妥之人以资分任复无如许厚重之本以便恢张拟先就各票庄内择两三家资本丰厚足可持久者与之订立议单书写折具作为西潼铁路兑收银款之所责成该铺董于收银兑款拨息查账各节妥派干事人切实经理确定赏罚以昭激劝铺董如系一手经理者应于路工完竣后或优奖或重酬均听该董自择要以实在妥靠得力得主不准丝毫徇情一面仍咨鄂蜀等省查钞设立官银号章程或电委员孙牧在鄂就近钞录以便将来有所依据　一绅商民人等所入股银交票庄暂存者须由票庄给票俟银行设后再认给官息外埠票亦宜如此办理　一本省会垣自宜择各号商兑收银款此外如汉则地居枢纽如沪则埔据要冲如京如津则亦有采运招集之需并须于各处选订号商各两三家以便储存拨兑俾与本省兑收银号气脉贯通藉资周转　一公款如盐价土捐义谷差余股款如官商民社皆系就各府厅州县附近收银既乏汇号可存亦鲜妥商可发拟公款均俟收有成数如在银行未设以先仍解该管总局汇齐移解股款则径由各府厅州县寄交省垣银号查验兑收以免弊混而归整一 

　　?开学堂 

　　开学堂　一陕省虽先办西潼一路而秦陇秦蜀两路西南绾毂形势亦雄将欲开拓规模断不能长此借材异地则惟有创立铁路学堂妙选英少萃聚其中延聘教师分门讲授学堂即立于现开路线之旁征诸实验得力较真收效较捷先以四五十人为一班次年再行推广添招新班〔开办后另有学堂专章〕　一学堂之立至早亦须半年现拟先在日本各省留学生内选择十人就近赴该国学堂研究路学及各项办法期以一年卒业已咨留学监督刻即访选先期举办将来本省学堂开立则此项学生可以陆续到陕既可任教授又可治工程并进兼营裨益匪浅 

　　?采煤矿 

　　采煤矿　一路轨既成倚煤为命亟应先期预备庶免临时周章陕省地气雄厚山阜盘郁产煤颇多如韩城白水邠州永寿鄠县同官所出之煤民间利用人共知之他如凤翔等处亦露矿苗迭经挖视有验以外南北深山弥望森林蕴藏必富拟逐次勘验开采以尽地利视其得煤盛者即可循新法采取不必专用土法正宜随时购置机器建设煤厂务期集事易而取物多产煤之地或官或私或赁或买均酌量情形办理另有煤矿专章　一煤质不同首在考验得法现拟派调查路工委员孙牧携带陕产各种煤块至鄂沪访求矿学专家考验煤中所含原质何如何者合用何者能以烧炼再以各路所用之煤两相比较确有把握则已开之矿可以分别拣取未开之矿可以依类搜求并一面延订矿师来陕勘办或以现办煤油矿师兼之 

　　?习律法 

　　习律法　一兴修铁路在东西列邦其公司中人类皆精于律法者故能操纵悉宜无放弃权利之事即以工程师论亦皆由学堂毕业为已习国际交涉及工程法律之人盖路工既举万绪千端无法律则规则不备权限不明人既无所凭依事必至于凌杂中国此等人材一时实难其选拟电嘱东京留学生监督选择学生二三人专习东西各国国际公法私法与地方规例及公司章程务期融会贯通得其精意学成即迅令来陕以备驱遣至本局开办伊始需材孔亟能否并选留学生数人先行送入东京法政速成科责令克期毕业之处应一并电请留学生监督酌量办理　一各国律法既选留学生肄习矣而我国商部所颁商律尤非切实研究不可闻蜀中所订铁路集股章程经商部援律议驳多条是非就其范围必至事无归宿今陕西官商非惟于商律未经讲求且多未见此书者拟即由局详请电咨到陕饬令官书局翻印若干部发给局员令其讲习并于本局所开学堂学生课程内增入此书作为正课以资讨论而宏造就 

　　?简员绅 

　　简员绅　一陕路刻不容缓经纶草昧百务需材必人人通晓工程安从得此多数必事事听命工师直是授权于人现在各省大工竞举陈迹可寻不难择善而从分门规仿亟宜多简员绅以供策遣除公司人等应先行委派外其余如勘线购机采料等事皆宜遴选其才足胜任而性又相近者先行委办于学堂未立之先藉此足资磨炼其有外省官士明于路学可资倚仗者访询得实即行咨调以收羣策羣力之功　一路工需款动用百万入其中者苟非其人即不免见利而动其无用者勿论矣其材者无论员绅首重在一廉字选人之法要在公同参考由上主持公司人等不得受人干托狥私汲引凡夸诈贪鄙自命在行浮支浪费者一概不用其究尤在明定奖罚显示劝惩要使员绅互相激励俾民间相信情谊能通而后上下一心事无不举另有员绅奖罚专章 

　　△捐章六条 

　　加盐厘 
　　收谷捐 
　　增土税 
　　广社债 
　　提差余 
　　集股分 

　　?加盐厘 

　　加盐厘　一陕省创办铁路自以筹款为最要而商民中巨利所在要以盐务为最多查花川青蒙各盐营销本省凤汉诸属者前曾拟议加征每斤以十文为率词因甘省减收八文亦遂减如其数现在路工需款至巨势非两省合筹不能集事拟仍查照前议凡陕省营销之花川青蒙各盐于前加八文外每斤再行加收二文会同　奏明征取即以续加二文专款存储作为铁路经费至潞盐营销引地前定每斤加价四文今者铁路创开核于潞盐运道颇征便利似宜援照甘盐办法一律加收二文归入铁路项下支销用昭公允所有一切征收章程应移由厘税总局查照前章详请奏咨开办 

　　?收谷捐 

　　收谷捐　一陕自庚辛灾后筹备义仓积谷议以每亩三升为额近数年来各属禀报收数多则两三万石少亦不下六七千石厯时稍久势须出易积愈久则累亦愈重今拟开办铁道于运粮救荒最称捷速应将仓捐截止而以每亩三升之额移作路捐仍由铁路局认息惟义仓取其耐久故收谷存储路捐取其饶多故以麦折算其办法各州县莫不分里每里有地若干应出麦若干悉皆有册可稽每年麦秋后按照时价折收钱文由各该邑里绅汇齐交县由县汇齐交局由局发给股票按年付息以所收三升之捐充作铁路工需以所给三升之息专作该里学费路轨交通而后民间所收麦粮价贱时则可分粜豫晋价贵时则可回济邠岐常此转运流通不致有收折色难收本色易之虑此项收款为数计亦不赀并拟责成地方官将付息一层妥切晓谕民间知有余羡可图亩捐能更踊跃农政能益讲求三升之数或能较旧增多以作铁路的款似较他项转可持久议定即由总局行知各属拟章举办并详咨备案申明收捐一定年限以舒民志而开利源 

　　?增土税 

　　增土税　一陕省罂粟日种日多深碍民食今拟以征为禁于土厘常捐之外每土一两再行酌加以供铁路经费查湖北土药章程厘金及膏捐每两几收至百文陕省现在所收共计只三十四文即再加多亦不及湖北之半惟歉岁多有而余地须留拟定每两加收十二文仍责由各厘局核实抽收一俟路工毕事此项加捐立即停止以裕工费而恤商民议定即由总局移厘税总局行知各局卡刻期一律照办庶几早一日开收便早得一日之款 

　　?广社债 

　　广社债　一陕省民智未开生计多窘铁路一事系于国民有公利之举将欲广事招徕则东西两邦社债规模亟当仿办盖股票对于公司有权利而兼有义务社债对于公司无义务而专有权利其所裨益在使补助公司力量之不足而俾民间俱能以少数之金钱投入公司增长势力增长生计其终极且能成绝大之团体以辅翼公司拟定每社?或借银一二十两或三四十两不等无论官商绅庶有愿存款生息者即由铁路公司出?认借作为债项而不作为股款利息每月以五厘起息路工之成就与否公司之丰厚与否皆与领社债?者不相干涉惟给息必须不爽定期归款必须不逾旧限立?必须察明实系中国人乃为收接其非中国人者不得预此至有于入债后复愿拔本者应听自便以免牵制板滞之苦惟须分别议明月季各期庶几给息归整经手与入债者便于勾稽藉袪蔽惑 

　　?提差余 

　　提差余　一陕省各属应收差徭除批解偿款及里局留支外每年照章应共余钱四万五千串上下截至光绪三十一年止计当存差钱一十二万一千余串差银二万四千余两为数甚巨足备工需惟其中多有有虚账而无实款者皆由里局绅士之经理失宜及地方牧令之腾挪自便应先移由善后局差徭所严切核办并行查各属令其逐一清厘禀复某邑究存实款若干明白具陈即行分别提解归入铁路项下以备支用至自光绪三十二年起之差钱应令按照章程每邑应余若干即如其附数同偿款或分四季或分两忙一并解缴善后局汇齐移交公司或即作为社债本利均归作铁路常年经费并严行各属以后兵差则禁绝浮支流差则报明实帐不准迁就含胡庶几差需核实一切应余之款弗致蓄意侵渔藉以裨补路款实为至便　一铁路兴筑而后除土司回部噶箕等差仍照例驰驿外其将军都统督抚藩臬以下各差必皆雇坐火车决不故事迟回仍行驿路所有此项车马供支等费即可提入差余以资工用计每岁如能切实节存为数亦复不少应俟届时饬令分晰具覆以便核提 

　　?集股分 

　　集股分　一开办铁路既名为官商合办自宜仿照川粤办法以集股为第一要义惟陕省风气迟开应先筹集官股以为之倡而商股民股亦宜分端举办兹将办法大旨先行揭明有如官股缺分优瘠不同差务丰俭不一拟先酌定等第分别匀派一等每年派银一千二百两二等八百两三等四百两四等二百两五等即缺如肤施差如鄠县每年亦必入股银五十两以示均平而免□望所有应摊之法届时详酌情形开单饬办有□商民□股第一以认定中国人入股为主其非中国人不得附入并不准将股票售与非中国人以符　奏案惟秦俗朴陋将来股票中必须严切申明此节以豫杜流弊所有股分每票一张定以库平银五十两为额年息四厘均限一次整交随时给票起息此项股银系专作西潼铁路经费无论如何紧急之需均不得丝毫动用　一开办股分之初宜令巨绅富户票商大贾酌量认股若干以资倡导宜刊白话报章慎选清勤绅董分投妥切劝谕商铺民户以释疑惑宜择一二认股踊跃者迅为从优给奖以耸观听宜派省垣及府州著名绅耆或学堂干事酌给川赀分赴京汉津榆游厯铁路考查情势以冀开通输纳就秦言秦此皆事之不可缓者　一集股章程各省多已讲求完善惟陕省情形与他处间有不同者应统俟立公司时定名有限二字仿立条目拟议专章另详请　奏立案　一股分之法系取则东西各邦必须入股之人皆能确明公司二字大义其事在知已于公司有应得之权利亦于公司有应尽之义务盖凡入股分而占有多数者即属股东路工之成败兴废各人胥有担任之责股票不可滥售股本不可轻拔而入股之时非第计图利息要当寓有国民团体之思庶几毅然输款举大功而无遗议　一陕省自劝办昭信股票未能取信于民以故在上偶有捐输之举下即广生疑虑今办铁路股分以定期付息为最要之着现拟所收股银除盐厘土税曁由司暂动各款不起利息外无论官款民款每股以库平银五十两为额统按蜀滇办法周年四厘行息自收银后下一月初一日起算所有入股之人无论股分多少按年各给息折一扣每年发息概以十二月为定期不稍更易其有入股未及一年者按月余闰摊计应需息银即在各票号及各属收存应解款下截留支付缘昭信仅一空纸铁路则有十万股银即有十万股银之路路一日不失息一日不空此项路工拟照商部奏定有限公司办法公司若或失利不再向入股者摊收一钱每年息银由官担保即于现议筹出加价土厘项内提银若干作为常年付息的款以坚入股官绅商民之信期于事成工举袪疑忌而收利权 

　　△路章八条 

　　勘路线 
　　估工程 
　　采物料 
　　购机器 
　　建车厂 
　　购民地 
　　察运道 
　　访电线 

　　?勘路线 

　　勘路线　一凡造车道以勘定线路为工程之始基尤以测绘地图为布线之先导查各国每修一路必测绘至三四次始定路线其详审可知陕西旧日舆图颇不合路工之用宜于工程师未到之先早为储备此间武备学生于路工虽未谙习而舆地已习专门前绘北山车道详图最为合格拟遵选派此项学生二人来局即由局添委妥员督同亲往东路先将咸宁五十里细加测量逐段绘图贴说呈送本局察验一面再择学生中心细而无习气者一二人交续派考察委员带鄂饬赴汉口铁路周厯详察其如何布线如何设轨一一访询明确逐细记录报核该学生学业已有根柢再加实验必能精益求精收事半功倍之效　一绘图以详尽为主陕省旧图颇称赅备惟每方十里于路工尚不适用查美国造路之图皆一寸一里最为精审拟饬委员谕令学生畧仿美图成法展作一方一里先将咸临距离之五十里分段详绘凡在大道及附近之处所有道路之高下弯径之丈尺以及河渠桥梁村堡镇市斜坡岐路均须标识分明一一详记不许遗漏限一月内绘就呈验至浐灞二桥为此段最大工程其两岸之广狭平陂水性之缓急涨落河底之泥沙深浅尤应留意查访务得确实情形详细开折一并送局备考 

　　?估工程 

　　估工程　一建轨工用浩繁稍一不慎浮滥至不可究诘则估工计费最为要端今修西潼铁路苦无精于工程之人非待聘定工程师到此不能将用项核实估计惟一切地价工价及物料之产自陕境者似应先行考察以备临时取资查从前广西勘估龙州铁路工料清折凡工程所需均已备载无遗拟即选派委员二三人札发康守际清原折饬令按照所开除车头机器购自外洋钢轨定用鄂厂另行核估外所有田地房墓局栈车厂以及木石薪工等项均令逐一查考明确估计价值实数详细开折呈核不许稍涉疏滥至原折内有开山凿石等费西潼一带均系坦途不须列此应并由委员体察情形酌量删减 

　　?采物料 

　　采物料　一路工所需物料铁为大宗陕西各属铁矿发见者以韩城为较着地滨大河运道亦便近来汉阳铁厂己能自制铁轨粤汉一路经业订明专用汉厂所造陕路开办之初自不能不取材于鄂然各处路工皆于鄂厂购运则亦有匮竭之虞如果察明韩铁实旺日后似仍宜招商设厂在韩城造轨并制路工所需各项之铁以期节省运费应用无穷又查山西同蒲铁路现已克期兴工晋铁出产素旺若秦晋共议合约开厂亦较之取购于鄂为便至于木料需用尤多驿路两旁森林绝少近必取诸盩厔宝鸡远则取诸甘省或可谕令木商自立工司分途购办给价认股均听其便但能力除抑勒折扣之弊则商人共信利之所在人共趋之石料专为垫道之用东路傍山一带到处皆有亦须招雇石工公平议价或整或碎随用随运总之物料以购自本地及近地为上策一则运致不难一则弊混易察一则利源自开此为采办要着然如红毛泥黄炸药之类有非近地所出者则亦不必拘执此说要以各得便利为宜 

　　?购机器 

　　购机器　一筑路工程无一不需机器下至取石挖沙亦有汽凿汽铲之类陕省距东南为远如不先为购运将来工师勘线既定一物不备徒旷时日查康守估计龙州路工开有各项机器名目价银虽于零碎数目未注大致已为明晰应再派一留心路工廉明可靠之员按照原单赴鄂豫一带就路工必需之物切实考究择要购买并分别轻重规计运道总以不误开工之日为主 

　　?建车厂 

　　建车厂　一路工告成凡停车上车人货起落之处均宜分段规画布置井然某处宜建大厂某处宜建小厂依附路线并于铁轨交通各支路察视其地商务之衰旺人物之稀稠以为区别尤应建置得法台宜分筑高低路宜分通人马装煤载水须有汽车房应预备者共几处待车之客憩息之所应如何始不拥挤此虽为路工后着惟其中委曲緐重若不先期考核仓卒为之不便于人即有碍于路拟专员先将各路车厂逐一查验分绘图式斟酌损益期于至当筑路之日便可相度兴造庶无凌乱纷扰之患 

　　?购民地 

　　购民地　一路工应需之地应俟工程师插标定线后即行购买查东南繁盛之区地价不一以近所闻惟沪宁定价最贵就中又以苏锡一段为更昂今自潼关至省城皆关中腴壤似宜分别官地民地荒熟水旱厘为数等一律按照时价持平定值庶未经开通之民不生疑贰乐与官为交易于路政可以暗销阻力所费少而所全大　一每县官地之价即作该县公股将来为举行新政之需民间以地认股愿否听其自便切不可稍有抑勒致碍招股之信用所有钱粮差徭应以路线所占折算顷亩明白除豁出示晓谕庶不致有飞洒影射之害至屯更王田虽名为官地实则数百年来民间辗转典质己同私产其营田及现开屯地多己领照缴价亦与官地不同似俱应分别私价官价照数核给以示公平而免怨讟　一民间村庄坟墓当轨道者可遶则遶万不能避应出价限迁每屋一间钱若干〔计标给价〕每坟一堆钱若干宜察明地段多寡工料良楛折衷定议其坟墓之无主者给钱若干交乡地代迁均须确定数目毋令役书舞弊折扣外国工程师往往不顾民怨横行平毁不可不妨观满洲条约且以保护日本坟墓责成中国则固视为重要应俟届时饬勘地委员妥为照护不得任听工程师随意指毁致拂民心民间亦不得借口风水无理阻挠 

　　?察运道 

　　察运道　一潼洛铁路一时未克兴办而陕路又不能坐待运道之艰人人所知今欲先行施工凡卑头车轴机器笨重之件不能陆运舍黄河别无他道查由铁路运至郑州应从荣泽下泝流而抵潼关惟闻近来河船下水尚多逆挽极少以古事征之汉唐转漕之路今不可寻况数十万觔笨重之物亦非转般之法所能挽致似宜考究川峡上滩及溪河过坝诸法或旁施铁缆或车轮转拽召募舟师询访西士俾令各尽巧思以求度险再查康熙年间陕督博霁覆奏亦称三门惟人门水势稍缓其百余下步为砥柱再下二里为卧龙滩曾用小船载粮三十石从人门纤挽而上等语是可为行船之明证特故道久废施力较艰用费较重应先行饬委明干之员前往查勘究竟能否疏通挽运之处拟议办法覆候核夺其余磅数吨数之轻尠者即可仍由郑州轮路转运以期迅速　一开工伊始所需木石为一大宗出产木之地多在南北山中道皆险峻运致亦艰查木商运木多于附近渭河之岸设厂发运将所致各木结为木筏由渭取道湾折而下大致皆在夏秋水涨之时今拟仿照办理委员先采合式之木酌拟购妥标记存俟盛涨时陆续放运其需用大石碎石西潼一路所在多有且皆弥望平原车道四达拟即专用大车载运以省劳费至将来路工告成需煤极巨应于煤盛之地开修支路与干路直接庶几筋节灵通取携利便不致有停车待煤之患 

　　?访电线 

　　访电线　一驶行轮车欲使往来能依定期彼此不相触犯则安置电线亦为交通最要之事查西安电局东路原设有电线但电杆高至二十六七尺不合铁路之用且盘绕于大道左右将来西潼铁路径取直线未必能曲以相就拟俟工程师到此勘定路线后由本局咨明电政大臣调取从前铁路电报两局交涉成案妥议安设至德律风亦铁路必需之品届时应一并添置　一查西安电局所有领班报生皆由上海选派来往川资以及常年薪膳所费实属不赀若土著报生即无此优异今修西潼铁路将来需用电生不少借才异地未免縻费拟招本省听颖子弟年在二十以下十五以上者十人取具保结愿书由本局聘定教习令在本学堂指授电学虽极精深拍报乃其余事所有应习各门英文英语年余即敷应用传报钞报三月可期有成一俟学就专备本局驱使不许往他处执业至铁路定章应设飞信员作电生领袖如电局所派领班者其程度稍高是否上顶学生即能派充抑须另在他省调取俟临时察看情形酌核办理　以上二十二条系就目前开办而言一切未尽事宜曁另须拟立专章各项应俟随时察酌情形分别详请办理合并陈明 

　　○批蓝田县民陶厨子控词 

　　汤牧如不撤差尔陶厨子决不告状伊前日撤差尔今日告状试问伊欠尔工钱二十吊尔不向主人求索亦不在府县控理专在本司衙门具呈其意何居尔主人之被撤因其专权藐上不能不整饬纪纲若欠厨子二十吊钱岂藩司能为尔代讨乎总之上行下效汤牧近于陵上是以厨子敢于犯上本司撤汤牧场牧撤尔理在则然例在则然也不准并饬 

　　○批镇安县刘令禀 

　　来禀于祝隆炽上控一案叙次清楚断制简严该令审判工夫于兹大进不胜欣悦查此案陈善禄先欠隆炽之钱又欠社会之钱铺伙县差同时向索同路前行善禄半路迟留越两日乃见尸浮水面众皆知为失足落水与陈役罗伙无干尸弟陈善祥借尸图财此本尸亲惯技差役奉票下乡向被告索钱土亦是票差惯技管押取保门房索贿亦是门丁惯技虽其情可恶而皆不足责何也下流小人唯钱是视若县令明白了当其弊不禁自绝独不解姚令腹中有许多书笔下亦复驯雅而竟如此之胡涂颠倒使天下人皆谓读书人不但无用而且格外误事此可为太息痛恨者也此案陈善祥以兄死不明报案请验祝隆炽亦遣伙罗汉文及张世烈投案具诉案虽准而未验何必管押即使管押亦只可押案内之罗汉文何必押案外之张世烈乃人已押矣票已出矣而尸弟陈善祥得钱到手具呈拦验此时原差石贵已遂得财之愿姚令亦免验尸之劳业经批准免验并取具尸亲甘结则在押之张罗二人自应立时释放而竟迟迟不放此何意也祝隆炽借钱与人不意遭此命案不但前债化为乌有而且经营棺殓打点衙门耗费无限钱财甫能销案而两伙依然管押为县尹者若故留此双豚在笠为丁差餍饫之资而隆炽果以四十金徧贿门丁李姓管监姚姓然后递保请释姚令既留此二人为衙门生财则亦不必复恤人言矣乃因外论哗然佯作根究之势而所究之书役又皆非过钱得钱之人乃竟枉革局外之书差仍不准张罗之保状彼得钱之丁役反坐视他人之被打被革被押而晏然无惊而姚令仍迷信如故若将此案打成戏剧在舞台上演唱台下之人看到此处其不痛骂红袍白鼻戴圆翅纱帽之赃官者必非人情矣迨隆炽复请熊蔡二绅讲情姚令始将张罗两伙陆续释出惜来禀未将日月叙明不知释放之日距拦验之日其天昏地暗日月无光者几何时矣语云堂前称父母门内有儿孙本司不明令此等父母官在镇安一年有余何以对吾民耶今经该令研究明确隆炽遇此案此官此丁此差除死者衣棺等费不计外前后共花银一百余两土二十两钱四五十串而丁役瓜分则以原差石贵所得者为最多业将现银票银烟土尽数追缴并请将该恶差锁系三年甚属痛快应即照准其余分银在二两以上者如数追交仍行重责其止于分不数百者责而不追办理亦皆得法至云李姚骆三丁巳随姚令回省应饬咸长两县逮案各予重责递籍管束余如所禀办理惟姚令枉革之刑书差役等应令一并复卯以昭公道禀尾声称拟办习艺所一节熊绅慨捐二百金该令与晏绅各捐五十金好义好仁深堪嘉佩仰即认真举办以袪管押之积弊显官绅之令名本司此批于姚令不啻施以觵挞免其记过罚金盖姚令究是读书人其事可怪其心无他现值学堂改章习学中文者限于钟点此后学生卒业其能读中国书至千卷以上者恐无几人则姚令之便便经笥尤可贵矣吾素服其记诵之长因稍宽其审判之短使他人胡涂颠倒若此有不详参者耶故前则痛斥之使人知昏愦之可羞后又优容之使人知读书之可贵此缴原词存本司又闻此次镇安交代姚令多交数百金该令须早日退还以全寅谊切切 

　　○批新军第二营管带王冠英禀 

　　来禀阅悉所言极是应即通饬各属严缉逃兵惩办至该旗官正当教练之时忽有外旗无名勇丁由平台翻身跌下致将该旗官压倒昏迷至今头面肿痛闻之殊深惦念仰即好自调摄勿性急出营恐风日俱能为厉该无名勇丁无故入他人营中打伤旗官各队长竟任其逃逸殊属疏纵而该旗官犹禀请万统领不必追究此固是该旗官好处然使吾营兵丁在外旗如此胡闹打伤旗官我岂能置之不问耶缴 

　　○批汉阴厅吕倅禀 

　　此所谓冤孽也凡谋杀亲夫之案起于奸者居多此则该妇廖余氏并无外遇仅因其夫廖贤高时时殴詈遂乘其赤身醉卧以滚水徧淋其身迨贤高越日因伤身死该妇亦自刎不殊经该倅取有贤高生供案情甚确借非前世冤牵何以致此然亦实由教化不兴男女均无家庭教育天下胡涂人太多是以奇怪事亦多大凡两人在一块皆胡涂皆任性必有奇祸随之所以明白人以忍事为贵也廖氏夫妇小焉者耳仍候督抚宪曁臬司陕安道批示缴 

　　○批洵阳县李令详 

　　据详已悉该令办事爽捷深堪嘉尚彭李二生既经姜副贡代为乞恩姑免斥革李梦彪前经高等学堂考取第一应准到堂肄业以示与人为善之意张鹏程如详斥革贡照存送此缴 

　　○批汉中府恩守禀 

　　人有拏住江洋大盗而以偷吃牛肉罪之者是为举其细而遗其大桂令之不中用不能结案是其本等该守因其十冬腊三个月准理五十二案中有十三案未结请记常过一次是吃牛肉之类也准如禀记过仍候抚宪曁臬司陕安道批示缴 

　　○批王典史原洛禀 

　　该典史之父向秦县丞挪借公款私相授受均属不合今既将借款还清该县丞何以不令抽还字据似此等极无谓之事屡诣本司哓聒实属惹厌即以此批立案尔父字据作为废纸可也缴 

　　○批商民晁公恕等呈词 

　　据禀已悉史革道改造门楼侵占官街预出告白尔等既属街邻何不阻之于未占之先而禀讦于落城数月以后彼之越畔固属贪横尔之濡迟亦堪怪讶其缄默于前者明明心存畏忌视为死而不僵之虫其哗控于后者明明例有可援拚为刻而不成之鹜使无粉巷罗宅一案尔等之讼亦几乎息矣论尔等言之太晚不应毁其己成惟罗道因侵占诖误而史革道即听其越轶亦属不公仰西安府督同咸长两县前赴湘子庙街查勘明确勒令将所占官街退出仍还从前旧样不准尺寸踰越天下胡涂人往往无事寻事子曰吾末如何孟子曰予不得已其此批之谓矣 

　　○批临潼县贡生戴殿璋呈词 

　　查钱粮加平学堂教习不能胜任此阖县民膏士习之所关何以仅尔戴殿璋一人具控况加耗一款化私为公取诸书吏之贪囊充作学堂之经费名正言顺意美法良教习孙瑷等禀请仍旧征收自系为兴学起见而来禀谓其借学堂以袒护蠹书有何凭据试问禀明有案化私为公之款岂能不归学堂而仍归蠹书耶至张布侯举充局绅业经李令批驳不准孙瑷等何能挟制改批李令又岂能受命如响查尔亦里局绅士必系与张布侯不和是以挟嫌牵控尔今年是否仍在里局抑已交代出局未据申叙以本司揣之恐系张布侯代尔之位将尔所用之司账刘保障屏之局外尔既恨布侯兼恨孙瑷郭忠清等不应公举布侯充当局绅遂借加耗为名作一网打尽之计计则毒而情则显然矣此禀发交临潼李令阅看查照所控各节缕晰禀复仍缴 

　　○批临潼县民季学忠呈词 

　　差役剥民固是惯技然敢于上控差役者大抵刁徒什九而良懦无什一焉去年薛含瑞等上控临潼粮差李兴等侵吞粮银经发审局提讯断令李兴退出银一百三十余两交薛含瑞具领自应按户散给方见上控为公而非为私乃诈称被窃五十金而前后具呈十三张每张需银五两是呕诸差役之口者仍吞入讼棍之腹所谓与民伸冤者果何在耶季学忠前与相比今又相噬均非安分之徒仰临潼李令传集全案人证从严讯究如薛含瑞即薛顺娃干没属实务须全数追出充作小学堂经费至去年张故令审断此案颇有议其偏谬者今观上控原告分赃不匀以狗咬狗则人言非尽无因也迅速断结具报勿稍引嫌纵恶切切词发仍缴 

　　○批咸宁县易令详 

　　此案控情不问而知其两造皆非善类惟原告因受伤而肆诬讹被告因挟嫌而肆凶殴其情罪宜判重轻今受伤者得钱七串十六串不等而殴人者于出钱养伤外两次重责管押数月亦属罚足蔽辜应准如详销案杨荣盛交保管束倘再犯法定即永远锁系此缴原词存 

　　○批临潼县李令详 

　　据详该县学务蔚兴悉由张绅秉枢杨绅樾杨绅联芳捐资提倡使然然非贤令尹开谕有方官与绅民素来相信亦不能致此也现值开通风气之际应准如详给奖以资观感而示褒崇仍候抚宪学院曁学务处批示缴 

　　○批渭南县刘令禀 

　　据禀已悉赵绅老矣轻信谣言不分真假陕西素未开智之民不达事情不说好话去年设警务局曾有极不通之劣绅以无情无理之词函致赵绅妄诬局勇赵即信以为实以函示唐会办经会办力斥其诬而罢此番致书本司心知其又为匪徒愚弄然吾辈作地方官既有人造谣即当穷其究竟故将原信发县查禁兹据禀称徧查渭南各乡并无一人造此伐树之谣然则原函所称族人言者其人若非好乱乐祸即系伤寒发狂特以狂人一言累贤令尹徧厯数十村询访百余人吾辈作官总对得住百姓百姓对官不住与吾辈无干此缴夹单存 

　　○批客民赵国钧呈词 

　　据称尔在王家巷典屋一区光绪十六年尔叔父赵守环庆知长沙府事尔往投靠将房屋家具交尔侄赵彪儿管理及去年由湘还陕则彪儿被典史马维廉逐出鹊巢鸠占尔寻维廉理论初允誊交近复串差欺压等语来词殊不近情尔离陕十有七年尔侄彪儿于何年被逐马维廉于何年霸占彪儿既受付托年非幼稚可知何以房屋被人强夺即拱手奉让嘿无一语甘心为秦之逐客被逐之后又在何处栖身尔去年何日归来何以坐待数月之久始行具控况马维廉以候补佐杂何敢凭空霸占警局最讲公理更何敢受串欺人来词但言欺压究竟如何欺尔如何压尔以情理揣之若非彪儿将房转当即系尔与马维廉早有帐债胶葛将房作抵此时穷极无赖横索房屋故该典史唤局勇弹压尔如必欲打此官司仰照指驳各节明白具覆候夺此呈不准 

　　○批岐山县赵令详 

　　书曰罪疑惟轻轻之则可纵之则不可此案鞋匠周学金于光绪二十二年秋杀死学徒范凤吉弃尸不失报经验讯供因凤吉偷窃钱土逃走追获杀毙案经解勘被驳发回竟至延宕十年之久该令到任覆讯学金乃尽反前供谓凤吉与伊女通奸登时于奸所杀毙无凭无证仅由罪犯口说即以所供情节而论凤吉以十六岁学徒二月到鞋铺学艺得金之女于七月来铺看戏凤吉与之调笑年幼无知事所时有当被得金斥骂各散夫以十六岁之幼童十七岁之幼女被父师责其无耻能不羞惧交加乃八月间又招其女到铺看戏且令其寄宿铺中若忘其一月以前曾经调笑斥骂者周学金可谓无心肝矣而此男此女不过两次见面前一次已被斥辱能无戒心何以夜半入室如薪投火如漆投胶竟有如是之容易者况女与父隔壁徒与师同床不但乘隙偷情而且切切私语直视周学金一睡如死者男尚童龄恐无此如天之色胆女犹稚齿何竟类娼妓之下流而且验彼伤痕致命之伤八不致命之伤二刀刀损骨两嗓俱断致死足矣何如是之重且多耶学金既愤恨如此之深男女理应同罪何于凤吉连斫十刀而于其女仅一骂而止如果有凭有证犹可说也乃于狱成十年以后仅凭犯人一面之词遽将惨毙十六龄幼童之人凭空释放本司决狱多矣如此平反疑狱实不能会衔具详应将此批移请臬司酌核定谳盖生者固当矜死者亦可念也缴 

　　○批泾阳县蔡令详 

　　此案缠讼七八年韩姓已阅三世邢姓亦阅两世矣来详叙述清楚判断公平应即如详拟结韩费氏倘再受唆渎控立案不行可也缴原词存 

　　○批大荔县陈令词讼册 

　　老手断案实获我心第一案善处翁壻之问第二案匪徒刘计合奸盗并行仅予枷号三月不足蔽辜应锁系铁杆石墩一年仍令将所拐王新印衣物如数赔还一年期满察看禀夺第三案亦明决可喜缴 

　　○批大荔县陈令详 

　　据详已悉此案已故吴宏才一房两售初典之于赵桐继卖之于屈德及宏才故绝两姓交争比之虞芮之田捐入句龙之社厯今三十年矣当日所以留此讼蒂者则以未曾过粮而又岁以钱二百文乞宏才族人吴定儿代为纳粮致定儿藉承粮为争产之根藉赔粮为讹钱之计官经数任案悬十余年其情节不过如斯业经断令三社首人帮定儿万钱粮归三社承纳而定儿抗不领钱迭控不已兹经该令明白详覆仰即勒传定儿到案领钱具结以后倘再诬渎重惩不贷缴原词存 

　　○批延川县陈令禀 

　　凡作禀牍少说闲话譬如该令作先进于礼乐文从山梁雌雉说起有是理乎据禀该县民人冯崇名于上已日白昼偷布被失主认明退还越日逢集又在街头窥伺廵丁盘诘扬拳即打经多人将其拥至县署竟敢殴骂官长据称若非该令躲避迅速险遭毒手犹且不用刑威仅止令人解释该民仍骂闹不休嗣乃被革生梁崇节从便门引去该令次日正要根究崇名早已横卧大堂咆哮更甚等语此等奇情险状经该令夹叙夹议己极啰唆而入手之初先从孔姓鞋铺及祥盛魁杂货铺去年失窃今年二月拏获一贼说起然后说到三月初三吾不知该令作墨卷时限于七百字如何说得完也天下胡涂蛮缠之人如冯崇名者甚多不足为奇所奇者以白昼偷布之贼被捉送官官未骂贼贼先骂官官未打贼贼先打官一奇也该令三十六计走为上计见其欲殴立即躲避若以迅速自矜者然二奇也此等狂徒无论如何猛悍究止一人该令阖署丁役至少总在十人以外加之以廵警兵何难立时揿按痛打乃犹令人劝解若自处于无理者然三奇也集场众百姓因该贼殴打巡兵共抱不平是以拥至县署该令纵不立时决打亦应交差管押乃仍听梁革生将该贼从便门引去吾不解头门二门宅门之外何处得此便门四奇也该令该贼各自酣眠一夜次早官欲寻贼贼已寻官直以县门为菜园出入自由以大堂为卧榻横陈不起以殴詈官长为日课昨骂之今再骂之以身受官刑为快活笞可也杖亦可也五奇也本案叙完又追叙其平日为赌棍为逆子末又牵出伊叔廪生冯炯屡次上控科派乡民民不敢喘官不敢惹等语究竟上控者何人科派者何项如其敢喘是如何喘法如其敢惹又是如何惹法乃于冯炯并无下文但请将冯崇名或系巨石或背铁棍而又不定年限可谓漫无收束矣此案仰延安府爱守将冯崇名及冯炯梁崇节提至府城严加讯究如陈令所禀属实即将崇明锁系巨石五年期满察看禀夺其叔冯炯如真有唆控科派情事亦即查取年貌具详斥革梁崇节如果党恶欺官亦应量加惩处陈令过于老实爱守宜随事补救随时训饬勿存客气此缴 

　　○批咸阳县杨令禀 

　　阅禀慰悉闻近来小□未痊乃犹步祷甘霖诚心有应幸而既沾既足可无催科政拙之虞俟麦秋告登当图良晤颐神静摄勿过焦劳此缴 

　　○批咸宁县职员任智理禀词 

　　筹款之事原系积小成多如果出山骡驮每年可抽钱二千串于铁路不无涓尘之助惟据称将此项经费交该职总理似乎条陈本意近于假公济私仰局员会同咸长两县推求核议其事是否可行该职是否可任据实覆候核夺 

　　○批邠州张牧世英禀 

　　昔君宰甘泉仆宰宜川幸分棠治之余晖俱是蓬山之谪籍班荆相语乔木同迁二十年来我忝屏藩君犹铜墨若论实际则李合深媿于刘蕡但采春华则家丞不如于庶子是有命也若或使之间者中丞耳熟循声心倾善政署阳城以上考拔蒋琬于下僚荐牍有光褒词无忝麦生歧而雉方乳化乃及于儿童风反火而虎渡河世安得此长者盛美皆君之自致拜恩非仆敢与闻回思清凉寺楼金明驿路雪中疏饭马上凉衫结交伊始已相勉于古人日月几何益抱惭于今我吾曹已老时局方新勉蓄嘉猷敬谢谦版增祥复 

　　○批南郑县李令体仁详 

　　代书而捐从九早伏恃符作恶之根此案代书林沛恩与牛忠孝托昆弟之交与牛冯氏以母子相认娶妻市月即将代书戳记交人代办而飘然远游遗妻李氏与干妳居忍饥啜泣上年端午愁急无聊吞烟自尽尸父李含玉报案验明无异其干妳牛冯氏于李氏生前既周给米粮死后又代营棺殓乃该代书回家突肆诬讹竟谓牛冯氏窃其千金财物牛忠孝调戏盟嫂将李氏灌毒毙命凭空虚造当日尸父尸姊所未知未言者该代书独于万里之外知之于数月以后控之险诐无良亟应斥革严办来详拟以锁系三年犹嫌轻纵应再加系两年俟五年届满禀候察夺并勒令将牛冯氏所垫棺殓钱文如数持出勿任分文短少查李氏之死由于该代书出门不留一钱数月不寄一信所致此次自投罗网未必非冤魂使之也仍候抚宪曁臬司陕安道批示缴 

　　○批石泉县陈令天锡禀 

　　据禀已悉周雅言即周戌创立忠义团名目招引匪党欺官扰民积案如鳞万众切齿准即如禀斥革拏案严办至轻亦定以锁系十年之罪至称住屋坚固安有炮位缉拏之时务宜严速勿致拒捕伤差酿成巨案为要此等无知之物坐踞一乡则如虎若缉拏到案拍案一喝骇汗俯伏实??屯狗之不若吾见多矣不足为异仍候督抚学宪曁臬司道宪批示缴 

　　○批盩厔县陈令官韶禀 

　　据禀仓廒重地紧接丁姓尹姓两民房之后墙前因易故令管仓家人赁居尹姓房屋遂在墙上凿一后门以便出入此特因管仓起见已而易令物故该家丁不复管仓即应将门封闭以昭严密乃竟因循至今听其留门自便以致耶稣教士赁居丁姓之房亦欲援尹姓之例凿一后门此不可谓教士无理也凡事须要公平尹姓后墙可以开门丁姓何不可以开门易故令之家丁可以开门教堂何不可以开门惟该处之墙不但直通仓廒抑且紧连监狱以万不可开门之地易故令听其家丁自便已极胡涂而厯任漫不经心于仓狱重地仍听其永远开门自便尤属颟顸直待教士援例来请该令始行辞谢此岂足以服外人之心耶大抵教堂无不明理凡有龃龉皆自开其隙以招之仰于奉批后立将易令家丁之眷口驱逐回籍尹姓后门即日用砖石封砌以后永远不准再开仍婉谢教堂谓尹姓之墙已封丁姓无再开之理前此留门不杜举由厯任粗疏请勿重人之过大凡与人有所争持莫妙于自已先认错此本司弭争之秘诀也该令识之此缴夹单存 

　　○批临潼县李令嘉绩禀 

　　戴殿璋所禀各节早知不实兹据缕晰禀复前来应一切无庸置议戴贡生挟私妄控着斥出里局以示薄惩此缴 

　　○批畧阳县刘令赓年禀 

　　该令近来吏干日增深加赏睐而此禀于学务亦见留心办理俱能合法则尤喜出望外也仍候督抚学宪学务处臬司陕安道批示缴 

　　○批临潼县李令嘉绩禀 

　　所禀甚是藉命唆讼之王福坤着枷号一个月满日责放张套子因其父是日揽揆而其妻定于是日归宁是以从村外挡回此与戏出所演郭暧打金枝无异而况并未相打其妻自行服毒轻生应勿庸议张套子着即释放不准与其既瞽且瘫之岳母寻衅况福坤枷押则套子亦无气可怄矣仍候抚宪曁臬司盐法道批示缴 

　　○批米脂县李令炳莲禀 

　　阅禀不胜悯恻张典史前在渭南与本司同寅前数日接其来禀自言病笃恳求赒恤阅之方深疑讶不图果入重泉也死者已矣尚有一妾三息惸惸无依而三槥并陈出山匪易贤令尹矜怜孤寡思为集腋之谋特恐井邑萧条醵金难必田令既与同学必有赙赠而肤施瘠缺岂真能刲肉饲鹰但使该令念堂属之情集得出山之费则回省以后本司当为设法此缺暂由该令兼摄俾领两季津贴亦堪小补其遗棺弱小如何资送及醵资足与不足仍随时告我为盼此缴 

　　○批临潼县李令嘉绩禀 

　　女子不幸而为妾媵分虽卑贱而性命则同譬如衣冠中人殴杀菜佣酒保未有不问抵者独家主毙妾则轻减其罪以致冥顽凶虣者任意楚挞推而至于悍姑虐媳悍妻虐婢皆得恃尊任性惨肆奇刑此事理之最不平者也此案杨刘氏为杨培林之妾有孕在身而培林辄用麻绳木器殴伤十七处其间致命者五处而左右前后肋左右前后胁左右臂膊及脊背脊膂皆重迭受伤以致胎惊血溃而死论其惨毒实无人理试问胎为何人之胎杨培林不但自毙其妾抑且自杀其子狼心虺性恨不立时打杀以彰天报而快人心究竟因何事如此痛殴若专为抛弃残饭便下此毒手尤为奇酷此案仰从重问拟勿稍轻纵现在更定刑法罪人俱不轻笞杖而一介平民敢以非刑施于家庭且于母子俱死之时视若分所应尔悍然棺殓私埋尤堪痛恶仰于提訉时先笞千板以快过屠之意然后填格录供通详禀报勿延仍候督抚宪曁臬司盐道批示缴 

　　○批东关商民禀词 

　　阅禀具见叶令官民浃洽公事认真而心地又复仁厚是以羣情依恋惜其去而愿其留视彼推之不去者其贤不肖为何如也例载官员迁调不准百姓乞留惟巡警差使与地方官不同候移请臬司及警务局酌核示遵 

　　○批华州褚牧禀 

　　凡自古以来之恒规总以仍旧为是昔方菊人先生语本司曰我为令必免行户如米肉油炭之类皆用民价购买然仅县署而己营厅勿裁也终我一任而已后任之复不复勿问也听其言极有情理余初试宜川即用此法不期屠行油行讼端迭起盖支行则城乡之屠户无不帮钱者自我免行以后行头照例收帮众皆哗然曰县官出示免行何敢复帮行头则曰一处免行他处仍支行安得不帮数月之中因此涉讼者凡十余起余始悔小惠之不足行也其实衙门不格外求索则民间由来己久本可相安无事一遇沽名讨好之人而无事者多事矣是以本司自宰宜以后不复免行但少取而已此次华州粟行头刘天爵等无端上控由西安府委员查明全系虚诬禀准销案而刘天爵二次复控以终未发价为词及经查明州署向有小米一斗面十斤系军犯及流差日用之需厯任从不发价而该行头欲借不发价三字耸上听而破行规既得从来未得之钱又直上次不直之讼果堕其术从此华州不可为矣语曰车船店脚牙无罪便当杀凡遇此等险狡之徒但当破其狡谋不必与争闲气此项米面既系向不发价而该牧因两次上控之故急欲自明请照数捐廉持出拨充该州小学堂经费意谓尔虽上控终不令尔便宜我亦不自居悭吝殊不知该牧一经出钱彼必扬扬然号于众曰因我一控遂破其悭囊数十串文我虽不得一钱亦足以自豪矣是长彼之骄而导人之控破已之财而并不生人之感也该牧捐廉之事多矣此项官价断断不可持出仰于奉批后即将刘天爵逮案枷号一个月革去行头永远不准复充至其兄劣贡刘殿魁潜匿省城舞弄刀笔仰咸长两县严拏到案递解华州押追贡照另详斥革本司判断此案系教该牧处事待人之法凡作官断不可轻易动气一动气便是上当小人之制君子必故加君子以必不可受之名使君子怄气而小人快心吾一生不上此当蚍蜉蝼蚁值得一怒耶掷笔一笑缴原词存 

　　○批咸宁县当商焦晋丰等呈词 

　　公款愿提与否本司并不相强润生隆当可靠与否本司无从得知生息各款由司发县由县发商润生隆开张以后恳分生息之款尔众商坚不肯分皆在咸宁县说话今忽请将应提之一万一千余金交与本司殊属胡涂谬妄试问本司曾对尔等说话乎各记责一百板提款之事本司不管 

　　○批张牧鹏翼禀 

　　据禀已悉此案本是小事亦是常事厘局书役岂有不作弊渔利者厘员严明则敛迹厘员长厚则无所不至矣凡委员与地方官不和亦皆此辈构之长武局书沈光辉以邠州增生充当该局书识凡二十年以秀才而屈身为吏其品行可知其意在随事诈赃亦可知此次偕局差赵福至贡生尚星云杂货铺查土诬称抽换帐簿偷漏厘金以委员定要详革功名查封店铺等语恫喝挟制而末云只要有钱便可了结当由郝佩兰说合令星云出钱二十五串拨至王公堂铺内赵福取钱二串嗣经星云侦知委员并不知情实由书差讹诈遂以厘蠹殃民等词呈控县案经李令提集被证人等质訉明确沈赵二人诈赃属实而厘员陈令当即持帖将书差一并索回次日覆讯结案陈令坚不交人以致商情不服称欲罢市复经李令开导依旧开张从此印委心中各有隔阂陈令受书差之愚又惧商民上控于是禀请提究而李令闻厘局发禀亦欲自占先着详述案情通禀请示以情节论李令之禀实陈令之禀虚然李令禀尾申叙县差经过局门为局差詈骂此乃无味之词何必阑入陈令固显存私见李令亦轻信差言以极没要紧之事而至于上渎抚辕尤为无谓向使李令一堂断结将局书局差分别革责何等爽利乃始而狥情释放不显其恩既而为德不卒反以取怨陈令本来老实不足深责以李令素称明决而亦当断不断反受其乱耶今经该直牧覆讯明确沈赵诈赃与李令原审无异此等小人无足深究况赃只二十五串早经退还仰李令将沈光辉解回邠州由张署牧查取年貌具详斥革交保管束勿使潜至长武再滋事端赵福重责百板革役保束永不准再充局差陈令失察于前又复袒庇于后咎无可辞惟对该直牧言深悔二次传讯沈赵之时不应留而不遣缘该书役跪地哀求以关系厘局颜面为词该厘员一念之仁遂致同溺浊水此可想见其愚柔之态亦可深察其悔过之诚姑免撤差以观后效至于李令初因见好继反生嫌今案巳结矣吾为两解之俱不得稍存意见土铺仍照章完厘以后倘有偷漏一经查实仍必四倍惩罚书差固自贻伊戚商民亦不得因此得意此批行长武县印委遵照并仰委员知照缴供折存 

　　○批临潼县李令嘉绩词讼册 

　　四案皆弯中有弯断法则裁弯取直第四案革差陈明于革后投教复恃教捏诬因先佃陈海水之房被革移居窥海水外出乃造一假约指一己死之王万林作中人而以远游不归之陈海水为卖主诬控海水之叔陈清擅开门锁失遗家具既经问明邻右都不知海水卖屋情事其为捏约赖业无疑应将该已革蠹役重责久枷令教士逐出教外房归陈清管业乃犹令该革差将海水找回复訉未免当断不断此缴 

　　○批郿县程令埙词讼册 

　　判词简严如判姚士鸿一案当地之孟世兴狡称士鸿先年有烟土五百两未交是以于原当稻地三十六亩内割地五亩转当与人该令驳之云如果当价未清何以始则立约押地继则当地还钱终又佃种纳租人非痴愚岂肯为此此数语可圈缴赍来四柱册发还以后免造 

　　○批杨司狱禀 

　　陕西无所谓司监也招审人犯到司尽寄两县监狱而按司狱每年领银四百七十两名为岁修实无只字报销公事岂宜如此现在改设罪犯习艺所经费一无所出此等虚糜之款似可移作实用仰本司监印吕委员查明该司狱每年进款若干此项岁修银两实得若干司书扣若干详悉禀复候夺款缓发此缴 

　　●樊山政书卷十八 

　　恩施樊增祥嘉父 

　　批临潼县禀 
　　批渭南县详 
　　批韩城县张令瑞玑词讼册 
　　批富平李令经江词讼册 
　　批朝邑县杨令淑修词讼册 
　　批咸阳县杨令调元禀 
　　批长武县李令焕墀禀 
　　批米脂县印委李赵禀 
　　批临潼县李令嘉绩禀 
　　批蒲城县曾令士刚词讼册 
　　批咸阳县杨令调元词讼册 
　　批西安府光守禀 
　　批临潼县禀 
　　批镇安县刘令林立禀 
　　批镇安县刘令禀 
　　批委员吕令禀 
　　批镇安县刘令详 
　　批长安县胡令启虞词讼册 
　　批延长县余令元章禀 
　　批榆林县李令炳麟词讼册 
　　批邠州张牧世英词讼册 
　　批淳化县龚令维佶词讼册 
　　批醴泉县周令丕绅禀 
　　批临潼县禀 
　　批榆林县禀 
　　批延安府爱守禀 
　　批石泉县陈令天锡词讼册 
　　批城固县周令词讼册 
　　批澄城县培令林详 
　　批宜君县王令词讼册 
　　批长武县李令焕墀词讼册 
　　批泾阳县蔡令宝善词讼册 
　　批泾阳县蔡令宝善禀 
　　牌示 
　　批雒南县丁令禀 
　　批汉中府恩守禀 
　　批临潼县李令嘉绩详 
　　批富平县李令经江词讼册 
　　批蒲城县曾令士刚词讼册 
　　批葭州赵牧思诚详 
　　批鄠县印委陈李会禀 
　　批新军管带王冠英禀 
　　批鄜州禀 
　　批咸长两县会禀 
　　批保安县禀 
　　批泾阳县禀 
　　批绥德州张直牧铭坤禀 
　　批醴泉县周令丕绅禀 
　　批驻鄂委员洪令寅禀 
　　批醴泉县周令丕绅禀 
　　批宜川县词讼册 
　　批商南县禀 
　　批澄城县培令林词讼册 
　　批盩厔县陈令官韶禀 
　　批靖边县王令沛棻禀 
　　批署白河县培令词讼册 
　　批咸阳县禀 
　　批岐山县赵令乃普禀 
　　批监修高等学堂涂令嘉荫禀 
　　批渭南县刘令德全详 
　　批凤翔孙守禀 
　　批华州褚牧成昌禀 
　　批宁羗州陈牧芑芬禀 
　　批扶风县谭令禀 
　　批临潼县李令嘉绩禀 
　　批山阳县陈令协华禀 
　　批商州劳牧禀 
　　批同官县禀 
　　批合阳县详 
　　批长安县详 
　　批蓝田详 

　　○批临潼县禀 

　　大凡身遭讼累谓之不幸而董道新之被控则不幸中实有大幸何也此案董道欣等以擅卖公业控其族人道新兼及道新之雇工傅祥该令讯明房为绝户董王氏遗业向由道新取租为年年上冢之用断令道新不得私卖此案遂结乃因道新上堂愚騃无知究出伊妻某氏向来庸奴其夫此则妻能事而夫不才男弱女强犹是世间常有至因厌薄本夫之故竟视雇工傅祥如其夫而直以其夫董道新为雇工前据该令面称去年课民种树傅祥掇凳高坐而令道新刨土培根道新亦甘受指撝傅祥亦毫无愧怍此则不但翻云覆雨抑且覆地翻天而道新之妻犹恐不满傅祥之意又出银二百余两为娶妻室世间怪事至斯而极兹据禀请核办前来据称傅祥原籍商州转徙渭南孤身一任漂流两处都无家族迨至临潼斗交佳运乘其夫不夫妇不妇公然奴为主而主为奴似此不平令人发指若欲人心大快惟有将该雇工所娶之妻与道新为室而将道新故妻与傅祥一同杖毙方昭公允然此等快事行之今日未免骇人听闻酌量其间姑从轻减仰于批示至日即将傅祥锁系十年仍令学作苦工期满察看禀夺至其妻乃道新之二百金所娶在傅姓为倘来之物在董姓为价买之奴此时傅祥长系此妇倘甘独处即令佣于董姓补偿前欠之银如不耐孤凄即可与傅祥断离由道新嫁卖道新之妻某氏丧良无耻应令降为妾媵不准把持家务道新愚懦无能应择董氏族中老成正派之一人随时察看代道新严加管束如再淫悍无忌禀官究治勿贷本司判断此案非必故从严核第念傅祥若不锁系仍必盘踞董家况经该令责枷则悍妇恶奴其仇道新必甚妻杀夫而奴毙主事在意中若今此牵就一时恐异日干连三命事有似刻而实宽者此案是也惟该令能知此意缴 

　　○批渭南县详 

　　据详已悉光绪十九年本司初宰渭南尔时文风甚陋惟田纪凤能作清通考卷屡取第一即于是年补廪从前人尚安静不意十余年来不但不长进抑且务词讼甚可恨也至六姑泉薛道士庸迈无能人多欺之此次田纪凤等复以不守清规具控本司本不信其言惟现在振兴学堂与其修庙宇何如建斋舍与其养道士何如招学生与其以良田作庙产何如改庙产为学费此则本司批饬覆讯之本意并非真信田纪凤亦非深恶薛道士也兹据详称该道士所管六姑泉太宁宫石佛寺三处庙产约计百亩可建小学堂两所应准照办另除硗瘠坡地二十亩俾该道士师徒二人自耗自食查二氏人才虽云不竞要是林林中之一种该道士古稀已过亦当老者安之今将百亩庙田取其肥且多者而少与以瘠且薄者七旬之人何能耕作倘竟因此饿毙学堂中人能无歉于心乎如谓僧道本应攘斥则福音堂清真寺又当如何本司一生专持公道此次田纪凤所控串匪毁业讯无其事则该廪生谊当坐诬薛礼荣断令庙产充公不敢抗违则该道士情殊可悯今由本司酌断于瘠地二十亩之外另拨六姑泉腴地十亩为该道士养老之资但可终其天年不能传之徒众俟其委蜕以后此三十亩地全归学堂田纪凤饬学注劣永不准干预学堂公事仰即遵照缴原词存 

　　○批韩城县张令瑞玑词讼册 

　　以该令之才明决二字是其固有明则未有不公公则未有不速决而速了者吾尝谓万事以仁为本而聪明人清鲠人往往近刻该令明决而能仁厚则尤可喜矣特其本原己裕阅厯少差此则初任所同然不得以为过也如第二案卜刘氏夫妇乏嗣抚卜随儿为子并定薛智之女为媳不期随儿年长习于下流屡次偷窃有案逐令归宗另以卜荆树为嗣并与薛女离婚而随儿胆敢剥荆树之衣又扬言薛女适人定当刁抢以致卜刘氏及薛智一齐控案该令将随儿笞责断令薛智将女另聘所得礼银分给随儿一半俾得小本营生美哉仁人之用心而惜乎未悉今之人格也随儿屡次犯窃作恶之基础己成观于拦路夺衣扬言抢女其由小窃而入于刀匪强盗之域盖如水之就下而鼠之升梯也薛女为其嗣父母所聘既因下流不肖被逐则不得为卜氏之子者岂得复为薛氏之壻本已两不相干而又令分给礼银则近于畏其抢亲而以利餂之矣若吾断此案岂惟不给银而已并当久押县厅使知法令之严与幽禁之苦一半年后庶几回心改过卒为好人今之民非古之民吾见以德化民者多矣莫不先自矜而后乃自悔也盖仁于愚人为矜其愚仁于善人为嘉其善仁于恶人则适足以长其恶而愚者且将慕效之善者无宁日矣该令阅厯稍深始知吾言不谬今刑部改订律例应笞不笞一律罚金如遇此册第一案吴林魁卖妻而图财段喜豹买妻而赊帐两造皆不名一钱一妻遂转移两姓若令罚金从何处罚起是笞之一法断不能免善乎杨令调元之言曰恶人所以犹有忌惮者天上有雷公地上有板子此语吾深喜之然新学家咥其笑矣久别聊以笔谈不当作批牍观也缴 

　　○批富平李令经江词讼册 

　　通阅四案如温犀照水洋剑斩丝洞烛无遗断制有法视宰长安时又进一境不胜喜慰第一案杨岳兴诳娶刘赵氏为妾鬼蜮形状虽诈仍愚此案得妾骗财已应重罚而又有去年在省欺骗资东吞掳本银之案前已如鳅漏网今乃如雉投囮譬彼野猪自行拱门未有不指动而颐朵者该令断将财礼及追往钱交清此特本分应出者耳其前吞掳鑫盛昌之款共一千数百两之多即与李成章各半认还亦应在七八百金上下该令仅断罚银五十两充小学堂经费诚可谓割肉不多何其廉矣杨岳兴着锁押县厅限三个月内交银三百两以充学费如延重比俟交清后再行取保管束永远不准领人赀本贻害财东倘再有控案十倍惩罚余俱如所拟行此缴第一案登报再查四案判词例案文章两擅其胜该令公事较多恐非亲笔秉笔之人乃今之名幕也钦佩钦佩 

　　○批朝邑县杨令淑修词讼册 

　　判断公平叙述亦复驯雅缴 

　　○批咸阳县杨令调元禀 

　　据禀己悉驮户为人驮运货物往往中途阁置甚至将客货抵押银钱本司曩在渭南曾经审判数起皆将驮户痛加惩治其风稍息此次马德元包运王麻子布疋七十八卷脚价借款逾三百金乃行至岐山因倒骡三头竟敢将布偷运陇州寄押另赊烟土赴豫省牟利仍贩糖枣回陕事经数月始经王麻子之伙郑景清喊控咸阳德元到案无可置词而糖枣银钱尽行昧匿除还脚价银五十两及陇州起还布疋外犹有大布十卷苫布十四连在岐山店内质押未能赎出是德元之久押不释实孽由自作与人无尤而其党马逢泰犹以刁控久押屡次上控若以马德元之被押为冤则真暗无天日矣今该令以布在岐山将原被移解该县就近了结应令赵令秉公断追勿稍减让务使原主不甚吃亏而奸回知所儆惧马逢泰捏词诬告仰咸长两县查拏到案枷号一月期满递籍保束此缴 

　　○批长武县李令焕墀禀 

　　禀折均悉该令长才毅力仁术仁心每办一事不惟要其成功并可行之久远前因试办纺织业经具有端倪兹据禀称善事必先利器特从巴陵原籍购买筳??寇等物并聘湘中梓匠改造纺车已于关庙设立男女工艺各一所先延女师教诸女织作自八岁以至十五者凡得四十余人每日两时先纺后织工退复令郝绅教以浅近文字办理具见苦心其男织纺所则俟男匠得人再行开办至种棉种桑均经次第经营如果二者有成则布帛之利大矣惟是男女有别乃中国圣人第一要义今之学西学者先学其男女无别何异鸠摩罗什之弟子未学其吞针盈钵而先学其御媱女乎该令设男女工艺所究以分地为宜男女嫌疑之际总须防之于未然不当治之于已然也此禀准其立案仍候督抚宪曁盐法道批示缴清折存 

　　○批米脂县印委李赵禀 

　　陕省东伙兴讼伙负东者固多东负伙者亦所时有惟在审断者之持平而巳此案冯东常伙在米脂县开设复兴昌字号已厯六十余年之久一号分为四号以七百串钱之本获利八九万串之多皆常为本父子两世经营之力去年东人冯锦城物故仅遗两寡一孤孤子吉辅年才十六堂弟云城绣城觊觎财产刁唆寡嫂将老号银钱货物一并掳归常伙不平以致控州控道控省构讼不休兹由该令等会审得实除孔前牧断分各账之外再令冯姓将铺内房地货物拨抵四千串交常为本具领永断葛藤以后铺事专归冯姓不与常姓相干所拟甚为公允应即如禀结案冯云城诬告不实盘踞省城着咸长两县查拏到案递回米脂县由李令另详斥革以后冯吉辅之铺事家事均不准云城绣城过问如敢欺骗孤寡重惩勿贷此缴 
　　再者凡作禀牍务要眉目清楚此禀开口云先年冯吉辅之故祖请常为本之故父为伙云云究竟事在何年无从知也继云开设复兴昌生意究竟是何生意无从知也继又云将货物尽行掳掠究竟是何货物无从知也末云前直牧所分各账稍有偏枯究竟孔牧分给常姓之款若干合之该令等添拨之四千串共有若干亦无从知也此等禀牍阅之令人焦闷万状赵令李令着各记大过一次彼秉笔之幕宾真对得东家住矣又批 

　　○批临潼县李令嘉绩禀 

　　所禀自系实情理财之道岂能一成不易有则征之无则减之与时消长在核其实而已所有关山一镇膏厘准如所议行仍候厘局批示缴 

　　○批蒲城县曾令士刚词讼册 

　　作者每赍到供判一册辄抵人数册盖由才力兼人如富家每举一事皆什伯于贫寒也听讼与作文同是一理不能文者尽气毕力作不满三百字能者一题数艺仍沛然有余每阅无用捐班之判册有一案三行即了者衍至十数行则自觉气充词沛非凡得意矣此岂所审之案皆无情节无意味三言两语即了乎由其本人胸中本无道理既不会说话又不能动笔官既如此幕亦似之求其叙述详明如画如话岂可得乎若贤而有文之吏当倾听时早己息气凝神驳诘时真能掐筋擢肺及断结时又复准情酌理遇事持平是每问一案具有无限精神无限心思在内故出而质于人也务将此案之层累曲折及公堂判决之苦心一一叙出以质于真知此中甘苦者所谓言不足又长言之诚有不得已于言者在也若阅者漫无分别举七十余属长短高下平奇难易种种不同之判册尽以尚属平允四字了之则吏治不必问矣吾于此事稍有阅厯故贤者皆乐与鄙人相质证虽然不能者难于尽行更易其能者亦不过空言嘉奖返衷自问惭负多矣缴 

　　○批咸阳县杨令调元词讼册 

　　通阅五案鉴空衡平而于杜宝田嫁卖孀嫂一案辨驳精允剖断严明尤深嘉佩即登秦报以志欣赏此缴 

　　○批西安府光守禀 

　　记曰有其举之莫敢废也此为有关典礼者而言若积弊之丛安能忍与终古西安候审所之设乃光绪十三年吾宰长安时事尔时贵筑黄先生陈臬于此惟恐民间冤不得伸十控九提发府审讯又恐羁押县厅受累乃与藩司商筹经费创为此举开办之始月常二三十人居所待质不数月先生升任苏藩后之来者提案较少候审无多而委员差役之薪水口食以及灯油茶水之需仍逐月开支如故二十年来虚糜不知凡几其前者不必论即如去年一年之内候审者仅三四人此三四人在所不过两三月而通年十二个月仍照每月二三十人开支岂非怪事兹经该守拟定以后提审之案其无干人证不发两县概令收所每名每日发给粥菜钱十五文似较往日核实然吾以为不必也吾作令久深知提省受累甚于在县含冤是此所本不必设若谓经厯无此津贴即穷不可耐则光绪十三年以前之经厯岂皆槁饿而死乎况为政有体不可被人拾作笑谈来禀称候审之人其口食有则开支无则节省惟员役薪工灯油等项均无可减夫厯年既无候审之人即不应留此候审之所譬如陕西富翁攒一戏班为唱戏也若生旦净丑一无所有而管班管箱敲锣打鼓之人羣聚一屋吃饭睡觉拏钱而外无所事事岂非怪异乎现在筹款万分艰难该府中学堂除现有之款外每年尚不敷银二千两尹前守屡恳本司在粮羡归公项下拨给然粮羡一款待用实繁能否如数筹拨本司亦难悬定至后任肯拨与否更难预定今既有此虚糜之款应即尽数划归学堂以为常年经费稍有不足再行由司筹拨仰于批示至日将该府候审所即日裁撤其经费截至四月底为止以后如有候审人证仍照近年办法发交两县待质所居住所有候审所发商本银若干岁得息银若干一并拨充中学堂经费应由该守造册详请立案其学堂出款尚不敷银若干亦即随详声叙以便筹拨切切此缴 

　　○批临潼县禀 

　　徐审言锁系在厅犹敢屡次代作控词实属怙恶不悛准如来禀加系三年期满如不悛改则有加无己除死方休看该讼棍知惧知悔否缴 

　　○批镇安县刘令林立禀 

　　据禀已悉该令平日作官廉明二字本司所信惟稍有粗疏之处今观此禀于丁令断结刘振仪上控一案反复研究复訉出刘玉全之子振才鬼蜮百态狡谲万端振仪一块土玉全霸之振才买之父子同谋狼狈相倚既霸而又买使人不疑其占夺之非短价而不交在已不失为便宜之至而又伪造卖约冀买一而得两妄指过证欲饰半以为全该令问得明看得透驳得倒说得出以十余年不明不白鸠占鹊巢之案丁令掀揭于前该令精研于后遂使案无遗累物无遁形玉全振才父子虽复奸贪百出其如秦庭方镜照见肝胆何哉一切如所禀拟结玉全振才仍行锁押俟所霸各地交齐再予保束至振才己出之价四百七十两断令振仪退价收地固是公道然振才如此诪张其父如彼贪霸每年三十余石之稞安享十余年所得何止数百金而今仍以四百余金归之本司深为不平复据禀称振仪力弱势孤而振才等既强且众退还之地去振仪远而与玉金父子相近若此后振仪前往收租势必争端再肇因请将振仪已失复还之地一并作价卖与该县小学堂处置必策万全尤为击节叹赏将来地价议定即将振仪应退之四百七十金由学堂扣除作为玉全父子罚锾本司向来惩治恶人每施辣手若该令以为太过或仍从前此三百串之议亦无不可本司无成见也此缴 

　　○批镇安县刘令禀 

　　夹单阅悉姚令之胡涂夫人而知之矣前批偶及交代之事者姚令自经严批以后何敢再有渎陈因长安胡令是其本州岛上司对本司言姚令多交数百金本司以胡令精明正直必无妄语故批中及之兹据缕晰条分并赍交抵清折前来查姚令并未在司署禀陈有案又未面诉屈情本司前批云云该令如果多收自应还之如未多收致书两首县作为罢论禀尾请将夹单登报无味之词照例不登缴夹单清折发两县阅看无庸缴还司房不存此案再查夹单背面写许多洋字深堪怪诧着记大过一次 

　　○批委员吕令禀 

　　据禀已悉查询尚属得实陈说亦甚近情凡在官者当先使有以自赡而后可施督责之方本司向来待人皆持此义司监一款始自干嘉年间与西安府候审所不同姑仍其旧以示体恤此缴 

　　○批镇安县刘令详 

　　此案习名声图奸尹媳习唐氏两次强逼撕破衣裤有伊堂弟习名英夫妇知证嗣因长子昌林将其妻子搬出另度辄敢殴偪昌林自缢身死经习唐氏胞弟瞽目唐华章前往理论名声与其次子昌达避匿无踪当经乡约阮大裕等从公处断将名声所有田产归习唐氏管业十年俾孤寡足以自擅十年以后再与昌达均分约据交唐华章收执习唐氏母子随习名英夫妇过度名声窥华章走后辄向原管阮大裕谢邦浩等索还约据地亩阮谢无法二次函邀唐华章前来名声父子一见即扑向揪殴以致华章忿极邀请阮谢诸人及戴东升前往殴打泄忿致将习名声习昌达一并打死快哉此举从此田业全归习唐氏母子承受为寡妇者无图奸之虑为孤儿者亦无争产之人天之报施淫人并其少子而绝之盖如彼其酷也报施贞妇举其全业而归之盖如此其厚也看语声叙死者一平人一罪人不能作一家二命论是矣惟称习唐氏于翁被殴死听从匿报虽因其弟华章喝禁及有伤颜面而事关伦纪仍应照私和律拟杖一百徒三年照例收赎等语所拟殊属非是该令前以习名声为应死罪人而后又以为事关伦纪夫名声行同狗彘灭伦丧纪翁媳名分早己开除今将华章照擅杀律拟绞候将戴东升照共殴人下手伤重者绞律亦拟绞候而余人从犯系累者犹有数人是为一禽兽而累及多人己非上天殛恶惩淫之意而于禽兽就死以后犹予以翁媳名分使贞妇不受旌而受罚殊乖天理亦戾人心习唐氏应在不议之列惟华章东升因习氏家难被罪幽囚虽秋谳不至入实而在狱深为可悯应令习唐氏供其衣食以尽手足之情且寓酬功之意本司判事专补律意所不及该令识之仍候督抚宪曁臬司潼商道批示缴 

　　○批长安县胡令启虞词讼册 

　　五案皆奇断法亦严明爽脆此王罕皆八法中之别情老境也刘文涛诳卖侄妇石钱娃指妹骗财王顺兴索逋秽骂周成悌父子周侯氏姊弟各欲门?身嗣乱宗予以笞责深悯皂隶之过于辛劳编入戏文惟愁丑脚之不敷分布第一案断令刘董氏回娘家守节而令诡卖之刘文涛出钱四十串并将串娶之赵连富财礼八十串一并归之以为养赡之资在拘墟庸腐之州县必有代连富称冤者谓其罪减于文涛而罚反较重也殊不知谋娶之始连富实御轮而归则已情同串拐及到家事露董氏矢死不从则又加以捆缚幸而该孀妇以智完贞诳令入城至傅全信家乃得见天披雾是此八十串之财礼断无归赵之理而以断归董氏为心安而理得也此缴 

　　○批延长县余令元章禀 

　　该县于四月十八日得雨而禀称于春耕大有裨益南熏洊至讶东作之方勤梅溽刚炎忽杏华之在望徧征品汇惟蟪蛄不识春秋倘涉讼庭如蝠燕互争明晦好加检点勿再真?真冥缴 

　　○批榆林县李令炳麟词讼册 

　　判断惩罚悉得其宜第二案以赌博罚款充　文庙学堂公用尤为灵敏苟得此意刑部所定免笞罚金之制每县硬派百金者不难于此等款内酌量提解何必按年摊捐哉此缴 

　　○批邠州张牧世英词讼册 

　　老手断狱无不惬心如窦买子将徐振元之牛借与妻弟张金生寻即倒毙认赔牛价十二串已交四串余竟抗交以致涉讼讯知张有钱而窦无钱窦到案而张未到案乃令赔款八千各认四串使买子传谕金生如数持出免其传案买子名下一半赔款由州牧垫发俾案早结忙后再由买子缴还此虽小事足见仁人用心一意为民息争省累诗云乐只君子民之父母微斯人其谁与归缴 

　　○批淳化县龚令维佶词讼册 

　　断案尚属允协惟该令于学堂要政屡经催督迄无只字申覆已由学务处详记大过一次吾深为该令危之缴 

　　○批醴泉县周令丕绅禀 

　　办事无一定之死法存乎其人而已往年吾在渭南所征罂粟亩税不过十之二三彼时未行新政未派偿款但为民留一分有余刖民受一分之赐今则本省百端并举京师各部征求度支所增数逾百万其不能不取给于人民土地者事与势交迫之非吾所得己也亩税一款若逐处踏勘所得诚属不赀然两年以来亩税虽倍于前而仍无竭泽焚林之叹较之他省犹为害取其轻乃近者鄠县武功一意自私惟求减少彼其意非为民也留此有余则粮赋差徭催科自易而于大局全不关心此等人吾深恨之是以派员覆查果各增地若干顷彼自令上司不信为上司者安能以诚信待之若贵县则吾所深信不疑者也据禀醴民册报不实抗不加增不得已印委齐出逐村查验有真未种烟者有种而匿报者有隐匿较多者缕晰条分使阅禀者如亲见巡行阡陌阅视烟花分别有无较量多寡时也此事半为筹款半为寓禁于征果使吾民尽除鸩毒即岁短十数万数十万之入款亦所不惜特一日种之即当一日征之耳今年各属册报当以醴泉为第一核实曷胜嘉叹禀尾声叙得雨稍迟大风损稼小民求减而该令不敢稍松吾尝谓种烟与五谷异他稼穑皆可预计分数烟则必须劙割以后方为实获设割时遇雨则浆薄而利微特利重税轻又多留有余故厯年来虽收获不齐而输将靡贰今醴泉既按亩实报该令又素所信心将来征税之时准由该令酌剂盈虚量为减让他属不得援以为例仰即知照并移委员知照仍候厘金总局批示缴 

　　○批临潼县禀 

　　据禀已悉薛含瑞及季学忠均非安分之徒其上控粮差之意全在夺粮差之利以利己而借为民除害为词为耸听邀准之计此等情态吾见多矣兹据覆质得实革差李兴吐出之一百三十七金仍由联名上控者朋分而花户不但未得此银亦并不知其事大凡作昏官者率以袒差厉民为受赇鬻狱之根源而作清官者又皆以伸民抑差为沽名讨好之门面是则甘为小人者固毫无公理而号称君子者亦未免私心凡事持平而已有何差与民之分乎夫劣差可恶则诚可恶矣而敢于上控差役之讼棍其毒尤十倍于差问其名则平民也问其事则公理也彼先自立于不败之地以打此百讼百胜之官司稍一驳诘彼即坐听讼者以袒差之名以为厯控上台之地一经得直归而号于众曰去蠹免累皆我上控之力可以勒收讼费从此声名一出狡黠之吏役反结纳之庸恶之官长亦畏惮之而良民之受其鱼肉者较贪官污吏劣丁蠹役而更甚十倍矣彼世之自命好官者特未深思耳现在吾民品格大率在中下等其于公德公理毫无体认试问众花户出钱之事何以数人出而控理赴省要盘缠候审要缴裹代书要戳费票差要草鞋钱彼受害者安坐家园一钱不出独彼数人既赔钱而又受累果何乐而为此哉此理甚明其情亦甚易见而无如今之君子一有伸民抑差沽名讨好之心遂置此等情节于不问而甘为讼棍所欺也言之可为长叹此案既经问明薛含瑞等所得之一百七十余金除在省花用姑免追交外其余薛含瑞所干没季学忠凌德林等所朋分均着一并缴出充作临潼小学堂经费至薛含瑞于在案候质之日辄敢私自回家纠约党羽将薛天来殴受重伤应于追缴吞款后将该讼棍锁系铁杆巨石五年期满察看禀夺季学忠因分赃不匀具控所控又多诬捏着枷号三个月满日责释仍取保管束薛天来分银五两既被含瑞打伤免其追缴其余拉牛各小事由该令随宜断结可也此缴原词存 

　　○批榆林县禀 

　　禀辞详明透快使人一目了然深可嘉尚此案刘仲成何荣安等以设局殃民刑偪勒完等词上控葭州方牧到司批饬榆林府转委该令查办兹据查明禀复前来其它姑不具论原控谓方牧折征葭州钱粮每京石折钱六串一百二十文本司当以各属钱粮从无折收钱文之事方牧何至荒谬若此兹阅来禀所谓折征者即榆林府之兵粮并非葭州之钱粮该粮侩故意架捏其词希图耸准深堪痛恨查该府广有仓兵粮岁征一千八百余石粮户散在各属而葭州距榆尤远花户诣郡完粮不便则托之包户于是包粮铺遂据为利薮剥削穷黎去年刘守洞悉弊端援照清涧成案俾葭州牧改收折色易银解府由府买粮填仓意美法良经本司批准有案而刘仲成等向充包户一旦无利可食遂尔捏情诬告及奉查讯之批则又蛊煽愚民谓本司不准折征殊不知就词拟批所谓该州何以改折者乃指葭州民粮而言非指榆林兵粮而言也赵牧刘守因该奸侩上控未结遂仍旧征收本色未免过于软缓今经该令质讯明确刘仲成等所控无一不虚应即仍照本司上年批定章程所有葭州应完广有仓兵粮按照市价每石折征银三两四钱由葭州牧收银解府永除包户之弊刘仲成越诬不实狡诈百端着锁系巨石五年常有尚拦阻花户勿完折色着锁系二年各俟期满分别查看禀夺何荣安同恶相济避匿不出仰即移催赵署牧严拏到案锁系三年以惩讼蠹其所敛花户钱文共有若干着勒令交案充作葭州小学堂经费此批行榆林府遵照办理转饬李署令赵署牧遵照方牧奉府札改折并无不合且在任并未折收一钱应无庸议乔喜张裕讯系事外无干亦勿庸议此缴原词存 

　　○批延安府爱守禀 

　　北山州县瘠苦举国皆知此次奉练兵处来文测绘舆图特给委员及学生川资并由督练处通饬各属勿庸支应陈令北山于役川资不继在延安官钱局借支银二百两该守批令各清各款借之延安者由该令还之延安其测绘川资用多用少自由该令报销勿相牵混此正办心应即照准至称陈令奉委入山气焰太甚此则测绘之员被人测绘其情状跃跃纸上矣大抵不学无术之委员于所过州县往往意气凭陵地方官而和平也则送便饭送夫马敷衍出城即得若遇有脾气之地主势必拌觜打架而后已然亦不可一例而论亦有和平老练之委员遇乖张悭吝之地主以致龃龉者此则官场人格不齐要在为上司者因人施教随事持平而已陈令有才具而无学养其视北山悃愊无华诸令长几几以上司自居此不问而可知者该守有表率之责先为我严切诰诫为感此缴 

　　○批石泉县陈令天锡词讼册 

　　通阅四案判词极见用心惟第二案云案已讯结未到人证免传省累此乃通套文字凡案中未到之人有可以免传者有必须补传者不可一例而论此案张翠娃幼许唐顺友为妻今皆长大而顺友贫甚其岳张德文受其内侄梁富伦唆使将翠娃另许邹姓因原媒团约以义责之退还邹聘而富伦二次刁唆又将翠娃另许闵姓嗣因邹姓不服声言抢亲再由团约调停仍令唐姓接娶而梁富伦复唆德文以纠抢民女具控是始终捏弄此事者全在梁富伦一人乃集訉之时富伦避不到案断结以后竟以免传省累四字了之试问此等混帐物事尚悯其受累耶若谓添传覆讯致全案羁留则案已断结翠娃交顺友领回尽可令三造一并回家专传梁富伦来案受责盖此人不打不押此案虽了而仍不了也昔陆春江中丞语人云作墨卷有消息知之者盖鲜吾谓问案乃真有消息亦并不难知特无如粗心省事假慈悲者何也缴 

　　○批城固县周令词讼册 

　　判断均尚公允惟杨万金杨李氏互控一案叙万金之供则曰三弟病故弟妻李氏云云叙被告杨义成之供则曰杨李氏卖田葬夫他夫弟杨万金混告叙李氏之借则曰杨万金是男人的胞弟该令判词则曰万金既欺弟妇复累中人断令万金念其兄故家贫弟媳居孀云云所谓弟媳者即其故兄之妻也此等胡涂供判实所罕见该令业经撤任姑免置议缴 

　　○批澄城县培令林详 

　　如详销案缴原词存夫以同胞姊弟而其弟王重熙又系教官竟至如此参商本无准息之理惟是人格不高素无教育不可以其为教官也而遂以正人君子之道理责之查该教官两次被控前之控者师母而兼岳母也后之控者胞姊也吾不忍言中心藏之 

　　○批宜君县王令词讼册 

　　判断也还下得去第一案云牛与约不能代人还钱第二案云挺抗为护债生佛第四案云风水何关树木风水之茔树木当不至有枯朽矣昔人论诗谓好作奇语亦是一病以后只要明白勿求奇崛为嘱此缴 

　　○批长武县李令焕墀词讼册 

　　昔袁简斋评赵瓯北大石佛歌云有意卖弄家资然亦实由腹笥便便乃能如此博丽此册第四案崔阎氏被其恶姑洪氏折磨欲死荒年逃外改嫁张岐娃为妻生有子女而洪氏因为子续娶人皆不与为婚突于五年以后岐娃夫妇移居崇信而该泼妇以奸拐控案关传质明自应断归后夫况阎氏昔在崔家系属童养是归后夫为从一而归前夫转成再醮也判词多方设难澜翻不穷亦与瓯北长歌相似稍稍费辞矣然于理于例于人情无不推求至当夫岂俗吏所能耶应登秦报以志欣赏其余五案亦极允协缴 

　　○批泾阳县蔡令宝善词讼册 

　　断固允协词尤雅令文章粉泽吏治增晖作官须读书人正在此等处标其儁异缴第一案登报 

　　○批泾阳县蔡令宝善禀 

　　单禀确有见地近日者内而改轻刑律外而考察宪法来牍所谓风潮鼓荡难缓须臾亦属理有固然而势所必至鄙意非不主变法也惟凡事须循序渐进为政亦因时因地而各制其宜未有不问士民之品第何如而遽以西法概中人且以一成不易之法概施于二十一行省万有不齐之人者必欲行之必在教育普及民智大开以后盖必士民中多有明是非识道理之人然后天下有议员有议员而后可以开议院上下议院皆得其人然后宪法乃立迨至人格日臻完粹则刑罚不求轻而自轻来牍谓改轻刑法为立宪之本源曾亦思刑法者上以是施诸民者也宪法者君与民共之者也今之民若马贼若会匪若枭匪若讼棍若土豪几于充塞天下而欲并五等之刑一切免之且即以是为立宪之基础则是　朝廷与乱人共治天下不惟黄帝尧舜以来之中国无此政法即欧美诸邦亦岂有此宪法哉不揣其本而齐其末此可为痛哭长叹者也贤者出宰数月裁判数十百案矣试问不用笞杖能结案否两造立谈能吐实否处处设乡官人才足用否事事与民同之能事事如我意又如人意否吾有以知其必不能也今之新学大抵聪明者多彼岂不知现在之人格万不足以语此而姑且先伸民权以为快用是益扩其议论自由之势力而阴遂其劫持官吏冒上亡等之私心何尝取天下人格而秤量之哉吾非不以宪法为是特以时未至而强为之犹饭未熟而加餐必为脏腑之患兵未练而浪战必贻军国之灾此吾所以学堂工艺巡警路矿以及常备新军无一不实力举行而法政独从其后也惟课吏馆本有法政一科来牍谓延请精通法政之教员来秦讲授乃应有尽有之义俟禀商抚宪再夺此缴 

　　○牌示 

　　照得同寅协恭自尧以来垂为明训凡候补人员奉委出差最忌是已非人意气用事此次考查各属学务学员四出皆由本两司选择而使因邠干二州委员有佐无正不足以昭郑重爰饬许令树声先至学务处讲习建筑管理教育诸法然后赴邠干考查一切乃近来考询该员在善后局当差居心近刻不协寅僚若赴邠干必致处处龃龉许树声应撤去考查差使亦勿庸再赴学务处讲习姑留善后局差以观后效本司忝居此席再以老塾师自命不及者勉之太过者抑之今早为该员痛下一针或可及时收束若必俟其专恣显著众论不容致本司不得已而撤参则大非范围曲成之本意矣其邠干查学一差以王令梦松代之除移学务处善后局外合先牌示勿违须牌 

　　○批雒南县丁令禀 

　　下流之人难以德化王福娃即周老六向从刀匪牛万里到处游荡前年牛万里获案正法福娃未加锁锢仅予递籍未尝不冀其知恩悔过卒为良民乃甫递旋来仍以偷窃为事以致受害者不一而足此等匪类偷窃不已势必强劫独窃不已势必伙劫甚至拒伤事主杀人越货皆所优为来禀拟以锁系十年正所以保全该匪性命而亦乂安无数良民真仁人之用心也准如所拟行仍候督抚宪曁臬司潼商道批示缴 

　　○批汉中府恩守禀 

　　提官款以充奖赏与商人分红利不同获利少者或一成或二成可以酌给如获利一千酌提一百虽曰一成究属为数无多若数逾万金而欲援兴安一成半之例以一千五百金与铺伙酬劳本司为　国家筦库实无此胆量掷公款以悦众心应仍照半成之数给奖若该守以为不足酬劳则捐廉散放本司不汝禁也至谢令本应回籍守制之人留陕当差巳属破例再求给奖本司不能如此不公试问一官钱局办理有效便以为莫大奇功彼循能之吏为百姓造福无穷者又当如何此禀大不晓事缴 

　　○批临潼县李令嘉绩详 

　　王新兰如此可恶案虽寝息该讼棍必须拏案严惩以昭公道仰即签差迅拘王新兰到案或枷责或锁系或罚锾由该令另禀候夺此缴原词存 

　　○批富平县李令经江词讼册 

　　四案皆有情趣判断公平叙述雅饬惟第一案于莠民田生辉失之过厚耳缴 

　　○批蒲城县曾令士刚词讼册 

　　每判一案皆具有苦心物理人情折衷至当的未易才缴 

　　○批葭州赵牧思诚详 

　　据详已悉姑准销案魏占阙诬告越诉拖累多人岂能薄责即了况该刁徒并无尺寸之地平空讹赖白云山道人因此一讹而道人十六垧香火地平分一半与学堂为业是被诬被讹者坐失八垧之地而诬入讹人者仅仅打手掌数击该署牧犹自谓两造悦服可谓胡涂颠倒查该令供事出身底子本来不甚稳当是以惧怕刁民希图苟免上控然畏刁民不畏本司耶魏占阙着管押州厅勒令罚银十六两以作刑部饭费径解臬司查收现在刑部新章改笞杖为罚金而新章之内更有新章勿论罚款有无亦无论缺之大小讼之繁简每属各认解百金以为部饭部中则吃饱饭矣刁民则免笞挞矣而所谓罚二两罚四两者毫无着落仍归地方官摊赔是民有罪而无罚官无辜而反受罚也今由本司定一新章凡有上控不实者量其情节之轻重大小与被告受累之浅深勒令罚锾自赎免其反坐即以此项罚款随多随少解充刑部饭费葢寻常案件两造皆贫者居多愚贱之民视笞责如按摩视钱财如性命有愿挨千板而不出一钱者而越诉诬告之刁民则大半有力者也酌量罚金轻而易举若不受罚即照例反坐即以葭州刁徒魏占阙为罚金之初哉首基可也此批通饬各属一体知照缴原词存 

　　○批鄠县印委陈李会禀 

　　鄠县产土之区向无土行以致商贩不通厘收短绌兹经该印委查明积弊劝设专行从此鄠厘可望渐有起色而李令不惟厘务尽心且兼充该县小学堂算学教员诲人不倦深堪嘉尚李令着留差半年以示鼓励且冀学务厘务两有裨益此缴 

　　○批新军管带王冠英禀 

　　空仁已故其徒隆池如此不堪应饬长安县查明如果不守清规即行驱逐另举妥僧住庙勿稍徇庇切切 

　　○批鄜州禀 

　　中国人格不高谋生之术不一而逃荒即谋生之一术也楚豫之民往往麕聚百数十人老幼男妇过府斗?马州其在大邑通都犹以善言求乞若单门独户则恃众讹索者多矣前年本司曾有通饬凡入境首站遇有此等逃荒人民一概不准放入陕境兹据该州来禀河南灾民李如凤等逃至鄜州已由该署牧资遣回籍究竟该流民等从何处入境迄未询明申报北山荒瘠何堪此辈骚扰来禀又云由洛川前进究竟从何处出境亦未声明均属疏漏此事总须堵截于入境之初候即申明前案通饬沿边各牧令加意拦截勿许纵令流民入境以靖闾阎仍候抚宪曁臬司盐法道批示缴 

　　○批咸长两县会禀 

　　据禀已悉每办一事其欲假公济私者多矣任智理昏冥已极应无庸议缴 

　　○批保安县禀 

　　该县人文不竞筹款尤艰有此规模已属良工心苦嘉叹久之缴 

　　○批泾阳县禀 

　　匪徒撞骗出于子衿实堪痛恨张清荣着锁递白河原籍由培署令查取年貌具详斥革仍将该棍徒锁系巨石五年以惩学蠹余俱如禀办理缴 

　　○批绥德州张直牧铭坤禀 

　　据禀己悉陶某妄言本司本不相信该直牧亦不必懊恼也昨姜丞亦有禀函深悔荐人不当以后誓不再作曹邱矣缴 

　　○批醴泉县周令丕绅禀 

　　举办警务省会犹难而况各县来禀及城图阅悉所言无一字粉饰小用小效信而有征吾于各属禀报学务警务者必取其惬心贵当乃复手自批答且登报以资则效此禀可以为法矣若由城及乡驯至村相望而里相属固未易言不能不望于贤者矣仍候抚宪曁盐法道臬司警务总局批示缴 

　　○批驻鄂委员洪令寅禀 

　　该令每办一事必精细周妥能得鄙人言外之意此才真不易也单禀登报缴 

　　○批醴泉县周令丕绅禀 

　　天下办事之难莫难于筹款学务警务为各属必办之要政而皆无现成之的款该令到任后业经酌抽皮用以助学费并拟于棉花粮石项下一律抽取用钱此禀因花市已过展俟秋期而于城乡斗用考察致密损益平均留牙侩之有余而责以包收包缴查粮店之账据而泯其畸重畸轻酌三年之通以制其用是王制之遗也合五都之市而剂其平是周官之法也谁谓作宰不必读书哉通计每年所入斗行一款实得钱九百八十串整以五百十九串提作警务经费其余概归学堂醴民何修而得此快活条贯也准一切如禀立案仍候抚学宪曁学务处批示缴 

　　○批宜川县词讼册 

　　册报十一案均秉公立结妥贴不颇可嘉也缴 

　　○批商南县禀 

　　近来新政筹款无不取资于民各属禀报到司凡近苛近琐近扰以及利少害多可蹔而不可久者皆随时批驳以恤民艰去年冬该县开办警务议在普峪河抽取船捐每船纳钱八十文下水之有货者抽上水之回空者免取之有道办法无苛业经批准在案而金公银朱显春等辄以移害殃民等词来司越欣大凡公众出钱而一二人出头具控必系讼棍藉讼敛钱若不批县查复不足服其心而关其口兹据缕晰禀复前来金朱两人并无船只亦非行首竟敢蛊惑各船户每船敛钱四百包打免抽警费官司实属贪狡已极准如来禀即饬咸长两县将金公银朱显春严拏到案锁递商南县究明共敛讼费若干押令吐出全数拨充廵警经费仍各枷号三个月在河干示众期满取保管束永不准冒充揽头盖龙驹寨荆紫关一带揽头之恶本司身为过客时早知之矣至下水货船每只取钱八十文半年以来共得若干未据禀报凡此等事本系不得已而为若满年船户所纳多于满年巡警之费即可酌量减收以示体恤而警务尤须处处核实勿得一钱滥用致滋借口仰将该县警务入款出款据实禀报以凭核夺总之刁民诬控到司本司无不为地方官作主而为地方官者亦须自已立得脚住则合之双美矣切切此缴原词存 

　　○批澄城县培令林词讼册 

　　判断皆简洁了当斯为老手斯为好手缴 

　　○批盩厔县陈令官韶禀 

　　禀及夹单均悉潘观察在盩厔厘局因贫病交加骤萌短见孀孤嬛孑情实可怜昨见哑柏司事李某致张观察书已知之矣单禀内称厘金公款约亏五六千金私债四千余两其挪垫同官磁窑者约九千金上下此则潘道自贻伊戚可为长叹者也查同官向有窑户就地取上仅能烧麄黄椀楪今督宪任陕抚时欲为秦民开辟利源在景德镇调取磁工购买釉料至秦烧造而土质不良烧辄不成成亦旋毁迨上年正月督宪去任时谓本司曰磁窑所耗几何吾对曰约八千余金督宪曰为民兴利掷款如许而不能成则心力已尽可以已矣吾即饬矿局提调散工息火时潘道新为矿局总办来问何以停工且云此事为吉帅剙办吉帅甫行而即停吾不忍为余告以系督宪之命潘曰吾胡不闻余知其人不可理谕乃曰吾为筦库之吏如糜帑何潘曰只求发二千金如再不成停工可也自二月至五月连烧八窑计磁胚万余件成者才六百余件耳适督宪移莅陕甘由秦赴陇潘知盩厔土厘私款甚丰乃请于督宪欲得此差即以盩厘之差囊作同窑之资本督宪怜其诚言于抚宪而许之而盩厘须八月接替潘于是挪债三千余金赴同官督造磁器先是潘肺经受病已深鼻不知香膻言有词无音比至同官时方盛署日与磁工同甘苦食于日中宿于陶穴?复居尝坐窑门候火竟为阴湿暑毒所中牵动肺疾发为鼻痈及盩厘接替届期而鼻准烂矣潘以九月回省冀病愈赴院禀辞而肿溃日甚张毓两观察皆见之秽气逼人不堪对语吾心悯其以善人而婴恶疾不见抚宪不得到差盩厘无所沾润则同窑无可挹注乃属两观察传语令其不辞而行及到差日防弊而不知所以防曰算钱而不知所以算自以恶疾毁形日惟独处内不见妻子外不见商人家丁六人无弊不作以致厘收税减兼之窑匠明欺月以公款数百金付磁窑自冬徂春未以丝毫解省以致抚宪饬局催提始于二月二十二日勉将去冬厘银三千八百余两解局由于潘道到差以后磁窑亏累已深所收土厘无公无私悉付同官一炬及三月初六三月十四四月初五三次按期批解银八千余两以敷比较皆由商人挪垫而来闰四月后新债难挪旧债日逼潘道公私交迫而又全鼻溃烂无复面目见人遂有今日仰药之事吁可悲已夫知其不可而为之指天下大计言区区一磁窑明知其无成而甘以身殉何其愚耶昨见李某信即禀商抚宪委厘金总局文案童令赴盩会同该令清查账目收拾败局来禀所言该道身后可悯之状俟禀商抚宪再夺仍候督抚宪曁厘金总局批示缴 

　　○批靖边县王令沛棻禀 

　　曹刿曰小惠未徧民弗服也此为诸侯言耳若今日百里之宰行一分惠则民受一分之益省一文钱则民受一钱之赐古人云勿以善小而不为此之谓矣据禀该县各前任因公出署概由里总支应里总一年一易黠桀者强派肥私愚懦者倾家应役官之所得者少而民之受累者多该令廉得其情恻然动念立将里总陋规裁革所有下乡夫马口食自行预备贤哉令尹捐廉者少而饮惠者多矣应准永远立案以后勿论实缺署事凡因公下乡者均不得取之里总里总亦不得派之花户若十年皆善人则胜残可望矣犹忆李直牧素吾陕循吏也牧商州十余年从不取民一钱会赴引离任署事某牧亦关中能手初下车有相验之案其家丁责乡约具食乡约辞丁曰吾主人为民劳苦忍令枵腹而归乎约不得己敛钱于众众哗然曰李公相验从不出一钱汝殆指官肥已耳约既无以应官复不得白于民遂赴水死吾至今伤之因览来牍略志其事于此靖边之前任往矣将来继该令之后者尚其鉴于商州之事乎仍候抚宪曁延榆绥道批示缴 

　　○批署白河县培令词讼册 

　　断案以明爽为主该令初任即得此诀足见天分高用心细也缴 

　　○批咸阳县禀 

　　禀及夹单均悉此案客民袁平义因吴三来在河滩割草始而阻挡继而追赶以致三来沿岸狂奔失足跌入涝河身死案经相验实系溺毙并无微伤尸亲俱俯首无词而韩囚牢王村村以长安鄠县之刁民横相干涉辄敢聚众数百鼓煽本村张新娃等拦舆恫喝欲将袁平义当堂正法该令理谕不听竟敢喝令乱民殴官幸乡地以死相拚尸亲叩头哀告该令始脱毒手然已撕破衣衿打烂行车?宪随从丁役靡不受伤如此狂顽深堪发指仰新任咸阳县黄令将袁平义讯取确供照案办案其随同门?身案侮官之张新娃等勒拏到案尽法惩处一面由司札饬长鄠两县勒限五日将韩囚牢王村村等分别锁拏到案押发咸阳交黄令严加讯究重则立毙杖下轻亦永远监禁刑乱用重勿稍姑息现当新政繁兴此等蠢如羊豕凶若狼貙之徒动辙聚众辱官不折其萌后将噬脐悔何有极该令临乱不挠始终镇定信非老手不能除即日分别札行拏办外仰即知照缴夹单存 

　　○批岐山县赵令乃普禀 

　　昔人论人才以更事多者为最良以身经其事则一切利害难易皆洞彻于心而可以折衷于至当此天资学问阅厯三者所以相须而成也该令精强老练洞达民情熟于吏事故所为鲜有差忒而所言动中肯綮此次铁路筹捐移义仓之每亩三升以裨路政拟之文法则为承上接下按之事实则又举重若轻盖有仓捐在前则其事顺而易举又有利息在后益使民信而不疑惟义仓之按亩三升乃系通饬之文亦是约计之数各属情形不一办法不同其随时随地量为变通者不知凡几矣今之路款应照各属仓捐成案酌量施行来禀所请变通之法妥贴易施应一切照准立案总之取民之法照仓捐而收银解银之法照偿款均不得多取一钱仰即遵照缴 

　　○批监修高等学堂涂令嘉荫禀 

　　该令朴实廉勤曩修石泉水牮已露豹斑省城高等学堂于壬寅岁刱修用银三万有奇诸未合格自上年来屡有改作深知该令长于监造委寄特殷兹据禀报落成前来除提调仇令去秋添建洋式讲堂三座外其添修改修各工共计七十三处大小房舍二百五十二间查近来学务蔚兴凡办学堂者未遑教育先谋建筑各省营造之赀多者数十万少亦十数万吾陕学堂规制不亚东南此次添改诸工就前筑之堂基仿东洋之图式厯时半年之久聚工成阵积料如山官绅十许人常用监视及其成也仅用银一万八千三百两有奇试以半年来官绅丁役火食核之米面钱纔一百四十余千蔬肉钱共六十千三百文而赏工匠之酒肉并在其内节省至此皆由该令一身艰苦卓绝是以人皆化之而工与费无一不实嘉叹之余益深感佩俟由学务公所照例委员验收本司仍亲往察视以昭郑重仰候抚宪曁学务公所批示缴册五本存 

　　○批渭南县刘令德全详 

　　据详已悉聚顺成开设银垆剥民肥己经李应凯等告发由该令持平剖断而聚顺成仍敢两次上控兹经覆讯详结前来应如所拟新筹偿款不得毫忽加增其聚顺成浮收之五百余金勒令缴出充作学堂经费惟此等胆大嗜利之徒岂可复充银匠贻害闾阎应将官银匠成聚革去卯名招商另充以惩前失而毖后患成聚押追吞款不缴不释此缴原词存 

　　○批凤翔孙守禀 

　　学堂款项不易监修人人所能据称赵县丞监修学堂在任不支薪水今离任过班请仍留监修差使月给薪水三十金本司深觉可惜仰候尹守到任察看此工何时可竟赵述模是否必不可少之人另禀候夺此缴 

　　○批华州褚牧成昌禀 

　　古人拔茶植桑人犹贤之今该牧欲以蚕桑易罂粟其用意胜古人多矣去年属该牧选雇浙中工匠来陕教民种桑养蚕之法曾不逾朞已着成效赍呈本年所收丝斤净白有光质复柔细直与湖丝无异深为嘉悦利从地出事在人为不得其人则货弃于地得人则收效无穷凡事皆然蚕桑特一端耳仰候通饬各属各就物土之宜认真举办其种桑养蚕则一以华州为法此缴 

　　○批宁羗州陈牧芑芬禀 

　　该牧甫经到任即将前任拏获著名匪犯丁德明纵逃实属异常荒谬且于禀内将丁德明称为赌犯以开脱其种种罪恶为已身避重就轻之地该牧昔任白水仅止数月何于不肖州县巧滑脱卸之积习染得如此之深阅禀不胜愤怒在前任王令率请杖毙诚属荒唐然该犯之为害闾阎则固确凿有据其罪减于丁德明之周兴荣等四匪俱已奉批锁系十年而转令锭子会之首恶贿差逃死该牧清夜自思于情于法下得去否此案着勒限一个月将丁德明缉获重办限满不获定即撤任详参决不姑容并着先将看役高曰寿锁解来省听候本司亲提研讯该牧幸补一缺而昏庸油滑胡涂如此可谓自暴自弃撤与不撤参与不参全在丁德明获与不获凛之此缴 

　　○批扶风县谭令禀 

　　所禀甚是前者岐山赵令禀请变通办理以每粮一斗出仓斗麦三升为额若按亩核计则一亩仅出数合耳较之仓捐已十减七八而较之蜀中拔谷之法尤为轻减本司皆批准照行良以此事输麦多则利息亦多可使各里多设学堂输麦少则目前省力民易于交纳官易于征收轻重多寡总归于利民本司毫无成见于其间总之得息兴学大利也铁路有成亦大利也两俱有益事在必行本司于陕中民情深知底蕴从无轻举妄动之事若以为可行则必几经筹度审慎而后见诸施行虽有万牛之力亦不能回吾意而败吾事世有一种老猾之吏专以不办事为得计每有饬办之件辄多设疑难以阻之此等手段若施之于本司则是自讨参撤决不能贷总之不办铁路则义仓仍须纳捐今移仓捐作路捐而且变无息为有息实属轻而易举今又益加体恤较仓捐而核减之万无办不到之理如再有言办不动者必系老猾之吏明作讨好沽名之计暗寓阻挠路政之心本司深恨之亦必有以惩处之该令办事结实吾所深信迥与猾吏不同惟岐扶唇齿岐三升而扶二升殊欠划一应仍以三升为额仰即遵照缴 

　　○批临潼县李令嘉绩禀 

　　如禀先将郭三丁重责锁系如周七子儿因伤而死则须照例拟办如其不死即将三丁锁系三年可也惟周焕文抗还垫粮反敢纠匪行凶除管押勒追欠款外所有七子儿医药钱文一概责令该民持出如违严比盖七子儿得生则焕文亦可免死性命相连不容悭吝也仍候抚宪曁臬司盐法道批示缴 

　　○批山阳县陈令协华禀 

　　阅禀深为悯恻据称该县自闰四月下旬雨多水涨至五月八日大雨顷盆河水斗发冲破东关石堤漫入城内旋据卜吉沟等二十九村先后报灾前来经该令逐一履勘灾情轻重不一而以漫川关等五村为最重计共冲坏房屋百数十间淹毙男女四口其距县较远之竹林关等处河水阻隔尚不知是否成灾等语通计贫无食用之民约共五百余户准如所请在于买谷备荒之本利银二千三百余两项下先提拨银一千两分别极贫次贫核实散放一面由司飞饬商州劳牧就近委员会县履勘尽心赈抚其水冲沙压地亩务令赶紧挑治翻犁补栽秋稼极贫者量给籽种其县东卜吉河堤关系紧要亟应督饬城绅就地筹款刻日修复该令素具悲悯之心目覩流离之状必能妥为安集徧泽哀鸿仍将办理赈抚情形随时飞报以慰悬系缴 

　　○批商州劳牧禀 

　　据禀已悉前据山阳禀报水灾前来己逆虑该州不无水患今果据报该州东南德化南秦等五里田庐均因山水骤发冲决堤堰共计被淹者三百余户共倒草瓦房九间共伤水旱地十顷余亩幸无淹毙人口牲畜情事业经该牧立时驰勘分别灾情轻重其轻者垫给钱文俾得实时修复较重者另议蠲缓办堙至为妥速准如所请在于旧存赈余一千一百金之内酌量提银若干两核实散放以恤灾黎其距州较远已报未勘之苦竹园柿子园二处灾象若何现在必已查勘清楚仰即据实续报一体抚恤切速勿解缴 

　　○批同官县禀 

　　阅禀不胜叹息潘故道承办同官磁窑用王宪章为委员柏祥龙等为司事所有工匠者矿务局前年募自江西者昔在省城西岳庙烧造磁器各工匠饩禀多者每日六百文本司即嫌其过费前后耗掷官本将近万金而至今矿局并无磁器是以本司遵督帅面谕决意停止而该故道必欲自行接办将工匠采?由料一切揽收在同官开窑生理专就工资一款而论各窑匠前在矿局每日得钱六百者该故道加至每日三吊六百文是每人每月需薪工钱一百零八串终年须一万数千串钱始能养工匠十人实属非常怪诞而所烧椀楪苦窳不良该司事禀称自去年六月开办工料不合销路不畅本利互较不及十分之一自系实情王巡检受潘道重托平时朦混渔利及事败停工竟以一逃了事实堪痛恨现在各窑匠皆丰衣足食娶妻姘妓而犹借口工价未清盘踞同官游闲无赖前月竟有江西椀匠三人联名请开同官宜君一带金银铜矿是又欲以欺潘道之故智欺我矿务总局可谓不自量矣潘道明知其事不可收拾而敢于自欺欺人抑且上欺督宪于一年之久陶器数万件之中择得碗楪百余件捆载兰州禀称该窑如何得利而终以资本不继现将停歇为言督宪不知其意在告帮饬幕府答书称其磁器声色俱佳勿得功亏一篑潘道此时盩厔土局同官磁窑与其人之面鼻无一不腐败到极处而得此奖勉之信愈觉无以对人遂仰药而殉此胡涂之下场而欺人之显报也潘道已矣惟同官败局既据该司事禀请卢令转禀前来该窑共耗去潘故道公私款项万金上下究竟出货若干卖钱若干存货若干不敷外债若干何以不及一年所费如此之多亟应彻底清查以昭核实候札委屈令寿昌前赴同官会同卢令秉钧调齐该窑山?长簿眼同该司事等逐款清厘据实禀复以凭核夺廵检王宪章事败脱逃情殊可恶应即札饬该原籍地方官将该逃员传案递解来陕以凭质究仰即知照此缴 

　　○批合阳县详 

　　高彦定刁狡已极此案该署令断制有方而该刁民仍敢一再上控实属害马之尤应逮案重责百板仍照新例罚银十两解充刑部饭费不缴即押俟缴乃释此缴原词存 

　　○批长安县详 

　　凡讼案屡控不结者皆问官是非不明因牵就而转滋讼蔓此案李郁芳系李永茂兄子永茂生前乏嗣并未以侄承祧及其死也郁芳亦未经营丧葬则其叔侄之情淡漠可知永茂之妻李刘氏仅遗二女因其姨侄乌兆翥为媒以长女赘王文元为壻郁芳涎业不得控兆翥以泄其忿此是小人惯技问此案者但当听李刘氏择爱承祧不必敷衍郁芳启狼心而滋雀角乃刘氏已立族孙金喜为嗣而问官复分别其间以金喜为爱孙而以郁芳之侄为应孙爱孙应孙不知出何典记如此不通之捐班知县直堪打煞自有此断李刘氏因讼嫌而不甘输与郁芳郁芳挟官断而必欲门?身嗣永茂是此案之屡控不一控皆问官胡令一人阶之厉也今由本司断定永茂身故乏嗣其妻李刘氏爱继何人即继何人惟不许异姓乱宗李郁芳照争继不继之例永远不准干预李刘氏家事倘再假其母李马氏之名出头妄控即仰该县将该民人逮案重责久押以正其贪业欺孀逞刁健讼之罪李鸿卿应孙之名实长安县案牍之丑着即日删除为该令击鼓解秽胡令着记大过一次永远不准在首县发审仰即迅饬两造遵照缴原词存 

　　○批蓝田详 

　　该县民人冯克智屡次聚众闹粮自吾为首县时即耳熟其名厯任粮道无不痛恨之而皆不敢痛惩之此其故可思矣该刁民每闹事一次必在谳局吃官司数月讼毕必发财数百金以此致富前年复敢恃老逞刁干预蓝田义仓事务经本司批饬锁系作孽骗财至七十余岁贼心不改卒致病死押所可谓天报看役医生既讯无凌虐误治各情应无庸议缴 

　　●樊山政书卷十九 

　　恩施樊增祥嘉父 

　　批岐山县赵令乃普禀 
　　批长武县李令禀 
　　批韩城县张令瑞玑禀 
　　批韩城县词讼册 
　　批澄城县培令林详 
　　批咸长两县印委会禀 
　　批麟游县魏令立禀 
　　批王令景峩禀 
　　批神木县张令世恩禀 
　　批韩城县张令瑞玑禀 
　　批钱商公禀 
　　批畧阳县刘令赓年词讼册 
　　批铁路局徐兆骥等会禀 
　　批渭南县印委会禀 
　　批铁路局徐令等禀 
　　批南郑县李令词讼册 
　　批洵阳县禀 
　　批南郑县详 
　　批洛川县孙令奉先禀 
　　批榆林府禀 
　　批屈令寿昌禀 
　　批洋县朱令组绶禀 
　　批褒城县禀 
　　批定远厅汪丞时悫词讼册 
　　批富平县朱令荫润词讼册 
　　批同官县卢令秉钧详 
　　批署干州孔直牧禀 
　　批龙驹寨厘局曹令鑫禀 
　　批凤翔县彭令禀 
　　批渭南县刘令德全禀 
　　批咸宁县易令国勋禀 
　　批同官县禀 
　　批定边县吴令禀 
　　批雒南县丁令禧瀚禀 
　　批蒲城县徐令普词讼册 
　　批蒲城县徐令普详 
　　批山阳县民周经茂呈词 
　　批张邓氏呈词 
　　批干州民杨秉树呈词 
　　牌示 
　　批华州褚牧禀 
　　批渭南县民张绍骞呈词 
　　批淳化县龚令禀 
　　批凤县果令禀 
　　批新军管带王冠英禀 
　　批城固县倪令度词讼册 
　　批紫阳县廪生陈振骧禀词 
　　批汉中府禀 
　　批佛坪厅杨丞卓林禀 
　　批蓝田县禀 
　　批渭南县刘令德全详 
　　批渭南县刘令德全禀 
　　批咸阳县黄令秉潍禀 
　　批廖典史振儒禀 
　　批华州盐商忠兴德等呈词 
　　批盍厔县廪生曹廷翰等禀词 
　　批白河厘局仇令继恒禀 
　　批白河县廪生张继房禀词 
　　批扶风县贡生胡继虞禀词 
　　批武功县高令锡华禀 
　　批屈令寿昌禀 
　　批神木张令禀 
　　批石泉县曾令禀 
　　批北山修路孙令玉堂等禀 
　　批延安府爱守禀 
　　批韩城县禀 
　　批耀州刘牧禀 
　　批西关厘局王仁锡禀 
　　批洵阳县举人屈三省等呈词 
　　批雒南县丁令禀 
　　批匿名控词 
　　批长武县禀 
　　批姚委员文蔚禀 
　　批泾阳县蔡令宝善详 
　　批凤翔县民郭自顺呈词 
　　批□葭厘局刘令汝诉禀 
　　批北科书办范炳垚禀词 
　　批凤翔府县会禀 
　　批宁陕厅禀 
　　批华州禀 
　　批定边县禀 
　　批蒲城县词讼册 
　　批汧阳县禀 
　　批韩城县词讼册 
　　批南郑县词讼册 
　　批富平县李令嘉绩禀 
　　批三原县陈令云霖详 
　　批郿县程令埙词讼册 
　　批醴泉县周令禀 
　　批醴泉县周令禀 

　　○批岐山县赵令乃普禀 

　　阅禀不胜愤咤此次铁路集款本司思之数月欲求轻而易举实于路工有济莫如移仓捐为路捐义仓积谷每亩三升之章程是周观察守同州时禀奉批准奏明有案令承上文而接续办理其势甚顺其取甚廉分之各属则于民无伤合为巨款则于事有济而且输之义仓有一往不返之形归之铁路是将本求利之事仓捐数年一出易不惟无利而且有害路捐按年而付息不惟无害而且有利至于每亩三升不过举其大畧本司催科抚字厯十五年岂不知地有肥硗粮有等则近年各属义仓积谷皆随粮则为重轻此次路捐凡请随粮折收者无不立时批准前者该令禀请每粮一斗令捐仓斗麦三升若照下等下则之锡粮地计之则一亩仅收数合耳是一亩三升之章业已十减七八而本司深体民艰立即照准乃批牍未干后禀继至借口于凤翔办法彼轻此重请再减半折收计每粮一斗仅能折收钱二十文似此任意更张视路章如儿戏征求已徧集款无多公司负息借之名而铁路无济用之实贻误大局举由尔赵令一人发端亦可谓胆大胡涂轻心尝试矣夫岐山减至每斗三升折钱八十实已无可再减再减则不如不捐矣凤翔来禀未曾按粮核算但云每年可收二万数千金该令前禀亦云若照每斗三升计之岁约二万数千两之谱是凤岐并无多寡之殊如果凤少于岐亦只可加凤翔之捐而不当减岐山之额本司批扶风谭令禀牍己有成案在前矣若各属皆比其最少者每况而愈下之势必所得无几此一款不足济事势必官捐绅捐房捐铺捐纷纷举办各府厅州县试思从大处落脉轻处下手之为愈乎抑尽提羣吏之私囊税及商民之间架之为得也总之西潼铁路抚宪与本司俱势成骑兽凡为僚属岂宜絷若连鸡若牵连不飞将成笑柄本司不任受也且诸君子亦尝闻蜀事乎蜀自同治以来丁粮己五倍加征而铁路开捐又行拔谷之令现在路款己积有四百万金秦之民纯于蜀民秦之吏何遽不如蜀吏乎本司于此事舌敝唇焦笔枯腕脱而该令首先与本司为难应即撤任以示立信之本此后一亩三升之章一体改为按粮纳捐每斗捐麦三升每升约折钱二十余文如各牧令有不愿办者无妨禀请交卸以免本司撤参凛之此批通饬各属一体遵照缴 

　　○批长武县李令禀 

　　该令办理此案何其弱也马进邦以甘军被革之勇丁现充邮局马差两月以前与车夫争路扬鞭横殴反敢捏称车夫抢其银两咆哮公堂前巳轻轻纵脱今又因王姓客民与郭千娃口角该马差事不干已辄又将千娃按地痛殴任劝不听詈称非打死不可若非徐大臣之前站路见不平喝令送县则千娃毙于拳下矣此等横恶无理之回民以该令之刚正持平宜何如痛加绳治乃云分别责惩旋即释去而该马差犹敢撕破衣服脱置县庭为再来讹闹之地郭千娃与王娃因三文小钱彼此口角本无甚错业被该马差尽情殴辱而该令于责马差之外更责千娃实不知是何情理岂借此媚马进邦耶而进邦毫不感情且留衣图赖矣是该令于此案不惟太软而且甚谬候移洋务局照会邮局沙总办将马进邦革役发交长武县重责千板锁系三年期满查看禀夺以惩狂猘仍候督抚宪曁洋务局批示缴 

　　○批韩城县张令瑞玑禀 

　　禀及表折图均阅悉学堂之事可与知者道难与俗吏言同寅中孰学孰不学兴办学堂某能办某不能办本司皆默识之韩城王令非不老成安静而于学堂事宜则不知不能选择而使子固知韩原学务必有起色而欲为前任纠谬补阙自非变通旧日章程不可该令首先变通教授管理章程务令监学者各专责成教士者各分门类科学不紊钟点无差甲乙丙丁四班并授而又附设劝学所选派正绅十人分乡劝谕并附设师范传习所多招中年寒士造就师资以备各乡塾聘订法良意美体格完全教员薛孝廉位本从前游艺学塾高足弟子所编劝学问答浅显切要足以抵排谬论唤醒愚蒙韩城有此官师学堂风气何患不蒸蒸日上耶应一切照准立案禀批并登报以资各属矜式表折图书并存所谓书者即劝学问答也应由学务处排印多本以广其传缴 

　　○批韩城县词讼册 

　　各案皆简洁了当大凡有学问人虽初任而即能了事若胸无墨水虽服官数十年厯任七八州县而冥顽如故人安可以不读书缴 

　　○批澄城县培令林详 

　　来详阅悉本司之锁系龚刘二人特恐弄假成真将习劳儿致死泄忿耳既已锁系两年又有绅约具保自可从宽开释惟来详声叙王开春等保状但云愿将龚渤海保回而不及刘四序详尾则又请一并开释殊属不合龚渤海准其保领仍交乡地管束勿得再滋事端刘四序是否有人保领仰另禀候夺缴 

　　○批咸长两县印委会禀 

　　近七八年来宝陕局未铸一钱往年本司任首县时每岁开铸数卯钱质脆薄落地即碎既易破坏又经销毁是以十年前陕铸铜钱今无复见于市矣局中房屋宽展气势恢宏改为提学衙门亦化无用为有用之一端也该令等估工明核统计不过四千金应如所请迅速动工修理委试用知县涂宗濂就近盛视其局存铜铅二万余觔即日移往军装局妥为存弆至宝陕局徒有其名而委员及书役薪水满年费至千金以外实属可惜应即详请裁撤以节糜费而昭核实仍候盐道批示缴 

　　○批麟游县魏令立禀 

　　据禀商民李映详之妹为麟游县学官丁效仪继室光绪辛丑凭扶风郝教官等为媒以礼聘娶而效仪先已有妾薛氏系原籍韩城县优人之女效仪嬖之屡与李氏反目薛氏欺其懦弱竟敢以庶殴嫡致令门斗出而劝解迨癸卯凤翔府考八属教官俱至郡城映祥与原媒郝教官梁廷栋向效仪理论效仪胆敢将廷栋送县责押因干众怒各教官公禀尹守彼时即欲揭参断离效仪情急哀求恳与李氏制补褂一件以正名分并令薛氏与李氏叩头服罪事遂了结及回县尽昧前言纵妾凌妻如故该令到任后丁李氏两次奔县哭诉饥寒殴辱情不能堪该令意主调和屡劝效仪弗听去腊李氏归宁一往不返今年二月映详复来麟具控意复求合而效仪决计退婚映详亦以断离为请该令以为李氏未犯七出之条而强合又有两伤之势具禀请示前来本藩司判曰人无妾可以续娶有妾无宠可以续娶妾贤明知礼劝主翁续娶可以续娶效仪则三者俱无也夫娼妓在室而娶一好女入门势必以贱压良以郑乱雅郝教官与丁同寅明知其家有野狐而又为别求鸳偶昔人谓一部琵琶记始终由张广财多事其郝教官之谓欤李氏归丁五年捱无限之凄辛受无辜之楚挞李之苦如道旁之李丁之恨如眼中之丁初公讦于郡庭再呼号于县署尹守严而仁者也此等事苟可不离决无断离之理明知丁之言不足信又悯李之退无所归彼既知非姑容悔过今则业己大归矣出有七条并无一条之可指则罪不在李而在丁离之两好出于两姓之心甘则断离不由于本司而由于两造此后李氏愿守愿嫁悉从其便丁效仪不得异言惟该教官觍然人师玷污黉校娶良家之女大归而璧己不完近圣人之居十年而臭犹不尽今自知其暴行已着众论不容乃借继母之丧作兔脱之计此等败类应一面详请咨革一面札饬署韩城县张令刻日将丁效仪传案勒令出钱五百串以助学堂经费如敢抗违即将该革教锁系三年罚做苦工并将丁薛氏逮案鞭背一百枷号三月认罚则免否则遵批实行盖效仪捐实缺教官买乐户淫女而又敢于污辱良家旋娶旋弃者恃其有钱故也天下钱奴无不视钱如命然锁系则痛切于身薛氏则更甚于命本司以人治人屡试屡验今为学堂薄添经费为李姓少雪沉冤各该令当知此意也缴 

　　○批王令景峩禀 

　　作短行而歌渭柳阳关毋乃伤情求长假而就吴莼玉局犹难如愿讽寻求牍意在辞差徒以棠棣连摧遂欲梓桑遄返足下文章有用博识多通依幕府之芙蓉何其丽也植县庭之桃李栽者培之既卸铜符将回兰棹念在原之义鹡鸰自切归飞而诵树背之诗萱草焉能恝置夫点求俱逝何允仅孑然一身自以经纪丧仪为重而嵩顗继殂周母惟恃此一子似以不闻噩耗为宜若奉母旋归抚棺痛哭亲心伤矣子舍安乎为足下计轻装旋楚板舆留秦给三月之假期举两丧而并瘗既讫红箫陇头之事速望白云亲舍而归公与私各不相妨孝与友两俱无憾吾言尽此贤者图之缴 

　　○批神木县张令世恩禀 

　　此是何等没要紧事而竟通禀抚宪该令之胡涂深可痛恨试问四远传扬府县因争戏班至于属员禀讦上司成何事体张世恩着记三大过倘再如此荒谬必撤无疑仰榆林府转饬凛遵自省仍候抚宪曁臬司延榆绥道批示缴 

　　○批韩城县张令瑞玑禀 

　　奸妇尚知羞愧于两雄妒奸甲殴乙死之后情知不能瞒人甘心雉经而死若移后挪前用此时羞恶之心于陈王两人调奸之始何难保名而全身乃因其夫痰喘无用久外不归始私陈姓又私王姓以致故雄甘心于新特而卒自经以殉之亦可谓不善用其羞恶者矣各属命案强半因奸奸案之多大抵由于男不量力女不安命而鸦片一灯实为勾奸之媒陕人老病失偶率娶一寡妇为伴已为已枯之树彼能不为出墙之花加以风俗淫偷无论男女皆染嗜好横陈一榻扑朔迷离其形迹业己共枕同床其究竟必至移船泊岸向使老者病者不续娶男子女人不吸烟奸案决无如是之多也移风易俗是在良吏戒烟断瘾是在学堂发其羞恶之心而严其男女之别吾中国圣人之教所以不可一日废也此案陈添记狂淫奇妒殴毙奸夫偪毙奸妇应重笞无算然后照例办案仍候督抚宪曁臬司潼商道批示缴 

　　○批钱商公禀 

　　禀及粘单阅悉奸商倒骗巨款贻害市廛深可痛恨此次恒聚昌停门倒帐共欠尔等各号二万八千余金其资东党延儿匿避合阳其铺掌王鹤龄远扬无迹案阁年余关传不到兹据禀请札提党延儿前来惟延儿向居合阳号事皆王鹤龄职掌该商等专请提东而不提伙将来延儿到案势必诿罪鹤龄而不肯出钱还帐吾断此等案多矣必须东伙一齐到案质究明白方能剖断而债主被骗之款方有着落王鹤龄系何处人现匿何地仰即查明另禀以凭一并札饬提解讯究此批 

　　○批畧阳县刘令赓年词讼册 

　　惩治恶人甚痛快处分家事甚周到有此断才可以为民父母缴 

　　○批铁路局徐兆骥等会禀 

　　阅禀欣慰他省勘路插标不知若何为难本司深悉东路情形是以决计由此入手该员等出省不及十日业将路线勘至华州官绅与民毫无阻碍本司生平说话做事从不欺人观此亦可共谅矣缴 

　　○批渭南县印委会禀 

　　据禀已悉该县离城五十里之清明山向有松树三四千株该令密查得实该山为张杨两社公共山场当传该会首张士义等到县谕以铁路需材该山松木卖之可得万余金价皆亲发胥役无从克扣该会首等皆欣允乐从计遵照定式制成枕木每块价银一两运费四钱其样本己经老田工师验过许为合用该令办事精稳周密即此可见陕中风气未开浮言易煽往往奸民造谣惑众谓铁路局伐树而不给钱民间遂有预先伐售者此皆官与民隔不善晓谕之过也若皆如该令办法材木岂可胜用乎该山场既经该令订定应候铁路公司酌定通用尺寸颁给东路各属照式购制该令俟颁到定式后即鸠工入山依样制造陆续运至大路旁近公所地方收储以备开工敷设之用价值运费备文在坐办处具领临潼二华一并照此办理另札西安同州两府分饬遵照仍候铁路局批示缴表册存 

　　○批铁路局徐令等禀 

　　阅禀欣悉此次勘路顺手固由吾陕民情纯实东路各牧令全系关中能手平日信孚于民故能一无阻碍然亦工师及委员敬慎将事不扰不惊是以中外交孚往返极速而各属选派绅耆又皆深明公理演说有方深堪嘉悦单禀清折一并登报惟工师二次出省详加测绘则须履行畎亩现在黄云徧野刈获有期诚恐沿路测量伤及秋稼民既信官则官益当恤民工师迟旬日而行坐旷之时无几民田免蹂践之累西成之利实多与其捐稼而酌议赔偿不如小住而待其收割也应商之工师俟八月初旬再行履勘为要此缴 

　　○批南郑县李令词讼册 

　　各案俱公允惟傅兴卖妻诬诈该令仍断令后夫于已给身价十六串外再加四串是赏诬而罚被诬者也以后切戒此缴 

　　○批洵阳县禀 

　　徐元坤李祖聪身为教员竟如此违章败道亟应撤换示惩并不准其再入学堂挠乱定章玷污师范候移明学务处另选妥员赴洵讲授可也仍候学务处批示缴 

　　○批南郑县详 

　　胡涂案件胡涂了结吾不欲置一词缴 

　　○批洛川县孙令奉先禀 

　　徐碎红以会匪窝窃偷娶民妻及本夫认明领回犹敢纠党抢夺此等凶徒拟以锁系五年殊嫌轻纵应俟十年届满再行查看禀夺仍候抚宪曁臬司批示缴 

　　○批榆林府禀 

　　赵令不问而知为小人该守前禀力荐其才及升署葭州则专与该守为难此次奉批锁系在逃未获之何荣安聚众扬言必欲夺回就系之刘仲成等而便民改折之兵粮必欲仍完本色以遂其包纳吞肥之计此辈昏愚狂猘无足深责赵令竟明纵而又暗庇之其意何居现己将该署牧撤任示警仰仍勒限责令该令严缉何荣安等务获解府由该守尽法惩治逾限不获即将赵令禀请详参勿稍软纵切切此缴夹单存 

　　○批屈令寿昌禀 

　　查案必须老手此案宜君耀州因一命案互争疆界各执一词阅该令此禀了如指掌定两属分界之案并推究王令致误之由屈在宜君过由前任明白老到非更事多地形熟者不能应据此禀永远立案命案归宜君办理前令文麟所立小石桥之界碑移栽分水梁南北适中之地以正经界而杜竞争仍候抚宪曁臬司批示缴 

　　○批洋县朱令组绶禀 

　　所禀极为中肯人情贪惰以逃荒为生活者所在多有迭经本司通饬沿途首站勿放此等奸民入境兹更变诈百出以游民四五人诈称湖北天门县逃荒难民执持四川铜梁县印票内填男妇大小一百三十余名恳求佽助经该令谕以点名发钱乃相率夜遁其存案护票则假印也该令办事老练善烛奸欺深堪嘉尚应通饬各属遇有此项奸民以少冒多以蜀冒楚显托流移暗为奸盗者随地拘留惩办轻则递籍重则锁系亦为民除害之一道也切切此缴 

　　○批褒城县禀 

　　本夫捉奸而奸夫?毙本夫本夫之堂弟又锄杀奸夫案情不过尔尔所可恨者奸夫朱朝富如此淫凶捉奸之黄九春九福一死一伤幸而黄九泰一锄成功差强人意而文生朱焕章即朱有美以朝富疏属竟敢出头藉命讹诈并诬本夫黄九春亦由九泰致死此等败类仰即迅速详革锁系三年以儆诬赖余照所议办理仍候督抚宪曁臬司陕安道批示缴 

　　○批定远厅汪丞时悫词讼册 

　　该令朴实廉勤久为本司倚信故于墨绖之中犹以盐卡?之及服阕应归山西候补又复罗致来秦诚以人才难得秦之良不当为晋之用也论其实心实政公生明明生断事不足奇及观此册胪列四案公允固不待言而撰叙详雅出以骈俪事理曲尽文采斐然是轩鹤之清而益以威凤之采也能不佩服弟一案登报缴 

　　○批富平县朱令荫润词讼册 

　　断制有方惩处恶人亦甚痛快初任有此断才可嘉也缴 

　　○批同官县卢令秉钧详 

　　据详已悉着将李作栋枷号于该县头门何时将欠款交清何时开释一日不清一日不释应交之款着落其子李尚林在外措办可也此缴 

　　○批署干州孔直牧禀 

　　巡警不仅卫商然果使廵防有效则商民首受其福故各州县欲筹警费不能不借助商民特为政在人取之而善用之而实则款集而商不怨取之而不善用之而不实则聚敛无几而怨谤繁兴该牧勤政爱民遇事皆有斟酌据禀该州铺户分为五等按日输捐并于四街各举头等商号数家经手收捐五日一轮俾均劳逸钱存里局始终不经书役之手约计满年可收一千五百余串是筹款先己得法矣至开办警务先募壮兵四十名交城守千总管带而又选优等师范生为教习授之警察讲义录并教体操一月以后汰劣留良再行酌定月饷分班上段教之而后用之使皆明于警察之大旨乃能收巡缉之实功其办事既有条理又有步骤深堪嘉悦至开办伊始衣械路灯之属在在需钱即以首月捐款作为开办经费尤为得法应一切照准立案并将来禀登报以备各属仿照施行仍候督抚宪曁盐法道臬司警务局批示缴 

　　○批龙驹寨厘局曹令鑫禀 

　　单禀阅悉该令办事结实素所信心月来收数不丰实由雨多水陡货船阻隔之故并非厘员招徕不力目下秋晴甚快客帆上驶货物纷来加以该令洁已奉公恤商怀远厘收必日有起色以盈补绌可操?也此缴夹单存 

　　○批凤翔县彭令禀 

　　窃贼拒伤事主登时扭获送县此等事按律拟办徒稽时日若本司作令捉获此等贼犯当即痛笞无算锁系铁杆石墩至少以八年为满似较办案爽捷既据径禀仰候督抚宪曁臬司盐法道批示缴 

　　○批渭南县刘令德全禀 

　　据禀己悉刘葆初一案今阅十三年之久该令申送考职各生岂能遍查其有案与否然后具申该生报名求试又岂能自述前案该令不知误送情也无所谓过也来牍谦谦益征君子自反之意惟刘葆初此番被黜似亦有天道存乎其间何也本司事繁于猬此等名册各属赍送何止数十本而偏于渭南册子详加披阅在渭六年所断旧案何止二三千起而偏于刘葆初之名之案由记忆独真一似冥冥中若或使之者盖人生大戒无过淫与不孝二端葆初一案而两犯之是固人神所共嫉也考职特小小功名且得不得亦尚未定而天必不许其厕身场屋则如淫人逆子国法或可幸逃而自上天视之则以为罪大恶极必不可恕也附着于此聊以警世本司生平不持迂论不信果报此盖据理而谈与科名显报诸说不同也此缴册存送 

　　○批咸宁县易令国勋禀 

　　禀及表册阅悉本司三任首邑深知筹款兴学殊非易易贤令尹苦心规画共立小学堂五十余所所赍四项表册朗若列眉草剙之初不必尽能合格求其由简易而进完全尤有望于后任矣乃候抚宪批示并即补禀学务处核批缴 

　　○批同官县禀 

　　来禀颟顸已极此案先由教堂查问该堂教民高登飞由榆林来省领银四百两整并有值银二百两之衣物等件由省回榆用驴一头驮载银物去已两月杳无音信用是按站查询沿途各店均言某月某日有人赶驴到店住宿惟查至同官以北遂无此人踪迹又于该县刘团长家觅得原赶驴头其为在该县失事可知而该令于教堂初次报案置之不理及进省来见本司与臬司及洋务局谆谆面谕严札勒缉该令回任月余渺无只字禀复迨委员查访去后据禀获犯刘顺祥前来以为该令可以自顾考成矣查谋财害命之案既经获犯即须问弃尸处所飞驰前往检验尸伤银物如许之多同谋仅只两人案出于四月下旬当将赃银藏放未分中隔闰四月一月直到五月始行俵分各散是每人除衣物外应各分银二百两此时获案急须追问赃银乃核阅来禀仅云刘顺祥供称与萧姓在老虎湾将那老汉打死萧姓把尸背过山梁弃于沟底荒林内云云该令于七月十六日获犯取供二十日发禀五日之中既不亲诣勘验又不饬差寻觅尸身一若打死勿论也者阅之令人焦急又云随即饬缉萧姓务获一面往药王洞庙内起获白铜赃物过半似乎赃银竟未起得分毫而讯供时亦不问其分银多少花用若干现存若干禀报时又仅以起获白铜赃物笼统具报不知所谓获赃者究有何真赃为凭所谓过半者究有赃若干件似此颟顸迂缓实可痛恨仰照指驳各节迅速提犯研究详悉飞复一面寻获尸身速行相验填格通报本司细阅此禀恐靠不住若该令迷信差言妄捉一人搪塞则是自取参革该令虽胡涂或尚不至于此也再查来禀处处提出宜君以示此案不出于同官界内殊不知教堂在同官见驴即在同官报案今又由同官获犯讯供则验尸追赃自应一线到底该令如以越境为嫌则知会宜君签差前往老虎沟协同寻找尸身以备诣验亦自易易况查起赃物即由同差自去自来何独于验尸迟迟不行耶不可解矣仍候督抚宪曁臬司盐法道洋务局批示缴 

　　○批定边县吴令禀 

　　欲兴学堂而无资乃各属通病安得县县皆有一冒昧抢亲事后认罚之马从九乎吾尝谓民智不开人格不齐是中国大患然有此昏狂莽卤之人挺身犯难终归于为学堂生财则甚矣胡涂人之不可无也据禀邢玉女幼许潘保儿为妻其叔邢中言嫌贫悔婚别许从九马和为室得银八十余两玉女力践前盟不乐从九潜归潘氏完婚马和向中言索还礼银中言遂嗾马和刁抢玉女马和慕玉女之名仗从九之势痛惜其己出之财而自忘其抢亲之有罪也贸贸然芒芒然偕同中言二子生贞生贵瞰潘保儿外出径入其室将玉女捆缚马上御之而归当经保儿喊控由该令火速传案质明该从九自知大错情愿认罚五百金充公作学堂经费并邀阖学生员代为乞恩该令以一女两许经官断归前夫而后夫擅敢刁抢例无准其罚金赎罪明文禀祈示遵前来查天下从九鲜有不胡涂者既然胡涂则当以愚民待之不可以知法犯法论况胡涂亦有分别胡涂胆大不可恕也胡涂胆小犹可矜也此案邢中言不肯退银嗾令抢女马和财色两迷遂置天理国法于不顾其踰而搂也如鼠之穿墉其载而归也如猫之衔蝶诚可恶矣然该从九将玉女拘留竟夕因其哭骂不己渠竟不敢逼幸兰陵并拟次日原璧归赵是胡涂虽可恨而胆小犹可原应如来禀所拟罚银五百两以四十五两存库汇解下余四百五十两并邢中言入官财礼银八十二两一并充作该县小学堂经费马和邢中言姑免深究玉女义不背盟力拒强暴深属可嘉应由该令奖给匾额以励薄俗仍候各衙门批示缴 

　　○批雒南县丁令禧瀚禀 

　　据禀母病缠绵恳祈终养孝子之心能不体贴惟养为老亲所乐就而终非人子所忍言虽李密昔有是言而　　纯庙垂为大戒应俟禀商抚宪委员接署雒南县篆俾得经营药饵料理滑甘所冀白云不移春晖永驻听讴歌而色喜覩善政而加餐雨露自天长培堂北忘忧之草春风在手仍种河阳称意之花蓝田一缺甫经准补未便遽开勿言进退有余当思君亲两报也缴 

　　○批蒲城县徐令普词讼册 

　　审案以得情为难心知其情而能当堂一口道破则尤难该令明无不照物无遁形此册指示事情微而能显前两案登报以为初学矜式惟三案处井渺渺稍轻而处井天冬稍重耳此缴 

　　○批蒲城县徐令普详 

　　曾令判断此案入情入理确不可易应令蔺兰生武绍文各清各款一如曾令原断了结至绍文一再逞刁上控又不遵批回县投审仰咸长两县查传到案递回蒲城县遵批了案勿稍纵延切切缴原词存 

　　○批山阳县民周经茂呈词 

　　高老四锁系石墩娶妻何用差役许德等窥尔出外自占尔妻可也何又将尔妻送与高老四均不可解及尔去冬回家查知控案陈署令断钱六十串给尔另娶恐无此理及尔不要钱而要人则又将许氏断归本夫其断案何其活动也既然断还即应当堂领妻完聚何以尔妻仍在高家及今正高老四病故尔妻又为伊弟高升昌霸住而陈令经尔两次喊控并不传齐人证当堂交领一任高升昌抗霸蔑伦是陈令之可羞尤甚于尔也尔山阳县之民惯告谎状所呈殊靠不住仰陈令协华于奉批五日内录案详覆候夺词发仍缴 

　　○批张邓氏呈词 

　　此案尔本不应嫁叶本不应娶已革之谢道台本不应作媒叶国霖贪尔财物接娶过门既败尔声名又受尔供养其前房两子吃一副药索尔六金每日吃点心索尔五六百钱醮未逾月叶已骗尔数百金因此决裂喊控求离经本司谕饬首府两县传谕叶国霖退休了事该令业经遵办在案白该令涎娶宦门孀女同寅不齿徧国无与立谈近因逐出课吏馆恳祈借一买书差使携子回甘吾以为自此其怪遂绝矣兹据禀称尔从前被骗衣物情愿不要自行出居于外而叶国霖忘廉丧耻仍复缠嬲不休并嘱房东夜勿关门又谓尔未拏伊凭据断难干休其意总欲将尔之衣饰银钱刮削净尽然后放手至其种种作用时而恶讨恶要则如流氓时而长跪哀求则如奴仆时而假作吞烟佯为气死则又为无耻无赖之尤该员拔贡出身俨然候补知县而竟至于此极候一面札行首府县立案一面详请斥革驱逐回籍以肃官箴渠谓退休无凭据此批即凭据也倘再敢至南柳巷缠扰即仰巡警兵将该革令捆送咸宁县重责五百板枷号示众此批 

　　○批干州民杨秉树呈词 

　　所呈太无情理尔乃干州人娶武功薛氏为妻翁婿早挟讼嫌断绝来往本年四月尔岳薛九忽串原媒王得法等将尔妻拐至醴泉尔跟踪查访见尔妻在陈金礼店中当在醴泉喊控业将金礼等责押俟薛氏到案当堂交领突遇县差郑姓将尔妻藏匿其家要尔唤同娘屋父兄领人尔即遵命奔回武功薛九避匿武功县高令不管当此之时醴泉总役郑姓另换一妇解至干州州主传堡头领人堡头不领又驳回醴泉押令尔子往醴泉认母尔子与该妇对质该妇硬称是尔继妻薛氏尔子终不肯领尔遂来司控请提究如此离奇古怪实骇听闻醴泉周令何等明白既将拐犯责押何难立唤尔妻到堂交领完事乃郑总役竟将断归本夫之妇私行窝匿复串门丁令尔回武功叫同薛九来醴认领然则醴泉案件皆丁役主政县官竟不闻不问乎尔一控醴泉再控武功并未在本州岛报案何以醴泉县突将一不明不白之妇解往干州干州亦不问本夫何在有无亲属竟唤堡头到案领人及堡头不领驳回醴泉可矣何以又押令尔子赴醴认母尔孔州主何等明白何至贻此笑柄尔年五十三岁又自称薛氏少艾则尔妻不愿为枯杨之花自在人情之内郑役欲得渔翁之利亦系衙蠹之常最奇者何处得此冒名顶替之妇奔波往返于干醴之间硬要与尔为妻与尔子为母及尔子在醴泉县堂上当面诘问该妇无言可答当此之时周令竟默无一言打鼓退堂了事有是理乎尔此呈将孔周两员好官说得胡涂万状实堪痛恨仰醴泉县将此案原委明白录详覆夺词发仍缴 

　　○牌示 

　　照得办理新政先除积弊本司向来持论如此吾中国之所以不竞曰情面曰贿赂曰丁役婪索舞弊曰官员纵丁渔利暗地分肥事犯又庇纵之只此数端而天下事不可问矣顷者开办巡警学堂堂中例有执事人役如茶房长班之类监督刘令事烦责重此等雇募之事悉委之于收支委员覃州判崇玉开堂?月雇募都齐而外间一片风声谓所有人役非钱不能入选刘监督闻之深为愤诧于二十三日传齐执事人等当面考验见有油滑疲惰者立即斥去有一长班云既不用我须还我四吊钱刘令问钱交谁手曰交茶房及问茶房曰交赵姓赵乃覃之长随也及按名讯问则凡入堂者皆以四千钱贿赵姓悉由茶房过交当问覃崇玉赵姓何在则曰二十一日令其回川接眷矣刘令当将茶房送县待质令崇玉速追赵姓回省崇玉亦漫应之昨经刘令面禀前来查吾陕新政毕兴无一事不湔除恶习今巡警学堂事纔经始先开婪索之风深为全堂之玷在赵姓厮养龌龊得赃诚不足奇然试问用之者谁也信之者谁也崇玉偏用人役自家具有眼耳须视其人合格与否然后录用何以赵姓得钱四吊崇玉即不问好歹一概全收谓非主仆勾串婪赃其谁肯信又况招募人役在六月下旬赵姓得钱总在七月初间外间物议沸腾两旬有余崇玉非聋非瞽岂人皆有觉而已独无闻既闻之即应自行查究乃刘令于二十三日究出买充各情而赵姓适于前两日奉差接眷谓非崇玉见事不谐故意纵逃灭口又谁肯信况赵姓回川与否仅凭崇玉口说或二十三日仍在寓中亦未可定今则纵逃无迹矣所雇各役不过六七人每人四吊不过二十余吊主仆均分崇玉能得几何乃倚一奴仆而甘一心狼狈其形骸婪此微赃而不惜牺牲其官职此等无知无识无耻无用之徒何堪造就覃崇玉应即撤去收支差使并移商臬司撤去巡警局文案差使仍由本司详请停委伍年所有学堂人役由贿买而得者一并斥逐出堂钱由覃崇玉赔还以为遇事求财视丁如父者戒刘监督至公无私深与鄙性相合不胜嘉赏惟代覃崇玉乞恩未能免俗耳此示 

　　○批华州褚牧禀 

　　该牧夙承家学尤谙新理中西兼总成俗化民吾陕兴办学堂真知教育之恉者吾心藏写不过十人而该牧即其一也曩在耀特斗大一州耳而醵金开学规画井然及莅华州益以学务为重经年措置甫得观成兹据禀陈一切建筑形式办理章程常年经费并请定名曰中学堂等情前来其经画详密悉与奏定章程相合自应一并照准立案惟既名曰中学堂而目前科学仍是小学堂程度事固不可速成然亦必须日求进步名实相副斯为得之建筑颇具苦心就图缋观之微嫌阅报室稍远而右厢前后两讲堂之间插入一排斋含遂使讲堂二座中隔一层斋舍五排分为两处于鄙心殊未惬耳加高程度自筹添经费始尚其毕力图之仍候督抚宪曁学务处批示缴二图一折并存 

　　○批渭南县民张绍骞呈词 

　　此次铁路需用枕木就近取材民得善价而官省运费实为两利之举前据渭南刘令禀称该县清明山有松树数千株足制枕木万余具已与张杨两姓会首订定众皆乐从等语公家所需只是松树他树勿用也松树亦须过心一尺始合用小者仍不敢也据兹控称武举张云吉假公济私窥尔砍伐榆树即指为擅用官物在云吉恃符欺懦意存讹索事或有之惟刘令素称明决经尔控案集审自应秉公察断据称社庙本尔之地榆树本尔之物刘令不究云吉欺讹之罪转令尔再与社内让地三分情理毫无断难凭信姑仰刘令将此案情节据实录详覆夺词发仍缴粘单附 

　　○批淳化县龚令禀 

　　查刘教官署训导兼摄教谕今新选训导郝秀升到任刘教官交卸训导之事并未交卸教谕之事既据该令禀称现充小学堂校长深资臂助应如所请将兼摄改为署理俾得襄助开学事宜一面由司补给委札可也此缴夹单存 

　　○批凤县果令禀 

　　督宪办理此案雷厉风行足使凶虣褫魄居民安枕不胜钦服禀词登报仍候抚宪批示缴 

　　○批新军管带王冠英禀 

　　抚宪闻汝请假怒形于色安分当差勿自暴弃也缴 

　　○批城固县倪令度词讼册 

　　罗许氏一案断得极其痛快余亦平允缴 

　　○批紫阳县廪生陈振骧禀词 

　　考贡非本司之事何得渎请牌示考期该生试思户部不能为礼部代庖藩司何能替提学考贡仰速赴三原投考本司不管 

　　○批汉中府禀 

　　据禀佛坪厅所属之袁家庄一带地方于六月初八日起蛟发水通计淹毙男妇大小二十余名口其田地被浸成灾者约五六成七八成不等该厅杨丞身为民牧遇此奇灾惨状宜如何缨冠被发拯民于饥溺之中乃经该守访闻分别移行该丞及袁家庄廵检冯殿章查复去后至七月二十四日始据冯廵检查明灾状缕晰禀陈而杨丞则厯六七两月之久如睡如醉并无只字禀报闻之深堪愤诧杨卓林应即撤任候参一面委员接署署员未到任之先即着冯廵检暂行护理仍将各该灾区抚恤蠲缓事宜妥为筹办并由该守委员前往覆勘以昭核实而澹沈菑切切仍候督抚宪曁臬司陕安道批示缴 

　　○批佛坪厅杨丞卓林禀 

　　该厅于六月初八日蛟水斗发淹毙男妇大小二十余名口民田被浸成灾者五六成七八成不等积今两月有余该丞无只字禀报兹于八月初三日禀陈筹办巡警事宜但称集款之难若无被灾之事也者亦可谓毫无心肝矣现据汉中府转据冯廵检禀词以该丞玩视民瘼禀讦到司已委刘丞署理斯缺究竟该厅灾状该丞是否闻知知其成灾何以不禀如其无灾该廵检何能凭空捏造仰明白禀复候夺仍候抚宪并警务局批示缴 

　　○批蓝田县禀 

　　孙令交卸回省仅止旅见一次询其交代含意未申越数日又至则令铃下传语曰蓝田交代已了矣兹禀讦前来该令之荒唐实出情理之外仰首府迅传该卸令到署问其交代究系如何了结本司立等回话禀发随缴 

　　○批渭南县刘令德全详 

　　据详己悉田纪凤如此健讼捏诬实堪痛恨仅予注劣了案太觉便宜纵不斥革衣顶亦应发学戒饬以为不守卧碑者戒余如详立案缴原词存 

　　○批渭南县刘令德全禀 

　　凶徒纠劫此拏彼窜最为地方之害该令于华州下庙镇行劫炭船一案不分畛域连获正盗二名深堪嘉尚应详记两大功以奖其勤且昭激劝仍候督抚宪曁臬司盐法道批示缴 

　　○批咸阳县黄令秉潍禀 

　　康明德如此可恶着提案重责五百板俟锁系期满再加锁系三年以惩奸蠹至熊道中听从妄控亦系恶劣不堪之生员应递回原籍郧县移请该县查取年貌具详斥革永不准来陕滋事仰即遵照缴原词二件存 

　　○批廖典史振儒禀 

　　查该员前在赈局颇着勤劳本司于前年八月将该员详请咨补醴泉县典史考填实心任事廉介自持八字嗣奉吏部咨开该员业经捐升县丞应毋庸议查该员捐升之案业巳达部而不在本司衙门报明注册以致请补舛错此实该员负我我不负该员也兹该员犹不自悟仍以典史列衔两次上禀前求差委后请出省措资殊不知该员业已捐升过班尚未指省并非陕西候补人员天空任飞何须请假仰即自行赴甘措资本司不管此缴 

　　○批华州盐商忠兴德等呈词 

　　谁之手笔理直而词甚辩查华州学费取诸船捐何又改为每盐一斤收钱一文且邻邑不加而华州独加是驱华民食邻盐也褚牧似不宜出此仰同州府查明覆夺词发仍缴 

　　○批盍厔县廪生曹廷翰等禀词 

　　大凡客将去则主人留之官将去则绅民留之若本未尝去则何所用其留尔等见盩厔改委何人乎所禀殊属冒昧 

　　○批白河厘局仇令继恒禀 

　　江水盛涨估帆不来此乃天时无与人事与平日厘收短绌例应记过者不同现届一年期满高等学堂监督需人亟盼早归料量学务会计之事本不足久溷高贤也此复 

　　○批白河县廪生张继房禀词 

　　阅生来词甚辩自是可造之士候移请师范学堂斟酌可否一面留堂学习一面札催白河县备具学费送省以符定章之处均听总办与监督裁处示遵 

　　○批扶风县贡生胡继虞禀词 

　　既经学堂取录即不应考职学部定例綦严谁敢违异所恳考职被黜仍入学堂肄业之处应勿庸议 

　　○批武功县高令锡华禀 

　　已于委员屈令寿昌禀中明白批示矣有此自行检举之禀或者幸免参革亦未可知缴 

　　○批屈令寿昌禀 

　　来禀于查讯此案情形委曲详尽处处寻出根据而魏玉龙之冤抑不辩自明查案所以贵老手也此案前据武功高令锡华详称该县张顺兴铺内于四月初三夜被贼窃去银两烟土旋即缉获窃贼张根记到案越日又据缉役拏获魏玉龙到案并于黄中未及土妓红花家中起获赃银十五两高令遂以为赃真贼确通详拟办旋据玉龙之父魏成金上控抚辕批饬该令确查会审兹据该令查明讯实缕晰具禀请示前来查魏玉龙家本素封近来中落以痘科自给因聘继妻财礼无出向其姊夫刘钧借衣三件当银五两寄存黄中未家旋被武功缉役撞遇捉付差头王彪吊拷诬伏王彪言于高令提案究问玉龙称冤高令当令杂立众中使张根记指认而根记一见即能指出遂以为真贼无疑惟此案赃银四十两而玉龙仅有银五两赃不齐则案仍不圆刑求之下玉龙妄指红花高令移请咸阳黄令起赃及红花夫妇到堂供无其事黄令断令变卖衣物得十金交武差持回于是高令此案男盗女娼一齐冤沉海底矣查张根记到案之初但称有伙贼金七魏姓并不知玉龙之名及令当堂辨认开口即曰此人是魏玉龙使高令稍有明机应知犴系之时早受猱升之教乃反自鸣得意以为出此奇计遂使贼无遁形不知张魏均隶于王彪该蠹役既诬良拷逼于先岂不令张根记指认于后高令于差役倚其人不啻腹心借其言过于枕席武功之民尚得见天日乎今幸该令不辞劳瘁先至咸阳底王村查得魏玉龙实系良民再至兴平固贤村访刘钧于病榻既得其实复至当衣之典肆兑银之钱店查得衣三件银五两一一皆真并于此案之外讹传玉龙有偷马之事亦皆访询得实事事属虚玉龙于是始得拨云雾而见青天矣案经该令讯明张根记供称与魏玉龙实不相识全系王彪嗾令诬扳当将玉龙卸去镣铐原银五两及医书刀针等件一并给还咸阳伪造赃银十两仍移还黄令转付红花办理虽不惬吾心尚下得去其差役王德黄彦妄拏无辜总役王彪串害诬良诈赃入己禀请从重惩办夫窃案何县蔑有若有一窃案即执途人而拖入班厅恣意拷掠高坐堂皇者亦不问来由唯差言是听行路者人人自危矣高令此案既有特别之恶差非贼而以为是贼更得倒煤之妓女无赃而勒令赔赃案由凑合而成官则胡涂己极王彪不死何以服民高锡华不撤何以驭吏查黄中未受寄之银四月十二日已被王彪诈去六月底高令传中未追赃始由王彪交出夫银在差手两月不交交出又非原银高令竟一无所问其视差役盖家庭尊长之不啻也王彪着锁押来省尽法惩办王德黄彦永远锁系高令业已撤任应否参革俟会同臬司禀商抚宪再夺咸阳黄令本应详记大过念其在水利局学务处深着贤劳特予宽免该令平反冤狱应详记三大功以示鼓励仍候抚宪曁臬司批示缴 

　　○批神木张令禀 

　　不获乎上民不可治该令因争戏班而禀讦本府何其冒昧胡涂兹阅单禀尚知悔愳姑观后效勉赎前愆此缴夹单存 

　　○批石泉县曾令禀 

　　该令缉获邻封在逃凶犯足见捕务认真紫差张保与所获逃犯李成供词歧异一称拦劫杀人一称索讨赌钱起衅无论有无避就到紫阳质究自明惟获犯在七月二十三日该令当即移文查询而陈令阅两旬之久并不移覆殊堪怪诧仰即移催一面移复一面拨派兵役迅至石泉提犯回紫究办陈令习气甚重本司深不谓然勿自误也仍候督抚宪曁臬司陕安道批示缴 

　　○批北山修路孙令玉堂等禀 

　　禀折均悉该令及萧王两营官于北山路工勘估详明开凿勇锐现值寒冬已近拟即并日程功期于上冻之前早奏坦平之效阅禀曷胜嘉悦所请用人用钱各事宜一切如禀照准孙令来回照料不惮犇驰心细才长神完力健尤深嘉许路工告毕另议酬劳仍候善后局批示缴折存 

　　○批延安府爱守禀 

　　禀折均悉该守办事处处着实此次由同至延车路己通而沿途车店甚少不谋息驾停骖之地将有露宿星饭之嗟故于贤守由省回延面嘱沿途查勘随宜添设务使商旅获安车马有托今据查明由同官至烟雾沟约六百余里除原有店房槽道外尚须添设车店八座以利行人应即照准由该守移会鄜州易署牧督饬各属依照折开各处地方迅即招商设店如其北山瘠苦民力维艰即可由各地方官创修官店款由本司酌给惟工费务须核实勿得草率浮冒吾一并托之贤守牧矣总之此项车店或民修或官建官店需款若干迅由该守妥议禀复候核切切仍候抚宪批示缴清折存 

　　○批韩城县禀 

　　丁效仪无颜到案业将学堂经费五百串如数缴清自可从宽销案仰仍随时察看如该革教再有过犯随时禀请究惩万勿姑息此缴 

　　○批耀州刘牧禀 

　　汤石匠偷马褂被事主谢逢玉追殴致毙案情不过如此惟用字太奇始则曰有一汤石匠从后墙抓入继则曰看见汤石匠抓墙逃跑继又曰勘得后院墙上有抓损痕迹窃贼因一棒陨生大令以三抓定案韩子曰读书须畧识字作官亦须畧识字定边之拏沙拏乃拉之讹耀州之抓墙抓乃爬之讹也仰即知照缴 

　　○批西关厘局王仁锡禀 

　　该员厘差已满且在差次会商长安县捐办西关学堂深堪嘉尚应准补入前榜按轮委署以示鼓励他人不得援以为例此缴 

　　○批洵阳县举人屈三省等呈词 

　　十一人联名为讼棍高维岳乞恩恐无此事此禀仍系维岳自书耳查维岳开杂货铺每来省办货便为人捎带打上控官司盘川钱办货钱皆取给于此此等没本钱之生意与强盗何异前批锁系三年己属轻纵屈三省身为举人前与姜善人为难今为高光棍求恩颠倒是非良心已死仰洵阳县李令将该举人传案严加申饬高维岳着加系一年俟四年届满再行察看禀夺即札饬洵阳县知照 

　　○批雒南县丁令禀 

　　此小事耳乃烦贤令尹如此细心考察覼缕无遗以本司度之其为胡遵道所为无疑盖锦隆盛号与峦庄营因修墙挟嫌而遵道为该号至戚又在营充当稿书来禀以为匿名禀中罗列各款而独于修墙涉讼不置一词颇似故意避就此数语如见肺肝矣此事既知其概略姑勿深究缴原禀存 

　　○批匿名控词 

　　此禀自称绅耆乡民具控峦庄守备赵云彪把总吴士魁前来控人无姓无名直与匿名揭帖无异而且竟用马封驰递印文模糊不辨其为何人钤记然观其朱墨标填之处全合款式决非乡间鄙野绅衿所能为岂该县巡检典史辈与武营不和作此狡狯耶营中千把本多不堪之辈而此禀所言则断不足信且断不必查盖据此行查则匿名告讦之刁风将日增月盛矣匿名之人敢于朦用马封并敢于通禀抚宪实属胆妄已极仰雒南县丁署令严密查究此件系何人印信并调查驿书号簿从何处交来务将主名飞速禀复听究至赵守备吴把总平日有何劣迹同寅是否协和地方有无怨谤丁令在雒逾年可以不问而知亦即据实禀复禀及印封并发仍缴 

　　○批长武县禀 

　　州县之病有二一则畏事而不肯做一则喜事而不能成庸人畏事不足论稍有才者必喜事到任不久即上禀牍侈言某利当兴某弊当革以图讨好而上司见属员肯办事未有不嘉许者卒之纸上谈兵空言无实及署事年满其人已去其事亦无成若此等辈吾见亦多矣该署令自到长武百废俱兴前者禀开织纺一事言之成理井井有条本司知其必成是以发款助之兹据缕晰禀陈并赍呈布样一疋前来计本年二月起八个月中该令费心无算乃得女工日有起色所拟区分四班择尤给奖均极允当又因女工已具规模欲推广男工以兴工艺亦己延定工师克期开办并划清界限女工艺归绅经理男工艺归商主办而官从中主持之所筹均极有道理应即如所拟行惟念长武瘠区该令竭心力以为民而不得余粟帛以自赡优贤酬功之谓何是则本司之责矣布疋阅过甚好仍以发还仍候督抚宪批示缴清折存 

　　○批姚委员文蔚禀 

　　该令心细才优查询此案了如指掌此次耀州生员左秉鉴等上控刘牧一案明系有人暗中指嗾借快私嫌所列各款一无实据始由学堂争席而起遂有暗中作祟之谋鬼蜮情形早已洞悉所以必须委查者事非水落石出不足关其口而服其心也兹既查明所控多诬应如来禀一概勿庸置议其学堂规则应添应改之处一切如所拟行左秉鉴系一烟鬼任灵秀以门生诬控其师耀华二州屡被驱逐盖尤无耻而大不安分者仰刘牧即将左任两生查取年貌具详斥革以端士习并使嗾獒之人知所愧惧马希贤随声附和既知悔艾姑免深求刘牧于学务本属膈膜此后益当虚衷讲求尽心培植以杜谗慝之口本司又闻尚有无耻之徒盘踞该州图充教员仰刘牧查明如有其人即行驱逐勿任滋事为要仍候抚宪曁学务处批示缴 

　　○批泾阳县蔡令宝善详 

　　据详已悉李干矫诬健讼着革去行头由咸长两县查传到案押发泾阳县勒令罚锾自赎应罚若干由蔡令斟酌办理余均如所拟行此缴原词存 

　　○批凤翔县民郭自顺呈词 

　　凤翔县周彭两任均系好官此等伙贸官司何至偏听埋冤使尔父子无所控告姑仰尹守提案严切质究如所控皆虚反坐勿贷词发仍缴 

　　○批□葭厘局刘令汝诉禀 

　　禀词悱恻展诵悢然该令骨铁心冰艰苦卓绝不嫌缺苦不恤身劳近于盐税货厘尤加整顿顾麟游轮补原非鸾凤之栖而马鬣将封尤笃鹡鸰之谊请假回籍三月为期情实可伤理无不准禀称已寒姜被复悼庄盆甚矣死丧之威凄然房闼之地忆君与我相见渭南初典榷场始完花烛昔贺君纳妇今见君悼亡曾几何时悲欢顿异微之丧偶白江州遥助悲吟贡父哭兄苏端明心伤俊杰 【 刘原父死东坡叹曰何时复见此俊杰人乎】 临文三叹赠子一言早日言旋良食自爱仍候抚宪批示缴 

　　○批北科书办范炳垚禀词 

　　此案已发长安质讯讯明自有公道勿庸哓渎 

　　○批凤翔府县会禀 

　　贤太守尽心民事所到之处无利不兴无弊不革学堂畜牧擘画己精兹又以该郡火柴销路直由甘陇而达新伊思欲抵制外来购机试办该郡木值既贱则成本必轻厂中用人既多则贫民有养西北源源贩运则营销必宽大利所存获可操?拟令张教谕杨茂才率同木工学徒前赴汉口考察研究半年以后购机聘匠回凤开办言之真切本司知其必能有成应即一切照准张子钊山差后教谕一缺即令训导兼摄可也仍候抚宪曁盐法道臬司农工商务局批示缴 

　　○批宁陕厅禀 

　　前据该厅请发教员则师范学堂不能不应其求既派马龙骧前往矣而该厅官绅又谓有本地附生孙佑魁足膺此选且谓马生科学不全修金太厚不愿延聘然则从前请发教员一禀乃对上司作谰语乎该丞不学无术本不知教育为何事以致前后舛迕起灭自由实堪痛恶着详记三大过示儆马生亦不屑与此等东家相处勿庸前往可也如宁陕学堂办无起色定将该丞撤任凛之仍候师范学堂批示缴 

　　○批华州禀 

　　贼盗此拏彼窜比邻州县每遇通缉协缉之案无不视为具文窃劫诸盗所以毫无忌惮者夫亦曰越境乃免耳该州抢劫炭船一案经渭南县刘令先后缉获正盗二名吾深嘉之特记两大功示劝兹接来禀该牧于渭役解犯到州当即捐廉赏银四十两遇有盗案本官不吝赏邻邑不放松则破获必多盗风自戢若两贤之相得益彰非唯老夫之荣亦渭华之福也抑匪独渭华而己若各属同寅闻风兴起协缉之案畛域不分则全省盗风或几乎息矣褚牧亦详记两大功以为信赏者劝仍候督抚宪曁臬司潼商道批示缴 

　　○批定边县禀 

　　据禀己悉该县廵警李前任议抽毛捐以为经费该令查得买卖羊毛皆在蒙古地方并不来城投行交易自未便恃为的款该令以县城旧有铺捐每月二十二串可养警兵十二名又附设廵警讲习所于师范生中选教习一员为之讲授于县城设总局添收土药捐月可得二十串以作局费又于安边盐场两堡各设分局安边警费取诸铺捐盐场则取诸盐户筹议均甚妥叶应准照办至称所属五塘十六路各拟添设警兵按地之大小或六名或四名或两名以资巡缉其经费则取诸牲畜拟每羊一头岁捐钱五文每牛马一匹岁捐十文等语查该县所辖幅■〈巾员〉六百余里地广人稀盗风久炽该令自称近来得以稍安者全恃保甲之力夫保甲与廵警同而异者也守望相助比户相结官不出资民自为备如一村有十户一户有警九户相救苟行之以实费省而民亦安若全改巡警其大堡不过六名小者仅二名区区两兵恐无大用而月需五六串养之是各户出钱以养兵有警仍须出丁以协助也不然仅恃两兵以戢盗卫民有是理哉至每畜每年取钱五文或十文诚轻而易举矣然比户挨查己难得其确数况牲畜之宰杀无常贩卖无准倒毙无定收捐既巳岁计设今日畜之明日宰之上月牧之下月卖之查点时此畜现存收捐时此畜已毙此五文十文者将一律征收乎抑随时豁免乎又或清查时本无一畜查后忽然添置将查点一过即了乎抑逐日逐户而查之乎凡事总须通前彻后打算停妥乃能行之无滞按畜收捐及小镇养兵二名本司皆以为不必以省城之力尚未能推及四乡况北山州县乎该县各绅羣欲设立分巡局者意恐别有在也该令办事素称切实其慎思之仍候督抚宪曁警务局臬司延榆绥道批示缴清折存 

　　○批蒲城县词讼册 

　　第一案准情酌理全人手足剖断公平第二第四两案皆帐债胶葛狡赖百端该令钩距得实从公斧断是有然犀之明而兼解牛之技也第三案荒秽已极惟嫌板子不敷用耳第一案第四案登报此皆县公亲笔叙述故详尽如此此缴 

　　○批汧阳县禀 

　　据禀己悉汧阳小邑巡警要政各大县办理得宜者且少而该令于筹款募兵独能措置裕如事有成而民不扰曷胜嘉悦准如所拟按月收捐认真教练以期收效无穷古所谓月计不足岁计有余者其该令之谓欤仍候抚宪曁警务局臬司盐法道批示缴清册存 

　　○批韩城县词讼册 

　　判断各案实获我心情理外无法律抱旧本者不知讲西例者亦未合也安得皆如韩城令乎掷笔三叹缴 

　　○批南郑县词讼册 

　　判事痛快之至王全德如此狂淫险恶枷号两月不足蔽辜着锁系一年期满察看禀夺此缴 

　　○批富平县李令嘉绩禀 

　　凡觊产争继欺孤蔑寡之案专照争继之例断令安分宁家其心必不甘服此案朱张氏苦节三十余年自择族孙朱顺儿嗣其己故之嗣子而朱维保维有兄弟胆敢觊业霸继并将顺儿殴伤实属贪狠已极准如所禀将到案讯明不遵堂断之朱维保锁系二年以驯其气而惩其凶并补传朱维有到案量加责罚永远不准维有之幼子过继奉批速办此缴 

　　○批三原县陈令云霖详 

　　雒玉海平空讹诈环质得实理应重责而该令反令屈被讹诬身受讼累之曹长盛给钱四串以致该刁民持作讼资两次上控该令判事失当真所谓庸人自扰阅详令人焦急仰勒缉雒玉海到案将原断四串铜钱追还曹长盛具领仍将该刁民枷号一月满日责放以后断案勿得再讨刁劣之好自贻庸懦之羞倘再如此颠倒失平定以北山最苦之缺相待凛之仍将遵批办理情形迅速禀复勿延此缴原词存 

　　○批郿县程令埙词讼册 

　　老手断案圆洁干净所谓其言如菽粟也欣悦览之此缴 

　　○批醴泉县周令禀 

　　委曲详尽如画如话花市兴而学费亦有着计无善于此者杨德昌以失业之故一再妄控乃无赖之尤应逮案重责保领管束张新合即令来司领帖照该令禀定章程开行收用以资学堂经费德昌父子再敢作耗定行锁系不贷此缴原词二纸存 

　　○批醴泉县周令禀 

　　物必有偶赵镇有杨德昌魏镇即有魏丕昭俱属穷牙俱被更换俱来上控两人控词如出一辙而县公两禀各极其妙该令本幕府好手非遇此奸牙越欣亦无以发君之高文也兴花市而筹学费诚不能便一人之私害一县之公应一切如所禀行杨魏控词狗气而己此缴 

　　●樊山政书卷二十 

　　恩施樊增祥嘉父 

　　批甘泉县典史禀（宁藩任内稾） 
　　批东台兴化烟酒捐陶令铸尧禀 
　　批宝应县禀 
　　批职员汤宜震禀 
　　批徐州府详 
　　批职员丁杰路禀词 
　　批仪邑监生潘祖栋禀词 
　　批江宁县孀妇杨李氏控词 
　　批甘泉县职员姜嵩年等控词 
　　批章从九墀禀 
　　批江宁府详 
　　批江宁县详 
　　批扬州府禀 
　　批泰兴县详 
　　批赣榆县详 
　　批茶引大使金声骏禀 
　　批睢宁县禀 
　　批溧水县典史吴德麒禀 
　　批工头陈华章禀词 
　　批阜宁县请革代书考取书记生缮写呈状禀 
　　批库房写生邵寿恒等禀词 
　　批徐州府禀 
　　批徐州府禀 
　　批江都县禀 
　　批阜宁县查复王连甲并无贩私拒杀营勇情事禀 
　　批句容县廪贡张长龄等禀词 
　　批六合县勘灾委员陈令乃勋禀 
　　批南城恤烬局所董何步瀛等禀词 
　　批采购稻谷委员曾令禀 
　　批泰州朱牧禀 
　　批泰州禀 
　　批江都县袁令国钧禀 
　　批通州详 
　　批淮安府详 
　　批扬州南区商民控警长颜姓禀词 
　　批通州禀 
　　批朱县丞国□禀 
　　批通州关直牧申复汤宜震控案禀 
　　批仪征县禀 
　　批桃源县教育会长廪贡韩怀礼等禀 
　　批前署甘泉县宋令康恒禀 
　　批淮安府禀 
　　批沭阳县禀 
　　批职商马鸿章禀词 
　　批瞽民萧永复禀 
　　批职孀吴张氏等三十人禀 
　　批已革湖南候补道黄懋桢禀 
　　批商民顾润章等禀 
　　批己革淀山司廵检吴廷芬禀 
　　批江都县禀 
　　批宝应县陈令习谟禀 
　　牌示 
　　批职商顾东兴等请筹糖捐禀 
　　批光禄寺署正张绳祖禀 
　　批三学文生刘宝恕等禀 
　　批桃源县李令禀 
　　牌示 
　　牌示 
　　批知县左令杕堵截浦六处流民禀 
　　批东台县彭令禀 
　　批盐城县典史孙建章禀 
　　批六合县礼房书办李秋潭禀 
　　批盐城县王令禀 
　　批文生陈毓兰等禀 
　　批江宁府禀 
　　批两江师范学堂旧班新班等禀 
　　批通州谳员傅直牧禀 
　　批署淮安府应守德闳禀 
　　批江都县禀 
　　批泰州禀 
　　批调署上元县李丞宣龚禀 
　　批殷照磨凤翔等禀 
　　批江宁府详 
　　批调署砀山县李丞宣龚禀 
　　批泰兴县王令禀 
　　批东台县禀 
　　批　　县禀 
　　批初级师范女学堂女士周墨亭等禀词 
　　批署泰州朱牧禀 
　　批江宁府教授丁立中禀 
　　批谷米局禀 
　　批前署沭阳县于令禀 
　　批兴化县禀 
　　批清河县禀 
　　批盐城县禀 
　　批曹巡检登瀛禀 
　　批赵巡检廷珍禀 
　　批江宁县民妇刘张氏控词 
　　批扬州府详 
　　批泰兴县职员章应祥禀 
　　批上元县贡生冯德恩禀 
　　批裕宁官银钱局参议沈守铭昌禀 
　　批前淮安府许守星璧禀 
　　批甘泉县万令启型谢调补甘泉县禀 
　　批盐城县徐冬官禀控词 
　　批江宁县禀 
　　批初级师范女学堂女士周墨亭等禀 
　　批候补知州刘澍等禀 
　　批安东县许令省诗禀 
　　批署高邮州学正王同德世职王伟忠禀 
　　牌示 
　　批江宁县附生陈廷彝等禀 
　　批桃源县陈令杭禀 
　　批江都县详 
　　批上元县职绅善溥等禀词 
　　批拣选知县马象雍等禀 
　　批盐城县详 
　　批财政局收支委员李筠禀 
　　批商董王顺文禀 
　　批清河县详 
　　批前署高邮州界首司巡检徐辅臣禀 
　　批署扬子县禀 
　　批署句容县姚令禀 
　　批海丰面粉公司总理呈 
　　批匿名禀控愃令科罚 
　　批江宁县折 
　　批阜宁县阖邑绅士商民禀 
　　批泰州禀 
　　批扬州府禀 
　　批米业商号豫丰蔡天太汪春和同丰禀 
　　批米业商号豫丰等禀 
　　批泰州禀 
　　批卸署阜宁县李绍卿禀 
　　批丰县详 
　　批高邮候选儒学岁贡高栋等禀 

　　○批甘泉县典史禀（宁藩任内稾） 

　　该典史如无嗜好万令何至诬害同寅且既经江都袁令验明该府何以不待禀复即照万令原文申转该典史此禀不惟讦万令而且怼本府郄又悬悬于典史一缺以为全家性命所系试问府县两堂俱已得罪将来如何共处乎杂流大半胡涂今之佐贰尤多穷困愈穷困愈胡涂以至出此冒昧之禀迹近可怜府县可勿与较惟袁令查验后究系如何禀复仰扬州府据实申转候核所请札调赴所查验之处暂从缓议仍候督部堂批示缴 

　　○批东台兴化烟酒捐陶令铸尧禀 

　　据禀已悉东兴两县烟酒捐务该委员劝导有方两地主复肯协助印委同心故能集赀逾万深堪嘉悦至于场地槽坊自应一律查办以昭画一所称尚可集款三四千串可取则取何所迟短督宪注意财政不汝疵瑕也仍将续办情形禀报候核并移东兴两县知照缴 

　　○批宝应县禀 

　　书曰罪疑惟轻朱子曰君子常失于厚该令同日缮发两禀均系闹米之案事在两年以前所获各犯业经瘐死三名万前令拟以军遣该令改为监禁五年拟以满徒改为监禁三年案情无殊别禀词亦无同异如果万令拟办过刻该令从轻拟结诚不失为仁人之用心若因各犯狡供而遂故宽其罪则匪胆日大终为良善之忧亦终为地方官之累不可不察也观于潘齩脐等一案禀称杨长清等所供打毁器物折毁墙砖实系畏刑妄认等语查原报贫民乘机滋闹毁坏各绅富家门窗衣物而各匪到案亦俱供认不讳该令于两年以后接审此案忽以畏刑妄认四字为聚众滋事之匪徒开脱然则绅富为诬赖而万令为刑求矣两禀于所获各犯均称并无冤屈又均称法重情轻实属自相矛盾此等禀牍不堪令张子布见也姑候列宪曁臬司运司淮扬道批示缴 

　　○批职员汤宜震禀 

　　从来一面之词原难尽信惟此禀以账债涉讼事属有凭有据言亦有条有理邢式九似属亏心傅谳员亦似乎偏袒本司折狱多矣从不敢偏听人言惟此案以本年三月具控邢式九避不到案者凡五阅月迨七月初一日两造传齐又延至二十一日始行质讯则该州之堂事废弛可想而知其所请之谳员不能得力亦可想而知此等钱债细故准而不传传而不审审而不断断而不公以致髫稚孤儿来司上控为民父母羞乎不羞仰该州覆集两造人证添传要证周晴川秉公亲讯不准原审之傅某代审限奉批十日之内断结详覆如敢玩视此批如前延搁本司莅任伊始力除庸惰积习定将该牧严惩不贷词发随详申缴 

　　○批徐州府详 

　　此案前据宿迁监生陆道隆等以教官越分营利扰害地方具控宿迁县学训导袁鼎和到司当经继前司于本年十六日批饬该府查明详覆旋于六月初八日由继前司以声名平常被控有案详请督宪将该训导咨部斥革在案兹据该守查明详覆前来据称该邑东洋人力车系由实业社会赵委员劝办兴土车并行不悖且系玻璃公司刱办袁训导认有股分并不在局经理不惟所控无因即禀首列名之马如苞陆道隆等皆距县窵远利害无关查系捏名饰渎等语查继前司疾恶太严肤受之愬往往得行即如此案业已批查又不待查复而即详参在袁训导苜蓿一盘何关轻重然使官场失其公道奸民肆其诪张风气之忧亦宪司之耻也该守于三月奉批延至八月始行详覆已在该训导被革两月以后虽来详剖辨从公雅得于公治狱之意而此案挽回无及能无伯仁由我之疑详尾声叙袁训导业已另案咨斥应毋庸议本司诚不知该训导除此捏名一控之外尚有何另案可参也今之大患正在官场无公道草野无是非使本司为原参之人诚不难自行检举无如欲白其冤则归过前司为不义不伸其枉则漠视同类为不仁无已惟有代筹捐复之一法所有捐资本司与该守各认一半该守可赎濡滞之愆本司亦代同年补过也仰即传谕该训导照办并严拏捏名妄控之人务获究办切切此缴详册存 

　　○批职员丁杰路禀词 

　　萧俞氏等既有把持影射等弊自应在县控诉何得辄称控县必落蠹承之手显系藉词赴控未便准理 

　　○批仪邑监生潘祖栋禀词 

　　该监生以父控子而地方官置之不办其中恐别有情节若如来禀及钞案所言尔两子固是豺狼岂县令竟同傀儡天下岂有为民父母而纵令子殴父孙捆祖不但不惩而且开脱者乎仰扬州府迅提潘宗懋兄弟等到案切实讯究有无别情限文到半月内訉明据实详复候夺词发仍缴 

　　○批江宁县孀妇杨李氏控词 

　　尔等身为苦主缉凶不获宜其呈催然立言须有分寸词称斥革陈泰血比周官保另差干役不消十日必获徐麻子等语百姓指挥官长官长即奉令承教乎尔等须知命案不获凶手作官者比尔等更急十倍若如此呈催俨然替官作主正恐欲速反缓耳姑念愚妇无知仰江宁县重比原差勒限严缉务获究办勿稍徇纵切切词发仍缴 

　　○批甘泉县职员姜嵩年等控词 

　　此案以姜龙山周延庆陈广源为被告以宋国培陈亮斋为词证缺一不可断结不难仰该县迅即提集被证人等秉公断结勿延词发仍缴 

　　○批章从九墀禀 

　　分府差委各省皆有此章程惟须各该府自行禀请若由本司发往某府听差万一人员过多该府亦难位置兹据该从九禀恳分发淮安在已固愿效驰驱不知淮安太守肯用汝否俟札询该府是否需员差遣若两相情愿则本司亦乐与玉成也仰即知照缴 

　　○批江宁府详 

　　据详已悉按税契新章凡问舍求田断无通融免税之例惟魏绅家骅向称廉正此次筹办宁属义赈余有节省银二万有奇若在他人早已善人自富矣乃即以赈余之款为积谷之资先以四千余金购仓然后以余款尽数买谷仓房税契需钱一千数百串文贤太守据情详请免税前来谚云慈不掌兵义不掌财本司总司财赋若以国税作人情未免当官有愧矣然此一事正自有说税契库款也赈银亦库款也此时多税千余金之契即少买数百石之谷万一年饥而谷不足仍须拨库款购之是此钱储之于仓无异收之于库也何不可免之有然事非义仓人非魏绅本司亦断不能准他人他事不得援以为例此缴 

　　○批江宁县详 

　　接阅来详怆惜无已陈伯雨先生学兼华实师擅人经七十高年一国善士忽膝前之破镜戕临老之杨枝衅起细微案关伦纪逆犯陈贻茀刃毙父妾遁避无踪妻子虽在湖湘逮捕当徧天下上戴天而下履地何处可以兼容南走越而北走胡法当穷其所往此冤恐世世相报逆子乃人人得诛在子弟恐伤厥考心即官绅皆为门户惜本司以为善人不皆有后邓攸是也爱妾不必令终严挺之是也况伯雨别有犀角之子而贻茀不得比李鹰之椎门阀何伤国刑难贷仰即签差比捕飞移邻封各州县一体严拏务获一面详请督抚宪分咨各省通缉究办仍候各院宪曁臬司巡道批示缴 

　　○批扬州府禀 

　　处断公平钦佩之至马令心中须要明白凡前后任交抵之际只知有已不知有人如何行得去天下爱便宜者必致吃亏则亦何益之有此番东台交代一如贤守来禀办理马令应交应解之款勒限分别解交勿再巧延干咎缴 

　　○批泰兴县详 

　　此案孙长庚迭次上控经该县前后三任讯勘明确张廉泉此段墓田买之陆小相小相买之章益善益善既将全地归陆又盗卖一分与孙以致张孙两姓争坟互讼细阅该令来详供证确凿讯断公平判令长庚迁坟别葬益善地价充公而长庚三代讼棍抗不具结详请批示前来核阅供词益善盗卖己承而长庚谋买究属无据今已葬之坟当徙而持出之价不归其不甘心大约在此应令益善将原得十二千地价交长庚收领另卜葬地如再不具结除原价充公外加以严惩必令具结而后已该令判断此案大致不差惟本司有一事不解以孙长庚之健讼管押可也章益善之贪财收所可也张廉泉枉受讼累既经讯明并无不合徒因原告不具结遂将横被冤诬之被告交吏房看管万一长庚永不具结或更捏情上控廉泉将终老于吏房矣吾不知该令此举为原告出气耶为书吏生财耶合行严加申饬批到速将张廉泉释放不必取保余照批示办理此缴 

　　○批赣榆县详 

　　据详不无可悯该典商捉生替死输产充公金楚卿宋静先一死一逃转令无辜受累此所谓猪婆龙为殃癞头鼋顶缸也典业闭歇已久姑准免税以示体恤惟宋静先明亏暗蚀挟赀潜遁情殊可恶仰该县严拏务获将鲸吞之款悉数追出充公以抵二十七个月之当税金忠清准其销帖可也缴 

　　○批茶引大使金声骏禀 

　　据禀已悉前因王许两孀及孙万福来司恳销鱼业牌票均称厅差拖累继前司饬府查办该大使因此撤任兹据禀称许王孙三姓卯名业经开除恳祈销案前来查渔户己故其孤寡不能捕鱼纳税理应除卯另招而差役索钱该厅若罔闻知不撤何待吾最不解天下之庇纵丁差者以自己之考成讨厮隶之欢喜即如该厅此案诈钱之劣差未知斥革与否而为大使者实己赋闲年余何其厚于隶人而薄于孤寡也此案姑准禀销至该大使应否回任俟首府禀复再夺此缴 

　　○批睢宁县禀 

　　禀折阅悉州县至今日不可为矣征钱解银银贵钱贱几于靡缺不赔此专指财用言也至地方自治民权日伸用人一不当正绅杜门劣绅横议政事亦必掣肘贪劣庸懦之牧令果得本地正绅扶持岂不甚善惟果锐明决之官或遇恶劣迂庸豪横贪鄙之绅筹一款则以为虐民办一事则皆欲染指动相抵抗或且径诉台司再遇媚绅要誉之上司从而信之则循能之吏灰心丧气而求去矣人心每欠公道人妻欲其悦己己妻欲其詈人大愚真不可解须知在任之官还乡即绅也本地之绅亦他省之官也为官则欲保官权为绅则欲张民权皆拒人悦己之私心也时会所趋宪法断不能不立官与绅须相助为理好官不用正绅何以办地方之新政好绅不借官力何以拒乡党之棍徒当此相依为命之时断不可存彼此异同之见其大要在无私二字人人无私心中国之自强其有望矣今正筹办咨议局之时乃目前第一要政昔明之旤在君子与小人鬬宋之旤在君子与君子争议局初开选举最为重要若邪正相争则官当护持善类若两贤相阨则官当曲意调停本司因该令才品兼优未曾识面故藉来牍纸上谈心而地方自治一条又为关系之最大者故纵言及之至清折所开收支款目出入不敷者甚巨是则然矣然如赴乡川费获犯赏号过境差使委员程仪本系无定之款而一并约举其数胥幕拟批必驳无疑矣昔定兴相国抚豫州县竞言委员差费供亿不訾相国令其开单实报每县酌提一半解省津贴贫员川县永远不出差费及相国去豫提款如故而差费亦如故或更加甚焉是亦前车之鉴矣作官者事之治不治在本领财之足不足在运气大畧州县活支项下岁增数千金其常岁省数千金亦其常不得据为定数也该令现己委署宿迁交代睢宁后迅即赴任不必来省言?身?矢委如有疑难不妨函告昔本司作令时凡与上司函牍皆亲笔行书亦无责其不恭者宁属同寅可仿办也本司老矣识途之马不无一得之愚凡我同寅若不以忠告见疏笔谈可也此缴清折存 

　　○批溧水县典史吴德麒禀 

　　据禀不无可悯查该典史撤任原详并无罪案而署事李黄两尉均各满年该典史即有过失业己赋闲两载有余贫穷非人所堪饥饿亦吾之耻可回任 

　　○批工头陈华章禀词 

　　此等案件何难一讯而结仰上元县秉公覆集亲讯剖断发审张令现被控称徇私搁案勿论虚实均应回避如上元县碍于情面即将人证卷宗解司亲审勿延 

　　○批阜宁县请革代书考取书记生缮写呈状禀 

　　阅禀一笑官之佳恶全不在此雷门布皷可以不必缴 

　　○批库房写生邵寿恒等禀词 

　　前因倪革书来禀看不明白故令尔等禀复乃所禀更觉胡涂令人闷损及调查全卷阅看不禁失笑天下无事自扰有如此案者乎此案发端由于裕源祥之信函谓倪库书向其索诈夫既系商人告密而开口即称藩司为莲溪仁兄此不问而知其伪托也乃前藩司即据以为真发府审讯及倪启厚供出已故库书之子施祥荣挟嫌诬害裕源祥钱店又辨明信系捏名徐洪到案又明言朱号房教供朱与施郎舅至亲施避案而朱教供此案症结显然可见矣而前藩司疾恶太严去蠹尤力因严生蔽因蔽成冤竟谓钱店为反复府县为阘冗一本胡涂帐至今不得明白可为长叹此次启厚具禀自称革书而又云前宪赏还卯名是该书之胡涂亦可概见此案倪施蔓讼终无了期今由本司定断施祥荣之闻风逃匿即捏名诬陷之明征虽不必拏案追求亦永不准入署供役倪启厚着准复库书卯名以第三名注册有劳提升有过倍惩朱号房业经斥革着永不准复卯此案悬阁二年之久经本司判定以后再有出头哓渎者立毙杖下此判 

　　○批徐州府禀 

　　接阅单禀不禁莞然前据该守来详于已革训导袁鼎和被控一案洗刷干净如黍雪桃而该训导早经咨革在案就案论案岂不甚冤是以本司有代为捐复之议该守奉批后始将该革教被控各案和盘托出本司皆未之知也向使于详尾申叙数行则本司亦不致以濡滞责该守矣该革教昨来禀见察其声音笑貌畧得大凡兹据清折所开前后被控批查者凡六七案然则最后被革之案虽云无据而其它被控之案实属不冤合观详禀宽于昔而严于今复视前批知其一未知其二今既己知之矣应毋庸议此缴单折存 

　　○批徐州府禀 

　　君子可欺以其方向来收买蝗蝻每斤少者五文多者十文再多者十五文二十文止矣萧县买蝗报至每斤二百文实属异常荒谬本司州县起家实不能明知故昧抚宪所批深堪嘉慰者特因各县扑灭甚速蝗不成灾故耳若真以蝗价每斤二百为可嘉岂非笑谈耶且收买者不止一处每斤多至数十文而止从无如此骇人听闻者本司闻该守颇能要好何于此等荒谬之事代为缓颊殊堪齿冷所恳仍不准行缴 

　　○批江都县禀 

　　来禀欣悉该令素号贤能心赏久矣兹就清赋一事观之烛照数计已可见豹一斑增赋额杜欺隐除中饱三善具备众论翕然应先记大功三次以示鼓励此复 

　　○批阜宁县查复王连甲并无贩私拒杀营勇情事禀 

　　阅禀不胜奇诧该令敢言可嘉仍候列宪批示缴 

　　○批句容县廪贡张长龄等禀词 

　　学堂要政也积谷亦要政也因学费维艰乃于积谷项下拨六留四以济学堂之不足移缓就急未尝不可惟未拨六成积谷以前该邑城乡学堂共设几所原有经费几何若如来禀所云岁有五六千串之入则所缺亦当无几何以拨用积谷期以五年之久耗至六成之多禀称百姓脂膏数人挥霍虽难遽信容亦有之仰江宁府遴委妥员前赴句容县确切查明该县小学堂共有几处每处教员管理学生共若干名每堂每年需钱若干串合县共需钱若干串本有经费若干新添六成谷价若干监督管理有无滥支之事一一查明据实详复候夺禀批抄发 

　　○批六合县勘灾委员陈令乃勋禀 

　　折及绅禀阅悉所述自系实应情如所恳于原勘灾状二分六厘之外酌加一分后不为例他处亦不得援以为例此案翁令因核实而从少绅民因贫苦而求多官本无私民亦可悯从权俯准勿再纷争勘册发还另造该委员即日驰回六合剀切谕饬以安民心勿延绅禀存 

　　○批南城恤烬局所董何步瀛等禀词 

　　善举诚宜佽助惟江宁藩库入不敷出者每年在二百万以外当发者且犹从缓已停者何能再支仰即自行筹捐一俟司库稍裕再行补助可也 

　　○批采购稻谷委员曾令禀 

　　据禀巳悉本司原札何等谆谆告戒以为于采买仓粮染指与蚀账何殊来禀自言奉委后即派司事前赴芜湖称得谷价每石计重九十余斤价银一两四钱而运宁纳仓每石须交足百斤已多赔贴又厯叙运交之艰难耗折每石到仓须漕平银一两六钱八分等语本司调查光绪三十二年采买芜湖米石清折内开芜湖米斛系漕秤每斛约重三十五六斤较之南京每石约多出三升上下即云谷轻于米然以权论米谷之斤两或殊而以量言则每斗多三升米与谷无差别也兹阅该令来禀每石仅报九十余斤是芜湖米斛反较江宁为小实属荒谬巳极以本司谆谆托付而该员尸居寡营一唯司事之命是听实堪痛恨曾凤祺着开去采买差使停委一年以示惩儆所有买谷一事另委妥员承办该房即速送稿勿延此缴 

　　○批泰州朱牧禀 

　　该署牧深稳精勤胸中有经纬故办事有条理此次筹办咨议局惟通泰二州下手最先成立最早关牧敏而朱牧实可称一时瑜亮若沈深棐笃则君为尤胜矣佩服深之此缴夹单存 

　　○批泰州禀 

　　据禀己悉调查选举事宜该署牧力任其难力求其是简章及分区调查清册若网在纲有条不紊洵足为三十六州县程序嘉叹无已此复 

　　○批江都县袁令国钧禀 

　　该令实心任事循声卓卓本司心写久矣循览来牍在省局未立之先该县早已具有眉目他人于咨议局筹办事宜平时茫然奉文竭蹷者多矣平居无事人人皆可作官一有要政则才之优劣短长如镜照形轩豁呈露大凡禀牍着不得一句诳语办事容不得一毫欺饰江甘两县同城甘泉之禀如村巫说鬼话稍明事理者皆羞之江都之禀如山东父老话农桑言言皆实本司于该二令均未谋面然此心犹镜心施嫱盐嫫各以形呈其妍媸固心识之矣一切如禀办理仍仰甘泉事事仿效以归划一而免参差此缴 

　　○批通州详 

　　此等讼案有据有证判断何难该署牧年力方强甫握铜符即染积习以堂事委之谳员而谳员傅寿慈专信被告邢式九之言于执?索逋者反谓之欺骗今之官场胡涂颠倒者诚不一而足然既具此恰合时宜之性质吃饭可也得钱可也何必坐堂问案耶此案据杨丽华供邢式九共欠汤氏寡本利洋三千余元前经沈敬夫等理处还洋千四百元了事因内东不允而止今构讼八阅月之久反折郄四百元仅令邢式九持出千元了事吾不知该署牧抚心自问为何如本司自觉该孤儿上控一回父母官未见一面但由亲友恳息吃亏了案吾辈真无颜以对百姓也此案若提省亲讯适滋拖累若发州复审更不放心祗可如恳息销以图省事该署牧前次来见器宇端整应对明晰即知是吾楚佳士然切不可走入油滑庸惰一路世惟首府县酬酢较繁必须有人帮审然本司为首县时案多亲讯从不以考成所在付之他人若外州外县公事委诸幕友听讼又属之委员本官终日闲居有何意味荀子曰多暇日者出人不远戒之戒之傅寿慈不公不明应详记三大过学习三年然后问案此次孤儿寡妇少得四百块钱寿慈为之也仰该署牧扣给三个月薪水罚入学堂充公此缴 

　　○批淮安府详 

　　该守既延揽情殷即令章墀分淮差委可也缴 

　　○批扬州南区商民控警长颜姓禀词 

　　所禀如实颜某可参所禀若虚颜某岂甘何物警长如此不堪能为此文或非妄谈倚楼岳岳转运淮南无奸不击无隐不探移请查究如镜开奁必公必明尔民具瞻 

　　○批通州禀 

　　该署牧署事期满现当调省另委之际而于地方冬防事宜严密布置不遗余力折开匪首徐得标十二名皆极恶穷凶为害最烈已由该署牧会商李镇台派委丁□总率同兵差严缉务获应即飞饬沿江各属一体会营协缉以防漏网该署牧交卸尚早务须到底不懈以期盗戢民安鬬子文旧必告新叔孙婼去如始至祇可与贤者道耳仍候列宪批示缴清折存 

　　○批朱县丞国□禀 

　　现值吏道更新诚不必尽拘旧例该员情殷投考应即照准俾尽一日之长现奉督宪札饬于本月二十四日考试各官该房迅速具稿□送俾届期一同与考勿稍延误切切此缴夹单存 

　　○批通州关直牧申复汤宜震控案禀 

　　吾鄂自咸同以来人才寥落私窃叹恨此番到宁见足下真后来之秀也方欣喜不暇岂肯苛责惟生性质直心不谓然者必形诸口笔事过则忘之矣汤姓之案即使未允亦是一事之差况吾仅就文牍论之初无一毫成见不当以是寒心也近人每不好直言鄙人耻之若我有过惟望同寅诸君子随时规切人之贤不肖绝不与官之大小相干臣犹可以谏　君谁谓属员不可责难土司耶惟不可与言而与之言则为失言智者自能辩之此缴夹单存 

　　○批仪征县禀 

　　此假命案也据报秦学才与邻人王增诗因修墙口角被王增诗等殴伤越五日身死该令验得系受伤后因病身死检阅伤痕仅左腮脥有掌伤一处至左肋之磕伤长二分宽四分轻微己极且非殴系所致然则口角之时王增诗仅止在脸上打一掌耳伤止一伤而云王增诗等一若有多人共殴者此系尸亲讹人惯技若听其诬指有告即传则株累被家者多矣王增诗动手打人法宜惩责然秦学才死于病非死于伤增诗无问抵理亦不得作命案办该令将王增诗带案管押在尸场中自不得不尔此后质讯祇宜开导尸亲断不可拷讯凶手缘打人一掌本算不得凶手也若尸属再扯旁人万勿拖累至嘱至嘱此案限半月详结王增诗断令酌出葬费薄责释放可也仍候列宪批示缴 

　　○批桃源县教育会长廪贡韩怀礼等禀 

　　据禀已悉本司州县起家岂不知民乐循良官须久任李令仁明英断耳熟循名现值首邑缺员借资臂助又以桃源地方紧要信臣之后必得杜诗是以慎简良材以陈令为李令之继陈令亦本司心赏者也今日已轻装赴任本司决其必能安良除莠萧规曹随尔绅民乐得贤有司将来迁官必又有截■〈革登〉留靴如今日者此禀足见桃源民情之厚且征直道之公本司实深嘉之至谓士民攀留长官有干例禁本司素不作此语此批发给陈令阅看勉为循良勿使李令专美于前也仰即知照 

　　○批前署甘泉县宋令康恒禀 

　　来禀情理昭然笔锋锐利诚为牧令好手交代轇轕至宁省已到尽头处本司生平未见该令甫权赤紧旋罣弹章创巨痛深毁家输款震令谊关寅友当该令临漕落职公议俾后任津贴二千金实为公允而迁延悭恡转肆矫诬无怪该令之不平也候一面饬催震令遵照前案如数措款解司以抵该令应解之款一面详请开复该令降补县丞职衔以彰公道此缴 

　　○批淮安府禀 

　　贤太守政绩炳然本司早心识之顷奉来牍指陈地方情形及随时整顿各事宜深切着明言言入理至云举办新政按牍以稽灿然明备细加考察未敢自欺此他人不肯言者不图永嘉之末复闻正始之音不能不令人开襟而悚听也天下事所以不振者尽坏于名存实亡四字属员以是敷衍上司外吏以是敷衍京朝官自办新政以来取民之财数倍往昔而实事求是者寥寥无几然百中一二岂其绝少贤良来牍肯为是言吾知淮属新猷必较胜于他处大学平治之道重在毋自欺人人如贵府之不欺天下事尚有豸也至谓职所当尽力所能及者惟在清理狱讼尤与鄙衷相合氓之蚩蚩每以小事结讼而市魁衙蠹又播弄而鱼肉之苟牧令不了事拖延辗转因讼破家者多矣胥天下而学法政及裁判庶狱仍不能不用中法亦如胥天下之饷以练新军而不能打杖及有事仍用旧军吾侪此时作官惟有我尽我心我行我法而已上控十纸九虚未可轻提轻准然县官苟不善则郡守亦不得不任其劳道在因人而施案贵衡情而断惟可与知者道耳督宪昨言淮属冬防吃紧足下办事认真俾实缺暂缓到任愿足下好为之就璧谦版复候勋祉不宣夹单存 

　　○批沭阳县禀 

　　奸徒伪造官钱局票不法己极现经该县县丞拏获送案并起出假票九张颜料单一纸应即将该犯李玉香严切究诘而来禀疏畧颟顸阅之令人焦闷如云每张铜元百枚以五百文购自王海波票均海波所造等语王海波系何处人在何处造此假票该犯从何处购来九张之外是否尚有隐匿未发觉以前用过几张颜料单现存该犯之手显系通同作伪何得任其支吾该令问案疏漏是以禀词颟顸仰照批饬各节详细研究禀复一面严拏王海波务获从严质究照例重办勿再率忽干咎仍候列宪批示缴 

　　○批职商马鸿章禀词 

　　据禀己悉邝令向称能事何至于此等伙窃有据之案反为放松仰江宁府迅饬邝令从速严讯追赃以恤商旅而保治安勿稍纵懈切切 

　　○批瞽民萧永复禀 

　　禀词荒怪已极据称尔娶妻张氏十有三年生子女各一忽于光绪三十一年被王陈氏勾引与其伙杜本有通奸中间将尔谋害三次未成三十二年四月五日王兴根杜本有与张氏将尔两手捆住用石灰揉尔双目成瞽尔妻弟张金海又主持离异查尔被害至今己厯三年果有如此奇冤何至控县不理控府批查亦不复且尔妻奸夫只杜姓一人王兴根何所贪图帮同下手甚至将尔儿女家具粮食全被杜姓掳去县官亦置之不理此等荒唐瞽说何值一查天下瞎子之妻安于室者鲜矣想系尔夫妇不和卖妻与人又图翻异恃瞽妄讼意在讹人是以屡控不准耳三次谋害何计得脱石灰揉眼何人见证无证无据何从究理不准 

　　○批职孀吴张氏等三十人禀 

　　阅禀凄然欲泪贫员结局乃至于斯柩眷羁栖惟以典卖针工餬口岁终佽助礼亦宜之善门固属难开孤寡宁不可念至谓将故员家属年终恤款拨归法政学堂本司未见此案总之恤孀济困仁政攸关岁以为常有举莫废若向无此例则不能由我市恩向有此款决不至夺此予彼该氏等勿庸过虑也仰即知照 

　　○批已革湖南候补道黄懋桢禀 

　　阅禀恻然黄氏一门百口以百万之富顷刻奇穷罄业难偿弟兄羁系三钱铺之总管王省堂等欺东婪款贻祸无穷岂能任其逍遥事外作富家翁本司在陕西作令时凡遇停门倒债之案无不刻于伙而宽于东于禄两姓之狱可覆按也况王省堂等奸欺挟制罪不容诛溃败决裂至斯断无东已倾家而伙能逃刑之理至谓两弟幽囚无益不如保外张罗所言亦自有理但隔省之案本司何能预闻重念富室清门惨遭奇祸华屋山邱之痛见于生存故家乔木之遗概从籍没谁非官府谁无子孙但有仁心皆应援手仰候据禀咨请湖北布政使酌查办理黄氏诸昆亦宜赶速设法以舒家难切切 

　　○批商民顾润章等禀 

　　尔与甘书林怨毒已深讼无底止昨经厘局传质尔情虚畏审匿不到案而联名呈控甘书林之原告皆云实不知情系尔一人窃名朦控业在厘局具结存案查尔顾润章名列胶庠实为讼棍恃衿作业诬害无辜一呈不准改名再控顾润章即顾若金又名顾增记又名顾涌记又名顾东兴又名东兴恒又名顾良钰然犹不离本姓也乃又变其姓名曰沈明义曰洪敏奇曰叶理平曰严又如以顾姓生员因欲逞其诬陷伎俩遂甘为沈洪严叶四姓之子孙无耻无良玷污黉校仰江宁府速将顾润章传案管押一面移取厘局案卷传齐人证质究明确将该讼棍衣顶斥革锁系一年以为诬良徤讼者戒词发仍缴 

　　○批己革淀山司廵检吴廷芬禀 

　　该巡检被参革职已厯数年据称被革即病病愈即控从此活一日控一日与田令有不两立之势查该革员系青浦巡检被苏藩司详参案在苏属郄来宁属具控本司未见原详岂能凭空断案田令现为首县岂能对质公堂该革员气忿之余兼以穷蹙怨言雠口岂足为冯禀词自伐其功而痛诋田令兼及丁守此即原参浮躁二字铁板脚注也不准 

　　○批江都县禀 

　　禀及夹单清折均悉本司莅任之初见各属凡有公用率请在积谷项下开支一若此款并非备荒专为地方官作协饷也者是以通饬查报兹据江都一县清折所开厯年官董挪借积欠至二万二千九百余串之多推之三十六属亏耗奚啻数十万串论其行同仓鼠实与吞赈无殊言之深堪痛恨江都自该令到任此款早一洗而空而两年以来旋收旋放计发典生息者己有六千八百余千足见为政在人实事求是禀单所列钱谷并存及官董互相箝制之法皆切中肯棨扫除积弊应一切如所拟行并钞粘来禀通饬各属凡积谷项下买粮存款章程悉酌照江都县办理以重仓政而备饥年其厯任亏短之款如其人在照例勒追第查江都一属侵蚀此款之邑令一共七员非死即革足见果报之说确有可凭作官而吞及仓粮断无买田宅贻子孙之理则亦何苦自隳名誉撄天罚絓弹章而终归于一钱不名耶袁令事事踏实其履任之始即将粮漕项下官幕丁役厯年朋分之巨款三万六千余串和盘托出悉数归公不惟清风绝尘尤见毅力如虎真能人之所不能也此缴单折并存 

　　○批宝应县陈令习谟禀 

　　据禀己悉该县本年捕蝗给价收买每蝗一斤钱二十文蝻子一斤钱三十文共享钱二百二十余串情愿自捐廉俸不在公款开支查今年徐扬各属买蝗禀奉督宪批准动用积谷钱文于是徐属不堪之州县借端捏报狂吞积谷有开销七千余串者有每蝻子一斤发价二百文者又有雇人捕蝗既出雇价又出买价者贪愚无耻至斯已极惟我官场人格不齐有九天九渊之别吾该令之不动积谷一钱以视彼浮开七千串之贪吏其程度相越奚止七千里哉应详请酌调优缺一次以奖廉勤此缴 

　　○牌示 

　　为牌示事照得署江宁县龙令以卓异人员由江都本任遴调首繁实政实心循能兼备近因冬防吃紧匹马驰出百里之外亲获拐案弹压匪徒如此精勤能不嘉佩乃闻有不逞之徒捏造浮言谬称该令被劾报馆不察登诸报纸此于龙令何损特使人疑上宪举劾之不公则大不可也令如鬬谷本具无喜无愠之心才若□尊岂有乍贤乍佞之理为此示仰江宁士庶及书差人等知悉尔等须知龙令甫膺卓荐兼之出洋回省即署首县其贤当奖其劳当酬其赔累当调剂断无被参之事若再道听涂说视之如五日京兆致令呼应不灵办公有误本司不汝宥也勿违须牌 

　　○批职商顾东兴等请筹糖捐禀 

　　此四人乃一人也其可恶已到尽头处尚敢来司具禀意在包揽渔利昨己札府惩办此禀不准 

　　○批光禄寺署正张绳祖禀 

　　尔所控者系属何事词称叔父凤藻吞没家产府断分为四股侄得一而叔得三其中是何情由无从揣度尔祖何人尔父何人凤藻是否尔之胞叔来禀一味含糊但称江宁县徇情媚富又云自往庐州扬州催案尔一家之事何以蔓及两省三郡殊不可解本司看尔语言吞吐藏头露尾决非好人不准 

　　○批三学文生刘宝恕等禀 

　　此项贫生米石每年年终发给若既经奉裁自系无款可筹之故前司既已无米本司岂能点金现在新学发明凡为士流者亟当变化倚赖性质专靠官中养瞻尧舜其犹病诸 

　　○批桃源县李令禀 

　　去任之时留心民事犹恐蝗蝻遗孽来岁为灾仁问仁心深堪嘉尚仰后任陈令传饬乡保徧谕村农趁此残冬随时搜剔期于春苗无损且收规随之效仍候列宪批示缴 

　　○牌示 

　　语云无谎不成状故上控之状十控九虚然又云久告不已必有奇冤故屡断屡翻者容有不公不平之虑来禀指控赵观察强占园基发审委员张振声媚上袒断一面之词未堪遽信观察买地南京城内空地甚多何必霸买有主有据之地自诒讼累谳员媚上何必媚一候补道于自已得缺得差丝毫不能为力反于名誉有损世间无此愚人惟此案控经三载府县案牍具存候本司提卷亲阅曲直是非不难立见俟阅卷后再定准驳惟称该氏叔翁张瀛七十老翁因赴督辕具控被赵道闻知使家丁江福拦截说合旋即拖至县署张振声在彼等候饬即管押等语赵道与尔结讼三年岂能日日遣人侦伺预防尔之上控上元县自有印官张振声何能踞其衙署无故将人管押所禀俱不近情姑将禀批一并封送江宁府上元县阅看即将两处卷宗封送本司核阅勿延粘钞图照附存 

　　○牌示 

　　顷由江宁府封送张瀛与德载堂互争园基一案卷宗到司通阅县府供判各词及同治五年善后局发给张瀛领地照根此案确系张瀛私占官荒恃老健讼查张瀛粘呈图样其住屋迤南后门外为园基横十丈纵九丈六尺而其东紧接小织造府后身又有纵七丈横五丈三尺园地一方其南又有纵五丈五尺横五丈一方东南紧靠小织造府西□墙又有纵十六丈一尺横二丈七尺一长条自言皆张姓园地核阅局照内填邓府巷朝西门西三号二进三号三进横房二号后园一方墙外水塘一面夫曰一方者取其四面见方无弦角歧出之谓也今张瀛园图东多一方东南多一方一长条状若曲尺将小织造府西北两面之地占据无遗卷查张瀛向在小织造府把门乱后织造被裁官荒无限该差向为衙蠹遂将署外之地悉冒认为已有而同治六年领照之时又不注明丈尺以预为朦混蚕食之计而不知后园一方四字已不啻自绘真形而凡侧去斜侵者皆非其有而冒认者也况此案构讼三年皆张恪铭遣抱就质并无赵观察其人来禀虚荒已可概见而该劣差胆敢当场侮辱官长尤为罪不容诛仰上元县勘明该园界址惟张瀛后门外四面见方一块园地归其管业其余靠东靠西靠东南霸占之地一概归公张恪铭缴价具领之地照契管业如张瀛不遵重责勿恕此此即是判词行江宁府存案原卷二宗发 

　　○批知县左令杕堵截浦六处流民禀 

　　单禀清折均悉该令办事认真又能妥贴深堪嘉尚所领五百金据称资遣流移撙节支用总期多剩多缴禀牍中得此语如听仙乐耳蹔明矣省垣将发度岁米石江北贫民欲来者众尚望好为谕阻共保治安此缴单折并存 

　　○批东台县彭令禀 

　　核阅来禀颟顸万分据称申胡氏在床睡卧忽有人撕开篱笆门进内将胡氏拉下痛殴伊十七岁之子乔稔惊起喊救赶出门外被殴身死该县验明申乔稔致命刃伤三处又验得申胡氏頞脑受伤三处而未指出是金?是木器抑系手足末云尸亲地保与报语大略相同竟不知凶手为谁因何起衅查死者母子均己酣眠忽有人破门入室将一妇人拖出痛殴看此情形非因奸即挟忿乔稔既称生有残疾右腿屈不能伸当凶手闻喊出门自必如飞逃走乔稔跛足何能追及况凶人带刀而住先殴其母仅止轻伤后戕其子专用金?似于此妇不忍戕其生而于其子必欲致之死此人与此妇断非不认识可知即使夜半无灯而十四夜明月在天何难别声辨色该县当场并不向该尸母诘问即行颟顸具禀其心地胡涂不能问案已可概见仰照批饬各节提取尸母邻佑悉心研鞫逐条登复以待本司详察本司于属员向作门生看待若教而不学学而不成则自讨撤参矣仍候列宪曁各衙门批示缴 

　　○批盐城县典史孙建章禀 

　　该典史因各报纸胪陈劣迹以致撤任嗣据盐城县转据李绅棨等禀词以该典史在任贤能详祈鉴核当经督宪批驳在案兹乃自请饬回本任查现署斯缺之奚侗甫于四月十六日到任未经年满势难无故撤回本司不信报馆之言亦不凭绅士之禀更不能徇该典史之求候署事年满之日即实缺回任之时此缴 

　　○批六合县礼房书办李秋潭禀 

　　控关蠹书舞弊虚实皆当澈究明知该原告必系挟嫌禀讦然以毒攻毒以狗咬狗正乐得因而用之仰江宁府迅委干员立赴六合县将库户屯三总书飞提来省由该府督委严究李秋潭赴案备质禀及簿册等件并发仍缴 

　　○批盐城县王令禀 

　　据禀及附禀均悉州县官规避处分讳劫为窃者固多事主捏报重情改窃为劫者亦不少此案就报呈与附禀对勘该令访查各节自系实情事主鲍德如既来报案何于该令诣勘取供之际反不在家而且大门被撞验无破损其子被捆验无伤痕失单所开与口供不符室内情形与报词互异四无邻佑谁与鸣锣附近邻团未闻声向独其田主左棻挺身闻案以为实系被劫是鲍德如之报呈全系左棻所为显而易见德如之捏报重案心虚避匿其妻子乡愚无识左棻教供不熟是以各说各话总之无论是劫是窃总应严缉赃贼务获究办左棻事外无干恃衿插证该令当场申斥是矣坐视其失词而退是该令办事软弱处将来赃贼无获该附贡必赴省上控矣若本司遇此等棍徒定即交差带署问其事不干己出头摃案及恫喝事主迫令改供之罪倘敢逞刁即行详革照讼棍办理何等爽快耶该令询访详明甚属可嘉明而不决则初任胆小之故由此用心练习可做好官勉之勉之仍候列宪批示缴 

　　○批文生陈毓兰等禀 

　　讼棍被拘乃意中事而云殊出意外尔等自居何等也来禀署名者三十七人较宋江三十六人更增其一吾知此禀即顾润章自作人名亦顾润章所填如果真有其人即仰尔三十七人结成团体一并衣冠赴江宁府法堂为该讼棍作保或允或不允均由太尊作主本司概不与闻仰即知照 

　　○批江宁府禀 

　　张令振声审理案件不惟有断才而且有润养本司知之稔矣兹据贵府请奖前来查给予拔署优缺一次或给予简委一次或记大功几次皆纸片上好看而已其实积至十次八次而不上司牌者不知凡几也该令名字纫之在心遇有相当缺出必有位置现值岁暮务将积案多多断结俾免各乡民或在城中或在押所过年则积福多矣此缴 

　　○批两江师范学堂旧班新班等禀 

　　据禀庶务张通谟颠狂不职而又云学生无敢明出名者则此禀与匿名揭帖何异姑送总办阅看查核如果庶务长有殴打崇朴情事亦应讯明情节分别究惩至匿名禀件动以革党诬人心术可谓坏极应查明此禀是谁所为令其指实以穷其术此批移师范学堂 

　　○批通州谳员傅直牧禀 

　　清折阅悉为之失笑官场问案视民事如儿戏者多此案上控之初本司本不能据一面之词遽相谯责惟月初案证传齐迟至二十一始讯正蹈官场疲缓之习且汤仅孤儿邢姓欠债属实何难一堂断结而竟至酿成上控此本司所不乐闻者也及严批速结去后关牧详称己由中人处息令邢姓还钱了事如果汤系讹诈邢姓何肯还钱耶本司责备原问官之不能断案似非甚枉惟该令既居心要好奉此严饬几无以下对百姓外对寅僚此次表明亦是必不可少之文字本司实深嘉之人孰无过过而能改善莫大焉只要该令从此好好作官遇事认真案到随结亦严明亦平恕本司方乐与把臂之不暇而又何责焉前案已销切勿介意本司方拭目以观后效也此缴 

　　○批署淮安府应守德闳禀 

　　据禀已悉贤太守下车以来威惠兼施政声卓著兹复查得山阳县承发书吏阮梁即阮焱森童年入卯为害地方十有余年顷因该蠹书禀控农会总理卢元铨经贵府传案面诘具得狡悍支离之情状已将该蠹书发县管押出示招告办理极为明决本司查招告之举好人被屈虽招告而无人告为其本无可告也穷凶极恶之徒虽招告而亦无人告何也恐其一旦保释蓄怨深而寻雠愈甚虽有受其毒噬者亦不敢来告也故打蛇必打七寸锄奸必用严惩去莠乃可安良己擒不当复纵在官人役查明罪诚当死立毙杖下可也苟为一乡之害永远监禁可也罚金自赎可施之外国不可以例中华悔过自新可望之古愚不可以信今诈善为政者以辣手济其慧心此之谓也贵府贵县皆可与道政事故纵言及之再查阮自梁自称监生应先除卯名次追监照随详斥革定以监禁若干年俾不致再为民害仍候列宪批示缴 

　　○批江都县禀 

　　自该令到任钱粮积弊一洗而空兹复虑柜友柜书或乘便营私或始勤终怠惟恐国赋民财之有害益见仁人智士之用心亟应准如所禀以后或指控或暗诉或邮寄或面呈必将原告原函及原告之人一并交该令推鞫分别办理以为闻过知非之助兼寓察奸剔蠹之心本司实深嘉之仍候督宪批示缴 

　　○批泰州禀 

　　该署牧循能兼备本司知之甚深此次捏词与匿名揭帖无异本可投诸大瓮惟蠹书舞弊亦是常事所以批饬查办者以为人指摘一次我查察一次果无弊窦何畏人言万一奸欺藉资整顿此本司札饬之本意也今既查无弊端应一概勿庸置议此禀剖柝极清手笔老到应付官报局登报缴 

　　○批调署上元县李丞宣龚禀 

　　来禀阅悉能者去位贤者去职是亦本司之不德也怅惘曷己昨己禀商督宪以该令调署砀山勿得再辞缴 

　　○批殷照磨凤翔等禀 

　　禀折阅悉所估撘棚筑坝购备煤斤一应工料价值均尚核实准先发银五百两撙节支用仰即出具印领候核以后陆续支领俟吸水事竢核实造报勿稍浮糜为要此缴 

　　○批江宁府详 

　　本司于此等争利挟嫌互控不休之案经厯多年矣顾润章诚为衿中之棍甘书林亦非商界之良惟顾润章倚衿流毒结党害公一人有十数名一案延二三载若不亟夺所恃而尽发其奸则为害于省垣者无穷期矣本拟将该棍徒斥革锁系而来详称其深知悔惧请革去衣顶从宽宥释姑如所请办理仍取具连环妥保令该棍徒出具永不滋事切结与甘书林一并交两县严加管束倘再互控则顾锁系而甘递籍本司牌票已预储而待矣沈洪严叶四姓既查无其人其为顾润章捏造可知充极其量不难如耶稣之创造万物不但商界大受影响且虑讼界难保治安此所以暂免锁系而必加管束者也仍候列宪批示缴 

　　○批调署砀山县李丞宣龚禀 

　　剑侠传云愿学者不可传可传者不愿学其今日州县之谓也该令素着贤声兼饶文采本司以首繁相待自谓得人乃托疾坚辞达于节帅仿以连易播之意遂居京乞外之心调署砀山差宜弱体似此优加体恤谊当感激酬知不图再调再辞知之者高其易退之风不知者不免择肥之谤设人人如该令本司难乎为上矣既据禀祈另委江南何患无人昔人云张□死生何关魏朝兴废惟须薄加惩罚以杜效尤李宣龚应勿庸调署砀山详请停委三年以为任性规避者戒此缴夹单存 

　　○批泰兴县王令禀 

　　据禀殊堪诧异泰兴城内失火水龙会水夫陈裕康挑水救火不肯私卖与章二髻子遂被二髻拳打足踢喊经该令验伤传质二髻遁匿商会经原差伏盛持票往传会员蔡老四辄将官票交给二髻与茅静波辱詈来差该令传人不到出票被留备文查询又不复是泰兴商会直同化外会员直类疯狂高茅蔡三人事不干已庇一行凶肇讼之章二髻其意何居既据总董张树森面称该会员等平日种种不法仰傅令寿慈就近会同王令速提章二髻到案严切审讯并究明茅静波蔡老四等有无庇凶詈差捺票及平日不讲公理不受指挥情事如果事事属实岂但斥退而已应即斥革各棍徒职衔枷号商会门首示众以惩犷悍而靖刁风如差禀语不尽实亦当分别惩处本司但凭公理以断无偏听也切切此缴 

　　○批东台县禀 

　　接阅来禀该令于讯鞫一道颇肯用心深堪嘉悦获犯崔广发虽未认供而据申胡氏供乔稔身死之日伊曾因胡氏卖物得钱面向询问是夜即有入室杀人之事而广发又供曾有人媒妁以申胡氏配伊为妻因年大不成等语两供相勘其平日图奸是夜图财皆意中事惟广发果因窃财而往自宜乘其睡熟暗里偷摸何至将人抛至床下而摸索其床上之钱天下贼人断无如是之胆大妄为者此事以情理揣之胡氏与广发老妇壮夫必先有暧昧不明之事此番广发查询卖物钱文在胡氏以为既已舍身何能舍财而广发以为既非图色自应图财夤夜而往先续旧后索钱索而不与则拖而殴之及申乔稔惊起相持不放又喊称识认广发于是顿起杀机以为灭口脱身之计此案中一定之层次也本司不过揣度而言该令可照此讯供或可得其实际申胡氏果欲为子报仇亦不必羞愧隐匿也此缴 

　　○批　　县禀 

　　顾芝城之女为缪永富之妻永富借芝城洋十元今九年矣芝城往索死于壻家尸子顾兰树报称被其姊夫殴死该令验系吞烟自尽永富避不到案其子缪三绍供无揪殴情事查顾芝城年已八旬缪永富无论如何凶横断无将年跻大耋之丈人殴击致死之理惟其女是否尚存漏未叙及乡人一钱如命永富欠债十元推延九载不惟芝城不甘想其子顾兰树亦必怂恿向索此次索而不还老年人无面回家遽尔吞烟虿闹而不图其以身殉财也此等假命案原不必办但将永富责饬除勒还本利外再称其家之所有酌断殓葬之费即可完结该令作命案禀报自是谨慎之处奉批后酌度办理可也仍候列宪批示缴 

　　○批初级师范女学堂女士周墨亭等禀词 

　　据禀该女学学堂艰楚情形可为悯叹巾帼且知好义须眉那得恝然候饬县立提牛捐董事等从严催比务使月清月款源源收解以弼阴教而助巧炊各该女士等亦宜循蹈规矩勤习科学名誉一振人人佩服则不患无财用矣此缴 

　　○批署泰州朱牧禀 

　　贵署州实政实心江东翘楚苦无优缺以答贤劳调署铜山深虞负累乃荷驰■〈丬戋〉陈谢于泰州应办之事惟日孜孜叔孙一日必葺墙京兆五日不废事今之贤者何让古人交卸后似可径赴彭城勿庸来省致滋往返遇有要事行书数行示我可也此复夹单存 

　　○批江宁府教授丁立中禀 

　　来禀情文緧斐自述身世为之恻然君以名孝廉为老广文厯拥皋比中遭摈弃寒毡不暖苜蓿长饥啄木喙距长凤皇毛羽短伤心人不独一薛令之也鄙人心劳政拙名过实而德不堪厦广裘长言则夸而力难逮邦有宿学谊当推援遇合有时君其待之增祥手复 

　　○批谷米局禀 

　　据禀该谷米局原存米石一万一千九百八十余石去腊全数散给贫民共折耗二百七十四石溯查此项稻米系由芜湖汤董承办当上年二月交仓之时局员验得米色潮败未敢收仓而前司另自委员接收在案今之折耗由于当日采买之不慎验收之含糊而非局员之有弊端也若欲追赔汤董不能辞咎事属已往姑免深求况各处仓章均有雀鼠亏耗准如来禀将此项亏短之米归入月报造销可也此缴清单存 

　　○批前署沭阳县于令禀 

　　前后任交垫各款往往锱铢计较彼此诋諆逞忿一时殊伤雅道来禀不必宣示但饬俞令如数迅交可耳此缴 

　　○批兴化县禀 

　　自古以来各君其国各子其民往往刈瓜失平争桑起衅东兴两邑之间为丁溪草堰等七场之地向来学籍属兴化而民粮诉讼属东台习焉不察相安无事今当预备立宪最初选举之始两邑人士各有多多益善之心是以兴以学籍为词东以财产为据委员袁令调停无计勘界需时恐误初选之期暂作划分之计其实此疆彼界大致己有端倪雀五燕六人数亦殊匀称东已就范而兴独坚持该令在兴为兴复有此禀固有加多吾民之意亦有取悦于众之心该令试思此七场之人民土地自明以来催科者东台也听讼者东台也一旦值选举议员之会兴化欲凭学籍二字尽括其人民土地而有之有此情理乎在士绅争执乃各为其梓桑该令以传舍之身今日在兴明白亦可调东设本司即将该令调署东台其能执此禀词使东民尽弃七场之版籍拱手以归诸兴化乎有以知其必不能也袁令来禀鴹赡绵密此禀文字亦佳然袁令胸中空洞无倚所言者公该令此禀乃兴绅之能文者所为吾爱其文而不能谓其无私也此案已由督宪批定现在限期已迫暂照袁令所拟权宜办法以期勿误初选将来细勘界线再定较若画一之规该令及兴邑士绅少安勿躁可也仍候咨议局筹办处批示缴 

　　○批清河县禀 

　　阅禀具见慎重公事埽除积习之意本司以为用人之道存乎其人守洁才长者虽极坏之丁胥亦难弊混形同土偶者虽至交之僚友未易匡扶即如改用门丁为委员意非不善然门丁诚多不肖委员未必皆贤仍在作令者以我用人而不为人所用则得矣该令明白老练勿论用丁用幕本司皆相信以心仍候列宪曁各衙门批示缴 

　　○批盐城县禀 

　　据禀及清折均悉该县讼棍周冕积恶多端善良切齿经邑绅周绎山等厯数其不孝不友为鬼为蜮之行禀请严拏惩办该令饬提东县证以厯年之控案前任之访拏苟非棍徒何能自具改过切结乃具结而仍不改过该令方收管拟办间而其子周龙甲辄敢两次假捏警察总办信函为之地道是父是子皆为毒螫之尤稍一疏纵乡里必重受其害来禀拟将周冕革去监生监禁三年龙甲念其意在救父免其置议本司尚嫌惩恶不严周冕应锁系五年期满察看禀夺龙甲交保管束永远不准入各学堂肄业仍候各宪批示缴清折存 

　　○批曹巡检登瀛禀 

　　来禀及清折二十八扣委札两件均阅悉该巡检似有痰疾故言动荒怪若此如折面批明设有委札请交三山街墨店收下跂盼之至内开光阴渐陷宗嗣斩传又云法布于天普访英雄又云宪在辕中不知属员几个又云筹款月津还有天良自将月津改归法政再学几载待用何时等语本司向来待佐班最宽文理不通其本等也穷之所使求缺求差求不求在人予不予在我亦何必加以责备惟查该巡检于前月禀请分准差委业经本司批准在案嗣于二月初三日因铜山县巡检出缺本司念该巡检到省有年厯奉差委以之署理四界司巡检当能胜任不意初四日午刻挂牌是晚披阅公文适见该员此禀若在平日本可置之不论不议巧在委署之日即其递禀之日该巡检不知本司注委在前必自以为文字之大有功而差缺之可以求而得也若宁属佐班羣起效尤实为官场风气之害曹登瀛署理铜山巡检牌示着即撤销仍详请停委一年并不准其分淮差委以为荒唐躁妄者戒夫人孰无过君子有过才士有过无不可以相原若胸无墨水迹近痰迷虽停委百年可也再查折内签明系北洋某幕府之年姻侄又系军机某章京之姻年侄斯亦疯痰之一证也此缴清折存五年前司札两件发还 

　　○批赵巡检廷珍禀 

　　此禀文理通畅措词得体求入法政学堂肄业尤见有志上进查该员到省八九年仅委通州厘局司员一次兹有铜山县巡检一缺即委该员往署以资厯练仰即知照缴 

　　○批江宁县民妇刘张氏控词 

　　娼鸨互控之案亦复来司呈诉可厌之至陈子中为该氏出洋百五十元赎身而龟鸨即控子中于警局警局即勒令子中交人候讯其中若无轇轕断无袒龟鸨而累好人之理且该氏并未到案对质断无凭空武断于己交百五十元之外再令交洋二百五十元之理姑候将禀批一并移知警局秉公妥断勿渎 

　　○批扬州府详 

　　据详已悉此案母不母父不父子不子孙不孙潘氏一门全是一团戾气本可听其自打自闹自生自灭自作自受自焚自熄而贤太守肫诚恻怛调停母子之际斟酌情法之平以为潘祖栋虽不孝其母而自潘宗懋等视之则父也潘陈氏虽溺爱不明然在潘祖栋视之则母也宗懋久系恐伤陈氏爱孙之心即予释回恐启祖栋再控之渐请将宗懋兄弟发回仪征管押数月以平祖栋之气察其悔罪属实再行取保以安陈氏之心祖栋乃一贱而行恶之人尚复体贴至此则于良民可知矣惟潘陈氏送祖栋忤逆祖栋亦送宗懋等忤逆论其气脉所感本滴滴之归源证以因果之谈实冤冤之相报枭食母而獍食父祖栋不应有佳儿狼生貙而貙生貔宗懋亦必逢逆子就此案论之祖栋宗懋同一忤逆应同一管押否则均不管押始昭平允特贤守业经判断自应如详照准俟祖栋再控之日本司必有以处之盖祖栋以忤逆之人送忤逆犹且不欲拂其心然则陈氏以八旬老母送忤逆独可无以慰其意乎况潘姓终年吵嚷四邻久己不安此次父子相夷波及邻佃族姻一齐受累府提县解为中证者何辜是皆祖栋一人既得罪于老母复贻害于乡邻以后倘再起讼端无论何人承审即以此详所录各供为据不得再肆株连但专治祖栋不孝之罪以维伦纪朱子曰君子常失于厚然不得谓厚之非过也仪征令当默会吾此意缴 

　　○批泰兴县职员章应祥禀 

　　据禀己悉此案迭据商会禀晰本司已知大概前据县禀批讯因所禀情形似乎商会过于刁犷故有讯实即应枷示之语然讯而不实则水夫差役即须坐诬此不言而喻者也本司但知秉公毫无成见若如来禀所云印委问案何至如此偏私且与尔何仇何至如此惨刻本系没要紧之事而牵缠两月上控数番可为长叹通州关回署牧现甫交卸仰即就近驰赴泰兴查明案情秉公了结勿稍偏徇切切禀发仍缴 

　　○批上元县贡生冯德恩禀 

　　差役诚多奸蠹然来禀亦似太过现署上元高令甫经到任无所用其瞻徇仰即查明劣捕马林是否可用此禀指陈各节是否可凭事关地方治安务宜秉公究明以孚舆情而远官谤切切词发仍缴 

　　○批裕宁官银钱局参议沈守铭昌禀 

　　单禀阅悉管氏官事不摄圣人目为不俭足见一人而兼数事自古已然惟兼差有两说一则为事简人才一则为人增薪水其用人有公私之别其到差亦有虚实之分本司曩在关中创办新政同志数子皆通力合作并骛兼营贤者为知已而来用者收得人之效虽计功而不谋利志士之心也然计功而不授食用人者之愧也兼任众人之劳而仅食一人之食可以谓之公乎鄙人以为天下勿论何事俱不可一例而论孟子曰物之不齐物之情也或相倍蓰或相什伯或相千万惟人与官何莫不然才有小大品有高卑器有广狭志有远近待国士如众人则亦食众人之报而止奇才异能之士谁复肯为之用哉此次部议裁节浮冗诚亦深知外间积习瞻徇情面优厚私人所在多有然天下亦有不徇情不徇私专为公事择人者士亦有既任劳复任怨竭尽心力以为知已用者而概以一分薪水酬之是合九等之人才而悉待以平等之世法也天下岂复有公道耶用人无公道天下岂复有事功耶该守才识俱超精坚圆稳纵有兼薪应在计功之例不在徇情之例而亦上禀坚辞在该守诚不惜此区区吾独为用才者愧也应候督宪批示缴夹单存 

　　○批前淮安府许守星璧禀 

　　来牍读讫一省之中冠裳鳞萃必有出类拔萃之人综挈纲维赞襄要政是以益都留府唯樊厥为能桓幕延宾非郄生不可贤太守清通简要综练精勤和可丰财文能核事是以节楼虚席省局兼差虽值公私交困之秋实有身府俱荣之致顾乃难进而易退就简而避繁恳辞节幕财政要差并请停给薪水顾维老氏止足之义诚廉让之可风揆诸节帅用人之心岂贤才之肯舍昔刘穆之尝以出谋发虑侈然用公府之钱今胡文忠亦曰非高爵厚禄不能致豪杰之士有功何嫌于受赏任事何恤乎人言吾以为不易得之才居不可辞之任财政一局当与贤守共之其余各差应候督宪批示此复 

　　○批甘泉县万令启型谢调补甘泉县禀 

　　该令近来竭力要好庶政日有起色实深嘉慰前闻嵩太尊言该令患病惦念殊深近因所署甘泉一缺调补需员爰仿前史就拜之条适合新章久任之例禀商督宪准予量移来牍殷殷尚欲来宁谒谢查此次由简调繁乃君之才自致之不必言谢也地方公事要紧即选举投票事毕亦不必来现在各属缺分清苦来省一车?尚又需耗钱一二百千甚属无谓督宪与本司皆力除官场习气各同寅断断不必讲究过节此贺乔迁大喜缴夹单存 

　　○批盐城县徐冬官禀控词 

　　据称尔姊与胡释嘉为妾释嘉死后有螟蛉子念修又立胞侄根夫承继曩经亲族公议为尔姊提洋二千元随根夫清江居住又八年而正室死念修接尔姊回杭二千元亦入修手由杭迁苏由苏迁宁二千元本利俱无又逐去房中女佣逼令尔姊改嫁尔母自盐城来省看女念修不容见面诬称尔母曾拐数千金先送巡警局转送江宁县将尔母递解回籍等语查释嘉既有胞侄又何抱养螟蛉既有义儿何以一祧两嗣尔姊何以不随正嫡而依承继之侄嫡在则随嗣子同居何以嫡死反与螟蛉共处二千元既乌有矣尔妲往来于苏杭清江养赡从何来盘川从何出业已守节二十年念修夫妇何以不劝嫁于盛年而偪嫁于迟暮尔母来此尔姊非孩幼非俘囚断不能关闭一室者也何以母女不得相见江宁赵令仁明英断岂有无端诬拐即据念修一面之词将尔七旬之母率行递籍之理情词万分支离本不能准惟送县有案姑仰江宁县赵令录案禀复候夺倘涉虚诬定将尔递籍管束不贷 

　　○批江宁县禀 

　　前日回署徐冬官拦递控词当以情节支离逐层批驳因控称其母被江宁县递解有案批饬录案详夺兹阅来禀始知所控者即胡观察以一介至穷极贱之细民而敢于捏情诬告官宦诋谤清门实堪痛恶且伊姐徐氏最小之时已被其父母卖给恶鸨幸得拔出火坑于郎主告终后矢志守节而冬官母子复敢来往串骗诱令归宁竟将守节二十年年逾不惑之孀妇复行嫁卖徐氏幸以智免仍归于胡当其初堕落烟花早绝天伦之谊迄今日几为商妇更无骨肉之情而冬官母子尚敢一再前来觍颜求见不见则哭闹无休似此污贱丧良冥顽无耻仰该县迅将徐冬官拏案重责五百板递回盐城县锁系三年期满察看禀夺此缴 

　　○批初级师范女学堂女士周墨亭等禀 

　　据禀已悉该女校恃牛捐为命脉案经宪定款关阃学董事沙殿魁承办此捐理宜按月清缴业奉司批县比而犹故肆抗延实属冥顽胆大候饬县再提该董事从严比追如察其人实狡悍即可革去董事另举妥人承充勿稍姑息切切禀发仍缴 

　　○批候补知州刘澍等禀 

　　阅禀不胜凄恻查贫员搬柩例由司库闲款项下拨发银六十两以利遄行近来库亏甚巨别无闲款是以前司多未给发至于参革人员尤难与故员并论兹据禀述陈革令生前拮据身后萧条情属可怜应酌给银五十两以资归葬后此不得援以为例仰即知照缴 

　　○批安东县许令省诗禀 

　　办公必须筹款不能枵腹从公情也至于数目之多寡手面之宽窄则视乎其人咨议局事务所之设都都邑邑之所同也各属挪款开办大都在积谷项下权为挹注其数则在四五百串之间该令因积谷乏款遂请在串捐项下挪移六百串查串捐为偿款而设一经移动冯何抵补所请殊属冒昧万难照准且计数至六百串之多尤为任意支销不知撙节大抵地方官有见好士绅之意又无爱惜公款之心财非巳财用属公用此时薪饭夫马之优给即将来德政碑万名伞之先声曾未思公款何来无非小民膏血也挪移挥斥于心何安本司之为此言非无见而云然也砀山秦令被参穷困无聊仅用钱七十千而事务所亦复成立现在司选员到彼举行投票事宜由本府借钱百千以资急用是砀山自开局以至初选所用不到二百千所以然者官无心于见好绅亦无可浮支也该县事务所应即以四百千为率不准滥支并仰另筹他款不准挪用串捐致干重究此缴 

　　○批署高邮州学正王同德世职王伟忠禀 

　　禀及章程阅悉王世职情殷存古深属可嘉比来欧风醉人中学凌替更二十年中文教习将借才于海外矣吾华文字至美而亦至难以故新学家舍此取彼然人人畏难而不学将来公卿之奏议郡县之申详私家之议论友朋之书札名人之碑志举以鄙倍枯??刃刃止?凌杂苟简出之是使当世无文章而后世无史料也今王世职创兴复古学社每季一课每课十门每门一题半月收卷一月发榜佳文给奖有月泉吟社之前规藏书借观亦岐亭监税之成例其文行兼优者由州申送省会学堂肄业意至美法至良也惟作文须作有用之文讲学勿讲欺世之学现在古学尚未尽湮不必曰复古但曰存古可矣准一切如禀立案仍候列宪批示缴社规存 

　　○牌示 

　　昨据署江都县袁国钧电禀因病恳祈交卸查吾宁属州县循能之吏不乏其人袁令宝渡江第一流也初莅江都即将向来官幕丁胥所蚀万余串之漕规和盘托出涓滴归公在任三年百废具举而亏累亦复不赀有功者无可酬功无过者何堪督过江南官场苦累至此惟以空言激奖稍示公明已觉问心难过复令贤员称疾求退本司心颜俱摧矣本日禀商帅座本拟调署繁区适会垣别有要差非准不可姑允养疴之请仍资借箸之谋俟办有端倪再商位置所有江都遗缺□现署海门厅同知吕道象调署实缺海门同知梁孝熊饬回本任除详明督抚宪外合行牌示勿违 

　　○批江宁县附生陈廷彝等禀 

　　据禀已悉江宁选举投票之时监察员章广祺私行开匦查点数目迨开票时查出谷里村之匦先经开看广祺即自认不讳昨经江宁县赵令禀恳以为广祺无心之过情有可原请将所得谷里村八票作为无效他区所得不在作废之列兹据该生等禀称应照宪政编查馆定章或处一年以上之监禁或处以百元以上之罚金本司以为皆过也章广祺诚属不谙定章实亦无关弊窦钥操其手违禁私开又将各票鳞次栉比安放整齐若明明予人以诘问之据者其冒失胡涂足征非议员之选然亦可决其无作弊之才况投票之举在中国始破天荒司选者于例未谙法当原恕若如来禀处罚未免过严然如赵令所请则又过宽本司衡情处断章广祺既如此不谙应将所得各区之票勿论多寡一并作为无效以孚公论而儆冥顽仰即知照并行江宁县知之 

　　○批桃源县陈令杭禀 

　　据禀该令到任后即注重警务筹办数月甫有端倪单开简章各节深通外邦之法政力保阖邑之治安筹款未齐先由官垫勇矣哉治事之勤用心之细规章之简要条理之分明观其言之有伦决其行之有效现在无缺不赔无官不累然作官与治家等耳一家之中以贫悴之故遂一切无心整理一任儿女啼号门户凋落而不顾识者知此家必不复兴矣一邑之长因赔累之故亦一切置之不理一任百姓颠连庶事废弛而不顾识者知其官运之不长矣真能手真志士虽穷益壮无赀而豪但观该令此禀廵士不过四十人而纸上勃勃有生气由此一事推之可知其百端之毕举并可知其前途阔远断不仅百里才也凡事须计久长官力亦殊绵薄垫办仅一时之事公益须合县同担所请酌收商户及蒲包二捐以充警费准即立案施行仍候列宪批示缴 

　　○批江都县详 

　　该县洲棍刘月湖即刘星明穷凶极恶国人皆曰可杀该县弋获到案虽复狡供不认然人心切齿岂非直道之公大凡光棍就逮万无直捷认供之理惟有据众证确凿四字从严惩办以除巨憝而快人心所请将该棍徒监禁二十年应即照准万一监禁期满而犹不死则由后任再请监禁十年此三十年中勿论何任知县均不过擅请开释违者以得赃纵庇论仍候列宪批示缴 

　　○批上元县职绅善溥等禀词 

　　粮书舞弊各省皆同是以屡有裁革螙书之议兹据来禀所陈上元户书赵子华王鉴祥种种弊端实骇闻听所言如实民何以堪仰江宁府迅饬上元高署令按照禀陈各节切实查究如果舞弊属实即不得以一革了事须将该螙书等厯年吞蚀各款尽数监追以充地方公用切勿徇延原禀钞发仍限二十日内查明确究据实详复候夺 

　　○批拣选知县马象雍等禀 

　　据禀及折开章程均悉该令等热心教育公同刱设审判养成所一区禀奉督宪批准照办盖宪政九年之预备期在必行则法律一门之研究必不可缓专恃法政学堂养成人材将来各属裁判需员必不敷用得该令等首先发起择官绅之合格者分班教授计日速成而且体念时艰不支公款用心亦良苦矣本司尝谓中国吏治之坏冤狱之滋皆由不学而人官既入官而仍不学不习吏事不识物情卤莽升堂颟顸判事民安得不冤吏治安得有起色乎今日虽力行新政中国之民犹是旧日之民也性情风俗迥异岛人惷愚冥顽未受教育若必尽改中国之法律而以外国自治其民者治吾之民是犹男穿女衣俗戴僧帽吾未见其有合也法政诚不可不学中律亦不可尽弃将来审判既设对于外人当用公法对于吾民谁敢废　大清律例者既不可废则须兼习矣且州县终年听讼其按律详办之案至多不过十余起中简州县有终年不办一案者其所听之讼皆户婚田土诈伪欺愚贵在酌理准情片言立断不但不能照西法亦并不必用中律作吏者明敏能断则拖累少而受福者多优柔不决虽心地好而作孽不浅大抵审判之事一要天分二要学问三要阅厯四要存心公恕不贪不酷不偏然后可为折狱之良吏世尝有读书万卷而坐衙不能一言治律专家而作官不了一案者该令等谓六个月毕业即可养成无数人才天下果有此等幸事乎吾祷祀以求矣准如来禀立案缴清折存 

　　○批盐城县详 

　　据详已悉此案于光绪十三年二月构讼迄今二十有三年矣其始也由老民虞廷干等呈控虞李氏自夫虞翰卿故后即与匪僧得善通奸奉批提讯旋据廷干等以虞李氏怨悔恐惧自愿改嫁潘景堂免辱虞门恳求和息僧得善远扬无踪当经准息了案十三年五月得善潜回将虞李氏母子串诱脱走经廷干景堂等二次控案集讯断令李氏仍回虞门守节抚子由虞翰仙退还潘姓身价僧得善责儆完案光绪二十年腊月虞宝德等呈控虞李氏与得善积年通奸将故夫翰卿遗田十一亩典去八亩佃种三亩去年情愿施作祠堂祭田旋又翻悔得善还俗改名刘汝恭与李氏成为夫妇又生一女该氏既嫁刘姓不应复霸虞产等语经刘前令复讯判称虞李氏欲将地亩赎回自系正办不准施作祭田虞宝德等欺孀构讼责抱示惩还俗之刘汝恭免究宣统元年五月职员虞树等复以汝恭及李氏谋毙前夫之子盗卖遗产与该僧之堂弟刘汝香为业恳求吊契押吐该令批驳未准以致虞树等上控兹阅来详以刘令当日未能烛破邪淫竟下保孀保产之判是该令亦深知案情之不平矣而又谓刘僧另案被押己足蔽辜盗卖之田汝恭无力取赎复讯徒滋拖累仍与虞姓无益等语查此案所以纠结二十三年者由于刘令之胡涂错谬该令既明知其错矣而又惟恐拖累不准复讯吾不知奸僧淫妇几世修来如许好官前任既护持之现任又体恤之而原告虞氏则寡妇被和尚永远奸占矣孤儿虞占五死矣虞翰卿之遗田被淫僧盗卖罄尽矣该令试代虞树等设想苟尚有一丝血气能甘心忍受否此案件若使姚令祖义讯之必有大快人心者该令虽心非刘令实则以五十步笑百步耳该令既优柔不决本司即以片言折之虞氏遗产断非奸僧淫妇所可盗卖亦非奸僧之弟刘汝香所能盗买此时无论汝恭力能取赎与否应先押令汝香将原业十一畒交还虞氏以三亩作祭田八亩归嗣子管业汝香原价若干由汝恭当堂写一欠契流期归还如其不还准汝香控追汝香如不交还虞姓原业责押勿贷至刘李氏即虞李氏又即潘李氏淫荡无耻本应断离然归虞不可还李无路若在二十年前必应与淫僧断离此时则必不可离何也当初次构讼之时男女年未三十两情过热故敢于犯法而不顾彼时理应判令虞廷干等主婚嫁卖及潘姓退归再经堂断刘前令假淫妇以守寡之名而阴遂其寻僧之计是直以父母而兼媒妁深堪痛恨至于今侵寻廿余年矣既生女又生子奸夫奸妇彼此形容老丑爱情之薄可知儿女婴缠身家之累益重若此时断离是前既遂该僧淫恶之私今反割其附骨之疽而使脱然无累也应令该僧永远供养若该奸妇因饥寒而诟谇是天报淫僧也若该奸夫弃前好而远扬是天报淫妇也非官府所能过问矣仰淮安府转饬王令迅速遵批结案报夺勿延缴 

　　○批财政局收支委员李筠禀 

　　单禀已悉厚生裕钱庄积存财政局银款至四十二万之多一旦歇业拟以所放本城及外埠期票三十万两作抵其余十二万两则以房产契据作押一面措款清还查吾局各解款皆有克期待发之需该号认解而不即交积至四十余万如其交不足数该收支委员及该号东掌皆有不了之势本司万万不能宽假本日据该号东面称公款断不敢丝毫亏折除己缴期票二十万两外尚有银票十万两及房地各契约日并交财政局点收应如来禀飞饬上江两县将允交未交之银票契据勒令该店伙尹祝三即日交局不足之数迅速清厘不准丝毫蒂欠该收支始终经手利害切身仰即会县严切催交以免切肤之害至为紧要此缴夹单清折并存 

　　○批商董王顺文禀 

　　据禀已悉尔故父承充龙旗烟叶商董各烟商均不挂洋旗挽回利权深堪嘉尚今尔父已故应准子承父业照旧饬充惟觊觎者多难保无营谋攘夺者本司专论情理尔父当日奔走祈请甫能成就此业今其人虽死其子尚存所用之号伙如故何必将尔家营就之巢作逐鹊招鸠之举候移商厘捐总局会详督宪给谕接充以彰公道此批 

　　○批清河县详 

　　接阅来详深堪诧异据称上年十二月已故盐商全毓瑛之养子全锡恒控其继母全程氏到案并据三品命妇全程氏诉称全锡恒即杨培之之子杨文德于光绪三十二年乘其夫物故觊觎遗产捏词蒙控经前清河县李令批饬提讯杨文德情虚畏审旋即捧结求销经章前令详明淮扬道如杨文德再行上控恳乞立案不行在案今事隔五年官经四任杨文德复行翻异仍用全锡恒之名在该令案下具呈该令胪列两造控词息词及章前令详文据称杨文德之母谈氏本系土娼先与杨培之相识生子文德嗣乃从良与全毓瑛为妾其时文德尚幼随母来归迨毓瑛继娶程氏入门则谈氏已故文德年十七矣杨培之别无子息全毓瑛亦令其归宗曾在板浦海州两衙门立案及毓瑛物故文德吊丧未遂所欲辄冒全姓具控李前令始则批驳继而提讯旋经亲友处和量给钱文由杨文德自行恳息并由章前令详请立案兹者杨文德复假全锡恒之名具控该令查照前详立案不行可也若以为中有枉抑秉公提讯质明断结亦可也乃一堂未审而设为四可疑可为翻案之根又拟将毓瑛家产作为四股均分一股与内侄程葆一股与其侄绶臣一股与杨文德一股给地方充公前则惝恍其词继竟武断此案全毓瑛多财乏嗣虽立百嗣子皆是外人其号为最亲者只一寡妻程氏耳今将家产全给他人而不及程氏吾不知此一孀妇将传食于三家乎抑受地方供养乎产本全程氏之产而该令夺以予人该氏岂能甘服不服则必再讼再讼再翻则此案永无了日吾知两造各延讼师各贿书役全氏家财不旋踵而消磨净尽矣凡争继争产之案易涉嫌疑该令于此案未讯先断未断先详若专为杨文德作护法也者可谓不避嫌疑矣天下号称贪人者不皆敛财入已也取人之财而横施之讨地方之好沽自已之名此即与枉法得赃无异该令四股均分之断注重在取媚地方为他日禀请留任制送牌伞地步是直无异攫金而买爵矣且该令最称可疑者系章令原详未曾画行盖印然章令维钧近在咫尺何妨函询明白再下断语详尾又称翻案恐干驳诘且拂寅友之请托物议转足以沸腾等语寅友何人请托何据该令果能秉公定谳何畏物议何患驳诘似此吞吐其词益足自招疑谤该令于此案具有成见讯断决难服人现已署事期满例应撤换此案勿庸该令审判留付后任传质本司此批但就情理言之毫无成见究竟此案是何实情两造之言孰非孰是必须详查案卷传讯中人方可斟酌断结至于充公一层断无此理或全程氏自愿捐资补助地方自治经费则可若倚官欺寡势等查钞则断乎不可文王之政首恤无告之民该令亦尝读四书否耶仍候督抚宪曁各衙门批示缴 

　　○批前署高邮州界首司巡检徐辅臣禀 

　　来禀自叙劳绩而谓姚牧年终密考诬以麻雀大烟之嗜恳请委员密查等语查姚牧并无此禀该廵检究从何处得见抑为何人所传夫民问讼案必先有原告控词而后有被告诉词今姚牧并无片纸到司而该廵检谓其挟嫌诬害实属荒谬已极想系自已心虚由惧生疑由疑生妄所致既经自行举发即仰姚署牧明白禀复以凭惩办禀钞发 

　　○批署扬子县禀 

　　单禀已悉本管官禀揭属员无不准之理然本司不欲该令与人结怨已将来揭作为访闻将周典史撤任查验矣该令到任后励精图治闻之欣慰此缴夹单存 

　　○批署句容县姚令禀 

　　该员文章刻隹?冏性情勇往本司所嘉应物尚气办事粗心本司所惜聪明人须加阅厯即此故也该员之治句容不免有激烈手段固出于求治太急之心高紫珊自尽一案勿论案情如何而夫亡妻殉该员能安之否邪撤任薄惩可以为该员减罪过而小惩大戒实即为该员勉将来至临漕交卸必有亏赔此禀所陈未尝不信然该员自累非由本司累之也苦谓寒家举债遂过六千宝山空回仅差两月本司现已悬牌岂能反令昨据杨守代求己饬该守酌办矣该员从此改勉庶几学问功名相缘并进若仍如来禀所云自问尚无大谬遽遭摈弃未知所从则是一味任已护前有过不自知知过不能改即使才气纵横文章恣肄徒增谤讟无益事情况上有老亲乃人子临深履薄之时更不当横使意气也仰江宁府转饬知照录由批发仍缴 

　　○批海丰面粉公司总理呈 

　　来呈读悉贵总理干济优长为国为民实心任事久为海内共知共信本年海州骤被水灾贵总理首先电致本司为民请命并捐万金为倡本司持官绅共济之说绅捐官振相辅而行于是海沭赣三属各有就地筹捐之举谢直牧在海州官声素好写捐将及十万串而一二富绅不平者来省具诉谓海州捐簿按选举五千元以上之资格派捐于是议局哗然院宪及本司亦严批诘问诚恐有妨宪政失信国民而谢牧复称在选举册五千元者一千九百余户在捐簿五千元者仅五百零八户等语当各议员始闻肤愬之时即欲呈请院宪将谢牧撤参赖贵总理力言于众谓该牧实系好官此时振务方殷断不可另易生手彼时谢牧来省鸣冤辞职贵总理代乡人谢过慰解百端又谆劝来省具控之富家捐钱一万串其苦心调处力救桑梓饥黎实已竭情殚虑皆本司耳闻眼见者天下无公道久矣事莫患于彼此相非而隙每生于语言相激谢牧与葛殷姜三董之劝捐也既招上控又出揭帖于是有按照原捐数目酌量增减之议又令海属三议员回籍调停此固办事之苦心而捐款不免于缓缴于是学界之公电至矣饥民之公揭出矣哀鸿在泽而一彼一此以口舌笔墨相诋諆而贵总理以首倡振务居闲排难之人竟尔诋诬至此而且电达大部牵及海丰公司在大部诚不为所摇而公司系中国商务之命脉其中有数十万金之股本万一耸动饥民麕集公司滋闹此事何堪设想幸而督宪深察此情又深知贵总理之以德致怨己饬本司立发十二万金分拨海州三属又委王道曜即日赴海查办此事饥民得钱则不至摇惑王观察前为州牧威爱兼着必能与洪观察谢直牧妥商捐务镇压浮言保护公司又安灾户本司一生积劳而丛怨为好而招尤者屡矣三复来牍既念足下亦以自伤然而我无内愧仍热肠以济苍生彼党横行且冷眼而看红背蠏之横行犹有名可指若揭帖并无的名更无足论矣此复清折三扣存呈批及折一并分别移行洪王两观察及谢直牧查照办理 

　　○批匿名禀控愃令科罚 

　　匿名邮控例不准理即以罚款四万串而论后开被罚者十七家仅止六千三百余千足见前后不符多寡随意惟愃令居官本司本难深信此禀姑发徐州府田守阅看留心访查愃令是否科罚段三麻子有无其人是否为害乡里此为上司者分所当为并非因此禀而发也二月十四日夜樊山手批 

　　○批江宁县折 

　　据禀己悉除莠安良为临民之要畧该县劣监赵名璧恃财作胆毒害乡民积案如鳞官民共愤既经查实自应严办以儆刁顽准如来禀将赵名璧监生斥革追照缴销先予监禁三年如其知悔或可量予恩施如仍不悛亦无纵令出押之理届时察夺可耳此缴 

　　○批阜宁县阖邑绅士商民禀 

　　据禀已悉近来州县赔累日深每一缺出择能而使往往以无钱赔垫为辞即如刘令本檍本司所心赏而尔阜宁绅民所感戴者也到任半年亏累万竿力求交卸适王道见过为李令绍卿说项谓其亲衰家裕以握印为荣虽赔万金不惜因禀商督宪委署阜宁不图到任两旬天怒人怨前者淮安刘守来省称其人地不宜正拟遴员撤换越日该守呈阅府署来信谓十一日阜宁罢市官被民囚当经电委安东周令迅往摘印即兼署阜宁县事想此时周令已到任矣兹据禀称李令残暴异常随带两镖客或入民居或至市肆日夜以敲诈为事其无辜被笞被押被罚者不一而足更借拏匪为名突至大通口妄拏居民五十余人彼时得钱释放者十余人其余男妇四十余名口概带入城管押果有此情与贪狼瘈狗何异现奉督宪札饬查办已委王令乃康前往严切查究务得该令贪残实迹及阖邑民商激怒之根由详确禀明听候分别惩办本司误听不根之言轻用獝狂之吏致使阜民受害诚无面以对苍生李绍卿孽由自作彼虐民之罪难逭而民拒官之罪可原何也一则恣贪暴之威如疯如醉一则受切肤之痛不得不然也现在丁巳拔矣仰即各安生业勿被莠言煽惑自干咎戾切切 

　　○批泰州禀 

　　禀及夹单两纸均阅悉此次泰州因查调户口滋事贤州牧奔驰四境晓譬百端兼以本府督队亲临流言止息闾井乂安虽事前未及周防而变起即行解散足见宦民相信孚及豚鱼此次谣言?豕飞流始自宜兴延及东泰近且上江两县亦复鼓煽嚣腾幸皆旋起旋平尚无大害总由人心易惑人格难齐江苏虽号开通然开通者仅止士大夫非所论于匹夫匹妇也益以好乱乐旤之奸民造言煽诱蛊惑愚蒙彼愚民者本不知宪法有何益调查为何事其妄相揣测者疑伏抽丁纳税之根而素性愚迷者遂信摄魄勾魂之说惟其先有疑惧之心故鼓之而易动犹幸本无作乱之意故镇之而易平此皆可矜之人若作乱民绳治则大误矣禀称办法畧分四等其鸣锣聚众为首滋事者酌量监禁乘机抢掠形同盗匪者照抢夺例拟办随声附和在场滋闹者惩责保束误信谣言并未扰害者概予免究论断公允实获我心应即照准夹单所述各情容亦有之惟调查员多至八百余人而又克期蒇事人多则贤否不齐期短则操切难免以不识不知之众挟多疑多惧之心匪徒乘隙流言而又有一二调查员办理不善几何不平地生波耶调查事在必行断不能因愚民滋事而止亦不能待民智大开始查然必须先说清楚再行查造是在贤有司与荐绅耆老之善为开谕矣两表朗若列眉各士绅以梓桑义务致毁其家或有激使然或无辜受累仍仰分别办理此致单表并存 

　　○批扬州府禀 

　　来牍具悉此次泰州因调查户口肇衅将各调查员毁家毁室蹂践不堪幸而赵署牧周厯各乡剀切开导旋得贤太守带兵弹压即日敉平所陈启衅之由与此后续办调查之难于措手悉中窾要实获我心总之民智未尽开通强欲仿行西法明白者什二三胡涂者什七八加以匪徒造谣鼓煽而多数之愚夫愚妇遂深信其不经之论一传十而佰传千益以调查员有八百余人之多贤否不齐办理未理一律妥善奸民乘机簧鼓愚民遂聚众横行其暴动也可诛而其愚顽也亦可愍观于守牧一经开谕立就安平则其为愚民而非乱民也明矣昨据赵牧禀请此次闹事之人拟以四等定罪所言亦极中肯其深费踌躇者则以宪法既须实行部限又极迫促固不能因噎废食亦岂能势迫刑驱总须破其愚迷乃得行吾法令以后调查户口总须预先多出白话告示并使各村长团长及耆民之老成晓事素负乡望者到处演说觉彼沈迷夫所谓北海造桥以户口册埋诸铁柱之下使人民尽死令其魂魄守护桥梁吾民程度虽低何至人人信此谬说其中心忐忑不宁者实惧抽丁纳税而故借匪徒之妄语为抵拒调查之说词须知户口册非洋法也亦非新法也中国保甲之法厯朝以来均从户口册入手论语曰式负版者则三代上之调查户口已极认真矣与愚民说话如家庭教小孩然不可一味朦哄尤不可专用压力是在贤吏正绅之尽心化导示之以信感之以诚岂惟编查不难凡百皆能就范东台亦有此事何令来电竟有格杀勿论之请何其胡涂尤望贤守督饬东台官绅好为解散至为首造谣聚众毁人庐舍乘机抢物者则必逮案确讯严办万勿姑息至各调查员之多受捣毁其间亦有分别有倚绅压民激怒使然者有牵连而及无辜受祸者应如何分别办理之处仍仰转饬各该牧令核议禀夺此缴 

　　○批米业商号豫丰蔡天太汪春和同丰禀 

　　厚生裕钱庄闭歇积欠财政局款四十二万先以各店铺期票二十余万作抵余则现银房产陆续呈交此系饷项所关按月计授其二月到期各票业已收清商业以信实为主尔等既立期票何得届期请展如厚生裕至今未倒尔等能过期不交乎商号具难失信况今已成为官款乎前即饬两县徧谕出票各家先期预备何得临期延缓若各家效尤军饷从何取给所恳断难准行仰即如期兑银勿干提追此饬 

　　○批米业商号豫丰等禀 

　　据禀所购米麦杂粮货船均由洪泽湖经过因风雨阻滞缓不济急与他商贩运之货不同恳请展期缴款察核情事尚非虚诬惟一月为时太久饷项系计授要需腾挪匪易姑准展限半个月到期如数呈缴此系天时所追用特参酌商情量加体恤他商不得援以为例并仰遵照勿违切切 

　　○批泰州禀 

　　该令言语政事本司信之有素向来积谷兑米每石折合五斗四升兹由该令亲诣该仓眼同米房碾磨每谷一石实止碾米五斗二升五合此由陈谷储仓较久之故自未便与新好者一例而言此次该州仓谷碾米准照来禀所言每石折合五斗二升五合若新谷登仓则仍照五斗四升折算不得以此为例仰即遵照缴 

　　○批卸署阜宁县李绍卿禀 

　　禀词荒诞迹近疯痰在该令诚不足论惟既据妄渎应交王委员会同后任周令一并查复尤奇者禀中夹有王以昭行书红纸一页不知所言何事亦不知为何人如云事关重大未奉示及又云捏名一节函达宪委又云季景范兄不在滩镇均属奇不可解仰即静候查办勿再禀渎此缴 

　　○批丰县详 

　　来详胪列讼棍魏趋廷自光绪十三年至宣统二年彼讹人而人控彼一共十余案无案不刁诬无人不切齿本系凶恶棍徒而又投入耶稣教堂借教辅讼幸而厯任县官皆知其狡险故每讼而必输然未予严惩故虽输而仍讼该令为民造福请将该棍徒永远锁系实获我心但于未收禁以前须痛加笞责俾知痛楚而快人心该父子积恶多端谊当为人所共嫉而吾独深佩教士武邦信也从来教士多袒教民以故激成教案而武救士独以教友魏趋廷恃教讹赖积案如山其子魏柱魏根助纣为虐等情禀请提究是则福音堂里犹存直道之公十字架前永绝奸徒之迹该令当赠以扁额以示优崇魏柱貌根助父行凶持刀伤人准如来详监禁五年期满察看禀夺仍候各衙门批示缴 

　　○批高邮候选儒学岁贡高栋等禀 

　　果如该生等所言则虽不至于自乱实亦不成为自治特自利而已自扰而已可胜叹愤候行扬州府转饬高邮姚署牧按照所禀各节该州自治所有无专讲阔绰毫无实济及素餐浪费各情弊其裕亨泰朱各商号是否倚恃商会所长作护符尽量将粮食外运确切查明禀复至称所长共有三人各支薪水其下又有十余人任情糜费何以该州自治需人如此之多仰将局中收支款目及在事各员职事衔名薪夫数目一一开具清折候核勿稍徇延切切 

　　樊山政书 
 
