居官水镜　　（明）刘时俊 着 

　　●目录 

　　序 
　　卷之一 
　　卷之二 
　　卷之三 
　　附居官水镜 

　　●居官水镜序 

　　夫士以□□发家一旦□祸□□□□□案牍□□两造□□掾史胥役各□□猾智以豪我一堂之上□□□墙为宋□□彷皇太息功□所求□所任也□生所业□所効也□□□□居□采循良必将学法□以吏为师乎安在□术所以□□务哉吾□子不云乎分患□位患所以立而又曰□居以求□志夫圣矣之志□它要在使民各均其所□□□□以□□□亦□□□此志以体民情而天下之运于掌上所谓明明□□□□也余居□□□若此□□□余居官水镜者则夕□刘勿所先生□所以治之邑之政具载其间余览为卒业睹□□□□允兴厘之当执□□□□□当□务何□□欤乃至太指归之□刑省□□搃括于接续人情之□□□人□未发而为民□□者不可不亟闻也嗟乎余乃今去先生之志□□□□与镜之明也须眉□数藏垢止□而不□妍□人心之□如镜也而卑者身家高者功名之两□□居□之□□也两□为□为□□□□为□之拭为徘徊久顾虚生贵势屈折求外而□势者□以□□为当求是乎□□□民□□我之如镜昏□民之戴□者□□□光□日月□□□之□□人情接□□刘先生者谓□□□拭□素而□求志中来乎读是编者请返照求自心之如镜如□视□□人治□谱而己□后乃□□术所以□□务也夫 
　　豫章万建昆书 

　　●勿所刘先生居官水镜卷之一 

　　西蜀勿所刘时俊　　着 
　　年弟六阳何庆元　批点 
　　门人泰华孔贞时编辑 
　　镜水钱志立发明 
　　庭实李遇芳校阅 
　　江源吴长龄梓行 

　　杂说（共四条） 
　　理县事宜（关牒各衙） 

　　◆杂说（共四条） 

　　续情说 
　　用刑说 
　　用明说 
　　省讼说 

　　○续情说 

　　天地间合成一个情字乾坤不毁情相续也凡在有知、情自联属、□于父子、兄弟、族属亲邻为尤切偶因忿争。意气乖隔。倘犹有真情一点不绝如线为上者委曲处分。善言劝解。使复全恩义以去是我与彼接续一番。无父子而有父子。无兄弟而有兄弟无族属亲邻而有族属亲邻。此之恩与天地生成等若直操一切决断之。全无调停意纵。处断果当。然彼此恩情终身异世、不复接续矣。故每事须以解纷为主对兄劝友。对弟劝恭。对亲邻劝和睦。不惟息一时之讼且阴消数世祸云。 
　　志立云如此然后可以为民父毌 

　　○用刑说 

　　窃谓理邑如理病。用刑如用针。一邑即一体也。气脉原通。一处壅、即通体皆病。庸医不察穴道。通体投针令。病人多剌伤而病如故。若善医者直顶门一针足矣。病根既除。损得多少痛楚。然针亦难下。未可轻易谭也。 
　　志立云刘先生尝对某言人与我一般皮肉痛痒相关如逞怒淫刑于心何忍吾为令时遇上官非理怪怒雷轰于顶不动也倘误骂良民一句即食不安或错责平民五板即寝不寐刑不加于愚幼不加于淳柔不加于老疾之人不加于言语之触犯不以偶失伺候责诸役不以饮馔不美责厨夫不以仪卫不整责从人不以买物不佳责买办者盖刑以施于不如法之人。不宜滥施于不如意者也。以故公庭鞭朴绝稀几至不用即用亦至轻而数亦至少如老学究责村童耳先生又言律是死的用律者是活的如用律不原情尽法无民巳吾为诸生时尝有一先达亦贤者也偶言制律之妙因自叙其用律之明如犯人巳就制缚殴之至死者抵此律之精也适有一盗牛者被捉众殴之至死因、投之于江、以自溺、首县、审得其情、径拟失主以抵、又如开墎见棺者绞、开棺见尸者斩、招魂葬者亦然、此律之精、也适有一图风水谋帮祖葬父者、族长不许、因焚父尸、收烬骨入坛中、偷葬、族长检发、其子不敢认、遂抛弃之、抛后其子具告、因坐族长以开棺之罪、吾当时殊不然其、说曰众人殴杀贼、而以失主抵。逆子毁父尸、而坐族长重罪颠倒甚矣。何贤者而有此误。盖缘看律到此偶尔会意。故借姓命证聦明耳。因思训家者、不可不知此恐不知而误犯律也。居官者不可不知此恐任意而误用律也。吾为令以情比法宁出宁轻如情重律轻则从律情轻律重则原情庶乎议罪平而人不称冤矣先生又言禁暴除奸止宜去太去甚不妨开一面之网如人命之忿起于一朝。而尚有生路者。如贼盗之愚幼被诱而情可矜疑者。如盗赃之寄顿而非真窝者。如豪强之悔惧而束手不敢复肆者。如奸恶之先事遁避与弥缝而未发觉者宁为遗法遗明。不必穷搜追索。盖天网尚漏。若执法而欲绝流以渔。非天道也。先生性平恕故刑法宽简如此然遇罪恶盈贯通神使鬼之人则法在必伸虽挂冠不顾惩一戒百一邑肃然此宽恕中过关处也加意民瘼者须明此针法以善成其宽恕云 

　　○用明说 

　　有司临民、非明何断、然惟诚与明合。乃称真明。窃谓用明者、宁如日月之遗覆盆。无为爝火之烛一隙宁若神而不足。无若鬼而有余。彼以术为明者浅矣若以诈为明殊可羞也。 
　　志立云、先生素鄙术数钩索之明。不好伺察不寄耳目。遇事当前。止据理推情。遂自了了。而俗人好异乃以一切诡谲猥琐事傅之先生以为神明如齐东野人所以称包孝肃者。殊可笑也 

　　○省讼说 

　　某一日与周太史念昔孙孝廉裒谷论节民之要语及熄讼太史曰减讼一节赎缓之省于民者若于孝廉曰熄讼何止省如许也夫一字入公府小民栗栗然视官若帝若神明不可测于是为请托为延讼师为赍发公差为贿证佐为央保为铺垫衙门为集亲知以相角助朝朝酒食节节银钱入赎于公者一而民费且数十倍吾谭虎亦心惊矣由此言之夫熄讼宁直省如许也太史曰吾未遭虎吾不知某曰嗟呼滥讼之害亦至此乎然熄讼有道若以厌事之心求熄讼讼更不可熄矣窃意牧民者宜书此言置座右遂笔记之 
　　志立云周太史尝对某言一县气运全在一有司培养之吴江近来田价日增较常加十之五盖由屡岁丰登且以抽税之故商旅渐归业而得于培养之力尤多也如平兑运岁省民间米二万石收粮银不拆封岁省羡余及常例银数千革神会神戏禁赌博汰奢靡岁省数万减讼一节所省于公家之罚锾仅数千而所省诸废不止数万矣节节休养民力自裕置业者无兴讼之害出业者无加补之望而均役后种田之累少田价何为不增某以此语质于先生先生曰然然息讼亦未易言也惟三尺不以势力挠而凌弱暴寡之事少惟持平等心矫枉无过正而小民侮势户亡赖骗富家之事少惟诬告者专究刁唆而撺拨硬证之事少惟官府之处断合于民间之拟议而恃强舞智利口求胜之事少故讼不期息而自息也如使一槩不理猥云无讼窃恐公庭之事稀而民间之事日烦矣某曰善并记之以贻牧民之长欲与民休息者 

　　◆理县事宜（关牒各衙） 

　　吴江县知县刘　为存照事本职猥以庸謭、承乏巨邑、愧无才识、虚有血心、每轸念民艰疾首夙弊、谬筹一得、立法数端、行之三年、似有麤效、规虽未善、实出之呕心之余、方诚不精、似得于折肱之后、今者当本职离任之日、继此又法制更新之初、所有行过事宜拟申明 
　　上司、惧干炫鬻之罪、拟存贻后日、又有僭率之嫌但待罪于兹、巳四阅岁、哺儿依恋、岂将离遂视若秦人呕血酸辛、即既往、难付之流水、谨择紧要事件开列数条、质之同舟共事诸君子、非敢冀葑菲他日之收要不过簪履自怜之意。须至关牒者 

　　驭役之法 
　　督盗之法 
　　征收之法 
　　兑运之法 
　　均役之法 
　　附考试之法 
　　修塘事宜 

　　○驭役之法 

　　一驭吏书 
　　一驭皂快 
　　一驭应捕 

　　一驭吏书 

　　民间事少有司至愿而猾吏奸书则利在多事彼之心计甚巧其言成故其事有据不曰查旧案则曰奉明文搜剔牵连藏机埋字浸润官府之耳以荧惑其心若不察而轻易听从则一纸出而一人枕不安或一家哭或一村犬吠又或一邑鱼鸟乱矣本职识破此机关每加慎重如旧事应行提也然目前方求事损何得爬搜既往以滋烦扰乎如旧逋应追催也然催必不完止肥吏胥之囊实公差之腹耳奈何以有司为此辈役也如歇案干连人犯应拘审也然吾将疏网阔目以与民休息奈何毛搜而栉比之如查点粮长里排催比钱粮等项应用票也然出示令彼知悉足矣告示一张纸不会索人酒食何必使索酒食者往乎如新近批回应追销也然细筭之某以某事稽迟于某地方停阁千里外差人能飞身为我追耶何苦扰其家妻若子为也又如奉行旧套申禁事宜时势难行说似冠冕而无益于事徒滋扰害者试捻数款以例其余如北运船止许五百石似也然运河虽涩未必争较于一二百石间今每名该七百有奇若使一人分为两船则费且加倍又不便照管如两人共叄船则此两人者岂能各分其身三分之一复合为一身以共管此船乎出票则止使差人勒掯该房需索出示则亦有奸棍人等胁制我粮长及船户者且又必不能禁也则何若姑从其便乎又如奉行熄盗条款渔户号船应查编也然渔船虽匿盗但编船后能使各船昼成行夜列伍互相稽察纠举以无为非耶何故以虚文扰水滨也又如夜行船诚宜禁也然防火者将储水乎抑禁民无夜作乎夜静风恬商心如箭吾土地非大江以外即不禁夜何伤且夜亦难禁第使夜行者不逢暴客足巳又如查圩岸查木栅查屋税查鱼鰕查官基等项清理未为不是也然光不及穴何伤日月且查则为吏胥公差辈查耳无益于实事也盖县家自有一种真切事若取土羹尘饭强使入喉岂能疗饥反致翻胃本职管见如此故逐节检察逐事坚持吏书虽巧词百端本职止坚塞两耳山鬼伎俩有限老僧不动无穷故官事绝省而民间鸡犬亦得宁矣 
　　志立云柳子厚郭橐駞传与此互相发明而此为醒畅有实证先生执简驭烦逢单日始出堂视事辰出午入亦有三五日不视事之时而县务毕集惟得此诀窍也然间亦以此得罪于上官者盖由本县吏书欲生事扰民官不为动即贿通道府吏书行牌帖下县一不应即以县官不理蜚谮矣先生觉之凡上司画饼公文一槩置之高阁一催提即觧吏书正身赴比自后牌帖遂减十之六七此一窍有司所当急知为上司者亦宜识破无堕胡鬼奸计也 

　　一驭皂快 

　　禁需索 
　　省牵累 
　　免贻辱 

　　禁需索 

　　公差需索天下皆然、而吴中为最、本职知其状态、计欲小民不畏公差、须使公差畏小民口、每差牌勾摄人到光问公差有无凌虐。曾否需求。有则痛惩以三尺。且一事始终一票。票止一人、不更差不潦差而骚扰之弊革矣。 【 在庐江桐城时止着原告询□吴江难行以有刁徒谎状耸准揉和之弊也】 

　　省牵累 

　　吴中民黠。凡讼词必添扯小嫌别隙之人干连牵累以图报复。差人亦得以逼勒需求。本职审讼不候人齐、除原被正犯、及紧证外、余被株连不愿出官者听不许公差强迫。故公差止如邀客人。无威福柄、而奸民挟雠牵涉之计、遂亦无所施矣。 

　　免贻辱 

　　妇人露头面以入公庭。终身大垢。奸人以此图凌辱。公差亦以此重需求。本职诚切齿之、出令妇女、非犯奸盗不许涉告。即告词牵涉、不愿见官差人强逼者重责之。若擅锁项。系婢、系娼、亦贵革。系良妇、倍贵革。仍究罪不饶。故公差不能乘人急兼示正风化之意云 

　　一驭应捕 

　　杜诬诈 

　　杜诬诈 

　　谚云、应捕如夜乂鬼广捕牌如阎君摄命符牌所到处鸡犬俱尽或指赵甲为赵乙。或即李丙为张丁。又或干连人犯。与盗贼皂白不分。又或绰号排行择淳民东西诈骗。有贿则真盗卖放。无贿则良善混拿比到官或凭廵司拷询。或委捕厅鞫审此辈复串同机局煅炼无辜。指诬良善。破家枉命民间大害莫过于此。本职特加慎重行缉止真贼盗真窝主牌开某身材、某面貌某地居住、若排行绰号必实时审定真名稍有疑似混供、及旧案混载者、即一笔勾断以免诈吓、诸所供寄赃变赃买赃投托人户多系诬指即真亦未必知情止开小票不用捕牌仍据实注明并批与窝盗不同等语以免恐吓押到即行亲审不委捕官则指扳诬陷之计无所用而应捕无能为矣真赃起到奇赃者不见官亦可 

　　○督盗之法 

　　搜根窟 
　　权使过 
　　禁私纵 

　　搜根窟 

　　江南泽国素称盗薮吴江趾踞太湖又错壤于浙便诸盗出没故更剧本职莅任之初以窃劫投告者日相望也试一究思颇得窾要盖盗贼非能高飞远举。有遁形缩地术也。必狐鼠伏于峻垣奥室之家。此等家、交通公府中督。盗人岁纳常例。反以为心腹爪牙。故不露。露即捐重赂。赂贵有力人。使引手救。救而出诸阱。则反噬告人。及质证者、非斧其胸即火其屋矣。故此等辈率儿戏官府。而党羽日炽。本职欲治四体之痛。不能留附骨之邕、遇有失事严督捕人月试日比、使自营不暇、无能为此辈地、事发则径取以来置之法、钱神无所用。势党不得援。于是诸家阴咋舌谢绿林诸壮士使潜迹矣。故虽疏网阔目不绝流以渔诸细盗而盗风颇熄云。 

　　权使过 

　　盗鼠也应捕猫也如点充应捕不得其人。彼茫然束手、不知根窟主名、不能寻踪觅迹、刻木为猫、以求捕鼠、何功之有、乃积惯应捕又与巨窝巨盗交通庄视窝家庄丁视盗贼未发容隐巳发卖放间取余卒、一二人抵塞乃更唆攀良善害累平民不犹不良之猫、与鼠同眠、而惟鸡之噬乎、第此等辈其家得过其党实繁纵之则为罪魁操之亦为功首本职叨任之初巳重处卜成诸既胆落不敢露头面于公府因乘其畏罪之深行以使过之法宥其既往制之掌中入名在官督使捕盗有功重赏无功则严加比责并收禁妻孥诸役不敢不尽心其党与之散布各属者亦共为助力数月中屡有捕获而盗伙窝户亦有蒺藜不采之戒矣、今因本职离任恐诸役旧性复发为使人者累也巳听其退役俟后来当事者裁酌用舍云 

　　禁私纵 

　　失主于盗贼憾真入骨切齿乃事发则积窝积盗愿照失主之物或加一倍或再加二倍央亲买棍与失主讲和失主既怀惧累之心又饵倍得之利遂暗寝其事即解官亦不实攻或不认真赃或以强认窃使谳者犹豫真盗脱网诸盗恃此一着为生门遂肆行无忌夫天道好生固宁失之纵而贻害良民心则何忍本职每审贼盗必察真情雠攀者虽失主强执盗党力攻必为辩雪如有买和情弊定破其奸计以塞诸盗幸门并将受贿说事者究罪庶私纵之风息而盗贼知所儆矣 

　　以上三款督盗要法至如谕以从今自新免究既往开生路以使之趋许以互首免罪仍行赏给离伙党以使之散首盗者赏擒盗者赏审定实时省发免其觧审牵累俾首获之人有利无害以使之劝皆督盗之法阙一不可而前三款犹其最为□紧也 
　　志立云此熄盗要法也先生治邑不行保甲不点门灯不修杉栏不问城门启闭迟早遇有窃劫不累邻佑地方惟持前款之法坚行期年而六百里中无一窃劫然法极简易明显非有诡谲难行之术也 

　　○征收之法 

　　一齐限单 
　　一分柜头 
　　一并比册 
　　一缓旧逋 
　　一立比格 
　　一议拆封 

　　一齐限单 

　　吴中财赋每完在八九分间即称足额以为常乃虚号于民犹以十分起征也往规给单分十限催之反使完欠不齐顽民得闪空延捱而黠胥亦因缘为奸计弊窦百出岁干没不止数千矣本职莅任先出八分五厘单单内期尽完余姑从缓一截直齐使不得藏头掩尾故顽户无容逃闪顺民不致独累奸胥辈亦不得垂涎其间计完觧之数便倍于往额而法称画一诸弊尽革矣 

　　一分柜头 

　　本县里逓有五百六十分为八十四扇向来钱粮止分八柜征收柜分十限限各一收头以一收头收十余扇百余啚之银而一甲一人之银又分交于十收头之手票号零星银数烦碎收头迭换票册迭缴乘机淆混奸诡百端此法之弊不独民之奸也故本职以一扇点一柜头专收一扇银两自始至终一人经收一簿记数收银票号自一二以至数千挨顺到尾则人有专责头绪不棼奸弊难容而稽查亦易矣 

　　一并比册 

　　本县钱粮有本色有折色有均徭有新增兵饷又有泒剩存留以本色改折色往规大书册止征折色余系各册征比数不归一故本色泒数不对证于大书册之田亩而总书得以增减均徭兵饷各得悬欠于尾而总书得以包侵泒剩存留闪空于本折之间竟不开比而总书得以干没册各有弊人自为奸本职一柜征收万法归一奸胥无所售其计而诸弊悉厘矣 

　　一缓旧逋 

　　带征钱粮诸奸胥所居奇货也每郡牒下县追觧某年某项银若干停征多年奉催开比吊册查欠则册籍扯毁不全又涂改模糊完欠互混不得不着令总书开欠总书遂大开骗局将欠多顽户敛十分之二三贿已隐蔽不开反将欠少顺民未及打点者尽数填册用比索贿用贿销比饱其腹而复归停阁摘比仅数百两总书巳渔猎于千万之中究竟则丝毫未入国课也一牒未缴又奉一牒一款未完复征一款必使逋负之数迭次骗尽而册仍挂欠是何官民之愚诸胥之黠乎夫出于民入于国有司计必为之今出于民入诸奸胥之手于国课毫厘无益也则有司奈何为此辈役也本职每奉牒催征前任旧逋必斟酌再三不轻出一示发一票为奸胥市则奸弊祛而民困苏矣 

　　一立比格 

　　照得吴中赋重数多有司每以比较一端耗费精神消磨岁月本职立为定式酌量于限数银数之间盈缩乘除以定应责之数比格一立临限收头呈册书手照式筭填本职止从中抽验之临北时唤齐类责一县里长四五时可比尽矣事逸于往时可十之九又往时止比里长排年得延捱闪空本县为飞签抽北之法惩一儆百则排年不得恃顽里长不至独累法始称平而钱粮亦易起也又应比之人多顾倩受杖故有司之敲朴徒烦须稍辩识之使不得代替其麤以冠帻衣履眉发皮毛肉理骨相进退回折起伏低昂应声疾迟步止舒遽精以侧耳跂足转面遁睛逃闪伏匿之形含甘假苦之态而更精则在神情微眇间假扮者愈出愈巧辩之亦十得七八此事极猥琐无足述然以催完办而损敲朴倘是亦一道乎 

　　一议拆封 

　　收头起柜应官为验封库吏秤兑以防奸杜侵事例通行亦法体宜尔但验兑之时稍有重轻应加刑责且衙门诸役槩有需求收头不无称苦本职稔知实为轸念止令收头自拆封自并兑自倾成锭自交觧官收头之累亦既苏矣然人心不古奸弊易滋则不验封一节在于赋多人黠之所恐难为永久可继之规又在后来当事者裁酌耳 

　　○兑运之法 

　　一均验泒 
　　一明加赠 
　　一察奸宄 

　　一均验泒 

　　本县仓粮有军运民运与军储行粮存留恤孤等项赠耗轻重有差往时总书受贿将轻粮尽扣于宦仆奸民而柔懦乡愚俱泒出兑弊中有弊泒兑又复不均盖军卫有刁淳民户有强弱总书受贿于民户泒兑淳卫不则即与以刁军又取贿于军卫泒兑弱民使之甘受其鱼肉且军卫既有行贿之窦愈生其取盈之心积弊相沿兑政大坏本职莅任剔祛前弊奸书不得为政势户不得请求除南北运听其尽扣以恤重役外余不分庶民士宦悉照平米一体验法均泒升合不容狥私近因修塘费繁无从设处据士民愿尽轻粮者即以所省之耗捐助塘工俱申明 
　　院道并不假此以市私恩今塘事告竣仍照法验泒既无轻重不均之叹矣其应泒南兑北兑先定数目不注卫分于开兑之日公同卫官掣签泒分猾胥奸民不得通贿害政法既画一不惟粮户称平亦使旗军允服塞其营干之窦消其厚望之心而杜其争竞之端也 

　　一明加赠 

　　查得漕规议单正耗共筭为平米每平米一百石比兑外加湿润米三石三斗南兑外加四石二斗此系题　准事例例外不容议增者也第卫军逞无厌之欲越例需求有司避加赠之名听民自便于是加赠之数不定于官定于私而军与民各以悍弱刁淳自为政矣淳弱粮长既不能当刁悍之军即势户徢民亦星散自守不能与成羣之军比众挈力而刁棍积保反串同军卫以内噬粮长每一人定例众共遵之在粮长有增无减在旗军步进一步故嫌米恶刁掯百端于是有冲笆盖面踢斛淋尖等弊有邀酒馈仪折干使用等款以致额外岁增兑规大坏计北兑米除湿润每百多费十石之外南兑二十石之外故往年运军阄得吴江领兑者情愿议贴别帮则吴江之民受困倍于他县槩可见矣本职莅任为军民定规无分势户小民立为画一之法北兑平米一百石除湿润外明加赠米四石南兑旗军更刁姑去太去甚于湿润外每百石明加赠米六石三斗余俱平斛平量箩夫上笆老人行槩粮长旗军止许在傍点筹记数诸弊尽扫加赠之法既定于官则奸民不得作祟愚民不至受欺而旗军亦各沾实惠矣内北兑之赠不必再议南兑六石三斗或可再议逓减又在后来当事者酌量可也 

　　一察奸宄 

　　军至今时类骄悍难驭矧交兑处必争之地有司无约束之权欲其弥首帖耳不凌虐小民此必不得之数也然旗军争閧类系奸民挑之南军性犹刁狡县卫相邻奸民最易交通故其争更甚盖就奸民分别论之亦有两等其最者谋深口利更布爪牙托名耆老自称历练见官禀话率众倡言阴与旗军合机谋而阳为争执旗军仗奸民为内主则聚众猖獗以啚必增奸民假旗军为外攻辄倡议私赠以示规例而旗军额外之所需索大半入奸民之囊次则积年保户利于旗军争竞乡民不敢与争而巳得包揽出兑挑争构衅皆此之由乱政蠹民莫过于是本职知其情弊得其窍要以不治治强军而执奸民于掌中使不得为祟立定明加之例即争持于一颗一粒一分一文斛口浮平斛木党弯直之□旗军不许上一笆行一槩稍有违犯从重究之特差皂快把守廒门每遇兑米逐名点认军除一旗一纲之外不许放进遇有违规如前项云云者许指实赴禀拿究察其或乡愚被胁或奸棍通同以为究治之重轻首禀之人实则重赏虚亦惩治自是奸民敛迹无挑激之人强军势孤无过求之望不动声色而兑事竣矣 

　　○均役之法 

　　江南苦役重民就役如赴汤蹈火入陷阱也拥田者规避百端窜入贵有力家莫可踪迹号铁脚诡寄又或捏立名号幻出不穷一户花分成数十矣至若田圩册被私家□匿不入官诸胥遂因缘为奸飞洒影射每以游粮附诡户号称虚装核之则户为乌有子虚载册亩如飘絮不着地赋役不均其来久矣本职伏思之人则有面目家园而田有形也若一手握图册次第按之彼岂能神幻魅伏置田袖中以瞒人目乎于是定式颁册县分都都分啚啚分圩圩分户户核其人人核其字号年齿职役生业弟男女妇房舍仆婢之数圩长据实注填以付里正里正呈县县汇收之为烟门册又令各圩长各总其本圩之田分坵计亩而鱼鳞编次某坵属某某坵半属某半属某田有址受□者有的名姓为田根册二册定即以田根付烟门为户册夫田根册以稽田止为影射虚装者设耳无他端也烟门一册所包颇广大要在编保甲正疆境料户口定名分清宄盗逐游徒六百里掌中制之原不为一端设然形露影附执家园奴仆之实以稽田亩之所归而诡寄出矣源穷泒会即户册鬼名归烟门见在之实户而花分亦合矣自是黠巧闪幻之辈数十年不知有役者今乃知有役而法始公乎人始快服云 【 修塘免役一款得银八千余两盖取于此】 

　　○附考试之法 

　　吴号多才地每试子弟辄如云入试场不受部分倩笔聚谭惟便甚则题与卷从墙隙中出入也夫诸子弟甫挟策来而欲从他途进安所得结局正耶且何以别碔砆于玉也于是令投卷者结各十人人各一号以海阔从鱼跃天空任鸟飞十字编之 【 如第一名海第二名阔余仿此诸结皆然】 即就此十字分之以命题 【 如海字号某某题阔字号某某题字号十题亦分为十以杜传题并雷同之弊】 顺之以列坐 【 如第一桌坐海字号童生第二桌坐阔字号挨号顺坐周而复始故坐中左右九桌无同题者】 从 【 去声】 之以隔异 【 如结共一百四十纸第一桌坐第一结海字号第二桌坐第二结阔字号三桌四桌至一百四十桌凡一周又从一百四十一桌起号退一字第一百四十一桌坐第一结阔字号第一百四十二桌坐第二结从字号至二百八十桌又一周又桌从二百八十一号从第一结从字迭周迭始以及一千四百号与桌俱尽止故坐中左右前后一百四十桌间无一亲知同结者】 类之以点进 【 点名散坐票亦分十处正堂坐大门学师佐贰以次分坐于街巷民家预期贴示于其所云某字号童生此处听点临期自近而远正堂先点点毕鸣跑一声第二处接点逓完逓点陆续前去故试场前虽地窄试者鱼贯送试者旁观无拥集蹉跌者】 圆转变互尽在此中信手拈来出其意外题以先期密刻分号分卷印之坐号亦先期编定桌各书合同票一张左右各照结号书某桌某名印钤中分为二一于试之前夕分贴各桌一于试之早唱名分散各生使照票寻坐点毕坐定封门分官散卷题在卷中不必牌写且题各一种莫适为谁传题者既失望而桌号姓名贴定不可转移同结同题窵远无从质问又于封门后仪门内不容一人蓬厂离墙数尺直下截断三面无一隙可投止后堂一路恐有厨夫传逓亦重重封锁供给时本县坐于中堂前置一桌厨夫进食茶夫传茶俱置桌上即退门役方于桌上领传无一人挨身交手付耳传语者顾倩传逓之弊似一扫尽矣且其各非识面心绝他希自朝至暮无乱行喧聒更是快事法颇省便精神更不劳云 

　　○修塘事宜 

　　通申刊册 
　　设处钱粮 

　　通申刊册 

　　吴江县为修塘事照得修塘之举上奉　上司德意下因士庶同心　贤缙绅或从臾于先或分劳于后用是冐然肩任不敢畏难擎空拳而移山填谷徒志定于愚公握计筭而积寸累铢实苦同于精卫总计修筑工程南抵浙江秀水县界北抵长洲县界为里八十为丈一万二千为高六尺五寸为银二万七千三百四十两有奇虽未议加编而财亦县内之财非从神运虽未烦里甲而力亦人间之力非役鬼工区处多端止効筹于一得主持有自壹仰禀于　宪裁今工既垂成本职叨转所有　上司批允缘由并上司批发助工银两及　乡绅士庶义助姓名银数以至诸出内事宜设处条款工料式值收放细数应刊刻书册详注琐开申明　上司请委官复核颁示士庶俾按册稽查非直明李下之嫌疑要以见事中之委悉庶在今则考实者一览即得俟后则覆核者即永久不湮矣须至册者 

　　一出内事宜 

　　前件照得塘路数十里钱粮几三万倘出纳从库吏胥不无支放短少乘隙侵渔之弊故分毫不经库藏不假吏书之手议请乡宦沈宁庵沈定庵周文岸掌管收放本县止设收簿二本一送沈宅一存本县又放簿二本一送周宅一存本县另刷收银号票每票正印一颗半盖本县收簿半盖本票年月又斜印一颗半盖沈宅收簿半盖本票边号每五十张一请印送沈宁庵收银用完复请放票钤印亦如之送周宅放银凡在库堪动详允官银本县并不径自给放俱兑明封送沈宅收贮挨号填簿倒给收票送县附簿存照其士民义助事助免役轻粮折耗等项俱令自赴沈宅投纳领取收票到县对号填记收簿　沈宁庵公出即转烦乡宦沈定庵及春元沈及庵监收亦不假手下人其应放料工银两许木商宕户窑户匠作人等公同乡正亲具呈领投县判准俱令径赴周宅挂填放簿仍给放票填注银数转赴沈宅对领放完类将放票送县挨号登簿公同销筭放银不拘多寡必正身亲领周宅方准给票沈宅方准发银不许保户人等冐名代替亦不必乡正总领散分以杜往时指称使用扣减侵分之弊其销筭之日会请乡宦邹徤庵王坦庵沈及庵沈弘所举监生员佐领学博会同经知沈宁庵沈定庵周文岸拜乡正人等对票对簿逐项查对明白则钱粮清楚弊端尽绝银数虽及三万而总撒相合毫发不差出纳虽千百番而簿票互稽纤毫不混奸胥人等不惟无染指之隙并亦绝垂涎之心矣 


　　设处钱粮 

　　一义助 
　　一役助 
　　一事助 
　　一免役 
　　一空役 
　　一工食捐助 
　　一轻粮 
　　一粜易汛米 
　　一预支 
　　一上司批发助工银两 
　　一料式工价 
　　一原详酬补义助并效劳乡正一款 
　　一抽验法 
　　一收银细数 
　　一放银细数 
　　收簿式 
　　收票式 
　　放簿式 
　　放票式 
　　丈尺式 

　　一义助 

　　前件看得吴中士民素多尚义有顺承亲命发矢善心自愿筑塘而阻于独力不继者有愿种福田心肯恊助而苦于事无首倡者本县洞知此情特与乡绅恊议设宴于公馆礼请家素温厚田逾千亩之上舍青襟告以修筑缘由劝其捐资量助随其力量任其本心虽数百两不为多虽数钱以上不为少遂有好义之士当先乐输槩县士民接踵济助本县亦分别量酬之助银壹两以上至数拾两者竖碑勒名百两以上者除勒碑外仍请给尚义扁额数百两以上者除勒碑给扁外仍请给冠带优礼总计义助共银叁千肆百壹拾两壹钱柒分其乡绅讳衔士民姓字银数另款备细开后以示好义之劝 

　　一役助 

　　前件看得吴中之民苦于当役一点北运往往破家南运之累稍轻收头之役更苦本县轸念民艰概为体悉北运役米役银听其择便扣尽弊规繁费一一扫除即一票一差不忍轻发故当此役者似觉稍苏其苦南运扣尽损费与北运同至于派头听其自并封自倾定径交委官领解无倾销赔折各役常例之苦较之往昔困累少苏今见修塘义举各役俱愿捐助好义之民有谕辞之而乐输不止者葢所免之害既多所捐之利无几故众心自愿本县非有所强也共银壹千伍百叁拾柒两叁分贰厘 

　　一事助 

　　前件看得词讼起数内人犯有事关风化啧有烦言而既往莫追愿捐赀以示图新之意有身陷刑名情堪矜悯而生路尚在愿假手以徼解网之恩又或干系钱粮城旦鬼薪自其应得之罪而身家得过不甘自阱于刑书又或罪犯不应轻笞重杖自其应受之刑而颜面知惭不欲自污于吏牍情愿捐助理应听从在小民大之保性命身家小之全廉耻体面而大工亦借此告竣似于法无碍而于事两便也总计银陆千贰百肆拾伍两玖钱陆分柒厘此款若并入义助内则义助之人不与为伍若列其名姓于刊册中又恐启雠怨者之口而增効助者之诟今查眀号票银数另细开于后而姑讳其名庶不拂乐助之本心也 

　　一免役 

　　前件看得吴中赋役俱从田起槩县田荡额有壹百贰拾万顷逓查历年审役田册贰拾亩以上至百千亩点拨轻重差役者仅贰拾万顷内外余俱奸民花分势户受计累有所偏重而利有所独归本县查知其奸思厘其弊先以保甲之法挨圩逐户细查其名号年岁职役生理宅舍田园男女奴仆置烟门册又逐圩查坵数逐坵查亩数逐亩注管业之主为田根册然后归以万殊一本之法以旧户册捏立之名附于烟门册之的名于是有昔无田而今有昔少而今多者有数拾名并一户者不烦搜索而花诡自清当役之田三倍于往昔矣本县于点役之时遂得稍加宽恤如往年点北运以千亩今以千贰百亩往年点南运派头各以四百亩今以陆百亩往年十九亩以上俱在点役之内今叁拾亩以下槩得空闲往时生员不免今各免一百亩而田亩尚多点拨不尽又有淳吶乡民柔脆子弟田多家温而不惯当役者故乘此兴筑之日量开免役之条示谕完助工银肆拾两免北运一名贰拾两免南运或派头壹名完银多寡不等者照役轻重免差士民无不乐从共计银柒千八百陆拾贰两叁钱陆分捌厘此一项得数颇多然各出意愿本县初未尝强之也葢不惯当役之人驱就役如蹈汤火乙请托之门一启甲移之一乙移之丙每点一役转累且数拾人此数千金者暗有所归而尚不止此今有免役一议为避役者明开方便法门杜绝一切请求以并归此一路故工程既得大助役田尚自宽余而小民且囿于不知之中也 

　　一空役 

　　前件查得管兑一役每年一扇一名以管□一扇粮米交兑旗军为名实不过承值官府虗使衙役需求旗军凌虐每名约费十余两塘长亦一扇一名以捞浚运河督修塘圩为名亦不过点卯虗应每名约费六七两不等今本县申请议革除自三十年为始免点二役外其前次审役巳经点定者今困累顿苏允为望外之幸即使量出赀以备修塘之费亦系分内当然劝令塘长每名出银肆两管兑每名出银伍两较之实当尤为省便民亦乐从共银玖百六十六两 

　　一工食捐助 

　　前件查得本县随堂皂隶陆拾贰名快手伍拾伍名俱无工食止有原编直堂弓兵三十名共计工食银壹百零捌两实不给领原以抵公用不足之数本县到任看得白役恋衙门不免借口枵腹生事害人申详议将河下厂皂工食与堂皂均支差操民壮工食与堂快均支一体轮班随堂听用彼此各出望外其原编直堂弓兵工食槩入此中通筭并给而随堂者始为应募授糈之人今见义举示谕劝助随堂各役情愿每年捐工食一季叁年共银肆百伍拾柒两伍钱葢愿捐之数与原编直堂工食扣抵公费之数大畧相当非失之于分内而见领三季昔无今有修塘既止全领四季皆其非望之幸也又官塘修筑坚固正利便走卒水夫纤夫铺兵马匹俱无病涉之苦亦各愿每年捐工食银壹钱马夫拾伍名每年愿共捐工食半匹两年共银壹百贰拾柒两陆钱俱于应支工食银内兑送沈宅验收 

　　一轻粮 

　　前件本县每年出兑漕粮内有运军行粮伍千余石俱有正无耗往年皆士宦尽派有司可以市恩奸民营为总书可以滋弊本县到任一槩禁绝兹有修塘之举议将前项不论官民大户自投手本完银愿尽者听作修塘之用人皆乐输自赴沈宅上纳查照尽派在各军不亏正额在粮户不苦需求而官户民户亦无偏有重轻验派不均之叹除乡绅尽派捐助银两借重讳衔入义助款内士庶银共银壹千伍百叄拾叄两贰分玖厘 

　　一粜易汛米 

　　前件查得籴收汛米一节原系　抚院预防倭患并备灾荒往规止照原价还官故籴粜率为虗应本县奉德意以收籴假便宜以助工照时价粜银除籴本外实积剩银肆百叄拾柒两陆钱原非正额堪以动支申奉详允扣送沈宅收放 

　　一预支 

　　前件查得各役工食往年派给由票听与人户对支对支之人率皆奸顽惯欠之户或坚扃不理或借势相临延挨岁时往反数次俟求乞者心休力倦而后勉强应承米布鸡豚任意抬价低色短数莫可谁何总计每两止约得实数玖钱尚有不及玖钱者且票发于当年完给在岁秒各役衣食费用巳借贷于一岁半岁之前工食入手半以偿子毋息而不得实惠今据各役求于库内预支叄拾叄年工食愿于额内量扣捐助塘工各役幸济然眉大工并得凑助诚为两便相应听从各役自愿每两捐贰钱伍分较之称贷犹得便益本县念其效役亦苦应从宽恤每两止量扣贰钱工食当堂验明给发不许色数亏短应扣助工银送赴沈宅收贮取票查验比之对支由票各役受惠多矣本年以前原无此例本年工止例亦随停查助工银共壹千壹百叄拾肆两叄钱柒分柒厘 

　　一上司批发助工银两 

　　原编修塘银每年捌拾陆两四钱并申请南运省存耗米并贴役银又查得沈宇侵拾陆年分军储改派河工银玖拾叄两共银叄千肆拾肆两贰钱贰分陆厘叄丝俱不在设处之内 

　　一料式工价 

　　前件木石灰料俱县给阴阳收票付各乡正收料发票付各宕窑木户收执候查销筭其木桩俱用五寸桱婺源杉木照常除去关头在六尺上打量首尾俱要齐截均匀其钉头鼠尾木一根不得混用每木一根约截桩伍个量水深浅用木长短不等钉用务使打入泥土数分不许露出土面其木价旧卷每根七分每桩壹个价银壹分叄厘柒毫截下头稍每根作价银壹厘伍毫退还木户类筭补木塘石每块厚壹尺柒寸阔壹尺捌玖寸长伍陆尺旧卷每丈价银肆钱伍分浮冐太甚今议定每丈肆钱贰分着宕户将样石送县验中为式后给一押记付分管乡正量验有薄狭不如式者积筭价银照数补石石灰不用散灰妨参石末俱用块灰每百觔原议价银捌分因时价相应止筭柒分每塘壹丈用木桩叄拾个石匠下桩琢石安砌共拾贰工值匠打桩抬石等项肆工每丈用铁炭扛■〈糹索〉银贰分匠作工食每工白银叄分陆厘值匠夫工每工食银贰分柒厘沿塘所存旧石堪作剥脚填里随叚多寡捞取辏用壹丈省新石壹丈之料工完丈明入册总筭其冲要处所应加桩石及应修筑桥梁水洞等项则临时酌估料工照前议筭统计各项细数另行备开在后 

　　一原详酬补义助并效劳乡正一款 

　　前件议得士民义助除免役外有能助至百两者给尚义扁额数百两与董工乡正并请冠带荣身看得乡正徐闵张天与徐熠屠大化陆道通皆老诚真实才行端谨寒暑不避劳怨不辞公而无私勤而弗怠俱无过犯舆论称平应分别请赏内壹名徐闵原任平湖县主簿致仕者张天与徐熠原系　抚按批允给过冠带者俱合请礼仪扁额优奖屠大化陆道通金鉴潘俸严国望伍名俱请给冠带扁额樊孝萧庆钱思宗效劳日浅止请给扁额又监生周之轼除纳免役银伍百两准兑南北运收头等轻重差役尽派轻粮外又义助银伍百两应给冠带因系监生壮年力学尽堪进取请于给扁之外加给礼银奖励儒士秦权助银壹百两请给扁额余不及百两者竖碑勒名通行申奉 
　　抚■〈阝安〉道府俱蒙详允遵于合用塘工备用内动支银贰拾伍两贰钱置备冠带扁额花叚礼仪分别给赏外理合入册备查 

　　一抽验法 

　　前件塘工每十里报完本县亲验前三日令各乡以千字文编号每拾丈一号用石灰书字号于塘石之面每丈一画书一二三等数目字乡正先自丈量造册开具某字号第一丈四层高若干间有旧石者即开旧石几层新石几层余仿此册呈本县本县至期临塘照册朱点每三十丈抽验壹丈如点某字号第几丈夫役人筭一时照朱点之处起土见石直透底层本县先用丈以度其高次垂线内外签量以度其阔一丈不如式则三十丈通计而除筭之又于点视数处中间于一处起石验桩围其大小数其疏密抽视其长短摇视其紧松一处不如式则数处通计而除筭之又每百丈数石块之数以验短长如数溢于捌百块之外则除筭于八百块之内旧石层数对册查明则一根一块皆可枚数一尺一寸不容互混数十里塘工丝毫瞭在心目而料工无苦窳之患价值无浮冐之弊矣 

　　一收银细数 

　　某款银若干某字票收　　余仿此 

　　一放银细数 

　　乡正某名下 
　　宕户某领若干两某字票放 
　　石匠某领若干两某字票放 
　　木商某领若干两某字票放 
　　灰户某领若干两某字票放 
　　此册式也细数烦琐刻入正册不附此编 

　　收簿式 

　　一存本县 
　　一(号)[正印半颗] 
　　前件某年某月某日收某名下某项银若干 
　　余仿此 
　　一送沈宅 
　　一(号)[斜印半颗] 
　　前件某年某月某日收某名下某项银若干 
　　余仿此 

　　收票式 【 刊刻留空填注】 

　　（见图） 
　　前件用正印一颗半盖县簿号数上半盖收票年月上用斜印一颗半盖沈宅收簿号数上半盖收票边号上 

　　放簿式 

　　一存本县 
　　一(号)[正印半颗] 
　　前件某年某月某日放或木商　宕户　石匠　灰户某人银若干 
　　余仿此 
　　一送周宅 
　　一(号)[斜印半颗] 
　　前件某年某月某日放或木商　宕户　石匠　灰户某人银若干 
　　余仿此 

　　放票式 【 刊刻留空填注】 

　　（见图） 
　　前件正印一颗半盖县簿号数上半盖放票年月上斜印一颗半盖周宅放簿号数上半盖放票边号上 

　　丈尺式 

　　（见图） 
　　如此为五寸积十而为五尺倍十而为一丈 
　　一塘工南自王江泾浙江界起北至长洲县界牌止共八十八里内除土塘坚固不用石塘十里又除旧有石塘年久崩坏量行扶砌九里实修筑新塘六十八里桥梁九座水洞二十八处里塘八千三百九十八丈一尺二寸 
　　志立云先生修建石塘七十里里外共二万丈内有大桥水洞算其工略与小城三座等而不泒小民一分之银不用里甲一日之力凭空设处以募工备料共得银二万八千神运鬼输不奇于此而收放专托乡绅钱粮分毫清楚至于管工乡正必择乡民殷实老成端谨之人定式于先一块一根可屈指而计数抽验有法一尺一寸一触目而了然弊尽绝而工易完身不劳而事毕集此任人者逸之明效也当修筑之始诸乡正献议曰如此成功较易可经百年如此则烦难而千年不朽先生曰吾为其烦难而不朽者无为其易就而百年者吾一年不完俟之两年两年不完俟之三年任内不能完以俟之后来之君子如愚公之移谷功何必速成亦何必自巳成宁尺而坚无丈而□也故皆大石长阔四面如一塘每万丈用石八万块石皆四层高六尺五寸曰如此则石难动修筑坚可垂久如此则两岸居民不能盗如此则年远坍塌石依然在也先生每事必为千百年之计不苟且目前类如此先生又为某言凡为官者大之理天下国家小之理一郡一邑每举一事切戒烦扰此圣门所以重改作也即如修塘等事在庐江决不为在桐城亦不为也钱粮原无出孔岂能强为无米之炊曾记在庐江时区处钱粮修理二三处古迹管工大户稍为添助心甚不安至今犹以为悔况此等大工乎即在吴江初一年乡绅有力劝者不过谓寻□□□吾当时初不应承　一年后吴江弊孔幸窦尽得要领眼见银钱万许布地因自计曰使我久任数年当为吴江置役田使一邑人民未不为役困或再置常平仓今谕三县俸巳逾三载矣五日京兆岂能竟不了之功惟修塘一节修一尺有一尺在一丈有一丈在且目前急务也因分款设处以举此事故大工就而民不知使当时计算若有一分劳扰即万万不作是想矣先生此言可为举事动民者之鉴故并记之 

　　●勿所刘先生居官水镜卷之二 

　　西蜀勿所刘时俊　　着 
　　年弟六阳何庆元　批点 
　　门人泰华孔贞时编辑 
　　镜水钱志立发明 
　　庭实李遇芳校阅 
　　江源吴长龄梓行 

　　谳语类 
　　批词类 

　　◆谳语类 

　　庐江县谳语 
　　桐城县谳语 
　　吴江县谳语 

　　○庐江县谳语 

　　绞犯姚继信改拟徒罪谳语 
　　军犯姚敏捷假印徒犯刘梦斗等盗印谳语 
　　杖犯侯佃谳语 
　　严守成告严守爵谳语 
　　徒犯沈一凤谳语 

　　绞犯姚继信改拟徒罪谳语 

　　审得王明升之此据初招姚继信周易共殴于始未负重伤旋因取裙激继信之怒致继信拳棍独殴始殒其命独坐继信以抵固巳今继信嗸嗸诿罪周易周易巳此似难凖凭第就周易一此推之据次招云发解合肥覆审中途过渡失脚误落水中因而溺死及覆观周易母施氏投称并地方原差呈报俱云周易自投水死原卷可查落水之说原与实情相左夫水非涨流人非争渡时非昏暮周易非酒后病中众人安济岂一人误落水中之理且据初招王明升死后周易即慌张自刎得继信夺救不死今投水而云失脚使自刎时无人夺救亦可谓失颈误伤于刅乎则周易求此自溺的巳据此参详固继信一线生路也如王明升不死于周易之共殴则周易自是余人何为情虚惧罪自刎不获继以投水必一死而后巳乎若云惧累则死岂轻于累者此可疑一也如继信的以独殴毙明升必且为自脱之计幸而周易自刎一则可以抵命一则可以展推一则可以灭口何故向前夺救存周易之身与口以自抵罪乎此可疑二也初招既以继信拟抵周易拟杖后断周易出银二十两与继信作狱食之资朱票在卷可查也此盖初审时巳知共殴情的两罪相当既不能并生又不忍并杀故缘情生法令一人独坐一人出资财帮贴之此前问官哀矜意也顾律无帮贴之条大辟非可分之罪周易既委曲议出而复自寻此不休则当日下手独重自反不安亦可推巳此可疑三也且周易即以累死近例亦足抵命矧周易实系惧罪自毙复蔽绝继信生路以两偿明升犹属可矜似应申请改徒发落 

　　军犯姚敏捷假印徒犯刘梦斗等盗印谳语 

　　审得姚敏捷市棍亡赖者也长恶遂奸肆无忌惮辄敢削蜡成印篆作印文陆续骗银有何希贤等质证盖前此积役盗印视为故常民间印纸公然贸易故敏捷得托假为真即何希贤请验印簿亦恐其出自盗印者之手耳初不虞其为假也比本县将真印比对觉其文迹模糊笔画歪裂县字左旁三纽锋棱转折与铜印殊不尽同以此定知其假敏捷始将削蜡私雕立誓焚毁等情从实供出验其誓帖洵有悔心惜乎悔之迟而未经自首也事既发露始攀出门子刘梦斗盗印邹可封等收买印纸等情试一追求印纸迭出一日之内积案盈箱大率假印公出皆盗印者为之滥觞则刘梦斗邹可封等法皆难纵贳矣看得姚敏捷惯穿窬故智窃印信大权虽骤起悔心终未经自首赃证俱的重拟何辞第削蜡模文与用铜私铸者终是有间应照描模诓骗条例定拟永遣刘梦斗惯为狐媚遂肆狗偷窃印于肘腋之间转贸于通衢之外依律杖流岂容辩饰邹可封等买藏印纸或欲隐瞒国税或欲借便侵欺尚未施行俱以为从减等亦复何辞复看得庐江僻邑积猾伙行以窃弄为寻常视印文如故纸奸民缘是以舞文豪家由此以兼并试一稽察伪纸纷然或印真押假或并押无之或先朱后墨或并墨无之第作弊在数载前株连动数十辈本县悯其无知入阱不欲惊扰周章诸蔓引人犯量免穷追未发觉事情不许胁告除出示晓谕许令自首免罪外将问过罪犯招详□此恰好省多少事 

　　杖犯侯佃谳语 

　　审得侯佃庐民中最狡最黠者与族人侯斧侯有功侯有国等同宗异户侯斧等有祖坟在佃宅后佃惧其帮坟再葬不利阳基万历十五年适值□有国葬母侯佃谓贫人可用利间遂设立诡计赖认祖坟贿买侯有国暗写合约假认偷葬之罪情愿起迁其毌而侯斧侯有功不知也又一年侯佃假告侯有国贿恶党侯儒证之三人一口扮作两造官府易信蒙断起坟更与印照朱批不许户人偷葬遂使侯斧等祖宗茔地暗易其主而侯斧侯有功亦不知也侯有国终实不起毌坟侯斧等亦逓年标祭祖坟无异至二十七年侯有功兄死帮祖阡葬侯佃始突前拦棺有功不甘具告对审时侯佃乃突出合同印照侯有功相顾错愕莫诘从来比本县虚心鞫之验其合约系此等奸计最宜识破侯有国自写内有占葬祖坟翻死三丁之语纯似罪犯拷服招词不似两意和同语气且侯有国即巳不由威逼意愿起坟何又迁延不起逾一年而待侯佃之告侯佃巳具告在官两意既恶且经官断起立限亦严又何究竟不起逾十年而侯佃亦寂然无一言盖侯有国实无迁其母坟之意不过以虚字而受实财侯佃亦意不在于侯有国之迁坟不过套立合同诳取供词印照以杜侯斧等之再葬伏奸于十数年之前掩迹于十数年之内自谓秘计诡谋无人觑破而不虞真情自难掩也阴谋天忌本宜痛惩姑从轻论杖其茔地止许侯斧等标祭阡葬不许侯佃冐认再争 

　　严守成告严守爵谳语 

　　审得严守爵与严守成同堂兄弟素无深怨止因争水小故言语激犯随巳释然逾数日而守成子一儿陡死门外额脑有伤守成遂以守爵扑死告无人证佐疑似难明第据理论之守爵非有深雠何遽起此毒心以绝守成一脉此子年止五岁又何故激守爵之怒而致令毒手相加若云抛石误伤则伤其额前又何故伤其脑后细询之脑后之伤狭长额前之伤圆阔再审守成门外傍拴一牛此必牛触后脑向前一扑童儿气急遂绝难苏此理甚明不容疑也第守成丧子守爵谊应相助断助棺银三两以全兄弟之情 

　　徒犯沈一凤谳语 

　　审得沈一凤黠人也夺宋化龙田为水道以分□□水化龙前讼于官官不直化龙听一凤踞业比今□讼本县察化龙神情似若有冤者取其图视之沈宋同塘宋田在上乃不共此沟用水而水反越宋田以浇下流巳属可疑一凤出其新旧两契为质本县取旧契阅之伪也书田劵者既载四至即载水道今验旧额古沟一条老牛洼取水数字反在情愿出卖之下岂非原契题买主姓名余半行空纸今日新填此为白骗计乎又验字迹四行俱浸夫作字者一画一字浸即舐笔今匀何至四行俱浸又何前后皆不浸浸必以此四行乎仍提字迹照之旧额古沟一条老牛洼取水数字浸芒匀淡乃故纸新窜字宜然余字虽浸外淡中浓中浓之迹无剌系旧日笔痕外淡之迹有剌岂非窜字后并此数行填浸以混新添字样乎又取新契验之亦伪也契尾印帖上签廿五日墨瘦笔枯殊不类官府签判再于旧卷中取本官押字比验亦伪也官府押字圆活假之者滞硬又查契尾上承行吏姓名尤甚可笑与本年吏隔越且二人矣奸民舞法盗官篆为兼并计以愚弄小民儿戏官府应依律拟徒以为险狡之惩田并古塘断还宋化龙管业 

　　○桐城县谳语 

　　蠹害事史遂谳语 
　　斩犯李枨审疑开释谳语 
　　假中书高垌谳语 
　　军犯王养禛谳语 
　　军犯刘尧封胡咏谳语 
　　徒犯刘维坤谳语 
　　人命事孙述孙府谳语 
　　杖犯张森谳语 

　　蠹害事史遂谳语 

　　审得奸民史遂为鬼蜮于村中旧矣本县下车甫旬日遂呈一册请篆章以约其族众阅之井井条规也此等□套最宜识□王公举直言间有假公济私者亦此类也文有心虽私人虽不妥而其言可采者在虚心审察之不宜执一然谛视其人神燥语枝殊不类恬雅者本县问曰汝欲汝族人惟汝约束以雍且睦乎曰窃有志又问曰夫约族人须自身始汝能约汝身整整秩秩以镇汝族人心乎曰勉为之本县曰幸也汝一族人如汝约则汝族为一邑望矣然约则约耳何事假县印为迩来人心不古多有假托于公以为所欲为者吾姑不汝猜第印不可轻假也俟汝约族人有效吾以劝奖从其后耳然汝既着吾胸中矣勉之慎之遂唯唯退未几挟册进仍求篆章曰某不敢约族众请约吾儿本县曰汝儿汝自约之安用县印遂曰吾儿不肖我将以事适江湘间且数月故欲假县印威之使就约也本县曰汝疾之乎急列汝儿不肖状来吾将去汝疾使人押以去比来则曰无大不肖状第好饮不事事耳本县笑曰有是哉汝且去比数日□其□□□诈骗事赴愬矣又数日其母龙钟扶杖□一孙以来孙遂之侄也母立阶前向本县立拜曰吾儿不仁噬吾孙且罄幸为我治之比审则屡次诈骗其侄并其族侄赃各若干历历有证据者盖遂见本县时自计其事当发觉故呈身公府图箝制其侄并族侄之口渐欲箝制其族以及于乡被本县照破受噬者乃敢讼言攻之不然本县亦为所儿戏而族众乡民吞声受鱼肉矣奸刁至此罪应如律痛惩 

　　斩犯李枨审疑开释谳语 

　　审得李枨与其兄李朴迎父柩于楚舟次中途李朴暴故初审谓是日李枨妻舅程元生至李朴谇之李枨帮助元生遂殴杀朴径拟以斩情节可疑院部驳之至详至确无容再议矣终变而云毒杀亦不无可疑焉夫毒人者谋必深事必秘地必僻为时必暇豫从容今计李朴上岸回船不过俄顷偶遇程元生忽相辩閧朴与枨皆卒不及谋也饭内砒霜岂临时之易得李枨即帮护程元生思起阋墙旧恨亦岂能于倏忽之间陡造深谋旋买毒旋置毒而令人不知觉耶此可疑一也问其置毒之时供词又多矛盾既云饭后上岸又云饭讫回船又云回船食饭夫曰饭后上岸则在未遇程元生之前李朴尚无辩□事情李枨又何所帮护何因记忿而必致兄于死地且李朴上岸时固无恙也若云饭讫回船则必系店家之饭炊爨抬摆在店家各自有人岂容李枨置毒饭中而店主与李朴俱不之察且李朴之仆李兴又在主人左右也若云回船食饭则同船四十余人共视共指李朴仆李冬儿先巳在船李兴又相随俱至李枨岂能以一手掩众目一手下毒饭中而李朴与众人俱不知觉也此可疑二也据招词云李朴一见程元生即疑其前来助枨有必然谋害我之说则是视李枨若寇雠疑李枨若鬼蜮凡饭食一经其手岂其不一堤防何谋害之语亲自口出不逾一刻而辄忘之耶此可疑三也李枨即有险心毒计一闻其兄谋害之言谓巳照破真情必且阻丧中止不然亦需之异日何显然下手即在此一刻耶此可疑四也毒死情形万不可掩冬儿于李朴有主仆相关之分岂其长受密嘱而遂不泄一言郑氏于李朴则母子天性之恩岂其甘心忘雠而又谁能吓噤此可疑五也初检银钗黄色似毒矣顾仵作妄指皮不破肉不损为石块狠打之伤则当时银钗或黄或不黄黄色或深或浅安知非问官过求仵作畏刑承意而率尔妄报乎不然何二检三检四检皆云白色也此可疑六也初招不称毒死下砒又无眼见黄氏原为争财动讼姑以毒死装情止云沿途露迹未有实证审检几次覆谳多番而终乃归之毒杀此可疑七也罪疑从出有求其生而不得则死之者矣若李枨似求其死而不得者生之不为失出乎理应申豁 

　　假中书高垌谳语 

　　审得高垌以愚妄细人敢于窥窃名器始则假称输纳儒士继遂假称加纳中书银带彩补初尝试于京都高盖安车因炫耀于闾里悬中书第之扁于门额借　张相国之官衔悬紫薇清署之扁于中堂假陈学台之名姓与县官既往来交让与本府亦书札相通彼固弄假为真人亦转疑为信更六七年莫有诘其从来者比本县到任数月彼稍疑怯不前兹因清查优免乃见其职名列在见任官款内心窃疑之岂有七品京职不通名姓于县官者转疑转猜岂有清华美秩可无因而幸得者试用名帖遣吏投之邀与相见并求观其请假文引彼遂势穷情见骇惧怆惶绐吏出门云即入城请谒即以是夜碎其扃空其室挈其妻子以逃矣奸民诈冐重拟何词第原其初意止欲取市童之怜童其所为仅亦同癫夫之态虽窃冠裳车盖未有札付文凭则依无官诈称有官之律可也缘系假官事理应预申详候缉获招结 

　　军犯王养禛谳语 

　　审得王养禛巨盗也潜山原称盗薮王养禛二三辈即为盗魁结伙窝藏四面攻劫羣狐之党既炽狡兔之穴更深蔓引根连盘踞郡邑事发则通神使鬼之力能使有力者代为关说以逃典刑事后又肆其毒螫于人啚箝众口官司束手百姓吞声几如翼虎择人而食矣前此曾以盗鲍钿家财问徒充警今覆查前卷罪虽从行窃科断而详阅情节则王养禛与鲍钿家义男鲍年互有杀伤痕症在卷岂当时实盗非窃而问官掣肘有难竟之法乎往事虽不必追求亦可为养禛神奸鬼脱之证验矣至二十六年魏伯三等盗六安库银王养禛即未同盗然伯三乃其外甥人赃从养禛家搜出可得谓之非窝留又得谓之不知情耶当日搜出之赃指称魏伯三典房交价回互遮餙不为无辞然原卷俱存真情亦不可掩既曰魏伯三年幼一向随养禛抚养则养禛之屋即其屋何突当此日而典屋纳租且魏伯三父魏煌见其子紬裙褐袄尚且惊疑乃王养禛与其甥日逐相随何为见其突出银三十两而恬然不怪游词抵节一目可了乃桐城递回本籍不以觧赴六安潜山仍与牒回随亦置之不究岂当事者真知其无罪而委曲以保全之耶又岂狡兔黠鼠能多方以为幸免计耶比今诸盗巳死遂谓事巳宁息乃欲反噬原捕人役迭告不休此天网难漏盈而降之罚也地方大蠹不可不除本宜究极真情坐以重辟以快神人之愤但成案虽可复推盗死无人质对难定造意与否姑以知情故纵引例论遣可也 【 此潜山县巨窝数郡大害也竟重处之是时潜山令于邗原公亦重处之巨窝姓程者两人除而数郡稍宁静云】 

　　军犯刘尧封胡咏谳语 

　　审得刘尧封鬼谲神奸胡咏效尤习诡恊谋并虑侵蚀钱粮盖桐城十数年来一巨蠹也二十一年东事费繁议增军饷时　院道以卒不及泒暂于徽州库借觧税契银若干泒本县补还五百一十七两时值凶旱之后民苦重征业经前道呈详两院依允暂准立案候丰年起征是未有非丰年而可擅征亦未有征而不觧者乃胡咏生心刘尧封画计欲行征敛乘机侵渔以府帖中开载道案甚明县官见之必不肯即年擅泒乃藏去真帖另誊府帖一张于计开后添前项银两入应泒之数又以假帖无府印县官一目可知仍割真帖后尾用其年月坐印并本府花押粘于假帖撒数之后虽帖前数处缝纸皆无府印钤封然亦可以朦胧混过目矣遂禀前官郑就于本年九月间泒征胡咏经收与刘尧封通同各侵分入巳以候提起觧为说比印官交代不常鼠辈■〈糹尔〉缝甚巧侵寻数载而五百余两之银遂埋没无踪可觅矣比本县清查虎年军饷钱粮着令经承人役叙原行府帖呈览胡咏恐假帖载有应泒之数前银不便埋藏又恐帖前无府印钤封难混本县之目仍将无尾真帖混粘杂卷中希啚掩饰本县翻出细阅觉其无尾知是弊端再四追求胡咏强口横辩比亲搜本房得假帖于旧卷箱内一行无两帖之理情弊巳自昭然复取假帖借粘之尾还与真帖接连比较无纤毫不合而胡咏始垂头夺气矣细将两帖查对始知补还徽州银一款巳曾混泒未获觧批再讯其由胡咏复仍前强辩谓当时虽造假帖比禀征不蒙听允本县心知饰说无如身口俱铁何乃出其不意夜搜其家于旧□中得印信泒单稿一纸前项银□□□甚明问其埋没真情胡咏复借口民欠比挨查库册于库书黄志处得前任倪清查小簿前银五百一十七两巳经尽数征完而胡咏始词塞心输供出与刘尧封各分入巳真情矣看得胡咏刘尧封机似渊深胆可斗大藐府帖若故纸敢尔私更视官库若私囊恣行蠹蚀巧谋擅泒任意侵欺吸百姓之脂膏玩官司于股掌刘尧封宜从主使之律胡咏又系经管之人犯赃太多情罪各等俱引例□成黄志容隐不举该吏李容失于检察亦应并杖其赃银五百一十七两仍追入官俟徽州提取之日觧补本库 

　　徒犯刘维坤谳语 

　　审得刘维坤系刘谷再从弟也腼有面目叨列衣冠败检丧心淫于谷妻陈氏旧矣陈氏妖狐善媚蛊刘谷使迷乱乖张侵欺粮银千有余两置业者仅十之二三其余尽供陈氏浪费陈氏与维坤逐日饮馔透体丝纨昼夜宣淫无时无度刘谷明知故纵惟恐纤芥拂陈氏意者比侵欺事发刘谷以追赃故椎骨裂肤族众以赔累故鬻儿卖产独维坤与陈氏恬然淫宴享用如故此其恶真神人共愤覆载不容者矣至今刘谷问遣佥妻陈氏同觧刘维坤遂画诡计赶至乌江假称送赆置酒劝醉刘谷径将陈氏夺载以逃且伏且行转流他县累累如丧家之狗虩虩如处穴之狐比军觧人等各首到官刘谷亦具情遥诉本县四面廵缉莫肯居停乃将陈氏寄顿于庐州仍潜归本室又畏本县捕得之也于祖先香火之下掘一深坑潜处其中覆以芦席压以香案大类伏鼠莫可踪迹矣本县觇知之差捕役捉获于土坑内临庭讯鞫俛首无词于此见乾坤覆载之中无物不有也照得刘维坤奸占服嫂巳人世之所不容劫夺军妻又王法之所难宥情状明着令人切齿腐心属本县闻调之时恐此后仍脱法网先行禠去衣巾如律问徒以无为人世上林之玷陈氏另俟缉结 

　　人命事孙述孙府谳语 

　　审得裴光祖有义男福童于二十五年逃出工伴于孙府家至今三年余矣四月间与孙述同斫草洲场因相戏谑孙述拉之使跪福童反走适值刅剚在地误伤足胫盖反走之势急斫草之刅铦实时筋断血流扶至家数日此矣此一事也在孙述宜坐以戏杀律在孙府宜比以窝流之条第原情论之福童不死于孙述之拉跪而死于反走之误伤则戏虽其致杀之因而杀不出孙述之手固不得深文以入罪也若孙府之收留亦自有说在福童借言趁口既自讳其逃奴孙府许使伴工不暇穷其根脚盖荒年之后人多流移故收留者袭以为常不知有报官之例则孙府止宜以不审来历究罪矣此二犯者法难深究量各杖之但裴光祖人财俱失心委难甘量于孙府孙述名下共断银十两赔偿财礼以平其气 

　　杖犯张森谳语 

　　审得张森以祖坟在吴侨屋后与吴侨互持迭争既告经　操院批府断明行县踏立禁步矣吴侨复 
　　嗷不平今细加参详委有可疑者五吴侨父吴沾原与张缄买庄田居住事在嘉靖三十七年去今四十余年矣张森隶伍南京去故乡不五日如果有祖坟在吴侨屋后何四十余年不见标祭突至二十六年来认识乎可疑者一张缄原契见在也四至界址开载俱明如其中有同姓祖坟何契中不载一字乎可疑者二张缄卖业之时张森或初生或髫龀今世代既远又未一回何所据凭谁为指证而识认祖坟乎可疑者三此墩即系墙脚墙又旧遗非新创也在张缄未承业时巳有之则筑墙起土时张森亲派当有存者何寂寂无言不前来拦阻乎可疑者四张森四十余年不回祖籍何今日以争坟故三年而两回乎可疑者五细鞫之则张懋清与吴侨有却且有利其基址之心故唆使张森妄认荒墩为祖墓比告府行此奸计最宜识破县踏看复以和之说误之吴侨愚民谓荒土一拳争之惧拖告不休置之亦仅同空地遂入其圈套议立合同许其标祭不许修砌不知合约入张森之手遂步进一步复得以立禁为言比告府委官照界量明则当撒吴侨之籓篱毁吴侨之墙宇数十年祖业一旦欲掘毁离析侨宁独甘心耶利害切身始复告操院奸情既见张森允宜杖惩荒墩仍照旧免立禁步以息争祸 

　　○吴江县谳语 

　　清查钱粮审顾尔臣等谳语 
　　出斩犯张思德定斩犯缪富陆乘龙谳语 
　　辩冤囚沈才谳语 
　　军犯周元等谳语 
　　定徒犯沈弘道绞犯沈助军犯沈昭辩释屠荣屠华等谳语 
　　覆审□弘道谳语 
　　绞犯谢福审疑申觧谳语（长洲县事犯） 
　　绞犯吴九改拟徒罪谳语 
　　斩犯皇甫烨谳语 
　　覆审皇甫烨谳语 
　　连杀二命事辩疑谳语 
　　辩释斩犯顾二谳语 
　　斩犯郭成等谳语 
　　绞犯冯科改拟军罪谳语 
　　出斩犯杨秀谳语 
　　覆故盗杨胜等案谳语 
　　辩释盗犯徐仁谳语 
　　审斩犯顾圣留等谳语 
　　占骗事顾恒台等谳语 
　　军犯高少山等谳语 
　　改拟斩犯严宗杰谳语 
　　辩释徐凤谳语 
　　辩金氏毒死缘由谳语（长洲县事□） 
　　辩绞犯朱冈谳语 
　　审军犯陈宁等谳语 

　　清查钱粮审顾尔臣等谳语 

　　审得吴江财赋淆溷心无端积胥欺官以众手掩一人目弊难穷诘从来非一朝夕矣本县欲搜其窦而厘正之如二十七二十八两年折银系任内接管钱粮责不容诿者也试吊册稽查总书顾尔臣等以比较册应核其完数大总与支觧数画一无差本县心疑之知其弊不在报欠报完总数之埋没而在各啚各甲撒数之那移也复取各收头流水簿查之计本县为啚五百六十为甲五千六百又自运大户二百二十有奇总分八十四扇扇分八柜柜分十限限各一收头收头各一流水簿簿中各数千号止据日逐上银之后先为次原不顺甲分啚甲乙混淆棼若乱绪翻不数叶顾尔臣等且旁观微嘻谓穷岁月不能得其要领也本县乃秘刊册式柜分都都分啚啚分甲甲各以十限为分式各一张印共十万余纸钥书手数人于内书肆各填式目照簿泒分复出示定期以考选书算为名至日齐集于察院照柜照限各派书查□最妙手一算手一各与流水簿一本分定册纸各数百叶使照号照数分填各甲各啚盖一日而逐日流水簿变为顺甲分啚矣复类十限而合之不半日而啚各从啚甲各归甲又类各啚各甲而分合稽之不半日而槩县之数不相混乱遂不能隐匿矣计两年共查出侵欺银五千八百有奇盖由奸民悬欠总书受贿捏完应比复以实欠数零星撒泒于各啚各甲中有司无处稽查小民不知对册奸民骗国而借他人之膏血抵盖之蠹国殃民弊端在此计各奸户阁欠之银半贿总书之手总书引例问遣允当厥罪各奸民等宜照欺隐田粮科断第以积弊相沿且人众槩难加罪姑将各虚报银两照数追完抵正项支觧该年吏王锡位虽不知情亦难逭朦胧不察之罪一并杖惩今后另立征收之法每扇点一收头一柜自为终始完欠令收头自注书册本县吊流水簿对查数目不相混淆总书无所乘隙仍恐流水簿收头填注不确间吊纳户给照印票一稽核之则弊端□杜而每岁约有数千搜之诸奸人之窟以还之国以纾之民矣 【 此款查法最妙】 

　　出斩犯张思德定斩犯缪富陆乘龙谳语 【 缪富雠其族甥婿张思德思陷杀之适徽人汪渠被刼盗犯范余出首供攀有张一等名缪富遂贿范余汪渠指张一即张思德擒捉到官问斩仍恐辩脱复贿府监禁子陆乘龙置毒饭谋杀之思德不食同监人陈际误食遂死合监牢头等知其谋连名呈首阎检校验毒是真某县检审情节稍异本县因辩出思德之枉并审陈际被毒缘由将缪富陆乘龙定斩□□二起共一事此□内第一大冤第一异事也】 

　　审得吴俗多诡大狱易冤然冤未有如张思德之深诡未有如缪富之甚缪富陷张思德以斩而因以毒杀陈际也祸网机阱密置四围厉鬼刑徒辏成一局动摇府县经历数年自以为鬼神莫测矣乃情自有真奸可立破不待智者而后辨也徽人汪渠于二十七年正月二十八日被劫逓有失状到官至二月二十九日盗犯范余出首状内列有张一名原无所谓张海张思德张存吾也至四月初五日范余另具手本内云陆六张二投积窝张存吾家始插入张思德之号然云投云积窝亦不即以为上盗也四月十三日汪渠又具催状计开有张二张一等八人俱正盗未获张思德以上等十人俱受赃窝党始的入张思德之名然张一张思德明开两人不云张一即张思德思德明开受赃窝党亦不在正盗未获之列也至闰四月初一日应捕马干等具呈内开张二住房主张思德家张一即张海号存吾西栅戴家滨住又以张思德之号系之张海而思德止称房主不言其即张一又不言其为积窝闰四月初七日再关归安始云张一即张思德矣始以张思德为正盗矣而张海反没其名姓闰四月二十二日失主汪渠催状又开张思恩窝主徐应麟张思德窝主徐应麒张一即张海窝主傅华则张海之排行复归张海而张一又非张思德张思德与张一等又各有一窝主至六月初一日汪渠欣状又开张一即张思德号存吾则张思德始复其存吾之本号又混得张海之排行而张海又无下落夫张一一排行也而转即两人之□张存三尺童子见之亦当了然吾一号也而互系两名之下张思德一人也始以为盗投渐以为窝党渐以为受赃复以为房主而卒乃以为真盗首盗者始终一范余催结者始终一汪渠行关十三次始终一刑书也而前后事情舛谬彼此名号混淆岂诸人皆颠狂醉梦无所使无所利而为此乎此思德之可以自辩一也再审范余与张思德各不相知初首张一德未必即为安顿张思德之计祸机搀入在四月初五日手本云陆六张二逃投积窝张存吾家曰投则是劫后惧罪而匿其家非劫前造谋而同其伙此一字决不破之疑矣又况并投之说而亦非也此思德之可以自辩二也又查二十七年三月间应捕金电等锁押范余认拿张海张海脱去获其妻沈氏以来续有埋陷思德之谋遂云本拿思德误捉海妻后蒙府审径将海妻释放夫名号可混妻亦可以误认乎金电等素系惯捕云误巳为不情首人范余既系同伙而亦可云误认乎此思德之可以自辩三也乃若陈际以毒杀则又确然无可疑矣陈际无病一旦骤亡遍体纯青睛突腹胀仵作阚涛之验监犯张七等之呈阎检校之勘由水利厅本府之审语历历可据种种皆真一变而云非中毒也此自哀矜钦恤宁失出无宁失入之心第匹妇含冤三年赤地则不得不推极真情以泄此者之愤也如云青色皆病夫常有是矣然陈际不闻有病症禁子不见有病呈倘有病而亡通监何以皆骇诧复云醉饱损肠之故则又不得称病夫又不宜有青色矣此其无可疑一也又云朱九称五月二十三日晚死隐而未报相隔三日而后检则睛突舌吐不由中毒是矣第二十四日阎检校闸狱查点谁应陈际之名陈际死后同监人等何所亲雠谁倡谁和职为隐匿不报改近日期之计此其不必疑者二也又云如受毒之人必叫噉滚跌陈际是夜不闻一声是矣第事逾数月口可迁移则当临死之时即难必其有一声亦岂能遽信无一声乎此其不必疑者三也又云诸犯含沙无复天理是矣第诸犯皆重辟之人刘瑶其党也何雠于不相知之姓缪者何亲于无饭吃之张思德而自攻其党一口一心得非人有良心此辈犹不冺乎此其犹可信四也又云谋毒之事无证无赃风影堪疑终无实见则陈际之死或系剩余之饭偶失盖藏为毒物所过是矣第禁子酒饭既云出外□□何不即食于家而携进于狱何不以自食而以与人何不于往时而于外住复进之是日若云亲厚何不亲厚互为凶势之牢主而亲厚牢主使令之火头且沈长过钱于刘瑶陈士守见之既可取以为互证而张七等之具首王二等之口称岂尽无据而云然况张思德昔为隔省平民犹是窟中之兔缪富既可以摄之入阱中今为囹圄死犯命同釜底之鱼缪富岂不欲制之于掌握若谓陈际之被毒无因而偶遇则思德之被陷亦无因而偶遭也此其不必疑五也又云乘龙恐思德王二之诬执故惧而逃是矣然乘龙目如铃口如铁情虚尚且强辩情真何必过防且王二何力何雠而乘龙惧之若是此其犹可信六也反复鞫讯张思德原系缪富族甥婿缪富使领财本以生子母息而缪富侄缪仑反与富分文不得通缪仑妬之遂扬言张思德淫乱富妾缪富且疑且怒遂绝张思德而夺其夲银思德衔之适缪富另以资本付沈同等贩卖私盐思德遂使其弟张科具首船盐入官仍各徒配则缪富之怒益深无日夜不思为寝处计矣适范余首盗有张一张二等名缪富有亲黄希周为震泽司书手知富之心图富之利以为此机不可失也遂商为诡谋以银五两贿范余使逓手本入张思德之号又诱汪渠使逓催状入思德之名以张一即其号以张存吾即其名而转即转真始以为盗党遂以为正盗而转入转紧又以银六两贿应捕马干等使逓呈以银十两贿刑书谭科使关取五两贿司兵沈山使缉捉又银叁两买盗沈才等妄招而罗织以定其刑仍恐事久不休真情败露先将银四两五钱托沈长付牢主刘瑶使绝饮食计不遂又以银五两付陆乘龙使下毒而思德幸天使不食乃致陈际毙命于登时谋何深计何狡也看得缪富险如鬼蜮戾似豺狼透天彻地之能通神使鬼之力以睚■〈目比〉而陷埋良善遂使命在刀砧下毒手而祸及无干乃致并为鱼肉且爪牙密布贿赂通行卑僚槩听其主张诸役一凭其颐指耐经岁月用尽机关令平民有口不得明而问官煅炼既成思德将为含冤入地之鬼　朝廷有法不得用而陈际髑髅既稿缪富尚为旁观局外之人天地不容神人共愤第事以多岐而乱谋以多绪而棼人以杂用而相抵牾词以频迁而自矛盾天理人事以极而反真情以弥盖而更昭彰被绽甚多一见便了本县据理执法虚心推审缪富始情见计穷垂首夺气乃知伎俩有时不可施钱神有时不可恃矣事情既确应比谋杀之律以定其辜陆乘龙依毒药杀人律论斩范余以自首脱刑反如翼虎锁押认拿择人而食既幸免于重罪犹宜计赃拟徒其黄希周马干张登谭科沈山等计赃各有重轻均宜依律究配沈才斩犯刘瑶绞犯轻罪不坐沈长不与毒杀之事量用杖惩张思德无罪被诬致陷重典既经辩明似应径释 

　　辩冤囚沈才谳语 

　　斩犯沈才与前审张思德以伙盗同定狱者也汪渠被劫后范余首盗共攀十余人沈才等七人实时获张思德续获各问斩六人毙狱独沈才张思德在耳本县初因张思德告辩出就一人推审查原卷名号混淆遂翻出三疑辩释思德乃沈才绝口不自称冤也后本县槩审狱囚细参情节觉沈才等一狱赃证欠明遂吊沈才鞫之初直云冤孽当死不敢声辩本县曰不然吾正欲为尔辩冤耳才遂泣下因陈事不相干诸人尽系枉陷劫汪渠真盗乃在吴县禁中奈汪渠舍彼不认而误执才等故才等以次待死耳本县曰此事信可疑独汪渠何雠于尔乃舍真盗而欲甘心于无干涉之人乎才曰汪渠亦非真汪渠第无可执据本县曰尔何不早辩才曰事甚无头苦难辩白且早辩即同彼六人为骷髅矣本县即刻唤汪渠细审言语果觉支吾遂剥视衣服皆旧敝不堪裤裙又破绽軿补因问云尔失状开劫去本银三百五十两则家产或有千金何故着不堪衣服渠对云不欺合本同伴原有五人某某等复问被劫时五人亦同在乎渠云皆在遂诘云五人既共本为商同被劫何故直尔一人告状只尔一人领赃彼四人何俱无下落汪渠面即发赤俛首不敢吐一言盖此犯口剑甚铦触锋即应而不知自卖破绽也本县随授以笔令供籍贯住址逐项细问使应声辄书不许沉思亦不许停笔亲供住歙县某关某啚左邻某右邻某对门某该年保长某原籍某啚某甲某里长某甲首该管下户名某父某母某氏子某年若干作某生理弟某侄某族长某同啚住同伴某某等各系某啚甲人住某街供毕本县笑语之云汝将所供籍贯姓名逐日寻思一遍料尔随笔随忘恐覆供时自差讹耳盖姑以安其心使主使者不出他计也本县袖入供单亲自创稿照前情节秘写关文暗置书缄中以他事差人于中途某所另遣人持书授之使投歙县盖事机若泄则主使者不难用贿于彼县该啚甲人冐捏姓名回结反即假成真故不妨过密耳比彼县发书缄得关文备照事理密细行查则汪渠绝无下落而所供某某十数人皆乌有先生也备取该啚甲该保长结状回关到来本犯始情见词穷自供的名吴思荣号玉轩委系冐顶汪渠名色本县又移文吴县关取真盗张相等人卷对审张相自供并劫汪渠是的原与沈才等无干本县详鞫其造狱根因则以缪富积憾于表侄陆成其亲家黄希周系震泽司书手遂欲乘机设阱司兵沈山等因共为择人而食之谋遂唆惯贼范余认盗自首指攀陆成为首借平素不良或偷窃或游赌者二三辈插入其中以实其事更入张一张二陆三陆六等有排行无名字之混号于内以便东西指骗甲乙搜掳吴思荣系游手棍徒亦遂入身局内扮作失主以共行诈骗至于转即张一以陷张思德又缪富续起杀机非布局原谋也真情既得各犯无词缘前招未结故不定拟止具由觧看得沈才等之狱初直谓张思德一人被罔耳不意一狱尽假八人俱冤而陆成等六人遂为含冤之鬼也本县且不究埋陷者何人造谋者何故第直就事论之赃凭主认今失主汪渠非真汪渠矣真盗出则假盗可以自明今张相等见获吴县定罪监候矣事情明白非影响难猜而官不能明盗不敢辩本县几殉之以七尺而稍稍始露其倪此盖有障天之力者为之丰蔀其间也吴思荣冐顶汪渠得于歙县之关查确于自供之亲笔万耳万目谁掩谁欺本县不容置喙矣乃若狱情参差可疑数款今固可一一指数也乌程人钱成歙县人汪渠俱于二十七年正月二十八夜同在三里桥开船以入花泾港相望里许同时被劫特前后参差耳其盗固宜一伙或两船分投行劫或一船飞走前后邀攻必无两伙共集一地同时并劫者吴江县原招则谓陆成一伙十二人分劫张思德等六人劫钱成船得银一百二两皮箱绵紬衣服等件陆成六人劫汪渠船得银三百五十两青布夹被等件则真盗既在吴江矣又查吴县获盗解府总督厅据盗张相招称巳追青白绢布绒纱直身骔帽布疋银两系二十七年正月二十八夜在吴江三里桥打劫乌程县失主钱成徽州失主汪渠等各船财物是的等情通申院道则真盗又在吴县一彼一此真不俱真然皆云一伙分攻两船也惟本县成狱于先故吴县迁就于后始专以汪渠之劫分属之沈才陆成等而与本县原招内张思德等劫钱成船得银一百二两之情不相照应专以钱成之劫分属之张相等而与该县捕衙原申张相等打劫钱成汪渠各船财物之情亦大相矛盾此不犹姓张者有的子二人姓李者欲兼冐认以为巳子两相争执真伪莫分而处断者莫可奈何遂以一子属张张其姓一子属李李其姓乎盖本县初招不过凭范余之出首与假汪渠之认赃市虎既成诸盗诬服比真盗擒获于吴县提汪渠认赃到官者非汪渠乃冐顶之吴思荣也夫既冐认沈才等之赃定沈才等之狱即使真汪渠在亦不敢改口重认自取罪刑况假汪渠敢再认乎遂使一事分为两行而沈才等百口无以自解矣此可疑者一查汪渠原垫失状内有瓦楞帽二顶帐包二个梳匣一个白布一疋并无青布夹被开列于单今观本县原招内开沈才得银二十七两青布夹被一条改做绵袄另换小襟里面一青一白起取到官拆开看视针线尺寸可凭以此赃证定斩夫辨赃而至于针线尺寸亦既辨入细微矣然原单所无之物也且以夹被而改充绵袄又换小襟夹被之形尽失其故何物汪渠目力之明记忆之真一至于此此虽出自真汪渠之口亦不敢槩信也况据供二十六年十一月三十日亦在花泾港劫有蓝紬夹袄蓝绿布袄二件时值严寒即可就便穿着又有蓝白布三疋亦可就便裁缝乃置此不用而待正月二十八日春暖之后急将夹被改作绵袄乎又何劫不知名姓者之赃时久尚在以待捕人起取近劫汪渠遂无单开一物可存留也覆查吴县起获张相等之赃除钱成认领外尚有白布银包二块上载汪南泉字号骔帽一顶镜子一面白布二疋钱成不认供是汪渠之赃今取以对汪渠失单白布银包非帐包乎上有汪南泉字样非汪渠表号乎骔帽非瓦楞镜子非梳匣内物乎惟吴思荣转为汪渠遂使真汪渠失其故号而银布瓦楞帽镜子等物亦失其故主矣此可疑者二又范余既与沈才同伙才又将劫赃央余出当此非一面之接一事偶同者何不知其的名而以木匠混名出首廵司又以小溪混号即之至本县成招始正入沈才名字则当时出首沈木匠者未必即今之沈才而沈才名下之赃亦未必尽由打劫而来也此可疑者三大率吴中刁狡出人意外凡认盗自首者多非真情或听指唆或自谋陷既立身于罪外遂挤人于罪中又或设此为罗以罔厚利混报赵一钱二等排行姓氏则混签牌票于县正或串同机局于佐领广差弓兵应捕锁押原首人认拿弓兵如狼应捕如虎原首人如鬼原首口如毒蛇扫劫一家又临他姓凡姓赵姓钱者掳诈殆尽而后以心所欲陷之赵甲钱乙扛捉到官则原首张一张二陆三陆六沈木匠者殆是类耶吴下比比皆然而吴江在浙直之交隔属人民杂处又多添设馆一衙门两省交界廵检司数处人人可扳为大盗户户可指为盐枭田舍翁家积千万金则厉鬼刑徒尽听指使生杀在手网尽善良小民畏而不敢言官司知而不敢问虽有三尺安所用之今沈才之狱有三可疑恐范余之口不为真亦吴中之常不足骇也惟是失主亦假则海内所必无真盗既擒则黑白又易判而诸奸共口冤毙多人几使　朝廷三尺有司不敢用似此恐非范余之力所能办也今陆成等既毙止剩沈才张思德两囚此天道好还留此以证范余等之诬并泄诸冤魂之忿耳关提真盗张相到县招称连劫钱成汪渠是真即应究出主使原谋以正范余等之罪第前事奉院详见送本府覆问本县恐偏私之见难于谬执拟合具由连人卷一并觧审 

　　军犯周元等谳语 

　　审得周元积棍打诈造恶滔天杨乔杨浩等皆喜事害人著名郡邑金胜亦系积棍惯于火囤非真盗亦非良民也周元投徐州太监充作舍人于本月持太监牌往吴江拏盗牌开首人汪元词称金胜等劫取　皇扛等情夫徐州　皇扛由山东以入京何由经苏浙之境又谓系中书程守训奉太监差于旧年差人至苏州买丝紬等货进　御在苏州地方被劫夫失事即宜告官捕缉何两易岁而寂寂无一言并不投失状于所在官府盖事绝无因首人汪元亦乌有无是乃奸棍等垂涎此方之百姓故平地生波共设圈套图为鱼肉计也再审周元等作何举动共称周元等摇驾快船于初十日前至金胜住所同杨乔杨浩等蜂拥入门张伞竖旗口称擒拿皇犯复张挂告示晓谕远近人等遂缚金胜下船金胜下船后与周元等商量地方可骗之人计金胜所攀指五十七家搜出开单可据夫金胜盗情即真犹必铁骨铁口强词抵释今不待刑拷而自认未到监府而自供历历指数如谱人物此其意何为也盖此方狡诈事甚异常凡奸人欲诈陷骗财者多出于认盗自首之计既立身于罪外遂挤人于罪中可以报夙雠可以取厚利其机至巧其害至深往时积棍多以此术用之于有司今金胜等遂以此术试之太监府盖假监府之积焰借　皇扛之虚名震地沸天势压官府口衔赤子之生命手握良民之身家如飞虎入市中择人而食时变至此良可深忧不谓本县适当其事也真情既得周元杨乔杨浩等俱应引例定遣金胜诬巳陷人将取故与妆成圈套用尽阴谋计混招五十七家若事不败露株连又不止此赤子何辜乃欲一网打尽无天无日篾法欺官兵莫憯于志应以之为戮首第其以巧计遁身于法外律例无比拟之条姑末减核之仍请从重枷责供攀各犯多系诡名小民惊乱之时免提以省烦扰申详候夺 
　　志立云先生以一邑令抗制恶监陈增擒治其爪牙从重□遣时陈增张甚人人吐舌为先生危之先生亦置利害身家于度外乃陈增卒噤舌不敢吐一声不惟保全吴江五十七家而江南大害从此遂绝昔人云鸡鹰不敌然□母护雏鹰不敢攫惟一心真切故耳谁谓□难制哉□先生在□城时与魁禄抗礼同杨长源父母觧安□□生之难在吴江与刘成争相兄□相持不屈径欲挂冠夫刘成气□遂帖然束手于地方与此事类然□之陈增则两□尤易与矣 

　　定徒犯沈弘道绞犯沈助军犯沈昭辩释屠荣屠华等谳语 

　　审得沈弘道以粟监加纳鸿胪猴冠虎翼据穴自雄谓夜郎王孰与汉大凌弱谋寡谅亦非一事矣家奴屠明系屠荣屠华弟也屠明于廿六年用价买沈道光基房一分此房系道光与其叔沈佳圆业剖分门堂尚共屠明得业后沈弘道有意收之而又以全业未完蓄并吞沈佳之意至二十九年正月廿九日屠明故弘道即于是日朱佥鸿胪寺封条封此房屋并收取其家资又谓乘此机可逼占沈佳时不可失也于二月初二日复佥鸿胪寺封条主令沈助沈昭等扛屠明棺停占沈佳公共之堂势若山摧人同蜂拥沈佳向前拦阻遂尔手棍交加沈佳之亲黄益向前劝救亦被羣凶丛殴各带重伤沈佳不忍痛楚又不堪忿土忐即于是日暗取毒药服之是夜一更时死黄益负伤难救亦即于次日身故此一狱也据下手论扛棺者既非一人从行者俱系同事众手乱棍丛击混棰则下手先后重轻尚无的证比察其情形参以众口沈助沈昭平素凶猛殊常即日又其倡□气雄手毒故致重伤又就沈昭沈助分别论之沈昭系沈弘道用事首奴奉命固勇迎敌沈佳之后气当渐衰沈助兼系屠明继父事更切身即凶欧沈佳之余□尚可贾故沈佳之命宜坐沈昭黄益之命宜坐沈助沈佳兼有自尽实迹沈昭得引威逼例论遣黄益遂以重伤即死沈助即当依殴杀律抵命而沈弘道固无辞于原谋也罪在弘道主奴初审幸逃法外反坐屠荣兄弟抵偿本县从公鞫之真情亦难容展辩一云买房者原系屠荣与弘道无与扛屠明之棺以为逼夺计者亦系屠荣兄弟又与弘道无与今查廿八年税簿果系屠荣名色弘道之言似有据矣第审审事要得真情初审据据税乃□荣兄弟□□□沈道光当日成交者乃屠明非屠荣也盖屠明自以家人值业虑归家主故立者原系屠明而更更名投税请印比屠明死后真情难掩屠荣等亦不政与争而弘道收家奴之业并欲兼吞沈佳谋产而因致杀命耳若谓屠明之业屠荣收之今日之祸从屠荣起窃意荣等小人其腹易盈何暇得陇望蜀其智亦浅岂知假道兼虞且何势可凭能行用强逼夺之事乎即有之则沈弘道方忿其家人之业不归主人必且左袒沈佳共拒屠华等不则亦戒戢家人不许与事何故付以封条借以声势助以家众为乎此弘道之无以自解者一也又云弘道服阕补选正月廿五日巳领府文廿八日赴京去讫行二日偶闻此事至二月初五日始回今查府文见在说亦似有据矣第屠华等既秦越人不相关论事体又风马牛不相及何故过为杞虑而中途以返乎浪恶舟倾闻有自舟求登岸者不闻自岸反投于舟也吴中行事诡谲万端则所领之文或事后冐领移前月日以为脱祸之计不然何弘道今日出门屠明明日即死巧相符若此乎且屠明有业与赀病危巳知不起弘道何出门之急不一见其下落也此弘道之无以自解者二也又谓朱条不出其手又谓偶或遗失被沈佳之子沈应时窃去夫曰窃去则是出其手矣应时母子寡妇孤孩计无所出沈弘道家僮十百指视甚多事发之时堤防又密当从何处窃去又何两次朱佥月日一正在屠明既死之日一巧符沈佳将死之期再次不八一至此耶此弘道之无以自解者三也又谓沈佳见沈佑告词无巳姓名似矣然沈佳不有子与妻耶愤不戴天初情定确无端沈佑另具情词盖牧竖丐儿见饵即动今察其情孰切孰缓即知其词孰假孰真且吴俗素刁动则株连蔓引即使毫无干涉尚且添入其名岂有衅发家奴而词中不牵连其主者若谓弘道果去不有其弟弘勋在乎沈佑即心存公道未必如太古之民不应暗为沈弘道洗雪遂与其□察事情者多以此等反证之侄沈应时之词相矛盾一至此也欲为买脱之谋反露行贿之迹殆如乌贼鱼吐墨水自覆而反诲渔人以所在者此弘道之无以自解者四也又云屠荣遁去原系情虚惧罪似矣第审扛棺之日屠荣实不在前故沈应时初词遂无屠荣名字盖屠明之在生前曾有犬马之力弘道于其死后遂无帷盖之恩肉尚未寒扫并良惨故屠荣明露不甘之意虽移棺亦不向前屠华尚有阿势之心姑隐忍且来一看祸发之后屠荣方幸其灾而弘道生奸反买同沈佑为驾祸计荣自思智不能角力不能争安得不姑且匿避以□□者逃情□者行贿此常□也亦有不尽然者若官司心不虚活则□柔怯事之人□□多失此□最宜勘□观乌止谁屋乎故同一脱遁也在屠荣则为惧累在沈昭则为脱罪同一用贿也在沈弘道以惧罪而贿沈佑其贿多其行贿亦巧遂能买沈佑之心而指使惟命在弘勋以惧累贿黄有其贿少其行贿亦拙故反以借黄有之口而当即首官是在听断者察实原情不可泥迹论也此其无以自解者五也看得沈弘道谲如鬼蜮戾似虎狼仗恃冠裳穷凶极暴涎垂于沈佳之业盖有岁年谋动于屠明之死遂忘顾畏乘机夺占主令扛棺用朱条以胁制乡愚驱羣凶以肆行惨虐二命迭毙重拟何辞第定罪重轻须合律例黄益一命宜从鬬殴杀人律若比罪于沈弘道则扛棺之际弘道并不在前且发纵之初止知房主之沈佳不知时遇之黄益黄益之殴之死沈助等自为之既与弘道无干止应沈助自抵沈佳一命宜引威逼例沈弘道既未临前则殴打不出其手沈昭既应引例拟遣沈弘道止宜以原谋拟徒法轻情重难尽厥辜然既裭其冠带是去虎之翼而禁其攫人也庶豪暴亦少知戢矣沈佑老悖甘与弘道通同沈弘勋以惧累故行财求免法俱应杖 

　　覆审□弘道谳语 

　　审得沈弘道以谋产而致毙二命也黄益之死有抵不必更论惟是沈佳殴伤服毒则沈昭以威逼拟遣弘道以原谋论徒似当其辜而沈佳之的死于毒则犹真确无疑者也盖沈佳之服毒颇密邻里不知亲戚不知在事干证不知被犯不知原□官不知即本县未检验之时亦不知也独其妻与其兄若侄知之耳比临场检验举体纯青牙龈红色事内事外之人相顾惊愕其妻始不能抵讳吐出实情其为尤可信据者则仵作供报之公本县亲验之的也盖本县到任之始知吴中人命狱情有仵作受贿之弊因类齐重大人命事干势豪财虏之家者凡数起俱吊尸顿于公所不示以捡验之期亦不行关吊取仵作预于别卷驳审事犯内查有吴县仵作阚涛一名遂默定此检法甚妙□一为之出人意外于中专俟其至即乘投到之顷亲押至尸场一而催取法物一面掘挖尸坑一面编尸棺字号次第开检原被告不知此日当检验仵作亦不知原被告何名氏所检者何身尸本县亲坐其前目有专注仵作不得转盻回头旁人不得蹑足附耳所云势豪财虏者即有钱神十万无所用之故公于无心真于不测非如他有相检仵作为政而凶首可以用贿者也初审罪坐于屠华等弘道且为局外之人今审出真情破其巧计坐以城旦之罪而褫其衣冠法似无可加矣具由申觧 

　　绞犯谢福审疑申觧谳语（长洲县事犯） 

　　审得唐相死于缚殴伤痕俱在不可无抵的矣初招议辟谢福苐谢福一人奴也且又痴蠢鲁拙其主谢廷葵虽出其少主谢复申在家复申既列名泮宫岂不能总持家政而云租米完欠毫不知闻听一奚奴自清自索自缚人拷打而毙其生命乎然犹曰书生专心章句真有不谙持筹者比审殴所不在乎他即在复申本室谢福即跋扈藐主然家门中禀命不为不便何至且缚且殴遂不令其主知闻谢福即暴狠殊常然恶奴之性止能拳手逞凶乃若面缚徐刑绝不似家奴行事然犹曰凶奴豪悍欺主或有任意横行者比查初招云复申于殴时在本家别室看书则是原未出外矣夫凶殴之势震天哀号之声动地复申深宫不知几重去殴所不知几里而冥然不觉寂然不闻岂谢生心专诵读窻外不知如所云漂麦故事乎抑值其骛神八极兀然丧我之时乎今欲曲为回护第唐相之人虽轻谢福之分虽贱而死必须抵抵必须的不然是一命含冤复益之以一命也事属他县本县未敢擅专理应备由申觧 

　　绞犯吴九改拟徒罪谳语 

　　审得董氏原系再醮之妇亦非砺志守节者吴九欲图婚娶须用礼求乃无因至前强扶以去则以劫抢定绞何说之词第董氏居有地邻原非单村独户如吴九等聚伙打入缚此妇之手以行则与强盗何异邻人张端等宜恊力前来擒获即当时畏其势众次日亦宜报官何寂寂待张礼之告也且张礼告词原无缚手等语而先言席卷厢资后言抢妇董氏则本意又可知盖吴九愚民谓妇人水性易诱故明灯以进饵以甘言董氏心摇相随俱去入舍后则吴九之言不符董氏之意亦变情难谐合亦未遽离而且依孙氏居住耳不然孙氏则吴九之嫂也如董氏惭忿■〈扌弃〉死不从何不径奔张礼等之家而尚依吴九之嫂乎此一犯也拟以诱拐之律似为轻拟以抢劫之律又为重宁轻无重犹可曲全其生也 

　　斩犯皇甫烨谳语 【 烨主使席伦弒毌啚骗黄岳审实定暂】 

　　审得席伦愚同顽石性类逆枭皇甫烨则狼子野心狡险猾贼一方受害恶且百倍于席伦盖皇甫一族恶党最多而烨犹首屈指计者也乡民黄岳拙吶而裕于财皇甫烨心妬之凡可以啚害者无不至矣前是席伦曾卖地伍分与岳交易既微年月又远复巳索过加添席伦亦无心再索也今因皇甫烨诱伦赌愽令伦赤手空擎遂挟席伦为骗黄岳之计乃于二十九年九月十五日置酒请岳恳求再加岳不肯从止许还其酒食烨无所分利遂为席伦画谋以为伦见有病毌张氏可致死图赖也席伦一蠢如虫惟言是听遂商同伊姊丈戴清声言岳抛其父尸乃于湖滩边深掘土坑佯寻弃骨是夜其毌卧于戴清之屋戴清妻出外室内无人席伦与清复以寻骨为说诱其毌行毌尪羸龙钟不能自主遂听席伦牵出戴清前引张氏随行席伦后扶皇甫烨在后约五里至坑旁始以实情告毌毌方哭泣不肯而戴清巳倒持入坑席伦皇甫烨共下沙土闭其气矣约两时气绝伦遂取出其尸以行戴清背之席伦扶足皇甫烨在后空走至黄岳门首戴清皇甫烨不语席伦高叫黄岳打杀我娘遂反走以去黄岳惊骇且莫知其故不敢启门至次晨则地方人等羣积竞观知有异故见张氏口唇诸窍及十指爪俱有沙泥且是日掘坑湖边其坑直长三四尺许约可容身坑下复一小□坑约可容首犹为显证莫不知席伦谋杀毌矣当日人心骇异即欲首官皇甫烨复画为脱免之计因思席伦原系皇甫沾义男之子虽久别出尚可倚托求援乃复投身于沾沾遂告官共骗黄岳地方人等既惧皇甫氏之焰又谓席伦石田无所用之而黄□富以愚可就中取事也遂各置弒毌之事于罔闻皇甫沾等反得因以为市黄岳自料不能与皇甫氏敌又以人命事大反复难知遂甘心出财为讲息计比捕衙审问之时席伦自认毋系病死招诬认罪遂从轻拟杖姑不深求皇甫烨复谋令席伦领埋毌尸径自用火烧化遂谓可以灭迹竟无事矣不期大变滔天法网不漏皇甫焯与皇甫璧等告争墙埂入此事于讦单中比本县摘出拘审各犯知事既发露势难弥缝皇甫烨先供席伦弒毌以自解释席伦亦供出皇甫烨画计戴清共事之情本县以黑夜无证尸复被烧事甚无头难凭臆断乃进诸色人等于两阶墀下使旁观共质将三犯远隔细鞫令各吐词如皇甫烨如何商议席伦如何应承何处说与戴清戴清如何依允□中得□妙□□□□亦空□楼阁是日掘窖执何词以对人是夜临行执何词以诳毌此时原系或卧或起戴清屋内或是有人无人张氏出门后谁挽谁扶四人同行时孰先孰后去坑远近几里路上曾否遇人临坑作何语言张氏作何情状几人下手气绝几时前后共是几更何人负尸以返临黄岳之门有无喊叫黄岳于时曾否启门一一究根及枝取三词交参互质纤悉俱合如出一口而各犯亦俛首输心甘就刑戮左右旁观者莫不首肯窃叹见事有真情不容掩饰如此矣羣凶造逆天惨地愁今逆子席伦虽即天诛逆党戴清虽亦继毙而□意之皇甫烨不正典刑关系世变不浅也仍以谋杀律论斩始当其辜 

　　覆审皇甫烨谳语 

　　覆审得皇甫烨一狱所可的据者潭边之坑如身如首之实迹尸身之上手爪鼻口之沙泥众指众目众耳众口万无疑似而参差者至若本县临审之时许诸人并观从旁作质将三犯隔别细讯缘由当时一呼一应一行一止一先一后一语一言逐一究根及枝借虚证实历历情节皆在三犯意想之外也倘谋弒不的安得异口同词无毫厘纤悉之不合乎长洲县覆审翻出六疑恐系失入此自哀矜钦恤宁纵无滥之心第在长洲据一人之词致慎于重刑出入之际在本县以万人之愤参合于隔别细审之真则见不宜雷同审不嫌互异弒逆大故天惨地愁法不容轻有枉纵者本县姑据长洲六疑细辨之一云卖地至微而又经加绝席伦不宜先■〈扌弃〉数钱置酒以求得数钱是巳第黄岳饶而善柔席伦贫而无赖皇甫烨以狡险恶少阴阳施设于其中其虑之亦既熟矣以为地微年远又经加绝难于启齿必须酒食先之如求而多得则为以鰕饵鱼少得则为以毌索子无得亦不失故物小人生事何所不至逐利何择于微乃并其置酒之事而亦疑之也此其不必疑者一也一云深夜非寻骨之候张氏病尫不应于深夜以往是巳第皇甫烨等既定弒逆之谋事难行于日间则必强张氏于深夜张氏龙钟昏惑势不得以自主则惟听席伦等扶曳以之若张氏可辞以次早则亦可辞以不去此其不必疑者二也又云谋死图赖者必预为尸伤以作检验张本徒哄入坑掩死他日将何得伤是巳夫图赖人者有二欲陷人于死者求检求抵或预为尸伤止骗人之财者不求检不求抵则尸伤何用况有尸伤则一彼一此非抵偿即反坐无尸伤进则可以得利退则可以免罪元凶方留此以为后门而吾反执此以为辩窦不几贻元凶之窃笑耶且小民刁狡梦想不到有先告人命后寻无主之尸又或并无其尸者其可疑更万万于此矣此其不必疑者三也又云下手谋杀必择简便之法何不用刀斧斫杀而乃哄之出户押之入坑跛■〈敝〉数里何不惮烦是巳第元凶等既欲留转身之后门定不出刀斧之下计且翻天覆地之事彼既不惮为之而乃疑其不择便不厌烦也此其不必疑者四也又云加绝小事席伦不宜起弒毌之谋皇甫烨与黄岳无恨不应起同谋之举伦既有谋不应不愿终讼是巳第逆枭以一饱而食其毌何择于大事苏属州县平白设谋诈人者不少岂尽有夙雠杀平人者事后尚手颤心摇席伦等共为弒逆之谋且事播于众人之耳目岂不畏死求脱祸而必欲终讼又况所欲之既得此其不必疑者五也又云席伦掘坑先求父骨后掩杀毌夫以礼葬毌者宜合父穴岂以弒母者亦求父穴而践之是巳夫席伦之求父骨者非孝子水木本源之心恐遗骸之暴露也原欲骗黄岳而借此为名也欲以抛骨兴讼而不可故又为弒母之计若系真寻父骨则掘坑一二尺当止何必直下三四尺又何必有如身如首之形且彼既蹈滔天之罪而吾犹律之以合葬之礼乎此其不必疑者六也夫事有形迹全冺偶乘一言之隙借一事之证以探得真情而出入人罪泄不白之沉冤伸万人之隐憾者□若形迹大着耳目彰明隔审无一语之差旁询无片词之异恐不必疑所不必疑使元凶幸逭于天诛也皇甫烨仍照原拟申详 

　　连杀二命事辩疑谳语 

　　审得李春穷棍无赖素以泼虿称其父李汉与邻人周美往来杯酒交驩无隙于二十八年十二月二十四日周美为男毕姻邀李汉与盛三周宾等八人共饮酒罢各别并无他情至次日离昼入昏而李汉暴卒此端由急病陡发乎李春于父死之时出外死之次日方回后经旬而以毒杀其父告夫多人共席樽注皆同即周美与李汉曾有深雠亦无从置毒况素无嫌恨而何一旦动此意为此谋且不于僻地暗中而公然于众视众指之处又审酒后不见有昏眩之状次日不闻有呻吟之声平地生波妄称毒杀李春何恠妄如此讯其初意则以金承德父子颇饶于赀□□□□□事李春素垂涎无计欲以死父为市又与金承德毫不相粘故借周美置酒为由而谓金承德指使乃置酒原系周美承德并不与席而周美与承德又相与无瓜葛之人谋杀人何事父不可以强使子者可悬虚妄坐引秦越而强使纽结乎此其叔祖李林再告则直指金承德毒杀并脱周美之名此其真情犹可槩见心图得鹿借兔为媒假一死尸东西横骗大率吴中多类此事而此犹无情忒甚者也据检谓银钗黄色水洗即去夫毒则洗不去矣今银钗尚在黄色实无之大率检尸多仵作为政此事既无真正凶首即无行财求买之人则所谓黄色者夫非仵作为奸有憾心于被告而悬空妄报乎事无影向妄捏虚词以牵连无罪之人动经岁月刁顽至此允宜决配以为刁棍之惩 

　　辩释斩犯顾二谳语 

　　审得蒋二与陆应春共奸寡妇张氏蒋二既娶张氏应春犹淫恋不休蒋二遂雇打行顾二等捉而殴之折其臂割其肾沉其尸于芜芦荡中备极凶惨初招以殴杀坐顾二论绞以元谋坐蒋二论徒次招以故杀论顾二斩而蒋二仍前罪是矣第原谋之罪所为轻于下手者以其止启祸端未至操刅止谋殴人之事未有死人之心也今据尸案茎物肾囊生前割去割痕红紫色审系蒋二持刀夫既持刀矣尚得谓之未下手乎操刀割生人之肾尚谓无死之之心乎既下手既有死之之心止得谓之原谋使从末减而反蔽罪于顾觅之人乎若谓陆应春巳受□二殴伤奄奄垂绝即无蒋二之断割未必不立毙于登时是以末减蒋二似矣第均一下手顾二用手足蒋二用金刅彼此何择焉又若谓顾二先殴蒋二后割据下□之先后为置罪之重轻然谋始于蒋二党结于蒋二应春之死成始成终者皆蒋二也且蒋二既逞毒于垂毙之时不应忍忿于初捉之际果若旁观袖手听顾二等所为俟手足交加渐少生气而后徐徐焉操刀以前岂顾二等三鼓气竭而蒋二始一鼓作气耶此一狱也故杀之罪宜在蒋二而以顾二当之盖因蒋二事发脱逃姑且以见在之顾二抵罪比蒋二既获遂因仍前审不更若尔是脱去者末减而未逃者承罪祗教罪人以幸免之计也蒋二似应正罪顾二似应改拟事关大辟出入难轻具由申夺 

　　斩犯郭成等谳语 

　　□得大盗郭成等俱浙江东阳县人原以行劫为生涯以浙直等处为出没处所以舟子为窝户轻舟一叶倏忽如飞来不可防去无踪迹流毒江南旧矣据供彼县大窝主陈景台陈景宝皆积窝巨室窟穴至深纠集伙盗以时发纵本年十一月初六日各盗在陈景台家会集合伙指点方向郭成一伙共十四人出门另有三十余人前期分投在外郭成等沿途行劫至廿四日到朱文才彭秀之船盖两船户素惯载盗船头暗有字号者也是日各盗探有　皇杠经过意图掠之因寻伙难齐又氷结不解杠由陆去其计不行失鹿思獐遂垂涎于当铺黄金印乃于二十八日暮顷到西城外旷处于二更时分用杉木麻索挷成软梯各执板斧踰城而上径向黄铺门首仍用前梯上屋斫其楼上栅栏明火进楼势甚凶猛店主人等各自前奔遂卷劫金银珠玉器餙分盛十大袋仍要进其顿放衣服房内劫取因本县惊闻亲督练兵官领兵且至四面锣鸣始持首餙乂袋开门夺路以去本县催令练兵官追赶各盗临船乱上踏□朱文才船共上彭秀之船飞奔以行与朱文才各不相顾时值黑夜莫知各盗去向而文才毌子遂就擒矣本县以事在转盻缓则失机料各盗浙人既劫得多赃不敢分散仍须归向其本地窝家来自嘉兴今见文□得□才被擒事情且露定不敢仍从旧路当由私港向嘉善地方以去即夜实时分拨民兵捕快催令黄县丞押朱文才领兵壮沈忠等由本县缉嘉善以南私港一路又即刻飞票行五司分兵缉大小各港仍传谕花船红船兵各于信地廵缉先是各盗原谋尚欲行刼二十七都严典铺因见兵船来往且闻各港锣声径奔嘉善县去黄县丞领兵巳出其前比盗船到近黄县丞见船上满挂湿衣疑其是盗挨船窥瞷见多人俱伏舱中遂令兵壮喊拿盗一声诸盗果惊起持获□□□□一□无奇械拒敌各兵壮奋力将斧棍尽数打堕登船擒获各盗并原赃一无遗者看得郭成等伙盗横行巳非一日今乃觑视邑城行劫于大市之内岂真有所侮而动耶奈僚属恊心兵快用命当夜深黑暗即追获船赃船户于登时越次日甫辰即尽获真盗真赃于隔县计获盗十四名获赃金银珠玉等器餙共三千余件不烦拷讯不待供攀一赃不遗一盗不失庶奸宄之辈后来亦稍有戒心矣盗真赃的骈斩不枉有功人役巳经本县革廵城民壮十名追工食银六十四两并本县俸银十六两给赏外其所供窝主陈景台陈景宝等俱在隔省相去数百里而遥难以关提不及对审恐盗口难凭未敢悬坐并请移文知会听彼县审实发落 

　　绞犯冯科改拟军罪谳语 

　　审得冯科不有其族叔冯义屡肆欺凌冯义乘其酒狂呪骂使闻计诱入室遂使其病仆庄辄向前迎敌冯科推拉之□垫心坎身死初审拟冯科绞抵屡驳□屡审不决事宜将原案参□多有干中得窍者然亦不可执一屡更悬疑不决则以问官止辨尸伤未详原案故也今以原案覆观冯义于廿四年十一月初三日以天讨夷逆事告府执称冯科捉男冯隆打折腰肋事在庄辄未死之前也至廿三日庄辄既死冯隆幸生辄若果受殴伤命绝于冯科之手则等一仆耳义何择焉乃求释恨于未死之冯隆不求伸冤于既死之庄辄续后顶状投状何俱澷然不一及其事耶若谓庄辄既有子庄伦具告无须冯义添词然谁为事主谁为怨对庄辄以救义死而义得为局外之人乎义于科攻讦不遗余力而殴死庄辄一大节可置为罔知之事乎若谓前状尚未审结然前情较轻人死为重局既中变词宜更端何株守前词而人命大事略不照应乎执此以问冯义义之词穷矣即就庄伦原词观之冯科亦有以自解者词称冯科进殴冯义窜避庄辄■〈扌弃〉命出救遭恶打扑跌地登时气绝身死夫庄辄奄奄久病就木余残今既■〈扌弃〉命向前则是明求自尽以病夫而泼赖凡头目之撞触身手之搥滚随其所遇皆可成伤任其所之皆有死法则庄辄不死于殴也明甚况词中明曰扑跌打字乃其带言不然何不直言某处打伤如前状殴男冯隆打折腰肋等云云也即以推出冯科之手则心坎一处固致命重伤而遍体滚跌之痕亦系自尽实迹■〈扌弃〉命二字原告供案俱存冯义不以打死兴词犹见本心难昧则冯科引例定遣足巳拟抵似冤申详候夺 

　　出斩犯杨秀谳语 

　　审得徐景章故宦徐少浦继妻吴氏子也凶惨之性成于天而染于父视人命直草芥耳徐宦有东园池亭岩洞之美于吴下无双序应前妻长子管受而景章恃有毌吴氏在谓被恩当笃于前生遂公然以囊中物视之至本年月日徐宦病且危以东园与其长子景章怒从心炽若火燎原径向园中将景物尽欲拆毁命灌园人沈惠斫伐桂树惠不即从遂向前捉惠狠殴又一脚踢其阴囊内子突出而沈惠实时无生命矣下手者的系景章无容推卸其羣仆龚高李成等可证也长洲邓　初审置景章于局外以故杀论其家奴杨秀毛成毛成脱逃杨秀定斩据谳词略云宦妻吴氏前忿沈惠守园不戒杖之六十至是日命惠斫截桂树惠趋跄不前氏坐三径堂中喝令杨秀毛成拿沈惠至堂下行杖二仆素与沈惠有却乘机欲甘心焉杨秀捉住沈惠毛成持大棍乱殴秀复抄起沈惠阴囊棍击而破沈惠遂死吴氏呼其子景章画计景章时守旧宅不来诘朝遂以亭倒压死告县求验若尔则景章于沈惠之死固风马牛不相及也杨秀等何辞于一斩乎第以情求之尚有可疑者数款盖吴氏始终只一人也爱惜园亭始终直一情也始则忿花木毁折杖沈惠之不谨继则自欲毁折怒沈惠之不从何一人而情自相矛盾耶且命毁园树不从沈惠意亦不恶又何吴氏忿之至此极也则争园之故似不能为景章讳矣此可疑者一宦家行杖自有法也杖必有数如前此杖六十吴氏□命之今日者岂直云拿去打而听多寡于此二仆耶杖亦有处如前此杖六十沈惠之股实受之今日之喝令者岂直云拿去乱打而或顶心或顖额或胁肋或脊膂或腿膝等处一听两仆自为政耶既不依行杖之法自可推下手之人则不得以两仆用杖为景章讳矣此可疑者二又云吴氏止喝其打原无死惠之心是矣第三径堂一花亭耳非若重宫遂洞盻蠁不通之处也吴氏坐堂中沈惠杖堂下惠既遍体寸伤皮绽骨折必且尽力呼叫震地沸天岂吴氏耳无闻而左右侍婢目无见耶既无死之之心何遂有死之之事则不得以母氏之喝令为景章讳矣此可疑者□又沈惠之死速于肾囊之一击也肾囊藏在两胯间沈惠被杖时两手未缚如杨秀一手可以抄之则沈惠两手可以护之且行杖者随意乱棰受杖者辗转颠顿杨秀此时亦岂能一手按之使平卧地下复一手抄其肾囊使帖定受此一击耶伤不以杨秀之抄毛成之棍则不能为景章讳此一足之力矣此可疑者四沈惠既死于吴氏之喝令则母氏作孽子安得秦越视之而是夜呼之竟不一至此岂人情可信乎至次日乃始驾他词以撩释前何缓后何急也此可疑者五疑窦种种似难定狱若谓景章系缙绅之后又系青衿之子不忍其无知入阱一引手救之乃取无罪之人推而内诸为填阱计是徐氏自毙一命不足又毙一命以附之也与其生死两冤何如径置死者之命于不究乎若死者之命不容不究生者之命又不容枉则景章安得脱然不一议及乎况狱归景章止正得其城旦之罪转归杨秀等遂使皋台有夜泣之魂关系颇大不容草草拟合具由申觧 

　　覆故盗杨胜等案谳语 

　　审得毕望刁横财虏以险计报睚眦倾人身家而害其命生平非一事矣卷查十六年沈楠以强盗告杨胜等十五名六人迭毙余未获在案事属既往冤鬼久沉今因毕望以涝草小衅令家奴毕迁首案盗张岑岑到官止托名张三以辩巳之非岑不辩岑之非盗也比本县吊查卷案首阅原词破绽显然一烛可了是何当日之愦愦乎夫强盗皆系比邻沈楠家无四壁盗伙既盛何不远图且云涂面改容沈楠孰从辩认即或认识一二亦必且信且疑今无报信之人此事奇冤当日问官亦胡涂之极又无发露之迹是夜被劫次日首呈遂列十五姓名于状中如谱人物此第可以欺黄口儿耳今审其真情盖毕望与杨胜有隙思报复无由适胜是夜与沈楠争鬬诸人有助殴者毕望遂主使楠以明火盗劫可恨可笑可怜告而株连素有芥蔕之人县不察而以盗劫通申上司上司督捕之县捕益急诸犯匿益深比匿不获而计无复之杨胜遂杀其妻父汤槐以相抵亦以人命告县及人命审诬反抵则盗劫之事亦成其为真杨胜与张山等五六人既迭毙狱中而有名未获之犯如张岑等遂成案盗藏面孔终身不敢向人矣盖杨胜应死于杀人不应此于盗劫应一人抵命不应六命偕亡而杀人者系诬盗者驱之是毕望一用阴谋害及七命其罪更不可胜诛也今日者害七命不足更欲甘心于入案之张岑抑亦狠心哉然毕望不首张岑则原词不经本县之目各冤魂终古长夜污名无复洗之望矣乃今天使发露推出原情覆阅卷宗真堪切齿嗟乎杨胜虽以罪死而未究毕望谋害之情则杨胜亦不瞑目张山等俱以株连死而未雪其原非行盗之实则张山等更是含冤今张岑幸尔偷生毕望犹欲一网打尽此中财奴多以此伎俩雄于乡邑而□望更惨矣本应依律反坐以儆奸凶姑念事经多年难于深究在本县止以意测尚无证凭且毕望曾忝衣冠墓木巳拱姑止据今日诬首张岑一事杖而责之为死者一雪其污可也 

　　辩释盗犯徐仁谳语 

　　审得吴伸老奸巨猾惯于刁讼者也其婿归彩与徐仁以田产交争伸遂为婿泄忿凭空设套无风起波此等机局最宜识破复与卫捕蒋贤串同机局假称被徐仁劫掠蒋贤缉获之受贿纵去遂以捕胆无天等情指告蒋贤于道以影射徐仁而蒋贤亦以凶党打夺供吐于长洲县比本县覆审干证戴安杨浔等亦为模棱两可之词徐仁虽百口何以自解乎然吴伸失盗不告垫状于本县而告于卫官其情巳犯周折且据长洲初审谳语云地方恊力追上徐仁大呼曰我徐麻三也追我者烧其房杀其人而后巳于是众恇怯而不前第以理推之强盗被追无自报其姓名之理此猛将以之却丑虏者而盗能以之退追人乎事涉牵诬一烛可了今蒋贤以别事定辟则其平素之惯于囤诈可知吴伸以盗诬人应依律问徒以杜刁诈归彩同谋啚害杖亦无词杨浔审因徐仁索贴故欲前来偏证亦应拟杖徐仁审诬应径释之 

　　审斩犯顾圣留等谳语 

　　审得吴江境交浙直踞趾太湖而平望一路又港绮分便诸盗出没故盗最剧如顾圣留乃盗中前劲陈魁又盗中巨魁曹大行有父能主讼有室能顿赃交结司官阴阳布置主分共劫盖身为盗而家为窝者张道贤汤四某某等皆其党翼根深伙众力能使鬼通神而各廵司舞法弄文受财卖盗又未有如平望一司者也旧年十二月十三日圣留等在新路桥打劫失主陈仰云等绵紬丝绵绒衣拜匣等件据失单开盗船二只每船约十余人时正黎明当有据也十二月二十八日平望司廵检别以盗船事缉张道贤获得贤家当票二纸验有绵紬绿绫三件正与陈仰云失单相同纵道贤逸去申文混称道贤逃脱拿讯其姐张氏供出顾圣留陈魁等同劫之情至正月初七日该司弓兵即获顾圣留又供同伙曹七等十二名同劫该司既不获伙盗又不获真赃巳唤失主而不见到官巳出朱票而胡涂销缴至十三日陈魁曹大行等见事机泄露乃串通机局于该司大行之父曹德通贿司官上下饱欲乃以陈魁为首人抬前十二月二十六日准一首状曹德即为保领顾圣留亦欲改强为窃用银送献该司又用银买就中说事人钮桓假认失羊失主以图就轻脱重盖司官弁髦宪法正值本县被参杜门将离任之时遂听该司书兵挟盗指诈沿乡骚扰而借口真盗未获寝阁不申震泽司见奇货归于平望亦获顾圣留父到司供出圣留与张道贤等时常在彼打劫等语亦未有盗赃竟以空文呈县本县看得呈内不开失主名姓又无被劫日期且又不获正盗而据盗父之供恐其旁生枝节批行该司限五日内要真盗真赃免其申饬如支吾抵混骚扰地方即将司官参究书兵坐赃等因去后并通行各司而平望司见本县督责甚严不敢沉隐始于二月二十日将陈魁曹大行分作二案一案内称陈魁于出首之后得张道贤当票赎赃又云曹大行偷不知名周家猪羊又受寄强盗汤四绵紬二疋张道贤绒衣一件等情又一案以顾圣留觧到云圣留□钮桓羊二只鸡三只卖银五钱五分等情在卷至二月二十二日震泽司觧到陈元并其劫分陈仰云之赃又无圣留上盗分赃之迹止以劫掠为生四字照应原申比张道贤汤四被获于嘉兴府捕厅开提见到本县复留视事当庭确鞫盗劫与卖盗情节种□始不能隐盖据发端顾圣留供于张氏曹大行供于顾圣留初招之情节巳明而后欲脱身于局外即据□文顾圣留分卖丝银三两曹大行受绵紬二疋受赃之真情亦露而乃欲借口于他词又即申文事实情相矛盾者一参驳之曹大行始以盗拿后以贼觧是身既为罪囚其父亦为囚属矣□曹德复能保领陈魁曹德阴则讲事明则作保力能脱陈魁更不难脱其子矣胡大行复以贼徒□觧钮桓在司则为过贿之人实顾圣留之心腹解县则为失羊之主证顾圣留之行偷且司官出不意入道贤之家而何至逸之使去张氏一妇人非同劫之伙而何能历历供攀一事何以分两行而姚田庵之所讲何事该司虽百口何以觧说耶向使本县不严于督责则盗情发觉祗足移地方之扰而实该司书兵之囊耳乃失主陈仰云自名为浙生者又向前搀语有八人行劫九分分赃之说夫实其为八人者所以阴解夫□以免失主黠盗后门须□断之乃能除盗曹大行顾圣留也本县诘以原状何以开两船各十余人陈生词屈夫从来失主止有证强盗之容隐而逼使尽供未有与强盗串同一口而旁为证实者岂陈生心体天理实见得是不忍诬陷一人耶然张道贤等诬招于嘉兴谓将赃银八两聘朱家室女汤四亦供将银柒两聘孙家室女俱未过门陈生屡求捕牌追拘各户本县诘以强盗取妻何其必择闺秀十二月十二日行劫二十八日逃中闲时日无多何暇急为取妇又何两盗不约而同陈生始忸怩其颜语此等事□□□出不可□出一牌轻行一□也塞气沮向若本县轻狥其请出一捕牌则良民可指为顿赃良家女可污为盗妇纵各户冤枉终当有自白之时而耻及门庭生平无可洒之日直此一语惧干天和又岂陈生良心汨没于彼无复□希而于此忽萌耶何物孔方有神若此各盗虽巧营为反露行贿之迹诚法网之不容漏者盖大伙盗徒真如猾寇每败则议推余卒数人以抵塞而盗魁窝主每立身局外出财画计以救助之非行贿官兵即求援于大有力者若徒苟且了案不为地方图乂安虽擒获余盗若干人而根株自在窟穴更深以盗救盗劫更不止是为扬沸添薪之说情既审实顾圣留曹大行应与陈魁张道贤汤四等骈斩不枉至纵盗受赃一节则司兵李盘司书徐中湖受财卖放枉法难逭钮桓冐认失主应计赃究拟曹德保纵真盗罪不可宥第窝劫之罪既坐其子姑解一面之网量从末减以听子指使论杖而廵检李某似亦有难径贳者本县悯其官卑禄薄日暮途穷第视一县如一身视盗贼如咽喉之有邕毒痛一路之哭何能恤一家之哭乎应从轻戒饬各盗所供寄赃人户多系仇指既有真赃定罪应槩免株连赃船入官余盗另缉结理合 【 定招中觧】 

　　占骗事顾恒台等谳语 

　　审得顾恒台黠民也村民钱桂卖田与沈甲复重卖与黄义义收田不得愬于县桂乃驾言曰□卖与故盗范七不知沈甲黄义为谁何人也范七毋云吾儿存时占义妻契被盗去问干证佥云不知有黄义也问沈甲则未到官问佃户即卖主是本县沉思曰有是乎然察黄义愚吶非骗人者复察卖主干证亦俱妙在察言观色听断之秘诀在此吶独干证顾恒台蜂目利舌与卖主范老妇同词本县私记曰得之矣是此人作祟也复问范某占黄义妇岂其自无妇乎曰然本县曰赤身盗朝不保夕劫得赃物不以市浓酒大肉即一赌掷之且有银数十两何不先买妻后置业又何事发之日不卖此供狱食耶恒台叩首服钱桂始吐真情奸民设局白骗良民倘非本县照破黄义吞声无计矣应从重拟罪姑末减杖之田断与黄义管业 【 此下一叚附注】 断后沈甲始出身争田本县笑曰汝争晚矣汝昨者恐田不两授故且匿身借范老妇为媒使白脱田以去因以一醉饱酬范氏妇而安然踞之使黄义呵天无策也此顾恒台为汝画计钱□穷即于顾恒台名下追价还汝沈甲亦叩首服 

　　军犯高少山等谳语 

　　审得白捕害人江南最甚而吴江错趾浙直为尤惨浙秀水吴江邻邑也白捕高少山等数人飞船利橹木棍铁扒打入本界村民顾秀家口称捕盗径掳其财捉其人以去先是本县明示凡他郡邑捕盗人等非呈牌验实添差同缉者以假差论许地邻总甲兵擒之至是顾秀被擒疾声喊救地方人等遂遶岸共逐前至大派水船迷去路并人船执以来本县视其牌乃顾潮非顾秀也旁注即秀二字夫顾秀即顾秀耳何故以顾潮之名注即秀乎又何故径没其姓单即其一字之名掌案者文法如此省约乎且不书住址何人不可以转即又即秀二字墨痕稍淡与上下字迹不同本县揣知其诈也人不准发将顾秀与高少山等并系之开该县吊取原卷比卷到查阅事系窃非盗也顾潮系秀水居民非吴江顾秀也即潮亦非贼非窝主乃与贼作媒嫁其妇词偶及之当即审明省发法不宜再拘者也盖牌系奸胥混佥即秀二字系高少山等私撺夫借贼证而指真盗借秀水之顾潮而擒顾秀于吴江古称指鹿为马今指画鹿为活马矣审为祟者吴江民吴洪与顾秀素有睚眦且欺其淳可诈吓也虎捕噬人奸民勾引俱依假盗吓财律定遣以为戒首以快人心财给主领 

　　改拟斩犯严宗杰谳语 

　　审得严宗杰奸王氏而致之死也据长洲县初招王氏之夫随父宦游氏同姑与姆在室姑与姆防闲素密夜必锁房宗杰窥王氏之姿径乘夜踰墙撬钥搂逼强奸王氏不从力拒抓咬比姑姆闻声向前扭获王氏遂怀愤以自经则王氏之烈真可风而宗杰一斩不足赎矣乃宗杰嗸嗷不巳本县据理推之王氏非独居。所居非僻坞。而宗杰与王氏言语未通情意未接。忽尔无因而至。径强搂以行奸纵不愧独不畏耶。王氏贞洁之性。当素信于姆若姑姆。若姑严谲坚扃。防闲虽不妨过密。惟是严宗杰者。既蓄邪志独不一窥瞷其动静耶。且自缢之痕。必斜长必八字不匝今横围交匝。是勒而非悬也。其系王氏之自束。或愤或惭。抑或出于姑与姆。盖未可知宗杰抓咬之痕。其系王氏之手口或当向前搂逼之初或当事露相尤之后。抑或出于姑与姆盖未可知而王氏遍体多伤则又出于谁之手盖王氏若真死于烈。今误以和奸坐之。则是王氏不幸身一污于淫恶。事尚未成名再污于问官。冤遂不白。此天理人情所不忍出者。第既有此疑窦矣。事系大辟。人命非轻。即贞烈之名亦难轻假。如谓不如是不足以惩邪淫而正风化。窃恐情自有真。终无以塞宗杰之口而令其甘心就戮也严宗杰似应依律改拟 

　　辩释徐凤谳语 

　　审得徐凤非良民也盗陆滔供徐凤窝顿盗伙潘子华县行姜千户拿解随于其家搜出状词稿底二百余纸帐簿七本状词俱与盗分诉帐簿多为人打点窝情似确而潘子华止供徐凤买赃羊一只原招亦止以不应坐之据招谓徐凤以屠为业故买潘子华赃羊然写状代诉布置打点又非屠人之事也又谓状词帐簿无伙盗质实然盗口游移不足凭凖而状词帐簿种种的据则结绳之后之可寔质者也又谓分赃巳变卖无存然既曰分赃则不得以无存减其罪而姜千户未经追起则家之有赃无赃未可知也以此末减徐凤似未中窾故初招疑似不直辩其非窝而徐凤亦无以自解今蒙　院驳摘审本县吊状稿帐簿细查内一纸别告某人中有漏死某窝盗陆滔之说此一状也如果系徐凤自告则既与陆滔有仇矣今日攀之者即前日所告者也仇口供报原不足凭即为他人告则既名陆滔之为盗矣未有窝其伙而不讳其情者也岂徐凤者止惯做状得银则写不分贼盗良民而实无窝顿之情耶徐凤之□于窝全在状稿帐簿状稿帐簿中捻出一语又似徐凤生门至于赃卖无存云云则似不得其说□为之辞者罪疑从出从轻徐凤难以悬坐合具由申详 

　　辩金氏毒死缘由谳语（长洲县事□） 

　　审得金氏之死于毒毒在于邻妇张氏所送之粉□汤事真情确即张氏亦直认无餙说矣究其造谋主使之人则曰金氏之婿吴焻也夫以入赘相依之婿而毒无子之妻毌毒妻毌而转托他人情理之所不宜出而是日吴焻因闻父病挈妻归其本室则犹确有明征鸩不由焻万万无可疑者惟是陆山者张氏子也其母行毒而其子以金氏缢死报于焻果见之未真耶亦有所讳耶曹氏金氏之女而吴焻之妻也其母实死于张氏之汤不死于其夫之谋杀而刑厅鞠讯之日供其夫与母有隙又为张氏叩首称冤果知之确耶或闻之误耶抑个中有转折回护之情耶不然少年夫妻恩当不薄即谓毌一而已人尽夫也然此必知之最确。犹自可言。倘为莫须有之疑。尚须持两可之说。矧系必不然之事。何遂分左右之袒也。事属暧昧。难以深求。稍作聦明。含冤非细。本县不敢擅议具由申解 

　　辩绞犯朱冈谳语 

　　审得朱冈以强抢沈臣妻庄氏问绞沉狱八年以沈臣匿迹而朱冈无解于谋死之疑也今本县悬赏以购多方缉访而沈臣获矣谋死沈臣之说虚则强抢庄氏之情亦未必确比覆查原卷朱冈之非抢更昭然也沈臣原状于二十六年四月初三日告称三月初五臣外佣工妻庄氏被冈淫恋通奸情密统翌陆宪等圈逼献妻夫逼之为言涉于强而献则抢之反也吴中诳状何日无之有指为抢而实非抢者况原状实名曰献不名曰抢而初招更佐以强夺下船载回之说乎且卖庄氏有婚书证沈臣所谓献也乃曰抢后逼契夫逼卖妻之契稍有血气者必不甘心非锁禁拷打未即输服而原词中何不摸写其状乎此非朱冈无罪而初审时文致之也盖朱棍赤棍无赖其初有诱奸庄氏之情沈臣反主为客欲弃其妻陆宪等遂诱之以嫁卖之说朱冈得妻之后财礼脱空沈臣不甘具告朱冈抗不到官沈臣忿□入骨乃诈此灭迹使其叔沈贤以三命兴词三命者一为抢掳本妇也一为谋此沈臣也一为庄氏怀娠一月抢去九月生孩被□杀此也问官初审先审及杀此幼孩而幼孩无从得尸再审谋此沈臣而沈臣不见下落狐疑不决出入难轻故于三者之中择其稍轻而近情者而径实其抢掳之说盖谋杀之头脑甚大非谋杀之情实难明沈贤指此为虚名以穷朱冈之辩于此而归结于抢掳令朱冈力尽词穷此讼师三面攻敌之谋官府易堕其术者惜朱冈冥顽不灵不据沈臣原词逼献二字为明证以自为解说也至如杀此幼孩云云犹为无据彼不难将生作此又何难将亡作有九月生孩之说谁则信之惟是朱冈之于庄氏始而诱奸终而圈卖似亦与夺同情然细玩律例之义凡势豪之人强夺良家妻者绞谓之强夺则不待其献径抢入家今献之一字虽非沈臣之本心抑亦一时之有激圈逼之说虽实棍党之计诱抑亦有隙之可乘原情则用谋惨于任力定罪则诱卖殊于强抢拟绞似重拟杖太轻若谓虽立卖契财礼未完庄氏尚非其有乃挈之以过被告不出比于诱拐之律可乎沈臣诈此沈贤添捏虽有伤心之怨亦法之所不宜出也相应量拟本县未敢擅议理合具由解府 

　　审军犯陈宁等谳语 

　　审得陈宁积捕其弟陈安与村棍周承等群奸济恶如虎如狼藉捕役以噬人者也周承有兄周崇文于万历十八年间被盗丘玉郎等杀此玉郎未获周承指此为名构捕诈人旧矣有本县民吴环舟犬住无锡县贩紬为生身家得过其邻人邢滔妬之也往来本县熟识周承言语勾牵遂生骗计滔称与吴环邻壁闻环妻詈夫有你是丘环曾于吴江杀人来此躲罪等语遂指吴环为丘玉郎周承即紏同陈宁陈安顾领船户某某等共一十七人械船三只于三十二年十二月十二日摇往无锡县径至吴环家口称拿杀人盗锁绑下船地方人等莫辩为假不敢救夺陈宁等任意吊拷吓取丝紬四十一疋绵紬三疋银二十二两三钱布七疋中钱七百五十文湖罗褶一件行至中途将吴环撇放于荒村摇船回县各分银紬不等盖去如疾电迅风。山泽为震。回则狐潜鼠伏鬼神莫知。而不料天网之不漏也。当夜船上悬有灯笼有吴江县总廵字样吴环挨访到县认识陈宁既得其真具告到县拘发衙审各犯犹展辩支吾呈出邢滔报单又称吴环在船自云昔年住吴江曾谋此后浦地方沈家女因以迯往无锡等语欲以实吴环杀人之说以为轻罪计比本县亲鞫各犯始不能餙情夫谓吴环为丘玉郎亲出其妻之口也必吴环之真为玉郎乃可今询之周承亦招称非是不得指鹿为马矣彼为环妻者岂知吴江之有丘玉郎又岂知丘玉郎十六年前有杀人事而以此诬坐其夫耶则报单之为虚捏可知也谓吴环曾谋沈氏女也。则沈氏之父若夫何名何姓。此女谋死之后。又何呈状到官。吴环既逃本县。作何审断。差何捕役。今被害者为亡。是子虚卷案为乌有而吴环乃无故自诬耶。则游词之为抵混可知也。捕胆无天。飞祸隔属。比之盗劫为害更惨。陈安周承应与邢滔并引诬盗吓诈之例陈宁定遣船户周忠等止是受顾摇船审无共谋之情但吓取赃物众共瓜分应依恐吓取财之律定配据招三船共十七人今隔别互审供报相同者得十一人其余各报不合反溢于十七人之外恐系仇指念三元恶及妄报造谋之人俱见获定拟余受顾为从之人宁纵无枉似应量免株连见追衣紬给主未起赃物与未到沈二等仍严追缉 

　　◆批词类 

　　批王思惠讼子卷 
　　批张鹏兄弟争讼卷 
　　批某兄弟争讼息词 
　　批范铭范镐争讼卷 
　　批施显告庄期焕状 
　　批寡妇金氏状词 
　　批拏董耕莘票 
　　批朱栻定嗣状 
　　批居民借五圣庙训蒙呈 

　　○批王思惠讼子卷 

　　王思惠讼其子于官、立请杖杀、本县令数其辠曰是尝违我教令、破我产紏宦家奴以内攻我我不愿与共生也、本县曰、是可死矣、死者不复生汝归思之三日、誓无悔也而来白我比至如前语本县曰汝未谋之妻耳、汝再归与汝妻谋三日、誓皆无悔也而来白我、复来如前语、本县曰、是可杀矣、第杀之而人不闻是死不足为众戒也、汝再归三日、聚乡党亲戚正告之、使各厌厥心以狥于众可乎、思惠去、比又来犹坚执前语也、本县曰、若然、我岂戴妇人冠、庇一逆子、起效尤以坏风化、顾使我杀之、不如执以畀汝、使归就戮、以甘汝心、于是械其手、命驱牵以去、其党有跪于厅求贷者、本县不应、再请之、本县曰、咄咄、汝不知此中有机耶、此逆子第不有其父耳、今付性命于其父掌握中、始有父矣、夫事极则反、即其父有不手颤心软、复触其天性之恩者乎若辈无为扰公庭为也次日其子哀悔、思惠亦意释、领其子诣公庭求发放、于是命左右曳下杖之、仍械其颈、俟月余始放仍立案倘逆子再犯之日、正法治罪云、 

　　○批张鹏兄弟争讼卷 

　　一连三□续兄弟之情也张鹏兄弟争地、讼五年不解、视其案如堆阜也本县呼两人曰来吾问汝、汝知汝有身乎曰知汝知汝身所自出乎、曰知汝知汝身所自出一身分为汝两身乎、于是两人各垂头有沮色因责之曰汝争几何汝宁不知弹丸地、不偿五年争讼费直气不平耳汝曷思百年瞬息耳、宁得再世为兄弟耶、本县如不为汝处分、着汝族长一人监汝归、共起卧饮食于汝父祖灵前三日而后来见我、比再至则气巳平、私处既定矣应听息免供批此立案以杜后衅 

　　○批某兄弟争讼息词 

　　缙绅之家兄弟争讼诚有不忍闻者今赖某公调停于伯父之间众君子委曲为劝处之法既各惩其■〈侃上心下〉释其忿以相宥矣正如手足几断忽尔复联祖宗有知亦且含笑小民之观望者更当返薄以还醇也惟是伯氏之子幼小孱弱幸仲氏诸郎玉立知必尽维持拥护之道以自培其本根如曰伯氏身后恐以强弱相凌。此在小民之中少存厚道者不为矧仲氏诸郎。彬彬礼义。行将司风化于宇内者乎。本县以今日之调停。卜他日之拥护。愿伯氏无生逆亿心使兄弟气脉犹有一点壅滞处也。立案存照 

　　○批范铭范镐争讼卷 

　　故民范礼嫡庶各一子一铭一镐皆燥发两儿以争产讼其诸亲多市棍。遂各分党左右袒坚证之本县曰惜哉。两黄口为鱼肉矣。即日处分巳定两儿犹靡日不争于庭也非两儿争两儿诸亲唆之争也　本县心痛之计。与两儿休戚相关。不欲其相挤。俱败者惟两儿之亲。某遂谕之曰、若传语某两婺妇与两孤儿。各无听细人言。此辈喜交鬬互争。彼于中取利胜则自为功求谢败则袖手旁观吾不忍两孺子俱入井也吾此心直伊父地下与吾同耳。于是闻者潸然两家讼亦息。姑记此立案以杜后争 

　　○批施显告庄期焕状 

　　此续乡邻之情也审得施显告李本牵连生员庄期焕等名盖庄施两姓系缙绅之后衣冠之家称两大于村间各负气不相下田土交涉遂成隙雠本县念系未教之民未可绳以一切且审居址切近不忍其连结不解各贻身家子侄无穷之祸也劝处听息以柔其气以杜其争诸有添涉事情不必追究仍立案 

　　○批寡妇金氏状词 

　　审得方刘两子争婚寡妇金氏之媳金氏意定于刘而其翁则左袒方氏子也家听于尊金氏何敢自擅比审金氏无子倚女为命刘氏子孤弱欲赘依金氏家金氏不无子而有子乎方氏子家裕能自立故金氏之翁一利聘金更利此子之不踞其产而金氏亦可以逐去既挟私意即为乱命乃金氏一叚至情不可不体悉也女断与刘氏子成婚原情立法 

　　○批拏董耕莘票 【 村民董耕莘者戾以□生不面郡邑长每捕之即狐鼠伏急且困兽鬪矣吴县黠民马贤有所憾者吴某欲讼之计耸骇上官非捏虚词不可词虚又惧上官察也闻耕莘惯拒捕遂驾盗情愬于　江院指耕莘纠吴某鼓行抄刦料耕莘不对质巳且即假成真吴某三尺喙无所用矣　江院下牒于府刑厅刑厅不以烦县饬廵司捕之耕莘自思与马贤吴某既三面不相知被讼事又无影傍惶惑周章计无所出避不获则殴司兵司官继往亦仍殴拒司官通闻于当道当道怒甚且差廵捕练兵两官统兵往捕之本县曰官兵去必扰且耕莘避愈深株连愈众比耕莘获而辠滋重一家人无生命矣于是止官兵弗往差一徤步持一纸召之批云】 

　　顽民悍戾。拒伤职官。真地方一大变事。即宜委佐贰练兵等官领兵围捉第念愚民狂悖陷入法网而昏夜之际。弓兵等或亦有以激之。且料尔事过时未必不自怨自悔。今若遣兵动众。以重尔罪绝尔投生之门。亦为民父母者所不忍也。姑且差公差一名持票唤汝、汝若如梦忽醒如此得活投身听縳认此乞生本县量减尔刑。仍请从轻定罪。若复执迷抗避以致起兵追捕。连累多人。则灭身破家巢倾卵覆之祸顷刻立见。悲夫悲夫汝巳自入此路本县犹闻生门尔非木石尚有心知无负本县好生之心可也至于被讼情节真伪难知亦湏急速到官自求明白官府如镜不着成心再无悍戾必自求此地方人等既有不救之罪刑责难饶若以祸福谕本犯令其悔悟自投又或本犯执迷共执送县本县以功准罪量免刑责各宜知悉票到耕莘遂自投县解府府司理郑公讳郛岂弟君子也原情末减止输城旦马贤亦坐诬讼之罪人心快之先是耕莘殴官后一方民各伏匿登垄以窥见尘起树动谓官兵且至则皆走耕莘投官后犹各惊疑诸恶少反恫骇思为奸乱出示晓谕乃定若当日非以无事镇之一方人罹祸惨矣 
　　志立云先生尝言天下本无事庸人自扰之曩为诸生时见乡人有闭户避公差者非如董耕莘拒欧职官也公差无所取利以结砦拒捕告官不察而遣一捕官督兵夫千余人以往至则遍劫一乡乃破百十家一大剎毙十余命而沿累且数十人害之惨一至于此又先生尝公会于某所某县以民乱打税告先生以片言谈笑定之不然又当张皇上疏不知几人毙命几人遣配而地方官且居定乱之功矣乃知居官者太上使民无事其次化大事为小事消小事为无事又其次善处事最下则生事耳不但治一邑治天下皆然苐无功之功无名之名非大豪杰不能办亦非具只眼者不能知也并记之以贻君子之担当世道者顾桐栢父毌令太湖时太荒民乱聚众抢夺单骑驰数十里解散之深得此意 

　　○批朱栻定嗣状 

　　审朱灿朱焯与朱烨皆朱栻堂侄也栻生男灼蚤殇随继焯又无出朱烨季子陛献为嗣灿欲立其子陛征挟其老父以争今审陛献陛征于朱栻之亲等耳但以情论。立嗣者生受其飬。殁赖其葬。而馨其祀也。原情立法故定嗣于殁后。则论子孙之昭穆。定嗣于生前。则听父祖之取舍。朱栻意定于陛献。既情意相贯。而气脉相通矣。陛征不得而争也。批定立案。以杜后患。 

　　○批居民借五圣庙训蒙呈 

　　五圣何神庙在何所如庙宇厂豁可即毁神像投之太湖□迁三忠神奉祀不准借馆本县生自僻远愚陋寡识。止崇正教。罔知其它、凡有谭佛谭仙谭神谭怪青天白日之下作魑魅魍魉之语小之欺世诬民自陷于妖言惑众之律大之图后世有述争名于流芳遗臭之间者请勿敢见 【 是时浙□间妖谭左道盛行故批语□之以杜怪惑】 

　　●勿所刘先生居官水镜卷之三 

　　西蜀勿所刘时俊　　着 
　　年弟六阳何庆元　批点 
　　门人泰华孔贞时编辑 
　　镜水钱志立发明 
　　庭实李遇芳校阅 
　　江源吴长龄梓行 

　　公移类 
　　告示类 
　　崇祀类 
　　请举类 
　　旌善类 

　　◆公移类 

　　剏建书院公移 
　　请勘灾伤公移桐城 
　　申明事宜公移 
　　勘荒筑圩公移 
　　议贴役公移 
　　参看儒学教谕蒋条议 

　　○剏建书院公移 

　　庐江县为剏修书院以育人才事照得吏治以育士为先书院与学宫并重盖学宫以羣凡民之秀书院以羣秀之秀者诚郡邑所不可缺也本县议欲剏修及查黉宫两傍并近城去处并无形胜地址止有县城南关外地名水濂洞系三国逸士左元放故居秀三邑皆毁淫祠所以觧民心之惑也峰环峙湖水荡胸槩县地形无出其右居民上建楼房平屋两所内塑瘟司火君众神本县验系胜迹不宜使淫神据之遂实时一槩毁去就本基改建书院一所陆续区处工料于两傍添建书房二十间六角亭屋一座碑亭一座牌楼一座楼房平屋仍存其旧重砌盖髹垩之题名大观书院专听通学诸生会课肄业今巳建造将完第左元放原系本县人物水濂洞又其故居今以书院名统之元放无专祠奉祀应即其傍建祠三木冡奉元放遗像以存古迹巳申详府　道将张棋入官赃银四十两修造蒙允今本职巳调任桐城县交代在即所有用过银两工程并估计数目合行申明伏乞　照详明示施行 

　　○请勘灾伤公移桐城 

　　桐城县为恳勘灾伤以苏羣命事照得本县境界枕山带河。本年六月内霪雨连绵洪水泛溢外则湖潮涌障。内则蛟势奔腾居山僻者随波逐浪近城垣者沉灶产蛙。本县深切隐忧。随经亲临被灾处所逐一踏勘计冲卸有数百家刬洗约数千亩仍吊丈量底册对查就中复为分别除沙压尚可挑筑者不筭外实共推去田若干第念此处灾民当旧岁六月成熟之际。子粒不收。值今春耕作之时。无地可种。家基何在。国税何输。本县触目伤心。独此为最。自知亩有定额。遽难为例请蠲。而哀此颠连未忍坐视不救。合无请将水推田亩槩县均浇或遇每年会计钱粮舍此不派或另委官勘报以便　奏请曲为全活施行庶沟壑之孑遗。感再生之洪泽矣。伏候　裁夺 

　　○申明事宜公移 

　　桐城县为申明行过事宜以定法守事准本县知县刘关称称于去年八月调置本县到任以来凡地方利所当兴弊所当革或悉之谘访或得之清查者除节次申详遵行外尚有未尽事宜欲一一申请既惧烦琐轻渎又以衒餙自嫌巳经径自举行今蒙复调吴江不应喋喋但念新旧交代之日吏胥营私作弊隐匿成规小民改听易观易生怠玩非借　宪语叮咛不崇朝而变革矣弃妇不忘梁笱本职何忍忘情于此一方民乎相应由明请赐批示遵守准此合行照例请详为此今将后开各项缘由合行具申伏乞照详逐款批示遵行 
　　一本县条编号称积弊原其弊所自起则以银数一半上官听觧一半编由兑支而书手因得舞智作奸彼此淆混预于会计时捏添除免虚数浮加科则派征每亩多派数厘槩县即溢数百遂串同积棍人等假填工食印票逐户包收各分入巳既数十年于兹矣本职对查总撒弊窦难藏除将见年书手汪懋原究拟申道外第革弊者逓如传舍习弊者连若株根况今本职以人户不齐丁分三则此后虚开混派尤易生奸恳乞　宪语申饬无使小民有额外之征神奸肆侵渔之计则钱粮清楚而奸民亦免亡身丧家之祸矣伏候裁夺 
　　□闻川中一新官到□令所至满地□□里长派排年排年派甲首甲首派散者户一根□费银十数两者他项皆然言之心痛做官首宜慎也一里长之设止使催办钱粮本县旧规又使修理监房借备什物夫一什物也在官以见价置备之其费一而其用不穷里长旋取旋倩之其费十而其累无既一监房也在官总出物料修理之共费一而可管十数年里长各出物料修理之其费十而仅仅管一岁且里长又以一科十里长费十则小民之费百矣费在民与在官孰便一倍与百倍孰多本职到任之始首行裁辈将正南二察院家火什物逐一点视废者补置蔽者修辑造册在官督令各门役董之一有损坏即令禀官修置一毫不取办于里长至于内外监房遇有损坏即支修理公费责令修整完固庶几省一费小民亦可免一费之派矣但借备什物乃该房巧立之目里长科派之端若非禀请申禁弊端终不可□也伏乞批示遵行 
　　一桐邑自大祲以来刁风日起间有田仆小忿辄被此害□大天下皆然又有江北之方冐籍上江二县隔江住提害尤大也无赖棍徒就中媒孽唆使驾捏兴词不胜即越赴上司假冐籍贯以主致客住保关提波及株连贻累无巳本职前此巳与各县约各遵以寡就众事例如事发别县冐批本县者不必行关经将原词申详请改或事发本县冐批别县本职亦不解发庶几长途无累毙之民闾阎免鸡犬之扰矣请乞批示遵守 
　　一桐城之民足用为善本职莅任访其奸刁害众者一二人如法治之以示众惩访士子中有孝友天至文行俱优者布衣中有力学笃行年高有德者各一二人兄事宾礼以为众劝小民稍稍知趋避之路矣渐渍数月心志稍孚密访精核得端方淳笃者十数人推为约正破格优礼举行乡约以劝此款之详在后告示□善息讼端绪初举民心似觉翕然争竞渐稀风俗渐变乃小民属当向化之初卑职遂有松陵之调恐其心志未定易至中隳此约正十数人者又皆恬静自善之人后日不免辞避似不无可惜也恳乞　钧语申谕仍使着实举行庶不失小民向善之一念矣伏侯裁夺 
　　一本县蕞处滨江春夏则潮水泛溢秋冬则干涸就道有等势豪巨族乘水涸之际制为灌网掩塞左右绝流取鱼夫旁流既塞则中流水势湍急舟楫往来其间上流者攀援若登天下流者迅速如发机中间有绳缆之绊椿栓之冲一有□虞即葬鱼腹询之父老目所及见溺此者四十八人盖安埋所失不过十两绝流所得常至数百止知得多失少不思害重利轻贪人逐利若饴遂至国中设阱事干势户莫敢谁何本职巳经禁革立碑但恐日久奸生仍蹈前辙必祈明示立禁始为永久伏侯裁夺 

　　○勘荒筑圩公移 

　　吴江县为议筑圩岸勘实坍荒以苏民困以裕国计事照得吴江当浙直下流号称泽国而四大患区又最为低洼之所一遭霖雨巨浸滔天秋成之利既虚耕种之本亦失穷民无告正赋难供则以数十年来圩岸不修而水潦无备故也本县俯念民艰仰奉上司德意拟修圩岸以为永利之啚缘履任之初拮据未暇旋以抱病之体不任烦劳今犬马之疾幸痊刍牧之求难诿且有水利县丞李 【 宗程】 同心戮力不避怨劳庶几可奏实功不致贻画饼之诮未敢擅便理合申明但圩田有一筑而永熟者应照常起科无容别议亦有泊湖环荡之所筑圩可以捍常灾不可以御大浸而荒熟半者有锅底之荡芦苇之丛圩无所用而赋额宜蠲者若不勘明减豁则何隅之苦何堪查二十九年间该蒙署县事同知黄　据粮里杨灌等呈词议减二十八等都田粮以派剩六千九百七十六石一斗抵补矣但行勘须得确数实惠须归灾民乃可以服人心而杜奸弊今该年查议止据公正圩长之结状未经逐圩挨坵细勘但有圩头总数内开一等全无收田若干二等五六年一收田若干三等三年一收田若干亦未明开某字某坵为全无收田某坵为二等某坵为三等又无业户姓名所减之粮不过为奸民势户与夫出身呈议之人视为巳有而总书人等通同朦弊灾者未必减减者未必灾不公不乎人心不服熟区之民亦遂移啚越扇混入灾区以啚幸免是减荒一议反导之奸而滋之弊也且槩县钱粮原有定额减于此则增于彼缓于此则急于彼今以数千派剩银米使奸人久假不归而槩县之人代为赔补何怪其喋有烦言乎欲服民心须行覆勘田无定圩惧其以东而指西也业无定主惧其以甲而移乙也应先期谕令圩甲绘成圩图某区某圩某浜某港肖形而画圩圩若干坵坵若干亩详载□此方为确勘其中或低洼半荒或锅底全荒明白开列啚成以呈于县本县临勘之日标立风旗按啚以查对其真虗验形以分别其荒熟其荒田应减之粮或以另项抵补或并入折色银内后缓征纳则查勘始确实惠始归小民奸豪积总无通同侵隐之弊而人心允服矣若徒以冥冥决事弊端委不可穷本县不敢惮沿坵履亩之烦期为一劳永利之计以仰副上司轸念民艰德意缘系筑圩岸勘实坍荒以苏民困以裕国计事理未敢擅便拟合备申 

　　○议贴役公移 

　　吴江县为条陈末议以苏民困事照得本县小民财力俱困盖缘赋额之重既甲寰中而诸役之艰又倍他所身累于羁缠之苦产倾于赔费之烦故求避役则如脱刀砧驱就役则如蹈汤火或先计而安顿之方百出或巳定而夤缘之计多端有司稍一狥私则点一役而逓更至拾数人径至财力不敷无能请托者乃止则小民之骨血暗耗可怜而有司或借此为市恩收名誉之计积棍乘机诈骗则议一役而遍诈至十数户竟以智力俱诎无能营干者顶充则闾阎之痛愁吞声谁告而积棍遂借此为肥身润妻子之图苦既难堪累又偏重有庇者借势家为藏匿之府或田连干干陌而一亩不入本啚则无疪者独困智巧者立诡户为逃闪之谋或一家之中而花分至数十户则淳愚者独困故富民与贫民俱敝而当役与避役两伤倾家鬻子者比肩逃亡流窜者接踵或黄口之雏甫失势而实时瓦觧力作之户初剙业而立见土崩甚则有身家得过之人甘以其宗祖传流之身自阱于奴隶民困至此真可酸心若目击其痌瘝而不为调停乌在其为民父毋且其东趋西避扰若丝棼此卸彼推竞如骛乱纵有司治戒于烹鲜而小民情同于走险闾阎攘攘曾无贴席之时公府纷纷安望鸣弦之化民困治隳厥有由也本县才识庸闇未洞时宜迩因咨询逾时□害畧悉敢筹一得用救燃眉特具条款逐一具由申详仰候裁夺须至条议者 

　　一议贴役 
　　一议优免 

　　一议贴役 

　　吴中花诡素号通天彼民之习于花诡者为避役也民之争于避役者为役苦也民之苦于当役者以一人独累众遂旁观若秦越人不相救助也今欲使人不得避役则花诡宜除顾积弊相沿巳非一日在有司任劳任怨粗获清楚于一时而小民舞智逞奸难保不混淆于异日此不五年之计耳且尽法清查即能使民不花不诡俛首就役第睹其不堪之状有若觧衣就鼎镬者此岂牧民者所宜忍乎今若体其情苏其累动其驱而肯就之心则莫如贴役盖贴役之说畧仿古雇役而更为无弊雇役之法应募者多奸棍而公务有妨贴役之法顶充者仍正身而公私俱便盖一举而花诡自消闾阎安堵有司可鸣琴而治矣或谓役纵有累止于一人贴役不免加编且遍一邑吴中赋额既重岂能再加譬如水有溺人而援之者欲挤在岸之人以同溺也是不然夫累专一人使之破家荡产是痈疽之聚性命且随之者也累散通邑不过均派厘毫是癣疥之散不至伤性命者也累在一人众竞避之于是有求寄求分馈贻酒食之费于是有议更议报诈吓需索之扰是痈疽虽聚一处而通体昼夜不宁者也贴在通邑轻而易举微而不觉在当役者出身之外固不损脂膏在贴役者供输之外并不惊鸡犬是癣疥虽遍一身而爬搔一时可定者也利害相较大致悬矣或又谓贴额一增遂难复减即如昔年前练兵之议一起累且数十年不休此亦不可不预计也又不然往时议练兵似为以主供客宜恤民者有宾散筵设之嗟今日议贴役实为用臂佐指乃一体中同事共助之意且如派剩米折九限外粮银每岁约有数千入积役奸民之橐如清彼以抵此即宽然有余今不欲济剥肤之急而奈何甘鼷鼠之口也是贴役之说允似可行贴法有三亦须细辨本县遍访直浙诸县则有贴田者矣有贴银者矣夫贴田必良田方可必各啚各里皆得良田方可又必迟之岁月定于数年之后方可本县污邪强半势既不能尽置高腴之产时又不能需之数年之间则贴田之议有必不可行于本县矣夫贴银者始既类緫而征之在官既又零星而散之各役深虑者以为吏胥可乘此侵渔奸豪得因以拖欠而诸役反不蒙实利即未必尽然而一征一放在官府亦未免于费烦即诸役亦常苦于支领是贴银之说亦不得为尽善之策也莫如定议役米照亩量加緫入于会计中与兑运存留平米一体均派不须官为征给即于本役名下扣除免其出兑倘扣除不尽仍照数输廒设扣数不敷听别尽某户若遇荒岁一体改折亦即于本役名下尽扣应纳折银议者又谓出兑则有加耗役米则不宜加今若扣除平米则当役者似为重得便宜不知当役者小则经岁勤劳大则身家关系今若使之稍裕则一人乐就□一人之利而甘饴众人□□此拣发数米者恐不济事也众遂安眠计孰便于此者柰何吝一人之利而甘贻众人之害也又或谓欲苏当役之苦止宜除弊即欲贴役宁俭无宽此亦非长计也夫相沿之弊如常例诸款为有司者岂不极力剔除第除弊在人鼠窦百出以虚文应者告示申呈画饼土羮之说也以实心行者去太去甚三年五年之计也至如立法久长须使一利尽利若议贴而不尽与不贴同今夫足所履地不逾一尺若一尺之外四面悬崖立不能俄顷矣故通于不用之用然后知数米拣发之难于行也属今议法之初须计诸役之费各约若干如其数以为贴额无浮滥亦无削窄使当役者幸在革弊之日不妨稍蒙其利以补其劳即值有弊之时亦不至多赔以苏其困似必如是而后为可久之策也或又谓贴役之说一启得无开揽役之端乎是不然一人之集膻愈于众人之避阱况此议正所以杜揽役之弊也盖人有数等有家尽富饶而柔脆不耐事或混沌不知事者此不能任役者也有家颇得过而谙练堪任事又着实不愤事者此能任役者也有赤棍奸徒见利忘害趋前不顾后始于喜事而终于坏事者此不宜任役者也向无贴役之说或虽贴不宽则役既有害无利能任役者何苦以其谙练着实甘自贻累官府点役亦不得以其谙练着实之故偏累之于是照田定役而柔脆混沌之民一槩佥点柔脆混沌之民若就死地觳M角束不前则奸徒赤棍因以为市始而包顶以图利既而推扯以卸害奸民始终得计平民左右皆伤今若贴役有定议则能任役者议之不为雠点之不为厉即不乐就亦不苦求避矣奸棍何自而揽充公务何至于被偾乎乃点役之法亦宜因此更议闻曩者耆老议役设誓凭公间有涉私官为审定犹存公议之饩羊也自耆民非人私图自便将自巳之田与緫书通同作弊飞洒不可稽查仍恐本扇之人不容脱役则倡为将尖田册之说其法不分里扇通融槩县有田人户虎头鼠尾照数挨编前尽北运次南运收头解户次扇书塘长次粮里排年即三尺之童亦可据册点役至简至逸官亦便之第同□不肯攻发槩县谁相照管花诡计行日甚一日而奸民等遁身于役外反谋利于役内持条陈之柄挟官府以索诈当役之人不曰某项役银可减可增凭我呈议则曰某项弊病可首可免凭你用财不曰粮船宜重宜轻则曰某役宜革宜复通同积书猾吏表里为奸而捋尖田册止为弊之府耳夫即使捋尖册无弊点役一皆实田第论田而舍人不论其能否任役何异暗中摸索乎今后点役须择其人有应任役者如前云家事得过谙练事情心地着实是已而又有年力精壮素惯当官身分空闲不妨职业数者不可兼得先论其家事干材心地而后论其它有应议免者首曰缙绅之家次如前所云混沌无知豢养柔脆之人是巳而又有年老笃疾之夫青衿可进无父兄子弟之士与夫买田附籍异县悬居之户居货羁身经商远出之民数者难于槩免先免缙绅随及混沌骄痴与老疾者而次及其它乃论家事亦不专主于田亩论田亩亦不必蕲于过多如旧以千二百亩点北运今既有贴役之议则五百亩以上统在议内而以本都或附近都千亩内外之大户议结之倘槩县田亩有余则当者与结者共辏足壹千伍百亩以上贰千亩以下之数少则仅敷原数旧以六百亩点南运今三百亩以上统在议内而以本都或附近都七百亩内外之大户议结之亩有余共辏足七百亩以外之数少则辏足六百之数余仿此乃大户议役必先本身本身果不能当始议及其亲者亲者又不能当始议及本圩本啚者本圩本啚无人始议及本啚别圩本圩别啚又无人始议及本扇内别圩别啚又无人始议及本都内别扇又无人始议及附近别都若大户舍巳而议人舍亲而议疏舍近而议远与花诡者通同容隐而不肯实供则罪之以议役不公之罪仍即着本身当役如此则大户不敢混议应议者亦无容隐藏而议始公花诡始不得行其计与夫凭册混点据粮里混报者似不同矣又如当役者系偾事之人则互结者连坐以均其责又或当役者有意外之变 【 □南北□□水之损□不□□□□】 则互结者量议以分其忧互结者与当役者既系同事之人则不妨私助以盘缠量馈以酒食计助之数每百亩不过贰两内外 【 如殷实人□富商大贾背货□□田产者每百亩贰两二三钱或贰两因五钱土赀货与田等者止干二两赀货不及田者止于壹两外】 此亦同舟共济乡里和睦之情官法不禁但使当役者分外需求或结外之人而混扯重贴仍与索骗同议罪耳或又谓既议贴米又许其有盘缠酒食之助事无乃重复紏扰乎是不然所以平人心而使之纤悉曲当也旧制田少者不当役今亩亩出贴则田少者不得遗彼小民不知大体不免计较于毫厘之间则心不平也故俭其数于贴米之议更起互结相助之法以通之而互结相助不及于田少之小民则小民心服矣旧例田最多者即定役今择人议当则田最多者或得免彼当役者虽免赔费或犹计较于劳逸之间则心不平也故复较于田产之中取家事更饶之人以结之而即结即助畧示以倩补之微意则当役者心服矣况互结则各当干系匪人不得滥顶相助则各得其平彼此不至于推卸法如是乃悉也又往者照田则一家或当数役今既贴役则一户不必兼充役外余田截以互结若槩县田亩宽裕则凡当一役者余田量折筭除若其人实不堪充则应当数役者不妨尽准互结生养休息之策似在于此至如都有大小区有灾熟役有宜各扇各点者有宜槩县通融者俱应酌量旧贯以定新规其各役应贴之数或多或少须逐款细开于左仰候裁夺欲定新规须酌旧□无遽一扫□革也 
　　一北运一役曩时当之者无不破家自贴水脚银二百四十金积棍反钻剌包顶或虚装大户明出正身以点充或私议暗更阴以次身而冐替用谋泱分无所不为非得便宜何至于是然此非所论于正身之充役也盖积棍当役遂通同緫书透支水脚银动至数百十两此正身大户之不敢也积棍当役小民虎蝎目之交兑时凭其勒耗每石或加四或加五甚则倍收胥吞声而莫敢与竞此正身大户之所不能又不敢也积棍当役船户不敢逗遛勒掯衙役不敢分外需索自起运以至抵京处处熟谙自收兑以至完纳事事便宜此正身大户之所不能也故大户自有水脚银止能轻其害未至蒙其利而今日又非昔时矣运道淤梗关税童兴守冻一年遂费十倍即如积年包揽之唐仕等巳罄数百金之产尚欠数百石之粮妻子禁于圜门赤身困于京邸遂令运官株守绳缠不能竣事有司朿手仰面甚费处分况透支之弊并发一时侵欺之罪尚未结正积棍之困且如此而况正身大户乎前项银数费用委系不敷今议水脚之外再贴役米七十石其役米即于本名下与白粮水脚等一体尽除而又革衙役之需求禁船户之勒掯则亦庶乎少苏矣或谓银米两贴事不归一然银以补其路费船赀米以补其交收斛面固不妨于两分也乃若尽本名之说于白粮犹为吃紧盖往时立法不良不论军运民运一体验派均兑不知为纳户者遇卫军则甚畏甘心受勒而忍痛吞声遇大户则生心任意推延而数额亏欠若一派以势户当役者遂剜肉赔补乃其本名之粮又使与外军交兑多事极矣重困难支惟统于本名或本户或本啚本扇内尽除既免互兑之烦又免延骗之累计莫便于此也伏候裁夺 
　　一南运较北运其累稍轻巳贴水脚银陆百柒拾捌两□既少苏不必议贴 
　　一柜头一役似轻实重小民最为称苦首宜议贴或谓柜头收银毫厘合总积有余羡岂不足倾销火耗之需而更益之以贴乎不知官府稍严正身应役皆身家得过之人而纳银者非包揽里排即兜收积棍也如有司起柜拆封则柜头尚得以官验为名而两平秤兑柜头自拆自并则奸民遂得持柜头之短而色数反亏此其苦巳不堪矣而况有雇倩帮手之费保户食宿之赀纸札酒食之用又且有相沿敝规虽革于今难保不复于后者乎查每柜头一名约费四五十两今议量扇大小津贴役米其法以每名六十石起数会其总而通融之半照人半照所收之银以均筭各给而又革□杂项弊规则柜头之累苏矣伏候裁夺 
　　一京库解户甚为累民自二十二年奉明文裁革真若拯民于水火之中矣见存尚有二六轻赍凤阳麦折扬州米折镇江麦折等觧户今查二六轻赍一应□根赡官顺带交□甚便觧赴淮上若使运官顺带交纳事甚便而不烦免□民者最宜□心类觧甚便天下所宜通行直隶则肝□类觧各省则布政司类觧乃有不体民情者将□□钱粮□州□零□各觧费加数十□是不知痛痒者也点一役亦损一役之累也凤阳镇江觧户虽巳有水脚银而往返盘缠杂项使费尚在十四五两内外今议凤阳觧户各贴米拾贰石镇江觧户贴米柒石即当役者不致有向隅之悲矣至如南京蜜糖等银似觧府类觧为便第觧费不敷觧役甚苦事关各县须一体会议量加本县不敢擅便伏候裁夺 
　　一扇书一役不妨雇募盖命为扇书取其知筭知书善持筹有心计今槩置不论惟照田点充名实舛乖深蹈不觚之诮蒙点者不能着役转议与包替之人包替之人反得从中躲闪命之造册重扯正身以贴其劳若有情弊复推正身以卸其罪则以名非其人故也今议照扇大小量为贴米其法以每名拾伍石起数会其总而通融之半照人半照本扇之亩以均筭各给择惯知粮数诚实畏法者顶充不拘乡城不分都扇但取有身家妻子不必田宅之多而取本扇内有田伍拾亩以上或百亩者每三岁一议结非事故不替非作弊不革以免议报之扰则此役之累苏矣或谓募充则市棍得以谋顶久任则习恋易以生奸是亦一说也第清查有法弊何自生官府易欺谁肯守法即今照田点役止更其名未更其人而正身贴之又不止拾伍石之米何如正其名专其责无使阴为鬼蜮而明得推托是亦防奸之策也伏候裁夺 
　　一塘长八十四名每名约费银五两止于县中虚应故事于正务全不着功且以彼都彼啚之人令督塘圩于此都此啚地界住址隔远既不便于催工名姓不知人夫岂肯用命名为塘长而足不履其分管之塘圩止使送常例于衙门备　上司之灯火则安用塘长为以多小民一累哉今且修砌石塘矣塘长免佥至于迎接　上司灯火每岁止于一次不妨使当铺出备盖当铺食不耕之粟收无税之利为小民代此毫末之劳不为伤也伏候裁夺 
　　一往年管兑之设甚为无名盖各粮长自收粮于小民自兑粮于旗甲管兑且不知其数又安得总其权此役之设止令承值官府科敛常例并使旗军执此为质得逞其刁横以遂其勒索之谋每名约费不下十两八十四名不下八百两何苦设此无益之役以重小民之累哉相应议革伏候裁夺 
　　一里长排年粮长赔费不多人或肯就则议贴可免乃里长之害在各甲之拖欠排年之害在各户之拖欠惟戞出欠户比追不单责于排里一可以惩奸顽之户一可以省追赔之烦而里排之苦苏矣乃粮长一害全在派兑之不平也本县询父老佥称数年以前派北兑十之六七派南兑十之二三今南兑渐增北兑渐减小民情甚苦之盖北军淳直交兑尚平南军如南京镇海苏州等卫官如虎冠军若狼贪百计刁难多方需索即往年打死粮长令小民谈虎心惊遂有积棍人等阴阳彼此于中为市明为开例暗实取分致使加四加五犹然勒掯倘得仍减南兑复北兑之旧额而不使积棍为间其中则困少苏矣至如米有派剩虽曰抵充兵饷总书作弊另册比征十无一完朦胧架阁即如念八年派剩折银壹千陆百两若非本县清查祗饱积书奸棍之囊矣今若验法派征无立派剩之名以启奸人觊觎之念亦绝弊之一道也第或年遇大荒须借此以补颗粒无收之区分亦须于该年预申明白并册征比以免侵渔凡此事属上台应请详夺 

　　一议优免 

　　花诡之弊有浅深革花诡之弊亦有难易花分之清查较易何也盖子户虽有数十正身止有一名可归以万殊一本之法本县议行保甲着各啚各造烟门册一本逐圩查实户逐户查本名随以各户名总即于本名之下于是有数十名归一名者花分之弊或可清其七八矣诡寄之难于清查者以受寄系缙绅之家故也然此岂缙绅先生之本意乎据其本意止欲如晏平仲之推赐范文正之义田且倡之往役以附于玉川子添丁之意绝不自隘其一体之度而私庇亲族偏累同乡同井之贫民所为问有受寄者无如亲戚相强何情不忍恝然辞难于竣拒也本县一槩清之而且清之于既议贴役之后立法设禁前引后驱缙绅始得以自觧于亲故或本户自清推出或寄田者改正告收盖仁人君子念此穷民无使独困于重役念及子姓无使逋负之难清则一举而为国为民长虑却顾具见之矣第缙绅能辞寄于今日其亲故人等难免不求寄于他时若不画一定之规而稍为限制不二年间诡寄附装犹之昔耳今倡限亩优免之议缙绅忻然乐从曾无龃龉其间称不便者第限外余田若一体截编与齐民同役恐非不宜盖庶人往役自古为然俨然缙绅之家下与小民交臂共役体统谓何一不便也且缙绅既无往役之体子弟又非习事之人势必托之知数家人此辈舞智弄奸势所必至花开浪费何从指凭公瘠私肥而贻缙绅无穷之累二不便也知数有势可凭其党更炽身既当役复仗官势以干涉小民恐方木方肉之害小民不免三不便也惟加免之外随例出贴则体统以别官事以办小民之累少醒而于士夫亦未始非便计矣惟是加免之例难一律齐缙绅有品秩之差亦有资格之异若止论资格则难乎品秩崇者止分品级则难乎资格高而品尚卑者今议甲科京官自五品以下外官自四品以下与初中未选者以二千亩为限京□议竟□□难行官三四品外官二三品以二千五百亩为限春元不分巳未任六品以下者以八百亩为限五品以上者以一千二百亩为限生员监生以一百亩为限监生官品卑者以一百二十亩为限品略高及在京者以一百五十亩为限 【 封君官生以春元为例武官以□生为例】 限外实田一体量派役米仍免当役结役非实田即尽数查出推回倘限额再加一倍 【 如贰千倍至肆千贰千伍百倍至伍千之类】 此外尚有余亩则必非本家实田原系其亲与仆又或亲之亲仆之友也若不再为之限恐未贴役之前诡寄者求以避累既贴役之后诡寄者求以避劳既塞一门复开一窦缙绅复无以辞其亲故矣今议限外一倍之余田尽行截出当役结役与小民一体槩议以禁夫强诡寄而托言于实田者若委系实田不妨仍照贴米之议至如缙绅春元家有清苦自甘田仅数十亩者有不收诡寄田仅二三百亩以上者在有司即宜相体德意若执限亩之说优免必欲其取盈是腐鼠饲凤非有司所以待缙绅而爱人不以德亦非有司所以自待也恐其知数人等瞒主作弊受寄人田仍宜清查推出径使当役并治诡寄者之罪至若京官一品二品即系内阁元臣部堂大老地位崇峻体绝百寮有司何敢槩以限免之例似应查确实田尽数尽免倘有浮寄始一槩清明改正又恐如水无堤则诡寄之流弊莫知底极也欲量为额制第本县目前尚无一二品官 【 寄装止有申义一户田亩不多未及三十顷】 未敢擅议又如寄装客宦既优免于本地似不应重免于异县惟居在畍中或出身本学仍与本县缙绅一例议免若住于别县又别学出身系苏属者有实田照本县缙绅免三之一余量贴米系浙属者有实田照本县缙绅免五之一余量贴米若非实田即一槩推出当役不得虚装户名以滥优免如是则事觉妥贴而妨弊亦无遗法矣或谓国朝优免之限一品止二十四石七品止于八石今免至二千余亩较定例似百倍之无乃为过滥乎是不然条编丁力差徭照亩征派则缙绅不能逾例也至如南北运收头等役田少者不佥是小民尚得免矣而谓缙绅宜应役乎今日限亩议贴之说止以杜诡寄之滥觞免士夫之任怨限额稍裕则本家实亩尽在免中缙绅之贴役者十不一也若过为刻削必使缙绅耕有役之田似非朝廷优待臣工之意矣且法制之行先从巨室倘至拂情伤体后必易为变更况本县田荡亩数壹万捌百贰拾陆顷有奇士夫优免仅十中之一犹不得以他县他省论则去大去甚酌量从中必如是而后为可继也限优免之于清诡寄事可相济而法可相维顾其中有宜更体悉者则生员是巳盖欲正士气须先恤士贫士既不能为工商又不容干外事往时止以受寄田亩供灯窓纸笔之资今诡寄既清则各名下浮田皆去士有家无四壁土无立锥者较诸士为贫而反不得与诸士共沾优免之惠不一年后不得不复出于受寄之途既占任役之人又紊户亩之籍虽设厉禁其势难止此不可不曲计也今议不论或有田或无田或田多或田少筭每名下该免丁银若干验派时不必坐名坐户各给优免阴阳票一张送学类发听其或尽免或对支扣完时填名入阳票缴县查销注册则有实田者既照额免实当之劳无实田者亦照额受贴米之惠何苦复挠公法为受寄之计乎而户亩之籍不至于混淆任役之人不至于冐占矣此又养士廉正士习之一端也伏候裁夺 
　　右计贴役米该柒千玖百柒拾壹石槩县田荡亩壹万捌百贰拾陆顷有奇除优免外每亩派米不及柒合轻而易举匀而不偏在小民百亩仅出柒斗即缙绅限外千亩仅出柒石遂使剥肤之苦获以少苏似亦策之最便者第此拯溺救焚之权宜非奠安袵席之长计也苟求长计莫如改折盖东南地面嘉定苦旱吴江苦涝吴江卑湿当浙直下流骤雨三朝四面皆水小民离其乡井反取刺舟之小利以供田税曩时前台垂念曾欲以两县并题改折会佐议者未悉此中利病遂止题嘉定今幸明台临照千载一时本县痛苦已蒙轸念若比照嘉定事例题请改折救此千万生灵则德与天壤并不朽矣本职喋喋万言比杜鹃之啼血计补偏救弊之效宁能及此万分之一乎事属上台本职不敢轻请至若条陈时宜或偶出于私见未能尽合人情或可行于一方未必可通别地一念微衷不能自巳统候宪台裁示以便遵行 

　　○参看儒学教谕蒋条议 

　　一严保结黜顶冐以别族全伦 
　　一重呈勘核真伪以崇节辨贤 
　　一缉扛帮禁挟制以息争兴让 
　　一绝左道斥异说以袪邪反正 
　　一督课艺励箴规以饬文砥行 

　　一严保结黜顶冐以别族全伦 

　　本县看得人惟一本、代着百世、故同宗出继、有识者巳动续鳬断鹤之悲。况异姓冐承、知生者何无水源木本之想。且究其由来、祗以名利之熏蒸。遂至祖曾之鬻贩。名污假父。亲拟路人。俗尚如斯。良心何在本县职司教化。方切深忧。允如该学所议、足起人心于既此。钖孝思于无穷。为吴人士施。夫岂浅鲜更保结之法严明曲尽。即诈冐徼幸无可得行至于往时一念之迷。又许其自新改正。若不翻然念动必其生自空桑欲正士风。此为首务矣。 

　　一重呈勘核真伪以崇节辨贤 

　　本县看得俎豆非虚文棹楔为盛典彰彻既往兴起将来激俗维风兹焉首务盖自世风既降。公道难凭高爵可以贿赂求。厚禄可以夤缘得。独此乡贤名宦之典谓宜事定于盖棺论公于身后维持宇宙此一线为饩羊耳至于节妇孝子之举犹宜至慎至公以服人心以表乡闾乃今富贵之家钻求得举单微之族湮灭无称本县查明兴以来入名宦祠者二百余年止一人岂中间更无一循吏哉询之父老云六十年内尚有知县李迁梧允堪俎豆而前此竟无人首议或反议及于所不必议者何也本官存时止公平正大恩施百姓未有煦煦小惠巧结力能首事者之心口而其子孙又无力钻求故也及查乡贤不啻伙矣其中内行纯备表正乡邦者诚多然亦赖显子孙□□一□□乡□由学而县而府而□有一处不用贿则不行可□□矣非有司一力担当非上司勘破此弊不可之力以不至湮没至于表表人物如徐师曾杜伟孙从龙国人诸大夫皆曰贤而不得厕于其间何也其子孙或微而不振或有待而不即钻求故隐而不举举而不行行而不能过数重之开节故也至于节妇间有真者然真而不举者尚多若孝子义民尤大冐滥公心何在薄俗可知今举李迁梧于名宦又议举徐师曾杜伟孙从龙于乡贤于以阐发幽光登崇令德一倡众和人心翕然则风俗之还淳仁贤之夺起未必不始于今日也至若孝子节妇本县方密访确查以啚振刷人心挽回薄俗今看该学所议诸款期于秉正持公辨贤崇节庶祀典无羞于岁时之举旌扬有符于月旦之评则不惟潜德表扬后人知所效慕而公道昭著人心亦庶几　不死矣 

　　一缉扛帮禁挟制以息争兴让 

　　本县看得风俗清美。恬让为端。兆民顾化。章缝以始。故植党背公。及以养交得誉。嚣■〈言夌〉诟谇。更以豪举为名。则士风之敝坏。诚有难言。小民之效尤。将何底止。允如所议黜其躁以生其共。彬彬之风。计日可竢巳。 

　　一绝左道斥异说以袪邪反正 

　　本县看得异端蜂起。邪说簧鸣。人心竟长夜之无明正脉仅如线之不断。害至今日。真可寒心。本县曩从诸生之后。辄抱杞忧。今叨风化之司将伸轲辨但反经自忸。正慝无因。自知为力甚难。而私心真有不容已者。允如所议。日月六经龟蔡传注务教与学之相习。师若弟之有成。岂但口耳呫哔之无他自且精神心术之悉化。此真去邪归正之大窾系已 

　　一督课艺励箴规以饬文砥行 

　　本县看得事以肆成。木因绳直习业未工难云资禀之为累。行修多玷。非尽风尚之使然其咎率起于司教者。课诲无方。箴规多阙耳。允如所议是日有省月有试。文以会。行以程。诸士复何患业之不精德之不立哉。 

　　◆告示类 

　　桐城到任禁约 
　　举行乡约示 
　　泒征示 
　　禁约示 
　　禁请托示 
　　禁谕示 
　　劝贷示 
　　熄盗安民示 
　　平兑示 
　　清理烟门示（并式） 
　　谘访示 

　　○桐城到任禁约 

　　桐城县为禁约事切照本县为民父毋痌瘝切身自惟才短识疏独一念真心欲与尔小民分忧除害皇天在上敢二尔心但使尔稍得息肩遑辞劳怨今当莅任之始诸酌量未定事宜不敢辄为更改访有吃紧数事首宜禁约施行尔等小民各宜知悉 

　　一收政柄以明画一 
　　一简词讼以息刁风 
　　一禁越诉以免拖累 

　　一收政柄以明画一 

　　须如此□衙官无骚扰之弊小民受福多□□必正身以率之乃可政出一门则事体归一衙蠹无骚扰之害小民享宁静之休今各厅与本县和衷共事惟明□之为斤斤固无擅受民词以滋纷累者恐积役仍故袭非犹须防禁今后一应牌票正堂于年月上坐印一颗各厅于字号上钤印一颗票无号印即系假票假差诸色人等擒送正堂以凭究遣除关牒各厅外仍示尔等知之 

　　一简词讼以息刁风 

　　访得本治素号民淳近亦好讼类无重大情节多系田仆两端原大祲后田野草菜求售济急人民饿莩投主活生纔遇有年业主假赎索添人奴饱思扬去牵告不止两俱困穷此皆讼师积歇刁唆以阶厉也今与尔小民约事逾三年经两主者田主非倚势鲸吞奴仆非横豪强占者俱不准理仍行责治其刁唆之人追出枷号以息刁风 

　　一禁越诉以免拖累 

　　本县与尔呼吸相通凡有疾苦冤抑事情任尔前来陈说一一与尔分豁有等顽民不论事情大小无端添捏蓦越告诉冐籍关提不思在被告发□羁保种种浮费固有变产鬻儿之苦在原告牵扯结连动经岁月亦有得不偿失之嗟人则害矣于尔何利除巳往不究外今后有仍前越诉或冐各县籍贯者如词批本县先行责治后方虚心问理如　上司亲提或批行别县本县亦不即觧发仍申请原词批县追出刁唆之人并本犯枷号重责痛惩之后亦与虚心问理决不食言各宜知悉 

　　○举行乡约示 

　　桐城县为举行乡约以善民风事照得本县夙秉彛德之好凡闻人善言善行欣慕爱乐梦寐不忘然素负刚肠见一不良之人亦切齿痛恨况今身司法纪尤不得不锄强惩诈以安良民偶因手抱婴孩恻然有感念尔等小民无分善恶均此夫妻子父之属即同此天性之恩若一人陷入典刑官司依律究罪不免寡其妻孤其子痛伤其父毋之心断绝其手足之爱岂为民父毋者之本心哉譬如生有五子内有二子贤智父毋必笃爱之有二子中材父毋亦抚养之若一子不肖必且痛恨鞭打甚则驱逐之又甚则欲其速毙矣今良民即贤智之子平民即中材之子不良者即不肖之子也又譬如一身之中心腹必加保护十指皆知痛痒若有痈疽忽起必以瓜搯之甚则针刁决裂又甚则断腕不顾矣今良民即我之心腹平民即我之十指不良者即身之痈疽也尔小民何苦若不肖子若痈疽以负为上者保尔若赤子视尔若一体之意哉本县不忍以刑罚从事欲与尔等洗涤一番因念化民成俗之方莫如乡约特颁条凝与尔着实举行尔等各宜孝尔父毋敬尔兄长教训尔子孙和顺尔乡里死丧相助患难相恤善相劝勉恶相告戒息讼罢争讲信修睦务为良善之民共成仁厚之俗以不负本县惓惓之意特示 
　　一举行乡约全在得人苟非其人反为政蠹惟约正约史多怀奸狥私之辈遂使善恶簿册为植党射利之媒今奉县慱访确查必年高有德乡评推重者始举为约正约副次以淳朴无过者充之无则宁缺毋滥约史必公直明察者皆听约正副与约众共推本县仍验其称否以凭赏罚 
　　一讲乡约期县城于初二十六东乡于初三十七西乡于初四十八南乡于初五十九北乡于初六二十日本县至期间诣会所劝戒尔等 
　　一置文簿二扇一书彰善一书紏过约史书记约正司之 
　　一彰善词显以示奖劝之意紏恶辞婉以动其愧悔之心若有过失虽成同约正副并约众人等委曲劝谕彼能翻然自省一旦改正依然不失为善人昔日有周处最为人害初不自知忽闻人言遂改行从善卒为忠义之士至今千载犹令人称诵不休盖人非圣贤岂无差错但得良心不昧依然是君子路上人此等之人本县甚敬重之亦宜入彰善簿内一同奖劝 
　　一讲约仪式记善记过俱有成规不另示 
　　一旌善申明二亭近为虚设今本县置牌二面一记善一记恶如孝友和睦好义行仁者入记善牌及狼逆诈伪荡产生事者入记恶牌善者仍给扁额恶者亦用大字锭于门前以示劝惩 
　　一乡约例为故事约正滥推匪人有司亦以众役视之故乡党自好者耻与其列本县确访精核推为约正者皆舆论佥同士民允服者也本素恬静自守耻入公庭若不因本县感以至诚彼且坚辞不出故非殊礼以优待之则无以树民望非从容以谘访之则无以悉民隐本县特为义起之礼如见在学生员及原出衣巾曾经在学者自有待斋长体貌致仕杂职及省祭等官与见任杂乡宦同布衣中高年有德如耆宾童自澄本县兄□宾□之又在诸生杂宦之上次如朱正色戴荩蒋宗献陈其策祝烺等皆准深衣幅巾公堂免参川堂约所谒见止长揖勿跪仍许侍坐以便咨询称本县止大父毌自称止山民其余高年淳笃给帖准充约正或称约副约史者亦许深衣幅巾公堂或约所谒见止两跪一揖一躬本县起立拱手称本县止父毋老爷自称止子民俟其善行日进劝民有效仍与戴荩等一类优待盖善人见礼则颓俗知励遇有劝戒小民亦信服其言矣 
　　一本县初意欲给各约正和簿一本听其处事息争反复思之各约正虽秉正持公亦难径情任怨且有悍民势户倚势挟处非可久无弊之道也故止令善言劝化使民默感潜消若因而寝讼息争固是美事倘冥顽不化亦不许强为处分凡约众词讼之中若牵约正名目使其囚首对质者将原告加责约正免唤若约正狥私武断本县体访得出或□人告发定从重处决不轻贷以坏良法以贻诸善人羞 
　　一叔侄兄弟宗族人等比邻同居最宜欢睦乃或牲畜相犯樵采相侵事起细微遂成嫌隙恶言诟骂甚至讼争手足相戕不知觧释此夷狄禽兽之不若也曾不思共祖同宗原是一体百年易尽岂能再世复为骨肉乎今后但有此等人除责治外仍书其姓名情事粘揭县前甚者入记恶牌上以为不仁无义者之戒 
　　一有户婚田土一切小忿会众互相劝觧务使侵犯者归正失误者谢过必心平气和以杜后争或暧昧不明踪无指证仍要敷陈礼法讽以微言务使心愧默喻其能悔悟谢过释憾息争者约正对众称扬以为众劝 
　　一有等不良之人游手帮闲成羣曳党生事惹祸如虿如蜂或浊乱人闺门或破坏人好事或开场赌慱或助殴逞凶或骂巷包娼或凌弱暴寡或送人束香粗扇而强索厚酬或啜赚痴愚少年而诱使荡败或匿名丢帖或生事造言为害地方甚玷风化此后急宜各安职业自为良民若再不悛约众连名首官本县重责枷号仍书恶棍二字悬于门左 
　　一桐城较他处最称美俗其缙绅正巳式俗士子中多孝友纯至文行俱优者布衣中有修行讲学至老不倦者性善本同模范具在昔日有盗牛贼犯事之后甘心受刑只怕同里贤人王彦方知觉良心一动遂为善人汝等若不遵有司之教独不愧乡曲中贤人君子乎此后须相劝相勉观感效法本县仍将高年修行者破格优礼四时存问以示激劝之意小民向善亦与奖励昭扬 
　　一莠稂败禾害马败羣桐城十数年来始有刁恶扶唆神奸作弊如赵某刘某等毒害地方大为美俗之蠹巳经正法示众似此之辈不止一人本县姑觧三面之网俟其悔过迁善尔等亦宜自念尔若安分守埋。做个良民。身心俱安。无惊无怕。用自在衣饭。过清平日子。何等安闲。何等快活。尔若越理犯法。害众作奸。天网恢恢。曾经放过几个。致使身家不保。妻子无依。悔之晚矣。且莫说至下稍地位就直恶名一出人皆骂之恨之视同恶犬毒兽反之良心能自安乎从今悔悟快作良民本县不忍置之化外。特谆谆教尔急早回头。须要革心。不徒革面。你原是我子民。譬如不肖之子。一时悔悟。父毋未有不痛爱之理。汝等思之。各宜知悉 
　　一事有人巳俱利如筑圩等项多互相推诿乃有利巳害人如灌网等项反屡革不悛若顽民之窝留异棍行使假银渡夫把截官河勒阻行旅经纪垄断取利强索穷民诸如此类不可枚举皆良心陷溺之人也不思汝若身当此害岂不痛恨他人人心本同何不自忖且富厚人家吃着之外皆为无用固宜知足知止即贫窭之夫一生衣食皆系前定亦不必过分强求若存一损人利巳之心反违天理自亏受用尔等宜急省改毋再痴迷同约之人仍须互相劝谕 
　　一本地大户异境客商放债收息合依常例毌得堕筭或有贫难不能偿者亦宜以理量宽有等不仁之徒堕利磊取致令穷民无告卖产鬻身或有谓荡子易于收息而授以淫败之资其父兄方切恨入骨也比其欠负又反责偿于父兄或将田土权为典当而岁收租入之利其所得巳不啻几倍也比至结筭仍复取盈而准折盖惟知有利遂昧良心不思与其刻骨刻髓积为厢中不用之财何如从缓从宽留为子孙不尽之福今后有此诸约长等与之明白偿不及数者量与处分欠债之人亦毋得负心啚骗 
　　一槩观词讼多有以争阴地构大衅者此等之人殊大惑溺大率子孙盛衰数由天定犹在修德以培植之若谓风水可以转移则造化反为无柄且郭璞之后不闻兴隆寒微之家多至崛起此犹昭明可见也到处青山皆可埋骨若拘执庇荫之说用计用强以啚之恐阴谋取忌于天豪占必罹于法是求福而反得祸矣又有欲求吉地停丧多年或夤夜偷■〈穴上之下〉畏人知觉是求子孙之福而使先人魂骨不安送终无礼有良心者固如是乎痛尔等大惑不觧易启争讼故训示不厌谆谆约正副中有高见之人仍宜劝谕约众 
　　一人家或子分嫡庶齿有后先其父毋未必有偏爱之心乃愚妇冲儿易起疑妬遂有不良亲故人等于中取利挑衅启争或各扶一边硬执偏证或阴阳反复两面擸唆胜则归为巳功不顾其得不偿失之苦败则迭争求胜曾无气平体歇之期始欲啚财继且胜气及至两家俱败之日彼反袖手旁观此等人全无恻隐良心推孺子使入井者也本县恨之痛心疾首今后有仍前不改者必痛惩示戒尔同约之人遇此等事犹宜委曲觧谕不均者劝令两平巳均者劝令和睦以息争讼之祸以全骨肉之恩扶唆之人记名恶簿 
　　一本县素性有过未尝不乐知一知过如油腻污身欲实时洗净有善未尝不乐闻一闻则夜不能寐欲即日施行不惟士大夫见教虚心拜受即乡市小民有一言中事情者亦欣然纳采自念莅任以来一味实心不忍少负百姓第有土俗民情之未悉而意见或偏轻喜轻怒之失节而刑罚欠当又若何弊当革何利当兴冤抑或有未伸疾苦或有未恤皆一人知识难周者也尔民中有识见通达者前来陈说本县定酌处举行仍将本民优赏尔等但知我是县官不知我是父毋遂血脉不贯意愿不通不知我与尔情同一体呼吸相通尔若所言有理我仍持护短之意或辞劳避怨不与尔分痛分忧则内愧此心下愧百姓何面目居于尔等上乎各宜知悉 
　　以上数款句句从肝胆中吐出无一字套语虚文尔小民各宜仰悉此心务为良善无负为父毋者之意 
　　志立云先生甞为某言凡行政须要根以真心相时宜□土俗乃有实益不然祗虚文耳即如行乡约一事庐江无益吴江径不宜题起□□城行之最有实效盖庐江地饶给俗用奢其民□朴□少秀气欲得一二兄事宾事之人以为民倡而未有闻也惟不苛不扰与民休息高枕而□事□矣吴江人华而秀缙绅多砥砺名节但贫富不均市□中大半赤手无恒业者故其俗嚣□□□□□□非倚公府为奸利即刁唆赌博帮□□□□□□以为生而兼并之家亦往往跳于法外治此等县如驭犷劣之马辔不停操手不停策稍弛纵则横奔踶囓之旧性复发矣故首抑强暴诘奸刁搜弊孔禁嚣讼爬搔整顿用真精神以作粗工夫□分别劝惩多方训谕以提醒人心俗渐不哗讼亦遂熄而未必真革心向化且为之加意折节访善礼贤造庐继粟以明摽榜样殊觉有声色臭味而计其实效尚不如桐城十之三也如使骤行乡约祗閧然儿戏且生弊矣此须久任数年方能议及□桐城则不然民务本业俗尚俭奸民可屈□□而布衣有讲学之人胶庠有修行之士犹有先代之遗风焉如此等县天下绝少驭之如良马之见□影也中间难处岂尽无之而贤缙绅亦自不少故自莅任后分别编民之善与恶者惩一二人而囚野凛然知惧兄事二三人优待十余人以示民标凖且籍以劝导而四野翕然向风因行乡约以佐之甫半年而讼减欲无甫朞年而风移俗易安得终三年之治何忧古道之不可复哉惜乎有吴江之调使我至今思赵人也举三邑以槩天下举一事以槩其余则夫子至鲁至道子与氏恒产恒心之说俱可验矣某曰善遂记之以贻后之君子欲立政宜民者 

　　○泒征示 

　　吴江县为征泒秋粮事照得本县用平等心行均□法诸项平米验法均泒不以行粮恤孤军储等款尽泒一家无偏重轻均平画一可以绝诸弊可以服人心且使孤老卫军等俱蒙实惠法莫便于此矣若一受请托开尽泒之端则各户纷纭援例求乞小民独蒙重泒富户偏受便宜是本县狥私情以坏公法矣平旦扪心能不自愧其不可一也且官府狥情者一吏胥即作弊十积棍粮里营干就轻本县方欲厘去夙蠹以苏民困岂肯使弊端自我开乎其不可二也人至卫军孤老亦极苦可怜矣今以势户奸奴等粮泒之使坐守重门坚扃不理或勉强与之多至缺少滥恶又且不应缓急虚延岁时本县为民父毋岂于尔势户奸奴独亲而小民与卫军孤老独非我赤子耶何故委曲迁就为尔等惜红杇之余而忍剥穷民之肌肉也其不可三也前示巳明未蒙体谅求请转托至再至三曾不为本县设身处地如事体可从本县岂木偶不灵以取怨取罪第心不宜偏法不可乱公平二字始终以之恐尔等未谅厥心特再布告 

　　○禁约示 

　　吴江县为禁约事照得吴中敝俗好奢尚鬼好奢则虚文胜而实意漓尚鬼则舍人事而崇诞妄损财靡费败化伤风本县莅任未深骤难望其变革欲俟诚心稍洽身教渐行乃敢请于乡缙绅及同志诸友又谋于诸父老有识见者酌量人情立为条件易奢以俭易繁以简易巧以朴易虚靡以率真易嚣喧以清静使声名文物之所为淳厚浑雅之区尚自以力不到功不深未敢轻议也乃注精聚神端在于此凡可为默化渐移之计者靡所不用即如赛神会演神戏开张赌慱聚众烧香等事首宜禁止其婚嫁葬祭之礼宴会交际之文再容酌议定式尔等自思减一席之酒馔可以活数人之饥减透体之绮罗可以救数人之冻即以本身论宁可有日节省不可无日思量是俭之一字真利巳济物传后保家养德立名之至宝也又如謟佛媚神尤大惑矣天道至公祸淫福善汝若存好心行好事自然消灾若行事亏心告佛求神何益佛神就如我官府一般善者自然护之原不系于阿奉恶者必然除之即阿奉亦难免岂有为佛神者不聪明不正直因尔求请遂狥私情乎今尔等不事父兄长上而謟渎土木之神不知济众救人而崇信虚妄之事于贫民不饶让一着而甘为僧道搧惑每行事不体认天理而徒尔叩拜求神一愚至此真可大笑本县为尔父毋不忍尔等长堕昏迷坑中故畧说一番使尔省悟尔等各宜着意思量急早回头存好心行实事以无负本县惓惓之意特示 

　　○禁请托示 

　　吴江县为禁谕事照得本县才虽不敏惟是诚公二字蚤夜自盟绝不敢轻狥私情毫有枉纵以取人非鬼责尔民大小情事直宜静听处分何故请托转求自尔多事尔如理直即足自恃本县虽智昏识闇然遇事揆理原情所谓心诚求之不中不远是有理者不必请托也尔如理不直本县为　朝廷奉行三尺不敢出入轻重奸必宜除暴必宜抑有如纵释有罪甚则反害无辜错乱是非颠倒黑白即明枉国宪内负良心上干天谴此宁直冠可挂乎即颈可断矣是理曲者虽请托亦无益也又如身扞文网而情在可矜本县定宁出无入事有可疑本县定宁轻无重苟得一线路有不于万死中为尔赤子求一生者耶此自为民父毋貌貌至意原不因请托有无若多请托一番不免反添蛇足矣盖本县以富贵功名付之身外升沉得丧听之彼苍即可以德怨毁誉付之悠悠何所求又何所屈狥本县不欲露此痕迹第痛念尔民无知虚费心力且以世无公道则有财势者生幸免之心纵恶长奸以殃良善有司无所逃罪故谆谆示尔一则欲有事者安心静俟免为无益之举一则欲无事者互相劝谕各分守循理毋以财势亲党自恃致罹法网难逃也尔等各宜仰体无以空言视之特示 

　　○禁谕示 

　　吴江县为禁谕事照得民间风俗以厚为羙所谓厚者何长不欺幼幼亦不慢长尊不凌卑卑亦不犯尊富户不苛索贫民贫民亦不负骗富户相周相恤相让相亲有怨且消有忿即释一团和气两得便宜此非甚高难行之事只在尔民一守分间也本县莅任之始尚见势豪玩法视民若草菅自本县执法秉公罔敢狥私出入惩一人而积玩者知儆宁直小民免鱼肉之害即有身家世族者亦渐知保身之道矣乃蔑分亡等恃刁啚骗之民尚不知回心易虑每于听讼之时见状词虚捏者众或事无干与而牵附势家或事涉乡绅而直斥名讳此盖愚民无知以成心窥本县耳不知本县之心至虚至平无偏无狥处一邑分□各得方是平等彼阿□势家□□小民者不待言矣若有成心栽抑而矫枉过正者亦未为得也如一家也大夫士如叔伯仲昆小民如弟侄子姓□伯叔仲昆而间绝其弟侄子姓本县必据理极劝甚则垂涕泣而道之若弟侄子姓而慢侮叔伯仲昆本县又岂肯纵容以长悖逆之习乎一邑如一身也大夫士如我腹心面目小民如足如手倘腹心面目之气脉与手足不相流通医家谓之不仁本县必用良药以调治求愈若手足乖戾而自搥其腹胸自掌其面目是必癫癎发狂之病矣本县又岂肯姑置之不一调治乎谆谆示谕不但明本县之心正使尔等知从厚之道也本县欲立条教以化尔民自谓力不到功不深未敢轻议姑时举一事动尔良心卑幼人等见此当共为恭顺之风尊长人等见此当共兴慈睦之意不然本县以一家一体待尔而尔等以同乡同里之人不逊不恭相争相竞是一家之中而自为嚣■〈言夌〉一体之中而自生戾气矣哀哉惜哉凡我良民传此劝谕 

　　○劝贷示 

　　吴江县为劝贷事照得借放一端人已两利放者得生毋子息借者得救燃眉富厚人家如肯本分求利不违禁不逼准不磊筭得宽处且宽数日得饶处且饶一分人必感之天必福之生财济众之道无踰于此谁禁之使不为也但有等无耻无信之民借时万状哀求取时百计推托意啚负骗背义忘恩以致放债之人进退不得欲强取又恐生祸欲不取又难干休且恨且悔誓愿不借在富家封笥闭仓不过家无生殖在穷民束手枵腹遂致朝暮不保况冬作既妨秋成何望贫富两困端由骗徒诚本县所切齿深恨者也然富家如此亦不免为愚人矣盖骗债之人明有官法汝以实情具告本县岂不痛惩譬如父毋生两子一子颇富一子极贫父毋必令富者借债与贫者以济其急若贫者借去不还父毋必打骂之打骂之者何也谓今日不还后日必难再借故责之以信义免其它日束手忍饥打骂之意非偏爱子之富者正为子之贫者长久计也本县于尔民亦是如此岂有听贫民之骗负而使富者不得生财贫者终至坐毙乎就如欠租一节本县明示限闰二月处完三月初许告今自三月初一日起告欠租者俱准批干证处若再半月不照前示酌量分数完纳本县定拿来究责不饶此亦不独为田主完粮计兼恐田主之心不甘或另招或自种逐去佃户使之生活无门则是听其骗租者反是绝其生路矣本县岂见不及此乎尔等以此意推之即当安心放债一面生利一面济人免得株守死财人巳两无利益且财谷是流通之物若久藏不出多致作耗生灾此言似迂似诳要之至理亦不外是本县不能以法强尔直是以情劝尔尔等体之毋得视为空言抗违不听特示 
　　此为桥枉过正者言也要之富家□上之毛抵贫户心头之肉但须酌量劝谕使理顺心安乃可志立云先生尝为某言造物不齐故人之贫富迥隔此自然之理也为富家者如使兼并横豪违禁取利以为平民蠹何可不扃绳以三尺□□□分守巳则富户正不可无大役赖以承当凶荒赖以赈贷是一县之元气所宜保护者也损有余补不足虽曰大道要之去太去甚可耳若着一成心止惜贫民而专剥富户不论有理无理告负骗槩不追断告田业一味加添甚则刮削折磨使之不安其业则富家□而一邑之元气索然矣如熨斗火尽即柄亦不得受温彼贫民庸能利乎惟因物无心使之各得其所乃为平等若欲一切齐之则山渊亦可使平矣此乃不平之尤也某谓一连二告示皆至公至当之论并记此语以告平政之君子 

　　○熄盗安民示 

　　吴江县为熄盗安民事照得本县地滨太湖小港穿□贼盗森发出没无常或穿壁踰墙或打船劫舍以致地方不静商贾戒途本县视盗贼如痈疽之附心视小民受害如割剥之切体日夜疚心几废寝食为此特立条款欲使盗贼转为良善地方渐得安宁凡尔小民各宜知悉 

　　一开自新 
　　一许首发 
　　一严廵缉 
　　一禁盗源 

　　一开自新 

　　凡尔百姓同此良心纵然陷溺巳深量亦贪生畏死乃今敢于作歹投身网罗接毙狱中迭亡杖下此岂好生之性与人殊哉大抵父毋失教党与非人或由冻馁切身或被奸民诱惑或且试做一次或遂陷身其中料尔等亦知天网难逃未必无一念之悔所以不即回头者盖谓当初错起心肠罪业已经做就今日纵然不为照旧难逃一死不如且撇了做去看何日是绝命之期嗟嗟此尔等过为疑惧不教而诛非我为民父毋者之心也本县痛怜尔等垂涕泣吐心血以劝尔一番且开一生门使尔等有自新之路截自今日今时以前未发露之事本县姑不究追曾为盗劫人者许自首免罪一人独首则一人独免一党尽首则一党尽免止为贼行窃者许其改过从新如实心肯改而惮于自首其实自不容掩本县亦不追其既往之愆如明白肯改而勇于自首其念尤为可嘉本县仍给赏绒花红布以坚其向善之意盖本县父毋也尔等皆赤子也父毋有子十人其九子皆善有一子独作恶多端害此九子则父毋必舍此一子以除九子之害若此一子忽然悔悟父毋且倍加喜■〈忄尉〉与九子看待一般本县怜尔望尔之心与父毋一样真切岂有必加刑戮不听自新以闭尔生全之路者乎尔等亦宜自思依我之言则是生门执尔之迷则是死路老者陷身巳久又是有限余年今日好一洗前非免得赍个污名受罪死去少者日子尽多又喜落脚还浅今日好改头换面免得辱亲玷祖自促生年稍可过活者农工商贾何事不可为何苦作歹为非致使逐日一家躭惊受怕即贫穷难立者投靠佣工尤不绝生计就是受些寒冻犹胜受刑受拷毙命囹圄你若说暗处无知几曾有善终贼盗本县实心怜你许你自新你若负我至心错过机括或仍前不改或阳改阴违是本县必欲尔生尔等反必欲寻死也九原之下汝不得怨恨本县矣本县实心实事逐一清查尔等好歹尽在指上及今不改后悔即迟今日今时即生死分头之路各宜思量无视本县为套语也凡我父老各宜传此劝谕 
　　凡贼犯应决配者诵得此一条免决免纸银止发配 
　　盗贼自首者诵得此一条除照示免罪赏花红外另赏米三斗 

　　一许首发 

　　平民与贼盗迭为消长如平民能制贼盗之命则贼盗何患不消今贼盗行藏踪迹在乡党邻里岂不知之而束手吞声不肯首发其故有三其一有司之宽纵也盖此辈计甚诡口甚硬其党与能行苦肉之计其贿赂能持役鬼之权若有司一念狐疑因而纵释使如穽虎归去复肆其反噬之凶原首人无噍类矣今本县虽云不明然歹人不能逃我之目灼见其情真罪当定然斩草除根若持姑息之心以贻害尔等即当去头上进贤冠戴妇人狄髟告不惟不足为父毋亦岂得为丈夫乎勿虑勿虑又其一嘱托之公行也盖贼盗将入死门先寻活路或倚有力之家为奥窟或凭请托一着为后门恃此无恐何所不至今本县秉公持法诸事槩不狥私况事干盗贼岂肯因分上而故纵一人以为千百人之害且盗贼贿赀乃臭秽之物平民被害真剥肤之惨在仁人君子岂不酙酌而忍向本县救拔歹人即虽其骨肉至亲亦当断以大义听本县以三尺从事不复有阻挠之心矣本县硬着面皮奉行　国法不是保守自巳家计无非为尔地方即或过于执持定为大君子所原亮尔小□再莫忧嘱托矣又其一赏罚之欠明也盖往时首报贼盗者不惟无赏反贻以跟要之累不首报者不见有罚反得免多事之扰今本县以廵缉责之捕兵不累地方与原首人等赏格定后并不食言如何五张仪黄山黄诚吴信等首贼各赏银三两王锡首盗即不追论既往直就事论事亦赏银五两汝等有利无累何惮不为今截自此月此日止以往之事本县既许其自新姑听本人自首后若仍前不改尔等须觉察稽查如事迹可指许连名具呈或一人独首或实时先报本县或附近权报该司审实时定照原示赏给如事形未明踪迹可疑者亦准禀首立案事发免坐盖此辈平素好歹固易知今日肯改不肯改亦易见如平日游闲赌慱之人一旦勤谨务业平日行藏不定之迹一旦出入以时此即自新向善者汝等不必有心疑之若其不然即系旧习不改以此验查何所逃避汝等如纵容不举事发定行追究该总甲地方保长里长圩甲邻佑等人一体连坐从重究治不饶无悔无悔 

　　一严廵缉 

　　应捕弓兵之役所以防御贼盗也而彼此反交通为市捕兵视盗贼如外舍盗贼以捕兵为内主每岁贼盗有常例馈遗捕兵遂安心行窃劫之事故如某为真贼某为真盗捕兵原熟其行藏而不肯举首某处被刼某家被窃捕兵原知其端的而不肯缉拿偶遇事发反卖盗匿贼指攀良善破人家业折人妻子肆害地方神人共愤是捕兵即盗贼之头领也本县开盗贼自新许诸人首发若不严比捕兵祗取捕兵等窃笑耳今牒行捕厅各司各置一广捕册列捕兵信地于册首遇地方大小失事立限严缉依限严比初限不获重责再限不获家属收监三限不获究责革役则捕兵无容隐串同之弊贼盗即无藏踪着足之所歹心渐息悔悟渐萌本县劝谕谆谆乃不为虚设矣今日今时不特是盗贼生死之关亦是尔捕兵祸福之路无袭积弊各宜与贼盗等一体自新倘或不悛请尔视卜成为例 

　　一禁盗源 

　　欲禁盗贼不可不清其源如赌慱亦其一也赌慱之害不惟丧失身家且使盗贼风炽盖其场混杂□人固得潜容其事竞争常情因以昏惑及赌失而束手无策遂求得而非心即生盖以赌场聚盗贼之党真如惹奴系之泥因赌慱行窃劫之事真如和油之面故赌慱一禁则歹人少着足之处良民无诱惑之端矣乃有不良人等大开赌场招徕无赖棍徒掇赚良家子弟抽牌鬪骰任意捻头止图利巳不顾人害致使其生理妨废产业飘零妻怨其夫子离其父挤人陷穽之内割人天性之恩且使盗贼盛行地方不静似此等辈不惟阴谴必重亦且王法难逃更闻他邑中亦有诗礼之人衣冠之辈不自爱重偷学少年不知名教中自有乐地何必乃尔致使人有李下之疑身损连城之价以致一倡百和风不可回谈之真令人蹙额此中礼让相先之地士人多闭户潜修万万无此而赌慱之风不倡自炽则以此奸辈作祟也今姑不追尔既往许尔等与盗贼一体自新截自今月今日以前免人首告自今以后若再不悛在城许保长緫甲邻佑及诸色人等在乡许里长圩长邻佑及诸色人等各夺其牌骰出首小赌者赏首人银五钱大赌者赏首人银一两或掇诱良人子令其丧业辱亲旁人不平从公出首者本县定赏银三两如获真贼之例本犯用一百觔大枷枷号一个月游街示众仍依律定罪不饶如容隐不举事发定追究保长緫甲里长圩甲四邻人等一体连坐不恕 
　　凡赌慱事犯枷号者以诵得此条之日开枷枷满应的决者如诵得此条亦准量免 

　　以上四条从本县心肝中吐出凡我父老各要以此传谕如遇不知书理之人犹须演作口头话与他细细讲说一番但得地方人等各安生理不作非为闾阎不惊商旅无失共享无事之福即是太平之风本县稍俟秋凉躬历乡村以询视尔疾苦亲行劝谕以提醒尔良心使尔等各为良民共成善俗尔等不虚生一世本县亦不虚当父毋之称若尚有冥顽不灵遂非长恶之人是本县凉德不足以率人积诚不足以动物也本县真腼颜矣而父老教之不力不亦与有责乎言止于此各宜知悉 

　　○平兑示 

　　吴江县为定成规平兑运以明画一以彰至公事照得本县逓年兑运曾无定规有司置不主持军民各自为政法不平等偏累实多就本县与他县论之闻南卫官军视吴江为奇货如一卫中有几船领兑别县几船领兑吴江即议吴江粮船每船津贴别县粮船米一十七石在出贴者犹为厚幸在受贴者犹不胜垂涎先议后阄率为常例夫计每船载米不过五百石以十七石起数兑米十七万即贴五千石有奇旗军先以五千石私贴而后取偿于吴江是吴江之民岁以五千余石与别县无干涉不知谁何之人也旗军未到水次未见粮米先捐此五千石不恤后来勒索且十倍于此是吴江之民岁以数万石实贪军之漏卮也别县之民何幸吴江之民何苦岂吴江独非王土其民独非王民乎此吴江与别县之不平也又就旗军与粮户论之粮户分散而孤旗军帮助而合交兑既无成则听旗军以强众凌制平民刁掯需求百端无餍冲笆行槩高下在手一言迕意凶殴随加在平民且忍痛吞声束手以听此军与民之不平也又就粮户论之粮户中力有强弱户有大小人有刁淳参差不齐蓓蓰无筭小民之强于力者大户之凭于势者与旗军相持不相下平米及补润湿之外颗粒不加旗军不敢与争而又不餍厥心将尽力以刻取于小户于是弱者独为鱼肉强者偏受便宜又包头积棍人等拴通旗军阳为开例定则明白加赠若干使用若干交付后阴即串分旗军额外之所得半归积棍之囊橐于是积棍之腹独饱而小民之髓巳枯此小民自为不平也又就旗军论之刁淳亦至不等刁者通同棍保先访粮长谁强谁弱谁宜让谁可欺遂与私讲赠耗私索背手钱交兑时阳为让饶而淳军又听其指使不敢苛索一人享利而众不知此旗军自为不平也又就旗军与运官论之利独归于刁军则淳军盘运独苦于是有损折有插和即刁军所得之利不过折干入手易以花消舱中多无实米及交卸烦难运官有株守之累始累刁军而终害运官此军与官自为不平也夫人情贵在得平耳平则为上理不平则为极弊今法不画一令人人不得其平则为民父毋者岂宜置而不问乎故特立定规每百石一平一尖如不愿烦琐者明加起尖米三石八斗其余一槩平量确守漕规不许旗军冲笆行槩以上笆付箩夫则无偏轻重以行槩付老人则无偏高下计北兑米官私赠每百户槩加七石南兑米官私赠每百石槩加九石法一定而平等例易知而难欺刁军不得藏头以作奸豪户不得闪身而择便积棍不得阴阳彼此染利于其中而纲司伍长之馈仪说合交关之酒食一切淫费扫除俱尽人人同例颗颗实粮出兑免于交争到京易于交卸似此两利俱便之策也第法两便于军民而军不得沿袭故套分外需求则军以为不便法均便于军而强军不得弄其奸谋私取独利则强军以为不便法均便于民而豪民不得独占便宜奸民不得串同作诡则民之豪且奸者亦未必即以为便不知本县虽德薄亦尝以万物一体自期就军民论左右皆吾人也有何分别心若疾视强军之凌民而不一调停固愧其为民父毋矣若止知小民之疾苦而竟置军人于度外亦何自待之不广乎军人无知或以私心窥本县此犹不足异也至于本县之民尤一体中亲切者若一家得便宜而众家受索掯是手足不免偏枯若一人作奸计而众人受累苦是手足自相戕害本县乃一体中腹心也方欲周流元气于四肢使无偏枯不仁之病而不公不恕之民止计一巳不论大势止图私便不计羣情间亦私称不便以乱公平之政者岂其独无人心乎在军人既不知本县一体之心在豪民又不喜本县一体之心素受亏苦者今巳阴受其利而不能言素惯作奸者今若夺其乳哺而喜异说本县若不申明禁谕必有阴图阻坏者为此再劝尔军民及诸色人等须各洗心涤虑务将前弊顿除体本县大公之心遵本县平等之法仍就此提起良心引伸触类凭公处事推恕待人无利巳以损他人无作奸以干天谴则一邑之内即如一家俗羙风和古道复见于今日矣本县不胜惓切尔等无以空言视之特示 

　　○清理烟门示（并式） 

　　吴江县为清理烟门事照得本县分为父毋一邑之民皆如子弟眷属必须情形相习名姓相闻人数之多寡盈虚时在眼下乡分之刚柔善恶尽入胸中都啚之灾熟瘠饶如指掌上然后精神贯彻意气流通可使禁令行可为移风计诸如窝主流徒冐籍逃拐之弊亦可渐次革除矣为此特仰该啚里长督令各圩甲造烟门册一本以便清查另编保甲无得隐匿无得混开本县仍别行设法查访稍有朦胧不的将圩甲分别重责里长不行驳正亦同责治不饶各宜仔细列式于后 
　　一先开正户若干不论士夫举监及有田人家皆是其虚立户名实无田产者不得混开 
　　一次开副户若干凡官户知数人家义男有田别居者皆是其与家主同居者即附在正户男仆几人之内不另开户 
　　一又次开佃户若干凡自巳无田佃人田种者皆是其自巳田少兼佃人田者亦以佃户论止注本身有田不得混开正户又次浮户凡无田工伴或别作生理异籍寄居或开张铺面者皆是若无业之人不列名浮户者即系流棍歹人查出另议寄居有田者仍入正户之中 
　　一开户不照旧册亦不依户名须要的名的字的号士夫止书字号官衔若名本三字即开三字二字即开二字一人两三名即开又名某名某不得混写诡名不得音同字异又要见系某人子年几十岁是何职分作何生理住居某地方或瓦房或草屋几间庒田几处子几人一名某一名某各年若干各是何职分生理不许遗漏混添一名男仆几人名某名某女仆几口毋得错漏 
　　一正户有住在此庒在彼者住处详开其立庒之处止注瓦房草房几间系庒屋 
　　一此册定后本县坐即置之案上出即置之行厢词讼问理一一查核若脱漏捏添不惟里排究责各户亦后悔无及也仔细仔细 
　　一凡年五六十岁以上淳笃无过通达事体之人揭出列名册后务要从实开报本县另行体访如狥私妄报者重责 
　　一纸刷系官银置备如里排指称使用索小民毫厘者计户筭赃责究不恕 
　　一各圩发印册一本里长类领散给各圩长照册填注限十五日填完里长收齐类呈本县违限者重责不恕 
　　式定于后听圩甲据实填空内有款项无可填者即用笔勾之以免过后混增 
　　一正户共　　户 
　　一户姓　名　又名　字　号　系　子年　岁　职分　　　生理居住　地方　屋　间庒田　处 
　　子　　人 【 名名】 
　　男仆　人　　　　　　　　　　　女仆　口 
　　一户姓　名　又名　字　号　系　子年　岁职分　　　生理居住　地方　屋　间庒田　处子　　人 
　　【 名名】 
　　男仆　人　　　　　　　　　　　女仆　口 
　　一户姓　名　又名　字　号　系　子年　岁职分　　　生理住居　地方　屋　间庒田　处 
　　子　　人 【 名名】 
　　男仆　人　　　　　　　　　　　女仆　口 
　　一户姓　名　又名　字　号　系　子年　岁职分　　　生理住居　地方　屋　间庒田　处 
　　子　　人 【 名名】 
　　男仆　人　　　　　　　　　　　女仆　口 
　　一副户共　　户 
　　一户　原姓　原名　系　户人见为　户义男年　　岁生理住居　　地方　屋　间庒田　处 
　　子　　人 【 名名】 
　　男仆　人　　　　　　　　　　　女仆　口 
　　一户　原姓　原名　系　户人见为　户义男年　　岁生理住居　　地方　屋　间庒田　处 
　　子　　人 【 名名】 
　　男仆　人　　　　　　　　　　　女仆　口 
　　一户　原姓　原名　系　户人见为　户义男年　　岁生理住居　　地方　屋　间庒田　处 
　　子　　人 【 名名】 
　　男仆　人　　　　　　　　　　　女仆　口 
　　一户　原姓　原名　系　户人见为　户义男年　　岁生理住居　　地方　屋　间庒田　处 
　　子　　人 【 名名】 
　　男仆　人　　　　　　　　　　　女仆　口 
　　一佃户共　　　户 
　　一户姓　名　又名　　年　　岁　　生理住居　　地方 
　　屋　间　本身 【 有无】 田子　人　　佃种 
　　一户姓　名　又名　　年　　岁　　生理住居　　地方 
　　屋　间　本身 【 有无】 田子　人　　佃种 
　　一户姓　名　又名　　年　　岁　　生理住居　　地方 
　　屋　间　本身 【 有无】 田子　人　　佃种 
　　一户姓　名　又名　　年　　岁　　生理住居　　地方 
　　屋　间　本身 【 有无】 田子　人佃种 
　　一户姓　名　又名　　年　　岁　　生理住居　　地方 
　　屋　间　本身 【 有无】 田子　人佃种 
　　一户姓　名　又名　　年　　岁　　生理住居　　地方 
　　屋　间　本身 【 有无】 田子　人佃种 
　　一户姓　名　又名　　年　　岁　　生理住居　　地方 
　　屋　间　本身 【 有无】 田子　人佃种 
　　一户姓　名　又名　　年　　岁　　生理住居　　地方 
　　屋　间　本身 【 有无】 田子　人佃种 
　　一浮户共　　　户 
　　一户姓　名　字　　号年　　岁住居　　　地方 
　　屋　间　　生理　子　人男仆　人 
　　一户姓　名　字　　号年　　岁住居　　　地方 
　　屋　间　　生理　子　人男仆　人 
　　一户姓　名　字　　号年　　岁住居　　　地方 
　　屋　间　　生理　子　人男仆　人 
　　一户姓　名　字　　号年　　岁住居　　　地方 
　　屋　间　　生理　子　人男仆　人 
　　一户姓　名　字　　号年　　岁住居　　　地方 
　　屋　间　　生理　子　人男仆　人 
　　一户姓　名　字　　号年　　岁住居　　　地方 
　　屋　间　　生理　子　人男仆　人 
　　一户姓　名　字　　号年　　岁住居　　　地方 
　　屋　间　　生理　子　人男仆　人 
　　一户姓　名　字　　号年　　岁住居　　　地方 
　　屋　间　　生理　子　人男仆　人 

　　○谘访示 

　　吴江县为广咨询以悉民瘼以定治规事照得本县无他长技惟此实心苟有利于吾民虽躯命亦不知恤第此中繁剧百倍他所而本县见识有限意虑难周若不与诸父老逐一讲求不免独任□□为此将本县有疑不能自决有见不敢自裁者除请教缙绅诸士外仍列款出示听尔等计议妥当具揭条陈各要与本县一气一心共成一县之事事有司害毋得只说一边法要均平毋得偏亏一项前官创立良法有尽善有未尽善须明白直说毋得粉饰套词自昔相沿弊规有巳禁有未尽禁须逐款细开毋得避嫌过讳何事仍宜照旧何事急要更新何事可革可因而骤革未免纷更或未蒙其利而先受其扰何事断宜议革而调停须要曲当恐止见其槩而未究其详何事宜谘某人何事宜仿某县何事不妨任怨何事宜合人情尔等俱各虗巳细心广询精议无执私见无讳尽言无啚自便一身无得迎合本县说须要尽语不求文盖本县以实心为尔民尔民何得不以实心承应且属当创定之日一言欠悉一处欠周后必有受其敝而悔无及者是本县为尔民虑而尔民不为其身与其子孙虑也思之思之尔等乘机尽言本县洗耳以听 
　　一议贴役 
　　一议裁役 
　　一议更役 
　　一议均役 
　　一议任役 
　　一议优免 
　　一议征派查各款事宜与贴役公移款内大同小异不重载 
　　巳上数条邑中急务本县积思极虑见止此耳尚有未悉之蠹弊未妥之事情与诸条外有大利害当革当兴小民中有大疾苦当苏当恤并本县政事之关失举动之愆尤以至节妇孝子孰为真确而非虚逸士山民孰为淳谨而无过皆本县所留心愿闻者许诸父老及乡城远近老幼一应人等或连名或单名具揭条陈限于十日之后　月之内呈逓一月外恐涉聚讼即一槩难收本县为尔民求言甚切尔民为其身及子孙未有不尽言者各宜知悉 

　　◆崇祀类 

　　吴江县申请崇祀名宦一人 
　　吴江县工部主事杜（讳伟） 
　　原任礼科左给事中徐（讳师曾） 
　　原任江西按察司副使孙（讳从龙） 
　　吴江县申请崇祀列女四人 

　　○吴江县申请崇祀名宦一人 

　　原任本县知县李（讳迁梧） 

　　原任本县知县李（讳迁梧） 

　　按本宦廉静禔身慈仁字庶急拊循于兵役之后遂至竭俸以设麋缓催科于凶饥之时不惮免冠而请命任劳任怨实政实心诚可格天云救焚而返灭信能孚众即纵囚而自来抚字当官不愧阳城之考郄遗去日何异刘宠之钱四纪于兹咏怀不置夫苟非真有惠德于斯民其何能以强邀人心于没世也 

　　○吴江县工部主事杜（讳伟） 

　　按本宦迈迹髫年潜心圣学立言一出于正有绍明六艺之功教人必本诸身有风动三吴之化孝友巳彰于敦族廉惠更着于当官榷关不染片尘楚中至今作诵传家仅存四壁江南到处有闻真秀出海宇光昭吴会非第一乡之善士而巳 

　　○原任礼科左给事中徐（讳师曾） 

　　按本宦孝友夙植清介孤骞履宦高恬澹之风居家备伦理之笃负郭无田即此生平可卜公庭罕迹至今丰采堪思且概其著述庶几理学之渊源睹兹宏雅允矣休明之鼓吹诚所谓生能为仪没可祭社者也 

　　○原任江西按察司副使孙（讳从龙） 

　　按本宦禀沃端醇行中绳矩先意承欢早巳根于至性惟严作训今尚式乎家风矢清白以终身数椽首而弗斲参图书以暇日二天揭而无疑治郡江干化成讲学归田湖上迹渐冥鸿乡里饮其温酥士类消夫鄙吝允足冠冕一时而俎豆百祀者也 

　　○吴江县申请崇祀列女四人 

　　张福真（弘治间人） 
　　钱如洁（嘉靖间人） 
　　沈氏 
　　项贞女（今万历时人） 

　　张福真（弘治间人） 

　　按张福真黄伟妻也伟死福真志在守节伟父茂将嫁之福真度不免佯许诺择日当行福真沐浴更衣辞其舅姑而出旋入如厕人莫窥其意弗为之备竟自缢死时年二十五 

　　钱如洁（嘉靖间人） 

　　按钱如洁钱皓女也许嫁按察佥事曹璞冢子禟禟有废疾不能娶自请觧盟钱氏不听后曹更申前言钱氏从之改聘乌程温氏女闻累日不食母强之乃食止蔬食叩其故俛而不荅及禟卒温氏来迎女知不免乃屏人阖户沐浴更衣书于寝壁云前缘巳定祸福当同书毕遂自缢此时年二十六遗书与其姑董求葬曹氏墓从之 

　　沈氏 

　　按沈氏曹禟之侧室也禟原聘钱氏如洁禟有废疾不能娶其家乃先娶氏以尝之禟终不知夫妇之道及禟卒钱氏以烈死氏亦终为室女矢无二志人有劝之嫁者沈作色曰钱氏未归于曹者也尚能舍生而不改适我之归曹久矣何以嫁为年六十八始卒人咸目之为双节云 

　　项贞女（今万历时人） 

　　按贞女秀水人许聘邑人周应祁适应祁从父宦学未娶比还病瘵女闻之辄不茹■〈艹晕〉日夕焚香默祷年余应祁夭殁讣至女惨容不语随易缟素尽收平日所服御贮箧中迨夜分女援琴再鼓以示无他密察诸侍儿就寝巳熟因自缢死时方十九云 

　　◆请举类 

　　桐城县敦请乡饮正宾一人 
　　桐城县敦请乡饮介宾二人 
　　又布衣朱（正色） 
　　吴江县敦请乡饮大宾二人 
　　吴江县敦请乡饮介宾四人 

　　○桐城县敦请乡饮正宾一人 

　　勑封宜隶大名府推官方（讳学斩） 

　　勑封宜隶大名府推官方（讳学斩） 

　　按本宦孝友刑家真诚动物潜心经史蚤已晤对乎圣贤玄觧根宗晚更印心于濂洛称人之善不啻若巳忧世之情频见乎辞言一轨于中庸功惟期于实践命名著述无忘崇正之心作社甄陶庶几弦歌之俗诚圣学之有禆而人心之永赖者也 

　　○桐城县敦请乡饮介宾二人 

　　耆老童（自澄） 
　　耆老戴（荩） 

　　耆老童（自澄） 

　　按耆老童崇正学而百折无回守清操而三公不易斗室春风居然孔颜之乐江滨弦诵想见邹鲁之遗亲炙者不期而醉心闻风者相率以慕义诚所谓真不绝俗而善可及人者也 

　　耆老戴（荩） 

　　按耆老戴矢心力学寡过禔身家鲜担石之储弦歌未绝于耳身游势利之所清洁不染一尘真上古之遗民而一乡之善士也 

　　○又布衣朱（正色） 

　　按布衣朱天质温醇躬行真确修身以孝友为本讲学惟笃实为先士类共推其贤乡人允化其德盖表率巳端而令闻有著者也 

　　○吴江县敦请乡饮大宾二人 

　　原任江西右参议王（讳锡命） 
　　原任许州知州周（讳兆南） 

　　原任江西右参议王（讳锡命） 

　　按本宦立朝清介金畏四知处家孝友禄仁三族直伸所志而遗荣是甘雅意素丝而铅华不御屡辞荐剡于当道重绝请托于公庭真缙绅之高蹈乃吴会之翘楚也 

　　原任许州知州周（讳兆南） 

　　按本宦身承阀阅志谢铅华仁厚秉心清平莅政知许州而平冤抑之狱判杭郡而郄织造之金荐剡方驰急流勇退养高林下望重吴中诚闾右之坊表而末俗之砥柱也 

　　○吴江县敦请乡饮介宾四人 

　　封君赵（讳世美） 
　　耆儒张（金） 
　　耆儒张（思载） 

　　封君赵（讳世美） 

　　按封君赵缁铢必谨素履巳见其心诵读自闲公庭罕识其面代白亲冤永怀吉翂之至性力周兄乏庶几薛包之遗风家庭式为典刑乡里称为长者 

　　耆儒张（金） 

　　按耆儒张立心纯朴志行端方辞中贵之遗金郄直指之请见高洁有闻而清芬可挹者也 

　　耆儒张（思载） 

　　按耆儒张游神诵读备行淳良事父可追啮臂之诚侍兄不减问寒之意诚内无愧于其亲而外有闻于其友者也 

　　◆旌善类 

　　一帖仰乡正致敬沈处士 
　　一帖仰乡正致敬汝上舍 
　　一造庐躬候张耆儒 
　　一牒行儒学礼送诸贤士 
　　一差义官致送各宦候启并告示 
　　候曹三尹启 
　　候韦三尹 
　　候朱仓使大经书 
　　与上舍宁存希绳武启 
　　与上舍吴定所士端启 
　　给各耆老帖 
　　故牒儒学 
　　与毛茂才以燧启 
　　与吴茂才国祯启 
　　与耆老平宰书 
　　与耆老徐鼎书 
　　与耆儒皇甫照书 
　　与耆儒黄甫澧书 
　　关水利衙优恤节义之后 
　　关水利衙给赏孝义 

　　○一帖仰乡正致敬沈处士 

　　吴江县为表扬潜德以立矜式以端风教事照得本县甚惭凉德亦具民彛有怀贤士之标不胜高山之仰梦想诚切愿见久虚徒尔寤先民之范于遗编寄执鞭之心于异世即今待罪松陵谬司风化每思身事贤人长者以矜式子弟激励颓风近访得处士沈先生讳汝和道慕前修心游太古栖迟衡门之下教授笠水之滨虽学术未见厥施而持守一出诸正椒兰之性素定于天氷雪之操不淄于俗一裘见客经三十载以如新七亩遗田历六十年而日削家无担石操瓢箪而养性自怡居有敝庐历寒暑而读书不辍一介不苟百节无亏孝同徐子之纯行媲伯鸾之美生平得力主曾子之不欺白首姱修真武公之好德允矣儒林师表乡国典刑即束帛蒲轮之礼竟虚于　清朝而父事兄事之诚可忘于下吏为此帖仰冠带乡正屠大化即赍扁额一面 【 扁题廉贞逼古】 衣葛一端褐布一端冠履二事白米山茗鲜肉醇酒菓蔬薪炭亲送本宅以表本敬事之意盖继粟继肉有司之分宜然授粲授衣同然之心自昔义为可受愿先生无以例辞本县将俟邑务少暇棹舟百里亲造庐拜见先生仍俟后乡饮屇期同该学敦请借重宾席以光大典抑本县有愿焉独为君子古人耻之盛德之人所居则化今世风日降民德无良丧尽良心如癫如醉仁人君子立乎其前必发大慈悯心急为呼醒且先生诚心清节远近素孚一动一言信从必众惟愿善不独善谕诲乡邦期挽浇漓之风共成淳厚之俗岂惟地方蒙惠即司教化者所为倚赖不浅也仍仰乡正传谕父老子弟等须体本县崇德之意庄事先生进见必敬劝谕必从各思良心原同仪刑具在过乔木而必敬矧吉人之在前闻余风而思兴况里居之相望本县德不能率诚不能孚幸尔之乡自有沈先生矣倘有自甘不类宁不畏彦方知乡正□为本县遍传此意无忽须至帖者 

　　○一帖仰乡正致敬汝上舍 

　　吴江县为表扬懿行以昭激劝以淑民风事照得行必始于敦伦名莫荣于行义慨自世风不古习俗益偷太和之气尽漓而家庭手足之间戾沴先积秋毫之利必析而济贫捐负之义寥绝无闻何其独无良心言之真堪疾首本县谬司风化图所以劝俗淑民梦寐徒劳罔臻实效盖凉德无能表率空言不足感孚每思履和蹈义之人得身事之用以矜式小民激励颓俗今访得上舍生汝君讳炌怛厚慈祥真诚愿恪诗礼克敦乎世业操修无忝于人伦友爱二兄同居无间教育诸幼卒业有成焚劵而惠普穷檐赈荒而恩沾枵腹罄产以脱族党之罪不挂齿并不存于心捐金以散饥乱之徒辞其偿并欲掩其事无德色于饶盈之日冺愠心于窘乏之时见恶若淄有诺必践允矣恂恂君子蔼蔼吉人乃其兄汝讳灿汝讳炜皆赋性谦和宅心谨畏启口而吶吶似不能出举足而惴惴如不敢前对下隶婴儿如见大宾处暗室屋漏如临广众虽横逆时至而未尝屑校一人虽贫窭备尝而终不苟取一物足迹不入城市行谊可式乡闾元气孕于连枝和风生于一室尤为天伦之乐事更摽人望于德门夫以民德无良之时得纯行高义有如汝君本县秉彝好德之心何能巳巳为此帖仰冠带乡正陆道通赍扁额一面 【 扁题一门元气】 衣币三端白米乌薪鲜豚醇酒亲送本宅以表本县兄事之心本县将以省农问俗之日便造庐存问或请相见于公所以询民瘼待后乡饮屇期仍敦请借重以光大典抑本县有愿焉独为君子古人耻之今北乖戾无义之民陷溺既深茫不省觉有仁人立乎其前必发慈悯心急为呼醒设使以醒眼观狂醉之人即如以洁身入涂炭之内心则何忍而身亦岂能自安乎愿汝君善不独善广劝斯民约子姓永葆其淳无使以文而灭质挽族里共归于厚务期澄浊以同清岂惟地方蒙惠即司教化者所为倚赖不浅也仍仰乡正传谕父老子弟人等须体本县崇德之心各动缁衣之好且思良心一点人所同然为善芳模即此具在见汝君兄和弟顺想亦侈为美谈何故自甘于愤戾见汝君重义轻利想亦传为嘉事何忍自即于贪残无谓汝君以好施而致贫须知义命宜安为善最乐无谓汝君抱潜德而未耀须知势利易尽积善流芳倘肯仿德而行即是古风可返父老其为本县遍传此意无忽须至帖者 

　　○一造庐躬候张耆儒 

　　吴江县为崇尚清修表扬醇行以立矜式以励颓风事照得人心不古醇朴渐雕世道日波孤贞斯邈本县曩从家食窃窥用世诸君子见纯心清节高□标持者诚不胜景仰之心间亦有家庭之论谊巳乖世路之机关独熟苞苴芉牍心计诚劳窥瞷阿承须眉可愧岂世味之染人滋易由家修之节槩先亏盖其口诵圣贤心怀贪鄙目执方为迂矫以荡检为圆通浮沉聚散大类阳鱎而行巳立身甚惭介石闻之长者云胎惊之子必病癫狂做秀才正结胎时也结胎如此知用世必无可观秀才且然即凡民可无论矣三吴礼让彬彬士知矜重本县叨莅斯土思高雅淳朴之士得身事之用以激发人心转移风俗稔闻耆儒张讳金会意清贞立身介特迹绝公室孝洽亲帏寂守孤坟对竹梅以寄慕茕居陋室托诗畵以怡情重交而久敬不渝轻利而负欺不校饶有古意允矣醇儒试捻其一节而观如妙墨自宝中贵不得污以金恬退自甘直指不能目冓其面独醒于众醉之内安坐于狂走之中虽细行具见深衷即一端可槩大致潜光未耀不克表素丝之节于世途乃守贞不移亦足愧膻慕之风于末俗本县曩者深用慕悦曾敦请乡饮以光樽俎今恭备扁额一面 【 扁题雅尚清醇】 衣帛一端白米山茗鲜豚醇醴菓蔬薪炭亲造庐问候以明本县崇高有在之意爱敬无巳之怀为此出示晓谕尔民知悉须至示者 

　　○一牒行儒学礼送诸贤士 

　　吴江县为礼敬贤良以端士习以崇风尚事照得教化托始于胶庠风俗转移于多士乃者明经帖括□云射覆之资咏勺歌雍莫识好修之地文章道德判若两途制行存心指非急务其在卑琐龌龊之辈既巳沉沦颠倒于势利而莫可醒呼即彼高明颖异之人亦复驰聘炙毂于才华而自雄得意或肆其儇薄轻浮之习或越于伦常轨物之闲转习转迷恨长夜之何旦愈流愈下将砥柱之无从盖身未出门巳知非第一流人物及名叨登籍恐难做第一等事功胎惊之喻良可味也本县曩从家食抱叹巳深尝私谓制朴之条代虽有降然使广厉学宫者不失选举之微意潜心诵读者庶几孝廉之遗风则世道犹有借以维持而人心倘不至于沦胥比今本县承乏于兹忝司风教虽标表莫树用深凉德之惭而声气相求寔切中心之愿闲者内毕一念之诚外询同德之好即穷乡僻壤逸叟遗民苟在见闻咸用敦尚或表父事兄事之意或致授衣授餐之忱况多士誉髦一邑桢干王家更与本县事共朝夕而情通一脉者乎且兹松邑实甲三吴风声永树于名绅表率更端于师范士多行巳之耻人怀拔类之思真英贤林立而豪杰比肩之地也今除本县耳目未逮渐次廉访外实访得本学生员顾曾玠孝友天成清淳自质承严训而步趋必谨允矣子之象贤奉慈帏而汤药躬尝庶几亲能养志恤寡姊无嗣立其后尽所遗之厚赀诺亡弟遗言抚其孤不啻若巳之自出事兄克敦恭让历艰险以不辞处世惟笃真诚虽久要之难变信义明于乡里温和洽于宗盟此于人道之大端根本巳称无愧即彼郄聘之细事廉贞亦觉可观卓有先民之程足为后生之楷　生员宁接武孝义根衷端凝具质怀恩婶母谢乡试而服心丧以三年奉命叔嗣籍笔耕而勤菽水于朝夕取予严于一介然诺重于千金同气谐和足征克恭之善一门雍蔼想见刑于之风谓圣贤为可师即笑言亦无苟屹如玉立尺寸必谨于躬修蕴若氷悬臧否不轻于口吻惟燕处而隋容不设虽狎昵而敬心常存质有其文才配夫德允矣清时之选诚哉廊庙之珍　生员金志道端良赋性耿介持身孝悌有闻于家庭诡随不同乎流俗思严父恋慈帏孺慕如一日抚幼弟翌孤侄教育无二心好义轻财周贫济急力扶无告每公道矢于言辞事遇不平即正气呈于眉睫庶几公正之士绰有仁让之风如此数君子者并随性近各具成章大都根于真纯出之端确将今日之家修若是即他时之作用可知本县得之见闻不胜嘉乐为此牒行该学烦将本县所备书仪三封折灯油纸笔恭用名帖差吏分送诸生以明本县崇尚有在之意爱敬无巳之忱惟愿诸君子自今以往各怀夙夜终誉之心更抱独为君子之耻益肆砥砺共相劝成自古豪杰仁贤处则表率一乡出则匡扶宇内此自尔诸君子素志其尚勉之以副本县惓惓至心则尽洗浮风一还古道端有赖于诸君子矣乃又有进于是者本县今窃有志而未能倘诸君子心有同然愿以异日更相证可为此具牒须至故牒者 

　　○一差义官致送各宦候启并告示 

　　吴江县为优崇善类以立矜式以敦风化事照得邑有缙绅犹衣之有领禬射之有标的也可仪可象官司用刑如矢如砥小人所视本县承乏大邑于兹数年自惭凉德之身谬从大夫之后其间朝夕清光左右规矩在缙绅先生或清节高标凌霄贯日或纯心懿行质玉相金本县亲得从事下风奉为师保虽心渐于形秽亦神惕于仰高盖诚窃有厚幸矣乃亦有资未逢时身名逃于科甲位不配望品秩等于陆沉其在职无愧官箴而居乡不忝士范本县心披令质耳饫芳声但其远迹乡村希踪城郭身不得以常亲者盖亦不乏人焉本县好德一念窃自性生兹闻长者之风不胜执鞭之愿特备扁额束币羊酒下程之仪分遣官吏恭致各宦问安用表本县敬事无巳之心崇尚有在之意除仰官吏行送外相应出示晓谕尔民使知令德惟馨苟行巳之无愆岂必位登枢要世风虽降倘醇朴之不琢即如身到羲皇谁不具此良心何苦自甘弗类为此示谕知悉须至告示者 

　　○候曹三尹启 

　　恭惟门下醇衷自酝质行人孚薄仕十年苦节宁甘茹蘖归休三径素心不染嚣尘蔼孝友而刑家持清白以训后语称长者门下殆其人也不佞近者询之公平雅悉令德即欲亲造贵庐。以遂区区愿见之鄙恐烦启居特遣人代候并赍薄仪数事用抒未将惟门下鉴纳临启曷任神驰 

　　○候韦三尹 

　　恭惟门下朴茂天成通明自性不吝施予人巳向其有德无修怨郄士共饮其淳风纯自备于胸中忠厚行乎流俗更家世素封。迨老而饔飧不继躬膺一命归休而教授为生。则门下之懿惠敦良清真淡素生平可想见矣。不佞近者询之乡父老之口得之士大夫之评雅悉令德。梦寐为勤。即欲亲造贵庐以遂区区愿见之鄙恐烦启居特遣人代候并赍薄仪数事用抒未将惟门下鉴纳临启曷任神驰 

　　○候朱仓使大经书 

　　恭惟门下耿介植之天性真醇卓有古风半职凄迟巳知恬退之槩居田教授想见清白之操饭蔬食以终身。拥缊袍而独立无随无诡不忮不求真太上之遗民。一乡之善士也古人云不知其人视其所与窃闻　临川李公高标屹若清风穆如真为盛世麟龙人伦冠冕门下以中表之亲甚为礼重夫能取贤者之礼重即生平之槩可知又必待礼重而后得亟见即介特之行可睹推类以观不佞益知所崇重矣区区好德一念出自秉彛近从父老之传士夫之口雅悉门下之素不觉醉心即欲亲造□□以遂愿见之鄙恐烦启居辄敢遣人代候并赍薄仪数事用抒未将统惟门下鉴纳临启不胜神驰 

　　○与上舍宁存希绳武启 

　　恭惟门下刚方守巳孝友刑家信义不忘乎久要经济每怀乎后乐论议慷慨兴愧媕阿之流素履怛平持超奇靡之习中行独复昆季二难求之松陵似鲜其匹不佞雅勤延伫心切爱慕久矣兹特恭候左右用致不腆以抒一念之未将惟门下鉴存无任恳祈 

　　○与上舍吴定所士端启 

　　恭惟门下玉韫含光风清披惠承世德而聿修箕裘克绍却幸窦以自矢瑕璺无生理法斤程义方夙着不佞近者得之士夫之月旦廛闬之舆声雅悉令德不觉醉心敬用恭候薄致不腆以抒一念慕义之意惟门下鉴存无任恳祈 

　　○给各耆老帖 

　　吴江县为敦崇良善以副嘉乐以明优礼事照得旌善敦良恒关风化秉彝好德实所同然本县顷者承乏于兹谬司风纪一念乐善之意时切于衷今除前访有诸贤巳经表崇问候出示晓谕城邑乡村外续访得耆老沈诰朱履文董道衡张思载 【 各事实□入请举类】 又耆老申思稷吮父之痈而哀毁骨立痛毌之没而哭泣丧明让金割产特隆同气之恩周急振贫莫计室家之罄谨严作训恬澹禔衷耆老顾尔察身处饥寒而行优孝弟业攻章句而名著乡闾退让有古人之风恬静绝市城之迹耆老徐应召温柔有让信实不欺处贫而心自怡至老而守弥洁老耆老张思鼎淳朴未雕真诚独抱户庭不出堪称栗豆之遗丘壑自存终鲜城郭之迹门多吉士夙有善根耆老皇甫朴寡欲养性守拙保身无争以睦乡邻善处以全伦谊行不必异不失赤子之心年巳称高犹有婴儿之色耆老屠大化赋性真诚存心长厚家庭有好礼之风里闾诵骤施之德耆老秦楷家庭孝友志行真诚庶几然诺不侵之风彷佛谦恭好礼之度处横逆以不报持俭约以居盈实本县所嘉与共事视前一体敦尚而用以表率乡里摩励风俗者也今本县离任在即缁衣之好无巳于怀为帖仰官吏即赍扁额一面书仪一封恭送本宅以致本县崇尚之意须至帖者 

　　○故牒儒学 

　　吴江县为礼敬贤良以端士习以崇风尚事照得教化始托于胶庠风俗转移于多士今除前访行优诸生牒行该学恭备礼仪分送外今续访得生员毛以燧吴国祯并皆温克禔身清淳履素可以消忿悁之陋习而留恬澹之真心者也本县今巳各具礼仪差人恭送外相应牒学知会为此合牒儒学烦为查照施行须至故启者 

　　○与毛茂才以燧启 

　　恭惟门下诚心为质雅度可亲庭闱有孺慕之风埙箎蔼既翕之乐更屏情于华冑惟敦树乎素风不佞躬觌耳聆心用忻洽敬特遣候用致不腆以抒一念慕义之意惟门下鉴存无任恳祈 

　　○与吴茂才国祯启 

　　恭惟门下清意自澄素心不染坚忍顿忘乎嗜欲孝友不慕于名称居然林壑之风永矣太古之味不佞耳聆芳声不胜钦慕敬特遣候用致不腆以抒一念慕义之意惟门下鉴存无任恳祈 

　　○与耆老平宰书 

　　恭惟门下脱迹世纷潜心理窟刑家无阙而妻子皆乐善安贫择友有方而师资并名儒硕德冲恬见于气象和易以为襟怀不佞得之耳闻有欣如面觌者敬特遣人奉候薄致不腆以抒一念慕义之意惟赐鉴存不胜祈恳 

　　○与耆老徐鼎书 

　　恭惟门下躬行介特性质清淳曲意而供庶毋之欢心破产以承族叔之顾托展孝思于庐慕不辍暑寒端轨范于燕闲无苟言咲不佞得之耳闻心用忻洽敬特遣人恭候用致不腆以抒一念慕义之意惟赐鉴存不胜祈貇 

　　○与耆儒皇甫照书 

　　恭惟门下孝友天成恬澹自性周人之急不惮多方以转移律巳之严未轻一介而苟取立心忠厚与世真诚片念不涉于虚浮终身惟甘于穷约不佞询之舆称深用嘉悦敬具不腆用致候私伏惟鉴存无任祈恳 

　　○与耆儒黄甫澧书 

　　恭惟门下无忧无闷以咏以觞称物平施严一介之取予久交能敬重唯诺于兼金日掩柴门不踰半亩之宅心倾国士能识千里之材久为黉序之白眉今作竹林之皓首不佞得之耳闻深用忻洽敬特遣人奉候以致不腆少抒未将惟门下鉴存无任祈祷 

　　○关水利衙优恤节义之后 

　　吴江县为优恤节义之后以延祀绪以妥贞魂事照得表节扬贞自当首被于穷族存孤恤寡并宜加意于□人本县访得节妇陆氏系　　　妻陈氏系生员沈嘉言之妻巳经扁揭表扬外更查二氏之家后嗣零丁家道衰落茕茕弱息不绝如线本县得之耳闻不觉悯然怵志倘不为之酌量赈恤令其有以得存则贞节之魂不终为若敖之鬼哉查有胜墩官田内租米每岁各拨四石以给二氏之子孙恤其贫苦以永二氏之祀仍各给帖备照外相应开会为此合关　贵衙烦照来文事理将发来帖二张并唤经管胜墩官田业尸照数将米拨给二氏子孙收领各取领状附卷附卷查照施行须至关者 

　　○关水利衙给赏孝义 

　　吴江县为给赏孝义以明激劝事照得孝义之性至愚不遗赏劝之条虽贱必逮本县顷者访得居民沈忠沈孝故身执工萟之人耳乃能竭力奉亲终身不倦兄弟一气彼此和愉虽其所以事毋者如进香割股穿肉燃灯之类有乖圣贤之经听邪术之诱非孝亲正道然推□一念报本隆生之心至真至恳之处虽读书明理之人反有远不相及者又庾鸾及其妻春茶系张思逵之仆婢也逵早卒家止田五亩鸾与妻苦作以奉其主毌与所遗孤女未尝一缺衣食迨王毌没遍告族人卖其半以给葬事留其半以畀主所继嗣更脱身自嫁其孤女凡簪珥衣饰亦皆粗备因移居与相近值女所嫁之夫衣食不能自给鸾夫妇每日挈饭饷之并养其一子于家盖未尝自得一饱也大约资费出于鸾者十三而出于妻者十七鸾今死春茶尚在虽云仆婢贱流乃其忠义一念无间始终以至逮于所生而犹惓惓不置若是则其大义坚炳又安得以一仆婢而少之乎本县廉访逮及不胜嘉与将渐次赏劝以为激励人心转移风俗之一助乃顷叨迁转未及举行为此关行水利衙将发来花红银四两给赏沈忠沈孝并烦劝谕化导破其惑溺使知为孝之道自有正经而不在于此又花红银二两给赏庾鸾之妻春茶仍将胜墩官田租米岁给四石立案该房养赡以终其身俾我父老子弟咸知良心苟存虽愚贱末流不废诵说倘天理灭绝则聪明知巧之辈反不如浑朴未雕之人富贵轩冕之徒其有愧于匹夫匹妇多矣及今一行给赏尽可令人猛省须至关者 
　　查以上行送礼仪给赏银两原非本县自行捐俸因儒学呈详有入官赃若干就此尽数支用之 

　　●附居官水镜 

　　禁谕类 
　　批参类 
　　覆解批语 

　　◆禁谕类 

　　牌行五城禁饬骚扰 
　　票行府县五城禁申纸赎 

　　○牌行五城禁饬骚扰 

　　南京刑科为地方事照得京都人命甚多其中有真正殴死者有情急自尽者亦有无故轻生者本衙门旧例据禀批查近访得京城司吏胥藉此勾摄索诈以真作假以假作真人犯被虐无伸多致丧家坑命种种弊端不可枚举若不申饬为害日甚除以往不究外为此牌仰中城五城官吏以后凡遇一切人命照常禀报本科一槩立案不批候有冤抑具告方批查审不得藉以报科为名擅便勾提人犯生事害人凡因贫因病而轻生自尽别无他故者听尸亲领埋不许拦阻至于乞丐倒死当时移埋方行报知不许停留一刻如仍前借端生事扰害地方该司轻者戒饬重者参论吏书提究坐赃配遣决不轻贷 

　　○票行府县五城禁申纸赎 

　　南京刑科为公务事票仰应天府江防等四厅上江二县五城兵马司凡奉 
　　一本科批行一应词详事件据理问断曲直罪应配遣以上者听本科批行参送或批申别衙门罪止于杖者免拟一应赃赎本科并不支取其有别衙门并行俱归入该衙门项下不必入本科项下分销呈缴原详仍要声说开销明白毋得违错未便票行五城免揖 
　　南京刑科为公务事照得各城官旧规于每月二十九日赴 
　　本科应卯此后临期免揖以责成实事即为定规仰各遵照毌违 

　　◆批参类 

　　上元县申解吴鹤等人命一起批语 

　　○上元县申解吴鹤等人命一起批语 

　　负伤自尽相验既明若谓无证无执槩置不问国法几于弁髦矣且咽喉脑后之伤既曰缠扰又曰八字既曰交匝又曰不交匝此仵作以尸为奇货游移其词索重贿也若然生死之柄在仵作手中矣仰县虚心讯实详验尸伤生者固不必株连此者亦岂宜饮恨仵作报伤不一亦宜审定真情究罪示儆具招解夺 

　　◆覆解批语 

　　鲍元人命一事本科非有意深求第事必审得真伪乃可酌量矜疑从轻从出今真情愈审愈晦而钱神之有灵亦愈盖愈彰矣鲍元遍体重伤定非鬼击□二相殴之情无论是否真确期既悬隔事不相蒙不得借辞以啚抵鲍元有妻有族棍之鲍国臣非孤客独身比谁人相殴妻与族众岂不知情而一味含糊莫知端的岂一杯水可洗却尸场数句浮言可将通都广众指视共加之事化为乌有乎若然则我辈戴进贤冠号为禄衫大人者皆作木居士而孔方可恃者皆得草菅人命矣事关人命无容草草仰县参送法司究罪取批验缴 

　　江防厅解到潘崇礼等人命一起亲审参语 
　　上江二县申解潘文学等骗害众人一起逐款亲审参语 
　　再鞫陆天瑜等被害一起参语 
　　行上江二县革黜生员潘复礼批语 
　　上元县申郑文相等指官吓诈一起亲审参语 
　　江防厅申详批语 
　　江防厅覆详批语 
　　西城高兵马详报敖科等人命一起批语 
　　比较未完敖科一起批语 

　　○江防厅解到潘崇礼等人命一起亲审参语 

　　审得潘崇礼因赌殴杀胡尚泰遍体皆伤肋骨断折其死出限外者盖由尚泰年甫二十气甚壮实而此无他故尸有折伤一抵何疑律例允合此万耳万目之所彰昭万口万心之所痛快崇礼即有喙三尺亦无容自解矣独谓崇礼与其父潘文学及其弟生员潘复礼么■〈麻外骨内〉三竖耳乃积恶贯盈既罹天网而弥缝布置使鬼通神贿买仵作用银至于五拾两使非尸亲胡承龙挐获其隐藏之折肋反将借此一检以洗身干凈反噬多人赖天道之有知始顿乖其本计然罝兽尚有余力合攻犹不能支鸣怨诸人更受惨楚潘氏之能于此槩见本科查文学素惯串结刑厅书办栽访害人复礼倚恃衣巾凡兵马佐领等官百方结纳至有争讼小事则颐指卑官惟所鱼肉大事则或行贿赂或托居闲每告必嬴所当必破父子兄弟自生平以来未尝败北而崇礼乃卒困于此真天意非人力也本科于此一事原非深求止据江防厅两县前后申由审单逐一参阅中间情节原自了了江防初申由云崇礼以赌致此人命夫此人之法有二曰殴杀曰自尽自尽之款又有四曰自缢自刎服毒投河尚泰于自尽之四者□处一焉若非殴杀该厅何所见而坐之以致命也盖廵视衙门之审逐尸毋 【 在尚】 两造杂陈事可辩餙之日江防厅之复审多状在时久事着众口腾沸之时是胡尚泰身此之由该厅至明洞烛巳悉而不遽坐之以殴者盖以好生念重宁失不经详味以赌致此人命六字非虗非实可重可轻正见留心原非草草本科批由之日于此句逐字加圈则今日之审出真情于该厅止有浅深而非有同异矣此可以破疑者一江宁县检尸仵作侯爵俱报无故比折肋既获始供出多赃再报伤于江厅共十六处俱微红色夫微红色轻伤也今查尸单所供十六处者自某处连某处第一根肋骨起至十几根止举槩言之伤实遍体夫行殴者止用拳脚何于遍体之内皆用轻脚轻拳而独狼打一处以折其肋且仵作认赃之后仍宜对尸报伤而信口供称遂确指为定案岂侯爵之心如刻板记忆一毫不差覆检之口如印纸前后一毫无少异乎今本科亲审覆检仵作史应文张举等供称多红晕重伤因受贿妄报史应文正检得银贰拾两张举帮检得银五两则侯爵之初报未可遽信为真而该厅申由亦槩不及微红色三字是该厅亦既疑于此一节矣此可以破疑者二据江防厅申由云左肋第十一根肋稍打断一寸三四分此肋骨的系潘有刚打断夫潘崇礼主殴者也有刚崇礼之仆与朱二等助殴者也混殴之际拳脚乱加即被殴者亦不知孰轻而孰重有刚原未执持他物空拳岂遂折伤而崇礼自认系其踢断此说犹为可据及吊查该厅亲审原单止写姚保供称潘有刚助打并无折肋系某人打断云云本科亲审姚保云与尚泰小弟六十儿一见丛殴慌忙回报下手轻重实系不知朱二直供崇礼踢伤朱四供三人混殴崇礼独狠则有刚打断之说不知出自何口证以何人夫尚泰此于限外拟抵全在折伤一字那移枉纵非小如使求崇礼之生不得而必欲生之留此辩端为彼活路捉有刚为将来替此之鬼是崇礼自杀一人不抵又代杀一人以附益之宁不生此含冤乎然申由与审单不对则字语增减当以审单为的据再吊查两县续审供单又云朱二朱四助打并未及潘有刚一字有刚又不在助打之列本科再三详审有刚助打实有之而坐以折肋未免过宽崇礼矣此可以破疑者三此一事也中间情节甚是参差本科原不欲发挥明白第人命甚重大辟非轻一毫未妥含冤非细仰上江二县另关仵作覆行检审研究未尽情节具招详报其陆天瑜卢万锺及一干被害人等所告情词与此事原不相蒙本科另批审断不必并入此中以至互混也速缴 

　　○上江二县申解潘文学等骗害众人一起逐款亲审参语 

　　潘氏父子播恶留都诸人愤极冤深一朝始求件泄今两县会审未究出骗害事情被害诸人反受累受刑槩拟徒杖水深火热冤愤愈沉物不得其平则鸣无惑乎诸人之嗷嗷赴愬也比本科亲审情词无一不实嗟嗟一夫含愤可以飞霜矧此众怒如焚岂宜终使遏抑查县审单供状内止刘光裕杖拟为宜卢万锺拟徒似过诸被骗公举之人槩不宜滥拟杖罪仰江宁县照后开各款应究拟者招报应追断者取领缴查其陆天瑜一起事体重大摘出发理刑厅研审另结 
　　一审卢万锺首告潘文学父子骗害一起一因吴志贵告首其子兵马司审出赌慱之情连及万锺弟卢文臣而潘文学与潘复礼父子就里生奸指称打点索文臣出银贰拾叄两置酒讲和免解此事之共见共闻者也审置酒止费银陆两余系文学复礼父子局骗一因赊紬陆疋值价拾贰两伍钱取讨争嚷潘复礼率家人登门打殴将万锺揪打拔须至卢万锺所首打点银四百两之说虽涉诬捏亦有情故盖文臣花费本银数百两皆由潘崇礼潘复礼局赌所致共赌者范士奇潘士元和尚松霞宗室齐明宇而复礼兄弟其魁也费银之说有由第不宜驾言于打点以耸听文臣惧赌慱之干碍及已并受刑责遂谓费银与潘氏无干事有真情与装诬啚陷者稍别又据江防厅申由卢万锺种种罪恶任栢首告等情及审万锺原未被访亦无罪发脱逃之事查理刑厅假批诈财卷一宗万锺止问杖结卷再行理刑厅查审回文并无别项究罪已未结文卷任栢称系至亲原无首伊过犯等情罪难悬坐未可深求姑直就事论事量情定罪可矣仰江宁县追断究拟详报本科详觧原批审衙门 
　　一审潘文学潘复礼恃强挟诈骗害商人一与之争即捏诬以啚反噬往往得惯难以枚举万历三十年间乘家人潘胜逃走遂起意骗人借词搪抵其有柔懦不敢与校情愿止收一半者文学父子犹随意量还之傥谓血本难抛必求全偿则分文不与反百计以求必胜计骗过沈凤紬价肆拾伍两捌钱骗山相紬价叄拾两叄钱肆分骗周应鳌大红绉纱价壹拾伍两伍钱骗叶应春银叄拾捌两贰钱捌分柳应麟银拾玖两柒钱陈乹银拾贰两伍钱皆以逃仆借口及审铺系潘复礼开张潘胜不过供役凡卖紬疋由主登簿倘有数目不明实时清筭查理岂有主人管□持筹容一仆花费紬价数百两一毫不知迨其脱逃乃始察觉者若谓拐紬以去则罄身独走挟带几何骗赖无端一触便了被害人等又俱称潘胜非实逃走乃其父子巧生奸计故意摆开以骗众客此一奸人惯弄之伎俩也逋欠经时虽久苐原系骗赖愤久更深潘氏家又多藏与家贫欠债者情异仍应尽数断给以平众愤又另欠沈凤会银数多姑照县断追银拾玖两叄钱欠陈乹会银拾贰两伍钱约借钱兆贞肆拾两并应断给又欠钱兆贞会银玖拾余两系潘崇礼项下念其巳罹重罪减半追之仰江宁县将潘文学收监严追本科仍不时提比 
　　一审陆永魁与文学姐夫唐文朝同伙合本贩紬入京发卖文学妬永魁生意之盛也乘其货之未到令飬棍俞奉梅周文辅诬告漏税骗去银捌拾捌两系文学父子与二棍瓜分后永魁迭告俞奉梅巳远遁莫知所往而永魁尚在文学计中不知其从中作祟也比后情形既露永魁畏势箝口今当天败之日乃敢同众共攻事情甚真可恨极矣今二棍未获量于文学名下追断瓜分入巳之赃计肆拾肆两付永魁收领 
　　一审王信借过文学之壻刘光裕银伍拾两巳还过本利壹百贰拾伍两矣文学父子尚欲吞占其房迭告不巳尚有一点人心乎今追借约入官涂抹附卷一姜文举所告房屋事情江防厅断给拾柒两量减断柒两止追拾两给主 
　　一审朱天喜之主朱廷宾置有小房叄间妻故无嗣业应天喜住受盖生前情意相关此后香火可续非他姓所得而占也刘光裕廷宾之姨丈以住房相连有意吞之殴詈啚逐亦恃潘氏父子之凶强故耳□裕照江防厅杖拟房仍天喜承受 
　　一据江防厅申由郑及时佯推故入四字真推见至隐本科覆审亦觉其有阴阳反复左投右投之情第原未受赃无罪可议若欲据初情以唆告论罪则人命既确扶唆者虽私亦公倘必以此绳人则凶犯之有财力者皆得幸迯天网而孤儿寡妇莫敢帮扶生死冤愤无复可伸之望矣至于景梦龙公举状词字字刻骨语语真情盖身为牙行而目击客商之受骗亦其利害切已不惟公愤同然尤不宜督过以杜直言首恶之口也以上诸款除卢万锺一起招报本科并申解原批解审衙门余俱省发免解 

　　○再鞫陆天瑜等被害一起参语 

　　细审陆天瑜等被害一起令人啮齿指发嗟嗟以都城之内而虎狼噬人若此真神人所共愤者也陆天瑜曾学诗陆履泰陆履吉陈建中黄敬桥□弘业潘士元钱兆祯钱秀等皆卖丝紬铺户营什一之利以为生者有何过恶可烦直指之霜威而潘文学潘复礼父子妬其同行分利又兼有睚眦欲报蓄奸啚害非一日矣祸因刘内官王百户奏　请丈量草场欲鱼肉八县而朱江院与两院力制之使不得逞　按院令何推官访揭恶党何推官巳获真棍马梦林将帖送与刘珰径放而刑厅书手冯遇春与潘文学父子原系同恶相济朝夕共谋值此事机遂商秘计谓借此一网可以打尽诸紬户实时共分肥润过后可独占当行也暗将诸人开揭送院后遂指称打点吸髓剥肤索陆天瑜银叄拾两羊绒贰疋值价拾柒两免其复解院审索曾学诗银陆拾贰两遂破数百金之产愤欝以此止遗孤孀索陆履泰银一百零二两金花二枝并免见何推官索陆履吉牙人九个古画四轴银五十两亦免见官履吉费尽本银迯走避债陈建中止出银五两钱二千不满所愿坐赃六十六两监追二载方完黄敬桥止十八岁亦在访犯之内索去银八十三两亦未到官柳弘业以不肯与银遇春嘱官生怒别犯赃多者问杖弘业□少者问徒以致愤欝而出不肯回家见父钱秀审巳无干亦索去银四十两紬贰疋免其坐赃覆究潘士元即文学之侄文学所欲甘心平素畏叔如虎者也原牌止填混名潘大潘士元以非的名不认次日即注潘士元之号潘侍椿索去银拾两钱捌千文紬肆疋免其解问内陆天瑜陆履泰潘士元陆履吉银两俱潘文学潘复礼过付瓜分而诸人赍发差人吕斌银多寡不等不在此数吕斌巳将别事问遣罪无可加止宜以逃军加哨解发至于潘文学潘复礼冯遇春不可不究赃重拟者也再审同谋分赃之人冯遇春供报金潭被害人等又谓金潭并未谋害吕斌供报马锐文贤陈国汉皆应并究仰理刑厅再行确审并细究未尽情节依律定招以泄生此之冤以快万人之愤此系造访局骗陷害良民海内一大异事也严究速报 

　　○行上江二县革黜生员潘复礼批语 

　　潘复礼倚恃衣巾害人徢讼查往时案卷刻捐皆其的名父子兄弟一门肆恶惟仗复礼为前茅也即崇礼殴杀胡尚泰一事重伤折肋万口难掩复□乃出名抱状诬告胡承龙等于廵视衙门以侥幸脱网仍欲卸祸于人岂惟丧尽良心抑且蔑视国法中间用谋布置无所不为复礼之罪不容诛矣今□□抗拒脱迯盖恃衣巾为扞蔽而问官为青衿体而未免碍手故未尽法擒拿相应先革衣巾以便缉审仰县抄批申请学院候详申报本科仍一面严拿正罪结案缴 
　　志立云先生在留垣两阅岁禁谕批参仅仅此数事耳而属僚凛凛京城贴然固知治亦易行也 

　　○上元县申郑文相等指官吓诈一起亲审参语 

　　本科亲审据郑文相供称实吓得徐虎银叄拾伍两金尚仁陈于逵过付内叄拾两系指官收受余伍两系杂用使费于逵告状之后即将银贰拾伍两封在于逵亲家黎冠处讲和私息朦胧回官以致上元县申文未得情实若非本科亲鞫不惟贪污漏网反为于逵居奇货矣大率积书与司官旧惯猫鼠同眠以共为鱼肉小民之计每遇一事啖髓吸膏似此多端未败露耳如徐虎者尚有义主亲识为之解助而受害巳如此矣况孑立无援善懦易欺者乎陈于逵亦非良善仗公义之人始而过付终而私和原其情与吓盗而欲分赃者等但事由彼告发赃亦未入手姑不深罪而文相等不可不如法重惩者也仰江防厅覆审骗银叄拾两是否文相入巳与高兵马有无相干研审真情究拟招解陈于逵系京营书办革役立案 

　　○江防厅申详批语 

　　城官串同积役枉法害人最可痛恨第为弊巳久尚有甚于今日者就城官中贤者十之二三不肖者十之五六不肖之尤又居五六中之二三高兵马亦其一也尚有甚于高兵马者槩论积弊垄断罔利鱼肉小民因风生波吸尽骨髓其为害尚有数倍或十数倍于徐虎之一事者今高兵马受赃既确依律定罪何辞第其吐赃于本科未亲审之先犹知悔愧不教而诛亦本科之所不忍仰江防厅先将郑文相等拟罪招报并申　廵视上江衙门高兵马另行戒饬 

　　○江防厅覆详批语 

　　本科覆看得徐虎打点之赃该厅前申贰拾伍两送高兵马本官于告后吐出此真情实事也本科欲稍宽本官姑容改过另行戒饬记过俟有再犯参处外今据该厅续申以指官拟书役遣盖移本官之罪以罪其用事之人曲全之中不废　国法真可谓仁术矣第书役实赃止银五两应得之罪不过一徒若更为本官代罪恐不心服且贪官反得以抵饰也仰该厅仍据情定拟招报并申廵视上江衙门高兵马另议 

　　○西城高兵马详报敖科等人命一起批语 

　　该司审语游移不确情节尚有可疑仰江宁县检审觧报如虗痛惩原告以为戒首 

　　○比较未完敖科一起批语 

　　人命重大检审宜速查此一起本科批审巳二十五日矣该县不即奉行虽云入　觐在即当有大力者为之梗也仰署印官作速审仍候另示 【 即日秘行中南□城兵马相验相出尸伤填注尸啚回报】 批仰江宁县严检究招解报 

　　居官水镜 

附录： 

刘时俊字勿所隆昌人万歴中知吴江下车即令民具沿门册就册摘大憝歴举其隐罪人以为神征输先分缓急赋办而民不困公余每微服轻舆讲道学舍雅好琴瑟声彻公廨（吴江县志）（四库全书史部地理类都会郡县之属江南通志卷一百十三） 
