学治识端　　（清）徐寿兹 撰 

　　●目录 

　　序 
　　自序 
　　上蔡县观风告示 
　　严禁借命讹诈示 
　　勘验命盗繇官捐发经费禀 
　　谕各房 
　　受理词讼随到随审示 
　　县民吴合羣殴伤姜丙亭受惊触犯疯狗咬伤旧疾毒发身死案延巳久请将吴合羣保释以省冤滥禀 
　　津贴捕厅札 
　　疏浚上蔡县城濠并修复水洞碑记 
　　勘办遂境各河及应堵筑情形恳请另行委员勘办禀 
　　议修蔡河谕耆台蔡冈两里首事 
　　疏浚驻马河草河大概情形禀 
　　疏浚杜沟五道及景贤五龙二沟禀 
　　劝令岁修沟河示 
　　捐助遂平县河工银一千两禀 
　　文童周作述上控周文田等抄抢贿串等情一案讯结请销会禀 
　　加增镇平县典史津贴禀 
　　到任三月整顿地方大概情形禀 
　　劝民切勿轻生以保身命示 
　　修筑照河堤工禀 
　　续修小仵庒等处堤工附禀 
　　石佛寺河西堤工告竣请将在事出力之首事岁贡生冀传诜等酌奖功牌禀 
　　借动谷价办理平粜事竣仍发当生息按年提息买谷还仓以资储备禀 
　　兴筑照河芦苇河两岸堤工一律完竣禀 
　　劝民栽种路柳讲求树艺告示 
　　重修前明殉难邑令锺其硕祠宇绘图造册报恳请咨部备案禀 
　　裁革上蔡县杂差禀 
　　查办保甲谕各里首事 
　　劝办军器修寨堡谕 
　　县民杨清亮等上控杨喜义子霸占幼女等情一案讯结请销会禀 
　　制造土枪并请领洋枪禀 
　　制造土枪暂行完工禀 
　　沥陈团练未可轻办禀 
　　上团练大臣张少京兆 
　　筹议缉捕事宜禀 
　　办理保甲情形禀 
　　修盖炮楼完工禀 
　　跋 

　　●序 

　　孔子有言吾欲托之空文不如载之行事之深切着明夫言固易易夸诈曼衍用相标尚第聆之亦且纚纚然其有序洋洋乎而莫得其涯涘顾治世之术弗贵焉彼特知有言耳其非人人心中之所欲而己之纡回笃慎反复商榷以出之者也学治识端者元和徐君受之手辑其知镇平上蔡时所治之官文书也世益以浇漓去古久远所谓近世官文书者自有其体不尚瑰玮连犿之词取足晓人意而止非古者笺启条教之遗也故所重者在其事而不于其言受之恒言居官以来无他足自信水利保甲二者常斤斤焉余闻而韪其言继而往来于上蔡之郊揖耆老而进之又因缘得接镇平人士询以徐君之治术果信其人之言曰吾君非特此二者而已此其荦荦大者其它琐琐日夜之事吾君盖置弗道焉则请言其畧凡吾君受事后日坐堂皇衙前之蠹噤不得声治稍稍久则强而黠者化而驯其弱者乃鼓其腹以游讼既日减暇则手一编进子弟而诲之于学邑之士蒸蒸化焉或乃风雨之夕更柝沉沉户尨无声吾君踔一骑以厯四境民者酣卧而弗知之晨而闻夜者言迹君之所至则又已治事于城矣余乃大伟其事古之治民者教之有序而养之有道末世不能一切旱潦之事委之于天漠然不以关于其心民日困而流为盗贼武健严酷之吏又廹蹙之挤之沟壑而不顾其死可胜痛哉受之殆非今之吏也其固宜大用于时而以一言之构逢彼齐怒挂于虐网属者虽稍稍申之曾不足理其枉之百一而斯世之吏道乃益败坏而不可为矣呜乎受之非今之吏其不容于今之世宜哉特其所治之事宜着于世以待后之有志者之取法焉吾故于其编之成也为之校正其字句序而归之司马谈曰其实中其声者谓之端吾于是编亦云东阿周云 

　　往岁予游大梁时时闻缙绅先生道徐君受之心辄志之未之见也庚子余客河督幕见其团练不可轻办一禀心窃伟之辛丑春受之为蜚语所中竟至削职旋得有力者白其诬于是齵然吏隐于夷门余因周子世臣而造访焉相见欢然逾于旧识出其厯官公牍及所至各县舆图属令校正余披而诵之乃叹受之当官之治其事而不为苟然也嗟乎吏道之芜也久矣平居华衣丰食选玩具征歌色出则驺从煊赫奢汰相高其听讼也据案南面俨若神明敲精扑髓惟力是视小民之曲直是非不与焉此其小小者不治更遑论夫大焉者乎受之知镇平权上蔡所至有政声性伉直不趋附尤能视民事如已事又深痛河南屡遭奇祲而水利之失修也时时以为言廵抚刘公荐其才趣入觐前席直陈侃侃不阿厯陈豫省水利团练绩谷诸大端语多切直天子韪其言下本省大吏令专办水利于是以汝郡诸河属受之凡疏浚宣泄阅月而河治功毕而民不扰且踊跃爱戴焉去官之日民扶老携幼相送拥道不得前受之既闲居慨直道之不行而亟思归去也询其乡薄田四顷橐不逾千金亦足见其清介矣虽然受之以此归不足为受之惜为当世惜吾愿受之就其素所蕴蓄者扩而充之厉其性养其学他日为苍生再起其所设施盖又有远大者矣于其行序而归之光绪辛丑仲冬松江瞿继昌 

　　余守冫?女宁之明年徐君受之奉檄来治洪汝二水又明年摄上蔡县初余未相识闻乡人言其为诸生时即博览经世书心识之洎受之以知县官河南踰数年授镇平大吏疏列治行荐于朝召对称旨下所陈水利事于总河任公抚军裕公令试办于是受之始治水余获论交焉工竣捡积牍刊豫南水利卮言记小效于一隅已耳学治识端者乃宰镇平上蔡之公牍条教以先后两权上蔡故上蔡事特多其勤恤民隐类非俗吏及而莫大于裁免车马杂差一切捐廉支应举民间岁输万数千缗官资以给公私者悉蠲之议初上方伯景公意未决饬余详核可否余谓此善政也请如议行受之又以征存余钱浚城濠修礟楼制枪械时新任抚军以风厉矫俗遣弁验所制土枪还报不如式劾奏夺职时咸冤之鸣呼公论自在于受之何伤独吏才如受之不得久与共事为可惜耳今受之官虽复而投闲散行且归隐士大夫出处之际诚未可苟易曰君子见几而作不俟终日受之其得介石之贞欤濒行以此册属序于余因述其大畧如此太仓陆继辉 

　　●自序 

　　余游中州十三年矣中间以忧去者三年两权上蔡一知镇平亲民事才五年耳更代既多为日又浅于地方之利弊民生之休戚条办而均治之什不得二三甚愧父老然吾之心固未尝一日敢忘斯民也今夏四月以谗去官寂处省垣无所事事朋好过从夜阑纵酒则羣访余治县之术若何至者恒以是为言余苦于述之不详因取旧日抄存公牍一卷稍排比之命曰学治识端付之剞?厂?刂?氏以应友人之索代抄胥之劳焉盖尝论之天下者州县之所积也积治则治积乱则乱孟子曰人人亲其亲长其长而天下平言天下之平至近且易要其责寄之牧令牧令之于民察其井闾土风而别其善恶强弱贫富勤惰与一切冤雠疾苦如父兄之抚子弟妪煦而调护之使咸得其所此其职也而上而监司意见各歧下而胥吏习为朦蔽牵掣其间者又有搢绅豪宗其力足与官抵拒稍不如意则腾为谤讟而恒使不得尽其职盖非具坚忍果毅之力精炼明达之才不能自行其意鸣呼为州县固若斯之难与或乃为之而不知或知之而言未必详且尽者又不可胜数此吏道之所以日破碎败坏而不能复于古也余性至愚才又浅短何足以言治其事之关天下理乱之大者非吾职所得为也苟吾职之所得为者则必尽吾力之所能至而后已或心欲其至而力不能至者则亦听之留此一编以见平昔求治之忱所得施而行之者止此而已然此区区者亦复殚数年之心力廑乃得之非苟焉已也至先后佐余治事者为镇海胡巽青友熏会稽范秋舫钦祺谢虎臣崇礼三先生遇事咨谋幸免陨越得良友之力为多因并及之以志不忘云光绪辛丑季冬元和徐寿兹 

　　●学治识端 

　　元和徐寿兹 

　　○上蔡县观风告示 

　　照得乡邑之政教董之有司而帅我甿隶以观化者士人也士习之纯漓实与风俗之隆替相应和故必先觇士习而后旌别淑慝乃以其序施之而无所于紊士非徒习文字也三物六行凡古所以责士者皆日用当行之事而诵读考据寻章摘句之学其末焉自圣学不明士多求工于科举帖括之末而三物六行之不讲浸至竿牍令长为暴于乡里而不复自励其廉隅令长亦憎而远之置士习之臧否于不问而地方之利弊民生之休戚亦遂无以上达是两失也夫县令自千百里外奉檄而来延揽未遍恶从而识某良士某醇儒哉则惟有发题以觇其怀抱所蕴蓄察其意趣所向背参之师儒先达所品题而孰纯孰漓乃了然于目而有以施其政教焉本县需次中州有年矣稔知上蔡之为邑风俗之美为汝南诸邑最为士者亦多自爱其鼎不肯以文采相??暴饰本重而末轻亦宰是邑者之幸也顾下车伊始欲求周知乎古今异宜文质异尚之故非延礼诸生以质正之不为功兹择于某月某日举行观风为此示仰合邑贡监生童知悉先期赴县报名届日本县亲临书院点名发题考试限三日交卷各摅心得毋剿说毋雷同将以觇士习焉其各懔遵毋违特示 

　　○严禁借命讹诈示 

　　为严禁事照得地方遇有命案自应告官申理图赖诬告例禁森严本县下车以来采访民情披阅案牍藉命讹诈实为地方第一恶习或因穷极无聊而捐生或因口角细故而自尽孽繇自作与人无尤而尸属及无赖之徒辄即串谋讹讼择肥而噬不满所欲不止往往一命动讹数百千或千余千良善畏累无不吞声饮泣惟命是从坐是倾家破产者不知凡几以致刁风日长视若固然短见轻生之案层见迭出以性命博资财大属骇人听闻更有路毙而冒认尸亲病故而捏称殴毙或于病重之时亲属先行指控一人以为日后狡讹地步又有妇女吞烟自缢并无凌逼重情而母族辄于已经棺殓之后架捏喊控及至往验又复具结拦息种种刁诈不一而足甚有子孙因祖父年老怂令自尽讹闹如俗所谓送活礼者灭伦绝理尤堪发指若不严加整顿何以重人命而肃刑章除通禀 
　　各大宪外合行出示严禁为此示仰合邑军民人等知悉自示之后凡有命案呈报均应听候先行讯取尸属确供并如虚甘坐切结再行前往验讯究拟不准私自贿和即自尽之案实有威逼情形亦止能将被告照例治罪并为断追埋葬银十两断不能再遂其讹诈之私傥敢架词诬告及藉命图赖定即照例反坐严行惩办决不姑宽各宜凛遵毋再以身试法自贻伊戚切切特示 

　　○勘验命盗繇官捐发经费禀 

　　敬禀者窃维为政之要贵在恤民恤民之方首宜省累卑职莅任以来采访民情咨询利弊书差蠹政害民之事非一端而于勘验命盗为尤着请为我宪台详陈之地方遇有命盗案件差役即行前驱派及事主累及邻佑是曰铺场之费其有应传邻证质讯者不但越传远邻并且传及同村乡民畏累无不贿免是曰邻证费及乎官来又有人役夫马纸笔饭食之费官去又有卷场之费种种名目不一而足大要以身家之肥瘠定讹索之多寡故一案出合村骚然靡有宁日更有盗案前跕书差串通地保事主择朴愿而稍有身家者吓诈分肥稍不遂欲即于官来勘验之际指名诬控幸而事后审明昭雪而坐是巳倾家荡产矣此弊不除良善实无安枕之日然责此辈以枵腹从公未免有所借口昔年新渑两县善望绅董有给发场费章程用意颇为周密曾由升任河南府朱守禀奉批准通饬卑县并无善堂无从筹欵因斟酌参定一切经费悉由官捐廉给发凡遇呈报命盗等案先取尸亲事主切实供给即往勘验祗传贴近一邻讯供后立子省释不稍株累并严禁预遣前站以杜需索串捏诸弊犯逃而指控有人者原可按名弋拏不准事后节外生枝并缮具各项经费悉巳由官捐发如敢再向民间需索分文并票外多传准其指名喊控告示牌仰知照并勒石四乡务期周悉以除积弊而恤民艰夫一案之费不过数千一年之中不过数案至繁之地亦不过数十案即瘠苦之缺筹此一款似尚不致深累在官之所费有几而民之受惠无穷豫省州县善堂不可多得情形大抵相同可否通饬一体遵照办理之处卑职未敢擅便理合开具酌定给发经费清折禀呈 
　　大人鉴核俯赐训示祗遵 
　　清折附 
　　朱墨笔 【 交招房买备】 　　　　钱　四　十　文 
　　布 【 二块】 　　　　　　　　　钱　六　十　文 
　　酒　醋　　　　　　　　　钱　六　十　文 
　　苍朮草 【 以上三项交仵作买备】 　　钱　三　十　文 
　　尸　格 【 交刑房】 　　　　　　钱一百四十文 
　　刑招书办 【 各一名】 　　　　　　每 【 日名】 给饭钱二百文 
　　仵　作 【 一名】 　　　　　　　每日给饭钱二百文 
　　举牌示人役 【 一名】 　　　　　每日给饭钱一百五十文 
　　【 皂快】 　役 【 各二名】 　　　　　　　每 【 日名】 给饭钱二百文 
　　伞　夫 【 一名】 　　　　　　　每日给饭钱一百五十文 
　　跟　丁 【 二名】 　　　　　　　每 【 日名】 给饭钱二百文 
　　跟　马 【 二匹】 　　　　　　　每 【 匹日】 给喂养钱一百五十文 
　　马　夫 【 一名】 　　　　　　　每日给饭钱一百五十文 
　　轿　夫 【 路近八名远者十二名城关四名】 　　每 【 日名】 给饭钱二百文 
　　轿夫头 【 一名】 　　　　　　　每日给饭钱二百文 
　　厨　夫 【 一名】 　　　　　　　每日给饭钱二百文 
　　挑　夫 【 一名】 　　　　　　　每日给饭钱一百五十文 
　　行李车 【 一辆　以备路远者用】 　　　每日给喂养并车夫饭钱六百文 
　　土工扛尸殓尸　　　　　　饭　钱　三　百　文其有力不能自备棺木者另发棺木钱两串四百文力能自备者毋庸滥给凡近城关者饭食钱减半给发距城在二十里外给一日五十里以内验毕可当日往返者给一日五十里外则给两日百里以外则给三日为止其验盗无人命者扣去尸格布块酒醋苍朮土工饭钱等项验女尸者加带伴婆一名饭食钱照仵作给发 


　　○谕各房 

　　谕各房书吏知悉照得各房均有承行公事在在胥关紧要本县到任以来披阅案牍参差舛错指不胜屈固非尽系有心舞弊而疏忽之咎实不能辞自应宽其既往严戒将来以挽积习而观后效拟定条规开列于后 
　　一凡上行公文应禀应详应申有旧案可稽者随时叙稿送核不得遗漏延阁 
　　一凡下行公事传稿最为紧要嗣后批准传讯之案以呈词发房之日起送稿不过两日原被干证按照各呈一一叙入不准一名遗漏以杜弊端缮签不过一日旧案捡卷不得过两日呈中牵叙旧案一并捡呈不得遗漏无论新旧各呈发房后按照年月日期挨次黏卷不准凌乱搀越旧卷破损者随时整理黏补另换卷皮案中如有监押人犯一一将犯名注于卷面进监收押开释日期均须随时登注明析以备查考 
　　一各房经管卷宗各有专司平时自应归档有事尤须慎密访闻往年词讼案卷刁劣之徒贿通该管书吏竟有私阅抽换者甚或销毁以灭其迹骫法营私实属藐玩嗣后务当力改前非切毋再蹈故辙自贻伊戚 
　　一正杂摊捐解支各款均须随时签请核办不准延阁解款批回尤须随时黏卷以备查考倘有舛错即惟该管经承是问以上四条均目前必应整顿者一经有违轻则提责重则斥革究办尔等务当小心谨慎各发天良毋负本县谆谆诰诫至意切切特谕 

　　○受理词讼随到随审示 

　　为牌示事照得本县受理词讼案件俱系随到随审从无稽迟片刻积压一案深恐差役上下欺朦延不禀到故令人证在案羁候致受株累合行牌示为此示仰诸色人等知悉尔等凡遇控案票差传讯所有原被证佐如已随差进城齐集候讯有无故迟至一二日尚未过堂则是差役朦混弊延本县日坐大堂许尔等随时鸣冤即刻饬令带案提同该差澈讯严究决不稍事徇庇其各知照毋违切切特示 

　　○县民吴合羣殴伤姜丙亭受惊触犯疯狗咬伤旧疾毒发身死案延巳久请将吴合羣保释以省冤滥禀 

　　敬禀者案查光绪十三年正月十五日据县民姜廷召呈报伊幼侄姜丙亭于正月十二日探亲回归路过吴合羣园地摘取棘茨被吴合羣撞见用拳殴打越二日身死等情当经卑前县高令验明该尸周身并手足十指甲均有青色用银针探试咽喉金黄色讯据供称因姜丙亭摘伊棘茨喝禁不服用拳将其吓打姜丙亭实被疯狗咬伤毒发身死质之该尸亲坚称伊侄之死由于吴合羣殴打所致并指吴延陵为证查讯吴延陵素不安分且与吴合羣曾有讼嫌显有扛帮情事当将验讯情形通禀姜廷召即砌词前赴本府衙门控蒙委员会同高令覆集研讯犯供如前姜廷召则称其侄先被疯狗咬伤延医调治已痊属实被殴后昏迷无知越二日毙命等语高令以姜丙亭被殴并无重伤亦无内损情状似系受惊触犯旧疾毒发殒命吴合羣逞凶伤人拟不应杖禀奉本府以供情不待驳饬覆审厯任均以尸亲狡执犯供游移未能审定卑职到任接准移交绌核案情反复推求查原验姜丙亭合面右后肋有拳伤一处红色既非致命又非重伤且周身发青确有毒发情状即据尸属供指亦无谋故重情况当时被疯狗咬伤医痊供证确凿就使姜丙亭实因被殴受惊毒发殒命罪坐所由按律亦无抵法查光绪十五年恭逢恩诏刑部奏定章程羁禁人犯或原告意存拖累故意刁难或本犯虑干重谴希图狡赖以致案悬莫结即使全行审实亦非有干不赦之条若必辗转推求多稽时日是以得蒙赦免无罪之人仍令幽系非所以仰副闿泽覃敷至意议将现审未结人犯凡事犯在恩诏以前核其情罪系在军流以下不在不准援免之例者讯取大概情形立予省释等因内外一体本无不可援照办理此案吴合羣在押已八年之久厯逢恩诏徒以原告狡执无以折其口而服其心以致悬宕莫结覆提研讯供与前县原审无异自未便仍令羁候拖累致令向隅当于尸属呈内明晰批示并将吴合羣取保省释以省冤滥而广皇仁是否有当理合禀请大人查核 

　　○津贴捕厅札 

　　捕衙知悉照得该厅缺分素称清苦该员莅任一年清廉自尚从不擅理民词本县留心体察殊深嘉许惟该厅经管监狱专司缉捕在在需人不无所费自难枵腹从公今本县酌定每月津贴钱三十千由该厅于中酌提钱数千作为书差饭食永为定章以资办公合行札饬札到该捕衙即行遵照按月赴县具领该员务当益加奋勉以期共臻上理有厚望焉切切特札 

　　○疏浚上蔡县城濠并修复水洞碑记 

　　蔡河发源于邑西北芦冈诸涧泉黑龙潭其一也细流环城濠沦漪如带会于城东门外迤南旧建水洞以资蓄泄俗所称老龙眼者也顾其名于旧志无考志仅称康熙二十六年曾有修浚蔡河之役岁久弛修诸泉久涸而洞亦倾土?巳每夏尾秋首霖潦横行濠水一泄无余既不能少有潴蓄藉为卫城灌田之助洼下之区且有受其敝者冯氏应京之言曰中州滨河之区每雨水总至百川灌河曾无一沟一浍为之停蓄以故屡受其患而不获尺寸之利此类是也余以吴人来权斯邑思元明诸贤尝欲推行东南水利于西北宋秦氏观淮海集述汝水涨溢因感郡人怨翟方进奏罢鸿隙陂故事所谓非时灌溉之利蒲鱼菱芡之饶大陂既废水无归宿则必成散漫之势且自甲午秋以来岛夷梗命师旅繁兴各省防军胥调而北中原伏莽狡焉思逞汝蔡尤当淮楚之冲爰进邑人士谋浚深城濠修复水洞以为缓急捍蔽之备众议和辏遂及孟冬农隙筹欵鸠工凡一月而告成适黑龙潭涸泉复活潺湲下注土人惊喜若神羣相语曰泉涸洞圯垂二十年此邦不与乡会选者亦二十年今甫蒇事源泉告征意者天人相应其吾邑科名之祥乎应之曰天道远人道迩科名因人而重非人以科名重也上蔡为漆雕开氏四贤洎宋儒显道谢氏故里学行出处具有典型凡我官吏与夫为师长为父兄者用廸士民用训子弟用诏生徒咸以勉修人事为竞竞孝弟力田则和甘锡祜材俊蔚起则川岳炳灵岂第科名云尔哉抑余读班范书召信臣为上蔡长时出阡陌行视水泉开通沟渎起水门提阏便民田杜诗以计畧诛暴又修陂池广拓土田造水排铸农器俾得力少功多比室殷足以水之为民生利害也事之视人损益兴废也余承乏期年行且受代愧未能为民兴利诚何敢仰希古循吏于万一而后之君子必不乏召杜其人者然则有举不废以及随时随地斟酌损益用补今日之缺疏者是所望于后君子抑亦邑父老都人士之责也欤 

　　○勘办遂境各河及应堵筑情形恳请另行委员勘办禀 

　　敬禀者窃奉本府札开据卑职禀奉委会勘遂境河工一案以遂境修筑吴家堰与上游有无窒碍下游既资保卫蔡民自应酌量帮工以昭公允饬委钱令会同详细查勘妥议筹办又蒙宪台札据遂平贡生李锡桐卑县千总陈永清等禀恳修筑吴家堰以除水患等情奉批公同覆勘刻期兴筑毋为浮议所动并蒙宪台面谕迅速禀办各等因遵即移会商办去后旋准遂平县汪令以业已禀请缓办抄稿函复前来谨就原禀详细查议并将遂蔡河水致患情形及必应堵筑缘由为我宪台缕晰陈之查遂境沙河发源于泌阳白毛垛山自西南入境径县城之南东流至梁家湾庒等处越张家桥下达汝阳河身宽广众流所归又县北石洋河发源邑西北嵢峰山东流径季家桥樊庒达上蔡之柳堰河汇而入汝以达汝阳又县西连环湖即莲花湖自棋盘庒流径城北至孟家湖本无来源专泄上游坡水石洋河之南遂城之北均系湖身明万厯间胡令来进于下游接开新河导河水折而南行厯新河桥至红沙嘴以入沙河惟地势西高东下雨水稍多之年宣泄不及东溢为患乾隆年间前县金令于新河之东请帑筑堤北起吴桥南迄橡树湾计长七百余丈以障新河之水是为新河堤俗名吴家堰即厯年兴讼之所也乾隆道光年间两次决口均经堵筑有案又查沙河距城西半里许有郎渡口南关有大路渡口其东有桃园嘴此三口者本亦宣泄城北雨水厯年既久冲刷成沟沙河反致倒灌由城濠以入连环湖直达新河新河不能容纳遂由吴家堰决口下注遂之东境一片汪洋西南一百数十村庒亦成泽国而石洋北岸樊庒地方亦复冲决淹及上蔡西北十数村庄此蔡民所以情急廹愬屡有不平之鸣也卑职前此奉委会勘遂即周厯各河循流溯源考之志乘稽之旧牍揆之形势证之人言非堵吴家堰不能免下游水患非堵沙河三口不能免上游水患当经禀请本府札饬筹办在案今汪令抄送禀内如所称一筑吴家堰积水泛滥城垣驿路在在堪虞一节查乾隆年筑堤之时本巳有城金令讲求水利自必统筹全局岂其计不及此置城垣驿路于不顾且后此两次修筑亦不闻另有异议今距道光年决口为时数十年地势并无变迁何竟与城垣驿路关系如此之巨又如所称水势虽猛不过一二日间即行消涸若横堤阻截则上游之水无处宣泄不但地亩被淹必致争闹滋事一节查遂境及卑县西境之水均以沙河为归宿但期照旧修防自能建瓴下注如任横流为灾不惟数十里秋稼岁岁被淹收成无望抑且居民田园庐墓悉遭淹没乡愚无知身家念切亦岂甘水深火执??相率朿手当去秋水涨之时民情汹汹屡次聚众滋事经卑职迭次谆谆谕禁且告以随后必为设处始得幸免若复示民不信听其自然一遇水大之年争执械鬬徒恃官府空言排解恐法令亦有时而穷且查卑县去岁西境被水兼旬尚未消涸沉灶产蛙秋禾几致颗粒无收此众目所共覩有非卑职所能欺饰者乃谓一二日间不致为害似非笃论又如所称欲筑吴家堰遥堤非先将新河连环湖并沙河下游加挑不可沙河系沙底挑挖不易而挑挖湖身约需银四五万两工繁费巨难以办理一节查连环湖新河疏浚仅阅数年即有淤塞自应集议再事挑挖且查汪令前次抄送原拟稿内声称估明自棋盘庒起至红沙嘴需钱三万串两岸筑堤并挑沙河下游河身需钱二万串共需钱五万串今但挑挖湖身即谓需银四五万两是汪令亦毫无实在把握又如所称石洋河决口漫淹卑县数十村庒业巳修筑以除目前之急一节查石洋河决口系在北岸仅淹及卑县西北柳堰河堤外十数村庒而卑县西南数十里连年被淹均繇吴家堰决口所致现在石洋河决口巳堵惟下游间段淤塞应繇卑职会商另议疏浚以免牵混或又谓水淤洼地次年麦收倍稔可敌两获而卑县今岁二麦减色悉属去岁被淹之地其曲说尤可不攻自破总之吴家堰堤工实为遂蔡两县田庐保障原其水势之盛则由沙河之倒灌夏秋盛涨汹涌异常若不先塞来源横堤壅遏诚如前县程令原禀上游受害较巨未免借口有词但其禀内即有暂顾目前之语夫所谓暂顾目前者原系权宜出此欲合全境统筹并非置之不办今沙河三口汪令业巳勘估兴工力任其难但能厚筑土坝以资抵御则连环湖新河受水无多其势自杀如有淤塞之处应再择要疏浚以资宣泄上游坡水足资容纳再将红沙嘴加浚宽深更可畅流无阻窃维蔡民被水数十年情形困苦巳极械鬬戕生积年相寻其罪可诛而其廹切难巳之情亦可悯今沙河三口既堵可无倒灌之虞而吴家堰下游又愿独力修筑自应均复旧规一劳永逸永除水患若再为众所挠因循而不早为之所则息事适以酿事祸将不测讼无已时病民生而伤国计非卑职之所忍出也惟事关农田水利识议既各不同办法又复歧异覆勘会商徒滋辩论难期有济所有原勘详细情形理合绘图贴说禀呈大人查核俯赐另行委员勘办以昭详慎实为公便 

　　○议修蔡河谕耆台蔡冈两里首事 

　　谕蓍台蔡冈里首事知悉照得蔡河年久失修一逢夏秋大雨时行辄即泛滥横溢该两里两岸居民筑堤决堤屡次构怨必须亟筹疏浚之方前者本县因公下乡曾经详论利害反复开导饬令该两里首事蠲忿释怨言归于好破除成见和衷会商无非欲为尔等除此水患一劳永逸迄今两月未据公同禀复显系各执意见有意抗违殊属不合合亟勒限严催为此再谕该两里首事一体知悉尔等须知蔡河一日不加疏浚即尔两里多被一日之害前次之滋事酿命兴讼费钱拖累多人废时失业尔等各有身家岂不创巨痛深早思补救究竟蔡河在该二里之内共淤塞若干丈尺年来该二里屡被水患其受病之源究在何处若自龙头桥起至土?答桥止将河身疏浚深通能否建瓴下注或应疏浚东驻马河抑并浚西驻马河以分水势盛涨之时驻马河受蔡河之水能否容纳是否必须建闸分水凡河在该二里之内者两里公办在旁里者亦必须该两里倡首工作旁里协助方昭公允统限一月内会同详细勘明邀集应行疏浚沿河各村庒估计应修工段及商明如何派工妥议章程绘具图说两里会禀以凭亲诣勘验农隙兴工本县兴利除害志在必行倘经此次详细剀示后仍敢各存私见阴事阻挠定即传讯惩究切切特谕 

　　○疏浚驻马河草河大概情形禀 

　　敬禀者窃维民生大利首重农田年谷顺成端资水利卑县平畴沃野素号富饶年来河道沟渠间有湮塞潴蓄宣泄未能以时今夏雨水稍多四境几成泽国卑职亲赴各乡督饬乡保农民疏浚积水三旬于外寝食不遑履勘所至访询父老相度地势酌其轻重缓急之宜应以先治蔡河下游为尤要请为我宪台详陈之查蔡河发源城西二里许芦冈诸涧泉细流环城会于东门外东流径东坡杜沟通蔡蔡冈蓍台等里又上受阳冈河水至龙头桥别为二支折而南注东支自龙头桥入东驻马河径通蔡幸兴等里西支自阳冈河口入西驻马河径通蔡辛兴五龙等里又折而东趋会东驻马河又别为二支西支南流入草河径五龙洙湖贯台等里下达汝阳马肠河东支曲折东流径洙湖辛兴驻马彰武等里至洪河嘴下达洪河其蔡河自龙头桥径东直入洪河故道以地势逐渐而高平时涓滴不流故俗名高底河测量高底河身与洪河高亦相等洪河盛涨辄即倒灌土人乃于入洪之处建闸抵御此河遂废盖以水性就下不能挽之逆流而上也查县境西北坡水均以蔡河阳□河为归宿又以驻马河草河为尾闾每当大雨时行众流奔腾下注势极浩瀚西驻马河草河既各失修洪□□又因年久停淤不能畅达以致上游水无所归四溢为患沿河低洼之处沉灶产蛙经时尚难消涸为害尤甚亟宜先其所急以利委输连日详细覆勘蔡河及东驻马河间段淤塞洪河嘴停淤过多居民多于河中占种芦苇梗阻水道草河则仅具河形均须大加疏浚各里绅董连年被水创巨痛深现经卑职详细开导无不乐于从事计阳冈河长十余里西驻马河长二十余里草河长十余里工段绵长需费甚巨沿河各里现各集议按粮出夫分工插标一俟来岁春融克期动工即以河内之土分筑两岸之堤河之下游逐加宽深以成建瓴之势其有粮少工多力难为继之处由卑职酌量捐廉津贴以资接济草河下游在汝阳境内者亦经移会汝阳杨令会同勘明转饬兴修务期上下一律深通畅流无阻此外如有应修应筑各工容再随时勘明筹办所有议修驻马河草河大概情形理合绘图贴说禀呈大人鉴核示遵 

　　○疏浚杜沟五道及景贤五龙二沟禀 

　　敬禀者窃照卑县河道沟渠年久失修水无归宿泛滥为患前经择要疏浚阳冈驻马草河以泄西北坡水当将办理情形并开工日期迭次禀陈在案查县治之东驻马河之西蔡河之南有杜沟五道均南流入汝阳南马肠河又杜沟中贯景贤沟五龙沟各一道东流入西驻马冫?可以上数沟均形淤塞据各绅民恳请一并及时挑挖等情遂即亲诣逐细履勘杜一沟尚属通畅其余均须大加修治现值卑县借发积谷该首事佥请除老弱贫民坐食外少壮之人悉令按照所借谷数计日赴工统俟秋后由本里富户摊还不敷之数仍照旧章分别距河远近按粮派夫相助工作事属两便应如所请现在沿河各里业巳定议分段插标民情踊跃咸欲自除水患竟有先期动工者卑职仍当督催弹压以期迅速蒇事除杜沟下游在汝境者移会一律疏浚并俟工竣□行禀报外所有卑县现议疏浚杜沟五道及景贤五龙二沟办理情形理合禀报大人查考 

　　○劝令岁修沟河示 

　　照得县境水利年久失修一遇雨多之年泛滥滋为民病前经定议疏浚阳冈河驻马河草河及杜沟五道并景贤五龙等沟饬令沿河各里居民按粮分工通力合作现均一律告竣夏间迭次大雨县治东南坡水畅流无阻并未停蓄漫溢己着成效惟本县前次逐段验收河底多有参差不齐之处自应于秋后由各地主认段加挑务期平净如式嗣后每岁冬春农隙之际即责成各该首事督饬认真修治一次毋任淤浅致吾民再被水患本县莅此两年愧无善政独欲为吾民永贻乐利惓惓不能自巳今将受代尤愿吾民仰体此念切毋隳弃前功变斥卤为膏腴化沮洳为沃衍固亦吾民之所乐也除谕饬外合行出示晓谕为此示仰沿河沟各绅民一体遵照办理本县有厚望焉其各懔遵毋违特示 

　　○捐助遂平县河工银一千两禀 

　　敬禀者窃照遂平县河工前经会同委员何直牧桐青勘明亟应疏浚各河堵筑吴家堰以除上下游水患而息遂蔡居民鬬争新河一道吴家堰下游居民情愿承修沙河三口遂平县汪令自允认办石洋河连环湖工费较巨上游民力恐有未逮前蒙宪台恩允发款津贴卑职亦愿捐廉助工曾经面禀宪鉴现卑职交卸在即谨措备银一千两发交上蔡县仪泽泰当商收存应俟宪台发款委员举办之时即请饬知由卑职就近提出解交以裨工需是否有当理合禀请大人查核 

　　○文童周作述上控周文田等抄抢贿串等情一案讯结请销会禀 

　　敬禀者窃查接管卷内蒙宪台札据卑县文童周作述上控周文田等抄抢贿串等情一案饬即传讯断报等因奉经卑前县韩令国钧传集讯明周作述系已故周琥即周瓒侄周琥之妻王氏夫故遗子绍武十岁而殇未另立继光绪十七年周王氏物故其夫胞侄周殿选堂侄周文田侄孙周作述等分词请示经卑前县王令锡侯酌断周文田为周王氏承继周殿选之子套成为周王氏之子绍武承继周文田等借口周王氏棺殓需费各将分受遗产典当周作述不甘由县前赴宪辕并道宪衙门控蒙会委黄令弼会同卑前县王令玉山传讯以周绍武虽未成丁惟曾聘有妻室合葬祖??圡改断周作述周套成双承绍武之继周文田房分较疏饬令退继适周套成病故周作述意图独占即以前情并添砌情节复赴宪辕控蒙批饬前因以绍武既系幼殇不应立后且周作述子年过父尤为不伦勒令归宗饬由该族众另为周王氏议继套成巳故应毋庸议周殿选先争后让愿将当出之地一百五十亩概为赎回并助银一百两为王氏营葬修祠立碑之用周文田当出继产一百五十亩屡追未缴周作述之长子周灼三复赴道宪衙门控蒙札委候补典史王恩桐会同卑前县曾令庆兰复讯仍为绍武议继周文田典出之田勒限□□周灼三屡次赴道翻控未准在申病故其弟周建三闻信往视又复砌词赴道宪衙门控蒙札委候补知县孙令钊来县会同卑职集案讯明绍武实系幼殇其母从俗为之阴配本属非礼作述年长绍武十四岁且其争继本在周王氏病故之后并无为绍武送葬情事诘诸周建三俯首无词再三乞恩查此案屡结屡翻名为争继实则争产卑前县之断文田套成子孙双承又断套成作述二子双承无非委曲求全而不知适启争竞之隙绍武既非国殇断难立后韩令之断争继者悉令退继而为周王氏另行议立询属义正词严惟现在饬令开呈宗图并详询-该族亲等除长门周文田本门周殿选均因争继例不准继此外实无昭穆相当可为周王氏应继之人若必执继绝之说于远门另择则怀利者羣起纷争是息事适所以酿事且承继以为承祧非承产也王氏生前既未立嗣其为并无亲爱可知今于其故后强为序继在死者不知继子之为何人继子惟贪死者之有遗产生无奉养之恩死无服丧之义是非承祧而承产矣窃谓例之所穷不妨通之于礼礼经本有殇与无后者祔食于祖之文但令蒸尝有属似毋庸似续旁求拟请将周王氏遗产分拨祭田建祠营葬依礼祔食交族众按年轮流经管奉祀庶几永弭争端不继而自不绝该公族以为惩贪息讼之道莫善于此咸愿遵断周王氏遗房三所田四顷八十亩王氏生前以其姨甥女刘张氏姨甥乔仙舟侍奉多劳恩给城宅一所另给刘张氏田二十八亩又恩给周作述东宅一所均应准其照旧管业又王氏丧费卖出田一百五十亩均毋庸议外所余西宅一所即以改建周氏宗祠将王氏夫妇祔食伊父名下田三百亩内分殿选当出一百五十亩情愿赎还所有文契同所助葬费一百两巳据缴案周文田所当一百五十亩现巳追出过半勒限半月如再贪悖延不清缴即行押追此三百亩之田提出百亩变卖同周殿选所助葬费百两为周王氏营葬修祠即交该亲族周瀛王丙戌等经理其事一百亩为周王氏祭田由玉氏夫兄弟三人之后经管一百亩为王氏夫祖周邦佐祭田由邦佐三子之后经管按岁轮流由主之者依时祭扫不得稍缺其应如何轮当饬该族妥议禀复祭田文契存案备查敢有盗典盗卖呈明重究王氏悬棺不葬巳厯数年应速择期出殡以免暴露周作述控词失实初次到案即据供明巳由韩令拟结周建三捏词妄讼应请酌照不应重律杖八十折责发落差役梁文炳等查无贿串勒索情事应与讯无抄抢藉讹之周文田等均毋庸议取结附卷无干省释所有讯断缘由是否允协理合禀请大人查核俯赐批示销案以清积牍 

　　○加增镇平县典史津贴禀 

　　敬禀者窃照卑县典史缺分清苦廉俸微薄不足自瞻岁由县中分季及按上下忙节寿年终致送银一百五十六两卑前县韩令任内每月加给津贴银四两年来钱贵银贱仍苦不敷而丁典史燕诒在任十余年恪遵功令从不滥受一词妄取一钱其洁己奉公有足多者若不量加津贴何以昭激劝而风廉吏卑职拟再每月添增银八两连韩令所加共银十二两遇闰加增自光绪二十四年正月起由县按月致送其余帮款均仍其旧统计常年共致送银三百两闰年三百十二两设遇交替归入交代作属欵摊交摊抵以期垂诸久远所有加增典史津贴缘由理合禀请大人查核俯赐批示立案实为公便 

　　○到任三月整顿地方大概情形禀 

　　敬禀者窃卑职猥以迂疏渥承知遇夙夜祗惧矢慎矢勤受事以来瞬已三月所有一切应办事宜敢不加意讲求实力整顿以期上副宪恩下塞民望谨将地方兴革利弊为我宪台条列陈之 
　　一保甲澈底编查以清盗源也县境东接南阳西连内乡南界邓州北阻南召东西南三面接壤之区匪徒出没靡常北则山径丛杂道路分歧距城窵远尤有鞭长莫及之虑然而外奸之来必有内宄勾结若以保甲部勒之窝顿自可尽绝惟奉行不力则空文徒具办理不善则弊窦丛生今之地方官无不以此借口相对朿手此因噎废食之论也愚以为弭盗安民舍保甲别无下手之处天下有不可办之事有不易办之事断无不能办之事卑前县韩令认真举办未及办齐旋因奉调祥符卸事而民间至今称之无他顾力行何如耳卑职到任后周厯四乡详谘博访参考成法因地制宜严定简明章程捐备印册笔墨面交绅董实力编查并寓保甲于词讼之中凡民间呈状拟定格式于后尾加注明晰以备参互考证不畏难不欲速不惜钱期以岁月可望有成前值冬防紧要之时复仿传声警盗之法派设民更以严守望使家家有稽查之责人人有缉捕之力卑职不时于夜半督率勇练亲赴各乡实力廵缉以冀稍震耳目庶内匪既清外匪自无从托足惟巨盗李堆娃陈和尚等厯任购拏未获卑职悬立重赏已获陈和尚一名李堆娃则遁于境外尚未就擒时恐拦入为患虽幸四境粗安而此心弥切兢兢矣 
　　一会匪分别办理以遏乱萌也卑县僻处山麓伏莽潜滋素为会匪卵育之区秋间江湖会事发奉本府会同南阳镇拏获多石讯出首要各犯张有连姚麟昌王书贵等多藉镇平行县查拏均已闻风远扬而乡愚无知胁诱者多辗转根求株连甚众更有冐充营练妄拏滋事者卑职到任后立即出示晓谕解散胁从凡悔罪自新者一概免究民情始就安帖惟此辈形踪诡密消息灵通且访闻兵役亦有潜相勾结之人首要在逃隐忧方大第急之则必不敢出缓之则尚冀复来卑职厯次下乡廵视绝口不提会匪一字故为以纵为擒之计广布尔目密为购拏十一月十九日姚麟昌潜回探信卑职密访得实当即会同贾宋汛邵德隆分派兵役前往掩捕立时拏获迭次研讯仅认随同张有连设堂放飘诘以余党姓名则茹刑不吐狡黠坚忍实为渠魁而张有连等则因此惊窜逾远一时恐难就获矣然而惊巢之鸟终必回翔仍当随时设法跴缉务期歼除大憝以弭隐忧 
　　一严禁藉尸图讹以缉刁风也县属自尽命案或因情急畏累或因细故微嫌情状不一大都逞忿捐生者多实有威逼窘辱者少而尸属及无赖之徒辄即串通讹讼择肥而噬自尽者捏为殴毙病故者借口风光路毙而冒忽尸亲已控而具结拦息变诈百端不满所欲不止一案而或牵控数人至十数人一人而或费钱数十千至数百千乡愚畏累私多贿和坐是倾家破产者不知凡几更有子孙因祖若父与人口角事后怂令自尽抬送怨家希图讹赖者灭绝伦理尤骇听闻卑职到任后即经明白晓谕凡遇呈报命案到官先取尸亲确供并如虚甘坐切结再行往验仍照卑职前在上蔡县任内禀定章程所有书差丁役饭食及一切零费概由卑职捐廉发给不得稍有需索以免扰累其自尽之案孽繇自作与人无尤者不准藉尸图讹即实有威逼情事亦止照例断追埋葬银十两敢再妄控反坐以罪姚王氏自尽等案即系照此定断不稍迁就人或以为难堪不知卑县民情轻命重财寖成风气欲挽积习绳之须严必使乡愚晓然于命之徒死财无可博短见轻生之案或可日少肃刑章而全民命固不得不出此耳 
　　一严惩讼师地棍以安良善也卑县民情素称好讼皆缘讼棍播弄教唆于中取利以致奸伪萌起乱狱滋丰而劣绅奸胥猾役势合则朋比为奸势分则虎狼争噬弱肉强食变幻诪张尤为风俗人心之蠹卑职每逢三八告期亲身当堂收呈稿底并令随呈粘验开导驳诘不厌其详一有弊端澈究穷治刁徒恶棍随时严惩尤不敢稍事宽假武生王百魁监生姜和臣均巳详请斥革归案审办或虑嫉恶过严激而上控造言腾谤亦在意中然畏事未必息事省事适以酿事且官府之小事即百姓之大事苟务引嫌避怨博忠厚长者之名则辜恩溺职负罪实大但问行已无私何畏奸人借口且宪台之烛鉴无遗尤不必鳃鳃过虑也 
　　一培养士习民风以化浇漓也卑县绅衿固多不安本分之人而洁然自好行已有耻者亦复不少士习之纯驳民风即视为转移卑职延揽正士优以礼貌示之准的整顿书院加课经艺诗赋策论时务厚其膏奖以期鼓舞而振兴之城乡义学六处复为捐添修脯厘定课程务收化导颛蒙寔效然而一县之中乡愚多而士子少上智少而凡民多义塾既难遍及条教亦为具文圣谕广训衍义每条皆引故事以征其实平实易通浅近易入卑职现于城乡每逢朔望延请好善之士分条讲说捐备香烛茶点亲往听讲愚夫愚妇感悟或多其事似迂其效甚捷卑职不敢以其近而忽之也 
　　一讲求水利种植以开利源也卑县北境绵亘皆山为众水发源之地在昔开设十四渠引水灌田民享其利今则仅有二渠余俱湮废卑职因公赴乡廵视所至见源泉混混多汇于河坐失乐利殊为可惜拟俟春融入山详细查勘并督饬绅董察度地势或因或创酌量修复南方龙骨车戽水灌田甚为灵□拟并劝令仿制试行或亦利用厚生之一助虽现在尚无把握容当实力讲求以裨农务蚕桑为民生大利而光绪七年卑县领种桑秧数千株现查仅有存者民间饲养家蚕率用土桑事劳功半所得无多此或人谋不臧不能尽诿于土性之不宜也西北山岗多植青棡槲树夏秋以之饲山蚕冬间以之供炊爨近山一带木棉颇盛又有枣树多已成林秋后结实销路甚远获利亦厚卑职现拟讲求种桑养蚕之法因势利导兼劝多植杂木以补闾阎之不足凡荒山隙地屋角墙阴场圃四围河沟两岸随宜普种而大道之旁则应一律种柳为数多者分别等次奖以花红匾额戕伐有禁抗违有刑庶小民观感奋兴可期推行尽利数世之利在治水十年之计在树木区区之愚不敢不勉也 
　　综论卑县民风向称愿朴近来日就浇漓而地瘠人稠闾阎益形贫困非严峻无以挽积弊非教养无以厚民生以上六条有已办者有未办者有办而未成者均卑县切要之图亦目前当务之急卑职自愧庸愚毫无知识断不敢侈言高论为迂阔而难行亦岂敢苟且因循随习俗为俛仰自当行之以渐持之以恒尽心竭力次第禀求训示遵行所有整顿地方大概情形理合禀请大人查核 

　　○劝民切勿轻生以保身命示 

　　为劝民切勿轻生以保身命事照得天地有好生之德父母有养育之恩凡人生在世间当思对得住天地父母连身体发肤都毁伤不得的岂可不顾性命动则轻生要知蝼蚁尚且贪生何况于人人身难得既死不能复生若死后经官相验便永远不得超生虽系俗谈却有至理本县莅任兹土有生养斯民之责乃民间愚夫愚妇往往因口角细故些少微嫌遽萌短见或上吊或投水近来更多吞服洋烟者一念之差片时毕命其或家里有老亲盼他成人长大多少欢喜一旦死了累着衰年的父母触目伤心老泪不干真实可痛又或家里有妻小的靠他养家度日一旦死了撇下弱小的妻拏孤苦零丁更是可悯倘或死的人系单丁独子既无叔伯又无兄弟一旦死了从此宗祀断绝血食不继尤觉可惨总是愚夫愚妇心地逼窄思想不开之故本县想到那轻生的人凄凉景象不觉心酸泪落在死的人心里妄想我祗拚了一条性命便可以害他受罪至少也教他破财却要晓得自已寻死谓之轻生与人毫不相干律例内并无抵命之条连板子多不打的何能害人受罪本县现在禁止书差不准向民间讹索分文下乡相验之时一切人役饭食都是本县捐廉发给的那被告及地主们在尸场一经问明即令回家安业并不要花一钱何能破他的财若尸亲多事还要照例治他的罪重则流徒轻则枷杖是尸亲不但不能讹诈反累自家受罪这等看来那死的人岂不是白送了一条性命近来假命案虽较前少了然尚不能尽绝固由百姓之愚亦由本县之失教合亟出示劝谕为此示仰合邑百姓们知悉你们总要忍气能忍气便是有福的人若心里有气忿不甘的事只要忍耐半个时辰投人讲理要紧紧记得本县的话切不可寻死你要晓得白白死了没有一点好处不但不能害人破财反连尸亲挨打枉送性命尸遭相验真不值得愿我百姓自后听本县的话切勿轻生自尽并望绅耆及读书明理之人互相劝导遇邻里中有气忿的人想去寻死立即苦口苦心将本县告示里的话向他劝解劝转一人便是救活一命上天垂佑必有好报所望百姓们均各省悟同登寿域永乐升平庶不负本县爱你劝你一番苦心也毋违切切特示 
　　附律例三条 
　　一例载自尽之案如刁悍之徒藉命打抢照白昼抢夺例拟罪仍追抢夺物件给还原主 
　　一例载自尽之案尸亲混行吵闹殴打勒掯行诈者杖一百枷号两个月 
　　一例载诸人自缢溺氷身死别无他故亲属情愿安葬官司详审明白准告免验 

　　○修筑照河堤工禀 

　　敬禀者窃维为治以兴利为先而兴利尤以去害为亟盖事未可以骤致因地而后能制宜功必期于有成循序然后能渐进故欲求所以利民必先去其所以害民者斯害去而利自兴此固为治之要而水利其一端也卑职前于到任之后察看境内水利当将大畧情形条列禀陈在案伏查卑县北境皆山为众水发源之所而西路照河即古之涅水尤为支流所汇归该河发源于卑县极北之五朵山绵亘而下流入邓州统计本县河身自北而南长一百三十里自石佛寺以北两岸旧有河堤光绪十三年秋间因雨水过大冲决甚多近河膏腴之区半为沙压即距河稍远者凡水所能到之处厯年秋稼亦往往无收民间至今苦之若再不为堵筑任其日久泛滥设遇雨水较多之年势必沙压愈广为害将无底止卑职身任地方责无旁贷深维去害然后能兴利欲去其害自宜先将冲决之处一律堵筑使无漫溢之虞然后即将堤内沙压之地翻去浮沙照旧耕种近河土性肥沃不久仍为膏腴实为小民衣食之原目前紧要之务惟查河身太长难以同时并举现经卑职亲诣勘明陆续兴筑者已有三处一在河之西岸附近石佛寺寨其二循流而上均在河之东岸一与老毕庒相近一与赵湾相近此三处堤工均为必不可缓之举而石佛寺地方较为繁庶该处绅民等早有筑堤之议因民间心志不齐未及兴办一旦官为督率莫不踊跃争先乐于从事当议定先于春初开工随经卑职督同相度地势就旧堤根址略为变通勘定兴筑计长二百零四丈分作三段上段较为吃紧计长七十丈底宽四丈面宽一丈五尺高一丈五尺中段长六十丈底宽三丈六尺面宽及高如之下段亦属吃紧计长七十四丈底宽三丈五尺面宽及高亦如之并于堤之上中下扼要处筑石埧三道以敌河流冲激之势堤外均排种护堤柳树藉以扫杀水势盘固堤根如此结实办理可期一劳永逸其一切兴筑事宜均饬该绅董等集众秉公妥议并经卑职详细酌定按堤内有地之户按亩出夫认筑其中富者准其出资雇工贫者用力自筑倘实在贫困与鳏寡孤独虽有地亦免其摊认并准作工餬口以示体恤值此青黄不接之际于穷民尤多裨益计自春初兴工卑职不时亲诣督勘目下已有八分工程不日即可告竣其赵湾老毕庒两处因见石佛寺之堤观成有日亦莫不鼓舞兴起同愿修筑现已督同将应筑堤身分别勘定动工计赵湾长一百八十七丈老毕庒长一百二十七丈一切章程悉照石佛寺办法至该河本境河身极宽向来尚称通畅惟下游流入邓境之处稍形浅窄容当移会邓州会同勘明疏浚以免壅滞除其余上下游决口处所饬令沿河各地保等按段丈量禀明勘办并以上各工一俟完竣再行详细禀报外所有现在办理缘由理合绘图贴说禀呈大人鉴核 

　　○续修小仵庒等处堤工附禀 

　　敬再禀者正肃禀问迭据县属小仵庒八道古韩营党庒李庒等处绅士地保先后禀请勘修河堤等情当即逐一亲诣履勘小仵庒在照河东岸韩营八道古李庒均在芦苇河之东党庒在芦苇河之西查此河志书未载俗名芦乙河发源于北山系属支流自党庒以下河身东趋归入照河正冲小仵庒以上五处均旧有河堤自光绪十三年间冲决以后迄未堵筑民间屡受水患沙压益多近因石佛寺等处堤工不日观成亦莫不踊跃争先急认兴筑当将各该处堤基分勘或百数丈或二百数十丈不等随即谕饬各该处绅士查照石佛寺等处章程集众秉公妥议除俟议定一律兴筑详细绘图禀办外所有勘明缘由理合先行禀请大人鉴核 

　　○石佛寺河西堤工告竣请将在事出力之首事岁贡生冀传诜等酌奖功牌禀 

　　敬禀者窃照卑职前因境内照河两岸多有决口亟宜修筑堤工以杜水患当将石佛寺及赵湾老毕庒三处先行开工并声明石佛寺一处已筑有八分工程绘具图说禀呈宪鉴其余小仵庄等五处因闻石佛寺堤工观成有日亦莫不闻风兴起咸愿同时修筑当经分别亲诣勘定堤基饬令查照石佛寺章程兴办一面加具夹单附禀在案兹据石佛寺首事岁贡生冀传诜文童姚克显等联名禀称该处堤工业已完竣恳请验收前来随即亲诣该处勘得石佛寺河西新筑河堤一道分作三段堤身长短高宽丈尺前经禀明不叙外验明所筑堤身与原勘长短高宽丈尺相符又查原禀于堤之紧要处筑石埧三道续经勘定将筑埧之处畧移向上并与堤之尽头处又加筑石垛一座亦验明一律稳固堤外所种护堤柳树均巳长发再三覆勘委系工坚料实并无草率虚糜情弊且查四月初二三四及十九二十等日迭次大雨山水徒发奔腾而下河水为之暴涨其时正值二麦成熟之际幸堤工业巳完竣不致旁溢为灾否则泛滥横流势必悉被淹没麦收失望询据该绅民等佥称堤内近河地亩本年种麦者计共十顷有余□镇平市斗以每斗市价八百文约共值钱四千余串堤始告成即获利如此此尤近效之显著者卑职履勘所至该处农民莫不欢欣鼓舞谓此后可永免昏垫之灾查该首事冀传诜等倡议兴筑任劳任怨力顾大局计春初兴工截至闰三月底完工为时三月有余遇事尽心办理始终不懈其余小仵庒等处亦各闻风兴筑未始非该首事等倡率之力其保卫农田裨益地方实不无微劳足录当此兴办水利之际自应择尤奖励以为勤奋者劝查该处与赵湾老毕庒及前次附禀之小仵庒均在照河两岸此外如八道古韩营李庒党庒虽均附近芦苇河实亦同归于照河现赵湾等数处亦陆续据报工竣卑职正在勘绘照河全图所有芦苇河堤工亦一并附入除俟各处工程一律告竣全图绘就再行分别详加贴说禀呈宪鉴外所有验收石佛寺河西堤工业巳完竣其在事尤为出力之首事岁贡生冀传诜文童姚克显可否仰恳宪恩俯赐酌给冀传诜六品功牌姚克显七品功牌以昭激劝之处出自逾格鸿慈卑职未敢擅便理合据实禀请大人鉴核再该处堤工均系按地出夫兴筑其地多殷富之家间有出资转托该首事等代为雇夫包筑并未动用库欵应免造册报销合并声明 

　　○借动谷价办理平粜事竣仍发当生息按年提息买谷还仓以资储备禀 

　　敬禀者窃照卑县境内前因粮价日涨民食维艰拟就去年平粜谷价办运外境粮食设局平粜当经缕晰禀明在案发禀后即将前项存当谷价钱三千五百三十六串七十三文又自去年十月初一日起至本年二月十五日止按每月五厘息钱七十九串五百六十二文本利共钱三千六百十五串六百三十五文全数提出当先换钱一千二百四十五串文按市价每两一千一百八十文易库平银一千五十五两八分四厘选派妥当司事携带银两前赴流水沟等处先购到粟九十石每石九串五百文再加一路盘费及人工饭食合钱十千文较本境市价每石尚贱一串余文之谱随即发给平粜局绅董司事即照每石十千文粜卖所卖之钱均令随时换银以便转运一面又换钱一千五百串每两一串二百二十文易库平银一千二百二十九两五分八厘交妥当司事赴湖北樊城及各路分投采买并于四乡令各绅士领回设立分局祗准贫民赴局请粜每户不得过一斗以免奸商及牟利之徒零星虿卖渔利嗣因地段太广粮少恐不敷发粜当将所提钱文除换银外下余八百七十千六百三十五文尽数换银每两一千二百二十文共易银七百十三两六钱三分七厘存俟各路司事运米到齐将银全数发给再行往外采办以资周转旋据各司事等陆续运回大米一百石粟米五十石小麦五十石又以前卖出之钱换银转运先后买到麦米共一百十五石价目与前均无甚增减惟本境因官运络绎囤粮之户恐日后价落亏折均各纷纷赴集出卖市面粮食既多价亦渐平其时二麦又渐次成熟可望丰收市价更形减落当即停止采卖第三次所换之银亦未动用总计运到之粮先则照依原价再加运脚较本境尚为合算继因市价渐减即照原进价值出卖运脚不无赔累先后牵算应以原换银数为断查所提本利共钱三千六百十五千六百三十五文初次换银一千五十五两八分四厘二次换银一千二百二十九两五钱八厘均为采办粮食之用后又悉数换银七百十三两六钱三分七厘因值市价低落停止未用以上共原换银二千九百九十八两二钱二分九厘现存银二千九百四十九两七钱二分九厘合之原换银数共亏折银四十八两五钱当查此项银两有关谷价此次办理平粜虽属地方公事然亦未便竟令亏短现由卑职捐廉赔出银四十八两五钱照数弥补以敷原换银二千九百九十八两二钱二分九厘之数伏念此举在官虽稍有赔累然当春夏青黄不接之际民心惶惶自办平粜以后粮价得以渐平穷民藉以接济实于地方不无裨益目下二麦均已登场收成尚称中稔闾阎亦一律安谧堪以告慰宪廑惟前项银两原备买谷还仓之用兹据平粜局绅董赵书堂等王金镕等禀称近来谷价虽渐低落较去年出粜时仍属悬殊此时买补不敷甚巨请仍发当生息每年秋后即以息钱买谷还仓恳请转禀立案等情据此卑职伏查前项谷价去年汪令因秋后市价昂贵禀请发当生息拟俟日后价平买补现在谷价仍不大落该绅等请仍发当生息以每年息钱尽数买谷还仓所禀不为无见惟上次存当息银按月止五厘似觉太薄当与该当再三熟商按月定以九厘生息并将前项银二千九百九十八两二钱二分九厘由卑职再行捐廉一两七钱七分一厘合成库平足银三千两于五月初一日全数交给本城晋信义当铺存放每年计可得利银三百四十两并与言明本年五月初一日起截至十月底止先取半年利息买谷还仓以后每年均定于十月提息一次即作为秋后买谷还仓之用约计不及十年即可将粜出谷子全数补足以后每年所得余利仍源源采买新谷将见仓储日富备荒有资而原银三千两仍复丝毫不动设遇地方有紧急要需亦可藉资挹注即如今年幸有此项存欵得以采办外境粮食藉以接济穷民此尤近效之可证者惟以后必遇有关地方要需方准禀明动用且仍须随时归欵否则不准擅自提用以杜侵挪而免流弊除饬取晋信义当铺领状附卷外有所卑县借动谷价办理平粜事竣并仍发当生息各缘由是否有当理合禀请大人鉴核赐批示祗遵实为公便 

　　○兴筑照河芦苇河两岸堤工一律完竣禀 

　　敬禀者窃照卑职前因兴筑照河堤工当将石佛寺一处业巳工竣缘由禀陈宪鉴并声明老毕庒赵湾小仵庒及附近芦苇河之八道古韩营党庒李庒等处拟俟一律完工绘具照河全图并将芦苇河一并附入再行详细禀明等情具禀在案此外决口之处有为原禀所未及者如郸营王湾党湾广洋村白湾灶爷庙大仵庒仵湾及芦苇河东之孟庒等处复经卑职逐一诣勘并邀集各该处首事农民人等谕以别处均已修筑转瞬大雨时行河水涨发未筑之处势必徧受其害该民人等因连年受患一经卑职开导咸愿同时兴筑当将各该处堤基分别督同勘定或照旧堤基址或畧为变动各因地势所宜饬令该首事等妥议兴办一面仍由卑职不时亲诣督查兹据各该处首事先后禀报工竣恳请验收前来随即亲诣各处勘得石佛寺前筑河堤三段共二百零四丈现又添筑二十丈其底面高宽丈尺与前禀下段堤身相同又勘得郸营新筑河堤长二百丈高九尺面宽八尺底宽二丈五尺老毕庒新筑河堤长一百丈较原禀减去二十七丈高一丈面宽一丈底宽三丈王湾新筑河堤三节共长二百二十八丈高九尺面宽九尺底宽二丈四尺赵湾新筑河堤长二百八十丈较原禀增筑九十三丈高九尺面宽八尺底宽二丈五尺党湾新筑河堤两节共长八十四丈上节高一丈下节高九尺面宽均七尺底宽均二丈二尺小仵庒新筑河堤长二百八十四丈高九尺面宽一丈底宽三丈广洋村新筑河堤长一百二十四丈高一丈面宽九尺底宽二丈五尺白湾新筑河堤长一百七十八丈高九尺底宽二丈五尺面宽九尺灶爷庙新筑河堤长二百二十丈高九尺面宽八尺底宽二丈五尺大仵庒新筑河堤长一百零三丈高九尺面宽九尺底宽二丈五尺仵湾新筑河堤长一百五十五丈高九尺面宽九尺底宽二丈三尺以上系照河两岸堤工惟仵湾一处系在照河芦苇河合流之处又勘得八道古新筑河堤长八十九丈七尺高九尺面宽八尺底宽二丈二尺党庒新筑河堤长一百八十丈高九尺面宽七尺底宽一丈八尺韩营新筑河堤长七十丈高八尺面宽七尺底宽一丈六尺李庒即核桃园新筑河堤长五十六丈高八尺面宽七尺底宽一丈八尺以上系芦苇河两岸堤工合之照河共计十七处新筑河堤共长二千七百四十五丈七尺验明均系层土层硪一律完固并无草率减工情弊其一切兴筑事宜多系仿照石佛寺章程办理兼有因地制宜各按地头出夫畧予变通者亦均体察舆情集众定议总期便民而不扰民收兴利除害之实效伏念是役也筑堤之处至十七段之广新筑之堤至二千数百丈之多保护堤内地亩共计不下二百余顷数月之间一律蒇事实为卑职始料所不及良缘各该处自决口以后近河之地或被水淹或为沙压迄今逾十年之久受患之日既深斯除害之念弥切一旦官为督率固有如响斯应者且近河土性肥沃堤成以后水淹者可期涸复沙压者亦可翻种行见多黍多稌丰穰有庆实于地方裨益非浅卑职履勘所至该农民等莫不鼓舞欢欣羣相庆慰惟念作事固贵谋始尤莫要于图终诚如宪台批示不可不预筹善后之计以期永资捍卫当饬各该处首事妥议岁修章程去后兹据石佛寺首事六品顶戴岁贡生冀传诜等禀称拟于堤身及堤内五尺堤外五尺多栽芭茅可以盘固堤根以后芭茅长成每年可收百十车约可售钱一百余串仍由首事经管作为岁修之费如有多余并可多买石块添砌坝垛禀请核示等情当以所拟章程就堤上自然之利作岁修工料之需既可永固堤身亦无纷扰之弊事属可行即经批准并谕饬各该处首事等仿照办理庶常年有一定之欵堤工即可毋虞废弃其余东西两岸现经卑职自北而南逐处覆勘除地势较高之处以及陡岸毋庸筑堤外其旧有堤身近渐卑薄者均谕饬该首事等于农隙次第修补以资保护至疏浚下游为治河不易之理该河本境河身极宽向称通畅惟下游近邓境之处稍觉浅窄亦经卑职亲往勘验工段尚不甚长当督饬该处乡民将浅窄之处赶为疏浚现在均已深通其在邓境下游亦巳移会邵牧同往勘明该处河身更宽并无淤塞浅窄之处除将会勘情形另行据实会禀外所有验明照河及芦苇河两岸堤工现巳一律完竣缘由理合绘具全图禀呈大人鉴核再前禀声叙本境照河自五垛发源起至出境止共长一百三十里委系查照志书叙入现经卑职从二潭起逐细丈量按鸟里计算实祗七十一里由二潭往北至五垛山路径崎岖未及丈量约有四十里按现丈里数核与志书少二十里已于图内核实更正合并声明 

　　○劝民栽种路柳讲求树艺告示 

　　为劝民栽种路柳讲求树艺以扩利源事照得本县莅任之初曾因官路两旁绝少路柳当经拟定章程谕令种植甫及一年或被偷拔或已断折或竟枯槁存活者寥寥几不及半夫种树之利本县巳与尔等详言之矣今再为申言之路柳之利树根盘结可以巩固路身不致坍塌其利一既有柳树路之界限划清车马来往不致践踏田地其利二及夫夏日绿树阴浓可以招凉风庇行路耕作既罢偶尔憩息不致感受暑执??其利三柳叶可以代茶柳枝可以编筐筥供炊爨其利四其余各树桃李枣栗杏柿之属丰年可以鬻钱荒年可以充食桑槲之属可以养蚕冬青桐梓榆柘柏楸之属无不可以造家具制器物此吾民共知之利也场边墙下院落门庭陇头泽畔河坡路侧穷谷荒山凡不可耕种之地无不可以种树若竟弃之是无用之地无利之地也地岂有无利无用者哉今若听本县劝谕之言赶紧种植不过费一时半刻之劳既种以后不过费数日之浇灌既活以后日见生长无培壅翻犁之烦不碍事不费事而数年之后枝条果实年年可以采伐树身木料随时可以卖用事半功倍此吾民之所未能尽知其利盖取之不尽用之不竭者也镇邑之民知种粮食不知种树一旦收成歉薄家家穷苦朿手无策今若讲究树艺即使粮食歉收犹可以卖树卖果籴粮充食永免年年春荒之苦其利久远凡我百姓亦何乐而不为哉且吾民固深信风水者也不知一家有一家之风水一村有一村之风水一县有一县之风水吾民亦知风水之理乎财气宜聚不宜散今镇邑之民贫苦者多饶富者少比岁不登闾阎穷困其故何也盖因四境之内一望平阳气极散漫地气浅露不聚财而反破财使能多栽树木则气旺而聚财亦聚矣曾见有村庒之内树木蓊翳而不饶富者乎且树多则引地气上腾可以通泉致雨地方不致干旱此尤理之所必然而又收大利于无形者也本县职司守土劝民种植为富教之大端若不认真劝谕何以谢民生而副宪意今与百姓约定于正月以内先种东西大路官柳缺者补之断者易之枯槁者更种之然后扩充栽植除民间私产种树应从民便毋庸代定章程外所有官路柳树应即查照切实办理为此示仰合邑军民人等暨靠大路种地各户一体遵照务于正月以内大路两旁一律补种柳树仍照前章相离一丈种柳一株柳椽之下穿凿一孔横贯小木以免偷拔听候本县随时督饬于正月底二月初亲往点验不准抗违逾限傥敢逾违定将该地保严行笞责延不插种之人一并究惩凡种树正月为上时二月为中时三月为下时其余小路及不靠大路各村庒无论何项树木责成首事地保绅耆人等认真劝种傥民人能种活二十株以上者本县便中亲往点验果巳存活酌奖花红其不入十甲牌者种活二十株准其入牌洗心迁善新种百株以上者首事验明注入保甲循环册内一面开单呈县亦繇本县随时点验果巳存活另行优奖该首事地保人等果能劝办认真实着成效或赏匾额或给银牌繇本县酌量给赏该首事地保人等亦不准抑勒科派稍涉扰累并干传究本县事在必行信赏必罚尔等须知本县为百姓开利源非为官长图私计所种之树永免税科尽可无虞切勿懒惰迁延迟疑观望同干未便切切特谕 

　　○重修前明殉难邑令锺其硕祠宇绘图造册报恳请咨部备案禀 

　　敬禀者窃维劝善之大莫大于旌忠守土之臣无加于身殉故烝尝报享非徒隆俎豆之虚文亦以扶纲常于不敝也卑县前明锺故令其硕字巍然号硕度陕西成县人今隶甘肃天启时入邑庠崇祯元年选贡十一年授镇平县事是时盗贼蜂起市井萧然赋税日增累岁逋欠锺故令请蠲逋赋遍招流亡赈资粮给牛种复率民创建营房于城上浚筑隍堑劝修寨堡设炉厂造鎗炮备军械储粮糈□别丁壮按期操练自备犒赏以激劝众心数月之内百废咸举吏民大安十四年闯贼李自成破南阳乘胜纵兵连陷十四城镇平与焉锺故令督兵死战为所执骂贼不屈而死因葬于县城之南偏典史杜日泰陕西人并死其难镇民思之建祠墓次即以杜典史附祀之迄今盖二百余年矣乾隆年间宋令文明一重修之谢令聘为表其墓卑职履任之后既抚斯民远怀前哲因诣祠亲申祭奠老屋数椽半多倾土?巳颓垣败址蔓草交萦披视墓所以无人照料丛塜且满心窃伤之而访询父老锺故令殉难事实巳无闻者检阅邑乘竟不之书惟明史有镇平县知县成县锺其硕被执骂贼死一语又考元和陈氏所著明纪内载崇祯十四年李自成攻南阳十一月丙子城破自成乘胜纵兵连陷十四城厯叙死事州县有镇平县知县锺其硕在内是锺故令之殉难碻有信史记载可征杜典史则载在郡乘不见于史良以明末河南廵按御史苏京奉诏录上后因国变诸籍散失迨我朝纂修明史之时州县末秩所遗者什之五六杜典史特曩之所遗耳夫褒厉忠勋激扬义烈有志之士与有责焉矧锺故令等同为卑县守土之臣高山仰止之思尤有逾于恒泛者乎当经禀请饬查挡案志书并移会甘肃成县详查事实一面自捐廉俸鸠工凡材动工修盖卑前署县韩令国钧闻而义之寄银五十两以襄工事其余悉未捐派民间分文计重建北堂三间两旁耳房各两间东厢房三间门楼一间合筑围墙四十九步二尺业巳一律落成并清丈地基出示晓谕凡锺公祠官地已葬者免其起迁嗣后民间不准再行埋葬违者勒令起迁仍治以侵占官地之罪旋奉本府查明府志批行到县并准成县将采访事实造册移会前来余悉无案卷可查因录其大概刻石立碑以垂久远但查锺故令当明室瓦解之时详筹战守用能支拄三年之久不为土寇之所沦亡保全实非浅细迨夫剧贼压境未竟其志与城俱亡大义懔然无惭臣节其庙貌之隆替关乎观感之盛衰若不为久远之图则后之视今犹今之视昔诚恐数十年之后必仍凌替如初不急之工其孰能振而起之查宋令文明原碑有云锺令既骂贼死事闻于我朝特加褒谥入祀忠义祠等语当时去国初未远宋令当不至漫为欺饰之辞现在豫省虽无案卷可稽可否仰恳宪恩咨请大部查明原案咨复抑或准以锺公列入卑县祀典繇地方官春秋致祭遇有交替列入闲欵册内造册移交接收册报遇有倒塌责成捐廉兴修以期久远之处出自逾格鸿施卑职为振厉风化表扬忠烈起见是否有当理合照抄碑文清册绘图开折禀请大人鉴核转咨实为公便再锺故令祠内不可无人看守现经卑职捐廉延聘邑庠生李德钊即在祠内添设义学一处每年朿修钱三十千文仍照卑职上年禀明立定章程认真训廸祠内并托该馆师就近照料合并声明 

　　○裁革上蔡县杂差禀 

　　敬禀者案蒙宪檄以征收钱漕业经奏定价值完钱之处每两至多不过二千六百文汝光所属向有差徭在内收钱三千以上者应行裁减以三千文为率俾昭限制饬即遵照办理等因蒙此遵查卑县每年额征丁地银三万七百四十四两二钱四分六厘遇闰加增银五百一十二两一钱一分八厘除在城等八里向支红差零星杂差外余分六十四里每丁地银一两另派车马杂差钱五百文另票征收通年约计征收钱一万三千串之谱专为支应过往兵差各大宪过境差使并流差车马署内差车煤车以及津贴额办黄蜡部费委员查夜差费武弁查卡津贴禁役工食本县内外号车马喂养之用凡署中岁修一切器具供应亦无不取给于此在城等里红差零星杂差随时科派并无定额一年统计与每银一两征收钱五百文不相上下故卑县征收地丁向不包差虽在汝光所属而与别州县情形迥异自应量加裁减以符奏案惟查裁减之法关系久远一邑之大必须通盘筹划利弊相衡使实惠可以及民而不为民生添潜伏之害又不为官长增掣肘之虞方为尽善谨就卑县情形为我宪台详细陈之查卑县隶在汝光仰蒙奏明以三千文为率自应以此为凖的若照不隶汝光州县裁减地丁四百文仍征杂差则数目仍在三千文以上不免仍有浮收愚昧之见窃谓裁赋则每银一两去钱四百裁差则每银一两去钱五百若论藏富于民去差盈于去赋此其大较惟有将杂差红差两项名目永远革免应办一切杂差红差并入地丁项下繇地方官捐办不准科派民间分文地丁钱数仍不准增添庶与差徭在内以三千文为率一语恰合而其便盖有数端焉考成周什一取民视豫省今日赋制差为较重当时地尽公家譬之后世承佃民以为轻也秦汉以降兵农未分故役重赋轻民无他议自有唐改两税而赋役为之一变自是而后赋税之弊至明季而最甚名目繁多天下鼎沸我圣祖仁皇帝始定人丁为常额而千古编审之积弊廓然一清我世祖宪皇帝继之又推广有明一条鞭法编丁于地于是而天下万世咸蒙其福圣明所及盖深知夫小民控诉无门官吏侵欺最易多一层名目即多一层影射浮收之弊也本朝不准加赋妇孺咸知故地丁一项欲令民间多出一文虽在乡愚亦必戟手怒目屹然不动若加差则缙绅大夫亦帖服于本官不肯发难矣故赋者不可加者也差者可加者也永革杂差红差名目则三千文为率百世可遵实惠及民为最久其便一也杂差一项向系另票征收虽曰五百如票费等类民间浮费多寡难免稍有拖欠追呼之累同于钱粮红差一项临时科派从无定额一经革除诸弊悉绝其便二也卑县缺分虽优自奏提平余及学堂经费两项出欵日多更去万金即难周转杂差红差虽归包办犹可撙节而行为地方官稍留余地自好之士或不肯别饮贪泉若在循良办公亦不至竭立?厥此非卑职一己之私图而为卑县民生百年之远虑其便三也卑县自设立车马局以来不数年而流弊纷起禀定章程亦成具文按其实弊无非侵欺中饱剥削民间曾经高令李令一禀再禀终难革绝不拔而去之虽欲整顿终归无益且因延聘绅衿专司其事厯年争充局长城乡绅耆甚至赴局聚众械鬬辗转纠约动以百计极骇听闻京控上控案卷堆积脱遇操切之吏必为士林肇兴大狱祸患隐伏引剑以治乱糹?系保全非细此其便尤深切着明者也有此数便卑职与前县王令彼此互商意见悉同并经先后咨询绅耆众议佥合当时王令即欲禀办因饬该局清算账目尚未算清未及裁革交卸卑职到任接凖移交兹据该局长算明出具甘结具呈前来卑职覆加查核所有光绪二十五年杂差银两尚未奉到行知本不在裁革之列或经差垫或经预揭垫用或己发给包车民欠未完者应令照旧完纳其二十六年杂差银两除民间先已自封投柜交局支用者不计外下余未完二十六年车马杂差银两应与在城等八里红差零星杂差一律永远革除凡有杂差宪差红差并车马黄蜡麸料等项原定一切支应由官捐廉办理永不准再派民间分文钱粮仍不准加添以苏民困除将光绪二十六年未完杂差暂行停征外是否可行恭候宪示倘蒙允准俟奉到宪批之日再行张贴告示遍行晓谕刻石立碑永远遵守至二十五年民欠未完杂差钱文拟俟完纳到官发交钱铺另欵存储分作四项动用一为车马局弥补亏空并办理善后事宜一为加挖城濠添备军火以资捍卫一为秋间修筑洪河堤岸酌量提拨津贴以辅民力之不逮如有余剩以为在押窃盗各犯筹办生计购买学习手艺器具及添造自新所工厂房屋之用容俟办有端倪另行具禀其裁局以后凡卑职经手出入欵项并俟办竣出榜晓示造册禀呈宪鉴以昭大信所有筹议永远革除差徭裁撤差局钱粮仍以三千文为率以符奏案缘由理合据实禀请大人鉴核俯赐批示祗遵实为公便 

　　○查办保甲谕各里首事 

　　谕某里保甲首事某知悉照得县境盗风素炽虽经本县严加拏办两月以来四乡渐觉安静而治盗之本首在严杜窝留遍览成规无过保甲本县前在镇平曾经督饬首事认真办理极着明效夫守望相助为千古不易之经办理但得其人则除暴安良程功自易是在该首事之慎择村长慎择牌头也兹经本县刊刻十家门牌循环印簿并厘定章程共分八条期于实力奉行认真办理该首事乡望素着为地方公正之人自应责成办理合亟谕知谕到该首事即便遵照后开章程协同地保选举村长牌头将所发印簿门牌按牌按户分晰填注并将村长牌头一律注明造齐之后将循簿送县环簿存局以便官绅一体稽查其十家牌即分给牌头悬挂门首听候本县携带簿籍按牌抽查以昭核实慎勿虚应故事有负委任是为至要其各遵照毋违切切特谕 
　　计开简明章程八条 
　　一保甲成法以十家为一牌十牌为一甲牌有牌头甲有甲长今仿其意畧为变通仍按十家为一牌每牌举一牌头其甲长之名改为村长缘村有大小之不同有祗三四牌五六牌者亦有十数牌者若必拘定十牌为一甲始举一甲长未免窒碍今定以无论村庒大小每村举一村长协同首事于十家内选充牌头村长则由首事举报或阖村公举务取诚实明白耐劳之人以便稽查保甲事宜 
　　一牌户如有窝留匪类及包娼聚赌开灯卖烟等事九家互相觉察责成牌头据实举发并于客店饭铺严加稽查如有外来匪徒身边带有洋炮刀械者即行拘获送案究治倘虑与匪党结仇或有力难擒获者准其来县密禀以凭拏究如敢容隐一并连坐 
　　一自本年九月初一日为始至明年二月底止每夜按牌出夫一名责成牌头于十家内大庒每庒轮派壮丁二十名小庒十名鸣锣支更并准更夫携带器械所需灯油之费十家内公摊鳏孤寡独及贫苦之户免其摊费以示体恤 
　　一仿照传声警盗之法遇有牌民被刼更夫将锣乱鸣各牌鸣锣响应合村齐集帮捕邻村丁壮一体兜拏如贼犯有拒捕情事准其格杀勿论倘有被贼拒伤由本县赏给医药调治其登时拏获盗贼送案后一经讯实每名由本县赏钱三十千文以示鼓励 
　　一编查保甲原为缉盗安民起见办理之始首在得人城乡各处均设保甲局该首事等尤须公正廉明实心任事如能办有成效始终不懈由本县禀请奖励以示优异倘或因循疲玩藉端科派查出定行究处至村长责成该首事稽查牌头责成该村长稽查如有过犯及办理不善该首事村长据实禀究狥情容隐一并惩处如此递相约朿庶收实效 
　　一十家之外如有畸零之户或两三家或四五家不成牌者则归并于十家牌内统作一牌如有六七家则另作一牌并另举一牌头办理保甲事宜 
　　一凡牌户内有地方著名匪徒及无业游民不准入牌附于户口册后察其事犯重者由首事及该村长帮同拏获送案讯办事犯本轻及现未犯案但系游手好闲者责令改过自新半年无过准其入牌 

　　○劝办军器修寨堡谕 

　　谕某里保甲首事某等知悉照得本县现饬该首事等查办保甲业经发给牌册按照章程清查户口并饬派拨壮丁轮流查夜如此严密办理原为尔等保卫身家免遭抢刼起见惟是北氛告警以后风鹤皆兵东南汝阳正阳一带土匪麕聚上月初间已有与官军拒鬬之事并闻邻境抢刼之案有聚众至五六十人八九十人者亦手空拳岂能与贼人格鬬自宜酌量劝制旗帜修理枪炮添置刀矛遇有匪人便可同心协力立时兜拏庶足以壮声威而杜窥伺合行谕知谕到该首事等即便遵照邀集里下村长人等劝令大庒有十牌者酌量公制后开式样小旗两面有十五牌者制三面每五牌加一面五牌以下至三牌之小庒概制一面不及三牌者附入邻近大庒计算又每里公制中旗两面中旗白日插在首事门首晚间由首事随时收藏家内非奉本县谕帖不准取用出庒小旗按段分插夜间取以查夜早晚收发均归村长经理并将某村共制小旗几面注入循环册之后不得遗漏每村无论多寡酌备腰刀长矛等件平日放在首事家内晚间查夜酌量取用次日一早即行交还首事所有制备数目一并注入循环底册其本里原存旧有枪炮等物并由首事点明件数酌量劝令修理完好以备不虞但须将件数一并注册呈县备查各里寨墙候农隙之时并由该首事等酌劝里民量力修筑俾壮观瞻而资捍卫该首事等总须体量里下民力可及告以保卫身家之意剀切劝导次第举行亦不得稍涉操切抑勒致酿事端而负委任各宜懔遵切切特谕 
　　计开旗帜刀矛式 
　　（见图） 
　　造腰刀铁要多。炼刀口要纯钢自刀背起用平铲平削至刀口平磨无肩尤妙在刀尖近时铁匠将刀打厚不肯用工平磨止用侧锉将刀口横出其芒两下有肩砍入不深 
　　以上刀矛少造不妨但总须如式制造切切不可敷衍塘塞盖与匪人抵格先要器利如不依式制造临时无用执持无用之器反增累赘转致坏事如遇恶匪互相格鬬性命攸关万万不可省惜钱文致受无穷之害也切嘱切嘱勿忘勿忘 
　　中旗旗心　小旗旗边与号带 
　　在城在坊东坡通蔡蔡冈蓍台阳冈等七里用黄色具?阝阳太平雷音蔡沟包河芦村生安安全杨坵固墙增福奎王敦厚高岳崇礼张乡赵武武津扶台官沟东岸洁已等二十二里用青色 
　　召父杜沟临汝五龙贯台驻马洙湖辛兴彰武洪济大陌蔡埠问津茅河卧龙等十五里用淡红色 
　　瀙河黄埠西冈朱俭陈塞孝感新堤汝坟百尺北皋澺水芦冈元皇等十三里用白色 
　　西洪东洪桃台中洪党湖书台固村宁静居易华陂陈段安化青龙遵治康宁等十五里用黑色 

　　○县民杨清亮等上控杨喜义子霸占幼女等情一案讯结请销会禀 

　　敬禀者窃卑职启瑞接奉宪台札以据上蔡县民杨清亮杨应臣上控杨喜义子霸占幼女等情一案饬即驰赴上蔡县会同传集确讯断报等因蒙此遵即驰抵上蔡县会同卑职寿兹传集人证质讯缘杨永立即杨喜母杨任氏兄杨清明即杨万成姊刘杨氏杨清明生女盘妮即杨氏先曾许给刘杨氏之子为婚尚未过门刘杨氏夫故即在夫家逃出在城流为土娼杨任氏因其女刘杨氏不安本分不愿将盘妮给刘杨氏为媳具呈首控经卑前县刘令断令退婚刘杨氏后复翻控卑职寿兹前署任内当以良贱不得为婚应听杨任氏另为孙女择配仍照刘令原断结案经杨任氏将盘妮改字张姓尚未出闺相依其叔杨永立过度至所控杨永立是否义子一层查得光绪二十年十一月初三日卑前县刘令集讯据杨任氏供称伊亲生二子长杨清明巳故次杨永立自幼给李姓为义子后因杨清明故后复姓归宗等语是否确系义子抑系亲生固不可知而巳故之杨任氏生前原供案卷具在卑职等窃谓此案是否义子虽据杨清亮等控告并无确切证据惟既控争宗派必以原被是否同族是否确系近支为断原告杨清亮饬传并未到案惟其子杨海寅及杨应臣来案质讯诘其与杨任氏是何服制杨任氏之父若祖是何名字杨应臣皆称记忆不清不能回答讯其有无宗谱坟墓碑记可凭又称并无宗谱碑记是该原告等居不同村又无宗谱碑记可考是否同族尚不可凭则杨永立之是否义子不容过问一言可决当经究诘始据杨应臣供因杨永立与杨应选另案兴讼杨清亮与杨永立结有讼仇杨应选教令杨清亮控告杨清亮又教令该民人帮同具呈伊等与杨任氏是否同宗伊实不知等情俯首乞恩情愿出具诬告甘结恳求结案自应先行拟结查此案杨永立是否义子毫无凭证而杨任氏供系亲子确有案卷可凭令杨清亮以并非切已之事勾同伙告希图讹诈迨经控准匿不到案以螟蛉与勾告相比即其所控属实律贵诛心亦不容此等讼棍横行乡曲公然讹告致为闾阎之害其所控霸占盘妮一层刘姓退婚案经官断妇女相依其叔居住即系义子亦例准依倚礼所应然岂得谓为霸占如有奸私夫家张姓断无不告之理况现经卑职等传讯当堂体察盘妮之声音举止委系处女势不能因无据之言使先受伴婆相验之辱杨清亮怀挟讼仇以暧昧无据之词捏词控告意在坏人名节众证明白其心尤属可诛其情尤堪发指除监生杨应选一名业经卑职寿兹因另案详请饬革另行究办外应请宪台札饬信阳州查拏该原告杨清亮到案押解回县由卑职寿兹照例质讯究办以儆刁告卑职等为禁奸诘暴起见是否有当理合禀请大人鉴核并请批示祇遵实为公便再正缮禀间复奉宪台批发杨清亮续控呈词以卑职寿兹单讯为言查卑职寿兹向来出票传人皆有定限自立号簿逐日亲自稽查如差役逾限不能带到即行提比带到而不能审讯结案亦必按限注明以自刻责所以严杜差弊而自为功程戒怠安也此案委员未到之时先行出票既经该役依限带到自应先行过堂所谓不知如何恳乞县主过堂者此也大凡积惯讼棍必与衙蠹周旋以收消息灵通之效此案先经卑职寿兹扼要究诘杨应臣竟不能对杨清亮始终匿不到案而谓意欲勒供销案狡猾技俩更属显然其控捕役嘈打吓逃一层向来州县捕役传人最易骚扰固杨清亮之所深知不知卑职寿兹习知此弊向来词讼从不签差捕役此案票差快皂与捕役毫不相干何从有往传恐吓之事其为捏造更属无疑合并声明 

　　○制造土枪并请领洋枪禀 

　　敬禀者昔孔子言为政之道足兵与足食并重其时井田未废兵农未分兵无所谓足不足足兵云者固指干戈甲冑之属而言也管子有言兵有大论必先论其器器滥恶不利者以其士予人也故曰地之守在城城之守在兵又曰兵可百年不用不可一日不备诚笃谕也方今乘舆播迁震惊九庙外而强邻环逼内而伏莽潜滋人心惶惶危若垒卵当此之时而犹不知稍筹战守诚如圣训凡为臣子负罪良多卑职幸处完善之区敢忘先事之备窃念卑县地处四冲民多愿朴平原弥望无险可凭近者风鹤皆兵汝正一带土匪麕聚上月初间已有与官兵拒鬬之事祸禨猝发岌岌可危审察地势考求事变非战不可以为守是所以筹战守之具者此时宜亟亟矣查卑县自发捻平定而后旧存枪炮半归遗失半已窳败守备空虚谁复顾问不幸而有战事即使练习乡勇徒手以前无异策羣羊而御虎狼虽有孙吴之智谋召杜之德政无能为也卑职自莅任以来一以力办保甲为主诚以昔人欲办团练先必以保甲为本源一旦有事则号召训练刻期可定所谓相其缓急团而不练者也现经延访公正绅耆按十家牌法小加变通牌举牌头村举村长清查户口之中以区分良莠为主并饬俟农事既毕体察民力量修寨堡俟办理既竣再行禀报惟是筹备之要兵器为急是以禀请裁革杂差并请以光绪二十五年民欠差钱照旧征收作为四项之用添备军火其一也裁局以后军火之议或以购买洋枪为主而卑职愚昧之见窃谓洋枪宜于行营而不宜于守城守寨盖豫省风气未开虽有精器转不足恃试就中国所用之毛瑟枪与土枪相比论之毛瑟枪药弹制就震机即发无装子装药火绳点燃之繁命中及远又较土枪为胜宜若可恃矣然乡曲之中未尝练习卒然与之必茫然不知药弹何自而安机器何自而发所用非所习不便一也即使令其练习而民人与兵勇不同兵勇人人可练民人不能遍教脱当紧急之际而有本县他县不经训练之民入城其势不得不使之登陴同守一夫不适于用全军沮气不便二也果使人人皆练而习之矣而弹丸僻壤既无机器亦乏巧匠所领药弹存储有限一旦告罄岂能坐待如以土药更代则不能施并枪身而成无用之物与无枪同不便三也毛瑟枪如此他可类推故在外府州县器取其便自以制造土枪为宜卑职因公下乡厯询曾经守城守寨老民佥云咸同年间捻发作乱城乡皆用抬枪火枪以为战守颇称得力城寨皆获全安是土枪之非无用也明矣卑职现派丁忧在籍湖北试用知县张得儁监生郭履中分赴邻封购运头批蓝铁八千觔石炭称是并分觅谙练铁匠六十名就原设差局作为工厂设炉十二座即责成该绅等经理监制于光绪二十六年七月二十四日动工打造兹已造就抬枪头号二十杆二号二十杆背枪二十杆火枪二十杆逐一试验均尚合式现在仍饬陆续赶造期足一营之用一面分饬文□胡毓秀承办制造头批火药三千觔亦已一津开工碾和一俟造齐枪炮再饬酌造腰刀矛子等物以辅长兵之不足除饬赶紧陆续造办俟有成数即将用过差钱细数造册禀呈出榜晓示以昭大信而便稽查外所有禀明制备军火动工日期理合禀请大人查核抑卑职更有请者□据该绅士张得儁等联名禀称制造军火为地方豫备不虞自是盛举惟财力有限恐有不足伊等现集在城同志绅富三十一人情愿捐款请领洋枪以辅土枪之不足查有来复枪一项近来不甚应用价亦非贵不知此枪与土枪为用畧等与蔡境相宜而速力则较土枪畧胜伊等情愿比照鸟枪防夜之例承领一百根撘造铅弹火药由本县编号立案平日枪身概归私家经理收管俾免无人擦拭锈毁遗失之患其铅弹火药仍请归官存储俾免酿事万一有事听候本县按册调用以民力办官事以官力卫民家最为切实可靠恳求转请支应局查明价值每根需银若干以便凑欵呈解如豫省存储无多或请咨会鄂局禀请承领等情前来卑职覆查该绅富等皆系殷实有身家之人堪以存储既出情愿亦与定例相符未便限其敌忾同仇安不忘危之意可否俯如所请并请宪示祇遵合并声明 

　　○制造土枪暂行完工禀 

　　敬禀者窃卑职前因禀请裁革杂差以光绪二十五年民欠差钱添备军火当将办理情形并开工日期禀请宪鉴在案旋奉前宪台批取民间应出之钱仍为民间防患诚为因时制宜之计所□收储章程亦尚完密不至别滋流弊至所请价领来复枪等语自办防务以来局存新旧军械领用殆尽能否如数给发仰支应局酌核饬遵等因蒙此遵查卑县制造土枪计自本年七月二十四开炉制造之日起节经卑职督饬该绅认真监造现已造出头号抬枪二十杆二号抬枪一百杆背枪四十杆小枪一百七十五杆修理旧存法郎机大炮十二门头号抬枪八十杆小枪二十五杆又新制矛一百根凡新造各枪均系一律绞??系钮互为底加工锤炼水磨鲜亮旧存窳败各枪或添铁重造或炼去铁锈亦与新造各枪畧等逐一试验均尚合式统计新旧枪炮已足两营之用现因二十五年民欠差钱未能征起经费未充暂令截止于十月三十日撤炉停工此外尚有卑职办理保甲劝令民间自造自存以及重修购买枪炮刀矛旗帜铜锣之属现据各里首事列册开报亦可分授万人容俟造办齐全随同办理保甲情形另行开折禀报就目下而论万一有事卑县境内官民合力可成一军其原拟应造腰刀一项据该绅等佥称临时易于制造□子一项现在旧存大小共二十五箱并大炮一项四城仔者尚足应用暂从缓造并据文生胡毓秀将承造火药三千斤一并造齐除随时验放用去三十九斤外下存二千九百六十一斤呈请验收前来随经卑职邀同四街保中首事按照章程逐一点验封储讫统共枪炮火药价钱一千八百六十串零六十五文其卑县城垣南门炮楼臌裂倾侧脱遇大雨必至倒塌此外炮楼亦多损裂并已饬令可靠诚实绅士侯锡藩确估拆盖业于十月二十六日动工并俟工竣再行禀报除将制造军火暂行完工并炮楼动工日期理合禀请大人查考再卑县绅士张得儁等联合禀请承领来复枪一项现奉支应局札饬请领八杆据该绅等以此项来复枪本为豫备临敌之用如仅八杆实不敷用窃意楚省设有机器局所造与外洋相等可否仰恳宪恩俯照前禀咨会湖北督抚宪以便卑县自行备价请领俾备不虞之处面禀前来卑职伏查该绅等敌忾同仇情愿自出私财备价请领以为官用实于地方大有裨益可否咨会以便请领之处恭候宪示祗遵 

　　○沥陈团练未可轻办禀 

　　敬禀者窃卑职接奉宪台会札饬即查照章程认真举办团练等因并蒙札发章程到县蒙此遵查团练之法其利不过保卫地方而其弊则更仆难数可以辅正兵之不足而不可以成经制之师可行于兵戈扰攘之区而不可行于完善之地可暂而不可常者也昔胡文忠尝言团练可张虚声杜奸细追败贼远掳掠此专指用兵之地而言曾文正假团练以治兵非以团练平天下其议有团而不练练而不团之法盖知乎用人之不易筹饷之维艰与夫流弊之酷耳当时抗官滋事不一而足其甚则有苗练之变至于今日义和团?仇教起衅蔓延辇毂挟制朝廷危及社稷自来愚夫愚妇之害未有过于此者团练之弊亦既彰彰矣及夫彼族焰张廹逐我两宫戮辱我大吏估据我土地杀掠我人民时局忧危至于斯极卑职身为司牧受国厚恩而于保卫地方镇慑土寇一切守御之备不稍究心于其间亦何忍而出此哉亦惟为民为国熟计其利害而已谨为我宪台详细陈之我朝定制州县有守土之责殉城之义而恃何以战恃何?守未尝过而问之然则团练也者国家兵事之余文州县治兵之正义也夫治兵之道谈何容易治之善则一兵得一兵之用治之不善则一兵受一兵之害必然之理也今试约举其难者数端一曰人二曰权三曰法四曰饷人才之难得也久矣责州县以团练则州县当将领之任未必人人知兵卑职抚躬自问策其驽骀或可尽心民事而实不能为将帅人各有能有不能也以不能而强之使能必且偾事此州县之难也绅士之诚实自好者大率自守之心深奋发之志少多不肯与闻公事非有诚信相孚之地方官不足致之然其中或短于才或短于识或稍有才识团总董事之任鄙不屑为或谋食不遑不能以余暇听命官长或畏葸退缩虑结怨于乡邻或家资富饶恐因公而赔累外此则钻营奔竞交结衙署惟恐不用者但知科敛以自肥徒为地方之害求其收指臂之效不能也此绅士之难也团勇之役衣食有余者招之不至贫者或稍有恒业或为人佣工皆赖力作以资事畜如果无利岂肯旷工即有利而微亦不肯舍多而就少然则所招者亦惟极贫之户游手好闲之人耳此辈或游惰性成或嗜烟好赌平昔不安本分不过鼠窃狗偷一旦麕聚而团结之则受害无穷矣遇敌则望风逃溃遇民则任意欺凌试观今日之额兵犹是未招之团勇此团勇之难也凡此皆得人之难也中国之民勇于私鬬而怯于公战是故训练之道必有重罚以愓其心重赏以厉其志重利以要之重信以固之使以孙武之才处训练之任而不斩宠姬则亦犹是儿戏之兵也今地方官鞭笞之戒尚或不行何有于威断此谓无罚求其死力而赏不足以致其欲虽至愚极蠢之人无不怀豫让之见此谓无赏豫省军饷之重者以防营练军为最犹不足以养其身家而或者则曰团勇不必给饷或酌给三五百文谓计日授资耶一暴十寒非教练之道谓计月论工耶未有不窃笑而反走者矣枵腹从事更无论也此谓无利平昔善政善法发于言而不考其事无一不弁髦置之惟一二良吏其所向背犹或可转移氏心然或上而监司意见不同下而书役习为朦蔽阻挠扞格卒或不行幸而得行而代替已至又举而更张之如此而欲立一信于民遑可得乎此谓无信若是则权于何有此无权之难也何谓法盖所以练之也朝夕言练而如何训练不条分而缕晰之此非知兵之言也就卑职所知练兵之法其切实可用者惟戚继光练兵实纪为最善然今昔异势棍棒拳技弓矢刀矛狼筅藤牌之属在畴昔可以胜敌者在今日则只足以长私鬬骄悍之风曾不足以一战若按洋法以火器为长兵以利刃为短兵则火器练法糜费甚多何从挹取外此惟跳濠踰堑分合进退差足以致之然其议曰有形之练易无形之练难有形之练者金鼓进退之谓也无形之练者恩威诚信之谓也今之练军进退中节左右应麾未尝不步伐整齐也然一遇敌则兽骇鸟奔全无节制盖所习者兵事之仪文无形之练未尝求耳夫无形之练岂一朝一夕之功必如古昔名将抚士卒如儿女立重法如日月今州县一人之精力恒困于簿书实不能以余力抚驭有众况团勇散布四乡今日召而来明日挥而去一识面之间亦何恩威诚信之有如欲责之绅士实鲜其人其勉强充数者非惟并去仪文且约朿不严诸弊丛出后患不可胜言矣故凡禀牍之所谓已练者特纸上之空谈官场之恶习耳此立法之难也今百姓穷困极矣一邑之内有地五顷以上以至十余顷民间号为富家者落落可数及至考其获利之多少人口之众寡大率锱铢攒积省衣省食乃有盈余若自奉稍丰则依然不足此其大较加以连岁收成歉薄富者日见其贫贫者不见其富穷僻小邑舍地力以外别无来源一岁不登三年不复闾阎元气消耗已尽荒政保富为民上者何忍竭其脂膏科派勒捐而养游惰之民此无饷之难也窃尝私论方今积弱之由不患兵之少正患兵之多而不精不患国计之穷而患冫?斿民之众必使遍练乡勇以有业之民驱而为游惰之习又竭脂膏以奉之脂膏竭则民心离游惰众则国计困国计愈困民心复离君谁与守不肖官吏又从而蹂躏之窃恐所忧者将不在彼而在此矣此卑职所谓团练未可轻办者此也夷考自古兵政或扼要设兵或屯边控制从无处处设兵者即古人寓兵于农亦因封建之时版图既小户口亦稀公家之赋岁有常额不得不藉民以充役耳不审今古之势而徒贪虚名于事何补今奉文饬办团练章程所议实练乡兵处处设兵其计已左况乡兵□兵祗在官私之分给饷与不给饷之异而其主于教战则一练而不能战不如不练自当以曾文正团而不练之议为指归团而不练者认真保甲之谓也可行于完善之地者也若在戒严州县有不得不办之势则利重弊轻或所勿恤而卑县境内究处完善必令按照定章简出壮丁数百人分驻四乡认真训练则以上数端其难若此辗转筹思才力实有不逮若使敷衍塞责诡立名册上下相朦当此创巨痛深亦复何敢出此卑职既有所见敢不据实沥陈伏惟裁察至卑职办理保甲即寓团而不练之意均经选择城乡诚朴绅士平昔乡望素著者派充首事责令清查户口一以区分良莠为主仍照成法十家一牌牌举牌头村举村长饬令互相稽察轮流支更以收守望相助之实效其无业游民以及小偷小窃概附牌末并经卑职于亲自赴乡抽查之便劝令殷实好善之家量拨地亩令其佃种倘再抛荒则其不能迁善咎由自取自当从重究办一一耳提而面命之虽不能遍及而体察情形改悔之人所在皆有一年无过准其入牌现在户口册籍将次办齐惟汝光所属素为匪徒出没之区当此民心浮动之时外患方殷内忧尤亟修城橹缮甲兵皆古人备兵之义刀矛旗帜土枪土炮之属不宜缓图业经卑职设局制造另行禀报在案并为绘定式样饬令民间量力自备自行收放其城垣炮楼现亦择要兴修倘遇土匪窃发临时集丁训练或战或守一朝可举诚以兵燹所及私怨既释保卫自专举有力无力爱身之心甚于爱利联众志于平时收明效于日后不团而自团不练而自练有不期然而然者此卑职所谓团练可行之于扰乱之时而祇足以辅正兵之不足者也除办理保甲另行具禀外所有办理团练为难缘由理合禀请大人查核俯赐批示祇遵实为公便 

　　○上团练大臣张少京兆 

　　敬禀者窃卑职前闻宪节道出蓍城遄归珂里方谓地方一切有所禀承讵驺从莅止之时卑职适验案下乡竟至相左既不克祗聆钧诲又不获恭送清尘怅结之深匪言可喻嗣接汝阳谢令来信仰蒙宪谕以团练事宜不为遥制知遇之隆感深刻骨即我宪台公忠体国之隐亦昭昭然如揭日月而行矣钦佩之忱曷其有极团练之议奉到章程之后理当克期简练然其中种种为难辗转筹思实鲜良策用是详述利弊据实禀陈激切之言非不知近于冐昧我宪台虽知之有素而督责终不能无人且卑职少处乡闾继亲民事于团练之弊知之最切当刚中堂奏蒙谕旨饬办之际卑职曾以易于酿事据实禀陈蒙刘前抚宪具疏入告旋奉谕旨申斥于是裕前抚宪始有遵办团练之举迨上年卑职赴引入都仰蒙召见慈圣垂询又经卑职切实直陈今义和团之变不幸而偶中矣回念覆辙惋惜弥深矧当民心浮动之时何堪再聚游惰之众卑职所见所闻祸机隐伏虽四境之外义不当言而耿耿寸心木?巳忧甚切此所以低徊往复不得不陈也谨将原稿照缮清折祇呈宪鉴倘蒙俯察愚直与顾大臣会商善策设法维持则我宪台保全梓里为国家默培元气所全实多民生幸甚卑职幸甚 

　　○筹议缉捕事宜禀 

　　敬禀者案蒙本府转奉宪台札钦奉上谕以豫省盗风素炽饬即整顿团防保甲以清盗源并就地方情形将缉捕事宜悉心妥筹禀候汇详以凭严定章程并报院查考等因仰见大人讲求捕务集思广益之至意遵查卑县地处平原民尤朴陋在汝宁府属内盗案较少然自发捻肆扰以来复经大祲加以连岁收成歉薄户鲜盖藏穷僻之乡舍力耕而外别无主计民愈穷则盗风愈炽盗愈炽则缉捕愈难以故十数年来盗贼充斥同于邻境东南西南一带与汝确项遂交界之处犬牙交错尤为刀匪出没之区虽经卑职严加捕拏匪踪终难尽绝现在力办保甲遍设民更渐形静谧而欲尽拔根株恐未能期之旦夕此卑县之情形也窃维缉捕之道本境之贼设法可以购拏外来之贼海捕难期必获委无实在把握今奉饬妥筹自以治盗为本旨谨就地方情形暨管见所及遵照宪札悉心妥筹条分本末一曰治盗之本二曰清盗之源三曰防于事前四曰捕于事后五曰原法之始六曰奉法之难分作六条俾便省览其办理之法一以保甲为纲领而归于用人焉谨开具清折禀呈采择至若如何督缉文法愈密则讳匿愈深讳匿愈深则漏网愈众如其并去文法则阘冗之吏益复废弛有治人无治法我宪台知人善任无待赘言矣除卑县办理保甲事宜详细另禀外所有遵饬妥筹缘由理合禀请大人鉴核俯赐训示祇遵 

　　附缉捕事宜六条 

　　一曰治盗之本　昔人有言可使民为盗何不可使盗还为民此非姑息以养奸乃去盗之至义卑县民情朴厚甘贫食苦习以为常虽系盗犯察其犯法之始皆因冻饿切肤冀图苟延残喘而起其初未尝非良民也名之曰盗实类饥民虽凶悍狡黠甘心为盗者问亦有之但百或得一难为定论居常私念职司守法义不当曲法以徇民然为民父母痛痒漠不相关而使百姓穷极为盗然后从而刑之三复孟子罔民之言每为之恻然动念先富后教此治盗之本所当以安插无业游民为第一义焉现经卑职查出境内无业游民不安本分者二千二百八十六人量劝殷富拨给地亩令其佃种所苦为数太多势难遍及亦惟得尺则尺得寸则寸稍尽此心而已广辟生计尚容后图 
　　二曰清盗之源　卑县窃刼之案本境之贼十之七外来之贼十之三然外来之贼亦必有左近之窝欲清盗源舍力办保甲别无良法然事极繁碎一针一线非身亲其事难收成功亦非一朝一夕能责成效总须认定本旨一以区分良莠为指归勿泥成规勿限时日勿加督责勿立繁条方克有济查清以后窝贼之户虽轻必惩为贼之人择尤重办而又出之以精明神速使一邑之内咸晓然于窝贼之决难幸逃为贼之必干大戮则清源之策功过半矣 
　　三曰防于事前　鄙谚有曰有千人做贼无千人防贼以言乎防不胜防也然卑职从仕以来用一分心得一分益虽未能使境内绝无盗案而贼之不可不防防之决可得力实见明效一为民更即保甲章程所谓轮流支更也支更之说久成具文而卑职屡经力办或垂抢被逐或既刼获盗时复有之且更柝相闻尤足以破贼胆消弭盗窃出于无形惟默相比较斯差数睹矣此以人防也一为地防豫省并无实在抢刼大盗不特卑县一邑为然故城内被刼偶一有之寨内者亦不多见其失事者大率道路村庒耳而其中实在富户百或一失惟稍有衣食之家失事最多盖贼人上盗先踏去路后看进路彼见户崇垣高峻房密室出水不易城寨之内则有重门所谓盗亦有道非不欲多得赃也果能严门禁谨出入有寨者量修寨墙无寨者量筑土埂或掘长濠以限之或编藩篱以阻之皆足以杜窥伺其益处盖不仅制小贼巳也 
　　四曰捕于事后　捕盗之法谓有案必破有盗必获固无实在把握但用捕不如用民的系确论豫省风气极坏有混班清班之分混班者在卯捕役为盗亦能获盗清班者虽不为盗而亦不能获盗小偷小窃仍不能免卑县捕役向称清班然病民而不能卫民则一皆不能用也用民之法亦以保甲为宗而悬赏必信不可吝惜资财送案即收不可迁延阻格差可见效若境外侦缉不必问役问民即以盗捕盗使功使过无乎不可有术无法存乎其人未易言也愚昧之见窃谓督捕之法繁设处分终归无益倘能以获盗多寡为殿最不必以案件彼此为区分斯虽宽而实严矣 
　　五曰原法之始　捕盗难惩盗更难此不得不推言立法之始也定例图财害命律惟斩候强盗图财律应斩决准诛心之律则彼重而此轻论受害之人亦一轻而一重罪名区别几疑倒置盖所以遏乱萌也故立法之意在张国本饬纲维威莠民戢暴党非第为良民快心目泄私雠今成宪虽悬于国门而本旨巳昧办一盗案辗转详勘等候部覆动至经岁虽有就地正法之条罪名不符即难照办用刑之道慎则慎矣不知杀一警百全在临时譬如十人为盗一人就捕立置典刑则九人股栗一经日久彼九人者早已远扬纵使伏诛何所警畏夫豪杰作用上智雄图无虚举无弃材或戮囚以示威或刎囚以刼敌皆有妙用若用极刑而不问辟以止辟之本意虚杀此囚矣故卑职以为惩盗不妨稍涉通融而归本以用人为主盖地方官吏执法戮民非修私怨倘得其人有心冤滥势所必无倘不得其人则虽墨守成规何不可为涂毒生民之口?嵩矢不可不思也慨当时事艰难之会治本治标缺一不可如其委托非人则此言为作俑矣 
　　六曰奉法之难　慎刑之道久不讲求虽有供招半系虚套前人所谓按其虚文虽皋陶亦以为平者而其实私拷顶案卤莽刑求草菅人命依然如故是诚痛切之言然不如此则虽具真情便多挑驳此办案之难也讯问盗案与人命词讼不同非具细心钩距之才慈祥恺恻之意而又有随机应变之词锋明白透澈之才质不可卑职惟日兢兢自惭不逮惟尽此心之所能尽冀无负于斯民然遇有可疑不得不暂系以待覆勘得半失半此问案之难也果审实矣论抢窃则有余辜论强盗则嫌不足此等案件犹复甚多稍一不慎畸轻畸重势所难免此论断之难也果强盗矣如长解口粮书吏册费以及一切必不可少之用解审一盗率数十金所费不赀倘使岁获数十盗则逐案起解受累非浅此解审之难也窒碍之处更难枚举虽与捕务若无干而不知其最有关系也欲加整饬似宜通筹利弊俾免枉纵刍荛之见伏惟裁察 

　　○办理保甲情形禀 

　　敬禀者案蒙宪台批卑县禀奉文办理团练为难情形据实沥陈禀由奉批饬即查照团而不练之法将保甲事宜妥筹禀办等因奉此遵查保甲之法不特可以联众志清盗源即诸政之措施实悉总其纲领然办理之要首在得人否则扰累闾阎良法亦成弊政朱子社仓荆公青苗利害悬殊其明证矣卑职才疏识短本无知人之明且卑县地处偏隅号为俊彦者或墨守文法稍觉开展者又多思科派求可自辅颇难其人顾择人之要公则生明直道在民舆评可信卑职前署卑县凡阅两年奔走汝工又逾数月地方绅耆之贤否恒于无意中询之上自绅衿下逮隶卒凡所称道察其真伪随时默记互相印证履任之后又厯数月之久遍加遴访选得绅耆三百五十二人不论有无功名专以诚朴为主优加礼貌给发谕帖派充本里首事其平昔交结衙署干预讼词者斥退畧尽虽不免取怨于若辈亦所弗计此卑职选择首事之实在情形也各里首事择定延请来署照卑职前在镇平任内禀定保甲章程小加变通捐廉购买纸张刊印十家门牌循环册籍亲交首事不经书役之手不取民间分文并将如何办法按照章程亲为讲解逐一指示责成该首事自择村长村必一人或一村两人以代甲长之任盖卑县地处平陆民间大率就地力耕聚为村落镇市而外大庄绝少若必拘守成法十牌为甲甲举甲长则百家村落数极寥寥转致有名无实不能稽察也村长既定再令村长公同选举牌头令牌头自择牌户保管入牌凡该牌户籍贯姓名年岁家口门向生理产业均填入艹册门牌循环正册之内其有曾犯抢窃以及不安本分无业游民赌棍土娼之属概不入牌惟坿牌未并将行为事犯注入底册年貌籍贯人口数目一体编列不准遗漏俾可确切访查与被控案卷环相比对门牌悬挂各户门首艹册由该首事自行收存以便随时登注生死迁移等事循册亦由该首事于来城之便亲至县署面交卑职俾免漏泄而致寻仇报复之患其牌头所保牌户或此牌头信甲家而不信乙家彼牌头信乙家而不信丙家参差入牌悉听其便总以区分良莠为第一要义并设店簿稽查往来行人此卑县认真编查户口之实在情形也如此办法良民之心志齐一稍稍知所取舍且村长与首事情意联洽牌头与村长情意联洽牌户与牌头亦无不情意联洽又经卑职劝令牌民公制旗帜铜锣修理旧存军器添造枪炮刀矛择原有空庙或撘盖席棚作为更房轮流支更由卑职不时于夜间赴乡亲往点名察验并饬令廵更之时必并至邻近各庄不准止在本庄敲更塞责殷富之户烧茶煮粥互相欵待一庒有警锣声连响邻近各庒齐集捕拏如果获犯送案审实立时给赏既于缉捕最为有益而各庒梭织往来朝夕相见联结众志出于无形俾收守望相助之实效盖南汝光所属盗案最多不独卑县一邑如此每届冬令富家必自雇更夫防夜故虽小有破费民情尚属乐从在牌之户月轮一夜亦觉轻而易举此卑县设立民更团而不练之实在情形也计自七月迄今据该首事等陆续缴到循册业巳齐全统计查出城乡七十二里八大镇一千七百八十四村庒入牌牌户六万三千八百七十二户男大口十一万一千零七十名女大口十万九千一百零七口小男七万七千零五十八名小女六万四千四百五十七口男雇工五千零九十一名女雇工七百四十九口不入牌内无业游民大男二千二百八十六名大女二百六十五口小男二百零六名小女一百二十一口统计大小男妇三十七万零四百一十名口经卑职随时抽查尚无遗漏其修理添置枪炮四千二百四十五具刀五千零十五把矛一万六千七百八十三根杂项军器二千二百十三件虽未能如式整齐亦尚可应用新制旗帜大小一千三百四十九面皆尚鲜明如式可以办别并经查出包河里旷地专卖往来贼饭饭店一所业经卑职严加惩责并将草房两间督饬首事立即扒拆出示禁止永远不准在该处开设饭店此外窝留之户以及著名匪犯亦经卑职认真查拏地方渐形静谧此次该首事等劝谕牌民公制器械轮流支更所费亦复不赀然数月以来民间并无控告科派之案事举而民不扰该首事等之尚堪任使实有明征惟诚朴绅耆立信有余而任才不足卑职逐一察访尚有一二里首事或过于木讷或瞻徇过多心存畏葸殊不能免拟俟选有妥人另行更换至若游民之众拏不胜拏办不胜办其迭犯抢刼要犯固当认真严拏其情节较轻之人自应量为安插责令改悔方为尽善所苦卑县地方偏僻小贸则无以为生佣力则雇觅极少加以比岁收成歉薄饥馑甚多愈形困厄虽经卑职劝令殷厚之家以有余之地拨给佃种无如此辈游惰既惯野性难驯好善之家又复寥寥无几坐是安插甚少得尺则尺得寸则寸惟当竭尽此心不敢预计成败此外贫民可辟生计经卑职捐廉购买民地归入书院试种区田又经饬绅召募邻民织草帽匠扩充手艺令人学习现皆未有成效此又卑职安插游民陆续办理之大概情形也除仍认真查办以清闾阎而副宪意外是否有当理合开具章程户口军械清折绘具地图同刻印门牌底册式样一并禀呈大人鉴核再卑县查办保甲窃以村庒坐落道路远近户口众寡非图不明是以延聘谙练绘画之人带同书役逐一丈量计里开方详细绘画其间幅巾?员之广阔沟渠河道之经行村庒之多少较之公私藏本尤为详核惟天文纬度一时乏人熟谙未敢冐昧绘入以昭核实合并声明 

　　○修盖炮楼完工禀 

　　敬禀者窃卑职前因制造枪炮暂行完工并动工修盖炮楼禀呈宪鉴在案窃念此项工程关系甚大卑职现值交卸垂成而坠亦觉可惜故于开篆后垫发钱文照常督工认真监办兹于光绪二十七年二月十三日一律完工计拆去重修建盖者南门炮楼一座六角式高自檐至地三丈零二寸周七丈三尺二寸炮门六面大孔可以代穴?口??亦可安炮计十二孔小者四十五孔楼三层中铺木板其余东西两门炮楼四座随方修砌更换木板门扇并更换南门吊桥长一丈九尺宽一丈四尺三寸修补砖砌南门拦马墙一道分三节一节长三丈一尺五寸高五尺一节长一丈二尺五寸高五尺一节长三丈七尺五寸高五尺修补南门城濠北岸里堤一段高一丈四尺长二丈五尺城内里隍门瓮修补两段一段长七丈零五寸宽六尺高三尺一段长五丈一尺五寸宽三尺高三尺外拆盖常平仓房三间经卑职逐一验视均尚坚固整齐用过砖木工料等钱一千一百六十八千五百五十八文皆经绅士侯锡藩等之手均有细账可查所有炮楼完工缘由理合禀请大人鉴核再此项差钱每年向系十月内撕票由差役垫缴追收归款卑职以撕票病民最酷是以上年十月不肯撕出亦体恤民隐之意现在此项工程民间自行投柜完纳钱文不敷应用由卑职垫发钱四百十八千五百八十七文合并声明 

　　●跋 

　　学治识端一卷元和徐君服官镇平上蔡公牍也君两治上蔡先后凡三年治镇平不及二年政教修明百废具举陋规弊政其甚者悉革之理冤狱尤众事不具牍辞不雅驯或文法拘牵者并不着见于此者特十之一耳夫以君之才?百里地卒卒一二年而规模宏远卓然可见者乃如此使得尽其用充其量吾不知其展布又何如也然君性刚直召对多直言又恒忤宪旨寅僚酬酢非所长卒以造土鎗为人所谗被劾落职虽旋即开复天下知其冤而君浩然且归隐矣吾于此盖重有感云伊古伟人杰士挫磨摧折大率皆不容于时顾受祸愈烈者享名亦愈盛天之报施其竟谬矣乎孟子有言曰天之将降大任于是人也必先苦其心志劳其筋骨动心忍性增益其所不能庸讵知天之非所以成君乎君之初仕也文其章曰动忍盖以袵席斯民为已任者方今圣明在上而吏治不修百姓愁叹君岂无意乎吾知君之必不可以终隐又必不以区区黜陟容心于其间也然则识端云者观成之朕兆吾将拭目俟之矣于君之归为书此以志之若夫文字之祸成之者崇礼也崇礼方且有上蔡佐治录之镌以彰吾过君之轶事善政别见吾序故此不详云会稽谢崇礼 

　　学治识端 
