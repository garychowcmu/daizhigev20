
    唐律疏议
    ●卷一 名例（７条）
    【疏】议曰：夫三才肇位，万象斯分。禀气含灵，人为称首。莫不凭黎元而树司宰，因政教而施刑法。其有情恣庸愚，识沈愆戾，大则乱其区宇，小则睽其品式，不立制度，则未之前闻。故曰：“以刑止刑，以杀止杀。”刑罚不可弛於国，笞捶不得废於家。时遇浇淳，用有众寡。於是结绳启路，盈坎疏源，轻刑明威，大礼崇敬。《易》曰：“天垂象，圣人则之。”观雷电而制威刑，睹秋霜而有肃杀，惩其未犯而防其未然，平其徽纟墨而存乎博爱，盖圣王不获已而用之。古者大刑用甲兵，其次用斧钺；中刑用刀锯，其次用钻笮；薄刑用鞭扑。其所由来，亦已尚矣！昔白龙、白云，则伏牺、轩辕之代；西火、西水，则炎帝、共工之年。鸠筮宾於少，金政策名於颛顼。咸有天秩，典司刑宪。大道之化，击壤无违。逮乎唐虞，化行事简，议刑以定其罪，画象以丑其心，所有条贯，良多简略，年代浸远，不可得而详焉。尧舜时，理官则谓之为“士”，而皋陶为之；其法略存，而往往概见，则《风俗通》所云“《皋陶谟》：虞造律”是也。律者，训铨，训法也。《易》曰：“理财正辞，禁人为非曰义。”故铨量轻重，依义制律。《尚书大传》曰：“丕天之大律。”注云：“奉天之大法。”法亦律也，故谓之为律。昔者，圣人制作谓之为经，传师所说则谓之为传，此则丘明、子夏於《春秋》、《礼经》作传是也。近代以来，兼经注而明之则谓之为义疏。疏之为字，本以疏阔、疏远立名。又，广雅云：“疏者，识也。”案疏训识，则书疏记识之道存焉。《史记》云：“前主所是著为律，後主所是疏为令。”《汉书》云：“削牍为疏。”故云疏也。昔者，三王始用肉刑。赭衣难嗣，皇风更远，朴散淳离，伤肌犯骨。《尚书大传》曰：“夏刑三千条。”《周礼》“司刑掌五刑”，其属二千五百。穆王度时制法，五刑之属三千。周衰刑重，战国异制，魏文侯师於里悝，集诸国刑典，造《法经》六篇：一、《盗法》；二、《贼法》；三、《囚法》；四、《捕法》；五、《杂法》；六、《具法》。商鞅传授，改法为律。汉相萧何，更加悝所造《户》、《兴》、《厩》三篇，谓《九章之律》。魏因汉律为一十八篇，改汉具律为《刑名第一》。晋命贾充等，增损汉、魏律为二十篇，於魏《刑名律》中分为《法例律》。宋齐梁及後魏，因而不改。爰至北齐，并《刑名》、《法例》为《名例》。後周复为《刑名》。隋因北齐，更为《名例》。唐因於隋，相承不改。名者，五刑之罪名；例者，五刑之体例。名训为命，例训为比，命诸篇之刑名，比诸篇之法例。但名因罪立，事由犯生，命名即刑应，比例即事表，故以名例为首篇。第者，训居，训次，则次第之义，可得言矣。一者，“太极之气，函三为一，”黄锺之一，数所生焉。《名例》冠十二篇之首，故云“《名例第一》”。大唐皇帝以上圣凝图，英声嗣武，润春云於品物，缓秋官於黎庶。今之典宪，前圣规模，章程靡失，鸿纤备举，而刑宪之司执行殊异：大理当其死坐，刑部处以流刑；一州断以徒年，一县将为杖罚。不有解释，触涂睽误。皇帝彝宪在怀，纳隍兴轸。德礼为政教之本，刑罚为政教之用，犹昏晓阳秋相须而成者也。是以降纶言於台铉，挥折简於髦彦，爰造《律疏》，大明典式。远则皇王妙旨，近则萧、贾遗文，沿波讨源，自枝穷叶，甄表宽大，裁成简久。譬权衡之知轻重，若规矩之得方圆。迈彼三章，同符画一者矣。
    １．笞刑五
    笞刑五：笞一十。（赎铜一斤。）笞二十。（赎铜二斤。）笞三十。（赎铜三斤。）笞四十。（赎铜四斤。）笞五十。（赎铜五斤。）
    【疏】议曰：笞者，击也，又训为耻。言人有小愆，法须惩诫，故加捶挞以耻之。汉时笞则用竹，今时则用楚。故《书》云“扑作教刑”，即其义也。汉文帝十三年，太仓令淳于意女缇萦上书，愿没入为官婢，以赎父刑。帝悲其意，遂改肉刑：当黥者髡钳为城奴令舂，当劓者笞三百。此即笞、杖之目，未有区分。笞击之刑，刑之薄者也。随时沿革，轻重不同，俱期无刑，义唯必措。《孝经援神契》云：“圣人制五刑，以法五行。”礼云：“刑者，亻刑也，成也。一成而不可变，故君子尽心焉。”《孝经钩命决》云：“刑者，亻刑也，质罪示终。”然杀人者死，伤人者刑，百王之所同，其所由来尚矣。从笞十至五十，其数有五，故曰“笞刑五”。徒、杖之数，亦准此。
    ２．杖刑五
    杖刑五：杖六十。（赎铜六斤。）杖七十。（赎铜七斤。）杖八十。（赎铜八斤。）杖九十。（赎铜九斤。）杖一百。（赎铜十斤。）
    【疏】议曰：《说文》云“杖者持也”，而可以击人者欤？《家语》云：“舜之事父，小杖则受，大杖则走。”《国语》云：“薄刑用鞭扑。”《书》云：“鞭作官刑。”犹今之杖刑者也。又蚩尤作五虐之刑，亦用鞭扑。源其滥觞，所从来远矣。汉景帝以笞者已死而笞未毕，改三百曰二百，二百曰一百。奕代沿流，曾微增损。爰洎随室，以杖易鞭。今律云“累决笞、杖者，不得过二百”，盖循汉制也。
    ３．徒刑五
    徒刑五：一年。（赎铜二十斤。）一年半。（赎铜三十斤。）二年。（赎铜四十斤。）二年半。（赎铜五十斤。）三年。（赎铜六十斤。）
    【疏】议曰：徒者，奴也，盖奴辱之。《周礼》云“其奴男子入于罪隶”，又“任之以事，以圜土而收教之。上罪三年而舍，中罪二年而舍，下罪一年而舍”，此并徒刑也。盖始於周。
    ４．流刑三
    流刑三：二千里。（赎铜八十斤。）二千五百里。（赎铜九十斤。）三千里。（赎铜一百斤。）
    【疏】议曰：《书》云：“流宥五刑。”谓不忍刑杀，宥之于远也。又曰：“五流有宅，五宅三居。”大罪投之四裔，或流之于海外，次九州之外，次中国之外。盖始於唐虞。今之三流，即其义也。
    ５．死刑二
    死刑二：绞。斩。（赎铜一百二十斤。）
    【疏】议曰：古先哲王，则天垂法，辅政助化，禁暴防奸，本欲生之，义期止杀。绞、斩之坐，刑之极也。死者魂气归於天，形魄归於地，与万化冥然，故郑注礼云：“死者，澌也。消尽为澌。”《春秋元命包》云：“黄帝斩蚩尤於涿鹿之野。”《礼》云：“公族有死罪，罄之于甸人。”故知斩自轩辕，绞兴周代。二者法阴数也，阴主杀罚，因而则之，即古“大辟”之刑是也。
    问曰：笞以上、死以下，皆有赎法。未知赎刑起自何代？
    答曰：《书》云：“金作赎刑。”注云：“误而入罪，出金以赎之。”甫侯训夏赎刑云：“墨辟疑赦，其罚百锾；劓辟疑赦，其罚唯倍；非刂辟疑赦，其罚倍差；宫辟疑赦，其罚六百锾；大辟疑赦，其罚千锾。”注云：“六两曰锾。锾，黄铁也。”晋“应八议以上，皆留官收赎，勿髡、钳、笞也。”今古赎刑，轻重异制，品目区别，备有章程，不假胜条，无烦缕说。
    ６．十恶
    十恶：
    【疏】议曰：五刑之中，十恶尤切，亏损名教，毁裂冠冕，特标篇首，以为明诫。其数甚恶者，事类有十，故称“十恶”。然汉制《九章》，虽并湮没，其“不道”“不敬”之目见存，原夫厥初，盖起诸汉。案梁陈已往，略有其条。周齐虽具十条之名，而无“十恶”之目。开皇创制，始备此科，酌於旧章，数存於十。大业有造，复更刊除，十条之内，唯存其八。自武德以来，仍遵开皇，无所损益。
    一曰谋反。（谓谋危社稷。）
    【疏】议曰：案《公羊传》云：“君亲无将，将而必诛。”谓将有逆心，而害於君父者，则必诛之。《左传》云：“天反时为灾，人反德为乱。”然王者居宸极之至尊，奉上天之宝命，同二仪之覆载，作兆庶之父母。为子为臣，惟忠惟孝。乃敢包藏凶慝，将起逆心，规反天常，悖逆人理，故曰“谋反”。
    【疏】议曰：社为五土之神，稷为田正也，所以神地道，主司啬。君为神主，食乃人天，主泰即神安，神宁即时稔。臣下将图逆节，而有无君之心，君位若危，神将安恃。不敢指斥尊号，故云“社稷”。《周礼》云“左祖右社”，人君所尊也。
    二曰谋大逆。（谓谋毁宗庙、山陵及宫阙。）
    【疏】议曰：此条之人，干纪犯顺，违道悖德，逆莫大焉，故曰“大逆”。
    【疏】议曰：有人获罪於天，不知纪极，潜思释憾，将图不逞，遂起恶心，谋毁宗庙、山陵及宫阙。宗者，尊也。庙者，貌也。刻木为主，敬象尊容，置之宫室，以时祭享，故曰“宗庙”。山陵者，古先帝王因山而葬，黄帝葬桥山即其事也。或云，帝王之葬，如山如陵，故曰“山陵”。宫者，天有紫微宫，人君则之，所居之处故曰“宫”。其阙者，尔雅释宫云：“观谓之阙。”郭璞云：“宫门双阙也。”《周礼秋官》“正月之吉日，悬刑象之法於象魏，使人观之”，故谓之“观”。
    三曰谋叛。（谓谋背国从伪。）
    【疏】议曰：有人谋背本朝，将投蕃国，或欲翻城从伪，或欲以地外奔，即如莒牟夷以牟娄来奔，公山弗扰以费叛之类。
    四曰恶逆。（谓殴及谋杀祖父母、父母，杀伯叔父母、姑、兄姊、外祖父母、夫、夫之祖父母、父母。）
    【疏】议曰：父母之恩，昊天罔极。嗣续妣祖，承奉不轻。枭镜其心，爱敬同尽，五服至亲，自相屠戮，穷恶尽逆，绝弃人理，故曰“恶逆”。
    【疏】议曰：殴谓殴击，谋谓谋计。自伯叔以下，即据杀讫，若谋而未杀，自当“不睦”之条。“恶逆”者，常赦不免，决不待时；“不睦”者，会赦合原，惟止除名而已。以此为别，故立制不同。其夫之祖父母者，夫之曾、高祖亦同。案丧服制，为夫曾、高服缌麻；若夫承重，其妻於曾、高祖，亦如夫之父母服期。故知称“夫之祖父母”，曾、高亦同也。
    问曰：外祖父母及夫，据礼有等数不同，具为分析。
    答曰：“外祖父母”，但生母身，有服、无服，并同外祖父母，所以如此者，律云“不以尊压及出降”故也。若不生母身者，有服同外祖父母，无服同凡人。依礼，嫡子为父後及不为父後者，并不为出母之党服，即为继母之党服，此两党俱是外祖父母；若亲母死於室，为亲母之党服，不为继母之党服，此继母之党无服，即同凡人。又，妾子为父後及不为父後者，嫡母存，为其党服；嫡母亡，不为其党服。《礼》云：“所从亡，则已。”此既从嫡母而服，故嫡母亡，其党则已。“夫”者，依礼，有三月庙见，有未庙见，或就婚等三种之夫，并同夫法。其有克吉日及定婚夫等，唯不得违约改嫁，自馀相犯，并同凡人。
    五曰不道。（谓杀一家非死罪三人，支解人，造畜蛊毒、厌魅。）
    【疏】议曰：安忍残贼，背违正道，故曰“不道”。
    【疏】议曰：谓一家之中，三人被杀，俱无死罪者。若三人之内，有一人合死及於数家各杀二人，唯合死刑，不入十恶。或杀一家三人，本条罪不至死，亦不入十恶。支解人者，谓杀人而支解，亦据本罪合死者。
    【疏】议曰：谓造合成蛊；虽非造合，乃传畜，堪以害人者：皆是。即未成者，不入十恶。厌魅者，其事多端，不可具述，皆谓邪俗阴行不轨，欲令前人疾苦及死者。
    六曰大不敬。（谓盗大祀神御之物、乘舆服御物；盗及伪造御宝；合和御药，误不如本方及封题误；若造御膳，误犯食禁；御幸舟船，误不牢固；指斥乘舆，情理切害及对捍制使，而无人臣之礼。）
    【疏】议曰：礼者，敬之本；敬者，礼之舆。故《礼运》云：“礼者君之柄，所以别嫌明微，考制度，别仁义。”责其所犯既大，皆无肃敬之心，故曰“大不敬”。
    【疏】议曰：大祀者，依《祠令》：“昊天上帝、五方上帝、皇地、神州、宗庙等为大祀。”《职制律》又云：“凡言祀者，祭、享同。若大祭、大享，并同大祀。”神御之物者，谓神所御之物。本条注云：“谓供神御者，帷帐几杖亦同。”造成未供而盗，亦是。酒醴馔具及笾、豆、、簋之属，在神前而盗者，亦入“大不敬”；不在神所盗者，非也。乘舆服御物者，谓主上服御之物。人主以天下为家，乘舆巡幸，不敢指斥尊号，故“乘舆”以言之。本条注云：“服通衾、茵之属，真、副等。皆须监当之官部分拟进，乃为御物。”
    【疏】议曰：《说文》云：“玺者，印也。”古者尊卑共之，《左传》云：“襄公自楚还，及方城，季武子取卞，使公冶问，玺书，追而予之。”是其义也。秦汉以来，天子曰“玺”，诸侯曰“庸。开元岁中，改玺曰“宝”。本条云“伪造皇帝八宝”，此言“御宝”者，为摄三后宝并入十恶故也。
    【疏】议曰：合和御药，虽凭正方，中间错谬，误违本法。封题误者，谓依方合讫，封题有误，若以丸为散，应冷言热之类。
    【疏】议曰：《周礼》：“食医掌王之八珍。”所司特宜敬慎，营造御膳，须凭《食经》，误不依经，即是“不敬”。
    【疏】议曰：帝王所之，莫不庆幸，舟船既拟供御，故曰“御幸舟船”。工匠造船，备尽心力，误不牢固，即入此条。但“御幸舟船”以上三事，皆为因误得罪，设未进御，亦同十恶；如其故为，即从“谋反”科罪。其监当官司，准法减科，不入“不敬”。
    【疏】议曰：此谓情有觖望，发言谤毁，指斥乘舆，情理切害者。若使无心怨天，唯欲诬人罪，自依反坐之法，不入十恶之条。旧律云“言理切害”，今改为“情理切害”者，盖欲原其本情，广恩慎罚故也。
    【疏】议曰：奉制出使，宣布四方，有人对捍，不敬制命，而无人臣之礼者。制使者，谓奉敕定名及令所司差遣者是也。
    七曰不孝。（谓告言、诅詈祖父母父母，及祖父母父母在，别籍、异财，若供养有阙；居父母丧，身自嫁娶，若作乐，释服从吉；闻祖父母父母丧，匿不举哀，诈称祖父母父母死。）
    【疏】议曰：善事父母曰孝。既有违犯，是名“不孝”。
    【疏】议曰：本条直云“告祖父母父母”，此注兼云“告言”者，文虽不同，其义一也。诅犹祝也，詈犹骂也。依本条“诅欲令死及疾苦者，皆以谋杀论”，自当“恶逆”。唯诅求爱媚，始入此条。
    问曰：依《贼盗律》：“子孙於祖父母父母求爱媚而厌、祝者，流二千里。”然厌魅、祝诅，罪无轻重。今诅为“不孝”，未知厌入何条？
    答曰：厌、祝虽复同文，理乃诅轻厌重。但厌魅凡人，则入“不道”；若祝诅者，不入十恶。名例云：“其应入罪者，则举轻以明重。”然祝诅是轻，尚入“不孝”；明知厌魅是重，理入此条。
    【疏】议曰：祖父母、父母在，子孙就养无方，出告反面，无自专之道。而有异财、别籍，情无至孝之心，名义以之俱沦，情节於兹并弃，稽之典礼，罪恶难容。二事既不相须，违者并当十恶。
    【疏】议曰：礼云：“孝子之养亲也，乐其心，不违其志，以其饮食而忠养之。”其有堪供而阙者，祖父母、父母告乃坐。
    【疏】议曰：“居父母丧，身自嫁娶”，皆谓首从得罪者。若其独坐主婚，男女即非“不孝”。所以称“身自嫁娶”，以明主婚不同十恶故也。其男夫居丧娶妾，合免所居之一官；女子居丧为妾，得减妻罪三等：并不入“不孝”。若作乐者，自作、遣人等。乐，谓击钟、鼓，奏丝、竹、匏、磬、埙、篪，歌舞，散乐之类。“释服从吉”，谓丧制未终，而在二十七月之内，释去衰裳而著吉服者。
    【疏】议曰：依《礼》：“闻亲丧，以哭答使者，尽哀而问故。”父母之丧，创巨尤切，闻即崩殒，擗踊号天。今乃匿不举哀，或拣择时日者，并是。其“诈称祖父母父母死”，谓祖父母、父母见在而诈称死者。若先死而诈称始死者，非。
    八曰不睦。（谓谋杀及卖缌麻以上亲，殴告夫及大功以上尊长、小功尊属。）
    【疏】议曰：《礼》云：“讲信修睦。”《孝经》云：“民用和睦。”睦者，亲也。此条之内，皆是亲族相犯，为九族不相协睦，故曰“不睦”。
    【疏】议曰：但有谋杀及卖缌麻以上亲，无问尊卑长幼，总入此条。若谋杀期亲尊长等，杀讫即入“恶逆”。今直言谋杀，不言故、斗，若故、斗杀讫，亦入“不睦”。举谋杀未伤是轻，明故、斗已杀是重，轻重相明，理同十恶。卖缌麻以上亲者，无问强、和，俱入“不睦”。卖未售者，非。
    【疏】议曰：依《礼》：“夫者，妇之天。”又云：“妻者，齐也。”恐不同尊长，故别言夫号。大功尊长者，依礼，男子无大功尊，唯妇人於夫之祖父母及夫之伯叔父母是大功尊。大功长者，谓从父兄姊是也。“以上”者，伯叔父母、姑、兄姊之类。小功尊属者，谓从祖父母、姑，从祖伯叔父母、姑，外祖父母，舅、姨之类。
    九曰不义。（谓杀本属府主、刺史、县令、见受业师，吏、卒杀本部五品以上官长；及闻夫丧匿不举哀，若作乐，释服从吉及改嫁。）
    【疏】议曰：礼之所尊，尊其义也。此条元非血属，本止以义相从，背义乖仁，故曰“不义”。
    【疏】议曰：府主者，依令“职事官五品以上，带勋官三品以上，得亲事、帐内”，於所事之主，名为“府主”。国官、邑官於其所属之主，亦与府主同。其都督、刺史，皆据制书出日；六品以下，皆据画讫始是。“见受业师”，谓伏膺儒业，而非私学者。若杀讫，入“不义”；谋而未杀，自从杂犯。
    【疏】议曰：“吏”，谓流外官以下。“卒”，谓庶士、卫士之类。此等色人，类例不少，有杀本部五品以上官长，并入“不义”。官长者，依令：“诸司尚书，同长官之例。”
    【疏】议曰：夫者，妻之天也。移父之服而服，为夫斩衰，恩义既崇，闻丧即须号恸。而有匿哀不举，居丧作乐，释服从吉，改嫁忘忧，皆是背礼违义，故俱为十恶。其改嫁为妾者，非。
    十曰内乱。（谓奸小功以上亲、父祖妾及与和者。）
    【疏】议曰：《左传》云：“女有家，男有室，无相渎。易此则乱。”若有禽兽其行，朋淫於家，紊乱礼经，故曰“内乱”。
    【疏】议曰：奸小功以上亲者，谓据礼，男子为妇人著小功服而奸者。若妇人为男夫虽有小功之服，男子为报服缌麻者，非。谓外孙女於外祖父及外甥於舅之类。
    【疏】议曰：父祖妾者，有子、无子并同，媵亦是；“及与和者”，谓妇人共男子和奸者：并入“内乱”。若被强奸，後遂和可者，亦是。
    ７．八议
    八议：
    【疏】议曰：《周礼》云：“八辟丽邦法。”今之“八议”，周之“八辟”也。礼云：“刑不上大夫。”犯法则在八议，轻重不在刑书也。其应议之人，或分液天潢，或宿侍旒，或多才多艺，或立事立功，简在帝心，勋书王府。若犯死罪，议定奏裁，皆须取决宸衷，曹司不敢与夺。此谓重亲贤，敦故旧，尊宾贵，尚功能也。以此八议之人犯死罪，皆先奏请，议其所犯，故曰“八议”。
    一曰议亲。（谓皇帝袒免以上亲及太皇太后、皇太后缌麻以上亲，皇后小功以上亲。）
    【疏】议曰：义取内睦九族，外协万邦，布雨露之恩，笃亲亲之理，故曰“议亲”。袒免者，据礼有五：高祖兄弟、曾祖从父兄弟、祖再从兄弟、父三从兄弟、身之四从兄弟是也。
    【疏】议曰：太皇太后者，皇帝祖母也。皇太后者，皇帝母也。加“太”者，太之言大也，《易》称“太极”，盖取尊大之义。称“皇”者，因子以明母也。其二后荫及缌麻以上亲，缌麻之亲有四：曾祖兄弟、祖从父兄弟、父再从兄弟、身之三从兄弟是也。
    【疏】议曰：皇后荫小功以上亲者，降姑之义。小功之亲有三：祖之兄弟、父之从父兄弟、身之再从兄弟是也。此数之外，据礼内外诸亲有服同者，并准此。
    二曰议故。（谓故旧。）
    【疏】议曰：谓宿得侍见，特蒙接遇历久者。
    三曰议贤。（谓有大德行。）
    【疏】议曰：谓贤人君子，言行可为法则者。
    四曰议能。（谓有大才艺。）
    【疏】议曰：谓能整军旅，邪政事，盐梅帝道，师范人伦者。
    五曰议功。（谓有大功勋。）
    【疏】议曰：谓能斩将搴旗，摧锋万里，或率众归化，宁济一时，匡救艰难，铭功太常者。
    六曰议贵。（谓职事官三品以上，散官二品以上及爵一品者。）
    【疏】议曰：依令：“有执掌者为职事官，无执掌者为散官。”爵，谓国公以上。
    七曰议勤。（谓有大勤劳。）
    【疏】议曰：谓大将吏恪居官次，夙夜在公，若远使绝域，经涉险难者。
    八曰议宾。（谓承先代之後为国宾者。）
    【疏】议曰：《书》云：“虞宾在位，群后德让。”《诗》曰：“有客有客，亦白其马。”《礼》云：“天子存二代之後，犹尊贤也。”昔武王克商，封夏后氏之後於杞，封殷氏之後於宋，若今周後介公、隋後阝公，并为国宾者。
    ●卷二 名例（１１条）
    ８．八议者（议章）
    诸八议者，犯死罪，皆条所坐及应议之状，先奏请议，议定奏裁；议者，原情议罪，称定刑之律而不正决之。
    【疏】议曰：此名“议章”。八议人犯死罪者，皆条录所犯应死之坐及录亲、故、贤、能、功、勤、宾、贵等应议之状，先奏请议。依令，都堂集议，议定奏裁。
    【疏】议曰：议者，原情议罪者，谓原其本情，议其犯罪。称定刑之律而不正决之者，谓奏状之内，唯云准犯依律合死，不敢正言绞、斩，故云“不正决之”。
    流罪以下，减一等。其犯十恶者，不用此律。
    【疏】议曰：流罪以下，犯状既轻，所司减讫，自依常断。其犯十恶者，死罪不得上请，流罪以下不得减罪，故云“不用此律”。
    ９．官爵五品以上（请章）
    诸皇太子妃大功以上亲、
    【疏】议曰：此名“请章”。皇后荫小功以上亲入议，皇太子妃荫大功以上亲入请者，尊卑降杀也。
    应议者期以上亲及孙、
    【疏】议曰：八议之人，荫及期以上亲及孙，入请。期亲者，谓伯叔父母、姑、兄弟、姊妹、妻、子及兄弟子之类。又《例》云：“称期亲者，曾、高同。”及孙者，谓嫡孙众孙皆是，曾、玄亦同。其子孙之妇，服虽轻而义重，亦同期亲之例。曾、玄之妇者，非。
    若官爵五品以上，犯死罪者，（上请；请，谓条其所犯及应请之状，正其刑名，别奏请。）
    【疏】议曰：官爵五品以上者，谓文武职事四品以下、散官三品以下、勋官及爵二品以下，五品以上。此等之人，犯死罪者，并为上请。
    【疏】议曰：条其所犯者，谓条录请人所犯应死之坐。应请之状者，谓皇太子妃大功以上亲，应议者期以上亲及孙，若官爵五品以上应请之状。正其刑名者，谓录请人所犯，准律合绞、合斩。别奏者，不缘门下，别录奏请，听敕。
    流罪以下，减一等。其犯十恶，反逆缘坐，杀人，监守内奸、盗、略人、受财枉法者，不用此律。
    【疏】议曰：流罪以下，减一等者，减讫各依本法。若犯十恶；反逆缘坐；及杀人者，谓故杀、斗杀、谋杀等杀讫，不问首从；其於监守内奸、盗、略人、受财枉法者：此等请人，死罪不合上请，流罪已下不合减罪，故云“不用此律”。其盗不得财及奸、略人未得，并从减法。
    １０．七品以上之官（减章）
    诸七品以上之官及官爵得请者之祖父母、父母、兄弟、姊妹、妻、子孙，犯流罪已下，各从减一等之例。
    【疏】议曰：此名“减章”。“七品以上”，谓六品、七品文武职事、散官、卫官、勋官等身；“官爵得请者”，谓五品以上官爵，荫及祖父母、父母、兄弟、姊妹、妻、子孙：犯流罪以下，各得减一等。若上章请人得减，此章亦得减；请人不得减，此章亦不得减。故云“各从减一等之例”。
    １１．应议请减（赎章）
    诸应议、请、减及九品以上之官，若官品得减者之祖父母、父母、妻、子孙，犯流罪以下，听赎；
    【疏】议曰：此名“赎章”。应议、请、减者，谓议、请、减三章内人，亦有无官而入议、请、减者，故不云官也；及九品已上官者，谓身有八品、九品之官；“若官品得减者”，谓七品已上之官，荫及祖父母、父母、妻、子孙：犯流罪以下，并听赎。
    若应以官当者，自从官当法。
    【疏】议曰：议、请、减以下人，身有官者，自从官当、除、免，不合留官取荫收赎。
    其加役流、
    【疏】议曰：加役流者，旧是死刑，武德年中改为断趾。国家惟刑是恤，恩弘博爱，以刑者不可复属，死者务欲生之，情轸向隅，恩覃祝网，以贞观六年奉制改为加役流。
    反逆缘坐流、
    【疏】议曰：谓缘坐反、逆得流罪者。其妇人，有官者比徒四年，依官当之法，亦除名；无官者，依留住法，加杖、配役。
    子孙犯过失流、
    【疏】议曰：谓耳目所不及，思虑所不到之类，而杀祖父母、父母者。
    不孝流、
    【疏】议曰：不孝流者，谓闻父母丧，匿不举哀，流；告祖父母、父母者绞，从者流；祝诅祖父母、父母者，流；厌魅求爱媚者，流。
    问曰：居丧嫁娶，合徒三年；或恐喝或强，各合加至流罪。得入不孝流以否？
    答曰：恐喝及强，元非不孝，加至流坐，非是正刑。律贵原情，据理不合。
    及会赦犹流者，
    【疏】议曰：案《贼盗律》云：“造畜蛊毒，虽会赦，并同居家口及教令人亦流三千里。”《断狱律》云：“杀小功尊属、从父兄姊及谋反、大逆者，身虽会赦，犹流二千里。”此等并是会赦犹流。其造畜蛊毒，妇人有官无官，并依下文，配流如法。有官者，仍除名，至配所免居作。
    各不得减赎，除名、配流如法。除名者，免居作。（即本罪不应流配而特配者，虽无官品，亦免居作。）
    【疏】议曰：男夫犯此五流，假有一品已下及取荫者，并不得减赎，除名、配流如法。三流俱役一年，称加役流者役三年。家无兼丁者，依下条加杖、免役，故云“如法”。
    【疏】议曰：犯五流之人，有官爵者，除名，流配，免居作。“即本罪不应流配而特流配者，虽无官品，亦免居作”，谓有人本犯徒以下，及有荫之人本法不合流配，而责情特流配者，虽是无官之人，亦免居作。
    其於期以上尊长及外祖父母、夫、夫之祖父母，犯过失杀伤，应徒；若故殴人至废疾，应流；男夫犯盗谓徒以上。及妇人犯奸者：亦不得减赎。（有官爵者，各从除、免、当、赎法。）
    【疏】议曰：过失杀祖父母、父母，已入五流；若伤，即合徒罪。故云“期以上”。其於期亲尊长及外祖父母、夫、夫之祖父母，犯过失杀及伤，应合徒者；“故殴人至废疾应流”，谓恃荫合赎，故殴人至废疾，准犯应流者；“男夫犯盗徒以上”，谓计盗罪至徒以上，强盗不得财亦同；及妇人犯奸者：并亦不得减赎。言“亦”者，亦如五流不得减赎之义。
    【疏】议曰：谓故殴小功尊属至废疾，及男夫於监守内犯十恶及盗，妇人奸入“内乱”者，并合除名。若男夫犯盗，断徒以上及妇人犯奸者，并合免官。其於期亲以上尊长犯过失杀伤应徒，及故殴凡人至废疾应流，并合官当。犯除名者，爵亦除；本犯免官、免所居官及官当者，留爵收赎。纵有官爵合减，亦不得减。故云“各从除、免、当、赎法”。
    问曰：五流不得减赎。若会降，合减赎以否？
    答曰：五流，除名、配流，会降至徒以下，有荫、应赎之色，更无配役之文，即有听赎者，有不听赎者。止如加役流、反逆缘坐流、不孝流，此三流会降，并听收赎。其子孙犯过失流，虽会降，亦不得赎。何者？文云：“於期以上尊长犯过失杀伤应徒，不得减赎。”此虽会降，犹是过失应徒，故不合赎。其有官者，自准除、免、当、赎之例。本法既不合例减，降後亦不得减科。其会赦犹流者，会降灼然不免。
    １２．妇人有官品邑号
    诸妇人有官品及邑号，犯罪者，各依其品，从议、请、减、赎、当、免之律，不得荫亲属。
    【疏】议曰：妇人有官品者，依令，妃及夫人，郡、县、乡君等是也。邑号者，国、郡、县、乡等名号是也。妇人六品以下无邑号，直有官品，即媵是也。依礼：“凡妇人，从其夫之爵位。”注云：“生礼死事，以夫为尊卑。”故犯罪应议、请、减、赎者，各依其夫品，从议、请、减、赎之法。若犯除、免、官当者，亦准男夫之例。故云“各从议、请、减、赎、当、免之律”。妇人品命既因夫、子而授，故不得荫亲属。
    若不因夫、子，别加邑号者，同封爵之例。
    【疏】议曰：别加邑号者，犯罪一与男子封爵同：除名者，爵亦除；免官以下，并从议、请、减、赎之例，留官收赎。
    １３．五品以上妾
    诸五品以上妾，犯非十恶者，流罪以下，听以赎论。
    【疏】议曰：五品以上之官，是为“通贵”。妾之犯罪，不可配决。若犯非十恶，流罪以下，听用赎论；其赎条内不合赎者，亦不在赎限。若妾自有子孙及取馀亲荫者，假非十恶，听依赎例。
    １４．兼有议请减
    诸一人兼有议、请、减，各应得减者，唯得以一高者减之，不得累减。
    【疏】议曰：假有一人，身是皇后小功亲，合议减；又父有三品之官，合请减；又身有七品官，合例减。此虽三处俱合减罪，唯得以一议亲高者减之，不得累减。
    若从坐减、自首减、故失减、公坐相承减，又以议、请、减之类，得累减。
    【疏】议曰：从坐减者，谓共犯罪，造意者为首，随从者减一等。自首减者，谓犯法，知人欲告而自首者，听减二等。故失减者，谓判官故出人罪，放而还获，减一等；通判之官不知情，以失论，失出减判官之罪五等。又，《断狱律》云：“断罪，应决配之而听收赎，应收赎而决配之，各减故、失一等。”谓故减故一等，失减失一等，是名“故失减”。公坐相承减者，谓同职犯公坐，假由判官断罪失出，法减五等，放而还获，又减一等；通判之官减七等，长官减八等，主典减九等。若有议、请、减之类，各又更减一等，是名“得累减”。
    １５．以理去官
    诸以理去官，与见任同。解虽非理，告身应留者，亦同。
    【疏】议曰：谓不因犯罪而解者，若致仕、得替、省员、废州县之类，应入议、请、减、赎及荫亲属者，并与见任同。
    【疏】议曰：解虽非理者，谓责情及下考解官者；或虽经当、免，降所不至者，亦是告身应留者：并同见任官法。
    赠官及视品官，与正官同。视六品以下，不在荫亲之例。
    【疏】议曰：赠官者，死而加赠也。令云：“养素丘园，徵聘不赴，子孙得以徵官为荫。”并同正官。“视品官”，依《官品令》：“萨宝府萨宝、ビ正等，皆视流内品。”若以视品官当罪、减、赎，皆与正官同。
    【疏】议曰：视品稍异正官，故不许荫其亲属。其萨宝既视五品，听荫亲属。
    用荫者，存亡同。
    【疏】议曰：应取议、请、减荫亲属者，亲虽死亡，皆同存日，故曰“存亡同”。
    若藉尊长荫而犯所荫尊长，
    【疏】议曰：“尊长”，谓祖父母、父母、伯叔父母、姑、兄姊是也。
    及藉所亲荫而犯所亲祖父母、父母者，并不得为荫。
    【疏】议曰：“所亲”，谓旁亲，非祖父母、父母及子孙，但旁荫己身者，尊长、卑幼皆是。假如藉伯叔母荫而犯伯叔母之祖父母、父母，藉侄荫而犯侄之父母之类，并不得以荫论。文称“犯夫及义绝者，得以子荫”，妇犯夫既得用子荫，明夫犯妇亦取子荫可知。其子孙例别生文，不入“所亲”之限。即取子孙荫者，违犯父、祖教令及供养有阙，亦得以荫赎论。若取父荫而犯祖者，不得为荫。若犯父者，得以祖荫。
    即殴告大功尊长、小功尊属者，亦不得以荫论。
    【疏】议曰：“大功尊长、小功尊属”，“不睦”条中已具释讫。若其殴告，亦不得荫赎。
    其妇人犯夫及义绝者，得以子荫。虽出，亦同。
    【疏】议曰：妇人犯夫，及与夫家义绝，并夫在被出，并得以子荫者，为“母子无绝道”故也。
    其假版官犯流罪以下，听以赎论。
    【疏】议曰：假版授官，不著令、式，事关恩泽，不要耆年，听以赎论，不以假版官当罪。其准律不合赎者，处徒以上，版亦除削。
    １６．无官犯罪
    诸无官犯罪，有官事发，流罪以下以赎论。谓从流外及庶人而任流内者，不以官当、除、免。犯十恶及五流者，不用此律。
    【疏】议曰：无官犯罪，有官事发，流罪以下，皆依赎法。谓从流外及庶人而任流内者，其除名及当、免，在身见无流内告身者，亦同无官例。其於“赎章”内合除、免、官当者，亦听收赎。故云“不以官当、除、免”。若犯十恶、五流，各依本犯除名及配流，不用此条赎法，故云“不用此律”。
    问曰：“无官犯罪，有官事发，流罪以下以赎论。”虽称以赎，如有七品以上官，合减以否？
    答曰：既称“流罪以下以赎论”，据赎条内不得减者，此条亦不合减。自馀杂犯应减者，并从减例。据下文“无荫犯罪，有荫事发，并从官荫之法”，故知得依减之例。
    卑官犯罪，迁官事发；在官犯罪，去官事发；或事发去官：犯公罪流以下各勿论，馀罪论如律。
    【疏】议曰：卑官犯罪，迁官事发者，谓任九品时犯罪，得八品以上事发之类。在官犯罪，去官事发者，谓在任时犯罪，去任後事发。或事发去官者，谓事发勾问未断，便即去职。此等三事，犯公罪流以下，各勿论。迁官者，但改官者即是，非独进品始名迁官。馀罪论如律者，并谓私罪及公坐死罪，皆据律科，虽复迁官去任，并不免罪。
    问曰：依令：“内外官敕令摄他司事者，皆为检校。若比司，即为摄判。”未审此等犯公坐，去官免罪以否？
    答曰：律云“在官犯罪，去官事发；或事发去官：犯公罪流以下各勿论”，但检校、摄判之处，即是监临，若有愆违，罪无减降。其有敕符差遣及比司摄判，摄时既同正职，停摄理是去官，公坐流罪亦从免法。若事关宿卫，情状重者，录奏听敕。其寺丞、县尉之类，本非别司而权判者，不同去官之例。诸司依令当直之官，既非摄判之色，不在去官之限。
    其有官犯罪，无官事发；有荫犯罪，无荫事发；无荫犯罪，有荫事发：并从官荫之法。
    【疏】议曰：“有官犯罪，无官事发”，谓若有九品官犯流罪，合除名，其事未发，又犯徒一年，亦合除名，断一年徒，以九品官当，并除名讫，其流罪後发，以官当流，比徒四年，前已当徒一年，犹有三年徒在，听从官荫之律，徵铜六十斤放免。其官高应得议、请、减，亦准此。“有荫犯罪，无荫事发”，谓父祖有七品官时，子孙犯罪，父祖除名之後事发，亦得依七品子听赎。其父祖或五品以上，当时准荫得议、请、减，父祖除免之後事发，亦依议、请、减法。“无荫犯罪，有荫事发”，谓父祖无官时子孙犯罪，父祖得七品官事发，听赎；若得五品官，子孙听减；得职事三品官，听请；荫更高，听议。此等四事，各得从宽，故云“并从官荫之法”。
    １７．官当
    诸犯私罪，以官当徒者，私罪，谓私自犯及对制诈不以实、受请枉法之类。
    【疏】议曰：“私罪”，谓不缘公事，私自犯者；虽缘公事，意涉阿曲，亦同私罪。对制诈不以实者，对制虽缘公事，方便不吐实情，心挟隐欺，故同私罪。受请枉法之类者，谓受人嘱请，屈法申情，纵不得财，亦为枉法。此例既多，故云“之类”也。
    五品以上，一官当徒二年；九品以上，一官当徒一年。
    【疏】议曰：九品以上官卑，故一官当徒一年。五品以上官贵，故一官当徒二年。
    若犯公罪者，（公罪，谓缘公事致罪而无私、曲者。）各加一年当。
    【疏】议曰：私、曲相须。公事与夺，情无私、曲，虽违法式，是为“公坐”。各加一年当者，五品以上，一官当徒三年；九品以上，一官当徒二年。
    问曰：敕、制施行而违者，有公坐以否？
    答曰：譬如制、敕施行，不晓敕意而违者，为失旨；虽违敕意，情不涉私，亦皆为公坐。
    以官当流者，三流同比徒四年。
    【疏】议曰：品官犯流，不合真配，既须当、赎，所以比徒四年。假有八品、九品官，犯私罪流，皆以四官当之；无四官者，准徒年当、赎。故云“三流同比徒四年”。
    其有二官，（谓职事官、散官、卫官同为一官，勋官为一官。）
    【疏】议曰：谓职事、散官、卫官计阶等者，既相因而得，故同为一官。其勋官，从勋加授，故别为一官。是为“二官”。若用官当徒者，职事每阶各为一官，勋官即正、从各为一官。
    先以高者当，（若去官未叙，亦准此。）
    【疏】议曰：“先以高者当”，谓职事等三官内，取最高者当之。若去官未叙者，谓以理去任及虽不以理去任，告身不追者，亦同。并准上例，先以高者当。
    问曰：律云：“若去官未叙，亦准此。”或有去官未叙之人而有事发，或罪应官当以上，或不至官当，别敕令解，其官当叙法若为处分？
    答曰：若本罪官当以上，别条云“以理去官与见任同”，即依以官当徒之法：用官不尽，一年听叙，降先品一等；若用官尽者，三载听叙，降先品二等。若犯罪未至官当，不追告身，叙法依考解例，期年听叙，不降其品。从见任解者，叙法在《狱官令》。先已去任，本罪不至解官，奉敕解者，依《刑部式》，叙限同考解例。本犯应合官当者，追毁告身。
    次以勋官当。
    【疏】议曰：假有六品职事官，兼带勋官柱国以上，犯私罪流，例减一等，合徒三年。以六品职事当徒一年，次以柱国当徒二年之类。
    问曰：假有人任三品、四品职事，又带六品以下勋官，犯罪应官当者，用三品职事当讫，次以何官当？
    答曰：律云“先以高者当”，即是职事、散官、卫官中，取最高品当讫。“次以勋官当”，即须用六品勋官当罪，不得复用四品职事当之。
    行、守者，各以本品当，仍各解见任。
    【疏】议曰：假有从五品，下行正六品，犯徒二年半私罪，例减一等，犹徒二年，以本阶从五品官当徒二年，仍解六品见任。其有六品散官，守五品职事，亦犯私罪徒二年半者，亦用本品官当徒一年，馀徒收赎，解五品职事之类。
    问曰：先有正六品上散官，上守职事五品；或有从五品官，下行正六品上，犯徒当罪，若为追毁告身？
    答曰：律云：“行、守者，各以本品当，仍各解见任。”其正六品上散官守五品者，五品所守，别无告身，既用六品官当，即与守官俱夺。若五品行六品者，以五品当罪，直解六品职事，其应当罪告身同阶者，悉合追毁。
    若有馀罪及更犯者，听以历任之官当。历任，谓降所不至者。
    【疏】议曰：若有馀罪者，谓二官当罪之外，仍有馀徒；或当罪虽尽而更犯法，未经科断者：听以历任降所不至告身，以次当之。
    其流内官而任流外职，犯罪以流内官当及赎徒年者，各解流外任。
    【疏】议曰：假有勋官任流外职者，犯徒以上罪，以勋官当之；或犯徒用官不尽，而赎一年徒以上者：各解流外任。
    １８．除名
    诸犯十恶、故杀人、反逆缘坐，（本应缘坐，老、疾免者，亦同。）
    【疏】议曰：“十恶”，谓“谋反”以下、“内乱”以上者。“故杀人”，谓不因斗竞而故杀者；谋杀人已杀讫，亦同。馀条称“以谋杀、故杀论”，及云“从谋杀、故杀”等，杀讫者皆准此。其部曲、奴婢者非，案《贼盗律》“杀一家非死罪三人”，注云：“奴婢、部曲非。”其故杀妾，及旧部曲、奴婢经放为良，本条虽罪不至死，亦同故杀之例。反逆缘坐者，谓缘谋反及大逆人得流罪以上者。
    【疏】议曰：谓缘坐之中，有男夫年八十及笃疾，妇人年六十及废疾，虽免缘坐之罪，身有官品者，亦各除名。
    问曰：带官应合缘坐，其身先亡，子孙後犯反、逆，亦合除名以否？
    答曰：缘坐之法，惟据生存。出养入道，尚不缘坐，无宜先死，到遣除名。理务弘通，告身不合追毁。告身虽不合追毁，亦不得以为荫。
    狱成者，虽会赦，犹除名。狱成，谓赃状露验及尚书省断讫未奏者。
    【疏】议曰：犯十恶等罪，狱成之後，虽会大赦，犹合除名。狱若未成，即从赦免。注云赃状露验者，赃谓所犯之赃，见获本物；状谓杀人之类，得状为验。虽在州县，并名狱成。“及尚书省断讫未奏者”，谓刑部覆断讫，虽未经奏者，亦为狱成。此是赦後除名，常赦不免之例。
    即监临主守，於所监守内犯奸、盗、略人，若受财而枉法者，亦除名；奸，谓犯良人。盗及枉法，谓赃一疋者。狱成会赦者，免所居官。（会降者，同免官法。）
    【疏】议曰：“监守内奸”，谓犯良人。“盗及枉法”，谓赃一疋者。略人者，不和为略；年十岁以下，虽和亦同略法。律文但称“略人”，即不限将为良贱。狱成者，亦同上法除名。会赦者，免所居官。此是赦後仍免所居之一官，亦为常赦所不免。
    问曰：监守内略人，罪当除名之色。奴婢例非良人之限；若监守内略部曲，亦合除名以否？
    答曰：据杀一家非死罪三人乃入“不道”，奴婢、部曲不同良人之例；强盗，若伤财主部曲，即同良人。各於当条见义，亦无一定之理。今略良人及奴婢，并合除名。举略奴婢是轻，计赃入除名之法；略部曲是重，明知亦合除名。又，《斗讼律》云：“殴伤部曲，减凡人一等，奴婢又减一等。”又令云：“转易部曲事人，听量酬衣食之直。”既许酬衣食之直，必得一疋以上，准赃即同奴婢，论罪又减良人。今准诸条理例除名，故为合理。
    又问：依律：“共盗者，并赃论。”其有共受枉法之赃，合并赃科罪否？
    答曰：“枉法”条中，无“并赃”之语，唯云：“官人受财，复以所受之财分求馀官，元受者并赃论，馀各依己分法。”其有共谋受者，不同元受之例，不合并赃得罪，各依己分为首从科之。
    【疏】议曰：降既节级减罪，不合悉原，故降除名之科，听从免官之法。假令降罪悉尽，亦依免官之例。即降後重断，仍未奏画，更逢赦降，犹合免所居之官。
    其杂犯死罪，即在禁身死，若免死别配及背死逃亡者，并除名；（皆谓本犯合死而狱成者。）
    【疏】议曰：“其杂犯死罪”，谓非上文十恶、故杀人、反逆缘坐、监守内奸、盗、略人、受财枉法中死罪者。即在禁身死者，谓犯罪合死，在禁身亡。若免死别配者，谓本犯死罪，蒙恩别配流、徒之类。“及背死逃亡者”，谓身犯死罪，背禁逃亡者。此等四色，所犯狱成，并从除名之律，故注云“皆谓本犯合死而狱成者”。背死逃亡者，即断死除名，依法奏画，不待身至。其下文“犯流徒狱成逃走”，亦准此。
    会降者，听从当、赎法。
    【疏】议曰：杂犯死罪以下，未奏画逢降，有官者听官当，有荫者依赎法。本法不得荫赎者，亦不在赎限。其会赦者，依令解见任职事。
    问曰：文云：“十恶、故杀人、反逆缘坐，会赦犹除名。杂犯死罪等，会降从当赎法。”若有别蒙敕放及会虑减罪，得同赦、降以否？
    答曰：若使普覃惠泽，非涉殊私，雨露平分，自依恒典。如有特奉鸿恩，总蒙原放，非常之断，人主专之，爵命并合如初，不同赦、降之限。其有会虑减罪，计与会降不殊，当免之科，须同降法；虑若全免，还从特放之例。
    又问：加役流以下五流，犯者除名、配流如法。未知会赦及降，若为处分？
    答曰：会赦犹流，常赦所不免，虽会赦、降，仍依前除名、配流。其不孝流、反逆缘坐流，虽会赦，亦除名。子孙犯过失流，会赦，免罪；会降，有官者听依当、赎法。其加役流，犯非一色，入十恶者，虽会赦、降，仍合除名；称“以枉法论”、“监守内以盗论”者，会赦免所居官，会降同免官之法；自馀杂犯，会赦从原，会降依当、赎法。凡断罪之法，应例减者，先减後断。其五流先不合减者，虽会降後，亦不合减科。
    ●卷三 名例（１０条）
    １９．免官
    诸犯奸、盗、略人及受财而不枉法；（并谓断徒以上。）
    【疏】议曰：“奸、盗、略人”，并谓监临外犯罪。及受财而不枉法者，谓虽即因事受财，於法无曲。并谓断徒以上者。
    若犯流、徒，狱成逃走；
    【疏】议曰：犯流、徒者，谓非疑罪及过失，此外犯流、徒者。“狱成逃走”，谓减讫仍有徒刑；若依令责保参对及合徒不禁，亦同。律既不注限日，推勘逃实即坐。
    问曰：免所居官之法，依律“比徒一年”。此条犯徒、流逃走，即获免官之坐，未知免所居官人逃亡，亦入犯徒免官以否？
    答曰：免所居官之色，亦有罪不至徒。本罪若其合徒，逃者即当免官之坐；若犯杖罪逃走，便异本犯徒、流，以其元是杖刑，不入免官之法。
    祖父母、父母犯死罪，被囚禁，而作乐及婚娶者：免官。（谓二官并免。爵及降所不至者，听留。）
    【疏】议曰：曾、高以下，祖父母、父母犯死罪，见被囚禁，其子孙若作乐者，自作、遣人作者并同，上条遣人与自作不殊，此条理亦无别。“及婚娶者”，止据男夫娶妻，不言嫁娶者，明妇人不入此色。自“犯奸、盗”以下，并合免官。
    【疏】议曰：“二官”为职事官、散官、卫官为一官，勋官为一官。此二官并免，三载之後，降先品二等叙。“爵及降所不至者，听留”，爵者，王及公、侯、伯、子、男。“降所不至者”，谓二等以外，历任之官是也。若会降有馀罪者，听从官当、减、赎法。
    ２０．免所居官
    诸府号、官称犯父祖名，而冒荣居之；
    【疏】议曰：府号者，谓盛台、府、寺之类。官称者，谓尚书、将军、卿、监之类。假有人父祖名常，不得任太常之官；父祖名卿，亦不合任卿职。若有受此任者，是谓“冒荣居之”。选司唯责三代官名，若犯高祖名者，非。
    祖父母、父母老疾无侍，委亲之官；
    【疏】议曰：老谓八十以上，疾谓笃疾，并依令合侍。若不侍，委亲之官者。其有才业灼然，要藉驱使者，令带官侍，不拘此律。
    问曰：亲老疾合侍，今求选得官，将亲之任，同“委亲之官”以否？又，得官之後，亲始老疾，不请解侍，复合何罪？
    答曰：委亲之官，依法有罪。既将之任，理异委亲；及先已任官，亲後老疾，不请解侍：并科“违令”之罪。
    在父母丧，生子及娶妾，
    【疏】议曰：在父母丧生子者，皆谓二十七月内而怀胎者。若父母未亡以前而怀胎，虽於服内而生子者，不坐；纵除服以後始生，但计胎月是服内而怀者，依律得罪。其娶妾，亦准二十七月内为限。
    兄弟别籍、异财，冒哀求仕；
    【疏】议曰：居丧未满二十七月，兄弟别籍、异财，其别籍、异财不相须。“冒哀求仕”，谓父母丧，礻覃制未除及在心丧内者。并合免所居之一官，并不合计闰。
    若奸监临内杂户、官户、部曲妻及婢者：免所居官。（谓免所居之一官。若兼带勋官者，免其职事。即因冒荣迁任者，并追所冒告身。）
    【疏】议曰：杂户者，谓前代以来，配隶诸司职掌，课役不同百姓，依令“老免、进盯受田，依百姓例”，各於本司上下。官户者，亦谓前代以来，配隶相生，或有今朝配没，州县无贯，唯属本司。部曲妻者，通娶良人女为之。“及婢者”，官私婢亦同。但在监临之内奸者，强、和并是。从“府号、官称”以下，犯者并合免所居官。
    【疏】议曰：称免所居官者，职事、散官、卫官同阶者，总为一官。若有数官，先追高者；若带勋官，免其职事；如无职事，即免勋官高者。
    【疏】议曰：假有父祖名常，冒任太常之职，秩满之後，迁任高官，事发论刑，先免所居高品，前得冒荣告身仍须追夺。
    ２１．除免官当叙法
    诸除名者，官爵悉除，课役从本色，
    【疏】议曰：若犯除名者，谓出身以来，官爵悉除。课役从本色者，无荫同庶人，有荫从荫例，故云“各从本色”。又，依令：“除名未叙人，免役输庸，并不在杂徭及征防之限。”
    六载之後听叙，依出身法。
    【疏】议曰：称六载听叙者，年之与载，异代别名，假有元年犯罪，至六年之後，七年正月始有叙法，其间虽有闰月，但据载言之，不以称年，要以三百六十日为限。“一依出身法”，犯除名人年满之後，叙法依《选举令》：“三品以上，奏闻听敕。正四品，於从七品下叙；从四品，於正八品上叙；正五品，於正八品下叙；从五品，於从八品上叙；六品、七品，并於从九品上叙；八品、九品，并於从九品下叙。若有出身品高於此法者，听从高。”“出身”，谓藉荫及秀才、明经之类。准此令文，出身高於常叙，自依出身法；出身卑於常叙，自依常叙。故云“出身品高者，听从高”。又，《军防令》：“勋官犯除名，限满应叙者，二品於骁骑尉叙，三品於飞骑尉叙，四品於云骑尉叙，五品以下於武骑尉叙。”
    若本犯不至免官，而特除名者，叙法同免官例。（妇人因夫、子得邑号，犯除名者，年满之後，夫、子见在有官爵者，听依式叙。）
    【疏】议曰：本犯不至免官者，情在可责而特除名，矜其所犯先轻，故许同免官之例收叙。
    问曰：本犯虽非免官，当徒用官并尽，依律：“当徒用官尽者，叙限同免官。”未知当徒用官不尽，今被特责除名，叙法亦同免官以否？
    答曰：凡称除名、官当，不论本犯轻重，从例除、免，不计徒年。罪不至免官而特除名者，止论正犯免官之法，当徒官尽不在其中。
    【疏】议曰：妇人因夫、子而得邑号，曰夫人、郡君、县君、乡君等。其身犯罪而得除名，年满叙日，计夫、子见在有官爵，仍合授夫人、郡、县、乡君者，并依前授，不降其品；若夫、子被降官者，并依降授法；如夫、子进官者，听依高叙。其妇人叙法，令备明文，为因夫、子官爵，故不依降减之例。
    问曰：妇人不因夫、子，别加邑号，犯除名者，合叙以否？
    答曰：律云：“不因夫、子，别加邑号者，同封爵之例。”爵无常叙之法，除名不合更叙。
    免官者，三载之後，降先品二等叙。
    【疏】议曰：称“载”者，理与六载义同，亦止取三载之後，入四年听叙。“降先品二等”，正四品以下，一阶为一等；从三品以上及勋官，正、从各为一等。假有正四品上免官，三载之後，得从四品上叙。上柱国免官，三载之後，从上护军叙。是为“三载之後，降先品二等叙”。
    免所居官及官当者，期年之後，降先品一等叙。
    【疏】议曰：“免所居官及官当”，罪又轻，故至期年听叙。称“期”者，匝四时曰期，从敕出解官日，至来年满三百六十日也。称“年”者，以三百六十日。称“载”者，取其三载、六载之後，不计日月。
    若本犯不至免所居官及官当，而特免官者，叙法同免所居官。
    【疏】议曰：本犯不至免所居官者，谓非“府号、官称犯父祖名”以下等罪。本犯不至官当者，谓九品以上犯私罪不至一年徒，公罪不至二年徒；五品以上犯私罪不至二年徒，公罪不至三年徒。特敕免官者，叙法一同免所居官，期年降先品一等叙，故云“叙法同免所居官”。
    其免官者，若有二官，各听依所降品叙。（若勋官降一等者，从上柱国削授柱国；降二等者，削授上护军之类。即降品卑於武骑尉者，听从武骑尉叙。）
    【疏】议曰：“二官”，谓职事等带勋官，前已释讫。若犯免官，职事、勋官并免。假从正六品上职事免官，降至从六品上叙；又带上柱国，亦免，从上护军叙。此是“各听依所降品叙”。故注云：“若勋官降一等者，从上柱国削授柱国；降二等者，削授上护军之类。即降品卑於武骑尉者，听从武骑尉叙。”
    即免官、免所居官及官当，断讫更犯，馀有历任官者，各依当、免法，（兼有二官者，先以高者当。）
    【疏】议曰：假有人犯免官及免所居官，或以官当徒，各用一官、二官当免讫，更犯徒、流，或犯免官、免所居官、官当，馀有历任之官告身在者，各依上法当、免。未断更犯，通以降所不至者当之。
    【疏】议曰：此既重犯之人，明非见任职事。若有勋官、职事二官，先以高者当。假有前任六品职事及五品勋官，先以勋官当；若当罪不尽，亦以次高者当，不限勋官、职事。
    仍累降之；所降虽多，各不得过四等。各，谓二官各降，不在通计之限。
    【疏】议曰：假有前犯免官，已降二等；又犯免官，或当徒官尽，亦降二等。故云“仍累降之”。即虽断讫更犯，经三度以上，叙日止依此律再降四等法。其免所居官及当徒用官不尽，断讫更犯，後叙各降一等，及至四度重犯，总降四等，後犯虽多，止以四等为限。或频犯免官讫，又再犯免所居官者，亦各计所犯，降四等叙之。故云“所降虽多，各不得过四等”。
    【疏】议曰：职事、散官、卫官为一官，所降不得过四等；勋官为一官，所降亦不得过四等。此二官，犯者各降四等为法，不在通计之限。
    若官尽未叙，更犯流以下罪者，听以赎论。叙限各从後犯计年。
    【疏】议曰：谓用官当、免并尽，未到叙日，更犯流罪以下者，听以赎论。以其年限未充，必有叙法，故免决配，听依赎论。本犯不合赎者，亦不得赎。
    问曰：此条内有殴告大功尊长、小功尊属者，合以赎论否？
    答曰：上条“殴告大功尊长、小功尊属，不得以荫论”，今此自身官尽，听以赎论，即非用荫之色，听同赎法。
    【疏】议曰：犯免官及免所居官，未叙，更犯免官及免所居官、官当者，各依後犯，计年听叙。官尽更犯，听依赎法。若犯当免官，更三载之後听叙；免所居官者，更期年之後听叙。其犯徒、流不合赎而真配者，流即依令六载，徒则役满叙之。虽役满，仍在免官限内者，依免官叙例。
    不在课役之限。虽有历任之官，不得预朝参之例。
    【疏】议曰：不在课役者，谓有叙限，故免其课役。虽有历任之官者，假有一品职事，犯当免官，仍有历任二品以下官，未叙之间，不得预朝参之例。其免所居官及以官当徒，限内未叙者，亦准此。
    ２２．以官当徒不尽
    诸以官当徒者，罪轻不尽其官，留官收赎；官少不尽其罪，馀罪收赎。
    【疏】议曰：假有五品以上官，犯私坐徒二年，例减一等，即是“罪轻不尽其官，留官收赎”。官少不尽其罪者，假有八品官，犯私坐一年半徒，以官当徒一年，馀罪半年收赎之类。
    其犯除、免者，罪虽轻，从例除、免；
    【疏】议曰：假有五品以上职事及带勋官，於监临内盗绢一疋，本坐合杖八十，仍须准例除名；或受财六疋一尺而不枉法，本坐徒一年半，亦准例免官；或奸监临内婢，合杖九十，亦准例免所居官。
    罪若重，仍依当、赎法。
    【疏】议曰：凡是除名、免官，本罪虽轻，从例除、免。罪重者，各准所犯，准当流、徒及赎法。假有职事正七品上，复有历任从七品下，犯除名、流，不合例减者，以流比徒四年，以正七品上一官当徒一年，又以从七品下一官当徒一年，更无历任及勋官，即徵铜四十斤，赎二年徒坐，仍准例除名；若罪当免官者，亦准此当、赎法，仍依例免官。此名“罪若重，仍依当、赎法”。
    其除爵者，虽有馀罪，不赎。
    【疏】议曰：爵者，既得传授子孙，所以义同带砺。今并除削，在责已深，为其国除，故有残罪不赎。
    ２３．除免比徒
    诸除名者，比徒三年；免官者，比徒二年；免所居官者，比徒一年。流外官不用此律。谓以轻罪诬人及出入之类，故制此比。若所枉重者，自从重。
    【疏】议曰：除名、免官、免所居官，罪有差降，故量轻重，节级比徒。流外之职，品秩卑微，诬告反坐，与白丁无异，故云“不用此律”。
    【疏】议曰：假有人告五品以上官，监临主守内盗绢一疋，若事实，盗者合杖八十，仍合除名；若虚，诬告人不可止得杖罪，故反坐比徒三年。免官者，谓告五品於监临外盗绢五疋，科徒一年，仍合免官；若虚，反坐不可止科徒一年，故比徒二年。免所居官者，谓告监临内奸婢，合杖九十，奸者合免所居官；若虚，反坐不可止得杖罪，故比徒一年。及出入之类者，谓不盗监临内物，官人枉判作盗所监临；或实盗监临，官人判作不盗。即是官司出入除名，比徒三年；若出入免官者，比徒二年；出入免所居官，比徒一年之法。其藏匿罪人，若过致资给，或为保、证及故纵等，有除、免者，皆从比徒之例，故云“之类”。
    【疏】议曰：谓诬告及出入之罪，重於比徒之法者，自从“反坐”等重法科之，不复仍准比徒之法。
    若诬告道士、女官应还俗者，比徒一年；其应苦使者，十日比笞十；官司出入者，罪亦如之。
    【疏】议曰：依格：“道士等辄著俗服者，还俗。”假有人告道士等辄著俗服，若实，并须还俗；既虚，反坐比徒一年。“其应苦使者，十日比笞十”，依格：“道士等有历门教化者，百日苦使。”若实不教化，枉被诬告，反坐者诬告苦使十日比笞十，百日杖一百。“官司出入者”，谓应断还俗及苦使，官司判放；或不应还俗及苦使，官司枉入：各依此反坐徒、杖之法，故云“亦如之”。失者，各从本法。
    ２４．狲充应配
    诸犯流应配者，三流俱役一年。（本条称加役流者，流三千里，役三年。役满及会赦免役者，即於配处从户口例。）
    【疏】议曰：犯流，若非官当、收赎、老疾之色，即是应配之人。三流远近虽别，俱役一年为例。加役流者，本法既重，与常流理别，故流三千里，居役三年。
    【疏】议曰：役满一年及三年，或未满会赦，即於配所从户口例，课役同百姓。应选者，须满六年，故令云：“流人至配所，六载以後听仕。”反逆缘坐流及因反、逆免死配流，不在此例。即本犯不应流而特配流者，三载以後亦听仕。
    妻妾从之。
    【疏】议曰：妻妾见已成者，并合从夫。依令：“犯流断定，不得弃放妻妾。”
    问曰：妻有“七出”及“义绝”之状，合放以否？
    答曰：犯“七出”者，夫若不放，於夫无罪。若犯流听放，即假伪者多，依令不放，於理为允。犯“义绝”者，官遣离之，违法不离，合得徒罪。“义绝”者离之，“七出”者不放。
    父祖子孙欲随者，听之。
    【疏】议曰：曾、高以下，及玄孙以上，欲随流人去者，听之。
    移乡人家口，亦准此。
    【疏】议曰：移乡人，妻妾随之，父祖子孙欲随者听，不得弃放妻妾，皆准流人，故云“亦准此”。
    若流、移人身丧，家口虽经附籍，三年内愿还者，放还；
    【疏】议曰：籍谓三年一造，申送尚书省。流人若到配所三年，必经造籍，故云“虽经附籍”，三年内听还。既称“愿还”，即不愿还者听祝
    即造畜蛊毒家口，不在听还之例。下条准此。
    【疏】议曰：依本条：“造畜蛊毒，并同居家口虽会赦，犹流。”况此已至配所，故云“不在听还之例”。
    【疏】议曰：谓下条云：“流人逃者身死，所随家口仍准上法听还。”上有“下条准此”之语，下有“准上法”之文，家口合还及不合还，一准上条之义。
    ２５．流配人在道会赦
    诸流配人在道会赦，计行程过限者，不得以赦原。（谓从上道日总计，行程有违者。）
    【疏】议曰：“行程”，依令：“马，日七十里；驴及步人，五十里；车，三十里。”其水程，江、河、馀水沿溯，程各不同。但车马及步人同行，迟速不等者，并从迟者为限。
    【疏】议曰：假有配流二千里，准步程合四十日，若未满四十日会赦，不问已行远近，并从赦原。从上道日总计，行程有违者，即不在赦限。
    有故者，不用此律。
    【疏】议曰：故谓病患、死亡及请粮之类。准令：“临时应给假者及前有阻难，不可得行，听除假。”故不入程限。故云“不用此律”。
    若程内至配所者，亦从赦原。
    【疏】议曰：假有人流二千里，合四十日程，四十日限前已至配所，而遇恩赦者，亦免。
    逃亡者虽在程内，亦不在免限。即逃者身死，所随家口仍准上法听还。
    【疏】议曰：行程之内逃亡，虽遇恩赦，不合放免。即逃者身死，所随家口虽已附籍，三年内愿还者，准上法听还。
    ２６．犯死罪应侍家无期亲成丁
    诸犯死罪非十恶，而祖父母、父母老疾应侍，家无期亲成丁者，上请。
    【疏】议曰：谓非“谋反”以下、“内乱”以上死罪，而祖父母、父母，通曾、高祖以来，年八十以上及笃疾，据令应侍，户内无期亲年二十一以上、五十九以下者，皆申刑部，具状上请，听敕处分。若敕许充侍，家有期亲进丁及亲终，更奏；如元奉进止者，不奏。家无期亲成丁者，律意属在老疾人期亲，其曾、高於曾、玄非期亲，纵有，亦合上请。若有曾、玄数人，其中有一人犯死罪，则不上请。
    犯流罪者，（权留养亲，谓非会赦犹流者。）
    【疏】议曰：犯流罪者，虽是五流及十恶，亦得权留养亲。会赦犹流者，不在权留之例。其权留者，省司判听，不须上请。
    不在赦例，（仍准同季流人未上道，限内会赦者，从赦原。）
    【疏】议曰：权留养亲，动经多载，虽遇恩赦，不在赦限。依令：“流人季别一遣。”同季流人，若未上道而会赦者，得从赦原。
    课调依旧。
    【疏】议曰：侍丁，依令“免役，唯输调及租”。为其充侍未流，故云“课调依旧”。
    问曰：死罪囚家无期亲，上请，敕许充侍。若逢恩赦，合免死以否？
    答曰：权留养亲，不在赦例，既无“各”字，止为流人。但死罪上请，敕许留侍，经赦之後，理无杀法，况律无不免之制，即是会赦合原。又，断死之徒，例无输课，虽得留侍，课不合徵，免课г恩，理用为允。
    又问：死罪是重，流罪是轻。流罪养亲，逢赦不免；死罪留侍，得会恩。则死刑何得从宽，流坐乃翻为急，轻重不类，义有惑焉。
    答曰：死罪上请，唯听敕裁。流罪侍亲，准律合住。合住者，须依常例；敕裁者，已沐殊恩。岂将恩许之人，比同曹判之色？以此甄异，非为重轻。
    若家有进丁及亲终期年者，则从流。计程会赦者，依常例。
    【疏】议曰：本为家无成丁，故许留侍，若家有期亲进丁及亲终已经期年者，并从流配之法。计程会赦者，一准流人常例。
    即至配所应侍，合居作者，亦听亲终期年，然後居作。
    【疏】议曰：流人至配所，亲老疾应侍者，并依侍法。合居作者，亦听亲终期年，然後居作。
    问曰：犯死罪听侍，流人权留养亲，中间各犯死罪以下，若为科断？
    答曰：依下文：“犯罪已发及已配而更为罪者，各重其事。”若死囚重犯死罪，亦同犯流加杖法。若本坐是绞，重犯斩刑，即须改断从斩；准前更犯绞者，亦依加杖例，若依前应侍，仍更重请。若犯流、徒者，各准流、徒之法。杖罪以下，依数决之。流人听侍者，犯死罪上请。若犯流，依留住法加杖；侍亲终，於配所累役。犯徒应役亦准此。应荫赎者，各依本法。
    ２７．犯徒应役家无兼丁
    诸犯徒应役而家无兼丁者，（妻年二十一以上，同兼丁之限。妇女家无男夫兼丁者，亦同。）
    【疏】议曰：应役者，谓非应收赎之人，法合役身。“而家无兼丁者”，谓户内全无兼叮妻同兼丁，妇女虽复非丁，据《礼》“与夫齐体”，故年二十一以上同兼丁之限。其妇人犯徒，户内无男夫年二十一以上，亦同无兼丁例。言以上者，谓五十九以下。其残疾，既免丁役，亦非兼丁之限。
    问曰：家内虽有二丁，俱犯徒坐，或一人先从征防，或任官，或逃走及被禁，并同兼丁以否？
    答曰：家无兼丁，免徒加杖者，矜其粮饷乏绝，又恐家内困穷。一家二丁，俱在徒役，理同无丁之法，便须决放一人。征防之徒，远从戍役，及犯徒罪以上，狱成在禁，同无兼丁之例，据理亦是弘通。居官之人，虽非丁色，身既见居荣禄，不可同无兼丁。若兼丁逃走在未发之前，既不预知，得同无兼丁之限。如家人犯徒，事发後，兼丁然始逃亡，若其许同无丁，便是长其奸诈，即同有丁之限，依法役身。
    又问：二人俱徒，许决放一人。若三人俱犯徒坐，家内更无兼丁，若为决放？
    答曰：律称“家无兼丁”，本谓全无丁者。三人决放一人，即是家有丁在，足堪粮饷，不可更放一人。若一家四人徒役，决放二人，其徒有年月及尊卑不等者，先从见应役日少者决放；役日若停，即决放尊长。其夫妻并徒，更无兼丁者，决放其妇。
    徒一年，加杖一百二十，不居作；一等加二十。（流至配所应役者亦如之。）
    【疏】议曰：“徒一年，加杖一百二十，一等加二十”，即是半年徒加杖二十。“不居作”，既已加杖，故免居作。“流至配所应役者”，谓流人应合居役，家无兼丁，应加杖者，亦准此。
    若徒年限内无兼丁者，总计应役日及应加杖数，准折决放。
    【疏】议曰：徒限未满，兼丁死亡，或入老、疾，或犯罪、征防，见无兼丁者，若犯徒一年，三百六十日合杖一百二十，即三十日当杖十；若犯一年半徒，五百四十日合杖一百四十，即是三十八日当杖十；若犯二年徒，七百二十日合杖一百六十，即是四十五日当杖十；若犯二年半徒，九百日合杖一百八十，即五十日当杖十；若犯三年徒，一千八十日合杖二百，即五十四日当杖十；若犯三年半徒，一千二百六十日亦合杖二百，即六十三日当杖十；若犯四年徒，一千四百四十日亦合杖二百，即七十二日当杖十。其役日未尽，不满杖十者，律云：“加者，数满乃坐。”既不满十，据理放之。
    盗及伤人者，不用此律。（亲老疾合侍者，仍从加杖之法。）
    【疏】议曰：“盗及伤人”，徒以上并合配徒，不入加杖之例。诸条称“以盗论”及“以故杀伤论”、“以斗杀伤论”者，各同真盗及真杀伤人之法。“亲老疾合侍者”，谓有祖父母、父母年八十以上及笃疾合侍，家无兼丁者，虽犯盗及伤人，仍依前加杖之法。
    ２８．工乐杂户及妇人犯流决杖
    诸工、乐、杂户及太常音声人，
    【疏】议曰：工、乐者，工属少府，乐属太常，并不贯州县。杂户者，散属诸司上下，前已释讫。“太常音声人”，谓在太常作乐者，元与工、乐不殊，俱是配隶之色，不属州县，唯属太常，义宁以来，得於州县附贯，依旧太常上下，别名“太常音声人”。
    犯流者，二千里决杖一百，一等加三十，留住，俱役三年；犯加役流者，役四年。
    【疏】议曰：此等不同百姓，职掌唯在太常、少府等诸司，故犯流者不同常人例配，合流二千里者，决杖一百；二千五百里者，决杖一百三十；三千里者，决杖一百六十；俱留住，役三年。“犯加役流者，役四年”，《名例》云：“累徒流应役者，不得过四年。”故三年徒上，止加一年，以充四年之例。若是贱人，自依官户及奴法。
    若习业已成，能专其事，及习天文，并给使、散使，各加杖二百。
    【疏】议曰：工乐及太常音声人，皆取在本司习业，依法各有程试。所习之业已成，又能专执其事。及习天文业者，谓在太史局天文观生及天文生，以其执掌天文。依令：“诸州有阉人，并送官，配内侍省及东宫内坊，名为给使。诸王以下，为散使。”多本是良人，以其宫闱驱使，并习业已成。天文生等犯流罪，并不远配，各加杖二百。
    犯徒者，准无兼丁例加杖，还依本色。
    【疏】议曰：工、乐及太常音声人，习业已成，能专其事及习天文，并给使、散使，犯徒者，皆不配役，准无兼丁例加杖。若习业未成，依式配役。如元是官户及奴者，各依本法。还依本色者，工、乐还掌本业，杂户、太常音声人还上本司，习天文生还归本局，给使、散使各送本所。故云“还依本色”。其有官荫，仍依本法当、赎。若以流内官当徒及解流外任，亦同前还本色。叙限各依常法。
    其妇人犯流者，亦留住，（造畜蛊毒应流者，配流如法。）
    【疏】议曰：妇人之法，例不独流，故犯流不配，留住，决杖、居作。造畜蛊毒，所在不容，摈之荒服，绝其根本，故虽妇人，亦须投窜，纵令嫁向中华，事发还从配遣，并依流配之法，三流俱役一年，纵使遇恩，不合原免。妇人教令造畜者，只得教令之坐，不同身自造畜，自依常犯科罪。
    流二千里决杖六十，一等加二十，俱役三年；
    【疏】议曰：妇人流二千里，决杖六十；流二千五百里，决杖八十；流三千里，决杖一百。三流俱役三年。若加役流，亦决杖一百，即是役四年。既决杖之文在上，明须先决後役。
    若夫、子犯流配者，听随之至配所，免居作。
    【疏】议曰：妇人元不合配，以夫、子流故，所以听随，矜其本法无流，所以得免居作。从流无杖，不在决例。其有夫、子在路身死，妇人不合从流，既得还，不复更令居作。
    问曰：妇人先犯流刑，在身乃有官荫，夫、子犯流，既听随去，未知官荫合用以否？
    答曰：律唯言“至配所免居作”，役既许免，更无罪名。若犯十恶、五流者，各依“除名”之律。若别犯流以下罪，听从官当、减、赎法。
    又问：注云：“造畜蛊毒，妇女应流者，配流如法。”未知此注唯属妇人，唯复总及工、乐以否？
    答曰：案贼盗律：“造畜蛊毒者，虽会赦，不免。同居不知情，亦流。”但是诸条犯流加杖、配徒之色，若有蛊毒，并须配遣，故於工、乐等留住下立例。注云：“造畜蛊毒应流者，配流如法。”斯乃工、乐以下总摄，不独为妇人生文。
    ●卷四 名例（８条）
    ２９．更犯
    诸犯罪已发及已配而更为罪者，各重其事。
    【疏】议曰：已发者，谓已被告言；其依令应三审者，初告亦是发讫。及已配者，谓犯徒已配。而更为笞罪以上者，各重其後犯之事而累科之。
    即重犯流者，依留住法决杖，於配所役三年。
    【疏】议曰：犯流未断，或已断配讫、未至配所，而更犯流者，依工、乐留住法：流二千里，决杖一百；流二千五百里，决杖一百三十；流三千里，决杖一百六十；仍各於配所役三年，通前犯流应役一年，总役四年。若前犯常流，後犯加役流者，亦止总役四年。
    若已至配所而更犯者，亦准此。
    【疏】议曰：已至配流之处而更犯流者，亦准上解留住法，决杖、配役。其前犯处近，後犯处远，即於前配所科决，不复更配远流。
    即累流、徒应役者，不得过四年。若更犯流、徒罪者，准加杖例。
    【疏】议曰：有犯徒役未满更犯流役，流役未满更犯徒役，或徒、流役内复犯徒、流，应役身者，并不得过四年。假有元犯加役流，後又犯加役流，前後累徒虽多，役以四年为限。若役未讫，更犯流、徒罪者，准加杖例。犯罪虽多，累决杖、笞者，亦不得过二百。
    问曰：有人重犯流罪，依留住法决杖，於配所役三年。未知此三年之役，家无兼丁，合准无兼丁例决杖以否？
    答曰：流人虽无兼丁，而无加杖之例。三年之役，本替流罪，虽无兼丁，不合加杖。唯有元犯之流，至配所应役者，家无兼丁，得准徒加杖。
    其杖罪以下，亦各依数决之，累决笞、杖者，不得过二百。其应加杖者，亦如之。
    【疏】议曰：累流、徒应役四年限内，复犯杖、笞者，亦依所犯杖、笞数决。或初犯杖一百，中间又犯杖九十，後又犯笞五十，前後虽有二百四十，决之不得过二百。其犯徒应加杖者，亦如之。假如工、乐、杂户、官私奴婢等，并合加杖，纵令重犯流、徒，累决杖、笞，亦不得过二百。
    ３０．老小及疾有犯
    诸年七十以上、十五以下及废疾，犯流罪以下，收赎。（犯加役流、反逆缘坐流、会赦犹流者，不用此律；至配所，免居作。）
    【疏】议曰：依《周礼》：“年七十以上及未龀者，并不为奴。”今律：年七十以上、七十九以下，十五以下、十一以上及废疾，为矜老小及疾，故流罪以下收赎。
    问曰：上条“赎章”称“犯流罪以下听赎”，此条及官当条即言“收赎”。未知“听”之与“收”有何差异？
    答曰：上条犯十恶等，有不听赎处，复有得赎之处，故云“听赎”。其当徒，官少不尽其罪，馀罪“收赎”，及矜老小废疾，虽犯十恶，皆许“收赎”。此是随文设语，更无别例。
    【疏】议曰：加役流者，本是死刑，元无赎例，故不许赎。反逆缘坐流者，逆人至亲，义同休戚，处以缘坐，重累其心，此虽老疾，亦不许赎。会赦犹流者，为害深重，虽会大恩，犹从流配。此等三流，特重常法，故总不许收赎。至配所免居作者，矜其老小，不堪役身，故免居作。其妇人流法，与男子不同：虽是老小，犯加役流，亦合收赎，徵铜一百斤；反逆缘坐流，依《贼盗律》：“妇人年六十及废疾，并免。”不入此流。“即虽谋反，词理不能动众，威力不足率人者，亦皆斩，父子、母女、妻妾并流三千里”。其女及妻妾年十五以下、六十以上，亦免流配，徵铜一百斤；妇人犯会赦犹流，唯造畜蛊毒，并同居家口仍配。
    八十以上、十岁以下及笃疾，犯反、逆、杀人应死者，上请；
    【疏】议曰：《周礼》“三赦”之法：一曰幼弱，二曰老耄，三曰戆愚。今十岁合於“幼弱”，八十是为“老耄”，笃疾“戆愚”之类，并合“三赦”之法。有不可赦者，年虽老小，情状难原，故反、逆及杀人，准律应合死者，曹司不断，依上请之式，奏听敕裁。
    盗及伤人者，亦收赎。（有官爵者，各从官当、除、免法。）
    【疏】议曰：盗者，虽是老小及笃疾，并为意在贪财。伤人者，老小疾人未离忿恨。此等二事，既侵损於人，故不许全免，令其收赎。若有官爵者，须从官当、除、免之法，不得留官徵赎，谓殴从父兄姊伤，合除名；盗五疋以上，合免官；殴凡人折支，合官当之类。
    问曰：既云“盗及伤人亦收赎”，若或强盗合死，或伤五服内亲亦合死刑，未知并得赎否？
    答曰：“盗及伤人亦收赎”，但盗既不言强窃，伤人不显亲疏，直云“收赎”，不论轻重，为其老小，特被哀矜。设令强盗，伤亲合死，据文并许收赎。
    又问：既称伤人收赎，即似不伤者无罪。若有殴杀他人部曲、奴婢及殴己父母不伤，若为科断？
    答曰：奴婢贱隶，唯於被盗之家称人，自外诸条杀伤，不同良人之限。若老、小、笃疾，律许哀矜，杂犯死刑，并不科罪；伤人及盗，俱入赎刑。《例》云：“杀一家三人为不道。”注云：“杀部曲、奴婢者非。”即验奴婢不同良人之限。唯因盗伤杀，亦与良人同。“其应出罪者，举重以明轻”，杂犯死刑，尚不论罪；杀伤部曲、奴婢，明亦不论。其殴父母，虽小及疾可矜，敢殴者乃为“恶逆”。或愚痴而犯，或情恶故为，於律虽得勿论，准礼仍为不孝。老小重疾，上请听裁。
    又问：八十以上、十岁以下，盗及伤人亦收赎，注云“有官爵者，各从除、免、当、赎法”。未知本罪至死，仍得以官当赎以否？
    答曰：条有“收赎”之文，注设“除、免”之法，止为矜其老疾，非谓故轻其罪。但杂犯死罪，例不当赎，虽有官爵，并合除名。既死无比徒之文，官有当徒之例，明其除、免、当法，止据流罪以下。若欲以官折死，便是律外生文，自须依法除名，死依赎例。
    馀皆勿论。
    【疏】议曰：除反、逆、杀人应死、盗及伤人之外，悉皆不坐，故云“馀皆勿论”。
    九十以上，七岁以下，虽有死罪，不加刑；（缘坐应配没者不用此律。）
    【疏】议曰：《礼》云：“九十曰耄，七岁曰悼，悼与耄虽有死罪不加刑”。爱幼养老之义也。“缘坐应配没者”，谓父祖反、逆，罪状已成，子孙七岁以下仍合配没，故云“不用此律”。
    即有人教令，坐其教令者。若有赃应备，受赃者备之。
    【疏】议曰：悼耄之人，皆少智力，若有教令之者，唯坐教令之人。或所盗财物，旁人受而将用，既合备偿，受用者备之；若老小自用，还徵老校故云“有赃应备，受赃者备之”。
    问曰：悼耄者被人教令，唯坐教令之者。未知所教令罪，亦有色目以否？
    答曰：但是教令作罪，皆以所犯之罪，坐所教令。或教七岁小儿殴打父母，或教九十耄者斫杀子孙，所教令者，各同自殴打及杀凡人之罪，不得以犯亲之罪加於凡人。
    ３１．犯时未老疾
    诸犯罪时虽未老、疾，而事发时老、疾者，依老、疾论。
    【疏】议曰：假有六十九以下犯罪，年七十事发，或无疾时犯罪，废疾後事发，并依上解“收赎”之法；七十九以下犯反逆、杀人应死，八十事发，或废疾时犯罪，笃疾时事发，得入“上请”之条；八十九犯死罪，九十事发，并入“勿论”之色。故云“依老、疾论”。
    问曰：律云：“犯罪时虽未老、疾，而事发时老、疾者，依老、疾论。”事发以後未断决，然始老、疾者，若为科断？
    答曰：律以老、疾不堪受刑，故节级优异。七十衰老，不能徒役，听以赎论。虽发在六十九时，至年七十始断，衰老是一，不可仍遣役身，此是役徒内老疾依老疾论。假有七十九犯加役流事发，至八十始断，止得依老免罪，不可仍配徒流。又，依狱官令：“犯罪逢格改者，若格轻，听从轻。”依律及令，务从轻法，至於老疾者，岂得配流。八十之人，事发与断相连者，例从轻典，断依发时之法。唯有疾人与老者理别，多有事发之後，始作疾状，临时科断，须究本情：若未发时已患，至断时成疾者，得同疾法；若事发时无疾，断日加疾，推有故作，须依犯时，实患者听依疾例。
    若在徒年限内老、疾，亦如之。
    【疏】议曰：假有六十九以下配徒役，或二年、三年，役限未满，年入七十；又有配役时无疾，役限内成废疾：并听准上法“收赎”。故云“在徒限内老、疾，亦如之”。又，计徒一年三百六十日，应赎者徵铜二十斤，即是一斤铜折役一十八日，计馀役不满十八日，徵铜不满一斤，数既不满，并宜免放。
    犯罪时幼小，事发时长大，依幼小论。
    【疏】议曰：假有七岁犯死罪，八岁事发，死罪不论；十岁杀人，十一事发，仍得上请；十五时偷盗，十六事发，仍以赎论。此名“幼小时犯罪，长大事发，依幼小论”。
    ３２．彼此俱罪之赃
    诸彼此俱罪之赃谓计赃为罪者。
    【疏】议曰：受财枉法、不枉法及受所监临财物，并坐赃，依法：与财者亦各得罪。此名“彼此俱罪之赃”，谓计赃为罪者。
    及犯禁之物，则没官。（若盗人所盗之物，倍赃亦没官。）
    【疏】议曰：谓甲弩、矛槊、旌旗、幡帜及禁书、宝印之类，私家不应有者，是名“犯禁之物”。彼此俱罪之赃以下，并没官。
    【疏】议曰：假有乙盗甲物，丙转盗之，彼此各有倍赃，依法并应还主。甲既取乙倍备，不合更得丙赃；乙即元是盗人，不可以赃资盗，故倍赃亦没官。若有纠告之人应赏者，依令与赏。
    问曰：私铸钱事发，所获作具及钱、铜，或违法杀马牛等肉，如此之类，律、令无文，未知合没官以否？
    答曰：其肉及钱，私家合有，准如律、令，不合没官。作具及钱，不得仍用，毁讫付主，罪依法科。其铸钱见有别格，从格断。馀条有别格见行破律者，并准此。
    取与不和，（虽和，与者无罪。）
    【疏】议曰：“取与不和”，谓恐喝、诈欺、强市有剩利、强率敛之类。“虽和，与者无罪”，谓去官而受旧官属、士庶馈与，或和率敛，或监临官司和市有剩利，或雇人而告他罪得实，但是不应取财而与者无罪，皆是。
    若乞索之赃，并还主。
    【疏】议曰：强乞索、和乞索，得罪虽殊，赃合还主。称“并”者，从“取与不和”以下，并徵还主。
    即簿敛之物，赦书到後，罪虽决讫，未入官司者，并从赦原；
    【疏】议曰：“簿敛之物”，谓谋反、大逆人家资合没官者。赦书到後，罪人虽已决讫，其物未入官司者，并从赦原。若簿敛之物已入所在官司守掌者，并不合放免。
    若罪未处决，物虽送官，未经分配者，犹为未入。
    【疏】议曰：若反、逆之罪仍未处决，罪人虽已断讫，其身尚存者，物虽送官，但未经分配者，并从赦原。
    即缘坐家口，虽已配没，罪人得免者，亦免。
    【疏】议曰：谓反逆人家口合缘坐没官，罪人於後蒙恩得免，缘坐者虽已配没，亦从放免。其奴婢同於资财，不从缘坐免法。
    问曰：但是缘坐遇恩，罪人得免。其有罪人不合免者，缘坐亦有免法以否？
    答曰：谋反、大逆，罪极诛夷，污其室宅，除恶务本。罪人既不会赦，缘坐亦不合原，去取之宜，皆随罪人为法。其谋叛已上道及杀一家非死罪三人、支解人，缘坐虽及家口，其恶不同反、逆。又，律文特显反逆缘坐，为与十恶同科，不得请、减及赎，自同五流，除名、配流如法。自馀缘坐流，并得减、赎，不除名。虽云合流，得减、赎者，明即与反、逆缘坐不同。赦书若十恶不原，非反、逆缘坐人仍从恩免，以其身非十恶，又非反、逆之家故也。
    ３３．以赃入罪
    诸以赃入罪，正赃见在者，还官、主；（转易得他物，及生产蕃息，皆为见在。）
    【疏】议曰：在律，“正赃”唯有六色：强盗、窃盗、枉法、不枉法、受所监临及坐赃。自外诸条，皆约此六赃为罪。但以此赃而入罪者，正赃见在未费用者，官物还官，私物还主。转易得他物者，谓本赃是驴，回易得马之类。及生产蕃息者，谓婢产子，马生驹之类。
    问曰：假有盗得他人财物，即将兴易及出举，别有息利，得同蕃息以否？其赃本是人、畜，展转经历数家，或有知情及不知者，如此蕃息，若为处分？
    答曰：律注云：“生产蕃息”，本据应产之类而有蕃息。若是兴生、出举而得利润，皆用後人之功，本无财主之力，既非孳生之物，不同蕃息之限，所得利物，合入後人。其有展转而得，知情者，蕃息物并还前主；不知情者，亦入後人。
    又问：有人知是赃婢，故买自幸，因而生子，合入何人？
    答曰：知是赃婢，本来不合交关，违法故买，意在奸伪。赃婢所产，不合从良，止是生产蕃息，依律随母还主。
    已费用者，死及配流勿徵，（别犯流及身死者，亦同。）
    【疏】议曰：因赃断死及以赃配流，得罪既重，多破家业，赃已费用，矜其流、死，其赃不徵。若未经奏画，会赦免流、死者，徵赃如法。画讫会恩，即同免例。注云“别犯流及身死者”，谓虽不因赃配流，别为他罪流配及虽非身被刑戮，而别有死亡者，本犯之赃费用已尽，亦从免例。
    馀皆徵之。（盗者，倍备。）
    【疏】议曰：除非身死及已配流，其赃见在，并已费用，并在徵限，故曰“馀皆徵之”。“盗者，倍备”，谓盗者以其贪财既重，故令倍备，谓盗一尺，徵二尺之类。
    若计庸、赁为赃者，亦勿徵。
    【疏】议曰：庸，谓私役使所监临及借车马之属，计庸一日为绢三尺，以受所监临财物论。赁，谓碾、邸店、舟船之类，须计赁价为坐。既计庸、赁为赃，其赃元非正物，故虽非会赦，其赃并亦不徵。馀条庸、赁皆准此。
    会赦及降者，盗、诈、枉法犹徵正赃；
    【疏】议曰：谓会赦及降，唯盗、诈、枉法三色，正赃犹徵，各还官、主，盗者免倍赃。故云“犹徵正赃”。谓赦前事发者。若赦後事发，捉获见赃，准《斗讼律》徵之。
    问曰：枉法会赦，正赃犹徵。未知此赃还官、还主？须定明例。
    答曰：彼此俱罪之赃，例并合没，虽复首得原罪，正赃犹徵如法。其赃追没，於法何疑。
    馀赃非见在及收赎之物，限内未送者，并从赦降原。
    【疏】议曰：“馀赃非见在”，赦前已费用尽，若非转易得他物及生产蕃息者，皆非见在之赃。及收赎之物者，谓犯罪徵铜，依令节级各依期限。限内未送，并从赦、降原；过限不送，不在免限。称限内不送，唯据赎铜，馀赃旧无限约，逢赦并皆放免。其犯罪应赎徵铜，送有期限，违限不纳，会赦不原。故云“限内未送者”，唯为赎铜生文，不为馀赃立制。
    问曰：收赎之人，身在外处，虽对面断罪，又牒本贯徵铜，未知以牒到本属为期，即据断日作限？
    答曰：依令：“任官应免课役，皆据蠲符到日为限。”其徵铜之人，虽对面断讫，或有一身被禁，所属在远，虽被释放，无铜可输，符下本属徵收，须据符到徵日为限。若取对面为定，何烦更牒本属。
    ３４．平赃及平功庸
    诸平赃者，皆据犯处当时物价及上绢估。
    【疏】议曰：赃谓罪人所取之赃，皆平其价直，准犯处当时上绢之价。依令：“每月，旬别三等估。”其赃平所犯旬估，定罪取所犯旬上绢之价。假有人蒲州盗盐，州事发，盐已费用，依令“悬平”，即取蒲州中估之盐，准蒲州上绢之价，於州断决之类。纵有卖买贵贱，与估不同，亦依估价为定。
    问曰：赃若见在犯处，可以将赃对平。如其先已费损，悬平若为准定？又有获赃之所，与犯处不同，或远或近，并合送平以否？
    答曰：悬平之赃，依令准中估。其获赃去犯处远者，止合悬平；若运向犯处，准估其物，即须脚价、生产之类，恐加瘦损，非但奸伪斯起，人粮所出无从。同遣悬平，理便中。
    又问：在蕃有犯，断在中华。或边州犯赃，当处无估，平赃定罪，从何取中？
    答曰：外蕃既是殊俗，不可牒彼平估，唯於近蕃州县，准估量用合宜。无估之所而有犯者，於州、府详定作价。
    平功、庸者，计一人一日为绢三尺，牛马驼骡驴车亦同；
    【疏】议曰：计功作庸，应得罪者，计一人一日为绢三尺。牛马驼骡驴车计庸，皆准此三尺，故云“亦同”。
    其船及碾、邸店之类，亦依犯时赁直。
    【疏】议曰：自船以下，或大小不同，或闲要有异，故依当时赁直，不可准常赁为估。邸店者，居物之处为邸，沽卖之所为店。称“之类”者，铺肆、园宅，品目至多，略举宏纲，不可备载，故言“之类”。
    庸、赁虽多，各不得过其本价。
    【疏】议曰：假有借驴一头，乘经百日，计庸得绢七疋二丈，驴估止直五疋，此则庸多，仍依五疋为罪。自馀庸、赁虽多，各准此法。
    ３５．略和诱人赦后故蔽匿
    诸略、和诱人，若和同相卖；
    【疏】议曰：不和为“略”，前已解讫。和诱者，谓彼此和同，共相诱引，或使为良，或使为贱，限外蔽匿，俱入此条，轻重之制，自从本法。若和同相卖者，谓两相和同，共知违法。
    及略、和诱部曲奴婢，若嫁卖之，即知情娶买，
    【疏】议曰：上文皆据良人，此论部曲、客女、奴婢等。“略、和诱”，义并与上同。或得而自留，或转将嫁卖，或乞人，亦同。其知情娶买者，谓从略、和诱以下，不问良贱，共知本情，或娶或买，限外不首，亦为蔽匿。
    及藏逃亡部曲奴婢；
    【疏】议曰：藏匿无日限。谓知是部曲、奴婢逃走，故将藏匿者。
    署置官过限及不应置而置，
    【疏】议曰：在令，置官各有员数。员外剩置，是名“过限”。案职制律：“官有员数，而署置过限及不应置而置。”注云：“谓非奏授者。”在此，虽有奏授，亦同蔽匿。於格、令无员而置，是名“不应置而置”。
    诈假官、假与人官及受假者；
    【疏】议曰：诈假官者，身实无官，假为职任。流内、流外，得罪虽别，诈假之义并同。或自造告身，或雇倩人作，或得他人告身而自行用，但於身不合为官，诈将告身行用，皆是。其假与人官者，谓所司假授人官，或伪奏拟，或假作曹司判补。“及受假者”，谓知假而受之。
    若诈死，私有禁物：（谓非私所应有者及禁书之类。）
    【疏】议曰：诈死者，或本心避罪，或规免赋役，或因犯逃亡而遂诈死之类。私有禁物者，注云“谓非私所应有者”，谓甲弩、矛槊之类。“及禁书”，谓天文、图书、兵书、七曜历等，是名“禁书”。称“之类”者，谓玄象器物等，既不是书，故云“之类”。
    赦书到後百日，见在不首，故蔽匿者，复罪如初。媒、保不坐。
    【疏】议曰：赦书原罪，皆据制书出日，昧爽以前，并从赦免。惟此蔽匿条中，乃云“赦书到後百日”，此据赦书所至之处，别取百日为限。“见在不首，故蔽匿者”，谓人、物及所假官等见在，故蔽匿隐藏而不首出，并复罪如初。“初”者，谓如犯罪之初，赃物应徵及倍，悉从初犯本法。若人有转易在他所，但其人见在不首，皆为故蔽匿。其媒、保不坐者，谓嫁娶有媒，卖买有保，既经赦原，无问百日内外，虽不自首，并皆不坐。
    其限内事发，虽不自首，非蔽匿。（虽限内，但经问不臣者，亦为蔽匿。）
    【疏】议曰：从“略、和诱”以下，“私有禁物”以上，谓赦书到後，事发之所百日内发者，虽不自首，亦非蔽匿。以其限尚未充，故得无罪。
    【疏】议曰：上云“限内事发，虽不自首，非蔽匿”，谓限内事发，经问即臣，为无隐心，乃非蔽匿。其经问不臣，虽在限内，仍同蔽匿之法。
    即有程期者，计赦後日为坐。
    【疏】议曰：程者，依令：“公案，小事五日程，中事十日程，大事二十日程。”及公使，各有行程。如此之类，是为“有程期”者。律有“大集校阅，违期不到”之条，亦有计帐等，在令各有期限。此等赦前有违，经恩不待百日，但赦出後日仍违程期者，即计赦後违日为坐。赦後并须准事给程，以为期限。
    其因犯逃亡，经赦免罪，限外不首者，止坐其亡，不论本罪。（谓赦书到後，百日限外计之。）
    【疏】议曰：谓赦前犯罪，因即逃亡，会赦之後，罪皆原免，赦後百日，仍不自首，止有逃亡之坐，更不论其本罪。又如征防逃亡，会赦免罪，计百日限外，征防仍自未还，须计征防之日，以为逃亡定罪；限内流例若还，即同在家亡法。即军人上番，因犯逃亡，经赦当下，亦同常亡之律。
    【疏】议曰：上论蔽匿，既以百日之外为限，此逃亡之坐，亦以百日限外计之。
    ３６．会赦应改正徵收
    诸会赦，应改正、徵收，经责簿帐而不改正、徵收者，各论如本犯律。（谓以嫡为庶、以庶为嫡、违法养子，私入道、诈复除、避本业，增减年纪、侵隐园田、脱漏户口之类，须改正；监临主守之官，私自借贷及借贷人财物、畜产之类，须徵收。）
    【疏】议曰：前条以百日为限，此据赦後经责簿帐，即须改正、徵收，仍有隐欺，不改从正者，皆如本犯得罪。其应改正、徵收，具如子注。
    【疏】议曰：依令：“王、公、侯、伯、子、男，皆子孙承嫡者传袭。无嫡子，立嫡孙；无嫡孙，以次立嫡子同母弟；无母弟，立庶子；无庶子，立嫡孙同母弟；无母弟，立庶孙。曾、玄以下准此。”若不依令文，即是“以嫡为庶，以庶为嫡”。又，准令：“自无子者，听养同宗於昭穆合者。”若违令养子，是名“违法”。即工、乐、杂户，当色相养者，律、令虽无正文，无子者理准良人之例。
    【疏】议曰：“私入道”，谓道士、女官，僧、尼同，不因官度者，是名私入道。诈复除者，谓课役俱免，即如太原元从，给复终身；没落外蕃、投化，给复十年；放贱为良，给复三年之类。其有不当复限，诈同此色，是为“诈复除”。“避本业”，谓工、乐、杂户、太常音声人，各有本业，若回避改入他色之类，是名避本业。
    【疏】议曰：“增减年纪”，谓增年入老，减年入中、小者。其有增减，虽不免课役，亦是。“侵隐园田”，谓人侵他园田及有私隐、盗贸卖者。脱漏户口者，全户不附为“脱”，隐口不附为“漏”。称“之类”者，谓增加疾状，脱漏工、乐、杂户之类。会赦以後，经责簿帐，即须改正，若不改正，亦论如本犯之律。
    【疏】议曰：“监临”，谓於临统部内。“主守”，谓躬亲保典之所者。以官财物、畜产私自借贷及将官物、畜产私借贷人者，其车船之属同财物，鹰犬之属同畜产，故言“并须徵收”。
    问曰：上条会赦以百日为限，下文会赦乃以责簿为期；若有上条赦後百日内，责簿帐，隐而不通者，下条未经责簿帐，经问不臣，合得罪否？
    答曰：上条以罪重，故百日内经问不臣，罪同蔽匿，限内虽责簿帐，事终未发，纵不吐实，未得论罪。後条犯轻，赦後经责簿帐不通，即得本罪。经年不经责簿帐，据理亦未有辜。虽复经问不臣，未合得罪。
    又问：蔽匿之事，限内未首及应改正，簿帐未通，乃有非是物主，傍人言告，未知告者得罪以否？
    答曰：赦前之罪，各有程期，限内事发，律许免罪，终须改正、徵收，告者理不合坐。
    ●卷五 名例（８条）
    ３７．犯罪未发自首
    诸犯罪未发而自首者，原其罪。（正赃犹徵如法。）
    【疏】议曰：过而不改，斯成过矣。今能改过，来首其罪，皆合得原。若有文牒言告，官司判令三审，牒虽未入曹局，即是其事已彰，虽欲自新，不得成首。
    【疏】议曰：称正赃者，谓盗者自首，不徵倍赃。称如法者，同未首前法，徵还官、主：枉法之类，彼此俱罪，犹徵没官；取与不和及乞索之类，犹徵还主。
    其轻罪虽发，因首重罪者，免其重罪；
    【疏】议曰：假有盗牛事发，因首铸钱，铸钱之罪得原，盗牛之犯仍坐之类。
    即因问所劾之事而别言馀罪者，亦如之。
    【疏】议曰：劾者，推鞫之别名。假有已被推鞫，因问，乃更别言馀事，亦得免其馀罪，同“因首重罪”之义。故云“亦如之”。
    即遣人代首，若於法得相容隐者为首及相告言者，各听如罪人身自首法；（缘坐之罪及谋叛以上本服期，虽捕告，俱同自首例。）
    【疏】议曰：遣人代首者，假有甲犯罪，遣乙代首，不限亲疏，但遣代首即是。“若於法得相容隐者”，谓依下条“同居及大功以上亲”等，若部曲、奴婢为主首。“及相告言者”，此还据得容隐者。纵经官司告言，皆同罪人身首之法。其小功、缌麻相隐，既减凡人三等，若其为首，亦得减三等。
    【疏】议曰：缘坐之罪者，谓谋反、大逆及谋叛已上道者，并合缘坐。及谋叛以上本服期者，谓非缘坐，若叛未上道、大逆未行之类，虽尊压、出降无服，各依本服期。虽捕告以送官司，俱同罪人自首之法。
    其闻首告，被追不赴者，不得原罪。（谓止坐不赴者身。）
    【疏】议曰：谓犯罪之人，闻有代首、为首及得相容隐者告言，於法虽复合原，追身不赴，不得免罪。“谓止坐不赴者身”，首告之人及馀应缘坐者，仍依首法。
    即自首不实及不尽者，以不实不尽之罪罪之，至死者，听减一等。（自首赃数不尽者，止计不尽之数科之。）
    【疏】议曰：“自首不实”，谓强盗得赃，首云窃盗赃，虽首尽，仍以强盗不得财科罪之类。“及不尽者”，谓枉法取财十五疋，虽首十四疋，馀一疋，是为不尽之罪。称“罪之”者，不在除、免、倍赃、监主加罪、加役流之例。假有人强盗二十疋，自首十疋，馀有十疋不首，本法尚合死罪，为其自有悔心，罪状因首而发，故至死听减一等。
    问曰：谋杀凡人，乃云是舅；或谋杀亲舅，复云凡人，姓名是同，舅与凡人状别。如此之类，若为科断？
    答曰：谋杀凡人是轻，谋杀舅罪乃重，重罪既得首免，轻罪不可仍加。所首姓名既同，唯止舅与凡人有异，谋杀之罪首尽，舅与凡人状虚，坐是“不应得为从轻”，合笞四十。其谋杀亲舅，乃云凡人者，但谋杀凡人，唯极徒坐；谋杀亲舅，罪乃至流。谋杀虽已首陈，须科“不尽”之罪。三流之坐，准徒四年，谋杀凡人合徒三年，不言是舅，首陈不尽，处徒一年。
    又问：一家漏十八口，并有课役，乃首九口，未知合得何罪？
    答曰：律定罪名，当条见义。如户内止隐九口，告称隐十八口，推勘九口是实，诬告者不得反坐，以本条隐九口者，罪止徒三年，罪至所止，所诬虽多，不反坐。今首外仍隐九口，当条以“不尽”之罪罪之，仍合处徒三年。
    又问：乙私有甲弩，乃首云止有槊一张，轻重不同，若为科处？
    答曰：甲弩不首，全罪见在。首槊一张，是别言馀罪。首槊之罪得免，甲弩之罪合科。既自首不实，至死听减一等。
    又问：假有监临之官，受财不枉法，赃满三十疋，罪合加役流。其人首云“受所监临”，其赃并尽，合科何罪？
    答曰：律云：“以不实不尽之罪罪之，至死听减一等。”但“不枉法”与“受所监临”，得罪虽别，赃已首尽，无财可科，唯有因事、不因事有殊，止从“不应为重”，科杖八十。若枉法取物，首言“受所监临”，赃亦首尽，无财可坐，所枉之罪未首，宜从所枉科之：若枉出入徒、流，自从“故出入徒、流”为罪；如枉出入百杖以下，所枉轻者，从“请求施行”为坐。本以因赃入罪，赃既首讫，不可仍用“至死减一等”之法。
    【疏】议曰：假有窃盗十疋，止首五疋，五疋不首，仍徒一年，是名“止计不尽之数科之”。“科之”之义，是复上文，亦与“罪之”之义不殊。不尽赃多，至死者减一等。
    其知人欲告及亡叛而自首者，减罪二等坐之；
    【疏】议曰：犯罪之徒，知人欲告及案问欲举而自首陈；及逃亡之人，并叛已上道，此类事发归首者：各得减罪二等坐之。
    即亡叛者虽不自首，能还归本所者，亦同。
    【疏】议曰：“虽不自首”，谓不经官司首陈。“能还归本所者”，谓归初逃叛之所，亦同自首之法，减罪二等坐之。若本所移改，还归移改之所，亦同。
    其於人损伤，（因犯杀伤而自首者，得免所因之罪，仍从故杀伤法。本应过失者，听从本。）
    【疏】议曰：损，谓损人身体。伤，谓见血为伤。虽部曲、奴婢伤损，亦同良人例。
    【疏】议曰：假有因盗故杀伤人，或过失杀伤财主而自首者，盗罪得免，故杀伤罪仍科。若过失杀伤，仍从过失本法。故云“本应过失听从本”。
    於物不可备偿，（本物见在首者，听同免法。）
    【疏】议曰：称“物”者，谓宝英符节、制书、官文书、甲弩、旌旗、幡帜、禁兵器及禁书之类，私家既不合有，是不可偿之色。“本物见在首者”，谓不可备偿之类，本物见在，听同首法。
    即事发逃亡，（虽不得首所犯之罪，得减逃亡之坐。）
    【疏】议曰：假有盗罪合徒，事发逃走，已经数日而复陈首，犯盗已发，虽首不原；逃走之罪，听减二等。
    若越度关及奸，（私度亦同。奸，谓犯良人。）
    【疏】议曰：度关有三等罪：越度，私度，冒度。其私度、越度，自首不原；冒度之罪，自首合免。若奸良人者，自首不原。
    并私习天文者，并不在自首之例。
    【疏】议曰：天文玄远，不得私习。从“於人损伤”以下，“私习天文”以上，俱不在自首之例。
    ３８．犯罪共亡捕首
    诸犯罪共亡，轻罪能捕重罪首，（重者应死，杀而首者，亦同。）
    【疏】议曰：犯罪事发，已囚、未囚及同犯、别犯而共亡者，或流罪能捕死囚，或徒囚能捕流罪首，如此之类，是为“轻罪能捕重罪首”。
    【疏】议曰：律称“应死”，未须断讫。准犯合死，逃走，轻者杀而来首，亦同捕首法。其流罪以下逃亡，轻者能捕重罪首者，捕法自准《捕亡律》。若死罪之囚，不必捕格，方便杀得者，亦是。
    及轻重等，获半以上首者，皆除其罪。（常赦所不原者，依常法。）
    【疏】议曰：假有五人俱犯百杖，相共逃走，有一人心悔，更获二人而首，即是获半以上。从“共亡”以下，本罪及亡罪并得从原，故云“皆除其罪”。
    【疏】议曰：常赦所不原者，谓虽会大赦，犹处死及流，若除名、免所居官及移乡之类。此等既赦所不原，故虽捕首，亦不合免。
    问曰：假有犯百杖者十人，同共逃走，六人归首，又捕得逃者二人，得同获半以上除罪以否？
    答曰：律开相捕之法，本为少能捕多，轻能捕重，轻重等者犹须获半。今六人共获二人，便是以多捕少，依如律义，不合首原，亡罪首减二等，本犯仍依法断。若轻能捕重，所获虽少，合原。如轻重罪同，不可首多获少，亦须首、获数等，然可得原。
    又问：甲乙二人，轻重罪等，俱共逃走，甲捕乙首，甲免罪否？
    答曰：律称“获半以上首者，皆除其罪”，甲乙共亡者，甲能获乙，逃罪已尽，更无亡人，获半尚得免辜，况其逃亡全尽，甲合从原。假有十人合死，俱共逃亡，五人捕得五人，亦是首、获相半。既开首捕之路，此类各合全免。
    又问：缌麻以上犯罪共亡，得同捕首法以否？
    答曰：缌麻以上亲属，有罪不合告言，藏亡尚许减罪，岂得辄相捕送。此捕为凡人发例，不与亲戚生文。若捕亲属首者，得减逃亡之坐，本犯之罪不原，仍依伤杀及告亲属法。其犯谋叛以上，得依捕首之律。
    即因罪人以致罪，而罪人自死者，听减本罪二等；
    【疏】议曰：“因罪人以致罪”，谓藏匿罪人，或过致资给及保、证不实之类。今罪人非被刑戮而自死者，又听减罪二等。
    若罪人自首及遇恩原减者，亦准罪人原减法；
    【疏】议曰：谓因罪人以得罪，罪人於後自首及遇恩原减者，或得全原，或减一等、二等之类，一依罪人全原、减、降之法。
    其应加杖及赎者，各依杖、赎例。
    【疏】议曰：“其应加杖”，假有官户、奴婢犯流而为过致资给，捉获官户、奴婢等，流罪加杖二百，过致资给者并依杖二百罪减之，不从流减。其罪人本合收赎，过致资给者亦依赎法，不以官当加杖、配役。
    问曰：官户等犯流，加杖二百，过致者应减几等而科？
    答曰：犯徒应加杖者，一等加二十，加至二百，当徒三年。乃至流刑，杖亦二百。即杖之流应减，在律殊无节文，比附刑名，止依徒减一等，加杖一百八十。
    ３９．盗诈取人财物首露
    诸盗、诈取人财物而於财主首露者，与经官司自首同。
    【疏】议曰：盗，谓强盗、窃盗。诈，谓诈欺取人财物。而能悔过，於财主首露，与经官司首同。若知人将告而於财主首者，亦得减罪二等。
    问曰：假有甲盗乙绢五疋，经乙自首，乙乃取甲十疋之物，为正、倍等赃，合当何罪？
    答曰：依律，首者唯徵正赃。甲既经乙自首，因乃剩取其物，既非监主，而乃因事受财，合科坐赃之罪。
    其於馀赃应坐之属，悔过还主者，听减本罪三等坐之；
    【疏】议曰：“馀赃”，谓盗、诈之外，应得罪者，并是。虽不於官司陈首，能悔过还主者，听减本罪三等。假有枉法受财十疋，合流；悔过还主，得减三等，处徒二年之类。既云“坐之”，自依下例。
    即财主应坐者，减罪亦准此。
    【疏】议曰：“财主应坐”，谓受财枉法、不枉法、受所监临及坐赃，与财人各亦得罪。若取人悔过还主，得减三等，财主亦减本坐三等科之。
    问曰：贸易官物，复以本物还，或本物已费，别将新物相替，如此悔过，得免罪否？
    答曰：若以本物还，得免计赃为罪，仍依“盗不得财”科之。若其非官本物，更以新物替之，虽复私自陪备，贸易之罪仍在。
    ４０．同职犯公坐
    诸同职犯公坐者，长官为一等，通判官为一等，判官为一等，主典为一等，（各以所由为首；若通判官以上异判有失者，止坐异判以上之官。）
    【疏】议曰：同职者，谓连署之官。“公坐”，谓无私曲。假如大理寺断事有违，即大卿是长官，少卿及正是通判官，丞是判官，府史是主典，是为四等。各以所由为首者，若主典检请有失，即主典为首，丞为第二从，少卿、二正为第三从，大卿为第四从，即主簿、录事亦为第四从；若由丞判断有失，以丞为首，少卿、二正为第二从，大卿为第三从，典为第四从，主簿、录事当同第四从。
    【疏】议曰：假如一正异丞所判有失，又有一正复同判，即二正同为首罪。若一正先依丞判，一正始作异同，异同者自为首科，同丞者便即无罪。假如丞断合理，一正异断有乖，後正直云“依判”，即同前正之罪，若云“依丞判”者，後正无辜。二卿异同，亦各准此。其通判官以上，异同失理，应连坐者，唯长官及检勾官得罪，以下并不坐。通判官以下有失，或中间一是一非，但长官判从正法，馀者悉皆免罪。内外诸司皆准此。
    问曰：假有判官处断乖失，通判官异同得理，长官不依通判官断，还同判官，各有何罪？
    答曰：案若申覆，唯通判官一人合理，即上下俱得免科。如其当处断讫施行，即乖失者依法得罪。唯通判、长官合理，馀悉不论。
    其阙无所承之官，亦依此四等官为法。即无四等官者，止准见官为罪。
    【疏】议曰：四等之内，但有阙官，虽一人处断乖失，亦作四等为坐。假如大理卿，或丞、正一人见在，判有乖失，判者自当首罪，勾官仍同四等下从。“即无四等官者”，为关、戍之类，无通判官，关丞即至关令，并主典，唯有三等。假有典检请有失，丞为第二从，令为第三从，录事同为第三从。下州、县市令唯与典二人，此等止准见官二等之罪。
    若同职有私，连坐之官不知情者，以失论。
    【疏】议曰：“同职”，谓连判之官及典。“有私”，故违正理。馀官连判不知挟私情者，以失论。假有人犯徒一年，判官曲理断免，馀官不觉，自依失出之法，有私者为首，不觉者为从，仍为四等科之，失出减五等，失入减三等之类。自馀与夺之事，失者减三等。及云“以失论”之类，各从本条。
    问曰：有主典增减文案，诈欺取赃五疋，判官不觉，依增减状判讫。未知判官於诈欺赃失减，唯复於增减官文书失减？
    答曰：但依律得罪，皆从所判为坐。取赃事在案外，增减文案见行，止从增减科之，不可从赃而科。
    又问：判官、主典有私，故出流罪，通判及长官不知情，若为科首从之罪？
    答曰：假令主典为首，还合流坐；判官为从，合徒三年。不知情者，从公坐失法，公坐既有四等，通判官第三从论，减典二等，又失出减五等，从流减七等，合杖九十；长官又减一等，合杖八十。其有放而还获，及本应例减，仍各依本法。
    即馀官及上官案省不觉者，各递减一等；下官不觉者，又递减一等。亦各以所由为首。（减，谓首减首，从减从。）
    【疏】议曰：馀官者，谓比州、比县及省内比司，并诸府、寺、监不相管隶者。上官者，在京诸司向省台及诸州向尚书省，诸县向州之类。如州上文书向尚书省，有错失，省司不觉者，省司所由之首，减州所由首一等，同职递为四等法首从减之。其馀官不觉，亦准此。若省司下符向州错失，州司不觉，州司所由首减省司所由首二等，同职递为四等首从法减之。
    检、勾之官，同下从之罪。
    【疏】议曰：检者，谓发辰检稽失，诸司录事之类。勾者，署名勾讫，录事参军之类。皆同下从：若有四等官，同四等从；有三等官，同三等从；有二等官，同二等从。其无检、勾之官者，虽判官发辰勾稽，若有乖失，自於判处得罪，不入勾、检之坐。
    应奏之事，有失勘读及省审之官不正者，减下从一等。
    【疏】议曰：尚书省应奏之事，须缘门下者，以状牒门下省，准式依令，先门下录事勘，给事中读，黄门侍郎省，侍中审。有乖失者，依法正，牒省司。若实有乖失，不正者，录事以上，减省下从一等。既无递减之文，即侍中以下，同减一等。律以既减下从，得罪最轻，若更递减，馀多无坐，正之法，唯在录事以上，故所掌主典，律无罪名。
    若辞状隐伏，无以验知者，勿论。
    【疏】议曰：辞状隐伏者，谓脱错文字，增减事情，辞状隐微，案覆难觉者。自馀官以下，案省不觉，并得免罪，故云“勿论”。
    ４１．公事失错自觉举
    诸公事失错，自觉举者，原其罪；
    【疏】议曰：“公事失错”，谓缘公事致罪而无私曲者。事未发露而自觉举者，所错之罪得免。“觉举”之义，与“自首”有殊。“首”者，知人将告，减二等；“觉举”既无此文，但未发自言，皆免其罪。
    应连坐者，一人自觉举，馀人亦原之。
    【疏】议曰：应连坐者，长官以下，主典以上及检、勾官在案同判署者，一人觉举，馀并得原。其检、勾之官举稽及事涉私者，曹司依法得罪。唯是公坐，情无私曲，检、勾之官虽举，彼此并无罪责。
    其断罪失错，已行决者，不用此律。
    【疏】议曰：断罪失错已行决者，谓死及笞、杖已行决讫，流罪至配所役了，徒罪役讫，此等并为“已行”。官司虽自觉举，不在免例，各依失入法科之，故云“不用此律”。假有人枉被断徒二年，已役一年，官司然始自觉举者，一年未役者，自从举免；已役一年者，从失入减三等，科杖八十之类。
    其官文书稽程，应连坐者，一人自觉举，馀人亦原之，主典不免；若主典自举，并减二等。
    【疏】议曰：“文书”，谓公案。小事五日程，中事十日程，大事二十日程，徒罪以上辩定後三十日程，此外不了，是名“稽程”。官人自觉举者，并得全原，唯主典不免。若主典自举，并减二等者，以官司不举，故长官以下并减二等；如官人、主典连署举者，官人并得免罪，主典仍减二等科之。其制敕，案成以後颁下，各给抄写程：“二百纸以下限二日程，过此以外，每二百纸以下加一日程，所加多者不得过五日。”注云：“其赦书，计纸虽多，不得过三日。”此等抄写程，既云案成以後，据令：“成制敕案，不别给程。”即是当日成了。违令限日，皆是有稽。稽而自举者，同官文书法，仍为公坐，亦作四等科断，各以所由为首；若涉私曲故稽，亦同私坐之法。
    问曰：公坐相连，节级得罪，一人觉举，馀亦原之。稽案既是公罪，勾官亦合连坐，勾、检之官举讫，馀官何故得罪？
    答曰：公坐失错，事可追改，一人举觉，馀亦原之。至於行事稽留，不同失错之例，勾官纠出，故不免科。
    ４２．共犯罪造意为首
    诸共犯罪者，以造意为首，随从者减一等。若家人共犯，止坐尊长；（於法不坐者，归罪於其次尊长。尊长，谓男夫。）
    【疏】议曰：“共犯罪者”，谓二人以上共犯，以先造意者为首，馀并为从。家人共犯者，谓祖、父、伯、叔、子、孙、弟、侄共犯，唯同居尊长独坐，卑幼无罪。
    【疏】议曰：“於法不坐者”，谓八十以上，十岁以下及笃疾。归罪於其次者，假有尊长与卑幼共犯，尊长老、疾，依律不坐者，即以共犯次长者当罪，是名“归罪於其次尊长”。尊长谓男夫者，假有妇人尊长，共男夫卑幼同犯，虽妇人造意，仍以男夫独坐。
    侵损於人者，以凡人首从论。
    【疏】议曰：侵谓盗窃财物，损谓斗殴杀伤之类。假令父子合家同犯，并依凡人首从之法，为其侵损於人，是以不独坐尊长。
    即共监临主守为犯，虽造意，仍以监主为首，凡人以常从论。
    【疏】议曰：“监临主守”，具如後解。假有外人发意，共左藏官司、主典盗库绢五疋，虽是外人造意，仍以监主为首，处徒二年；外人依常盗从，合杖一百。
    ４３．共犯罪本罪别
    诸共犯罪而本罪别者，虽相因为首从，其罪各依本律首从论。
    【疏】议曰：谓五服内亲，共他人殴、告所亲及侵盗财物，虽是共犯，而本罪各别。假有甲勾他外人乙共殴兄，甲为首，合徒二年半；乙为凡斗从，不下手，又减一等，合笞二十。又有卑幼勾人盗己家财物十疋，卑幼为首，合笞三十；他人为从，合徒一年，又减常盗一等，犹杖一百。此是“相因为首从，其罪各依本律首从论”。此例既多，不可具载，但是相因为首从，本罪别者，皆准此。
    若本条言“皆”者，罪无首从；不言“皆”者，依首从法。
    【疏】议曰：案《贼盗律》：“谋杀期亲尊长、外祖父母，皆斩。”如此之类，本条言“皆”者，罪无首从。不言“皆”者，依首从法科之。又，《贼盗律》云：“谋杀人者，徒三年。假有二人共谋杀人，未行事发，造意者为首，徒三年；从者徒二年半。”如此之类，不言“皆”者，依首从法。
    即强盗及奸，略人为奴婢，犯阑入，若逃亡及私度、越度关栈垣篱者，亦无首从。
    【疏】议曰：强盗之人，各肆威力；奸者，身并自犯，不为首从。略人为奴婢者，理与强盗义同。阑入者，谓阑入宫殿及应禁之所，各自身犯，亦无首从。逃亡者，假使十人皆征，身各阙事。私度者，谓无过所，从关门私过。越度者，谓不由门为越。关谓检判之处，栈谓堑栅之所，垣谓宫殿及府廨垣墙，篱谓不筑墙垣、唯以蕃篱为固之类。从“强盗”以下，皆以正犯科之，故云“亦无首从”。
    ４４．共犯罪有逃亡
    诸共犯罪而有逃亡，见获者称亡者为首，更无证徒，则决其从罪；
    【疏】议曰：假有甲乙二人，共诈欺取物，合徒一年，甲实为首，当被捉获，乙本为从，遂即逃亡，甲被鞫问，称乙为首，更无证徒，即须断甲为从，科杖一百。是名“决其从罪”。
    後获亡者，称前人为首，鞫问是实，还依首论，通计前罪，以充後数，
    【疏】议曰：後捉获乙，称甲为首，鞫问甲，称是实，还依首坐，科徒一年。甲是庶人，前已决杖一百，即须以杖、笞赎直，准减徒年：一年徒赎铜二十斤，一百杖赎铜一十斤，以十斤杖铜，减半年徒罪，馀徒半年，依法配役。甲若单丁，前已决杖一百，今既处徒一年，合杖一百二十，即更决二十，通计前杖，以充後数。
    问曰：有甲乙二人犯盗，准罪合流，甲元造意，乙是随从，然乙事发逃亡，甲遂称乙是首，官司断甲为从，处徒三年，已役讫，然始获乙，甲承是首，又甲是白丁，若为处分？
    答曰：“流罪准徒四年”，又云：“从徒入流，比徒一年为剩；累徒流应役者，不得过四年。”其人虽复诈冒官司，不合更科流罪，止合徒一年。若犯加役流，自合三年配役，三年虽已役讫，仍须更配远流，即是“通计前罪”，配所为折居作。
    若前输赎物，後应还者，还之。
    【疏】议曰：假令甲有九品官，犯徒一年，诈为从罪，前断处杖一百，徵铜十斤，今依首论，断作一年徒坐，以九品一官当徒坐尽，前徵铜十斤者还之，是名“前输赎物，後应还者，还之”。
    其增减人罪，令有轻重者，亦从此律；
    【疏】议曰：此设判官之罪。增人罪者，有人犯徒一年，止有九品一官，官司增罪，科徒二年，官当一年，馀徒收赎，後更审问，止合徒一年，前增一年赎物即合追还。减人罪者，若有一人身居两职，并是九品以上，犯徒二年，官司减为一年半，用一官当徒一年，馀有半年，官当不尽，赎铜十斤，检知前失，还用两官当徒二年，前输半年赎物亦合还主。又有白丁犯徒三年，官司断徒一年，役讫事发，更须科徒二年，前一年役讫，後更配二年之类。
    若枉入人徒年者，即计庸，折除课役及赎直；（每枉一年，折二年；虽不满年，役过五十日者，折一年。即当年无课役者，折来年。其有军役者，折役日。）
    【疏】议曰：称“枉入人徒年”，未必皆是无罪，但不应徒役而徒役，即是枉入徒年。若是全年枉入，子注具有明文。如不满五十日役，即计枉役：二十日以下，各计日折丁庸；若枉三十五日，并折调；不满五十日者，更不合折。及赎直者，假有七品以上子，被枉徒一年，即以役身之庸，折其赎直。计庸折铜，不尽，更徵馀赎；或折铜已尽，仍有馀庸，更亦不计。若有课役，依上法折除。其判官得罪，自从故失。或有中男十六以上应赎，犯杖一百，官司处徒一年，亦以役日计庸，折充赎直。尽与不尽，皆同上解。
    【疏】议曰：枉徒一年，通折二年课役。若枉三年，通折六年课役。虽不满年，役过五十日，亦除一年者，依令：“丁役五十日，当年课、役俱免。”故五十日役者，得折一年。其称折一年、二年者，皆以三百六十日为断。
    【疏】议曰：被枉徒之年，或遇恩复，或遭水旱而无课役者，（听折来年。其有军役者，折上番之日，若枉一年，亦通折二年番役。）
    问曰：律称折来年者，脱或来年旱涝及遇恩复无课役者，得折以後来年以否？
    答曰：律称“当年无课役，折来年”，律矜枉入徒役，听折来年课输。来岁既无课役，将来亦是来年。年与课役相须，本欲为其准折。若普蒙恩复及遭霜旱，依令课役并免，岂合即计为年？亦如已役、已输，听折来年课役。後年无者，更折有课役之年。此理既同，不可别生异议。
    其本应徒，已决杖、笞者，即以杖、笞赎直，准减徒年。
    【疏】议曰：假有本坐合徒一年，官司决杖一百，决讫事发，还合科徒。前已决杖一百，不可追改，准徒一年赎铜二十斤，即是十八日徒当铜一斤，准笞十。前决一百，总合减徒一百八十日，即当铜十斤，折徒半年。若一年徒罪已笞五十，即以五斤之铜，减徒役九十日；减外残徒，各依式配役。
    ●卷六 名例（１３条）
    ４５．二罪从重
    诸二罪以上俱发，以重者论；（谓非应累者，唯具条其状，不累轻以加重。若重罪应赎，轻罪应居作、官当者，以居作、官当为重。）
    【疏】议曰：假有甲任九品一官，犯盗绢五疋，合徒一年；又私有槊一张，合徒一年半；又过失折人二支，合赎流三千里，是为“二罪以上俱发”。从“私有禁兵器”断徒一年半，用官当讫，更徵铜十斤；既犯盗徒罪，仍合免官。是为“以重者论”。
    【疏】议曰：以上三事，并非应累断者，虽从兵器处罪，仍具条三种犯状，不得将盗一年徒罪，累於私有禁兵器一年半徒上，故云“不累轻以加重”。所以“具条其状”者，一彰罪多，二防会赦。杂犯死罪，经赦得原；蛊毒流刑，逢恩不免故也。
    【疏】议曰：谓甲过失折人二支应流，依法听赎；私有禁兵器合徒，官当，即以官当为重。若白丁犯者，即从禁兵器徒一年半，即居作为重罪。若更多犯，自依从重法。
    问曰：有七品子犯折伤人，合徒一年，应赎；又犯盗，合徒一年，家有亲老，应加杖。二罪俱发，何者为重？
    答曰：律以赎法为轻，加杖为重，故盗者不得以荫赎。家有亲老，听加杖放之，即是加杖为重罪。若赎一年半徒，自从重断徵赎，不合从轻加杖。
    等者，从一。
    【疏】议曰：假有白丁，犯盗五疋，合徒一年；又斗殴折伤人，亦合徒一年。此名“等者”，须从一断。
    若一罪先发，已经论决，馀罪後发，其轻若等，勿论；重者更论之，通计前罪，以充後数。
    【疏】议曰：假有甲折乙一齿，合徒一年，又折丙一指，亦合徒一年。折齿之罪先发，已经配徒一年，或无兼丁及家有亲老，已经决杖一百二十，有折指之罪後发，即从“等者勿论”。重者更论之，通计前罪，以充後数者，甲若殴丙，折二指以上，合徒一年半，更须加役半年；甲若单丁，又加杖二十。是为“重者更论之，通计前罪”之法。
    即以赃致罪，频犯者并累科；
    【疏】议曰：假有受所监临，一日之中，三处受绢一十八疋，或三人共出一十八疋，同时送者，各倍为九疋而断，此名“以赃致罪，频犯者并累科”。
    若罪法不等者，即以重赃并满轻赃，各倍论。（累，谓止累见发之赃。倍，谓二尺为一尺。不等，谓以强盗、枉法等赃，并从窃盗、受所监临之类。即监临主司因事受财而同事共与，若一事频受及於监守频盗者，累而不倍。）
    【疏】议曰：“罪法不等者”，为犯强盗、枉法、不枉法、窃盗、受所监临等，并是轻重不等。“即以重赃并满轻赃”，假令县令受财枉法六疋，合徒三年；不枉法十四疋，亦合徒三年；又监临外窃盗二十九疋，亦徒三年；强盗二疋，亦合徒三年；受所监临四十九疋，亦合徒三年。准此以上五处赃罪，各合徒三年，累於“受所监临”，总一百疋，仍倍为五十疋，合流二千里之类。
    【疏】议曰：假有官人枉法，受甲乙丙丁四人财物，各有八疋之赃，甲乙二人先发，赃有一十六疋，累而倍之，止依八疋而断，依律科流，除名已讫；其丙丁二人赃物於後重发，即累见发之赃，别更科八疋之罪。後发者与前既等，理从勿论，不得累并前赃作一十六疋、断作死罪之类。
    问曰：有人枉法受一十五疋，七疋先发，已断流讫，八疋後发，若为科断？
    答曰：枉法之赃，若一人边而取，前发者虽已断讫，後发者还须累论，并取前赃，更科全罪，不同频犯止累见发之赃。通计十五疋，断从绞坐。无禄之人，自依减法。
    又问：脱有十人共行，资财同在一所，盗者一时将去，得同频犯以否？
    答曰：律注云：“监临主司因事受财而同事共与，若一事频受及於监守内频盗，累而不倍。”除此三事，皆合倍论。十人之财，一时俱取，虽复似非频犯，终是物主各别，元非一人之物，理与十处盗同，坐同频犯，赃合倍折。若物付一人专掌，失即专掌者陪，理同一人之财，不得将为频盗。
    【疏】议曰：强盗、枉法，计赃是重；窃盗、受所监临，准赃乃轻。故名“不等”。假如强盗并从窃盗者，谓如有人诸处频犯窃盗，已得八十二疋，累赃倍论，得四十一疋，罪合流三千里；复於诸处频犯强盗，得财一十八疋，累赃倍得九疋，亦合流三千里。今将强盗九疋，并於窃盗四十一疋上，满五十疋，处加役流。其枉法并从受所监临者，假如官人频受所监临财物，倍得二十一疋二丈，合徒一年半；复频受枉法赃，倍得二疋二丈，亦合徒一年半。今将枉法赃二疋二丈，并於受所监临财物二十一疋二丈，总为二十四疋，科徒二年。其有强盗并入受所监临，枉法并从窃盗，如此之类，俱以重赃并从轻赃者，皆同“并满”之法。
    【疏】议曰：假有十人，同为铸钱，官司於彼受物，是为“因事受财”，十人共以钱物行求，是为“同事共与”；或断一人之事，频受其财，是为“一事频受”；若当库人於所当库内，若县令於其所部频盗者：此等三事，各累而不倍。若同事别与，或别事同与，各依前倍论，不同此例。
    其一事分为二罪，罪法若等，则累论；
    【疏】议曰：一事分为二罪者，假将私马直绢五疋，博取官马直绢十疋，依律：“贸易官物，计其等准盗论，计所利以盗论。”须分官马十疋出两种罪名：五疋等者，准盗论，合徒一年；五疋利者，以盗论，亦合徒一年。累为十疋，处徒一年半是也。此为庶人有兼丁作法。若是官人、品子应赎及单丁之人，用法各别。假有品官贸易官物，五疋是利，即合免官。其八品、九品，止有一官者，免官讫，仍徵铜十斤。若六品以下监临官司，便同自盗。若将以盗五疋，累於准盗五疋上，从准盗作法，合徒一年半。累并既不加重，止从一重论，直取以盗五疋，加凡盗二等，处徒二年，仍除名。其品子应赎者，直取五疋利，徒一年真役为重。
    罪法不等者，则以重法并满轻法。（罪法等者，谓若贸易官物，计其等准盗论，计所利以盗论之类。罪法不等者，谓若请官器仗，以亡失并从毁伤，以考校不实并从失不实之类。）
    【疏】议曰：假有官司，非法擅赋敛於一家，得绢五十疋：四十五疋入官，坐赃论，合徒二年半；五疋入私，以枉法论，亦合徒二年半。即以入私五疋，累於入官者，为五十疋，坐赃致罪，处徒三年。
    【疏】议曰：贸易官物，已从上解。或有判事枉法後，受绢十疋，五疋先许，是真枉法；五疋先未许，得枉法後然始总送，更有如此等事，并合累论。故云“之类”。
    【疏】议曰：谓军防之所，请官器仗，假有一千事，亡失二百事，合杖八十；毁伤四百事，亦合杖八十。故《杂律》云：“请官器仗，以十分论，亡失二分，毁伤四分，各杖八十；亡失三分，毁伤六分，各杖一百。”今以亡失二百事，累於毁伤四百事，同毁伤六分之罪，合杖一百。
    【疏】议曰：《职制律》：“贡举非其人，一人徒一年，二人加一等，罪止徒三年。若考校不实，减一等。失者，各减三等。”假有考校九人，二人故不实，合科杖一百；七人失不实，亦合科杖一百。须以故不实二人，并从失不实七人之上，为九人失不实，合徒一年。又，《户婚律》：“脱口以免课役，一口徒一年，二口加一等，罪止徒三年。其漏无课役口，四口为一口。”假令脱有课役二口，合徒一年；漏无课役十口，亦合徒一年。须以有课役二口，并於无课役十口之上，为无课役十二口，处徒一年半之类。
    累并不加重者，止从重。
    【疏】议曰：假有以私物五疋，贸易官物直九疋，五疋准盗，合徒一年；计所利四疋，合杖九十。“罪法等者则累论”，以四疋累於五疋上，总为九疋，不加一年徒坐，止从准盗，处徒一年。并者，如前器仗，亡失一分，毁伤二分，俱合杖六十。以亡失一分，并毁伤二分之上，止是三分，未满四分，不合加罪，止从亡失一分之类。
    其应除、免、倍、没、备偿、罪止者，各尽本法。
    【疏】议曰：假有八品官，枉法受财五疋，徒二年半；不枉法受财十二疋，亦徒二年半；窃盗二十四疋，亦徒二年半；监临受财三十九疋，亦徒二年半；又诈欺取财二十四疋，亦徒二年半；又坐赃四十九疋，亦徒二年半：倍得七十六疋二丈。又请槊十张，亡失一张，合杖六十。其赃总累为坐赃五十疋，合徒三年，馀赃罪止不加。据枉法，合除名；不枉法，合免官；盗者，倍备，枉法、不枉法、受所监临及坐赃等，并没官；亡失官槊，备偿；坐赃，罪止徒三年之类。如有二罪以上俱发者，即先以重罪官当，仍依例除、免，不得将为二罪唯从重论。
    ４６．同居相为隐
    诸同居，若大功以上亲及外祖父母、外孙，若孙之妇、夫之兄弟及兄弟妻，有罪相为隐；
    【疏】议曰：“同居”，谓同财共居，不限籍之同异，虽无服者，并是。“若大功以上亲”，各依本服。“外祖父母、外孙若孙之妇、夫之兄弟及兄弟妻”，服虽轻，论情重。故有罪者并相为隐，反报俱隐。此等外祖不及曾、高，外孙不及曾、玄也。
    部曲、奴婢为主隐：皆勿论，
    【疏】议曰：部曲、奴婢，主不为隐，听为主隐。非“谋叛”以上，并不坐。
    即漏露其事及レ语消息亦不坐。
    【疏】议曰：假有铸钱及盗之类，事须掩摄追收，遂“漏露其事”。“及レ语消息”，谓报罪人所掩摄之事，令得隐避逃亡。为通相隐，故亦不坐。
    其小功以下相隐，减凡人三等。
    【疏】议曰：小功、缌麻，假有死罪隐藏，据凡人唯减一等，小功、缌麻又减凡人三等，总减四等，犹徒二年。
    若犯谋叛以上者，不用此律。
    【疏】议曰：谓谋反、谋大逆、谋叛，此等三事，并不得相隐，故不用相隐之律，各从本条科断。
    问曰：“小功以下相隐，减凡人三等。”若有漏露其事及レ语消息，亦得减罪以否？
    答曰：漏露其事及レ语消息，上文大功以上共相容隐义同，其於小功以下理亦不别。律恐烦文，故举相隐为例，亦减凡人三等。
    ４７．官户部曲官私奴婢有犯
    诸官户、部曲、（称部曲者，部曲妻及客女亦同。官私奴婢有犯，本条无正文者，各准良人。）
    【疏】议曰：官户隶属司农，州、县元无户贯。部曲，谓私家所有。其妻，通娶良人；客女，奴婢为之，部曲之女亦是：犯罪皆与官户、部曲同。官私奴婢有犯，本条有正文者，谓犯主及殴良人之类，各从正条。其“本条无正文”，谓阑入、越度及本色相犯，并诅詈祖父母、父母、兄姊之类，各准良人之法。
    若犯流、徒者，加杖，免居作。
    【疏】议曰：犯徒者，准无兼丁例加杖：徒一年，加杖一百二十；一等加二十，徒三年加杖二百。准犯三流，亦止杖二百。决讫，付官、主，不居作。
    应徵正赃及赎无财者，准铜二斤各加杖十，决讫，付官、主；
    【疏】议曰：犯罪应徵正赃及赎，无财可备者，皆据其本犯及正赃，准铜每二斤各加杖十，决讫付官、主。铜数虽多，不得过二百。今直言正赃，不言倍赃者，正赃无财，犹许加杖放免；倍赃无财，理然不坐。其有财堪备者，自依常律。
    若老小及废疾，不合加杖，无财者放免。
    【疏】议曰：谓以上应徵赎之人，若年七十以上、十五以下及废疾，依律不合加杖，勘检复无财者，并放免不徵。其部曲、奴婢应徵赃赎者，皆徵部曲及奴婢，不合徵主。
    即同主奴婢自相杀，主求免者，听减死一等。（亲属自相杀者，依常律。）
    【疏】议曰：奴婢贱人，律比畜产，相杀虽合偿死，主求免者，听减。若部曲故杀同主贱人，亦至死罪，主求免死，亦得同减法。但奴杀奴是重，主求免者尚听；部曲杀奴既轻，主求免者，亦得免。既称同主，即是私家。若是官奴自犯，不依此律。
    【疏】议曰：律云“各准良人”，悉准良人为法。既犯亲属，不依求免减例。
    ４８．化外人相犯
    诸化外人，同类自相犯者，各依本俗法；异类相犯者，以法律论。
    【疏】议曰：“化外人”，谓蕃夷之国，别立君长者，各有风俗，制法不同。其有同类自相犯者，须问本国之制，依其俗法断之。异类相犯者，若高丽之与百济相犯之类，皆以国家法律，论定刑名。
    ４９．本条别有制
    诸本条别有制，与例不同者，依本条。
    【疏】议曰：例云“共犯罪以造意为首，随从者减一等”；《斗讼律》“同谋共殴伤人，各以下手重者为重罪，元谋减一等，从者又减一等”。又，例云“九品以上，犯流以下听赎”；又《断狱律》“品官任流外及杂任，於本司及监临犯杖罪以下，依决罚例”。如此之类，并是与例不同，各依本条科断。
    即当条虽有罪名，所为重者自从重。
    【疏】议曰：依《诈伪律》：“诈自复除，徒二年。若丁多以免课役，即从《户婚律》脱口法，一口徒一年，二口加一等，罪止徒三年。”又，《诈伪律》“诈增减功过年限，因而得官者，徒一年。若因诈得赐，赃重，即从诈欺官私以取财物，准盗论，罪止流三千里”之类。
    其本应重而犯时不知者，依凡论；本应轻者，听从本。
    【疏】议曰：假有叔侄，别处生长，素未相识，侄打叔伤，官司推问始知，听依凡人斗法。又如别处行盗，盗得大祀神御之物，如此之类，并是“犯时不知”，得依凡论，悉同常盗断。其“本应轻者”，或有父不识子，主不识奴，殴打之後，然始知悉，须依打子及奴本法，不可以凡斗而论，是名“本应轻者，听从本”。
    ５０．断罪我正条
    诸断罪而无正条，其应出罪者，则举重以明轻；
    【疏】议曰：断罪无正条者，一部律内，犯无罪名。“其应出罪者”，依《贼盗律》：“夜无故人人家，主人登时杀者，勿论。”假有折伤，灼然不坐。又条：“盗缌麻以上财物，节级减凡盗之罪。”若犯诈欺及坐赃之类，在律虽无减文，盗罪尚得减科，馀犯明从减法。此并“举重明轻”之类。
    其应入罪者，则举轻以明重。
    【疏】议曰：案《贼盗律》：“谋杀期亲尊长，皆斩。”无已杀、已伤之文，如有杀、伤者，举始谋是轻，尚得死罪；杀及谋而已伤是重，明从皆斩之坐。又例云：“殴告大功尊长、小功尊属，不得以荫论。”若有殴告期亲尊长，举大功是轻，期亲是重，亦不得用荫。是“举轻明重”之类。
    ５１．称乘舆车驾及制敕
    诸称“乘舆”、“车驾”及“御”者，太皇太后、皇太后、皇后并同。
    【疏】议曰：乘舆者，案《贼盗律》：“盗乘舆服御物者，流二千五百里。”若盗太皇太后、皇太后、皇后服御物者，得罪并同。车驾者，依《卫禁律》：“车驾行，冲队者徒一年。”若冲三后队，亦徒一年。又条：“阑入至御在所，斩。”至三后所，亦斩。是名“并同”。
    称“制”“敕”者，太皇太后、皇太后、皇后、皇太子“令”减一等。
    【疏】议曰：依《公式令》：“三后及皇太子行令。”《职制律》：“制书有所施行而违者，徒二年。”若违三后及皇太子令，各减一等之类。
    若於东宫犯、失及宫卫有违，应坐者亦同减例。（本应十恶者，虽得减罪，仍从本法。）
    【疏】议曰：於东宫犯者，谓指斥东宫及对捍皇太子令使，车马之属不调习、驾驭之具不完牢，并阑入东宫宫殿门，宫臣宿卫冒名相代、兵仗远身、辄离职掌、别处宿之类，谓之为“犯”。失者，谓合和皇太子药误不如本方及封题误，并守卫不觉阑入东宫宫殿门，如此之类，谓之为“失”。犯之与失，得罪并减上台一等科断。
    【疏】议曰：谓於东宫犯、失，准上台法罪当十恶者，今虽减科，仍从十恶本法。
    ５２．称期亲祖父母
    诸称“期亲”及称“祖父母”者，曾、高同。
    【疏】议曰称期亲者，《户婚律》：“居期丧而嫁娶者，杖一百。”即居曾、高丧，并与期同。“及称祖父母者”，《户婚律》云：“祖父母、父母在，别籍、异财，徒三年。”即曾、高在，别籍、异财，罪亦同。故云“称期亲及称祖父母者，曾，高同”。
    称“孙”者，曾、玄同。
    【疏】议曰：《斗讼律》：“子孙违犯教令，徒二年。”即曾、玄违犯教令，亦徒二年。是为“称孙者，曾、玄同”。
    嫡孙承祖，与父母同。（缘坐者，各从祖孙本法。）
    【疏】议曰：依礼及令，无嫡子，立嫡孙，即是“嫡孙承祖”。若闻此祖丧，匿不举哀，流二千里。故云“与父母同”。
    【疏】议曰：依《贼盗律》，反逆者，父子年十六以上皆绞，祖孙没官。若嫡孙承祖，没而不死。故云“各从祖孙本法”。
    其嫡、继、慈母，若养者，与亲同。
    【疏】议曰：嫡谓嫡母，《左传》注云：“元妃，始嫡夫人，庶子於之称嫡。”继母者，谓嫡母或亡或出，父再娶者为继母。慈母者，依礼：“妾之无子者，妾子之无母者，父命为母子，是名慈母。”非父命者，依礼服小功，不同亲母。“若养者”，谓无儿，养同宗之子者。慈母以上，但论母；若养者，即并通父。故加“若”字以别之，并与亲同。
    称“子”者，男女同。（缘坐者，女不同。）
    【疏】议曰：称子者，《斗讼律》：“子孙违犯教令，徒二年。”此是“男女同”。缘坐者，谓杀一家三人之类，缘坐及妻子者，女并得免，故云“女不同”。其犯反逆、造畜蛊毒，本条缘坐及女者，从本法。
    称“袒免以上亲”者，各依本服论，不以尊压及出降。义服同正服。
    【疏】议曰：皇帝荫及袒免以上亲，《户婚律》：“尝为袒免亲之妻而嫁娶者，杖一百。”假令皇家绝服旁期及妇人出嫁，若男子外继，皆降本服一等，若有犯及取荫，各依本服，不得以尊压及出降即依轻服之法。义服者，妻妾为夫，妾为夫之长子及妇为舅姑之类，相犯者并与正服同。
    ５３．称反坐罪之
    诸称“反坐”及“罪之”、“坐之”、“与同罪”者，止坐其罪；死者，止绞而已。
    【疏】议曰：称反坐者，《斗讼律》云：“诬告人者，各反坐。”及罪之者，依例云：“自首不实、不尽，以不实、不尽之罪罪之。”坐之者，依例：“馀赃应坐，悔过还主，减罪三等坐之。”与同罪者，《诈伪律》：“译人诈伪致罪，有出入者，与同罪。”止坐其罪者，谓从“反坐”以下，并止坐其罪，不同真犯。故“死者止绞而已”。
    称“准枉法论”、“准盗论”之类，罪止流三千里，但准其罪：
    【疏】议曰：称准枉法论者，《职制律》云：“先不许财，事过之後而受财者，事若枉，准枉法论。”又条：“监临内强市，有剩利，准枉法论。”又，称准盗论之类者，诈伪律云：“诈欺官私以取财物，准盗论。”《杂律》云：“弃毁符、节、印及门钥者，准盗论。”如此等罪名，是“准枉法”、“准盗论”之类，并罪止流三千里。但准其罪者，皆止准其罪，亦不同真犯。
    并不在除、免、倍赃、监主加罪、加役流之例。
    【疏】议曰：谓从“反坐”以下，并不在除名、免官、免所居官，亦无倍赃，又不在监主加罪及加役流之例。其本法虽不合减，亦同杂犯之法减科。
    称“以枉法论”及“以盗论”之类，皆与真犯同。
    【疏】议曰：以枉法论者，《户婚律》云：“里正及官司妄脱漏增减以出入课役，赃重入己者，以枉法论。”又条：“非法擅赋敛入私者，以枉法论。”称以盗论之类者，《贼盗律》云：“贸易官物，计所利，以盗论。”《厩库律》云：“监临主守以官物私自贷，若贷人及贷之者，无文记，以盗论。”所犯并与真枉法、真盗同，其除、免、倍赃悉依正犯。其以故杀伤、以斗杀伤及以奸论等，亦与真犯同，故云“之类”。
    ５４．称监临主守
    诸称“监临”者，统摄案验为监临。（谓州、县、镇、戍、折冲府等，判官以上，各於所部之内，总为监临。自馀，唯据临统本司及有所案验者。即临统其身而不管家口者，奸及取财亦同监临之例。）
    【疏】议曰：统摄者，谓内外诸司长官统摄所部者。案验，谓诸司判官判断其事者是也。
    【疏】议曰：此谓州、县、镇、戍、折冲府等判官以上，虽有曹务职掌不同，但於部内总为监临之例。镇、戍、折冲府，唯统摄身，不管家口。
    【疏】议曰：“自馀”，为除州、县、镇、戍、折冲府以外，百司总是。若盛台、寺、监及诸卫等，各於临统本司之内，名挂本司者，并为“监临”。若是来参事者，是为“案验”。尚书省虽管州、府，文案若无关涉，不得常为监临。内外诸司皆准此。“即临统其身而不管家口者，奸及取财亦同监临之例”，假若诸卫管府史身，官司奸府史家口及於府史家内取财；或折冲府官人唯管卫士，若奸卫士家口及於卫士家内取财，皆同监临之法。内外不管家口之司，奸及取财皆准此。
    问曰：假有主帅，於所部卫士家盗物，得同於监临内取财以否？
    答曰：主帅於所部卫士，统摄一身，既非取受之财，盗乃律文不摄，止同常盗，不是监临。
    称“主守”者，躬亲保典为主守。虽职非统典，临时监主亦是。
    【疏】议曰：“主守”，谓行案典吏，专主掌其事及守当仓库、狱囚、杂物之类。其职非统典者，谓非管摄之司，临时被遣监主者，亦是。
    ５５．称日年及众谋
    诸称“日”者，以百刻。计功庸者，从朝至暮。役庸多者，虽不满日，皆并时率之。
    【疏】议曰：《职制律》：“官人无故不上，一日笞二十。”须通昼夜百刻为坐。计功庸者，《职制律》：“监临之官，私役使所监临者，各计庸以受所监临财物论。”从朝至暮，即是一日，不须准百刻计之。
    【疏】议曰：计庸多者，假若役二人，从朝至午，为一日功；或役六人，经一辰，亦为一日功。纵使一时役多人，或役一人经多日，皆须并时率之。
    称“年”者，以三百六十日。
    【疏】议曰：在律称年，多据徒役。此既计日，不以十二月称年。
    称“人年”者，以籍为定。
    【疏】议曰：称人年处，即须依籍为定。假使貌高年小，或貌小年高，悉依籍书，不合准貌。籍既三年一造，非造籍之岁，通旧籍计之。
    问曰：依《户令》：“疑有奸欺，随状貌定。”若犯罪者年貌悬异，得依令貌定科罪以否？
    答曰：令为课役生文，律以定刑立制。惟刑是恤，貌即奸生。课役稍轻，故得临时貌定；刑名事重，止可依据籍书。律、令义殊，不可破律从令。或有状貌成人而作死罪，籍年七岁，不得即科；或籍年十六以上而犯死刑，验其形貌，不过七岁：如此事类，貌状共籍年悬隔者，犯流罪以上及除、免、官当者，申尚书省量定。须奏者，临时奏闻。
    称“众”者，三人以上。称“谋”者，二人以上。（谋状彰明，虽一人同二人之法。）
    【疏】议曰：称众者，断狱律云：“七品以上，犯罪不栲，皆据众证定刑，必须三人以上始成众。”但称众者，皆准此文。称谋者，贼盗律云：“谋杀人者徒三年，皆须二人以上。”馀条称谋者，各准此例。
    【疏】议曰：假有人持刀仗入他家，勘有仇嫌，来欲相杀，虽止一人，亦同谋法。故云“虽一人同二人之法”。
    ５６．称加减
    诸称“加”者，就重次；称“减”者，就轻次。
    【疏】议曰：假有人犯杖一百，合加一等，处徒一年；或应徒一年，合加一等，处徒一年半之类，是名“就重次”。又有犯徒一年，应减一等，处杖一百；或犯杖一百，应减一等，决杖九十，是名“就轻次”。
    惟二死、三流，各同为一减。
    【疏】议曰：假有犯罪合斩，从者减一等，即至流三千里。或有犯流三千里，合例减一等，即处徒三年。故云“二死、三流，各同为一减”。其加役流应减者，亦同三流之法。
    加者，数满乃坐，又不得加至於死；本条加入死者，依本条。（加入绞者，不加至斩。）
    【疏】议曰：加者数满乃坐者，假令凡盗，少一寸不满十疋，依《贼盗律》：“窃盗五疋徒一年，五疋加一等。”为少一寸，止徒一年。又不得加至於死者，依《捕亡律》：“宿卫人在直而亡者，一日杖一百，二日加一等。”虽无罪止之文，唯合加至流三千里，不得加至於死。“本条加入死者依本条”，依《斗讼律》：“殴人折二支，流三千里。”又条云：“部曲殴伤良人者，加凡人一等。加者，加入於死。”此是“本条加入死者依本条”。
    【疏】议曰：部曲殴良人，折二支，已合绞坐；若故殴折，又合加一等。今既加入於绞，不合更加至斩。
    其罪止有半年徒，若应加杖者，杖一百；应减者，以杖九十为次。
    【疏】议曰：假有县典，故增囚状，加徒半年，县尉知而判入，即以典为首，合徒半年。典若单丁，决杖一百。县尉应减一等，处杖九十，徵铜九斤之类。
    ５７．称道士女官
    诸称“道士”、“女官”者，僧、尼同。
    【疏】议曰：依《杂律》云“道士、女官奸者，加凡人二等”。但馀条唯称道士、女官者，即僧、尼并同。诸道士、女官时犯奸，还俗後事发，亦依犯时加罪，仍同白丁配徒，不得以告牒当之。
    若於其师，与伯叔父母同。
    【疏】议曰：师，谓於观寺之内，亲承经教，合为师主者。若有所犯，同伯叔父母之罪。依《斗讼律》：“詈伯叔父母者，徒一年。”若詈师主，亦徒一年。馀条犯师主，悉同伯叔父母。
    其於弟子，与兄弟之子同。
    【疏】议曰：谓上文所解师主，於其弟子有犯，同俗人兄弟之子法。依《斗讼律》：“殴杀兄弟之子，徒三年。”《贼盗律》云：“有所规求而故杀期以下卑幼者，绞”。兄弟之子是期亲卑幼，若师主因嗔竞殴杀弟子，徒三年；如有规求故杀者，合当绞坐。
    观寺部曲、奴婢於三纲，与主之期亲同；
    【疏】议曰：观有上座、观主、监斋，寺有上座、寺主、都维那，是为“三纲”。其当观寺部曲、奴婢，於三纲有犯，与俗人期亲部曲、奴婢同。依《斗讼律》：“主殴杀部曲，徒一年。”又条：“奴婢有犯，其主不请官司而杀者，杖一百。”注云：“期亲杀者，与主同。下条部曲准此。”又条：“部曲、奴婢殴主之期亲者，绞。詈者，徒二年。”若三纲殴杀观寺部曲，合徒一年；奴婢有罪，不请官司而杀者，杖一百。其部曲、奴婢殴三纲者，绞；詈者，徒二年。
    馀道士，与主之缌麻同。犯奸、盗者，同凡人。
    【疏】议曰：《斗讼律》：“部曲、奴婢殴主之缌麻亲，徒一年。伤重者，各加凡人一等。”又条：“殴缌麻部曲、奴婢，折伤以上，各减杀伤凡人部曲、奴婢二等。”又条：“殴伤、杀他人部曲，减凡人一等；奴婢，又减一等。”即是观寺部曲，殴当观寺馀道士、女官、僧、尼等，各合徒一年。伤重，各加凡人一等；若殴道士等折一齿，即徒二年。奴婢殴，又加一等，徒二年半。是名“於馀道士，与主之缌麻同”。
    【疏】议曰：道士、女官、僧、尼犯奸盗，於法最重，故虽犯当观寺部曲、奴婢，奸、盗即同凡人。谓三纲以下犯奸、盗，得罪无别。其奴婢奸、盗，一准凡人得罪。弟子若盗师主物及师主盗弟子物等，亦同凡盗之法。其有同财，弟子私取用者，即同“同居卑幼私辄用财”者，十疋笞十，十疋加一等，罪止杖一百。若不满十疋者，不坐。
    ●卷七 卫禁（１８条）
    【疏】议曰：《卫禁律》者，秦汉及魏未有此篇。晋太宰贾充等，酌汉魏之律，随事增损，创制此篇，名为《卫宫律》。自宋洎于後周，此名并无所改。至於北齐，将关禁附之，更名《禁卫律》。随开皇改为卫禁律。卫者，言警卫之法；禁者，以关禁为名。但敬上防非，於事尤重，故次《名例》之下，居诸篇之首。
    ５８．阑入庙社山陵兆域门
    诸阑入太庙门及山陵兆域门者，徒二年；（阑，谓不应入而入者。）
    【疏】议曰：太者，大也。庙者，貌也。言皇祖神主在於中，故名“太庙”。山陵者，《三秦记》云：“秦谓天子坟云山，汉云陵，亦通言山陵。”言高大如山如陵。兆域门者，孝经云：“卜其宅兆。”既得吉兆，周兆以为茔域。皆置宿卫防守，应入出者悉有名籍。不应入而入，为“阑入”，各得二年徒坐。其入太庙室，即条无罪名，依下文“庙减宫一等”之例，减御在所一等，流三千里。若无故登山陵，亦同太庙室之坐。
    越垣者，徒三年。太社，各减一等。守卫不觉，减二等；（守卫，谓持时专当者。）
    【疏】议曰：不从门为“越”。垣者，墙也。越太庙、山陵垣者，各徒三年。越太社垣及阑入门，皆减太庙一等。“守卫”，谓军人於太庙、山陵、太社防守宿卫者，若不觉越垣及阑入，各减罪人罪二等。守卫，谓防守卫士昼夜分时专当者，非持时者不坐。
    主帅又减一等。（主帅，谓亲监当者。）
    【疏】议曰：“主帅”，谓领兵宿卫太庙、山陵、太社三所者。但当检校即坐，不限官之高下。又减守卫人罪一等，唯坐亲监当者。
    故纵者，各与同罪。馀条守卫及监门各准此。
    【疏】议曰：“故纵者”，谓知其不合入而听入，或知越垣而不禁，并与犯法者同罪。馀条守卫宫殿及诸防禁之处，皆有监门及守卫，故纵不觉，得罪各准此。
    ５９．阑入宫殿门上ト
    诸阑入宫门，徒二年。阑入宫城门，（亦同。馀条应坐者，亦准此。）
    【疏】议曰：宫门皆有籍禁，不应入而入者，得徒二年。嘉德等门为宫门，顺天等门为宫城门，阑入得罪并同。馀条应坐者，亦准此宫门得罪，谓“越垣”及“防禁违式”、“冒代”之类。
    殿门，徒二年半。持仗者，各加二等。（仗，谓兵器杵棒之属。馀条称仗准此。）
    【疏】议曰：太极等门为殿门，阑入者，徒二年半。持仗各加二等，谓将兵器、杵棒等阑入宫门，得徒三年；阑入殿门，得流二千里。兵器，谓弓箭、刀槊之类。杵棒，或铁或木为之皆是，故云“之属”。馀条，谓下文“持仗及至御在所者”，并“持仗强盗者”，并准此。
    入上ト内者绞；（若有仗卫，同阑入殿门法。其宫内诸门，不立籍禁而得通内者，亦准此。）
    【疏】议曰：上ト之内，谓太极殿东为左上ト，殿西为右上ト，其门无籍，应入者准敕引入，阑入者绞。若有仗卫者，上ト之中，不立仗卫，内坐唤仗，始有仗入。其有不应入而入者，同阑入殿门，徒二年半，持仗者流二千里。“其宫内诸门，不立籍禁”，谓肃章、虔化等门，而得通内，而辄阑入者，并得绞罪。若有仗卫，亦同殿门法。
    若持仗及至御在所者，斩。（迷误者，上请。）
    【疏】议曰：谓持仗入上ト及通内诸门，并不持仗而至御在所者，各斩。迷误，谓非故阑入者，上请听敕。
    即应入上ト内，但仗不入而持寸刃入者，亦以阑入论；
    【疏】议曰：应入上ト内者，谓奉敕唤仗，随仗引入者，得带刀子之属。若仗不在内而持寸刃入者，即以阑入论。若非兵器、杵棒之属，止得绞刑；持仗者，斩。
    仗虽入，不应带横刀而带入者，减二等。
    【疏】议曰：仗虽入上ト内，不应带横刀而辄带入者，减罪二等，合徒三年。
    即阑入御膳所者，流三千里。入禁苑者，徒一年。
    【疏】议曰：御膳所，谓供御造食之处，其门亦禁。不应入而入者，流三千里。阑入禁苑者，徒一年。禁苑，谓御苑，其门有籍禁。御膳以下阑入，虽即持杖及越垣，罪亦不加。
    ６０．阑入逾阈为限
    诸阑入者，以逾阈为限。至阈未逾者，宫门杖八十，殿门以内递加一等。
    【疏】议曰：阈者，谓门限。阑入之人，行至门限未逾过，若至宫门，得杖八十。宫内人不应入殿门，至殿门阈未逾者，杖九十。殿内宿卫人至上ト阈未逾者，杖一百。
    其越殿垣者，绞；宫垣，流三千里；皇城，减宫垣一等；京城，又减一等。
    【疏】议曰：越过殿垣者，无问出入，俱至绞刑。宫垣，流三千里。皇城，谓朱雀等门之垣，合徒三年。京城，谓明德等门之垣，又减一等，合徒二年半。
    ６１．宫殿门无籍冒名人
    诸於宫殿门无籍及冒承人名而入者，以阑入论。
    【疏】议曰：应入宫殿，在京诸司皆有籍。其无籍应入者，皆引入。其无籍，不得人引，而诈言有籍及冒承人名而入者，宫门，徒二年；殿门，徒二年半；持仗者，各加二等。
    守卫不知冒名情，宫门杖八十，殿门以内递加一等。
    【疏】议曰：守卫，谓持时专当，亲主籍者。应入者，唱名始过。不知冒名情者，不识其人，无心私许，宫门，杖八十；殿门以内，递加一等。但云“不知冒情”，不云“不知无籍诈入”者，但冒承人名，有所凭据，人难识尽，是故罪轻。无籍而入者，准“阑入不觉故纵”法。
    ６２．宿卫冒名相代
    诸宿卫者，以非应宿卫人冒名自代及代之者，入宫内，流三千里；殿内，绞。
    【疏】议曰：宿卫者，谓大将军以下、卫士以上，以次当上，宿卫宫殿。上番之日，皆据籍书。若“以非应宿卫人”，谓非诸卫大将军、军人以外，冒名自代及代之者，入宫内，并流三千里；殿内，并绞。
    若以应宿卫人谓已下直者。自代及代之者，各以阑入论。
    【疏】议曰：应宿卫人，谓诸卫所管应入宫殿上番者。注云“谓已下直者”，未当上番人之色，自代及代之者，彼此各以阑入罪论。阑入之罪，一准上法。
    主司不觉，减二等；知而听行，与同罪。（主司，谓应判遣及亲监当之官。馀条主司准此。）
    【疏】议曰：主司，谓折冲府及诸卫判兵之官。不觉人冒名自代及代之者，减所犯人罪二等；若知相代之情而听行者，各与同罪。若冒代之事从府而来，即以府官所由为首，馀官节级为从坐；卫官不觉，递减府官一等。如相冒之罪由卫，即以卫官所由为首，馀官节级为罪；府司不坐。及亲监当之官者，诸卫当上人兵，各有本部主帅，虽从别团配隶，亦是监当之限。馀条主司准此者，谓一部律内，但言主司，并不觉减二等，知而听行与同罪。
    ６３．因事入宫辄宿
    诸因事得入宫殿而辄宿及容止者，各减阑入二等。
    【疏】议曰：因事得入宫殿者，谓朝参、辞见、迎输、造作之类。不合宿者而辄宿，及容止所宿之人，各减阑入罪二等：在宫内，徒一年；殿内，徒一年半。
    即将领人入宫殿内，有所迎输、造作，门司未受文牒而听入及人数有剩者，各以阑入论；至死者加役流。
    【疏】议曰：将领人入宫殿，有所迎出；有所输送，“造作”，谓宫内营造：门司皆须得牒，然後听入。若未受文牒而辄听入，及所入人数有剩者，门司各以阑入论。若入上ト内及御在所，应至死者，门司各加役流。
    将领主司知者，各减阑入罪一等。入者知，又减五等；不知者，不坐。
    【疏】议曰：将领主司，谓领人迎输、造作。知门司未受文牒及人数有剩，而领入者，各减阑入罪一等：宫内，徒一年半；殿内，徒二年；入上ト内及至御在所，流三千里。“入者知，又减五等”，称“又”者，谓减将领者罪五等。不知情入者，不坐。
    问曰：“将领主司知者，减阑入罪一等。”不言不知。若有不知而领入者，合得何罪？
    答曰：上条：“冒名相代，各以阑入罪论，主司不觉减二等。”注云：“馀条主司准此。”明将领主司不知，得减知情二等。上既有例，故不生文。
    ６４．未著籍入宫殿
    诸应入宫殿，未著门籍而入；虽有长籍，但当下直而辄入者：各减阑入五等。
    【疏】议曰：“应入宫殿”，在京诸司入宫殿者，皆著门籍。若未著门籍而辄入；或“虽有长籍”，谓宿卫长上人，虽一日上，两日下，皆有长籍，当下之日未合入宫殿，但当下直而辄入：各减阑入罪五等。
    即宿次未到而辄宿，及籍在东门而从西门入者，又减二等。
    【疏】议曰：即宿次未到者，谓应供奉之官及内官当直，各有宿次。其宿次未到而辄宿；及籍在东门而从西门入者，依令：“非应从正门入者，各从便门著籍。”假如西门有籍而从东门入，或侧门有籍而从正门入：各又减罪二等，谓减阑入罪七等。
    ６５．宫殿作罢不出
    诸在宫殿内作罢而不出者，宫内，徒一年；殿内，徒二年；御在所者，绞。辟仗应出而不出者，亦同。
    【疏】议曰：在宫殿内作罢者，丁夫、杂匠之徒作了。其有应出不出者，宫内，徒一年；殿内，徒二年；御在所者，绞。若有辟仗应出者，并即须出，有不出者，得罪与御在所同。
    问曰：在宫殿内及御在所，作罢不出，律有正文。若在上ト内不出，律既无文，若为处断？
    答曰：上ト之内，例与辟仗所同。应出不出，此条无文者，为上文注云：“辟仗应出不出，与御在所同。”上ト内有宫人，同御在所，合绞；御不在，又无宫人，减二等。
    不觉及迷误者，上请。
    【疏】议曰：营作之所，院宇或别，不觉众出，或迷误失道，错向别门，非故不出，皆得上请。
    将领主司知者，与同罪；不知者，各减一等。（辟仗主司搜人不尽者，各准此。）
    【疏】议曰：将领主司，谓领人入者。若知有人不出，不即言者，与不出人同罪。其不知有人不出者，各减一等，谓御所、宫殿内各得减一等。“辟仗主司”，谓领人搜索辟仗者。其辟仗内有人不出，各准将领主司之罪，故云“各准此”。
    若於辟仗内误遗兵仗者，杖一百。（弓、箭相须，乃坐。）
    【疏】议曰：辟仗之内，人皆出尽，所有兵器，亦不合留。或有误遗兵仗者，合杖一百。兵仗之法，应须堪用。或遗弓无箭，或遗箭无弓，俱不得罪，故云“弓、箭相须，乃坐”。
    问曰：误遗弩弓无箭，或遗箭无弩，或有而无矛，各得何罪？
    答曰：“弓箭相须，乃坐。”弩箭无弓，与常箭不别。有弩弓无箭，亦非兵仗之限。则独得无用，亦与有弓无箭义同。
    ６６．登高临宫中
    诸登高临宫中者，徒一年；殿中，加二等。
    【疏】议曰：宫殿之所，皆不得登高临视。若视宫中，徒一年；视殿中，徒二年。
    若於宫殿中行御道者，徒一年；（有横道及门仗外越过者，非。）
    【疏】议曰：宫殿中当正门为“御道”，人臣并不得行。其在宫殿中及宫城中而行御道者，各徒一年。若有横道，殿前即有横阶，殿内亦有横道；殿门、宫门内外立仗之处，仗外虽无横道：越过者无罪。
    宫门外者，笞五十。误者，各减二等。
    【疏】议曰：嘉德等门为宫门，顺天等门为宫城门。准例，宫城门有犯，与宫门同。今云“宫门外”者，即顺天门外行御道者，得笞五十。“误者，各减二等”，谓从殿中至宫门外，误行御道者，各得减二等。其登高临宫、殿中有误者，亦减罪二等。
    ６７．宿卫人被奏劾不收仗
    诸宿卫人被奏劾者，本司先收其仗，违者徒一年。（谓在宫殿中直者。）
    【疏】议曰：“宿卫人”，谓卫士已上、诸卫大将军以下。有犯法被奏劾者，“本司”，谓当卫主司及主帅等，先收其杖。违而不收者，得徒一年。本司及主帅，各以所管应收仗而不收者一人得罪。谓在宫殿中当上直者，宫外宿不在此限。
    ６８．应出宫殿辄留
    诸应出宫殿，而门籍已除，辄留不出及被告劾，已有公文禁止，籍虽未除，不得辄入宫殿，犯者，各以阑入论。
    【疏】议曰：应出宫殿，谓改任、行使、假患、番下、事故等，依令“门籍当日即除”。门籍已除，其人辄留不出；虽无假患等事及被告劾，已有文牒令禁止，籍虽未除，皆不得辄入宫殿，如有犯者：各以阑入论。
    ６９．阑入非御在所
    诸犯阑入宫殿，非御在所者，各减一等；无宫人处，又减一等。（入上ト内，有宫人者，不减。）
    【疏】议曰：诸条称阑入宫殿得罪者，其宫殿之所，御若不在，各得减阑入罪一等；虽是宫殿，见无宫人，又得减罪一等。假若在外诸宫，有宿卫人防守而阑入，合徒一年之类。若入上ト内，有宫人，虽非御在所，亦合绞；无宫人处，亦减二等。
    即虽非阑入，辄私共宫人言语，若亲为通传书信及衣物者，绞。
    【疏】议曰：文云“虽非阑入”，即是得应入宫之人，不得私与宫人言语。其亲为通传书信、衣物者，谓亲於宫人处，领得书信、衣物将出及将外人书信、衣物付与宫人讫者，并得绞坐。
    ７０．已配仗卫辄回改
    诸宿卫人已配仗卫，而官司辄回改者，杖一百。若不依职掌次第，擅配割及别驱使者，罪亦如之。
    【疏】议曰：依式：“卫士以上，应当番宿卫者，皆当卫见在长官，割配於职掌之所，各依仗卫次第坐立。”此即职掌已定。若官司无故辄回改者，合杖一百。应须回改者，不坐。若不依职掌次第而擅配隶，乖於式文及将别处驱使者，亦各杖一百。其有私使，计庸重者，从重论。
    ７１．奉敕夜开宫殿门
    诸奉敕以合符夜开宫殿门，符虽合，不勘而开者，徒三年；若勘符不合而为开者，流二千里；其不承敕而擅开闭者，绞；
    【疏】议曰：“奉敕以合符夜开宫殿门”，依监门式：“受敕人具录须开之门，并入出人帐，宣敕送中书，中书宣送门下。其宫内诸门，城门郎与见直诸卫及监门大将军、将军、中郎将、郎将、折冲、果毅内各一人，俱诣ト覆奏。御注听，即请合符门钥。监门官司先严门仗，所开之门内外并立队，燃炬火，对勘符合，然後开之。”符虽合，不勘而开者，徒三年。若勘符不合，即合执奏。不奏而为开者，流二千里。其不承敕而擅开闭者，俱合绞罪。
    若错符、错下键及不由钥而开者，杖一百；即应闭忘误不下键，应开毁管键而开者，徒一年。
    【疏】议曰：“若错符”，谓非所开闭之符。“及错下键”，谓不依常法。“及不由钥而开”，谓不用钥而得开者。此三事，各合杖一百。即应闭，忘误不下键及应开，毁管键而开者，各徒一年。谓牝者为管，牡者为键。
    其皇城门，减宫门一等。京城门，又减一等。
    【疏】议曰：皇城门，谓朱雀等门，从“合符夜开”以下，得罪各减宫门一等。其京城门，谓明德等门，亦从“合符夜开”以下，得罪各减皇城门一等。
    即宫殿门闭讫，而进钥违迟者，殿门杖一百，经宿加一等，每经一宿，又加一等；宫门以外，递减一等。其开门出钥迟，又各递减进钥一等。
    【疏】议曰：依监门式：“驾在大内，宫城门及皇城门钥匙，每去夜八刻出闭门，二更二点进入。京城门钥，每去夜十三刻出闭门，二更二点进入。”违此不进，是名“进钥违迟”。殿门杖一百，经宿加一等，合徒一年；每经一宿，又加一等，既无罪止之文，加至流三千里。宫门以外递减一等者，即宫门及宫城门进钥违迟，亦合杖九十，经宿杖一百，每经一宿又加一等，罪止徒三年；皇城门杖八十，罪止徒二年半；京城门杖七十，罪止徒二年。其开门出钥迟者，依《监门式》：“宫城门及皇城门，四更二点出钥开门。京城门，四更一点出钥开门。”违式出钥迟者，各递减进钥一等，即是殿门杖九十，宫门及宫城门杖八十，皇城门杖七十，京城门杖六十。驾在大明、兴庆宫及东都，进请钥匙，依式各有时刻，违者并依此科罪。
    ７２．夜禁宫殿出入
    诸於宫殿门虽有籍，皆不得夜出入。若夜入者，以阑入论；无籍入者，加二等；即持仗入殿门者，绞。夜出者，杖八十。
    【疏】议曰：於宫殿门有籍之人，唯合昼日入出，若因夜开闭而辄入者，以阑入论。无籍夜入者，加二等。即持仗入殿门者，绞；有籍、无籍等。夜出宫殿门，俱杖八十。
    若得出入者剩将人出入，各以其罪罪之；被将者知情各减一等，不知情不坐。
    【疏】议曰：谓奉敕听入出之人，剩将人入出者，各以其罪罪之：有籍者，以阑入论；无籍者，加二等；将出者，杖八十。“被将者知情”，谓被将之人，知剩将之情，各减前所将罪一等。不知情者，不坐。
    ７３．向宫殿射
    诸向宫殿内射，谓箭力所及者。宫垣，徒二年；殿垣，加一等。箭入者，各加一等；即箭入上ト内者，绞；御在所者，斩。
    【疏】议曰：射向宫垣，得徒二年；殿垣，徒二年半。箭入者，宫内，徒二年半；殿内，徒三年。即箭入上ト内者，绞。“御在所者斩”，谓御在所宫殿。若非御在所，各减一等；无宫人处，又减一等。皆谓箭及宫、殿垣者。若箭力应及宫、殿而射不到者，从“不应为重”。不应及者，不坐。
    问曰：何以知是御在所宫殿？
    答曰：向宫垣射得徒二年，殿垣徒二年半，准其得罪，与“阑入”正同。上条：“阑入宫、殿，非御在所，各减一等。无宫人，又减一等。”即验车驾不在，又无宫人，阑入上ト者合徒三年。此条箭入上ト绞，御在所斩，得罪既同“阑入”，明为御在宫中。御若不在，皆同上条减法：箭入宫中，徒一年半；殿中，徒二年；入上ト内，徒三年。
    放弹及投瓦石者，各减一等。（亦谓人力所及者。）
    【疏】议曰：放弹及投瓦石，比箭罪轻。放向宫垣，徒一年半；向殿垣，徒二年。入宫内，徒二年；殿内，徒二年半；入上ト内及御在所，流三千里。是为“各减一等”。“亦谓人力所及者”，据弹及投瓦石及宫殿方始得罪，如应及不到，亦从“不应为重”上减一等。
    杀伤人者，以故杀伤论。
    【疏】议曰：射及放弹，若投瓦石，有杀伤人者，以故杀伤论：杀人者，斩；伤人者，加斗杀伤一等。
    即宿卫人，於御在所误拔刀子者，绞；左右并立人不即执捉者，流三千里。
    【疏】议曰：宿卫人常执兵仗，得带刀子。若在御所者，非敕遣用，不得辄拔刀子。其有误拔者，绞。左右并立人，见其误拔，皆须执捉。不即执捉者，流三千里。若有别敕处分令用及仗内赐食者，不坐。但举宿卫人为例者，明馀人在御所亦不得误拔刀子。其有误拔及傍人不即执捉，一准宿卫人罪。
    ７４．车驾行动队仗
    诸车驾行，冲队者，徒一年；冲三卫仗者，徒二年。（谓入仗、队间者。）
    【疏】议曰：车驾行幸，皆作队仗。若有人冲入队间者，徒一年；冲入仗间，徒二年。其仗卫主司依上例：故纵与同罪，不觉减二等。
    误者，各减二等。
    【疏】议曰：若有人误入队间，得杖九十；误入仗间，得徒一年。
    若畜产唐突，守卫不备，入宫门者，杖一百；冲仗卫者，杖八十。
    【疏】议曰：“畜产唐突”，谓走逸入宫门。守卫不备者，杖一百。入宫城门，罪亦同。若入殿门，律更无文，亦同宫门之坐。冲仗卫者，杖八十。仗卫者，在宫殿及驾行所，得罪并同。
    ７５．宿卫上番不到
    诸宿卫人，应上番不到及因假而违者，一日笞四十，三日加一等；过杖一百，五日加一等，罪止徒二年。
    【疏】议曰：宿卫人应上番而不到，及因得假而违者，一日笞四十，三日加一等，满十九日合杖一百。若过杖一百，五日加一等，罪止徒二年。计三十四日，即当罪止。
    问曰：假有宿卫人，番期五日未满，因一日假，遂违不上，为当止得四日违罪，唯复累至罪止而科？
    答曰：番期有限，限内有故须请假，日满即须赴番。违假不上，准日科断。其人四日之外，即当下直，下日不劳请假，岂合计日累科。四日之外，明知不坐。
    又问：应上不到，因假而违者，并罪止得徒二年。若准三十四日罪止，便是月番之外。今解下番之日不坐，恐理未尽？
    答曰：依式：“三卫去京二千里外，六十日上；岭南为季上。”三十四日罪止，为包远道生文。
    ●卷八 卫禁（１５条）
    ７６．宿卫兵仗远身
    诸宿卫者，兵仗不得远身，违者杖六十；若辄离职掌，加一等；别处宿者，又加一等。主帅以上，各加二等。
    【疏】议曰：兵仗者，谓横刀常带；其甲、槊、弓、箭之类，有时应执著者并不得远身，不应执带者常自近身。辄远身者，各杖六十。其职掌之处，依次坐立，辄离职掌，加一等，合杖七十。即於别处宿者，又加一等，合杖八十。“主帅以上，各加二等”，称主帅以上，谓队副以上，至大将军以下，兵仗远身杖八十，辄离职掌杖九十，别处宿者杖一百，是“各加二等”。
    ７７．行宫营门
    诸行宫，外营门、次营门与宫门同，内营牙帐门与殿门同，御幕门与上ト同。至御所，依上条。
    【疏】议曰：“行宫”，谓车驾行幸及所至安置之处。外营门、次营门与宫门同，阑入者得徒二年。内营牙帐门与殿门同，阑入者得徒二年半。御幕门与上ト同，阑入者绞。至御在所，依上条，合斩。自馀诸犯，或以阑入论及应加减者，并同正宫殿之法。
    ７８．宫内外行夜不觉犯法
    诸宫内外行夜，若有犯法，行夜主司不觉，减守卫者罪二等。
    【疏】议曰：宫内外行夜，并置铺、持更，即是“守卫者”。又有探更、行更之人，此“行夜者”。若当探、行之处，有犯法者，行夜主司不觉，减守卫者罪二等，谓上条：“阑入及越垣，守卫不觉减二等。”
    ７９．犯庙社禁苑罪名
    诸本条无犯庙、社及禁苑罪名者，庙减宫一等，社减庙一等，禁苑与社同。
    【疏】议曰：阑入庙、社及禁苑，本条各有罪名。其不立罪名之处，谓“阑入至阈未逾”、“因入辄宿”之类，各随轻重，庙减宫一等，社减庙一等，禁苑与社同。
    即向庙、社、禁苑射及放弹、投瓦石杀伤人者，各以斗杀伤论，至死者加役流。
    【疏】议曰：庙、社及禁苑，非人射及放弹、投瓦石之所。若有辄向射及放弹、投瓦石杀伤人者，各依斗杀伤人罪法：若箭伤，徒二年；瞎一目，徒三年之类。至死者，唯处加役流。
    即箭至队、仗若辟仗内者，绞。
    【疏】议曰：驾行皆有队、仗，或辟仗而行。忽有人射箭至队、仗所及至辟仗内者，各得绞罪。
    ８０．冒名守卫
    诸於宫城门外，若皇城门守卫，以非应守卫人冒名自代及代之者，各徒一年；
    【疏】议曰：谓宫城门外队仗，及傍城助铺所，及朱雀等门，所有守卫之处，以非应守卫人冒名自代及代之者，各得徒一年。
    以应守卫人代者，各杖一百。京城门，各减一等。
    【疏】议曰：谓以当色下直、非当上之人自代及代之者，各杖一百。京城门各减一等者，谓明德等诸门，以非应守卫人自代，从一年徒上减一等；以应守卫人自代，从一百杖上减一等。
    其在诸处守当者，各又减二等。馀犯应坐者，各减宿卫罪三等。
    【疏】议曰：“其在诸处”，谓非皇城、京城等门，自馀内外捉道守铺及别守当之处。相冒代者，各减京城二等：以非应守卫人自代及代之者，各杖八十；以应守卫人自代及代之者，各杖七十。“馀犯应坐者”，谓冒代之外，馀犯或兵仗远身、辄离职掌及擅配割，或别驱使之类，本条应坐者，各减宿卫人罪三等。若逃走、违番，不在减例。
    问曰：宿卫人以非应宿卫人冒名自代及代之者，入宫内，流三千里；殿内，绞。若未入宫、殿内事发，合得何罪？
    答曰：以非应宿卫人自代，重於“阑入”之罪。若未至职掌之处，事发在宫、殿内，止依“阑入宫殿”而科。如未入宫门事发，律无正条，宜依“不应为重”，杖八十。其在宫外诸处冒代，未至职掌处，从“不应为轻”，笞四十。
    ８１．越州镇戍城垣
    诸越州、镇、戍城及武库垣，徒一年；县城，杖九十；（皆谓有门禁者。）
    【疏】议曰：诸州及镇、戍之所，各自有城。若越城及武库垣者，各合徒一年。越县城，杖九十。纵无城垣，篱栅亦是。注云：“皆谓有门禁者。”其州、镇、戍在城内安置，若不越城，直越州、镇垣者，止同下文“越官府廨垣”之罪。
    越官府廨垣及坊市垣篱者，杖七十。侵坏者，亦如之。（从沟渎内出入者，与越罪同。越而未过，减一等。馀条未过，准此。）
    【疏】议曰：官府者，百司之称。所居之处，皆有廨垣。坊市者，谓京城及诸州、县等坊市。其廨院或垣或篱，辄越过者，各杖七十。侵，谓侵地；坏，谓坏城及廨宇垣篱：亦各同越罪，故云“亦如之”。
    【疏】议曰：沟渎者，通水之渠。从此渠而入出，亦得越罪。“越而未过”，或在城及垣篱上，或在沟渎中间，未得过者。从“越州城”以下，各得减一等。馀条未过准此者，谓越皇城、京城、宫殿垣及关、津应禁之处未过者，各得减罪一等。
    即州、镇、关、戍城及武库等门，应闭忘误不下键，若应开毁管键而开者，各杖八十；
    【疏】议曰：州、镇、关、戍城，武库，各有禁门。应闭，皆须下键。其忘误不下键，若应开毁管键而开者，各得杖八十。
    错下键及不由钥而开者，杖六十。馀门，各减二等。
    【疏】议曰：“错下键”，谓管键不相当者。“及不由钥而开者”，谓不用钥而开。各杖六十。“馀门”，谓县及坊、市之类，官有门禁者。若应闭忘误不下键，应开毁管键而开，各杖六十；错下键及不由钥而开，各笞四十。故云“馀门各减二等”。
    若擅开闭者，各加越罪二等；即城主无故开闭者，与越罪同；未得开闭者，各减已开闭一等。馀条未得开闭准此。
    【疏】议曰：擅，谓非时而开闭者。州及镇、戍、武库门而有非时擅开闭者，加越罪二等，处徒二年。县城以下，擅开闭者，并加越罪二等。“城主无故开闭者”，谓州、县、镇、戍等长官主执钥者，不依法式开闭，与越罪同。其坊正、市令非时开闭坊、市门者，亦同城主之法。州、镇、戍城门各徒一年，自县城以下悉与越罪同。既云“城主无故开闭”，即是有故许开。若有警急驿使及制敕事速，非时至州、县者，城主验实，亦得依法为开。又依《监门式》：“京城每夕分街立铺，持更行夜。鼓声绝，则禁人行；晓鼓声动，即听行。若公使赍文牒者，听。其有婚嫁，亦听。”注云：“须得县牒。丧、病须相告赴，求访医药，赍本坊文牒者，亦听。”其应听行者，并得为开坊、市门。若有警急及收掩，虽州、县亦听非时而开。“未得开闭者”，谓未通人行者为未开，尚得人行者为未闭，各减已开闭一等。“馀条”，谓宫殿门以下有门禁之类，未得开闭者，皆准此减一等。
    ８２．私度及越度关
    诸私度关者，徒一年。越度者，加一等；（不由门为越。）
    【疏】议曰：水陆等关，两处各有门禁，行人来往皆有公文，谓驿使验符券，传送据递牒，军防、丁夫有总历，自馀各请过所而度。若无公文，私从关门过，合徒一年。“越度者”，谓关不由门，津不由济而度者，徒一年半。
    已至越所而未度者，减五等。（谓已到官司应禁约之处。馀条未度准此。）
    【疏】议曰：水陆关栈，两岸皆有防禁。越度之人已至官司防禁之所，未得度者，减越度五等，合杖七十。馀条未度准此者，谓城及垣篱、缘边关塞有禁约之处，已至越所而未度者，皆减已越罪五等。若越度未过者，准上条“减一等”之例。
    即被枉徒罪以上，抑屈不申及使人覆讫，不与理者，听於近关州、县具状申诉，所在官司即准状申尚书省，仍递送至京。若无徒以上罪而妄陈者，即以其罪罪之。官司抑而不送者，减所诉之罪二等。
    【疏】议曰：关外有人，被官司枉断徒罪以上，其除、免之罪，本坐虽不合徒，亦同徒罪之法。“抑屈不申及使人覆讫，不与理者”，文称“及”者，使人未覆，亦听於近关州、县具状申诉。“所在官司”，谓近关州、县，即准状申尚书省，仍递送至京。若勘无徒以上罪而妄诉者，妄诉徒、流，还得徒、流；妄诉死罪，还得死罪；妄诉除、免，皆准比徒之法：谓元无本罪而妄诉者。若实有犯，断有出入，而诉不平者，不当此坐。其应禁及散送，并依所诉之罪，准令递之。“若官司抑而不送者，减所诉之罪二等”，谓枉得死罪，官司不送，合徒三年之类。
    ８３．不应度关而过所
    诸不应度关而给过所，取而度者，亦同。若冒名请过所而度者，各徒一年。
    【疏】议曰：不应度关者，谓有征役番期及罪谴之类，皆不合辄给过所，而官司辄给；及身不合度关，而取过所度者；若冒他人名，请过所而度者：各徒一年。
    即以过所与人及受而度者，亦准此。
    【疏】议曰：以所请得过所而转与人，及受他人过所而承度者，亦徒一年。但律文皆云“度者得徒一年”，明知未度者不合徒坐。若关司未判过所以前，准“越关未度，各减五等”之例；若已判过所，未出关门，同未过：各减一等。其与过所人既因度成罪，前人未度，亦同减科。不应给过所而给者，不在减例。
    若家人相冒，杖八十。主司及关司知情，各与同罪；不知情者，不坐。即将马越度、冒度及私度者，各减人二等；馀畜，又减二等。（家畜相冒者，不坐。）
    【疏】议曰：家人不限良贱，但一家之人，相冒而度者，杖八十。既无“各”字，被冒名者无罪。若冒度、私度、越度，事由家长处分，家长虽不行，亦独坐家长，此是“家人共犯，止坐尊长”之例。“主司”，谓给过所曹司及关司，知冒度之情，各同度人之罪。不知冒情，主司及关司俱不坐。将马越度、冒度、私度各减人二等者，越度杖一百，冒度、私度杖九十。馀畜又减二等者，除马之外，应请过所者，并为“馀畜”，越度杖八十，私度、冒度杖七十。其家畜相冒者，谓毛色、齿岁不同，相冒并不得罪也。
    ８４．关津留难
    诸关、津度人，无故留难者，一日主司笞四十，一日加一等，罪止杖一百。
    【疏】议曰：关，谓判过所之处。津，直度人，不判过所者。依令：“各依先後而度。”无故留难不度者，一日主司笞四十。“主司”，谓关、津之司。一日加一等，七日罪止杖一百。此谓非公使之人。若军务急速而留难不度，致稽废者，自从所稽废重论。
    ８５．私度有他罪
    诸私度有他罪重者，主司知情，以重者论；不知情者，依常律。
    【疏】议曰：私度者，谓无过所，从关门私度，止徒一年。或有避死罪逃亡，别犯徒以上罪，是名“有他罪重”。关司知情者，以“故纵”罪论，各得所度人重罪。“不知情者依常律”，谓不知罪人别犯之情者，依常律“不觉故纵”之法。
    ８６．人兵度关妄随度
    诸领人兵度关，而别人妄随度者，将领主司以关司论，关司不觉减将领者罪一等；知情者，各依故纵法。有过所者，关司自依常律；将领主司知情减关司故纵罪一等，不知情者不坐。
    【疏】议曰：准令：“兵马出关者，依本司连写敕符勘度。入关者，据部领兵将文帐检入。”而别有人妄随度者，罪在领兵官司，故云“将领主司以关司论”。知情与同罪，不觉减二等。若知别有重罪，亦依重罪科之。关司不觉者，谓关司承将领者文簿，不觉别人随度者，减将领者罪一等，谓减度者罪三等。“知情者各依故纵法”，称“各”者，将领主司及关司俱得度人之罪。有过所者，关司判度，自依常律，不减将领主司之罪。若将领主司知情，减关司故纵罪一等；不知情者，不坐。
    ８７．赍禁物私度关
    诸赍禁物私度关者，坐赃论；赃轻者，从私造、私有法。
    【疏】议曰：禁物者，谓禁兵器及诸禁物，并私家不应有者，私将度关，各计赃数，从“坐赃”科罪：十疋徒一年，十疋加一等，罪止徒三年。准赃轻者，从私造、私有法。《擅兴律》：“私有甲一领，弩三张，流二千里。槊一张，徒一年半。私造者，各加一等。”假令私将槊度关，平赃直绢三十疋，即从坐赃，科徒二年，不计槊为罪。将甲一领度关，从私有法，流二千里，即不计赃而断。
    若私家之物，禁约不合度关而私度者，减三等。
    【疏】议曰：依《关市令》：“锦、绫、罗、、纟由、绵、绢、丝、布、牛尾、真珠、金、银、铁，并不得度西边、北边诸关及至缘边诸州兴易。”从锦、绫以下，并是私家应有。若将度西边、北边诸关，计赃减坐赃罪三等。其私家不应有，虽未度关，亦没官。私家应有之物，禁约不合度关，已下过所，关司捉获者，其物没官；若已度关及越度被人纠获，三分其物，二分赏捉人，一分入官。
    ８８．越度缘连关塞
    诸越度缘边关塞者，徒二年。共化外人私相交易，若取与者，一尺徒二年半，三疋加一等，十五疋加役流；
    【疏】议曰：缘边关塞，以隔华、夷。其有越度此关塞者，得徒二年。以马越度，准上条“减人二等”，合徒一年。馀畜又减二等，杖九十。但以缘边关塞，越罪故重。若从关门私度人、畜，各与馀关罪同。若共化外蕃人私相交易，谓市买博易，或取蕃人之物及将物与蕃人，计赃一尺徒二年半，三疋加一等，十五疋加役流。
    私与禁兵器者，绞；共为婚姻者，流二千里。未入、未成者，各减三等。即因使私有交易者，准盗论。
    【疏】议曰：越度缘边关塞，将禁兵器私与化外人者，绞。共为婚姻者，流二千里。其化外人越度入境，与化内交易，得罪并与化内人越度、交易同，仍奏听敕。出入国境，非公使者不合，故但云“越度”，不言“私度”。若私度交易，得罪皆同。未入者，谓禁兵器未入，减死三等，得徒二年半。未成者，谓婚姻未成，减流三等，得徒二年。因使者，谓因公使入蕃，蕃人因使入国。私有交易者，谓市买博易，各计赃，准盗论，罪止流三千里。若私与禁兵器及为婚姻，律无别文，得罪并同“越度”、“私与禁兵器”、“共为婚姻”之罪。又，准别格：“诸蕃人所娶得汉妇女为妻妾，并不得将还蕃内。”又准《主客式》：“蕃客入朝，於在路不得与客交杂，亦不得令客与人言语。州、县官人若无事，亦不得与客相见。”即是国内官人、百姓，不得与客交关。私作婚姻，同上法。如是蕃人入朝听住之者，得娶妻妾，若将还蕃内，以违敕科之。
    ８９．缘连城戍不觉奸人出入
    诸缘边城戍，有外奸内入，（谓非众成师旅者。）内奸外出，而候望者不觉，徒一年半；主司，徒一年。（谓内外奸人出入之路，关於候望者。）
    【疏】议曰：国境缘边。皆有城戍，式遏寇盗，预备不虞。其“有外奸内入”，谓蕃人为奸，或行间谍之类。注云：“谓非众成师旅者。”依《周礼》：“五百人为旅，二千五百人为师。”此谓小小奸寇抄掠者。若成师旅，自依《擅兴律》：“连接寇贼，被遣斥候，不觉贼来，徒三年。”有内奸外出者，谓国内人为奸，出向化外，或荒海之畔、幽险之中。候望之人，不觉有奸入出，合徒一年半。虽非候望者，但是城戍主司不觉，得徒一年。“谓内外奸人出入之路关於候望者”，目所堪见为关，谓在候望之内也。
    其有奸人入出，力所不敌者，传告比近城戍。若不速告及告而稽留，不即共捕，致失奸寇者，罪亦如之。
    【疏】议曰：其有奸人入出，所经城戍皆即捕之。若力所不敌者，即须传告比近城戍，令共捕逐。若不速告及告而稽留，不即共捕，致失奸寇者，并徒一年。
    ９０．烽候不警
    诸烽候不警，令寇贼犯边；及应举烽燧而不举，应放多烽而放少烽者：各徒三年。
    【疏】议曰：“烽候”，谓从缘边置烽，连於京邑，烽燧相应，以备非常。放烽多少，具在别式。候望不举，是名“不警”，若令蕃寇犯塞，外贼入边；及应举烽燧而不举，应放多烽而放少烽者：各徒三年。
    若放烽已讫，而前烽不举，不即往告者，罪亦如之。以故陷败户口、军人、城戍者，绞。
    【疏】议曰：依《职方式》：“放烽讫而前烽不举者，即差脚力往告之。”不即告者，亦徒三年。故云“亦如之”。“以故陷<喜攴>，谓从“烽候不警”及“应举烽燧而不举，或应放多烽而放少烽”，或“放烽讫而前烽不举，不即往告”等，以故陷败户口，或是军人及城戍者，各得绞罪。
    即不应举烽燧而举，若应放少烽而放多烽，及绕烽二里内辄放烟火者，各徒一年。
    【疏】议曰：依式：“望见烟尘，即举烽燧。”若无事故，是“不应举”；若应放少烽，而放多烽；及绕烽二里内，皆不得有烟火，谓昼放烟，夜放火者：自“不应举烽燧而举”以下三事，各徒一年。放烽多少，具在式文，其事隐礻必，不可具引。如有犯者，临时据式科断。
    ●卷九 职制（２３条）
    【疏】议曰：《职制律》者，起自於晋，名为《违制律》。爰至高齐，此名不改。隋开皇改为《职制律》。言职司法制，备在此篇。宫卫事了，设官为次，故在《卫禁》之下。
    ９１．置官过限
    诸官有员数，而署置过限及不应置而置，（谓非奏授者。）一人杖一百，三人加一等，十人徒二年；
    【疏】议曰：“官有员数”，谓内外百司，杂任以上，在令各有员数。“而署置过限及不应置而置”，谓格、令无员，妄相署置。注云“谓非奏授者”，即是视六品以下及流外杂任等。所司判补一人杖一百，三人加一等，十人徒二年。若是应奏授，诈而不实者，从“诈假”法。如不合置官而故剩奏授者，从“上书诈不实”论。
    後人知而听者，减前人署置一等；规求者为从坐，被徵须者勿论。即军务要速，量事权置者，不用此律。
    【疏】议曰：前人署置过限及不应置而置，後人知其剩员而听任者，减初置人罪一等，谓一人杖九十，四人以上杖一百，七人以上徒一年，十人徒一年半。“规求者为从坐”，谓人自规求而任者，为初置官从坐，合杖九十。“被徵须者”，谓被徵召而补者，勿论。“即军务要速，量事权置者”，谓行军之所，须置权官，不当署置之罪，故云“不用此律”。
    ９２．贡举非其人
    诸贡举非其人及应贡举而不贡举者，一人徒一年，二人加一等，罪止徒三年。（非其人，谓德行乖僻，不如举状者。若试不及第，减二等。率五分得三分及第者，不坐。）
    【疏】议曰：依令：“诸州岁别贡人。”若别敕令举及国子诸馆年常送省者，为举人。皆取方正清循，名行相副。若德行无闻，妄相推荐，或才堪利用，蔽而不举者，一人徒一年，二人加一等，罪止徒三年。注云“非其人，谓德行乖僻，不如举状者”，若使名实乖违，即是不如举状，纵使试得及第，亦退而获罪。如其德行无亏，唯试策不及第，减乖僻者罪二等。“率五分得三分及第者，不坐”，谓试五得三，试十得六之类，所贡官人，皆得免罪。若贡五得二，科三人之罪；贡十得三，科七人之罪。但有一人德行乖僻，不如举状，即以“乖僻”科之。纵有得第者多，并不合共相准折。
    若考校、课试而不以实及选官乖於举状，以故不称职者，减一等。（负殿应附而不附，及不应附而附，致考有升降者，罪亦同。）
    【疏】议曰：“考校”，谓内外文武官寮年终应考校功过者。其“课试”，谓贡举之人艺业伎能，依令课试有数。若其官司考、试不以实及选官乖於所举本状，以故不称职者，谓不习典宪，任以法官；明练经史，授之武职之类：各减“贡举非其人”罪一等。“负殿应附不附”者，依令：“私坐每一斤为一负，公罪二斤为一负，各十负为一殿。”校考之日，负殿皆悉附状，若故违不附；及不应附而附者，谓蒙别敕放免，或经恩降，公私负殿并不在附限，若犯免官以上及赃贿入己，恩前狱成，仍附景迹，除此等罪，并不合附而故附：致使考校有升降者，得罪亦同，谓与考校、课试不实罪同，亦减“贡举非其人”罪一等。
    失者，各减三等。（馀条失者准此。）承言不觉，又减一等；知而听行，与同罪。
    【疏】议曰：“失者，各减三等”，谓意在堪贡，心不涉私，不审德行有亏，得减故罪三等。自“试不及第”以下，“应附不附”以上，失者又各减三等。“馀条失者准此”，谓一部律内，公事错失，本条无失减之文者，并准此减三等。承言不觉，亦从贡举以下，承校试人言，不觉差失，从失减三等上更减一等，故云“又减一等”。知而听行，亦从贡举以下，知非其人，或试不及第，考校、课试知其不实，或选官乖状，“各与同罪”，谓各与初试者同罪。
    ９３．刺史县令私出界
    诸刺史、县令、折冲、果毅，私自出界者，杖一百。（经宿乃坐。）
    【疏】议曰：州、县有境界，折冲府有地团。不因公事，私自出境界者，杖一百。注云“经宿乃坐”，既不云“经日”，即非百刻之限。但是经宿，即合此坐。
    ９４．在官应直不直
    诸在官应直不直，应宿不宿，各笞二十；通昼夜者，笞三十。
    【疏】议曰：依令：“内外官应分番宿直。”若应直不直，应宿不宿，昼夜不相须，各笞二十。通昼夜不直者，笞三十。
    若点不到者，一点笞十。（一日之点，限取二点为坐。）
    【疏】议曰：内外官司应点检者，或数度频点，点即不到者，一点笞十。谓一日之内，点检虽多，止据二点得罪，限笞二十。若全不来，上计日以无故不上科之。
    问曰：二日以上，日别常向曹司，曹司点检，每点不到。若科无故不上，即是日别常来；若以累点科之，罪又重於不上。假有十日之内，日别皆来，每点不到，欲科何罪？
    答曰：八品以下，频点不到，便是已发更犯，合重其事，累点科之。如非流内之人，自须当日决放。初虽累点罪重，点多不至徒刑；计日不上初轻，日多即至徒坐。所以日别上者据点，全不来者计日。以此处断，实允刑名。
    ９５．官人无故不上
    诸官人无故不上及当番不到，（虽无官品，但分番上下，亦同。下条准此。）
    【疏】议曰：官人者，谓内外官人。“无故不上，当番不到”，谓分番之人，应上不到。注云“虽无官品”，谓但在官分番者，得罪亦同官人之法。下条准此者，谓“之官限满不赴”及“官人从驾稽违及从而先还”，虽无官品，亦同官人之法。
    若因暇而违者，一日笞二十，三日加一等；过杖一百，十日加一等，罪止徒一年半。边要之官，加一等。
    【疏】议曰：官人以下、杂任以上，因给暇而故违，并一日笞二十，三日加一等，二十五日合杖一百，三十五日徒一年，四十五日徒一年半。“边要之官”，谓在缘边要重之所，无故不上以下，各加罪一等。
    ９６．之官限满不赴
    诸之官限满不赴者，一日笞十，十日加一等，罪止徒一年。即代到不还，减二等。
    【疏】议曰：依令，之官各有装束程限。限满不赴，一日笞十，十日加一等，罪止徒一年。其替人已到，淹留不还，准不赴任之程，减罪二等。其有田苗者，依令“听待收田讫发遣”。无田苗者，依限须还。
    ９７．官人从驾稽违
    诸官人从驾稽违及从而先还者，笞四十，三日加一等；过杖一百，十日加一等，罪止徒二年。侍臣，加一等。
    【疏】议曰：“官人”，谓百官应从驾者。流外以下应从人，亦同官人之罪。其书吏、书僮之类，差逐官人者，不在此限。其有稽违不到及从而先还者，虽不满日，笞四十，三日加一等；过杖一百，十日加一等，罪止徒二年。“侍臣”，谓中书、门下省五品以上，依令应侍从者，加罪一等。
    ９８．大祀不预申期
    诸大祀不预申期及不颁所司者，杖六十；以故废事者，徒二年。
    【疏】议曰：依令：“大祀，谓天地、宗庙、神州等为大祀。或车驾自行，或三公行事。斋官皆散斋之日，平明集省，受誓诫。二十日以前，所司预申祠部，祠部颁告诸司。”其不预申期及不颁下所司者，杖六十。即虽申及颁下，事不周悉，所坐亦同。以故废祠祀事者，所由官司，徒二年。应连坐者，各依公坐法，节级得罪。
    牲牢、玉帛之属不如法，杖七十；阙数者，杖一百；全阙者，徒一年。（全阙，谓一坐。）
    【疏】议曰：牲，谓牛、羊、豕。牢者，牲之体。玉，谓苍璧祀天，璜琮祭地，五方上帝各依方色。帛，谓币帛。称“之属”者，谓黍、稷以下，不依礼、令之法，一事有违，合杖七十；一事阙少，合杖一百；一坐全阙，合徒一年。其本是中、小祀，虽从大祀受祭，若有少阙，各依中、小祀递减之法。阙坐更多，罪不过此。馀祀阙坐，皆准此。
    即入散斋，不宿正寝者，一宿笞五十；致斋，不宿本司者，一宿杖九十；一宿各加一等。中、小祀递减二等。（凡言祀者，祭、享同。馀条中、小祀准此。）
    【疏】议曰：依令：“大祀，散斋四日，致斋三日。中祀，散斋三日，致斋二日。小祀，散斋二日，致斋一日。散斋之日，斋官昼理事如故，夜宿於家正寝。”不宿正寝者，一宿笞五十，一宿加一等。其无正寝者，於当家之内馀斋房内宿者，亦无罪。皆不得习秽恶之事。故《礼》云：“三日斋，一日用之，犹恐不敬。”致斋者，两宿宿本司，一宿宿祀所。无本司及本司在皇城外者，皆於郊社、太庙宿斋。若不宿者，一宿杖九十，一宿加一等。通上散斋，故云“各加一等”。中、小祀者，谓社稷、日月、星辰、岳镇、海渎、帝社等为中祀，司中、司命、风师、雨师、诸星、山林、川泽之属为小祀。从大祀以下犯者，中祀减大祀二等，小祀减中祀二等，故云“各递减二等”。
    【疏】议曰：依《祠令》：“在天称祀，在地为祭，宗庙名享。”今直举祀为例，故曰“凡言祀者，祭、享同”。“馀条中、小祀准此”，但在中祀有犯，皆减大祀二等；小祀有犯，皆减中祀二等。谓下条“大祀在散斋，吊丧问疾”，贼盗律“盗大祀神御物”之类，本条无中、小祀罪名者，准此递减。
    ９９．大祀在散斋吊丧问疾
    诸大祀在散斋而吊丧、问疾、判署刑杀文书及决罚者，笞五十；奏闻者，杖六十。致斋者，各加一等。
    【疏】议曰：大祀散斋四日，并不得吊丧，亦不得问疾。刑谓定罪，杀谓杀戮罪人，此等文书不得判署，及不得决罚杖、笞。违者，笞五十。若以此刑杀、决罚事奏闻者，杖六十。若在致斋内犯者，各加一等。中、小祀犯者，各递减二等。
    １００．祭祀朝会失昏违仪
    诸祭祀及有事於园陵，若朝会、侍卫，行事失错及违失仪式者，笞四十。（谓言辞喧嚣，坐立怠慢乖众者，乃坐。）
    【疏】议曰：称祭祀者，享亦同；“及有事於园陵”，谓谒陵等事；“若朝会”，谓百官朝参、集会；及侍卫祭祀之事：行事失错及违失仪式者，笞四十。注云“谓言辞讠宣嚣，坐立怠慢”，谓声高讠宣闹，坐立不正，不依仪式，与众乖者，乃坐。
    应集而主司不告，及告而不至者，各笞五十。
    【疏】议曰：“应集”，谓“祭祀”以下及馀事合集之人。而主司不颁告令集，罪在主司；告而不至，独坐不至者。故云“各笞五十”。
    １０１．庙享有丧遣充执事
    诸庙享，知有缌麻以上丧，遣充执事者，笞五十；陪从者，笞三十。主司不知，勿论。有丧不自言者，罪亦如之。其祭天地社稷则不禁。
    【疏】议曰：庙享为吉事，《左传》曰：“吉於庄公。”其有缌麻以上惨，不得预其事。若知有缌麻以上丧，遣充执事者，主司笞五十。虽不执事，遣陪从者，主司笞三十。若主司不知前人有丧者，勿论。即有丧不自言，而冒充执事及陪从者，亦如之。其祭天地社稷不禁者，礼云“唯祭天地社稷，为越绋而行事”，不避有惨，故云“则不禁”。
    １０２．合和御药有误
    诸合和御药，误不如本方及封题误者，医绞。
    【疏】议曰：合和御药，须先处方，依方合和，不得差误。若有错误，“不如本方”，谓分两多少不如本方法之类。合成仍题封其上，注药迟驶冷热之类，并写本方俱进。若有误不如本方及封题有误等，但一事有误，医即合绞。医，谓当合和药者，名例“大不敬”条内已具解讫。
    料理简择不精者，徒一年。未进御者，各减一等。监当官司，各减医一等。（馀条未进御及监当官司，并准此。）
    【疏】议曰：“料理”，谓应熬削洗渍之类。“简择”，谓去恶留善，皆须精细之类。有不精者，徒一年。其药未进御者，“各减一等”，谓应绞者从绞上减，应徒者从徒上减，是名“各减一等”。“监当官司”，依令：“合和御药，在内诸省，省别长官一人，并当上大将军、将军、卫别一人，与尚药、奉御等监视。药成，医以上先尝。”除医以外，皆是监当官司，并於已进、未进上，各减医罪一等。注云“馀条未进御者”，谓下条“造御膳”、“御幸舟船”、“乘舆服御物”，但应供奉之物未进御者，各随轻重减一等，监当官司又各减一等，故云“并准此”。
    １０３．造御膳有误
    诸造御膳，误犯食禁者，主食绞。若秽恶之物在食饮中，徒二年；简择不精及进御不时，减二等。不品尝者，杖一百。
    【疏】议曰：造御膳者，皆依《食经》，经有禁忌，不得辄造，若乾脯不得入黍米中，苋菜不得和鳖肉之类。有所犯者，主食合绞。“若秽恶之物”，谓物是不之类，在食饮中，徒二年。若简择不精者，谓简米择菜之类，有不精好；及进御不时者，依礼，饭齐视春宜温，羹齐视夏宜热之类，或期夕日中，进奉失度及冷热不时者：减罪二等，谓从徒二年减二等。“不品尝者，杖一百”，谓酸咸若辛之味不品及应尝不尝，俱得杖一百之罪。
    １０４．御幸舟船有误
    诸御幸舟船，误不牢固者，工匠绞。（工匠各以所由为首。）
    【疏】议曰：御幸舟船者，皇帝所幸舟船，谓造作庄严。不甚牢固，可以败坏者，工匠合绞。注云“各以所由为首”，明造作之人，皆以当时所由人为首。
    若不整饰及阙少者，徒二年。
    【疏】议曰：其舟船若不整顿修饰，及在船篙、棹之属，所须者有所阙少，得徒二年。此亦以所由为首，监当官司各减一等。
    １０５．乘舆服御物修整不如法
    诸乘舆服御物，持护修整不如法者，杖八十；若进御乖失者，杖一百。其车马之属不调习，驾驭之具不完牢，徒二年；未进御，减三等。
    【疏】议曰：乘舆所服用之物，皆有所司执持修整，自有常法。不如法者，杖八十。“若进御乖失者”，依《礼》“授立不跪，授坐不立”之类，各依礼法，如有乖失违法者，合杖一百。其车马之属不调习，驾驭之具不完牢者，车谓辂车，马谓御马。其“之属”，谓羊车及辇等。升车则马动，马动则銮鸣之类，是为“调习”。若不如此，或御马惊骇，车、舆及鞍、辔之属有损坏，各徒二年。虽不如法，未将进御者，减三等。
    应供奉之物阙乏者，徒一年；其杂供有阙，笞五十。
    【疏】议曰：“应供奉之物”，谓衣服、饮食之类。但是应供奉者，皆须预备，有阙乏者，即徒一年。杂供有阙者，谓非寻常应供奉之物，可供而阙者，笞五十。
    １０６．主司私借服御物
    诸主司私借乘舆服御物，若借人及借之者，徒三年。非服而御之物，徒一年。在司服用者，各减一等。（非服而御，谓帷帐几杖之属。）
    【疏】议曰：乘舆服御物，主司持护修整，常须如法，若有私借，或将借人及借之者，各徒三年。“非服而御之物”，谓除服御物之外，应供御所用者，得徒一年。虽非自借及借人，在司服用者，各减罪一等：服御物，徒三年上减；非服而御，徒一年上减。是为“各减一等”。
    【疏】议曰：帷帐几杖之属者，谓笔砚、书史、器玩等，是应供御所须，非服用之物。色类既多，故云“之属”。
    １０７．监当主食有犯
    诸监当官司及主食之人，误将杂药至御膳所者，绞。（所，谓监当之人应到之处。）
    【疏】议曰：御厨造膳，从造至进，皆有监当官司。依令：“主食升阶进食。”但是杂药，误将至御膳所者，绞。“杂药”，谓合和为药，堪服饵者。若有毒性，虽不合和，亦为“杂药”。
    １０８．百官外膳犯食禁
    诸外膳，谓供百官。犯食禁者，供膳杖七十。若秽恶之物在食饮中及简择不净者，笞五十。误者，各减二等。
    【疏】议曰：百官常食以上，皆官厨所营，名为“外膳”，故注云“谓供百官”。“犯食禁者”，食禁已上解讫，若有犯者，所由供膳杖七十。“秽恶之物”，谓不净物之类在食饮中，及简择有不净，其所由者，得笞五十。若有误失者，各减二等：误犯食禁者，笞五十；误简不净，笞三十。
    １０９．漏泄大事
    诸漏泄大事应密者，绞。（大事，谓潜谋讨袭及收捕谋叛之类。）
    【疏】议曰：依《斗讼律》：“知谋反及大逆者，密告随近官司。”其知谋反、大逆、谋叛，皆合密告，或掩袭寇贼，此等是“大事应密”，不合人知。辄漏泄者，绞。注云“大事，谓潜谋讨袭”者，讨谓命将誓师，潜谋征讨；袭谓不声锺鼓，掩其不备者。既有潜谋讨袭之事及收捕反、逆之徒，故云“谋叛之类”。
    非大事应密者，徒一年半；漏泄於蕃国使者，加一等。仍以初传者为首，传至者为从。即转传大事者，杖八十；非大事，勿论。
    【疏】议曰：“非大事应密”，谓依令“仰观见风云气色有异，密封奏闻”之类。有漏泄者，是非大事应密，合徒一年半。国家之事，不欲蕃国闻知，若漏泄於蕃国使者，加一等，合徒二年。其大事，纵漏泄於蕃国使，亦不加至斩。漏泄之事，“以初传者为首”，首谓初漏泄者。“传至者为从”，谓传至罪人及蕃使者。其间展转相传大事者，杖八十。“非大事者，勿论”，非大事，虽应密，而转传之人并不坐。
    １１０．私有玄象器物
    诸玄象器物，天文，图书，谶书，兵书，《七曜历》，太一、《雷公式》，私家不得有，违者徒二年。私习天文者亦同。其纬、候及《论语谶》，不在禁限。
    【疏】议曰：玄象者，玄，天也，谓象天为器具，以经星之文及日月所行之道，转之以观时变。易曰：“玄象著明，莫大於日月。故天垂象，圣人则之。”《尚书》云：“在璇玑玉衡，以齐七政。”天文者，《史记天官书》云天文，日月、五星、二十八宿等，故《易》曰：“仰则观於天文。”图书者，“河出图，洛出书”是也。谶书者，先代圣贤所记未来徵祥之书。兵书，谓《太公六韬》、《黄石公三略》之类。七曜历，谓日、月、五星之历。《太一》、《雷公式》者，并是式名，以占吉凶者。私家皆不得有，违者，徒二年。若将传用，言涉不顺者，自从“造ビ言”之法。“私习天文者”，谓非自有书，转相习学者，亦得二年徒坐。纬、候及谶者，《五经纬》、《尚书中候》、《论语谶》，并不在禁限。
    １１１．稽缓制书官文书
    诸稽缓制书者，一日笞五十，讠誊制、敕、符、移之类皆是。一日加一等，十日徒一年。
    【疏】议曰：制书，在令无有程限，成案皆云“即日行下”，称即日者，谓百刻内也。写程：“通计符、移、关、牒，满二百纸以下，给二日程；过此以外，每二百纸以下，加一日程。所加多者，总不得过五日。其赦书，计纸虽多，不得过三日。军务急速，皆当日并了。”成案及计纸程外仍停者，是为“稽缓”，一日笞五十。注云“讠誊制、敕、符、移之类”，谓奉正制、敕，更讠誊已出，符、移、关、解、刺、牒皆是，故言“之类”。一日加一等，计六日杖一百，十日徒一年，即是罪止。
    其官文书稽程者，一日笞十，三日加一等，罪止杖八十。
    【疏】议曰：“官文书”，谓在曹常行，非制、敕、奏抄者。依令：“小事五日程，中事十日程，大事二十日程，徒以上狱案辩定须断者三十日程。其通判及勾经三人以下者，给一日程；经四人以上，给二日程；大事各加一日程。若有机速，不在此例。”机速，谓军机急速，不必要准案程。应了不了，亦准稽程法。除此之外，皆准事。稽程者，一日笞十，三日加一等，罪止杖八十。
    １１２．被制书施行有违
    诸被制书，有所施行而违者，徒二年。失错者，杖一百。（失错，谓失其旨。）
    【疏】议曰：“被制书”，谓奉制。有所施行而违者，徒二年。若非故违而失错旨意者，杖一百。
    问曰：条云“被制书施行而违者徒二年”，未知敕及奏抄得罪同否？
    答曰：上条“稽缓制书”。
    １１３．受制忘误
    诸受制忘误及写制书误者，事若未失，笞五十；已失，杖七十。转受者，减一等。
    【疏】议曰：谓承制之人，忘误其事及写制书脱剩文字，并文字错失。事若未失者，谓未失制书之意，合笞五十。“已失”，谓已失事意而施行，合杖七十。“转受者减一等”，若宣制忘误及写制失错，转受者虽自错误，为非亲承制敕，故减一等：未失其事，合笞四十；事若已失，合杖六十。故云“转受者减一等”。
    ●卷十 职制（１９条）
    １１４．制书官文书误辄改定
    诸制书有误，不即奏闻，辄改定者，杖八十；官文书误，不请官司而改定者，笞四十。知误，不奏请而行者，亦如之。辄饰文者，各加二等。
    【疏】议曰：“制书有误”，谓旨意参差，或脱剩文字，於理有失者，皆合覆奏，然後改正、施行。不即奏闻，辄自改定者，杖八十。“官文书”，谓常行文书，有误於事，改动者，皆须请当司长官，然後改正。若有不请自改定者，笞四十。知制书误不奏，知官文书误不请，依错施行，“亦如之”：制书误，得杖八十；官文书误，得笞四十。依《公式令》：“下制、敕宣行，文字脱误，於事理无改动者，勘检本案，分明可知，即改从正，不须覆奏。其官文书脱误者，谘长官改正。”辄饰文字者，“各加二等”，谓非动事，修饰其文，制书合杖一百，官文书合杖六十。若动事，自从“诈增灭”法。
    １１５．上书奏事犯讳
    诸上书若奏事，误犯宗庙讳者，杖八十；口误及馀文书误犯者，笞五十。
    【疏】议曰：上书若奏事，皆须避宗庙讳。有误犯者，杖八十。若奏事口误及馀文书误犯者，各笞五十。
    即为名字触犯者，徒三年。若嫌名及二名偏犯者，不坐。（嫌名，谓若禹与雨、丘与区。二名，谓言徵不言在，言在不言徵之类。）
    【疏】议曰：普天率土，莫匪王臣。制字立名，辄犯宗庙讳者，合徒三年。若嫌名者，则礼云“禹与雨”，谓声嫌而字殊；“丘与区”，意嫌而理别。“及二名偏犯者”，谓衤复名而单犯并不坐，谓孔子母名徵在，孔子云“季孙之忧，不在颛臾”，即不言徵；又云“杞不足徵”，即不言在。此色既多，故云“之类”。
    １１６．上书奏事误
    诸上书若奏事而误，杖六十；口误，减二等。（口误不失事者，勿论。）
    【疏】议曰：“上书”，谓书奏特达。“奏事”，谓面陈。有误者，杖六十。若口误，减二等，合笞四十。若口奏虽误，事意无失者，不坐。
    上尚书省而误，笞四十。馀文书误，笞三十。（误，谓脱剩文字及错失者。）
    【疏】议曰：上尚书省而误者，谓内外百司应申尚书省，而有文字脱剩及错失者，合笞四十。馀文书误者，谓非上尚书省，凡是官文书误者，合笞三十。
    即误有害者，各加三等。（有害，谓当言勿原而言原之，当言千疋而言十疋之类。）
    【疏】议曰：上书、奏事误有害者，合杖九十。上尚书省误有害者，合杖七十。馀文书误有害者，合杖六十。是名“各加三等”。注云“有害，谓当言勿原而言原之，当言千疋而言十疋之类”，称“之类”者，自须以类求之，类例既多，事非一端。假有犯罪，当言原之而言勿原，当言勿原而言原之，承误已行决及原放讫者，此即“当条虽有罪名所为重者”，自从“失出入”论，不可直从“有害”加三等。
    若误可行，非上书、奏事者，勿论。（可行，谓案省可知，不容有异议，当言甲申而言甲由之类。）
    【疏】议曰：“上尚书使以下，虽误，案验可行者，皆不坐。可行者，谓案验其状，省察是非，不容更有别议。当言甲申之日，而言甲由之日，如此之类，是案省可知，虽误，皆不合罪。
    １１７．事应奏不奏
    诸事应奏而不奏，不应奏而奏者，杖八十。应言上而不言上，（虽奏上，不待报而行，亦同。）不应言上而言上及不由所管而越言上，应行下而不行下及不应行下而行下者，各杖六十。
    【疏】议曰：应奏而不奏者，谓依律、令及式，事应合奏而不奏；或格、令、式无合奏之文及事理不须闻奏者，是“不应奏而奏”：并合杖八十。应言上者，谓合申上而不言上。注云“虽奏上，不待报而行，亦同”，谓事合奏及已申上、应合待报者，皆须待报而行，若不待报而辄行者，亦同不奏、不申之罪。若据文且奏且行，或申奏知不须待报者，不当此坐。不应言上者，依律、令及格、式，不遣言上而辄言上；及不由所管而越言上者，假谓州管县，都督管州，州、县事须上省，皆须先申所管州、府，不申而越言上者；并“事应行下而不行下，不应行下而行下者”，谓应出符、移、关、牒、刺而不出行下，不应出符、移、关、牒、刺而出行下者：各杖六十。
    １１８．事直代判署
    诸公文有本案，事直而代官司署者，杖八十；代判者，徒一年。亡失案而代者，各加一等。
    【疏】议曰：“公文”，谓在官文书。有本案，事直，唯须依行。或奏状及符、移、关、解、刺、牒等，其有非应判署之人，代官司署案及署应行文书者，杖八十。若代判者，徒一年。其“亡失案而代者，各加一等”：代署者杖九十，代判者徒一年半。此皆谓事直而代者。若有增减、出入罪重者，即从重科。依令：“授五品以上画‘可’，六品以下画‘闻’。”代画者，即同增减制书。其有“制可”字，侍中所注，止当代判之罪。
    １１９．受制出使辄干他事
    诸受制出使，不返制命，辄干他事者，徒一年半；以故有所废阙者，徒三年。馀使妄干他事者，杖九十；以故有所废阙者，徒一年。越司侵职者，杖七十。
    【疏】议曰：受制、敕出使，事讫皆须返命奏闻。若不返命，更干预他事者，徒一年半；以故有所废阙者，徒三年。“馀使”，谓非制使。妄干他事者，杖九十；以故有所废阙者，徒一年。“越司侵职者”，谓设官分职，各有司存，越其本局，侵人职掌，杖七十。其受三后及皇太子令，出使不返命，得罪依减制、敕一等。
    １２０．匿父母夫丧
    诸闻父母若夫之丧，匿不举哀者，流二千里；丧制未终，释服从吉，若忘哀作乐，自作、遣人等。徒三年；杂戏，徒一年；即遇乐而听及参预吉席者，各杖一百。
    【疏】议曰：父母之恩，昊天莫报，荼毒之极，岂若闻丧。妇人以夫为天，哀类父母。闻丧即须哭泣，岂得择日待时。若匿而不即举哀者，流二千里。其嫡孙承祖者，与父母同。“丧制未终”，谓父母及夫丧二十七月内，释服从吉，若忘哀作乐，注云“自作、遣人等”，徒三年。其父卒母嫁，及为祖後者祖在为祖母，若出妻之子，并居心丧之内，未合从吉，若忘哀作乐，自作、遣人等，亦徒三年。杂戏，徒一年。乐，谓金石、丝竹、笙歌、鼓舞之类。杂戏，谓樗蒲、双陆、弹棋、象博之属。“即遇乐而听”，谓因逢奏乐而遂听者；“参预吉席”，谓遇逢礼宴之席参预其中者：各杖一百。
    闻期亲尊长丧，匿不举哀者，徒一年；丧制未终，释服从吉，杖一百。大功以下尊长，各递减二等。卑幼，各减一等。
    【疏】议曰：“期亲尊长”，谓祖父母，曾、高父母亦同，伯叔父母，姑，兄姊，夫之父母，妾为女君。此等闻丧，即须举发，若匿不举哀者，徒一年。“丧制未终”，谓未逾期月，释服从吉者，杖一百。大功尊长：匿不举哀，杖九十；未逾九月，释服从吉，杖八十。小功尊长：匿不举哀，杖七十；未逾五月，释服从吉，杖六十。缌麻尊长：匿不举哀，笞五十；未逾三月，释服从吉，笞四十。其於卑幼，匿不举哀及释服从吉，各减当色尊长一等。“出降”者，谓姑、姊妹本服期，出嫁九月。若於九月内释服从吉者，罪同期亲尊长科之，其服数止准大功之月。馀亲出降，准此。若有殇降为七月之类，亦准所降之月为服数之限，罪依本服科之。其妻既非尊长，又殊卑幼，在礼及诗，比为兄弟，即是妻同於幼。
    问曰：闻丧不即举哀，於後择日举讫，事发合得何罪？
    答曰：依《礼》：“斩衰之哭，往而不返。齐衰之哭，若往而返。大功之哭，三曲而亻哀。小功、缌麻，哀容可也。”准斯礼制，轻重有殊，闻丧虽同，情有降杀。期亲以上，不即举哀，後虽举讫，不可无罪，期以上从“不应得为重”；大功，从“不应得为轻”；小功以下，哀容可也，不合科罪。若未举事发者，各从“不举”之坐。
    又问：居期丧作乐及遣人作，律条无文，合得何罪？
    答曰：《礼》云：“大功将至，辟琴瑟。”郑注云：“亦所以助哀。”又云：“小功至，不绝乐。”《丧服》云：“古者有死於宫中者，即三月为之不举乐。”况乎身服期功，心忘宁戚，或遣人作乐，或自奏管弦，既玷大猷，须加惩诫，律虽无文，不合无罪，从“不应为”之坐：期丧从重，杖八十；大功以下从轻，笞四十。缌麻、卑幼，不可重於“释服”之罪。
    １２１．府号官称犯父祖名
    诸府号、官称犯父祖名，而冒荣居之；祖父母、父母老疾无侍，委亲之官；即妄增年状，以求入侍及冒哀求仕者：徒一年。（谓父母丧，礻覃制未除及在心丧内者。）
    【疏】议曰：府有正号，官有名称。府号者，假若父名卫，不得於诸卫任官；或祖名安，不得任长安县职之类。官称者，或父名军，不得作将军；或祖名卿，不得居卿任之类。皆须自言，不得辄受。其有贪荣昧进，冒居此官；祖父母、父母老疾，委亲之官，谓年八十以上或笃疾，依法合侍，见无人侍，乃委置其亲，而之任所；妄增年状，以求入侍者，或未年八十及本非笃疾，乃妄增年八十及笃疾之状；“及冒哀求仕者”，谓父母之丧，二十五月大祥後，未满二十七月，而预选求仕：从“府号、官称”以下，各合处徒一年。注云“谓父母丧，礻覃制未除”，但父母之丧，法合二十七月，二十五月内是正丧，若释服求仕，即当“不孝”，合徒三年；其二十五月外，二十七月内，是“礻覃制未除”，此中求仕，名为“冒哀”，合徒一年；若释去礻覃服而求仕，自从“释服从吉”之法。“及在心丧内者”，谓妾子及出妻之子，合降其服，皆二十五月内为心丧。
    若祖父母、父母及夫犯死罪，被囚禁，而作乐者，徒一年半。
    【疏】议曰：祖父母、父母及夫犯死罪，被囚禁，而子孙及妻妾作乐者，以其不孝不义，亏ル特深，故各徒一年半。
    １２２．指斥乘舆及对捍制使
    诸指斥乘舆，情理切害者，斩；（言议政事乖失而涉乘舆者，上请。）非切害者，徒二年。
    【疏】议曰：指斥，谓言议乘舆，原情及理，俱有切害者，斩。注云“言议政事乖失而涉乘舆者，上请”，谓论国家法式，言议是非，而因涉乘舆者，与“指斥乘舆”情理稍异，故律不定刑名，临时上请。“非切害者，徒二年”，谓语虽指斥乘舆，而情理非切害者，处徒二年。
    对捍制使，而无人臣之礼者，绞。（因私事斗竞者，非。）
    【疏】议曰：谓奉制敕使人，有所宣告，对使拒捍，不依人臣之礼，既不承制命，又出拒捍之言者，合绞。
    １２３．驿使稽程
    诸驿使稽程者，一日杖八十，二日加一等，罪止徒二年。
    【疏】议曰：依令：“给驿者，给铜龙传符；无传符处，为纸券。”量事缓急，注驿数於符契上，据此驿数以为行程，稽此程者，一日杖八十，二日加一等，罪止徒二年。
    若军务要速，加三等；有所废阙者，违一日，加役流；以故陷败户口、军人、城戍者，绞。
    【疏】议曰：“军务要速”，谓是征讨、掩袭、报告外境消息及告贼之类，稽一日徒一年，十一日流二千里，是为“加三等”。“有所废阙者”，谓稽迟废阙经略、掩袭、告报之类。“违一日加役流”，称日者，须满百刻。为由驿使稽迟，遂陷败户口、军人、卫士、募人、防人一人以上及诸城戍者，绞。若临军对寇，告报稽期者，自从“乏军兴”之法。
    １２４．驿使以书寄人
    诸驿使无故，以书寄人行之及受寄者，徒一年。若致稽程，以行者为首，驿使为从；即为军事警急而稽留者，以驿使为首，行者为从。（有所废阙者，从前条。）其非专使之书，而便寄者，勿论。
    【疏】议曰：有军务要速，或追徵报告，如此之类，遣专使乘驿，赍送文书。“无故”，谓非身患及父母丧者，以所赍文书，别寄他人送之及受寄文书者，各徒一年。“若致稽程”，谓行不充驿数，计程重於徒一年者，即以受书行者为首，驿使为从。此谓常行驿使而立罪名。即为军事警急，报告征讨、掩袭、救援及境外消息之类而稽留，罪在驿使，故以驿使为首，行者为从。注云“有所废阙者，从前条”，谓违一日，加役流；以故陷败户口、军人、城戍者，绞。“其非专使之书”，谓非故遣专使所赍之书，因而附之，其使人及受寄人并勿论。
    １２５．文书应遣驿不遣
    诸文书应遣驿而不遣驿，及不应遣驿而遣驿者，杖一百。若依式应须遣使诣阙而不遣者，罪亦如之。
    【疏】议曰：依《公式令》：“在京诸司有事须乘驿，及诸州有急速大事，皆合遣驿。”而所司乃不遣驿非应遣驿，而所司乃遣驿，若违者：各杖一百。又，依《仪制令》：“皇帝践祚及加元服，皇太后加号，皇后、皇太子立及赦元日，刺史若京官五品以上在外者，并奉表疏贺，州遣使，馀附表。”此即应遣使诣阙，而不遣者，亦合杖一百，故云“罪亦如之”。
    １２６．驿使不依题署
    诸驿使受书，不依题署，误诣他所者，随所稽留以行书稽程论减二等。若由题署者误，坐其题署者。
    【疏】议曰：文书行下，各有所诣，应封题署者，具注所诣州府。使人乃不依题署，误诣他所，因此稽程者，随所稽留，准上条行书稽留之程减二等，谓违一日杖六十，二日加一等，罪止徒一年。若有军务要速者，加三等。有所废阙者，从加役流上减二等，徒二年半。以故有所陷败，亦从绞上减二等，徒三年。“若由题署者误”，谓元题署者错误，即罪其题署之人，驿使不坐。
    １２７．增乘驿马
    诸增乘驿马者，一疋徒一年，一疋加一等。（应乘驿驴而乘马者减一等。）主司知情与同罪，不知情者勿论。（馀条驿司准此。）
    【疏】议曰：依《公式令》：“给驿：职事三品以上若王，四疋；四品及国公以上，三疋；五品及爵三品以上，二疋；散官、前官各递减职事官一疋；馀官爵及无品人，各一疋。皆数外别给驿子。此外须将典吏者，临时量给。”此是令文本数。数外剩取，是曰“增乘”，一疋徒一年，一疋加一等。“应乘驿驴而乘驿马者”，又准《驾部式》：“六品以下前官、散官、卫官，省司差使急速者，给马。使回及馀使，并给驴。”即是应乘驴之人，而乘马，各减增乘马罪一等。主司知情与同罪者，谓驿马主司知增乘驿马，及知应乘驴而乘马等情者，皆与乘者同罪。不知情者，勿论。馀条驿司准此者，谓“枉道”及“越过赍私物”之类。
    １２８．乘驿马枉道
    诸乘驿马辄枉道者，一里杖一百，五里加一等，罪止徒二年。越至他所者，各加一等。谓越过所诣之处。经驿不换马者，杖八十。（无马者，不坐。）
    【疏】议曰：乘驿马者，皆依驿路而向前驿。若不依驿路别行，是为“枉道”。“越至他所者”，注云“谓越过所诣之处”，假如从京使向洛州，无故辄过洛州以东，即计里加“枉道”一等。“经驿不换马”，至所经之驿，若不换马者，杖八十。因而致死，依《厩牧令》：“乘官畜产，非理致死者，备偿。”“无马者不坐”，谓在驿无马，越过者无罪，因而致死者不偿。
    问曰：假有使人乘驿马枉道五里，经过反覆，往来便经十里，如此犯者，从何科断？
    答曰：律云“枉道”，本虑马劳，又恐行迟，於事稽废。既有往来之理，亦计十里科论。
    １２９．乘驿马赍私物
    诸乘驿马赍私物，谓非随身衣、仗者。一斤杖六十，十斤加一等，罪止徒一年。驿驴减二等。（馀条驿驴准此。）
    【疏】议曰：乘驿马者，唯得赍随身所须衣、仗。衣谓衣被之属，仗谓弓刀之类。除此之外，辄赍行者，一斤杖六十，十斤加一等，罪止徒一年。“驿驴减二等”，谓一斤笞四十，罪止杖九十。馀条驿驴准此者，谓“稽程”、“枉道”之类，诸条驿驴得罪，皆准马减二等。
    １３０．长官及使人有犯
    诸在外长官及使人於使处有犯者，所部属官等不得即推，皆须申上听裁。
    若犯当死罪，留身待报。违者，各减所犯罪四等。
    【疏】议曰：“在外长官”，谓都督、刺史、折冲、果毅、镇将、县令、关监等。长官及诸使人於使处有犯者，所部次官以下及使人所诣之司官属，并不得辄即推鞫。若无长官，次官执鱼印者，亦同长官。皆须先申上司听裁。“若犯当死罪”，谓据纠告之状合死者，散留其身，待上报下。违者，各减所犯罪四等。留身者，印及管钥付知事次官，其铜鱼仍留拟勘。敕符虽复留身，未合追纳。
    １３１．用符节稽留不输
    诸用符节，事讫应输纳而稽留者，一日笞五十，二日加一等，十日徒一年。
    【疏】议曰：依令：“用符节，并由门下剩其符，以铜为之，左符进内，右符在外。应执符人，有事行勘，皆奏出左符，以合右符。所在承用事讫，使人将左符还。其使若向他处，五日内无使次者，所在差专使送门下省输纳。其节，大使出即执之，使还，亦即送纳。”应输纳而稽留者，一日笞五十，二日加一等，十日徒一年。虽更违日，罪亦不加。其传符，通用纸作，乘驿使人所至之处，事虽未讫，且纳所司，事了欲还，然後更请，至门下送输。既无限日，行至即纳。违日者，既非铜鱼之符，不可依此科断，自依纸券，加官文书稽罪一等。其禁苑门符及交巡鱼符，若木契等，於馀条得减罪二等，输纳稽迟者，准例亦减二等。若木契应发兵者，同上符节之罪。
    １３２．公事应行稽留
    诸公事应行而稽留，及事有期会而违者，一日笞三十，三日加一等，过杖一百，十日加一等，罪止徒一年半。
    【疏】议曰：凡公事应行者，谓有所部送，不限有品、无品，而辄稽留；“及事有期会”，谓若朝集使及计帐使之类，依令各有期会，而违不到者：一日笞三十，三日加一等，过杖一百，十日加一等，罪止徒一年半。但事有期限者，以违限日为坐；无限者，以付文书及部领物後，计行程为罪。
    即公事有限，主司符下乖期者，罪亦如之。若误不依题署及题署误，以致稽程者，各减二等。
    【疏】议曰：“公事有限”，与上文“事有期会”义同。上文谓在下有违，此文谓“主司符下乖期者，罪亦如之”，并同违期会之罪。若使人不依题署，错诣他所及由曹司题署有误，而致稽程者，“各减二等”，谓违一日笞三十，减二等，笞十；罪止徒一年半，减二等，各合杖一百。
    ●卷十一 职制（１７条）
    １３３．奉使部送雇寄人
    诸奉使有所部送而雇人寄人者，杖一百；阙事者，徒一年。受寄雇者，减一等。
    【疏】议曰：“奉使有所部送”，谓差为纲、典，部送官物及囚徒、畜产之属。而使者不行，乃雇人、寄人而领送者，使人合杖一百。“阙事者”，谓於前事有所废阙，合徒一年。其受寄及受雇者，不阙事杖九十，阙事杖一百，故云“减一等”。
    即纲、典自相放代者，笞五十；取财者，坐赃论；阙事者，依寄雇阙事法。仍以纲为首，典为从。
    【疏】议曰：或纲独部送而放典不行，或典自领行而留纲不去，此为“自相放代”，笞五十。受财者，坐赃论。其阙事及不阙事，并受财输财者，皆以纲为首，典为从。假有两纲、两典，一纲、一典取财代行，一纲、一典与财得住，与财者坐赃论减五等，纵典发意，亦以纲为首，典为从；取财者坐赃论。其赃既是“彼此俱罪”，仍合没官。其受雇者，已减使罪一等，不合计赃科罪，其赃不徵。若监临官司将所部典行放取物者，并同监临受财之法，不同纲、典之罪。即虽监临，元止一典，放住代行者，亦同纲、典之例。
    １３４．长吏辄立碑
    诸在官长吏，实无政迹，辄立碑者，徒一年。若遣人妄称己善，申请於上者，杖一百；有赃重者，坐赃论。受遣者，各减一等。虽有政迹，而自遣者，亦同。
    【疏】议曰：“在官长吏”，谓内外百司长官以下，临统所部者。未能导德齐礼，移风易俗，实无政迹，妄述己功，崇饰虚辞，讽谕所部，辄立碑颂者，徒一年。所部为其立碑颂者，为从坐。若遣人妄称己善，申请於上者，杖一百。若虚状上表者，从“上书诈不实”，徒二年。“有赃重者，坐赃论”，谓计赃重於本罪者，从赃而断。“受遣者，各减一等”，各，谓立碑者徒一年上减，申请於上者杖一百上减。若官人不遣立碑，百姓自立及妄申请者，从“不应为重”，科杖八十，其碑除毁。
    【疏】议曰：官人虽有政迹，而自遣所部立碑，或遣申请者，官人亦依前科罪。若所部自立及自申上，不知、不遣者，不坐。
    １３５．有所请求
    诸有所请求者，笞五十；（谓从主司求曲法之事。即为人请者，与自请同。）主司许者，与同罪。（主司不许及请求者，皆不坐。已施行，）各杖一百。
    【疏】议曰：凡是公事，各依正理。辄有请求，规为曲法者，笞五十。即为人请求，虽非己事，与自请同，亦笞五十。“主司许者”，谓然其所请，亦笞五十，故云“与同罪”。若主司不许及请求之人，皆不坐。“已施行”，谓曲法之事已行，主司及请求之者各杖一百，本罪仍坐。
    所枉罪重者，主司以出入人罪论；他人及亲属为请求者，减主司罪三等；自请求者，加本罪一等。
    【疏】议曰：所枉重者，谓所司得嘱请，枉曲断事，重於一百杖者，主司得出入人罪论。假如先是一年徒罪，嘱请免徒，主司得出入徒罪，还得一年徒坐。他人及亲属为请求者，减主司罪三等，唯合杖八十，此则减罪轻於已施行杖一百，如此之类，皆依杖一百科之。若他人、亲属等嘱请徒二年半罪，主司曲为断免者，他人等减三等，仍合徒一年，如此之类，减罪重於杖一百者，皆从减科。若身自请求而得枉法者，各加所请求罪一等科之。
    即监临势要，（势要者，虽官卑亦同。）为人嘱请者，杖一百；所枉重者，罪与主司同，至死者减一等。
    【疏】议曰：监临者，谓统摄案验之官。势要者，谓除监临以外，但是官人，不限阶品高下，唯据主司畏惧不敢乖违者，虽官卑亦同。为人嘱请曲法者，无问行与不行，许与不许，但嘱即合杖一百。主司许者，笞五十。所枉重於杖一百，与主司出入坐同。主司据法合死者，监临势要合减死一等。
    １３６．受人财为请求
    诸受人财而为请求者，坐赃论加二等；监临势要，准枉法论。与财者，坐赃论减三等。
    【疏】议曰：“受人财而为请求者”，谓非监临之官。“坐赃论加二等”，即一尺以上笞四十，一疋加一等，罪止流二千五百里。“监临势要，准枉法论”，即一尺以上杖一百，一疋加一等，罪止流三千里，无禄者减一等。“与财者，坐赃论减三等”，罪止徒一年半。若受他人之财，许为嘱请，未嘱事发者，止从“坐赃”之罪。若无心嘱请，诡妄受财，自依“诈欺”科断。取者虽是诈欺，与人终是求请，其赃亦合追没。其受所监临之财，为他司嘱请，律无别文，止从坐赃加二等，罪止流二千五百里，即重於“受所监临”。若未嘱事发，止同“受所监临财物”法。
    若官人以所受之财，分求馀官，元受者并赃论，馀各依己分法。
    【疏】议曰：谓有官之人，初受有事家财物，後减所受之物，转求馀官，初受者并赃论，馀官各依己分法。假有判官，受得枉法赃十疋，更有两官连判，各分二疋与之，判官得十疋之罪，馀官各得二疋之坐，二人仍并为二疋之从。其有共谋受财，分赃入己者，亦各依己分为首从之法。其中虽有造意及以预谋不受财者，事若枉法，止依曲法首从论，不合据赃为罪。如曲法罪轻，从“知所部有犯法不举劾”，减罪人罪三等科之。
    １３７．有事以财行求
    诸有事以财行求，得枉法者，坐赃论；不枉法者，减二等。即同事共与者，首则并赃论，从者各依已分法。
    【疏】议曰：有事之人，用财行求而得枉法者，坐赃论。“不枉法者”，谓虽以财行求，官人不为曲判者，减坐赃二等。“即同事共与者”，谓数人同犯一事，敛财共与，元谋敛者，并赃为首，仍倍论；其从而出财者，各依己分为从。
    １３８．监主受财枉法
    诸监临主司受财而枉法者，一尺杖一百，一疋加一等，十五疋绞；
    【疏】议曰：“监临主司”，谓统摄案验及行案主典之类。受有事人财而为曲法处断者，一尺杖一百，一疋加一等，十五疋绞。
    不枉法者，一尺杖九十，二疋加一等，三十疋加役流。
    【疏】议曰：虽受有事人财，判断不为曲法，一尺杖九十，二疋加一等，三十疋加役流。
    无禄者，各减一等：枉法者二十疋绞，不枉法者四十疋加役流。
    【疏】议曰：应食禄者，具在《禄令》。若令文不载者，并是无禄之官，受财者各减有禄一等：枉法者二十疋绞，不枉法者四十疋加役流。
    １３９．事后受财
    诸有事先不许财，事过之後而受财者，事若枉，准枉法论；事不枉者，以受所监临财物论。
    【疏】议曰：官司推劾之时，有事者先不许物，事了之後而受财者，事若曲法，准前条“枉法”科罪。既称“准枉法”，不在除、免、加役流之例。若当时处断不违正理，事过之後而与之财者，即以受所监临财物论。
    １４０．受所监临财物
    诸监临之官，受所监临财物者，一尺笞四十，一疋加一等；八疋徒一年，八疋加一等；五十疋流二千里。与者，减五等，罪止杖一百。
    【疏】议曰：监临之官，不因公事而受监临内财物者，计赃一尺以上笞四十，一疋加一等；八疋徒一年，八疋加一等；五十疋流二千里。与财之人，减监临罪五等，罪止杖一百。
    乞取者，加一等；强乞取者，准枉法论。
    【疏】议曰：“乞取者，加一等”，谓非财主自与，而官人从乞者，加“受所监临”罪一等。以威若力强乞取者，准枉法论，有禄、无禄各依本法。其因得饷送而更强乞取者，既是一事分为二罪，以重法并满轻法。若是频犯及二人以上之物，仍合累并倍论。
    １４１．因使受送遗
    诸官人因使，於使所受送遣及乞取者，与监临同；经过处取者，减一等。（纠弹之官不减。）即强乞取者，各与监临罪同。
    【疏】议曰：官人因使，於所使之处受送遗财物，或自乞取者，计赃准罪，与监临官同。“经过处取者”，谓非所诣之处，因使经历之所而取财者，减一等。纠弹之官不减者，谓职合纠弹之官，人所畏惧，虽经过之处，受送遗、乞取及强乞取者，各与监临罪同。
    １４２．贷所监临财物
    诸贷所监临财物者，坐赃论；（授讫未上，亦同。馀条取受及相犯，准此。）若百日不还，以受所监临财物论。强者，各加二等。（馀条强者准此。）
    【疏】议曰：监临之官於所部贷财物者，坐赃论。注云“授讫未上”者，若五品以上据制出日，六品以下据画讫，并同已上之法。“馀条取受及相犯”，谓“受所监临”及“殴詈”之类，故言“准此”。若百日不还，为其淹日不偿，以受所监临财物论。若以威力而强贷者，“各加二等”，谓百日内坐赃论加二等，满百日外从受所监临财物上加二等。注云“馀条强者准此”，谓如下条“私役使及借驼骡驴马”之类，强者各加二等。但一部律内，本条无强取罪名，并加二等，故於此立例。所贷之物，元非拟将入己，虽经恩免，罪物尚徵还。纵不经恩，偿讫事发，亦不合罪，为贷时本许酬偿，不同“悔过还主”故也。若取受之赃，悔过还主，仍减三等。恩前费用，准法不徵贷者，赦後仍徵偿讫，故听免罪。若卖买有剩利者，计利，以乞取监临财物论。强市者，笞五十；有剩利者，计利，准枉法论。
    【疏】议曰：官人於所部卖物及买物，计时估有剩利者，计利，以乞取监临财物论。“强市者笞五十”，谓以威若力强买物，虽当价，犹笞五十；有剩利者，计利，准枉法论。
    问曰：官人遣人或市司而为市易，所遣之人及市司为官人卖买有剩利，官人不知情及知情，各有何罪？
    答曰：依律：“犯时不知，依凡论。”官人不知剩利之情，据律不合得罪。所为市者，虽不入己，既有剩利，或强卖买，不得无罪，从“不应为”：准官人应坐之罪，百杖以下，所市之人从“不应为轻”，笞四十；徒罪以上，从“不应为重”，杖八十。仍不得重於官人应得之罪。若市易已讫，官人知情，准“家人所犯知情”之法。
    即断契有数，违负不还，过五十日者，以受所监临财物论。即借衣服、器玩之属，经三十日不还者，坐赃论，罪止徒一年。
    【疏】议曰：官人於所部市易，断契有数，仍有欠物，违负不还，五十日以下，依杂律科“负债违契不偿”之罪；满五十一日，以受所监临财物论。即借衣服、器玩之属者，但衣服、器物，品类至多，不可具举，故云“之属”。借经三十日不还者，坐赃论，罪止徒一年。所借之物各还主。
    １４３．役使所监临
    诸监临之官，私役使所监临，及借奴婢、牛马驼骡驴、车船、碾、邸店之类，各计庸、赁，以受所监临财物论。
    【疏】议曰：监临之官，私役使所部之人，及从所部借奴婢、牛马驼骡驴、车船、碾、邸店之类，称奴婢者，部曲、客女亦同，各计庸、赁之价，人、畜、车计庸，船以下准赁，以受所监临财物论。强者，加二等。其借使人功，计庸一日绢三尺。人有强弱、力役不同，若年十六以上、六十九以下，犯罪徒役，其身庸依丁例；其十五以下、七十以上及废疾，既不任徒役，庸力合减正丁，宜准当乡庸作之价。若准价不充绢三尺，即依减价计赃科罪；其价不减者，还依丁例。
    即役使非供己者，非供己，（谓流外官及杂任应供官事者。）计庸坐赃论，罪止杖一百。其应供己驱使而收庸直者，罪亦如之。（供己求输庸直者，不坐。）
    【疏】议曰：非供己，谓流外官者，谓诸司令史以下，有流外告身者。“杂任”，谓在官供事，无流外品。为其合在公家驱使，故得罪轻於凡人不合供官人之身，计庸坐赃致罪，一尺笞二十，一疋加一等，罪止杖一百。其应供己驱使者，谓执衣、白直之类，止合供身驱使，据法不合收庸，而收庸直，亦坐赃论，罪止杖一百，故云“亦如之”。注云“供己求输庸直”，谓有公案者，不坐。别格听收庸直者，不拘此例。
    若有吉凶，借使所监临者，不得过二十人，人不得过五日。其於亲属，虽过限及受馈、乞贷，皆勿论。（亲属，谓缌麻以上及大功以上婚姻之家。馀条亲属准此。）
    【疏】议曰：吉，谓冠婚或祭享家庙。凶，谓丧葬或举哀及殡殓之类。听许借使监临部内，所使总数不得过二十人，每人不得过五日。“其於亲属虽过限”，谓亲属别於数限外驱使及受馈饷财物、饮食，或有乞贷，皆勿论。亲属，谓本服缌麻以上亲及大功以上亲共为婚姻之家，并通受馈饷、借贷、役使，依法无罪。馀条亲属准此者，谓一部律内，称“亲属”处，悉据本服内外缌麻以上及大功以上共为婚姻之家，故云“准此”。
    营公廨借使者，计庸、赁，坐赃论减二等。即因市易剩利及悬欠者，亦如之。
    【疏】议曰：借使所监临奴婢、牛马、车船、碾、邸店之类，为营公廨使者，各计庸、赁，坐赃论减二等。即为公廨市易剩利及悬欠其价不还者，亦计所剩及悬欠，坐赃论减二等，故云“亦如之”。
    １４４．监临受供馈
    诸监临之官，受猪羊供馈，（谓非生者。）坐赃论。强者，依强取监临财物法。
    【疏】议曰：监临之官，於所部内受猪羊供馈者，即是杀讫始送，故注云“谓非生者”，举猪羊为例，自馀禽兽之类皆是，各计其所直，坐赃论。强取者，依强取监临财物法，计赃，准枉法论。其有酒食、瓜果之类而受者，亦同供馈之例，见在物徵还主。若以畜产及米面之属馈饷者，自从“受所监临财物”法，其赃没官。
    １４５．率敛所监临财物
    诸率敛所监临财物馈遗人者，虽不入己，以受所监临财物论。
    【疏】议曰：率敛者，谓率人敛物，或以身率人以取财物馈遗人者，虽不入己，并倍以受所监临财物论。若自入者，同“乞取”法。既是率敛之物，与者不合有罪，其物还主。
    １４６．监临之官家人有犯
    诸监临之官家人，於所部有受乞、借贷、役使、卖买有剩利之属，各减官人罪二等；官人知情与同罪，不知情者各减家人罪五等。
    【疏】议曰：“临统案验为监临。”注云：“谓州、县、镇、戍折冲府等判官以上，总为监临。自馀唯据临统本司及有所案验者。”此等之官家人，於其部内有受财、乞物、借贷、役使、卖买有剩利之属者，各减官人身犯二等。若官人知情者，并与家人同罪。其“不知情者，各减家人罪五等”，谓准身自犯，得减七等。
    其在官非监临及家人有犯者，各减监临及监临家人一等。
    【疏】议曰：在官非监临者，谓非州、县、镇、戍、折冲府判官以上，其诸州参军事及小录事，於所部不得常为监临，此为“在官非监临”。若有事在手，便为有所案验，即是监临主司。无所案验者，有所受乞、借贷、役使、卖买及假赁有剩利之属，知情、不知情，各减监临之官罪一等。家人有犯，亦减监临家人罪一等。
    问曰：州、县、镇、戍、折冲府判官以上，於所部总为监临，自馀唯据临统本司及有所案验者。里正、坊正既无官品，於所部内有犯，得作监临之官以否？
    答曰：有所请求及枉法、不枉法，律文皆称监临主司，明为临统案验之人，不限有品、无品，但职掌其事，即名监临主司。其里正、坊正，职在驱催，既无官品，并不同监临之例。止从“在官非监临”，各减监临之官罪一等。
    １４７．受旧官属士庶馈与
    诸去官而受旧官属、士庶馈与，若乞取、借贷之属，各减在官时三等。（谓家口未离本任所者。）
    【疏】议曰：“旧官属”，谓前任所僚佐。“士庶”，谓旧所管部人。受其馈送财物，“若乞取、借贷之属”，谓卖买、假赁有剩利、役使之类，“各减在官时三等”。并谓家口未离本任所者。其家口去讫，受馈饷者，律无罪名，若其乞索者，从“因官挟势乞索”之法。
    １４８．挟势乞索
    诸因官挟势及豪强之人乞索者，坐赃论减一等；将送者，为从坐。（亲故相与者，勿论。）
    【疏】议曰：或有因官人之威，挟恃形势及乡闾首望、豪右之人，乞索财物者，累倍所乞之财，坐赃论减一等。“将送者为从坐”，谓领豪右人等乞索者，虽不将领而敛财送者，并为从坐。若强乞索者，加二等。注云“亲故相与者，勿论”，亲谓本服缌麻以上，及大功以上婚姻之家；故谓素是通家，或钦风若旧，车马不吝，缟相贻之类者；皆勿论。
    １４９．律令式不便辄奏改行
    诸称律、令、式，不便於事者，皆须申尚书省议定奏闻。若不申议，辄奏改行者，徒二年。即诣阙上表者，不坐。
    【疏】议曰：称律、令及式条内，有事不便於时者，皆须辨明不便之状，具申尚书省，集京官七品以上，於都座议定，以应改张之议奏闻。若不申尚书省议，辄即奏请改行者，徒二年，谓直述所见，但奏改者。即诣阙上表，论律、令及式不便於时者，不坐。若先违令、式，而後奏改者，亦徒二年。所违重者，自从重断。
    ●卷十二 户婚（１４条）
    【疏】议曰：《户婚律》者，汉相萧何承秦六篇律後，加《厩》、《兴》、《户》三篇，为九章之律。迄至後周，皆名户律。北齐以婚事附之，名为《婚户律》。隋开皇以户在婚前，改为《户婚律》。既论职司事讫，即户口、婚姻，故次《职制》之下。
    １５０．脱漏户口增减年状
    诸脱户者，家长徒三年；无课役者，减二等；女户，又减三等。（谓一户俱不附贯。若不由家长，罪其所由。即见在役任者，虽脱户及计口多者，各从漏口法。）
    【疏】议曰：率土黔庶，皆有籍书。若一户之内，尽脱漏不附籍者，所由家长合徒三年。身及户内并无课役者，减二等，徒二年。若户内并无男夫，直以女人为户而脱者，又减三等，合杖一百。注云“谓一户俱不附贯”，此文不计人数，唯据脱户。纵一身亦为一户，不附，即依脱户，合徒三年；纵有百口，但一口附户，自外不附，止从漏口之法。“若不由家长”，谓家长不知脱户之情，罪其所由，家长不坐。“即见在役任者”，谓身见在官驱使，而户籍无名，虽脱户，从漏口法。既见在役任，即无课调，若一身脱户，合杖六十。“及计口多者，各从漏口法”，漏有课口，罪止徒三年；漏无课口，罪止徒一年半。
    脱口及增减年状（谓疾、老、中、小之类。）以免课役者，一口徒一年，二口加一等，罪止徒三年。
    【疏】议曰：谓脱口及增年入老，减年入中、小及增状入疾，其从残疾入废疾，从废疾入笃疾，废疾虽免课役，若入笃疾即得侍人，故云“之类”，罪止徒三年。
    其增减非免课役及漏无课役口者，四口为一口，罪止徒一年半；即不满四口，杖六十。（部曲、奴婢亦同。）
    【疏】议曰：口虽有所增减，非免课役者，谓增减其年，不动课役。其“漏无课役口者”，谓身虽是丁，见无课役及疾、老、中、小，若妇女。“四口为一口，罪止徒一年半”，漏四口徒一年，十二口徒一年半，不满四口杖六十。并谓无课役者。若其户内漏口，或有课役、无课役罪名不等者，从并满之法，以课口累不课口科之。若课口自一口至罪止，或累并不加重者，止从一重科之。奴婢、部曲亦同不课之口。律称“以免课役”，课、役理不相须，一事得免，即从脱、漏之法。
    １５１．里正不觉脱漏增减
    诸里正不觉脱漏增减者，一口笞四十，三口加一等；过杖一百，十口加一等，罪止徒三年。（不觉脱户者，听从漏口法。州县脱户亦准此。若知情者，各同家长法。）
    【疏】议曰：里正之任，掌案比户口，收手实，造籍书。不觉脱漏户口者，脱谓脱户，漏谓漏口，及增减年状，一口笞四十，三口加一等；过杖一百，十口加一等，罪止徒三年。里正不觉脱户者，听从漏口法，不限户内口之多少，皆计口科之。州县脱户，亦准此计口科罪，不依脱户为法。若知脱漏增减之情者，总计里内脱漏增减之口，同家长罪法。州县计口，罪亦准此。其脱、漏户口之中，若有知情、不知情者，亦依并满之法为罪。
    １５２．州县不觉脱漏增减
    诸州县不觉脱漏增减者，县内十口笞三十，三十口加一等；过杖一百，五十口加一等。州随所管县多少，通计为罪。（通计，谓管二县者，二十口笞三十；管三县者，三十口笞三十之类。计加亦准此。若脱漏增减并在一县者，得以诸县通之。若止管一县者，减县罪一等。馀条通计准此。）各罪止徒三年。知情者，各同里正法。（不觉脱漏增减，无文簿者，官长为首；有文簿者，主典为首。佐职以下，节级连坐。）
    【疏】议曰：“州县不觉脱漏增减者”，与上条“里正不觉脱漏增减”义同，十口笞三十，三十口加一等，即是二百二十口杖一百；过杖一百，五十口加一等。“州随所管县多少，通计为罪”，若管二县以上，即须通计，谓管二县者，二十口笞三十；管三县者，三十口笞三十之类。“计加亦准此”，谓一县三十口，加一等，即州管二县者，六十口加一等；管三县者，九十口加一等；若管十县，三百口加一等。“若脱漏增减并在一县者”，谓管三县，一县内脱漏三十口，州始笞三十；若管四县，一县内脱漏四十口，州亦笞三十，故云“得以诸县通之”。“若止管一县者，减县罪一等”，谓县脱三十口，州得笞二十之类。“馀条通计准此”，谓一部律内，州管县，监管牧，折冲府管校尉，应通计者，得罪亦准此，各罪止徒三年。“知情者，各同里正法”，其州县知情，得罪同里正法，里正又同家长之法，共前条家长脱漏罪同。
    【疏】议曰：不觉脱漏增减，无簿帐及不附籍书，宣导既是长官事，由检察遗失，故以长官为首，皆同“不觉脱漏增减”之坐，次通判官为第二从，判官为第三从，典为第四从。见有文簿，致使脱漏增减者，勘检既由案主，即用典为首，判官为第二从，通判官为第三从，长官为第四从。其间有知情之官，并同家长之罪，即从私犯首从科之；不知情者，自依公坐之法。
    １５３．里正官司妄脱漏增减
    诸里正及官司，妄脱漏增减以出入课役，一口徒一年，二口加一等。赃重，入己者以枉法论，至死者加役流；入官者坐赃论。
    【疏】议曰：里正及州、县官司，各於所部之内，妄为脱漏户口，或增减年状，以出入课役，一口徒一年，二口加一等，十五口流三千里。若有因脱漏增减，取其课调入己，计赃得罪，重於脱漏增减口罪者，即准赃以枉法论，计赃至死者加役流；其赃入官者，坐赃论。其品官受赃虽轻，以枉法论，一疋以上即除名，不必要须赃重。众人之物，亦累倍而论之。
    １５４．私人道
    诸私入道及度之者，杖一百；（若由家长，家长当罪。）已除贯者，徒一年。本贯主司及观寺三纲知情者，与同罪。若犯法合出观寺，经断不还俗者，从私度法。即监临之官，私辄度人者，一人杖一百，二人加一等。
    【疏】议曰：“私入道”，谓为道士、女官、僧、尼等，非是官度，而私入道，及度之者，各杖一百。注云“若由家长，家长当罪”，既罪家长，即私入道者不坐。已除贯者，徒一年；及度之者，亦徒一年。“本贯主司”，谓私入道人所属州县官司及所住观寺三纲，知情者，各与入道人及家长同罪。若犯法还俗，合出观寺，官人断讫，牒观寺知，仍不还俗者，从“私度”法。断後陈诉，须著俗衣，仍披法服者，从“私度”法，科杖一百。即监临之官，不依官法，私辄度人者，一人杖一百，二人加一等，罪止流三千里。若州县官司所度人，免课役多者，当条虽有罪名，所为重者自从重论，并依上条“妄增减出入课役”科之。其官司私度人，被度者知私度情，而受度者为从坐；若不知私度情者，而受度人无罪。
    １５５．子孙别籍异财
    诸祖父母、父母在，而子孙别籍、异财者，徒三年。（别籍、异财不相须，下条准此。）
    【疏】议曰：称祖父母、父母在，则曾、高在亦同。若子孙别生户籍，财产不同者，子孙各徒三年。注云“别籍、异财不相须”，或籍别财同，或户同财异者，各徒三年，故云“不相须”。“下条准此”，谓父母丧中别籍、异财，亦同此义。
    若祖父母、父母令别籍及以子孙妄继人後者，徒二年；子孙不坐。
    【疏】议曰：若祖父母、父母处分，令子孙别籍及以子孙妄继人後者，得徒二年，子孙不坐。但云“别籍”，不云“令其异财”，令异财者，明其无罪。
    １５６．居父母丧生子
    诸居父母丧，生子及兄弟别籍、异财者，徒一年。
    【疏】议曰：“居父母丧生子”，已於《名例》“免所居官”章中解讫，皆谓在二十七月内而妊娠生子者，及兄弟别籍、异财，各徒一年。别籍、异财不相须。其服内生子，事若未发，自首亦原。
    １５７．扬子舍去
    诸养子，所养父母无子而舍去者，徒二年。若自生子及本生无子，欲还者，听之。
    【疏】议曰：依《户令》：“无子者，听养同宗於昭穆相当者。”既蒙收养，而辄舍去，徒二年。若所养父母自生子及本生父母无子，欲还本生者，并听。即两家并皆无子，去住亦任其情。若养处自生子及虽无子，不愿留养，欲遣还本生者，任其所养父母。
    即养异姓男者，徒一年；与者，笞五十。其遗弃小儿年三岁以下，虽异姓，听收养，即从其姓。
    【疏】议曰：异姓之男，本非族类，违法收养，故徒一年；违法与者，得笞五十。养女者不坐。其小儿年三岁以下，本生父母遗弃，若不听收养，即性命将绝，故虽异姓，仍听收养，即从其姓。如是父母遗失，於後来识认，合还本生；失儿之家，量酬乳哺之直。
    １５８．立嫡违法
    诸立嫡违法者，徒一年。即嫡妻年五十以上无子者，得立嫡以长，不以长者亦如之。
    【疏】议曰：立嫡者，本拟承袭。嫡妻之长子为嫡子，不依此立，是名“违法”，合徒一年。“即嫡妻年五十以上无子者”，谓妇人年五十以上，不复乳育，故许立庶子为嫡。皆先立长，不立长者，亦徒一年，故云“亦如之”。依令：“无嫡子及有罪疾，立嫡孙；无嫡孙，以次立嫡子同母弟；无母弟，立庶子；无庶子，立嫡孙同母弟；无母弟，立庶孙。曾、玄以下准此。”无後者，为户绝。
    １５９．养杂户男为子孙
    诸养杂户男为子孙者，徒一年半；养女，杖一百。官户，各加一等。与者，亦如之。
    【疏】议曰：杂户者，前代犯罪没官，散配诸司驱使，亦附州县户贯，赋役不同白丁。若有百姓养杂户男为子孙者，徒一年半；养女者，杖一百。养官户者，各加一等。官户亦是配隶没官，唯属诸司，州县无贯。与者，各与养者同罪，故云“亦如之”。虽会赦，皆合改正。若当色自相养者，同百姓养子之法。杂户养官户，或官户养杂户，依户令：“杂户、官户皆当色为婚。”据此，即是别色准法不得相养。律既不制罪名，宜依“不应为”之法：养男从重，养女从轻。若私家部曲、奴婢，养杂户、官户男女者，依《名例律》“部曲、奴婢有犯，本条无正文者，各准良人”，皆同百姓科罪。
    若养部曲及奴为子孙者，杖一百。各还正之。（无主及主自养者，听从良。）
    【疏】议曰：良人养部曲及奴为子孙者，杖一百。“各还正之”，谓养杂户以下，虽会赦，皆正之，各从本色。注云“无主”，谓所养部曲及奴无本主者。“及主自养”，谓主养当家部曲及奴为子孙。亦各杖一百，并听从良，为其经作子孙，不可充贱故也。若养客女及婢为女者，从“不应为轻”法，笞四十，仍准养子法听从良。其有还压为贱者，并同“放奴及部曲为良还压为贱”之法。
    １６０．放奴婢部曲还压
    诸放部曲为良，已给放书，而压为贱者，徒二年；若压为部曲及放奴婢为良，而压为贱者，各减一等；即压为部曲及放为部曲，而压为贱者，又各减一等。各还正之。
    【疏】议曰：依《户令》：“放奴婢为良及部曲、客女者，并听之。皆由家长给手书，长子以下连署，仍经本属申牒除附。”若放部曲、客女为良，压为贱者，徒二年。“若压为部曲者”，谓放部曲、客女为良，还压为部曲、客女；及放奴婢为良，还压为贱：各减一等，合徒一年半。“即压为部曲者”，谓放奴婢为良，压为部曲、客女；“及放为部曲者”，谓放奴婢为部曲、客女，而压为贱者：又各减一等，合徒一年。仍并改正，从其本色，故云“各还正之”。此文不言客女者，名例律“称部曲者，客女同”，故解同部曲之例。
    问曰：放客女及婢为良，留为妾者，合得何罪？
    答曰：妾者，娶良人为之。据户令：“自赎免贱，本主不留为部曲者，任其所乐。”况放客女及婢，本主留为妾者，依律无罪，准“自赎免贱”者例，得留为妾。
    又问：部曲娶良人女为妻，夫死服满之後，即合任情去住。其有欲去不放，或因压留为妾及更抑配与部曲及奴，各合得何罪？
    答曰：服满不放，律无正文，当“不应为重”，仍即任去。若元取当色为妇，未是良人，留充本色，准法无罪。若是良人女压留为妾，即是有所威逼，从“不应得为重”科。或抑配与馀部曲，同“放奴婢为良压为部曲”，合徒一年。如配与奴，同“与奴娶良人女”，合徒一年半。上籍为婢者，流三千里。此等转嫁为妻及妾，两和情愿者，并不合得罪。唯本是良者，不得愿嫁贱人。
    １６１．相冒合户
    诸相冒合户者，徒二年；无课役者，减二等。谓以疏为亲及有所规避者。主司知情，与同罪。
    【疏】议曰：依《赋役令》：“文武职事官三品以上若郡王期亲及同居大功亲，五品以上及国公同居期亲，并免课役。”既为同居有所蠲免，相冒合户，故得徒二年。无课役者，或籍资荫赎罪，事既轻於课役，故减二等，得徒一年。注云“谓以疏为亲”，律、令所荫，各有等差，若以疏相合，即失户数；规其资荫，即失课役。如斯合户，得此徒刑。若蠲免更多，或假荫重者，各依本法，自从重论。“主司知情与同罪”，主司谓里正以上，知冒户情，有课役、无课役，各与同罪。
    即於法应别立户而不听别，应合户而不听合者，主司杖一百。
    【疏】议曰：“应别”，谓父母终亡，服纪已阕，兄弟欲别者。“应合户”，谓流离失乡，父子异贯，依令合户。而主司不听者，各合杖一百。应别、应合之类，非止此条，略举为例，馀并准此。
    １６２．同居插幼私辄用财
    诸同居卑幼，私辄用财者，十疋笞十，十疋加一等，罪止杖一百。即同居应分，不均平者，计所侵，坐赃论减三等。
    【疏】议曰：凡是同居之内，必有尊长。尊长既在，子孙无所自专。若卑幼不由尊长，私辄用当家财物者，十疋笞十，十疋加一等，罪止杖一百。“即同居应分”，谓准令分别。而财物不均平者，准户令：“应分田宅及财物者，兄弟均分。妻家所得之财，不在分限。兄弟亡者，子承父分。”违此令文者，是为“不均平”。谓兄弟二人，均分百疋之绢，一取六十疋，计所侵十疋，合杖八十之类，是名“坐赃论减三等”。
    １６３．卖口分田
    诸卖口分田者，一亩笞十，二十亩加一等，罪止杖一百；地还本主，财没不追。即应合卖者，不用此律。
    【疏】议曰：“口分田”，谓计口受之，非永业及居住园宅。辄卖者，《礼》云“田里不鬻”，谓受之於公，不得私自鬻卖，违者一亩笞十，二十亩加一等，罪止杖一百，卖一顷八十一亩即为罪止。地还本主，财没不追。“即应合卖者”，谓永业田家贫卖供葬，及口分田卖充宅及碾、邸店之类，狭乡乐迁就宽者，准令并许卖之。其赐田欲卖者，亦不在禁限。其五品以上若勋官，永业地亦并听卖。故云“不用此律”。
    ●卷十三 户婚（１８条）
    １６４．占田过限
    诸占田过限者，一亩笞十，十亩加一等；过杖六十，二十亩加一等，罪止徒一年。若於宽闲之处者，不坐。
    【疏】议曰：王者制法，农田百亩，其官人永业准品，及老、小、寡妻受田各有等级，非宽闲之乡不得限外更占。若占田过限者，一亩笞十，十亩加一等；过杖六十，二十亩加一等，一顷五十一亩罪止徒一年。又，依令：“受田悉足者为宽乡，不足者为狭乡。”若占於宽闲之处不坐，谓计口受足以外，仍有剩田，务从垦辟，庶尽地利，故所占虽多，律不与罪。仍须申牒立案，不申请而占者，从“应言上不言上”之罪。
    １６５．盗耕种公私田
    诸盗耕种公私田者，一亩以下笞三十，五亩加一等；过杖一百，十亩加一等，罪止徒一年半。荒田，减一等。强者，各加一等。苗子归官、主。（下条苗子准此。）
    【疏】议曰：田地不可移徙，所以不同真盗，故云“盗耕种公私田者”。“一亩以下笞三十，五亩加一等”，三十五亩有馀，杖一百。“过杖一百，十亩加一等”，五十五亩有馀，罪止徒一年半。“荒田减一等”，谓在帐籍之内，荒废未耕种者，减熟田罪一等。若强耕者，各加一等：熟田，罪止徒二年；荒田，罪止徒一年半。“苗子各归官、主”，称苗子者，其子及草并徵还官、主。“下条苗子准此”，谓“妄认及盗贸卖”、“侵夺私田”、“盗耕墓地”，如此之类，所有苗子各还官、主。其盗耕人田，有荒有熟，或窃或强，一家之中罪名不等者，并依例“以重法并满轻法”为坐。若盗耕两家以上之田，只从一家而断，并满不加重者，唯从一重科。若亲属相侵得罪，各依服纪，准亲属盗财物法，应减者节级减科。若已上籍，即从下条“盗贸卖”之坐。
    １６６．妄认盗卖公私田
    诸妄认公私田，若盗贸卖者，一亩以下笞五十，五亩加一等；过杖一百，十亩加一等，罪止徒二年。
    【疏】议曰：妄认公私之田，称为己地，若私窃贸易，或盗卖与人者，“一亩以下笞五十，五亩加一等”，二十五亩有馀，杖一百。“过杖一百，十亩加一等”，五十五亩有馀，罪止徒二年。《贼盗律》云：“阑圈之属，须绝离常处；器物之属，须移徙其地。”虽有盗名，立法须为定例。地既不离常处，理与财物有殊，故不计赃为罪，亦无除、免、倍赃之例。妄认者，谓经理已得；若未得者，准妄认奴婢、财物之类未得法科之。盗贸易者，须易讫。盗卖者，须卖了。依令：“田无文牒，辄卖买者，财没不追，苗子及买地之财并入地主。”
    １６７．在官侵夺私田
    诸在官侵夺私田者，一亩以下杖六十，三亩加一等；过杖一百，五亩加一等，罪止徒二年半。园圃，加一等。
    【疏】议曰：律称“在官”，即是居官挟势。侵夺百姓私田者，“一亩以下杖六十，三亩加一等”，十二亩有馀，杖一百。“过杖一百，五亩加一等”，三十二亩有馀，罪止徒二年半。“园圃”，谓莳果实、种菜蔬之所而有篱院者，以其沃脊不类，故加一等。若侵夺地及园圃，罪名不等，亦准并满之法。或将职分官田贸易私家之地，科断之法，一准上条“贸易”为罪，若得私家陪贴财物，自依“监主诈欺”。其官人两相侵者，同百姓例。即在官时侵夺、贸易等，去官事发，科罪并准初犯之时。
    １６８．盗耕人墓田
    诸盗耕人墓田，杖一百；伤坟者，徒一年。即盗葬他人田者，笞五十；墓田，加一等。仍令移葬。若不识盗葬者，告里正移埋，不告而移，笞三十。即无处移埋者，听於地主口分内埋之。
    【疏】议曰：墓田广袤，令有制限。盗耕不问多少，即杖一百。伤坟者，谓窀穸之所，聚土为坟，伤者合徒一年。即将尸柩盗葬他人地中者，笞五十；若盗葬他人墓田中者，加一等，合杖六十。如盗葬伤他人坟者，亦同盗耕伤坟之罪。仍各令移葬。若不识盗葬之人，告所部里正移埋，不告而移，虑失尸柩，合笞三十。“即无处移埋者”，谓无闲荒之地可埋，听於地主口分内埋之。
    １６９．不言及妄言旱涝霜
    诸部内有旱涝霜雹虫蝗为害之处，主司应言而不言及妄言者，杖七十。覆检不以实者，与同罪。若致枉有所徵免，赃重者，坐赃论。
    【疏】议曰：旱谓亢阳，涝谓霖霪，霜谓非时降，雹谓损物为灾，虫蝗谓螟螽蝥贼之类。依令：“十分损四以上，免租；损六，免租、调；损七以上，课、役俱免。若桑、麻损尽者，各免调。”其应损免者，皆主司合言。主司，谓里正以上。里正须言於县，县申州，州申省，多者奏闻。其应言而不言及妄言者，所由主司杖七十。其有充使覆检不以实者，与同罪，亦合杖七十。若不以实言上，妄有增减，致枉有所徵免者，谓应损而徵，不应损而免，计所枉徵免，赃罪重於杖七十者，坐赃论，罪止徒三年。既是以赃致罪，皆合累倍而断。
    问曰：有应得损免，不与损免，以枉徵之物，或将入己，或用入官，各合何罪？
    答曰：应得损、免而妄徵，亦准上条“妄脱漏增减”之罪：入官者，坐赃论；入私者，以枉法论，至死者加役流。
    １７０．部内田畴荒芜
    诸部内田畴荒芜者，以十分论，一分笞三十，一分加一等，罪止徒一年。州县各以长官为首，佐职为从。户主犯者，亦计所荒芜五分论，一分笞三十，一分加一等。
    【疏】议曰：“部内”，谓州县及里正所管田。称“畴”者，言田之畴类，或云：“畴，地畔也。”不耕谓之荒，不锄谓之芜。若部内总计，准口受田，十分之中，一分荒芜者，笞三十。假若管田百顷，十顷荒芜，笞三十。“一分加一等”，谓十顷加一等，九十顷荒芜者，罪止徒一年。“州县各以长官为首，佐职为从”，县以令为首，丞、尉为从；州即刺史为首，长史、司马、司户为从；里正一身得罪。无四等罪名者，止依首从为坐。其检、勾品官为“佐职”。其主典，律无罪名。户主犯者，亦计所荒芜五分论：计户内所受之田，假有受田五十亩，十亩荒芜，户主笞三十，故云“一分笞三十”。“一分加一等”，即二十亩笞四十，三十亩笞五十，四十亩杖六十，五十亩杖七十。其受田多者，各准此法为罪。
    １７１．给授田课农桑违法
    诸里正，依令：“授人田，课农桑。”若应受而不授，应还而不收，应课而不课，如此事类违法者，失一事，笞四十；一事，谓失一事於一人。若於一人失数事及一事失之於数人，皆累为坐。
    【疏】议曰：依《田令》：“户内永业田，每亩课植桑五十根以上，榆、枣各十根以上。土地不宜者，任依乡法。”又条：“应收授之田，每年起十月一日，里正预校勘造簿，县令总集应退应受之人，对共给授。”又条：“授田：先课役，後不课役；先无，後少；先贫，後富。”其里正皆须依令造簿通送及课农桑。若应合受田而不授，应合还公田而不收，应合课田农而不课，应课植桑、枣而不植，如此事类违法者，每一事有失，合笞四十。
    【疏】议曰：一事，谓失一事於一人者，假若於一户之上，不课种桑、枣为一事，合笞四十。“若於一人失数事”，谓於一人之身，应受不授，又不课桑、枣及田畴荒芜；“及一事失之於数人”，谓应还不收之类，在於数人之上：皆累而为坐。
    三事，加一等。县失十事，笞三十；二十事，加一等。州随所管县多少，通计为罪。（州、县各以长官为首，佐职为从。）
    【疏】议曰：假有里正，应课而不课是一事，应受而不授是二事，应还而不收是三事，授田先不课役後课役是四事，先少後无是五事，先富後贫是六事，田畴荒芜是七事，皆累为坐。其应累者，每三事加一等，即失二十二事徒一年。县失者，亦准里正，所失十事笞三十，二十事加一等，一百七十事合徒一年。“州随所管县多少，通计为罪”，谓管二县者，失二十事笞三十，失三百四十事徒一年。其管县多者，通计各准此。
    【疏】议曰：州县以刺史、县令为首，其长官阙者即次官为首，佐职及判户曹之司为从。
    各罪止徒一年，故者各加二等。
    【疏】议曰：“各罪止徒一年”，谓州县长官及里正，各罪止徒一年。故犯者各加二等，即是一事杖六十；县十事笞五十；州管二县者，二十事笞五十，计加亦准此通计为罪，各罪止徒二年。其州止管一县者，各叠县罪一等，若有故、失，罪法不等者，亦依并满之法。假如授田等失七事，合杖六十；又有故犯三事，亦合杖六十，即以故犯三事，并为失十事，科杖七十。其州县应累并者，各准此。
    １７２．应复除不给
    诸应受复除而不给，不应受而给者，徒二年。其小徭役者，笞五十。
    【疏】议曰：依令“人居狭乡，乐迁就宽乡，去本居千里外复三年，五百里外复二年，三百里外复一年”之类，应给复除而所司不给，不应受而所司妄给者，徒二年。“其小徭役”，谓充夫及杂使，准令应免不免，应役不役者，合笞五十。其妄给复除及应给不给，准赃重於徒二年者，依上条“妄脱漏增减以出入课役”，一口徒一年，二口加一等，赃重入己者，以枉法论，至死者加役流；入官者，坐赃论。其不应受复除人而求请主司，妄得复除者，依《名例》“若共监主为犯，虽造意，仍以监主为首”，即是所司为首，得复者为从。若他人为请求，妄得复者，自从“嘱请”法。
    １７３．差科赋役违法
    诸差科赋役违法及不均平，杖六十。
    【疏】议曰：依令：“凡差科，先富强，後贫弱；先多丁，後少丁。”“差科赋役违法及不均平”，谓贫富、强弱、先後、闲要等，差科不均平者，各杖六十。
    若非法而擅赋敛，及以法赋敛而擅加益，赃重入官者，计所擅坐赃论；入私者，以枉法论，至死者加役流。
    【疏】议曰：依《赋役令》：“每丁，租二石；调纟、绢二丈，绵三两，布输二丈五尺，麻三斤；丁役二十日。”此是每年以法赋敛。皆行公文，依数输纳；若临时别差科者，自依临时处分。如有不依此法而擅有所徵敛，或虽依格、令、式而擅加益，入官者，总计赃至六疋，即是重於杖六十，皆从“坐赃”科之。假有擅加益入官绢满一百疋，比敛众人之物，法合倍论，倍为五十疋，坐赃论，罪止徒三年。“入私者，以枉法论”，称“入私”，不必入己，但不入官者，即为入私。官人有禄，枉法一尺杖一百，一疋加一等，十五疋绞；无禄者减一等，二十疋绞。今云“至死者加役流，并不合绞。其间赋敛虽有入官，复有入私者，即是罪名不等，宜依“并满”之法。假有擅赋敛得一百疋，九十疋入官，十疋入私，从入官九十疋倍为四十五疋，合徒二年半，倍入私十疋为五疋，亦徒二年半，不得累徒五年，须以入私十疋并满入官九十疋，为一百疋，倍为五十疋，处徒三年。
    １７４．输课税物违期
    诸部内输课税之物，违期不充者，以十分论，一分笞四十，一分加一等。州、县皆以长官为首，佐职以下节级连坐。
    【疏】议曰：“输课税之物”，课租、调及庸，地租，杂税之类。物有头数，输有期限，而违不充者，以十分论，一分笞四十。假有当里之内，徵百石物，十斛不充笞四十，每十斛加一等，全违期不入者徒二年。州、县各以部内分数，不充科罪准此。
    【疏】议曰：刺史、县令，宣导之首，课税违限，责在长官。“佐职以下节级连坐”，既以长官为首，通判官为第二从，判官为第三从，主典及检勾之官为第四从。以劝导之首属在长官，故不同判事差等。其里正处百户之内，事在一人，既无节级连坐，唯得部内不充之罪。
    户主不充者，笞四十。
    【疏】议曰：百姓当户，应输课税，依期不充，即笞四十，不据分数为坐。
    １７５．许嫁女辄悔
    诸许嫁女，已报婚书及有私约，约，（谓先知夫身老、幼、疾、残、养、）庶之类。而辄悔者，杖六十。男家自悔者，不坐，不追娉财。
    【疏】议曰：许嫁女已报婚书者，谓男家致书礼请，女氏答书许讫。“及有私约”，注云“约，谓先知夫身老、幼、疾、残、养、庶之类”，老幼，谓违本约相校倍年者；疾残，谓状当三疾，支体不完；养，谓非己所生；庶，谓非嫡子及庶、孽之类。以其色目非一，故云“之类”。皆谓宿相谙委，两情具惬，私有契约，或报婚书，如此之流，不得辄悔，悔者杖六十，婚仍如约。若男家自悔者，无罪，娉财不追。
    问曰：有私约者，准文唯言“老、幼、疾、残、养、庶之类”，未知贫富贵贱亦入“之类”得为妄冒以否？
    答曰：老、幼、疾、残、养、庶之类，此缘事不可改，故须先约，然许为婚。且富贵不恒，贫贱无定，不入“之类”，亦非妄冒。
    虽无许婚之书，但受娉财，亦是。娉财无多少之限，酒食非。以财物为酒食者，亦同娉财。
    【疏】议曰：婚礼先以娉财为信，故《礼》云：“娉则为妻。”虽无许婚之书，但受娉财亦是。注云“娉财无多少之限”，即受一尺以上，并不得悔。酒食非者，为供设亲宾，便是众人同费，所送虽多，不同娉财之限。若“以财物为酒食者”，谓送钱财以当酒食，不限多少，亦同娉财。
    若更许他人者，杖一百；已成者，徒一年半。後娶者知情，减一等。女追归前夫，前夫不娶，还娉财，後夫婚如法。
    【疏】议曰：“若更许他人者”，谓依私约报书，或受娉财，而别许他人者，杖一百。若已成者，徒一年半。後娶者知已许嫁之情而娶者，减女家罪一等：未成者，依下条“减已成者五等”，合杖六十；已成，徒一年。女归前夫，若前夫不娶，女氏还娉财，後夫婚如法。
    １７６．为婚妄冒
    诸为婚而女家妄冒者，徒一年。男家妄冒，加一等。未成者，依本约；已成者，离之。
    【疏】议曰：为婚之法，必有行媒，男女、嫡庶、长幼，当时理有契约，女家违约妄冒者，徒一年。男家妄冒者，加一等。“未成者依本约”，谓依初许婚契约。已成者，离之。违约之中，理有多种，或以尊卑，或以大小之类皆是。
    １７７．有妻更娶
    诸有妻更娶妻者，徒一年；女家，减一等。若欺妄而娶者，徒一年半；女家不坐。各离之。
    【疏】议曰：依礼，日见於甲，月见於庚，象夫妇之义。一与之齐，中馈斯重。故有妻而更娶者，合徒一年。“女家减一等”，为其知情，合杖一百。“若欺妄而娶”，谓有妻言无，以其矫诈之故，合徒一年半。女家既不知情，依法不坐。仍各离之。称“各”者，谓女氏知有妻、无妻，皆合离异，故云“各离之”。
    问曰：有妇而更娶妇，後娶者虽合离异，未离之间，其夫内外亲戚相犯，得同妻法以否？
    答曰：一夫一妇，不刊之制。有妻更娶，本不成妻。详求理法，止同凡人之坐。
    １７８．以妻为妾
    诸以妻为妾，以婢为妻者，徒二年。以妾及客女为妻，以婢为妾者，徒一年半。各还正之。
    【疏】议曰：妻者，齐也，秦晋为匹。妾通卖买，等数相悬。婢乃贱流，本非俦类。若以妻为妾，以婢为妻，违别议约，便亏夫妇之正道，黩人伦之彝则，颠倒冠履，紊乱礼经，犯此之人，即合二年徒罪。“以妾及客女为妻”，客女，谓部曲之女，或有於他处转得，或放婢为之；以婢为妾者：皆徒一年半。“各还正之”，并从本色。
    问曰：或以妻为媵，或以媵为妻，或以妾作媵，或以媵作妾，各得何罪？
    答曰：据《斗讼律》：“媵犯妻，减妾一等。妾犯媵，加凡人一等。馀条媵无文者，与妾同。”即是夫犯媵，皆同犯妾。所问既非妻妾与媵相犯，便无加减之条。夫犯媵，例依犯妾，即以妻为媵，罪同以妻为妾。若以媵为妻，亦同以妾为妻。其以媵为妾，律、令无文，宜依“不应为重”，合杖八十。以妾为媵，令既有制，律无罪名，止科“违令”之罪。即因其改换，以告身与回换之人者，自从“假与人官”法。若以妾诈为媵而冒承媵姓名，始得告身者，依《诈伪律》：“诈增加功状，以求得官者，合徒一年。”
    若婢有子及经放为良者，听为妾。
    【疏】议曰：婢为主所幸，因而有子；即虽无子，经放为良者：听为妾。
    问曰：婢经放为良，听为妾。若用为妻，复有何罪？
    答曰：妻者，传家事，承祭祀，既具六礼，取则二仪。婢虽经放为良，岂堪承嫡之重。律既止听为妾，即是不许为妻。不可处以婢为妻之科，须从以妾为妻之坐。
    １７９．居父母夫丧嫁娶
    诸居父母及夫丧而嫁娶者，徒三年；妾减三等。各离之。知而共为婚姻者，各减五等；不知者，不坐。
    【疏】议曰：父母之丧，终身忧戚，三年从吉，自为达礼。夫为妇天，尚无再醮。若居父母及夫之丧，谓在二十七月内，若男身娶妻，而妻女出嫁者，各徒三年。“妾减三等”，若男夫居丧娶妾，妻女作妾嫁人，妾既许以卜姓为之，其情理贱也，礼数既别，得罪故轻。“各离之”，谓服内嫁娶妻妾并离。“知而共为婚姻者”，谓妻父称婚，婿父称姻，二家相知是服制之内，故为婚姻者，各减罪五等，得杖一百。娶妾者，合杖七十。不知情，不坐。
    若居期丧而嫁娶者杖一百，卑幼减二等；妾不坐。
    【疏】议曰：若居期亲之丧嫁娶，谓男夫娶妇，女嫁作妻，各杖一百。“卑幼减二等”，虽是期服，亡者是卑幼，故减二等，合杖八十。“妾不坐”，谓期服内男夫娶妾，女妇作妾嫁人，并不坐。
    １８０．父母被囚禁嫁娶
    诸祖父母、父母被囚禁而嫁娶者，死罪，徒一年半；流罪，减一等；徒罪，杖一百。（祖父母、父母命者，勿论。）
    【疏】议曰：祖父母、父母既被囚禁，固身囹圄，子孙嫁娶，名教不容。若祖父母、父母犯当死罪，嫁娶者徒一年半；流罪，徒一年；徒罪，杖一百。若娶妾及嫁为妾者，即准上文减三等。若期亲尊长主婚，即以主婚为首，男女为从。若馀亲主婚，事由主婚，主婚为首，男女为从；事由男女，即男女为首，主婚为从。其男女被逼，或男年十八以下，在室之女，并主婚独坐。注云“祖父母、父母命者，勿论”，谓奉祖父母、父母命为亲，故律不加其罪。依令，不得宴会。
    １８１．居父母丧主婚
    诸居父母丧，与应嫁娶人主婚者，杖一百。
    【疏】议曰：居父母丧，与应合嫁娶之人主婚者，杖一百；若与不应嫁娶人主婚，得罪重於杖一百，自从重科。若居夫丧，而与应嫁娶人主婚者，律虽无文，从“不应为重”，合杖八十。其父母丧内，为应嫁娶人媒合，从“不应为重”，杖八十；夫丧从轻，合笞四十。
    ●卷十四 户婚（１４条）
    １８２．同姓为婚
    诸同姓为婚者，各徒二年。缌麻以上，以奸论。
    【疏】议曰：同宗共姓，皆不得为婚，违者，各徒二年。然古者受姓命氏，因彰德功，邑居官爵，事非一绪。其有祖宗迁易，年代浸远，流源析本，罕能推详。至如鲁、卫，文王之昭；凡、蒋，周公之胤。初虽同族，後各分封，并传国姓，以为宗本，若与姬姓为婚者，不在禁例。其有声同字别，音响不殊，男女辨姓，岂宜仇匹，若阳与杨之类。又如近代以来，特蒙赐姓，谱牒仍在，昭穆可知，今姓之与本枝，并不合共为婚媾。其有衤复姓之类，一字或同，受氏既殊，元非禁限。若同姓缌麻以上为婚者，各依《杂律》奸条科罪。
    问曰：同姓为婚，各徒二年。未知同姓为妾，合得何罪？
    答曰：“买妾不知其姓，则卜之。”取决蓍龟，本防同姓。同姓之人，即尝同祖，为妻为妾，乱法不殊。《户令》云：“娶妾仍立婚契。”即验妻、妾，俱名为婚。依准礼、令，得罪无别。
    若外姻有服属而尊卑共为婚姻，及娶同母异父姊妹，若妻前夫之女者，（谓妻所生者。馀条称前夫之女者，准此。）亦各以奸论。
    【疏】议曰：外姻有服属者，谓外祖父母、舅、姨、妻之父母。此等若作婚姻者，是名“尊卑共为婚姻”。“及娶同母异父姊妹，若妻前夫之女者”，注云“谓妻所生者”，谓前夫之女，後夫娶之，是妻所生者。如其非妻所生，自从本法。“馀条称前夫之女者，准此”，据《杂律》“奸妻前夫之女”，亦据妻所生者，故云“亦准此”。各以奸论。其外姻虽有服，非尊卑者为婚，不禁。
    其父母之姑、舅、两姨姊妹及姨、若堂姨，母之姑、堂姑，己之堂姨及再从姨、堂外甥女，女婿姊妹，并不得为婚姻，违者各杖一百。并离之。
    【疏】议曰：“父母姑、舅、两姨姊妹”，於身无服，乃是父母缌麻，据身是尊，故不合娶。“及姨”，又是父母小功尊；“若堂姨”，虽於父母无服，亦是尊属；“母之姑、堂姑”，并是母之小功以上尊；“己之堂姨及再从姨、堂外甥女”，亦谓堂姊妹所生者，“女婿姊妹”，於身虽并无服，据理不可为婚：并为尊卑混乱，人伦失序。违此为婚者，各杖一百。自“同姓为婚”以下，虽会赦，各离之。
    １８３．尝为袒免妻而嫁娶
    诸尝为袒免亲之妻，而嫁娶者，各杖一百；缌麻及舅甥妻，徒一年；小功以上，以奸论。妾，各减二等。并离之。
    【疏】议曰：高祖亲兄弟，曾祖堂兄弟，祖再从兄弟，父三从兄弟，身四从兄弟、三从侄、再从侄孙，并缌麻绝服之外，即是“袒免”。既同五代之祖，服制尚异他人，故尝为袒免亲之妻，不合复相嫁娶。辄嫁娶者，男女各杖一百。“缌麻及舅甥妻”，谓同姓缌麻之妻及为舅妻，若外甥妻，而更相嫁娶者，其夫尊卑有服，嫁娶各徒一年。“小功以上，以奸论”，小功之亲，多是本族，其外姻小功者，唯有外祖父母。若有嫁娶，一同奸法。若经作袒免亲妾者，各杖八十；缌麻亲及舅甥妾，各杖九十；小功以上，各减奸罪二等：故云“妾各减二等”。并离之。奸妾，本条减妻一等，此条“以奸论，妾减二等”，即是娶妾者累减三等。称以奸论者，并依奸法。小功之妻，若寡在夫家而嫁娶者，各依奸小功以上妻法。其被放出，或改他人，即於前夫服义并绝，奸者，依律止是凡奸；若其嫁娶，亦同凡奸之坐。又，称妾者，据元是袒免以上亲之妾而娶者，得减二等。若是前人之妻，今娶为妾，止依娶妻之罪，不得以妾减之。如为前人之妾，今娶为妻，亦依娶妾之罪。
    １８４．夫丧守志而强嫁
    诸夫丧服除而欲守志，非女之祖父母、父母而强嫁之者，徒一年；期亲嫁者，减二等。各离之。女追归前家，娶者不坐。
    【疏】议曰：妇人夫丧服除，誓心守志，唯祖父母、父母得夺而嫁之。“非女之祖父母、父母”，谓大功以下，而辄强嫁之者，合徒一年。“期亲嫁者”，谓伯叔父母、姑、兄弟、姊妹及侄，而强嫁之者，减二等，杖九十。各离之。女追归前家，娶者不坐。
    １８５．娶逃亡妇女
    诸娶逃亡妇女为妻妾，知情者与同罪，至死者减一等。离之。即无夫，会恩免罪者，不离。
    【疏】议曰：妇女犯罪逃亡，有人娶为妻妾，若知其逃亡而娶，流罪以下，并与同科；唯妇人本犯死罪而娶者，流三千里。仍离之。即逃亡妇女无夫，又会恩赦得免罪者，不合从离。其不知情而娶，准律无罪，若无夫，即听不离。
    １８６．监临娶所监临女
    诸监临之官，娶所监临女为妾者，杖一百；若为亲属娶者，亦如之。其在官非监临者，减一等。女家不坐。
    【疏】议曰：“监临之官”，谓职当临统案验者，娶所部人女为妾者，杖一百。为亲属娶者，亦合杖一百。亲属，谓本服缌麻以上亲及大功以上婚姻之家。既是监临之官为娶，亲属不坐。若亲属与监临官同情强娶，或恐喝娶者，即以本律首从科之，皆以监临为首，娶者为从。“其在官非监临者”，谓在所部任官而职非统摄案验，而娶所部之女及与亲属娶之，各减监临官一等。女家，并不合坐。其职非统摄，临时监主而娶者，亦同。仍各离之。
    即枉法娶人妻妾及女者，以奸论加二等；为亲属娶者，亦同。行求者，各减二等。各离之。
    【疏】议曰：有事之人，或妻若妾，而求监临官司曲法判事，娶其妻妾及女者，以奸论加二等。其娶者有亲属，应加罪者，各依本法，仍加监临奸罪二等。“为亲属娶者，亦同”，皆同自娶之坐。“行求者，各减二等”，其以妻妾及女行求，嫁与监临官司，得罪减监临二等。亲属知行求枉法，而娶人妻妾及女者，自依本法为从坐。仍各离之者，谓夫自嫁妻妾及女，与枉法官人，两俱离之。妻妾及女理不自由，故并不坐。
    １８７．和娶人妻
    诸和娶人妻及嫁之者，各徒二年；妾，减二等。各离之。即夫自嫁者，亦同。仍两离之。
    【疏】议曰：和娶人妻及嫁之者，各徒二年。若和嫁娶妾，减二等，徒一年。“各离之”，谓妻妾俱离。“即夫自嫁者亦同”，谓同嫁妻妾之罪。二夫各离，故云“两离之”。
    １８８．卑幼自娶妻
    诸卑幼在外，尊长後为定婚，而卑幼自娶妻，已成者，婚如法；未成者，从尊长。违者，杖一百。
    【疏】议曰：“卑幼”，谓子、孙、弟、侄等。“在外”，谓公私行诣之处。因自娶妻，其尊长後为定婚，若卑幼所娶妻已成者，婚如法；未成者，从尊长所定。违者，杖一百。“尊长”，谓祖父母、父母及伯叔父母、姑、兄姊。
    １８９．妻无七出而出之
    诸妻无七出及义绝之状，而出之者，徒一年半；虽犯七出，有三不去，而出之者，杖一百。追还合。若犯恶疾及奸者，不用此律。
    【疏】议曰：伉俪之道，义期同穴，一与之齐，终身不改。故妻无七出及义绝之状，不合出之。七出者，依令：“一无子，二淫，三不事舅姑，四口舌，五盗窃，六妒忌，七恶疾。”义绝，谓“殴妻之祖父母、父母及杀妻外祖父母、伯叔父母、兄弟、姑、姊妹，若夫妻祖父母、父母、外祖父母、伯叔父母、兄弟、姑、姊妹自相杀及妻殴詈夫之祖父母、父母，杀伤夫外祖父母、伯叔父母、兄弟、姑、姊妹及与夫之缌麻以上亲、若妻母奸及欲害夫者，虽会赦，皆为义绝。”妻虽未入门，亦从此令。若无此七出及义绝之状，辄出之者，徒一年半。“虽犯七出，有三不去”，三不去者，谓：一，经持舅姑之丧；二，娶时贱後贵；三，有所受无所归。而出之者，杖一百。并追还合。“若犯恶疾及奸者，不用此律”，谓恶疾及奸，虽有三不去，亦在出限，故云“不用此律”。
    问曰：妻无子者，听出。未知几年无子，即合出之？
    答曰：律云：“妻年五十以上无子，听立庶以长。”即是四十九以下无子，未合出之。
    １９０．义绝离之
    诸犯义绝者离之，违者，徒一年。若夫妻不相安谐而和离者，不坐。
    【疏】议曰：夫妻义合，义绝则离。违而不离，合得一年徒罪。离者，既无“各”字，得罪止在一人，皆坐不肯离者；若两不愿离，即以造意为首，随从者为从。皆谓官司判为义绝者，方得此坐，若未经官司处断，不合此科。“若夫妻不相安谐”，谓彼此情不相得，两愿离者，不坐。
    即妻妾擅去者，徒二年；因而改嫁者，加二等。
    【疏】议曰：妇人从夫，无自专之道，虽见兄弟，送迎尚不逾阈。若有心乖唱和，意在分离，背夫擅行，有怀他志，妻妾合徒二年。因擅去而即改嫁者，徒三年，故云“加二等”。室家之敬，亦为难久，帷薄之内，能无忿争，相嗔去，不同此罪。
    问曰：妻妾擅去徒二年，因而改嫁者加二等。其有父母、期亲等主婚，若为科断？
    答曰：下条：“嫁娶违律，祖父母、父母主婚者，独坐主婚。若期亲尊长主婚者，主婚为首，男女为从。”父母知女擅去，理须训以义方。不送夫家，违法改嫁，独坐父母，合徒三年；其妻妾之身，唯得擅去之罪。期亲主婚，自依首从之法。
    １９１．奴娶良人为妻
    诸与奴娶良人女为妻者，徒一年半；女家，减一等。离之。其奴自娶者，亦如之。主知情者，杖一百；因而上籍为婢者，流三千里。
    【疏】议曰：人各有耦，色类须同。良贱既殊，何宜配合。与奴娶良人女为妻者，徒一年半；女家减一等，合徒一年。仍离之。谓主得徒坐，奴不合科。其奴自娶者，亦得徒一年半。主不知情者，无罪；主若知情，杖一百；因而上籍为婢者，流三千里。若有为奴娶客女为妻者，律虽无文，即须比例科断，《名例律》：“称部曲者，客女同。”《斗讼律》：“部曲殴良人，加凡人一等，奴婢又加一等。其良人殴部曲，减凡人一等，奴婢又减一等。即部曲、奴婢相殴伤杀者，各依部曲与良人相殴伤杀法。”注云：“馀条良人、部曲、奴婢私相犯，本条无正文者，并准此。”奴娶良人徒一年半，即娶客女减一等，合徒一年。主知情者，杖九十；因而上籍为婢者，徒三年。其所生男女，依《户令》：“不知情者，从良；知情者，从贱。”
    即妄以奴婢为良人，而与良人为夫妻者，徒二年。（奴婢自妄者，亦同。）各还正之。
    【疏】议曰：以奴若婢，妄作良人，嫁娶为良人夫妇者，所妄之罪，合徒二年。奴婢自妄嫁娶，亦徒二年。“各还正之”，称“正之”者，虽会赦，仍改正之。若娉财多，准罪重於徒二年者，依“诈欺”，计赃科断。
    １９２．杂户官户与良人为婚
    诸杂户不得与良人为婚，违者，杖一百。官户娶良人女者，亦如之。良人娶官户女者，加二等。
    【疏】议曰：杂户配隶诸司，不与良人同类，止可当色相娶，不合与良人为婚。违律为婚，杖一百。“官户娶良人女者，亦如之”，谓官户亦隶诸司，不属州县，亦当色婚嫁，不得辄娶良人，违者亦杖一百。良人娶官户女者，加二等，合徒一年半。官户私嫁女与良人，律无正文，并须依首从例。
    即奴婢私嫁女与良人为妻妾者，准盗论；知情娶者，与同罪。各还正之。
    【疏】议曰：奴婢既同资财，即合由主处分，辄将其女私嫁与人，须计婢赃，准盗论罪，五疋徒一年，五疋加一等。知情娶者，与奴婢罪同；不知情者，不坐。自“杂户与良人为婚”以下，得罪仍各离而改正。其工、乐、杂户、官户，依令“当色为婚”，若异色相娶者，律无罪名，并当“违令”。既乖本色，亦合正之。太常音声人，依令“婚同百姓”，其有杂作婚姻者，并准良人。其部曲、奴婢有犯，本条无正文者，依律“各准良人”。如与杂户、官户为婚，并同良人共官户等为婚之法，仍各正之。
    １９３．违律为婚恐喝娶
    诸违律为婚，虽有媒娉，而恐喝娶者，加本罪一等；强娶者，又加一等。被强者，止依未成法。
    【疏】议曰：依律不许为婚，其有故为之者，是名“违律为婚”。假如杂户与良人为婚，虽有媒娉而恐喝娶者，加本罪一等：本坐合杖一百，加一等，处徒一年。“强娶者，又加一等”，谓以威若力而强娶之，合徒一年半。“被强者，止依未成法”，下条“未成者各减已成五等”，女家止笞五十之类。
    即应为婚，虽已纳娉，期要未至而强娶，及期要至而女家故违者，各杖一百。
    【疏】议曰：“即应为婚”，谓依律合为婚者。虽已纳娉财，元契吉日未至，而男家强娶；及期要已至吉日，而女家故违不许者：各杖一百得罪，依律不合从离。
    １９４．违律为婚离正
    诸违律为婚，当条称“离之”、“正之”者，虽会赦，犹离之、正之。定而未成，亦是。娉财不追；女家妄冒者，追还。
    【疏】议曰：“违律为婚”，谓依律不合作婚而故违者。“当条称离之”，谓上条“男家妄冒，或女家妄冒，离之”。又，“正之”者，谓上条“奴婢私嫁女与良人，仍正之”。虽会大赦，称“离之”者，犹离之，称“正之”者，犹正之。“定而未成，亦是”，假令杂户与良人为婚已定，监临之官娶所监临女未成，会赦之後，亦合离、正，故云“定而未成，亦是”。男家送财已讫，虽合离、正，其财不追。若女家妄冒，应离、正者，追财物，还男家。凡称“离之”、“正之”者，赦後皆合离、正。名例律云：“会赦，应改正，经责簿帐而不改正，各论如本犯律。”应离之辈，即是赦後须离，仍不离者，律无罪条，犹当“不应得为从重”，合杖八十。若判离不离，自从奸法。
    １９５．嫁娶违律
    诸嫁娶违律，祖父母、父母主婚者，独坐主婚。（本条称以奸论者，各从本法，至死者减一等。）
    【疏】议曰：“嫁娶违律”，谓於此篇内不许为婚，祖父母、父母主婚者，为奉尊者教命，故独坐主婚，嫁娶者无罪。假令祖父母、父母主婚，为子孙娶舅甥妻，合徒一年，唯祖父母、父母得罪，子孙不坐。
    【疏】议曰：“本条称以奸论者”，谓上条、“缌麻以上以奸论”。假令父与其子娶子之从母，依《杂律》：“奸从母者，流二千里；强者，绞。”即父亦得流二千里，同杂犯。其子若自犯，有官者仍除名。此名“各从本法”。至死减一等者，若强娶从母为妻，或婚寡伯叔母非被出及改嫁者，本条合死，今减一等，合流三千里。
    若期亲尊长主婚者，主婚为首，男女为从。馀亲主婚者，事由主婚，主婚为首，男女为从；事由男女，男女为首，主婚为从。
    【疏】议曰：期亲尊长，次於父母，故主婚为首，男女为从。“馀亲主婚者”，馀亲，谓期亲卑幼及大功以下主婚，即各以所由为首：事由主婚，主婚为首，男女为从；事由男女，男女为首，主婚为从。虽以首从科之，称“以奸论”者，男女各从奸法，应除名者亦除名。
    其男女被逼，若男年十八以下及在室之女，亦主婚独坐。
    【疏】议曰：“男女被逼”，谓主婚以威若力，男女理不自由，虽是长男及寡女，亦不合得罪。若男年十八以下及在室之女，亦主婚独坐，男女勿论。未成者，各减已成五等。媒人，各减首罪二等。
    【疏】议曰：“未成者”，谓违律为婚，当条合得罪，定而未成者，减已成五等。假有同姓为婚，合徒二年，未成，即杖八十，此是名减五等。其媒人犹徒一年，未成者杖六十，是名“各减首罪二等”。各准当条轻重，依律减之。略举同姓为例，馀皆仿此。凡违律为婚，称“强”者，皆加本罪二等；称“以奸论”有强者，止加一等。媒人，各减奸罪一等。
    ●卷十五 厩库（２８条）
    【疏】议曰：《厩库律》者，汉制《九章》，创加《厩律》。魏以厩事散入诸篇。晋以牧事合之，名为《厩牧律》。自宋及梁，复名《厩律》。後魏太和年名《牧产律》，至正始年复名《厩牧律》。历北齐、後周，更无改作。隋开皇以库事附之，更名厩库律。厩者，鸠聚也，马牛之所聚；库者，舍也，兵甲财帛之所藏，故齐鲁谓库为舍。户事既终，厩库为次，故在《户婚》之下。
    １９６．牧畜产死失及课不充
    诸牧畜产，准所除外，死、失及课不充者一，牧长及牧子笞三十，三加一等；过杖一百，十加一等，罪止徒三年。羊减三等。（馀条羊准此。）
    【疏】议曰：《厩牧令》：“诸牧杂畜死耗者，每年率一百头论，驼除七头，骡除六头，马、牛、驴、羊除十，白羊除十五。从外蕃新来者，马、牛、驴、羊皆听除二十，第二年除十五；驼除十四，第二年除十；骡除十二，第二年除九；白羊除二十五，第二年除二十；第三年皆与旧同。”准率百头以下除数，此是年别所除之数，不合更有死、失。“及课不充者”，应课者，准令：“牝马一百疋，牝牛、驴各一百头，每年课驹、犊各六十，骡驹减半。马从外蕃新来者，课驹四十，第二年五十，第三年同旧课。牝驼一百头，三年内课驹七十；白羊一百口，每年课羔七十口；羊一百口，课羔八十口。”准此欠数者，为课不充。除外死、失及课不充者一，牧长及牧子笞三十，三加一等，即是欠二十二，合杖一百；过杖一百，十加一等，计欠七十二，罪止徒三年。“羊减三等”，欠三以下未有罪名，欠四笞十，三口加一等，罪止徒一年半。注云“馀条羊准此”，馀条谓“养饲不如法”之类，但馀条论畜罪名无羊者，并减马三等，故云“准此”。
    新任不满一年，而有死、失者，总计一年之内月别应除多少，准折为罪；若课不充，游牝之时当其检校者，准数为罪，不当者不坐。（游牝之後，而致损落者，坐後人。）
    【疏】议曰：“新任不满一年”，谓任牧尉、牧长、牧子未满期年，而有死、失。“总计一年之内月别应除多少，准折为罪”，谓若骡新从外蕃来，当年听除十二，即是月别得除一头。新任三月，除三头；五月，除五头。馀畜，一年准当色，应除数准新任，月别折除分数亦准此。若除外死、失，皆准上文得罪。“若课不充，游牝之时当其检校者，准数为罪”，准令：“牧马、驼、牛、驴、羊，牝牡常同群。其牝马、驴每年三月游牝，应收饲者，至冬收饲。”不当游牝之时，课虽不充，依律不坐。注云“游牝之後而致损落者，坐後人”，谓虽不当游牝之时检校，於後损落，仍得其罪。
    系饲死者，各加一等；失者，又加二等。牧尉及监各随所管牧多少，通计为罪，仍以长官为首，佐职为从。馀官有管牧者，亦准此。
    【疏】议曰：系饲死者加一等罪，谓应牧系养之者，收饲理不合死，故加罪一等。杂畜一死笞四十，罪止流二千里。“失者，又加二等”，以其系饲不合失落，故加二等。称“又”者，明累加，即失一杖六十，罪止流三千里。系饲羊，亦各减三等。牧尉及监各随所管牧尉、长，通计为罪。依令：“牧马、牛，皆百二十为群；驼、骡、驴，各以七十头为群；羊，六百二十口为群。群别置牧长一人。率十五长，置尉一人。”其监，即不限尉多少。通计之义，已从户婚解讫。仍以长官为首，佐职为从者，为群牧事重，委在长官。死、失及课不充，以监为首，副监及丞、簿为从。条言“佐职为从”，明主典无罪。注云“馀官有管牧者，亦准此”，其牧有置监管者，亦有隶州、县官管者，故云“馀官有管牧者，亦准此”。
    １９７．验畜产不实
    诸验畜产不以实者，一笞四十，三加一等，罪止杖一百。若以故价有增减，赃重者，计所增减坐赃论；入己者，以盗论。
    【疏】议曰：依《厩牧令》：“府内官马及传送马驴，每年皆刺史、折冲、果毅等检拣。其有老病不堪乘用者，府内官马更对州官拣定，京兆府管内送尚书省拣，随便货卖。”检拣者，并须以实，不以实者，一笞四十，三加一等，罪止杖一百。若以检拣不实之故，令价有增减者，计增减之赃重，“坐赃论”，谓验一不实，增三疋一尺及减三疋一尺，各笞五十；每一疋加一等，十疋徒一年，十疋加一等。若因此增减之赃，将入己者，计赃以盗论，仍徵倍赃；监主加二等，一疋以上除名。其中有增减不平之赃，有入己、不入己者，若一处犯，便是“一事分为二罪，罪法不等，即以重法并满轻法”，须将以盗之赃累於坐赃之上科之，其应除、免、倍赃，各尽本法。若验羊不实，减三等；其增减赃、坐赃及以盗论者，并各依本条，不在“羊减三等”之例。
    １９８．养疗羸病畜产不如法
    诸受官羸病畜产，养疗不如法，笞三十；以故致死者，一笞四十，三加一等，罪止杖一百。
    【疏】议曰：依《厩牧令》：“官畜在道，有羸病不堪前进者，留付随近州县养饲疗救，粟草及药官给。”而所在官司受之，须养疗依法，有不如法者，笞三十。“以故致死者”，谓养疗不如法而致死者，一笞四十，三加一等，罪止杖一百。
    １９９．乘官畜车私驮载
    诸应乘官马、牛、驼、骡、驴，私驮物不得过十斤，违者，一斤笞十，十斤加一等，罪止杖八十；
    【疏】议曰：应乘官马、牛、驼、骡、驴者，谓因公得乘传递，或是军行。但因公事而得乘官畜者，私驮物不得过十斤。十斤之外更著者，一斤笞十，十斤加一等，罪止杖八十。
    其乘车者，不得过三十斤，违者，五斤笞十，二十斤加一等，罪止徒一年。即从军征讨者，各加二等。
    【疏】议曰：应乘官车，或载官私之物，载限之外，私物不得过三十斤。违者，五斤笞十，二十斤加一等，罪止徒一年。“从军征讨者，各加二等”，马、牛以下，车以上，各加常犯二等：马、牛、驼、骡、驴，七十一斤罪止杖一百；车，二百五斤罪止徒二年。
    若数人共驮载者，各从其限为坐。监当主司知而听者，并计所知，同私驮载法。
    【疏】议曰：“若数人共驮载者”，谓乘官畜及车。应得私载物限外，谓畜过十斤，车过三十斤。假有十人，同乘官畜，驮私物各十斤，其中五人数外各过一斤，依律各笞十；三人各过十一斤，各笞二十；二人各过八两，律云“过一斤笞十”，今数不满一斤，依律各无罪。又有十人同车，载私物各三十斤，其中五人数外各过五斤，依律各笞十；三人各过二十五斤，各笞二十；二人各过二斤八两，依律数不满，各无罪。其监当主司知情者，并计前畜，总过三十九斤，同“私驮”法科，合笞四十；车总过一百五斤，同“私载”法，合杖六十之类。若从军征讨，亦依前各加二等。其有他人寄物，各计一斤以上为罪，皆同“私驮、载”法。主当车马及寄物之人，得罪各等，亦无首从。监当官司知情，准上解。若随身衣仗应将行者，各在私物斤数之外，不在计限。
    ２００．养饲大祀牺牲不如法
    诸供大祀牺牲，养饲不如法，致有瘦损者，一杖六十，一加一等，罪止杖一百；以故致死者，加一等。
    【疏】议曰：供大祀，牺牲用犊；人帝配之，即加羊豕。其养牲，“大祀在涤九旬，中祀三旬，小祀一旬，养饲令肥，不得捶扑”，违者，是“不如法”。致有瘦损者，一杖六十，一加一等，五不如法，罪止杖一百。以故致死者，加罪一等：一死杖七十，五死徒一年。其羊豕虽供人帝，为配大祀，故得罪与牛皆同。《职制律》：“中、小祀递减二等，馀条中、小祀准此。”即中祀养牲不如法，各减大祀二等；小祀不如法，又减中祀二等。
    ２０１．乘驾官畜脊破领穿
    诸乘驾官畜产，而脊破领穿，疮三寸，笞二十；五寸以上，笞五十。（谓围绕为寸者。）
    【疏】议曰：“乘驾官畜产”，谓牛、马、驼、骡、驴。乘骑者脊破，驾用者领穿，疮三寸，笞二十；五寸以上，笞五十。称“以上”者，疮虽更大，罪亦不加。若是别伤，非乘驾所损，自从“伤官畜产”之罪，不当此坐。注云“谓围绕为寸者”，便是疮围三寸，径一寸；围五寸一分，径一寸七分。虽或方圆，准此为法，但廉隅不定，皆以围绕为寸。
    若放饲瘦者，计十分为坐，一分笞二十，一分加一等；即不满十者，一笞三十，一加一等。各罪止杖一百。
    【疏】议曰：若将官畜放饲，谓牧监之官及牧子以上令瘦者，计十分为坐。假令一群百疋马，十疋瘦为一分，合笞二十；一分加一等，九分并瘦，或百疋皆瘦，合杖一百。“即不满十者，一笞三十，一加一等”，谓止放八疋，一瘦笞三十；八疋并瘦，更加七等，合杖一百。故云“各罪止杖一百”。监及牧尉，皆以所管通计为罪。馀杂畜准数得罪皆准此，羊准例减三等。
    ２０２．官马不调习
    诸官马乘用不调习者，一疋笞二十，五疋加一等，罪止杖一百。
    【疏】议曰：依《太仆式》：“在牧马，二岁即令调习。每一尉配调习马人十人，分为五番上下，每年三月一日上，四月三十日下。”又令云：“殿中省尚乘，每配习驭调马，东宫配翼驭调马，其检行牧马之官，听乘官马，即令调习。”故“官马乘用不调习者，一疋笞二十，五疋加一等”，即是四十一疋，罪止杖一百。上台、东宫供御马不调习，得罪重於此条，即从《职制律》“车马不调习”本条科罪。
    ２０３．故杀官私马牛
    诸故杀官私马牛者，徒一年半。赃重及杀馀畜产，若伤者，计减价，准盗论，各偿所减价；价不减者，笞三十。（见血跌即为伤。若伤重五日内致死者，从杀罪。）
    【疏】议曰：官私马牛，为用处重：牛为耕稼之本，马即致远供军，故杀者徒一年半。“赃重”，谓计赃得罪，重於一年半徒。假有杀马，直十五疋绢，准盗合徒二年，此名“赃重”。“及杀馀畜产”，除马牛之外，并为馀畜。“若伤”，谓虽不死，而有损伤。自马牛及馀畜，各计所减价，准盗论。“减价”，谓畜产直绢十疋，杀讫，唯直绢两疋，即减八疋价；或伤止直九疋，是减一疋价。杀减八疋偿八疋，伤减一疋偿一疋之类，其罪各准盗八疋及一疋而断。“价不减者”，谓元直绢十疋，虽有杀伤，评价不减，仍直十疋，止得笞三十罪，无所陪偿。注云“见血跌即为伤”，见血，不限伤处多少，但见血即坐；跌，谓虽不见血，骨节差跌亦即为伤。“若伤重”，谓所伤处重，五日内致死者，亦从杀罪及偿减价。
    其误杀伤者，不坐，但偿其减价。主自杀马牛者，徒一年。
    【疏】议曰：“误杀伤者”，谓目所不见，心所不意，或非系放畜产之所而误伤杀，或欲杀猛兽而杀伤畜产者，不坐，但偿其减价。“减价”同上解。主自杀马牛，徒一年；误杀者，不坐。
    ２０４．官私畜毁食官私物
    诸官私畜产，毁食官私之物，登时杀伤者，各减故杀伤三等，偿所减价；畜主备所毁。临时专制亦为主。馀条准此。
    【疏】议曰：畜产不限官私。或毁食官私之物者，毁谓有所唐突，或蹋之类。因其毁食，物主登时即杀伤者，各减前条“故杀伤”罪三等，若杀马牛，杖九十；其伤马牛及杀伤馀畜产，各计所减价，计赃准盗论减三等。如所杀马牛准所减价，当绢十五疋者，徒二年上减三等，合杖一百，如此计赃得罪重，即从重论。仍各偿所减价，畜主备所毁。假有一牛，直上绢五疋，毁食人物，平直上绢两疋，其物主登时伤杀此牛，出卖直绢三疋，计减二疋，牛主偿所损食绢二疋，物主酬所减牛价绢亦二疋之类。注云“临时专制亦为主”，假如甲有马牛，借乙乘用，有所毁食，即乙合当罪，仍令备偿。“馀条准此”，谓下条“犬杀伤他人畜产”及“畜产人而应标帜羁绊”之类，虽非正主，皆罪在专制之人。其畜产欲人而杀伤者，不坐、不偿。（亦谓登时杀伤者。即绝时，皆为故杀伤。）
    【疏】议曰：其畜产有人者，若其欲来人，当即杀伤，不坐、不偿。故注云“亦谓登时杀伤者”。其事绝之後，然始杀伤者，皆依故杀伤之法，仍偿减价。畜主亦依法得罪。
    ２０５．杀亲属马牛
    诸杀缌麻以上亲马牛者，与主自杀同；杀馀畜者，坐赃论，罪止杖一百。各偿其减价。
    【疏】议曰：“缌麻以上”，谓内外有服者。相杀马牛，得罪“与主自杀同”，合徒一年。杀馀畜者，准减价坐赃论，罪止杖一百。准此律文，缌麻以上伤畜产者，不合得罪；若因伤重，五日内致死，依上条亦同杀法，并偿所减价。
    问曰：误杀及故伤缌麻以上亲畜产，律无罪名，未知合偿减价以否？
    答曰：律云：“杀缌麻以上亲马牛者，与主自杀同。”主伤马牛及以误杀，律条无罪；诸亲与主同，明各不坐。不坐，即无备偿，准例可知，况律条无文，即非偿限。牛马犹故不偿，馀畜不偿可知。
    ２０６．犬杀伤畜产
    诸犬自杀伤他人畜产者，犬主偿其减价；馀畜自相杀伤者，偿减价之半。即故放令杀伤他人畜产者，各以故杀伤论。
    【疏】议曰：犬性噬，或自杀伤他人畜产。“犬主偿其减价”，以犬能噬，主须制之，为主不制，故令偿减价。“馀畜”，除犬之外，皆是。“自相杀伤者”，谓牛相杀，马相蹋死之类。假有甲家牛，杀乙家马，马本直绢十疋，为杀，估皮肉直绢两疋，即是减八疋绢，甲偿乙绢四疋，是名“偿减价之半”。“即故放令杀伤他人畜产者”，或犬性好噬猪羊，其牛马能相蹋，而故放者，责其故放，各与故杀伤罪同，谓同上条“故杀官私马牛者，徒一年半。计赃应重，若伤及杀馀畜产者，计减价，准盗论，各偿所减价；价不减者，笞三十”。两主放畜产，而斗有杀伤者，从“不应为重”，杖八十，各偿所减价。
    ２０７．畜产蹋人
    诸畜产及噬犬有蹋人，而标帜羁绊不如法，若狂犬不杀者，笞四十；以故杀伤人者，以过失论。若故放令杀伤人者，减斗杀伤一等。
    【疏】议曰：依《杂令》：“畜产人者，截两角；蹋人者，绊足；人者，截两耳。”此为标帜羁绊之法。若不如法，并狂犬本主不杀之者，各笞四十。以不施标帜羁绊及狂犬不杀之故，致杀伤人者，以过失论。过失者，各依其罪从赎法。律无异文，总依凡法，不限尊贵，其赎一也。若本应轻者，听从本。其“故放令杀伤人者”，谓知犬及杂畜性能蹋及噬，而故放者，减斗杀伤一等。其犯贵贱、尊卑、长幼、亲属等，各依本犯应加减为罪。其畜产杀伤人，仍作他物伤人，保辜二十日，辜内死者，减斗杀一等；辜外及他故死者，自依以他物伤人法。假令故放杂畜产，蹋及杀子孙，於徒一年半上减一等，合徒一年；馀亲卑幼，各依本服、於斗杀伤上减一等。
    即被雇疗畜产（被倩者，同过失法。）及无故触之，而被杀伤者，畜主不坐。
    【疏】议曰：有人被雇疗畜产及无故触人畜产，而被杀伤者，畜主不坐。被雇本是规财，无故谓故自犯触，如此被杀伤者，畜主不坐。若被倩疗畜产被杀伤，依赎法。
    ２０８．监主私借官奴畜产
    诸监临主守，以官奴婢及畜产私自借，若借人及借之者，笞五十；计庸重者，以受所监临财物论。驿驴，加一等。
    【疏】议曰：监临主守之官，以所监主官奴婢及畜产，“私自借”，谓身自借用，若转借他人及借之者，或一人、一畜，但借即笞五十。或借数少而日多，或借数多而日少，计庸重於借罪者，以受所监临财物论，累赃为坐。“驿驴，加一等”，谓借即得杖六十；计庸重，以受所监临财物论加一等。其车船、碾、邸店之类，有私自借，若借人及借之者，亦计庸赁，各与借奴婢、畜产同。律虽无文，所犯相类。《职制律》：“监临之官借所监临及牛马驼骡驴、车船、邸店、碾，各计庸赁，以受所监临财物论。”计借车船、碾之类，理与借畜产不殊，故附此条，准例为坐。
    即借驿马及借之者，杖一百，五日徒一年；计庸重者，从上法。即驿长私借人马驴者，各减一等，罪止杖一百。
    【疏】议曰：即私借驿马及官司借之者，各杖一百，五日徒一年。“计庸重者，从上法”，谓计驿马之庸，当上绢八疋，合加一等，徒一年半。“即驿长私借人马驴者，减一等”，准令：“驿马驴一给以後，死即驿长陪填。”是故，驿长借人驴马，得罪稍轻。“各减一等”，谓上文“借驿马驴，加受所监临财物一等”，今驿长借人驴马各减一等，与“受所监临财物”罪同，罪止杖一百。
    ２０９．放畜损食官私物
    诸放官私畜产，损食官私物者，笞三十；赃重者，坐赃论。失者，减二等。各偿所损。若官畜损食官物者，坐而不偿。
    【疏】议曰：谓放官私畜产，捐食官私之物，损食虽少，即笞三十。若准赃得二疋一尺，合笞四十，是名“计赃重者，坐赃论”。“失者，减二等”，谓非故放，因亡逸而损食者，减罪二等。“各偿所损”，既云“损食官私之物”，或损或食，各令畜主备偿。若官畜损食官物，坐而不偿。公廨畜产损食当司公廨，既不同私物，亦坐而不偿；若损食馀司公廨，并得罪仍备，一准上文。
    ２１０．库藏失盗
    诸有人从库藏出，防卫主司应搜检而不搜检，笞二十；以故致盗不觉者，减盗者罪二等。若夜持时不觉盗，减三等。
    【疏】议曰：从库藏出，依式“五品以上，皆不合搜检”。其应搜检而不搜检者，防卫主司笞二十。以不搜检故，而致盗物将出，计所盗之赃，主司减盗者罪二等。“若夜持时”，谓库藏之所持更之人，不觉人盗物者，减盗者罪三等。持时，谓当时专持更者。假有不觉盗五疋绢，减三等，得杖八十之类。
    主守不觉盗者，五疋笞二十，十疋加一等；过杖一百，二十疋加一等，罪止徒二年。若守掌不如法，以故致盗者，各加一等。故纵者，各与同罪；
    【疏】议曰：“主守”，不限有品、无品，谓亲主当库藏者。不觉有人盗物，准绢“五疋笞二十”，不满五疋，未合得罪。“十疋加一等”，八十五疋杖一百。“过杖一百，二十疋加一等”，一百四十五疋，罪止徒二年。“若守掌不如法”，谓防守、持更、锁闭、封印乖违不如法，而致盗者，“各加一等”，谓防卫不如法，有人从库藏出又不搜检致盗，不觉上加一等，谓止减盗者一等；夜持时不如法，不觉盗，亦加一等，止减盗者二等；主守之司不如法，不觉盗，亦加一等，五疋笞三十，罪止徒二年半。此是“各加一等”。“故纵者，各与同罪”，谓防卫主司，并夜持时之人及主守之司，故纵盗者，并各与盗者同罪。称“同罪”者，不在除、免、倍赃、监主加罪之例。
    即故纵赃满五十疋加役流，一百疋绞。若被强盗者，各勿论。
    【疏】议曰：国家库藏，本委主司，若主司知情容盗，得罪重於盗者。《名例律》“与同罪者，不在加役流之例”，故於库藏条中特生此例：故纵赃四十九疋以下，与盗者罪同，不合除、免；满五十疋，加役流，除名、配流如法；一百疋，绞。此谓故纵一人之罪。若故纵频盗及众人盗者，各依累倍之法。“若被强盗者，各勿论”，谓被威力盗之，非能拒得者，勿论。
    ２１１．假借官物不还
    诸假请官物，事讫过十日不还者笞三十，十日加一等，罪止杖一百；私服用者，加一等。
    【疏】议曰：“假请官物”，谓有吉凶，应给威仪、卤簿，或借帐幕、行み褥之类。事讫，十日内皆合还官，若过十日不还者，笞三十。“十日加一等”，停留总过八十日，罪止杖一百。因而私服用者，谓吉凶事过以後，别私服用者，每加一等，过八十日徒一年。
    若亡失所假者，自言所司，备偿如法；不自言者，以亡失论。
    【疏】议曰：假请官物有亡失者，若於请物所司自言失者，免罪，备偿如法；不自言失，被人举者，以亡失论。依杂律：“亡失官物者，准盗论减三等。”又条：“亡失官私器物，各备偿。”故得亡失之罪，又备偿之。
    ２１２．监主贷官物
    诸监临主守，以官物私自贷，若贷人及贷之者，无文记，以盗论；有文记，准盗论；文记，谓取抄署之类。立判案，减二等。
    【疏】议曰：“监临主守”，谓所在之处，官物有官司执当者。以此官物私自贷，若将贷人及贷之者，此三事，无文记，以盗论；有文记，准盗论。“文记，谓取抄署之类”，谓虽无文案，或有名簿，或取抄及署领之类，皆同。无文记以盗论者，与真盗同，若监临主守自贷，亦加凡盗二等。有文记者准盗论，并五疋徒一年，五疋加一等。“立判案，减二等”，谓五疋杖九十之类。
    即充公廨及用公廨物，若出付市易而私用者，各减一等坐之。（虽贷亦同。馀条公廨准此。即主守私贷，无文记者，依盗法。）
    【疏】议曰：“即充公廨”，谓以官物回充公廨，及私用公廨之物，无文记、有文记、立判案，若官物从库藏积聚之中，出付人将市易，其市易人私用者，各准前官物应坐之罪，皆减一等坐之。称“私用”者，虽贷亦同。“馀条公廨准此”，谓一部律内，但称公廨私用及贷，皆准此减盗罪坐之。“即主守私贷，无文记者，依盗法”，即与真盗同，加常盗二等，徵倍赃，有官者除名。故云“依盗法”。
    所贷之人不能备偿者，徵判署之官。（下条私借亦准此。）
    【疏】议曰：监临主守以官物贷人，“所贷之人不能备偿”，谓无物可徵者，徵判署之官。判案者为判官，署案者为主典及监事之类。注云“下条私借亦准此”，谓下条“监临主守之官以官物借人”，若所借人不能备偿，亦徵判署之官，故云“准此”。
    ２１３．监主借官物
    诸监临主守之官，以官物私自借，若借人及借之者，笞五十；过十日，坐赃论减二等。
    【疏】议曰：监临主守之官，以所监临主守之物，谓衣服、毡褥、帷帐、器玩之类，但是官物，私自借，若将借人及借之者，各笞五十。过十日，计所借之物，准坐赃论减二等，罪止徒二年。
    ２１４．损败仓库积聚物
    诸仓库及积聚财物，安置不如法，若暴叙不以时，致有损败者，计所损败坐赃论。州、县以长官为首，监、署等亦准此。
    【疏】议曰：仓，谓贮粟、麦之属。库，谓贮器仗、绵绢之类。积聚，谓贮柴草、杂物之所。皆须高燥之处安置；其应暴叙之物，又须暴叙以时。若安置不如法，暴叙不以时，而致损败者，计所损败多少，坐赃论。州、县以长官为首，以下节级为从。监、署等，有所损坏，亦长官为首，以次为从，故云“亦准此”。
    ２１５．财物应入官私
    诸财物应入官私而不入，不应入官私而入者，坐赃论。
    【疏】议曰：凡是公私论竞，割断财物，应入官乃入私，应入私乃入官，应入甲而入乙，应入私而入公廨，各计所不应入而入，坐赃论。
    ２１６．放散官物
    诸放散官物者，坐赃论。（谓出用官物，有所市作及供祠祀、宴会，剩多之类。物在，还官；已散用者，勿徵。谓营造剩多，为物在。祀毕食讫，为散用。）
    【疏】议曰：“放散官物”，谓出用官物，有所市作，并谓官物还充官用者。假有营造屋宅及供祠祀、宴会，料度剩多，各计所剩，坐赃论。若物在未用，各准所剩还官。若祠祀礼毕，宴会食尽及营造事讫，皆勿徵。
    ２１７．输官物诈匿巧伪
    诸应输课税及入官之物，而回避诈匿不输，或巧伪湿恶者，计所阙，准盗论。主司知情，与同罪；不知情，减四等。
    【疏】议曰：“应输课税”，谓租、调、地税之类，及应入官之物，而回避诈匿，假作逗留，遂致废阙及巧伪湿恶，欺妄官司，皆总计所阙入官物数，准盗科罪，依法陪填。主司知其回避诈匿、巧伪湿恶之情而许行者，各与同罪。不知情者，减罪四等。县官应连坐者，亦节级科之。州官不觉，各递减县官罪一等。州县纲、典不觉，各同本司下从科罪。若州县发遣依法，而纲、典在路，或至输纳之所事有欺妄者，州县无罪。
    ２１８．僦运租税课物
    诸监临主守之官，皆不得於所部僦运租税、课物，违者，计所利坐赃论。其在官非监临，减一等。主司知情，各减一等。
    【疏】议曰：凡是课税之物，监临主守皆不得於所部内僦勾客运。其有违者，计所利，坐赃论。除人畜粮外，并为利物。“在官非监临，减一等”，谓从坐赃减一等。“主司知情者，各减一等”，谓知监临僦运，坐赃上减一等；若非监临僦运，坐赃上减二等。所利之钱，一非彼此俱罪，二非乞索之赃，既用功程而得，不合没官、还主。
    ２１９．给受留难
    诸有所输及出给，而受给之官无故留难，不受不给者，一日笞五十，三日加一等，罪止徒一年。门司留难者，亦准此。若请输後至，主司不依次第，先给先受者，笞四十。
    【疏】议曰：有应输官之物及官物应出给与人，而受物出给之官无故留难，不受不给者，一日笞五十，三日加一等，罪止徒一年。而受给门司留难者，亦准受给官司之法，故云“亦准此”。若请输後至，官司不依次第先受给及请输前至，後给受者，笞四十。
    ２２０．官物有印封擅开
    诸官物有印封，不请所由官司，而主典擅开者，杖六十。
    【疏】议曰：但是官物，有封闭印记，欲开者皆请所由官司。其主典不请官司而擅开者，杖六十。
    ２２１．籴输课物
    诸应输课物，而辄赍财货，诣所输处市籴充者，杖一百。将领主司知情，与同罪。
    【疏】议曰：应输送课物者，皆须从出课物之所，运送输纳之处。若辄赍财货，诣所输处市籴充者，杖一百。将领主司若知赍物於送纳之所市籴情，与输人同罪。纵一人籴输，亦得此罪。
    ２２２．出纳官物有违
    诸出纳官物，给受有违者，计所欠剩，坐赃论。违，谓重受轻出，及当出陈而出新，应受上物而受下物之类。
    【疏】议曰：监主官物，或受或给，而有违法者，谓称量之物，出纳须平，若重受轻出，即有馀剩；及当出陈而出新，应受上物而受下物，此即为欠。须计欠、剩之价，准坐赃科罪。其有轻受重出及应出新而出陈，应受上物而受中物，得罪与上文并同，故云“之类”。
    其物未应出给而出给者，罪亦如之。官物还充官用而违者，笞四十。其主司知有欠剩不言者，坐赃论减二等。
    【疏】议曰：其物未应出给者，依令：“应给禄者，春秋二时分给。”未至给时而给者，亦依前坐赃科罪。若给官物还充官用，有违者，笞四十。其主司知有欠剩，而不举言者，计所欠剩，坐赃论减二等。
    ２２３．官物之例
    诸官物当应入私，已出库藏，而未付给；若私物当供官用，已送在官及应供官人之物；虽不供官用，而守掌在官者：皆为官物之例。
    【疏】议曰：谓官物应将给赐，及借贷官人及百姓，已出库藏，仍贮在官，而未付给之间；若私物借充官用及应徵课税之类，已送在官贮掌；或公廨物及官人月俸，应供官人之物；虽不供官用，而守掌在官；并检验赃贿，或两竞财物：如此之类，但守掌在官者，皆为官物之例。
    ●卷十六 擅兴（２４条）
    【疏】议曰：《擅兴律》者，汉相萧何创为《兴律》。魏以擅事附之，名为《擅兴律》。晋复去擅为《兴》。又至高齐，改为《兴擅律》。隋开皇改为擅兴律。虽题目增损，随时沿革，原其旨趣，意义不殊。大事在於军戎，设法须为重防。厩库足讫，须备不虞，故此论兵次於厩库之下。
    ２２４．擅发兵
    诸擅发兵，十人以上徒一年，百人徒一年半，百人加一等，千人绞；（谓无警急，又不先言上而辄发兵者。虽即言上，而不待报，犹为擅发。文书施行即坐。）
    【疏】议曰：依令：“差兵十人以上，并须铜鱼、敕书勘同，始合差发。若急须兵处，准程不得奏闻者，听便差发，即须言上。”若无警急，又不先言上，辄擅发十人以上、九十九人以下，徒一年；满百人，徒一年半；百人，加一等；七百人以上，流三千里；千人，绞。故注云“谓无警急，又不先言上而辄发兵者”。“虽即言上，而不待报”，谓准程应得言上者，并须待报，若不待报，犹为擅发。但“文书施行即坐”，不必要在得兵。其擅发九人以下，律、令无文，当“不应为从重”。
    给与者，随所给人数，减擅发一等。（亦谓不先言上、不待报者。告令发遣，即坐。）
    【疏】议曰：虽有发兵文书，执兵者不合即与，亦须先言上待报，然後给与。违者，随所给人数，减擅发罪一等。故注云“亦谓不先言上、不待报者”。告令发遣即坐，不必要待兵行。
    其寇贼卒来，欲有攻袭，即城屯反叛，若贼有内应，急须兵者，得便调发。虽非所属，比部官司亦得调发给与，并即言上。（各谓急须兵，不容得先言上者。）
    【疏】议曰：其有寇贼卒来入境，欲有攻击掩袭；及国内城镇及屯聚兵马之处，或反叛；或外贼自相翻动，内应国家：如此等事，急须兵者，“得便调发”，谓得随便，未言上待报即许调发。“虽非所属”，谓所在人兵不相管隶，急须兵处，虽比部官司亦得调发，掌兵军司亦得随便给与，各即言上。并谓急须兵处，不容先言上者。
    若不即调发及不即给与者，准所须人数，并与擅发罪同；其不即言上者，亦准所发人数，减罪一等。若有逃亡盗贼，权差人夫，足以追捕者，不用此律。
    【疏】议曰：应机赴敌，急须兵马，若不即调发及虽调发，不即给与者，“准所须人数，并与擅发罪同”，谓须十人以上，不即调发及不即给与，各徒一年；百人，各徒一年半；每百人，各加一等；千人以上，各得绞罪。“其不即言上者”，谓军务警急，听先调发给与，并即言上，以其不即言上，亦准所发人数，减罪一等。“若有逃亡盗贼”，谓非兵寇，直是逃亡，或为盗贼，所在官府得权差人夫，足以追捕，不同擅发兵之例，故云“不用此律”。
    ２２５．擅调给杂物
    诸应调发杂物，供给军事者，皆先言上待报，谓给军用，当从私出皆是。违者，徒一年；给与者，减一等。
    【疏】议曰：谓随军所须，战具所用，供给军事，虽非人兵，皆先言上、待报，始得调发。注云“谓给军用，当从私出皆是”，若应用官物，自有常式；此为出私家，故须先言上、待报。违者，徒一年。若知不先言上、虽言上不待报，即给与者，减一等，合杖一百。
    若事有警急，得便调发给与，并即言上。若不调发及不给与者，亦徒一年；不即言上者，各减一等。
    【疏】议曰：事有警急，寇贼卒来，欲有攻袭等事，得便调发给与，并即言上。为事有警急，彼此准程，不得言上待报。若不即调发及不给与者，并徒一年；不即言上，各减一等，俱合杖一百。
    ２２６．应给发兵符不给
    诸应给发兵符而不给，应下发兵符而不下，若下符违式，谓违令、式，不得承用者。
    【疏】议曰：依《公式令》：“下鱼符，畿内三左一右，畿外五左一右。左者在内，右者付外。行用之日，从第一为首。後更有事须用，以次发之，周而复始。”又条：“应给鱼符及传符，皆长官执。长官无，次官执。”此据元付在外之日，是为“应给发兵符”。其符通授官、差使、杂追徵等，以发兵事重，故以发兵为文。应下发兵符而不下者，谓差兵不下左符。“若下符违式”，谓不依次第，不得承用者。
    及不以符合从事，或符不合不速以闻，各徒二年；其违限不即还符者，徒一年。馀符，各减二等。（凡言馀符者，契亦同。即契应发兵者，同发兵符法。）
    【疏】议曰：不以符合从事者，谓执兵之司，得左符皆用右符勘合，始从发兵之事。若不合符即从事，或勘左符与右符不合不速奏者，各徒二年。“违限不即还符”，谓执符之司勘符讫，依《公式令》：“封符付使人。若使人更往别处，未即还者，附馀使传送。若州内有使次，诸府总附。五日内无使次，差专使送之。”若违此令限，不即还符者，得徒一年。“馀符各减二等”，馀符者，谓禁苑及交、巡鱼符之类，若符至不合即从其事，或勘符不合不速奏闻，徒一年；不即还符，杖九十：是名“馀符各减二等”。注云“凡言馀符者，契亦同。即契应发兵者，同发兵符法”，依令：“车驾巡幸，皇太子监国，有兵马受处分者，为木契。若王公以下，在京留守，及诸州有兵马受处分，并行军所及领兵五百人以上、马五百疋以上征讨，亦给木契。”既用木契发兵，即同发兵符法。《监门式》：“皇城内诸街铺，各给木契。京城诸街铺，各给木鱼。”金部、司农，准式亦并给木契。但是在式诸契，并同“馀符”。
    ２２７．拣点卫士征人不平
    诸拣点卫士，征人亦同。取舍不平者，一人杖七十，三人加一等，罪止徒三年。（不平，谓舍富取贫，舍强取弱，舍多丁而取少丁之类。）
    【疏】议曰：拣点卫士，注云“征人亦同”。征人，谓非卫士，临时募行者。若取舍不平者，一人杖七十，三人加一等，罪止徒三年。拣点之法，财均者取强，力均者取富，财力又均先取多丁，故注云“不平，谓舍富取贫，舍强取弱，舍多丁而取少丁”。“之类”者，谓老少、能否，临时比校不平者，皆是。
    若军名先定而差遣不平，减二等；即应差主帅而差卫士者，加一等。其有欠剩者，各加一等。
    【疏】议曰：“军名先定”，谓卫士之徒，临时差遣不平者，减罪二等：一人笞五十，三人加一等，罪止徒二年。即应差队副以上而差卫士者，“加一等”，谓一人杖六十，三人加一等，罪止徒二年半。此直为主帅、卫士不同，故加一等，罪止徒二年半。其拣点卫士及征人有欠剩，亦各加本罪一等，主帅欠剩亦同。其不平之与欠剩，既罪名不等，即准“并满”之法科之。
    ２２８．征人冒名相代
    诸征人冒名相代者，徒二年；同居亲属代者，减二等。
    【疏】议曰：介胄之士，有进无退，征名既定，不可假名。赏罚须有所归，何宜辄相冒代。如有违者，首徒二年，从减一等。“同居亲属代者，减二等”，称同居亲属者，谓同居共财者。若征处得勋，彼此俱不合叙。
    若部内有冒名相代者，里正笞五十，一人加一等；县内一人，典笞三十，二人加一等；州随所管县多少，通计为罪。各罪止徒二年。佐职以上，节级为坐。主司知情，与冒名者同罪。
    【疏】议曰：部内有冒名者，谓里正所部之内，有征人冒名相代，里正不觉，一人里正笞五十，一人加一等，九人徒二年。若县内一人，典笞三十，二人加一等，十五人杖一百，二十一人徒二年。注云“佐职以上，节级为坐”，即尉为第二从，丞为第三从，令及主簿、录事为第四从。“州随所管县多少，通计为罪”，谓管二县者，二人冒名，州典笞三十，四人加一等；管三县者，三人冒名，州典笞三十，六人加一等之类。判司以上，节级皆如县罪。计加通计亦准此。“各罪止徒二年”，谓里正及县典、州典，各罪止徒二年。故注云“佐职以上，节级为坐”。知情者，谓里正及州县遣兵之官，若主典，知冒代情，并与冒名者同罪。
    其在军冒名者，队正同里正；（凡言队正，队副同。）
    【疏】议曰：“其在军冒名者”，谓卫士以上得罪，一同征人。队正、副得罪，准里正，亦一人笞五十，一人加一等，罪止徒二年。“凡言队正，队副同”，称“凡言”者，凡称队正之处，队副即同。
    旅帅、校尉，减队正一等；果毅、折冲，随所管校尉多少，通计为罪。其主典以上，并同州县之法。
    【疏】议曰：依《军防令》：“每一旅帅管二队正，每一校尉管二旅帅。”既非亲监当者，同减队正一等，谓一人冒名笞四十，一人加一等，罪止徒一年半。“果毅、折冲，随所管校尉多少，通计为罪”，每府管五校尉之处，亦有管四校尉、三校尉者，谓管三校尉者，三人冒名；管四校尉者，四人冒名；管五校尉者，五人冒名：各得笞四十。不满此数，不坐。通计之法，并准上文“州管县”之义。注云“其主典以上，并同州县之法”，谓罪亦从下始，府典同州典，兵曹为第二从，长史、果毅为第三从，折冲为第四从，录事同下从。依律，无四等官者，止准见府官为坐。
    ２２９．校阅违期
    诸大集校阅而违期不到者，杖一百，三日加一等；主帅犯者，加二等。即差发从行而违期者，各减一等。
    【疏】议曰：《春秋》之义，“春，夏苗，秋，冬狩，皆因农隙以讲大事”，即今“校阅”是也。又，车驾亲行，是名“大集校阅”。而有“违期不到者”，谓於集时不到，即杖一百，每更三日，加一等。“主帅犯者，加二等”，谓队副以上、将军以下，集时不到者。“即差发从行而违限者，各减一等”，谓正身当时不到杖九十，每三日加一等，主帅以上同上解。其折冲府校阅，在式有文，不到者，各准“违式”之罪。若所司不告者，罪在所司。
    ２３０．乏军兴
    诸乏军兴者斩，故、失等。（谓临军征讨，有所调发，而稽废者。）
    【疏】议曰：兴军征讨，国之大事。调发征行，有所稽废者，名“乏军兴”。犯者合斩，故、失罪等：为其事大，虽失不减。注云“谓临军征讨，有所调发”，兵马及应须供军器械，或所须战具，各依期会，克日俱充。有所阙者，即是“稽废”，故云“有所调发而稽废者”。若充使命，告报军期，而违限废事者，亦是“乏军兴”，故、失罪等。
    不忧军事者，杖一百。（谓临军征讨，阙乏细小之物。）
    【疏】议曰：谓随身七事及火幕、行具细小之物，临军征讨，有所阙乏，一事不充，即杖一百。注云“谓临军征讨”，亦据临战，不及别求。若未从军，尚容求觅，即从“违式”法。
    ２３１．征人稽留
    诸征人稽留者，一日杖一百，二日加一等，二十日绞。即临军征讨而稽期者，流三千里；三日，斩。
    【疏】议曰：谓名已从军，兵马并发，不即进路而致稽留者，一日杖一百，二日加一等，二十日绞，谓从军人上道日计满二十日。即临军征讨者，谓钲鼓相闻，指期交战，而稽期者，流三千里；经三日者，斩。
    若用舍从权，不拘此律。（或应期赴难，违期即斩；或舍罪求功，虽怠不戮：如此之类，各随临时处断，故不拘常律。）
    【疏】议曰：推毂寄重，义资英略，阃外之事，见可即为。军中号令，理贵机速，用舍从权，务在成济。故注云“或应期赴难，违期即斩；舍罪求功，虽怠不戮”者，谓或违於军令，别求异功；或虽即愆期，拟收後效；或戮或舍，随事处断。如此之类，不拘此律。
    ２３２．征讨告贼消息
    诸密有征讨，而告贼消息者，斩；妻、子流二千里。其非征讨，而作间谍；若化外人来为间谍；或传书信与化内人，并受及知情容止者：并绞。
    【疏】议曰：或伺贼间隙，密期征讨，乃有奸人告贼消息者，斩；妻、子流二千里。其非征讨，而作间谍者，间谓往来，谍谓觇候，传通国家消息以报贼徒；化外人来为间谍者，谓声教之外，四夷之人，私入国内，往来觇候者；或传书信与化内人，并受化外书信，知情容止停藏者：并绞。
    ２３３．主将守城弃去
    诸主将守城，为贼所攻，不固守而弃去及守备不设，为贼所掩覆者，斩。若连接寇贼，被遣斥候，不觉贼来者，徒三年；以故致有覆败者，亦斩。
    【疏】议曰：主将者，谓主领人兵，亲为主将者，或镇将、戍主，或留守边城，州县城主之类。守城为贼所攻击，不能固守，弃城而去；“及守备不设”，谓预备有阙，巡警不严，被贼所掩袭覆败者：斩。“若连接寇贼”，谓军垒连接，旗旄相望；“被遣斥候”，谓指斥候望，不觉贼来入境者：徒三年。“以故致有覆败者”，以其不觉贼来，为贼掩袭，致城及人兵有覆败者，亦斩。
    ２３４．主将临阵先退
    诸主将以下，临阵先退；若寇贼对阵，舍仗投军及弃贼来降，而辄杀者：斩。
    【疏】议曰：“主将以下”，谓战士以上，临阵交兵而有先退；“若寇贼对阵，而舍仗投军”，谓背彼凶徒，舍仗归命及虽非对阵，弃贼来降，而辄杀之者：斩。谓“先退”以下，皆从此坐。
    即违犯军令，军还以後，在律有条者，依律断；无条者，勿论。
    【疏】议曰：若违犯军中号令者，军还以後，其所违之罪，在律有条者，仍依律断。直违将军教令，在律无条，军还之後，不合论罪，故云“无条者，勿论”。
    ２３５．私放征防人还
    诸在军所及在镇戍，私放征、防人还者，各以征、镇人逃亡罪论；即私放辄离军、镇者，各减二等。
    【疏】议曰：在军所者，谓在行军之所。在镇戍者，谓在镇戍之处。“私放征、防人还者”，谓征、防之人未合还家，辄私放者。“各以征、镇人逃亡罪论”，依《捕亡律》：“从军征讨而亡者，一日徒一年，一日加一等，十五日绞。临对寇贼而亡者，斩。主司故纵，与同罪。”若放征人令还，各得此罪。又条：“防人向防及在防未满而亡者，镇人亦同，一日杖八十，三日加一等。”放防人还者，各得此罪。是名“各以征、镇人逃亡罪论”。“即私放辄离军镇者”，谓放军人去军，防人离镇，既非即放还家，征、防二色，各减本罪二等。
    若放人多者，一人准一日；放日多者，一日准一人。谓放三人各五日，放五人各三日，累成十五日之类。并经宿乃坐。临军征讨而放者，斩。被放者，各减一等。
    【疏】议曰：依《捕亡律》：“从军征讨而亡，一日徒一年，一日加一等，十五日绞。”若放十五人，一日亦合绞。其放镇戍人而还，一人一日杖八十，三日加一等，三十一日流三千里。若放三十一人，一日亦流三千里。即私放辄离军镇者，各减二等，谓放征人去军，一日杖九十，一日加一等，十五日徒三年；若放防人离镇，一日杖六十，三日加一等，罪止徒二年半。是为“放人多者，一人准一日；放日多者，一日准一人”。注云“谓放三人各五日，放五人各三日，俱累成十五日”，各合绞。称“之类”者，或放七人各二日，又放一人经一日，亦为十五日，合绞。人之与日，并得相累，或人或日，累成十五日，皆至死刑，故云“之类”。“并经宿乃坐”，不经宿者，无罪。虽经宿，不满日者一人，从“不应为”之坐：征人从重，镇戍从轻。注云“经宿乃坐”者，以人、日相率，恐放十人经半日即为五人之罪，故云“经宿乃坐”，还与百刻义同。“临军征讨而放者，斩”，谓临阵对寇，辄放征人，不待终日，即合处斩，被放者流三千里。被放征人、防人，各减主司罪一等，故云“各减一等”。
    ２３６．征人巧诈避役
    诸临军征讨，而巧诈以避征役，巧诈百端，谓若诬告人、故犯轻罪之类。
    【疏】议曰：临对寇贼，即欲追讨，乃巧诈方便，推避征役。注云“巧诈百端”，或有诬告人罪，以求推对；或故犯轻法，意在留连；或故自伤残；或诈为疾患。奸诈不一，故云“百端”。不可备陈，故云“之类”。
    若有校试，以能为不能，以故有所稽乏者，以“乏军兴”论；未废事者，减一等。主司不加穷而承诈者，减罪二等；知情者与同罪，至死者加役流。
    【疏】议曰：有所“校试”，谓临军之时，一艺以上，应供军用，军中校试。故以能为不能，以巧诈不能之故，於军有所稽违及致阙乏废事者，“以乏军兴论”，故、失俱合斩。若於事未废，减死一等。“主司不加穷”，主司谓应检勘校试之人，不加穷研实，而承诈依信者，减罪人罪二等。“知情者”，谓知巧诈之情，并与犯者同罪，至死者加役流；未阙事者，流三千里。
    ２３７．镇戍有犯
    诸镇、戍有犯，本条无罪名者，各减征人二等。
    【疏】议曰：镇、戍有所犯法，“本条无罪名者”，谓镇、戍防人冒名相代及主司知情、不知情；若镇、戍拒贼而有巧诈避役，若有校、试以能为不能；并在镇、戍中无有罪名者：各减征人二等。
    ２３８．非公文出给戎仗
    诸戎仗，非公文出给而辄出给者，主司徒二年。虽有符牒合给，未判而出给者，杖一百。仪仗，各减三等。
    【疏】议曰：出给戎仗兵器，非得公文而辄出给者，“主司徒二年”，主司谓当判署者。“虽有符牒合给，未判而出给”，谓有符牒到司，仍未行判，即准符牒出给者，杖一百。其於留守所及诸州、府差发，或应用鱼符、敕书而不用者，亦徒二年。“仪仗，各减三等”，仪仗谓吉凶卤簿、诸门戟<矛肖>之类，无文牒出给者，杖一百；未判出给者，杖七十。故云“各减三等”。
    ２３９．遣番代违限
    诸镇、戍应遣番代，而违限不遣者，一日杖一百，三日加一等，罪止徒二年；即代到而不放者，减一等。
    【疏】议曰：依《军防令》：“防人番代，皆十月一日交代。”如官司违限不遣，若准程稽违不早遣者，一日杖一百，三日加一等，罪止徒二年。“即代到不放”，谓防人十月一日替到不放者，“减一等”，谓一日杖九十，三日加一等，罪止徒一年半。
    若镇、戍官司役使防人不以理，致令逃走者，一人杖六十，五人加一等，罪止徒一年半。
    【疏】议曰：依《军防令》：“防人在防，守固之外，唯得修理军器、城隍、公廨、屋宇。各量防人多少，於当处侧近给空闲地，逐水陆所宜，斟酌营种，并杂蔬菜，以充粮贮及充防人等食。”此非正役，不责全功，自须苦乐均平，量力驱使。镇、戍官司使不以理，致令逃走者，一人杖六十，五人加一等，罪止徒一年半。若使不以理，而防人虽不逃走，仍从“违令”科断。
    ２４０．兴造不言上待报
    诸有所兴造，应言上而不言上，应待报而不待报，各计庸，坐赃论减一等。
    【疏】议曰：修城郭，筑堤防，兴起人功，有所营造，依《营缮令》：“计人功多少，申尚书省听报，始合役功。”或不言上及不待报，各计所役人庸，坐赃论减一等。其庸倍论，罪止徒二年半。
    即料请财物及人功多少违实者，笞五十；若事已损费，各并计所违赃庸重者，坐赃论减一等。（本料不实料者坐，请者不实请者坐。）
    【疏】议曰：“即料请财物及人功多少违实者”，谓官有营造，应须市买，料请所须财物及料用人功多少，故不以实者，笞五十。“若事已损费”，或已损财物，或已费人功，各并计所费功、庸，准赃重者，坐赃论减一等。重者，谓重於笞五十，即五疋一尺以上，坐赃论减一等，合杖六十者为赃重。本料不实，止坐元料之人。若由请人不实，即请者合坐。失者，各减三等。依名例律：“以赃致罪，频犯者，各倍论。”此既因赃获罪，功、庸出众人之上，并通官物，即合累而倍论。若直费官财物，不损庸直，止据所费财科，不在倍限。虽费人功，倍并不重於官物，止从官物科断，即是“累并不加重者，止从重论”。
    ２４１．非法兴造
    诸非法兴造及杂徭役，十庸以上，坐赃论。（谓为公事役使而非法令所听者。）
    【疏】议曰：“非法兴造”，谓法令无文；虽则有文，非时兴造亦是，若作池、亭、宾馆之属。“及杂徭役”，谓非时科唤丁夫。驱使十庸以上，坐赃论。既准众人为庸，亦须累而倍折。故注云“谓为公事役使而非法令所听者”。因而率敛财物者，亦并计坐赃论，仍亦倍折。以其非法赃敛，不自入己，得罪故轻。
    ２４２．工作不如法
    诸工作有不如法者，笞四十；不任用及应更作者，并计所不任赃、庸，坐赃论减一等。其供奉作者，加二等。工匠各以所由为罪。监当官司，各减三等。
    【疏】议曰：“工作”，谓在官司造作。辄违样式，有不如法者，笞四十。“不任用”，谓造作不任时用，及应更作者，并计所不任赃、庸，累倍坐赃论减一等，十疋杖一百，十疋加一等，罪止徒二年半。其供奉作加二等者，供奉之义，已於《职制》解讫，若不如法，杖六十；不任用及应更作，坐赃论加一等，罪止流二千里。其并倍讫，不重费官物者，并直计官物科之，其赃不倍。工匠各以所由为罪。监当官司各减三等者，谓亲监当造作，若有不如法，减工匠三等，笞十；不任用及应更作，减坐赃四等，罪止徒一年；供奉作，罪止徒二年之类。
    ２４３．私有禁兵器
    诸私有禁兵器者，徒一年半；（谓非弓、箭、刀、、短矛者。）
    【疏】议曰：“私有禁兵器”，谓甲、弩、矛、槊、具装等，依令私家不合有。若有矛、槊者，各徒一年半。注云“谓非弓、箭、刀、、短矛者”，此上五事，私家听有。其旌旗、幡帜及仪仗，并私家不得辄有，违者从“不应为重”，杖八十。
    弩一张，加二等；甲一领及弩三张，流二千里；甲三领及弩五张，绞。私造者，各加一等；（甲，谓皮、铁等。具装与甲同。即得阑遗，过三十日不送官者，同私有法。）
    【疏】议曰：“弩一张，加二等”，谓加私有禁兵器罪二等，合徒二年半。“甲一领及弩三张，流二千里”，有甲、有弩，各得此罪。“甲三领及弩五张，绞”，亦甲、弩准数，各得绞罪。“私造者，各加一等”，谓私造甲、弩及禁兵器，各加私有罪一等。
    问曰：私有甲三领及弩五张，准依律文，各合处绞。有人私有甲二领并弩四张，欲处何罪？
    答曰：畜甲、畜弩，各立罪名，既非一事，不合并满。依《名例律》：“其应入罪者，举轻以明重。”有甲罪重，有弩坐轻；既有弩四张已合流罪，加一满五，即至死刑，况加甲二领，明合处绞。私有弩四张，加甲一领者，亦合死刑。
    【疏】议曰：铁甲、皮甲，得罪皆同。私有具装，与甲无别：有一具装，流二千里；有三领者，亦合绞。“即得阑遗，过三十日不送官”，谓得阑遗禁兵器以下，三十一日不送官者，同私有法。既称过三十日，即三十日内不合此罪。又，依《军防令》：“阑得甲仗，皆即输官。”不送输者，从“违令”，笞五十。满五日者，依《杂律》“各以亡失罪论”，其亡失之罪，从本条解释。其甲非皮、铁者，依《库部式》，亦有听畜之处，其限外剩畜及不应畜而有者，亦准禁兵器论。但甲有禁文，非私家合有，为非皮、铁，量罪稍轻，坐同禁兵器，理为中。
    造未成者，减二等。即私有甲、弩，非全成者，杖一百；馀非全成者，勿论。
    【疏】议曰：“造未成者”，谓从上“禁兵器”以下，未成者，各减私造罪二等，谓甲三领、弩五张以上，纵更多有，各止处徒三年。“即私有甲、弩非全成者”，谓不堪著用，又非私造，杖一百。“馀非全成者，勿论”，谓甲、弩之外，所有禁兵器，非全成者，皆不坐。既是禁兵器，虽不合罪，亦须送官。
    ２４４．功力采取不任用
    诸役功力，有所采取而不任用者，计所欠庸，坐赃论减一等。
    【疏】议曰：谓官役功力，若采药，或取材之类，而不任用者。若全不任用，须计全庸；若少不任用，准其欠庸，并倍坐赃论减一等。
    若有所造作及有所毁坏，备虑不谨，而误杀人者，徒一年半；工匠、主司各以所由为罪。
    【疏】议曰：谓有所缮造营作及有所毁坏崩撤之类，不先备虑谨慎，而误杀人者，徒一年半。“工匠、主司各以所由为罪”，或由工匠指，或是主司处分，各以所由为罪，明无连坐之法。律既但称“杀人”，即明伤者无罪。
    ２４５．丁夫差遣不平
    诸应差丁夫，而差遣不平及欠剩者，一人笞四十，五人加一等，罪止徒一年。即丁夫在役，日满不放者，一日笞四十，一日加一等，罪止杖一百。（各坐其所由。）
    【疏】议曰：差遣之法，谓先富强，後贫弱；先多丁，後少丁。凡丁分番上役者，家有兼丁，要月；家贫单身，闲月之类。违此不平及令人数欠剩者，一人笞四十，五人加一等，罪止徒一年。“即丁夫在役”，谓在役之人，日满不放者，一日笞四十，一日加一等，罪止杖一百。注云“各坐其所由”，谓止坐不放者所由之人，明无连坐之法。
    ２４６．丁防稽留
    诸被差充丁夫、杂匠，而稽留不赴者，一日笞三十，三日加一等，罪止杖一百；将领主司加一等。防人稽留者，各加三等。即由将领者，将领者独坐。（馀条将领稽留者，准此。）
    【疏】议曰：丁夫、杂匠，被官差遣，不依程限而稽留不赴者，一日笞三十，三日加一等，罪止杖一百。“将领主司加一等”，主司谓亲领监当者，一日笞四十，三日加一等，罪止徒一年。其“防人稽留者，各加三等”，一日杖六十，三日加一等，罪止徒二年。其将领主司亦加一等。若由将领主司稽留，丁夫、杂匠、防人不合得罪，唯罪将领之人，故云“将领者独坐”。注云“馀条将领稽留者，准此”，馀条谓征人等，但是差行有主司将领，本条无将领罪名，事由将领者，皆将领者独坐。
    ２４７．私使丁夫杂匠
    诸丁夫、杂匠在役，而监当官司私使及主司於职掌之所，私使兵防者，各计庸准盗论；即私使兵防出城、镇者，加一等。
    【疏】议曰：丁夫、杂匠，见在官役役限之内，而监当官司私役使；“及主司”，谓应判署及亲监当兵防之人，於职掌之所私使：“各计庸准盗论”，谓从丁夫以下，各计私使之庸准盗论。即杂使计庸不满尺者，从“盗不得财”，笞五十。兵、防并据城隍内使者，若私使出城、镇，加罪一等，谓计庸加准盗论罪一等。即强使者，依《职制律》：“强者加二等，馀条强者准此。”若强使兵、防出城者，即亦於本罪加一等上累加。虽称丁夫、杂匠及兵、防，非在役限内而使者，丁夫、杂匠依上条“日满不放”笞四十，一日加一等，罪止杖一百；兵、防从“代到不放”，一日杖九十，三日加一等，罪止徒一年半。计庸重者，若见是监临官，依“役使所监临”之罪；其非本部官者，依“不应得为”从轻，笞四十。庸多得罪重者，依《职制律》：“去官而受旧官属、士庶馈与，若乞取、借贷之属，各减在官时三等。”非监临官私使，亦於准盗论上减三等。
    ●卷十七 贼盗（１３条）
    【疏】议曰：《贼盗律》者，魏文侯时，里悝首制《法经》，有《盗法》、《贼法》，以为法之篇目。自秦汉逮至後魏，皆名《贼律》、《盗律》。北齐合为《贼盗律》。後周为《劫盗律》，复有《贼叛律》。隋开皇合为《贼盗律》，至今不改。前禁擅发兵马，此须防止贼盗，故次《擅兴》之下。
    ２４８．谋反大逆
    诸谋反及大逆者，皆斩；父子年十六以上皆绞，十五以下及母女、妻妾、子（妻妾亦同。）祖孙、兄弟、姊妹若部曲、资财、田宅并没官，男夫年八十及笃疾、妇人年六十及废疾者并免；（馀条妇人应缘坐者，准此。）伯叔父、兄弟之子皆流三千里，不限籍之同异。
    【疏】议曰：人君者，与天地合德，与日月齐明，上祗宝命，下临率土。而有狡竖凶徒，谋危社稷，始兴狂计，其事未行，将而必诛，即同真反。《名例》：“称谋者，二人以上。若事已彰明，虽一人同二人之法。”大逆者，谓谋毁宗庙、山陵及宫阙。反则止据始谋，大逆者谓其行讫，故谋反及大逆者皆斩，父子年十六以上皆绞。言“皆”者，罪无首从。十五以下及母女、妻妾，祖孙、兄弟、姊妹，若部曲、资财、田宅，并没官。部曲不同资财，故特言之。部曲妻及客女，并与部曲同。奴婢同资财，故不别言。男夫年八十及笃疾，妇人年六十及废疾，并免缘坐。谓“谋叛已上道”及“杀一家非死罪三人”，并“告贼消息”，此等之罪，缘坐各及妇人，其年六十及废疾亦免。故云“妇人应缘坐者，准此”。“伯叔父、兄弟之子，皆流三千里，不限籍之同异”，虽与反逆人别籍，得罪皆同。若出继同堂以外，即不合缘坐。
    即虽谋反，词理不能动众，威力不足率人者，亦皆斩；（谓结谋真实，而不能为害者。若自述休徵，假灵异，妄称兵马，虚说反由，传惑众人而无真状可验者，自从ビ法。）父子、母女、妻妾并流三千里，资财不在没限。其谋大逆者，绞。
    【疏】议曰：即虽谋反者，谓虽构乱常之词，不足动众人之意；虽骋凶威若力，不能驱率得人；虽有反谋，无能为害者：亦皆斩。父子、母女、妻妾并流三千里，资财不在没限。若自述休徵，言身有善应；或假灵异，妄称兵马；或虚论反状，妄说反由：如此传惑众人，而无真状可验者，“自从ビ法”，谓一身合绞，妻子不合缘坐。“谋大逆者，绞”，上文“大逆”即据逆事已行，此为谋而未行，唯得绞罪。律不称“皆”，自依首从之法。
    问曰：反、逆人应缘坐，其妻妾据本法，虽会赦犹离之、正之；其继、养子孙依本法，虽会赦合正之。准离之、正之，即不在缘坐之限。反、逆事彰之後，始诉离之、正之，如此之类，并合放免以否？
    答曰：刑法慎於开塞，一律不可两科，执宪履绳，务从折中。违法之辈，已汨朝章，虽经大恩，法须离、正。离、正之色，即是凡人。离、正不可为亲，须从本宗缘坐。
    ２４９．缘坐非同居
    诸缘坐非同居者，资财、田宅不在没限。虽同居，非缘坐及缘坐人子孙应免流者，各准分法留还。（老、疾得免者，各准一子分法。）
    【疏】议曰：“缘坐非同居者”，谓谋反、大逆人亲伯叔兄弟已分异讫，田宅、资财不在没限。虽见同居，准律非缘坐，谓非期以上亲及子孙，其祖母及伯叔母、姑、兄弟妻，各谓无夫者，律文不载，并非缘坐。其“缘坐人子孙”，谓伯叔子及兄弟孙，据律亦不缘坐。“各准分法留还”，谓未经分异，犯罪之後，并准《户令》分法。其孙妇，虽非缘坐，夫没即合归宗，准法不入分限。注云“老、疾得免者”，男夫年八十及笃疾，妇人年六十及废疾，各准户内应分人多少，人别得准一子分法留还。
    问曰：“老疾得免者，各准一子分法。”假有一人年八十，有三男、十孙，或一孙反逆，或一男见在；或三男俱死，唯有十孙。老者若为留分？
    答曰：男但一人见在，依令作三男分法，添老者一人，即为四分。若三男死尽，依令诸子均分，老人共十孙为十一分，留一分与老者，是为“各准一子分法”。
    若女许嫁已定，归其夫。出养、入道及娉妻未成者，不追坐。（出养者，从所养坐。道士及妇人，若部曲、奴婢，犯反逆者，止坐其身。）
    【疏】议曰：“女许嫁已定”，谓有许婚之书及私约，或已纳娉财，虽未成，皆归其夫。“出养”，谓男女为人所养。“入道”，谓为道士、女官，若僧、尼。“娉妻未成者”，虽克吉日，男女未相见，并不追坐。出养者，从所养家缘坐，不涉本生。“道士及妇人”，称道士，僧、尼亦同；妇人不限在室及出嫁、入道。若部曲、奴婢者，奴婢不限官、私。“犯反逆者，止坐其身”，自道士以下，若犯谋反、大逆，并无缘坐，故云“止坐其身”。
    问曰：杂户及太常音声人犯反、逆，有缘坐否？
    答曰：杂户及太常音声人，各附县贯，受田、进丁、老免与百姓同。其有反、逆及应缘坐，亦与百姓无别。若工、乐、官户，不附州县贯者，与部曲例同，止坐其身，更无缘坐。
    ２５０．口陈欲反之言
    诸口陈欲反之言，心无真实之计，而无状可寻者，流二千里。
    【疏】议曰：有人实无谋危之计，口出欲反之言，勘无实状可寻，妄为狂悖之语者，流二千里。若有口陈欲逆、叛之言，勘无真实之状，律、令既无条制，各从“不应为重”。
    ２５１．谋叛
    诸谋叛者，绞。已上道者皆斩，（谓协同谋计乃坐，被驱率者非。馀条被驱率者，准此。）
    【疏】议曰：谋叛者，谓欲背国投伪，始谋未行事发者，首处绞，从者流。已上道者，不限首从，皆斩。注云“谓协同谋计乃坐”，协者和也，谓本情和同，共作谋计，此等各依谋叛之法。“被驱率者非”，谓元本不共同情，临时而被驱率者，不坐。“馀条被驱率者，准此”，馀条谓“谋反、谋大逆”，或“亡命山泽，不从追唤”，“既肆凶悖，堪擅杀人”，并“劫囚”之类，被驱率之人，不合得罪。
    妻、子流二千里；若率部众百人以上，父母、妻、子流三千里；所率虽不满百人，以故为害者，以百人以上论。（害，谓有所攻击虏掠者。）
    【疏】议曰：叛者，身得斩罪，妻、子仍流二千里。若唯有妻及子年十五以下合赎，妇人不可独流，须依留住之法，加杖、居作。若子年十六以上，依式流配，其母至配所免居作。在室之女，不在配限，《名例律》“缘坐者，女不同”故也。若率部众百人以上，罪状尤重，故父母及妻、子流三千里。所率虽不满百人，以故为害者，以百人以上论。注云“害，谓有所攻击虏掠者”，或攻击城隍，或虏掠百姓，依百人以上论，各身处斩，父母、妻、子流三千里。其攻击城隍，因即拒守，自依反法。
    即亡命山泽，不从追唤者，以谋叛论，其抗拒将吏者，以已上道论。
    【疏】议曰：谓背诞之人，亡命山泽，不从追唤者，以谋叛论，首得绞刑，从者流三千里。“抗拒将吏者”，谓有将吏追讨，仍相抗拒者，以已上道论，并身处斩，妻、子配流。抗拒有害者，父母、妻、子流三千里，并准上文：率部众百人以上，不须有害；若不满百人，要须有害，得罪乃与百人以上同。
    ２５２．谋杀制使府王
    诸谋杀制使，若本属府主、刺史、县令及吏卒谋杀本部五品以上官长者，流二千里；工、乐及公廨户、奴婢与吏卒同。馀条准此。已伤者，绞；已杀者，皆斩。
    【疏】议曰：制使、本属府主、国官、邑官，已从《名例》解讫。刺史、都督、县令，并据本部者。吏卒谋杀都水使者，或折冲府卫士谋杀本府折冲、果毅，如此之类，并流二千里。工、乐，谓不属县贯，唯隶本司，并公廨户、奴婢谋杀本司五品以上官长，罪与吏卒同。若司农官户、奴婢谋杀司农卿者，理与工、乐谋杀太常卿、少府监无别。“馀条”，谓工、乐、官户、奴婢殴詈本部五品以上官长，当条无罪名者，并与吏卒同。已伤者绞，仍依首从法。已杀者，皆斩。
    ２５３．谋杀期亲尊长
    诸谋杀期亲尊长、外祖父母、夫、夫之祖父母、父母者，皆斩。（犯奸而奸人杀其夫，所奸妻妾虽不知情，与同罪。）
    【疏】议曰：期亲尊长、外祖父母、夫、夫之祖父母、父母，并於名例解讫。若妻妾同谋，亦无首从。注云“犯奸而奸人杀其夫”，谓妻妾与人奸通，而奸人杀其夫，谋而已杀、故杀、斗杀者，所奸妻妾虽不知情，与杀者同罪，谓所奸妻妾亦合绞。
    谋杀缌麻以上尊长者，流二千里；已伤者，绞；已杀者，皆斩。
    【疏】议曰：“谋杀缌麻以上尊长”，则大功以下皆是，外姻有服尊长亦同，俱流二千里。已伤者，首处绞，从者流。谋而杀讫者，皆斩，罪无首从。
    即尊长谋杀卑幼者，各依故杀罪减二等；已伤者，减一等；已杀者，依故杀法。
    【疏】议曰：谓上文“尊长”，谋杀卑幼，当条无罪名者，各依故杀罪减二等，已伤者减一等。假如有所规求，谋杀期亲卑幼，合徒三年；已伤者，流三千里；已杀者，依故杀法合绞之类。言“故杀法”者，谓罪依故杀法，其首各依本谋论：造意者虽不行仍为首，从者不行减行者一等。假有伯叔数人，谋杀犹子讫，即首合流二千里，从而加功合徒三年；从者不加功，徒二年半；从者不行，减行者一等，徒二年之类。略举杀期亲卑幼，馀者不复备文。其应减者，各依本罪上减。
    ２５４．部曲奴婢谋杀王
    诸部曲、奴婢谋杀主者，皆斩。谋杀主之期亲及外祖父母者，绞；已伤者，皆斩。
    【疏】议曰：称部曲、奴婢者，客女及部曲妻并同。此谓谋而未行。但同籍良口以上，合有财分者，并皆为“主”。谋杀者，皆斩，罪无首从。“谋杀主之期亲”，为别户籍者及外祖父母者，绞，依首从科。“已伤者皆斩”，谓无首从。其媵及妾，在令不合分财，并非奴婢之主。
    ２５５．谋杀故夫祖父母
    诸妻妾谋杀故夫之祖父母、父母者，流二千里；已伤者，绞；已杀者，皆斩。部曲、奴婢谋杀旧主者，罪亦同。（故夫，谓夫亡改嫁。旧主，谓主放为良者。馀条故夫、旧主，准此。）
    【疏】议曰：“妻妾谋杀故夫之祖父母、父母者，流二千里；已伤者，绞”，并据首从科之。“已杀者，皆斩”，罪无首从。谓一家之内，妻妾寡者数人，夫亡之後，并已改嫁，後共谋杀故夫之祖父母、父母，俱得斩刑。若兼他人同谋，他人依首从之法，不入“皆斩”之限。部曲、奴婢谋杀旧主，称“罪亦同”者，谓谋而未杀，流二千里；已伤者，绞；已杀者，皆斩。妻妾若被出及和离，即同凡人，不入“故夫”之限。其“旧主”，谓经放为良及自赎免贱者。若转卖及自理诉得脱，即同凡人。“馀条故夫、旧主准此”，谓“殴詈”、“告言”之类，当条无文者，并准此。
    ２５６．谋杀人
    谋诸杀人者，徒三年；已伤者，绞；已杀者，斩。从而加功者，绞；不加功者，流三千里。造意者，虽不行仍为首；（雇人杀者，亦同。）
    【疏】议曰：“谋杀人者”，谓二人以上；若事已彰露，欲杀不虚，虽独一人，亦同二人谋法，徒三年。已伤者，绞。已杀者，斩。“从而加功者，绞”，谓同谋共杀，杀时加功，虽不下手杀人，当时共相拥迫，由其遮遏，逃窜无所，既相因藉，始得杀之，如此经营，皆是“加功”之类，不限多少，并合绞刑。同谋，从而不加功力者，流三千里。“造意者”，谓元谋屠杀，其计已成，身虽不行，仍为首罪，合斩。馀加功者，绞。注云“雇人杀者，亦同”，谓造意为首，受雇加功者为从。
    即从者不行，减行者一等。（馀条不行，准此。）
    【疏】议曰：谓谋杀人，从者不行，减行者一等，合徒三年。注云“馀条不行，准此”，馀条谓“劫囚伤人”及“谋杀缌麻以上尊长已伤”之类，从者不行，亦减一等。其有发心谋杀即皆斩者，同谋不行，不在减例。谓谋杀期亲尊长，同谋不行，亦得斩罪。
    ２５７．劫囚
    诸劫囚者，流三千里；伤人及劫死囚者，绞；杀人者，皆斩。（但劫即坐，不须得囚。）
    【疏】议曰：犯罪之人，身被囚禁，凶徒恶党，共来相劫夺者，流三千里。若因劫轻囚伤人，及劫死囚而不伤人，各得绞罪，仍依首从科断。因劫囚而有杀人者，皆合处斩，罪无首从。注云“但劫即坐，不须得囚”，谓以威若力强劫囚者，即合此坐，不须要在得囚。
    若窃囚而亡者，与囚同罪；他人、亲属等。窃而未得，减二等；以故杀伤人者，从劫囚法。
    【疏】议曰：谓私窃取囚，因即逃逸。与囚同罪者，谓窃死囚，还得死罪；窃流徒囚，还得流徒罪之类。假使得相容隐，亦不许窃囚，故注云“他人、亲属等”。“窃而未得，减二等”，谓窃计已行，未离禁处者，减所窃囚罪二等。谓未得死囚者，徒三年；未得流囚者，徒二年半之类。若因窃囚之故而杀伤人者，即从“劫囚”之法科罪。
    问曰：父祖、子孙见被囚禁，而欲劫取，乃误杀伤祖孙，或窃囚过失杀伤他人，各合何罪？
    答曰：据律：“劫囚者，流三千里；伤人及劫死囚者，绞；杀人者，皆斩。”据此律意，本为杀伤傍人。若有误杀伤被劫之囚，止得劫囚之坐；若其误杀父祖，论罪重於劫囚，既是因误而杀，须依过失之法；其因窃囚过失杀伤他人者，下条云“因盗而过失杀伤他人者，以斗杀伤论。至死者，加役流”。既窃囚之事类因盗之罪，其有过失，彼此不殊，杀伤人者，亦依斗杀伤人论，应至死者从加役流坐。其有误杀伤本法轻於“窃囚未得”者，即从重科。
    又问：窃囚而亡，被人追捕，弃囚逃走，後始拒格，因而杀伤，罪同劫囚以否？
    答曰：下条“窃盗发觉，弃财逃走，因相拒捍，如此之类，事有因缘者，非强盗”。今者“窃囚而亡，弃囚逃走”，理与“窃盗发觉，弃财逃走”义同，止得“拒捕”而科，不同“劫囚”之坐。
    ２５８．有所规避执人质
    诸有所规避，而执持人为质者，皆斩。部司及邻伍知见，避质不格者，徒二年。（质期以上亲及外祖父母者，听身避不格。）
    【疏】议曰：有人或欲规财，或欲避罪，执持人为质。规财者求赎，避罪者防格。不限规避轻重，持质者皆合斩坐。“部司”，谓持质人处村正以上，并四邻伍保，或知见，皆须捕格。若避质不格者，各徒二年。注云“质期以上亲及外祖父母，听身避不格”者，谓贼执此等亲为质，唯听一身不格，不得率众总避。其质者无期以上亲及非外祖父母，而避不格者，各徒二年。
    ２５９．杀一家三人支解人
    诸杀一家非死罪三人，同籍及期亲为一家。（即杀虽先後，事应同断；或应合同断，而发有先後者：皆是。奴婢、部曲非。及支解人者，谓杀人而支解者。皆斩；妻、子流二千里。）
    【疏】议曰：杀人之法，事有多端，但据前人身死，不论所杀之状。但杀一家非死罪良口三人，即为“不道”。若三人内一人先犯死罪，而杀之者，即非“不道”，只依杀一人罪法。注云“同籍及期亲为一家”，同籍不限亲疏，期亲虽别籍亦是。即杀一家三人，虽有先後，发时应合同断；或所杀之事，应合同断，事发乃有先後者：皆为一时杀法，总入“不道”。杀一家三人内，兼杀部曲、奴婢者，非。“及支解人者”，注云“谓杀人而支解者”，或杀时即支解，或先支解而後杀之，皆同支解，并入“不道”。若杀讫，绝时後更支解者，非。或故焚烧而杀，或杀时即焚烧者，文虽不载，罪与“支解”义同，皆合处斩，罪无首从。妻、子流二千里。
    问曰：假有部曲若奴，杀别人部曲、奴婢一家三人，或支解，依例“有犯各准良人”，合入十恶以否？
    答曰：部曲、奴婢虽与良人有殊，至於同类杀三人及支解者，不可别为差等，坐同良人，还入十恶。
    ２６０．亲属为人杀私和
    诸祖父母、父母及夫为人所杀，私和者，流二千里；期亲，徒二年半；大功以下，递减一等。受财重者，各准盗论。虽不私和，知杀期以上亲，经三十日不告者，各减二等。
    【疏】议曰：祖父母、父母及夫为人所杀，在法不可同天。其有忘大痛之心，舍枕戈之义，或有窥求财利，便即私和者，流二千里。若杀期亲，私和者徒二年半。“大功以下，递减一等”，谓大功，徒二年；小功，徒一年半；缌麻，徒一年。“受财重者，各准盗论”，谓受雠家之财，重於私和之罪，假如缌麻私和，合徒一年；受财十疋，准盗徒一年半之类。虽不私和，知杀期以上亲，经三十日不告所在官司者，各减前私和之罪二等。虽则私和罪重，受财罪轻，其赃本合计限，为数少从重，终合没官。发後输财私和，依法合重其事。如傍亲为出财私和者，自合“行求”之法，依杂律“坐赃论减五等”，其赃亦合没官。其有五服内亲自相杀者，疏杀亲，合告；亲杀疏，不合告；亲疏等者，卑幼杀尊长得告，尊长杀卑幼不得告。其应相隐者，疏杀亲，义服杀正服，卑幼杀尊长，亦得论告；其不告者，亦无罪。若杀祖父母、父母应偿死者，虽会赦，仍移乡避雠，以其与子孙为雠，故令移配。若子孙知而不告，从“私和”及“不告”之法科之。
    问曰：监临亲属为部下人所杀，因兹受财私和，合得何罪？
    答曰：依律：“监临之官，知所部有犯法，不举劾者，减罪人罪三等。”况监临内相杀，被杀者又是本亲，一违律条，二乖亲义，受财一疋以上，并是枉法之赃，赃轻及不受财，各得“私和”之罪。其间有罪重者，各从重科。
    又问：主被人杀，部曲、奴婢私和受财，不告官府，合得何罪？
    答曰：奴婢、部曲，身系於主。主被人杀，侵害极深。其有受财私和，知杀不告，金科虽无节制，亦须比附论刑。岂为在律无条，遂使独为侥亻幸。然奴婢、部曲，法为主隐，其有私和不告，得罪并同子孙。
    ●卷十八 贼盗（９条）
    ２６１．以物置人耳鼻孔窍中
    诸以物置人耳、鼻及孔窍中，有所妨者，杖八十。其故屏去人服用、饮食之物，以故杀伤人者，各以斗杀伤论。
    【疏】议曰：耳鼻孔窍皆为要所，辄以他物置中，有所妨者，杖八十。本条殴罪重者，依殴法；殴未有罪者，亦不科。“其屏去人服用、饮食之物”，谓寒月屏去人衣服，或登高、乘马私去梯辔，或饥渴之人屏去饮食之类。以屏去之故及置物於人孔窍之中，而杀伤人者，各以斗杀伤论。若杀凡人或伤尊长应死，或於卑幼及贱人虽杀不合偿死，及伤尊卑、贵贱各有等差，须依斗讼律，从本犯科断，故云“各以斗杀伤论”。
    若恐迫人，使畏惧致死伤者，各随其状，以故、斗、戏杀伤论。
    【疏】议曰：若恐迫人者，谓恐动逼迫，使人畏惧，而有死伤者。若履危险，临水岸，故相恐迫，使人坠陷而致死伤者，依故杀伤法；若因斗，恐迫而致死伤者，依斗杀伤法；或因戏恐迫，使人畏惧致死伤者，以戏杀伤论。若有如此之类，各随其状，依故、斗、戏杀伤法科罪。
    ２６２．造畜蛊毒
    诸造畜蛊毒（谓造合成蛊，堪以害人者。）及教令者，绞；造畜者同居家口虽不知情，若里正坊正、村正亦同。知而不纠者，皆流三千里。
    【疏】议曰：蛊有多种，罕能究悉，事关左道，不可备知。或集合诸蛊，置於一器之内，久而相食，诸虫皆尽，若蛇在，即为“蛇蛊”之类。造谓自造，畜谓传畜，可以毒害於人，故注云“谓造合成蛊，堪以害人者”。若自造，若传畜猫鬼之类，及教令人，并合绞罪。若同谋而造，律不言“皆”，即有首从。其所造及畜者同居家口，不限籍之同异，虽不知情，若里正、坊正、村正知而不纠者，皆流三千里。
    问曰：律文唯言里正、坊正、村正等罪，不言州、县知情之法。若州、县官司知而不纠，复合何罪？
    答曰：里正之等，亲管百姓，既同里，多相谙委。州、县去人稍远，管户又多，是故律文遂无节制。若知而不纠，依《斗讼律》：“监临之官，知所部有犯法，不举劾者，减罪人罪三等。纠弹之官，唯减二等。”
    造畜者虽会赦，并同居家口及教令人，亦流三千里。（八十以上、十岁以下及笃疾，无家口同流者，放免。即以蛊毒毒同居者，被毒之人父母、妻妾、子孙不知造蛊情者，不坐。）
    【疏】议曰：造畜蛊毒之人，虽会大赦，并同居家口及教令人，亦流三千里。注云：“八十以上、十岁以下及笃疾，无家口同流者，放免。”据此，老、幼及笃疾，身自犯罪，犹尚免流，今以同居共活，有同流家口亦配，无同居家口共去，其老、小及笃疾不能自存，故从放免。即造畜蛊毒之人，以蛊毒毒同居者，其被毒之人父母、妻妾、子孙不知造蛊毒情者，并免流罪。
    问曰：被毒之人父母不知情者，放免。假有亲兄弟，大房造蛊，以毒小房，既同父母，未知父母合免以否？
    答曰：蛊毒家口，会赦犹流，恐其涉於知情，所以例不听住。若以蛊毒毒同居，被毒之人父母、妻妾、子孙不知情者，不坐。虽复兄弟相毒，终是被毒之人父母，既无不免之制，不知情者合原。
    又问：老、小、笃疾，无家口同流者，放免。其家总无良口，惟有部曲，若有奴婢一人，得为有同流家口，老、小、笃疾仍配以否？
    答曰：部曲既许转事，奴婢比之资财，诸条多不同良人，即非同流家口之例。
    又问：依律：“犯罪未发自首，合原。”造畜蛊毒之家，良贱一人先首，事既首讫，得免罪以否？
    答曰：犯罪首免，本许自新。蛊毒已成，自新难雪，比之会赦，仍并从流。
    ２６３．以毒药药人
    诸以毒药药人及卖者，绞；（谓堪以杀人者。虽毒药，可以疗病，买者将毒人，卖者不知情，不坐。即卖买而未用者，流二千里。）
    【疏】议曰：凡以毒药药人，谓以鸩毒、冶葛、乌头、附子之类堪以杀人者，将用药人，及卖者知情，并合科绞。虽毒药，可以疗病，买者将以毒人，卖者不知毒人之情，卖者不坐。“即卖买而未用者”，谓买毒药，拟将杀人，卖者知其本意，而未用者，流二千里。
    问曰：毒药药人合绞。其有尊卑、长幼、贵贱，得罪并依律以否？
    答曰：律条简要，止为凡人生文。其有尊卑、贵贱，例从轻重相举。若犯尊长及贵者，各依谋杀已杀法；如其施於卑贱，亦准谋杀已杀论。如其药而不死者，并同谋杀已伤之法。
    脯肉有毒，曾经病人，有馀者速焚之，违者杖九十；若故与人食并出卖，令人病者，徒一年，以故致死者绞；即人自食致死者，从过失杀人法。（盗而食者，不坐。）
    【疏】议曰：“脯肉有毒”，谓曾经人食，为脯肉所病者。有馀，速即焚之，恐人更食，须绝根本。违者，杖九十。其知前人食已得病，故将更与人食，或将出卖，以故令人病者，合徒一年；因而致死者，绞。“即人自食致死者”，谓有馀，不速焚之，虽不与人，其人自食，因即致死者，从过失杀人法，徵铜入死家。注云“盗而食者，不坐”，谓人窃盗而食之，以致死伤者，脯肉主不坐，仍科“不速焚”之罪。其有害心，故与尊长食，欲令死者，亦准谋杀条论；施於卑贱致死，依故杀法。
    ２６４．憎恶造厌魅
    诸有所憎恶，而造厌魅及造符书祝诅，欲以杀人者，各以谋杀论减二等；（於期亲尊长及外祖父母、夫、夫之祖父母、父母，各不减。）
    【疏】议曰：有所憎嫌前人而造厌魅，厌事多方，罕能详悉，或图画形像，或刻作人身，刺心钉眼，系手缚足，如此厌胜，事非一绪；魅者，或假鬼神，或妄行左道之类；或祝或诅，欲以杀人者：各以谋杀论减二等。若於期亲尊长及外祖父母、夫、夫之祖父母、父母，各不减，依上条皆合斩罪。
    以故致死者，各依本杀法。欲以疾苦人者，又减二等。（子孙於祖父母、父母，部曲、奴婢於主者，各不减。）
    【疏】议曰：“以故致死者”，谓以厌魅、符书祝诅之故，但因一事致死者，不依减二等，各从本杀法。“欲以疾苦人者”，谓厌魅、符书祝诅，不欲令死，唯欲前人疾病苦痛者，又减二等。称“又减”者，谓大功以下亲及凡人，非外祖父母。谋杀得减二等者，谓从谋杀上总减四等。即是期亲尊长、外祖父母、夫、夫之祖父母、父母，唯减二等；其祖父母、父母以下，虽复欲令疾苦，亦同谋杀之法，皆斩，不同减例。
    问曰：祝诅大功以上尊长、小功尊属，欲令疾苦，未知合入十恶以否？
    答曰：疾苦之法，同於殴伤。谋殴大功以上尊长、小功尊属，不入十恶；如其已疾苦，理同殴法，便当“不睦”之条。
    即於祖父母、父母及主，直求爱媚而厌祝者，流二千里。若涉乘舆者，皆斩。
    【疏】议曰：子孙於祖父母、父母，及部曲、奴婢於主，造厌祝符书，直求爱媚者，流二千里。若涉乘舆者，罪无首从，皆合处斩。直求爱媚，便得极刑，重於“盗服御之物”，准例亦入十恶。
    ２６５．杀人移乡
    诸杀人应死会赦免者，移乡千里外。其工、乐、杂户及官户、奴，并太常音声人，虽移乡，各从本色。（部曲及奴，出卖及转配事千里外人。）
    【疏】议曰：杀人应死，会赦免罪，而死家有期以上亲者，移乡千里外为户。其有特敕免死者，亦依会赦例移乡。工、乐及官户、奴，并谓不属县贯。其杂户、太常音声人，有县贯，仍各於本司上下，不从州县赋役者。此等杀人，会赦虽合移乡，“各从本色”，谓移乡避雠，并从本色驱使。谓私奴出卖，部曲将转事人，各於千里之外。
    若群党共杀，止移下手者及头首之人。若死家无期以上亲，或先相去千里外，即习天文业已成，若妇人有犯及杀他人部曲、奴婢，并不在移限，（部曲、奴婢自相杀者，亦同。违者徒二年。）
    【疏】议曰：“群党共杀”，谓谋杀，造意合斩，从而加功者绞；同谋共斗，各以下手重者为重罪，亦合处绞。律故云“止移下手及头首之人”，谓虽不下手，发意元谋，或以威力使人杀者，并合移乡。虽有从而加功，准律合死，既不下手共杀者，即不移乡。若死家无期以上亲，或先相去千里外；“即习天文”，谓天文观生、天文生以上业已成者；“若妇人有犯”，谓无常居，随夫所在；及杀他人部曲、奴婢：此等并不在移乡避雠之限。注云“部曲、奴婢自相杀者，亦同”，谓亦不在移乡之例。此以上应移而不移，不应移而移，违者各徒二年。
    ２６６．残害死尸
    诸残害死尸，（谓焚烧、支解之类。）及弃尸水中者，各减斗杀罪一等；（缌麻以上尊长不减。）
    【疏】议曰：“残害死尸”，谓支解形骸，割绝骨体及焚烧之类；及弃尸水中者：“各减斗杀罪一等”，谓合死者，死上减一等；应流者，流上减一等之类。谓残害及弃尸水中，各依斗杀合斩，不在减例。
    弃而不失及髡若伤者，各又减一等。即子孙於祖父母、父母，部曲、奴婢於主者，各不减。（皆谓意在於恶者。）
    【疏】议曰：弃尸水中，还得不失。髡，谓髡去其。伤，谓故伤其尸，伤无大小，但非支解之类。“各又减一等”，谓凡人各减斗杀罪二等，缌麻以上尊长唯减一等，大功以上尊长及小功尊属仍入“不睦”。即子孙於祖父母、父母，部曲、奴婢於主者，各不减，并同斗杀之罪，子孙合入“恶逆”，决不待时。注云“皆谓意在於恶者”，谓从残害以下，并谓意在於恶。如无恶心，谓若愿自焚尸，或遗言水葬及远道尸柩，将骨还乡之类，并不坐。
    ２６７．穿地得死人
    诸穿地得死人不更理，及於冢墓熏狐狸而烧棺椁者，徒二年；烧尸者，徒三年。缌麻以上尊长，各递加一等；卑幼，各依凡人递减一等。
    【疏】议曰：因穿地而得死人，其尸不限新旧，不即埋掩，令其曝露；或於他人冢墓而熏狐狸之类，因烧棺椁者：各徒二年。谓唯烧棺椁，火不到尸。其烧棺椁者，缌麻以上尊长，从徒二年上递加一等，至期亲尊长，流二千五百里。其卑幼，各依凡人递减一等：缌麻，於二年上减一等，徒一年半；小功，徒一年；大功，杖一百；期亲，杖九十。若穿地得死人，可识知是缌麻以上尊长，而不更埋，亦从徒二年上递加一等，卑幼亦从徒二年上递减一等，各准“烧棺椁”之法。其烧尸者徒三年，缌麻以上尊长各递加一等，谓从徒三年上递加一等，烧大功尊长尸流三千里，虽期亲尊长，罪亦不加。其卑幼，各递减一等，谓缌麻卑幼减凡人一等，徒二年半；递减至期亲卑幼，犹徒一年。
    问曰：下条“发冢者，加役流”，注云“招魂而葬亦是”。此文烧尸者徒三年，未知招魂而葬亦同以否？
    答曰：准律，招魂而葬，发冢者与有尸同罪。律有“烧棺椁”之文，复著“烧尸”之罪；招魂而葬，棺内无尸，止得从“烧棺椁”之法，不可同“烧尸”之罪。
    若子孙於祖父母、父母，部曲、奴婢於主冢墓熏狐狸者，徒二年；烧棺椁者，流三千里；烧尸者，绞。
    【疏】议曰：称子孙於祖父母、父母者，曾、高亦同。部曲、奴婢者，随身、客女亦同。子孙於祖父母、父母，部曲、奴婢於主冢墓熏狐狸者，徒二年；若烧棺椁者，流三千里；烧尸者，绞。
    ２６８．造ビ书ビ言
    诸造ビ书及ビ言者，绞。（造，谓自造休咎及鬼神之言，妄说吉凶，涉於不顺者。）
    【疏】议曰：“造ビ书及ビ言者”，谓构成怪力之书，诈为鬼神之语。“休”，谓妄说他人及己身有休徵。“咎”，谓妄言国家有咎恶。观天画地，诡说灾祥，妄陈吉凶，并涉於不顺者，绞。
    传用以惑众者，亦如之；传，谓传言。用，谓用书。其不满众者，流三千里。言理无害者，杖一百。即私有ビ书，虽不行用，徒二年；言理无害者，杖六十。
    【疏】议曰：“传用以惑众者”，谓非自造，传用ビ言、ビ书，以惑三人以上，亦得绞罪。注云：“传，谓传言。用，谓用书。”“其不满众者”，谓被传惑者不满三人。若是同居，不入众人之限；此外一人以上，虽不满众，合流三千里。其“言理无害者”，谓ビ书、ビ言，虽说变异，无损於时，谓若豫言水旱之类，合杖一百。“即私有ビ书”，谓前人旧作，衷私相传，非己所制，虽不行用，仍徒二年。其ビ书言理无害於时者，杖六十。
    ２６９．夜无故入人家
    诸夜无故入人家者，笞四十。主人登时杀者，勿论；若知非侵犯而杀伤者，减斗杀伤二等。
    【疏】议曰：“夜无故入人家”，依刻漏法：昼漏尽为夜，夜漏尽为昼。谓夜无事故，辄入人家，笞四十。家者，谓当家宅院之内。登於入时，被主人格杀之者，勿论。“若知非侵犯”，谓知其迷误，或因醉乱，及老、小、疾患，并及妇人，不能侵犯，而杀伤者，减斗杀伤二等。若杀他人奴婢，合徒三年，得减二等，徒二年之类。
    问曰：外人来奸，主人旧已知委，夜入而杀，亦得勿论以否？
    答曰：律开听杀之文，本防侵犯之辈。设令旧知奸秽，终是法所不容，但夜入人家，理或难辨，纵令知犯，亦为罪人。若其杀即加罪，便恐长其侵暴，登时许杀，理用无疑。况文称“知非侵犯而杀伤者，减斗杀伤二等”，即明知是侵犯而杀，自然依律勿论。
    其已就拘执而杀伤者，各以斗杀伤论，至死者加役流。
    【疏】议曰：“已就拘执”，谓夜入人家，已被擒获，拘留执缚，无能相拒，本罪虽重，不合杀伤。主人若有杀伤，各依斗法科罪，至死者加役流。
    ●卷十九 贼盗（１７条）
    ２７０．盗大祀神御物
    诸盗大祀神御之物者，流二千五百里。谓供神御者，帷帐几杖亦同。其拟供神御，（谓营造未成者。）
    【疏】议曰：“盗大祀神御之物”，公取、窃取皆为盗。大祀，谓天地、宗庙、神州等。其供神御所用之物而盗之者，流二千五百里。注云“谓供神御者，帷帐几杖亦同”，谓见供神御者，虽帷帐几杖亦得流罪，故云“亦同”。“其拟供神御”，谓上文神御之物及帷帐几杖，营造未成，拟欲供进者，故注云“谓营造未成者”。
    及供而废阕，若飨荐之具已馔呈者，徒二年；（飨荐，谓玉币、牲牢之属。馔呈，谓已入祀所，经祀官省视者。）未馔呈者，徒一年半。已阕者，杖一百。（已阕，谓接神礼毕。）若盗釜、甑、刀、匕之属，并从常盗之法。
    【疏】议曰：“供而废阕”，谓神御之物，供祭已讫，退还所司者，故云“废阕”。“若飨荐之具已馔呈者”，谓牲牢、枣栗、脯修之属，已入神所，呈阅祀官讫。而盗者，各徒二年。故注云“飨荐，谓玉币、牲牢之属”。“未馔呈者，徒一年半”，谓以上玉币、牲牢、馔具之属，未馔呈祀官而盗者，徒一年半。“已阕者”，谓神前饮食荐飨已了，退而盗者，得杖一百。“若盗釜、甑、刀、匕之属”，谓并不用供神，故从常盗之法，一尺杖六十，一疋加一等；五疋徒一年，五疋加一等，罪止加役流。言“之属”，谓盘、盂、杂器之类。
    ２７１．盗御宝及乘舆服御物
    诸盗御宝者，绞；乘舆服御物者，流二千五百里；（谓供奉乘舆之物。服通衾、茵之属，真、副等。皆须监当之官，部分拟进，乃为御物。）其拟供服御及供而废阕，若食将御者，徒二年；将御，谓已呈监当之官。拟供食御及非服而御者，徒一年半。
    【疏】议曰：称“御”者，太皇太后、皇太后、皇后亦同，皇太子减一等。皇帝八宝，皆以玉为之，有“神宝”、“受命宝”、“皇帝行宝”、“皇帝之宝”、“皇帝信宝”、“天子行宝”、“天子之宝”、“天子信宝此等八宝，皇帝所用之物，并为“御宝”。其三后宝，以金为之，并不行用。盗者，俱得绞刑。其盗皇太子宝，准例合减一等，流三千里。若盗皇太子妃宝，亦流三千里：后宝既与御宝不殊，妃宝明与太子无别。“乘舆服御物”，谓供奉乘舆服用之物，三后服御之物亦同，盗者流二千五百里。若盗皇太子及妃所服用物，准例减一等，合徒三年。计赃重者，即准赃同常盗之法加一等。注云“谓供奉乘舆之物。服通衾、茵之属”，称“之属”者，毡、褥之类。“真、副等”，真谓见供服用之衣，副谓副贰之服。皆须监当之官，部分拟进者，乃为御物。“其拟供服御”，谓营造未成。“及供而废阕”，谓已供用事毕，是名“废阕”。“若食将御者”，谓御食已呈监当之官拟进，而盗及食者。从“拟供服御”以下，各徒二年。故注云“将御，谓已呈监当之官”。“拟供食御”，谓未呈监当之官，及非服而御之物者，若食及盗，各徒一年半。赃重者，各计赃，以常盗论加一等。
    ２７２．盗官文书印
    诸盗官文书印者，徒二年。馀印，杖一百。（谓贪利之而非行用者。馀印，谓印物及畜产者。）
    【疏】议曰：印者，信也。谓印文书施行，通达上下，所在信受，故曰“官文书印”。盗此印者，徒二年。“馀印，杖一百”，馀印谓给诸州封函及畜产之印，在令、式，印应官给。但非官文书之印，盗者皆杖一百。注云“谓贪利之而非行用者”，皆谓藉以为财，不拟行用。若将行用，即从“伪造”、“伪写”、“封用规避”之罪科之。
    ２７３．盗制书官文书
    诸盗制书者，徒二年。官文书，杖一百；重害文书，加一等；纸券，又加一等。（亦谓贪利之，无所施用者。重害，谓徒罪以上狱案及婚姻、良贱、勋赏、黜陟、授官、除免之类。）
    【疏】议曰：盗制书徒二年，敕及奏抄亦同。敕旨无御画，奏抄即有御画，不可以御画奏抄轻於敕旨，各与盗制书罪同。“官文书”，谓在司寻常施行文书，有印无印等。“重害文书，加一等”，合徒一年。注云“亦谓贪利之”，亦如上条盗印藉为财用，无所施行。“重害，谓徒罪以上狱案及婚姻、良贱、勋赏、黜陟、授官、除免之类”，称“之类”者，谓仓粮财物、行军文簿帐及户籍、手实之属，盗者各徒一年。若欲动事，盗者自从增减之律。
    即盗应除文案者，依凡盗法。
    【疏】议曰：“即盗应除文案者”，依令：“文案不须常留者，每三年一拣除。”既是年久应除，即非见行文案，故依凡盗之法，计赃科罪。
    ２７４．盗符节门钥
    诸盗宫殿门符、发兵符、传符者，流二千里；使节及皇城、京城门符，徒三年；馀符，徒一年。门钥，各减三等。盗州、镇及仓厨、厩库、关门等钥，杖一百。县、戍等诸门钥，杖六十。
    【疏】议曰：开闭殿门，皆用铜鱼合符。用符钥法式，已於《擅兴律》解讫。“发兵符”，以铜为之，左者进内，右者付州、府、监及提兵镇守之所，并留守应执符官人。其符虽通馀用，为发兵事重，故以发兵为目。“传符”，谓给将乘驿者，依《公式令》：“下诸方传符，两京及北都留守为麟符，东方青龙，西方白虎，南方朱雀，北方玄武。两京留守二十，左十九，右一；馀皆四，左三，右一。左者进内，右者付外州、府、监应执符人。其两京及北都留守符，并进内。须遣使向四方，皆给所诣处左符，书於骨帖上，内著符，裹用泥封，以门下省印印之。所至之处，以右符勘合，然後承用。”盗者，合流二千里。节者，皇华出使，黜陟幽明，轩奉制，宣威殊俗，皆执旌节，取信天下。“及皇城门”，谓朱雀等门；“京城门”，谓明德等门。盗此门符及使节者，各徒三年。“馀符，徒一年”，馀符谓禁苑及交巡等符。案《擅兴律》：“凡言馀符者，契亦同。即契应发兵者，同发兵符法。”然则盗发兵契，各同鱼符之罪。“门钥，各减三等”，谓各减所开闭之门鱼符三等。假有盗宫殿门符，合流二千里；门钥减三等，得徒二年。馀钥应减门符，并准此。若是禁苑门钥，不可轻於州、镇、关门等钥。盗州、镇及官仓厨、厩库及关门等钥，各杖一百。“县戍等诸门钥”，称“诸门钥”者，谓内外百司及坊市门，官有门禁，盗其钥者，各杖六十。
    ２７５．盗禁兵器
    诸盗禁兵器者，徒二年；甲、弩者，流二千里。若盗罪轻，同私有法。盗馀兵器及旌旗、幡帜者，杖九十。若盗守卫宫殿兵器者，各加一等。即在军及宿卫相盗，还充官用者，各减二等。
    【疏】议曰：“盗禁兵器者，徒二年”，谓非弓、箭、刀、、短矛，私家不合有者，皆为“禁兵器”。甲、弩者，流二千里。盗罪轻者同私有法，即盗弩一张流二千里，盗甲一领亦流二千里，案《擅兴律》：“私有甲一领及弩三张，流二千里。甲三领及弩五张，绞。”即盗甲三领，或盗弩五张，并得绞罪，是名“盗罪轻，同私有法”。其“盗馀兵器”，谓虽是官兵器，私家合有者，“及旌旗、幡帜者，杖九十”，并据“盗官物，计赃重，加凡盗一等”。“若盗守卫宫殿兵器者，又各加一等”，谓见用守卫宫殿，加凡盗二等。“即在军”，谓在行军之所，若宿卫相盗，还充官用者，各减二等。若入私者，各同上文盗法。
    ２７６．盗毁天尊佛像
    诸盗毁天尊像、佛像者，徒三年。即道士、女官盗毁天尊像，僧、尼盗毁佛像者，加役流。真人、菩萨，各减一等。盗而供养者，杖一百。盗、毁不相须。
    【疏】议曰：凡人或盗或毁天尊若佛像，各徒三年。“道士、女官盗毁天尊像，僧、尼盗毁佛像者，各加役流”，为其盗毁所事先圣形像，故加役流，不同俗人之法。“真人、菩萨，各减一等”，凡人盗毁，徒二年半；道士、女官盗毁真人，僧、尼盗毁菩萨，各徒三年。“盗而供养者，杖一百”，谓非贪利，将用供养者。但盗之与毁，各得徒、流之坐，故注云“盗、毁不相须”。其非真人、菩萨之像，盗毁馀像者，若化生神王之类，当“不应为从重”。有赃入己者，即依凡盗法。若毁损功庸多者，计庸坐赃论。各令修立。其道士等盗毁佛像及菩萨，僧、尼盗毁天尊若真人，各依凡人之法。
    ２７７．发家
    诸发冢者，加役流；（发彻即坐。招魂而葬亦是。）已开棺椁者，绞；发而未彻者，徒三年。
    【疏】议曰：《礼》云：“葬者，藏也，欲人不得见。”古之葬者，厚衣之以薪，後代圣人易之以棺椁。有发冢者，加役流。注云“发彻即坐。招魂而葬，亦是”，谓开至棺椁，即为发彻。先无尸柩，招魂而葬，但使发彻者，并合加役流。“已开棺椁者，绞”，谓有棺有椁者，必须棺、椁两开，不待取物触尸，俱得绞罪。其不用棺椁葬者，若发而见尸，亦同已开棺椁之坐。“发而未彻者”，谓虽发冢，而未至棺椁者，徒三年。
    其冢先穿及未殡，而盗尸柩者，徒二年半；盗衣服者，减一等；器物、砖、版者，以凡盗论。
    【疏】议曰：“其冢先穿”，谓先自穿陷，旧有隙穴者。“未殡”，谓尸犹在外，未殡埋。“而盗尸柩者，徒二年半”，谓盗者元无恶心，或欲诈代人尸，或欲别处改葬之类。“盗衣服者，减一等”，得徒二年。计赃重者，以凡盗论加一等。此文既称“未殡”，明上文“发冢”殡讫而发者，亦是。若盗器物砖版者，谓冢先穿，取其明器等物，或砖若版，以凡盗论。
    问曰：“发冢者，加役流。”律既不言尊卑、贵贱，未知发子孙冢，得罪同凡人否？
    答曰：五刑之属，条有三千，犯状既多，故通比附。然尊卑贵贱，等数不同，刑名轻重，粲然有别。尊长发卑幼之坟，不可重於杀罪；若发尊长之冢，据法止同凡人。律云“发冢者，加役流”，在於凡人，便减杀罪一等；若发卑幼之冢，须减本杀一等而科之：已开棺椁者绞，即同已杀之坐；发而未彻者徒三年，计凡人之罪减死二等，卑幼之色亦於本杀上减二等而科；若盗尸柩者，依减三等之例。其於尊长，并同凡人。
    ２７８．盗园陵内草木
    诸盗园陵内草木者，徒二年半。若盗他人墓茔内树者，杖一百。
    【疏】议曰：园陵者，《三秦记》云：“帝王陵有园，因谓之园陵。”《三辅黄图》云：“谓陵四阑门通四园。”然园陵草木而合芟刈，而有盗者，徒二年半。若盗他人墓茔内树者，杖一百。若赃重者，准下条“以凡盗论加一等”。若其非盗，唯止斫伐者，准《杂律》：“毁伐树木稼穑，各准盗论。”园陵内，徒二年半；他人墓茔内树，杖一百。
    ２７９．盗杀官私马牛
    诸盗官私马牛而杀者，徒二年半。
    【疏】议曰：马牛军国所用，故与馀畜不同。若盗而杀者，徒二年半。若准赃重於徒二年半者，以凡盗论加一等。其有盗杀牛之类，乡俗不用耕驾者，计赃以凡盗论。
    ２８０．盗不计赃立罪名
    诸盗不计赃而立罪名，及言减罪而轻於凡盗者，计赃重，以凡盗论加一等。
    【疏】议曰：从“盗大祀神御之物”以下，不计赃科，唯立罪名。亦有减处，并谓得罪应重，故别立罪名，若减罪轻於凡盗者，各须计赃，以凡盗论加一等。假有盗他人马牛而杀，评马牛赃直绢二十疋，若计凡盗，合徒二年半；以盗杀马牛，故加凡盗一等，处徒三年。“及言减罪轻於凡盗者”，上条“盗尸柩者，徒二年半。盗衣服者，减一等”，假有盗尸柩上衣服，直绢二十疋，依凡盗徒二年半，文称“减一等”，只徒二年；故依凡盗加一等，亦徒三年，是名“以凡盗论加一等”。若盗皇太子服用及盗中、小祀等物，虽得减罪，亦是“盗不计赃”。
    ２８１．强盗
    诸强盗，（谓以威若力而取其财，先强後盗、先盗後强等。若与人药酒及食，使狂乱取财，亦是。即得阑遗之物，殴击财主而不还；及窃盗发觉，弃财逃走，财主追捕，因相拒捍：如此之类，事有因缘者，非强盗。）
    【疏】议曰：强盗取人财，注云“谓以威若力”，假有以威胁人，不加凶力，或有直用凶力，不作威胁，而劫掠取财者；“先强後盗”，谓先加迫胁，然後取财；“先盗後强”，谓先窃其财，事觉之後，始加威力：如此之例，俱为“强盗”。若饮人药酒，或食中加药，令其迷谬而取其财者，亦从“强盗”之法。即得阑遗之物，财主来认，因即殴击，不肯还物；及窃盗取人财，财主知觉，遂弃财逃走，财主逐之，因相拒捍：如此之类，是事有因缘，并非“强盗”，自从“斗殴”及“拒捍追捕”之法。
    问曰：据《捕亡律》：“被盗，虽傍人，皆得捕系。”未审盗者将财逃走，傍人追捕，因即格伤，或绝时、不绝时，得罪同“强盗”否？
    答曰：依律：“盗者，虽是傍人，皆得捕系以送官司。”盗者既将财逃走，傍人依律合捕，其人乃拒伤捕者，即是“先盗後强”。绝时以後捕者，既无财主寻逐，便是不知盗由，因相拒格，唯有“拒捕”之罪，不成“强盗”。
    不得财徒二年；一尺徒三年，二疋加一等；十疋及伤人者，绞；杀人者，斩。（杀伤奴婢亦同。虽非财主，但因盗杀伤，皆是。）其持仗者，虽不得财，流三千里；五疋，绞；伤人者，斩。
    【疏】议曰：盗虽不得财，徒二年。若得一尺，即徒三年。每二疋加一等。赃满十疋；虽不满十疋及不得财，但伤人者：并绞。杀人者，并斩。谓因盗而杀、伤人者。注云“杀伤奴婢亦同”，诸条奴婢多悉不同良人，於此，杀伤奴婢亦同良人之坐。“虽非财主，但因盗杀伤皆是”，无问良贱，皆如财主之法。盗人若持仗，虽不得财，犹流三千里；赃满五疋，合绞。持仗者虽不得财，伤人者斩，罪无首从。
    ２８２．窃盗
    诸窃盗，不得财笞五十；一尺杖六十，一疋加一等；五疋徒一年，五疋加一等，五十疋加役流。
    【疏】议曰：窃盗人财，谓潜形隐面而取。盗而未得者，笞五十。得财一尺杖六十，一疋加一等，即是一疋一尺杖七十。以次而加至赃满五疋，不更论尺，即徒一年。每五疋加一等，四十疋流三千里，五十疋加役流。其有於一家频盗及一时而盗数家者，并累而倍论。倍，谓二尺为一尺。若有一处赃多，累倍不加重者，止从一重而断，其倍赃依《例》总徵。
    ２８３．监临主守自盗
    诸监临主守自盗及盗所监临财物者，（若亲王财物而监守自盗，亦同。）加凡盗二等，三十疋绞。（本条已有加者，亦累加之。）
    【疏】议曰：假如左藏库物，则太府卿、丞为监临，左藏令、丞为监事，见守库者为主守，而自盗库物者，为“监临主守自盗”。又如州、县官人盗部内人财物，是为“盗所监临”。注云“若亲王财物”，依令：“皇兄弟、皇子为亲王。”监守自盗王家财物，亦同官物之罪。“加凡盗二等”，一尺杖八十，一疋加一等，一疋一尺杖九十，五疋徒二年，五疋加一等，是名“加凡盗二等，三十疋绞”。注云“本条已有加者，亦累加之”，谓监临主守自盗所监主，不计赃之物，计赃重者，以凡盗论加一等，即是本条已有加於此，又加二等。假有武库令自盗禁兵器，计赃直绢二十疋。凡人盗者，二十疋合徒二年半，以盗不计赃而立罪名，计赃重者加凡盗一等，徒三年；监主又加二等，流二千五百里。如此之类，是“本条已有加者，亦累加之”。
    ２８４．故烧舍屋而盗
    诸故烧人舍屋及积聚之物而盗者，计所烧减价，并赃以强盗论。
    【疏】议曰：贼人奸诈，千端万绪，滥窃穿窬，触途诡谲。或有烧人舍屋及积聚之物，因即盗取其财，计所烧之物减价，并於所盗之物，计赃以强盗论，十疋绞。
    问曰：有人持仗烧人舍宅，因即盗取其财，或烧伤物主，合得何罪？
    答曰：依《杂律》：“故烧人舍屋，徒三年。不限强之与窃。”然则持仗烧人舍宅，止徒三年。因即盗取财物，便是元非盗意，虽复持仗而行事，同“先强後盗”，计赃以强盗科罪。火若伤人者，同强盗伤人法。
    ２８５．恐喝取人财物
    诸恐喝取人财物者，（口恐喝亦是。）准盗论加一等；虽不足畏忌，财主惧而自与，亦同。（展转传言而受财者，皆为从坐。若为人所侵损，恐喝以求备偿，事有因缘之类者，非。）
    【疏】议曰：恐喝者，谓知人有犯，欲相告诉，恐喝以取财物者。注云“口恐喝亦是”，虽口恐喝，亦与文牒同。计赃，“准盗论加一等”，谓一尺杖七十，一疋加一等，五疋徒一年半，五疋加一等，三十五疋流三千里。虽不足畏忌，但财主惧而自与财者，亦同恐喝之罪。注云“展转传言”，假若甲遣乙丙传言於丁，恐喝取物五疋，甲合徒一年半，乙丙并各徒一年，是名“展转传言，受财者，皆为从坐”。“若为人所侵损，恐喝以求备偿”，假有甲为乙践损田苗，遂恐喝於乙，得倍苗之外，更取财者，为有损苗之由，不当恐喝之坐，苗外馀物，即当“非监临主司，因事受财，坐赃论”科断。此是“事有因缘之类者”，非恐喝。
    问曰：恐喝取财五疋，首不行，又不受分；传言者二人，一人受财，一人不受财，各合何罪？
    答曰：律称准盗，须依盗法。案下条“共盗者并赃论”，造意及从行而不受分，即受分而不行，各依本首从法：若造意不行，又不受分，即以行人专进止者为首，造意为从，至死减一等；从者不行，又不受分，笞四十。其首不行，又不受分，即以传言取物者为首，五疋合徒一年半；造意者为从，合徒一年；又一人不受分，亦合为从，笞五十。
    又问：监临恐喝所部取财，合得何罪？
    答曰：凡人恐喝取财，准盗论加一等。监临之官，不同凡人之法，《名例》：“当条虽有罪名，所为重者，自从重。”理从“强乞”之律，合准枉法而科。若知有罪不虚，恐喝取财物者，合从真枉法而断。
    若财未入者，杖六十。即缌麻以上自相恐喝者，犯尊长，以凡人论；强盗亦准此。犯卑幼，各依本法。
    【疏】议曰：恐喝取财，无限多少，财未入者，杖六十。即缌麻以上自相恐喝者，犯尊长，以凡人准盗论加一等。强盗亦准此者，谓别居期亲以下卑幼，於尊长家行强盗者，虽同於凡人家强盗得罪，若有杀伤，应入十恶者，仍入十恶。“犯卑幼，各依本法”，谓恐喝缌麻、小功卑幼取财者，减凡人一等，五疋徒一年；大功卑幼减二等，五疋杖一百；期亲卑幼减三等，五疋杖九十之类。
    ２８６．以他故殴人因而夺物
    诸本以他故殴击人，因而夺其财物者，计赃以强盗论，至死者加役流；
    【疏】议曰：谓本无规财之心，乃为别事殴打，因见财物，遂即夺之，事类“先强後盗”，故计赃以强盗论，一尺徒三年，二疋加一等。以先无盗心之故，赃满十疋应死者，加役流。若夺财物不得者，止从故、斗殴法。文称“计赃以强盗论”，夺物赃不满尺，同“强盗不得财”，徒二年。既元无盗心，虽持仗，亦不加其罪。
    因而窃取者，以窃盗论加一等。若有杀伤者，各从故、斗法。
    【疏】议曰：先因他故殴击，而辄窃取其财，以窃盗论加一等，一尺杖七十，一疋加一等。“若有杀伤者”，谓本因殴击杀伤，元非盗财损害。“各从故、斗法”，谓因斗致死者，绞；故杀者，斩。称“各”者，从“强夺”及“窃取”，各以故、斗论。
    问曰：监临官司，本以他故殴击部内之人，因而夺其财物，或窃取三十疋者，合得何罪？
    答曰：律称“本因他故殴击人”，元即无心盗物，殴讫始夺，事与强盗相类，准赃虽依“强盗”，罪止加役流，故知其赃虽多，法不至死。“因而窃取，以窃盗论加一等者”，为监临主司殴击部内，因而窃物，以窃盗论加凡盗三等。上文“强盗”既不至死，下文“窃盗”不可引入绞刑，三十疋者罪止加役流。
    又问：名例云：“称以盗论者，与真犯同。”此条“因而窃取，以窃盗论加一等”，既云“加一等”，即重於窃盗之法。监临窃三十疋者绞，今答不死，理有未通？
    答曰：“本条别有制，与例不同者，依本条。”文称：“夺其财物者，以强盗论，至死者加役流。”又云：“加者，不得加至於死。”是明本以他故殴人，因而夺物，纵至百疋，罪止加役流，况於窃取人财，岂得加入於死？监临虽有加罪，加法不至死刑。况下条“略奴婢及和诱，各依强、窃等法，罪止流三千里”，注云“虽监临主守，亦同”，即此条虽无监临之文，亦不加入於死。
    ●卷二十 贼盗（１５条）
    ２８７．盗缌麻小功财物
    诸盗缌麻、小功亲财物者，减凡人一等；大功，减二等；期亲，减三等。杀伤者，各依本杀伤论。（此谓因盗而误杀者。若有所规求而故杀期以下卑幼者，绞。馀条准此。）
    【疏】议曰：缌麻以上相盗，皆据别居。卑幼於尊长家强盗，已於“恐喝”条释讫。其尊长於卑幼家窃盗若强盗，及卑幼於尊长家行窃盗者，缌麻、小功减凡人一等，大功减二等，期亲减三等。“杀伤者，各依本杀伤论”，谓因盗误杀伤人，若杀伤尊卑、长幼，各依本杀伤法。注云“此谓因盗而误杀者”，谓本心只欲规财，因盗而误杀人者，亦同因盗过失杀人，依斗杀之罪。不言伤者，为伤罪稍轻，听从误伤之法。但杀人坐重，虽误，同斗杀论；若实故杀，自依故杀伤法。“若有所规求，故杀期以下卑幼者，绞”，即此条因盗，是为有所规求，故杀期以下卑幼者，绞。误杀者，自依本斗杀伤论。“馀条”，谓诸条奸及略、和诱，但是争竞，有所规求而故杀期以下卑幼，本条不至死者，并绞。故云“馀条准此”。
    ２８８．卑幼将人盗己家财
    诸同居卑幼，将人盗已家财物者，以私辄用财物论加二等；他人，减常盗罪一等。若有杀伤者，各依本法。他人杀伤，纵卑幼不知情，仍从本杀伤法坐之。
    【疏】议曰：“同居卑幼”，谓共居子孙、弟侄之类，将外人共盗己家财物者，以私辄用财物论加二等。案《户婚律》：“同居卑幼，私辄用财者，十疋笞十，十疋加一等，罪止杖一百。”他人减凡盗一等，谓卑幼将人盗物虽多，罪止徒一年半，他人减常盗罪一等。其於首从，自依常例。“若有杀伤者，依本杀伤法”，谓依故杀伤尊长、卑幼法。纵不知情，他人亦依强盗杀伤法。注云“他人杀伤，纵卑幼不知情，仍从本杀伤法坐之”，谓卑幼不知他人杀伤之情，仍从故杀伤法。称“坐之”者，不在除、免、加役流之例。若他人误杀伤尊长，卑幼不知情，亦依误法。其被杀伤人非尊长者，卑幼不知杀伤情，唯得盗罪，无杀伤之坐。其有知情，并自杀伤者，各依本杀伤之法。
    问曰：卑幼将人盗己家财物，以私辄用财物论加二等，他人减常盗一等。若卑幼共他人强盗者，律无加罪之文，未知更加罪以否？
    答曰：强之与窃，罪状不同。案《职制律》：“贷所监临财物，强者加二等，馀条强者准此。”诸亲相盗，罪有等差。将人盗己家财物者，加私辄用财物二等，更无强盗之文，上明杀伤之坐：若杀伤罪重，从杀伤法科；如杀伤坐轻，即准“强者加二等”。此是一部通例，故条不别生文。
    ２８９．因盗过失杀伤人
    诸因盗而过失杀伤人者，以斗杀伤论，至死者加役流。（得财、不得财等。财主寻逐，遇他死者，非。）
    【疏】议曰：因行窃盗而过失杀伤人者，以其本有盗意，不从“过失”收赎，故以斗杀伤论。其杀伤之罪至死者，加役流。注云“得财、不得财等”，谓得财与不得财，并从斗杀伤科。“财主寻逐，遇他死者，非”，谓财主寻逐盗物之贼，或坠马，或落坑致死之类。是遇他故而死，盗者唯得盗罪，而无杀伤之坐。其共盗，临时有杀伤者，以强盗论；同行人不知杀伤情者，止依窃盗法。
    【疏】议曰：谓共行窃盗，不谋强盗，临时乃有杀伤人者，以强盗论。“同行人而不知杀伤情者，止依窃盗法”，谓同行元谋窃盗，不知杀伤之情，止依“窃盗”为首从。杀伤者，依“强盗”法。
    ２９０．以私财奴婢贸易官物
    诸以私财物、奴婢、畜产之类，（馀条不别言奴婢者，与畜产、财物同。）贸易官物者，计其等准盗论，（官物贱，亦如之。计所利以盗论。其贸易奴婢，计赃重於和诱者，同和诱法。）
    【疏】议曰：“以私家财物、奴婢、畜产之类”，或有碾、邸店、庄宅、车船等色，故云“之类”。注云“馀条不别言奴婢者，与畜产、财物同”，谓“反逆”条中称“资财并没官”，不言奴婢、畜产，即是总同财物；又《厩库律》：“验畜产不以实者，一笞四十，三加一等，罪止杖一百。若以故价有增减，赃重者，计所增减，坐赃论。”即无验奴婢之文，若验奴婢不实者，亦同验畜产之法。故云“馀条不别言奴婢者，与畜产、财物同”。“贸易官物者”，谓以私物贸易官物。“计其等准盗论”，假将私奴贸易官奴，其奴各直绢五疋，其价虽等，仍准盗论，合徒一年。注云“官物贱，亦如之”，谓私奴直绢十疋，博官奴直绢五疋，亦徒一年。“计所利以盗论”，谓以私物直绢一疋，贸易官物直绢两疋，即一疋是等，合准盗论，监主之与凡人并杖六十；一疋是利，以盗论，凡人亦杖六十。有倍赃，若是监临主守，加罪二等，合杖八十。应累并者，皆将“以盗”累於“准盗”加罪之类，除、免、倍赃各尽本法。注云“其贸易奴婢，计赃重於和诱，同和诱法”，假有监临之官，以私奴婢直绢三十疋，贸易官奴婢直绢六十疋，即是计利三十疋，监临自盗合绞；凡人贸易奴婢，计利五十疋，即合加役流。以本条“和、略奴婢，罪止流三千里，虽监临主守亦同”，即於此条“贸易”不可更重，故云“同和诱法”，并流三千里。
    ２９１．山野物已加功力辄取
    诸山野之物，已加功力刈伐积聚，而辄取者，各以盗论。
    【疏】议曰：“山野之物”，谓草、木、药、石之类。有人已加功力，或刈伐，或积聚，而辄取者，“各以盗论”，谓各准积聚之处时价，计赃，依盗法科罪。
    ２９２．略人略卖人
    诸略人、略卖人（不和为略。十岁以下，虽和，亦同略法。）奴婢者，绞；为部曲者，流三千里；为妻妾子孙者，徒三年。因而杀伤人者，（同强盗法。）
    【疏】议曰：略人者，谓设方略而取之。略卖人者，或为经略而卖之。注云“不和为略。十岁以下，虽和，亦同略法”，为奴婢者，不共和同，即是被略；十岁以下，未有所知，易为诳诱，虽共安和，亦同略法。略人、略卖人为奴婢者，并绞。略人为部曲者，或有状验可凭，勘诘知实不以为奴者，流三千里。为妻妾子孙者，徒三年，为弟侄之类亦同。注云“因而杀伤人者，同强盗法”，谓因略人拒斗，或杀若伤，同强盗法。既同强盗之法，因略杀伤傍人，亦同。因略伤人，虽略人不得，亦合绞罪。其略人以为奴婢不得，又不伤人，以强盗不得财徒二年；拟为部曲，徒一年半；拟为妻妾子孙者，徒一年。在律虽无正文，解者须尽犯状，消息轻重，以类断之：为奴婢者，即与强盗十疋相似，故略人不得，唯徒二年；为部曲者，本条减死一等，故略未得，徒一年半；为妻妾子孙者，减二等，故亦减“强盗不得财”二等，合徒一年。
    和诱者，各减一等。若和同相卖为奴婢者，皆流二千里；卖未售者，减一等。（下条准此。）即略、和诱及和同相卖他人部曲者，各减良人一等。
    【疏】议曰：“和诱”，谓和同相诱，减略一等：为奴婢者，流三千里；为部曲者，徒三年；为妻妾子孙者，徒二年半。“若和同相卖”，谓元谋两和，相卖为奴婢者，卖人及被卖人，罪无首从，皆流二千里。其数人共卖他人，自依首从之法。“卖未售者，减一等”，谓和同相卖，未售事发，各徒三年。注云“下条准此”，谓下条“得逃亡奴婢而卖未售”及“卖期亲卑幼及孙之妇等为奴婢未售”者，亦减一等，故云“准此”。“即略、和诱、和同相卖他人部曲者”，谓略他人部曲为奴婢者，流三千里；略部曲还为部曲者，合徒三年；略为妻妾子孙，徒二年半。和诱者各减一等：和诱部曲为奴婢，徒三年；还为部曲，徒二年半；为妻妾子孙，徒二年。若共他人部曲和同相卖为奴婢，减流一等，徒三年；为部曲者，徒二年半。故云“各减良人一等”。其略、和诱缌麻以上亲部曲、客女者，律虽无文，令有“转事，量酬衣食之直”，不可同於凡人，亦须依盗法而减：缌麻、小功部曲，减凡人部曲一等；大功，减二等；期亲，减三等。
    问曰：部曲、客女，被人所诱，将为妻妾子孙，而和同遂去。诱者已有罪名，去者合得何罪？
    答曰：《名例律》：“共犯罪，以造意为首，随从者减一等。”背主受诱，即当此条，准其罪，坐减诱者罪一等。自馀受诱，律无正文者，并合从坐科罪。若逃亡之罪重者，依《例》：“当条虽有罪名，所为重者，自从重。”
    ２９３．略和诱奴婢
    诸略奴婢者，以强盗论；和诱者，以窃盗论。各罪止流三千里。（虽监临主守亦同。）即奴婢别赍财物者，自从强、窃法，不得累而科之。
    【疏】议曰：“略奴婢者”，亦谓不和，经略而取，计赃以强盗论。“和诱者”，谓两共和同，以窃盗论。各依强、窃为罪，其赃并合倍备，各罪止流三千里。注云“虽监临主守，亦同”，谓虽是监临主守应加，亦同罪止流三千里。“即奴婢别赍财物者”，谓除奴婢身所著衣服外，剩有财物，自从强、窃法：因略者，一尺徒三年，二疋加一等；和诱者，一尺杖六十，一疋加一等。各从一重科之，并不得将奴婢之身，累并财物同断，故云“自从强、窃法，不得累而科之”。其奴婢身别赍财，略、诱者不知有物，止得略、诱本罪，赃不合科；如其知者，财虽奴婢将行，各同强、窃法。其略、诱良人或部曲、客女，衣服外有财者，亦同强、窃盗法。不取入己者，良人、部曲合有资财，不在坐限。
    若得逃亡奴婢，不送官而卖者，以和诱论；藏隐者，减一等坐之。即私从奴婢买子孙及乞取者，准盗论；乞卖者，与同罪。（虽以为良，亦同。）
    【疏】议曰：凡捉得逃亡奴婢，依令：“五日内合送官司。”其有不送而私卖者，以和诱论，计赃依盗法。即私藏隐者，减盗罪一等坐之。“即私从奴婢买子孙及乞取者”，或买或乞，各平所乞、买奴婢之价，计赃准盗论，并不在除、免、倍赃、监临加罪、加役流之例。“乞卖者，与同罪”，谓奴婢将子孙乞人及卖与人，并与买、乞者同罪。故注云“虽以为良，亦同”，谓乞、买者虽将为良人，亦与充贱罪同。
    ２９４．略卖期亲以下卑幼
    诸略卖期亲以下卑幼为奴婢者，并同斗殴杀法；（无服之卑幼亦同。）即和卖者，各减一等。其卖馀亲者，各从凡人和略法。
    【疏】议曰：期亲以下卑幼者，谓弟、妹、子、孙及兄弟之子孙、外孙、子孙之妇及从父弟、妹，并谓本条杀不至死者。假如斗杀弟妹徒三年，杀子孙徒一年半；若略卖弟妹为奴婢，同斗杀法徒三年，卖子孙为奴婢徒一年半之类。故云“各同斗殴杀法”。如本条杀合至死者，自入“馀亲”例。无服之卑幼者，谓己妾无子及子孙之妾，亦同“卖期亲以下卑幼”，从本杀科之，故云“亦同”。假如杀妾徒三年，若略卖，亦徒三年之类。“即和卖者，各减一等”，谓减上文“略卖”之罪一等：和卖弟、妹，徒二年半；和卖子孙，徒一年之类。其卖馀亲，各从凡人和略法者，但是五服之内，本条杀罪名至死者，并名“馀亲”，故云“从凡人和略法”。
    问曰：卖妻为婢，得同期亲卑幼以否？
    答曰：妻服虽是期亲，不可同之卑幼，故诸条之内，每别称夫。为百代之始，敦两族之好，木犯非应义绝，或准期幼之亲。若其卖妻为婢，原情即合离异。夫自嫁者，依律两离；卖之充贱，何宜更合？此条“卖期亲卑幼”，妻固不在其中，只可同彼“馀亲”，从凡人和略之法；其於殴杀，还同凡人之罪。故知卖妻为婢，不入期幼之科。
    又问：《名例律》云：“家人共犯，止坐尊长。”未知此文“和同相卖”，亦同家人共犯以否？
    答曰：依《例》：“本条别有制，与例不同，依本条。”依文卖期亲卑幼及兄弟、子孙、外孙之妇，卖子孙及己妾、子孙之妾，各有正条，被卖之人不合加罪，为其卑幼合受处分故也。其卖馀亲，各从凡人和略法；既同凡人为法，不合止坐家长。
    ２９５．知略和诱和同相卖而买
    诸知略、和诱、和同相卖及略、和诱部曲奴婢而买之者，各减卖者罪一等。
    【疏】议曰：谓知略、和诱、和同相卖等情，而故买之者，“各减卖者罪一等”，谓各依其色，准前条减卖人罪一等。假有人知略卖良人为奴婢而买之者，从绞上减一等，合流三千里之类。
    知祖父母、父母卖子孙及卖子孙之妾，若己妾而买者，各加卖者罪一等。（展转知情而买，各与初买者同。虽买时不知，买後知而不言者，亦以知情论。）
    【疏】议曰：若略、和诱他人而卖，得罪已重，故买者减卖者罪一等；若知祖父母卖子孙以下，得罪稍轻，故罪者加卖者罪一等。假有父祖卖子孙为奴婢，依斗杀法，合徒一年半；知而买者，加罪一等，徒二年之类。注云“展转知情而买”，假有甲知他人祖父卖子孙而买，复与乙，乙又卖与丙，展转皆知卖子孙之情而买者，“各与初买者同”，谓甲、乙、丙俱合徒二年。若初买之时，不知略、和诱、和同相卖之情，买得之後访知，即须首告。不首告者，亦以知情论，各同初买之罪。
    问曰：知略、和诱充贱，而取为妻妾，合得何罪？
    答曰：知略、和诱、和同相卖而买之者，各减卖者罪一等；其略为部曲、客女，减为贱罪一等；为妻妾子孙，又减一等：即是从贱为妻妾减罪二等，通初买减三等。假有知略良为婢合绞，买为婢者减一等，买为客女减二等，娶为妻妾减三等。举斯一节，即买馀色减罪可知。
    ２９６．知略和诱强窃盗受分
    诸知略、和诱及强盗、窃盗而受分者，各计所受赃，准窃盗论减一等。知盗赃而故买者，坐赃论减一等；知而为藏者，又减一等。
    【疏】议曰：知略、和诱人及略、和诱奴婢，或强盗、窃盗，若知情而受分者，为其初不同谋，故计所受之赃，准窃盗论减一等。假有知人强盗，受绢五疋者，治窃盗一等，合杖一百之类。“其知盗赃而故买，坐赃论减一等”，谓知强、窃盗赃，故买十疋，合杖一百。知而故藏，又减一等，合杖九十。其馀犯赃，故买及藏者，律无罪名，从“不应为”：流以上从重，徒以下从轻。
    ２９７．共盗并赃论。
    诸共盗者，并赃论。造意及从，行而不受分，即受分而不行，各依本首从法。
    【疏】议曰：共行盗者，并赃论，假有十人同盗得十疋，人别分得一疋，亦各得十疋之罪。若造意之人，或行而不受分，或受分而不行，从者亦有行而不受分，或受分而不行，虽行、受有殊，各依本首从为法，止用一人为首，馀为从坐。假有甲造意不行受分，乙为从行而不受分，仍以甲为首，乙为从之类。
    若造意者不行，又不受分，即以行人专进止者为首，造意者为从，至死者减一等。从者不行，又不受分，笞四十；强盗，杖八十。
    【疏】议曰：假有甲造意行盗而不行，所盗得财又不受分，乙、丙、丁等同行，乙为处分方略，即“行人专进止者”，乙合为首，甲不行为从，其强盗应至死者，减死一等，流三千里。虽有从名，流罪以下，仍不得减。其共谋窃盗，从者不行，又不受分，笞四十。若谋强盗，从者不行，又不受分，杖八十。
    若本不同谋，相遇共盗，以临时专进止者为首，馀为从坐。（共强盗者，罪无首从。）
    【疏】议曰：行盗本不同谋，相遇共盗者，即以临盗之时，专进止者为首，馀皆为从。注云“共强盗者，罪无首从”，谓强盗虽本不同谋，但是同行，并无首从。
    主遣部曲、奴婢盗者，虽不取物，仍为首；若行盗之後，知情受财，强盗、窃盗，并为窃盗从。
    【疏】议曰：主遣当家部曲、奴婢行盗，虽不取所盗之物，主仍为行盗首，部曲、奴婢为从。若部曲、奴婢私自行盗，主後知情受财，准所受多少，不限强之与窃，并为窃盗从。假有部曲等先强盗、窃盗得财，主後知情，受绢五疋，合杖一百之类。
    问曰：有人行盗，其主先不同谋，乃遣部曲、奴婢随他人为盗。为遣行人元谋作首，欲令部曲、奴婢主作首？
    答曰：盗者首出元谋，若元谋不行，即以临时专进止为首。今奴婢之主既不元谋，又非行色，但以处分奴婢，随盗求财。奴婢之此行，由主处分，今所问者，乃是他人元谋，主虽驱使家人，不可同於盗者元谋。既自有首，其主即为从论，计入奴婢之赃，准为从坐。假有奴婢逐他人，总盗五十疋绢，奴婢分得十疋，奴婢为五十疋从，徒三年；主为十疋从，合徒一年之类。
    ２９８．共谋强窃盗
    诸共谋强盗，临时不行，而行者窃盗，共谋者受分，造意者为窃盗首，馀并为窃盗从；若不受分，造意者为窃盗从，馀并笞五十。
    【疏】议曰：假有甲乙丙丁同谋强盗，甲为首，临时不行，而行者窃盗；甲虽不行，共谋受分。甲既造意，为窃盗首；馀行者，并为窃盗从。甲若不受分，复不行，为窃盗从；从者不行，又不受分，笞五十。前条窃盗从不行，又不受分，笞四十，此条笞五十者，为元谋强盗故也。
    若共谋窃盗，临时不行，而行者强盗，其不行者造意受分，知情、不知情，并为窃盗首；造意者不受分及从者受分，俱为窃盗从。
    【疏】议曰：同谋行窃盗，临时有不行之人，而行人自为强盗。其不行者是元谋造意，受强盗赃分，不限知情、不知情，并为窃盗首。其造意者不受分及从者受分，俱为窃盗从。
    ２９９．盗经断后三犯
    诸盗经断後，仍更行盗，前後三犯徒者，流二千里；三犯流者，绞。（三盗止数赦後为坐。）其於亲属相盗者，不用此律。
    【疏】议曰：行盗之人，实为巨蠹。屡犯明宪，罔有悛心。前後三入刑科，便是怙终其事，峻之以法，用惩其罪。故有强盗、窃盗，经断更为，三犯徒者，流二千里；三犯流者，绞。亦谓断後又为者。其未断经降、虑者，不入“三犯”之限。注云“三盗皆据赦後为坐”，谓据赦後三犯者，不论赦前犯状为数。“亲属相盗者，不用此律”，谓自依亲属本条，不用此“三犯”之律。案《职制律》：“亲属，谓缌麻以上及大功以上婚姻之家。”假有於堂兄弟妇家及堂兄弟男女婚姻之家，犯盗徒、流以上，并不入“三犯”之例。
    问曰：有三犯死罪，会降皆至流、徒，或一两度止犯流、徒，或一两度从死会降，总计三犯，亦同三犯流、徒以否？
    答曰：律有“赦後”之文，不言降前之犯。死罪会降，止免极刑；流、徒之科，本法仍在。然其所犯本坐，重於正犯徒、流，准律而论，总当三犯之例。
    ３００．公取窃取皆为盗
    诸盗，公取、窃取皆为盗。（器物之属须移徒，阑圈系闭之属须绝离常处，放逸飞走之属须专制，乃成盗。若畜产伴类随之，不并计。即将入己及盗其母而子随者，皆并计之。）
    【疏】议曰：“公取”，谓行盗之人，公然而取；“窃取”，谓方便私窃其财：皆名为盗。注云“器物之属须移徒”者，谓器物、钱帛之类，须须徙离於本处。珠玉、宝货之类，据入手隐藏，纵未将行，亦是；其木石重器，非人力所胜，应须驮载者，虽移本处，未驮载间，犹未成盗。但物有巨细，难以备论，略举纲目，各准临时取断。“阑圈系闭之属须绝离常处”，谓马牛驼骡之类，须出阑圈及绝离系闭之处。“放逸飞走之属”，谓鹰犬之类，须专制在己，不得自由，乃成为盗。“若畜产伴类随之”，假有盗马一疋，别有马随，不合并计为罪。即因逐伴而来，遂将入己，及盗其母而子随之者，皆并计为罪。
    ３０１．部内人为盗及容止盗
    诸部内有一人为盗及容止盗者，里正笞五十，坊正、村正亦同。三人加一等；县内，一人笞三十，四人加一等；（部界内有盗发及杀人者，一处以一人论，杀人者仍同强盗之法。）
    【疏】议曰：“部内”，谓州、县、乡、里所管之内，百姓有一人之盗；“及容止盗者”，谓外盗入境；所部容止：所管里正笞五十。注云“坊正、村正亦同”，谓得罪亦同里正。“三人加一等”，四人行盗，合杖六十。“县内，一人笞三十”，谓县内一人行盗，县令笞三十，“四人加一等”，有五人行盗即笞四十之类。注云“部界内有盗发”，谓里正等以上，部界之内有盗发及杀人者。“一处以一人论”，谓一处盗发，同部内一人行盗；一处杀人，同一人行强盗，故云“一处以一人论”。杀人者仍从强盗之法，下文“强盗者加一等”，杀人者亦加一等，与强盗同。即是部内有一人强盗者，里正等杖六十，虽非部内人，但当境内强盗发，亦准此。容止杀人贼者，亦依强盗之法。
    州随所管县多少，通计为罪。各罪止徒二年。强盗者，各加一等。（皆以长官为首，佐职为从。）
    【疏】议曰：“州随所管县多少，通计为罪，各罪止徒二年”，谓州、县、里正、坊正、村正等，并罪止徒二年。“强盗者，各加一等”，罪止徒二年半。上注云“杀人同强盗之法”，故知杀人及发处若容止，各准“强盗”加之。其通计之法，已於《户婚律》解讫。注云“以长官为首，佐职为从”，但宣风导俗，肃清所部，长官之事，故以长官为首。即刺史、县令阙者，以次官当之。既云“佐职为从”，即罪不及主典。
    即盗及盗发、杀人後，三十日捕获，他人、自捕等。主司各勿论；限外能捕获，追减三等。若军役所有犯，队正以上、折冲以下，各准部内征人冒名之法，同州、县为罪。
    【疏】议曰：谓部内有人行盗，及当境盗发，及部内人杀他人，及境内人被他杀，事发後三十日，自捕获，并他人捕获，“主司各勿论”，并得免罪。若三十日限外能捕获者，追减三等。称“追减”者，虽结正讫，仍得减之；若已经奏决者，依《捕亡律》“不在追减之例”。其军役有犯，谓行军及领军人亻役之所，有犯盗及杀人事发，若容止盗者，队正、队副以上，折冲以下，得罪并“准部内征人冒名之法，同州、县为罪”，谓队正、队副，团内一人为盗及容止盗者，若有盗发之所，窃盗者各笞五十；若是强盗及杀人，若被杀之处，每事各加一等。校尉、旅帅，减队正、队副一等。折冲、果毅，准所管校尉多少，通计为罪。假如部内一人为盗及容止盗者，里正笞五十，三人加一等；队正同里正，亦一人笞五十，三人加一等，计二十五人，罪人徒二年。旅帅、校尉，一人笞四十，二十五人罪止徒一年半。折冲、果毅如管三校尉，三人笞四十，七十五人徒一年半；管四校尉者，四人笞四十，一百人罪止徒一年半。“同州、县为罪”，长官为首，佐职为从。
    ●卷二十一 斗讼（１５条）
    【疏】议曰：《斗讼律》者，首论斗殴之科，次言告讼之事。从秦汉至晋，未有此篇。至後魏太和年，分系《讯律》为《斗律》。至北齐，以讼事附之，名为《斗讼律》。後周为斗竞律。隋开皇依《齐斗讼》名，至今不改。贼盗之後，须防斗讼，故次於《贼盗》之下。
    ３０２．斗殴伤人
    诸斗殴人者，笞四十；谓以手足击人者。伤及以他物殴人者，杖六十；（见血为伤。非手足者，其馀皆为他物，即兵不用刃亦是。）
    【疏】议曰：相争为斗，相击为殴。若以手足殴人者，笞四十。注云“谓以手足击人者”，举手足为例，用头击之类，亦是。伤，谓手足殴伤；及以他物殴而不伤者：各杖六十。注云“见血为伤”，谓因殴而见血者。非手足者，“即兵不用刃亦是”，谓手足之外，虽是兵器，但不用刃者，皆同他物之例。
    问曰：殴人者，谓以手足击人。其有撮挽头，或擒其衣领，亦同殴击以否？
    答曰：条云，斗殴谓以手足击人，明是虽未损伤，下手即便获罪。至如挽鬓撮，擒领扼喉，既是伤杀於人，状则不轻於殴，例同殴法，理用无惑。
    伤及拔方寸以上，杖八十。若血从耳目出及内损吐血者，各加二等。
    【疏】议曰：谓他物殴人伤及拔方寸以上，各杖八十。方寸者，谓量拔无毛之所，纵横径各满一寸者。若方斜不等，围绕四寸为方寸。若殴人头面，其血或从耳或从目而出，及殴人身体内损而吐血者，各加手足及他物殴伤罪二等。其拔不满方寸者，止从殴法。其有拔鬓，亦准为坐。若殴鼻头血出，止同伤科。殴人痢血，同吐血例。
    ３０３．斗殴折齿毁耳鼻
    诸斗殴人，折齿，毁缺耳鼻，眇一目及折手足指，（眇，谓亏损其明而犹见物。）若破骨及汤火伤人者，徒一年；折二齿、二指以上及髡者，徒一年半。
    【疏】议曰：因斗殴人而折其齿；或毁破及缺穴人耳鼻，即毁缺人口眼亦同；“眇一目”，谓殴眇其目，亏损其明而犹见物者；及折手足指；若因打破骨而非折者；及以汤若火烧、荡伤人者：各徒一年。若汤火不伤，从他物殴法。若“折二齿、二指以上”，称“以上”者，虽折更多，亦不加罪；及髡截人者：各徒一年半。其髡不尽，仍堪为髻者，止当拔方寸以上，杖八十。若因斗髡，遂将入己者，依贼盗律：“本以他故殴击人，因而夺其财物，计赃以强盗论。”以铜铁汁伤人，比汤火伤人。如其以蛇蜂蝎螫人，同他物殴人法。若殴人十指并折，不堪执物，即二支废，从笃疾，科流三千里。
    ３０４．兵刃斫射人
    诸斗以兵刃斫射人，不著者，杖一百。（兵刃，谓弓、箭、刀、<矛肖>、矛、之属。即殴罪重者，从殴法。）
    【疏】议曰：因斗遂以兵刃斫射人，不著者，杖一百。注云“兵刃，谓弓、箭、刀、槊、矛、之属”，称“之属”者，虽用殳、戟等，皆是。“即殴罪重者”，谓本条殴罪得徒一年以上者，斫射人不著，即从殴法。假如因斗，斫射小功兄姊而不著者，即依本条殴罪，科徒一年，即不从斫射之罪。如此之类，即从殴法。
    若刃伤（刃谓金铁，无大小之限，堪以杀人者。）及折人肋，眇其两目，（堕人胎，徒二年。堕胎者，谓辜内子死，乃坐。若辜外死者，从本殴伤论。）
    【疏】议曰：“若刃伤”，谓以金刃伤人，注云“刃谓金铁，无大小之限，堪以杀人者”；“及折人肋”，谓斗殴人折肋；“眇其两目”，亦谓亏损其明而犹见物；“堕人胎”，谓在孕未生，因打而落者：各徒二年。注云“堕胎者，谓在辜内子死，乃坐”，谓在母辜限之内而子死者。子虽伤而在母辜限外死者，或虽在辜内胎落而子未成形者，各从本殴伤法，无堕胎之罪。其有殴亲属、贵贱等胎落者，各从徒二年上为加减之法，皆须以母定罪，不据子作尊卑。若依胎制刑，或致欺绐，故保辜止保其母，不因子立辜，为无害子之心也。若殴母罪重，同折伤科之。假有殴姊胎落，依下文：“殴兄、姊徒二年半，折伤者流三千里。”又条：“折伤，谓折齿以上。”堕胎合徒二年，重於折齿之坐，即殴姊落胎，合流三千里之类。
    ３０５．殴人折跌支体瞎目
    诸斗殴折跌人支体及瞎其一目者，徒三年；（折支者，折骨；跌体者，骨差跌，失其常处。）辜内平复者，各减二等。（馀条折跌平复，准此。）
    【疏】议曰：因斗殴“折跌人支体”，支体谓手足，或折其手足，或跌其骨体；“及瞎一目”，谓一目丧明，全不见物者：各徒三年。注云折支者，谓折四支之骨；跌体者，谓骨节差跌，失於常处。“辜内平复者”，谓折跌人支体及瞎一目，於下文立辜限内，骨节平复及目得见物，并於本罪上减二等，各徒二年。注云“馀条折跌平复，准此”，谓於诸条尊卑、贵贱等斗殴及故殴折跌，辜内平复，并减二年。虽非支体，於馀骨节平复亦同。若支先挛，是废疾被折，故此殴挛支止依殴折一支，流二千里，有荫合同减、赎。何者？例云：“故殴人至废疾，流，不合减赎。”今先废疾，不因殴令废疾，所以听其减、赎。
    即损二事以上，及因旧患令至笃疾，若断舌及毁败人阴阳者，流三千里。
    【疏】议曰：即损二事以上者，谓殴人一目瞎及折一支之类；“及因旧患令至笃疾”，假有旧瞎一目为残疾，更瞎一目成笃疾，或先折一脚为废疾，更折一脚为笃疾；“若断舌”，谓全不得语；“毁败阴阳”，谓孕嗣废绝者：各流三千里。断舌，语犹可解，毁败阴阳不绝孕嗣者，并从伤科。
    问曰：人目先盲，重殴睛坏；口或先痖，更断其舌：如此之类，各合何罪？
    答曰：人貌肖天地，禀形父母，莫不爱其所受，乐天委命。虽复宿遭痼疾，然亦痛此重伤。至於被人毁损，在法岂宜异制。如人旧痖，或先丧明，更坏其睛，或断其舌，止得守文，还科断舌、瞎目之罪？
    ３０６．斗故杀人
    诸斗殴杀人者，绞。以刃及故杀人者，斩。虽因斗，而用兵刃杀者，与故杀司。（为人以兵刃逼己，因用兵刃拒而伤杀者，依斗法。馀条用兵刃，准此。）
    【疏】议曰：斗殴者，元无杀心，因相斗殴而杀人者，绞。以刃及故杀者，谓斗而用刃，即有害心；及非因斗争，无事而杀，是名“故杀”：各合斩罪。“虽因斗而用兵刃杀者”，本虽是斗，乃用兵刃杀人者，与故杀同，亦得斩罪，并同故杀之法。注云“为人以兵刃逼己，因用兵刃拒而伤杀”，逼己之人，虽用兵刃，亦依斗杀之法。“馀条用兵刃，准此”，谓馀亲戚、良贱以兵刃逼人，人以兵刃拒杀者，并准此斗法。又律云：“以兵刃杀者，与故杀同。”既无伤文，即是伤依斗法。注云“因用兵刃拒而伤杀者”，为以兵刃伤人，因而致死，故连言之。
    问曰：故杀人合斩，用刃斗杀亦合斩刑，得罪既是不殊，准文更无异理。何须云“用兵刃杀者，与故杀同”？
    答曰：《名例》：“犯十恶及故杀人者，虽会赦，犹除名。”兵刃杀人者，其情重，文同故杀之法，会赦犹遣除名。
    不因斗，故殴伤人者，加斗殴伤罪一等。虽因斗，但绝时而杀伤者，从故杀伤法。
    【疏】议曰：不因斗竞，故殴伤人者，加斗殴伤一等，若拳殴不伤，笞四十上加一等，合笞五十之类。“虽因斗，但绝时而杀伤者”，谓忿竞之後，各已分散，声不相接，去而又来杀伤者，是名“绝时”，从故杀伤法。
    ３０７．保辜
    诸保辜者，手足殴伤人限十日，以他物殴伤人者二十日，以刃及汤火伤人者三十日，折跌支体及破骨者五十日。（殴、伤不相须。馀条殴伤及杀伤，各准此。）
    【疏】议曰：凡是殴人，皆立辜限。手足殴人，伤与不伤，限十日；若以他物殴伤者，限二十日；“以刃”，刃谓金铁，无大小之限，“及汤火伤人”，谓灼烂皮肤，限三十日；若折骨跌体及破骨，无问手足、他物，皆限五十日。注云“殴、伤不相须”，谓殴及伤，各保辜十日。然伤人皆须因殴，今言不相须者，为下有僵仆，或恐迫而伤，此则不因殴而有伤损，故律云“殴、伤不相须”。“馀条殴伤及杀伤各准此”，谓诸条殴人，或伤人，故、斗、谋杀，强盗，应有罪者，保辜并准此。
    限内死者，各依杀人论；其在限外及虽在限内，以他故死者，各依本殴伤法。（他故，谓别增馀患而死者。）
    【疏】议曰：“限内死者，各依杀人论”，谓辜限内死者，不限尊卑、良贱及罪轻重，各从本条杀罪科断。“其在限外”，假有拳殴人，保辜十日，计累千刻之外，是名“限外”；“及虽在限内”，谓辜限未满，“以他故死者”，他故谓别增馀患而死，假殴人头伤，风从头疮而入，因风致死之类，仍依杀人论，若不因头疮得风，别因他病而死，是为“他故”：各依本殴伤法。故注云“他故，谓别增馀患而死”。其有堕胎、瞎目、毁败阴阳、折齿等，皆约手足、他物、以刃、汤火为辜限。
    ３０８．同谋不同谋殴伤人
    诸同谋共殴伤人者，各以下手重者为重罪，元谋减一等，从者又减一等；若元谋下手重者，馀各减二等；至死者，随所因为重罪。
    【疏】议曰：“同谋共殴伤人者”，谓二人以上，同心计谋，共殴伤人者。假有甲乙丙丁谋殴伤人，甲为元谋，乙下手最重，殴人一支折。以下手重为重罪，乙合徒三年；甲是元谋，减一等，合徒二年半；丙丁等为从，又减一等，合徒二年。若不因斗，乙为故殴之首，合流二千里；甲是元谋，减一等，合徒三年；丙丁徒二年半。若是元谋下手重者，假甲为元谋，下手最重，即甲合徒三年；乙丙丁各减二等，并徒二年。若故殴，即甲合流二千里；馀各减二等，各徒二年半之类。“至死”，谓被殴人致死。“随所因为重罪”，谓甲殴头，乙殴手，丙殴足，若由头疮致死者，即甲为重罪；由手伤致死者，即乙为重罪；由足伤致死者，即丙为重罪。重罪者偿死；馀各减二等，徒三年；甲是元谋，止减一等，流三千里。
    其不同谋者，各依所殴伤杀论；其事不可分者，以後下手为重罪。
    【疏】议曰：“其不同谋者”，假有甲乙丙丁不同谋，因斗共殴伤一人，甲殴头伤，乙打脚折，丙打指折，丁殴不伤。若因头疮致死，甲得杀人之罪，偿死；乙为折支，合徒三年；丙为折指，合徒一年；丁殴不伤，合笞四十。是为“各依所殴伤杀论”。“其事不可分者”，谓此四人共殴一人，其疮不可分别，被殴致死。“以後下手者为重罪”，谓丁下手最後，即以丁为重罪，馀各徒三年；元谋减一等，流三千里。
    若乱殴伤，不知先後轻重者，以谋首及初斗者为重罪，馀各减二等。
    【疏】议曰：假有人群党共斗，乱殴伤人，被伤杀者不知下手人名，又不知先後轻重，若同谋殴之，即以谋首为重罪；其不同谋，乱殴伤者，以初斗者为重罪。自馀非谋首及非初斗，各减二等，徒三年。若不至死，唯折二支：若谋斗者，谋首流三千里，馀各徒二年半；其不同谋，初斗者流三千里，馀亦减二等。
    问曰：甲乙丙三人同谋殴人，各拳殴一下，合作首从以否？
    答曰：律云：“同谋共殴人者，各以下手重者为重罪。”此据辜内致死，故有节级减文。下又云：“不同谋者，各依所殴伤杀论。”即明殴者得殴罪，伤者得伤罪，杀者得杀罪。拳殴人者笞四十；不同谋者各从殴科，同谋殴人岂得减罪？是知各笞四十，不为首从。若更有丁，亦与甲乙丙同谋，丁不下手，又非元谋，即减二等，笞二十之类。
    又问：甲乙二人，同谋殴人，甲是元谋，又先下手，殴一支折；乙为从，後下手，殴一目瞎，各合何罪？
    答曰：据上条：“折跌人支体及瞎其一目者，徒三年。即损二事以上及因旧患，令至笃疾者，流三千里。”此即同谋共殴人伤损二事，甲虽谋首，合徒三年；由乙损二事，合流三千里。若不同谋，各损一事，俱得本罪，并徒三年。
    ３０９．威力制缚人
    诸以威力制缚人者，各以斗殴论；因而殴伤者，各加斗殴伤二等。
    【疏】议曰：以威若力而能制缚於人者，各以斗殴论。依上条：“手足之外，皆为他物。”缚人皆用徽纟墨，明同他物之限。缚人不伤，合杖六十；若伤，杖八十。“因而殴伤者”，谓因缚即殴者，伤与不伤，“各加斗殴伤二等”，谓因缚用他物殴不伤者杖八十，伤者杖一百之类，是名“各加斗殴伤二等”。
    即威力使人殴击，而致死伤者，虽不下手，犹以威力为重罪，下手者减一等。
    【疏】议曰：威力使人者，谓或以官威，或恃势力之类，而使人殴击他人。致死伤者，威力之人虽不下手，犹以威力为重罪，下手者减一等。假有甲恃威力，而使乙殴杀丙，甲虽不下手，犹得死罪；乙减一等，流三千里。若折一指，甲虽不下手，合徒一年；乙减一等，杖一百之类。甲是监临官，百姓无罪，唤问事以杖依法决罚致死，官人得杀人罪，问事不坐。若遣用他物、手足打杀，官人得威力杀人罪，问事下手者减一等科。
    ３１０．两相殴伤论如律
    诸斗两相殴伤者，各随轻重，两论如律；後下手理直者，减二等。（至死者，不减。）
    【疏】议曰：“斗两相殴伤者”，假有甲乙二人，因斗两相殴伤，甲殴乙不伤，合笞四十；乙殴甲伤，合杖六十之类。或甲是良人，乙是贱隶，甲殴乙伤，减凡人二等，合笞四十；乙殴甲不伤，加凡人二等，合杖六十之类。其间尊卑、贵贱，应有加减，各准此例。“後下手理直者，减二等”，假甲殴乙不伤，合笞四十；乙不犯甲，无辜被打，遂拒殴之，乙是理直，减本殴罪二等，合笞二十。乙若因殴而杀甲，本罪纵不至死，即不合减，故注云“至死者不减”。
    问曰：尊卑相殴，後下手理直得减，未知伯叔先下手殴侄，兄姊先下手殴弟妹，其弟、侄等後下手理直，得减以否？
    答曰：凡人相殴，条式分明。五服尊卑，轻重颇异。只如殴缌麻兄姊杖一百，小功、大功递加一等；若殴缌麻以下卑幼，折伤减凡人一等，小功、大功递减一等。据服虽是尊卑，相殴两俱有罪，理直则减，法亦无疑。若其殴亲侄、弟妹，至死然始获罪，伤重律则无辜。罪既不合两论，理直岂宜许减？举伯叔兄姊，但殴伤卑幼无罪者，并不入此条。
    ３１１．宫内忿争
    诸於宫内忿争者，笞五十；声彻御所及相殴者，徒一年；以刃相向者，徒二年。
    【疏】议曰：宫殿之内，致敬之所，忽敢忿争，情乖恭肃，故宫内忿争者，笞五十。嘉德等门以内为宫内；《卫禁律》“宫城门有犯，与宫门同”，即顺天等门内亦是。若忿竞之声，彻於御所及有相殴击者，各徒一年。以刃相向者，徒二年。既不论兵刃，即是刃无大小之限。
    殿内，递加一等。伤重者，各加斗伤二等。（计加重於本罪即须加。馀条称加者，准此。）
    【疏】议曰：殿内忿争，递加一等者，谓太极等门为殿内，忿争杖六十；声彻御所及相殴者，徒一年半；以刃相向，徒二年半。若上阁内忿争，杖七十；声彻御所及相殴者，徒二年；以刃相向者，徒三年。“伤重者，各加斗伤二等”，假有凡斗，以他物殴伤人内损吐血，合杖一百；宫内加二等，徒一年半，即重於宫内相殴徒一年。凡斗殴人折齿，合徒一年；若於殿内，是伤重加二等，合徒二年，是重於殿内相殴徒一年半。此为“各加斗伤二等”。注云“计加重於本罪，即须加”，谓殿内凡斗，相殴不伤，合徒一年半；假有甲於殿内殴缌麻尊长，本罪合徒一年，由在殿内，故加罪二等，合徒二年，是名“计加重於本罪”。不加本罪者，假如殴缌麻兄姊，合杖一百，以在殿内，故加二等，合徒一年半，即与殿内凡斗罪同，此是计加不重於本罪，止依本徒一年半为坐。“馀条称加者，准此”，谓一部律内，称加得重於本罪者，即须加；加不重者，从本法。
    ３１２．殴制使府主
    诸殴制使、本属府主、刺史、县令及吏卒殴本部五品以上官长，徒三年；伤者，流二千里；折伤者，绞。（折伤，谓折齿以上。）
    【疏】议曰：有因忿而殴制使、本属府主、刺史、县令及吏卒殴本部五品以上官长，其吏、卒等并於《名例》解讫，殴者，合徒三年；伤者，流二千里；折伤者，绞。注云“折伤，谓折齿以上”，依上条：“斗殴人折齿、毁缺耳鼻、眇一目及折手足指，若破骨及汤火伤人者，各徒一年。”此云“折伤”者，折齿以上得徒一年以上，皆是。
    若殴六品以下官长，各减三等；减罪轻者，加凡斗一等；死者，斩。詈者，各减殴罪三等。（须亲自闻之，乃成詈。）
    【疏】议曰：“六品以下官长”，谓下镇将及戍主，若诸陵署、在外诸监署六品以下，虽隶寺、监，当监署有印，别起正案行事，皆为当处官长。所管吏、卒而殴者，各减殴五品以上官长罪三等，合徒一年半。若伤者，流上减三等，合徒二年。折伤者，死上减三等，徒二年半。“减罪轻者，加凡斗一等”，假有凡人，故殴六品官长折肋，合徒二年半，从死减三等，亦徒二年半；据上条：“计加重於本罪，即须加。”既云“加凡斗一等”，从徒二年半上加一等，处徒三年，下条“流外官殴九品以上，各又加二等”，合流二千五百里。如此等，各减罪轻者，加凡斗一等。因殴致死者，斩。“詈者，减殴罪三等”，谓詈制使以下，本部官长以上，从徒三年上减三等，合徒一年半；若詈六品以下官长，又减三等，合杖九十。此名“詈者，各减殴罪三等”。注云“须亲自闻之，乃成詈”，谓皆须被詈者亲自闻之，乃为詈。
    即殴佐职者，徒一年；伤重者，加凡斗伤一等；死者，斩。
    【疏】议曰：“殴佐职者”，谓除长官之外，当司九品以上之官，皆为佐职。所部吏卒殴者，徒一年。伤重者，假如他物故殴伤佐职，凡斗合杖九十，九品以上加二等，合徒一年，为佐职，又加一等，徒一年半之类，是名“伤重者，加凡斗一等”。至死者，斩。
    ３１３．佐职统属殴官长
    诸佐职及所统属官，殴伤官长者，各减吏卒殴伤官长二等；减罪轻者，加凡斗一等；死者，斩。
    【疏】议曰：“佐职”，谓当司九品以上。及所统属官者，若省寺监管局、署，州管县，镇管戌，卫管诸府之类，是所统属。“殴伤官长者”，官长谓尚书省诸司尚书，寺监少卿、少监，国子司业以上，少尹，诸卫将军以上，千牛府中郎将以上，诸率府副率以上，诸府果毅以上。王府司马，并诸州别驾，虽是次官，并同官长，或唯有长官一人。佐职殴者，各减吏卒殴伤官长罪二等。即吏卒殴官长，折伤者绞。若佐职及所统属官殴五品以上官长，折伤减吏卒二等，合徒三年；若殴六品以下官长，折伤者减三等，徒一年半。“减罪轻者加凡斗一等”，假如佐职殴六品以下官长折二齿，从死上减五等，合徒一年半，凡斗折二齿，亦徒一年半，上条“计加重於本罪，即须加”，更加一等，处徒二年。馀罪计加得重，并准此。若佐职及所统属官殴伤五品以上官长者，各减吏卒二等，假有吏卒殴五品以上官长，折肋合死，今为佐职殴，减吏卒二等，合徒三年；折肋本罪合徒二年，别条“六品殴伤五品加二等”，合徒三年，既云“减罪轻者，加凡斗一等”，合流二千里。死者，斩。
    ３１４．殴府主刺史县令祖父母
    诸殴本属府主、刺史、县令之祖父母、父母及妻、子者，徒一年；伤重者，加凡斗伤一等。
    【疏】议曰：殴本属府主、刺史、县令之祖父母、父母及妻、子者，徒一年。“伤重者，加凡斗伤一等”，谓折一指或折一齿，凡殴亦徒一年，比凡斗为轻，加凡斗伤一等，合徒一年半之类。府主等祖父母、父母若是议贵，凡殴得徒二年，为是本属府主之祖父母、父母，加一等，得徒二年半。伤重以上，并准例加一等。
    ３１５．殴皇家袒免以上亲
    诸皇家袒免亲而殴之者，徒一年；伤者，徒二年；伤重者，加凡斗二等。缌麻以上，各递加一等。死者，斩。
    【疏】议曰：礼云：“五世袒免之亲，四世缌麻之属。”皇家戚属，理弘尊敬。袒免之亲，其有殴者，合徒一年；伤者，徒二年。故、斗及用他物不伤者，其罪一也。其於诸条相殴，唯立罪名，不言斗殴，又不言以斗论者，故殴、斗殴及手足、他物，得罪悉同，并无差降。“伤重者，加凡斗二等”，假有殴折二齿，凡斗合徒一年半，加二等，合徒二年半之类。“缌麻以上，各递加一等”，假有殴缌麻折二齿，徒三年；小功，流二千里；大功，流二千五百里；期亲，流三千里。殴不伤，从徒一年上递加；殴伤者，从徒二年上递加，不加入死。故云“各递加一等”。死者，斩。
    问曰：皇家袒免亲，或为佐职官，或为本属府主、刺史、县令之祖父母、父母、妻、子，或是己之所亲，若有犯者，合递加以否？
    答曰：皇家亲属，为尊主之敬，故异馀人。长官佐职，为敬所部。尊敬之处，理各不同。律无递加之文，法止各从重断。若己之亲，各准尊卑服数为罪，不在皇亲及本属加例。
    又问：皇家袒免之亲若有官品，而殴之者合累加以否？
    答曰：律注殴袒免之亲，据皇家亲属立罪，此由缘敬为重，官高亦合累加。
    ３１６．流外官殴议贵
    诸流外官以下，殴议贵者，徒二年；伤者，徒三年；折伤者，流二千里。
    【疏】议曰：“流外官”，谓勋品以下，爰及庶人。“殴议贵者徒二年”，议贵，谓文武职事官三品以上，散官二品以上及爵一品者。“伤者徒三年，折伤者流二千里”，谓折齿以上。若殴折一支，准凡人合徒三年，依下文“加凡斗二等”，流二千五百里；若殴折二支，流三千里。本条虽云“加凡斗伤二等”，律无加入死之文，止依凡人之法。
    殴伤五品以上，减二等；若减罪轻及殴伤九品以上，各加凡斗伤二等。
    【疏】议曰：流外官以下，“殴伤五品以上，减二等”，谓减议贵二等，殴者徒一年，伤者徒二年，折伤者徒二年半。“若减罪轻”，假有殴五品以上折一支，从流二千五百里减二等，徒二年半，即是减罪轻於凡斗徒三年，加二等，处流二千五百里之类。“及殴伤九品以上，各加凡斗伤二等”，谓殴九品以上、六品以下之官，不伤杖六十，伤即杖八十；他物不伤杖八十，伤即杖一百之类。若殴至死者，各依凡人法。
    问曰：律称“流外官以下，殴议贵徒二年”。若奴婢、部曲殴议贵者，为共凡人罪同，为依本法加罪以否？
    答曰：依下条：“部曲殴伤良人，加凡人一等，奴婢又加一等。”此是良人与奴婢、部曲凡斗之罪。其部曲、奴婢殴凡人，尚各加罪，况於皇族及官品贵者，理依加法。唯据本条加至死者，始合处死：假如有部曲殴良人折二支，加凡斗一等，注云“加者，加入於死”，既於凡斗流三千里上加一等，合至绞刑。别条虽加，不入於死：设有部曲，故殴良人九品以上一支折，凡斗折一支徒三年，九品以上加凡斗二等，流二千五百里，故殴又加一等，流三千里，部曲殴又加一等，即不合入死，亦止流三千里，此名“馀条不加入死”之类。
    ●卷二十二 斗讼（１６条）
    ３１７．九品以上殴议贵
    诸流内九品以上殴议贵者，徒一年。伤重及殴伤五品以上，若五品以上殴伤议贵，各加凡斗伤二等。
    【疏】议曰：流内九品以上、六品以下殴议贵者，徒一年。“伤重”，谓他物殴凡人内损吐血，合杖一百；殴议贵，合加二等，徒一年半。此名“伤重”。其六品以下殴伤五品以上；若五品以上殴伤议贵，或殴不伤：亦各加凡斗殴二等。
    ３１８．监临官司殴统属
    诸监临官司，於所统属官及所部之人有高官而殴之，及官品同自相殴者，并同凡斗法。
    【疏】议曰：监临官司於所统属佐官以下，及所管部属之人有高官而监临官司殴之者，同凡斗法，不计阶、品，为其所管故也。“及官品同”，谓六品以下、九品以上，或五品以上非议贵者，议贵谓三品以上、一品以下，并为“官品同”，并谓不相管隶。自相殴者，并同凡斗之罪。假有勋官骑都尉而殴上柱国，其上柱国既非议贵，罪与凡斗同。其统属下司殴上司者，长官以外，皆据品科。其有府及镇、戍隶州者，亦为统属之限。
    问曰：州参军事，殴州内县令带五品以上勋官，得为“统属”同凡斗以否？
    答曰：县令是州内统属之官，假令品高，州官殴之，准上文各同凡斗之法。
    ３１９．拒殴州县以上使
    诸拒州县以上使者，杖六十；殴者，加二等；伤重者，加斗伤一等。（谓有所徵摄，权时拒捍不从者。）即被禁掌，而拒捍及殴者，各加一等。
    【疏】议曰：“拒州县以上使”，称“以上”者，省、台、寺、监及在京诸司等，并是。遣使追摄，拒捍不从者，杖六十。“殴者，加二等”，杖八十。“伤重者”，谓他物殴内损吐血，凡斗合杖一百，加斗伤一等，徒一年。注云“谓有所徵摄，权时拒捍不从者”。“即被禁掌，拒捍及殴者，各加一等”，谓有司禁录，或复散留，而辄拒捍，合杖七十；殴所司者，合杖九十；伤重者，谓重一百杖以上，加凡斗二等；若使人官品高者，各依本品加：是名“各加一等”。
    ３２０．部曲奴婢良人相殴
    诸部曲殴伤良人者，（官户与部曲同。）加凡人一等。（加者，加入於死。）奴婢，又加一等。若奴婢殴良人折跌支体及瞎其一目者，绞；死者，各斩。
    【疏】议曰：《名例律》：“称部曲者，妻亦同。”此即部曲妻，不限良人及客女。殴伤良人者，注云“官户与部曲同”，“加凡人一等”，谓加凡斗殴伤一等。注云“加者，加入於死”，谓部曲殴良人，损二事以上，及因旧患令至笃疾、断舌及毁败阴阳，凡殴流三千里者，部曲加一等合死，此名“加入於死”。“奴婢又加一等”，谓加凡斗二等。“若奴婢殴良人，折跌支体及瞎其一目者，绞”，跌体、瞎目，各罪止徒三年，即明殴良人准凡人相殴罪合流者，各入死罪；因殴致死，各斩。
    其良人殴伤杀他人部曲者，减凡人一等；奴婢，又减一等。若故杀部曲者，绞；奴婢，流三千里。
    【疏】议曰：良人殴伤或杀他人部曲者，“减凡人一等”，谓殴杀者，流三千里；折一支者，徒二年半之类。“奴婢，又减一等”，殴杀者，徒三年；折一支，徒二年之类。若不因斗，故杀部曲者，合绞。若谋而杀讫，亦同。其故杀奴婢者，流三千里。
    即部曲、奴婢相殴伤杀者，各依部曲与良人相殴伤杀法。（馀条良人、部曲、奴婢私相犯，本条无正文者，并准此。相侵财物者，不用此律。）
    【疏】议曰：部曲斗殴杀奴婢，流三千里；折一支，徒二年半；折一齿，杖一百。奴婢殴部曲，损伤二事以上，及因旧患，令至笃疾及断舌、毁败阴阳者，绞；折一支者，流二千里；折一齿者，徒一年半。若部曲故杀奴婢，亦绞。是名“各依部曲与良人相殴伤杀法”。“馀条良人、部曲、奴婢私相犯”，谓“谋杀人”、“穿地得尸不更埋”之类私相犯，本条无正文者，并准此条加减之法。相侵财物者，各依凡人相侵盗之法，故云“不用此律”。
    ３２１．主杀奴婢
    诸奴婢有罪，其主不请官司而杀者，杖一百。无罪而杀者，徒一年。（期亲及外祖父母杀者，与主同。下条部曲准此。）
    【疏】议曰：奴婢贱隶，虽各有主，至於杀戮，宜有禀承。奴婢有罪，不请官司而辄杀者，杖一百。“无罪杀者”，谓全无罪失而故杀者，徒一年。注云“期亲及外祖父母杀者，与主同”，谓有罪杀者，杖一百；无罪杀者，徒一年。故云“与主同”。“下条部曲”者，下条无期亲及外祖父母伤杀部曲罪名，若有伤杀，亦同於主，故云“准此”。
    ３２２．主殴部曲死
    诸主殴部曲至死者，徒一年。故杀者，加一等。其有愆犯，决罚致死及过失杀者，各勿论。
    【疏】议曰：“主殴部曲至死者，徒一年”，不限罪之轻重。“故杀者，加一等”，谓非因殴打，本心故杀者，加一等，合徒一年半。其有愆犯，而因决罚致死及过失杀之者，并无罪。
    问曰：妾有子，或无子，殴杀夫家部曲、奴婢，合当何罪？或有客女及婢，主幸而生子息，自馀部曲、奴婢而殴，得同主期亲以否？
    答曰：妾殴夫家部曲、奴婢，在律虽无罪名，轻重相明，须从减例。下条云“妾殴夫之妾子，减凡人二等。妾子殴伤父妾，加凡人三等”，则部曲与主之妾相殴，比之妾子与父妾相殴法：即妾殴夫家部曲，亦减凡人二等；部曲殴主之妾，加凡人三等。若妾殴夫家奴婢，减部曲一等；奴婢殴主之妾，加部曲一等；至死者，各依凡人法。其有子者，若子为家主，母法不降於儿，并依主例；若子不为家主，於奴婢止同主之期亲。馀条妾子为家主及不为家主，各准此。客女及婢，虽有子息，仍同贱隶，不合别加其罪。
    ３２３．部曲奴婢过失杀伤主
    诸部曲、奴婢过失杀主者，绞；伤及詈者，流。
    【疏】议曰：部曲、奴婢，是为家仆，事主须存谨敬，又亦防其二心，故虽过失杀主者，绞。若过失伤主及詈者，流。不言里数者，为止合加杖二百故也。
    即殴主之期亲及外祖父母者，绞；已伤者，皆斩；詈者，徒二年；过失杀者减殴罪二等，伤者又减一等。
    【疏】议曰：部曲、奴婢殴主之期亲，谓异财者；及殴主之外祖父母者：绞。伤者，皆斩，罪无首从。詈者，徒二年。过失杀者，减殴罪二等，合徒三年，加杖二百。过失伤者，又减一等，合徒二年半，加杖一百八十。
    殴主之缌麻亲，徒一年；伤重者，各加凡人一等。小功、大功，递加一等。加者，（加入於死。）死者，皆斩。
    【疏】议曰：部曲、奴婢殴主之缌麻亲者，无问正服、义服，并徒一年。“伤重者”，谓殴罪重於徒一年，各加凡斗一等。假有部曲，用他物殴主缌麻亲内损吐血，依凡人合杖一百，犯良人加一等，缌麻加凡人一等，合徒一年半。若奴婢以他物故殴主之缌麻亲伤，准凡人合杖九十，奴婢犯良人加二等，此条伤重又加一等，合徒一年半。故云“伤重，各加凡人一等”。“小功、大功递加一等”，谓奴婢用他物殴伤小功亲，徒二年；大功，徒二年半。是名“递加一等”。注云“加者，加入於死”，假如部曲殴主大功亲折支，准凡人徒三年，部曲加一等，合流二千里，其大功亲加三等，合绞，即是“加者，加入於死”。其缌麻、小功，部曲有犯，各从本罪准此加例，加应入死者，处绞。“死者，皆斩”，谓奴婢、部曲殴主缌麻以上亲至死者，皆斩，罪无首从。
    ３２４．殴缌麻小功部曲奴婢
    诸殴缌麻、小功亲部曲奴婢，折伤以上，各减杀伤凡人部曲奴婢二等；大功，又减一等。过失杀者，各勿论。
    【疏】议曰：“殴缌麻、小功亲部曲”，谓殴身之缌麻、小功亲部曲。减凡人部曲二等，谓总减三等。假如殴折肋者，凡人合徒二年，减三等，合杖一百。若殴奴婢折齿，凡人合徒一年，奴婢减二等，缌麻、小功亲奴婢又减二等，总减四等，合杖七十。故云“折伤以上，各减凡人部曲、奴婢二等”。“大功，又减一等”，谓殴大功部曲折齿，总减四等，合杖七十；若殴大功奴婢，合杖六十。自外殴折伤以上，各准此例为减法。其有过失杀缌麻以上部曲、奴婢者，各无罪。
    ３２５．殴伤妻妾
    诸殴伤妻者，减凡人二等；死者，以凡人论。殴妾折伤以上，减妻二等。
    【疏】议曰：妻之言齐，与夫齐体，义同於幼，故得“减凡人二等”。“死者，以凡人论”，合绞。以刃及故杀者，斩。殴妾，非折伤无罪；折伤以上，减妻罪二等，即是减凡人四等。若杀妾者，止减凡人二等。
    若妻殴伤杀妾，与夫殴伤杀妻同。（皆须妻、妾告，乃坐。即至死者，听馀人告。杀妻，仍为“不睦”。）过失杀者，各勿论。
    【疏】议曰：“若妻殴伤杀妾”，谓殴者，减凡人二等；死者，以凡人论。注云“皆须妻、妾告，乃坐”，即外人告者，无罪。“至死者，听馀人告”，馀人不限亲疏，皆得论告。“杀妻，仍为不睦”，妻即是缌麻以上亲，准《例》自当“不睦”，为称“以凡人论”，故重明此例。“过失杀者，各勿论”，为无恶心，故得无罪。
    ３２６．妻殴詈夫
    诸妻殴夫，徒一年；若殴伤重者，加凡斗伤三等；须夫告，乃坐。死者，斩。
    【疏】议曰：妻殴夫，徒一年。“若殴伤重者，加凡斗伤三等”，假如凡人以他物，殴伤人内损吐血，合杖一百，加凡斗三等，处徒二年。此是计加之法。“须夫告，乃坐”，谓要须夫告，然可论罪。因殴致死者，斩。
    媵及妾犯者，各加一等。（加者，加入於死。）过失杀伤者，各减二等。
    【疏】议曰：依令：“五品以上有媵，庶人以上有妾。”故媵及妾犯夫者，各加妻犯夫一等，谓殴夫者，徒一年半；殴伤重者，加凡斗伤四等。“加者，加入於死”，若殴夫折一支，或瞎一目，凡斗徒三年，加四等合绞，是名“加入於死”。“过失杀者，各减二等”，谓妻、妾、媵过失杀者，并徒三年。假如妻折夫一支，加凡人三等，流三千里，过失减二等，合徒二年半；若媵及妾折夫一支合绞，过失减二等，合徒三年。自馀折伤，各随轻重，准此加减之例。
    即媵及妾詈夫者，杖八十。若妾犯妻者，与夫同。媵犯妻者，减妾一等。妾犯媵者，加凡人一等。杀者，各斩。（馀条媵无文者，与妾同。）
    【疏】议曰：媵及妾詈夫者，杖八十。“若妾犯妻者，与犯夫同”，谓殴者，徒一年半；死者，斩。“媵犯妻者，减妾一等”，殴者，徒一年；伤重者，从重上减妾一等。“妾犯媵者，加凡人一等”，谓殴者，笞五十；折一齿者，徒一年半之类。“死者，各斩”，谓媵及妾犯夫及妻，若妾犯媵，殴杀者，各斩。注云“馀条媵无文者”，谓上条“殴妾折伤以上，减妻二等”之类，妻、妾相犯及犯夫，当条无文者，各与妾同。
    ３２７．殴缌麻兄姊
    诸殴缌麻兄姊，杖一百。小功、大功，各递加一等。尊属者，又各加一等。伤重者，各递加凡斗伤一等；死者，斩。即殴从父兄姊，准凡斗应流三千里者，绞。
    【疏】议曰：“殴缌麻兄姊”，谓本宗及外姻有缌麻服者，并同。殴此兄姊，杖一百。小功，徒一年。大功，徒一年半。“尊属者，又各加一等”，谓殴缌麻尊属，徒一年；小功尊属，徒一年半。大功尊属，依礼，唯夫之祖父母及夫之伯叔父母，此并各有本条，自从“殴夫之祖父母，绞；夫之伯叔父母，减夫犯一等，徒二年半”，即此大功无尊属加法。“伤重者，各递加凡斗伤一等”，谓他物殴缌麻兄姊内损吐血，准凡人杖一百上加一等合徒一年，小功徒一年半，大功徒二年；尊属又加一等，即缌麻徒一年半，小功徒二年之类。因殴致死者，各斩。假有殴小功尊属折二支，加凡人三等，不云加入於死，罪止远流。“即殴从父兄姊，准凡斗应流三千里者”，谓损二事以上，或因旧患令至笃疾、断舌及毁败阴阳，此是凡斗应流三千里，於从父兄姊犯此流者，合绞。
    若尊长殴卑幼折伤者，缌麻减凡人一等，小功、大功递减一等；死者，绞。即殴杀从父弟妹及从父兄弟之子孙者，流三千里；若以刃及故杀者，绞。
    【疏】议曰：“若尊长殴卑幼折伤者”，谓折齿以上。既云“折伤”，即明非折伤不坐。因殴折伤缌麻卑幼，减凡人一等；小功，减二等；大功，减三等。假有殴缌麻卑幼折一指，凡斗合徒一年，减一等，杖一百；小功减二等，杖九十；大功减三等，杖八十。其殴伤重者，递减各准此。因殴致死者，尊长各绞。“即殴杀从父弟妹”，谓堂弟妹；“及从父兄弟之子孙”，谓堂侄及侄孙者：流三千里。若以刃杀及不因斗而故杀者，俱合绞刑。
    ３２８．殴兄姊
    诸殴兄姊者，徒二年半；伤者，徒三年；折伤者，流三千里；刃伤及折支，若瞎其一目者，绞；死者，皆斩；詈者，杖一百。伯叔父母、姑、外祖父母，各加一等。即过失杀伤者，各减本杀伤罪二等。
    【疏】议曰：兄姊至亲，更相急难，弯弧垂泣，义切匪他。辄有殴者，徒二年半。殴伤者，徒三年。“折伤者”，或折齿，或折手足指，但折一事，即合处流。若用刃伤及折支，或跌其支体，“若瞎其一目”，谓全失其明者，各得绞罪。因殴致死者，首、从皆斩。詈者，合杖一百。其“伯叔父母、姑、外祖父母，各加一等”，谓加犯兄姊一等：殴者，徒三年；伤者，流二千里，文无“加入死”，折伤亦止流坐；詈者，徒一年。过失杀若伤，“各减本杀伤二等”，谓过失杀者，各减死罪二等，合徒三年；过失折齿者，从流减二等之类。其过失之罪，兄姊以下，并同减二等。
    若殴杀弟妹及兄弟之子孙、曾、玄孙者，各依本服论。外孙者，徒三年；以刃及故杀者，流二千里。过失杀者，各勿论。
    【疏】议曰：殴杀弟妹及兄弟之子孙者，兄弟子期服，孙即小功。注云“曾、玄孙者，各依本服论”，兄弟曾孙为缌麻，玄孙当袒免，服纪既疏，恩情转杀，故云“各依本服论”。谓殴杀曾孙，合绞；玄孙既当袒免，自依凡人法。此条殴兄弟曾、玄孙，既依本服，即明上条殴杀从父兄弟曾、玄孙，降服已尽，亦同凡人。其殴杀弟妹及兄弟之子孙、外孙者，各徒三年；以刃及故杀者，流二千里；过失杀者，各勿论。
    ３２９．殴詈祖父母父母
    诸詈祖父母、父母者，绞；殴者，斩；过失杀者，流三千里；伤者，徒三年。若子孙违犯教令，而祖父母、父母殴杀者，徒一年半；以刃杀者，徒二年；故杀者，各加一等。即嫡、继、慈、养杀者，又加一等。过失杀者，各勿论。
    【疏】议曰：子孙於祖父母、父母，情有不顺而辄詈者，合绞；殴者，斩。律无“皆”字，案文可知：子孙虽共殴击，原情俱是自殴，虽无“皆”字，各合斩刑。下条“妻妾殴夫之祖父母、父母伤者，皆斩”，举轻明重，皎然不惑。过失杀者，流三千里；伤者，徒三年。见血为“伤”，伤无大小之限。“若子孙违犯教令”，谓有所教令，不限事之大小，可从而故违者，而祖父母、父母即殴杀之者，徒一年半；以刃杀者，徒二年。“故杀者，各加一等”，谓非违犯教令而故杀者，手足、他物杀，徒二年；用刃杀，徒二年半。“即嫡、继、慈、养杀者”，为情疏易违，故“又加一等”。律文既云“又加”，即以刃故杀者，徒二年半上加一等，徒三年；违犯教令以刃杀者，二年上加一等，徒二年半；殴杀者，一年半上加一等，徒二年。“过失杀者，各勿论”，即有违犯教令，依法决罚，邂逅致死者，亦无罪。
    ３３０．妻妾殴詈夫父母
    诸妻妾詈夫之祖父母、父母者，徒三年；须舅姑告，乃坐。殴者，绞；伤者，皆斩；过失杀者徒三年，伤者徒二年半。
    【疏】议曰：妻妾有詈夫之祖父母、父母者，徒三年。注云：“须舅姑告，乃坐。”殴者，绞；伤者，皆斩，罪无首从。过失杀者，徒三年；伤者，徒二年半。
    即殴子孙之妇，令废疾者，杖一百；笃疾者，加一等；死者，徒三年；故杀者，流二千里。妾，各减二等。过失杀者，各勿论。
    【疏】议曰：祖父母、父母殴子孙之妇，令废疾者，依《户令》“腰脊折，一支废，为废疾”，合杖一百。笃疾者，“两目盲，二支废”，加一等，合徒一年。死者，徒三年。“故杀者”，谓不因殴詈，无罪而辄杀者，流二千里。若殴妾，令废疾，杖八十；笃疾，杖九十；至死者，徒二年；故杀者，徒二年半。过失杀者，各勿论。
    ３３１．妻妾殴詈故夫父母
    诸妻妾殴、詈故夫之祖父母、父母者，各减殴、詈舅姑二等；折伤者，加役流；死者，斩；过失杀伤者，依凡论。
    【疏】议曰：“故夫”，谓夫亡改嫁者；其被出及和离者，非。“各减殴、詈舅姑罪二等”，谓殴者，徒三年；詈者，徒二年；折齿以上者，加役流；死者，斩。文无“皆”字，即有首从。“过失杀伤者，依凡论”，谓杀者，依凡人法，赎铜一百二十斤；伤者，各依凡人伤法徵赎。其铜入被伤杀之家。
    其旧舅姑，殴子孙旧妻妾，折伤以上，各减凡人三等；死者，绞；过失杀者，勿论。
    【疏】议曰：其旧舅姑，殴子孙旧妻妾，折伤以上，“各减凡人三等”，谓折指者，合杖八十；折一支者，徒一年半之类。“死者，绞”，既不言故杀者斩，即是故杀者亦绞。过失杀者，勿论。
    问曰：子孙之妇，夫亡守志，其姑少寡，改醮他人，或被弃放，此姑妇相犯者，合得何罪？
    答曰：子孙身亡，妻妾改嫁，舅姑见在，此为“旧舅姑”。今者，姑虽被弃，或已改醮他人，子孙之妻，孀居守志，虽於夫家义绝，母子终无绝道，子既如母，其妇理亦如姑。姑虽人，妇仍在室，理依亲姑之法，不得同於旧姑。若夫之嫡、继、慈、养，不入此条。
    ３３２．殴兄妻夫弟妹
    诸殴兄之妻及殴夫之弟妹，各加凡人一等。若妾犯者，又加一等。
    【疏】议曰：嫂叔不许通问，所以远别嫌疑。殴兄之妻及殴夫之弟妹者，礼敬顿乖，故“各加凡人一等”。“若妾犯者，又加一等”，谓妾殴夫之弟、妹，加妻一等，总加凡人二等。夫之弟、妹殴兄妾，以凡人论。
    即妾殴夫之妾子，减凡人二等；殴妻之子，以凡人论。若妻之子殴伤父妾，加凡人一等。妾子殴伤父妾，又加二等。（至死者，各依凡人法。）
    【疏】议曰：“即妾殴夫之妾子，减凡人二等”，为匹敌之故，得罪稍轻。“殴妻之子，以凡人论”，为女君尊重，故同凡斗。若妻之子殴伤父妾，加凡人一等。妾子殴伤父妾，又加二等。称“又加”者，总加三等，若殴折一齿，徒二年半之类。注云“至死者，各依凡人法”，当条虽有加减，至死者，并与凡人同。
    ●卷二十三 斗讼（１３条）
    ３３３．殴妻前夫子
    诸殴伤妻前夫之子者，减凡人一等；同居者，又减一等。死者，绞。
    【疏】议曰：“殴伤妻前夫之子者”，谓改醮之妇，携子人，後夫殴伤者，减凡人一等。“同居者”，谓与继父同居，立庙服期。“又减一等”，谓减凡人二等。若殴之令至笃疾及断舌、毁败阴阳，如此之类，得徒二年半。不同居，徒三年。因殴致死者，同居、不同居，俱得绞罪。
    殴伤继父者，（谓曾经同居，今异者。）与缌麻尊同；同居者，加一等。馀条继父准此。
    【疏】议曰：继父者，谓母後嫁之夫。注云“谓曾经同居，今异者”，依礼“继父同居，服期”，谓妻少子幼，子无大功之亲，与之人，所者亦无大功之亲，而所者以其资财，为之筑家庙於家门之外，岁时使之祀焉，是谓“同居”。继子之妻，虽不从服，若有犯夫之继父者，从下条“减夫犯一等”。其不同居者，谓先尝同居，今异者。继父若自有子及有大功之亲，虽复同住，亦为异居。若未尝同居，则不为异居，即同凡人之例。其先同居今异者，殴之同缌麻尊，合徒一年；伤重者，各加凡斗二等；死者，斩。同居者，虽著期服，终非本亲，犯者不同正服，止加缌麻尊一等，谓殴者，合徒一年半；伤重者，加凡人三等。注云“馀条继父准此”，谓诸条准服尊卑相犯得罪，并准此例。虽於“继父”下注，即称“妻前夫之子”，并与“继父”义同。律称“与缌麻尊同”，其有谋杀及卖，理当“不睦”。於前夫之子，不言与缌麻卑幼同，殴之准凡人减罪，不入缌麻卑幼之例。
    即殴伤见受业师，加凡人二等。死者，各斩。（谓伏膺儒业，而非私学者。）
    【疏】议曰：礼云“凡教学之道，严师为难。师严道尊，方知敬学”。如有亲承儒教，伏膺函丈，而殴师者，加凡人二等。“死者，各斩”，称“各”者，并殴继父至死，俱得斩刑。注云“谓伏膺儒业，而非私学者”，儒业，谓经业。非私学者，谓弘文、国子、州县等学。私学者，即礼云“家有塾，遂有序”之类。如有相犯，并同凡人。
    问曰：殴见受业师，加凡人二等。其博士若有高品，累加以否？
    答曰：殴见受业师，加凡人二等，先有官品，亦从品上累加。若斗殴无品博士，加凡人二等，合杖六十；九品以上，合杖八十；若殴五品博士，亦於本品上累加之。
    ３３４．殴詈夫期亲尊长
    诸妻殴詈夫之期亲以下、缌麻以上尊长，各减夫犯一等。（减罪轻者，加凡斗伤一等。）妾犯者，不减。死者，各斩。
    【疏】议曰：依《丧服》：“夫之所为兄弟服，妻降一等。”今妻殴夫缌麻以上尊长，减夫一等，以从夫为服，罪亦降夫。注云“减罪轻者，加凡斗伤一等”，谓故殴缌麻兄姊折一支，合流二千五百里，妻若减夫一等，徒三年。故殴凡人折一支，既合流二千里，即是减罪轻，加凡人一等，流二千五百里，是“减罪轻者，加凡斗伤一等”。“妾犯者，不减”，妾犯尊长，即与夫同。“死者，各斩”，谓殴尊长致死，妻、妾并合斩刑。虽云减夫一等，若本制服重，即从重论。假如殴夫之伯叔父母折肋，当大功尊加凡人四等，合流二千五百里，若准夫减一等，即徒三年。《名例律》云：“当条虽有罪名，所为重者，自从重。”须准服加四等，流二千五百里之类。
    殴伤卑属，与夫殴同；死者，绞。即殴杀夫之兄弟子，流三千里；故杀者，绞。妾犯者，各从凡斗法。若尊长殴伤卑幼之妇，减凡人一等；妾，又减一等；死者，绞。
    【疏】议曰：“殴伤卑属”，谓是夫家卑属。“与夫殴同”，谓殴夫之从父兄弟子孙有服者折伤以上，缌麻减凡人一等，诸如此类，并与夫同。死者，绞。即殴杀夫之兄弟子，流三千里；故杀者，绞。“妾犯者，各同凡斗法”，谓并依凡人斗法科罪。“若尊长殴伤卑幼之妇”，谓夫之期亲以下、缌麻以上尊长，殴伤卑幼之妇，减凡人一等；妾，减凡人二等；死者，绞。
    ３３５．祖父母为人殴击
    诸祖父母、父母为人所殴击，子孙即殴击之，非折伤者，勿论；折伤者，减凡斗折伤三等；至死者，依常律。（谓子孙元非随从者。）
    【疏】议曰：祖父母、父母为人所殴击，子孙理合救之。当即殴击，虽有损伤，非折伤者，无罪。“折伤者，减凡斗折伤三等”，谓折一齿合杖八十之类。“至死者”，谓殴前人致死，合绞；以刃杀者，合斩。故云“依常律”。注云“谓子孙元非随从者”，若元随从，即依凡斗首从论。律文但称祖父母、父母为人所殴击，不论亲疏尊卑。其有祖父母、父母之尊长，殴击祖父母、父母，依律殴之无罪者，止可解救，不得殴之，辄即殴者，自依斗殴常法。若夫之祖父母、父母，共妻之祖父母、父母相殴，子孙之妇亦不合即殴夫之祖父母、父母，如当殴者，即依常律。
    问曰：主为人所殴击，部曲、奴婢即殴击之，得同子孙之例以否？
    答曰：部曲、奴婢非亲，不同子孙之例，唯得解救，不得殴击。
    ３３６．斗殴误杀伤傍人
    诸斗殴而误杀伤傍人者，以斗杀伤论；至死者，减一等。
    【疏】议曰：“斗殴而误杀伤傍人者”，假如甲共乙斗，甲用刃、杖欲击乙，误中於丙，或死或伤者，以斗杀伤论。不从过失者，以其元有害心，故各依斗法。至死者，减一等，流三千里。
    若以故僵仆而致死伤者，以戏杀伤论。即误杀伤助己者，各减二等。
    【疏】议曰：仰谓之僵，伏谓之仆。谓共人斗殴，失手足跌，而致僵仆，误杀伤傍人者，以戏杀伤论。别条“戏杀伤人者，减斗杀伤人二等”，谓杀者徒三年，折一支者徒二年之类。“即误杀伤助己者，各减二等”，假如甲与乙共殴丙，其甲误殴乙至死，减二等；伤，减二等。或僵仆压乙杀伤，减戏杀伤二等；杀乙，从戏杀减二等，总减四等，合徒二年。若压折一支，亦减四等，徒一年，是名“各减二等”。
    问曰：甲共子乙同谋殴丙，而乙误中其父，因而致死，得从“误杀伤助己”减二等以否？
    答曰：律云“斗殴而误杀伤傍人，以斗杀伤论”，杀伤傍人，坐当“过失”，行者本为缘斗，故从“斗杀伤”论；若父来助己而误杀者，听减二等，便即轻於“过失”，依例“当条虽有罪名，所为重者，自从重”论，合从“过失”之坐，处流三千里。
    又问：以斗僵仆，误杀助己父母；或虽非僵仆，斗误杀期亲尊长，各合何罪？
    答曰：以斗僵仆，误杀父母，或期亲尊长，若减罪轻於“过失”者，并从“过失”之法。
    又问：假有数人，同谋杀甲，夜中忽遽，乃误杀乙，合得何罪？
    答曰：此既本是谋杀，与斗殴不同。斗殴彼此相持，谋杀潜行屠害。殴甲误中於丙，尚以斗杀伤论，以其元无杀心，至死听减一等；况复本谋害甲，元作杀心，虽误杀乙，原情非斗者。若其杀甲是谋杀人，今既误杀乙，合科“故杀”罪。
    ３３７．部曲奴婢詈殴旧主
    诸部曲、奴婢詈旧主者，徒二年；殴者，流二千里；伤者，绞；杀者，皆斩；过失杀伤者，依凡论。
    【疏】议曰：部曲、奴婢詈旧主者，徒二年；殴者，流二千里；伤者，绞，有首从；杀者，皆斩，罪无首从。过失杀伤者，并准凡人收赎，铜入伤杀之家。
    即殴旧部曲、奴婢，折伤以上，部曲减凡人二等，奴婢又减二等；过失杀者，各勿论。
    【疏】议曰：主殴旧部曲、奴婢，折伤以上，“部曲，减凡人二等”，谓折齿合杖九十；“奴婢，又减二等”，合杖七十之类。过失杀者，勿论。
    问曰：部曲、奴婢殴詈旧主期以下亲，或旧主亲属殴伤所亲旧部曲、奴婢，得减凡人以否？
    答曰：五服尊卑，各有血属，故殴尊长，节级加之。至如奴婢、部曲，唯系於主。为经主放，顾有宿恩，其有殴詈，所以加罪。非主之外，虽是亲姻，所有相犯，并依凡人之法。
    又问：有人谋杀旧部曲、奴婢，或於旧部曲、奴婢家强盗，有杀伤者，合减罪以否？
    答曰：殴旧部曲、奴婢，得减凡人，爰至於死，亦依减例，明谋杀及诸杂犯，合依减法。唯盗财物，特异常犯，止依凡人之法，不合减科。
    ３３８．戏杀伤人
    诸戏杀伤人者，减斗杀伤二等；谓以力共戏，至死和同者。虽和，以刃，若乘高、履危、入水中，以故相杀伤者，唯减一等。即无官应赎而犯者，依过失法收赎。（馀条非故犯，无官应赎者，并准此。）
    【疏】议曰：“戏杀伤人者”，谓以力共戏，因而杀伤人，减斗罪二等。若有贵贱、尊卑、长幼，各依本斗杀伤罪上减二等。虽则以力共戏，终须至死和同，不相恨而致死者。“虽和，以刃”，礼云：“死而不吊者三，谓畏、压、溺。”况乎嬉戏，或以金刃，或乘高处险，或临危履薄，或入水中，既在险危之所，自须共相警戒，因此共戏，遂致杀伤，虽即和同，原情不合致有杀伤者，唯减本杀伤罪一等。“即无官应赎”，谓有荫及老、小、废疾之类，而犯应赎罪者，依“过失”法收赎。假有过失杀人，赎铜一百二十斤，戏杀得减二等，赎铜六十斤，即是轻重不类，故依“过失”赎罪，不从减法。注云“馀条非故犯”，谓一部律内，诸条非故犯罪，无官应得收赎者，并准此。假有甲为人合药，误不如本方杀人，合徒二年半，若白丁，则从真役；若是官品之人合赎者，不可徵铜五十斤，亦徵一百二十斤，则是“馀条”之类。
    其不和同及於期亲尊长、外祖父母、夫、夫之祖父母虽和，并不得为戏，各从斗杀伤法。
    【疏】议曰：谓戏者元不和同；及於期亲尊长、外祖父母、夫、夫之祖父母，此等尊长，非应共戏，纵虽和同，并不得为戏：各从斗杀伤之法。假有共期亲尊长戏，折一支者，仍处绞之类。
    ３３９．过失杀伤人
    诸过失杀伤人者，各依其状，以赎论。（谓耳目所不及，思虑所不到；共举重物，力所不制；若乘高履危足跌及因击禽兽，以致杀伤之属，皆是。）
    【疏】议曰：过失之事，注文论之备矣。杀伤人者，各准杀伤本状，依收赎之法。注云“谓耳目所不及”，假有投砖瓦及弹射，耳不闻人声，目不见人出，而致杀伤；其思虑所不到者，谓本是幽僻之所，其处不应有人，投瓦及石，误有杀伤；或共举重物，而力所不制；或共升高险，而足蹉跌；或因击禽兽，而误杀伤人者：如此之类，皆为“过失”。称“之属”者，谓若共捕盗贼，误杀伤旁人之类，皆是。其本应居作、官当者，自从本法。
    ３４０．知谋反逆叛不告
    诸知谋反及大逆者，密告随近官司，不告者，绞。知谋大逆、谋叛不告者，流二千里。知指斥乘舆及妖言不告者，各减本罪五等。官司承告，不即掩捕，经半日者，各与不告罪同；若事须经略，而违时限者，不坐。
    【疏】议曰：谋反者，谓知人潜谋欲危社稷；大逆者，谓知人於宗庙及山陵、宫阙已有毁损：并须密告随近官司。知而不即告者，绞。“若知谋大逆”，谓知始谋欲毁宗庙、山陵等；谋叛者，谓知谋欲背国从伪：亦须密告官司。不告者，流二千里。若“知指斥乘舆”，谓情理切害；及妖言者，谓妄说休咎之言：不告者“各减本罪五等”，本应死者，从死上减五等；妖言惑不满众者，流上减五等，是名“各减五等”。官司承告谋反以下，不即掩捕，若“经半日者”，谓经五十刻，不即掩捕，各与“不告”罪同。“若事须经略”，谓人众既多，须得人兵器仗，如此经略，以故违时限而失罪人者，不坐。其知谋反以下，虽不密告随近官司，能自捕送者，亦与密告同。因其自捕，惊失罪人；或已就拘执而失者：并同“失囚”之法。
    ３４１．诬告谋反大逆
    诸诬告谋反及大逆者，斩；从者，绞。若事容不审，原情非诬者，上请。若告谋大逆、谋叛不审者，亦如之。
    【疏】议曰：“诬告谋反及大逆者”，谓知非反、逆，故欲诬之，首合斩，从合绞。“若事容不审者”，谓或奉别敕阅兵，或欲修葺宗庙；见阅兵疑是欲反，见修宗庙疑为大逆之类，本情初非诬告者，具状上请，听敕。若告谋大逆、谋叛不审，亦合上请，故云“亦如之”。
    ３４２．诬告反坐
    诸诬告人者，各反坐。即纠弹之官，挟私弹事不实者，亦如之。（反坐致罪，准前人入罪法。至死，而前人未决者，听减一等。其本应加杖及赎者，止依杖、赎法。即诬官人及有荫者，依常律。）
    【疏】议曰：凡人有嫌，遂相诬告者，准诬罪轻重，反坐告人。“即纠弹之官”，谓据令应合纠弹者，若有憎恶前人，或朋党亲戚，挟私饰诈，妄作纠弹者，并同“诬告”之律。反坐其罪，准前人入罪之法，至死而前人虽断讫未决者，反坐之人听减一等。若诬人反、逆，虽复未决引虚，不合减罪。本应加杖者，谓诬告部曲、奴婢流罪，若实，部曲、奴婢止加杖二百；既虚，诬告者不流，亦准杖法反坐。单丁应加杖者，亦依决杖反坐。“及赎者”，谓诬告老、小、废疾，若实，即前人合赎；虚，即反坐者亦依赎论。“即诬官人及有荫者”，假有白丁诬七品官流罪，若实，官人即合例减、官当；如虚，反坐还得流罪。诬告有荫之人，事合减、赎；反坐之者，不得准前人减、赎法，并真配徒、流。是名“依常律”。
    若告二罪以上，重事实及数事等，但一事实，除其罪；重事虚，反其所剩。即罪至所止者，所诬虽多，不反坐。
    【疏】议曰：“若告二罪以上，重事实”，假有甲告乙殴人折一齿，合徒一年；又告人盗绢五疋，亦合徒一年；或故杀他人马一疋，合徒一年半。推杀马是实，殴、盗是虚，是名“告二罪以上，重事实”。又有丙告丁三事，各徒一年，此名“数事等”，但一事实，除其罪。重事虚，反其所剩者，假如甲告乙盗绢五疋，合徒一年；又告故杀官私马牛，合徒一年半。若其盗是实，杀马牛是虚，即是剩告半年之罪，反坐半年，故云“反其所剩”。“即罪至所止者，所诬虽多，不反坐”，假有告人非监临主司因事受财百疋，勘当五十疋实，坐赃五十疋，罪止徒三年；剩告五十疋，为“罪至所止，不反坐”之类。
    其告二人以上，虽实者多，犹以虚者反坐。（谓告二人以上，但一人不实，罪虽轻，犹反其坐。）若上表告人，已经闻奏，事有不实，反坐罪轻者，从上书诈不实论。
    【疏】议曰：告二人以上，罪虽实者多，“犹以虚者反坐”，以其人、事各别，故得罪不同。注云“谓告二人以上，但一人不实，罪虽轻，犹反其坐”，假有人告甲乙丙丁四人之罪，三人徒罪以上并实，一人笞罪事虚，不得以实多放免，仍从笞罪反坐。若上表告人，已经闻奏，事有不实，反坐罪轻於上书不实，准从“上书诈不实”，处徒二年。不应反坐者，无罪。假如甲上表告乙两个徒一年，一实，一虚，准律既免反坐，於甲无“上书不实”之罪。
    ３４３．告小事虚
    诸告小事虚，而狱官因其告，检得重事及事等者，若类其事，则除其罪；离其事，则依本诬论。
    【疏】议曰：告小事虚，而狱官因其告，检得重事者，假有告人盗驴，检得盗马，其价又贵，是为“得重事”。“及事等者”，假如告盗甲家马，检得盗乙家骡，其价相似，是为“事等”。“若类其事”，谓骡、马、驴等，色目相类，所告虽虚，除其妄罪。离其事者，谓告人盗马，检得铸钱之属，是“离其事”，“则依本诬论”，仍得诬告盗马之罪。此条为依告状检赃生文，不同狱官状外求罪之例。
    问曰：告人私有弩，狱官因告乃检得甲，是类事以否？
    答曰：称“类”者，谓其形状难辨，原情非诬，所以得除其罪。然弩之与甲，虽同禁兵，论其形样，色类全别，事非疑似，元状是诬。如此之流，不得为“类”。
    ３４４．诬告人流罪以下引虚
    诸诬告人流罪以下，前人未加拷掠，而告人引虚者，减一等；若前人已拷者，不减。即拷证人，亦是。（诬告期亲尊长、外祖父母、夫、夫之祖父母，及奴婢、部曲诬告主之期亲、外祖父母者，虽引虚，各不减。）
    【疏】议曰：诬告死罪，自有别制。唯诬告人流罪以下，前人未加拷掠，而告人自引虚者，得减反坐之罪一等。若前人已拷者，无问杖数多少，然後引虚，即不合减。“即拷证人亦是”，谓虽不拷被告之人，拷傍证之者，虽自引虚，亦同已拷，不减。其诬告期亲尊长以下，及奴婢、部曲诬告主之外祖父母以上，虽即引虚，各不合减。
    问曰：律云：“前人未加拷掠，而告人引虚，减一等。”未知前人已经断讫，然後引虚，合减以否？
    答曰：律文但言“已加拷掠”，不言事经断讫。拷讫已伤，律有成制；断讫未损，理合减科。若事经奏讫，不合追减。及已役、已配，亦是已损已伤前人，计与拷掠义同，不在减科之例。
    ３４５．告祖父母父母
    诸告祖父母、父母者，绞。（谓非缘坐之罪及谋叛以上而故告者。下条准此。）
    【疏】议曰：父为子天，有隐无犯。如有违失，理须谏诤，起敬起孝，无令陷罪。若有忘情弃礼而故告者，绞。注云“谓非缘坐之罪”，缘坐谓谋反、大逆及谋叛以上，皆为不臣，故子孙告亦无罪，缘坐同首法，故虽父祖听捕告。若故告馀罪者，父祖得同首例，子孙处以绞刑。下条准此者，谓告期亲尊长，情在於恶，欲令入罪而故告之，故云“准此”。若因推劾，事不获免，随辩注引，不当告坐。
    即嫡、继、慈母杀其父，及所养者杀其本生，并听告。
    【疏】议曰：嫡、继、慈母者，《名例》并已释讫。此等三母杀其父，及所养父母杀其所生父母，并听告。若嫡、继母杀其所生庶母，亦不得告。故律文但云杀其父者听告。
    问曰：所生之母被出，其父更娶继妻，其继母乃杀所出之母，出母之子合告以否？
    答曰：所养父母，本是他人，杀其所生，故律听告。今言出母，即是所生，《名例》称：“犯夫及义绝者，得以子荫。”即子之於母，孝爱情深，顾复之恩，终无绝道。继母杀其亲母，准例亦合听告。
    又问：嫡、继、慈母，有所规求，故杀子孙，合得何罪？又，子孙得自理诉以否？此母或被出，或父卒後行，若为科断？
    答曰：子孙之於祖父母、父母，皆有祖父子孙之名，其有相犯之文，多不据服而断。《贼盗律》：“有所规求而故杀期以下卑幼者，绞。”论服相犯，例准傍期；在於子孙，不入期服。然嫡、继、慈、养，依例虽同亲母，被出、改嫁，礼制便与亲母不同。其改嫁者，唯止服期，依令不合解官，据礼又无心丧，虽曰子孙，唯准期亲卑幼，若犯此母，亦同期亲尊长。被出者，礼既无服，并同凡人。其应理诉，亦依此法。
    ●卷二十四 斗讼（１６）
    ３４６．告期亲尊长
    诸告期亲尊长、外祖父母、夫、夫之祖父母，虽得实，徒二年；其告事重者，减所告罪一等；（所犯虽不合论，告之者犹坐。）即诬告重者，加所诬罪三等。告大功尊长，各减一等；小功、缌麻，减二等；诬告重者，各加所诬罪一等。
    【疏】议曰：“告期亲尊长、外祖父母、夫、夫之祖父母”，依《名例律》：“并相容隐，被告之者，与自首同；告者，各徒二年。”告事重於徒二年者，“减所告罪一等”，假有告期亲尊长盗上绢二十五疋，合徒三年，尊长同首法免罪，卑幼减所告罪一等，合徒二年半之类。注云“所犯虽不合论”，谓期亲以下，或年八十以上，十岁以下，若笃疾，犯罪虽不合论，而卑幼告之，依法犹坐。即诬告期亲尊长，得罪重於二年徒者，“加所诬罪三等”，假有诬告期亲尊长一年半徒罪，加所诬罪三等，合徒三年，此亦是“计加得重於本罪，即须加。”“告大功尊长，各减一等”，谓告得实，徒一年半；重於徒一年半者，即减期亲罪一等。假有告大功尊长三年徒，减期亲一等，处徒二年。告小功、缌麻尊长，虽得实，同减期亲二等，合徒一年；告事重者，亦减期亲尊长二等。假有告三年徒，虽实，徒一年半之类。“诬告重者”，谓诬告大功、小功、缌麻重者。“各加所诬罪一等”，假有诬告大功尊长一年半徒，加所诬罪一等，合徒二年；诬告小功、缌麻尊长徒一年罪，亦加所诬罪一等，徒一年半之类。
    即非相容隐，被告者论如律。若告谋反、逆、叛者，各不坐。其相侵犯，自理诉者，听。（下条准此。）
    【疏】议曰：小功、缌麻，非相容隐，被告之者，不得同於首原，各依律科断，故云“被告者论如律。”“若告谋反、逆、叛者”，谓期亲尊长以下，犯谋反、逆、叛三事，以其不臣，故虽论告，不科其罪。“其相侵犯”，谓期亲以下、缌麻以上，或侵夺财物，或殴打其身之类，得自理诉。非缘侵犯，不得别告馀事。注云“下条准此”，谓下条“告缌麻以上卑幼”，虽有罪名，相侵犯，亦得自理。
    问曰：告期亲尊长窃盗三十疋，依捡二十五疋实，五疋虚，合得何罪？
    答曰：律云：“一事分为二罪，罪法若等，则累论。罪法不等，即以重法并满轻法。”按寻此状，正当“累并”之条，将重并轻，总为三十疋，减所告罪一等，便合处徒三年。
    ３４７．告缌麻卑幼
    诸告缌麻、小功卑幼，虽得实，杖八十；大功以上，递减一等。诬告重者，期亲，减所诬罪二等；大功，减一等；小功以下，以凡人论。
    【疏】议曰：称“缌麻、小功”，即外姻有服者亦是。其相隐既得减罪，有过不合告言，故虽得实，合杖八十。告大功卑幼，减小功一等；期亲卑幼，又减一等。“诬告重者”，谓诬告期亲重於杖六十者。“减所诬罪二等”，犹如诬告弟侄九十杖罪，合减所诬二等，合杖七十。若告大功，减一等，合杖八十。若告小功以下，以凡人论，仍得杖九十。
    问曰：女君於妾，依礼无服。其有诬告，得减罪以否？
    答曰：律云：“殴伤妻者，减凡人二等；死者，以凡人论。若妻殴伤杀妾，与夫殴伤杀妻同。”又条：“诬告期亲卑幼，减所诬罪二等。”其妻虽非卑幼，义与期亲卑幼同。夫若诬告妻，须减所诬罪二等；妻诬告妾，亦与夫诬告妻同。
    即诬告子孙、外孙、子孙之妇妾及已之妾者，各勿论。
    【疏】议曰：诬告子孙、外孙、子孙之妇妾者，曾、玄妇妾亦同；及已之妾者：各勿论。其有告得实者，亦不坐。被告得相容隐者，俱同自首之法。
    ３４８．子孙违犯教令
    诸子孙违犯教令及供养有阙者，徒二年。（谓可从而违，堪供而阙者。须祖父母、父母告，乃坐。）
    【疏】议曰：祖父母、父母有所教令，於事合宜，即须奉以周旋，子孙不得违犯；“及供养有阙者”，《礼》云“七十，二膳；八十，常珍”之类，家道堪供，而故有阙者：各徒二年。故注云“谓可从而违，堪供而阙者”。若教令违法，行即有愆；家实贫窭，无由取给：如此之类，不合有罪。皆须祖父母、父母告，乃坐。
    ３４９．部曲奴婢告主
    诸部曲、奴婢告主，非谋反、逆、叛者，皆绞；被告者同首法。告主之期亲及外祖父母者，流；大功以下亲，徒一年。诬告重者，缌麻，加凡人一等；小功、大功，递加一等。即奴婢诉良，妄称主压者，徒三年；部曲，减一等。
    【疏】议曰：日月所照，莫匪王臣。奴婢、部曲，虽属於主，其主若犯谋反、逆、叛，即是不臣之人，故许论告。非此三事而告之者，皆绞，罪无首从。注云“被告者，同首法”，谓其主杂犯死罪以下，部曲、奴婢告之，俱同为首之法，奴婢获罪，主得免科。奴婢为主隐，虽告，准名例律，相容隐告言，自合同首。今律文重言“同首法”者，以“相隐”条无相隐字故。“告主之期亲及外祖父母者，流”，不言里数者，为同加杖二百。“大功以下亲，徒一年”，称大功以下，小功、缌麻亦同。此等并谓告得实。“诬告重者”，谓所诬之罪重於徒一年。“缌麻，加凡人一等”，若诬告主缌麻亲徒一年，加一等，合徒一年半；小功，徒二年；大功，徒二年半之类。大功以下诸亲，犯有轻重，应计等级加者，但重於徒一年，皆准此加法。“即奴婢诉良，妄称主压者”，谓奴婢本无良状，而妄诉良，云主压充贱者，合徒三年。不同诬告主者，开其自理之路。部曲，减一等。其主诬告部曲、奴婢者，即同诬告子孙之例，其主不在坐限。
    ３５０．诬告府主刺史县令
    诸诬告本属府主、刺史、县令者，加所诬罪二等。
    【疏】议曰：诬告本属府主等，加所诬罪二等者，谓诬告一年徒罪，合徒二年之类。若告除名、免官、免所居官等事虚，亦准比徒法加罪。其有缌麻以上亲，任本属府主、刺史、县令者，自依“告亲”法；若告尊长，各从重论。
    ３５１．投匿名书告人罪
    诸投匿名书告人罪者，流二千里。（谓绝匿姓名及假人姓名，以避己作者。弃置、悬之俱是。）
    【疏】议曰：有人隐匿己名，或假人姓字，潜投犯状，以告人罪，无问轻重，投告者即得流坐。故注云“谓绝匿姓名及假人姓名，以避己作者。弃置、悬之俱是”，谓或弃之於街衢，或置之於衙府，或悬之於旌表之类，皆为“投匿”之坐。假人姓名，经官司判入，言告人罪，从“违令”科。非是投匿，所以科“违令”。投匿告祖父母，科绞；告期亲卑幼，减凡人二等；大功，减一等；小功以下，以凡人论。匿名书告他人部曲、奴，依凡人法。是大功相犯，不合减一等、二等，他皆仿此。告缌麻以上亲部曲、奴，即依减法。
    得书者，皆即焚之，若将送官司者，徒一年。官司受而为理者，加二等。被告者，不坐。辄上闻者，徒三年。
    【疏】议曰：匿名之书，不合检校，得者即须焚之，以绝欺诡之路。得书不焚，以送官府者，合徒一年。官司既不合理，受而为理者，加二等，处徒二年。被告者，假令事实，亦不合坐。若是书不原事，以後别有人论告，还合得罪。辄上闻者，合徒三年。若得告反逆之书，事或不测，理须闻奏，不合烧除。
    问曰：投匿名书，告人谋反、大逆，或虚或实，捉获所投之人，未知若为科罪？
    答曰：隐匿姓字，投书告罪，投书者既合流坐，送官者法处徒刑，用塞诬告之源，以杜奸欺之路。但反逆之徒，衅深夷族，知而不告，即合死刑，得书不可焚之，故许送官闻奏。状既是实，便须上请听裁；告若是虚，理依诬告之法。
    ３５２．囚不得告举他事
    诸被囚禁，不得告举他事。其为狱官酷己者，听之。
    【疏】议曰：人有犯罪，身在囚禁，唯为狱官酷己者得告，自馀他罪并不得告发。即流囚在道，徒囚在役，身婴枷锁，或有援人，亦同被囚禁之色，不得告举他事。又准狱官令：“囚告密者，禁身领送。”即明知谋叛以上，听告；馀准律不得告举。
    即年八十以上，十岁以下及笃疾者，听告谋反、逆、叛、子孙不孝及同居之内为人侵犯者，馀并不得告。官司受而为理者，各减所理罪三等。
    【疏】议曰：老、小及笃疾之辈，犯法既得勿论，唯知谋反、大逆、谋叛，子孙不孝及阙供养，及同居之内为人侵犯，如此等事，并听告举。自馀他事，不得告言。如有告发，不合为受。官司受而为理者，从“被囚禁”以下，减所推罪三等。假有告人徒一年，官司受而为理，合杖八十之类。
    问曰：有人被囚禁，更首别事，其事与馀人连坐，官司合受以否？
    答曰：律云“被囚禁不得告举他事。”此既首论身事，非关别告他人，纵连傍人，官司亦合为受。被首之者，仍依法推科。
    ３５３．犯罪皆经所在官司首
    诸犯罪欲自陈首者，皆经所在官司申牒，军府之官不得辄受。其谋叛以上及盗者，听受，即送随近官司。若受经一日不送及越览馀事者，各减本罪三等。其谋叛以上，有须掩捕者，仍依前条承告之法。
    【疏】议曰：犯罪未发，皆许自新。其有犯罪欲自陈首者，皆经所在官司申牒。但非军府，此外曹局，并是“所在官司”。“军府之官”，谓诸卫以下、折冲府以上，并是领兵曹司，不许辄受首事。其谋叛以上事是“重害”，及盗贼之辈，并即须追掩，故听於军府陈首。军府受得，即送随近官司。其受首谋反、逆、叛者，若有支党，必须追掩，不得过半日。及首盗者，受经一日，不送随近州县及越览馀事者，减本罪三等。假有告人脱户，合徒三年，军府受而为推者，合徒一年半之类。其谋反、逆、叛，为有支党，事须掩捕，“仍依前条承告之法”，谓若满半日不掩，还同知而不告之罪：谓谋反、大逆，不告合死；谋大逆、谋叛，不告者流。
    ３５４．以赦前事相告言
    诸以赦前事相告言者，以其罪罪之。官司受而为理者，以故入人罪论。至死者，各加役流。
    【疏】议曰：“以赦前事相告言者”，谓事应会赦，始是赦前之事，不合告言；若常赦所不免，仍得依旧言告。假有会赦，监主自盗得免，有人辄告，以其所告之罪罪之，谓告徒一年赃罪者，监主自盗即合除名，告者还依比徒之法科罪。官司违法，受而为理者，“以故入人罪论”。谓若告赦前死罪，前人虽复未决，告者免死处加役流，官司受而为理，至死者亦得此罪，故称“各加役流”。若官司以赦前合免之事弹举者，亦同“受而为理”之坐。
    若事须追究者，不用此律。（追究，谓婚姻、良贱、赦限外蔽匿，应改正徵收及追见赃之类。）
    【疏】议曰：“事须追究者”，备在注文。“不用此律”者，谓不用入罪之律。注云“追究，谓婚姻、良贱、赦限外蔽匿”，谓违律为婚，养奴为子之类，虽会赦，须离之、正之。“赦限外蔽匿”，谓会赦应首及改正徵收，过限不首，若经责簿帐不首、不改正徵收。及应徵见赃，谓盗诈之赃，虽赦前未发，赦後捉获正赃者，是谓“见赃之类”，合为追徵。
    问曰：准诬告条：“至死而前人未决，听减一等。流罪以下，前人未加拷掠，而告人引虚，得减一等。”又准：“官司入人罪，若未决放，听减一等。”有诬告赦前死罪，官司受而为推，得依此条减罪以否？
    答曰：依律：“以赦前事相告言者，以其罪罪之。官司为理者，以故入人罪论。”此是赦前之罪，并不许言告。论实尚无减例，诬告岂得减之？不至死者，俱无减法；至死者，处加役流。
    ３５５．告人罪须明注年月
    诸告人罪，皆须明注年月，指陈实事，不得称疑。违者，笞五十。官司受而为理者，减所告罪一等。即被杀、被盗及水火损败者，亦不得称疑，虽虚，皆不反坐。其军府之官，不得辄受告事辞牒，若告谋叛以上及盗者，依上条。
    【疏】议曰：告人罪，皆注前人犯罪年月，指陈所犯实状，不得称疑。“违者，笞五十”，但违一事，即笞五十，谓牒未入司，即得此罪。官司若受疑辞为推，并准所告之状，减罪一等，即以受辞者为首，若告死罪，流三千里；告流，处徒三年之类。即被杀、被盗，为害特甚，或被人决水、纵火漂焚财物，盗即不限强、窃，漂焚不问多少，告者皆须明注日月，不合称疑。推问虽虚，皆不反坐。若称疑者，官司亦不合受理；即虽受理，官司亦得免科。“其军府之官”，亦谓诸卫及折冲府等，不得辄受告事辞牒。告谋叛以上及盗者，依上条“为受即送官司”之法。
    ３５６．为人作辞牒加状
    诸为人作辞牒，加增其状，不如所告者，笞五十；若加增罪重，减诬告一等。
    【疏】议曰：为人雇倩作辞牒，加增告状者，笞五十。若加增其状，得罪重於笞五十者，“减诬告罪一等”，假有前人合徒一年，为人作辞牒增状至徒一年半，便是剩诬半年，减诬告一等，合杖九十之类。若因雇倩受财，得赃重者，同非监临主司因事受财坐赃之罪，如赃重，从赃科；赃轻者，从减诬告一等法。　　即受雇诬告人罪者，与自诬告同，赃重者坐赃论加二等，雇者从教令法。若告得实，坐赃论；雇者不坐。
    【疏】议曰：上文“为人作辞牒”，虽复得物，不雇诬告，因有加增，得减诬告一等；此文“即受雇诬告人罪者”，谓彼此同谋，本共诬构，情规陷害，故与自诬告罪同。“赃重者，坐赃论加二等”，假有得绢十疋，受雇诬告人一年半徒，坐赃论，十疋合徒一年，加二等，即徒二年之类。“雇者从教令法”，依下条“教令为从”，减受雇者一等，仍得一年徒。“若告得实，坐赃论”，谓受绢十疋，告得实事，合徒一年之类。“雇者不坐”，以其得实，故得无罪。
    ３５７．教令人告事虚
    诸教令人告，事虚应反坐，得实应赏，皆以告者为首，教令为从。
    【疏】议曰：“教令人告，事虚应反坐”，谓诬告人者，各反坐；“得实应赏”，谓告赍禁物度关及博戏、盗贼之类令有赏文，或告反、逆临时有加赏者：皆以告者为首，教令者为从。
    问曰：律云：“得实应赏，皆以告者为首，教令为从。”未知告得赏物，若为作首从分财？
    答曰：应赏在令有文，分赏元无等级，既为首从之法，须准律条论之，又不可徒、杖别作节文，约从杖一百之例：假如教人告杖一百罪虚，即告者为首，合杖一百；教令为从，合杖九十，即从者十分减一。应赏义亦准此。假有轻重不同，并准十分为例。
    即教令人告缌麻以上亲，及部曲、奴婢告主者，各减告者罪一等；被教者，论如律。若教人告子孙者，各减所告罪一等。（虽诬亦同。）
    【疏】议曰：其有教令人自告缌麻以上亲，或教人部曲、奴婢告主者，告实及诬，各减告者罪一等。其告缌麻以上亲，即尊者坐重，卑者坐轻；部曲、奴婢告主，皆绞。故云“各减告者罪一等”。“被教者，论如律”，谓被教告缌麻以上亲及告主，各得本罪。“若教人告子孙者”，告子孙本既无罪，“各减所告罪一等”，虽是死罪，亦减死处流。注云“虽诬亦同”，谓虽教诬告，亦减罪一等。既上条“祖父母、父母诬告子孙、外孙、子孙之妇妾及己之妾，各勿论”；此条但云“教人告子孙，各减所告罪一等”，既外孙以下，亦准“教令告子孙”法，减所告罪一等。教人部曲、奴婢告主期亲以下，虽无别理，亦合有罪：教告主期亲及外祖父母者，科“不应为重”；教告主大功以下、缌麻以上，科“不应为轻”。虽无正文，比例为允。
    ３５８．邀车驾挝鼓诉事不实
    诸邀车驾及挝登闻鼓，若上表，以身事自理诉，而不实者，杖八十；（即故增减情状，有所隐避诈妄者，从上书诈不实论。）
    【疏】议曰：车驾行幸，在路邀驾申诉；及於魏阙之下，挝鼓以求上闻；及上表披陈身事：此三等，如有不实者，各合杖八十。注云“即故增减情状，有所隐避诈妄者，从上书诈不实论”，谓上文以理诉不实，得杖八十；若其不实之中，有故增减情状，有所隐避诈妄者，即从“上书诈不实”论，处徒二年。
    自毁伤者，杖一百。虽得实，而自毁伤者，笞五十。即亲属相为诉者，与自诉同。
    【疏】议曰：“邀车驾”以下，诉人所诉非实，辄自毁伤者，皆杖一百。若所诉虽是实，而自毁伤者，笞五十。“即亲属相为诉者”，亲属，谓缌麻以上及大功以上婚姻之家。为诉者，“与自诉同”，自“邀车驾”以下，虚、实得罪，各与自诉罪同。
    ３５９．越诉
    诸越诉及受者，各笞四十。若应合为受，推抑而不受者笞五十，三条加一等，十条杖九十。
    【疏】议曰：凡诸辞诉，皆从下始。从下至上，令有明文。谓应经县而越向州、府、省之类，其越诉及官司受者，各笞四十。若有司不受，即诉者亦无罪。“若应合为受”，谓非越诉，依令听理者，即为受。推抑而不受者，笞五十。“三条加一等”，谓不受四条杖六十，十条罪止杖九十。若越过州诉，受词官人判付县勘当者，不坐。请状上诉，不给状，科“违令”，笞五十。
    即邀车驾及挝登闻鼓，若上表诉，而主司不即受者，加罪一等。其邀车驾诉，而入部伍内，杖六十。（部伍，谓入导驾仪仗中者。）
    【疏】议曰：有人邀车驾及挝登闻鼓，若上表申诉者，主司即须为受。“不即受者，加罪一等”，谓不受一条杖六十，四条杖七十，十条杖一百。其邀车驾诉人，辄入部伍内者，杖六十。注云“部伍，谓入导驾仪仗中者”，依卤簿令：“驾行，导驾者：万年县令引，次京兆尹，总有六引。”注云：“驾从馀州、县出者，所在刺史、县令导驾，并准此。仪仗依本品。”若诉人入此仪仗中者，杖六十。
    问曰：有人於殿庭诉事，或实或虚，合科何罪？
    答曰：依令：“尚书省诉不得理者，听上表。”受表恒有中书舍人、给事中、御史三司监受。若不於此三司上表，而因公事得入殿庭而诉，是名“越诉”。不以实者，依上条杖八十；得实者，不坐。
    ３６０．强盗杀人不告主司
    诸强盗及杀人贼发，被害之家及同伍即告其主司。若家人、同伍单弱，比伍为告。当告而不告，一日杖六十。主司不即言上，一日杖八十，三日杖一百。官司不即检校、捕逐及有所推避者，一日徒一年。窃盗，各减二等。
    【疏】议曰：强盗及以杀人贼发，被害之家及同伍共相保伍者，须告报主司者，谓坊正、村正、里正以上。若家人同伍单弱，不能告者，“比伍为告”，每伍家之外，即有“比伍”，亦须速告主司。“当告而不告”，谓家有男夫年十六以上，不为告者，一日杖六十。主司不即言於所在官司，“一日杖八十，三日杖一百”，须计去官司远近，准行程外为罪。“官司不即检校”，谓随近受告官司，不即检校、捕逐，及与随近州、县、镇、戍、府、监等相推，或假以馀事辞者，一日徒一年。若是窃盗，从“同伍”以下，各减二等。谋杀人已伤及杀部曲、奴婢，比“窃盗不告”科之。
    ３６１．监临知犯法不举劾
    诸监临主司知所部有犯法，不举劾者，减罪人罪三等。纠弹之官，减二等。
    【疏】议曰：“监临”，谓统摄之官。“主司”，谓掌领之事及里正、村正、坊正以上。知所部之人，有违犯法、令、格、式之事，不举劾者，“减罪人罪三等”，假有人犯徒一年，不举劾者，得杖八十之类。“纠弹之官，唯减二等”，谓职当纠弹者。其金吾当检校之处，知有犯法不举劾者，亦同减罪人罪二等。　　即同伍保内，在家有犯，知而不纠者，死罪，徒一年；流罪，杖一百；徒罪，杖七十。其家唯有妇女及男年十五以下者，皆勿论。
    【疏】议曰：“即同伍保内”，谓依令“伍家相保”之内，在家有犯，知死罪不纠，得徒一年：知流罪不纠，杖一百；知徒罪不纠，杖七十；犯百杖以下，保人不纠，无罪。其伍保之家，唯有妇女及男年十五以下，不堪告事，虽知不纠，亦皆勿论。虽是伍保之内，所犯不在家中，知而不纠，不合科罪。
    ●卷二十五 诈伪（１７条）
    【疏】议曰：《诈伪律》者，魏分《贼律》为之。历代相因，迄今不改。既名诈伪，应以诈事在先；以御宝事重，遂以“伪造八宝”为首。斗讼之後，须防诈伪，故次《斗讼》之下。
    ３６２．伪造御宝
    诸伪造皇帝八宝者，斩。太皇太后、皇太后、皇后、皇太子宝者，绞。皇太子妃宝，流三千里。（伪造不录所用，但造即坐。）
    【疏】议曰：皇帝有传国神宝、有受命宝、皇帝三宝、天子三宝，是名“八宝”。依《公式令》：“神宝，宝而不用；受命宝，封禅则用之；皇帝行宝，报王公以下书则用之；皇帝之宝，慰劳王公以下书则用之；皇帝信宝，徵召王公以下书则用之；天子行宝，报番国书则用之；天子之宝，慰劳番国书则用之；天子信宝，徵召番国兵马则用之。皆以白玉为之。”宝者，印也，印又信也。以其供御，故不与印同名。八宝之中，有人伪造一者，即斩。其太皇太后、皇太后、皇后、皇太子宝，伪造者，绞。皇太子妃宝，伪造者，流三千里。太皇太后以下宝，皆以金为之，并不行用。注云“伪造不录所用”，谓宝既金、玉为之，伪造者不必皆须金、玉为之，亦不问用与不用，造者即坐。
    ３６３．伪写官文书印
    诸伪写官文书印者，流二千里。馀印，徒一年。（写，谓仿效而作，亦不录所用。）
    【疏】议曰：上文称“伪造皇帝八宝”，宝以玉为之，故称“造”。此云“伪写官文书印”，印以铜为之，故称“写”。注云“写，谓仿效而作”，谓仿效为之，不限用泥、用蜡等，故云“不录所用”，但作成者，即流二千里。“馀印，徒一年”，馀印谓诸州等封函印及畜产之印，亦不录所用。上文但造宝即坐，不须堪行用；此文虽写印不堪行用，谓不成印文及大小悬别，如此之类，不合流坐，从下条：造未成者，减三等。
    即伪写前代官文书印，有所规求，封用者，徒二年。（因之得成官者，从诈假法。）
    【疏】议曰：依式“周、隋官亦听成荫”，或争封邑之类，事缘前代，乃伪写前代之印，心有规求，封用者，徒二年。称“封用”者，或印文书及封文簿，事兼两用，故连云“封用”。注云“因之得成官者，从诈假法”，谓伪写封用为旧公验，因之成官者，从诈假法。其伪写未成及成而未封用，依下文“未施行减三等”例，亦减已封用三等。
    ３６４．伪写符节
    诸伪写宫殿门符、发兵符、（发兵、谓铜鱼合符应发兵者，虽通馀用，亦同。馀条称发兵者，皆准此。）传符者，绞；
    【疏】议曰：“宫殿门符”，谓非时开宫殿门，皆须勘鱼符合，然始得开。伪写此符及伪写发兵符，注云“发兵，谓铜鱼合符”，依《公式令》“下左符进内，右符付州、府”等，应有差科徵发，皆并敕符与铜鱼同封行下，勘符合，然後承用，故称“铜鱼合符”。“应发兵，虽通馀用，亦同”，谓其符通杂徵发人事及有所用度，若除授、替代州府长官及差行追禁，并用此符，故称“虽通馀用，亦同”，谓同发兵符罪。“馀条称发兵者”，谓《擅兴律》“应给发兵符而不给”，《贼盗律》“盗发兵符”，故云馀条“皆准此”。“传符者”，谓给驿用之。伪写及造此等符者，并合绞。
    使节及皇城、京城门符者，流二千里。（馀符，徒二年。馀符，谓禁苑门及交巡鱼符之类。）
    【疏】议曰：使节者，《周礼》有“掌节”之司，注云“道路用旌节”。然大使拥节而行，是名“使节”。其皇城门，谓朱雀等诸门；京城门，谓明德等诸门。伪作此等符及节者，流二千里；馀符，徒二年。注云“馀符，谓禁苑门及交巡鱼符之类”，禁苑诸门有符，开闭、守卫、交兵之处皆有交符，巡更、警夜之所并执巡鱼符勘过。据《擅兴律》：“凡言馀符者，契亦同。即契应发兵者，同发兵符法。”此条云“之类”者，即是诸契，非发兵。伪造者，并同“馀符”之罪，各合徒二年。
    ３６５．伪宝印符节假人及出卖
    诸以伪宝、印、符、节及得亡宝、印、符、节假人，若出卖，及所假若买者封用，各以伪造、写论。
    【疏】议曰：以伪造宝、印、符、节及得亡宝、印、符、节，假与他人；若出卖与他人；及所假所买之人，虽非身自造、写，若将封用：各依伪造、伪写法科之。
    即以伪印印文书施行，若假与人，及受假者施行，亦与伪写同；未施行，及伪写印、符、节未成者，各减三等。
    【疏】议曰：上文谓伪造、写及得亡宝、印、符、节假人及卖买等罪，此文欲论以伪印文书施行。谓以伪印印文书，自将行用，若以伪印文书假与他人，及有受得伪文书行用，并谓已入官司者，其罪各依伪造、写法。“未施行”，谓伪文书未将行用，及伪写印、符、节未成者，各减已施行及已成罪三等。
    问曰：有人得亡宝、印、符、节，假卖与人，其所假买者，未将行用。未知假卖之人，亦合得依未施行法减罪以否？
    答曰：准依律文，本防行用，故云“若假人，若出卖及所假若买者封用，各以伪造、写论”。封用之文，承卖买之下，若已封用，俱得全罪；如未行用，并合依未施行减三等。下条盗宝、印、符、节及假卖与人，其假买未封用，并合依此减法。其假买伪印文书未施行，假卖人亦同减例。
    又问：二人共造伪印印文牒，从者乃将施行，未知二人合有首从以否？
    答曰：依《名例律》：“共犯罪，以造意为首，随从者减一等。”伪印既非劫盗，止合造意为首；从者虽复行用，止依从法减科。
    ３６６．盗宝印符节封用
    诸盗宝、印、符、节封用；（谓意在诈伪，不关由所主。）即所主者盗封用及以假人，若出卖；所假及买者封用：各以伪造、写论。
    【疏】议曰：盗宝、印、符、节封用，注云“谓意在诈伪，不关由所主”，谓盗用官印等，不由所当之人；或执印等主司，私盗封用及所主者将印假与他人，若将出卖与人；并所假、买之人，若将封用：各以伪造、写论，并依自造之法。
    问曰：有人身为案主，受人请求，乃为盗印印伪文牒，既非掌印，合作首从以否？
    答曰：一人须印行用，一人盗印与之，即是共犯，须论首从。盗者虽为案主，非掌印之人，便是共犯，合为首从。
    主司不觉人盗封用者，各减封用罪五等；印，又减二等。即事直及避稽而盗用印者，各杖一百；事虽不直，本法应用印而封用者，加一等。主司不觉，笞五十；故纵者，各与同罪。
    【疏】议曰：掌宝及符、节主司，不觉有人盗用者，减盗用人罪五等；印，又减二等。谓不觉用宝及符，应死者，死上减五等，徒一年半；不觉用符、节应流，流上减五等，徒一年；不觉用馀符，徒二年上减五等，杖八十；不觉用印，流上减七等，合杖九十。即文书正直及避文案稽迟，而盗用印者，各杖一百。“事虽不直，本法应用印”，谓事虽枉曲，本法应封用印者，终须申答而盗封用印者，加一等，合徒一年。若不直，罪重即从重断。“主司不觉，笞五十”，谓从“事直及避稽”以下，不觉，各笞五十。故纵者，各与同罪。
    ３６７．诈为制书
    诸诈为制书及增减者，绞；（口诈传及口增减亦是。）未施行者，减一等。（施行，谓中书覆奏及已入所司者。虽不关由所司，而诈传增减，前人已承受者，亦为施行。馀条施行准此。）
    【疏】议曰：“诈为制书”，意在诈伪，而妄为制敕及因制敕成文，而增减其字者，绞。注云“口诈传及口增减，亦是”，谓诈传敕语及奉敕宣传，口中诈有增减动事者，并与增减制书同。“未施行，减一等”，谓诈为制敕及诈增减已讫，而未施行，减一等。注云“施行，谓中书覆奏”，此谓诈为敕语及虽奉制敕处分，就中增减，中书承受，已覆奏讫。若其不须覆奏者，即据已入所司；或有诈为中书宣出制敕，文书已入所在曹司，应承受施行及起请行判曹司者，并为“已施行”。“虽不关由所司”，谓所宣制敕及增减，不入曹司，径即诈向规求之所，其前人已承受者，亦为“施行”。假有甲诈宣制敕，向乙索物，乙已承受，不要得物，承受之者，此类即是“施行”。“馀条施行准此”，馀条谓“以伪印文书施行”及下条“诈为官文书施行”，如此诸条，已施行及未施行皆准此。　　其收捕谋叛以上，不容先闻而矫制，有功者，奏裁；无功者，流二千里。
    【疏】议曰：“其收捕谋叛以上”，谓所在收捕谋反、逆、叛。“不容先闻”，谓不容先得奏闻，恐其滋蔓，或致逃逸，而矫行制敕，务速收掩，有功者，奏裁。“无功者，流二千里”，以其矫行制书，无功可录，免其死罪，宥以流刑。
    ３６８．对制上书不以实
    诸对制及奏事、上书，诈不以实者，徒二年；非密而妄言有密者，加一等。（对制，谓亲见被问。奏事，谓面陈，若附奏亦是。上书，谓书奏特达。诈，谓知而隐欺及有所求避之类。）
    【疏】议曰：“对制”，谓亲被顾问；“奏事”，谓面陈事由，若附他人而奏，亦同自奏之法；“上书”，谓特达御所：此等若有诈不以实者，徒二年。“非密而妄言有密”，谓非谋反、逆、叛应密之事，而妄言有密，“加一等”，谓加对制不实一等，徒二年半。注文已如上解。“诈，谓知而隐欺”，谓知事不实，故为隐欺。“及有所求避”，或妄求功赏，或回避罪戾之类。若被官司责罚，情在咆哮，或有因斗忿争，欲相恐迫，口虽告密，问即不承，既无文牒入司，坐当“不应为重”。其有已陈文牒，问始承虚；或口称有密，下辩仍执，於後承妄者：并同“未奏减一等”，徒二年。
    若别制下问、案、推，无罪名谓之问，未有告言谓之案，已有告言谓之推。报上不以实者，徒一年；其事关由所司，承以奏闻而不实者，罪亦如之。未奏者，各减一等。
    【疏】议曰：“若别制下问”，谓不缘曹司，特奉制敕，遣使就问。注云“无罪名谓之问”，谓问百姓疾苦，丰俭水旱之类。案者，谓风闻官人有罪，未有告言之状，而奉制案问。推者，谓事发遣推，已有告言之者。而乃报上不以实者，各徒一年。其事关曹司，承以奏闻，而有不实，亦得徒一年。“未奏者，各减一等”，谓承前人上书诈不以实，若非密及下问、案、推报上不实，事关所司，承以闻奏，申报不实，未奏者，各减一等。并谓被问、被推之人报答不实者，各获此罪。
    ３６９．诈为官文书
    诸诈为官文书及增减者，杖一百；准所规避，徒罪以上，各加本罪二等；未施行，各减一等。
    【疏】议曰：“诈为官文书”，谓诈为文案及符、移、解牒、钞券之类，或增减以动事者，杖一百。准所规避之事，当徒罪以上，事发者，各加本罪二等；未发，即依二罪之法，从重科之。规避者，假有於法不应为官，诈求得官者，徒二年；又诈为官文书及增减而规官不解，加本罪二等，合徒三年。避者，或有本犯徒三年，诈为增减以避此罪者，合加二等，流二千五百里。即诈为官文书及增减讫，事未施行，“各减一等”，杖罪以下，杖上减；徒罪以上，各从徒、流、死上减。
    即主司自有所避，违式造立及增减文案，杖罪以下，杖一百；徒罪以上，各加所避罪一等；（造立即坐。）若增减以避稽者，杖八十。
    【疏】议曰：谓主司欲避身罪，违式造立文案，或於旧案增减者，“杖罪以下”，谓笞十以上，即前罪之外，得杖一百。或避徒罪以上，事发者，即就所避徒上，各加所避罪一等。注云“造立即坐”，谓不必避得前罪，但造立及增减即坐。若增减以避文案稽违，并於本罪之外，加杖八十。未发者，从二罪法。
    问曰：主司自有所避，违式造立文案，徒罪以上，加所避罪一等。加罪有公有私，若用官当，合并满以否？
    答曰：主司若避公罪，有所增减、造立，即坐本罪，依公坐加罪为私罪。若应以官当者，须以私并公，通所加私罪为公坐当法。其於负殿者，各依公私两论。
    ３７０．诈假官假与人官
    诸诈假官，假与人官及受假者，流二千里，（谓伪奏拟及诈为省司判补、或得他人告身施用之类。）
    【疏】议曰：“诈假官”，谓虚伪诈假以得官，若虚假授与人官及受诈假官者，并流二千里。注云“谓伪奏拟”，但流内九品以上官，皆注讫奏拟。“及诈为省司判补”，视品、流内等官。或得他人正授告身，或同姓字，或改易己名，妄冒官司，以居职任。称“之类”者，亦有己之告身应合追毁，私自盗得而假诈之者。若诈申闻及增减重者，从重法。
    其於法不应为官，谓有罪谴，未合仕之类。而诈求得官者，徒二年。
    【疏】议曰：“其於法不应为官”，谓有罪谴，未合仕之类。假如除名者六载後听叙，免官者三载後听叙，免所居官者周年听叙，若有此等年限未满，而诈求得官者，徒二年。称“之类”者，谓犯罪应用高官而诈用卑官，及流人未满六载之类。
    若诈增减功过年限而预选举，因之以得官者，徒一年；流外官，各减一等；求而未得者，又各减二等。（下条准此。）
    【疏】议曰：“若诈增减功过年限”，谓诈增功劳考第，或减其负殿及下考年限，而预选及举，因之以得官者，徒一年。又，依《选举令》：“官人身及同居大功以上亲，自执工商，家专其业者，不得仕。其旧经职任，因此解黜，後能修改，必有事业者，三年以後听仕。其三年外仍不修改者，追毁告身，即依庶人例。”其有官及无官之人，依令不得仕，而诈求得官；及未满三年，隐状选得官者：并同“增减功过年限预选得官”，合徒一年。其三年外仍不修改，若方便不输告身，依旧为官者，亦同“不应为官”之坐。若追纳之後，盗及私赎得，以为官者，依上条“诈假官”论。“流外官，减一等”，谓从“诈假官”以下，并依流内官当色轻重上减一等，故云“各减一等”。“求而未得，又各减二等”，若诈假官未得，流上减二等，合徒二年半，流外官又减一等，徒二年；於法不应为官，求而未得，减二等，徒一年，流外官又减一等，杖一百；诈增减功过年限而预选举，求而未得，减二等，杖九十，流外官又减一等，杖八十。注云“下条准此”，谓下条“非正嫡诈承袭”未得，亦各减二等。
    ３７１．非正嫡诈承袭
    诸非正嫡，不应袭爵，而诈承袭者，徒二年；非子孙而诈承袭者，从诈假官法。若无官荫，诈承他荫而得官者，徒三年。非流内及求赎，杖罪以下，各杖一百；徒罪以上，各加一等。
    【疏】议曰：依《封爵令》：“王、公、侯、伯、子、男，皆子孙承嫡者传袭。”以次承袭，具在令文。其有不合袭爵而诈承袭者，合徒二年。“非子孙”，谓子孙之外，诈云是嫡而妄承袭者，从“诈假官”法，合流二千里。若无官荫，诈妄承取他人官荫而得官者，徒三年。“非流内”，谓假荫得学生及七品邑，若勋品以下，及求赎杖罪以下，本罪之外，各合杖一百；徒罪以上，加一等，谓於百杖上加一等，合徒一年。此是“犯罪已发而更为者，重其事”。从“诈承袭”以下，求而未得，各减二等。
    问曰：取荫求赎，杖罪杖一百，徒罪加一等。其官司知而故纵，未知从下条“承诈知而听行与同罪”，惟复依《断狱律》“断罪应决配之而听收赎，减本罪故失一等”而科？
    答曰：既称“知而故纵”，即是“知而听行”，理从“同罪”而科。
    ３７２．诈称官捕人
    诸诈为官及称官所遣而捕人者，流二千里。为人所犯害，犯其身及家人、亲属、财物等。而诈称官捕及诈追摄人者，徒一年。（未执缚者，各减三等。）
    【疏】议曰：“诈为官”，谓身自诈作官人，及诈称官司遣捕人者，并流二千里。若为人侵犯其身，或犯家人、亲属，或侵夺身及家人、亲属财物等，乃诈称官司遣捕，或称官司遣追摄者，并徒一年。虽诈有追摄及捕，而未执缚者，“各减三等”。称“各”者，捕人未缚，流上减三等，合徒二年；为人所犯害，诈称官捕及诈追摄人未缚，徒一年上减三等，合杖八十。
    问曰：《捕亡律》：“被人殴击折伤以上，若盗及强奸，虽傍人，皆得捕系。”其傍人虽合捕摄，乃诈称官遣而捕系之，合科何罪？
    答曰：此条注云“犯其身及家人、亲属、财物等”，谓非折伤以上、盗及强奸之色，而诈称官捕，合徒一年。若前人本法合捕，虽傍人诈称官捕，止从下文“其应捕摄”，杖八十。
    其应捕摄，无官及官卑诈称高官者，杖八十。即诈称官及冒官人姓字，权有所求为者，罪亦如之。
    【疏】议曰：谓殴人折伤以上，或强奸及盗，此等应须捕摄，其捕摄之人，或无官诈称有官，或官卑诈称高官者，杖八十。即诈称是官及冒承官人姓名，“权有所求为者”，或经过之处，权有所求，或出入公门，心规礼待，非有捕摄者，情是诈欺之类，亦合杖八十，故云“亦如之”。
    问曰：前人不合捕摄，乃诈称官捕，因而杀伤前人，或拒殴伤杀捕者，各合何罪？
    答曰：诈捕摄人，已成凶狡，更加殴打伤杀情状，弥所难原。前人既不相干，即当“故杀伤”法。若前人拒殴，杀伤捕者，《名例》云：“本应轻者，听从本。”既不合捕，横被执持，虽有杀伤，止同斗杀。
    ３７３．诈欺官私财物
    诸诈欺官私以取财物者，准盗论。（诈欺百端，皆是。若监主诈取者，自从盗法；未得者，减二等。下条准此。）
    【疏】议曰：诈谓诡诳，欺谓诬罔。诈欺官私以取财物者，一准盗法科罪，唯不在除、免、倍赃、加役流之例，罪止流三千里。注云“诈欺百端，皆是”，谓诈欺之状，不止一途。“若监主诈取”，谓监临主守诈取所监临主守之物，自从盗法，加凡盗二等，有官者除名。“未得者，减二等”，谓已设诈端，诬罔规财物，犹未得者，皆准赃，减罪二等。其非监主，诈欺未得者，自从“盗不得财”之法。“下条准此”，谓下条“诈为官私文书及增减，欺妄求物”，未得者，监主之人亦减二等，故云“下条准此”。
    知情而取者，坐赃论；知而买者，减一等；知而为藏者，减二等。
    【疏】议曰：“知情而取者”，谓知前人诈欺得物而乞取者，坐赃论，一尺笞二十，一疋加一等，十疋徒一年。诈欺之人虽是监主，凡人知情取者，止得坐赃之罪。知而买者，减一等”，谓於坐赃上亦减一等。“知而为藏”，谓知诈欺而得，故为隐藏，亦於坐赃上减二等。
    ３７４．诈为官私文书求财
    诸诈为官私文书及增减，（文书，谓券抄及簿帐之类。）欺妄以求财赏及避没入、备偿者，准盗论；赃轻者，从诈为官文书法。（若私文书，止从所欺妄为坐。）
    【疏】议曰：“诈为官私文书及增减”，谓诈为官私券抄及增减簿帐，故注云“文书，谓券抄及簿帐之类”。称“之类”者，谓符、牒、抄案等。欺妄以求钱财，或求赏物；及缘坐资财及犯禁之物，合没官而避没入；或损失官私器物，而避备偿：如此之类，增减诈为方便、规避者，计所欺得之赃，准窃盗科断。“赃轻者，从诈为官文书法”，谓计赃得罪，轻於杖一百者，从诈为官文书法；有印者，自从重论。注云“若私文书，止从所欺妄为坐”，谓诈为私文契及受领券、付抄帖，以求避罪，或改年月日限之类，止从所欺妄求物之罪，不同官文书之坐。
    ３７５．妄认良人为奴婢部曲
    诸妄认良人为奴婢、部曲、妻妾、子孙者，以略人论减一等。妄认部曲者，又减一等。妄认奴婢及财物者，准盗论减一等。
    【疏】议曰：“妄认良人为奴婢、部曲”者，谓本知是良人。妄认为妻妾、子孙者，谓知非己妻妾、子孙而故妄认者。“以略人论减一等”，《贼盗律》“略人为奴婢者，绞”，减一等，合流三千里。“略人为部曲，流三千里”，减一等，合徒三年。“略人为妻妾、子孙，合徒三年”，减一等，合徒二年半。是为“以略人论减一等”。妄认部曲，又减一等者，《贼盗律》：“略他人部曲，减良人一等。”即是略部曲为奴合流三千里，妄认部曲为奴，减一等，合徒三年。略部曲为部曲合徒三年，妄认部曲为部曲，减一等，合徒二年半。略部曲、客女为妻妾子孙合徒二年半，妄认部曲、客女为妻妾子孙，减一等，合徒二年。是为“部曲又减一等”。其妄认他人奴婢及财物者，准盗论减一等。若监主妄认未得，亦准上条，各减二等。其非监主，妄认未得，财多者，从“错认未得”论。
    问曰：妄认良人为随身，妄认随身为部曲，合得何罪？
    答曰：依别格：“随身与他人相犯，并同部曲法。”即是妄认良人为部曲之法。其妄认随身为部曲者，随身之与部曲，色目略同，亦同妄认部曲之罪。
    ３７６．诈除去死免官户奴婢
    诸诈除、去、死、免官户奴婢及私相博易者，徒二年；即博易赃重者，从贸易官物法。
    【疏】议曰：官户、奴婢，各有簿帐。“除”者，谓诈言给赐；“去”者，谓去其名簿；“死”者，谓诈言身死；“免”者，谓加年入六十及废疾，各得免本色之类；“及私相博易”，谓将私奴婢博易官奴婢者：各徒二年。博易赃重者，从贸易官物法。
    问曰：有人将私部曲博换官奴，得以转事衣食之直准折官奴价否？
    答曰：奴婢有价，部曲转事无估，故盗诱部曲并不计赃。今以部曲替奴，乃是压为贱色。取官奴入己者，自从盗论；以部曲替奴，理依“压部曲为奴”之法。须为二罪，各从重科。
    其匿脱者，徒一年；（产子不言为匿，典吏不附为脱。）主司不觉匿脱者，依里正不觉脱漏法。
    【疏】议曰：匿者，谓产子隐匿不言。脱者，谓典吏知情，故不附帐。不言、不附者，各徒一年。故注云“产子不言为匿，典吏不附为脱”。“主司不觉匿脱者，依里正不觉脱漏法”，《户婚律》：“里正不觉脱漏增减者，一口笞四十，三口加一等；过杖一百，十口加一等，罪止徒三年。知情者，各同家长法。”既同里正之罪，主司止坐所由。若父母匿子，其数更多，亦准《户婚律》家长故隐口之法，一口徒一年，二口加一等；未堪入役者，四口为一口罪：此是“当条虽有罪名，所为重者，自从重”。其典吏及主司匿、脱多者，依律既准里正脱漏，合从累科。主司知情者，各同父母故匿之罪。知与不知，罪名不等者，依脱漏之法，并满科之。
    ３７７．诈为瑞应
    诸诈为瑞应者，徒二年。若灾祥之类，而史官不以实对者，加二等。
    【疏】议曰：瑞应者，陆贾云：“瑞者，宝也，信也。天以宝为信，应人之德，故曰瑞。”其“瑞应”条流，具在礼部之式，有大瑞，有上、中、下瑞。今云“诈为瑞应”，即明不限大小，但诈为者，即徒二年。若诈言麟凤龟龙，无可案验者，从“上书诈不以实”，亦徒二年。“若灾祥之类”，灾谓，祥谓休徵。“史官不以实对者”，谓应凶言吉，应吉言凶，加二等，徒三年。称“之类”者，此外有善恶之事，敕问而史官不以实对者，亦加二等。
    ３７８．诈教诱人犯法
    诸诈教诱人使犯法（犯者不知而犯之。）及和令人犯法，（谓共知所犯有罪。）即捕若告，或令人捕、告，欲求购赏；及有憎嫌，欲令入罪：皆与犯法者同坐。
    【疏】议曰：鄙俚之人，不闲法式，奸诈之辈，故相教诱，或教盗人财物，或教越度关津之类。犯禁者不知有罪，教令者故相坠陷，故注云“犯者不知而犯之”。“及和令人犯法”，谓和教人奴婢逃走，或将禁物度关，外示和同，内为私计，故注云“谓共知所犯有罪”。“即捕若告”，谓即自捕、告，或令他人捕、告，欲求购赏；及有憎恶前人，教诱令其人入罪者：皆与身自犯法者同罪。
    ３７９．诈乘驿马
    诸诈乘驿马，加役流；驿关等知情与同罪，不知情减二等，（关，谓应检问之处。）有符券者不坐。（谓盗得真符券及伪作，不可觉知者。）
    【疏】议曰：邮驿本备军速，其马所拟尤重。但是诈乘，无问马数及已行远近，即合加役流。给马之驿及所由之关，知其诈乘之情者，亦加役流。“不知情减二等”，谓驿与关司全不勘检，又不知情，合减二等，犹徒二年半。故注云“关谓应检问之处”。有符券者，不坐。注云“谓盗得真符券及伪作，不可觉知者”，谓伪作符券及盗得真纸券等，检验不可觉知者，驿及关司并不坐。
    其未应乘驿马而辄乘者，徒一年。辄乘，谓有当乘之理，未得符券者。
    【疏】议曰：“其未应乘驿马”，谓差为驿使，而未得符券，辄即乘者，徒一年。注云“辄乘，谓有当乘之理，未得符券者”，谓衔命有实，未得符券而乘者。驿、关等知情听之，准上文，亦合同罪。不知情者，徒一年上减二等。
    ３８０．诈自复除
    诸诈自复除，若诈死及诈去工、乐、杂户名者，徒二年。
    【疏】议曰：“诈自复除”，复除之条，备在格、令，谓诈云落番新还，或诈云放贱之类，以得复除；若诈作死状；及诈去工、乐及杂户等名字者：徒二年。其太常音声人，州县有贯，诈去音声人名者，亦同工、乐之罪。
    即所诈得复役使者，徒一年。其见供作使，而诈自脱及脱之者，杖六十。计所诈庸重者，各坐赃论。
    【疏】议曰：谓诈为杂任之类，而得复免役使者，徒一年。“其见供作使”，谓权充杂役，而诈自脱及知情脱之者，各杖六十。计其诈庸重者，各坐赃论。
    ３８１．诈疾病及故伤残
    诸诈疾病，有所避者，杖一百。若故自伤残者，徒一年半。（有避、无避等。虽不足为疾残，而临时避事者，皆是。）
    【疏】议曰：诈疾病，以避使役、求假之类，杖一百。若故自伤残，徒一年半。但伤残者，有避、无避，得罪皆同。即无所避而故自伤，不成残疾以上者，从“不应为重”。故注云“有避、无避等。虽不足为疾残，而临时避事者，皆是”。
    其受雇倩，为人伤残者，与同罪；以故致死者，减斗杀罪一等。
    【疏】议曰：谓有受雇，或被倩，为人伤残者，与自伤残人同罪，各合徒一年半。以此伤残之故，因而致死者，被雇倩之人，不限尊卑、贵贱，皆减斗杀一等。若为祖父母、父母遣之伤残，因致死者，同过失之法。
    ３８２．医远方诈疗病
    诸医违方诈疗病，而取财物者，以盗论。
    【疏】议曰：医师违背本方，诈疗疾病，率情增损，以取财物者，计赃，以盗论。监临之与凡人，各依本法。
    ３８３．父母死诈言馀丧
    诸父母死应解官，诈言馀丧不解者，徒二年半。若诈称祖父母、父母及夫死以求假及有所避者，徒三年；伯叔父母、姑、兄姊，徒一年；馀亲，减一等。若先死，诈称始死及患者，各减三等。
    【疏】议曰：父母之丧，解官居服。而有心贪荣任，诈言馀丧不解者，徒二年半。为其已经发哀，故轻於“闻丧不举”之罪。若祖父母、父母及夫见存，或称死求假，及有所避而诈妄称死者，各徒三年。伯叔父母、姑、兄姊，徒一年。“馀亲，减一等”，谓缌麻以上，从徒一年上减一等，杖一百。若先死，诈称始死及妄云疾病，以求假及有所避者，“各减三等”，谓诈称祖父母、父母及夫始死及患，徒三年上减三等，合徒一年半；伯叔父母、姑、兄姊，徒一年上减三等，杖八十；馀亲，杖一百上减三等，合杖七十。
    问曰：有人嫌恶前人，妄告父母身死，其妄告之人，合科何罪？
    答曰：父母云亡，在身罔极。忽有妄告，欲令举哀，若论告者之情，为过不浅，律、令虽无正法，宜从“不应为重”科。
    ３８４．诈病死伤检验不实
    诸有诈病及死伤，受使检验不实者，各依所欺，减一等。若实病死及伤，不以实验者，以故入人罪论。
    【疏】议曰：有诈病及死若伤，受使检验不以实，“各依所欺减一等”，即上条诈疾病者杖一百，检验不实，同诈妄，减一等，杖九十；伤残徒一年半，减一等，徒一年；若诈死，徒二年上减一等，处徒一年半之类。“若实病及伤”，谓非诈病及诈伤，使者检云“无病及伤”，便是故入人徒、杖之罪；若实死，检云“不死”，即是妄入二年徒坐。使人枉入杖者得杖罪，枉入徒者得徒坐，各依前人入罪法。未决者，减一等。
    ３８５．诈陷人至死伤
    诸诈陷人至死及伤者，以斗杀伤论。（谓知津河深泞，桥船朽败，诳人令渡之类。）
    【疏】议曰：谓津济之所，或有深泞，若桥船朽漏，不堪渡人，而诈云“津河平浅，船桥牢固”，令人过渡，因致死伤者，“以斗杀伤论”，谓令人溺死者绞，折一支徒三年之类。故注云“谓知津河深泞，桥船朽败，诳人令渡之类”。称“之类”者，谓知有坑阱、机枪之属，诳人而致死伤者，亦以斗杀伤论。其有尊卑、贵贱，各依斗杀伤本法。
    问曰：诈陷人渡朽败桥梁，溺之甚困，不伤不死，律条无文，合得何罪？又，人虽免难，溺陷畜产，又若为科？
    答曰：律云“诈陷人至死及伤”，但论重法，略其轻坐，不可备言，别有“举重明轻”及“不应为”罪。若诳陷令溺，虽不伤、死，犹同“殴人不伤”论。陷杀伤畜产者，准“作坑阱”例，偿其减价。
    ３８６．保任不如所任
    诸保任不如所任，减所任罪二等；即保赃重於窃盗，从窃盗减。若虚假人名为保者，笞五十。
    【疏】议曰：保任之人，皆相委悉。所保既乖本状，即是“不如所任”，减所任之罪二等。“其有保赃重於窃盗，从窃盗减”，谓保“强盗”“枉法”及“恐喝”等赃，本条得罪重於窃盗，并从窃盗上减二等。不从重赃减者，以其元不同情，保赃不保罪故也。“若虚假人名为保者”，谓假用人名，或妄以他人姓字以充保者，并笞五十。有五人同保一事，此即先共谋计，须以造意为首，馀为从坐；当头自保者，罪无首从。
    ３８７．证不言情及译诈伪
    诸证不言情，及译人诈伪，致罪有出入者，证人减二等，译人与同罪。（谓夷人有罪，译传其对者。）
    【疏】议曰：“证不言情”，谓应议、请、减，七十以上，十五以下及废疾，并据众证定罪，证人不吐情实，遂令罪有增减；及传译番人之语，令其罪有出入者：“证人减二等”，谓减所出入罪二等。“译人与同罪”，若夷人承徒一年，译人云“承徒二年”，即译人得所加一年徒坐；或夷人承流，译者云“徒二年”，即译者得所减二年徒之类。故注云“谓夷人有罪，译传其对者”。律称“致罪有出入”，即明据证及译以定刑名。若刑名未定而知证、译不实者，止当“不应为”法：证、译徒罪以上从重，杖罪以下从轻。
    ３８８．主司承诈
    诸诈冒官司以有所求为，而主司承诈，知而听行与同罪，至死者减一等；不知者，不坐。（谓此篇於条内无主司罪名者。）
    【疏】议曰：“诈冒官司”，谓诈伪及罔冒官司，欲有所求为，官司知诈冒之情而听行者，并与诈冒人同罪，至死减一等；不知情者，不坐。注云“谓此篇於条内无主司罪名者”，即此条为当篇“主司”生文，不为馀篇立例。此篇无主司罪名者，上条“诈称祖父母、父母及夫死”及“诈疾病”，若“诈假官”，或“承袭”，此等知情与同罪，不知者不坐。
    ●卷二十六 杂律（３４条）
    【疏】议曰：里悝首制《法经》，而有杂法之目。递相祖习，多历年所。然至後周，更名《杂犯律》。隋又去犯，还为《杂律》。诸篇罪名，各有条例。此篇拾遗补阙，错综成文，班杂不同，故次《诈伪》之下。
    ３８９．坐赃致罪
    诸坐赃致罪者，一尺笞二十，一疋加一等；十疋徒一年，十疋加一等，罪止徒三年。（谓非监临主司，而因事受财者。与者，减五等。）
    【疏】议曰：赃罪正名，其数有六，谓：受财枉法、不枉法、受所监临、强盗、窃盗并坐赃。然坐赃者，谓非监临主司，因事受财，而罪由此赃，故名“坐赃致罪”。犯者，一尺笞二十，一疋加一等；十疋徒一年，十疋加一等，罪止徒三年。假如被人侵损，备偿之外，因而受财之类，两和取与，於法并违，故与者减取人五等，即是“彼此俱罪”，其赃没官。
    ３９０．忌日作乐
    诸国忌废务日作乐者，杖一百；私忌，减二等。
    【疏】议曰：“国忌”，谓在令废务日。若辄有作乐者，杖一百。私家忌日作乐者，减二等，合杖八十。
    ３９１．私铸钱
    诸私铸钱者，流三千里；作具已备，未铸者，徒二年；作具未备者，杖一百。
    【疏】议曰：私铸钱者，合流三千里。其“作具已备”，谓铸钱作具，并已周备，而未铸者，徒二年。若“作具未备”，谓有所欠少，未堪铸钱者，杖一百。若私铸金银等钱，不通时用者，不坐。
    若磨错成钱，令薄小，取铜以求利者，徒一年。
    【疏】议曰：时用之钱，厚薄大小，并依官样。辄有磨错成钱，令至薄小，而取其铜，以求利润者，徒一年。
    ３９２．街巷人众中走车马
    诸於城内街巷及人众中，无故走车马者，笞五十；以故杀伤人者，减斗杀伤一等。（杀伤畜产者，偿所减价。馀条称减斗杀伤一等者，有杀伤畜产，并准此。）
    【疏】议曰：有人於城内街衢巷巷之所，若人众之中，众谓三人以上，无要速事故，走车马者，笞五十。以走车马，唐突杀伤人者，减斗杀伤一等。注云“杀伤畜产者，偿所减价。馀条称减斗杀伤一等者，有杀伤畜产，并准此”，谓下条“向城及官私宅，若道径，射、放弹及投瓦石”、“施机枪、作坑阱”，杀伤人者，减斗杀伤一等；若以故杀伤畜产，并偿减价之类。
    若有公私要速而走者，不坐；以故杀伤人者，以过失论。其因惊骇，不可禁止，而杀伤人者，减过失二等。
    【疏】议曰：公私要速者，公谓公事要速及乘邮驿，并奉敕使之辈。私谓吉、凶、疾病之类，须求医药，并急追人。而走车马者，不坐。虽有公私要急而走车马，因有杀伤人者，并依过失收赎之法。其因惊骇，力不能制，而杀伤人者，减过失二等，听赎，其铜各入被伤杀家。若杀伤祖父母、父母，并同《名例律》“过失杀伤祖父母、父母”法。因惊骇不可禁止，得减二等者，亦同减例。
    ３９３．向城官私宅射
    诸向城及官私宅，若道径射者，杖六十；放弹及投瓦石者，笞四十；因而杀伤人者，各减斗杀伤一等。
    【疏】议曰：“向城”，谓城中有人；“及官私宅”，亦谓宅中有人住；若道径射者：杖六十。放弹及投瓦石者，笞四十。即因射，若弹及投瓦石，而杀伤人者，各减斗杀伤罪一等。
    若故令入城及宅中，杀伤人者，各以斗杀伤论；至死者，加役流。
    【疏】议曰：即射弹投瓦石之人，故令箭等入城、宅之中，杀伤人者，各以斗杀伤论，尊卑、长幼、贵贱并同斗杀伤之法；准罪至死者，加役流。其有射及放弹、投瓦石，不向所亲尊长并贵人之宅，而非意杀伤者，即依《名例律》：“本应重，而犯时不知者，得依凡论；本应轻者，听从本。”
    ３９４．施机枪作坑
    诸施机枪、作坑阱者，杖一百；以故杀伤人者，减斗杀伤一等；若有标识者，又减一等。
    【疏】议曰：有人施机枪及穿坑阱，不在山泽拟捕禽兽者，合杖一百。以施枪等故，而杀伤人者，减斗杀伤罪一等。若於机枪、坑阱之处，而立标识，欲使人知，而人误犯致死伤者，“又减一等”，谓总减斗杀伤罪二等。若不杀伤人，从杖一百减一等，合杖九十。
    其深山、迥泽及有猛兽犯暴之处，而施作者，听。仍立标识。不立者，笞四十；以故杀伤人者，减斗杀伤罪三等。
    【疏】议曰：“深山、迥泽”，谓非人常行之所，或虽非山泽，而有猛兽犯暴之处，施作机枪、坑阱者，不合得罪。仍立标识。不立者，笞四十。若不立标识，而致杀伤人者，减斗杀伤罪三等。若立标识，仍有杀伤，此由行人自犯，施机枪、坑阱者不坐。
    ３９５．医合药不如方
    诸医为人合药及题疏、针刺，误不如本方，杀人者，徒二年半。
    【疏】议曰：医师为人合和汤药，其药有君臣、分两，题疏药名，或注冷热迟驶，并针刺等，错误不如本方者，谓不如今古药方及本草，以故杀人者，医合徒二年半。若杀伤亲属尊长，得罪轻於过失者，各依过失杀伤论。其有杀不至徒二年半者，亦从杀罪减三等，假如误不如本方，杀旧奴婢，徒二年减三等，杖一百之类。伤者，各同过失法。
    其故不如本方，杀伤人者，以故杀伤论；虽不伤人，杖六十。即卖药不如本方，杀伤人者，亦如之。
    【疏】议曰：“其故不如本方”，谓故增减本方，不依旧法，杀伤人者，以故杀伤论，尊长、卑幼、贵贱并依故杀伤之律。“虽不伤人”，谓故不如本方，於人无损，犹杖六十；於尊长及官人，亦同“殴而不伤”之法。“即卖药不如本方”，谓非指的为人疗患，寻常卖药，故不如本方，虽未损人，杖六十；已有杀伤者，亦依故杀伤法，故云“亦如之”。
    ３９６．丁防官奴婢病不救疗
    诸丁匠在役及防人在防，若官户、奴婢疾病，主司不为请给医药救疗者，笞四十；以故致死者，徒一年。
    【疏】议曰：丁匠在作役之所，防人在镇守之处，若官户、奴婢在本司上者，而有疾病，所管主司不为请，虽请而主医药官司不给，阙於救疗者，笞四十。“以故致死者”，谓不请给医药救疗，以故致死者，各徒一年。
    ３９７．受寄物辄费用
    诸受寄财物，而辄费用者，坐赃论减一等。诈言死失者，以诈欺取财物论减一等。
    【疏】议曰：受人寄付财物，而辄私费用者，坐赃论减一等，一尺笞十，一疋加一等，十疋杖一百，罪止徒二年半。“诈言死失者”，谓六畜、财物之类，私费用而诈言死及失者。“以诈欺取财物论减一等”，谓一尺笞五十，一疋加一等；五疋杖一百，五疋加一等。
    问曰：受人寄付财物，实死、失，合偿以否？又，监临受寄，诈言死、失，合得何罪？
    答曰：下条云：“亡失官私器物，各备偿。被强盗者，不偿。”即失非强盗，仍合备之。以理死者，不合备偿；非理死者，准《厩牧令》，合偿减价。若监临主司受寄，诈言死、失者，以“诈欺取财物”减一等科之。
    ３９８．负债违契不偿
    诸负债违契不偿，一疋以上，违二十日笞二十，二十日加一等，罪止杖六十；三十疋，加二等；百疋，又加三等。各令备偿。
    【疏】议曰：负债者，谓非出举之物，依令合理者，或欠负公私财物，乃违约乖期不偿者，一疋以上，违二十日笞二十，二十日加一等，罪止杖六十。“三十疋加二等”，谓负三十疋物，违二十日，笞四十；百日不偿，合杖八十。“百疋又加三等”，谓负百疋之物，违契满二十日，杖七十；百日不偿，合徒一年。各令备偿。若更延日，及经恩不偿者，皆依判断及恩後之日，科罪如初。
    ３９９．负债强牵财物
    诸负债不告官司，而强牵财物，过本契者，坐赃论。
    【疏】议曰：谓公私债负，违契不偿，应牵掣者，皆告官司听断。若不告官司而强牵掣财物，若奴婢、畜产，过本契者，坐赃论。若监临官共所部交关，强牵过本契者，计过剩之物，准“於所部强市有剩利”之法。
    ４００．以良人为奴婢质债
    诸妄以良人为奴婢，用质债者，各减自相卖罪三等；知情而取者，又减一等。仍计庸以当债直。
    【疏】议曰：虚妄用良人为奴婢，将质债者，“各减自相卖罪三等”，谓以凡人质债，从流上减三等；若以亲戚年幼妄质债者，各依本条，减卖罪三等。“知情而取”，谓知是良人而取为奴婢，受质债者，“又减一等”，谓又减质良人罪一等。“仍计庸以当债直”，谓计一日三尺之庸，累折酬其债直。不知情者，不坐，亦不计庸以折债直。
    ４０１．错认良人为奴婢部曲
    诸错认良人为奴婢者，徒二年；为部曲者，减一等。错认部曲为奴者，杖一百。
    【疏】议曰：良人之与奴婢，种类自殊，若错认者，徒二年。“为部曲者，减一等”，徒一年半。若错认部曲为奴者，杖一百。若部曲妻，虽取良人女为，亦依部曲之坐。
    错认奴婢及财物者，计赃一疋笞十，五疋加一等，罪止杖一百。未得者，各减二等。
    【疏】议曰：错认他人奴婢及财物者，计赃一疋笞十，五疋加一等，罪止杖一百。“未得者，各减二等”，谓从“错认良人”以下，未得者，并减二等。其错认良人以下为子孙，律既无文，量情依“不应为轻”；若错认他人妻妾及女为己妻妾者，情理俱重，依“不应为重”科。若已认得妻妾将去者，多涉奸情，即同奸法。
    ４０２．博戏睹财物
    诸博戏赌财物者，各杖一百；（举博为例，馀戏皆是。）赃重者，各依己分，准盗论。（输者，亦依己分为从坐。）
    【疏】议曰：共为博戏，而赌财物，不满五疋以下，各杖一百。注云“举博为例，馀戏皆是”，谓举博为名，总为杂戏之例。弓射既习武艺，虽赌物，亦无罪名。馀戏，计赃得罪重於杖一百者，“各依己分，准盗论”，谓赌得五疋之物，合徒一年。注云“输者，亦依己分为从坐”，谓输五疋之物，为徒一年从坐，合杖一百。赃多者，各准盗法加罪。若赢众人之物，亦须累而倍论；输众人物者，依己分，倍为从坐。若倍不重一人之赃，即各从一人重断。
    其停止主人，及出九，若和合者，各如之。赌饮食者，不坐。
    【疏】议曰：“停止主人”，谓停止博戏赌物者主人；“及出九之人”，亦举九为例，不限取利多少；若和合人令戏者：不得财，杖一百；若得利入己，并计赃准盗论。众人上得者，亦准上例倍论。故云“各如之”。“赌饮食者，不坐”，谓即虽赌钱，尽用为饮食者，亦不合罪。
    ４０３．舍宅车服器物远令
    诸营造舍宅、车服、器物及坟茔、石兽之属，於令有违者，杖一百。虽会赦，皆令改去之；（坟则不改。）
    【疏】议曰：营造舍宅者，依《营缮令》：“王公已下，凡有舍屋，不得施重拱、藻井。”车者，《仪制令》：“一品青油，通，虚偃。”服者，《衣服令》：“一品衮冕，二品冕。”器物者，“一品以下，食器不得用纯金、纯玉。”坟茔者，“一品方九十步，坟高一丈八尺。”石兽者，“三品以上，六；五品以上，四。”此等之类，具在令文。若有违者，各杖一百。虽会赦，皆令除去，唯坟不改。称“之属”者，碑、碣等是。若有犯者，并同此坐。
    其物可卖者，听卖。若经赦後百日，不改去及不卖者，论如律。
    【疏】议曰：舍宅以下，违犯制度，堪卖者，须卖；不堪卖者，改去之。若赦後百日，不改及不卖者，还杖一百，故云“论如律”。
    ４０４．侵巷街阡陌
    诸侵巷街、阡陌者，杖七十。若种植垦食者，笞五十。各令复故。虽种植，无所妨废者，不坐。
    【疏】议曰：“侵巷街、阡陌”，谓公行之所，若许私侵，便有所废，故杖七十。“若种植垦食”，谓於巷街阡陌种物及垦食者，笞五十。各令依旧。若巷陌宽闲，虽有种植，无所妨废者，不坐。
    其穿垣出秽污者，杖六十；出水者，勿论。主司不禁，与同罪。
    【疏】议曰：其有穿穴垣墙，以出秽污之物於街巷，杖六十。直出水者，无罪。“主司不禁，与同罪”，谓“侵巷街”以下，主司并合禁约，不禁者，与犯罪人同坐。
    ４０５．占山野陂湖利
    诸占固山野陂湖之利者，杖六十。
    【疏】议曰：山泽陂湖，物产所植，所有利润，与众共之。其有占固者，杖六十。已施功取者，不追。
    ４０６．犯夜
    诸犯夜者，笞二十；有故者不坐。（闭门鼓後、开门鼓前行者，皆为犯夜。故，谓公事急速及吉、凶、疾病之类。）
    【疏】议曰：《宫卫令》：“五更三筹，顺天门击鼓，听人行。昼漏尽，顺天门击鼓四百扌追讫，闭门。後更击六百扌追，坊门皆闭，禁人行。”违者，笞二十。故注云“闭门鼓後、开门鼓前，有行者，皆为犯夜”。故，谓公事急速。但公家之事须行，及私家吉、凶、疾病之类，皆须得本县或本坊文牒，然始合行，若不得公验，虽复无罪，街铺之人不合许过。既云闭门鼓後、开门鼓前禁行，明禁出坊外者。若坊内行者，不拘此律。
    其直宿坊街，若应听行而不听及不应听行而听者，笞三十；即所直时，有贼盗经过而不觉者，笞五十。
    【疏】议曰：谓诸坊应闭之门，诸街守卫之所，有当直宿，应合听行而不听，及不应听行而听者，笞三十。若分更当直之时，有贼盗经过所直之处，而宿直者不觉，笞五十。若觉而听行，自当主司故纵之罪。
    ４０７．片行身死不送还乡
    诸从征及从行、公使於所在身死，依令应送还本乡，违而不送者，杖一百。若伤病而医食有阙者，杖六十；因而致死者，徒一年。
    【疏】议曰：“从征”，谓从军征讨；“及从行”，谓从车驾行及从东宫行；并公事充使，於所在身死。依令应送还本乡者，《军防令》：“征行卫士以上，身死行军，具录随身资财及尸，付本府人将还。无本府人者，付随近州县递送。”《丧葬令》：“使人所在身丧，皆给殡殓调度，递送至家。”从行，准《兵部式》：“从行身死，折冲赙三十段，果毅二十段，别将十段，并造灵，递送还府。队副以上，各给绢两疋，卫士给绢一疋，充殓衣，仍并给棺，令递送还家。”自馀无别文者，即同公使之例。应送不送者，各杖一百。“若伤病”，谓征行人等，或病或伤，须医药救疗，饮食供给，而医食有阙者，杖六十。“因而致死”，谓以医食不如法致死者，徒一年。
    即卒官，家无手力不能胜致者，仰部送还乡，违而不送者，亦杖一百。
    【疏】议曰：官人在任，以理身死，家道既贫，先无手力，不能自相运致以还故乡者，卒官之所，部送还乡。称“部送”者，差人部领，递送还乡。依令去官家口累弱，尚得送还；况乃身亡，明须准给手力部送。违而不送者，亦杖一百。
    ４０８．应给传送剩取
    诸应给传送，而限外剩取者，笞四十；计庸重者，坐赃论，罪止徒二年。
    【疏】议曰：“应给传送”，依《厩牧令》：“官爵一品，给马八疋；嗣王、郡王及二品以上，给马六疋。”三品以下，各有等差。若过令限，数外剩取者，笞四十。“计庸重者，坐赃论”，马庸一日为绢三尺，坐赃一尺笞二十，一疋加一等，三疋一尺笞五十，即是得罪重於笞四十，须从坐赃论计庸，罪止徒二年。
    若不应给而取者，加罪二等；强取者，各加一等。主司给与者，各与同罪。
    【疏】议曰：上文并据应给而剩取之。“若不应给而取者”，谓本无传送之理而取之，加二等，谓赃轻者，杖六十；赃重者，加坐赃之罪二等，罪止徒三年。“强取者，各加一等”，谓应得传送，而剩强取者笞五十，赃重者於坐赃上加一等；不应给传送而强取者杖七十，赃重者坐赃上加三等。是“各加一等”。“主司给与者，各与同罪”，称“各”者，强取而主司给与，亦与强者罪同。
    ４０９．不应入驿而入
    诸不应入驿而入者，笞四十。辄受供给者，杖一百；计赃重者，准盗论。虽应入驿，不合受供给而受者，罪亦如之。
    【疏】议曰：“不应入驿而入者，笞四十”，《杂令》：“私行人，职事五品以上、散官二品以上、爵国公以上，欲投驿止宿者，听之。边远及无村店之处，九品以上、勋官五品以上及爵，遇屯驿止宿，亦听。并不得辄受供给。”谓私行人不应入驿而入者，笞四十。辄受供给，准赃虽少，皆杖一百；计赃得罪重於杖一百者，准盗论。虽应入驿，准令不合受供给而受，亦与不应入驿人同罪。强者，各加二等。
    ４１０．奸
    诸奸者，徒一年半；有夫者，徒二年。部曲、杂户、官户奸良人者，各加一等。即奸官私婢者，杖九十；奴奸婢，亦同。
    【疏】议曰：和奸者，男女各徒一年半；有夫者，徒二年。妻、妾罪等。部曲、杂户、官户而奸良人者，并加良人相奸罪一等。即良人奸官私婢者，杖九十。注云“奴奸婢，亦同”，杖九十。
    奸他人部曲妻，杂户、官户妇女者，杖一百。强者，各加一等。折伤者，各加斗折伤罪一等。
    【疏】议曰：“奸他人部曲妻”，明奸己家部曲妻及客女各不坐；若奸杂户、官户妇女者：杖一百。“强者，各加一等”，自“奸良人”以下，强者各加一等。“折伤者”，谓折齿或折指以上，“各加斗折伤一等”，谓良人从凡斗上加，官户、杂户、他人部曲妻、官私奴婢各从本斗罪上加，与强奸为二罪，从重而科。
    ４１１．奸缌麻以上亲
    诸奸缌麻以上亲及缌麻以上亲之妻，若妻前夫之女及同母异父姊妹者，徒三年；强者，流二千里；折伤者，绞。妾，减一等。（馀条奸妾，准此。）
    【疏】议曰：“奸缌麻以上亲”，谓内外有服亲者；“及缌麻以上亲之妻”，亦谓有服者妻；“若妻前夫之女”，谓妻前家所生者：各徒三年。强者，流二千里。因强奸而折伤者，绞。得罪已重，故“妾，减一等”，谓减妻罪一等。其於媵，罪与妾同。注云“馀条奸妾，准此”，谓馀条五服内及主之缌麻以上亲，直有奸名而无妾罪者，并准此条，减妻一等。其奴及部曲，奸主之妾及主期亲之妾，亦从减一等之例。
    ４１２．奸从祖母姑
    诸奸从祖祖母姑、从祖伯叔母姑、从父姊妹、从母及兄弟妻、兄弟子妻者，流二千里；强者，绞。
    【疏】议曰：“从祖祖母姑”，谓祖之兄弟妻，若祖之姊妹；“从祖伯叔母姑”，谓父之堂兄弟妻及父之堂姊妹；“从父姊妹”，谓己之堂姊妹；“从母”，谓母之姊妹；及兄弟之妻、兄弟子妻：与之奸者，并流二千里；强者，绞。
    ４１３．奸父母妾
    诸奸父祖妾、谓曾经有父祖子者。伯叔母、姑、姊妹、子孙之妇、兄弟之女者，绞。即奸父祖所幸婢，减二等。
    【疏】议曰：“奸父祖妾”，即曾、高妾亦同。注云“谓曾经有父祖子者”，其无子者，即准上文“妾，减一等”。奸伯叔母、姑、姊妹、子孙妇，曾、玄孙妇亦同，兄弟之女者，绞。“即奸父祖所幸婢，减二等”，合徒三年。不限有子、无子，得罪并同。
    问曰：父祖之妾，曾经有子，父祖亡殁，改嫁他人，而子孙奸之，得同凡奸以否？
    答曰：妇人尊卑，缘夫立制。子孙於父祖之妾，在礼全无服纪，父祖亡殁，改他人，子孙奸者，理同凡奸之法。律有“曾为袒免亲妻妾而嫁娶者”别立罪名；至於和奸，律无加罪。
    ４１４．奴奸良人
    诸奴奸良人者，徒二年半；强者，流；折伤者，绞。
    【疏】议曰：奴奸良人妇女，徒二年半；强者，流；折伤者，绞。虽有夫，亦同。“折伤”，谓因奸折伤者。
    其部曲及奴，奸主及主之期亲，若期亲之妻者绞，妇女减一等；强者，斩。即奸主之缌麻以上亲及缌麻以上亲之妻者，流；强者，绞。
    【疏】议曰：其部曲及奴和奸主，及奸主之期亲若期亲之妻，部曲及奴合绞，妇女减一等。“强者，斩”，谓奴等合斩，妇女不坐。“即奸主之缌麻以上亲及缌麻以上亲之妻者，流”，妇女合流二千里。强者，奴等绞。若奸妾者，自主以下，准上例，并减妻一等。即妾子见为家主，其母亦与子不殊，虽出亦同。
    ４１５．和奸无妇女罪名
    诸和奸，本条无妇女罪名者，与男子同。强者，妇女不坐。其媒合奸通，减奸者罪一等。（罪名不同者，从重减。）
    【疏】议曰：“和奸”，谓彼此和同者。“本条无妇女罪名，与男子同”，谓上条“奴奸良人者，徒二年半”，此即和奸不立妇女罪名，良人妇女亦徒二年半之类，并与男子同。“强者，妇女不坐”，谓上条“奸主期亲，强者斩”，既无妇女罪名，其妇女不坐。但是强奸者，妇女皆悉无罪。其媒合奸通之人，减奸罪一等，假如和奸者徒一年半，媒合者徒一年之类。注云“罪名不同者，从重减”，假有俗人，媒合奸女官，男子徒一年半，女官徒二年半，媒合奸通者犹徒二年之类，是为“从重减”。
    ４１６．监主于监守内奸
    诸监临主守，於所监守内奸者，（谓犯良人。）加奸罪一等。即居父母及夫丧，若道士、女官奸者，各又加一等。妇女以凡奸论。
    【疏】议曰：监临主守之人，於所监守内奸良人，加凡奸一等，故注云“谓犯良人”。若奸无夫妇女，徒二年；奸有夫妇女，徒二年半。即居父母丧，男、女同；夫丧者，妻、妾同；若道士、女官，僧、尼同：奸者，各又加监临奸一等，即加凡奸罪二等，故云“各又加一等”。假有监临主守，若道士及僧，并男子在父母丧奸者，妇女以凡奸论。即女居父母丧，妇人居夫丧及女官、尼奸者，并加奸罪二等；男子亦以凡奸论。其有尊卑及贵贱者，各从本法加罪。
    ４１７．校斛斗秤度不平
    诸校斛斗秤度不平，杖七十。监校者不觉，减一等；知情，与同罪。
    【疏】议曰：“校斛斗秤度”，依《关市令》：“每年八月，诣太府寺平校，不在京者，诣所在州县平校，并印署，然後听用。”其校法，《杂令》：“量，以北方黍中者，容一千二百为龠，十龠为合，十合为升，十升为斗，三斗为大斗一斗，十斗为斛。秤权衡，以黍中者，百黍之重为铢，二十四铢为两，三两为大两一两，十六两为斤。度，以黍中者，一黍之广为分，十分为寸，十寸为尺，一尺二寸为大尺一尺，十尺为丈。”有校勘不平者，杖七十。监校官司不觉，减校者罪一等，合杖六十；知情，与同罪。
    ４１８．器用绢布行滥短狭而卖
    诸造器用之物及绢布之属，有行滥、短狭而卖者，各杖六十；（不牢谓之行，不真谓之滥。即造横刀及箭镞用柔铁者，亦为滥。）
    【疏】议曰：凡造器用之物，谓供公私用，及绢、布、绫、绮之属，“行滥”，谓器用之物不牢、不真；“短狭”，谓绢疋不充四十尺，布端不满五十尺，幅阔不充一尺八寸之属而卖：各杖六十。故《礼》云：“物勒工名，以考其诚。功有不当，必行其罪。”其行滥之物没官，短狭之物还主。
    得利赃重者，计利，准盗论。贩卖者，亦如之。市及州、县官司知情，各与同罪；不觉者，减二等。
    【疏】议曰：“得利赃重者”，谓卖行滥、短狭等物，计本之外，剩得利者，计赃重於杖六十者，“准盗论”，谓准盗罪，一尺杖六十，一疋加一等，计得利一疋一尺以上，即从重科，计赃累而倍并。“贩卖者，亦如之”，谓不自造作，转买而卖求利，得罪并同自造之者。市及州、县官司知行滥情，各与造、卖者同罪；检察不觉者，减二等。官司知情及不觉，物主既别，各须累而倍论。其州、县官不管市，不坐。
    ４１９．市司评物价不平
    诸市司评物价不平者，计所贵贱，坐赃论；入己者，以盗论。其为罪人评赃不实，致罪有出入者，以出入人罪论。
    【疏】议曰：谓公私市易，若官司遣评物价，或贵或贱，令价不平，计所加减之价，坐赃论。“入己者”，谓因评物价，令有贵贱，而得财物入己者，以盗论，并依真盗除、免、倍赃之法。“其为罪人评赃不实”，亦谓增减其价，致罪有出入者。假有评盗赃，应直上绢五疋，乃加作十疋，应直十疋减作五疋，是出入半年徒罪，市司还得半年徒坐，故云“以出入人罪论”。若应直五疋，评作九疋，或直九疋，评作五疋，於罪既无加减，止从贵贱不实坐赃之法。
    ４２０．私作斛斗秤度
    诸私作斛斗秤度不平，而在市执用者，笞五十；因有增减者，计所增减，准盗论。
    【疏】议曰：依令：“斛斗秤度等，所司每年量校，印署充用。”其有私家自作，致有不平，而在市执用者，笞五十；因有增减赃重者，计所增减，准盗论。
    即用斛斗秤度出入官物而不平，令有增减者，坐赃论；入己者，以盗论。其在市用斛斗秤度虽平，而不经官司印者，笞四十。
    【疏】议曰：即用斛斗秤度出入官物，增减不平，计所增减，坐赃论。“入己者，以盗论”，因其增减，得物入己，以盗论，除、免、倍赃依上例。“其在市用斛斗秤度虽平”，谓校勘讫，而不经官司印者，笞四十。
    ４２１．买卖不和较固
    诸卖买不和，而较固取者；（较，谓专略其利。固，谓障固其市。）及更出开闭，共限一价；（谓卖物以贱为贵，买物以贵为贱。）
    【疏】议曰：卖物及买物人，两不和同，“而较固取者”，谓强执其市，不许外人买，故注云“较，谓专略其利。固，谓障固其市”；“及更出开闭”，谓贩鬻之徒，共为奸计，自卖物者以贱为贵，买人物者以贵为贱，更出开闭之言，其物共限一价，望使前人迷谬，以将入己；
    若参市，（谓人有所卖买，在傍高下其价，以相惑乱。）而规自入者：杖八十。已得赃重者，计利，准盗论。
    【疏】议曰：“参市”，谓负贩之徒，共相表里，参合贵贱，惑乱外人，故注云“谓人有所卖买，在傍高下其价，以相惑乱”，而规卖买之利入己者：并杖八十。已得利物，计赃重於杖八十者，“计利，准盗论”，谓得三疋一尺以上，合杖九十，是名“赃重”，其赃既准盗科，即合徵还本主。
    ４２２．买奴婢牛马不立券
    诸买奴婢、马牛驼骡驴，已过价，不立市券，过三日笞三十；卖者，减一等。立券之後，有旧病者三日内听悔，无病欺者市如法，违者笞四十。
    【疏】议曰：买奴婢、马牛驼骡驴等，依令并立市券。两和市卖，已过价讫，若不立券，过三日，买者笞三十，卖者减一等。若立券之後，有旧病，而买时不知，立券後始知者，三日内听悔。三日外无疾病，故相欺罔而欲悔者，市如法，违者笞四十；若有病欺，不受悔者，亦笞四十。令无私契之文，不准私券之限。
    即卖买已讫，而市司不时过券者，一日笞三十，一日加一等，罪止杖一百。
    【疏】议曰：卖买奴婢及牛马之类，过价已讫，市司当时不即出券者，一日笞三十。所由官司依公坐，节级得罪；其挟私者，以首从论。一日加一等，罪止杖一百。
    ●卷二十七 杂律（２８条）
    ４２３．在市人众中惊动扰乱
    诸在市及人众中，故相惊动，令扰乱者，杖八十；以故杀伤人者，减故杀伤一等；因失财物者，坐赃论。其误惊杀伤人者，从过失法。
    【疏】议曰：有人在市内及众聚之处，“故相惊动”，谓诳言有猛兽之类，令扰乱者，杖八十。若因扰乱之际而失财物，坐赃论；如是众人之物，累并倍论，并倍不加重於一人，失财物者即从重论。因其扰乱而杀伤人者，“减故杀伤一等”，惊人致死，减一等流三千里；折一支，减一等徒三年之类。其有误惊，因而杀伤人者，从“过失”法收赎，铜入被伤杀之家。
    ４２４．失时不修堤防
    诸不修是防及修而失时者，主司杖七十；毁害人家、漂失财物者，坐赃论减五等；以故杀伤人者，减斗杀伤罪三等。（谓水流漂害於人。即人自涉而死者，非。）即水雨过常，非人力所防者，勿论。
    【疏】议曰：依《营缮令》：“近河及大水有是防之处，刺史、县令以时检校。若须修理，每秋收讫，量功多少，差人夫修理。若暴水溢，损怀是防，交为人患者，先即修营，不拘时限。”若有损坏，当时不即修补，或修而失时者，主司杖七十。“毁害人家”，谓因不修补及修而失时，为水毁害人家，漂失财物者，“坐赃论减五等”，谓失十疋杖六十，罪止杖一百；若失众人之物，亦合倍论。“以故杀伤人者，减斗杀伤罪三等”，谓杀人者，徒二年半；折一支者，徒一年半之类。注云“谓水流漂害於人”，谓由不修理是防，而损害人家及行旅被水漂流，而致死伤者。“即人自涉而死者，非”，所司不坐。即水雨过常，非人力所防者，无罪。
    其津济之处，应造桥、航及应置船、筏，而不造置及擅移桥济者，杖七十；停废行人者，杖一百。
    【疏】议曰：“津济之处，应造桥、航”，谓河津济渡之处应造桥，及航者，编舟作之，及应置舟船，及须以竹木为筏以渡行人，而不造置及擅移桥梁、济渡之所者，各杖七十。“停废行人”，谓不造桥航及不置船筏，并擅移桥济，停废行人者，杖一百。
    ４２５．盗决堤防
    诸盗决是防者，杖一百；（谓盗水以供私用。若为官检校，虽供官用，亦是。）若毁害人家及漂失财物，赃重者，坐赃论；以故杀伤人者，减斗杀伤罪一等。若通水入人家，致毁害者，亦如之。
    【疏】议曰：有人盗决是防，取水供用，无问公私，各杖一百。故注云“谓盗水以供私用。若为官检校，虽供官用，亦同”。水若为官，即是公坐。“若毁害人家”，谓因盗水溢，以害人家，漂失财物，计赃罪重於杖一百者，即计所失财物，“坐赃论”，谓十疋徒一年，十疋加一等。“以故杀伤人者”，谓以决水之故杀伤者，减斗杀伤罪一等。若通水入人家，致毁害、杀伤者，一同盗决之罪，故云“亦如之”。
    其故决是防者，徒三年；漂失赃重者，准盗论；以故杀伤人者，以故杀伤论。
    【疏】议曰：上文盗水因有杀伤，此云“故决是防者”，谓非因盗水，或挟嫌隙，或恐水漂流自损之类，而故决之者，徒三年。漂失之赃重於徒三年，谓漂失人三十疋赃者，准盗论，合流二千里；若失众人之物，亦合倍论。以决是防之故而杀伤人者，“以故杀伤论”，谓杀人者合斩，折人一支流二千里之类。上条：“杀伤人，减斗杀伤罪一等。有杀伤畜产，偿减价。馀条准此。”今以故杀伤论，其杀伤畜产，明偿减价。下条“水火损败，故犯者，徵偿”。
    ４２６．乘官船远限私载
    诸应乘官船者，听载衣粮二百斤。违限私载，若受寄及寄之者，五十斤及一人，各笞五十；一百斤及二人，各杖一百；（但载即坐。若家人随从者勿论。）每一百斤及二人，各加一等，罪止徒二年。
    【疏】议曰：应乘官船之人，听载随身衣粮二百斤。若二百斤外更载，若受人寄物及寄物之人，物满五十斤及一人者，各笞五十；一百斤及二人，各杖一百。称“各”者，谓人之与物，得罪各等，亦不限所载远近，故注云“但载即坐”。若将家人随从者，皆不坐。每一百斤及二人，各加一等，罪止徒二年。
    从军征讨者，各加二等。监当主司知而听之，与同罪。空船者，不用此律。
    【疏】议曰：“从军征讨者”，谓以船转运军资而私自载物，若受寄及寄之者，“各加二等”，谓五十斤及一人，各杖七十；一百斤及二人，各徒一年半；每一百斤及二人，各加一等，罪止徒三年。“监当主司知而听之”，谓监船官司知乘船人私载、受寄者，与寄之者罪同，故云“与同罪”。若是空船，虽私载、受寄，准行程无违者，并悉无罪，故云“不用此律”。
    ４２７．行船茹船不如法
    诸船人行船、茹船、写漏、安标宿止不如法，若船伐应回避而不回避者，笞五十；以故损失官私财物者，坐赃论减五等；杀伤人者，减斗杀伤三等；
    【疏】议曰：“船人”，谓公私行船之人。“茹船”，谓茹塞船缝。“写漏”，谓写去漏水。“安标宿止”，谓行船宿泊之所，须在浦岛之内，仍即安标，使来者候望。违者，是“不如法”；“若船伐应回避者”，或氵公溯相逢，或在洲屿险处，不相回避，覆溺者多，须准行船之法，各相回避，若湍碛之处，即溯上者避氵公流之类，违者：各笞五十。以不茹、写、回避之故，损失官私财物者，“坐赃论减五等”，谓十疋杖六十，十疋加一等，罪止杖一百。“杀伤人者，减斗杀伤罪三等”，杀人者，徒二年半；折人一支者，徒一年半之类。
    其於湍碛尤难之处，致有损害者，又减二等。监当主司，各减一等。卒遇风浪者，勿论。
    【疏】议曰：激水为湍，积石为碛。谓湍碛险难之所，其有损失财物，或杀伤人者，“又减二等”，谓失财物，於坐赃上减七等；杀伤人者，减斗杀伤五等。“监当主司，各减一等”，谓各减行船人罪一等。卒遇暴风巨浪，而损失财物及杀伤人者，并不坐。
    ４２８．山陵兆域内失火
    诸於山陵兆域内失火者，徒二年；延烧林木者，流二千里；杀伤人者，减斗杀伤一等。其在外失火而延烧者，各减一等。（馀条在外失火准此。）
    【疏】议曰：“山陵”，前已释讫。“兆域”者，邓展云：“除地为茔，将有形兆。”韦昭曰：“兆，域也。起土为茔域。”《孝经》曰：“卜其宅兆而安厝之。”然山陵兆域之所，皆有宿卫之人，而於此内失火者，徒二年。延烧兆域内林木者，流二千里。杀伤人者，减斗杀伤一等。“其在外失火”，谓於兆域外失火，延烧兆域内及林木者，“各减一等”，谓延烧兆域内，徒二年上减一等；若延烧林木者，流二千里上减一等。注云“馀条在外失火准此”，馀条谓“库藏”以下诸条，因在外失火延烧者，各减於内失火一等。
    ４２９．库仓燃火
    诸库藏及仓内，皆不得燃火。违者，徒一年。
    【疏】议曰：凡官库藏及敖仓内，有舍者，皆不得燃火。违者，徒一年。
    ４３０．失火及非时烧田野
    诸失火及非时烧田野者，笞五十；（非时，谓二月一日以後、十月三十日以前。若乡土异宜者，依乡法。）延烧人舍宅及财物者，杖八十；赃重者，坐赃论减三等；杀伤人者，减斗杀伤二等。
    【疏】议曰：“失火”，谓失火有所烧，及不依令文节制而非时烧田野者，笞五十。其於当家之内失火者，皆罪失火之人。注云“非时，谓二月一日以後、十月三十日以前。若乡土异宜者，依乡法”，谓北地霜早，南土晚寒，风土亦既异宜，各须收获总了，放火时节不可一准令文，故云“各依乡法”。延烧人舍宅及财物者，各杖八十。“赃重者”，谓计赃得罪重於杖八十，坐赃论减三等。准赃二十疋以上，即从赃科。“杀伤人者，减斗杀伤罪二等”，谓烧杀人者，失火及烧田之人减死二等，合徒三年；不合偿死者，从本杀伤罪减。其赃若损众家之物者，并累亦倍论。
    其行道燃火不灭，而致延烧者，各减一等。
    【疏】议曰：人在行路之上，或须燃火，事了发去，皆须灭之。若不扑灭，而致延烧他人林木、舍宅、财物，或杀伤人者，各减上文罪一等：谓延烧赃少者，杖八十上减一等；赃重者，坐赃上减四等，罪止徒一年；杀伤人者，减斗杀伤三等。故云“各减一等”。
    ４３１．官廨仓库失火
    诸於官府廨院及仓库内失火者，徒二年；在宫内，加二等。庙、社内亦同。损害赃重者，坐赃论；杀伤人者，减斗杀伤一等。延烧庙及宫阙者，绞；社，减一等。
    【疏】议曰：若有人於内外官府、公廨院宇之中及仓库内失火者，徒二年。“宫内，加二等”，宫内，谓殿门外有禁门，其内并是。若失火者，徒三年。注云“庙社内亦同”，谓於宗庙及太社院内失火，亦徒三年。“损害赃重者”，谓因失火延烧，有所损害财物，计赃重於徒二年者，即准坐赃科之，谓烧官府廨内财物，计赃五十疋，合徒三年。若因失火有杀伤人者，“减斗杀伤罪一等”，谓杀人者，流三千里；伤人折二支，徒三年。若杀伤畜产，不合从上条称“减斗杀伤一等，偿减价”，自从“水火损败，误失不偿”。延烧庙及宫阙者，绞；社减一等，流三千里。
    ４３２．烧官府私家舍宅
    诸故烧官府廨舍及私家舍宅，若财物者，徒三年；赃满五疋，流二千里；十疋，绞。杀伤人者，以故杀伤论。
    【疏】议曰：凡官府廨宇及私家舍宅，无问舍宇大小，并及财物多少，但故烧者，徒三年。计赃满五疋，流二千里；赃满十疋者，绞。“杀伤人者，以故杀伤论”，谓因放火而杀人者，斩；伤人折一支者，流二千里之类。若对主故烧非积聚延烧之物，只同“弃毁人财物”论。
    ４３３．见火起不告救
    诸见火起，应告不告，应救不救，减失火罪二等。谓从本失罪减。其守卫宫殿、仓库及掌囚者，皆不得离所守救火，违者杖一百。
    【疏】议曰：见火起，烧公私廨宇、舍宅、财物者，并须告见在及邻近之人共救。若不告不救，“减失火罪二等”，谓若於官府廨宇内及仓库，从徒二年上减二等，合徒一年；若於宫及庙、社内，从徒三年上减二等，徒二年；若於私家，从笞五十上减二等，笞三十。故注云“从本失罪减”，明即不从延烧减之。其守卫宫殿、仓库及掌囚者，虽见火起，并不得离所守救火，违者杖一百。虽见火起，不告，亦不合罪。
    ４３４．水火损败徵偿
    诸水火有所损败，故犯者，徵偿；误失者，不偿。
    【疏】议曰：“水火有所损败”，谓上诸条称水火损败得罪之处。“故犯者，徵偿”，若“故决是防”、“通水入人家”，若“故烧官府、廨舍及私家舍宅、财物”有所损败之类，各徵偿。其称“失火”之处及“不修是防而致损害”之类，各不偿。
    ４３５．弃毁亡失神御之物
    诸弃毁大祀神御之物，若御宝、乘舆服御物及非服而御者，各以盗论；亡失及误毁者，准盗论减二等。
    【疏】议曰：“弃毁大祀神御之物”，《祠令》：“天地、宗庙、神州等为大祀。”“神御”，谓供神所御之物。“若御宝”，谓皇帝八宝，太皇太后、皇太后、皇后宝。以称“御”者，三后亦同。“乘舆服御物”，谓皇帝服御之物。“及非服而御”，谓帷帐几杖之属。“非服而供御者”以上义，《名例》及《职制》并具释讫。有弃毁者，各以盗论。《贼盗律》：“盗大祀神御之物、乘舆服御物者，流二千五百里；非服而御之物，徒一年半；赃重者，计赃各加凡盗一等。盗御宝者，绞。”称“以盗论”者，与真盗同，入十恶。非服而御之物等，不入十恶。据《贼盗律》：“其拟供神御及供而废阙，若飨荐之具已馔呈者，徒二年；未馔呈者，徒一年半。”又，盗御宝条：“拟供服御等，亦并徒二年。”今此条上言“弃毁大祀”，下称“非服而御以盗论”；准“非服而御徒一年半”，举下明上，即弃毁拟供服御，准罪徒一年半以上，亦各以盗论。“亡失及误毁者，准盗论减二等”，并各从准盗罪上减二等。准盗论者，不在除、免、倍赃、监主加罪、加役流之例。弃毁中祀神御之物，减大祀二等；弃毁小祀神御之物，又减二等。中祀以下，不入十恶。
    ４３６．毁大祀丘坛
    诸大祀丘坛将行事，有守卫而毁者，流二千里；非行事日，徒一年。门，各减二等。
    【疏】议曰：“大祀丘坛”，谓祀天於圆丘，祭地於方丘，五时迎气祀五方上帝，并各有坛。此等将行祭祀，各有守卫。此时有损坏丘坛者，流二千里。“非行事日”，谓非祭祀之日而毁者，徒一年。“门，各减二等”，门，谓丘坛之外，拥土为门。毁门者，将行事之日，徒二年半；非行事日，杖九十。故云“各减二等”。毁中、小祀，各递减二等。
    ４３７．弃毁亡失符节印
    诸弃毁符、节、印及门钥者，各准盗论；亡失及误毁者，各减二等。
    【疏】议曰：弃毁符、节、印及门钥者，各准盗法论罪。《贼盗律》：“盗宫殿门符、发兵符、传符，流二千里；使节及皇城、京城门符，徒三年；馀符，徒一年；门钥，各减三等。盗官文书印，徒二年；馀印，杖一百。”其亡失符、节、印以下，误毁者，“各减二等”，谓各减弃毁之罪二等。
    ４３８．弃毁亡失制书官文书
    诸弃毁制书及官文书者，准盗论；亡失及误毁者，各减二等。（毁，须失文字。若欲动事者，从诈增减法。）其误毁失符、移、解牒者，杖六十。（谓未入所司而有本案者。）
    【疏】议曰：“弃毁制书”，弃、毁不相须。毁者，须失文字。“制书”，敕及奏抄亦同。“官文书”，谓曹司所行公案及符、移、解牒之类。“准盗论”，谓各准盗法得罪，《贼盗律》：“盗制书者，徒二年；官文书，杖一百。”“亡失”，谓不觉遗落及被盗；“误毁”，谓误致毁损，破失文字：各减二等。故注云“毁，须失文字”。谓制敕、奏抄，徒一年；官文书，杖八十。若盗毁欲动事者，自从增减法，制敕及奏抄合死，官文书即依《诈伪律》“诈为官文书及增减”法。主司自有所避，即从“违式造立”科罪，杖罪以下杖一百，徒罪以上加一等。误毁符、移、解牒者，杖六十。注云“谓未入所司，而有本案者”，谓未入曹司之间而即误致毁者。关、刺律虽无文，亦与符、移同罪。
    ４３９．私发制书官文书
    诸私发官文书印封视书者，杖六十；制书，杖八十；若密事，各依漏泄坐减二等。即误发，视者各减二等；不视者不坐。
    【疏】议曰：官司行下文书，多有封印，而有私发印封视书者，杖六十。视制书，杖八十。“若密事，各依漏泄坐减二等”，《职制律》：“漏泄大事应密者，绞”，减二等，徒三年；“非大事应密，徒一年半”，减二等，杖一百。“误发视者各减二等”，谓误发，因视制书，杖六十；官文书，笞四十；大事应密，视者，徒三年上减二等，徒二年；非大事应密，视者，杖一百上减二等，杖八十。“不视者，不坐”，谓初虽误发，竟不视书者，无罪。
    ４４０．主守亡失簿书
    诸主守官物，而亡失簿书，致数有乖错者，计所错数，以主守不觉盗论。
    【疏】议曰：凡是官物，皆立簿书。主守之人，亡失簿书，为失簿书之故，遂令物数乖错者，计所错之数，依不觉盗论。《厩库律》：“主司不觉盗者，五疋笞二十，十疋加一等；过杖一百，二十疋加一等，罪止徒二年。”
    其主典替代者，文案皆立正案，分付後人，违者，杖一百。（并去官不免。）
    【疏】议曰：谓主典替代，所有文案，皆须立正案，分付承後人，违而不付者，合杖一百。纵虽去官，不同《名例》免法，故注云“并去官不免”。
    ４４１．私食官私田园瓜果
    诸於官私田园，辄食瓜果之类，坐赃论；弃毁者，亦如之；即持去者，准盗论。
    【疏】议曰：称“瓜果之类”，即杂蔬菜等皆是。若於官私田园之内，而辄私食者，坐赃论。其有弃毁之者，计所弃毁，亦同辄食之罪，故云“亦如之”。持将去者，计赃，准盗论。并徵所费之赃，各还官、主。
    主司给与者，加一等。︹持去者，以盗论。主司即言者，不坐。非应食官酒食而食者，亦准此。
    【疏】议曰：当园主司，将瓜果之属给与人食者，加坐赃罪一等，谓一尺笞三十，一疋加一等。给与将去者，准盗上加一等，一尺杖七十，一疋加一等。“强持去者”，谓以威若力，强持将去者，以盗论，计赃同真盗之法，其赃倍徵，赃满五疋者，免官。若监临主司自强取者，加凡盗罪二等，除名、倍赃并依常律。主司当即言告者，主司不坐。“非应食官酒食而辄食者，亦准此”，谓辄食者，坐赃论；弃毁者，亦同持去者，准盗论；强持去者，以窃盗论。若主司私持去者，并同监主盗法；若非主司，不因食次而持去者，以盗论。强者，依强盗法。
    ４４２．序幕毁器物稼穑
    诸弃毁官私器物及毁伐树木、稼穑者，准盗论。即亡失及误毁官物者，各减三等。
    【疏】议曰：“弃毁官私器物”，谓是杂器、财物，辄有弃掷、毁坏；“及毁伐树木、稼穑者”，种之曰稼，敛之曰穑，麦、禾之类：各计赃，准盗论。“即亡失及误毁”，谓亡失及误毁官私器物、树木、稼穑者，各减故犯三等，谓其赃并备偿。若误毁、失私物，依下条例，偿而不坐。
    ４４３．毁人碑碣石兽
    诸毁人碑碣及石兽者，徒一年；即毁人庙主者，加一等。其有用功修造之物，而故损毁者，计庸，坐赃论。各令修立。误损毁者，但令修立，不坐。
    【疏】议曰：《丧葬令》：“五品以上听立碑，七品以上立碣。茔域之内，亦有石兽。”其有毁人碑碣及石兽者，徒一年。“即毁人庙主者，加一等”，徒一年半。“其有用功修造之物”，谓楼、观、垣、堑之类，而故损毁者，计修造功庸，“坐赃论”，谓十疋徒一年，十疋加一等。仍令依旧修立。若误毁损者，但令修立，不坐。
    ４４４．停留请受军器
    诸请受军器，事讫停留不输者，十日杖六十，十日加一等，百日徒一年；过百日不送者，减私有罪二等。其弃毁者，准盗论。
    【疏】议曰：“请受军器”，谓鍪、甲、槊、弩、弓、箭之类。征戍事讫，停留不输者，十日杖六十，十日加一等，百日徒一年。“过百日不送者，减私有罪二等”，《擅兴律》“私有甲一领，流”上减二等，徒二年半之类。其有或弃或毁者，“准盗论”，各依《贼盗律》：“盗甲弩者，流二千里；禁兵器，徒二年。”如此之类，并准盗法。
    若亡失及误毁伤者，以十分论：亡失一分，毁伤二分，杖六十；亡失二分，毁伤四分，杖八十；亡失三分，毁伤六分，杖一百；即不满十分者，一当一分论。其经战阵而损失者，不坐。仪仗，各减二等。
    【疏】议曰：请官器仗，“若亡失及误毁伤者，以十分论”，谓请百事，十事为一分之类。若亡失一分，或毁伤二分，假有请百事，亡失十事，或毁伤二十事，各杖六十；若亡失二分，毁伤四分，杖八十；亡失三分，毁伤六分，杖一百。其分数各与上解义同。罪止杖一百。“即不满十分者，一当一分论”，谓请九事为九分之类，亦依亡失、毁伤准分为罪。仍依令备偿。其经战阵而损失者，不坐、不偿。“仪仗，各减二等”，仪仗谓非兵器，若有亡失、误毁，各依十分之法，各减军器罪二等。若亡失、毁伤罪名不等者，即以重法并满轻法。
    ４４５．毁亡官私器物
    诸弃毁、亡失及误毁官私器物者，各备偿。（谓非在仓库而别持守者。）若被强盗者，各不坐、不偿。即虽在仓库，故弃毁者，徵偿如法。其非可偿者，坐而不备。（谓符、印、门钥、官文书之类。）
    【疏】议曰：官私器物，其有故弃、毁，或亡失及误毁者，各备偿。注云“谓非在仓库而别持守者”，谓仓库之外，别处持守，而有弃毁、亡失及误毁官私器物，始合备偿。若被强盗，各不坐、不偿。虽在仓库之内，若有故弃毁，徵偿如法。其非可偿者，止坐其罪，不合徵偿。故注云“谓符、印、门钥、官文书”，称“之类”者，宝、节、木契、制敕并是。
    ４４６．亡失符印求访
    诸亡失器物、符、印之类，应坐者，皆听三十日求访，不得，然後决罪。若限内能自访得及他人得者，免其罪；限後得者，追减三等。
    【疏】议曰：“若亡失器物、符、印之类”，宝及门钥亦同。为亡失应合罪者，未得即决，皆听三十日求访，限满不得，然後决罪。若三十日内自访得及他人得者，免其亡失之罪。三十日限外得者，追减三等；若已经奏决，不合追减。
    官文书、制书，程限内求访得者，亦如之。
    【疏】议曰：官文书及制书，“程限内求访得者”，谓曹司执行案，各有程限，《公式令》：“小事五日程，中事十日程，大事二十日程。徒罪以上狱案，辩定後三十日程。”其制、敕皆当日行下，若行下处多，事须抄写，依《公式令》：“满二百纸以下，限二日程；每二百纸以下，加一日程。所加多者，不得过五日。赦书，不得过三日。”若有亡失，各於此限内访得者，亦得免罪；限外得者，坐如法。然制、敕事重，程限一日，如有稽废，得罪不轻，若许以三旬追访，稽者皆须注失，所以不与亡失器物同例。若官文书、制书，事已行讫，无程者，亦依三十日为限。
    即虽故弃掷，限内访得，听减一等。
    【疏】议曰：器物、符、印之类以下，虽有规避，而故弃掷，限内访得者，听减本失罪一等。
    ４４７．得宿藏物隐而不送
    诸於他人地内得宿藏物，隐而不送者，计合还主之分，坐赃论减三等。（若得古器形制异，而不送官者，罪亦如之。）
    【疏】议曰：谓凡人於他人地内得宿藏物者，依令合与地主中分。若有隐而不送，计应合还主之分，“坐赃论减三等”，罪止徒一年半。注云“若得古器形制异，而不送官者”，谓得古器，锺鼎之类，形制异於常者，依令送官酬直。隐而不送者，即准所得之器，坐赃论减三等，故云“罪亦如之”。
    问曰：官田宅，私家借得，令人佃食；或私田宅，有人借得，亦令人佃作，人於中得宿藏，各合若为分财？
    答曰：藏在地中，非可预见，其借得官田宅者，以见住、见佃人为主，若作人及耕犁人得者，合与佃住之主中分。其私田宅，各有本主，借者不施功力，而作人得者，合与本主中分。借得之人，既非本主，又不施功，不合得分。
    ４４８．得阑遗物不送官
    诸得阑遗物，满五日不送官者，各以亡失罪论；赃重者，坐赃论。私物，坐赃论减二等。
    【疏】议曰：得阑遗之物者，谓得宝、印、符、节及杂物之类，即须送官，满五日不送者，各得亡失之罪。“赃重者”，谓计赃重於亡失者，坐赃论，罪止徒三年。“私物，坐赃论减二等”，罪止徒二年。其物各还官、主。
    ４４９．违令式
    诸违令者，笞五十；（谓令有禁制而律无罪名者。）别式减一等。
    【疏】议曰：“令有禁制”，谓《仪制令》“行路，贱避贵，去避来”之类，此是“令有禁制，律无罪名”，违者，得笞五十。“别式减一等”，谓《礼部式》“五品以上服紫，六品以下服朱”之类，违式文而著服色者，笞四十，是名“别式减一等”。物仍没官。
    ４５０．不应得为
    诸不应得为而为之者笞四十，（谓律、令无条，理不可为者。）事理重者，杖八十。
    【疏】议曰：杂犯轻罪，触类弘多，金科玉条，包罗难尽。其有在律在令无有正条，若不轻重相明，无文可以比附。临时处断，量情为罪，庶补遗阙，故立此条。情轻者，笞四十；事理重者，杖八十。
    ●卷二十八 捕亡（１８条）
    【疏】《捕亡律》者，魏文侯之时，里悝制《法经》六篇，捕法第四。至後魏，名《捕亡律》。北齐名捕断律。後周名《逃捕律》。隋复名《捕亡律》。然此篇以上，质定刑名。若有逃亡，恐其滋蔓，故须捕系，以疏网，故次《杂律》之下。
    ４５１．捕罪人逗留不行
    诸罪人逃亡，将吏已受使追捕，而不行及逗留；谓故方便之者。虽行，与亡者相遇，人仗足敌，不斗而退者：各减罪人罪一等；斗而退者，减二等。即人仗不敌，不斗而退者，减三等；斗而退者，不坐。
    【疏】议曰：依《捕亡令》：“囚及征人、防人、流人、移乡人逃亡，及欲入寇贼，若有贼盗及被伤杀，并须追捕。”其“罪人逃亡”，谓犯罪事发而亡，囚与未囚并是。将吏已受使追捕者，谓见任武官为将，文官为吏，已受使追捕罪人。“而不行及逗留”，谓故作回避逗留及诈为疾患不去之类；虽行，与亡者相遇，人兵器仗足得相敌，不战斗而退者：“各减罪人罪一等”，谓罪人合死，将吏处流三千里之类。“斗而退者”，谓人仗足敌，斗而退者，减二等；若罪人应死，将吏合徒三年。“即人仗不敌”，谓贼多兵少，或器仗不敌，“不斗而退者，减三等”，罪人应死，将吏徒二年半。“斗而退者，不坐”，谓人仗不敌，计尽力穷，知难而退者，不坐。
    即非将吏，临时差遣者，各减将吏一等。三十日内能自捕得罪人，获半以上；虽不得半，但所获者最重：皆除其罪。虽一人捕得，馀人亦同。若罪人已死及自首各尽者，亦从免法；不尽者，止以不尽人为坐。
    【疏】议曰：“即非将吏”，谓非见任文武官，即停家职资及勋官之类，临时州县差遣，领人追捕者，各减将吏罪一等。虽非将吏，奉敕差行者，亦同将吏之法，不在减一等之限。三十日内自捕得罪人，“获半以上”，谓十人逃亡，获得五六者；“虽不得半，但所获者最重”，假有徒、流、死囚一时逃走，捕得死罪一人，虽不得徒、流九人：仍除其罪。虽是一人捕得，众共失囚之人并同免法。“若罪人已死”，谓自死及被他人杀，若能归首，十人俱尽者，亦从免法；若罪人自首不尽，止以不尽之人，准罪为坐。
    限外，若配赎以後，能自捕得者，各追减三等；即为人捕得及罪人已死，若自首，各追减二等。（已经奏决者，不在追减之例。馀条追减准此。）
    【疏】议曰：失罪人经三十日，追捕不得，无官荫者或配徒、流，有官荫者或已徵赎，此後能自捕得罪人，各追减前所断罪三等。即他人捕得及罪人身死讫，若罪人自首，各得追减二等。注云“已经奏决者，不在追减之例”，谓将吏以下失罪人，其罪已经奏决徒、流、笞、杖之类，不在追减之例。“馀条追减准此”，谓“亡失宝印”及“不觉失囚”等，称“追减”者，若事经奏决，亦不在追减之例，故云“馀条准此”。
    ４５２．罪人拒捕
    诸捕罪人而罪人持仗拒捍，其捕者格杀之及走逐而杀，（走者，持仗、空手等。）若迫窘而自杀者，皆勿论；
    【疏】议曰：“捕罪人”，谓上条将吏以下捕罪人。而罪人乃持仗拒捍，“仗”谓兵器及杵棒之属。其捕者以其拒捍，因而格杀之；及罪人逃走，捕者逐而杀之，注云“走者，持仗、空手等”，虑其走失，故虽空手，亦许杀之；“若迫窘而自杀”，谓罪人被捕，逼迫穷窘，或自杀，或落坑阱而死之类：皆悉勿论。
    即空手拒捍而杀者，徒二年。已就拘执及不拒捍而杀，或折伤之，各以斗杀伤论；用刃者，从故杀伤法；
    【疏】议曰：谓罪人空手，虽相拒捍，不能为害，而格杀之者，徒二年。若罪人已被拘执，及元无拒捍之心，而杀或折伤之，各依《斗讼律》，以斗杀伤论；用刃者，从故杀伤法。
    罪人本犯应死而杀者，加役流。即拒殴捕者，加本罪一等；伤者，加斗伤二等；杀者，斩。
    【疏】议曰：谓罪人本犯合死，已就拘执及不拒捍而捕杀之者，加役流。“即拒殴捕者，加本罪一等”，假有罪人，本犯徒三年，而拒殴捕人，流二千里。“伤者，加斗伤二等”，假有拒殴捕者折一齿，加凡斗二等，合徒二年之类。杀捕人者斩，捕人不限贵贱，杀者合斩。
    ４５３．不言请辄捕
    诸被人殴击折伤以上，若盗及强奸，虽傍人皆得捕系，以送官司。（捕格法，准上条。即奸同籍内，虽和，听从捕格法。）
    【疏】议曰：有人殴击他人折齿、折指以上，若盗及强奸，虽非被伤、被盗、被奸家人及所亲，但是傍人，皆得捕系以送官司。“捕格法，准上条”，持仗拒捍，其捕者得格杀之；持仗及空手而走者，亦得杀之。其拒捕、不拒捕，并同上条“捕格”之法。“即奸同籍内”，言同籍之内，明是不限良贱亲疏，虽和奸，亦听从上条“捕格”之法。
    问曰：亲戚共外人和奸，若捕送官司，即於亲有罪。律许捕格，未知捕者得告亲罪以否？
    答曰：若男女俱是本亲，合相容隐，既两俱有罪，不合捕格、告言。若所亲共他人奸，他人即合有罪，於亲虽合容隐，非是故相告言，因捕罪人，事相连及，其於捕者，不合有罪。和奸之人，两依律断。
    若馀犯，不言请而辄捕系者，笞三十；杀伤人者，以故杀伤论；本犯应死而杀者，加役流。
    【疏】议曰：“若馀犯，不言请”，谓非殴击人折伤以上、若盗及强奸、或和奸同籍内，此外有犯，须言请官司，不得辄加捕系，如捕系者，笞三十；因而杀伤人者，以故杀伤论。“本犯应死”，谓馀犯合死，捕而杀者，合加役流。
    ４５４．道路行人不助捕
    诸追捕罪人而力不能制，告道路行人，其行人力能助之而不助者，杖八十；势不得助者，勿论。（势不得助者，谓隔险难及驰驿之类。）
    【疏】议曰：“追捕罪人”，谓将吏以下据法追捕，及在律文听私捕系。而力不能拘制，告道路行人，“其行人力能助之”，谓行者人杖堪制罪人，而不救助者，行人合杖八十。“势不得助者”，谓隔川谷、垣篱、堑栅之类，不可逾越过者及驰驿之类。称“之类”者，官有急事，及私家救疾赴哀，情事急速，亦各无罪。
    ４５５．捕罪人漏露其事
    诸捕罪人，有漏露其事，令得逃亡者，减罪人罪一等。（罪人有数罪，但以所收捕罪为坐。）
    【疏】议曰：“捕罪人”，谓上条将吏以下受使追捕。而有漏露应捕之事，令使罪人逃避者，漏露之人减罪人罪一等。注云“罪人有数罪”者，假有一人，或行强盗，兼复杀人，又欲谋叛：若为谋叛而捕，漏露者唯从谋叛减一等；若为贼盗或杀人而捕，漏露者即从贼盗、杀人上减一等，不论谋叛。故云“但以所收捕罪为坐”。
    未断之间，能自捕得，除其罪；相容隐者为捕得，亦同。馀条相容隐为捕得，准此。即他人捕得，若罪人已死及自首，又各减一等。
    【疏】议曰：“未断之间”，谓漏露之罪，未经断定。能自捕得罪人者，除其失囚之罪。“相容隐者为捕得”，谓同居及大功以上亲、外祖父母、外孙、若孙之妇、夫之兄弟及兄弟妻，奴婢、部曲为主捕得，并同身自捕获，皆除其罪。注云“馀条相容隐为捕得，准此”，假如上条“将吏受使追捕罪人”致失者，相容隐捕得，亦与自捕得同。故云“亦准此”。“即他人捕得，若罪人已死”，谓自死及被他人杀者皆同，及自首，又各於罪人上更减一等，总减罪人罪二等。
    ４５６．被强盗不救助
    诸邻里被强盗及杀人，告而不救助者，杖一百；闻而不救助者，减一等；力势不能赴救者，速告随近官司，若不告者，亦以不救助论。其官司不即救助者，徒一年。窃盗者，各减二等。
    【疏】议曰：依《礼》：“五家为邻，五邻为里。”既同邑落，邻居接续，而被强盗及杀人者，皆须递告，即救助之，若告而不救助者，杖一百。虽不承告，声响相闻，而不救助者，减一等，杖九十。“力势不能赴救者”，谓贼强人少，或老小羸弱，不能赴救者，速告随近官司，若不告者，亦以不救助罪科之。“其官司不即救助者”，依《捕亡令》：“有盗贼及伤杀者，即告随近官司、村坊、屯驿。闻告之处，率随近军人及夫，从发处追捕。”若其所在官司知而不即救助者，徒一年。“窃盗，各减二等”，谓邻里被窃盗，承告而不救助者，从杖一百上减；闻而不救助者，从杖九十上减；官司承告不即救助者，从徒一年上减。
    ４５７．从军征讨亡
    诸征名已定及从军征讨而亡者，一日徒一年，一日加一等，十五日绞；临对寇贼而亡者，斩。主司故纵，与同罪。（下条准此。）
    【疏】议曰：“征名已定”，谓卫士及募人征名已定讫，及从军征讨而亡者，一日徒一年，一日加一等，八日流三千里，十五日绞。“若临对寇贼”，谓壁垒相对，矢石将交而亡者，斩。亦据应战之人。“主司故纵，与同罪”，谓主司知情，容其亡避，各与亡者罪同：亡者合斩，主司合绞。注云“下条准此”，谓下条“向防及在防未满而亡者”，主司故纵亦各同罪。其临对寇贼而有亡者，但亡即坐，不计日数及行远近。其有从军征讨而亡，未满十五日军还者，未还以前依征亡之法；征还之後从军还亡罪而断，将未还之日，并满军还之日累科。
    军还而先归者，各减五等；其逃亡者，同在家逃亡法。
    【疏】议曰：军虽凯还，须依部伍，若不随团队而辄先归者，各减军亡罪五等。“其逃亡者，同在家逃亡法”，谓一日笞四十，十日加一等，罪止流二千里。若军还先归，一日徒一年上减五等，合杖六十，罪止徒一年半。日若少，从先归日科；日若多，从有军名亡法。
    ４５８．防人向防及在防亡
    诸防人向防及在防未满而亡者，（镇人亦同。）一日杖八十，三日加一等。
    【疏】议曰：“防人向防”，谓上道讫逃走，及在防年限未满而亡者，镇人亦同，一日杖八十，三日加一等。既无罪止之文，加至流三千里。亡日未到罪止，镇防日已满者，计应还之日，同在家亡法，累并为罪。
    ４５９．流徒囚役限内亡
    诸流徒囚役限内而亡者，（犯流、徒应配及移乡人，未到配所而亡者，亦同。）一日笞四十，三日加一等；过杖一百，五日加一等。
    【疏】议曰：“流、徒囚”，谓或流或徒者。各在其役限内而亡者，注云犯流、徒应配及移乡人，未到配所而逃亡者，各与流徒囚役限内而亡罪同，一日笞四十，三日加一等，十九日合杖一百。过杖一百，五日加一等，五十九日流三千里。
    主守不觉失囚，减囚罪三等；即不满半年徒者，一人笞三十，三人加一等，罪止杖一百。监当官司，又减三等。故纵者，各与同罪。
    【疏】议曰：“主守”，谓主守囚徒之人及部领流移人等。不觉囚亡，“减囚罪三等”，谓从囚本罪上减三等，不从逃坐减之。“即不满半年徒者”，谓徒役将满，馀日不满半年徒，而有逃亡者，不计逃日而科，唯据亡人之数为罪，“一人笞三十，三人加一等”，谓四人亡，合笞四十；不觉二十二人亡，即至罪止，合杖一百。“监当官司，又减三等”，谓减主守罪三等，不觉二十二人亡者，罪止杖七十。“故纵者，各与同罪”，称“各”者，谓监当官司及主守，各与亡囚本犯罪同。
    ４６０．宿卫人亡
    诸宿卫人在直而亡者，一日杖一百，二日加一等。即从驾行而亡者，加一等。
    【疏】议曰：“宿卫人”，谓诸卫大将军以下、当番卫士以上。在直番限内，而有逃亡者，一日杖一百，二日加一等，计一十七日流三千里。直满以後，即同在家亡法。即从驾行者，以其陪从事重，故加宿卫一等之坐，亡者一日徒一年，二日加一等，十五日流三千里。
    问曰：卫士於宫城外守卫，或於京城诸司守当，或被配於王府上番，如此之徒，而有逃亡者，合科何罪？
    答曰：宫城之外，兼及皇城、京城，若有逃亡，罪亦与宿卫不别。若其准减三等之例，即太轻於在家而亡。是知守当杂犯，有减三等之科；逃亡之辜，得罪与宿卫不异。
    ４６１．丁夫杂匠亡
    诸丁夫、杂匠在役及工、乐、杂户亡者，太常音声人亦同。一日笞三十，十日加一等，罪止徒三年。主司不觉亡者，一人笞二十，五人加一等，罪止杖一百；故纵者，各与同罪。
    【疏】议曰：丁谓正役，夫谓杂徭，及杂色工匠，诸司工、乐、杂户，注云“太常音声人亦同”。丁夫、杂匠，并据在役逃亡；工、乐以下，在家亡者亦是。一日笞三十，十日加一等，罪止徒三年。主司谓监当主司，不觉逃亡者，计人数坐之，一人笞二十，五人加一等；四十一人逃亡，即至罪止杖一百。主司故纵者，各与逃亡者同罪。
    即人有课役，全户亡者，亦如之；若有军名而亡者，加一等。其人无课役及非全户亡者，减二等；即女户亡者，又减三等。其里正及监临主司故纵户口亡者，各与同罪；不知情者，不坐。
    【疏】议曰：“人有课役”，谓或有课无役，或有役无课，而全户亡者，亦如丁夫在役逃罪，一日笞三十，十日加一等，罪止徒三年。“若有军名而亡”，谓卫士、掌闲、驾士、幕士之类，名属军府者，总是“有军名”。其幕士属卫尉，驾士属太仆之类，不隶军府者，即不同军名之例。有军名而亡者，虽非全户，加一等，合流二千里。“其人无课役”，谓全户亡者；其有课役，谓“非全户亡者”：各减有课役全户亡罪二等，罪止徒二年。若其人无课役，又非全户亡者，又减二等，罪止徒一年。“即女户亡”，亦谓全户而亡者，“又减三等”，总减有课役亡者五等，罪止杖一百；妇女非全户亡，又减二等，合杖八十。“其里正及监临主司”，折冲府於军人，亦同监临之例，故纵户口、军人亡者，各与亡者罪同；不知情者，不坐。
    问曰：有军名而亡，於他处附贯，课役如法，唯无军名，合当何罪？
    答曰：“逃亡”之罪，多据阙课；无课之辈，责其“浮游”。亦既编户，见在课役如法，准式仍徵赋役，附处复有课输於官，课役无违，唯免军名，合罪依例“逃亡自首，减罪二等”坐之，仍勒还本所。
    ４６２．浮浪他所
    诸非亡而浮浪他所者，十日笞十，二十日加一等，罪止杖一百；即有官事在他所，事了留住不还者，亦如之。若营求资财及学宦者，各勿论。阙赋役者，各依亡法。
    【疏】议曰：“非亡”，谓非避事逃亡，而流宕他所者，十日笞十，二十日加一等，一百九十日罪止杖一百。即有官事已了，留住不归者，亦同浮浪之罪。若营求资财者，谓贸迁有无，远求利润；“及学宦者”，或负笈从师，或弃求仕，各遂其业：故并勿论。“阙赋役者，各依亡法”，谓因此不归，致阙赋役，各准逃亡之法，依状科罪：若全户者，罪止徒三年；非全户者，减二等。
    ４６３．官户奴婢亡
    诸官户、官奴婢亡者，一日杖六十，三日加一等。部曲、私奴婢亦同。主司不觉亡者，一口笞三十，五口加一等，罪止杖一百。故纵官户亡者，与同罪；奴婢，准盗论。即诱导官私奴婢亡者，准盗论，仍令备偿。
    【疏】议曰：官户及官奴婢逃亡者，一日杖六十，三日加一等。注云“部曲、私奴婢亦同”，部曲虽取良人之女，其妻若逃亡，罪同部曲。“主司不觉”，谓不觉官户、官奴婢亡者，一口笞三十，五口加一等，三十六口罪止杖一百。故纵官户亡者，同官户逃亡之罪，罪止流，准加杖二百之法；故纵官奴婢亡者“准盗论”，谓计赃五疋徒一年，五疋加一等。“即诱导官私奴婢亡者”，谓不将入己，导引令亡者，并准盗论，五疋徒一年，五疋加一等，仍令备偿。故纵亡者，得罪不偿。若诱导官户、部曲亡者，律无正文，当“不应得为从重”，杖八十。与同行者，同过致资给之罪。
    ４６４．在官无故亡
    诸在官无故亡者，一日笞五十，三日加一等；过杖一百，五日加一等。边要之官，加一等。
    【疏】议曰：“在官”，谓在令、式有员，见在官者。无故私逃者，一日笞五十，三日加一等。过杖一百，五日加一等，五十六日流三千里。“边要之官”，《户部式》：“灵、胜等五十九州为边州。”此乃居边为要，亡者加罪一等，谓品官以上，一日杖六十，三日加一等。
    ４６５．被囚禁拒捍走
    诸被囚禁，拒捍官司而走者，流二千里；伤人者，加役流；杀人者斩，从者绞。若私窃逃亡，以徒亡论。（事发未囚而亡者，亦同。）
    【疏】议曰：“被囚禁”，不限有罪无罪，但据状应禁者，散禁亦同。拒捍官司而强走者，流二千里。“伤人者”，谓因拒捍，伤主司及捕捉之人者，加役流。杀人者，斩；从者，绞。不至死者，依首从法。“若私窃逃亡”，谓被囚禁而私逃者，从上条“流、徒囚役限内而亡，一日笞四十，三日加一等，过杖一百，五日加一等”，此是事发更为，合重其坐。注云“事发未囚而亡者，亦同，”谓罪人事发被追，拒捍官司逃走及私窃逃亡，亦与“在禁逃亡”罪同。
    问曰：有人据状不合禁身，被官人枉禁，拒捍官司逃走，合得何罪？
    答曰：本罪不合囚禁，枉被官人禁留，虽即逃亡，不合与囚亡之罪；若有拒捍杀伤，止同故杀伤法。私窃逃亡，同在家逃亡之罪。若判案禁者，虽本无罪，亦同囚例。
    ４６６．主守不觉失囚
    诸主守不觉失囚者，减囚罪二等；若囚拒捍而走者，又减二等。皆听一百日追捕。限内能自捕得及他人捕得，若囚已死及自首，除其罪；即限外捕得，及囚已死若自首者，各又追减一等。
    【疏】议曰：主守者，谓专当守囚之人、典狱之类。“不觉失囚者，减囚罪二等”，假失死囚，合徒三年之类。若囚拒捍强走，力不能制，又减二等。皆听一百日追捕。限内能自捕得；“及他人捕得者”，不限亲疏；若囚已死及自归首：并除失囚之罪。即百日限外捕得，及囚已死若囚自首，各又追减失囚本罪一等。称“追减”者，谓失囚之罪已经断讫者，仍更追减；若已奏决者，不在追减之例。
    监当之官，各减主守三等。故纵者，不给捕限，即以其罪罪之；未断决间，能自捕得及他人捕得，若囚已死及自首，各减一等。（谓此篇内，监临主司应坐，当条不立捕访限及不觉故纵者，并准此法。）
    【疏】议曰：“监当之官”，谓检校专知囚者。即当直官人在直时，其判官准令合还，而失囚者，罪在当直之官。“各减主守三等”，谓减囚罪五等；囚若拒捍而走，得减囚罪七等之类。“故纵者，不给捕限”，谓主守及监当之官，故纵囚逃亡者，并不给限捕访。即以其罪罪之者，谓纵死囚得死罪，纵流、徒囚得流、徒罪之类。“未断决间”，谓官当收赎者未断，死及笞杖者未决。能自捕得及他人捕得，若囚已死及自首，各减一等。
    【疏】议曰：上条“征人逃亡者，主司故纵与同罪”，及流徒囚限内而亡，监当官司不立捕限及不觉故纵，如此之类，并准此条为法。
    ４６７．容止他界逃亡浮浪
    诸部内容止他界逃亡浮浪者，一人里正笞四十，（谓经十五日以上者。坊正、村正同里正之罪。若将家口逃亡浮浪者，一户同一人为罪。）四人加一等；县内，五人笞四十，十人加一等；州随所管县，通计为罪。（皆以长官为首，佐职为从。）各罪止徒二年。其官户、部曲、奴婢，亦同。
    【疏】议曰：“部内”，谓部界之内。“容止他界逃亡浮浪者，一人里正笞四十”，谓容止经十五日以上，始科里正之罪。坊正、村正部内容止逃亡，亦同里正之罪。“若将家口逃亡浮浪者”，家口不限多少，一户同一人为罪。“四人加一等”，即五人逃亡及以浮浪笞五十，二十五人杖一百，三十七人徒二年。“县内，五人笞四十，十人加一等”，九十五人合徒二年。“州随所管县，通计为罪”，谓州管二县者，十人笞四十，一百九十人徒二年。管县更多，准此通计为坐。“皆以长官为首，佐职为从”，既无“以下”之文，即明不及主典。各罪止徒二年。其容止官户、部曲、奴婢，亦同良人之法。
    若在军役有犯者，队正以上、折冲以下，各准部内有盗贼之法。
    【疏】议曰：称“军役有犯者”，谓於行军征役之所，容止逃亡浮浪，即准州县以下得罪，队正、队副同里正，校尉、旅帅减队正一等，折冲、果毅随所管校尉多少为罪。故云“队正以上、折冲以下，各准部内有盗贼之法”。
    ４６８．知情藏匿罪人
    诸知情藏匿罪人，若过致资给，（谓事发被追及亡叛之类。）令得隐避者，各减罪人罪一等。（藏匿无日限，过致资给亦同。若卑幼藏隐，匿状已成，尊长知而听之，独坐卑幼。部曲、奴婢首匿，主後知者，与同罪。即尊长匿罪人，尊长死後，卑幼仍匿者，减五等；尊长死後，虽经匿，但已遣去而事发，及匿得相容隐者之侣，并不坐。小功已下，亦同减例。若赦前藏匿罪人，而罪人不合赦免，赦後匿如故；不知人有罪，容寄之後，知而匿者：皆坐如律。其展转相使而匿罪人，知情者皆坐，不知者勿论。）
    【疏】议曰：“知情藏匿”，谓知罪人之情，主人为相藏隐。过致资给者，谓指授道途，送过险处，助其运致，并资给衣粮，遂使凶人潜隐他所。注云“谓事发被追”，若非事发，未是罪人，故须事发被追，始辨知情之状。“及亡叛之类”，谓逃亡或叛国，虽未追摄，行即可知。过致资给，令隐避者，减罪人罪一等，合流三千里之类。称“之类”者，或有亡命山泽，不从追唤，皆是。
    【疏】议曰：藏匿无日限者，谓不限日之多少，但藏匿即坐。过致资给，亦同无日限。若卑幼藏隐，匿状既成，以其同居，得相容隐，故尊长知而听之，独坐卑幼，尊长不坐。部曲、奴婢作首，隐匿罪人，“主後知者，与同罪”，谓同部曲、奴婢，各减罪人罪一等，以主不为部曲、奴婢隐故也。
    【疏】议曰：谓尊长在日，自匿罪人，容其相隐，尊长死後，卑幼匿之如故，亦不限日之多少，减尊长罪五等，总减罪人罪六等。尊长死後，虽经匿，但发遣去，後罪始发觉；及匿得相容隐者之徒侣，假有大功之亲，共人行盗，事发被追，俱来藏匿，若纠其徒侣，亲罪即彰，恐相连累：故并不与罪。“小功以下，亦同减例”，即例云：“小功以下相容隐，减凡人三等。”今匿小功、缌麻亲之侣，亦准此例减之，总减罪人罪四等，故云“亦同减例”。
    【疏】议曰：“赦前藏匿罪人，而罪人不合赦免”，假有匿十恶人，会赦，十恶不合赦免，赦後匿如故；及不知人有罪，容寄之後，知而匿者：并依藏匿之罪科之。
    【疏】议曰：展转相使匿罪人者，假有甲知情匿罪人，又嘱付乙令匿，乙又嘱丙遣匿，如此展转相使匿者。乙、丙知是罪人，得藏匿之罪；不知情者，无罪。故云“勿论”。
    罪人有数罪者，止坐所知。
    【疏】议曰：“罪人有数罪”，谓或杀人，或奸盗。止坐所知者，谓於所知之罪上减一等之类。
    问曰：有奴婢匿一流囚，主後知之，主合得何罪？
    答曰：有奴婢首匿流囚，罪合减一等，徒三年，加杖二百。主後知者，与奴婢同科，亦准奴婢之罪，合杖二百；其应例减、收赎，各准其主本法，仍於二百上减、赎。若奴婢死後，主匿如故，即得自匿之罪，不合准奴婢为坐。
    ●卷二十九 断狱（１４条）
    【疏】议曰：《断狱律》之名，起自於魏，魏分里悝《囚法》而出此篇。至北齐，与《捕律》相合，更名《捕断律》。至後周，复为《断狱律》。释名云：“狱者，确也，以实囚情。皋陶造狱，夏曰夏台，殷名里，周曰圜土，秦曰囹圄，汉以来名狱。”然诸篇罪名，各有类例，讯舍出入，各立章程。此篇错综一部条流，以为决断之法，故承众篇之下。
    ４６９．囚应禁不禁
    诸囚应禁而不禁，应枷、锁、丑而不枷、锁、丑及脱去者，杖罪笞三十，徒罪以上递加一等；回易所著者，各减一等。
    【疏】议曰：《狱官令》：“禁囚：死罪枷、丑，妇人及流以下去丑，其杖罪散禁。”又条：“应议、请、减者，犯流以上，若除、免、官当，并锁禁。”即是犯笞者不合禁，杖罪以上始合禁推。其有犯杖罪不禁，应枷、锁、丑而不枷、锁、丑及脱去者，杖罪，笞三十；徒罪不禁及不枷、锁若脱去者，笞四十；流罪不禁及不枷、锁若脱去者，笞五十；死罪不禁及不枷、锁、丑若脱去者，杖六十：是名“递加一等”。“回易所著者，各减一等”，谓应枷而锁，应锁而枷，是名“回易所著”，徒罪者，笞三十；流罪，笞四十；死罪，笞五十。即囚自脱去及回易所著者，罪亦如之。若不应禁而禁及不应枷、锁、丑而枷、锁、丑者，杖六十。
    【疏】议曰：即囚自擅脱去枷、锁、丑者，徒罪笞四十，流罪以上递加一等；即囚自回易所著者，各减一等。故云“亦如之”。“若不应禁而禁及不应枷、锁、丑而枷、锁、丑”，并谓据令不合者，各杖六十。
    ４７０．与囚金刃等物
    诸以金刃及他物，可以自杀及解脱，而与囚者，杖一百；若囚以故逃亡及自伤、伤人者，徒一年；自杀、杀人者，徒二年；若囚本犯流罪以上，因得逃亡，虽无伤杀，亦准此。
    【疏】议曰：“金刃”，谓锥、刀之属。“他物”，谓绳、锯之类。可以自杀及解脱枷、锁、丑，虽囚之亲属及他人与者，物虽未用，与者即杖一百。若以得金刃等故，因得逃亡，或自伤害，或伤他人，与物者徒一年；若囚自杀，或杀他人，与物者徒二年；若囚本犯流罪以上，因得金刃等物而得逃亡者，虽无杀伤，与物者亦徒二年。
    即囚因逃亡，未断之间，能自捕得及他人捕得，若囚自首及已死，各减一等。即子孙以可解脱之物与祖父母、父母，部曲、奴婢与主者，罪亦同。
    【疏】议曰：谓囚因得金刃及他物之故，以自解脱而得逃走，与物人罪未断之间，能自捕得及他人捕得，若囚自来归首及囚自死，或他人杀之者亦同，“各减一等”，谓徒以下囚逃者，一年徒上减；流、死囚逃者，二年徒上减。“即子孙以可解脱之物”，谓称“孙”者，曾、玄同，而与祖父母、父母；或部曲、奴婢与主者：并与凡人罪同。亦不合辄自捕捉，若官司遣捕而送者，无罪；自捕送官者，同告法。若有伤杀而逃亡者，後能捕获，与物之人，各依前伤杀之罪，不合减科。
    ４７１．雇倩人杀死囚
    诸死罪囚辞穷竟，而囚之亲故为囚所遣，雇倩人杀之及杀之者，各依本杀罪减二等。囚若不遣雇倩，及辞未穷竟而杀，各以斗杀罪论，至死者加役流。
    【疏】议曰：谓犯死罪囚，辞状穷竟，而囚之缌麻以上亲及故旧，为囚所遣，或雇人、倩人而杀讫者，其所遣雇倩之人，及受雇倩杀者，各依尊卑、贵贱，本杀罪上减二等科之。囚若不遣亲故雇倩人杀，及囚虽遣雇倩人杀，而辞状未穷竟而杀者，其所遣之人及受雇倩者，各依尊卑、贵贱，以斗杀罪论，至死者加役流。
    问曰：其囚本犯死罪，辞未穷竟，又不遣人雇倩杀之，而囚之亲故雇倩人杀及杀之者，合得何罪？
    答曰：辞虽穷竟，不遣雇倩人杀之；虽遣雇倩人杀之，辞未穷竟：此等二事，各依斗杀为罪，至死者加役流。若辞未穷竟，复不遣雇倩杀之而辄杀者，各同斗杀之法，至死者并皆处死，不合加役流。
    辞虽穷竟，而子孙於祖父母、父母，部曲、奴婢於主者，皆以故杀罪论。
    【疏】议曰：“辞虽穷竟”，谓死罪辩定讫，而子孙於祖父母、父母，部曲、奴婢於主，虽被祖父母、父母及主所遣而辄杀者，及雇人、倩人杀者，其子孙及部曲、奴婢皆以故杀罪论：子孙仍入“恶逆”，部曲、奴婢经赦不原。其被雇倩之人，仍同上解，减斗杀罪二等。
    ４７２．主守导囚翻异
    诸主守受囚财物，导令翻异；及与通传言语，有所增减者：以枉法论，十五疋加役流，三十疋绞；
    【疏】议曰：“主守”，谓专当掌囚、典狱之属。受囚财物，导引其囚，令翻异文辩；及得官司若文证外人言语，为报告通传，有所增减其罪者：以枉法论，依无禄枉法受财，一尺杖九十，一疋加一等，十五疋加役流，三十疋绞。
    赃轻及不受财者，减故出入人罪一等。无所增减者，笞五十；受财者，以受所监临财物论。其非主守而犯者，各减主守一等。
    【疏】议曰：“赃轻”，谓受赃得罪，轻於减囚罪一等者，“及不受财”，唯通言语，“减故出入人罪一等”，谓导令翻异及通传言语，出入囚死罪者，处流三千里；出入流罪以下，各减本罪一等之类。虽即教导及通传言语，於囚罪无所增减者，笞五十。若无增减而受财者，以受所监临财物论，一尺笞四十，一疋加一等，八疋徒一年。“其非主守而犯者”，谓非监当囚人，而有外人导囚翻异，有所增减，各减主守罪一等：若受财，於主守赃上减一等；若不受财者，於囚罪上减二等；虽通言语，无所增减，笞四十。
    ４７３．不给囚衣食医药
    诸囚应请给衣食医药而不请给，及应听家人入视而不听，应脱去枷、锁、丑而不脱去者，杖六十；以故致死者，徒一年。即减窃囚食，笞五十；以故致死者，绞。
    【疏】议曰：准《狱官令》：“囚去家悬远绝饷者，官给衣粮，家人至日，依数徵纳。囚有疾病，主司陈牒，请给医药救疗。”此等应合请给，而主司不为请给及主司不即给；准令“病重，听家人入视”而不听；及应脱去枷、锁、丑，而所司不为脱去者：所由官司合杖六十。“以故致死者”，谓不为请及虽请不即为给衣粮、医药，病重不许家人入视及不脱去枷、锁、丑，由此致死者，所由官司徒一年。即减窃囚食者，不限多少，笞五十。若由减窃囚食，其囚以故致死者，减窃之人合绞。
    ４７４．据众证定罪
    诸应议、请、减，若年七十以上，十五以下及废疾者，并不合拷讯，皆据众证定罪，违者以故失论。若证不足，告者不反坐。
    【疏】议曰：“应议”，谓在《名例》八议人；“请”，谓应议者期以上亲及孙，若官爵五品以上者；“减”，谓七品以上之官及五品以上之祖父母、父母、兄弟、姊妹、妻、子孙者；“若年七十以上，十五以下及废疾”，依令“一支废，腰脊折，痴痖，侏儒”等：并不合拷讯，皆据众证定罪。称“众”者，三人以上，明证其事，始合定罪。“违者，以故失论”，谓不合拷讯而故拷讯，致罪有出入者，即依下条故出入人及失出入人罪法；其罪虽无出入而枉拷者，依前人不合捶拷法，以斗杀伤论，至死者加役流，即以斗杀伤为故、失。若证不满三人，告者不反坐，被告之人亦不合入罪。
    问曰：所告之事，证有二人，一人证是，一人证非，证既不足，合科“疑罪”以否？
    答曰：律云“据众证定罪”，称众者，三人以上。“若证不足，告者不反坐”。察验难明，二人证实，犹故不合入罪，况一实一虚，被告之人，全不合坐；其於告者，亦得免科。若全无证人，自须审察虚实，以状断之。若三人证实，三人证虚，是名“疑罪”。此解并据应议、请、减以下及废疾以上，除此色外，自合拷取实情，拷满不服，反拷告人，不合从众证科断。
    其於律得相容隐，即年八十以上，十岁以下及笃疾，皆不得令其为证，违者减罪人罪三等。
    【疏】议曰：“其於律得相容隐”，谓同居若大功以上亲及外祖父母、外孙，若孙之妇、夫之兄弟及兄弟妻，及部曲、奴婢得为主隐；其八十以上，十岁以下及笃疾，以其不堪加刑：故并不许为证。若违律遣证，“减罪人罪三等”，谓遣证徒一年，所司合杖八十之类。
    ４７５．囚妄引人为徒侣
    诸囚在禁，妄引人为徒侣者，以诬告罪论。即本犯虽死，仍准流、徒加杖及赎法。
    【疏】议曰：“囚在禁，妄引人为徒侣者”，谓盗发者，妄引人为同盗；杀人者，妄引人为同行之类。“以诬告罪论”，谓依《斗讼律》：“诬告人者，各反坐。”即本犯应死，不可累加，故准流、徒加杖法。其应赎者，即准流、徒赎之。
    ４７６．讯囚察辞理
    诸应讯囚者，必先以情，审察辞理，反覆参验；犹未能决，事须讯问者，立案同判，然後拷讯。违者，杖六十。
    【疏】议曰：依《狱官令》：“察狱之官，先备五听，又验诸证信，事状疑似，犹不首实者，然後拷掠。”故拷囚之义，先察其情，审其辞理，反覆案状，参验是非。“犹未能决”，谓事不明辨，未能断决，事须讯问者，立案，取见在长官同判，然後拷讯。若充使推勘及无官同判者，得自别拷。若不以情审察及反覆参验，而辄拷者，合杖六十。
    若赃状露验，理不可疑，虽不承引，即据状断之。若事已经赦，虽须追究，并不合拷。（谓会赦移乡及除、免之类。）
    【疏】议曰：“若赃状露验”，谓计赃者见获真赃，杀人者检得实状，赃状明白，理不可疑，问虽不承，听据状科断。若事已经赦者，虽须更有追究，并不合拷。注云“谓会赦移乡及除、免之类”，谓杀人会赦，仍合移乡；犯“十恶”、“故杀人”、“反逆缘坐”，会赦犹除名；监临主守於所监守犯奸、盗、略人若受财而枉法，会赦仍合免所居官。称“之类”，谓会赦免死犹流，及盗、诈、枉法犹徵正赃，故云“之类”。
    ４７７．拷囚不得过三度
    诸拷囚不得过三度，数总不得过二百，杖罪以下不得过所犯之数。拷满不承，取保放之。
    【疏】议曰：依《狱官令》：拷囚“每讯相去二十日。若讯未毕，更移他司，仍须拷鞫，即通计前讯以充三度。”故此条拷囚不得过三度，杖数总不得过二百。“杖罪以下”，谓本犯杖罪以下、笞十以上，推问不承，若欲须拷，不得过所犯笞、杖之数，谓本犯一百杖，拷一百不承，取保放免之类。若本犯虽徒一年，应拷者亦得拷满二百，拷满不承，取保放之。
    若拷过三度及杖外以他法拷掠者，杖一百；杖数过者，反坐所剩；以故致死者，徒二年。
    【疏】议曰：“拷过三度”，谓虽二百杖，不得拷过三度。“及杖外以他法拷掠”，谓拷囚於法杖之外，或以绳悬缚，或用棒拷打，但应行杖外，悉为“他法”。犯者，合杖一百。“杖数过者，反坐所剩”，谓囚本犯杖一百，乃拷二百，官司得一百剩罪之类。“以故致死者”，谓拷过三度，或用他法及杖数有过，而致死者，徒二年。
    即有疮病，不待差而拷者，亦杖一百；若决杖笞者，笞五十；以故致死者，徒一年半。若依法拷决，而邂逅致死者，勿论；仍令长官等勘验，违者杖六十。（拷决之失，立案、不立案等。）
    【疏】议曰：拷虽依法，囚身有疮若病，不待差而拷者，杖一百。若决杖笞者，笞五十。若囚疮病未差，而拷及决杖笞致死者，徒一年半。若依法用杖，依数拷决，而囚邂逅致死者，勿论。“邂逅”，谓不期致死而死，诗云“邂逅相遇”，言不期而遇。仍长官以下，并亲自检勘，知无他故，具为文案。若长官等不即勘检者，杖六十。注云“拷决之失”，谓讯囚及决杖笞，於法有失者，立案、不立案等。其有失者，依（职制律）失者，听减三等。
    ４７８．拷囚限满不首
    诸拷囚限满而不首者，反拷告人。其被杀、被盗家人及亲属告者，不反拷。被水火损败者，亦同。拷满不首，取保并放。违者，以故失论。
    【疏】议曰：囚拷经三度，杖数满二百而不首，“反拷告人”，谓还准前人拷数，反拷告人。拷满复不首，取保释放。其被杀、被盗之家，若家人及亲属告者，所诉盗、杀之人被拷满不首者，各不反拷告人。以杀、盗事重，例多隐匿，反拷告者，或不敢言。若被人决水入家，放火烧宅之类，家人及亲属言告者，亦不反拷告人。拷满不首，取保并放。“违者，以故失论”，违，谓若应反拷而不反拷及不应反拷而反拷者。若故，依故出入法；失者，依失出入论。其本法不合拷而拷者，依前人不合捶拷法，亦以故失论。其应取保放而不放者，从“不应禁而禁”；不取保放者，於律有违，当“不应得为”，流以上从重，徒罪以下从轻。
    问曰：律云：“拷满不首，反拷告人。”其告人是应议、请、减人，既不合反拷，其事若为与夺？
    答曰：律称“反拷告人”，明须准前人杖数反拷。若前人被拷罪不首，告者亦反拷；若前人止拷一百不首，告者亦反拷一百。是名“反拷告人”。其应议、请、减人，不合反拷，须准前人拷杖数徵铜。
    ４７９．停囚待对牒至不遣
    诸鞫狱官，停囚待对问者，虽职不相管，皆听直牒追摄。（虽下司亦听。）牒至不即遣者，笞五十；三日以上，杖一百。
    【疏】议曰：“鞫狱官”，谓推鞫主司。“停囚待对问”，谓囚徒侣见在他所，须追对问者。虽职不相管，皆听直牒。称“直牒”者，谓不缘所管上司，直牒所管追摄。注云“虽下司，亦听”，假如大理及州、县官，须追省、台之人，皆得直牒追摄。牒至，皆须即遣。不即遣者，笞五十；三日以上，杖一百。
    ４８０．依告状鞫狱
    诸鞫狱者，皆须依所告状鞫之。若於本状之外，别求他罪者，以故入人罪论。
    【疏】议曰：“鞫狱者”，谓推鞫之官，皆须依所告本状推之，若於本状之外，傍更推问，别求得笞、杖、徒、流及死罪者，同故入人罪之类。若因其告状，或应掩捕搜检，因而检得别罪者，亦得推之。其监临主司，於所部告状之外，知有别罪者，即须举牒，别更纠论，不得因前告状而辄推鞫。若非监临之官，亦不得状外别举推勘。
    ４８１．违法移囚
    诸鞫狱官，囚徒伴在他所者，听移送先系处并论之。（谓轻从重。若轻重等，少从多。多少等，後从先。若禁处相去百里外者，各从事发处断之。）违者杖一百。
    【疏】议曰：“鞫狱官，囚徒伴在他所者”，假有诸县相去各百里内，东县先有系囚，西县囚复事发，其事相连，应须对鞫，听移後发之囚，送先系之处并论之。注云“谓轻从重”，谓轻罪发虽在先，仍移轻以就重。“若轻重等，少从多”，谓两县之囚，罪名轻重等者，少处发虽在先，仍移就多处。若多少等，即移後系囚，从先系处。若禁囚之所相去百里外者，“各从事发处断之”，既恐失脱囚徒，又虑漏泄情状，故令当处断之。违者，各杖一百。
    若违法移囚，即令当处受而推之，申所管属推劾。若囚至不受及受而不申者，亦与移囚罪同。
    【疏】议曰：“违法移囚”，谓移重就轻，或移多就少之类。“即令当处受而推之”，谓囚至之处，即合受推。“仍申所管之州推劾”，谓两县囚申州，两州囚申省，并依状推劾。囚至不肯为受，或受囚不申管属，与擅移囚罪同，亦杖一百。即擅移囚县各隶别州者，即受囚之县申所管之州，转牒送囚之州，依法推劾。此等移囚，并谓两处事发。若是一处事发者，不限远近，皆须直牒追摄，如有违者，自从上法。
    ４８２．决罚不如法
    诸决罚不如法者，笞三十；以故致死者，徒一年。即杖粗细长短不依法者，罪亦如之。
    【疏】议曰：依《狱官令》：“决笞者，腿、臀分受。决杖者，背、腿、臀分受。须数等。拷讯者亦同。笞以下，愿背、腿分受者，听。”决罚不依此条，是“不如法”，合笞三十。以此决罚不如法，而致死者，徒一年。依令：“杖皆削去节目，长三尺五寸。讯囚杖，大头径三分二，小头二分二。常行杖，大头二分七，小头一分七。笞杖，大头二分，小头一分五。”谓杖长短粗细不依令者，笞三十；以故致死者，徒一年。故云“亦如之”。
    ●卷三十 断狱（２０条）
    ４８３．监临自以杖捶人
    诸监临之官因公事，自以杖捶人致死及恐迫人致死者，各从过失杀人法；若以大杖及手足殴击，折伤以上，减斗杀伤罪二等。
    【疏】议曰：谓临统案验之官，情不挟私，因公事，前人合杖、笞，自以杖捶人致死；“及恐迫人致死”，谓因公事，欲求其情，或恐喝，或迫胁，前人怕惧而自致死者：各依过失杀人法，各徵铜一百二十斤入死家。若前人是卑贱，罪不至死者，各依本杀法徵铜。若以大杖及手足殴击，折伤以上者，自击、使人击等，“减斗杀伤罪二等”，谓其应偿死者，合徒三年之类。
    虽是监临主司，於法不合行罚及前人不合捶拷，而捶拷者，以斗杀伤论，至死者加役流。即用刃者，各从斗杀伤法。
    【疏】议曰：“虽是监临主司，於法不合行罚”，谓非判事之官及非专当督领者，不得辄行捶罚。假有人犯徒以上罪，合送法司，不送法司，当曹即自行决罚之类；“及前人不合捶拷”，谓前人无罪，或虽有罪应合官当、收赎之类，而辄捶拷者：“以斗杀伤论”，谓伤与不伤，并依他物斗殴之法。其因捶拷而致死者，加役流。“用刃者”，谓“监临之官自以杖捶人致死”以下，有用刃杀伤者，各依《斗讼律》：“用刃杀者，斩；用兵刃杀者，同故杀法。”
    问曰：里正、坊正、村正及主典，因公事行罚前人致死，合得何罪？
    答曰：里正、坊正、村正等，唯掌追呼催督，不合辄加笞杖，其有因公事相殴击者，理同凡斗而科。主典检请是司，理非行罚之职，因公事捶人者，亦与里正等同。
    ４８４．断罪不具引律令格式
    诸断罪皆须具引律、令、格、式正文，违者笞三十。若数事共条，止引所犯罪者，听。
    【疏】议曰：犯罪之人，皆有条制。断狱之法，须凭正文。若不具引，或致乖谬。违而不具引者，笞三十。“若数事共条”，谓依《名例律》：“二罪以上俱发，以重者论。即以赃致罪，频犯者并累科。”假有人虽犯二罪，并不因赃，而断事官人止引“二罪俱发以重者论”，不引“以赃致罪”之类者，听。
    ４８５．辄自决断
    诸断罪应言上而不言上，应待报而不待报，辄自决断者，各减故失三等。
    【疏】议曰：依《狱官令》：“杖罪以下，县决之。徒以上，县断定，送州覆审讫，徒罪及流应决杖、笞若应赎者，即决配徵赎。其大理寺及京兆、河南府断徒及官人罪，并後有雪减，并申省，省司覆审无失，速即下知；如有不当者，随事正。若大理寺及诸州断流以上，若除、免、官当者，皆连写案状申省，大理寺及京兆、河南府即封案送。若驾行幸，即准诸州例，案覆理尽申奏。”若不依此令，是“应言上而不言上”；其有事申上，合待报下而不待报，辄自决断者：“各减故、失三等”，谓故不申上、故不待报者，於所断之罪减三等；若失不申上、失不待报者，於《职制律》“公事失”上各又减三等。即死罪不待报，辄自决者，依下文流二千里。
    ４８６．辄引制敕断罪
    诸制敕断罪，临时处分，不为永格者，不得引为後比。若辄引，致罪有出入者，以故失论。
    【疏】议曰：事有时宜，故人主权断制敕，量情处分。不为永格者，不得引为後比。若有辄引，致罪有出入者，“以故失论”，谓故引有出入，各得下条故出入之罪；其失引者，亦准下条失出入罪论。
    ４８７．官司出入人罪
    诸官司入人罪者，（谓故增减情状足以动事者，若闻知有恩赦而故论决，及示导令失实辞之类。）若入全罪，以全罪论；（虽入罪，但本应收赎及加杖者，止从收赎、加杖之法。）
    【疏】议曰：“官司入人罪者”，谓或虚立证据，或妄构异端，舍法用情，锻炼成罪。故注云，谓故增减情状足以动事者，若闻知国家将有恩赦，而故论决囚罪及示导教令，而使词状乖异。称“之类”者，或虽非恩赦，而有格式改动；或非示导，而恐喝改词。情状既多，故云“之类”。“若入全罪”，谓前人本无负犯，虚构成罪，还以虚构枉入全罪科之。
    【疏】议曰：假有入官荫人及废疾流罪，前人合赎入者，亦以赎论；或入官户、部曲、奴婢并单丁之人，前人合加杖者，亦依加杖之法收赎，不用官当及配流、役身之例。此是官司入人罪，与诬告之法不同。
    从轻入重，以所剩论；刑名易者：从笞入杖、从徒入流亦以所剩论，（从徒入流者，三流同比徒一年为剩；即从近流而入远流者，同比徒半年为剩；若入加役流者，各计加役年为剩。）从笞杖入徒流、从徒流入死罪亦以全罪论。其出罪者，各如之。
    【疏】议曰：“从轻入重，以所剩论”，假有从笞十入三十，即剩入笞二十；从徒一年入一年半，即剩入半年徒，所入官司，各得笞二十及半年徒之类。刑名易者，从笞入杖，亦得所剩之罪；从徒入流者，注云“三流同比徒一年为剩”，谓从徒三年入流二千里，或二千五百里，或流三千里，远近虽异，俱曰流刑，至於配所役身，三流同有一年居作，故从徒入流，三流同比徒一年为剩。即从近流二千里，入至二千五百里，或入至三千里者，“同比徒半年为剩”。若从三流入至加役流者，“各计加役年为剩”，但入加役流者，加常流役二年，将加役二年以为剩罪。“从笞杖入徒、流，从徒、流入死罪”，假有从百杖入徒一年，即是全入一年徒坐；从徒流入死罪，谓从一年徒以上至三千里流，而入死刑者，亦依全入死罪之法：故云“亦以全罪论”。其出罪者，谓增减情状之徒，足以动事之类。或从重出轻，依所减之罪科断，从死出至徒、流，从徒、流出至笞、杖，各同出全罪之法，故云“出罪者，各如之”。假有囚犯一年徒坐，官司故入至加役流，即从一年至三年，是剩入二年徒罪，从徒三年入至三流，即三流同比徒一年为剩，加役流复剩二年，即是剩五年徒坐。官司从加役流出至徒一年，亦准此。
    即断罪失於入者，各减三等；失於出者，各减五等。若未决放及放而还获，若囚自死，各听减一等。
    【疏】议曰：“即断罪失於入者”，上文“故入者，各以全罪论”，“失於入者，各减三等”，假有从笞失入百杖，於所剩罪上减三等；若入至徒一年，即同入全罪之法，於徒上减三等，合杖八十之类。“失於出者，各减五等”，假有失出死罪者，减五等合徒一年半；失出加役流，亦准此，“三流同为一减”，减五等，合徒一年之类。若未决放者，谓故入及失入死罪，及杖罪未决，其故出及失出死罪以下未放；及已放而更获；“若囚自死”，但使囚死，不问死由：“各听减一等”，谓於故出入及失出入上，各听减一等。
    即别使推事，通状失情者，各又减二等；所司已承误断讫，即从失出入法。虽有出入，於决罚不异者，勿论。
    【疏】议曰：“别使推事”，谓充使别推覆者。“通状失情”，谓不得本情，或出或入。“各又减二等”，失入者，於失入减三等上又减二等；若失出者，於失出减五等上又减二等。“所司已承误断讫”，谓曹司承误通之状，已依断讫。“即从失出入法”，谓皆从在曹司出入法科之，并同减五等、三等之例。若未决放及放而还获，若囚自死，各听减一等。其所司承误已断讫者，曹司同“馀官案省不觉”法。“虽有出入，於决罚不异”，假有官户、部曲、官私奴婢，本犯合徒三年断入流罪，或从三流之法科徒三年，各止加杖二百，刑名虽有出入，加杖数即不殊者，无罪。故云“於决罚不异者，勿论”。
    问曰：有人本犯加役流，出为一年徒坐，放而还获减一等，合得何罪？
    答曰：全出加役流，官司合得全罪；放而还获减一等，合徒五年。今从加役流出为一年徒坐，计有五年剩罪；放而还获减一等，若依徒法减一等，仍合四年半徒。既是剩罪，不可重於全出之坐，举重明轻，止合三年徒罪。
    ４８８．赦前断罪不当
    诸赦前断罪不当者，若处轻为重，宜改从轻；处重为轻，即依轻法。
    【疏】议曰：处断刑名，或有出入不当本罪，其事又在恩前，恐判官执非不移，故明从轻坐之法。“若处轻为重，宜改从轻”，假有斗杀堂兄，当时作亲兄，断为“恶逆”，会赦之後，改从堂兄，坐当“不睦”，赦若十恶亦原，处流二千里，以常赦不免，故仍处流坐。又如斗杀凡人，断为杀缌麻尊长，会赦，十恶不免，改为杂犯，免死，移乡。此并仍有轻罪。又有受所监临五十疋，断为“枉法”处死，会赦，改为“受所监临”，不在徵赃之例。又有犯近流，科作远流，或止合一官当徒，断用二官以上，若奏画讫及流至配所会赦者，改从本犯近流及还所枉告身；若未奏画及流人未到流所会赦者，即从赦原。若应徵铜而处轻为重，其铜或在限外未输，或在限内纳讫，会赦者，并改从轻法，其剩纳者，还；未送者，依轻罪数徵纳。若限内未纳会赦者，从赦并免。称“轻”者，全免亦是。故令云：“犯罪未断决，逢格改者，格重，听依犯时；格轻，听从轻法。”即总全无罪，亦名轻法。其“处重为轻，即依轻法”，假令犯十恶，非常赦所不免者，当时断为轻罪及全放，并依赦前断定。
    其常赦所不免者依常律；（常赦所不免者，谓虽会赦，犹处死及流，若除名、免所居官及移乡者。）
    【疏】议曰：“常赦所不免者”，赦书云“罪无轻重，皆赦除之”，不言常赦所不免者，亦不在免限，故云“依常律”。即：犯恶逆，仍处死；反、逆及杀从父兄姊、小功尊属、造畜蛊毒，仍流；十恶、故杀人、反逆缘坐，狱成者，犹除名；监守内奸、盗、略人、受财枉法，狱成会赦，免所居官；杀人应死，会赦移乡等是。
    即赦书定罪名，合从轻者，又不得引律比附入重，违者各以故、失论。
    【疏】议曰：“赦书定罪名，合从轻者”，假如贞观九年三月十六日赦：“大辟罪以下并免。其常赦所不免、十恶、ビ言惑众、谋叛已上道等，并不在赦例。”据赦，十恶之罪，赦书不免；“谋叛”即当十恶，未上道者，赦特从原。叛罪虽重，赦书定罪名合从轻，不得引律科断，若比附入重。违者，以故、失论。
    ４８９．闻知恩赦故犯
    诸闻知有恩赦而故犯，及犯恶逆，若部曲、奴婢殴及谋杀若强奸主者，皆不得以赦原。即杀小功尊属、从父兄姊及谋反大逆者，身虽会赦，犹流二千里。
    【疏】议曰：“闻知有恩赦而故犯”，谓赦书未出，私自闻知，而故犯罪者；“及犯恶逆”，谓殴及谋杀祖父母、父母，杀伯叔父母、姑、兄姊、外祖父母、夫、夫之祖父母、父母，此名“恶逆”；若部曲，客女亦同，并奴婢殴及谋杀若强奸主者：皆不得以赦原。即杀小功尊属、从父兄姊及谋反大逆者，此等虽会赦免死，犹流二千里。
    ４９０．狱结竟取服辩
    诸狱结竟，徒以上，各呼囚及其家属，具告罪名，仍取囚服辩。若不服者，听其自理，更为审详。违者，笞五十；死罪，杖一百。
    【疏】议曰：“狱结竟”，谓徒以上刑名，长官同断案已判讫，徒、流及死罪，各呼囚及其家属，具告所断之罪名，仍取囚服辩。其家人、亲属，唯止告示罪名，不须问其服否。囚若不服，听其自理，依不服之状，更为审详。若不告家属罪名，或不取囚服辩及不为审详，流、徒罪并笞五十，死罪杖一百。
    ４９１．缘坐放没不如法
    诸缘坐应没官而放之，及非应没官而没之者，各以流罪故、失论。
    【疏】议曰：《贼盗律》：“谋反及大逆人，子年十五以下及母女、妻妾，子妻妾亦同，若祖孙、兄弟、姊妹，并没官。男夫年八十及笃疾，妇人年六十及废疾，并免。出养、入道及娉妻未成者，并不追坐。”若应没而放，应放而没，各依流罪以故失论，谓反逆缘坐流三千里，没官罪重，须用三千里流法，若故，同故出入三千里流；若失，同失出入三千里流。称“放”者，应没遣流，与全放无别；应流遣没，得罪亦同。
    ４９２．徒流送配稽留
    诸徒、流应送配所，而稽留不送者，一日笞三十，三日加一等；过杖一百，十日加一等，罪止徒二年。（不得过罪人之罪。）
    【疏】议曰：“徒、流应送配所”，谓徒罪断讫，即应役身。准《狱官令》：“犯徒应配居作，在京送将作监，在外州者供当处官役。”案成即送，而稽留不送；其流人，准令：“季别一遣。若符在季末三十日内至者，听与後季人同遣。”违而不送者：一日笞三十，三日加一等；过杖一百，十日加一等，五十二日罪止徒二年。注云“不得过罪人之罪”，谓罪人应徒一年者，稽留官司亦罪止徒一年之类。
    ４９３．输追徵物远限
    诸应输备、赎、没、入之物，及欠负应徵，违限不送者，一日笞十，五日加一等，罪止杖一百。若除、免、官当，应追告身，违限不送者，亦如之。
    【疏】议曰：“应输备、赎、没、入之物”，备谓亡失官私器物，各备偿；赎谓犯法之人，应徵铜赎；没谓彼此俱罪之赃及犯禁之物，没官；入者，谓得阑遗之物，限满无人识认者，入官及应入私之类。又依《狱官令》：“赎死刑，八十日；流，六十日；徒，五十日；杖，四十日；笞，三十日。若应徵官物者，准直：五十疋以上，一百日；三十疋以上，五十日；二十疋以上，三十日；不满二十疋以下，二十日。”其失有欠负应徵，违限不送者，并准令文，依限送纳。违者，一日笞十，五日加一等，罪止杖一百。“若除、免、官当”，谓犯罪断除名、免官、免所居官及官当，应追告身，不送者，亦一日笞十，五日加一等，罪止杖一百。
    ４９４．处决孕妇
    诸妇人犯死罪，怀孕，当决者，听产後一百日乃行刑。若未产而决者，徒二年；产讫，限未满而决者，徒一年。失者，各减二等。其过限不决者，依奏报不决法。
    【疏】议曰：妇人犯死罪，怀孕，当应行决者，听产後一百日乃行刑。若未产而决者，徒二年；产讫，未满百日而决者，徒一年。“失者，各减二等”，未产而决，徒一年；产讫，限未满而决者，杖九十。“即过限不决者，依奏报不决法”，谓依下条：“即过限不决者，违一日杖一百，二日加一等。”
    ４９５．拷决孕妇
    诸妇人怀孕，犯罪应拷及决杖笞，若未产而拷、决者，杖一百；伤重者，依前人不合捶拷法；产後未满百日而拷决者，减一等。失者，各减二等。
    【疏】议曰：妇人怀孕，犯罪应拷及决杖笞，皆待产後一百日，然後拷、决。若未产而拷及决杖笞者，杖一百。“伤重者”，谓伤损之罪，重於杖一百者。“依前人不合捶拷法”，谓依上条：“监临之官，前人不合捶拷而捶拷者，以斗杀伤论。”若堕胎者，合徒二年。妇人因而致死者，加役流。限未满而拷决者，“减一等”，谓减未产拷决之罪一等。“失者，各减二等”，谓未产而失拷、决，於杖一百上减二等；伤重，於斗伤上减二等。若产後限未满而拷决者，於杖九十上减二等；伤重者，於斗伤上减三等。
    ４９６．立春后秋分前不决死刑
    诸立春以後、秋分以前决死刑者，徒一年。其所犯虽不待时，若於断屠月及禁杀日而决者，各杖六十。待时而违者，加二等。
    【疏】议曰：依《狱官令》：“从立春至秋分，不得奏决死刑。”违者，徒一年。若犯“恶逆”以上及奴婢、部曲杀主者，不拘此令。其大祭祀及致斋、朔望、上下弦、二十四气、雨未晴、夜未明、断屠月日及假日，并不得奏决死刑。其所犯虽不待时，“若於断屠月”，谓正月、五月、九月，“及禁杀日”，谓每月十直日，月一日、八日、十四日、十五日、十八日、二十三日、二十四日、二十八日、二十九日、三十日，虽不待时，於此月日，亦不得决死刑，违而决者，各杖六十。“待时而违者”，谓秋分以前、立春以後，正月、五月、九月及十直日，不得行刑，故违时日者，加二等，合杖八十。其正月、五月、九月有闰者，令文但云正月、五月、九月断屠，即有闰者各同正月，亦不得奏决死刑。
    ４９７．死囚覆奏报决
    诸死罪囚，不待覆奏报下而决者，流二千里。即奏报应决者，听三日乃行刑，若限未满而行刑者，徒一年；即过限，违一日杖一百，二日加一等。
    【疏】议曰：“死罪囚”，谓奏画已讫，应行刑者。皆三覆奏讫，然始下决。若不待覆奏报下而辄行决者，流二千里。“即奏报应决者”，谓奏讫报下，应行决者。“听三日乃行刑”，称“日”者，以百刻，须以符到三日乃行刑。若限未满三日而行刑者，徒一年。即过限，违一日杖一百，二日加一等。在外既无漏刻，但取日周ㄧ时为限。
    ４９８．断罪应决配而收赎
    诸断罪应决配之而听收赎，应收赎而决配之，若应官当而不以官当及不应官当而以官当者，各依本罪，减故、失一等。（死罪不减。）
    【疏】议曰：“断罪应决配之”，谓无官荫及非老、小及疾之色，犯笞、杖应决，徒、流应配，官司乃听收赎；“应收赎”，谓有官荫及废疾，若年七十以上，十五以下，本罪合赎而决配之；“若应官当”，谓流内九品以上，犯徒以上罪，合以官当，官司乃不以官当；“或不应官当”，谓罪轻不尽其官及过失犯罪，不合用官当徒，而官司乃以官当者：各依本犯当、赎及决、配之罪，“减故、失一等”，谓故出入、失出入者，各从本罪上减一等，是名“减故、失一等”。注云“死罪不减”，若应死而听当、赎，应收赎而真决死刑，不在减例，各从出入死罪故、失科之。
    即品官任流外及杂任，於本司及监临犯杖罪以下，依决罚例。
    【疏】议曰：“品官任流外及杂任”，谓身带勋官、散官而任流外及杂任者。“於本司及监临”，谓於本司及临时监统者。若犯杖罪以下，依流外、杂任之例决杖，不准官品徵赎。若徒罪以上，自依当、赎法。其有准荫应赎者任流外及杂任，若犯杖罪以下，亦准品官，依决罚例。
    ４９９．断罪应斩而绞
    诸断罪应绞而斩，应斩而绞，徒一年；自尽亦如之。失者，减二等。即绞讫，别加害者，杖一百。
    【疏】议曰：犯罪应绞而斩，应斩而绞，“徒一年”，以其刑名改易，故科其罪。“自尽亦如之”，依《狱官令》：“五品以上，犯非恶逆以上，听自尽於家。”若应自尽而绞、斩，应绞、斩而令自尽，亦合徒一年，故云“亦如之”。“失者，减二等”，谓原情非故者，合杖九十。“即绞讫，别加害者”，谓绞已致毙，别加拉、折腰之类者，杖一百。
    ５００．领徒应役不役
    诸领徒应役而不役，及徒囚病愈不计日令陪役者，过三日笞三十，三日加一等；过杖一百，十日加一等，罪止徒二年。（不得过罪人之罪。）
    【疏】议曰：“领徒应役”，谓掌领囚徒，令役身者而不役；及徒囚因病给假，病愈合役，不令陪役者：过三日笞三十，三日加一等，过二十四日合杖一百。过杖一百，十日加一等，罪止徒二年。注云“不得过罪人之罪”，谓如应徒一年者，虽多日不役，亦不得过徒一年；其二年以下，并准此。囚数多者，从不役人日多者为罪。
    ５０１．获囚死首稽留不报
    诸纵死罪囚，令其逃亡，後还捕得及囚已身死，若自首，应减死罪者，其获囚及死首之处，即须遣使速报应减之所，有驿处发驿报之。若稽留使不得减者，以入人罪故、失论减一等。
    【疏】议曰：谓囚合死在禁，所司纵令逃亡，依“故纵”之条，还合死罪。“捕得，及囚已死，若自首，应减死罪者”，谓依《捕亡律》及上条“放而还获，得减一等”者。其获囚之处及死首之所，即须遣使速报应减死之处；若有驿之处，发驿报之。若使人及官司稽留，令不得减罪，致使囚已决讫者，“以入人罪故、失论减一等”，谓故稽迟，从故入上减一等，流三千里；若失稽迟，从失入罪上减一等，总减罪人四等，徒二年。官司及使人，各以所由为坐。
    ５０２．疑罪
    诸疑罪，各依所犯，以赎论。（疑，谓虚实之证等，是非之理均；或事涉疑似，傍无证见；或傍有闻证，事非疑似之类。）即疑狱，法官执见不同者，得为异议，议不得过三。
    【疏】议曰：“疑罪”，谓事有疑似，处断难明。“各依所犯，以赎论”，谓依所疑之罪，用赎法收赎。注云“疑，谓虚实之证等”，谓八品以下及庶人，一人证虚，一人证实，二人以上，虚实之证其数各等；或七品以上，各据众证定罪，亦各虚实之数等。“是非之理均”，谓有是处，亦有非处，其理各均。“或事涉疑似”，谓赃状涉於疑似，傍无证见之人；或傍有闻见之人，其事全非疑似。称“之类”者，或行迹是，状验非；或闻证同，情理异。疑状既广，不可备论，故云“之类”。“即疑狱”，谓狱有所疑，法官执见不同，议律论情，各申异见，“得为异议”，听作异同。“议不得过三”，谓如丞相以下，通判者五人，大理卿以下五人，如此同判者多，不可各为异议，故云“议不得过三”。
