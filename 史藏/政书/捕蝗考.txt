捕蝗考      （清）陈芳生

钦定四库全书 

　　史部十三 

　　捕蝗考 

　　政书类三 

　　邦计之属 

　　提要 

　　臣等谨案捕蝗考一卷国朝陈芳生撰芳生字潄六仁和人螽蝝之害春秋屡见于策书诗大田篇去其螟螣及其蟊贼无害我田穉田祖有神秉畀炎火毛郑之说以炎火为盛阳谓田祖不受此害持之付与炎火使自销亡并非实火是汉时尚未详除蝗之制也至唐姚崇作相遣使捕蝗引诗此语以为证朱子本义亦从其说于是捕蝗之法始稍稍见于纪述芳生此书取史册所载事迹议论彚为一编首备蝗事宜十条次前代捕蝗法而明末徐光启奏疏最为详核则全録其文附以陈龙正语及芳生自识二条大旨在先事则预为消弭临时则竭力剪除而责成于地方有司之实心经理条分缕晰颇为详备虽卷帙寥寥然颇有禆于实用也 

　　乾隆四十六年十月恭校上 

　　总纂官 臣纪昀 臣陆锡熊 臣孙士毅 

　　总校官 臣陆费墀 

　　钦定四库全书 

　　捕蝗考 

　　陈芳生 撰 

　　○备蝗事宜 

　　一王祯农书言蝗不食芋桑与水中菱芡或言不食菉豆豌豆豇豆大麻苘麻芝麻薯蓣吴遵路知蝗不食豆苖且虑其遗种为患广收豌豆教民种植次年三四月民大获其利 

　　一飞蝗见树木成行或旌旗森列毎翔而不下农家多用长竿挂红白衣裙羣逐之亦不下也又畏金声炮声闻之逺举鸟铳入铁砂或稻米击其前行前行惊奋后者随之去矣 

　　一用秆草灰石灰等分细末筛罗禾稻之上蝗即不食 

　　一蝗最难死初生如蚁之时用竹作搭非惟击之不死且易损壊宜用旧皮鞋底或草鞋旧鞋之类蹲地掴搭应手而毙且狭小不伤损苗种一张牛皮可裁数十枚散与甲头复收之 

　　一蝗在麦田禾稼深草中者毎日侵晨尽聚草梢食露体重不能飞跃宜用筲箕栲栳之属左右抄掠倾入布袋蒸焙泡煮随便或掘坑焚火倾入其中若只瘗埋隔宿多能穴地而出 

　　一蝗有在光地者宜掘坑于前长阔为佳两傍用板及门扇接连八字摆列集众发喊推门捍逐入坑又于对坑用扫箒十数把见其跳跃而上者尽行扫入覆以亁草发火焚之然其下终是不死须以土压之过宿方死 

　　一烧蝗法掘一坑深广约五尺长倍之下用干茅草发火正炎将袋中蝗倾入坑中一经火气无能跳跃诗云秉畀炎火是也 

　　一捕蝗不可差官下鄊一行人从蚕食里正里正又只取之民户未见捕蝗之利先被捕蝗之扰谢绛论救蝗曰窃见比日蝗虫亘野坌入郛郭而使者数出府县监捕驱逐蹂践田舍民不聊生谨按春秋书螟为哀公赋敛之虐又汉儒推蝗为兵象臣愿令公卿以下举州府守臣而使自辟属县令长务求方略不限资格然后寛以约束许便宜从事期年条上理状参考不诬奏之朝廷旌赏録用以示激劝 

　　一附郭乡村即印刷捕蝗法作手榜吿示毎米一升换蝗一斗不问妇人小儿携到实时交支如此则回环数十里内者可尽 

　　一严督保甲使知不可不捕然其要法只在不惜常平义仓糓米博换蝗虫虽不驱之使捕而四逺自辐辏矣倘或克减邀勒则捕者气阻 

　　○前代捕蝗法 

　　宋熈宁八年诏有蝗蝻处委县令佐躬亲打扑如地里广阔分差通判职官监司提举仍募人得蝻五升或蝗一斗给细糓一斗蝗种一升给粗糓二升给价钱者作中等寔直仍委官烧瘗监司差官覆按以闻朱子绍兴捕蝗募民得大者一斗给钱一百文小者毎升给钱五百文 

　　元仁宗皇庆二年复申秋耕之令盖秋耕之利掩阳气于地中蝗蝻遗种翻覆壊尽次年所种必盛于常禾 

　　明永乐元年令吏部行文各处有司春初差人巡视境内遇有蝗虫初生设法捕扑务要尽絶如或坐视致令滋蔓为患者罪之若布按二司官不行严督所属巡视打捕者亦罪之毎年九月行文至十月再令兵部行文军卫永为定例宣徳九年差给事中御史锦衣卫官往山东河南捕蝗万厯四十四年御史过庭训山东赈饥疏捕蝗男妇皆饥饿之人如一面捕蝗一面归家吃饭未免稽迟时候遂向市上买现成面做饼子担在有蝗去处不论逺近大小男妇但能捉得蝗虫与蝗子一升者换饼三十个又查得崓山邻近两厂领粮饥民一千二十名可乗机拨用即传吿示云朝廷自去年十一月养尔等饥民使免于逃死当知効报今蝗虫生发正尔等报効之日也自今以后能将近地蝗虫或蝗子捕得半升者才给米面一升为五日之粮如无不许准给 

　　崇祯时徐光启除蝗疏国家不务畜积不备凶饥人事之失也凶饥之因有三曰水曰旱曰蝗地有髙卑雨泽有偏被水旱为灾尚多幸免之处惟旱极而蝗数千里间草木皆尽或牛马幡帜皆尽其害尤惨过于水旱者也虽然水旱二灾有重有轻欲求恒稔虽唐尧之世犹不可得此殆由天之所设惟蝗不然先事修备既事修救人力苟尽固可殄灭之无遗育此其与水旱异者也虽然水而得一丘一垤旱而得一井一池即单寒孤子聊足自救惟蝗又不然必藉国家之功令必须羣邑之协心必頼千万人之同力一身一家无戮力自免之理此又与水旱异者也总而论之蝗灾甚重除之则易必合众力共除之然后易此其大指矣谨条列如左 

　　一蝗灾之时谨按春秋至于胜国其间蝗灾书月者一百一十有一书二月者二书三月者三书四月者十九书五月者二十书六月者三十一书七月者二十书八月者十二书九月者一书十二月者三是最盛于夏秋之间与百糓长养成熟之时正相值也故为害最广小民遇此乏絶最甚若二三月蝗者按宋史言二月开封府等百三十州县蝗蝻复生多去岁蛰者汉书安帝永和四年五年比岁书夏蝗而六月三月书去岁蝗处复蝗子生曰蝗蝻蝗子则是去岁之种蝗非蛰蝗也闻之老农言蝗初生如粟米数日旋大如蝇能跳跃羣行是名为蝻又数日即羣飞是名为蝗所止之处喙不停啮故易林名为饥虫也又数日孕子于地矣地下之子十八日复为蝻蝻复为蝗如是传生害之所以广也秋月下子者则依附草木枵然枯朽非能蛰蔵过冬也然秋月下子者十有八九而灾于冬春者百止一二则三冬之候雨雪所摧损灭者多矣其自四月以后而书灾者皆本岁之初蝗非遗种也故详其所自生与其所自灭可得殄絶之法矣 

　　一蝗生之地谨按蝗之所生必于大泽之涯然而洞庭彭蠡具区之旁终古无蝗也必也骤盈骤涸之处如幽涿以南长淮以北青兖以西梁宋以东诸郡之地湖漅广衍暵隘无常谓之涸泽蝗则生之歴稽前代及耳目所覩记大都若此若地方被灾皆有延及与其传生者耳略摭往牍如元史百年之间所载灾伤路郡州县几及四百而西至秦晋称平阳解州华州各二称陇陕河中称绛耀同陕鳯翔岐山武功灵寳者各一大江以南称江浙龙兴南康镇江丹徒各一合之二十有二于四百为二十之一耳自万厯三十三年北上至天启元年南还七年之间见蝗灾者六而莫盛于丁巳是秋奉使夏州则闗陕邠岐之间徧地皆蝗而土人云百年来所无也江南人不识蝗为何物而是年亦南至常州有司士民尽力扑灭乃尽故涸泽者蝗之本原也欲除蝗图之此其地矣 

　　一蝗生之縁必于大泽之旁者职所见万厯庚戌滕邹之间皆言起于昭阳吕孟湖任邱之人言蝗起于赵堡口或言来从苇地苇之所生亦水涯也则蝗为水种无足疑矣或言是鱼子所化而职独断以为鰕子何也凡倮虫介虫与羽虫则能相变如螟蛉为蜾蠃蛣蜣为蝉水蛆为蚊是也若鳞虫能变为异类未之见矣此一证也尔雅翼言鰕善游而好跃蝻亦善跃此二证也物虽相变大都蜕殻即成故多相肖若蝗之形酷类鰕其身其首其纹脉肉味其子之形味无非鰕者此三证也又蚕变为蛾蛾之子复为蚕太平御览言丰年蝗变为鰕知鰕之亦变为蝗也此四证也鰕有诸种白色而殻柔者散子于夏初赤色而殻坚者散子于夏末故蝗蝻之生亦早晚不一也江以南多大水而无蝗盖湖漅积潴水草生之南方水草农家多取以壅田就不其然而湖水常盈草恒在水鰕子附之则复为鰕而已北方之湖盈则四溢草随水上迨其既涸草流涯际鰕子附于草间既不得水春夏郁蒸乘湿热之气变为蝗蝻其势然也故知蝗生于鰕鰕子之为蝗则因于水草之积也 

　　一考昔人治蝗之法载籍所记颇多其最著者则唐之姚崇最严者则宋之淳熙勅也崇传曰开元四年山东大蝗民祭且拜坐视食苗不敢捕崇奏诗云秉彼蟊贼付畀炎火汉光武诏曰勉顺时政劝督农桑去彼螟蜮以及蟊贼此除蝗诏也蝗畏人易驱又田皆有主使自救其地必不惮勤请夜设火坎其旁且焚且瘗乃可尽古有讨除不胜者特人不用命耳乃出御史为捕蝗使分道杀蝗汴州刺史倪若水上言除天灾者当以徳昔刘聪除蝗不克而害愈甚拒御史不应命崇移书谓之曰聪伪主徳不胜妖今妖不胜徳古者良守蝗避其境谓修徳可免彼将无徳致然乎今坐视食苖忍而不救因以无年刺史其谓徳何若水惧乃縦捕得蝗十四万石时议者諠哗帝疑复以问崇对曰庸儒泥文不知变事固有违经而合道反道而适权者昔魏世山东蝗小忍不除至人相食后秦有蝗草木皆尽牛马至相噉毛今飞蝗所在充满加复蕃息且河南河北家无宿藏一不获则流离安危系之且讨蝗縦不能尽不愈于养以遗患乎帝然之黄门监卢懐慎曰凡天灾安可以人力制也且杀蝗多必戾和气愿公思之崇曰昔楚王吞蛭而疾瘳叔敖断蛇而福降今蝗幸可驱若縦之榖且尽如百姓何杀虫救人祸归于崇不以累公也蝗害讫息宋淳熙勅诸蝗虫初生若飞落地主邻人隐蔽不言耆保不实时申举扑除者各杖一百许人告报当职官承报不受理及受理而不即亲临扑除或扑除未尽而妄申尽净者各加二等诸官司荒田牧地经飞蝗住落处令佐应差募人取掘虫子而取不尽因致次年生发者杖一百诸蝗虫生发飞落及遗子而扑掘不尽致再生发者地主耆保各杖一百诸给散捕取虫蝗谷而减克者论如吏人乡书手揽纳税受乞财物法诸系工人因扑掘虫蝗乞取人户财物者论如重禄工人因职受乞法诸令佐遇有虫蝗生发虽已差出而不离本界者若縁虫蝗论罪并在任法又诏因穿掘打扑损苖种者除其税仍计价官给地主钱数毋过一顷此外复有二法一曰以粟易蝗晋天福七年命百姓捕蝗一斗以粟一斗偿之此类是也一曰食蝗唐贞元元年夏蝗民蒸蝗暴亁扬去翅足而食之臣谨按蝗虫之灾不捕不止倪若水卢懐慎之说谬也不忍于蝗而忍于民之饥而死乎为民御灾捍患正应经义亦何违经反道之有修徳修刑理无相左敌国盗贼比于蝗灾总为民害宁云修徳可弭一切攘却捕治之法废而不为也淳熙之勅初生飞落咸应申报扑除取掘悉有条章今之官民所未闻见似应依仿申严定为功罪着之甲令也食蝗之事载籍所书不过二三唐太宗吞蝗以为代民受患传述千古矣乃今东省畿南用为常食登之盘飱臣尝治田天津适遇此灾田间小民不论蝗蝻悉将烹食城市之内用相馈遗亦有熟而干之鬻于市者则数文钱可易一斗噉食之余家户囷积以为冬储质味与干鰕无异其朝晡不充恒食此者亦至今无恙也而同时所见山陕之民犹惑于祭拜以伤触为戒谓为可食即复骇然盖妄信流传谓戾气所化是以疑神疑鬼甘受戕害东省畿南既明知鰕子一物在水为鰕在陆为蝗即终岁食蝗与食鰕无异不复疑虑矣 

　　一今拟先事消弭之法臣窃谓既知蝗生之縁即当于原本处计划令山东河南南北直隶有司衙门凡地方有湖荡垫洼积水之处遇霜降水落之后即亲临勘视本年潦水所至到今水涯有水草存积即多集夫众侵水芟刈敛置髙处风戾日曝待其干燥以供薪燎如不堪用就地焚烧务求浄尽此须抚按道府实心主持令州县官各各同心协力方为有益若一方怠事就此生发蔓及他方矣姚崇所谓讨除不尽者人不用命此之谓也若春夏之月居民于波湖中捕得子鰕一石减蝗百石干鰕一石减蝗千石但令民通知此理当自为之不烦吿戒矣 

　　一水草既去鰕子之附草者可无生发矣若鰕子在地明年春夏得水土之气未免复生则须临时捕治其法有三其一臣见湖旁居民言蝗初生时最易扑治宿昔变异便成蝻子散漫跳跃势不可遏矣法当令居民里老时加察视但见土脉坟起便即报官集众扑灭此时措手力省功倍其二已成蝻子跳跃行动便须开沟打捕其法视蝻将到处预掘长沟深广各二尺沟中相去丈许即作一坑以便埋掩多集人众不论老弱悉要趋赴沿沟摆列或持箒或持扑打器具或持锹锸毎五十人用一人鸣锣其后蝻闻金声努力跳跃或作或止渐令近沟临沟即大击不止蝻惊入沟中势如注水众各致力扫者自扫扑者自扑埋者自埋至沟坑具满而止前村如此后村复然一邑如此他邑复然当浄尽矣若蝗如豆大尚未可食长寸以上即燕齐之民畚盛嚢括负戴而归烹煮暴干以供食也其三振羽能飞飞即蔽天又能渡水扑治不及则视其落处纠集人众各用绳兜兜取布嚢盛贮官司以粟易之大都粟一石易蝗一石杀而埋之然论粟易则有一说先儒有言救荒莫要乎近其人假令乡民去邑数十里负蝗易米一往一返即二日矣臣所见蝗盛时幕天匝地一落田间广数里厚数尺行二三日乃尽此时蝗极易得官粟有几乃令人往返道路乎若以金钱近其人而易之随收随给即以数文钱易蝗一石民犹劝为之矣或言差官下乡一行人従未免蚕食里正民户不可不戒臣以为不然也此时为民除患肤髪可捐更率人蚕食尚可谓官乎佐贰为此正官安在正官为此院道安在不于此辈创一警百而惩噎废食亦复何官不可废何事不可已耶且一郡一邑岂乏义士若绅若弁青衿义民择其善者无不可使亦且有自愿捐赀者何必官也其给粟则以得蝗之难易为差无须预定矣 

　　一事后剪除之法则淳熙令之取掘虫子是也元史食货志亦云毎年十月令州县正官一员巡视境内有虫蝗遗子之地多方设法除之臣按蝗虫遗子必择坚垎黑土髙亢之处用尾栽入土中下子深不及一寸仍留孔窍且同生而羣飞羣食其下子必同时同地势如蜂窠易寻觅也一蝗所下十余形如豆粒中止白汁渐次充实因而分颗一粒中即有细子百余或云一生九十九子不然也夏月之子易成八日内遇雨则烂壊否则至十八日生蝗矣冬月之子难成至春而后生蝻故遇腊雪春雨则烂壊不成亦非能入地千尺也此种传生一石可至千石故冬月掘除尤为急务且农力方闲可以从容搜索官司即以数石粟易一石子犹不足惜苐得子有难易受粟宜有等差且念其冲冒严寒尤应厚给使民乐趋其事可矣臣按已上诸事皆须集合众力无论一身一家一邑一郡不能独成其功即百举一隳犹足偾事唐开元四年夏五月勅委使者详察州县勤惰者各以名闻由是连岁蝗灾不至大饥盖以此也臣故谓主持在各抚按勤事在各郡邑尽力在各郡邑之民所惜者北土闲旷之地土旷人稀毎遇灾时蝗阵如云荒田如海集合佃众犹如晨星毕力讨除百不及一徒有伤心惨目而已昔年蝗至常州数日而尽虽縁官勤亦因民众以此思之乃愈见均民之不可已也 

　　陈龙正曰蝗可和野菜煮食见于范仲淹疏又曝亁可代鰕米尽力捕之既除害又佐食何惮不为然西北人肯食东南人不肯食亦以水区被蝗时少不习见闻故耳崇祯辛巳嘉湖旱蝗鄊民捕蝗饲鸭鸭极易肥大又山中人畜猪不能买食试以蝗饲之其猪初重二十斤旬日肥大至五十余斤可见世间物性宜于鸟兽食者人食之未必宜若人可食者鸟兽无反不可食之理蝗可供猪鸭无怪也推之恐不止此特表而出之 

　　陈芳生曰蝗未作修徳以弭之蝗既作必捕杀以殄之虽为事不同而道则无二疽已发于背而进以调元气之说曰吾何事乎刀针吾知元气未及调而毒已内攻心肺死矣倪若水卢懐慎所见殆调元气于疽发之际者与大约鄙劣惰懦之夫视生民之死生国家之存亡都无与于已而惟恐我之稍拂乎鬼则祸将立至使朝廷下一令曰蝗初作守令捕不尽致为民害夺其职没入其家以备赈则畏祸之念更切于谄鬼而蝗可立尽淳熙之勅似犹未严也盖天下之祸易于漫衍者必于初发治之则为力易而所害不大而鄙夫非祸将切身必不肯竭力以从事故愚谓捕蝗之令必严其法以督之盖亦一家哭不如一路哭之意且古良吏蝗毎不入其境今有事于捕已可愧矣捕之而复不力则良心已无虽严罚岂为过耶

