马政纪　　（明）杨时乔 撰

　　钦定四库全书

　　史部十三

　　马政纪

　　政书类四

　　军政之属

　　提要

　　（臣）等谨案马政纪十二卷明杨时乔撰时乔字宜迁上饶人嘉靖乙丑进士官至吏部左侍郎是书纪明一代马政上起洪武元年下至万厯二十三年分十有二门一曰户马二曰种马三曰俵马四曰寄养马五曰折粮贡市盐纳赎战功等马六曰兊马七曰挤乳御用上陵出府并附给驿马八曰库藏九曰蠲恤十曰政例十一曰草场十二曰各边镇行太仆寺苑马寺茶马司其于因革损益各悉原委马政莫详于明亦莫弊于明时乔目击其艰身亲其事故虽裒集案牍之文而所言深中时病足资考核其条理悉具自序中序末自署前太仆寺卿而明史本傅惟载尝为太仆寺丞是书时乔自刋不应乖舛疑史或误书也

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●马政纪原序

　　太仆周官也职主内廐即后世司乗舆奉车骑典闲廐事不甚贵重周穆王命伯冏以绳愆纠缪格其非心慎简乃僚无比眤匪人充耳目之官迪上以非先王之典曽以弼直贵重之道望焉则亦位近职亲所关观瞻习染必是乃为贵重其道贵重其道即贵重其官也汉制职主内廐位秩埒于九卿贵重矣独石庆策马之对贡禹请减乗舆服御廐马天子纳其忠下诏减谷食马为能贵重内廐之官唐制职主外廐独张万歳王毛仲蕃马收一缣易一马之效为能贵重外廐之官此则上而官同职异下而官同道异举有绩可纪顾弼直贵重之道未可言焉我髙皇帝都南京有南太仆寺文皇帝都京师有太仆寺主外廐民牧有苑马寺主外廐官牧始名户马既名种马内廐有御马监不摄于太仆既苑马寺亦报罢太仆志曰苑马之政不举则邉马不足太仆不领内廐则内马无节殆识政体之言迩者种马又尽罢令有司征银给民买俵以买俵寄养俵养不足则官买补窃谓种马者俵寄之本源絶其本源而为买买乃市贾逐末穷流之事行之于官曽是可以为政乎或谓方内承平所需者银奚必马迩疏恒言使四郊承平无事恒如一日则马可易而银也京邉兵可易而农也乃此自圣世不可取必或当有事上欲追本遡源求复于户种难之次欲逐末竭流求盈于俵寄难之一旦仓卒括民间马不可得即银若贯朽若泉布不可操而骑也虽有善者无能为枯株涸泽计已亦识政体之言臣乔蚤岁请假山居不学未闻绳纠格慎之道晚起家职南北冏事居贵重之官才识庸下不习政体愧未能越俎内廐歩贡禹请减谷食马又未能祗役外廐修张王之业所守簿领未乆且疔间尝覩会典寺志于今日行事宜有未备未合者自革种马后辅部寺省台诸臣深感触于时势本源末流之际裁画覆请未行歴核册案有存有否有恶害已而去籍者臣乔慨今此尚然乆之前何攸征后何攸据谨取其存者则纪不能悉纪者则略各邉镇行太仆苑马茶马均属马政附纪日行事宜屡更者别纪是时相臣陈阁辅请修正史得俞命以此纪可备典实索之臣乔方再请假斋居偕太仆寺臣王长卿考订授游簿欵録会南擢存箧中史臣林太史志马政索之乃于南署令稚子贡生可中编次授南京太常寺臣李博陈簿校刻今太仆寺臣邓太卿宣猷牧政雅意从周助资成锓臣乔闻吾学周礼今用之吾从周夫岂敢如魏弱翁条陈汉家故事以此足征据夫岂敢惟尝书报邓太卿以备冏署案籍报林太史以俟史局稽采或敢云然杨时乔序

　　●凡例

　　一圣祖马政成法深意此纪于各疏中特表着之若戸马种马俵马寄养马本同其以户马为种马以种马为解俵以解俵为寄养不同者当户马时天下初定尚取之征伐不专孳息故曰户马亦曰廐牧及种马时天下大定不用征伐专主孳息故称种马亦曰孳牧及解俵寄养时复有征伐调度难以卒办乃以种马征驹解俵发之寄养其种主孳息其俵养主征伐始分为二均称之为备用马及以种马不征驹而买俵则种马始废孳息源絶又自种马半卖尽卖则种马尽废孳牧羣空即有寄养存而官民皆无马惟藉于买取诸市货而已以国家兵戎大事乃寄之商贾政事可以见已
　　一祖制初革牧监羣苑监户马会典太仆志俱未详今皆备録于首是为旧章
　　一会典太仆志备载种马时条例今既革矣今犹详之者所以明祖宗朝良法在此今革之日乆如议之则所谓无故而发大难之端不议之则所谓阴雨而不为戸牖之虑欲就中善为之所则有待于继治同道更化善治者
　　一马数登耗银数多少皆随时不同今但纪前时大凡即后日所増损当否及国计民生所系何如皆案卷可推
　　一实録凡例凡军民衙门官马孳生马邉境茶马买马之政牧养之地有改迁及被人侵占清出者亦书每岁有勑免所免欠各项马匹悉书总数今此纪如之或未备而载在会典者皆纪之至实録会典又未备者则查兵部及本寺案籍纪之
　　一两太仆志有丁田数目等制本皆具种俵各马欵下不另为纪
　　一太仆寺志曰太仆不领内廐则内马无节不预苑马则外马不蕃其识治体之言哉驯至今以不领内廐所以内监马虚数徒存而戸部之草料日増纔一用之如上陵等项辄求太仆寺之寄养马此其非独无节抑亦病民以不兼苑马所以民间苦于孳牧而邉镇有乏动来内请此其非独不蕃抑亦病国以故此纪不及内廐者以未尝领之故无从稽之至于苑马仅述北平初制于先而各邉苑马寺附书于后盖亦不预亦无从稽之故皆不能详纪志又曰如今边苑马皆存则各镇马足不待内请是也
　　一洪武初置北平行太仆寺永乐间改为北京行太仆寺后定为太仆寺洪武初置南太仆寺祗称太仆寺后专称南京太仆寺今皆如制永乐间凡各衙门俱称行在独此称北平行太仆寺者以官署在通州也后从京师始称太仆寺若南京太仆寺则在滁州
　　一会典旧志各年题覆更换为例不同皆仍旧尚亦有重复者俱存之以备叅考倘有变通者与今昔不合者亦存其不存者尚多则所谓诸有种马地方以此为病士民皆欲去之亦诸侯恶其害已而去其籍意故也
　　一会典两京太仆旧志所録者不同或多未备盖查修会典者与所委司事者或更代不常或意议相殊又或南北异宜故也
　　一两京太仆寺日行事例不常者不録以其随时异宜未能执一也
　　一辽山陜甘各太仆寺洪武初年建各加行字各设牧监羣管府州县卫所种马其后亦革去牧监群改属行太仆寺管各府州县处所有民者民牧之有卫所处以军丁牧之总是民牧其辽陜甘各苑马寺亦永乐初年建设监苑官牧总是官牧此二寺至今皆如旧其间沿革不一今惟举其纲领其详在各寺自有志不具悉若陜西三茶马司又若四川茶马司虽革去亦皆并纪之以其皆为皇朝马政大凡故也
　　一旧史自汉而唐宋凡马政皆书于兵制中以马为兵制中一事也我朝马政专理于太仆寺而统于兵部今会典皆详于兵部车驾司欵下而太仆寺仅载官司管辖地方而已此纪今为太仆寺职掌故独纪太仆寺云
　　一此纪万歴二十三年以前者以后俟续纪

　　●钦定四库全书

　　马政纪卷一

　　（明）杨时乔 撰

　　○户马一

　　户马者编户养马牧以公廐放以牧地居则骒驹征伐则师行马从诸司职掌所称廐牧者也吴元年至洪武六年太祖髙皇帝武功定天下以所归马置廐牧之设牧监羣官司之建太仆寺于滁州专理之既而牧监羣革则以马归太仆寺又设太仆寺于北平辽东甘肃如太仆寺制皆民间孳牧永乐四年成祖文皇帝建苑马寺于北平辽东陜西甘肃设苑监官亦如洪武间牧监羣制既而北平苑马寺苑监亦革亦以马归北平太仆寺令民间孳牧凡牧监苑监皆为官牧凡民间孳牧皆为民牧此官牧改而为民牧在初制即然矣纪户马一

　　太仆寺牧监群户【马初建于滁州后革去牧监羣尚为后太仆寺户马】

　　太祖髙皇帝定都金陵吴元年凡兵马所在屯聚放牧在京师有典牧所洪武六年建太仆寺于滁州设卿少卿寺丞等官七年置属有五牧监九十八羣后増损为一百二十羣设监正监副録事羣长八年如旧十三年増置滁阳五牧监滁阳仪真香泉六合天长滁阳群二十有二仪真六合羣各七香泉群八天长群四二十三年冬定为十四监置江东当涂二牧监设监正监副録事各一人江东牧监所属八群曰开寕泉水惟在清化神泉新亭长泰光泽当涂牧监所属十一群曰石城化洽永保姑孰延福多福丹阳徳政繁昌东塘寿安毎群设群长一人十一月罢牧监九群五十四改置大兴等牧监三永安等群七先是设滁阳牧监凡八群乌衣马安石板广阳来安金坛万春福禄六合牧监三群永福黄塘大徳仪真牧监三群金骏长兴骅驑江都牧监三群犀马长寕崇寕香泉牧监十五群长寿柘皋新兴保大开城梅山永胜白马歴阳千秋翔鸾仙踪保安仁丰政理定逺牧监六群昌莪龙泽大安白龙青龙黒龙长淮牧监四群孝议香山髙塘乐善天长牧监四群太平古城第一昌平舒城牧监八群徳胜大龙南乡唐龙齐安青陵鳯台黄龙至是皆以冗而罢之惟存大兴牧监以永安如皋沿海三群隶之天长牧监以徳胜武安二群隶之舒城牧监以九龙万龙隶之其廐牧制见于诸司职掌凡太仆寺所属十四牧监九十八群专一提调牧养孳生马羸驴牛其养户俱系近京民人或五户十户共养壹匹每骒马岁该生驹一匹若人户不用心孳牧致有亏欠倒死就便着令买补还官每岁将上年所生马驹起解赴京调拨本寺每遇年终比较或群监官员怠惰或人户奸顽致令马匹瘦损亏多依例坐罪
　　二十八年以府州县专理民事牧监群专理民户马府州县重民牧监重马各有所责权势不一法令牵掣互争未定乃遂以牧监群马归有司专令民间孳牧太仆寺专督理焉而牧监群革监正等官俱罢永乐洪熈宣徳同正统七年定为南京太仆寺【即后种马】

　　北平苑马寺监苑户马【建于北平后即革惟辽陜甘三寺见存】

　　永乐三年始勑建北平苑马寺又设辽东甘肃陜西三苑马寺其勑词先命甘肃总兵官西寕侯宋晟寕夏总兵官左都督何福度地势次第设置至是勑晟等曰今设苑马寺以广孳牧每寺统六监监统四苑寺置卿少卿寺丞监置正副苑立圉长以率牧马之夫春月草长纵马于苑迨冬草枯则収饲之今先设四监尔处应有牧马宜春配与之凡回回鞑靼以马至者或全市或市其半牝马则尽市之以给四监其监之未设者即按视水草便利可立处遣人以闻马政重事其加意精思有可行者悉宜条奏毋有所隠谕之曰朕欲马蕃息思有二策一欲畧如朔漠牧养之法择水草之地其外有险阻用数人守之纵马其中顺适其性至冬寒草枯聚而饲之一欲散与军民牧养设监牧统之二策孰善宜条画以闻于是江阴侯吴髙奏言大同东北猪儿庄西至云内东胜外有赤山榆杨迭白关隘可守东西险阻其内延袤四百余里水草便利可以孳牧然屯种之地少有空隙未免妨农谨上地图上覧而是之遂设陜西甘肃又设北京辽东各苑马寺六年勑甘肃总兵凡回回鞑靼令鬻马于甘凉州及千匹则于黄河迤西兰州寕夏勿令过河
　　永乐四年设于北平通州卿少卿寺丞主簿各一员置属録监二十四苑各设监正监副録事群长各一员清河金台涿鹿卢龙香山通州每监四苑清河监顺义常春咸和训良等苑金台监永川隆骅大牧遂寕等苑涿鹿监泔池鹿鸣龙河长兴等苑卢龙监辽阳龙山万安蕃昌等苑香山监清流广蕃龙泉松林等苑通川监河阳崇兴义寕永成等苑凡苑视其地理广狭上中下三等上苑牧马万匹中苑七千匹下苑四千匹苑有圉长一圉长率五十夫每夫牧马十匹又设陜西甘肃辽东苑马寺圉在各苑马寺下
　　十八年革北京苑马前悉用军士畜比调军保安守偹马悉散民间畜牧遂罢苑马寺及六监二十四苑以其马属北京行太仆寺牧于民间
　　太仆寺志曰余志太仆于前世苑马未尝不深致意也而每叹两京故监之不存然至辽东陜西甘肃亦徃徃仅有存者马政之废如此夫内地之民苦养马之害而边兵反仰纳内地之马则行太仆寺苑马之设何为哉又曰祖宗于屯田盐法马政其深思逺虑皆谓行之数年则边方自能足用可以不烦内地今至竭百姓之力以奉穷边输挽岁岁益甚天下于是始困也
　　按以上牧监群马苑监马其制皆二祖稽唐四十八监宋十八监之制而命之名者也牧监群者编户为群群长养马之法官牧也苑监者即其后辽甘陜三寺圉夫养马之法亦官牧也官牧与民牧制本不同而会典太仆志类混而书之则稽考未详矣且其牧监群苑监既有官以统之又公圉廐而居之画牧地而餧之制本至善乃二祖朝有不能乆行者要必有深意于中今亦难以悉考证已即其后令太仆寺理民间孳牧其初公廐牧地并存载在典章者甚详制亦善厥后公廐废而牧地或为豪贵夺或为之征租令民各自为廐居各自求地刍蓄则其制日壊流弊日濡有不可胜言者矣乃今公廐絶然无存而冀北诸草场即旧北京苑马六监故地南京应天诸草场即旧南京太仆群牧监故地土地尚在无恙而豪贵者积袭故辙据而有之不能复之为官民者业所谓求牧与刍不得安能俾孳牧盛哉乃今民间计地户征粮或买俵或发寄养而官为之制及马不堪亟责之民间是重为民生困内监团营马又征索户部草料是又为国计困民与国交困是皆轻变苑监公廐牧地之制致之也顾古今论牧政者皆善官牧而不善民牧其所称善特就其法制之得宜者言之尔茍法制不得宜则官不能自理孳牧而实责之民故其所称民牧者民也官牧者亦民也均之为民害也其善不善岂易言哉即若张万岁王毛仲二太仆职官牧甚盛乃史称万岁中废马官乱职二十余年潜耗大半所存者寡又称开元廐后人主侈心屡经战陷牧马皆没其后以内外闲廐都使付之禄山卒籍以叛而苑牧皆没又其后水草膄田旋以贫民及诸赐占几千顷徳宗命闲廐使张茂宗收故地民失业愁怨穆宗即位悉复还民太和七年置银川监大抵无复开元天寳之旧矣即此知物太盛则忌衰振作过则易弛物理固然所以保盛俾永维振作俾不怠者实惟得人以继之尔昔谓马政在人而人又在于牧制得宜如得人得宜则官牧固善民牧亦不失为善未可深求而别言之也是以谨述二祖初制与先后更制者详纪之以俟后之言马政者

　　太仆寺户马【此即滁州太仆寺后定为南京即今南京太仆寺】

　　洪武二十八年革群牧监令太仆寺专督有司提调民间孳牧各属俱置有専管马政各府设通判各州设判官县丞或主簿俱一员榜文江南一十一户江北五户共养马一匹皆系同乡同里丁力多寡田产厚薄彼此相知富者助贫贫者安业不待官府号令自能相劝岂不人情和睦风俗淳美今有丁多之家倚恃豪强欺压良善着令丁少人户一般轮流养马靠损小民甚至畧无人心着令幼儿寡妇笃疾残废一槩出偹马钱有伤风化榜谕之后务要照依原编人户内尽丁多之家做马头养马一匹或两三人丁相等富贵之家喂养并不许着令丁少人户轮流设有倒损亏欠其余人户止是津贴钱钞买马其丁多大户敢有不行自养马匹仍前轮流靠损小民者及着令幼儿寡妇笃废残疾一槩出办买马者许诸人绑缚赴京全家迁发邉卫充军如马头家生蓄不旺许令于贴户家着养凡儿马一匹配骒马四匹为一群立群头一人五群立群长一人每群长下选聪明子弟二三人习学医兽看治马匹【洪武二十年钦定榜文　一马料苴煮熟务要凉冷多用料水与草拌匀方可餧马不许紫计餧养饮水毕缓缓牵行回转约有五七里然后拴系闲沙土地上随意睡卧不许在槽拴系不便　一春草生发时月或马十匹或二十匹或三五十匹随趂水草便利去处昼夜牧放如遇炎暑蚊虫水发时月务要马趂髙阜无蚊虫水渰去处収养每日午间赶树阴下歇凉无树阴辏搭凉棚歇凉夏天炎热辰时饮水一次午时饮水一次至晚饮水一次春秋冬月巳时饮水一次未时饮水一次每月二十日或半月一次将盐水餧啖马匹亦不许与牛拴系一处餧养　一如是马头家内生畜不旺许令人户议和于生口旺相贴户家内看养务要置立马房马槽地下不许用砖石垫砌常用扫除洁净不许纵放鸡鹅等畜在马槽马草内作践亦不许梳箆头髪马悮食了生病　一儿马春间群牧时月务要加料餧养臕壮照依原搭配定马匹依时群盖定驹如果原关儿马软弱不堪着令民人另寻好壮儿马群盖但有盖过骒马只将原盖儿马群盖再不许将其余儿马混杂花盖定驹不便　一各府州县置立印信群盖文簿与管马官吏収掌躬亲提调逐日盖过次数定驹日期明白于各骒马格眼内逐月仍填写以凭稽考比较令群长各一体置立群盖簿附写比较每年正月二月三月趂时群盖定驹骒马生驹七日后即着儿马群盖仍将生驹并买补日期亦于簿内附写明白夏天炎热时月须用天气晴明清辰晚天凉候群盖若不过三五次却停歇三五日再用儿马群盖若果骒马打踢不受群盖方是定驹仍五日一次用儿马照试如果不受的系定驹其骒马先须吃草后方可饮水不许餧荞麦秸黍穰杂粮及淘米泔并一应污水餧饮落驹不便　一补领或孳生三岁骒驹照例每两年纳驹一匹永为定例若亏欠马驹务要买补相应马驹还官照依原搭配定骒马依月务要加料餧养三岁儿驹群盖骒马不得定驹即用大儿马群盖　一管马官吏时常下乡提督看视马匹要见定驹若干显驹若干重驹若干明白附冩印信文簿候本寺官出廵比较正月至六月报定驹七月至十月报显驹十一月至十二月终报重驹但是新群盖者只作定驹马一按古书内马初生无毛七日方起号为龙驹仰各该官吏着令养马人户如有孳生马驹生得竒异不与众马相同者如法用心看养明白申报官又令军卫屯牧马凡在京在外卫所俱有孳牧马匹以给官军骑操之用在京及南北直隶卫所属太仆寺在外属各该行太仆寺苑马寺及都司委官提督每卫委指挥一员所千百户一员专为孳牧其搭配科驹起解比较等项悉官民间事例】
　　建文元年改卿为太仆卿分少卿丞为左右主簿为典簿増典廐典牧二署署设署正一员署丞二员监事二员吏目一员典廐署添设骕騻等十五羣每羣羣长一员典牧署添设遂生等三群每群群长一员永乐九年革去各监群并添设官员悉复洪武旧制照榜例行事其所管辖南应天镇江太平寕国四府广徳州江北则凤阳庐州淮安扬州四府滁和徐三州各所属州县卫所总六十七处永乐洪熙宣徳间俱称太仆寺至正统六年始定都北京乃以此为南京太仆寺

　　北平行太仆寺户马【此建通州为北平行太仆寺后改京师即今太仆寺】

　　洪武三十年建北平行太仆寺及辽东山东陜西甘肃行太仆寺设卿一少卿二寺丞主簿等官
　　永乐元年改北平行太仆寺为北京行太仆寺十八年改称太仆寺洪熈元年后称北京行太仆寺正统六年定称太仆寺领民间孳牧如滁州之制上谕兵部曰马政重务今畜牧之法废宜为定例以责成效兵部议奏毎牡马一配牝马三牝马岁育一驹牡马骟马许军士骑操而非有警亦不许发非大调发马皆不得差遣命太仆専其政非太仆所属都司卫所委官董之毎年比较具实以闻
　　永乐十年定顺天保定河间真定顺徳广平大名永平八府土民计丁粮编户喂养孶生马匹名曰户马【此内八府养马之始永乐九年太仆寺言顺圣川牧养蕃息命给懐来蓟州卫各千匹宣府等卫万匹永乐十七年以马益蕃命蓟州迤东卫分牧都督佥事吴诚兵部尚书赵羾徃视口北宜牧之地还言保定州自顺圣川至桑干河广袤百四十余里四山还遶水草便利可牧马万匹勑太仆寺先以千匹试之以懐来卫军百人分牧都督张安尚书赵羾提督仍定行太仆少卿一员主之】
　　宣徳四年以马日蕃八府不赡养则散于山东兖州东昌三府领养孳生马匹毎五丁养驹一匹三丁养儿马一匹不在免粮之例【此山东养马之始】
　　正统十一年马又日蕃则散于河南彰徳卫辉三府照例领养孳生马匹【自有总领凡十五府三百九十一卫州县分牧】
　　按丘文荘大学衍义补谓内地民牧以给京师外地官牧以给边方内地则北南太仆寺外地则辽陜甘三苑马寺兹言是已至于指太仆寺为民牧以宋王安石新法比之又谓神宗见愧文彦博之言即罢之在当时虽为民害未至于甚乃今日弊政为害莫此为甚兹言似已岂其尽然哉我国初当天造草昧冝建侯不寕君子经纶之时二祖皆智勇天启凡经文纬武皆深思逺虑揆时度势稽古考衷舍己从众以故法立民宜永乆可传乃宋室至熈寕承平日久神宗口材之主外似鋭意内则治体未谙忽惑于安石新法之言祗颁一令俾所司骤行不顾民宜不思永久可传是以罢之宜速此其不尽然者一二祖马政皆有成法本意乃宋即内有天驷监外有十八监名官牧实籍与北交欵岁币自纳马市马外诸马政一切疎旷安石验知乃断于更制欲以捄之而内则识量意虑不逮外则法制不立又不择委任不可与创始况可乐成此其不尽然者二二祖种马择地所冝产安石则随地皆养不论地产所宜是以民有不堪不得不以为害而罢此其不尽然者三二祖种马骒驹即以为粮丁正赋此外未有他供宋史于熙寕罢牧监群制改冏马于编户元丰収还户马复置监院监院复废而又増保马马端临曰熙寕所行者户马元丰七年所行者保马皆是以官责之于民令其字养而户马蠲其科赋保马则蠲其征役适又民苦科赋征役而暂图茍免故暂从之及其后宋臣尝谓即似蠲实未尝蠲则是有加之于科赋征役之外者也此其不尽然者四二祖于两都近畿辅者上供孳牧之马逺畿辅者上供漕运之粟非有偏累亦非有强安石不论地之逺近一切皆有马既兼累又强民此其不尽然者五丘文荘不察其不尽然而惟据其疾苦之一言必欲去之尝试观之南方跋踄万里疾苦万状岁岁输运而至惟以正供所在义所当然未有以为民害而欲去之独北马以为害而必欲去之者或以其为疾苦之故也乃求其疾害之故则在法令屡更官吏陵恣牧地为豪贵所夺已尔顾不此之图而遂因噎废之食岂北民之义有殊于南哉后此北产诸公所疏必以文荘引安石之言为据则亦皆未深考之过矣卒之正徳隆庆万歴三次轻议者竟借此为更变之端马政坐而壊矣窃惟议事泥古者则迂生今反古者则悖居今酌古者古今世守之法持循调运于间果不能无积弊之所则从而量宜补捄之归于咸善则为通变不穷之时惜乎前之为议者不知此道而令马政坐壊俾至今善筹牧者难于议也

　　马政纪卷一

　　●钦定四库全书

　　马政纪卷二

　　（明）杨时乔 撰

　　○种马二

　　种马者以马为种视母骒驹选驹搭配余则变卖入官会典所称孶牧者也两京太仆寺者即前太仆寺在京南京太仆寺在滁州者洪武初名户马两京制畧异永乐十三年始同改名种马前所谓革牧监群革苑监官以马归太仆寺令民间孳牧者至此而定矣正统十四年就种马内征驹解俵发京府寄养于是种马寄养马始分为二皆名备用马正徳二年始将种马解俵额数令民买俵不复视种求驹搭配隆庆二年半卖种马万歴九年尽卖种马于是二祖列圣谟猷诸名臣条画损益图维于二百余年者悉变自此一变孳牧絶矣南太仆志曰孳牧絶而马政亡子曰文武之政布在方册又曰人道敏政纪种马二

　　太仆寺【即前北平行太仆寺】南京太仆寺【即前太仆寺】种马

　　会典于两太仆寺种马欵下有凡养马人户凡种马骒驹凡群长医兽凡种马变价凡买补孳牧马共五欵今俱入此随年而纪盖始养以人户既立群长医兽专牧养既养成骒驹既骒驹不堪则令变价即别行买补皆种马之政也而今无复存矣稽此者可以观前政
　　永乐十三年定例毎十五丁以下养马一匹十六丁以上养马二匹为事编发者上等七户养一匹除其罪为良民
　　永乐十四年定北方养马例令北方人户五丁养马一匹免其粮草之半毎马十匹立群头一人五十匹立群长一人管领牧养蓟州以东至山海等卫除守关瞭髙等项其余军士每军俵与种马一匹餧养
　　永乐十五年定南方养马例江北每五丁养马一匹江南十丁养马一匹凡种马倒死孳生不及数例应赔偿而遇灾荒每群听以三分之一纳钞即便入官【此折色之始】
　　永乐二十二年令民养官马者二岁纳驹一匹【诏书内开一各处孳生马旧例每年纳驹一匹中间多有驹不及数着令赔偿积累年乆贫无赔偿多致失所今听两年纳驹一匹派为定例若能纳驹二匹者量为偿钞以旌其勤】
　　宣徳三年奏准北直隶每三丁养骒马一匹二丁养儿马一匹免粮草之半儿马病同群共治死则均赔若因走失及别故致死者止追本户【宣徳三年行在兵部尚书张本言两京并陜西等处太仆寺苑马寺军民牧养至今逺者二三十年近者十余年丁力消长不一马之増损不同积年亏欠赔偿未及屡蒙宥免而愚顽得计见在马养之多不如法自今宜以见马重加均派庶几马可蕃息本又言应天等府宣徳元年孳牧马驹及所赔偿一万四千五百六十一匹宜与直隶淮安等府州县新编人丁并已死种马之家孳牧余有壮驹俵在京各卫所官军骑操病马各卫余丁牧养顺天等七府见养种马并宣徳元年以前孳生马驹一十九万七千四百八十四匹而原编养马二十一万二千六百三十九丁今马已有他给及死未补又有新丁俱未关马宜更编排及时孳牧除迁民谪发者如旧各养壮马一其初土民二丁养牝马一于多余人丁内仍添一丁助之请委官搭配印烙与余有壮驹仍付原养人今后应俵者如例分于山东河南附近州县又言牝马有病同群之家共治死则同偿若因走失及别故致死养马自偿上悉从之】
　　宣徳四年令山东兖州济南东昌三府每五丁养骒马一匹三丁养儿马一匹不在免粮之例
　　宣徳五年上驻跸陵下于营中阅马命武士调习之顾谓侍臣曰军国之政马为先务古人云事事乃其有备朕于马政尤所用心侍臣曰今马蕃息视祖宗时加数倍矣上曰此皆祖宗之泽但朕遵用成法不敢怠耳
　　宣徳六年行在兵部奏北京行太仆寺近岁畿甸马多尝奏遣人于河南山东核实民丁请先分给济南东昌然欲如直隶顺天府每三丁养牝马一二丁养牡马一免粮刍之半则所免多恐不给请无免其粮刍但令五丁养一牝马三丁养一牡马仍如例増设州县马官尚书许廊又奏山东济南东昌已给余五万四千一百八十余匹及顺天府种马一万八千余匹宜分俵山东兖州府及河南开封府等府【此即河南山东养马见前户马下】
　　景泰三年奏准凡儿马十八岁以上骒马二十岁以上免其筭驹
　　正统十一年令河南彰徳卫辉开封三府照例领养孳生马【此即河南养马见前户马下】
　　正统十四年令顺天府所属州县原领孳生种驹改拨直隶永平等府空闲人户各派照前餧养【此即寄养之始见后寄养马下】
　　天顺元年太仆寺卿程信按故事理营卫马三营大将石亨孙镗曹钦欣太仆苛急请马隶兵部信言髙皇帝谕马数勿令人知今隶兵部马登耗臣等不得闻即有警马不给请无以责太仆上是其言令如旧制
　　天顺三年奏准原编孳牧马头有消乏者改作贴户十一岁以上免其筭驹成
　　化元年令各处买补孳生马驹有司四匹军卫五匹折买堪操骟马一匹以充偹用其后以为例谓之四户马例后倒失者骒驹三匹儿驹二匹各折买骟马一匹羸驹每年二匹折买儿马一匹【兵部题为区画马政事各处府州县所养孳牧种骒天顺七年筭驹亏欠者遇蒙八年恩例蠲免成化元年终又该筭驹除已生外未生亏欠者又遇事例停候成化二年秋熟买补但所买马驹例该二岁止可充数急难得用合无照依上年事例通行查勘有司四匹军卫五匹折买堪操儿骟马一匹解部转发寄养备用其例后倒失等项孳生儿骒驹行令太仆寺查筭明白骒驹三匹折买堪操儿骟马二匹二匹折买堪操儿骟马一匹送部转发寄养偹用奉旨是】
　　成化元年令孳生马每三年骒驹一匹
　　成化三年奏准复二年骒驹一匹额外多余者官为收买别给空闲人户【兵部题成化元年钦奉诏书各处孳生种马三年收用一驹钦遵后该太仆寺呈称孳生马匹徃岁一年一驹今改正三年一驹三分去二马匹数少虑恐日乆马愈消耗备用不足合无照依洪熈元年诏书内事例两年纳驹一匹服勤牧养人户三年生三驹或两驹者所余之数合无悉令报官将议和钱收买另给空闲人丁领养俟其长成骒驹照例筭驹解部转发寄养备用本部尚书马等奉旨是】
　　成化三年奏准以后俱照例科驹孳生不堪骒驹折买【兵部题覆该礼科等衙门给事中侯祥等题济南等府所属州县孳牧马内今后但有儿骒骡驹倒失者照依见行马驹事例二匹折买儿马一匹本部看得各处孶牧马内生有儿骒骡驹人户喂养年乆别无取用合无准其所奏本部行太仆寺并南京太仆寺各行分管寺丞亲临按属督同管马官吏查勘若有孳生儿骒骡驹委因老疾等项倒失者照例每二匹折买堪中儿马一匹还官本部尚书白奉旨准议】
　　成化四年奏准羣长每五年一替
　　成化八年奏准各处医兽每州定设二名县一名岁终更替
　　成化十三年奏准养马人户毎十年一次审编先上户次中户单丁寡妇不许槩佥【太仆寺丞李进奏准养马人户不分田地有无经年不换至有富豪之家并迁民多不养马要照依水夫事例十年一次编审先尽上等人户照依旧定丁数着令养孳牧上户尽絶次及中等人户一体编审其见在种马给领已尽以次人丁有余待候每年搭配马匹着令领养及前项养马人丁遇有逃亡缺少挨次拨补其贫难只身寡妇之家俱不得令其养马】
　　成化十六年令军卫有司拖欠孳生马驹者查算折买【兵部覆该御马监太监汪直题查得成化二年亏欠孳生马令有司四匹折买堪骑操儿骟马一匹军卫五匹折买一匹名曰四户马皆堪骑用縁前项马匹查已数尽今征进官军于太仆寺领到马多是矮小不堪骑用乞查照自成化二年以后军卫有司若有拖欠孳生马驹仍令民间四匹折买一匹军卫五匹折买一匹务要健壮转发寄养遇警得用奉旨是】
　　成化二十一年奏准凡补领骒驹作种者二年后方与筭驹
　　弘治五年御史潘楷奏验地方以均徭役准行两京太仆寺转行各分管审编上中下等第除有力者照旧充马头不动外其中有消乏不堪充者改作贴户另选殷实丁多之家替养不许马头强逼令各户轮养止许均贴草料及马有事故管马官员定与贴户则例出银买补
　　弘治五年太仆寺少卿李繸奏行各处养马州县通查冲要繁难州县马头量派僻静简易及自来未经养者裁为定额勿再加添
　　弘治六年议定例失亏欠马追价【该太仆寺少卿彭礼等奏本部会同英国公张懋等议得弘治五年以前倒失亏欠例不该免种儿骒马并驹免追本色将各处倒失马驹应买补者遇孳生蕃息之时量征价银解京以备各边买马之用每大马一匹银五两每驹一匹银三两亏欠者追银二两如各处见在种马不及勘定之数就将此等银两収买髙大好马辏补余数送部发寺収贮以备各邉买马支用奉旨是】
　　弘治六年奏定两京太仆寺种马额数儿马二万五千匹骒马十万匹共十二万五千匹照例儿马一匹骒马四匹为一羣共二万五千羣每二年照例纳驹其驹更不搭配于内拣选备用及补种马之阙其余卖银贮库遇备用不敷量支买补种马每三年拣选一次老病不堪者卖银入官拨驹补数北直隶河间大名保定顺徳广平真定永平七府免粮养马每地五十畆领儿马一匹百畆领骒马一匹共儿马一万六百九十五匹骒马四万二千七百八十匹山东济南兖州东昌三府河南开封卫辉彰徳三府计丁养马每五丁领儿马一匹十丁领骒马一匹共儿马六千八百五匹骒马二万七千二百二十匹南直隶应天镇江太平寕国广徳五府州每十丁领儿马一匹十五丁领骒马一匹共儿马一千九百九十九匹骒马七千九百九十六匹凤阳扬州淮安庐州四府滁和二州滁州一卫每田二顷领儿马一匹三顷领骒马一匹内滁州卫递加一顷共儿马五千五百一匹骒马二万二千四匹【兵部尚书马文升题为应诏陈言马政事该太仆寺少卿彭礼等奏本部会同英国公张懋等议得民间种马定为额数再不搭配则民困终不得苏马匹终不蕃盛且如以十万种马为额每马二年骒驹一匹十年之间该驹五十万匹纵损失亦得三十万匹再加十年马必至七十余万矣威敌制胜取用无穷但各该寺丞送到文册内开种马之数原额新増多有不明养马之处论粮论丁亦有不实合无于北直隶河南山东等处差给事中御史本部差属官各一员其南直隶应天等府行南京六科都察院兵部各给事中御史属官一员共请勑二道前徃各该地方会同布按二司守巡等官直隶督同本府掌印等官仍会同分管寺丞督同各该州县掌印并管马官查勘养马地方何处论粮何处论丁论粮者要见免粮地畆实有若干或一百畆或五十畆养种马一匹共该种马若干论丁要见有力人丁实有若干或十丁或五丁养种马一匹共该种马若干务要斟酌处置既不可太多以损民亦不可太少以亏官每种马四匹照例搭配儿马一匹此数一定永为额例再不搭配増添如有倒失遇赦亦不蠲免其耕种地土人户不分是否原系养马之数但系承种过买地土者一体派与领不许畏避势要致令不均勘定见在种儿骒马拣选髙大臕肚者存留作种不勘者变卖辏买好马补数大约以种马十万儿马二万五千为率北直隶山东河南该八万七千五百江南江北直隶府州县该三万七千五百先尽免粮地畆次及人丁家道如各府州县种马拣选足数外尚有多余堪作种者派与别府马少去处领养作种额外堪以骑操儿马并儿驹照数存留以作备用之数其余不堪作种骑操者尽数变卖以备买补备用马匹题奉旨准拟开封彰徳卫辉兖州济南东昌所属州县论人丁每五丁养儿马一匹每十丁养骒马一匹共该人丁四十三万八千五百二十二丁领养儿马六千七百五匹骒马二万六千八百二十匹直隶真定保定永平顺徳广平河间大名七府所属州县各论免粮地畆毎地五十畆养儿马一匹一百畆领养骒马一匹共该免粮地七万七百四十九顷五十一畆有零领养儿马一万七百九十五匹骒马四万三千一百八十四匹各照例两年筭驹一匹其余人户収候领养孳生马顺天府所属覇州等二十七州县亦论免粮地畆领养各处解俵备用马匹勘定种儿骒马定数南北两京太仆寺所属府州县卫种儿骒马一十二万五千匹儿马二万五千匹骒马一十万匹太仆寺所属府州县卫种儿骒马八万七千五百匹儿马一万七千五百匹骒马七万匹南京太仆寺所属府州县卫种儿骒马三万七千五百匹儿马七千五百匹骒马三万匹】
　　南太仆志曰予因稽昭代牧制及臣工建白俱重种马之选有以仰窥我髙庙贻谋之逺矣自洪武肇牧于山陜辽东甘肃等处俱官牧备邉至畿辅内地改官牧而散之于民又定两岁一驹岂非阡陌成羣江淮尽丘乗耶及成化以后生息日繁搭配失职遂为民病孝庙茹纳王端毅马端肃诸臣前后会议定种马一十二万五千匹其备用或选驹或用买不拘惟择种必髙大如式可以征战每岁责寺丞三岁差御史比较其瘦损者罪之务换买足额此其故何也盖承平无事则孳息可以应俵万一中原多警乏马其十二万五千种马皆战骑也盖善通其变而不失我太祖之初意者矣第岁久俗玩种马寝亡其半甚或存十之一二率羸瘠尫隤不堪牧每遇点烙阴赁阳眩以售其徼■〈恡几，去忄〉弊百出未逾季而复稽察之则尺籍所载托之倒失者又十去六七矣即责令买补至发屋质子不能偿而况责之选调以杜奸萌者乎盖天下之弊所为积渐流澌已非一日反之力也识不早不易也愿与经国者图之
　　弘治九年奏准牧马处所或论地畆或论人丁其有畆去丁消而马存者应牧马匹改给得业之人及丁多之家领养逃絶免粮田地给与同羣管业不许典卖与人【兵部尚书题覆吏科等衙门右给事中韩佑等奏北直隶保定真定等七府俱系免粮养马地河南山东开封济南等六府论丁养马数年之后地畆有典卖人丁有消乏若使永逺不易未免贫富不均本部覆准行令两京太仆寺转行各该分管寺丞督同该府州县掌印宫以后如遇十年大造册籍将养马地畆人丁照数查勘果有畆去丁消而马存者就将马匹给付得业并丁多人户领养俻造养马地畆人丁文册各该寺丞亲歴州县查勘不许止凭管马官朦胧查报又题覆兵科给事中倪天民等奏要将逃归死絶遗下免粮地土拨与同羣朋养之人管业不许私自典卖变乱册籍覆准行两京太仆寺转行该管寺丞并各该养马司府州县悉依所拟施行若有私自典卖紊乱册籍者依律问罪照依常例发落俱奉旨是】
　　弘治九年奏准凡一马两年连生二驹者除纳官外听其自用【兵部覆革利弊以禆马政事该南京兵科给事中倪天民等奏管马官员専理马政又无别项差委相应羣盖之时择水草便易之处拘集各羣马匹照配通行羣盖如骒马一匹两年止生一驹例应还官或有一匹两年连生二驹者止収上年一驹入官次年一驹给户听其自用以励其勤并以备后年赔补亏欠之数本部议得合无行令各该养马司府州县悉依所拟仍行南京太仆寺转行分管寺丞按季出巡悉遵行奉旨依拟】
　　弘治九年兵部题准经理马政官中间如有阘茸不办事及贪污害民者或本寺分管官员所在掌印官贠明白开来以除民害掌印官追赔马数不足充用不准给由
　　弘治十一年题准倒失亏欠种儿骒马价追数【该兵部尚书等题本部议得南北直隶并河南山东等处孳牧马匹已该本部会议差官勘处额数已定其弘治六年至弘治九年倒失亏欠种儿骒马亦免追补本色每儿马一匹追银六两骒马一匹追银四两每驹一匹倒失者追银二两亏欠者追银一两五钱解部转发太仆寺收贮以备各边买马支用以后仍照原例追银】
　　弘治十六年奏准南直隶养马州县照例将羣长五年一次拣选更换其有副羣头去处一体裁革
　　正徳二年奏准太仆寺岁取备用犬马止照种马定额每羣派取一匹其种马生驹起俵变卖悉听自便
　　正徳二年榜例种儿骒马年齿未老作践倒死者责令马头赔价其马俱印烙以便查考【会典在买补下】
　　正徳三年令民照种马额数买备用马匹解俵凡递年孳生不必追究禁府州县管马不得点视种马并遗马毋征驹【御史王济言今赋重差繁财穷力竭且如养种骒马一匹孳生一驹是为二匹两年印记兊种补种搭配起俵不出养户名下四年二驹是为三配甚至积有四匹五匹费用草料虽有养马地所得无几何加以官府点视刑责科罚所以百姓惟恐一有孳生故将骒马饥饿作践瘦病倒死即今各处额数亏损太多其见在者间有定驹则又谋买羣医人为之隠讳有显驹则饮以凉水酸泔为之冲落永为亏欠照例不过纳银二两亏欠不得孳生既出虽报在官饥饿作践求为倒死不过照例纳银三两倒死不得种骒马既瘦虽有孶生终皆矮小又有管马官畏怕分数不及逼要赔买送官搪塞明白挠头驹求为变卖照例不过纳银二两三两间有印纪或堪补种亦虽起俵太仆寺岁取备用大马未免科民重买百姓甘心受累因亏欠倒失变卖之例行故将种马作废若不早为从长区处徒费喂养终无实用今种马地畆人丁岁取已有定额但有种儿骒马拣选四尺五岁以上十岁以下髙大者存留矮小老弱者卖价买补凑完原额养在民间递年有无孳生不必追究太仆寺岁取备用大马止照种马定额派行买解假有十万种骒马岁取备用马二万只该五匹买一匹岁取备用一万只得十匹买一匹以地论之则出于五顷十顷以丁论之则出于二十五丁五十丁就取三万或银马中半百姓亦所情愿种马设使有生好驹起俵变卖悉听自便】
　　太仆志曰盖自济建为此议兵部尚书复议行后则种马不系于官官但责驹而不复视种遗母以求子大抵为一切茍简之政矣从此民间称为无用种马所谓徒有种之名而无种之实也后日两卖种马之端皆由于此始矣【是时济为御史又为太仆寺少卿故力议如此】
　　正徳八年都御史赵璜题准守巡官并各府掌印官同分管寺丞将养马人户清查消乏者开豁隠漏者増入照依三等九则编佥户髙者充马头户次者充贴丁最下者免佥先尽上户次及中户中间种马凡有倒失不堪务令补足羣数
　　正徳十二年奏准军民原领孳牧并骑操马倒死告官相剥其皮张鬃尾肉脏许马戸自卖辏银买补还官【会典在卖买补下】
　　正徳十三年申明养马论地者俱系免粮田地别无差税不许典卖与人若混买者查照分数过割养马全买者全养论丁者俱照额数编定
　　正徳十三年题准养马不系杂差不许滥免
　　正徳十六年令免粮地土但承种过买者不拘官吏生员之家一体派与马匹
　　又奏准马匹派上户领养中戸量贴草料给与由帖不许轮养瘦损止罪马头其因而倒死亦于本犯名下追补
　　嘉靖二年议准凡羣长照永乐十八年事例马五十匹立羣长一人一年方许更替一次常川在乡徃来调督羣盖若有作践责令具呈究治医兽照洪武二十八年事例每羣长下选聪明子弟二三人习学医兽定业成一人专看治马其市井无籍与轮流充当等项一切革去仍令各州县止许朔朢各点卯一次羣长责其呈报半月之中提调定驹及作践马若干医兽责其治报半月之中医疗过并倒死马若干已报驹而落胎者罪其马户作践不曽举呈而验其瘠破者罪及羣长医兽疗治无状更换
　　嘉靖六年奏准两京太仆寺分管寺丞于有力人户内佥充马头倒失责令赔补不许无頼之徒营求充当科害贫民若编佥不公叅究原编官员其有盗卖受财情弊从实追究
　　嘉靖九年议准河南陈州等七州县人户每十丁孳养种马一匹免其均徭杂差原额均徭量改本省差轻州县代办其项城县民佃养马地土退出拨与养马人户牧放通免征解租银
　　嘉靖十年题准每十年大造黄册成南北太仆寺分管寺丞督同州县正官查验人户消长定为养马人户编造文册二本一本该县収照一本该寺查考
　　嘉靖十年诏养马地仍归本户餧养不许势豪侵占【兵部为太仆寺覆奏查得嘉靖六年诏书内一欵顺天府论地养马近年以来地多归于势要之家其马仍令本户餧养瘦损倒失责令追补甚为贫民之累该部议准地卖马存者断令得过人户餧养不许豪强势要侵占隠瞒负累小民已经通行钦遵去后然此主于势要而言其官军舍余人等买种民地例不归割地税犹存本户及卖主各项情弊俱未议及相应比照前项事体依拟其或彼此隠蔽不行开报以致互相推托马无归着各该官员用心查访重行究治奉旨是】
　　嘉靖二十年令州县清查养马地畆将余地白地照畆拨补【御史谢汝仪奏种马之养正欲其羣盖孳息生驹起解以备邉用弘治六年有倒失马驹及亏欠征银之例而马政壊矣正徳二年御史王济奏奉钦依每年每马一羣朋合买备用大马一匹不较其驹之有无自是以来种备二马判不相维有司每年止是比较买马起解更不提调生驹种马若无用之物故议者有以不必养种为言有以但征银解部招商上纳为言此皆徒见末流之弊而不考究其始甚乖祖宗立法之意又奏养马地租等因该本部看得北直隶养马论地每地五十畆养马一匹今各该州县有余地有白地或十四五顷或一二十顷影射富豪规取地利以致贫苦下户累及养马及有马户消耗人丁蕃息领马照旧合转行分管寺丞督同各该州县正官将征粮养马地畆逐一清查明白将余白地籍之于官照畆拨补各羣逃亡其有户口消耗及人丁蕃息去处务要彼此相济不许偏累小民事完造册送本部该寺该府查考奉旨是】
　　嘉靖四十二年题准革州县管马官以马政各属掌印正官各府管马官仍旧掌印官止许点视种马不许骚扰骒驹【该御史吴守题本部覆准南北直隶河南山东种马寄养地方除府管马通判照旧存留以总其纲外其余州县管马官不分同知判官县丞主簿尽行裁革送部别用一切马政责令各掌印官兼理止许点视种马不许骚扰骒驹遇解俵之期各州县差能干阴医官一员该吏一名管押或本或折赴该府通判处点佥堪中足色倒换府批径自解部】
　　隆庆二年题准南北直隶山东河南各省种马通行变卖一半每匹变银十两每年征草料银二两仍将存留马户为正头变卖马户为幇头养则轮转征则摊派【太仆寺卿武金奏臣考会典近邉有官牧之制无容言矣腹衷有民牧之制计丁养马岁以所生驹解京俻用法非不善也但孳驹类多弱下解俵不堪逋欠日积马户逃窜而民牧之法难行近该正徳二年御史王济奏令马戸别买解用夫种马之设専为孳偹用马也今俻用马既别买矣自今如俻用已足贰万之数冝令每马折价银三十两类解太仆寺发各邉照时估买马则壹马折价之数可买战马贰匹不必加银而马数自倍于徃日其以前所养无用种马冝尽行变价以俻练兵之用如壹马定价银拾两则北直隶六府河南四府山东三府约有种马壹拾二万匹可得银壹百贰拾万两矣种马既去则养马草料当収仍每马一匹折草料银贰两则每年又得银贰拾肆万两矣御史谢廷杰奏武金欲去种马种马本以孳生偹用既而征银买俵则种马似为赘物而倒失赔偿于民稍苦故徃徃奏乞议革但查前此镇江一府知府熊佑奏革而兵部执止之都御史翁大立奏革而兵部又执止之至嘉靖四十五年御史周弘祖极论不当奏革之故兵部题奉钦依移咨都察院札南北印马御史又行禁革乃屡奏止以祖制所在军机所系未可轻也祖宗之法乆而弊生但当清法以除弊不当因弊而废法年来因循玩弛日乆成效莫臻而乃欲并种马尽废万一有警骤行调发无所措置将不追究于议者之非耶昔人谓戎者国之急务使马为不急则兵不遣而还农也可乎伏乞勑下该部查议前禁永杜士民幸免之端如或谓其果无实用姑为目前恤民之计则亦惟深思详定该本部议如谢廷杰言而云种马实为孳生之原事干成宪遽难纷更是时议者方以内帑缺乏遣使分道搜括天下逋负辅臣徐主议理财用武金有卖种马可得百贰拾万之言遽请穆宗皇帝圣旨备用马匹乆已买俵种马徒存虚名百姓却受实害宜从谢廷杰说深思详定着且革去一半以苏民困合行事宜你每查武金原奏议处来说随该本部议查得武金奏议将每年应解之马俱照原数买马起俵将各府州县种马变卖每马一匹变价十两每年每马仍折征草料银贰两类总解部以备练兵之用为照种马半卖民因以苏但养马半存尚资民牧而养马费多折征费省未免不均将原养种马选其老弱瘦小者变卖一半每马一匹价银十两解部发寺备用每马每年折征草料银贰两以隆庆三年为始征完类总起解其存留之马户为正头变卖之马户为幇头养马则通融轮流折征则通融摊派奉旨是】
　　隆庆三年题准将变卖种马价银太仆寺另项収贮俟后日议复种马支用【该御史谢廷杰题前事内云种马变卖臣常坚执以为不可乃今价银征纳率难轻动姑候民力稍裕议恢复祖制本部议变卖种马价银札行太仆寺另项収贮以俟后日议复种马支用奉旨是】
　　隆庆四年题准将各属养马人户原养儿骒种马如有孳驹照例科用如种马无驹或作践倒死者严行追罚【兵部题覆以太仆寺卿顾存仁所陈优恤种马以重孳生谓国家设立种马本为孳生俵用顷因减卖一半人皆便于纳价官司又不行加意督理而种马之设遂至无用矣该寺通行各府州县掌印正官以后各将所属养马人户原养儿骒种马责令用心餧养如有孳驹照例科用其报驹优恤及生驹津贴并所生之驹或留充额数或印发岁俵悉如所拟如种马无驹或作践倒死者严行追罚其州县正官亦照戸部未完事例一体升取给由俱不准起送太仆寺卿顾存仁又奏国家莫重兵食而兵政莫急戎马然而马之孳生本于种马犹食之充足本于农田也孳生不足起俵而咎种马之害民犹漕赋不足供输而咎户田之害农也戸田害农即思弃田而逐末犹种马害民即思弃马而纳价于是改孳驹为额派専仰给于马贩以朋买为便民议鬻马而征价国帑頼一时之储小民茍目前之逸然国家戎马岁不可缺起俵之数原额犹在也数年之后父死子继未有不谓无田之税额外之征小民愁怨恐不止于今日又祖宗种马之法本为孳牧俵用今议鬻其半而仰给马贩不知积贩之马岂皆神化而在官种马独不孳生耶管马丞判又且裁革停选即今惟在府州县正官若重其责并免种马草料其岁征所生驹堪作种者留充额数多生别驹亦与养户岁堪俵者不必苦拘尺寸即印烙发寄以示优恤如是则官以种驹为重不数年种马原额可以渐复又右都御史曹邦辅言南北直隶山东河南原定额种儿驹马拾贰万伍千不可谓不多矣而解俵于太仆岁二万若以拾贰万余减半骒驹亦当有六万六万之中又不能选拾贰万起俵不知所孳养马驹归于何处消耗如此臣徃任大名元城县每见管马官一次点马不过千匹而常点数日不了问之则曰某马瘦某马小某马毛病不堪更不问驹之有无于国初种马骒驹解俵之意茫然不顾徒常点视滋渔猎之计而已于是臣亲徃点视亦不令打量丈尺长短大小喝报肥瘦毛病但按册呼名问驹有无记籍之有驹者令归业不复至县中无驹者数下令期督之更不扰有驹者人乐其便由是不一年而十已七八有驹矣若漂沙及病马不孳息者稍易一二则皆可生驹之马殆无不生之驹臣常恨管马官不尽职若执专一课驹简易之法课驹之外一不扰害又通计人戸量贴草料则大小马可以兼养孳驹之家可以独养矣盖起俵马须三岁以上八岁以下而孳驹之家可餧驹三四年而独自费乎此在人情有不堪而马驹因无成材中俵者由此也若可中俵亦省众攅银买俵比无驹可俵而买俵者自减若不可俵变卖亦了众无亏欠马驹之罚若连年二驹定与马户一驹则当与众共分若众不愿幇养马亦不分驹专归养马之主则不偏独累养驹而孳驹之心自急或贰年有两驹者矣若贰年无一驹亏欠倒失者有罚赏罚明而马不蕃息无是理也不然有罚而无赏此自来欲其马之蕃生而竟不能者为未议幇贴养驹草料及二驹赏一驹者亦未见其必行也若有赏有罚而更行臣前至简至易之法除课驹外累月成年再不点扰即一人管几千万马亦可一律齐矣何难之有而况羣长羣头马户之多督马提调之官之众而何马政不兴哉】
　　隆庆四年题准南直隶变卖种马一半如直隶河南山东例
　　隆庆四年题准四五等年去量征草料银一两至六年以后仍征银二两待年丰之后仍买种马给民孳养额数足日草料即与停征【该吏科给事中光懋言种马减二分之一种马既减草料之价自当优除兵部复议民间餧养种马间岁课驹起俵给军骑征此马政之本意也先年管马官不行督教字孕以致孳驹未必堪俵则另买大马俻用已失马政初意而民间又増买俵之累及买俵乆而餧养日废民又苦于府县官点验罪责则思去餧养之累而径愿出银买俵则孳马之源既尠将致马日少而从买俵必有乏马废事之日此小民无逺虑之见也今已减去种马又岁出草料银当事者以为不欲尽去其名也仍照议行事理每年量征一两至隆庆六年以后每年仍照追二两待年丰之日仍买种马给民孳养额数足日草料即与停征】
　　隆庆五年题准令各府州县卫所掌印官严督马户将种马用心餧养务要如法多生孳驹【该兵部复议御史赵应龙题称各府种马州县除每年每羣头二运解马二匹照依丁田朋买解纳及种马羸瘦照例治罪无容别议近日巡歴各州县孳驹甚少乞要通行各府州县卫所掌印官亲自点视责令马户用心餧养必期有驹如三年有二驹者即以一驹犒赏或无驹者治罪朋买其驹之定显务要登报循环查考以凭分别犒赏一节为照种马孳生科驹起解原系祖宗旧制一变而为朋买本色再变而为朋出折色遂改种马仅有其名全无实效既该本官具题无非整饬马政意相应申明举行责令各府州县卫所掌印官严督马户将种马用心餧养务要如法多生孳驹如果合式相兼起解其骒马如有漂沙不育者即便变价另买専委正官经理其事佐二首领不许干预仍严禁吏书人等毋得妄行骚扰其余一切赏罚稽查登报等项事悉如所拟奉旨是】
　　万歴元年议准各种马州县督率餧养二年之内果有一驹解俵四家马户各出银三两幇贴养驹之家如孳驹不堪解俵就令估价变卖将价银一半归还四户扣买大马解俵一半给与原养驹家其二年之内不生一驹者量追収过草料银八两扣充朋买大马解俵
　　万歴三年议准马户每匹派征草料银六两照地照丁编入偹用马价银内带征给正头餧养如有失止于马头追补不许累及贴户其孳驹给赏亦不许贴户侵分万歴三年题准养驹累民令一年以上即与发卖半给养户半入官帑收助解俵【御史孙成名条议孳生马驹估价变卖半赏马户酬劳半收在官助俵扣减偹用马价】
　　万歴九年议准将各处存留种马尽行变卖上等马价无过八两下等五两卖完解部发寺专偹买马不得别项支用每马岁征草料银一两各州县类总解部惟徐通泗兴化等州县以先免种马草料亦免征至后遂为定例【该太仆寺少卿裴应章条议内一欵议查课种驹查得北直隶及山东河南原额种马八万八千有竒已经题革四万七千有竒而存留者尚犹及半今见行事例每一骒马每二年骒驹一匹堪俵者起俵堪种者补种不堪者估价变卖其价银一半贮库以为助俵之用一半给赏马户以偿孳育之劳法非不善也但自征银买俵之例行而有司者视种马为赘疣矣间有所生之驹又动称补种变卖而起俵者絶无一二其变驹银两徒有助俵之名而无减征之实给赏者徒出虚领之状而实充官吏之囊种马之无实效有由然也夫种马之革者既征银买俵则种马之存者当骒驹坐俵此两利俱存之道也今革者反为存者出银而存者不能为革者助俵任其废弛而不一为之稽查徒寄空名于册籍是上之人先视种马如赘疣矣有司者独奈何不以赘疣视之哉今后合无严行各州县掌印管马官员须要时常点查责令马户用心孳育务使种马不亏生驹足额每年俵解马匹议定征银买俵一半孳驹坐俵一半其有孳生不足俵解无驹及隠射侵克变卖孳驹银两者容臣指名叅劾如是而种驹有不骈蕃者无是理也或者谓种马之政废弛已久欲遽责其俵驹一半似属难行臣请自万歴十年为始大约俵马十匹先坐驹二匹以渐逓加不出三年可以足其一半之数而买俵银两亦可以减征一半矣又谓种马一向累民近议买俵民颇称便若是则当尽罢矣又何用存之为也臣以为既存之须课之安有以国家四万有竒之种马空置之无用之地而徒充奸贪之囊槖也随该兵部复议以国家种马之制利其孳畜以俻郊原缓急之用国初草野甚广刍牧既便而免税资牧民力更裕故课种之马俵驹岁以万计嗣后生齿日蕃田野日辟刍茭不继孳养为难始计地以养马则起粮此地也养马此地也民日告困而驹之堪俵者百无一二矣正徳二年该御史王济建议止照种马额数派征偹用大马隆庆二年该太仆寺少卿武金条议变卖种马之半惟种马之半尚存则课驹之法难废万歴三年又该御史孙成名条议孶生马驹估价变卖半偿马户酬劳半收在官助俵扣减备用马价然买驹之时驹不足以值四五两而官估者或至十余两则卖驹之价不足以抵半价入官之数而半赏养户者止空名耳故马户有养种马者一马也买俵者又一马也养驹则又一马也在种马则时有点验之烦有科罚之苦有差拨迎送拘充夫役之劳一累也在课驹则有定驹显驹重驹之扰及卖驹赔价之费又一累也民为此累虽日挞而求其驹之蕃庻不可得矣今议责之课驹以免俵解是欲养马者得马则征价者可以减征原为利民而非与民争利然必使民得养驹之利而后行骒驹之法相应酌议合无将种马课驹者听民之便凡无驹者以派征银三十两听其买俵有驹堪俵者即以所征银尽给起俵以酬其数年餧养之资其一切定驹显驹重驹验驹之法与夫驹病驹死之罚卖驹助俵之价通行查革则民不扰而自利于俵驹之堪俵者当不止于十之二与五已也仍偹行该寺及各抚按衙门着令州县掌印官每岁终惟稽查种马见在数目如有倒失者责令如式买补以凭印验不许问罪科罚佐贰等官及吏书人役并不许假以稽查之名下乡扰害其起俵之马不必计其买马于别户者俵驹自本户者应给马价一体尽行查给至于各处变驹助俵银两以文书到日为止惟清查见在若干如有侵欠者严为追补以抵充正额照数减征此后不必再为变卖使民无养马之害则马有蕃庻之利矣是时辅臣张居正尚前议适时方以欵市查市本不足太仆寺所储无几欲藉此以充市本于是力主尽卖随请旨近年畜养种马课驹一事苦累小民至极还查照节年题奉事理议处停当来说其余依拟该南京湖广道试监察御史于有年奏内称将每年应俵之马每马一疋议定价银三十两外加草料盘费银五两即于本处均徭数内通融征收在官或取本色则买马解俵或取折色则一并起解以前所养无用种马尽数变卖价银类解兵部以俻边方之用该兵部议得种马课驹民艰最重在昔沮变卖之议者不过恐絶孳生之源乏缓急之偹耳不知穷民无頼牧饲失时羸瘠尫隤种且自毙安望其驹乃至别买大马以俻解俵是未尝有孳生之实也其何以充缓急之俻查得南北太仆寺实在种马通共五万七千五百二十三疋今若尽数变卖价银收贮太仆寺以苏山东河南南北直隶困穷之众草料折征毎年计十二万五千有竒积至十年可得百万如遇俵马不足即将此银分发各处官为收买一同解俵给价从厚立法从简马自云集堪充实用随该复行本寺该署印太仆少卿裴等查议回称审度时势变通调停上不失乎祖制下有禆于生民事在兵部等因兵部随议变卖之法其事有五先变卖定价十两殊为太重迄今拖欠赔累况马价髙下难以槩拟合令各处抚按官选委司道各官亲为估计髙者无过八两下者无减五两完日先造清册送部以候解银到日查考此变价所当议也徃时变卖解银限期近者一二月以里逺者半年以里顾民间种马率多不堪一时变卖未易尽售追比太急则奸人射利量寛其期庻不厉民此立限所当议也草料折征以资储积兼可岁稽马户黙寓约束先年每疋征草料银二两小民犹称难办后议征一两合无定以每疋征银一两此草料所当议也种既已革驹不当责其已经验报者则属官物宜阅其种马堪卖者以报驹给赏种马不堪卖以报驹并卖辏足今价原未报官者免追此报驹所当议也朝廷此举盖以苏久困之民各处有司自当仰体上意各将马户多方优恤不得因其释负仍敢巧立名色加以杂役其马戸有逃故种折者有逃移新复者亦宜分别减免以宣恩泽此优恤所当议也臣等再三考究筹划先年变卖未尽种马一半委应通行变卖量征草料银以佐买马之费种马虽革马户宜存听其照旧或十年或五年一次审编买解大马如岁月马匹数多太仆寺预呈本部多买本色或有重大征战无论本折悉买本色如再不敷并出太仆寺所贮变价及岁积草料银两分发州县收买臕壮大马一同解依太仆寺应用相应题请定夺恭候命下通行南北直隶山东河南巡抚衙门并札付两京太仆寺仍咨都察院转行各抚按并印马御史行各司道并府州县掌印官将卖剰一半种马尽行变卖司道各官亲估价银上等无过八两下等无减五两估完先造清册送部案候查考以文到之日南直隶限一年以里北直隶山东河南限十个月以里变卖完日倾销成锭各州县依期解部发寺收贮専备买马不得别项支用每马每年折征草料银壹两以万歴九年为始征完各州县类总解部发寺不许延捱拖欠孶驹已报在官其种马堪卖者将驹给赏马户不堪卖者将驹一同变卖辏价马戸有逃故种折者审实免征逃移复业种马犹存者照下等马价减估等因奉旨是】
　　万歴九年尽卖种马惟于凤阳府及庐州府滁和二州各一年轮派大马二百七十二疋其余尽改折色
　　万歴十二年题欲清查草地量复种马以备缓急兵部复议两奉明旨查革年久难以再议停止【该御史马朝阳奏内一欵复种马以经逺猷国家种马之设岂専为孶生之计已哉盖必有所重者在也万一有警刻日之间数万匹之种马可以毕集谓非缓急之一须不可也先臣议欲革之者盖谓种马所生之驹多不堪临期又另买以充解是种马为无益之累且额解马价议于该地方丁田内通融派征此又得苦乐适均之义上无损于国额下有便于民情诚计之得也革之诚是矣但种马之弊非马累之也官累之也民自累之也兹不于法之所以累者而厘之以复无弊徒区区种马是革是犹人因噎而废食虽免一时之噎而受伤多矣今额解之数无失而种马既革即谓之无马亦可也初该部议覆岂不欲尽革以苏民困哉必仍留一半者以其所关于国者重于不可革之中而姑为量革计盖亦与釜与庾之微权也犹不失废礼存羊之意未几建议者乏曲突逺虑援前为例并其所留一半而悉革之若及此不一权轻重而为之焉其如国何且种马之立原设有草场今马革矣而草场安属耶其利安在耶此正致噎之病根而马政之所由弊也以臣窃计之当于原设立种马地方清查额设草场若干坐落何处或有无开恳侵没除荒芜外其已垦或侵没者照额清查改正每岁计其子粒之入以为刍养之资或当既革之后恐骇民情亦宜量复后革一半其买马之价于额解折价内议处每匹仍查照旧规除草场子粒外量议给工食草料银若干除所生之驹堪俵者聴解其余不堪当官变卖其不敷之价于该地方丁田内遵新例通融派征此有复之实无复之扰庻民各妥其所天而国亦隐然获种马之实用矣实万世计也随该兵部议得为照种马之设洪武初年牧之于官未为民累二十八年始令民间牧养犹止于南直隶数府至永乐十年以后行之北直隶山东河南等府皆借民力牧养图孳息以俵解其俵解马匹即是种马所生之驹不论大小牝牡亦不限以多寡名数止以生息见在者起解太仆寺发令西山一带空闲地方趂水草牧养是所解之马原出种马故种马不可议革行之既久弊孔丛起原养之马多不生驹所课之驹又不堪解于是遂议另行征银买俵是岁解偹用马匹已全不頼种马及孳驹矣隆庆二年武金奏半革万歴九年于有年等奏尽革臣等查得种马之设国制惟主于有马以俻征操今马匹见在者一万有余马价见在者六百万有余两奉旨一谓种马徒存虚名百姓却受实害一谓种马全与起俵无干徒苦累小民屡奉钦依查革年久似难再议题奉钦依是】
　　万歴十四年题准审编照旧例举行仍量地丁饶裕之家为正额余为贴户【该兵部覆太仆寺卿魏时亮题种马议覆之法有二其一欲令守令劝民孳养限以三年劝足养数报寺俟后民马渐多稍稍多派本色查兊缺马各邉少省解发勿累寄民此一节若州县有司行之尽善是谓导利于下固有利于国家若行之不善不免以多事为扰反无利于民生又孳息有水草之宜蓄牧顺人情之便似未可操一切之法以责之也其一欲精选富戸不分正贴此一节审编马头系五年一次原计丁地多寡以分正贴正戸养马贴者幇助不许轮流餧养若欲精选富户俾专养马合县扣筭通派草料则一旦更张人难信从合无将审编之法查照旧规举行但当酌量地丁饶裕之家为正头养马余为贴户养马草料各宜因民之便分别户则量行幇贴若有倒损照例追赔量为寛恤题奉钦依议行】
　　万歴二十二年查议种马旧制【该太仆寺卿杨题为钦遵旨条议马银日俱空匮财用所当通融事宜恳乞勑下该部预计永图以保治安等事臣考太祖髙皇帝都南京守南京者先守淮乃于淮南北之间建太仆寺于滁州成祖文皇帝都北京守北京者先守关乃于关东西之间建太仆寺于都城又建苑马寺于都城之外两关之间蓟昌等亦各建监苑都司卫所辽东则立行太仆寺苑马寺其后三卫之师内徙而都城北与敌为邻两关皆在其外于是所需于战守者为甚急而守先兵兵先马圣祖尝谕成祖北平口外马数不过二万若遇十万之骑虽古名将亦难于野战是以极重马政关之外若辽蓟宣大山陜各置监牧场地种马而内地若北直隶顺天山东河南十五府南直隶应天八府各种马间岁骒驹复生驹原无定额就所得驹起俵给军骑操正统间因边方调发不敷乃于种马内俵驹寄养于顺天三府名备用马是为马政成法一则察北俗以马多寡为强弱故各州县民皆令种马实示之以强以卫其州县亦自卫其生一则养马为天地自然之利下岁骒驹以利上亦得习骑上岁免地粮以利下亦省征敛实有两利是为马政本意当时有利无害马政修举其后法久民玩官恣吏陵弊害因生民甚疾苦士大夫产其地者身亲疾苦轻于议革当事者以去此可收捄时之誉敢于主革而于战守均弗计者是以正徳初御史王济议不征驹而专买俵则羣盖法废孶生路絶然犹有遗马也隆庆间太仆少卿武金议专备用而尽卖种马当事者力是之乃改折窦开而买补弊滋然而犹存半马也万歴九年兵部侍郎王一鹗复议本寺卿裴应章查骒种驹之疏当事者力主之坚拟尽行变卖祖宗成法本意变革殆尽而官牧既空民养亦空天下几无马矣案查先是师冦小讧五河取千匹平之督抚李遂淮扬征倭取数千平之盖以倭善歩无马故能胜之先臣胡松论庙湾之战全頼种马此见南马不可革者嘉靖戊申庚戌边方关部常取至数万御敌即多疲瘦匆率中拾犹可择贰叁余亦可以负载糗粮此见北马不可革究言之始革种马以除害专买俵以便利如其利果胜害不妨于革乃今买俵地方诸臣亦谓俵民称疾苦不减于种是何取于尽革哉近自欵市东西征讨费马价数百万或曰非革者安得此用窃譬之有家者丰则侈侈斯难继啬则俭俭斯有永近因革此遂丰侈而使日后难继盍如不革而人知啬俭有永之为大利哉目今惟藉欵贡覊縻乃各镇以年例为市本为给赏尚未见无马之弊万一渝盟其将何支徃职闻京师骄兵悍将弊车瘦马虽有兵马与无兵马同而今实无马有不悚虑者乎以此先声又安可使敌闻乎臣谨以俵寄兊买肆项本壹事相因者谨列之谓种马本原肆者枝流本源既废独计末流似非知类乃并末流俱废之直待枯株涸泽又非计也敬稽祖宗成法本意会典志书先令诸臣条例兵部题覆者条议以献】

　　各府州县种马额数

　　大名府十一州县【原额种儿骒马一万八百八十匹隆庆二年半卖五千八百四十六匹万歴九年全卖每年草料银一万八百八十两今改一万六十八两】
　　保定府备用祁州等十三州县【原额种儿骒马七千九百四十五匹隆庆二年半卖三千九百七十三匹万歴九年全卖每年征草料银七千九百四十五两今改七千三百四十五两】
　　顺徳府九县【原额种儿骒马三千七百一十五疋隆庆二年半卖二千一百二疋万歴九年全卖每年征草料银三千七百一十五两】
　　广平府九县【原额种儿骒马三千七百七十疋隆庆二年半卖一千九百七十六匹万歴九年全卖每年征草料银三千七百七十两】
　　真定府三十一州县【原额种儿骒马一万七千六百三十五匹隆庆二年半卖九千五百四十四疋万歴九年全卖每年征草料银一万七千六百三十五两今改一万六千一百九十一两】
　　河间府备用十五州县【原额种儿骒马五千一百六十疋隆庆二年半卖二千六百七十六匹万歴九年全卖每年征草料银五千三百六十两】
　　永平府六州县【原额种儿骒马四千六百七十疋隆庆二年半卖二千三百三十五匹万歴九年全卖每年征草料银四千六百七十两】
　　开封府七州县【原额种儿骒马一千二百八十五匹隆庆二年除半卖六百三十三疋每年征草料银止得三十二两九钱三分九厘三毫二丝】
　　彰徳府四州县【原额种儿骒马一千一十五疋隆庆二年半卖五百八疋万歴九年全卖】
　　卫辉府六县【原额种儿骒马四百一十五匹隆庆二年半卖二百八匹】
　　归徳府所并一县【原额种儿骒马三十疋隆庆二年半卖十五疋万歴九年全卖】
　　山东济南府二十九州岛县【原额种儿骒马一万三千三百四十疋隆庆二年半卖六千六百七十疋万歴九年全卖每年征草料银一万三千三百四十两】
　　兖州府二十五州县【原额种儿骒马一万四千五十六疋隆庆二年半卖七千二百五十匹万歴九年全卖每年征草料银一万四千五十六两今改一万一千一百二十三两五分九厘三毫四丝四忽八二先】
　　东昌府一十八州县【原额种儿骒马三千三百八十匹隆庆二年半卖一千六百九十匹万歴九年全卖每年征草料银三千三百八十两今改三千三百九十五两】
　　应天府八县并带管征滁州卫【原额种儿骒马四千六百六十疋隆庆二年半卖二千三百三十疋万歴九年全卖每年征草料银四千六百六十两】
　　凤阳府所属州县【原额种儿骒马并额外寄养儿马九千四百七十六匹隆庆二年半卖四千七百三十八疋万歴九年全卖每年征草料银九千四百七十六两今改八千七百七十六两】
　　扬州府所属州县【原额种儿骒马五千五百九十三匹嘉靖二十年御史钱奏减通州种马八百五十匹共四千七百四十三匹隆庆二年半卖二千三百七十二匹万歴九年全卖每年征草料银五千五百九十三两今改四千二百三两】
　　淮安府所属州县【原额种儿骒马六千三百一十匹隆庆二年半卖三千一百五十五匹万歴九年全卖每年征草料银六千三百一十两今改四千二十三两】
　　庐州府七州县【原额种儿骒马四千三百七十四匹隆庆二年半卖二千一百八十七匹万歴九年全卖每年征草料银四千三百七十四两】
　　滁州所属并带管征滁州卫【原额种儿骒马一千七十五匹隆庆二年半卖五百三十八匹万歴九年全卖每年征草料银一千七十五两今改一千六十两】
　　和州并所属【原额种儿骒马六百三十七匹隆庆二年半卖三百一十九匹万歴九年全卖每年征草料银六百三十七两】
　　徐州所属三县【额无种马景泰二年寄养江南搭配余剰马驹歴弘治三年以前议解本色六年勘定无种马仍领寄养十七年都御史张缙奏豁寄养至正徳十二年印马御史周鹓奏准比丁田出办折色除沛县免派外本州岛及萧丰砀山每年备用折色马】
　　广徳州并一州一县【原额种马八百匹隆庆二年半卖四百匹万歴九年全卖每年征草料银八百两】
　　寕国府所属一县【原额种马七百五十匹隆庆二年半卖三百七十五匹万歴九年全卖每年征草料银七百五十两今改征七百四十九两】
　　镇江府所属三县【原额种儿骒马二千三百四十匹隆庆二年半卖一千一百七十匹万歴九年全卖每年征草料银二千三百四十两】
　　太平府所属三县【原额种儿骒马一千四百六十五匹隆庆二年半卖七百三十三匹万歴九年全卖每年征草料银一千四百六十五两】

　　军卫种马

　　会典凡在京在外卫所俱有孳牧马匹以给官军骑操在京及南北直隶卫所属两京太仆寺在外属各该行太仆寺苑马寺及都司委官提督每卫指挥一员所千百户一员专管孳牧其搭配科驹起解等项悉照民间事例
　　洪武二十三年令飞熊广武英武等卫每五户养马一匹
　　永乐十四年令蓟州山海诸卫屯军每人养种马一匹免纳子粒
　　正统六年令征战走伤马匹验视明白分给各卫守城官军牧养遇倒死埋瘗
　　成化七年奏准天下卫所孳牧马匹有埋没者俱照原额买补令军余朋合领养
　　正徳十四年题准各处行太仆寺并各边都司卫所将五年一次变卖亏欠等项马价银两俱存留本寺并本都司库听候明文支用不必解京
　　隆庆二年变卖民间孳牧种马惟独各卫不卖
　　万歴九年全卖每匹征银一两除京三卫免养外每年共银一百七十二两在外四十六卫共银二百七十两

　　军卫种马额数

　　在京龙骧等二十六卫种马共一百九十五匹内龙骧武成神武右后忠义右前义勇左后大寕前羽林前金吾左右等卫各十匹忠义后义勇右前中蔚州左会州寛河燕山前右左济阳富峪大寜中大兴左等卫各五匹今义勇中左神武后改为陵卫免养额实共种马一百七十二匹
　　在外保定左等四十六卫原额种马二百七十匹内保定中河间沈阳中屯真定山海神武中定边等卫各十匹保定左右前后茂山大同中屯沧州守御所永平东胜左右卢龙开平中屯抚寕通州左右武清涿鹿左中蓟州镇朔遵化兴州左屯右屯前屯后中屯忠义中营州前屯后屯左屯右屯中屯寛河守御所武定守御所涿鹿徳州左徳州沂州等卫各五匹
　　按天下事无皆可亦无皆不可可者是则不可者非不可者是则可者非酌于可不可之间而得其真是真非者则以理以时为之权衡不以己意预之人情狥之者也种马之政洪武初至正徳元年皆行无异议正徳二年忽议买俵不问征驹即此时事权在部兵部主行之盖偏信尔犹无心也自隆庆二年寺臣武议尽革宰辅徐力主革马请会议当时冡卿杨执不可宰辅陈等亦不可始勉从半卖而尽革之端露矣万歴九年冏卿裴议骒驹宰辅张尚主隆庆二年尽卖之说又署部左司马王既而司马梁相继又入御史于之疏而尽革之事行矣遂将圣祖列圣前政裁革无遗是皆以革为可而是之者也当正徳二年御史谢隆庆四年冏卿顾印马御史谢左司马曹大司马谭万歴九年御史马凡十余疏皆议其不可是皆以革为不可而非之者也总今观之以革为可者则曰法乆弊生民艰已甚又曰始陆续给养于民法固甚善行之既乆弊患渐生是以条议上请曰备用马匹乆已买俵种马徒存虚名百姓却受实害又曰近年畜养种马骒驹一事苦累小民者是也其以革为不可者则曰祖制所在军机所系未可轻革万一有警骤行调发无所措置乞要查议前禁永杜士民幸免之端又曰姑为目前恤民计亦惟深思详定又曰诸臣无深思逺虑轻以议革又曰惟狥士民茍且之计不为日后深长之谟又曰不知经国逺猷请乞圣明渐次议复者是也此可不可两端卒之不可者不能胜乎可者而竟革之当其时旁观诸臣咸谓圣祖诏户部不用吴江浙诸省人盖恐议减赋税私其乡今观以种马可革者皆种马地方诸臣而首政者不知祖制军机而误聴之即是而知圣祖真有见已顾革之后马羣遂空纔有征发司马便以为难此其在今日如此他日益可知已至今懐筹者犹以革复之际难于为言大都亦有可不可两端曰前者不可革而轻可于革后者可复而不可于遽复者也其为不可革而轻可于革者则曰有种马之时初则法令简信而后则烦苛屡更初则官吏勤畏而后乃贪残陵恣初则牧地广而后为豪贵侵夺初解俵征驹而后一切不问又初即孳生见在之驹随有起解解至即牧以俟将来臕息茁长无分于髙卑大小牝牡无别于彼此多寡分数无劳于拣择追求而后则较量尺寸论别于牝牡分数又拣择屡换追求不已初则即驹堪俵者起俵堪种者补种不堪者卖价半贮库助俵半给赏养户而后即有驹不补给种变卖无可起俵助俵给赏有名无实纷纭弊害丛生使善处兴革者于此时能察民疾苦即此弊害革之使去即可以修前政垂永乆乃何其轻于议之主之而不顾也其为可复而不可于遽复者则曰民难与创始可与乐成当二祖开创之初百战经营以马为急渐次而始民亦渐次而乐其成而后一旦弃其成绩而革民亦以革而乐其成今遽议之民难与始且畿辅之民数十年来凡科敛烦急征调频殷祲馑荐臻盗贼讧攘杼轴内空疮痍外集忽欲循举成事民谁与乐柰何能强不乐之民而为此莫大之举也顾未革之先则种民独称疾苦既革之后今买俵者寄养者均称为疾苦其士民若有不能一朝解之使去亦犹徃种马时然无有异者顾所称艰亦诚为艰特艰在一时为身家计尔若为国家计则以边境之急圣世恒有饥馑师旅不得已为权冝兵食之计圣门必讲今者买俵寄养皆缺乏万一急需乏马将战守无资将必临时加派于民民于是时变故在前征催在后所称艰者当有百倍于常日是以重有慨于隆庆三年万歴九年首政者轻于革不能以理以时为权衡而以己意预之且轻狥之也或谓既不可复而又不可不复为今之筹者将何以善之亦曰审其时酌其理求于俵寄买三者之间求所以经常变补救弊之术俾民不扰而马得足又当预为之图是为惟事事乃其有备有备无患亦制治未乱保邦未危之道有非出位越爼者所敢知也

　　马政纪卷二

　　●钦定四库全书

　　马政纪卷三

　　（明）杨时乔 撰

　　○俵马三

　　俵马者以种马骒驹表其良者起解以备用者也会典太仆志载国初种马骒驹俱搭配补种余即变价入官以俟凑补给赏置廐之用未有解俵者正统十四年以邉警取马一时不至难应猝变始于孳牧内岁取备用马二万匹寄养京辅三府以备不时调兊是为起解之始正徳二年専于买俵犹系就种马额数出银买者至隆庆二年半卖万厯九年全卖之后则一槩将丁粮均派征银在官给马户买俵矣其俵解又令各府州县每岁将应解马匹随数多寡分春秋二运会典载旧例不蠲免自成化以来多所蠲免或全免或量免或缓征或永改折或暂改折定以分数年限各视其灾之轻重以为等纪俵马三【俵者表识之谓以种马骒驹表识其内之良者即以此起解谓之俵解又以俵解俵用骑操折易并进纳俱印烙以防奸弊谓之印俵其孳生及赔纳驹应交印者谓之交俵差官各地将空闲増出人丁俵散领养谓之俵散俵散者即寄民间餧养者尝考古无俵字盖即表字后旁加亻为俵以亻表识良马备用为义此盖近増字今通用】

　　两京太仆寺额派备用俵马【此太仆寺南京太仆寺并同者】

　　正统十四年令岁取备用马二万匹北直隶河南山东取七分南直隶取三分俱限八月以里解部发太仆寺验印给俵【后増减分数本色折色节年不等】
　　成化四年议备用马太仆寺取七分南京太仆寺取五分差官吏管解【兵部题每岁备用马匹太仆寺取七分南京太仆寺取五分俱限八月以里解部各府州县解马二十匹以上差官解管二十匹以下及有事故等项方许差吏违限者照例叅送法司以后解马违限并违例差人及一年之上不来完马取批者一体照例究问奉旨是】
　　成化二十一年奏准南京太仆寺所属地方备用马匹从各府州县径解北京交俵如有拖欠及补完之数仍行南京太仆寺照查
　　弘治三年题准暂取备用马一万匹【兵部题覆该吏部等衙门尚书王等会议得在京原无寄养马匹自正统十四年北方侵犯京师一时缺马骑操该太仆寺奏准将顺天府所属人户孳牧马匹分散保定等府人户领养却于南京太仆寺孳牧马匹内每岁取二万匹赴京分送顺天府所属人户寄养备用以十年论之该马二十万匹民户有限马匹太多连年倒死者不止十数余万及至追补又告艰难徒费民财无益于用若照前数行取不无累及逃亡今后合无将备用马每岁暂取一万匹本色折色临时具奏定夺如果紧急用马照旧取用或发银收买奉旨准行】
　　弘治五年题准备用马每岁止取一万匹北直隶河南山东并南直隶徐州所属俱解本色内永平府折色本色中半庐州凤阳二府滁和二州解本色七分折色三分淮阳二府应天江浦六合二县解本色四分折色六分应天府上元等县镇江太平寜国所属俱解折色【旧例每匹折银十两其本色马务要拣选堪以骑操四岁以上七岁以下折色银亦要辨验足色各令依期委管马官贠解俵马匹折银事例行之二三年备用马匹有无勾用另行奏请定夺】
　　弘治七年题准每岁止取备用马一万匹北直隶各府定限八月以里南直隶各府定限九月以里解部【兵部题覆御史潘楷奏要将每岁备用该解马匹一万并令与解马人员地方逺近到京日期本部议得合无行南京太仆寺转行各该养马府州县自弘治六年为始俱照奏准事例今后每岁止取备用马一万匹其管解人员直隶保定及山东河南等府州县每岁定限八月以里南直隶应天镇江并凤阳等府州县每岁定限九月以里解部如果紧急用马仍照旧例取用奉旨准拟】
　　弘治九年令孳生马齿少力强而不及四尺以上者亦听印俵【兵部题该吏科右给事中韩佑等奏本部议得合无两京太仆寺转行各该管寺丞查照先行事理每遇行取备用马匹务要预诣各州县将孳生儿马驹并买补内逐一■〈扌东〉选堪中者造用印信册钤记管马官员解赴本部发寺验收如孳驹内齿生少身力强壮止是尺寸畧有不及亦听选不必拘取于四尺之上各该寺丞仍前不行亲诣州拣选每县马一百匹拣退三十匹以上者本寺开报本部叅究拿问如律若解到马匹堪以收俵毛齿尺对册无寸差该寺听信医兽人等妄言拣退许管寺丞或委解马人员将拣退马匹送部看验定夺具奏奉旨是】
　　正徳二年奏准太仆寺岁取备用大马止照种马定额每羣派取一匹其种马生驹起俵变卖悉听自便
　　正徳二年奏准派取各处备用马二万五千匹太仆寺所属七分俱本色南京太仆寺所属取三分本折色中半北直隶山东河南限六月终南直隶限七月终各差管马官解俵
　　正徳十一年奏准今后奏派寄养马不许更改加添积有余马作价収买不致泛滥多派难以征解【该御史周鹓奏要将每年征解备用马立为定规悉照正统二等年数坐派积有余马作价收买不致泛滥多派难以征纳但恐各官意见不同仍复更张致为民害本部每年派马之时务要遵守前例以为定规如有任意更改加添者听兵科论奏改正题奉旨是】
　　正徳十二年奏准备用马除沛县免派外徐州止派六十匹萧县三十匹砀山县四十匹丰县二十匹俱先尽上中户内人丁每四十五丁岁朋出马一匹折征银十五两其寳应清河县各于原派数内减派二十五匹兴化县髙邮州各减派二十匹邳州江都宿迁凤阳桃源等县各减派一十匹俱先尽极贫无产下户
　　本年题准每年备用马匹额派本折色二万五千匹内取本色马二万匹折色马五千匹本折相兼缓急备用若各年寄养马匹除已兊过各边关营之外积有多余量再减派马政条例每年征解备用马匹立为定例坐派二万五千匹上年积有余马下年量减本色扣加折色积有余银存留用马数多年分作价收买不致泛滥【兵部奏准马政条例一近京地方寄养马匹专备京边战马之用旧例每年寄养不过二万匹而又交兊有时所以地方有余民不受累加派备用马匹数多京边交兊数少以致寄养尚多民不堪命清审编派利病虽系有司通融敛散得失全由本部正徳十年奏派马二万五千匹渐复旧规又交兊京营宣大等边数多民力渐寛今后每年奏派备用马二万五千匹内取二万匹缓急彀用折色马五千匹每匹征银一十八两若各年寄养马匹除兊给京边之外积有多余量再减派务令马少而臕壮得用毋使马多而羸瘦累民】
　　嘉靖四年令扣筭寄养备用马匹岁常有二万之数不必多派以累小民其起俵马驹酌量地方丰歉加派折色送寺收贮以备临时买马
　　嘉靖七年题准以地方灾伤山东沂州鱼台郯单滕费等六州县备用马俱派折色其余太仆寺所属地方量派本色马三千匹余马一万四千五百匹亦征折色每匹征银一十五两均作二运南京太仆寺所属通派折色每匹征银一十四两俱作一运
　　嘉靖八年题准见在寄养马数多将岁派本色折色俱照七年例原系折色者每匹征银十八两本改折者每匹二十两
　　嘉靖三十三年题准北直隶山东河南灾伤将预征七分马匹改派灾重者改折色三分仍征本色四分次灾者改折色二分仍征本色五分每折色一匹征银二十四两
　　嘉靖三十七年题准南直隶各府州县备用马匹以后俱派折色内原系折色者征银二十四两本改折者征银三十两【本部题奉钦依内事理将南直隶各府州县应征马匹照旧全派折色查照节年事例原系本色者征银三十两原系折色者征银二十四两北直隶山东河南暂改折色者俱征银二十四两各照数催督征完依限解部发寺备用其永平府被兵地方该寺备细查勘实经被害去处审实人户一体全派折色以示苏息马价毋得漫假】
　　本年又议准沂费郯滕峄五州县备用马以后俱改折色
　　嘉靖四十二年题准各州县起解备用马匹每匹征银二十七两内二十二两给马戸买马五两充为路费务要看验合式【兵部覆该御史吴守题本部查得题准派马事例本色马务要拣选身髙四尺儿马五岁骟马八岁以下方许起俵近年以来或狡猾减价买抵或权豪嘱托换易以致马匹矮小大半不堪御史吴守谓与其验退于到寺之日不若精选于起俵之初合行南北印马御史会同各该抚按衙门行令各府州县以后起俵备用本色马每匹定银二十七两内二十二两买马五两充为路费此外不许分毫科取其马务要中式各该掌印官亲验停当解部发寺交收果有验多中选且无亏欠者少卿等官会呈本部咨送吏部旌擢仍袭前弊者叅奏罢黜至于兠揽抵易等弊各该衙门以后通行严禁】
　　嘉靖四十五年议准寄养马大约总计止用三万此外不许多派俵
　　隆庆元年题准各处起解备用马匹每匹征银三十两全给马户买解不许扣留隆庆四年议准本年备用马北直隶山东河南一万七千五百匹内本色八分折色二分南直隶七千五百匹全派折色其本色马俱要拣选方许起俵折色照例不分南北每匹征银二十四两
　　万歴元年题准北直隶山东河南备用马本折均配真定大名济南开封卫辉彰徳六府为一半保定顺徳广平永平河间东昌兖州归徳八府为一半年半轮派一半征解折色一半征解本色
　　万歴六年议准南京庐州滁和为一年凤阳为一年轮派如北方例
　　万歴七年题准南京庐凤滁和旧征本色七分者今减为六分
　　万歴九年种马既革凤阳等府各属州县尚轮解大马各数不等【共二百二十三匹】
　　万歴十四年题准北直隶南直隶各灾伤地方于折色二十四两曽减二两未免者皆全征
　　万歴十五年凤阳庐滁和各属州县轮解大马二百二十三匹尽行改折银三十两【该本寺卿罗题照得南马矮小加以路途窵逺俵解艰难即如今岁虹县尽数退回其余州县亦皆大半不堪不惟无禆军兴且至赔累寄养合无将前马每匹折征银三十两类解本寺至今止有派征蓟镇马改折银两类解蓟州】

　　各府州县每轮解俵备用马每岁额数

　　正统十四年于种马内起解备用马数以春秋二运起解
　　直隶大名府二千一百七十六匹【内挤乳马七匹】
　　保定府一千五百八十九匹【内挤乳马八匹】
　　顺徳府七百四十三匹【内挤乳马五匹】
　　广平府七百五十四匹【内挤乳马五匹】
　　真定府三千五百二十七匹【内挤乳马五匹】
　　河间府一千七百二匹【内挤乳马五匹】
　　永平府九百三十四匹【内挤乳马十匹】
　　河南开封府二百五十七匹
　　彰徳府二百三匹
　　卫辉府八十三匹
　　归徳府考成县六匹
　　山东济南府二千八百一十二匹
　　东昌府六百七十六匹

　　军卫解俵马数

　　在京龙骧等原二十六卫后将义勇中左神武后三卫俱改陵卫免养不解俵外共二十三匹
　　在外保定等四十六卫各解俵一匹共四十六匹

　　南太仆寺解俵本折马额数

　　应天府各县并带征滁州卫共九百三十一匹后减七匹止九百二十四匹本色四十八匹折色八百八十四匹【旧零八分】
　　直隶凤阳府各州县共一千八百八十六匹内本色马一千五百五十五匹折色三百三十一匹
　　扬州府除海门外九州岛县共一千四十五匹内本色五百四十一匹折色五百四匹
　　淮安府各州县共一千一百九十七匹内本色六百八匹折色五百八十九匹
　　庐州府除英山县外七州县共八百六十七匹原内本色七百九十一匹折色一百五十一匹
　　滁州并各县又带征滁州卫共二百一十五匹内本色一百七十五匹折色四十匹
　　和州并含山县共一百二十八匹内本色一百四匹折色二十四匹
　　徐州并萧砀山丰三县共一百五十匹俱折色共一百五十匹
　　广徳州建平县一百六十匹俱折色一百六十匹
　　寕国府南陵县一百五十匹俱折色一百五十匹
　　镇江府各县共四百六十八匹俱折色四百六十八匹
　　太平府各县共二百九十匹俱折色二百九十匹

　　太仆寺买俵马【自此两京太仆寺异此为太仆寺见买本色其余解折色者】

　　自万歴九年尽卖种马后此为专征银买俵之始以前两太仆寺各俵分数买俵南京太仆寺以所买者解至太仆寺交验至万歴十四年尽行改折惟有北直隶河南山东十四府之马解寺故此纪太仆寺专买本色马而南京太仆寺专解折色银分而纪之于下以便稽考者
　　万歴九年始议尽卖种马征银买俵起解収发寄养【该兵部题准各府州县照原俵例旧系本色者征银三十两系折色者征银二十四两每年派到本色支原征本色银内将马价二十四两草料六两买马一匹起解至京每年兵部题请札行本寺依分派各府若干各府照依分泒各属若干其内申明马价二十四两草料六两俱要给与买解大户仍禁各属不得给平估之时值假节省之虚名充侵克之实囊以致所买马矮小瘸损及奸顽马户赍价赴京交通医贩人等收买骑伤撺臕鑚渠鞭花不堪马匹朦胧解入违者俱行究治】
　　万歴十八年题准其起俵马匹不行用心拣选任其瘸小不堪听凭积贩包揽俵解者寄养马匹不行加意查验以致瘠损倒死数多或应买补不行追补或任马戸以小马抵换原发大马或以生作死私卖重价希图轻价买补者通计其马数以为分数三分以上者罚俸五分以上者住俸候下次查验臕壮买补总计至八分以上始请开复本部仍咨吏部将马政修举者行取擢用以示劝牧事废弛者附簿劣处以示惩若州县佐贰首领有科克马戸事发有实迹者听该寺提问至于解户各衙门需索务裁损以省繁费寄户鞍花镫花量为寛禁以塞骗局相应悉如议行
　　万歴二十年题准预派期俱于本年九月以内不再得过期以致民累【该印马御史樊玉衡刘曰梧题于秋运将终八九月之时本寺即以议派本折分数该部题覆转行各属庶于各官民征解皆便】
　　万歴二十年题准内称查得万歴二年题准将保定顺徳广平河间永平兖州东昌归徳八府与真定大名济南开封卫辉彰徳六府各一年轮派本色又查得万歴六年本色四分其三年六分五厘十六年三分十八年五分二厘十九年五分九厘各分数不等已而又为幇派带派科条详而弊愈滋夫派无定数则小民以不均而受累法无画一则吏书得因縁而为奸以故州县徃徃加赋不止抚按无所核其数有司不得明其守方今边境多事之时正为马政修举之日合无斟酌节年马数定为成规通融于保定等十四府原额内普派本色三分以后量年分灾伤及两路缺马随量行増减自二分至四五六分以上并临时裁酌【本寺卿王汝训题该兵部尚书石复议依拟以后年分俱照此行】
　　万歴二十一年题准俵马务要足二万之数于直隶山东河南三省真定等十四府均派本色马匹其或灾伤年分待各抚按衙门奏勘明白兵部覆奉行寺照依减派本色或折色转行各府属分派各州县依旧例头二运俵解【一头运直隶真定保定河间三府俱限二月二十日以里顺徳广平大名永平四府俱限二月二十五日以里山东河南所属俱限二月初十日以里南直隶所属府州县折色马价俱限五月终解寺河南归徳府一府并作一运亦限五月终解寺二运俱限九月以前通行完报如有俵解过限二个月以上者呈部类叅如至三个月以上至半年者许指名叅奏承批人员违限一个月以上叅送问罪其卫所折色亦照本府限期解纳如违一照前限将承批人役叅送问罪其系千百户承批虽过限亦须呈部类叅　以上近例过限或一个月或二个月或三个月者照各部旧例水程不便行问究过逺至三月外者仍照例行若系灾伤重大年分照依彼处抚按官奏题寛限缓征待各府州县申文至日查系的确亦不究问限期题准各违限违例每岁终太仆寺呈部查究行各该巡按御史提问奏报不许延至来年其不赴掣总通判及吏役迟慢等项该寺径行查处】
　　万歴二十二年题准照万歴二十年马以十分为率普派本色三分折色七分定例权于各府本色三分之内分别灾伤轻重极重者本色尽改折色稍轻者少派本色无灾者多派本色其河间等各府所属各州县灾重者本色三分俱暂改折色保定等七府所属各州县被灾稍轻者派本色三分暂改折色一分兖州东昌二府被灾又次者派本色三分五厘暂改折色五厘永平彰徳卫辉三府原系无灾仍量派本色三分所派原系本色暂改折色者每匹征银三十两其余原额七分折色每匹征银二十四两【该保定巡抚刘题称地方重灾欲将本色槩议改折每匹征银三十两解寺贮库给各边镇止用十五六两可得中骑二十两可得上骑军不乏骑而民得稍寛一分即受一分之益查得万歴十一年该兵部题称备用马系干军需重务岁丰则多征本色以备征战岁歉则酌量改折以苏民艰祖宗立法尽善尽美今岁各该地方饥馑荐臻小民困苦真定大名等府俱尽派折色万歴十四年该前抚臣贾三近御史刘霖因灾题免备用本折马匹一年又将十五年折色马匹量减二两遵行在卷臣等屡徼天惠不敢望行减免只将本色马匹折解一年可实内库可寛民力后照旧俵解兵部行本寺议民间灾伤固所当恤军国大计尤所当重合行抚按查各灾伤重轻酌派本折庶民灾与国计均益抚按勘回本寺再查兵部覆奏如议行】
　　万歴二十三年为寄养缺乏照额数题准保定等府普派本色四分折色六分以后年分普派三分或二分几厘又本年北直隶山河诸府派数甚多民力难胜乃将蓟州折色马余二百八十三匹外其七百余匹暂派南直应镇寕太庐六府以示均平
　　万歴二十二年议定九月内本寺派定各府分数呈部题奉钦依覆行本寺转行各府照奏内分数分派各属照旧如有分数内不足买一匹者本府径自议支原征本色在库者凑足三十两令买一匹起解仍预先申明以便查收
　　万歴二十四年题议俵马见行【该本寺卿杨题买俵者有伍始于起故一曰起俵自种马革议照地畆征银佥大户买俵每匹二十四两草料路费陆两价善矣宜得良马乃诸臣屡言州县官一给平估之时值一假节省之虚名一充侵克之实囊三者清浊不同亏少马价则一民因不敢养限逼问诸贩民不从则强取之不肯贩逺啇亦不至再逼则遣俵戸买之他所各奸贩与积棍包揽者哄耸州县谓各方无马有必重价乃有二三十两至四五十两者而马又未必良也蓟北马羣即今真保卫诗騋牝即今卫彰鲁侯■〈马冏〉■〈马冏〉即今济兖间皆马乡也风土如故迩闻东土小邑民家惟养驴骡非有势力不养马一养官必强取且贻后累此乃威民且驱马有官如此马计由匮屡经兵部申饬今尚犹然人言州县官者以马良不足为功最不良不足为罪殿故视泛常是在后欵举劾严之尔起在于解故二曰解俵解自州县申册内开解官俵戸兽医姓名马尺寸齿数毛色如皆正身守法者则马与申册相同马必良或系积棍包揽则马与申册不同马必不良又或州县编头户卖富差贫临时又以哄吓限逼预给一空文册与之至本寺尝验朱上之墨尺寸齿色与册不同者马必不良前寺卿唐尧钦疏言不良则价贱得利多良则无所牟利年年此解役年年此医兽内外交通伙党聮结混然而收则喜稍加别白一换犹是再换三四换亦犹是一县犹是两县三四县亦犹是始哀鸣继求书终腾谤况一换之间此辈复与马贩朋谋冐开费用价值归勒骗于各户将怜其重费而不换马无俾戎用它年不与调兊是姑息于俵戸者又重累于寄户也解在于收故三曰收俵前臣谓有二弊一在寺役通同成化弘治间问刑条例一欵司府州县起解若有马贩交通官吏医兽人等兠揽作弊俱问罪枷号一个月发边逺充军再犯累犯者枷号一个月发极边卫充军嘉靖间申饬正徳间御史周鹓奏该寺医兽人等多系积惯百计瞒官作弊本一马今日关节未通则称老病不堪以致退出明日关节已通则称齿少无病以致验中又奸顽马户赍价赴京交通医贩人等収买骑伤撺臕鑚渠鞭花不堪马匹朦胧验俵寺官不行用心看验严行禁治以致前弊益滋合无令该寺遇解到即便查照原来文册逐一亲验其拣退查先例就于骔下用退字小印以杜奸弊此一也一在势豪嘱托正徳间南太仆寺卿杨琥题奉钦依今后敢有仍前依势兠揽嘱托及通同官吏医兽人等作弊浪估价银瞒官害民在京送法司在外聴抚按官照前项枷号官军俱调极边差操舎余人等俱发边卫充军官吏医兽人等一体治罪干碍内外势豪人员径自具实奏请治其撺哄老病原马验退仍还原主价银若勒掯不还许陈告枷号治罪此一也据此凡寺役当重惩若兽医近取宛大二县皆素交通为弊者以后如旧例别取附近州县者至则封闭不令与寺役交通或有法外深奸速察惩之若势豪嘱托如唐尧钦所谓求书者本寺指实奏请治罪乃警一戒百有益寄户而俵户亦省费干请收在于印故四曰印俵俵马会典开载旧例州县各用印烙始行起解其后奏准免用盖为择退即得变价别买便于换易以示寛恕也惟本寺验收不堪者用退字小印于骔下以妨奸弊近亦不用乃各官解医兽交通本寺书吏人役医兽有验不堪退出者复或借良者入验验毕又将前退出者朦胧混入得收印以致俵戸无复于留心买良祗图徼幸沿此故套及查频年收印有良亦有类此者即诸臣皆谓难核可知也惟是用小印于骔下自不得混入将使风行预戒诸弊不生后日有不待屡换可必得良者乃州县起解印亦当申请复用或贤官或取良起俵中途无印为解役医兽私卖至京恃沿朦胧故套以致马不良官绩不着惟此印复用庶免此弊或以前免用为便卖换讵知马良不换换必不良不良者敢为欺罔本寺又诬累州县官是何可始息随其套中也印在于发故五曰发俵凡俵户固难但五年编买一年后有数年安居在养户当经数年拾余年前马纔兊后马复至不免一家举劳或倒失赔偿有费似于尤难诚得本寺验发悉如式齿无七岁外尺无三尺七寸又精神臕壮犹可倘不如式又非臕壮本寺曲为俵发又令原解及寺役送之遂挟令州县验发勒养戸收受有力者亦不肯受如柔懦及轮贴顾倩者惟茍图小利朋结哄受有一月或一年即倒者律坐问罪赔补至痛备榜掠絶产卖子不能完偿州县从寛听赔又非事体诚收如式发日又不用原解寺役别行遣人发送内有不堪即许州县申请或令养户告换代请倘有发果良但路次因水草驰渉微疵亦令州县医治愈日始发不得勒受庶无烦民赔累安意餧养】

　　买俵本折额数【此见在实数】

　　大名府二千一百六十九匹【外挤乳本色马七匹】
　　保定府一千四百六十一匹【外挤乳本色马七匹】
　　顺徳府七百三十八匹【外挤乳本色马七匹】
　　广平府七百四十九匹【外挤乳本色马七匹】
　　真定府三千四百三十六匹【外挤乳本色马七匹】
　　河间府一千六十七匹【外挤乳本色马七匹】
　　永平府九百二十四匹【外挤乳本色马七匹】
　　河南开封府二百五十七匹【外挤乳本色马七匹】
　　彰徳府二百三匹【外挤乳本色马七匹】
　　卫辉府八十三匹【外挤乳本色马七匹】
　　归徳府考城六匹【外挤乳本色马七匹】
　　山东济南府二千六百六十八匹【外挤乳本色马七匹】
　　兖州府二千七十八匹【内有永改折色不起俵沂费郯三州县马七百三十四匹总为二千八百一十二匹外挤乳本色马七匹】
　　东昌府六百七十六匹【外挤乳本色马七匹】
　　【以上本折马一万六千五百一十五匹原系本色者征银三十两折色者征银二十四两每年各州县照数征收在库俟奉到本寺普派本折分数到日即将原征三十两内以二十四两为马价六两为路费草料发马戸买俵一匹此外一槩俱作折色以二十四两数起解其本折原征收总数每年一万六千五百一十五匹该征银三十九万六千三百六十两外加沂费郯三州县永改折色马七百三十四匹每匹或二十两则征银一万四千六十八两或一十八两则征银一万三千二百一十二两总共银四十万五千七百九十三两三钱九厘四毫三丝如本年奉派买俵本色五分折色五分则各该本折一半马八千二百七十有零银二十万有零或派本色四分三分则折色亦以次逓减每岁本寺查行本色买俵并查实在折色预行各府行各州县起解俱作春秋两运差官吏解至或马随各州县自解两运依期而至银或并一次或分二次俱随各府旧例或类解或分解不等】
　　按考本寺毎岁全征折色银仅四十万余岁派买本色或三分或四分万一有事必五分以外一至三分则所征银已支去四十万中之半矣况五分以外则又支过扵一半之外矣即此仅能岁征一十余万合南直隶一十八万有零岁不过三十余万计尔以此三十余万之入应补各边近日买马年例尚为匮缺况如近日本寺及言官所疏兴师十万即以骑歩中分则五万骑兵用马五万匹如遇本寺有寄养马犹可征调如一时缺少则毎疋以三十两数计约费银一百五十万始足应此今以所入三十余万总计之当其时将以此补各镇年例乎抑以之买马以应五万骑之需乎至是计安所出窃恐事变忽来在民间非特无马可卖在本寺亦无银可买是两穷矣至是始责本寺则本寺前此今此仅为职守库藏而于廐牧之议一皆系于兵部并未预闻附议虽欲于临事责之无及亦无益也是以僣有占前虑后之意谨槩书于此

　　军卫折俵额数

　　万歴十八年以万歴九年裁革种马惟军卫以种马买俵者照旧不革本年题准今照旧改解折色不得解马【该本寺少卿唐尧钦题七十二卫所马匹既不堪兊应令今年照例马价或贵掌印官亲解兵部覆自十九年为始俱令照例征解折色毎匹照各卫所原派马价银数解部发寺收贮以俻买马支用】
　　在京龙骧等卫各俵一匹征银数如寛河等各征银三十两
　　在外保定等四十六卫各俵一匹征银如东胜右忠义中镇朔遵化兴州左【俱各三十两】营州右营州前兴前前州【俱各二十四两】兴州中涿鹿左涿鹿中涿鹿定边【俱各二十二两】营州中营州后营州左兴州后武清【俱各二十两】通州右通州左神武中【俱各十二两　以上共折价银一千六百七十七两三分九厘四毫】

　　南京太仆寺折俵马【此为南京太仆寺见解折色者】

　　南京太仆寺旧解俵既而买俵起解俱与太仆寺同自成化二年始有折银然特一二县尔自隆庆二年半卖万歴九年全卖后尚买解二百数十匹犹有存羊之意至万歴十五年则尽去矣自是后本寺有银无马惟岁将部寺移文行于各属督率征收解销已尔此在承平可称清署民亦谓不扰万一有事需马其何以应缓急哉语在南太仆寺志中
　　成化二年兵部奏准南直隶府州县养马地方逓年起解儿马来京多矮小不堪征操今后江南该解马匹其不堪不敷之数毎匹征银十两类解太仆寺收贮随时收卖寄养给操
　　成化二十三年镇江知府熊佑奏革种马盖为镇江一府而奏兵部尚书余子俊议养马骒驹祖宗百年之成法解征价银官府一时之权宜今若尽去种马岁出银二千两以抵马价然必有种马乃可骒驹既卖种马复征马价是无田而征租也遂停止
　　弘治十四年兵部奏南直隶各府州县解到备用马多不堪给军骑操收之则累顺天府寄养之民退之则解马人戸徃来艰苦请将验中者仍发顺天府寄养不堪者退回变卖并各年拖欠未解者俱毎匹征银十五两解部付太仆寺市马发府寄养
　　弘治十五年兵部派取备用马一万五千匹太仆寺所属七分南京太仆寺所属三分于内折色一半照旧征银十两其本色马匹果系孶生马驹齿岁身量相应者方许起解不足之数不必重价买补每匹征银十五两解部发寺收贮买马
　　弘治十六年都御史彭礼礼科右给事中王绩各题称应天府属及太平镇江等府俱在大江以南风土不产好马难备军前应用欲弛旧例以图实用毎年印烙马驹务要逐一点闸查审不必拘于八分果有孳生好驹量与印烙听候补种取用如遇倒失追赔本色不堪之数不必印烙毎匹令其变卖银三两倒死征银亦如其数亏欠者征银六两敢有迁延过年不纳或亏欠揑作倒死事发各追银十两备开数目解部发寺买马支用
　　弘治十七年兵部据直隶徐州丰县知县田良等奏本县拖欠各年马匹数多所产瘦小不堪解俵乞照例折收价银题准通将江北府州县自成化十二年起至十五年终止拖欠备用马匹俱折价收纳
　　弘治二十二年都御史刘璋奏称淮扬二府滁和二州虽在江北实与江南地方相去不逺所产马匹矮小不堪骑操本年分暂照江南事例每匹折收价银十两解部秤收买马
　　本年太仆寺寺丞刘镛题准南北直隶府州县拖欠备用马匹自十六年至二十年止各以十分为率一半照依江南事例每马一匹折银十两解部发寺听给边方买马支用一半照旧起解本等马匹其二十一年以后拖欠者仍令买俵
　　弘治二十三年都御史周鼐王克复各奏称庐凤二府所属并应天府江浦六合二县所产马匹矮小准照灾伤毎匹收银十二两以后照旧
　　正徳八年奏准毎折色一匹征银一十五两原系本色改征折色毎匹征银一十八两
　　正徳十四年应天府通判张海奏准江浦六合二县原派本色马四十八匹暂改折色毎匹折银一十八两解太仆寺买马支用
　　正徳十六年南京工科给事中王纪等奏南方水乡所产马匹不堪边用要免其牧养种马定立岁办额数量征价值解寺收贮从便买用该兵部议寕国太平镇江三府广徳并徐州俱免
　　十六年南京兵部议应天淮扬庐凤五府滁和二州虽有本色之数亦有折色中半必欲通将南直隶备用马匹俱派折色征解诚恐边方卒有警报骑征官军奏兊不给纵使发银收买一时岂能济事仍照先年例本折中半
　　嘉靖元年兵部题准地方灾伤行南直隶挂欠马匹州县自正徳十六年以前曽经起解到部送寺俵验不堪退回马匹听从变卖毎匹照依南京太仆寺卿潘希曽所拟征银一十八两解部发寺收贮买马支用
　　嘉靖六七等年兵部题南直隶凤阳等府地方解到马匹俱各身量矮小不堪俵兊暂准嘉靖元年分备用马匹南京太仆寺所属取三分俱折色原系折色者毎匹照旧征银一十八两原系本色者毎匹加银二两共征银二十两起解收贮
　　嘉靖十五年都御史周金题准抚属地方连年灾伤民困至极将淮扬庐凤四府滁和二州嘉靖十六十七年分该备用本色马匹暂准照例折价以后年丰照旧额本折中半
　　嘉靖十七年兵部题本年分备用马匹照常年该派二万五千匹但各处有水灾起解与餧养不前若派不足又恐调用不敷准量派备用马挤乳马共七千匹其余照先年题例原系折色者毎匹仍征银一十八两原系本色今该折色者毎匹仍征银二十两
　　嘉靖三十年兵部题准边陲多警北方乏马收买今后南直隶起解折色不分永改及暂改俱征银二十四两解部发寺收贮买马
　　隆庆四年奏准要将庐凤二府本色马匹一体改征折价姑候五六年后再行议派【兵部题覆看得太仆寺卿顾存仁所陈南北直隶马匹矮小不堪调用要将庐凤府本色马匹一体改征折价姑候五六年后再行议派查得近该本部题泒隆庆四年备用马匹为因南直隶上年解纳者数多矮小不堪仍全派折色起解如遇本色马少发银于就近去处收买兊用已经题奉钦依通行钦遵去后今照本官所拟大畧相同相应悉如所拟马价额派买马银全给解户】
　　万歴十年以后各州县悉照买俵旧额一切征银照依九年所定例轮年买马
　　万歴十五年本寺以庐凤滁和等处所解大马矮小不堪又题覆免解止折银三十两兵部议将此二百七十二匹折征价银三十两类解本寺贮库候买马自后南太仆寺各府祗有银无马解寺【万歴九年种马既草凤阳等府各属州县尚轮解大马各数不等至万歴十五年本寺卿罗题照得南马矮小加以路途窵逺俵解艰难即如今岁虹县尽数退回其余州县亦皆大半不堪不惟无禆军兴且令贻累寄养合无将前马毎匹折征银三十两类解本寺毎岁即将此银给发蓟州抵补马价】
　　万歴二十二年题准泗州水灾将马价自二十一年起至二十三年止暂免三年少苏民困
　　万歴二十二年因北方灾伤寄养马缺乏将直隶山河各府多派本色发养将给发蓟镇折色马价一千匹俱令鳯庐扬应镇寕太七府派征【内除淮安徐州灾重者暂免派】

　　折俵本折额数应

　　天府本折马八百三十四匹【外解南京兵部马九十九匹】
　　凤阳府本折马一千八百八十七匹
　　扬州府本折马一千四十四匹
　　淮安府本折马一千一百九十七匹
　　庐州府本折马八百七十六匹
　　滁州本折马二百一十五匹
　　和州本折马一百二十七匹
　　徐州折色马一百五十匹
　　广徳州折色马一百四十二匹【外解南京兵部马二十匹】
　　寕国府折色马一百三十四匹【外解南京兵部马一十六匹】
　　镇江府折色马四百一十六匹【外解南京兵部马五十二匹】
　　太平府折色马二百六十一匹【外解南京兵部马三十二匹】
　　【以上共本折马七千三百八十三匹亦系原派本色者征银三十两折色者征银二十四两其起解日亦以二十四两为例七千三百八十三匹共该银十八万六千一百二十三两六钱内惟鳯阳一府为一年庐州并滁和二州为一年轮年旧系买本色大马二百八十三匹今亦俱改折祗令查将原征三十两数解寺抵充蓟州或有北方灾伤及岁派分数过多难以扺补年分即将蓟州一千匹数分派各成熟府分以原征本色三十两凑足一千匹解寺抵充蓟州全数自此外一槩将前折色二十四两数起解太仆寺亦于岁前议普派本色本折时一体呈部题覆转行南京太仆寺查明各照各府州旧例类解太仆寺】
　　按考南京太仆寺志曰国之大事在戎而戎之所重在马周制六军车乗悉出于民而校人所掌者特给公家之用而已当时不闻其乏马而马之在民者亦未闻其为害自秦人首开阡陌歴汉唐以下兵车不取之田赋戎马各从官给及宋罢监牧改保甲出马遂为民病岂古今土地生牧相辽絶哉李觉云养马之卒有罪无利是以驹子生乃驱令齅灰而死盖餧养多而草料不赀其害必至于破产彼亏欠倒失赔罚不过数缗孰肯肥公家以剥己膏耶且户配一马分日而饲絷之维之其可以蕃息乎此文潞公所以痛言于宋也我朝赋牧于民蠲其科徭即复卒之遗意初行江淮数郡至永乐十九年都北京则又行于山东河南并北直隶七府圣谟神筭榜示利病岂无惩于宋事耶第承平日乆玩愒乗之加以官吏点视刑责科罚百端害之所在人所必避故百姓惟恐息驹贻害不谋为之隐讳则谋为之冲落所以生息日微纵有所产卒多矮小卒不免宋人之弊者势则然也而因噎止餐者遂谓江淮不宜产欲革去种马科戸出钱应买是无田而责其租为无名之征矣岂知圣祖藏赋于民之深意耶况江淮自春秋以前列国不相通所用之马皆取于本国而已观申公巫臣使吴教吴乗车蹙楚是吴亦自有马也又宋南渡以后凡中国冝马之地悉为金有惟市于淮郡而张韩刘岳之出战亦未闻其乏马则知牧马之政修之由人不在于地余靖已言之于宋矣使必拘之地产则钱氏置监于婺女昔何号为马海彼卫騋牝三千鲁■〈马冏〉■〈马冏〉牡马至今又何寥如也且起俵马匹类买于贩徒凡以得之民民一也甘于售马贩而不乐于为官养是可不深求其故耶虽前后建白如通折价便寄养要亦因时灾伤暂通其变以宜民而已于定制不敢改也使孳牧有道则田埜尽精骑朝发而夕可至矣又何必市之马贩徒以罔民已哉是在典牧者加之意而已
　　南京太仆志又曰愚尝读书至武成王来自商至于丰乃归马于华山之阳放牛于桃林之野示天下弗服然犹修周官牧圉之政于岐丰镐京等处以及井甸所至莫不有马其所以制治于未乱者何其深且逺也我圣祖龙飞淮甸驻跸滁阳及天戈所向殪汉踣吴遂乗胜长驱刬削羣雄奄有四海于是归马于滁阳视归马华阳与王至自丰者益焯有光矣又括江淮为京辇神皋修马复令岂不为万年丰镐图耶然谛观形胜北控鲁魏南尽吴越东屇海壖西聮汝汴自春秋以来世为争战之地如鲁以车徒克淮夷吴以偏乗灭钟离灌婴以骁卒蹙项羽于东城谢玄以歩骑败苻坚于淝水是江淮之地未始不以马取胜而或者谓非骑所能展奋然则圣谟睿筭其所以亲定于滁至再至三者果无见于此耶且设立本寺专司江淮牧政实强干弱枝之道当时北直隶一带不过以行太仆寺寄之与今之辽东山陜寺卿一也及定鼎北京守土者遂欲弛南牧以要市于民甚或管马官员巧避本职希营别差于牧政漫不讲求则此法可终罢哉昔王禹偁云宋自太宗继业天下一家议者乃合江淮诸郡撤武备三十余年万一窃发何以枝梧呜呼今岂无禹偁之虑乎【以上二条乃嘉靖己酉以前所志是时原额种马如故且言之如此自隆庆二年万歴九年以后事作志者未之见也如其见之则其所感慨又当何如也今特采附之以备稽徃者一覧】

　　马政纪卷三

　　●钦定四库全书

　　马政纪卷四

　　（明）杨时乔 撰

　　○寄养马四

　　寄养马者以解俵者发寄民间牧养以备用者也会典太仆志载洪武间京府旧有种马而无寄养自正统十四年始以顺天保定河间各州县属寄养之地前此皆以征俵者发寄自正徳二年以后则以买俵者发寄往者种马存时以解俵民为劳苦近自革种马而买俵则俵民称宁息独寄养民劳苦如旧于是民日望于调兊去暨不发尔顾防守须马自俵民称宁息而官廐空虚防守无赖独有寄养者在如之何其可去而不发之此其道在有司者轸念养民劳苦又系京辅之地嘉意抚绥赡养俾得宁息则民安马壮而防守有须根本有赖书曰民惟邦本本固邦宁纪寄养马四

　　太仆寺寄养马【此自正统至今见行者但今系买耳】

　　会典内凡查点寄养马匹凡变卖寄养马匹凡买补寄养马匹三欵皆寄养内事今随年记之若日行职掌在人与时变通有未容执一者不纪此
　　正统十四年天府所属州县寄养各处起解备用马匹照北直隶事例论粮分俵其本府各州县原领孳生种驹改拨直隶永平等府空闲人户其备用马岁取一万匹北直隶河南山东取七分南直隶三分俱限八月以里解部发太仆寺验印给俵或遇法司送到赃罚入官马牛骡驴验堪用者亦照此例【顺天府所属州县原系寄养孳牧相兼至正统十四年因北人犯边缺马该太仆寺奏称路途近者五六百里逺者七百里起俵之时催促起京草料不时多致瘦损军不领用百姓往复艰难其顺天府所属孳养马匹遇紧不便取用奏准二十七州县原养孽牧马匹尽数俵与附近直隶永平等府空闲人户令养孽牧着令本府専养骑操马匹　太仆志载顺天府所属二十七州县保定府所属七州县河间府三县専一寄养马匹毎地五十亩养马一匹其昌平州宛大二县正徳四年奉例每地一顷五十亩养马一匹及各州县寄养马匹如有倒失有无赔补其月报季报备开新收开除实在数目查考如遇取兊马匹完日各州县具完呈送寺查册注销查有应免不免那移作弊者问罪】
　　弘治二年奏准寄养马倒死告官给印信文帖相视方许开剥马皮送官变卖银两给与养马之人相兼买马俱要照依三个月事例赔补候寺丞至日查验如马不在无票可照开作倒死者即系盗卖就行拿送问刑衙门照依近日奏行事例问拟发落
　　弘治三年令马齿未老而作践成疾不堪发军者原额人户追罚银二两又令寄养备用马倒失买补不及五分者掌印管马官俱住俸追赔
　　弘治七年令拖欠寄养马按月纳银【兵部题覆该太仆寺少卿彭礼奏将顺天所属寄养倒失等项马匹为二项弘治元年至三年四月初五日以前该追旧马弘治三年四月以后至六月终该追新马旧马一匹该追银五两每月出银一两新马一匹该银十两每月出银二两按月差官类解】
　　弘治七年以顺天府马多丁少先该太仆寺少卿彭礼奏本部题准又将保定府易州等七州县河间府静海等三县照丁给养俵备用马匹原养孳牧另给沧州肃寜等处领养
　　弘治七年令顺天保定河间各府凡三十七州县计地编户凡户养一马人户共五万六百余十年一编
　　正徳九年本寺少卿杨奏兵部议行寄养马匹少卿亲诣各该地方通行拣选除老马外但有瘸瞎等项即系作践照例于马户下追银二两类解该寺仍要瘸瞎老弱不堪者若干眼不双瞎病不至瘦损不成病若干造册送部以凭议拟奏请变卖以后毎年三次拣选查处施行
　　正徳十六年诏顺天保定河间三府各州县自正徳三年以来寄养马匹俱各年齿衰老节次兊军拣退不堪负累小民喂养兵部行文太仆寺分管官督同该府州县管马官勘实果系老马变卖价银转解太仆寺贮库辏补买马支用
　　嘉靖二年题准各处倒失备用马匹分别年分逺近系正徳十年以前者照旧每匹征银十两十五年以前者每匹加银二两十六年并嘉靖元年以后者俱追赔本色其系正徳十五年官员骑伤兊下弱马照正徳十一年例每匹追银五两
　　嘉靖七年奏请差太仆寺少卿督同该府州县掌印官管马官查审寄养马匹领养年浅臕壮堪用者遇调则先与交兊派则后与俵领其瘦弱不堪兊军者分别所养年分变卖若七八年以上价银八九两十数年以上六七两各从便招人交易瘸瞎者亦量宜酌估以后毎十年一次奏请施行定为常例
　　嘉靖十三年议准寄养马匹地方查照原坐马匹数目先尽富户地多者一人养一匹其尤多者兼养二三匹地少者二人朋养一匹务令不失原数若编派不公遗累贫户许抚按官及印马御史挐问重治凡编户四万六十余五年一编
　　嘉靖四十二年以养马户田地抛荒者免养马议止派三万匹【该印马御史吴守题兵部复议看得顺天保定河间所属州县寄养马原额四万六千六十三匹近以瘠地抛荒穷民流移以故州县絶无上户派养累及单丁御史吴守欲要抛荒之地通融酌减只派三万匹依议审编大约总计止用三万匹此外不许多派以后该派折色本色容臣等临期酌量多派折色少派本色则寄养之马自当渐减】
　　嘉靖四十二年题准将昌平州暂免寄养七年【兵部为申明旧议免发寄养查得嘉靖三十一年该巡按直隶监察御史鄢懋卿题称昌平地方冲疲百姓被敌伤残要将该州寄养马通行免派本部议覆准免泒发又查得嘉靖四十一年该太仆寺少卿刘奏本部议覆该州自二十九年被兵以来已经一十三年生聚寄养委当复旧俱经题奉钦依通行钦遵去后看得巡按官既称陵寝边畿俱有关系相应行太仆寺将昌平州该寄养马再免七年通前休息二十年生聚既繁另行议复若欲永为停免有乖旧制奉圣旨是】
　　嘉靖四十二年题准将各州县分别三等酌量増减仍将人户丁田多寡照数分泒【该印马御史顾廷对奏兵部复议看得寄养人户原为养马而设马数不满二万马户多至四万徒存虚额无济实用将各州县分别上中下三等酌量増减仍查寄养人户丁田多寡通融均派大率只要二万五千户实数每年马匹照数分派倒失追本色折色】
　　嘉靖四十二年题准以后倒失马户应买本色者要壮大好马解寺发养应追银十二两以下者照旧【该御史顾廷对题兵部复议倒失寄养马匹旧例俱是追银近该本部议自四十三年为始领养十年以下未经借兊者俱追补本色姑免问罪十年以上及经曾借兊者方许别年限追银盖以买马为难追银为易马户作弊往往贱价买小马茍且充数以致应买马者重而反轻致征银轻而反重以后倒失马户应买本色者务要收买壮大合式好马解寺印烙发属寄养其应该追银十二两以下者仍旧不必更改】
　　嘉靖四十三年题准只派二万五千户又量地肥瘠编户以后不得援以为例
　　嘉靖四十五年议题腹里寄养马匹照边镇团槽餧养【卬马御史顾廷对奏题欲修马政在尽牧养之宜百姓养马四时之中惟夏秋之月为易而冬春之月为难夏秋天气和暖水草牧放随宜休息无冻害之苦比至冬月春初草枯水涸风烈气寒无牧养之便在家鲜刍料之储纵田亩有所入贴户有所资而官司查点未及目前之冻馁方殷虽坐视其马之毙而有不恤者亦其势然也甚者人尚无食何以饲马人尚无居何以栖马故马之倒失惟寒冬之月为多一岁之中自十月以至二月于此数月而能善其餧养保其臕息则一岁饲牧之功思过半矣臣请仿古监牧之制而为团槽餧养之法州县附城择寛润空隙水草便益之地毎马二百匹或三百匹为一苑每马三匹为一廐至十月起至二月各养马人户通令在廐餧养覇州文安曽有行此法者一二岁间马匹臕息异于前但以一时草率未有定制官离任而政即废随该兵部尚书杨　议覆改革之际极当慎重人情事体有无稳便行各廵抚按会同印马御史勘议随经回报相应通行各州县查验各马户领养之马但有臕息太损者即拘集在城公所去处或寺观或教场行令团槽餧养正官不时验视草料严加考比必候臕息复旧方许回家卒有不堪责令买补兊用】
　　隆庆元年题准顺天所属蓟州等九州岛县十分灾伤寄养马匀量均匀调兑以后解到马匹暂免分发待后年丰另行查发其河间保定二府查勘被灾州县亦照顺天府九州岛县事例一体施行【该兵部题看得巡抚顺天等府都御史耿题称蓟州文安大城保定东安永清武清香河漷县等九州岛县十分灾伤寄养马共四千二百七十六匹酌量多寡均匀调取先尽极贫马户俵兑蓟昌二镇各营路二千一百五十一匹领养骑征其余剰马二千一百二十五匹照旧餧养候边营再有请讨另行兊给仍行太仆寺各处解到马匹暂免分发待后丰年另行查发其河间保定二府候查勘被灾州县照顺天府九州岛县事例一体先行调兊仍行太仆寺以后解到马匹暂免分发候丰年之日另行查发寄养】
　　隆庆二年议准寄养马不堪兊军者不必拘十年以上例即照借兊次数变卖价银及买补本色【该御史顾廷对条议寄养马匹果有不堪者不拘年限俱准变卖仍查己未借兊酌量追补兵部题覆今照本官所议不堪马匹不拘己未借兊俱令纳银但备用马匹额数不多专为兊军以备缓急关系甚重若因其伤损一槩变卖价多则民力不堪价少则人将效尤故意作践反滋弊端合无将马匹查验果系十年以上瘸瞎瘦损不堪者准其变卖仍照旧例借兊一二次者追银十两三四次者追银八两未经借兊者追补大马合式方许印烙仍定限期严催完报其余堪养之马责马戸用心餧养备用不许揑称伤损一槩变卖致生奸弊】
　　隆庆二年题准各府州县寄养马匹每年止许查点十二次兵备道以二月八月御史以四月或五月少卿十月或十一月凡四次其余月分该州县掌印官自行点视凡八次通判等官不必再查
　　隆庆四年议准寄养州县各掌印官将养马人户审别上中户领养单丁寡妇残疾者不得一槩佥泒
　　隆庆四年议准寄养马倒失变卖者各照议定限期走失者限三个月变卖者限六个月倒死者限一年之内买补足完
　　隆庆六年题准昌平州泒养马匹尽数减免
　　万厯二年以覇州永清等九州岛县水灾议准各边题讨马匹先将被灾州县分别重轻调兊其余空户暂免俵
　　发万厯二年议准于额户二万五千内将通州良乡涿州漷县共减去一千四百户免发寄养十年满日仍旧其应减见养马匹每匹变价十两解用【该兵部尚书谭议得太仆寺少卿何欲减通州涿州良乡漷县寄养马匹为照畿辅根本重地厯查寄养人户原额四万六千后相继奏减止存二万五千戸今良乡涿州通州漷县俱属孔道少卿何目击民艰困欲再减免厥意甚羙但欲改泒保定革去种马于法未便似难依从先年议者欲尽裁革荷蒙先皇圣明仅革一半然所革者止不养马耳寄养解俵之数如故也今如所陈前项州县共该减马二千一百三十六匹移之保定则保定约须革去种马二千余匹方彀领养而额数岁减国课日亏且顺天属邑疲累尚多今房山县民赵甫等已援例具告臣等未敢擅行万一相继具奏岂惟烦渎圣聪将必尽废寄养乃耳耳查得每年寄养马匹遵奉世宗皇帝圣旨常以二万为率而人户尚余五千见今宣大市马议解京营本部岁泒多征折色则空闲之户可以调停酌处合无将前项州县暂为停减内良乡减三百户涿州减五百户通州减四百户漷县减二百户共减一千四百户万厯三年为始免发寄养限以十年满日物力稍舒照旧泒发奉圣旨依议行】
　　万厯九年题准寄养州县如遇倒死马匹果系急症医治难痊者免其问罪十年以上追银八两十年以下责令买补若复病倒止追银五两不必再赔其走失查系被劫力不能支别无规避者一体施行若无故走失与駄载骑伤及饮■〈飠末〉不时遇有瘠病不加医疗以致倒死者仍照旧例十年以上追银十二两十年以下买补若复病倒追银八两亦止一次
　　万厯十三年议减平谷固安覇州密云新安顺义共一千二百七十四户
　　万厯十年令养马人户五年一编地方殷实者编为马头领养马匹次者为贴户地少户贫者听贴务使贫富得均正贴各当不可假手积年吏书以致富户贿通隐逐反将地寄者为正户贫民受累
　　万厯十四年酌量地丁饶裕之家为正头养马余为赔户养马草料各宜因民之便分别户则量行帮贴若有倒损照例追贴量为寛恤
　　万厯二十年题准纳价定例初次倒死者十年以上追银十两未足十年责令买补倒死复倒者十年以上追银五两五年以上追银八两未及五年追银十两其变卖买补复倒者亦照倒死复倒例行若走失者不论年分多寡俱令买补至于扣算年分以一人原领而言若转领惟子替父弟替兄得以通算他人转领止以转领之日为始【该本寺少卿施策题前万厯九年新例于寛恤之中寓稽核之意法至备矣但人情狡猾有法外之奸今之倒死马匹孰不云急症医治难痊者乎走失者孰不云被劫力不能支者乎即有无故走失与駄载骑伤等项致死者无从究诘至于倒死复倒十年以下追银五两人情甚愿皆以倒死为幸至有领养一年而倒死两马者矣则部覆十年以上追银十二两十年以下追银八两之例不为虚设乎大都法贵画一不必持两端之论以启人规避之私合无今后初次倒死者十年以上追银十两未及十年责令买补倒死复倒者十年以上追银五両五年以上追银八两未及五年追银十两其变卖买补复倒者亦照倒死复倒例行若走失者不论年分多寡俱令买补至于扣算年分以一人原领而言若转领惟子替父弟替兄得以通算他人转领止以转领之日为始该兵部议覆以后悉照今寺臣画议定例各州县官勿得紊乱成规纵令奸贪吏书欺隠作弊随奉钦依】
　　万厯二十年奏减保定五百户【兵部议得印马御史蒋王衔条陈欲将平谷保定二县寄养马匹裁减行顺天巡抚议称行据各道查议据太仆寺呈称平谷县原额养马地一千一百九顷三十二畆养马七百四十九匹嘉靖年间节经议减实存养马五百三十五匹至万厯十三年又议减一百六十户今止养马三百七十五匹已经二次议减以后不许援例告扰钦遵在卷其保定县既减去五十户应减户数务尽贫难小民将地土贴见在马户使槩县通沾实恵不许势豪有力之家计图幸免以后州县不许援例告扰】
　　万厯二十年议减懐柔固安等处该本寺议回兵部俱停寝【该镇欲减懐柔等马户该太仆寺议本年据懐柔县申呈欲将寄养马户量行减革议本部行各属少卿寺丞查覆内称各属先年每以土薄马多称累屡经御史吴守顾廷对周之翰三次查勘委当均泒户数多寡题有钦依以后不许混行告扰今该县援比通州每地八顷零养匹一匹三河县每地六顷零养马一匹此地诚多而户诚少及查边海地方如丰润县每地二顷六十畆养马一匹大城县每地二顷一十三畆养马一匹如内地大兴县每地二顷五十九畆养马一匹此为定例何独该县以三顷四十四畆养马一匹尚称苦累则下于该县地少者又宜预行告减矣且近今邉方多事正值用马之秋节年本寺题有钦依每岁足以二万之数如此纷纷援例混行告减则俵觧马匹从行发寄诚减于此必泒増于彼则彼此额数定于国初自难混那况欲民私其力官私其民势亦有未易行者合无于春秋二运之时姑念该县邉邑民疲查上年俵发之数少发数匹于兊军之际多兊数匹而于地多马少州县不妨多发以均劳逸少示寛恤之意则课额不致骤亏贫民亦免苦累各州县不得援例告扰又据固安县申呈欲行裁减该本寺议得固安县原额养马地四千三十七顷七十六畆原额寄养马三千四百二十二匹除勘明荒地四百三顷三十五畆一分六厘七毫减马三百四十二匹奉例减马七百六十匹万厯十三年又减马六十匹共减去一千七百止编马一千七百二十匹今难再议本寺议回兵部题准不行】
　　万厯二十二年该本寺题兵部覆奏见行各例【凡马解至发寄养议五始领故一曰领养养户近例五年一编地多殷实者为马头领养次者贴户地少户贫者津贴草料各州县计泒地多十顷少一二顷者每出草料谓之月粮多自二十两少六七两总计之岁可买一马矣厪托之领养宜得臕息顾以月粮餧养外各州县官洁已严下犹不甚累或昏懦贪鄙者上如索常例供应下如书吏医兽需索诓骗种种以其所入出反有倍甚不能堪又安能望臕息当如前御史屡禁奏止又严稽覆戒差拨寛骑坐絶追呼息拘禁示勿许营干调兊以滋骗惑又瘦病者量责戒不得輙罚赎倒死者勒限买补不得将马价侵匿信此行之其有瘳乎领在于餧故二曰餧养养户各州县不同有头户自养者即马头正身文册内所开者是也轮养者先臣谓今日甲明日乙明日丙牧无恒主奸弊百出马死甲曰乙乙曰丙马病则官相而免其罪于是有故病其马以规免者是也贴养者即册内择一人养毎畆照数贴银公私费各出者是也顾养者所谓豪户不肯养下户不敢养非漂泊无聊不与顾赁即有月粮随手花费风露氷雪欺凌而马倒矣至今买补敛银不即买解比追马而价亡者是也此在养者如此至于银或头户自讨轮户或自贴互贴顾户或各取讨内有与有不与致■〈糹公〉■〈糹公〉告扰者亦有征收在官发给有与有不与遅早全少者有贵戚勲豪恃势自悭又受人寄产全不遵给者至于为空户日得暂寛地税不出待他日发养官亷则听民自寛不亷则取自肥要当随州县各例一一查明务使在民则见养户彼此相贴无独累头户见空户酌处或帮贴或候养无独累养户在官则使必如数早给无独累编民在贵戚勲豪则均令津贴无交累官民餧在查点故三曰点养前臣谓不可数数起官吏浸渔之弊不可缓缓滋养户怠弛之弊近例每岁十二次似于数数不可行又自州县管马官既革专责正官政务繁殷或有不暇不详者亦有或数或缓各端者前此本寺疏言当巡厯期临时餧养马皆似臕息巡视后倐然异态此其州县官不加意而亦养户粉餙避罪幸冀速兊近议立踈数之法四季行之寺臣巡烙于秋冬之交州县查点于春夏之交印马御史随其便州县查点后将本寺旧发较定尺寸时加比考以防互相推捱私自换易之弊又养户必头户正身即轮贴户亦有身家者勿容顾猜无藉叅之亦于春夏交必报乃可辨善养于平日不致茍且于临期查或有倒死故四曰赔养旧例领养三月内者免罪买补三月外者问罪买补立限严追遇赦不宥所谓三月外者自三月至十年皆谓之外皆问罪买补时也以此令民民皆畏重其后部议十年上追银十二两十年下追银八两似于遇寛民遂縁议年数混指幸于追银顾所谓十年上乃自八九年言非三年四五年亦谓之上也及作践揑病亦曰倒死也万厯九年本寺卿题较部议太寛民间幸端益开马多倒失该少卿施策题初次倒死十年上追银十两未及十年责令买补倒死复倒者十年上追银五两五年上追银八两未及五年追银十两其变卖买补复倒例行若走失不论年分多寡俱令买补扣算年分以一人原领言若转领惟子替父弟替兄通算他人转领以领日为始兵部题奉钦依俱依拟行其法见行而倒死者尚众该寺臣又题谓有二说一则马料马价皆得地者出不补一年则有一年价银延捱多年久始完日作空戸一则民间谓赔马难赔银易盖买马仍使之寄养养复为累追银则延至年久始完未完日即为空户可闲数年故有实不倒不失而买结之藏匿之以为倒失者以其利也亦縁限期过寛故民趋利如此自今买补追银俱照旧例立限以三月速完遇赦蠲不宥州县不行追比亦照例叅罚此就民得地互出银者言若养户倒失当自赔乃有告槩县均摊者各戸朋养当均赔乃有独责出名领养者均当立法无令独累州县官征银在库马存则给马倒不给即自干没累民赔买者又有追银在官隐匿犹谓民拖欠者均当查考无令民累其间事宜月异岁殊者又在分理诸臣随时通变可也赔补累民则宜变卖故五曰卖养正徳三年令寄养马匹俱各年齿衰老节次兊军拣退不堪负累州民餧养兵部行文本寺分管官督同该府州县管马官勘实果系老马变卖价银解寺贮库嘉靖七年奏瘐弱不堪兊军者分别所养年分变卖七八年上价八九两十数年上六七两瘸瞎者亦量宜酌估以后每十年一次奏请施行定为常例乃亦寝凡马以二十岁为率其强健十六七岁止尔近该前后印马御史题称起俵原限六岁养五年满十一岁又五年满十六岁况收俵时未必皆真六岁愈老愈瘦永无免期令无领养过十年外老瘦不堪即令变价诚当早行近本寺少卿李化龙巡验查明精详册开有瘦弱不堪称兊老瘦不堪团养者又在此壮数内或有节次兊军拣退者亦据册查出或照四十三年例该管寺臣径自分别或照前例差寺臣率亷能管马通判同到各地分别所养年分以十年外为率变卖内除马户不行看养致瘦弱损壊者照嘉靖四十年例领养十年上失倒追银十二两今为十两或看养如法特自然老瘦弱屡次取兊拣退者照嘉靖七年例十年以上价银八九两或十两各从便招人交易或如发驿递作下马州县作里甲马将站银补价瘸瞎者亦量酌估或未及十年只在八九二年间或亦看养如法特自然老弱原收俵时非真五六岁者以齿辨亦照前例或十二两或十两其余不在八九年间或非収俵混齿者亦令再养不许混求仍立为例每州县止许总计见在马数或十分内一之二不许姑息加多以滋弊端文为例每三年一行或于寺臣出巡日即行即将俵马补寄以足其额倘俵又不足即开行召买四五岁者发寄则养户皆知待卖有期加意餧养既省于倒夫追银问罪之苦又省如前欵谓倒失买赔藏匿之诬又得别寄以备非常不致徒名无实变卖而额不可缺故曰额养近本寺查得论粮分俵每户养马一匹免粮地五十畆州县养戸多者免粮地亦多养户少者免粮地亦少即今虽年深月久地更多主而免粮之地总不出该州县县内所谓轻粮遂为定额者也其后即以此额地分别养马若干摊泒几顷几畆几分一匹各项粮差若干摊泒诸费合之凡养马地银多者诸费则轻养马地银轻者诸费则重酌量间原有折衷编为额戸其后有勘明荒地奉例屡减户数今查额户弘治间五万余十年一编嘉靖间四万六千余御史吴守以太多止泒三万顾廷对又以太多止泒二万五千又量地肥瘠编泒请以后不得援以为例求减万厯间少卿何起鸣议权减良乡涿州通州漷县一千四百戸兵部议覆免寄十年满日照旧泒发至令未泒然三臣时种马尤存减之尤可其后种马尽革各州县陆续议减万厯十三年议减平谷固安覇州密云新安顺义二十年议减保定见今两路共二万一千七百有余凡此减皆骤马数以耗近有轸编累之疏则谓寄养马匹照地均摊然或至二三十顷而有余或三四顷而不足相去悬絶至甚欲稍为裒益亦彼多此少纷纷告减为此议者皆不知始而论粮分俵既而计地编户又既量地轮泒各有折衷原非偏累今忽见悬絶至甚遽欲裒益纷纷欲变旧法是皆失于稽考旧日典籍之过而况前次既纳轻粮诸费又少今欲少马实属不均将贻异日争竸之端皆未可者且凡减不曰减马惟曰减空户遂使未知者谓空户可减不知空户先养已兊后养未发暂空间耳有俵发即为养户非二也亦非空闲无人之户之谓也惟是自以后忽轻减然又不可一律论者在本寺在各抚按印马司道州县诸臣所厯必询民瘼各民必以此为疾若告减诚果地荒时灾则暂一行之一二年免其寄养如万厯二年题准先将被灾州县分别重轻调兊其余空戸暂免俵发似于可行如必欲减额则诸臣所谓旧额日亏无从发寄马数不足缓急无济且此端一开何州县不应减数民不称离苦何时可杜是也亦有如诸臣所谓民私其力官私其民士私其乡其情安可遽徇是也前臣又以保定诸属州县顺天属三河寳坻通州地多马少之所可加者兵部题复议奏前额已定难以遽加且查通州冲繁疲弊诸费数倍于他所而其地畆皆勲戚中贵所有寄庄飞诡计免今忽议加亦属不可总计今之战守马惟藉此二万五千户耳如不得已今凡具议者酌于各寄养州县其有可减者量减必查有可加者量为议加务使此减彼加通融不失乎二万五千原额俾时为养户时为空户劳逸适均孳牧加广征调便足乃于民于国俱有益也不然原额一减无从寄养他日战守无资必从各州县取足将惧民未预备于平时一旦■〈耳口〉足于有事是又将以所难者苦之将不以前减为小惠终为偏害乎哉】

　　原额续减见在寄养马户数

　　顺天府二十七州县原额寄养马四万一千一百六户嘉靖等年一奏减外隆庆等年再奏减外实编一万七千二百九十六户【后昌平州豁免止二十六州县】万厯二十等年又奏减外今实编一万□千□百□户
　　保定府七州县原额寄养马六千四百七十六户嘉靖等年一奏减外隆庆等年再奏减外实编三千一百二户万厯二十等年又奏减外今实编三千□百户
　　河间府三县原额寄养马三千三百六十户嘉靖等年一奏减外隆庆等年再奏减外实编一千四百□十□户万厯二十等年又奏减外今实编一千□百□十□户
　　【以上今实编共二万一千□百□十□户】

　　马政纪卷四

　　●钦定四库全书

　　马政纪卷五

　　（明）杨时乔 撰

　　○折粮贡市盐纳赎战功马五【此亦马之入于太仆寺及行于各边镇者】

　　折粮贡市盐纳赎战功马者会典本诸司职掌载初制重廐牧孳牧其次则折粮进贡收买数者皆所以佐其不足者也其后折粮不行惟有进贡马即于各卫所俵给缺马官军骑操此外惟取给于收买收买之法或以茶或以盐或以互市或以价银洪武间官给价钞于各处收买并茶易到马匹或就彼给军或解京交纳令兵部知其数及永乐初乃开市于辽东正统又中盐于灵州其流渐广今茶法通行而互市亦广矣窃惟互市特借以示覊縻权宜招徕尔安能久恃哉今茶马具三茶马司下此纪折粮贡市盐纳赎战功马五

　　折粮马

　　国初各处土官衙门秋粮各依原认数目折纳马匹有粮二十五石有余折马一匹者有五十余石折马一匹者起解到医人验明白具奏送御马监交收马或不堪责令差来土官赔纳后土官粮马多就近输纳或以折色无复解京者【先是云南三司以所属夷人差发马多不堪用奏准马一匹折征银十三两遇有征调给军买马至是北人各诉折银价重愿仍纳马其后又多不愿题奉钦依永停止】

　　进贡马

　　洪武年该兵部议拟云南贵州湖广四川广西等处土官土人畨僧人等进贡马匹行各处镇守总兵巡抚等官并都布按三司就彼辨验等第给与无马官军骑操天顺八年正月节该钦奉诏书内一欵四方进贡马匹悉照旧例就于各卫给军骑操总兵巡抚等酌量地方缓急公用给与缺马军士领养骑操仍行太仆寺分管官贠每遇年终查点印烙比较
　　成化二年该御马监太监钱喜等奏朝马并披甲等马不敷要行产马地方收买本部奏准于陜西辽东山西等处收买及令将外方进贡马匹拣选矮小在邉给军骑操其余身量髙大者解赴御马监交收应用
　　成化五年题准云南贵州湖广四州广西等处所有进贡马匹行各镇守总兵巡抚巡按等官并布按二司就彼辨验等第毛齿给军骑操如镇总抚按出巡出邉听布按二司辨验给军具奏给赏【该巡按广西监察御史袁恺题为统军杀贼巡抚巡按等官各出巡外府州县其进马之人亦跋山涉水遍处寻访日久甚是不便要行各处止令布按二司辨验等苐毛齿明白转送都司给与无马官军骑操会本具奏给赏等因合无通行云南贵州湖广四川广西等处镇守总兵辨骑本部奏奉圣旨是北方进马给边骑操】
　　弘治四年兵部题覆该镇守大同太监覃平奏北方进贡本镇供费多端要将进贡马匹尽数闗给惟复量与宣府三分之一等因本部议得仍行大同镇巡官将北方使臣进贡马匹除拣选上等者起送赴京外拣下之数以三分为率一分给宣广一半处本处官军本部奏奉圣旨是北方进马一半来京
　　弘治十一年兵部题覆该御马监太监寗瑾等奏本监并坝上各马房仓所养马年久齿老日渐倒死乞要将北方进贡马匹通行送监餧养题奉圣旨今后迤北使臣进到马匹以三分中起送二分来京兵部知道续该本部题称大同宣府两镇军士在邉缺马幸遇北方进贡马俱各悬望关领以备征战况旧例此等马匹止是■〈扌东〉选头等者数百来京其余俱各就给军骑操本部题奉钦依准一半来京
　　弘治十五年奏准辽东马匹连年兵荒马死数多行巡抚等官将北人进贡马匹给与无马官军领养不尽者给与三处无马贫军骑操
　　嘉靖四十四年议准辽东每年贡马一千五百匹将一千匹照旧分俵五百匹变价分发各该驿军幇买骡头

　　战俘驼马

　　太仆志旧例凡战捷所得马即给本镇官军骑操或即用充赏例先有解京者近年骆驼或解京每只发银十两发邉充赏
　　万厯二十二年辽东献捷进驼五百匹照此例每匹给银十两驼发各邉

　　赃罚马

　　成化二年兵部题准法司问拟文武官员军民人等为事除真犯外其余杂犯及徒流杖罪情愿纳马者照例立功运砖炭灰纳豆做工则改定马数买纳赎罪又旧例刑部追买本色送部发寺寄养
　　嘉靖十年左都御史彭泽言甘肃马缺请开纳马例凡甘肃一应赎罪者俱许改纳马
　　隆庆五年改拨京营给军骑操
　　万厯二年议准军犯应罚马匹刑部追银送部发营责买臕马仍送验印给军

　　监生生员纳马

　　天顺年间令监生纳马听选生员纳马入监【该兵部奏准则例监生有纳马五匹者不拘年月入监浅深送吏部选用生员有纳马七匹者送国子监读书挨次出身正徳十四年太仆寺卿汪玄锡题缺马兊用乞令生贠纳马入监该兵部行本寺止催各处未解马匹不准开纳】

　　冠带纳马

　　成化二年令民纳马冠带以荣终身【该兵部奏准两京内外有富实之家愿纳上中马五匹者就与冠带荣身在京赴通政司告送本部上纳在外赴巡抚巡按等衙门听从民便处告纳待地方稍宁马数彀用停止弘治十年七月十六日兵部为陈言邉务事该巡抚大同赞理军务都察院右佥都御史刘瓛奏称大同急缺马匹骑操要照上年事例召商纳马盖因前议银两太重邉方路逺少有上纳要将原议前项马四匹减去一匹银四十两减去十两本部议准行本官就彼召人不分逺近军民舎余人等纳马三匹或毎匹纳银十两许令俱赴都御史处陈告转发该管官司马给军骑操银发官库收贮给与本院札付令其冠带荣身仍免杂泛差徭候邉方宁靖马匹数完即便停止】
　　嘉靖十一年甘肃都御史李昆奏邉兵乏马乞如先年陜西军职纳银买马及免比例行之【先是成化八年募兵纳马时大同各城战马以征西死伤者多又诏例免偿巡抚右都御史林总请召募逺近军民舎余能纳马五匹或每匹纳价银十两者许给冠带数足则止凡马给军马价给军自买有余则送宣府偏头闗】

　　阴阳医官吏农纳级马

　　正徳十年十一年开吏农阴阳医官纳马事例二年之久所得马□五千余匹十四题旨以上诸马皆不时间有者寺止催各处未解马匹□□开纳邉方急缺骑操马匹召商中盐纳马该镇巡等官具奏本部题准中盐引若干纳马一匹给与花栏字号勘合以为执照
　　嘉靖十年左都御史彭泽言甘肃马缺请开纳马例承差吏农义官阴阳等纳银
　　以上户马

　　马政纪卷五

　　●钦定四库全书

　　马政纪卷六

　　（明）杨时乔 撰

　　○兊马六【此以下马之出于太仆寺者】

　　兊马者以寄养者调之以兊团营骑操征伐者也祖宗定制本寺俵寄备用马乃给兊团营骑操防守都城拱护陵寝有事征讨入卫应援勤王之用不为各邉设以各边自有行太仆寺苑马寺都司卫所种马市买边马在也自种马尽革而为买俵马政以壊即所征银亦备买马资缺乏不为各邉及各项设以各有正赋及年例桩朋买补支应者在也本之则先臣所谓蓄居重之威者是也是以前马政条例今会典有关换买补二欵皆系兊给团营事例其后有给各邉者则非初制犹为各防守计耳若非防守而为别项借用则为例外非蓄威之道矣且古者问国君之富以马对观今在廐数如此年例调兊数如此奏讨加增数如此又有例外所需如此谓之富可乎况于威乎是当慎之纪兊马六

　　调兊京营马

　　关换会典一官军骑操听征例应关拨马匹其事故及不能养者则令转兊如征操缺马数多则于寄养等马内调兊又有关领马价自行収买例各不同
　　凡关拨马匹【洪武二十六年定凡官军关拨马匹操练行移到司须要该卫官吏保结关马官军原有马匹下落果系曾经征进惯战人数及无马匹方纔具奏关拨后有事故该卫拘収还官其军官军人等奉旨关拨马匹亦须备知数目又例凡各卫原关马羸驴转名销号若系御马监关领者诸府各卫自具手本赴监转名销号如是典牧所太仆寺关领者各府卫取勘明白行本部转行太仆寺典牧所销号永乐四年令管步军官告关马者不准有骒马与儿马愿换者听宣徳四年置给马勘合毎关马一匹给勘合一道填写齿色年月付领马之人収执遇倒死等项陈告注写应偿者视齿色附簿开注勘合与马如前収领再有事故照例偿给如领马之人有故马及勘合从所管转付应得之人収领凡应偿者追视御马监印烙然后给与正统四年奏准官军领马骑操必行本卫造册送部并太仆寺外卫操备者行该府造册关领天顺二年奏准官军领马太仆寺具俵过数目毛齿及官军姓名年月行各卫造册送部如关领数多开报数少或倒失转交隠匿不报者许诸人首告挐问弘治元年奏准南京官军应关马匹在江北者赴南京太仆寺给领在江南者本寺委官一员赴南京给散二年令骑操马老病当关给者原马送光禄寺支用四年奏准领马官军有不照次第混乱争夺者叅送法司问罪罚马一匹就给本身骑操以后更不关给七年奏准官军应闗马匹儿马八岁以上骟马十二岁以上别无伤残者并准给领各卫及邉关亦照此例正徳八年奏准直差官旗校士将军原领马匹残疾老弱不堪直差者送光禄寺交収本部照数行太仆寺于顺天府所属寄养马内泒取及行该卫委官赴御马监印烙拨给领养直差嘉靖二十二年议准将军关换马匹务要用心餧养不许违例顾借骑駄克减草料若致倒失照例于本主名下追买堪中好马补还四十三年令将京营勘合从新印换仍通行各邉镇一体编置给军隆庆二年议准京营马军各填给勘合一张以便查对如有倒死病瘦报部查明七八年以上方许交送另补以下不准交送倒死责令赔偿仍赴司验印又议准锦衣卫老病马年终送光禄寺者先执勘合赴兵部该司查其年限如领马七八年以上残病者方许交送另行闗补以下仍令餧养不准送寺倒死即令赔偿】
　　凡转兊马匹【天顺元年奏准各营外卫官军原领骑操马匹下班之日兊与在京官军该管官造册送部嘉靖七年题准各营提督内外大臣委各坐营等官将见在马队官军逐一查审除有力堪以餧养者照旧不动外其余贫难单丁不能养者将原领马匹兊与有力官军餧养以后闗领马匹亦要照前查给敢有容情扶同故行私领单丁贫军意图侵克草料致有倒失数多者查弘治罪三十三年题准凡兊马事故转兊者该管官即呈廵视科道于原额勘合填注年月官军姓名仍送该司查照将原兊马册亦改注明白用印钤盖如有官军私换马匹事发送问该营官容隠不行呈报者听廵视科道官叅究四十二年题准各营转兊马匹务要遵例赴司告填印钤以慿查考敢有仍前私兊查照新马桩银追纳】
　　凡调兊马匹【天顺元年题准如在各营在外各邉官军缺马骑操总镇等官具奏关领兵部议拟行移太仆寺于顺天府所属寄养本色马内选取给领兵部定限调军候兊京营于太仆寺委司官会同少卿兊给宣府于居庸关大同于紫荆关蓟州保定于适中地方委司官会同寺丞前去兊给其余各邉入卫在蓟准讨补本色余俱不准嘉靖三十年题准以上此系邉军入卫应援勤王相兊之例嘉靖十三年题准团营听征马匹多不过二万之数再有万匹存营操守犹有寄养马匹二万邻近易取若军士堪养马者数少亦不必滥给将聴征马匹拟为定数若干毎遇事故倒失五百匹以上行太仆寺兊给一次以为常规嘉靖三十三年题准兊马先尽寄养如果不敷方兊种马以上关换】

　　买补

　　凡京营骑操买补马匹【天顺二年奏准各营骑操马遇有令倒死者告官相剥坐营官责限该营军朋合买补走失被盗一例追赔成化十三年奏准各营下场倒失马匹买补不及八分者领勅及把总管队官住俸追买不下场者以五分为则弘治二年奏准买补骑操马匹须四岁以上八岁以下价自十二両至十五両官军自愿添价収买者听九年奏准凡骑操马匹原领者以承领日为始买补者以印烙日为始计在十五年外许卖银纳官另给其未及十五年而病者亦准卖仍追本身桩头银贴价买补嘉靖二十八年议准倒者坐营把总官呈赴廵视科道验明挂号赴本司决打照年限逺近扣筭桩银给单发营追征解太仆寺収贮买马仍类行戸部扣除草料三十一年题准京营马查有老弱笃废拣选估计变卖价银发太仆寺収贮以备买马三十二年题准倒死者当日呈报本营将官验剥如三日不报本军送问管队军并治仍扣粮一月该营将官务在三日内即差把总官带本军赴车驾司决打讨单追桩起解不许延缓隆庆二年议准京营军士选编上中二等养马如该管官纵容贫军冐领以致倒失不准追桩责令千把总本队官并本官买补三年奏准各营将官严督官军务要用心喂养马匹以后遇有倒死查果不系作践如领养一年以上者比常量加追银一両二年以上者比常量加追银五钱五年以上者仍照例追桩凡京营家丁马匹隆庆二年议准倒失者免其追桩令本马家丁出银三两其余各丁有马者出银二钱无者五分朋辏买补】
　　凡廵捕马匹【嘉靖三十七年议准倒死者止赴该管兵科报验挂号径赴车驾司决打讨单该营追収桩银起解四十四年令廵捕瘦马年终估验变价买补万厯二年议准巡捕马倒死或瘦损不堪马主稍有力者责令买补赴部验准送寺印烙发营给军骑廵】
　　凡锦衣卫直差马匹【隆庆二年议准各该委官不许克减草料及借顾与人骑坐如有作践倒失就于本名下追买好马还官又议准本卫将见在马备造原领官校姓名并马匹毛齿清册一本送兵部行令该司各给勘合一张备载领马年月毛齿以便查对如有倒死俱开送兵部该司查明方许买补其所补马匹亦赴该司验中送寺印烙改给勘合每年俱要赴寺印烙差占者候事完之日仍行补销毛齿不对者即不准印定以抵换盗卖治罪】
　　凡勇士营马匹【成化二年令勇士马倒死二次者不许重开照京营例追补隆庆二年议准倒死照四卫营例决打分别年限追纳桩银】
　　凡各卫军余马匹【成化七年奏准各卫军余关领马匹倒死以物力等第出银每马一匹上户出银三両中戸二两下戸二两余以屯田子粒银贴辏买补成化十三年奏准各邉将屯田积银贴补军人买补马廵视真定侍郎叶盛奏今日民间量田养马旧例牝马一匹岁课一驹当时马足而民不扰者以刍牧地广民得以为生马得以自便也后豪右庄田渐多养马日渐不足洪熈元年改两年一驹成化元年又改三年一驹马愈削而民愈贫然马不可少于是又复两年一驹之例夫纳马有数用马不赀虽有智者无善处之术方今京营各邉缺马取给民间孳牧所缺之马虽亦责赔于军而军多艰苦又不能偿仍复给之于是马愈不足民愈不堪为今之计欲寛民间之马必有以处军中之马然后其弊可除也请以宣府一处言之往年以马死未赔将步队军之孱弱空闲者领种官田用其余粮易银山西买马一年得马一千九百余匹马皆精壮军免追赔而民间亦得以寛舒此已行之成效也诸邉风土虽各有所宜然随处尽心自有良法请勑各邉会议随其土俗所宜凡可以买马足邉免追赔于军关领于民者听其便宜处置果有成效具实奏闻仍勑廷臣会议通查逺年近日各项庄田权其轻重量与处分还民复业及令各营总兵等官一体会议处置所贵禆益马政稍纾民力该兵部尚书马文升议今在邉分给种马仍于各卫余丁牧养宜行谊等斟酌定例或令三年或一年一更马有亏火设法追赔庶马政修举廵抚陜西都御史马文升议行令陜西布政司茶课易买折色银及棉花等物并官银共三千两遣官领送河南湖广市茶运赴西宁等茶马司移文廵茶官同守备分廵官市易畨马俵给甘凉操备并固原靖乐庆阳等卫缺马官军仍行甘肃宁夏延绥总兵廵抚等官核缺马官军数亦如前例行之文升又以叶盛建议欲诸邉陈马政利便上言今日邉军之苦莫甚于赔补是以马不及偿人已逃伍虽尝给钱贴助惠不能周惟屯田军士有田多丁少而不领马者有田少丁多而领马者槩均其田事体未易但毎人见田百畆约获五十余石以六石输官之外所存尚多可令岁纳银一钱一卫计田三千五百顷可得银三百五十两足以贴助买补欠马军士虽有消长而屯田则无増减事可常行若屯军积银既足又可分诸邉城贴买如例然复恐专恃买补不复加意饲养亏损反多宜按领马军丁名册豫为审勘分上中下三等凡买马一匹上等出银三两中等二两下等一两余价不足乃以田银给之是亦古者以田赋马之意也下兵部从其议八年先是御马监太监钱喜以随朝马披甲马少奏行陜西山西辽东买补马文升言陜西已买二百七十八匹费公帑银五千五百两有竒今敌骑扰邉公私匮乏乞暂停免有旨特免山西陜西而辽东仍旧】
　　凡桩朋银两【成化十三年奏准京营马倒失其马主系都指挥者出银三两指挥二两五钱千百戸镇抚二两旗军一两五钱走失被盗者各加五钱谓之桩头　又令各营马队官军每岁朋合出银岁以六个月为率毎月都指挥指挥出银一钱千百戸镇抚七分旗军五分遇马倒失贴助买补在外各邉悉照此例弘治六年奏准各营朋银买马不敷毎马一匹聴支草场租银三两贴助嘉靖二十二年奏准凡遇官军倒死马匹领养一年者旗军追罚银三两千百戸镇抚四两指挥五两都指挥六两二年以上者旗军二两千百戸镇抚二两五钱指挥三两都指挥三两五钱五年以上者旗军一两五钱千百戸镇抚二两指挥二两五钱都指挥三两十年以上者旗军一两千百戸镇抚一两五钱指挥二两都指挥二两五钱走失被盗者各加五钱按月追完造册解部稽查发寺収候买马支用其领养十五年以上者免追桩银二十九年题准今后各营遇支放粮料草束折色之时预将应出朋银官军姓名并朋银数目造册送部转送戸部照数扣除有余方行给散不足下月补扣其扣过银两戸部印封送部转发太仆寺収候买马支用四十二年题准该营将倒死马匹尽数查出有单者照单征桩无单者照新马倒死事例止追银三两以后倒死马匹备呈廵视科道挂号径自赴车驾司决打给单发营追桩其太仆寺及别项比较挂号并年终叅奏俱行停免万厯某年题准新例至令通行一年以上者旗军追桩四两千百戸镇抚五两指挥六两都指挥七两该杖责三十板二年以上者旗军例追桩银二两五钱系官各逓加五钱例该杖责二十五板五年以上者旗军追桩银一两五钱系官各逓加五钱例该杖责一十五板十年以上者旗军追桩银一两系官各逓加五钱例该杖责一十板十五年以上者桩银俱免追免责今京营桩朋照此例行其各邉亦同亦有随地方变更今照会典及近所损益者书之】
　　凡外营马匹【嘉靖四十五年议准保定各营马倒死于本军名下追银三两本司队朋出银九两共十二两买补有愿纳桩银者听隆庆四年题准増补昌平镇马匹如有倒死本军追桩银三两毎月马一匹扣征朋银一钱贮昌平州库以备买马万厯元年题准通州叅将营马倒死照张家湾备御营例呈报兵部该司决打给单追桩每年二次起解交纳】

　　京营原额马数【附各邉原额】

　　会典载天顺成化间奋武等十二营原额种马一十三万八千九百一十九匹此为十二团营初年出邉征伐之时所给种马之数又载弘治间五军营原额马九千五百六匹神枢营原额马四千四百六十四匹神机营原额马一万五十四匹此自十二营改为三大营出邉操练之时所给种马之数　按查前此名为十二营之时有骑操马及征调日悉起寄养马或兼用种马一军一马随调出征归即还寺发还种寄是以至十余万盖举骑操马种马俵寄全数而言非十二营中有是数也后此改为三营之时至于二万五千有余者亦以骑操马并征调时兼种马解俵寄养者而言并非三营中原有此数也所以然者乃前营军屡次出征逺守步骑兼支骑军非马不可行故悉数征之近会典所载乃查报者未详册籍如此槩以谓营中有此数今据册籍考正如此即以始数十三万再数二万有余而观则马之蕃庻有足征者乃今者三大营及各营卫所骑操廵捕不过二万以今考往可览计已

　　各营马数【此马嘉靖以后所续増者】

　　三大营马【隆庆元年题准正兵共三十枝内战兵每营给马一千匹车兵毎营给马二百匹城守毎营给马五十匹备兵三枝每营给马二百匹执事营一枝给马五百匹随征官军给马一千匹各营选锋给马五千匹】
　　京营家丁马【隆庆元年题准共给五百匹】　勇士营　四卫营【共约一千余匹　四卫营者宣徳八年以腾骧左右武骧左右军四卫养马军士及革去神武前卫官军开设共为一营总名四卫营其坐营等官于四卫指挥等官推选　勇士营者宣徳九年令凡迤北走回军余民人俱収充御马监勇士别为一营名勇士营以上四卫勇士二营俱从御马监官操练分作东西二营大明会典恃有四卫营而未载勇士营今备其缺畧于此正其内所称买马投充则二营皆有之成化弘治年间清查冐滥収补军士四卫营以腾骧四卫应存留者勇士营以迤北回还亲生子孙限无违碍者替代其余诡名冐籍四卫进充勇士俱行革退正徳十年嘉靖八年又议准腾骧左等四卫官旗勇士军人行点军科道官照例点闸三十年议准将四卫营军士通行查勘有影射占使尽数退出赴营操备诡名冐粮者悉行裁革有马军人倒失马匹照三大营军士一体追纳桩朋银两】
　　锦衣卫【原额一千八百五匹】旗手卫【原额四十四匹　以上京营各卫马】通州守御操备捕盗【四百七十五匹】奠靖所【嘉靖二十一年初设】属巩华城守备下防护
　　行宫【二十二年议准给马一百匹廵逻】张家湾备御营【嘉靖四十三年初设本营议准兊给马五十匹四十五年又増给马五十匹】三河守御营【嘉靖三十七年以本营路当冲要准给本县寄养马一百匹专备护哨缉盗传达邉报等役】
　　通州遵化昌平三河宻云涿州蓟州永平等八城镇邉等三区【嘉靖四十年议准各给一百匹专备捕盗】

　　见在印烙马数【此万厯二十年后数】

　　五军营【七千六百三十一匹】神枢营【五千七百一十八匹】神机营【五千七百六十九匹】勇士营【八百三十五匹】四卫营【四百一十九匹】廵捕营【五千二百九十七匹】锦衣卫【一千九百五十五匹】旗手卫【四十六匹】张家湾【一百匹】奠靖所【一百匹】州营【一百匹】　【万厯二十二年本寺题为兊军等事兵部覆奉钦依依拟行兊军其议有五始于取故一曰取兊凡二说一主臕怠本寺旧例嘉靖七年奏准凡领养年浅臕壮堪用者遇调先与交兊泒则后于俵领至今两路少卿遵行廵验日册注上臕者为堪兊聴候调取次臕者为备兊责令餧养盖由军领与养戸同必臕息庶便骑操如系瘦损亦有倒失追补之苦此体恤兊军之意如能餧养成臕则次年即注上臕取充不至如瘸病等项此又激劝养戸之意一说也一主挨顺年月则近该御史樊玉衡刘曰梧奏取兊惟论臕壮不论年分至有老死无用徒费钱粮况马有用全在壮健而肥瘦次之壮者即瘦觔力自在况兵家只论膂力过肥则难骤驰合度以后取兊先论年分次论臕息庻无坐视老死之弊又一说也臣谓二说各有见而实相成详酌之请于调兊日即据各州县册报挨查年月先发者先行取兊先取中一据本寺少卿廵验册开挨查上臕先兊次臕令餧养以待下次不得越年次专取后至庻寄戸兊军皆得所无叹偏累又称用药发臕之说诚为今弊闻南方有以乐发臕可经二三月者过此瘦损倒死亦云有药可解然虽存无气力难负重今不禁之则俵戸以之贻害养戸养戸以之贻害兊军是在州县初俵及取寄加意又在本寺印发及取兊日详察加禁取在于交故二曰交兊本寺取兊军有拣退十之半或三四者乃与养戸毎相竞其间各有是非如养戸实餧养瘦损不堪不能负重战陈如近年团营刘继祖等告换者此其非在养戸有故意留难刁蹬需索如寄养虽年深齿数尚可兊亦拣退者此其非在营军要在本寺戎政衙门察惩之其或有倒死赔补不合式解县官曲为収送者滥也连岁饥寒草料缺乏自致消损者疲也寄养马岁精神不前者老也取时行路伤蹄羣小拔取鬃尾者损也又水草不时偶沾时患者病也又在本寺酌处滥者换之疲者餧之老者卖之损者病者医治之必养戸兊军两无所失此其兊营军者近岁辽东征请讨各将官留难养戸虽良马至亦预畏阻隆庆三年议准调兊京邉官军马务照次第关领果系不堪方准抵换敢有故意刁蹬及倚势混争听该寺叅送问罪此在部寺凡遇调兊行日请赐申饬此其兊邉军者又查先年凡俵至验讫查发营军若近镇领骑不必发寄其后因营军或于中途拣择或恃强擅兊天顺间令凡官军人等强夺起俵马匹者问罪罚马一匹枷号一个月遂停止惟以俵者发养以养者发兊乃便而或事可通权当运至日查取营军当给者即以兊之亦省贻扰养戸然必数日后乃兊不得亟发以防通同之弊兊交不敷故三曰借兊隆庆间本寺少卿钟沂奏寄养马出百姓膏脂乃最为蠧累者借兊是也嘉靖间奏行禁止后因邉报紧急复开有由本寺借者有由廵抚径借者其所属地方者该兵部覆奉钦依禁止果系军需紧急不得已借兊事毕日不必交还即给彼处缺马官军骑操如果马不缺乏势必退回者行令原委部寺各官前去逐一验収查系曽经出征瘦损者准照旧例行若未经征战退回者以十分为率损伤一分该营将领等官量行罚治一分上重行罚治二分上以次降级责令追赔印补着为定例如廵抚衙门仍前不由部寺径自借兊者听本部叅奏究治遂止其后各邉又以紧急奏请调用借端复开近西征该总兵官借团营马三百匹回日量交多非原马内惟二十匹又征东复有借八十共一百匹今正月仅还二十二匹内损伤难以给军该部寺方行酌议变卖又该各将官奏讨三千三百匹逰撃官三次七百五十匹未经发还总计两年将万匹且各邉奏讨无涯本寺额数日减自此虽欲借得乎近日蓟辽保定督抚议征东倒死欲于寄养马内补给兵部覆题马少圉空另行别处是当以此例示知各邉庻其止于未请之先而早图之也兊不可借或变而请添故四曰添兊夫马从种寄俵三者来今既减削兊亦当如之顾有日増添如京营加兊各营选锋五百匹标兵营五百匹该本寺卿王汝训等奏欲减去以防比例兵部酌议准作下年应兊之数仍行戎政衙门毋得再请此前年事今马数耗极以后乞勑戎政诸臣慎初勿题兵部亦慎初勿与乃可强友兊不可添而事势穷则当备故五曰备兊洪永间种马征驹约数十万弘治后额定十二万余于时又有备用二万五千团营四五千约共十七八万隆庆二年种马半卖后仅五万余犹并备寄团营亦如前数约十万余万厯九年种马尽卖后至今仅十年间除团营外惟寄养厪万今两年间总兊过京营与东西征讨蓟辽一万四千六百余旧年秋二路查厪存九千秋运収俵二千共一万一千余近少御李化龙巡验查点册开臕息堪兊马二路共七千二百余备兊者二千余再查俵数除南直隶尽改折保定等府原额陆续亦减去沂费郯三州县亦永改折今实俵戸一万六千五百一十五匹前年厪三分泒已少旧年各廵抚开报灾伤厪泒二分与二分五厘合二千余总前数约厪万见有团营当兊又有倒失者亦兊兊后则以千计矣况前东西征讨尚系两腋设腹心有警将取诸俵戸实难即尽取寄戸又多近京辅繁难细小之邑目今已为强支有警彼将自护其生不暇亦或以本地方守御借口且贫难负之而逃未可知者将欲如前议买用则必得二三十两乃良或加倍则必至四五十万始得万骑虽有折银在库安得常继此非职所敢知惟今据见在酌之请俵戸地方泒以伍分陆分为率积有多余再查减泒灾伤则四分三分为率灾伤地少者兊多寄少熟稔地多者兊少寄多斯为厪支且各处有因其矮小亦行改折者窃谓马随地产髙下大小不同当随产而収善餧之亦可臕息即真矮小亦可备负载糗粮之用至南直隶旧有大马近俱改折此以灾伤故诚当然不可因之遽止盖种马既革留此百中之一俾各地方知俵解急公之役庶有警可令勤王乃因一时遽止讵可哉近议者因马不足乃议减骑益步兵家有骑有步岂能减益邉臣之覆有非泛者要之今已无马不得不为减益】

　　京师买马数【非旧例近始有之】

　　京师初给银买马【万厯十年题准京营缺马查数呈部行太仆马价动支买补与兊领寄养马匹相兼给发骑操十四年议科道官请停止初议再行查议卖一二年另行停止于七年科道官议于原价共二十两兵部行寺发京营官军兊领自买科道兵部委官本寺京营少卿验印给发至总督京营彰武伯杨某等议题縁京师买马有六利兵部覆奉钦依自万厯十年为始年终行令各营将领备查一年倒损数目造册送部题发马价银九千六百两发营照依今岁事例选买壮马六百匹本部验发太仆寺印烙并调取寄养马相兼骑操其官军朋银准暂免一年以后年分俱于年终查筭如果本年倒损不及一分即将次年应扣银题免如数过一分之上仍行追扣以备买马支用万厯十二年该兵部复议巡视京营科道条陈内开京营缺马每年终备行太仆寺查果寄养马少各营倒损数多照例暂发营中召买若寄养马多各营倒损又少暂行停买惟在临时酌处万厯十三年该兵部复议廵视京营科道条陈内召买一节查得初议召买公私称为两便是以总恊大臣题请举行年例应扣朋银尽行豁免业有定议若委官知为公家不为身图尽以十六两市买一马亦不称苦况营马所需甚急似难停止万厯十三年应买马匹已经行委副将督同各营将领等官闗领马价银九千六百两于本年分陆续召买过马六百匹完足俱经呈验印烚兊给官军骑操余剰银三百八十二两五钱责令各官送部还官讫万厯十四年分倒损马匹不及一分例应免征朋银合行题请又准兵部手本前事准臣等手本前事等因送司卷查万厯十四年请停止召买马匹该廵视京营科道官田畴等条陈内开停止召买一节本部查得京营召买马匹先该总恊大臣议有六利题准举行今科道官备陈三不便之故乞要亟行停止自京军领养之马往于附近郡县寄养后因领兊不敷建议者輙责之本营召买且执四便之说以求逞而自幸得通变之宜也苐行之未久而告苦踵至何者今之买马非买于外郡产马之地不过都城马市所聚能复几何徒长市井小人乗机媒利之阶竟无补于追奔逐北之实一岁买马数百定以官价约以限期至急矣而奸商牙侩规利其间以弱小之马索壮大之价始而隠有为无继而以多作少故意掯勒以为此马不买别无壮健此处不买更无他所委官重违期限不得已长价市之固已亏损公帑矣此其不便在国者一也至于验印经旬守候稽遅无名需索使用百出此其不便在官二也夫州县寄养之马上马者三四十金次则不下二十余金价髙马壮给营军数年之间犹有羸瘠病弱之苦召买之马减其十分之四市买之时已属不堪及入行伍曽未数次而骨立待毙矣此不便在军者三也或者犹谓其免俵解之劳无养马之费此交彼易转手告完而诸费可省矣殊不知省而有益省之为便费省而无适于用终亦必亡而已矣臣等愿乞勑下所司行照往年事例营马缺于太仆寺给领骑操营中召买亟行停止如额马多缺寄养不敷不妨间一举行万厯十五年以后凡有倒损马匹俱于太仆寺寄养马匹内补给暂停召买复扣朋银本部仍于毎年终查筭各营倒死数少寄养马多即行停买如额马缺多寄养不敷仍行题请举行万厯十七年题准买马二百共买三百二十匹因各市缺少难以速完仍俟六年补买该京营戎政临淮侯李言恭等题称召买万厯十四年分马六百除五军战兵一营二营大营神枢战兵一营二营六营神枢战兵一营六营共买过马三百二十匹俱蒙验准给军领养外尚有未买马二百八十匹近因各市缺乏一时难以速完之日再行呈报　又兵部复议廵视京营科道官杨文焕等条陈一议买马看得科道官条议备行戎政衙门行令各营将官将先领马价尚未买补者一槩催完自万厯十七年为始毎马一匹于原议十六两之外量増四两共银二十两毎岁戎政衙门将应补马数报部　万厯十四年应买马六百匹除已完三百二十匹其未买二百八十匹委属市店缺乏一时遽难完报若候买题请恐营马缺额操防无赖今据各官呈称要将十五年十六年应补寄养马三千三百九十九匹先行兊给其两年该买马一千二百匹遵照近议关领马价银二万四千两听科道部寺衙门会同召买万厯二十年真定廵抚请买俵马尽行改折解部买马该兵部行太仆寺议覆分别灾伤轻重量行改折不得一槩尽行以致买补有妨战守万厯十二年本寺题买补事例内称买补旧时种马取驹俵寄得宜不俟収买惟邉关因紧急水旱灾祲乃一议买亦后例也自兵部议覆尽革种马乃曰变价征银如遇俵马不足即将此银分发邉处官为収买马自云集堪充实用此又后议也近据各督抚奏谓折色三十两即用十八九两可得上驷十五六两可得中驷是以一马得二马且较俵寄尤良此又新议也顾此可暂行不可专倚查得万厯十三年京营马缺议欲自买始而总协大臣称陆利议者亦称两便该兵部覆行本寺给银令买六百匹乃初买仅得三百二十尚遗二百八十遂称各市缺少难以速完且马鲜良京市亦扰科臣遂称三不便请停止此在京不能买者前年辽东廵抚题畧言辽镇兵创岁荒商贩不至民间絶少日加棰楚终难补还此邉关不能买者即此买补之难明已当此承平京邉安堵乃辽东重镇纔一防倭未经战陈遂称买难则前革种马时云集之疏不效益明已是以谓不可专倚而又不可塞縁今种马絶源惟商贩乃马由得之流第当随时随处通之尔如执一马得两马之说或少泒或尽行改折専买于一处则商亦聚于一处商平常则来变则止得利则来失则止近日京辽事可鉴也惟不聚一处而令各州县官抚俵民即藉民招商无分常变得失朝发夕至乃为便利】

　　各邉镇防守借兊马

　　凡各邉借兊马【弘治以前寄养马不许各邉借兊嘉靖二十九年蓟镇事急题准各邉兵调赴蓟镇春秋两防遇马缺乏俱借兊孳牧寄养马骑征事毕仍还马戸嘉靖四十一年议准防邉借兊寄养马果有瘸瞎损伤餧养难痊者另注一册以备照查其册内损马有临时与中途倒死者纳皮张银四钱三月之内倒死者纳肉脏银伍钱三月之外倒死者纳银伍钱其臕息少减不系瘸瞎者不得槩比止查借骑月日久近不拘何处借还在三月之内倒死者比保定例追银十两借还过三月之外倒死者比辽东例追银七两隆庆三年议准调兊京邉官军马务照次第关领果系不堪方许抵换敢有故意刁蹬及倚势混争听该寺叅送问罪隆庆四年题准凡前项借兊事例禁不复行遇有军机万分紧急姑准于种马内借兊或不得已而借兊寄养马匹事毕之日即给彼处镇廵地方官军骑操偹由造册送部转付本寺注销倘彼马不缺乏其势不得不退回者必由本寺寺丞同兵部委官逐一查验除曾骑操出征瘦病倒失者准照旧例施行外若未经征战而退回者大约以十分为率损伤一分者原领将领等官量行罚治一分以上者重行罚治至二分以上者以次降级倒失者即令追赔印补其有不由部寺径自借兊退回者许兵部叅处治罪兵部尚书杨某题覆该太仆寺少卿钟沂题窃惟今日最为马政之蠧而重贴编戸之累者借兊是也卷查嘉靖四十一年五月内本寺呈行兵部内开借兊既不宜于军民又有伤于国课毎年防秋量于种马借兊其寄养马匹价直繁重合无查照蓟辽中军官王臣等所议凡遇官军缺马宁给与常养骑操久者可得八九年近者不下五六年较之借去一次遂致病壊所省尤多查复旧例极为稳便等因自是以来向未借兊迩时马渐蕃息职此之由乃至今年八月内偶因邉报紧急复开借兊之端由本寺而借兊者若调通州蓟州香河漷县顺义等五州县养马一千六百四十九匹借兊游撃官满朝相等管下民兵是也不由本寺径从保定廵抚而借兊者若取易州新城定兴等三州县养马三百零七匹借兊坐营官呉守直等管下竒兵是也二处借兊仅两月仰仗天威震动敌兵退散并未出征在满朝相等所领者伤损几五分之一在呉守直等所领者病损六分之一必系将领等官视非己物恣意作践甚至通同军士侵克草料银两坐视马之饥疲而不之顾不然并无一骑出征何致马之损伤至此也况不由本寺者任其操纵自如则于出纳之际漫无稽查非臣等出廵躬亲点视则他日倒伤之赔补尽归之贫民矣如此而不申严之则坐见耗竭重贻编戸之戚伏乞勑下兵部再加查议将原领前马官满朝相呉守直等量行罚治倒死马匹严令追补赴印并乞天语叮咛严着为令以后凡遇官军缺马查照旧例必由兵部札行本寺寺丞同兵部委官眼同给散于前项借兊事例禁不复行遇有军机万分紧急姑准于种马内借兊或不得已而借兊寄养马匹事毕之日即给彼处镇廵地方官军骑操偹由造册送部转付本寺注销倘彼马不缺乏其势不得不退回者必由本寺丞同兵部委官逐一查验除曽骑操出征瘦病倒失者准照旧例施行外若未经征战而退回者大约以十分为率损伤一分者原领将领等官量行罚治一分一分以上者重行罚治至二分以上者以次降级倒失者即令追赔印补其有不由部寺径自借兊退回者许兵部叅奏处治兵部覆题奉旨俱依拟行】
　　凡各邉借寄养马匹为里甲驿逓之用【嘉靖以前俱不许万厯十八年该兵部尚书石某题准蓟州兵备成借马给驿本部题准以后不许】

　　附各邉镇马

　　凡各邉马匹【嘉靖十五年议准陜西苑马寺每年清查监院牧养马匹年齿壮实可用者造册送廵按衙门备照遇邉镇官军骑征马倒死或槽下倒死行令各邉分廵兵备等道及太仆寺查明给领仍照旧严追桩银収贮以备买补　三十一年以陜西各苑种马数少议准给本省赃罚等银四万两买补以后缺少止查苑马二寺収贮地畆桩朋银两题讨买补　三十八年题准山西镇各营骑操马倒失行令各营朋合摊辏并肉脏银买补　三十九年议准陜西各苑马老病矮小不堪作种给征者各用退字火印照依时估定价变卖就将前卖过价银另买臕马分发各苑无马军丁领养仍将卖过马骡収过价银造册奏缴每三年变卖一次　四十三年议准山西镇辏银买马累军不便仍照例追纳桩朋银解行太仆寺収贮买马　本年又议准各邉官军马匹对敌阵亡及追贼走伤倒死者桩银免追出哨在途倒死追肉脏银五钱拐马在逃务令缉获马兊别军本军问罪隆庆二年议准固原入卫官军马匹倒死八年以里者照近例行以外不论官军追纳肉脏银五钱十年以外者俱免　三年题准陜西七苑不堪马匹查系牧军赔补者追令另买大马该寺量助赎银三分之一以后追补必验合式印牧系茶易银买者变卖另买仍行行太仆寺将茶易银买马点验堪牧堪俵方准印烙发苑　六年以陜西岁课马驹毎匹追银三两利于纳银亏欠数多议准将各苑种马严责孳驹如有倒失亏欠俱追补马驹不许纳银　本年又题准蓟镇各营朋摊买马困累宜行禁革发银三万两买补以后毎年请讨给本色马一千匹马价银一万八千两万厯元年议准辽东买补马匹无别项桩朋官价动支及置买火器缺乏骡头駄载动支行太仆寺马价银一万七千两内将一万两分贮两河如遇马匹临阵倒失免军赔偿即委官赴市収买好马给军再有倒失方责本军买补其七千两买骡应用　二年议准陜西苑马寺缺少种马将该寺库贮茶课等银岁解固原镇二千两给军自买于年例应解该镇马二千匹内扣留二百匹在苑作种　三年题准固原镇朋合地畆银征解陜西行太仆寺路逺弊多宜行该管各司道官将本镇官军毎年应出朋银就于俸粮银内扣留地畆银两随同屯田粮草一体征収另行収贮听买马支用不许别项那借其収支数目监収官毎半年一次开报行太仆寺类查】
　　凡邉驿站军马匹【隆庆五年议准如领养一年倒死者纳桩银五两二年者四两三年者三两四年者二两追収在官候缺马之日连银解部发寺闗马五年以上倒死者官为补给】

　　附各邉镇原额马数【此嘉靖以前数】

　　守备三河等城【原额一百三十七匹】分守宻云古北口【原额三千一百六十七匹】蓟州镇【原额二万二千七百七十四匹】辽东【原额四万六千六十八匹】守备紫荆关【原额四百七十七匹】守备徳州【原额一百四十二匹】守备真定等处【原额一百匹】宣府【原额四万五千五百四十三匹】大同【原额四万六千九百四十四匹】山西三关【原额九千六百六十五匹】陜西【原额一万六千一百八十三匹】延绥【原额二万二千二百一十九匹】甘肃【原额二万六千五百六十匹】宁夏【原额一万九千五百九十五匹】

　　各邉镇增补马数【此嘉靖以后数】

　　保定各营【嘉靖四十三年议准保定摽兵营补足马三千匹四十四年保定定州达军二营竒军一营毎营各给五百匹正兵营一百匹隆庆二年増给达军二营各三百匹常川骑征不许借兊万厯二年保定西关一带设立车骑二营其马将真定等府库贮各项军需等银一万一千五百一十两照数动交行令収买臕壮马骡印烙给发】
　　宣大二镇各城堡【万厯四年以二镇援兵迎送北使疲苦议准将互市马及各路老家营军拨给大同新平得胜二堡马各三百匹军各二百名平逺保平镇羗弘赐等四堡马各二百匹军各一百名其沿邉毎城堡各一百匹老军餧养宣府驿马二百匹中路赵川堡马六十匹北路龙门等四城堡马各五十匹上西路三城堡马各五十匹膳房等八堡各三十匹懐安城五十匹毎马拨一□餧养专一供应北使】
　　洮河各营【隆庆二年题准河州叅将营岁给茶易马五十匹桩朋银买马五十匹洮州岁给茶易马二百匹内裁减一百匹解苑牧养】
　　固原延绥宁夏三镇【嘉靖三十五年议准陜西苑马寺孳养马匹每年准给固原延绥宁夏三镇共马二千匹内一千五百匹专给固原五百匹延宁二镇分年轮给】
　　甘肃军士买马【隆庆三年议准毎匹定给桩朋银十两　以上嘉靖苑额数及后所増补码皆据会典所书查对各邉镇实数当有未同者则以兴革损益不常即一岁间有异同况数十年之久乎此本无闗于本寺照例附之所以识太仆寺给京营马政如此各镇自有马数如此不得日望于太仆寺以济之也】

　　各镇奏讨马

　　厯考太仆寺马嘉靖以前无奏讨者嘉靖二十九年边骑犯顺拥入都城而昌平镇以重陵寝蓟镇以入卫补给此皆为入卫应援勤王之用暂给之其后遂以为例万厯二十二年东西征讨命将出师以是为请亦给辽东以征边徼马数损多亦补给此正为奉命征讨之用亦暂给之其后乃遂欲以为例则彼巍然重镇安得全頼京师京师亦安得能分生民膏腴京营备用者而与之哉事在诸疏可以为案据矣
　　昌平镇【嘉靖四十年以本镇为护陵重地永安营马仅二百余准照巩华营例调取寄养马八百匹四十一年又议准选补军二百名给马一百匹以把总统领两班廵隆庆四年又増补前马共二百匹是年又给天寿山廵逻官军马三十匹】
　　蓟镇入卫【嘉靖二十九年各邉兵入卫缺马讨补以为常隆庆六年议准除在途不补在蓟倒死者如每营正駄马二千余匹倒死二百匹以下者准补过二百匹之上止量给二百匹以为限制万歴某年题准毎年给马六百匹其后増至千匹或发本色或发折色毎银三十两赴镇自行差官买马】
　　凡遣将出征【成化十六年兵部尚书王越奏比因选给西征马一万六千四百匹外京营官马止存八千八百余匹尚多病瘠不堪乞令兵部于民间四戸马内选二万匹给军骑操以备警急调用嘉靖三十一年边骑犯顺差官分投取寄养种马地方取马给官军骑征事平发回奏报　嘉靖三十七年倭犯淮扬事急督抚奏借南直隶种马出战庙湾奏捷马发回原种地方领养　万厯二十二年遣征宁夏借给团营马回日送寺将堪骑者仍发该营不堪者变卖银回贮库　万厯二十二年遣将征倭发马回日同宁夏例　万厯二十年辽镇以征东马数损多量请借支以买马银扣还此不为例调时皆照兊京营例部札行本寺丞堂一员会同兵部职方司至山海闗调兊行时本寺上疏请如会典所开载例禁革需索且令挨次一军一马相兊不得勒揩寄养戸随兊即回仍俟各州县申文调兊数目到日注销　该本寺卿杨某等为俵寄马数岁减额外请讨难应恳乞勑赐早行酌议以重根本以安疆园事职等奉兵部札内开辽东缺马议得寄养马匹权调取三千应该马价聴该镇估计的数回部于次年年例银内照数扣除以后年分仍照旧例买补各邉镇不得援此为例该部寺查得万厯初辽东延绥宣大屡讨未尝与马前岁东西两征系当宁遣将一时权宜而行亦可及辽东奏讨偶为东征亦可自此外复为所需则本镇旧苑马行太仆寺之设今年例银一十一万七千八百有零之给为市本考何为考哉前此兵部复议必曰不得援以为例乃卒以为例今此给行既二年且皆三千是即明例矣以后岁久不过申此为请尔又何必为为援哉今且无论例不可久即以目今本寺马数而论职前疏曾查祖宗朝种马数十万弘治后额约十七八万自隆庆二年至万厯九年种马尽卖后至今仅十年间耳除团营不计外惟寄养仅二万今二年内总兊过团营与东西征讨蓟辽奏讨共一万四千六百有余旧秋仅存九千之数视前时不能数十分中之一分职等相议即今一匹不倒失不取兊尚为无马而况自旧冬至今未数月各州县以倒失团营以损毙闻者殆无虚日实未能九千余矣目今该兊团营补通州营约该一千六百有零只此二项当调取四千六百有零又各另取约计千匹以备拣退补码兹又将给行邉大臣项行将兊去七千内外矣倘能仅存二千其间年久老瘦所当变卖者实繁而今年各俵马地方因灾伤重大泒俵又少明年灾后加泒尚难则是日减一日岁减一岁所谓储蓄不备卒有水旱盗贼无能以应而国非其国者此也职等诚知守在边陲辽东近敌辽镇安即京师安非有二者而要之京师根本辽东疆圉尝闻先根本次疆圉未闻舍根本而专事疆圉者也且辽东方给银买马督抚所疏买不能得始请寄养是谓本折兼支职等总计本寺南北各府本折岁如不灾不那能全纳不过共价六十万零乃辽东一隅半年之内折色五万本色三千直价九万共费十四万费本寺本折四中之一后又其能应乎即旧年三千之价亦尝扣还然本寺俵马价三十两寄民餧养年深劳费数倍扣还未能半之此以公储供公用何尝言有无多寡惟后不能应其将柰何哉乃马政兵部统之而数之三耗本寺职之今兵部惟以辽镇请马为急即发本寺亦惟据兵部札至即发乃不计其马数三耗以为三酌是岂相承相济之义哉万一邉闗声息烽火忽动达于郊圻此时将为京师陵寝应援入卫之用又将何以应之即或兵部疏令买补本寺亦无能以应之惟坐观偾事即致重罚厚谴何益于大计哉伏乞勑下该部再行详议停止　七月内又题为马政久壊不宜再紊权议存近额省繁文以蓄国威以安民生事职等谨稽祖宗马政旧制本寺备用马乃给兊团营骑操防守都城拱护陵寝有事征讨入卫应援勤王之用不为各邉设以各邉自有太仆寺苑马寺御司卫所种马市买边马在也自种马尽革而为买俵马政以壊即所征银亦备买马赀缺乏不为各邉及各项设以各有正赋及年例桩朋买补支应者在也本之则先臣所谓蓄居重之威者是也其后凡请讨该兵部本寺屡题奉钦依禁止弘治间常有谓马不许间或给银収买隆庆五年题准各邉奏讨系十分紧急方准给马价别项滥讨即行停寝又辽东宣大屡奏不与马皆载之会典彰彰者在也又若保定府乃俵寄之地隆庆四年保定巡抚防秋径借备用马暂用即还不由本寺调发少卿钟沂疏严借兊兵部覆奉钦依严禁以后不许此暂借者为然蓟州亦寄养之地隆庆五年蓟镇总督请补各营入卫官军本寺卿王好问疏慎兊发兵部覆奉钦依止许调给入卫官军各营俱裁减隆庆六年该镇题为延绥入卫官军即入卫京师者请给六百有余以后遂为一千之例然亦别泒保定等府或马或银转给未尝即取蓟州寄养马与之盖有深意此入卫者为然近者东西两征系当宁特遣一时权宜及辽东初次奏讨亦为补给东征损失之数此征讨者为然凡征讨入卫二项似合旧制尝或给兊此外则不可以为例焉者乃厯查今时偶取者以为旧例暂发者以为常例一给者再引为例急遣者缓假为例始曰不得援以为例后卒为例至于银他部不干之务各地方灾伤始曰借曰留犹曰抵还卒未之还近日有借各邉修城民戸七分兵卫三分遂为戸七兵三之例自以上诸例行而马政益壊旧制以紊马银且空匮矣该职二月间题为钦遵明旨条议马银日俱空匮财用所当通融事宜恳祈圣裁勑下该部预计永图以保治安事等因该兵部题覆内称亟应移咨各镇督抚诸臣得已兊领马匹加意爱养毋致损壊以备缓急如有别项军情务自悉心区处不得借口借兊随奉明旨俱依拟行钦此方行未乆五月间辽东廵抚又讨三千该职又题为俵寄马数岁减额外请讨难应恳乞勑赐早行酌议以重根本以安疆圉事等因该兵部札行本寺内称咨蓟镇督抚衙门知会乃今月内辽镇又请马兵部以辽镇孤悬又给马一千五百札至职闗东西二路随该东路少卿程奎闗称本寺寄养备用马匹旧尝二万今年除新运未完外近兊给辽东及团营外见在东路只一千有余之数已切无马之忧辽东年例给银市易边马正以邉方土产足备骑征未闻有涉千里取及寺马者今该镇不嫌烦数本部不查有无辄讨辄与均非事体无论各邉请求难以格其援例脱使内地有警何以备乎不虞懐根本之虑者未敢以为便也又淮西路少卿王国闗称冏寺之马相沿定制止供团营之用盖所以翊卫神京巩固根本虑至逺也至各邉镇俱发有年例买马银两从来未有取及寺马者今辽镇一讨已过顾复再讨似非祖制且查本路见在堪兊备兊仅仅一千有余盖縁连年部泒折色太多本色太少之故今又轻与则寺马无几万一京都有事急在需马谁任其咎援四肢而弱腹心大非计之便者合闗本寺须为转覆至职查得嘉靖间种马十数万又有解俵寄养马二万五千乃戊申庚戍两次边警各处入卫应援将兵数万云集都郊会取数万应之犹称不敷今者买俵之马在于民间必须交易经年遇运而至寄养之数厪厪如此目今敌骑临邉事势频急合如少卿二臣所议即行停止呈兵部随该札行内开看得该寺呈议前事良为有见但念该镇孤悬値此强敌交讧议兊马一千五百匹聊济危急已经本部题奉钦依无容再议以后该镇马匹咨去自行招买勿烦再请致紊旧章职等为此随闗二路即于见在马内如数查发牒寺丞翟思梁前往交兊载惟以祖宗定制言则本寺马如前所陈本非蓟辽外邉所当请者今以为请则彼行太仆寺苑马寺都司卫所及市买外商之马何所为哉顾此端一开后日难杜窃谓畿内之民疾苦俵寄而外邉乃仰给之欲其岁岁输运跋涉逺镇力有不能且以有限之马供无穷之求诚似于涓水沃焦势有不能无一可者职等窃谓兵部诚念邉镇孤危即以所谓悉心区处之议为之早行或令广市于边或令多招于商而其本则或复旧时行太仆寺苑马寺都司卫所马令其孳牧乃可常久伏乞勑下兵部从此止其奏讨而惟常久是计乃为有禆辽镇而于本寺旧制不致再紊尔顾此就今蓟辽言之职等又为京师之计则岂敢谓复马政种马之旧惟权议于俵马近额二万匹今渐减为一万六千有余者寄养马旧额二万五千戸今减为二万一千有余者各复其额毎岁自灾复减泒停泒外酌量泒俵发之寄养务足二万如万厯十九年以前之额祗许调发团营此外凡以近例为请者决不辄发或者以马数既多寄民受累马徒老毙无益职尝闻积粟所以防饥不以无饥而厌朽腐之粟积艾所以治病不以无病而弃陈因之艾盖宁使之朽腐陈因不致无积蓄而忽遇饥病遽视其毙徒贻后悔无及也国家备用之马意正如此伏望勑下该部查议力行而凡调发合行本寺酌量有无多寡乃见专理职掌庶近额存而国威以蓄民生以安其所闗系岂轻微哉　以上俱经兵部议覆钦依依拟行】

　　各邉镇奏讨银买马

　　【成化二年始各邉镇立银库以南方改折马银入贮成化十一年宣府奏讨银一万两等镇又奏讨不等兵部　弘治七年奏准凡各邉缺马骑操奏闗银两収买者兵部委官一员同太仆寺官于収贮马价内照数支出差官运赴镇廵官处交収　弘治十四年题准宣府等府讨马量给银以后非急紧军情不许再请　弘治十八年奏准陜西茶盐易马备邉系是旧制今后再不许别项奏讨　正徳五年发银十万两于北直隶山东河南又发三万于延绥一万于宁夏市马六年发银十五万两市马　九年发银市马于山东辽东河南庐凤等四府保定等六府银二十二万五千匹十年以银五万两市马于河南陜西各千匹又考洪武十八年四川贵州二都司市马一万一千有六百匹永乐二十年山东河南山西市驴二十余万按买马惟正德九年最多又于各邉买马多不计　大仆寺卿储巏论太仆寺岁収马价自成化二年因南方一二县非产马地暂収折色自后有比例加増者当时贮积不多各邉未尝奏讨以后间有奏讨亦不尽从縁各邉自有买马之需如宣府余剰银陜西屯粮是也自此端一开遂不可止宣府成化二十一年奏讨银一万自弘治十四年至今则十三万矣大同成化二十年并十二年二万八千余弘治十年至今则十六万五千矣延绥成化间三万九千弘治九年至十八年则十万二千二百矣宁夏弘治十八年以前节次讨银二万一千一百三十弘治十四年至今纔及六年则已七十万矣陜西布政司等处止是成化二十年银三千八百八十自弘治元年至今则节次共讨过一十五万九千两有余矣他如甘肃辽东山西等处各次奏讨过一十一万五千三百余两皆数倍于前本寺未収折色以前止给见马今给价十万作马万匹价少马多似利于官殊不知马价银不入军中就为有司干没及至买马价既不多安得善马随买随死随死随讨终累朝廷原其奏讨非全为马今后邉方有缺仍给马以杜前弊又各邉俱有余粮屯田草场桩头银以备买马先年不曽给银邉无不足今岁给益多邉益不足何欤欲乞兵部差官按视豫知盈亏多寡之数临期易以酌量若一时动众兴兵方许暂给余皆停止今后奏讨伏乞严加禁絶庶几不敢妄永而朝廷不致徒费矣　正徳十三年山西讨马兵部请动支银三万两给与収买　尚书王琼奏山西镇廵等官都御史张桧等奏称见在官军万五千余名有见马四千八百余匹乞于寄养马内量拨四五千匹今太仆寺寄养马数少正徳九年山西三闗有给银买马之例宜与动支三万两委官収买及又称马队官军难通融调拨臣等议得邉闗官军杀贼人人有马便于驰骤但欲令军自养无空地可牧官为支给又无民草可供所以往年召商买草生弊百端逼军赔补为害滋甚山西三闗在大同之南有山险可据古人防邉多以步战取胜近年都御史孟春在宣府列步战以却敌去年总兵官王勋在应州督军下马步战始能固守营垒合宜行都御史张桧多设步军务使竒正相倚战守并用不必专恃马力　太仆寺卿汪举奏每年泒取马不过二万五千匹今两岁间已兊御马监辽东宣大马至五万八千七百余匹价银亦二十三万两且各处官军奏请未已何以待之请勑兵部申明旧规量入为出兵部议如举所言如四卫勇士官马死二次例不再给责之赔偿今累年未追宜如旧施行辽东行太仆寺苑马寺所养马宣府大同有团种地畆子粒并桩朋银自可买给今乃一切取之太仆请皆如旧规非遇征调不得妄乞　隆庆元年于马价银内动支三万两给延绥买马酌量冲缓地方补发各营骑操严行各该司队官员用心督餧勿令倒损如有倒失廵抚衙门径自照数处补通应照例究治其该征拖欠桩银仍要实时征完以供　该镇买马之数该兵部题覆总督抚按官侍郎霍　等议延绥一镇原额兵马正竒叅游一十营守备五营先年营伍充足兵威振扬战守有赖后因挑选游兵四枝入卫加以该镇频年边警征调无时倒失折耗岁积月累故各营马匹共少一万七千五百八十三匹若不速处苐恐邉备废壊欲照额买补钱粮缺乏似应酌量缓急紧减共该补马七千五百八十三匹该银七万五千八百三十两欲于太仆寺马价银内动支解发如马价不敷或行南京兵部借发三四万两补买马匹但本部马价银所积有限节年各邉奏讨数多难以依数给发若于南京兵部处发事属未便合无斟酌所拟本部札行太仆寺于库贮马价银内动支三万两差官解运前去听总督霍会同廵抚衙门行令各道収买堪战臕壮马匹酌量冲缓地方补发各营骑征仍严行各该司队官员用心督餧勿令倒损至如漏巵以后若有倒失廵抚衙门径自照数处补该管将领司队官员通应照例究治其该征拖欠桩银仍要令实时征完以供该镇买马之数　隆庆二年支银三万两发大同买马给发紧要营路官军骑征不敷之数将本镇桩朋地畆银两设法追征买补无得再违例奏讨　该兵部题覆总兵赵岢奏该镇马缺乏难以御敌乞要补足原马三万五千三百二十匹如一时难济先给本色马一万五千匹以济秋防紧用余候渐补为照寄养马匹专为拱卫京师原非备给邉用及查旧例各邉镇遇缺马俱于本镇桩朋地畆银买补不许违例请讨近来毎滥讨习以为常遂使太仆寺马数顿题欲令本部裁节各镇讨马以清耗马弊源以防损拱卫之需常不及半以故寺卿董传策根本重地本部备拟覆奉钦依通行禁节去后又查得该镇每年请讨本折马不下数千而入卫两营马尚不在数即今太仆寺见在本色马不敷前项以难再给但于邉计于常盈库贮马价银内量发三万两运送大同廵抚衙门会同本官督发各兵备道每马一匹用价银一十二两収买臕壮好马先行验印给发紧要营路官军骑征不敷之数将本镇桩朋地畆银两设法追征买补毋得再违例奏讨　隆庆三年题准以后各邉奏讨银两果系紧急军机方许酌量支发其余别项奏讨毋得漫假　该兵部题覆御史谢廷杰题马价银两专偹京师一时几急买马支用迩年以来修邉赏军等项各镇每称仓库匮乏纷纭请讨本部不得已权于马价银内量行动发以尽同舟共济之义近乃彼此观望援为例屡屡借动以致寺库所贮亦渐亏少矧变卖种马以充别用无非长计本官所议自后毋得漫假诚为确论今候命下本部咨行戸部及各邉督抚衙门以后各处奏讨银两果系紧急军机必不得已者本部于俵解折色马价内酌量支发暂为恊济其余别项奏讨原非本部应出者戸部查将应发银两或各镇应有扣留钱粮径自移文支用不得一槩题讨奉旨是　隆庆五年题准以后邉镇请讨马价果系紧急方准给发其余滥讨即与停寝兵部议覆看得廵视京营戸科右给事中梁问孟等所陈愼给发一节大率为太仆寺马价银两闗系重大难以供别项支费乞要以后非邉情紧急事闗马政者不得轻发查得太仆寺马价银两原系专备京邉买马支用各衙门或以粮饷或以修缮多有权宜借支即如礼部近日支银五千两以充俺酋贡马之赏是其一也不知军政莫急于马若果兴师十万库藏所积能有几何万一缺乏责将谁诿诚如科道官所见合无依其所拟以复邉镇请讨马价者听本部严加查议果系紧急方准给发其余别项滥讨者即与停寝本部依违不能执奏听廵视科道官从实紏举奉旨是　隆庆五年题准查将礼部原借桩朋银五千两赏夷应用速令照数补还仍通行各邉督抚遇缺战马多方处备买补不得专靠内给致滋耗费兵部议覆看得太仆寺卿王治所陈惜财用一节大率谓本寺积贮马价桩朋银两专备买马支用不宜轻发近该礼部题借桩朋银五千两给边应用乞要照数补还仍行各邉臣处置战骑不得专靠内给耗费国马无非慎重马政之意合无依其所拟本部移咨礼部查将原借桩朋银五千两速于给边应动银内照数补还仍通行各邉督抚衙门遇缺战马各要查照旧例或取监苑孶牧或动桩朋买补多方处备以资征战不得专靠内给致滋耗费奉旨是　隆庆五年题准奏讨买补马匹止给入卫官军其余各营量行裁减其发价召买蓟镇原无此例不得开端　该太仆寺卿王好问题臣见蓟镇总督刘应节题为乞赐补给马匹以便骑征事该兵部复议调取太仆寺寄养马三千六百有竒兊给题奉钦依札行到寺臣闻宸居视各镇不同畿内寄养马匹先该御史顾廷对题请钦定二万有竒盖将以藏兵而拱护京师积威而雄视天下不专为调兊设也厯年题奏其说甚详各邉兵马不啻数十万众马匹倒失难以数计使以此有限之马而应彼无已之求何异以掬土而塞巨壑臣固知其不能也然邉臣奏讨马匹其事已久亦难卒变臣查得隆庆三年各邉讨马六千有竒四年兊马四千五百有竒是每年兊发之数大较如此而已今本年三月山西已兊马二千矣而该镇复兊三千六百有竒是一月之内兊马殆六千匹矣此后各邉陈情接踵日至其肯曰蓟镇事体重大而不相援引乎臣恐畿辅二万之马尚不足各邉一岁之发及秋防届期将臣以利害而动督抚督抚据传报而彻九重履霜之势其渐愈急不知国家何以应之再照各邉将领之臣均有分忧之责知廐下之骖服为民生之膏血则爱养之心自无不周今任意践踏视若土芥而臣等兊发初无难色则各官恣肆之心将何所忌乎兵部覆题看得太仆寺卿王好问所陈畿内寄养之马原额有限虑恐各邉请讨无已意欲止给入卫官军其余各营量行裁减又欲比例给发马价使该镇自行収买各一节盖寄养马匹乃太仆职掌而好问之意专主于撙节但发价召买蓟镇原无此例难以开端相应酌处合候命下本部札行太仆寺将总督标下右营量给马三百匹减去二百匹廵抚标下营原讨马一百八十四匹及永安营原讨马三百匹姑且免兊其余各营仍照原题马数兊给以济急用此后各该将领如再纵军士不肯用心喂养以致倒损数多者听候督衙门照例重加叅究不许姑息　万厯三年该本寺卿胡某题乞罢发马价银两兵部复议各镇请发马价不许滥行奏讨万厯十四年题准辽镇军士防战艰苦委当优恤饷银马价照数増发还着稽核樽节不得滥费　该蓟辽督抚王某等题称邉长敌众兵寡饷薄辽镇马匹终岁征调死伤日多部发马价银七万两尤为不足乞要将免扣朋银四万七千八百余两如数増发　兵部覆题奉旨辽镇军士防战艰苦委当优恤这饷银马价准照数増发还着督抚等官稽核撙节务使军沾实惠其余俱依拟　万厯十五年量议发银一万两给延绥买马骑操以后不得援例乞请该延绥廵抚梅某题称本镇马匹仅存十之五六缺额已至数千用价几于四万乞于太仆寺马价银内动支买补　兵部覆题谓该镇倒失马匹并无帑银买补之例但以全陜灾荒而延绥尤甚量议发银一万两买马骑操以后不得援例乞请奉旨是　万厯十五年题准蓟辽宣大陜西各镇战马损失遵照旧规买补不许违例乞请　兵部尚书该太仆寺卿罗等题称祖宗朝原有种马十二万备用马二万后将种马议卖尽収其直专备近圻召买战马之用近来辽东三四年间讨増马价辄逾十万延绥一镇向称无事即欲买补该镇桩朋地畆自足取给又领茶马二千似亦足用今欲损国马以益邉骑将来效尤不可止极乞蚤禁停止即使额马果亏权于陜西三茶司积贮余茶多易数百匹以给该镇仍明谕各畨后不为例在辽东亦当渐为节制在各邉毋得效尤　兵部覆题谓各邉买补马匹皆是动支本处桩朋地畆银两间有请发内帑者银数不多惟辽东一镇荐岁饥荒困茕流离之状督抚官尝绘图进献荷蒙圣明在上恤怜艰苦且因该镇免扣朋银以故节次加増马价十一万有竒系出特恩原非常例至于延缓地方凋敝荒凉所积桩朋等银尽为市本那凑缺马数多军威欠振向止议发马价银一万两既未敢滥糜官帑亦不忍坐困邉圉非无剂量调停之计今该寺具题前因职掌所闗委当申明禁止相应依拟合候命下移咨蓟辽宣大陜西各督抚官严行各该寺道将领等官将本镇马匹督责军士加意饲养如有伏枥瘦损及临阵倒失者遵循旧规查照买补再不许违例乞请其辽镇亦待岁榖丰収边徼稍宁前项马价听督抚官酌量裁减及照陜西三茶司贮有余茶多易边马事体未审妥便本部备行督抚衙门议确回奏统候圣明裁夺勑下臣等遵奉施行奉旨是近年种马变卖已尽解寺银两不多以后各邉毋得轻率奏讨　万厯二十二年题请停止借支并议额外之増以储军需兵部尚书石某议覆该太仆寺卿王汝训等题职等谬典牧政幸袭承平岁以刍秣改折之入稍储金钱宁夏变起费以日万数夫由前则劳飨军士为国家定大难由后则振恤邉氓为国家抚疮痍纶音濡发中外踊跃快覩功成民安之会职敢不奉行徳意比来一二动支殊有不尽然者徃年兵部支请以为例今年各部借请以为例往者年例请于邉镇今者年例请于腹里如天津蓟辽等处动支四十万是本寺为戸部代饷也如修城造船等项动支五十万余两是本寺为工部代营造也如淮扬等处为募兵事请银五万两是本寺又为腹里开年例也夫戸工二部国家财赋之府淮扬江南推饶焉今犹以度支太冗帑藏告匮区区一寺所储几何而以供一切衙门多端之请乎职职本寺库贮虽银也实马也无事易马以输银有事出银以市马如一槩借用势将不继一旦缓急职安所得金购马又不能执齿以责偿于储臣盖日者邉方多事乞请滋甚本寺五月蓟镇督臣题请増给营马一千二百余匹又岁加马价银一万二千八百余两节年马价毎匹不过一十二两今加至十八两于军士诚厚既益之马又益之价两请而俱听之非所以平施不加于平常抚恤之时而加于一旦鼓噪之日非所以为名有如各邉军士挟之以要督抚援之以请于朝将何辞以应非所以为经长之虑伏乞皇上勑下该部除倭报警急募兵饷兵外以后酌宜动支不许各衙门数数借请淮扬募兵量于南太仆寺库贮子粒银支给又乞勑蓟镇督抚诸臣酌议马价应否毎岁增加不然止令照数兊给寄养马匹又不然减马益步通融増给兵部覆题谓库贮银两本以市马蓟镇马价等于各邉此定例也偶因东西多警动支浩繁修城造舡戸工二部借支五万两原议祗补蓟辽天津等处募兵买马安家犒赏器械等项动支四十万两原非为戸部代饷蓟镇马价止十二两委属不足即増至十八两特照辽东中马事例原非因鼓噪而加今议马价欲停借支以严漏巵之防议镇马欲减新増以杜比例之口无非防微杜渐之虑但时值多故费亦非常别部借支实一时权宜之计合无自今以后止其借请蓟镇马价十八两此系酌议方行断断乎不宜减者如谓各邉比例库贮不敷不容不为区处仍行督抚衙门从长计议自二十一年起或减骑益步或照数兊与寄养马匹务令妥当毋致贫军仍前赔累其淮扬等处募兵造舡之银仍令济阳卫经厯张五伦照数兊解奉圣旨是　万厯二十二年量给银三千与顺天以济急用即将马价扣除以后年分仍遵旧例买补毋得援以为例该兵部尚书石某复议顺天廵抚题称该镇倒死马数多共该买补八千余匹虽已各给马价银两督责买补但辽镇兵燹岁荒商贩不至所恃惟有互市贡马民间絶少虽日加棰楚终难补完今南军北骑日在窥伺相应该太仆寺寄养马内将年例马价扣除查得该镇近因倭警征东官军挑去壮马八千则辽镇往年之马少一万有余又马少数多无从买补查得辽东见行事例马价非一如正兵营里外家丁每马银二十两选马军壮每马银十八两左等哨军士每马银十六两右兵营军士毎马银十六两各营军士毎马银十两前项各项俱有倒损乞行兵部查议将该寺寄养马俵发即于各项马价银内照数扣除该兵部议覆近来东西多事调兊数多难以尽发合无量给三千以济急用即将马价扣除以后年分各随仍遵旧例买补毋得援以为例　万厯二十二年该本寺题内称请讨备用马该兵部本寺晏题奉钦依禁止弘治间尝请马不许间或给银収买载在会典此为给银买马之始隆庆五年题准各邉奏讨系十分紧急方准给马价别项滥讨即与停寝此为禁别项滥讨之始近种马尽革各太仆苑马都司卫所种马亦废乃马皆少请纷纷矣万厯初辽延宣大屡奏不与马昨东西两征系当宁遣将一时权宜亦或可尔乃辽东奏讨亦为东征若然则本镇行太仆苑马之设近年买补例给者何为哉前岁事急本寺不敢执言今事定不言将此后将官以紧急动督抚督抚据传报彻朝廷疏下兵部不能不题覆苐恐见马既少后马难继然马须数目非至缺不请银则易请易发者是以他部之务名曰借始犹曰征还各地方灾伤名曰留始犹曰抵补始犹曰不得援以为例后卒为例近言戸七兵三旧例原无乃各邉修城有戸出七分兵卫出三分者今遂为戸兵二部之例始犹曰七三今直请太仆寺支给夫以公财供公用即不征还不抵补不言例何不可者独此银乃马用银即用马也本寺职司典守义当慎重该本寺臣屡请止今举二疏前罗应鹤等为禁请讨等事称三四年间辽东增至十万余延绥又乞动支买补倒失马匹原无此例请节制令诸镇无效无该兵部覆以后不许违例乞请辽镇亦俟岁丰患宁酌量裁减奉圣旨是近年种马变卖已尽解寺银两不多以后各邉无得轻率奏讨钦此近王汝训为军兴繁费马价渐诎乞停止并额外之増事内议往年兵部支请为例今各部借请为例往年例请于邉镇今例请于腹里如天津蓟辽四十万是为戸部修城造船五万余是为工部淮阳募兵五万是为腹里乞圣上勑该部除倭警外不许各衙门数数借请该兵部议覆咨戸工二部凡公费不得再请借支奉圣旨是钦此旧年山东借本省马价二千填补淮安顾船分发登州籴买粮料至辽是亦借也是当早申前疏令各部各邉遵守勿令空匮至极难乎为继此请讨之议也该兵部议覆行各邉知】

　　马政纪卷六

　　●钦定四库全书

　　马政纪卷七

　　（明）杨时乔 撰

　　○挤乳御用上陵出府并附给驿马七【此马之出于太仆寺者旧例挤乳御用上陵三项皆御马监马近日始取诸太仆寺】

　　会典挤乳者以供内府膳羞御用者以供御用上陵者以驾谒陵此二者祖制皆系御马监所谓内廐者后或取诸太仆寺而内廐为徒设又厯支草料无所节止不能查核如先朝旧章可谓冐滥之极矣是在明良在上为国为民裁节之尔若出府者以特颁给驿者以邉报皆当然者纪挤乳御用上陵出府给驿马七

　　挤乳马【附乳牛酒醋局拽磨牛驴】

　　会典太仆志凡坝上诸马房各有乳马以供上用膳羞如有老疾倒死兵部奏行太仆寺拨补永乐间每岁于陜西茶易马及孶生马内选取堪中骒马送御马监分送各马房领收取乳
　　天顺元年岁选孳牧骒马
　　成化九年定取初生骒马
　　弘治九年奏准岁取五十匹遂为定例于保定等十四府俵解送监领牧取乳应用
　　成化二十三年该顺天府宛大二县奏兵部题覆照得顺天府宛大两县俱在附郭凡百徭役最先且急其光禄拽磨驴头俱于寄养人户选补系在常赋之外委的民情不堪行令太仆寺转行顺天府将光禄寺前项拽磨骡九十一头量州县寄养多寡均搭自弘治元年为毎三州县供应一季俱要预先刻期交替果有倒失养户埋塟赔补一季满日见在者照旧原主领养题奉钦依行
　　嘉靖五年议准凡内府供应乳牛每只连犊打价银六两解部转送光禄寺收用
　　嘉靖八年议准凡御马监偹用羸头每头定价银七两顺天府泒取送部发太仆寺收贮听其支取自行收买又御马监供用库酒醋曲局合用驴头牛只遇有缺少廋损开数奏行到部行顺天府于所属州县照数泒取送各监局应用其不堪牛驴领出发属收养
　　嘉靖四十四年议准御马监驴每头价银捌两五钱供用库酒醋局牛驴每只头价银一十二两免泒民间动支太仆寺马价钦各用县收买解寺转送又议准御马监酒醋局各用牛驴仍解夲色准供用库改解折本色【该本年御马监欲乞増价本部欲行给银该监自买该监不从随该本部议得案查牛驴先年原系十年或七年召买一次所买或半或三分之一必甚不可用乃间买补该监于万厯七年题准五年召买一次且为全给十六年该御马监再请本部查照户部题覆给事中张世则条议将银起解该衙门听其自买如该衙门难于自买行顺天府委的当人贠买完交用随为事例十八年又请该本寺署事少卿常题如前例又据顺天府呈部称收买牛驴原系二十七州县公务烦扰小民在各州县固所当恤而以各州县之事専责两县得无偏累切谓照畿辅召商一节如有利则商人不召自集无利则疏内所称揽头如王大华等亦不肯从况商人原非两县所辖彼安肯帖然就役耶一牛一驴价十二金岂曰难辨顾买辨非难而该监需索为难且数至管马之丞将安赔抵等因随据兵部议覆查得内府供应多用召商之法盖惟召商收买则民困始得苏息又必议价从寛则商人始肯乐从先年牛驴毎头议价十二两盘费使用俱在其中未为不寛惟包揽乗愚民之易骗而复假铺垫以多索赔累不赀在民不敢言在官不复问也于是仍行顺天府转委宛大两县能干官两贠赴太仆寺领马价银其原价一十二两外量加二两俱给殷实商人召买陆续径解内库应用若该库牛驴如遇老瘦不堪送部札寺行宛大两县县丞赴库领出变价仍解本寺常盈库贮库以后为例不许再行】

　　御马监马【此即内廐者】

　　会典太仆志载大驾卤簿仪仗郊祀上陵其陈设卤簿仪仗系车驾司会同锦衣卫其郊祀上陵并同太仆志曰外廐则太仆寺内廐则御马监马皆不闻于太仆而御马监之马则先朝遗有种马孳牧生驹又入进贡马庆贺马岁尝足用未有取于太仆寺者旧制本监有科道官巡视印烙与太仆寺印烙巡视并同
　　正徳十六年
　　嘉靖元年行罢不一在先朝皆意旨渊微深长有未可以一时一人遽变者
　　弘治四年户部尚书叶淇应诏陈五事其一论御马监内外二十四马房通用料二十四五万草八百万皆民膏血而所养马多老骡无用自今遇有进马命选年齿中度者收养仍岁差官拣不堪者卖银以入内帑则马皆可用而草料不致虚靡
　　嘉靖元年登极诏在内御马仓天师庵中府二草场在外坝上十九马房仓吴家驼里外牛房司牲司司牧局今年粮料草束于原数减半坐泒以苏山东河南北直隶民困以后巡视科道官覆实会计以免冐滥【于是户科给事中沈汉等奉命以行寻以御马监太监闫洪言内廐及各马房永乐以来无科道官查点遂命罢之汉等因言近自武宗之庙逆瑾擅权各马房仓场额外多添内臣弊端百出以巡视官不便于已故提督太监梁润奏武宗罗查点给事中御史自是马政日壊户部不闻马数止凭泒定粮料钱粮多入私家马死而幸存者亦羸瘦不堪求如祖宗之时之盛不可得也兹者闰洪之言实梁润之故智不意陆下误听之辄欲中止先帝一十六年天下事始壊于刘瑾再壊于钱宁而大壊于江彬陵夷至于不可収拾推究其本皆原于命令不行刑罚不信故权奸无所畏而为之耳今陛下入继大统励精更化天下皆欣欣焉以为可复覩唐虞三代之盛今未数月事体渐更诚不可不谨始圗终以重失天下仰望之心也】
　　万厯十四年兵部为恪遵明旨议停滥讨寺马以复祖制【本年该兵部尚书张题覆为御马监太监髙相等题讨马匹又该兵科署科事左给事中王三余等题止前马等查得大明会典内止开夲部毎岁于北直隶保定等府泒取乳马五十匹验送御马监挤乳以供膳羞之用自永乐至嘉靖中并无开有该监讨马事欵此我成祖文皇帝开创之明例当万世恪守也至嘉靖四十五年兵科题叅太监王伟违例滥讨寺马乞勅司礼监会同本部备查该监马匹钱粮数目并今讨补曽否有例查明奏请仍令巡视科道官毎年查照马匹草料若干务要明白追究下落着为定例题奉钦依以后不许朦胧奏讨自取叅究此我世宗皇帝严禁之明旨所当万世恪守也万厯七年十二月内该兵科题叅太监张诚滥讨寺马乞要断自今日诸凡法驾扈从尽用该监马匹以后遇有老损仍要将草料住支不得以太仆寺马抵给奉旨卿等说的是但朕将有事山陵该监马匹偶缺准量给一千五百匹以后不许再讨钦此是我皇上裁革明旨炳如日星中外臣工所当恪守者也今该监太监髙相等又题请要讨太仆寺马三千匹臣等查得该监所收各处贡马岁额甚多又益以隆庆元年万厯三年七年三次例外所讨寺马至于六千既无征调骑操何为槩称缺乏盖増马一匹则増一匹草料増马三千则増三千草料马愈多而银愈多情状易见及查户部毎年支放该监草料岁费银一十二万余两毎年俱全征全给毫无拖欠使不通同商人髙佑价银侵费冐耗尽以刍豆朝夕餧养则天闲良骥云锦成羣何至于减损缺乏虽年久不免老痩亦宜明开的数奉请酌量补给合止求増马而不言老损开除之数止言马少而不言扣剰草料之数不知管牧人贠所司何事该监何不一查究耶太仆寺马匹专备在内三营在外蓟密等镇不时请讨臣等恐将来不继毎年兊给各不过一千余匹兊给之后倒损者即在本军名下查扣草料追桩银入官仍并将官计分数题叅罚治今该监马匹支草料则分厘不少问马数则多寡不知其老损开除者亦无人查究下落法行自近而中外不平如此何以服征操军士之心今又増讨三千计马一匹民间费银三十两马至三千费银九万两而起俵寄养草料所需犹不在内皆闾阎小民之膏脂也若如数给与不惟兊军之马渐乏而一自入监之后则民间九万余银俱付之无用矣伏乞皇上仰思祖制俯察臣言将监今讨马匹槩悉从停止仍勅该监将见在马匹严督管领人贠用心餧养如倒损数多虽不能如营军尽法处究亦宜少示惩责以儆将来其该监见今所养马匹及草料出入额数年久未经清查合候命下本部移文巡视科道会同该监及户部委官将在监马匹备细清查原额若干毎年续收进贡马若干即今实在若干老弱倒损应补若干备细开揭进呈御覧仍造册送部以后毎年终俱照各马房事例一体遵行】

　　上陵马

　　宣徳元年至
　　嘉靖十九年恭遇圣驾谒陵郊祀各监局及各衙门随从骑坐马匹俱御马监应用未有取寄养马者万厯某年该监题请取寄养马该兵部题寄养马匹原为给军骑操今借取骑用原非旧制既兵马题为恳给调用马匹草料事札行本寺调取寄养马三千匹以备内府各监局及各衙门随从之用又虑马户恐有被调不能全来或临时骑损换给不敷预备一千五百匹令随至昌平州等处以备诸随从骑损更换窃惟寄养马匹原为给边军今借取骑用葢非得已兼以各州县逺近不齐承调马户劳费不赀其应用草料向未议给遂致餧养无资损伤相继渐亏军需况各离家而来又非住家可比酌议每马一匹量给草料银三钱先期公同巡视科道于本寺库贮马价银内照数兊出行委顺天府管马通判及宛大二县管马县丞遇马到日照数唱名给散若有不到名数则为扣银还官贮库待事毕之日造册送兵部科道本寺查考本部见行事例凡上陵马有调兊至京倒死在途者有未至京比出差倒死在途者有虽调至尚未点过者有至陵走失者有回家倒死者各追皮张肉脏及或今买补或令追银买补等项递年酌情议法不同各随时裁行【一以上陵之日为始出差倒死在途者追皮张银四钱回家一月之内倒死者加肉脏银五钱三月之内倒者追银三两三月之外倒死者追银五两如买补一次者三两减作二两五两减作三两以四月之外五月之内为率凡倒死者免罪买补一调至京未出差倒死在途者追皮张内脏银九钱回家一月之内倒死者追银三两三月之内倒死者追银五两三月之外倒死者追银七两如买补一次者三两减作二两五两减作三两七两减作四两以四月之外五月之内为率凡倒死者免罪买补一调到京未出差在途与回家倒死者追银之倒似属太轻今议亦以上陵之日为始无分曽否拨差但未经上陵倒死在途者追银三两回家一月之内倒死者追银五两三月之内倒死者追银七两三月之外倒死者追银八两如买补一次者三两减作二两五五减作三两七两八两俱减作四两以四月之外五月之内为率凡倒死者俱免罪买补一虽经调到京无分曽否点过但在上陵之日先期倒者原无弛驱劳损俱系各役不用心餧养所到仍照在家倒死事例买补但不计年月久近俱免究罪少示寛恤一上陵走失之马若比出差倒死之例亦属太轻拨情皆因马户不行着守所致合无比照未出差在途倒死之例追银三两庶情法得宜万厯□□年该本寺题凢上陵马借用寄养马毎匹给银三钱本寺差官于昌平等处给散以为餧养之资】

　　亲王出府马

　　会典闗马一百匹及倒死补给例于太仆寺寄养马内选取送御马监印烙给军卫护

　　给驿马

　　嘉靖九年太仆寺卿杨廷仪题准五年一次将顺天保定等府寄养马有年老骨瘦不堪兊俵者所属州县不敢擅自变卖乞勅兵部委官与本寺分巡少卿亲诣拣选病老者卖之其余存者或发驿作下等马或发州县作甲首马每马一匹征银十两以备买马支用十三年发太仆寺寄养八十匹给树河驿一百匹给蓟州三河守备时兵役渐繁马政久废不复拘五年一给之例
　　隆庆五年兵部为冲要邉驿急缺马匹恳乞天恩照数补给以便传报军情等事议于府州县寄养马内取一百二十匹兊给土木榆林居庸等驿缺马站军领养
　　隆庆某年议于各邉镇给发买马银内发银令各驿买马自是不发寄养马初制监局在禁掖内不以摄太仆寺是以内外廐马不相干渉今此纪纪实以故不能纪御马监事而惟以原系御马监后忽额外取讨太仆寺者纪之是不特不节又从而溢之岂初制则然哉于此一端余可推已

　　马政纪卷七

　　●钦定四库全书

　　马政纪卷八

　　（明）杨时乔 撰

　　○库藏八

　　祖宗朝太仆寺惟有马无银弘治初始有江南不能种马州县折银解寺建库时仅三万余积至隆庆间有变卖种马价草料牧地租子粒等银前臣谓自有银始则以资团营买马各边奏讨买马自有银积则以修缮给赏等项他用凡银即马也用银即用马也即各边奏讨公支且不可继况他用乎是在筹国之大计者谋之矣纪库藏八太仆寺之常盈库自成化四年建成化八年太仆寺卿牟奏本寺官库收贮江南备用马价银见在三万七百四十余两比照太仓官库折收粮价事例欲设官攅库役兵部议不行止许库役四名于保定河间佥点送寺遇有事故更替仍于原佥州县佥补弘治二年少卿彭奏始设大使一贠攅典一贠嘉靖十三年建新库自建新库老库不开四十五年太仆寺卿茍奏开旧库发藏银并之新库老库仍扄锁不开续増至库役十八名军人一百名太仆志曰祖宗时不置司库葢时寺颛主马而积银少也弘治初始置官吏岂非溢于前耶库金日羡而马日羸矣议者又言征银便如是不已几无马矣夫谓积银以市百万之骑可立致则内藏之银犹外廐之马也是不然往者常损金以购马当时犹谓扰民而不可行一旦仓卒括民间马可得耶如仓庾无积榖而黄金珠玊饥不可食也冀北之马称天下今民岁俵马往往市之他郡所谓外廐者果安在哉而邉兵之求索无厌涓涓之流不足以盈尾闾之泄是不可不为之长虑者也

　　收贮银【此银之入于太仆寺者】

　　一岁解折征买俵本折马银【自种马尽卖每岁各州县照旧泒买俵本折马二万五千数征银或丁或粮各地方不同旧系本色者征三十两系折色者二十四両自每年泒买本色另解外其银俱以二十四两解寺南直隶并同惟抵发蓟州马一千匹或要折色则两直隶共凑足千匹以三十两解寺转发】
　　一折征种马草料银【自种马尽卖每岁各州县将原额种马十二万毎匹或丁或粮各地方不同征草料一两觧寺两直隶并同中间有续后乞免出种马者至今不泒　以上或系各府类解或各州县径解不同各从旧解南直隶八府亦系各府州县类解其未解或违限拖欠者本寺每岁终具呈兵部奏请行南太仆寺催解】
　　一京营子粒银　一各卫子粒银　一各州县地租及余地银　一南直隶各府子粒地租银【以上牧地养马征本色者自牧养废一切征银各不同其内有系京营者有系各卫专解太仆寺者其在京营者专备五军等置造金鼓旗帜其在太仆寺者专备买马支用其实在团营每年实征银不过一万一千有零而已今屡年请加近日益至三万有余犹且奏求不已盖当事者不知其初数故辄加至此使其知数少而用过岂肯如此其屡加哉万厯二十二年兵部为条议京营要务以振神气以备缓急事内称该札请阅视京营科道题前事欲加银万两以为操练赏赐之用行本寺查子粒岁收若干见今库贮若干今如増支一万计除该营各项公用足否议明等因随查得本寺每年额征京营放牧草场子粒银一万一千六百九十一两一钱五分四厘九毫各卫孳牧马草场子粒银二万一千五百一十三两七钱八分五厘四毫零共银原各不同在各卫者乃其孳牧养马之需原与京营无干亦非京营所当混支者乃近岁以来混称子粒未尝分别是以京营每以此藉言混求日加一日至今未已今查得每年京营额支子粒造办金鼓旗帜犒赏四季军伴春秋二操打水共该支银三万一千五百四十二两二钱五分近年又动支子粒建造车房三眼鎗犒赏官军共支银五千六百四十八两九钱八分二项通共每岁该支银三万七千一百九十一两二钱三分以京营所入本寺常盈库者实一万一千六百有零今计其所出不下四万之数甚为浮额今若议増就为定例况前项年例俱系京营支用尚且不敷安能议増又照赏赐为练军首务必须于前项所支年例银内量为节省庶以此节省移为练赏之用乃为委曲通融之法有如前项例不可减省欲行别圗另处则本寺银两各有正支非所能议也续该兵部议处逐年将前年例银用有剥外每年量减六千于是京营子粒加至数倍不得不动支及于马价矣】
　　一桩朋银【二十九年题今后各营遇支放粮草束折色时预将应出朋银官军姓名并朋银数目造册送部转送户部照数扣除有余方行给散不足下月补扣其扣过银两户部印封送部转发太仆寺收候买马支用　凡椿朋银两椿谓之椿头以倒失马主言其马主系都指挥者出银三两递减至指挥千百户镇抚旗军各减五钱有差走失被盗者各加五钱谓之椿头朋者谓之朋合照各营马队官军贴助者言又令各营马队官军每岁朋合出银岁以六个月为率每月都指挥指挥出银一钱千百户镇抚七分旗军五分遇马倒失贴助买补在外各邉悉照此例贴银谓之朋合者合助椿头买马以官给言弘治六年奏准各营朋银买马不敷每岁马一匹听攴草场租银三两贴助即行买补此例见今不行】
　　一附寄班军银【山东河南中都等都司每年春秋二班赴京上班做工其行粮银该卫解都司支散如到遅即将粮银解兵部发本寺寄库候本军到日领散内有病故不到及到遅罚工银照数扣除听职方司动支给散挖河军伴等费】
　　一附寄缺官银【各省缺官扣除柴薪俸粮解部发寺各堂并主薄厅及各衙门添注官员隶役工食俱于此内支领】
　　一变卖种马银【隆庆二年半卖种马价有司议五六两多则十两解寺入库后有征解有未征解者有官入肥己者重累民赔纳者既尽行蠲贷　万厯九年尽卖种马当初议上等无过八两下等无减五两孳驹已报在官其种马堪卖者收驹给赏马户不堪卖者将驹一同变卖辏价马户有逃故种折者审实免征逃移复业种马犹存者照下等马价减估以上二次将旧制种马驹马十二万尽变卖为银是故银即马用银即用马也乃二次种马银今已陆续为各邉镇买马修城东西征讨用且殆尽查旧库数少新库数多今新库者既殆尽则旧者是惟不动动即若沧海之泄于漏巵其能存乎迩当事辄恃以谓纵多费尚可赖此此特居常则可有时而有事在前既无马又无银如所谓黄金珠玉不可得而食者是不可不重为早处也】

　　给发银【此银之出于太仆寺者】

　　一给各邉镇银【祖宗朝原未有银自成弘间改折马银至正嘉间陆续奏讨及隆庆四年互市给银为市本后遂为定例十余年间岁一给发者为年例买马银间或奏讨者加给不同又近日有所谓户七兵三银又有请为修城者皆近日邉镇多事之后与两卖种马之后见有积银如此也每当解发兵部题奉钦依差官行文本寺会科道兵部委官监视少卿提督库藏寺丞面给解官赍送各邉其屡奏俱在各邉镇奏讨银买马欵下　原无定额惟日见加増尔故不欵列】
　　一赏赐银【祖宗朝户部岁进金花银两入承运库以备赏赐之用顺天等府岁恭进子粒银两以备不时之用未有取马价银者取马价银为赏赐近日始有之万厯十二年为钦赏辽东沈阳抚顺等堡有勒寨地方获功官旗头目军丁共闗银八万二百七十五两奉旨这赏功银两着兵部暂于马价银内照数给发该兵部题查得给赏各邉首功银两自国初至今二百余年俱于内库闗领一以示朝廷藏富之不私一以示内府匪颁之殊锡俾将士仰感特恩奋身血战祖宗所以为御敌防邉谋者用意甚为深逺自万厯九年钦赏辽东铁岭等卫获功官军始在太仆寺取银三万八千三百七十五两十一年钦赏孤山堡等处获功官军又取三万二千二百四十两前后两奉明旨俱因内库偶值缺乏着暂于马价银内支给自万厯八年以前至隆庆嘉靖以前未有也臣等因明旨一时偶取一次暂止三万有零数不甚多故将顺徳意不敢渎请近日我皇上轸念小民疾苦洞知赋税艰难供用每事节省赏赐率多裁抑户部岁进金花银两一百万两外加进二十万两闻多积有嬴余又与往岁缺乏之时不同况前二次所取总之不过七万今次给发遂致八万有余自今以往各邉获功者踵至马价给发者不停偶取者将为常例暂发者遂为定规既违祖宗不用外帑之旧制且非皇上暂时给发之初心及查太仆寺马价内以供京营补买之用外以供九邉征讨之需比之别项钱粮缓急不同总计每年泒征折色马价止两直隶山东河南四处每处不及数万迩年水旱频仍拖欠一十四万四千七百余两已蒙恩诏减征应征者尚未完解而抚按奏免者复将纷至又查往岁两遇圣驾谒陵赏赉扈从官军又陜西赈恤灾荒粮饷甘肃抚赏流民辽东买补战马共将七十余万今年各邉正例市本买马等银十万九千余两顷御马监奏取马三千匹即该减泒折色少征银九万两岁之所出者已多又多岁之所入者已少又少臣等若明知见今黜乏而不据实奏请至将来误事罪将何辞縁是查遵往例冐昧题请伏乞备查祖宗以来原无马价抵赏功之例将前项赏功银两于内库照数颁给其太仆寺马价免发仍谕内库如遇礼部赏功文到库遵例照数在岁进金花银内给发不得再于马价内议给庶军机国计胥有攸赖奉圣旨卿等所奏朕知道了但今次赏功银两数多内库偶值缺乏暂于马价银内支给万厯十二年奉旨秋祭山陵赏赐各项人等着户部于太仓取五万两兵部于太仆寺马价内取十万两来应用该兵部题查得太仆寺马价银两原备京邉买马之用与别项银两可以借供御用者不同故自祖宗二百年来虽有重大经费值内库缺乏并无取用马价之例盖祖宗知钱粮各有项下既不可紊支亦因马价预备买马征操尤难那借别用皇上试取内库先朝收支簿内各数留神一览则知祖宗节用崇俭之心防微思患之意诚万世之所当法者始自万厯九年钦赏辽东等处获功官军一次取太仆寺银三万八千三百七十五两一次取三万二千二百四十两又两遇圣驾谒陵赏赉扈从官军发银六万余两目今驾阅视山陵赏赉扈从官军本部该出银三万两又该发大同蓟镇年例市本银二万七千两通计七十余万皆近年之所増用旧例之所本无祖宗之所甚惜者及查每年泒征折色马价止两直隶山东河南四处每处不及数万又因各地方灾伤拖欠及奉诏蠲免者不止二十余万原非旧例者日益加多岁入本系旧额者日益减少臣等职司马政虽系例应支给者仍当度其缓急量为裁抑况今増额外赏赉之需又取足于马价本无之内皇上仰思租宗爱民惜费之心必有恻然不安者伏望查遵祖制采臣等所言将今取马价停止如果赏赉数多内库委有不敷亦望量为裁减以后内库缺乏俱在额办衙门取用免再取及马价则我皇上监宪法祖之心与谒陵念祖之孝一举而两全矣万歴十三年奉圣旨阅亲寿官赏用不敷着兵部于太仆寺马价内取银十万两进来该兵部题查得万厯十二年九月内恭遇圣驾亲诣山陵举行秋祭偶因内库银两不敷奉旨着于太仆寺马价内取十万两应用随该本部知钱粮各有项下不可紊支马价原备买马征操尤难别用故二百年来虽有重大经费值内库缺乏并无取用马价之例且近年两直隶山东河南节报灾伤拖欠蠲免不止二十余万况节次钦赏辽东获功官军买补战马陜西赈恤灾荒甘肃抚赏流民及圣驾谒陵赏赉扈从官军已动支过马价银七十余万皆近年额外之所増者因具疏恳请停取伏蒙圣旨近日宫中屡有嘉庆赏赉未行又扈从山陵内外人贠旧有赏例内库委的缺乏故暂取该寺银两应用卿等所奏朕知道了还遵旨行是皇上洞察该寺马价银两原非赏赐之额故暂取耳今未逾年又因赏赐复取该寺银两应用臣等思得库贮有限邉用无穷况蓟镇新复长昻抚赏而辽左年例买马及宣大市本银两皆一时不可缺者臣等犹度其缓急酌量题发矧此赏赉之银原需内库为暂取之旨炳如日星费有常经信难更易且水旱频仍今岁灾伤比之往岁尤为特甚而屡蒙蠲免近日所入较之昔日又为不同今数年之内伏闻我皇上念切恤民赉从节省内库所积必有嬴余赏给所需亦不必取诸马价诚是也伏望皇上将今次所赏随驾贠役酌其定数少为裁抑俱于内库取给免动马价如果内库数委不敷望将所取马价量行裁减分匪颁有式帑银可裕而我皇上崇俭之徳示信之旨并行而不悖矣奉圣旨还遵前旨行万厯十四年钦赏辽东开原地方获功阵亡被伤官旗家丁共闗银四万一千八十两奉圣旨这赏功银两着兵部于马价银内照数给发今后但遇大捷银两数多的着兵部给发不必奏请于内库以为定例该兵部题查得给赏各邉首功银两自国初至今二百余年一切于内库闗领自万厯九年以后间或取赏太仆寺者俱因内库偶值缺乏着暂于马价银内给发比银取给于太仆寺者自皇上始皇上试查隆庆年间至祖宗朝有此举乎然前时取给虽非祖宗旧制犹未尝定以为例况金花银两专备皇上赏赉之需每年进纳一百万两后有増至二十万两岁入不为不多今不因缺乏不称暂给而着为永例使祖宗成法旧典二百余年凛凛守之而无踰者一旦废弃皇上之心何乐有此意必谓太仆之储年来稍有嬴余庶几足以待邉臣之赏赉乎然臣深忧过计切谓不然查得太仆寺马价比之别项钱粮其急万倍今总计每年折色银两两直隶山东河南每岁不及分数迩年以来水旱为灾拖欠数多十一年蒙恩诏减征十分之三矣御马监奏取马三千匹已减征折色三千匹矣而十五年银两该御史刘霖又题减其数矣往岁谒陵赏赉陜西赈荒甘肃赏民辽东买补战马共发过银八十余万两各邉年例市本每年二十余万毫不可少今岁之所入者日少于前而岁之所出者日増于前前以太仆为例而赏邉功则邉功年年常有而寺储立见其尽欲国不告急不可得也且皇上富有四海中外之财莫非其财但当筹其缓急又何分于内外故与其藏富于内而不以励将士之心孰若厚储于寺而足以备国家之急又使万世圣子神孙恪守祖宗旧典无谓更易成法自皇上始岂不为得耶伏愿皇上恻然深思收回成命将太仆寺马价免发仍于内库颁给以后如遇钦赏俱于岁进金花银内给发则我皇上崇俭之徳纳谏之明光于天下万世矣奉圣旨大捷原不常有这赏功银数多内库支给不敷故于该寺取用今后万两以下的于内库闗领万两以上的还遵近旨行万厯二十二年该本寺卿杨题议存留马银本寺原无库藏自成化间始有正徳嘉靖间始将种马买驹银贮库皆未多也隆庆万厯间两卖种马始多乃贮库二项一即变卖种马改折地租子粒三者皆系买马一即京营子粒班军银专供五军等营置造金鼓旗帜买马修城总之皆战守计尔今查前自正徳至万厯初存留及卖种马者不言外自五年至旧年冬末共贮库二百五十二万七千零前年七十余万旧年五十余万而前旧二年至今正京邉年例东西征讨各部借请共出三百九十万零总计二十余年所积今支发将竭正月内兵部札为钦奉圣谕皇长子行预教礼取银十万两该臣等呈请马价已竭惟前所谓草料银系五军等营及年例之用不宜轻动一那动后日缓急无能卒办欲请停止则以大典不敢有违据兵部再札权借讫顾年例有额前拖欠今年灾重未必完纳矧皆生民膏脂适民穷财尽之时不早为樽节爱养若有他虞竭库而取不足以应强自加赋民间必不能胜诸臣必不忍议也此存留之议也】
　　一诏不许马价赈济【正徳七年都御史张缙题留马价赈济兵部覆查得太仆寺常盈库收贮递年马匹马价原有一百万余两正徳五年至今其用过银七十八万八千余两见在库银不多即今地方多事设法措置差官买马尚且不敷无从处置难以准留别用为照即今各处地方盗贼猖獗或用征进及各处该解俵马匹又皆存留免解全革太仆寺官库收贮价银支给收买应用见今本部及本寺奏差贠外寺丞等官十余贠分投在外设法买补尚不勾用又况本寺原牧马价动支数多在库数少所据前项马价相应起解以备买马兊给难准存留万厯二十二年河南山东荒议请留本地方马价赈济本处俵马饥民本寺核议回部行有马地方准留马价其余不得一槩混发以此为之定例不许再行渎扰】按考之祖宗朝不发马价赈济者非不恤荒也兵部太仆寺执奏不发者非有司出纳之吝也以北直隶首为畿辅重地山东河南为匡襄巨镇凡此所解本色俵马折色银两皆民之脂膏当于荒旱日酌量如在有马三省则为剥肤之伤如在无马他省则为震邻之警原自不同果在三省则当以其所出之脂膏还治其心腹如别举以赈济他省是剜心头之肉以补脚下之疥是为颠置亦非重本安内之圗是以厯朝为然近者有见不以赈济即议为非未知此也若在三省减其本色之数免其蠲贷之旧又发其所入之帑藏以还治即所以赈发矣岂容别发议者宜知此意
　　法马【该本寺题书同律度量衡闗石和钧谨权量今之所谓衡石钧权者凡官民法马鼎秤暨太仓太仆各库藏银秤皆是也总之谓权然后知轻重而轻重凖以律律取诸黄锺以秬黍实龠为铢两石钧至平至中者是也帝王必于是凖之者以财币天下公共通融之物周礼名泉史迁谓欲行如流水是也乃财币中惟银最广而法马鼎秤所以流行于上下彼此往来出入之间者茍轻重不一则有所偏滞壅塞而不得相济非泉矣我圣祖稽古以律较若画一铸造颁给官民并同民有私重者即以官府者较而罪之着为律例万厯四年工部因议者另造新法马颁式各省铸给州县于是太重部文行令将旧者销毁而州县实留之于凡收纳皆新者自分至于钱至于两之上积少成多由重加重民间皆以重收为苦于凡解发惟上京省用新者凡给发下役仍用旧者民间人有二马之议且各省铸给时大小数十又循环两副不能皆较若画一类多私重难以尽言此在富民交纳且强若小民力役终岁仅得分钱尽取安能无怨有司又指给自部省为谕近科臣叶初春题请新比旧每两重一钱二分百两重一两二钱总天下钱粮何啻万万是每岁増重一百万两阴耗民财羡归吏槖名非加赋实则加之请将银库法马更较量与民间相同通行示信而已部核查亦谓有增重三四钱者乃部覆奉钦依各该收放钱粮务要两平秤兊这法马颁降日久不必另铸纷更近巡抚魏允贞奏称郎中刘兊积羡自洁谓各府用新法马分司用旧法马新旧不同因有积羡据此益见新马止用解京省而给发于下未用重收轻发甚非政体天下皆然且増重积羡皆民膏脂岂容不早为议处尝以新旧法马与民间常用苏州广东法马较之惟旧法马与苏州者相同盖自圣祖颁给时苏州为法马家制造自一分至百两轻重皆遵定式且原各处旧法马实未销毁即或毁而苏州者天下市行取而较用不待制造或谓此处新者稍轻要之出入一马以此收纳即以此给发于下以此上解京省凡京省给发亦惟官吏俸廪商民货买军卫月饷各役工食之类而官吏商民军卫各役亦即所给发者为上之交纳下之用度来而为入往而为出在彼在此轻则皆轻重则皆重酌于轻重之中宁轻勿重庶即轻之所余扩为日用则银在天地间不过此数以所扩充者日见有余是为通融如流泉之谓也天下望此日久乞勅下该部早为复旧不拘前议斯政体一民望慰矣顾外州县多不用法马而用鼎秤低昻在于吏胥又故意昻重奉官虐民况此外加耗日重屡奉禁例未尝改正此在抚按严查叅究实安民生肃吏治大务也再照本寺收发皆卿丞科道兵部司臣面同旧规发二千两兊四马为一秤各邉收亦如之近各邉有以五百两而为一兊将发去二千分肆兊未免叅差贻疑解官请勅下兵部咨行工部仍造五百两马四枚发本寺较同后发各邉仍令各邉俱照本寺二千两一秤乃为平为便】

　　马政纪卷八

　　●钦定四库全书

　　马政纪卷九

　　（明）杨时乔 撰

　　○蠲恤九

　　髙皇帝奋武淮甸一战成帝业天下甫定四方未靖屡诘戎兵乃于归马滁阳建太仆寺设牧监専理民马凡种儿骒起于丁田设有定额其倒损亏失遇赦不宥者以经制初立専官孶牧马数简少其不宥者时所宜也诚以兵资于马严马政将以卫乎民也文皇帝振武燕蓟从齐鲁度淮扬下金陵日率诸方兵马数战亲见其劳驰践祚初遂下蠲贷之诏亦时所宜也诚以马出于民寛民生将以裕乎马也厯圣俯从诸臣之议深知官多民扰马数渐増法令亦繁则又不得不频为蠲贷赦宥者如驹马倒失之类是也而亦有不容蠲免赦宥者额马孶牧之类是也诚以马政民生兼之重马所以足国卫民所以安民也亦时所宜也此非初严而后寛也书曰道有升降政由俗革是乃蠲恤之大凡也考之会典未载两太仆志有之太仆志内所载一诏赦一被灾一被兵一停候追补一改折色一免差官印驹各款分书令叙年纪之如此纪蠲恤九【洪武三十五年七月初一日诏山东北平河南府州县人民有被兵不能种田者并免三年差税不曽被兵者与直隶鳯阳淮安徐州滁州扬州军民所养马匹牛羊等项倒死并欠孳生者并免追赔　永乐二年三年诏各处军民有为事追赔孶生马匹受府逼迫不得已将男女妻妾典卖与人以致流离困苦莫能自存者官司即为赎还毋得托故延缓如子女年长已成婚者不在此例今后倒死孳生马匹只照洪武年间例追赔　洪熙元年诏各处孳生马骡牛羊等畜及北京所属卫所见养永乐二十年征进所获牛羊自洪熙元年六月十二日以前倒死者悉免追赔其征进所获牛羊今后只令军卫有司自行题督牧养原差去管养官员人等即便回京毋致重扰军民　宣徳三年诏自宣徳二年十一月十五日以前及民间起解备用马匹中途瘦死各处追赔孳牧亏欠倒死马骡驴牛羊等畜官军骑操领养马骡驴牛羊只倒死者尽行蠲免　宣徳五年诏宣徳三年以前官员军民有倒死官马骡驴当追赔者及军民有亏欠孶生马匹者悉免追赔宣徳七年诏自宣徳五年以前军民有拖欠种马当赔偿而未赔者如系秋収冬収去处许令纳米赔偿毎马一匹纳米十石就于所在官仓交纳不系丰熟去处聴于今年秋収后纳米赔偿　宣徳八年诏各处都司卫所并各太仆寺苑马寺该道倒死亏欠孳牧马骡牛羊驴匹但系宣徳七年十二月以前者悉皆蠲免　宣徳十年诏各处孳牧马骡驴牛羊等畜及北京河间保定等处军民见养征进所获牛羊令卫所有司提督牧养原差去管飬内外官员人等即便回京毋得托故在彼生事重扰军民　正统四年诏倒死马驼骡马牛羊及亏欠马骑孶生等畜悉皆蠲免　正统六年诏自正统六年十一月以前军民一应倒死亏欠及被盗走失孳牧寄养长生骑操等项马驼骡驴种马马驹牛羊猪牛犊等畜悉皆蠲免　正统十一年诏南北直隶并各布政司去歳被盗去处军民倒死亏欠被盗走失孳生寄养长生骑操等项马骡牛羊等畜俱候秋成买补　正统十四年诏正统十四年六月二十一日以前凡军民一应倒死亏欠及被盗走失孶牧寄养长生骑操等项马驼马牛王马马驹牛羊猪牛犊等畜悉皆蠲免　景泰元年诏各处骑操孳牧马骡牛羊先被达贼抢虏已行奏告未除豁者悉与蠲免其先不曽经奏告者不在此例景泰元年诏正徳十四年九月初六日止顺天并直隶各府及山西布政司所属凡有一应例死及被盗走失孳牧骑操等项马驼驴骡种马马驹等畜悉与蠲免景泰七年诏各营并各军卫有司原寄养骑操孳牧长生脚力等项马骡驴但有亏欠倒死走失未曽买补还官者悉皆停罢免其追赔　天顺元年诏自景泰七年十二月终以前在京各营在外各边及各处军卫有司原养骑操孳牧并种马马驹一应倒死亏欠走失被盗并查出埋没及逓年起觧拖欠等项尽行触免　天顺元年又诏自天顺元年七月十二日以前令各处军卫有司原养孶牧马骡驴牛并种马马驹挤乳牛只等畜一应倒死亏欠走失被盗并查出埋没及递年起解拖欠等项者尽行蠲免天顺五年七月初二日以前一应倒死亏欠走失被盗等项尽行蠲免　天顺七年自三月初一日以前在京在外军民骑操孳牧原养寄养马匹种马马驹一应倒死亏欠被盗等项尽行蠲免　天顺八年诏自正月二十二日以前在京在外军民骑操孳牧原养马匹种马马驹一应亏欠走失被盗等项悉皆免追　成化元年诏南北直隶并河南等处但系灾伤地方凡倒死走失被盗等项一应该追孳牧骑操马匹所司曽经具奏者俱停候次年收成追补还官今后各处孶生种马三年收用一驹永为定例　成化元年例该印记种马本年八月十六日兵部备由具奏奉旨这养马地方多被灾伤百姓艰难且不必差官印记马匹待下年一发印记　成化四年诏自本年九月二十六日以前南北直隶并山东河南被灾去处军民孶牧寄养马骡驴并驹倒失被盗亏欠等项不能赔偿者所司查勘明白悉与宥免　成化六年诏自本年八月初一日以前在京各营在外各边骑操马匹并顺天南北直隶河南山东被灾去处军民孳牧寄养马骡并驹一应倒死亏欠等项并有例停候买补及遇倒失漏报者所司查勘明白悉蠲免　成化七年诏自本年十一月十五日以前各处官军骑操马匹并军民孳牧寄养马骡驴牛一应倒死已报在官者悉皆蠲免亏欠马驹每四匹折买一匹其先次查出漏报折买者不在此例　成化九年诏自本年四月以前各处司府卫所被灾去处一应寄养孳牧骑操马骡驴牛倒失亏欠被盗等项已报在官例该追赔并先次停止折买未完者尽行蠲免如已征价值在官不在此例其走失被盗马匹日后得获照旧还官　成化十一年诏自成化十年十二月以前在京各营在外各边及各处军卫有司原养寄养骑操孶牧走递马骡驴牛并种马马驹一应倒失亏欠被盗已报在官并查出埋没等项尽行蠲免　成化十四年令孶牧寄养马匹贫难丁少者准免二分该解备用马匹未完之数不分本色折色俱停候以苏民困　成化二十一年诏前成化二十年以前在京各营在外各边骑操马匹并顺天南北直隶河南山东被灾去处军民孳牧寄养马骡一应倒失亏欠等项并有例停候买补者所司查勘明白灾伤重处悉与蠲免轻处自成化十六年十二月以前悉免追赔其余停候二十一年夏秋成熟陆续征解如或该管上司及各府州县管马官吏交通作弊事发皆坐赃罪　成化二十三年诏自成化二十一年十二月终以前在京各营在外各边及各处军卫有司骑操孳牧寄养走递马骡驴牛并种马马驹匹户马一应亏欠被盗埋没等项并有例停候买补者悉皆蠲免若有已补在官者照例起解交収该管人员敢有交通作弊事发治以重罪　弘治十二年南京兵部会奏称南北直隶等处所养孳牧马匹弘治五年以前倒失亏欠例追价银因各处灾伤前项马价亏欠数多以后倒失该追准将五年以前倒失亏欠未征者暂且停止候丰年另行奏夺其六年至九年倒失亏欠者免追本色每儿马一匹追银六两骒马一匹追银四两每驹一匹倒失者追银二两亏欠者追银一两五钱解发太仆寺収贮以备各边买马支用　弘治十八年诏自弘治十六年十一月以前顺天南北直隶山东河南州县并内外卫所寄养孳牧马牛驴倒失亏欠等项该追本色价银京营各边官军倒死骑操马匹该追桩头朋银及各处牧马草场地畆子粒银两除已征外未完之数悉皆蠲免　正徳四年兵部题自弘治四年以前者南北直隶河南山东府州县并京外卫所成化弘治正徳等年间各有弃批拖欠马匹欲便通查追究但恐成化到今歴岁既久官吏又多死亡人民不无逃故兼且文卷未制累在革前纵使查追恐徒劳攘准免追五年以后至正徳四年止行御史邝约周奎逐一查勘立限追完就令给批起解以凭发寺验収有罪之人径自依律问拟发落　正徳五年诏正徳二年以前各处军卫有司亏欠倒失马驹牛驴例该追征银两并京营各边官军倒死骑操马匹例应买补征收租银及备用马匹草场租银拖欠之数除已征在官外未征之数悉与蠲免　正徳五年诏各处免粮养马地土内有水坍沙压等项负累人户包养累经具奏者令巡按御史查勘明白具奏除豁　正徳六年都御史边宪题称山东地方被贼残害乞将济兖二府应印孳生赔补种儿骒马除免该兵部议地方灾伤盗贼残害不独济兖二府为然南北直隶并河南等处亦各伤损人民艰难准将正徳五年孳生马驹例该今秋印烙者暂免差官以苏民困待后下年成熟一并印记　正徳八年八月兵部题准地方连年多事暂免差官着各该巡抚都御史严督守巡等官公同分管寺丞责限买补务足原额　正徳九年诏各处孳牧寄养马匹先被流贼抢劫曽经告官勘实执有明文并提督抚按等官兊与征剿官军骑去不曽给还者除已买补外其未买之数巡抚及太仆分管勘实悉与蠲免不许揑故滥报事发重治　正徳十三年给事中王纪等奏勘人户流亡及地方所产不堪者免其収养种马定立歳办额数量征价值每年类解太仆寺収贮聴其从便买用该兵部题查得南北直隶河南山东额定该养种马数目系于国制擅难更改但地土灾伤准行分管寺丞会同印马御史查勘淮扬二府所属灾伤各州县原养种驹如有亏欠暂且停买待后丰年买补印烙　正徳十六年诏各处征粮养马地土内有水冲沙压坍江等项负累人户包养累经具奏者巡抚巡按官查勘明白具奏除豁　嘉靖元年题准地方灾伤行南直隶挂欠马匹州县自正徳十六年以前曽经起解到部送寺俵验不堪退回马匹聴从变卖毎匹照依征银一十八两解部发寺收贮买马支用　嘉靖六年诏顺天论地养马近年以前地多归于势豪之家其马仍令本户喂养瘦损倒失责令追赔甚为贫民之累应天等府所属论丁养马近因备解驹马每年止解借用马价所有种马或有倒失仍复责令买补民亦不堪着兵部通行议处以苏民困　嘉靖七年都御史唐龙题徐州丰县嘉靖六年夏秋水旱虫蝻迭见本年分原派备用折色马二十匹因灾未解要仍照嘉靖五年事例再免追征该兵部议马政钱粮额有定数例无蠲免准暂停止候丰年収成之日毎年陆续带征三分限三四年完足　嘉靖七年都御史唐龙奏泗州淮汴沙陡等河田畆渰没人民流离乞照徐州事例通改折色该兵部议泗州每年坐派本折该马一百四十匹其地方系祖陵重地原无开载养马免粮丁田等项实与他处不同准将种马照旧喂养聴候外但遇每年坐派备用马匹原系本色者该二十五匹毎匹照例征银二十两原系折色者该二十五匹每匹征银二十八两定为例照数征完解部收贮以备买马其别府州县不许援例奏扰　嘉靖七年题准以地方灾伤山东沂州鱼台郯单滕费等六州县偹用马俱派折色　嘉靖十二年诏在京各营在外各边并顺天府南北直隶山东河南各处军卫有司骑操孳牧寄养马骡驴牛并种马马驹近年以来亏欠倒失被盗等项并有例停候买补者悉与蠲免以苏久困若有已补在官者照例押发交收该管人员若有通同欺隠作弊者事发治以重罪　嘉靖十二年诏山东河南南北直隶各该牧马草场子粒租银连年灾伤以十分为率自十二年以前各免五分以苏民困　嘉靖十五年诏南北直隶各牧马草场子粒租银连年灾伤以十分为率自十五年以后蠲免四分　嘉靖十五年题准淮扬庐鳯四府滁和二州连年灾伤民困至极嘉靖十六十七年分该备用本色马匹暂准照例折价以后年丰照旧额本折中半　嘉靖十五年诏在京各营在外各边并顺天府南北直隶山东河南各处军卫有司骑操孶牧寄飬马骡驴牛近年以来亏欠倒失被盗等项并有例停候买补者俱准令蠲免其已补在官者照例发该管人员交收若有乗机欺隠作弊者事发治以重罪　嘉靖十七年诏自本年十一月以前南北直隶山东河南各处军卫有司骑操孶牧寄养马骡驴牛凡一应亏欠倒失被盗等项该追价银及买补各处牧马草场子粒凡被小民拖欠者除已征已补在官照例起解交收外其未完之数悉与蠲免　嘉靖二十九年淮安府知府赵大纲奏称坐派本府所属州县本折马每年一千一百九十七匹计马征银折色十八两本色二十两然地方湿垫原非养马去处毎遇起俵前徃河南山东等处收买加以四两草料又且水草不调疾疫易生倒死必令赔偿瘦损不无验退欲将本府所属州县马匹或比照四州事例俱解折色或照海州事例暂改折色该兵部议灾伤切于民隠固宜寛恤而马政系干武备尤虑更张惟贑榆清河桃源宿迁四县近年灾伤重大民多迁移查与海州事颇相同俱自嘉靖三十年为始至三十二年止通行改折三年以示寛恤三十三年三月巡按直隶监察都御史郭民敬题称地方兵灾将鳯庐扬滁和六合江浦地方应解本色马匹与淮安暂改折色候年颇丰复照旧例征纳　隆庆元年题准顺天所属蓟州等九州岛县十分灾伤寄养马匹酌量均匀调兊以后解到马匹暂免发俵待后年丰另行查发其河间保定二府查勘被灾州县亦照顺天府九州岛县事例一体施行　隆庆五年题准将淮安府所属十州县自嘉靖四十四年至隆庆三年止一应拖欠马价银两俱暂停征稍候丰年即行带征起解其隆庆四五年应征者作速征完解部交纳以备买马不许仍前拖欠致滋奸民复觊寛免之例如违本部从重叅究　隆庆五年题准将真定大名二府所属各州县原派养余地银两自隆庆六年以后尽行除豁免其征解以苏民困其隆庆五年以前既称分毫未征不必再征隆庆六年题准昌平州派养马匹尽数豁免　万厯二年以霸州永清等九州岛县水灾议准各邉题讨马匹先将被灾州县分别轻重调兊其余空户暂免俵发万厯二年题准将南直隶鳯淮扬三府并徐州所属地方被灾清河等二十七州县节年拖欠马价银未征者通行停征三年　万厯四年题准地方十分灾荒将扬州鳯阳淮安等府属变卖种马拖欠银两悉从寛减以苏民困　万厯四年题准重地十分灾疲豁免泗州额外重累以苏民困　万厯九年题准将淮安府属各州县扬州府属高邮兴化宝应三州县徐州及所属萧县鳯阳府属泗州鳯阳临淮盱眙灵壁懐逺七州县自万厯八年以前拖欠马价草料场租变卖种马银两已征在官者裁数起解者拖欠未征者都准豁免以苏民困　万厯十四年题准将淮扬徐三府州班价马价俱准蠲免　万厯十四年题准将北直隶南直隶被灾地方分别轻重十五年分折色马价每匹减银二两十六年以后仍照旧征银二十四两又将顺天保定河间三府寄养州县迩年旱灾频仍自万厯十三年冬季以前倒失马匹马价免其追赔其已买见在马并已追完银速行解寺不得乗机侵匿　万厯十四年题准畿南灾民十分困急暂免备用本折马匹其变卖种马草料银两暂行停免待后带征　万厯十四年题准将真顺广大四府十五本折马价草料俱暂免停征　万厯十四年题准将庐鳯淮扬徐滁和七府州应派万厯十五年分折色马价每匹一例减征银二两其十六年以后照旧征银二十四两起解不得再希蠲免　万厯十六年题准将海郅等五州县未完万厯十二年马价银一万一千二百一两尽数蠲免　万厯十六年题准地方叠罹灾伤将鳯阳等处被灾州县拖欠马价草料租银暂行蠲免以苏民困　万厯十六年将蓟州十二团营十六年被灾草场地一千六百九顷四十畆应征租银量免四分征解　万厯十七年题准异常灾旱万分危急将镇江府马价银九千九百八十四两革马草料银二千三百四十两悉准免征　万厯十七年题准积困地方将应天徽寜等府广徳等州县牧马租银革马草料银两悉准蠲停　万厯十七年题准异常灾旱将镇江府万厯十七年分牧马草场租银六十两八钱五分准与蠲免　万厯二十年题准泗水昏垫民命阽危将泗州马价草料自万厯二十一年起至二十三年止暂免三年少苏民困以后十分照旧征解有司不得混行征派各州县勿得上例未免　万厯二十一年题准将胙城封丘二县本色马匹自万厯二十二年为始暂改折三年候年时丰稔照旧本折并征　万厯二十一年题准淮北根本重地大罹异常水灾将扬川府所属高兴等七州县拖欠马价草料自万厯十五年起至十七年止鳯阳府泗鳯等十八州县十八年以前淮安府邳安等十州县并徐州所属三县十九年以前拖欠马价草料尽行蠲免以苏民困其扬州府七属十八年以后鳯阳府十八属十九年以后淮安府十属并徐州所属三县二十年未完马价草料银两俱限二十一年二十二年带征　万厯二十一年题准畿南复罹水灾将被灾州县果系被灾极重者本色尽行改折被灾稍轻者量为少派本色无灾地方量为多派本色并河南抚属滁州等七州县二十二二十三两年本色马匹俱准改折色　万厯二十二年题准真定地方水灾重大暂行改折一年　万厯二十二年题准照万厯二十年马以十分为率普派本色三分折色七分定例权于各府本色三分之内分别灾伤轻重重者本色尽改折色稍轻者少派本色无灾者多派本色其河间各府所属各州县灾重本色五分俱暂改折色保定等七府所属各州县被灾稍轻本泒本色三分暂改折色一分兖州东昌二府被灾又次者派本色二分五厘暂改折色五厘永平彰徳卫辉三府原系无灾仍量派本色三分所派原系本色暂改折色者每匹征银三十两其余原额七分折色每匹征银二十两　万厯二十三年本寺题准遇灾伤重大年歳赈恤寄养人户该本寺题　洪武初种马征驹挌配倒失即补遇赦不免永洪间凡倒死欠孳生者免追赔宣顺间被灾被兵皆蠲免近日则寛矣凡俵养皆民俵民遇灾兵得减派改折蠲免而独飬民频年劳费不可减倒失不可蠲免皆畿甸重地数年灾甚未蒙寸泽不无向隅今以旧例不能别议他蠲惟于灾伤重大之时重加赈贷以为养马之资不致民间枵腹而马亦免于瘦死是则民与马共利而亦得与俵民均同仁泽矣】

　　马政纪卷九

　　●钦定四库全书

　　马政纪卷十

　　（明）杨时乔 撰

　　○政例十

　　政例者前今条例事宜行于户种俵寄买兊之间者也会典两太仆寺志本诸司职掌马政条例所载洪武榜例有议和买补骒驹孳牧文册官点期限丁粮则例诸欵又有管辖祀典印俵比较禁约蠲恤诸欵今此纪管辖祀典如旧而凡议和买补骒驹皆在印俵比较禁约蠲恤四欵之内皆列于各欵不别为纪顾其间前者日革后者日异或亦时势所趋致然乃革者纪之所以明祖制异者俟之所以示今法亦皆相时考势者所欲览镜者也纪政例十

　　管辖

　　太仆寺
　　会典太仆寺总管卿一员分管少卿旧设二员一员巡视京营及各边骑操马匹一员提督顺天河间保定三府所属寄牧马匹俱领勑一年更替正徳七年添设一员收兊马匹及会同科道兵部委官秤收马价丁粒各营桩朋银两隆庆三年题准少卿一员仍提督京边马政二员分管东西二路各兼寄牧孳牧验烙巡验之事俱领勑不更替万厯九年裁革一员十一年复旧凡分管寺丞旧设十二员以九员分管顺天保定真定河间永平大名济南兖州东昌九府一员管顺徳广平二府一员管开封卫辉彰徳三府各马匹一员管京卫孳牧骑操马匹弘治十八年裁革四员正徳九年添设一员専管寄飬马匹嘉靖八年裁革三员以寄飬马匹令该管地方官带管其六员一员分管顺天顺徳广平三府并京卫孳牧骑操马匹一员分管真定保定二府一员分管大名永平二府一员分管河间及济南府一员分管兖州东昌二府一员分管开封卫辉彰徳三府俱三年更代每歳二八月出巡照依兵部马政事例逐一兴举歳终比较遇更代之年具所行事迹造册缴部查照其山东等都司所属卫所各从本司委官提督遇有解到孳生马匹照例发属寄飬隆庆三年题准定为三员以一员提督库藏兼办理京边二员协理东西二路万厯九年裁革一员寻复旧少卿勑内兼载寺丞职名遇少卿缺则寺丞暂摄行事
　　管辖地方北直隶顺天【五州二十二县今去昌平】金吾左等卫【共计四十六卫】保定【三州十七县】顺徳【九县】真定【五州二十六县惟阜平不属】广平【九县】永平【一州五县】河间【二州十六县】大名【一州十县】河间等卫【四十六卫所】济南【四州二十五县惟歴城不属】兖州【四州二十一县泗水曲阜不属】东昌【三州十五县】开封【陈州项城阳武封丘沈丘兰阳仪封七州县】彰徳【磁州安阳汤阴临漳一州三县】归徳【考城一县】
　　东路分管寄养马顺天【大兴顺义平谷懐柔宻云三河蓟州玉田遵化丰润宝坻永清武清文安大城】河间【任丘静海青县】种马保定【祁州清苑满城安肃唐县博野深泽蠡县安州束鹿高阳完县庆都】河间【沧州献县盐山交河】永平【滦州卢龙】真定【真定井径获鹿灵寿藁城无极行唐冀州南宫枣强武邑晋州武强赵州高邑隆平寜晋深州】广平【肥乡鸡泽广平成安】大名【大名南乐魏县青丰内黄浚县滑县东明长垣】济南【齐河济阳陵县商河徳平武定】兖州【滕县峄县城武巨野汶上费县折色无马】东昌【莘县茌平冠县丘县高唐恩县夏津武城濮州范县朝城观城】开封【阳州阳武封丘兰阳仪封项城沈丘】彰徳【安阳临漳】卫辉【汲县新郷获嘉淇县辉县胙城】归徳【考城】南马应天【江浦六合】庐州【六安无为合肥舒城巢县庐江霍山】鳯阳【寿州颍州宿州亳州定逺懐逺霍丘太和虹县灵壁天长五河颍上蒙城】
　　西路分管寄养马顺天【宛平通州涿州良乡固安房山漷县保定东安霸州香河昌平今革】河间【景州河间阜城东光肃寜呉桥南皮庆云寜津故城兴济】种马保定【易州新城定兴容城新安涞水】永平【迁安昌黎乐亭抚寜】真定【定州新乐临城赞皇饶阳元氏曲阳衡水平山栾城新河安平】广平【永年邯郸曲州清河】大名【开州元城】广徳【建平】济南【泰安长山徳州平原禹城长清肥城蒲台利津邹平齐东青城新城滨州阳信沾化乐陵临邑淄州海丰新泰莱芜】兖州【济寜东阿沂州鱼台定陶郓城寿张金乡寜阳郯城单县邹县东平曹州阳榖曹县滋阳郯城嘉祥】东昌【聊城棠邑馆陶博平临清】彰徳【磁州汤阴】南马应天【上元江寜句浚溧阳潥水高淳】庐州【滁州全椒来安和州本州岛含山】寜国【南陵】镇江【丹徒丹阳金坛】太平【当涂芜湖繁昌徐州本州岛萧县砀山丰县】扬【州高邮泰州兴化宝应仪真如皋江都通州泰兴】淮安【海州邳州山阳桃源安东睢寜宿迁清河沭阳赣榆盐城】顺徳【邢台沙河南和广宗巨鹿唐山内丘平乡任县】鳯阳【泗州鳯阳临淮盱眙】
　　南京太仆寺
　　南京太仆寺额设卿一员少卿三员嘉靖间减一员隆庆二年又减一员今二员寺丞洪武初四员弘治十八年减二员存二员每歳分管江南北淮东西俱三年交代督各府通判县佐贰管隆庆二年祇存一员同少卿共二员分管各八府地方其各事宜悉与太仆同
　　管辖地方南直隶应天【八县】镇江【三县全】寜国【南陵一县】太平【三县全】广徳州【建平一县】鳯阳【十八州县】淮安【三州九县全】扬州【二州六县海门不属】庐州【二州五县英山不属】滁州【二县并卫】和州【一县】徐州【四县全滁州卫】
　　分管少卿管【应太寜镇淮滁和等处】寺丞管【鳯扬徐州等处】
　　【太仆志曰会典马政太仆寺専理而统于兵部即此则専统各有攸司而事权亦各有所在天顺元年太仆寺卿程信按故事理营卫马三营将官诉太仆寺苛急请隶兵部信言高皇帝谕马政勿令人知今隶兵部马登耗臣等不得闻即有警马不给请无以责太仆上是其言令如旧制以后遵行凡于马政兵部统之或札行本寺或本寺呈兵部而其登耗则本寺专理其后则大不然矣革议种马两次皆系首辅兵部主行本寺皆不得预惟行各府州县者仍系本寺移文似非専理之旧矣则夫于専统之间俾事权各有所在而于缓急得以相承并济诗谓率由旧章不愆不忘是不可不为之遵守者也】

　　祀典

　　国初建庙祭先牧马祖马社马步司马凡五神位【周礼春祭马祖夏祭先牧秋祭马社冬祭马步马祖天驷也房为龙马又周礼夏禁原蚕天文辰为马精龙与马同气古之圣人非通天地万物之理其孰能与于此是以制祭祀而国家受福百物皆昌也祭以刚日用少牢皆于大泽具隋志及唐开元仪祝皆曰天子遣某官某昭告云余观秦赵史记自益为朕虞佐舜调驯鸟兽其后费昌仲衍世为御有功列为诸侯而造父幸于周穆王得骥温骊骅驑騄耳之驷献之穆王穆王使造父御西巡见西王母乐之忘归而徐偃王反造父御穆王日驰千里以归造父由此封于赵城其后奄父为宣王御而非子以善养马孝王封之犬丘岂以栢翳为虞而子孙世世善御能息马哉上古圣贤皆神灵通于万物不可以后世测度也穆王造父之事竒矣夫社祀以勾龙稷祀以弃若造父非子岂今所谓先牧耶太仆秦官主奉车又掌马事意秦制葢有所本抑周礼轶而不备不然何前世御者皆能善马也太仆职兼奉车与马其出于古非秦官明矣】
　　太仆寺
　　永乐初建于通州四十里郑村坝上奉成祖命建马神庙后寺署徙京其庙祀如旧处歳二月二十二日八月二十二日本寺具疏钦遣少卿一员行礼【祀品本寺取马价银一十四两发通州宝坻宻云顺义武清三河霸州懐柔玉田固安遵化东安蓟州丰润房山文安平谷大城轮年办祭周而复始大兴宛平良乡繁冲香河永清漷县简小昌平裁革皆不预　令通州坝上诸房御马监掌之以挤乳】
　　南京太仆寺
　　洪武初定于滁州本寺卿唐元亨请建马神庙于本寺西隅祭日同本寺官行礼【祀品系滁州全椒来安轮办　洪武二年筑坛于后湖先是诏礼官考定其仪曰周官以四时分祭马祖先牧马社马步先牧始养马者其人未闻马社始乗马者世本曰相马之神曰兹者恭建为民祈歳之典于大高玄殿仰冀玄贶裕国足民疆圉靖谧家邦和泰谨卜今日上吉行礼特用遣官祭告伏惟鉴知谨告维嘉靖二十二年歳次癸夘八月癸酉朔二十七日己亥钦命遣太仆寺卿毛渠致祭于先牧之神曰惟神职司羣牧克济兵资边圉寜谧厥功是着今者祈报上玄特用遣官致祭谨告维嘉靖二十三年歳次甲辰三月己亥朔十六日甲寅又命遣太仆寺卿毛渠致祭于马祖先牧之神等神曰胙月之吉朕为民食大祈天地兹念边骑扰我生灵载启保民靖敌之典于雷霆洪应之殿特此祭告神其宣力助化以赞朕诚谨告】

　　印俵

　　种马起俵差官印烙其后専委本寺同印马御史此皆种马时事若印烙解俵在州县者印烙营卫在本寺及会同科道兵部司属者此皆今日见行者
　　凡印马差官【旧例兵部请旨点差公侯伯或附马一员本部委官一员景泰间革去侯伯等官差御史二员同两京太仆寺分管寺丞印俵天顺初复差公侯伯及御马监内官一员成化初革去内官侯伯每歳九月中请旨差御史二员同该管寺丞分行印俵　嘉靖二年议准自三年为始遵照成化初年事例于九月终奏差御史请勑分投前去各该地方公同分管寺丞查点种马遇有倒失即令马户买补作践致死者照例追赔各年拖欠备用马匹逐一查追批回催督完解其各府州县管马官员内有尽心职业马政修举者一体旌奬贪懦不职謟恱上官营求别委荒废本职应提问者提问应叅奏者叅奏每遇三年之期仍照常请印点烙待后种马蕃盛足勾原额备用马匹不致拖欠照旧停止　近例并差御史一员印马以上今种马变卖印烙不行】
　　凡印烙马驹【自洪武初年孳生备用骑操折易并进纳马匹俱印烙以防奸弊其孳生及赔纳马驹应交俵者印讫差官照依地方日期将空闻増出人丁俵散领养造册具奏各处印中备用马匹径解兵部发太仆寺交纳以凭俵散　洪武旧例江南马每年三月初一日赴南京牧马千户所印俵江北马每年三月十五日赴南京太仆寺印俵凡孳生驹用云字小印俵散作种用大印结军骑操者再用云字印　正统四年奏准应天鳯阳等处孳生赔补马驹南京太仆寺官同南京兵部委官及御史分投印俵　九年奏准镇江府所属于本府太平寜国府广徳州所属于太平府印俵　成化十六年令凡马非经官印验者不收　弘治四年奏准凡印烙马匹民马照旧印左给军则印右如京营边闗马无右印即系盗买民间官马追究问罪　九年令孶生驹齿少力强而不及四尺长　以上者亦聴印俵以上印烙种马今种马即革】
　　凡解俵马以百匹为率退三十匹以上者叅问【自弘治六年兵部题该太仆寺卿彭礼等奏本部会同英国公张懋等议得以后每年差去御史会同寺丞印烙将孶生儿骒驹堪种者照例印烙其多余骒驹并不堪儿驹不必印烙令其变卖每匹价银二两以上每遇取起备用马匹如见在之数拣选不敷収买好马起解各处分管寺丞照例三年将所属种马选验一次如儿马老病不能拏马骒马漂沙等项不能揣其驹者责令照例变卖银两起解拨与存留堪以作种儿骒驹领养补码如驹不足就将变卖银买补奉旨是兵部为修举寄养马政事隆庆二年御史谢廷杰奏准拟查验果系十年以上瘸瞎瘦损不堪者准其变卖仍照旧例借兊一二次者追银十两三四次者追银八两未经借兊者追补大马合式方许印烙仍定立限期严催完报其余堪兊并堪养之马责令马户用心餧养备用不许揑称伤损一槩变卖致生奸弊　以上皆种马解俵时事】
　　凡印马字样【自洪武中孳生驹用云字小印俵散作种者用大印给军骑操者再用云字印　嘉靖三十五年议准寄养马印官字五军等营印五字枢字机字巡字捕字　隆庆五年寄养马印寄字锦衣卫勇士营四卫营印衣字士字四字】
　　凡免印马匹【自成化二十一年奏准买补备用马免其用印止令起解以备选择　弘治六年令孳生儿驹看验不堪及骡驹多余者俱免印烙从其变卖以充买补备用之数】
　　凡印烙赃罚马匹【自万厯二年应罚马匹刑部追银送部责马仍送验印给军】
　　凡起解俵买补马齿数官尺【旧例制奉钦定齿歳六八歳以上三歳以下为率　隆庆元年又题将原降官尺再行公平较勘铸造铁尺每府降发行令依式铸造凡所属州县各结以后验马尺寸以此为凖四尺以上者为上等三尺九寸者为中等三尺八寸者为下等三尺七寸者不准近日事例七寸者如果臕壮无鞍花瘸病者姑准量行印収册内即填注上中下等第聴本官分别等第类叅如齿尺与册开不同即将承批官吏医兽马户送问马匹驳回另补近日京师买补马亦照此齿数尺数议价】
　　凡印解俵马【自万厯九年征银买俵各州县自印起解即封原印随马送寺转分管少卿查验如式验收印烙发寄养地方如不合式或道跋逺涉餧养不及仍限日再验如果或不合式即发回另行买解即以此定各官贤否举劾差来官吏即行赏罚务求合式庶免遗累寄养人户】
　　凡查验寄养马匹【旧例毎年终二路少卿出巡分管地方查验原发印烙过寄养马分别等第仍查年久者齿老不堪调兊者酌处州县用心餧养者荐举不然者叅劾兵部咨吏部记过议处令将不堪者攅糟餧养以候次年查验如验堪兊者即荐举阴其旧所论纪过仍一体升擢马户赏罚亦同兊后空户另行发寄不得州县官频行借点闸为名科敛扰民　以上万厯二十三年该本寺题议照得旧例州县官买俵官四十上弘治四十下戒饬寄养官兊四分上叅治二分下戒饬近来令买俵渐少多者至百匹少数十匹未有至四十上下者寄养者亦然每于前例不足则是法不许叅论也况屡该题覆举劾祗据马政不必及他今两路少卿见行然歳终始举未必有益于马惟本寺卿裴应章奉钦依不时叅论又唐尧钦题兵部复议不时叅奏于起俵马官不行用心拣选任其瘸小不堪聴凭积贩包揽者于寄养官不行加意查验致瘠损倒死数多或买补不追或任马户以小马抵换原发大马或以生作死私卖重价希图轻价买补者通计其马数以分数为率三分上罚俸五分上住俸候下次查验臕壮买补总至八分上为请开俸本部仍咨吏部将马政修举者行取推用示劝废弛者附过劣处示惩各州县佐贰首领有科克马户事实迹者聴该寺提问随奉钦依这马政事宜既议停当依拟着实举行又如管马通判该近少卿施等题兵部覆奉钦依与州县一体举劾两路所属不妨会同至解官解户兽医等凡俵寄堪养者即赏取库银劝之不堪者罚即惩之此皆当亟行然此乃两路行于州县者州县统于府知府等官旧时得决责况举劾乎近举劾例废各府或有玩视怠事者惟南太仆寺仍旧例自今合无申明如例第歳终行之似于太数惟知府官于三年考满日申请本寺卿照旧例查其任内钱粮无碍即荐奏给由如拖欠不许给且劾请该部查处乃以纲统纪马政因饬常变其济　此东西二路见行者】
　　凡验印烙倒死马匹【各卫所每有倒死马匹呈部寺行分管少卿行营查追各营追完赴寺交纳仍造循环文簿按季呈报少卿毎月朔各把总官具马匹不致顾觅駄载结状赴堂投递边卫各营堡按季造马匹收除及桩银完欠数目赴寺投递　此系京营印烙事例皆见行者】
　　凡歳终印烙营卫马匹【五军营　勇士营　神枢营　四卫营　神机营　巡捕营　以上各营俱本寺提督京营少卿会同科道印烙查叅　锦衣卫　张家湾　旗手卫　以上俱本寺提督京营少卿会同兵部印烙查叅　奠靖所　通州营　以上止领马时用印年终不印烙】
　　凡印烙新买马匹【每年三大营买马六百匹兵部札行本寺动支库贮马价银两该营将官赴寺领银随闗京营堂径自会同巡视科道兵部车驾司公同召买当日给军骑操　以上皆京营少卿见行者】
　　凡京营巡视马匹【该本寺题巡视京营巡视边闗一欵前议者以边方骑操马匹不甚惜倒死不行赔偿镇巡大臣阔畧文法把总等官干没货利府库有限边方请求无限屡议照旧以卿寺巡视　隆庆四年奏専勑如宣大各城堡并居庸密云古北永平山海等处官军马匹例该巡厯照原拟依期前去逐一点闸官军敢有玩法不遵怠事作弊等项即便指实叅究又题声息事寜日即将阵失马匹核实开报本部以后讨马查明方许补给以革混冒如有抗违不遵聴从实叅究　隆庆二年题准蓟昌宣府各镇将骑操马立循环文簿送提督少卿倒换稽查每年终聴少卿点闸一次宣府永平山海等悬逺聴行各兵备道就近点闸有倒失数多者该将领聴其叅究近时始废或谓各将官不奉令兵备官不可委不能行又秋防后京营多务不暇行先臣谓镇巡结之以恩太仆裁之以法并行安有不能行者其或秋后不暇于冬末次春或毎二年一行又查照京营各卫　会典嘉靖间令提督卿丞每年印烙完日将各把总官军题叅近惟科道叅行本寺未举以上总乞勑下该部申饬及照旧巡视题叅乃法行首善可以御逺随该兵部议覆具后】

　　比较

　　会典太仆志载国初比较止于孳牧马驹以倒失亏欠行罚其后各府寄养京边骑操之马皆有稽查事悉领于太仆法例滋备矣今孳牧种马既革仅寄养京边骑操诸务犹旧亦多损益不一备纪之
　　凡比较孳牧马匹【按洪武榜例　凡倒失者从民议和或一县或三五羣长辏价买补三歳以上八歳以下高四尺以上堪中马匹还　凡官聴候验印作数违错及迟延者一体追驹　凡管马官吏时常下乡提督看验马匹要见定驹若干显驹若干明白附写印信文簿以俟太仆寺出巡比较正月止六月报定驹七月止十月报显驹十一月止十二月报重驹但是新羣葢者即作定驹　凡季报为实在春季三月二十四五夏季五月二十四五秋季九月二十四五冬季十二月二十四五径送太仆寺类缴其有生质竒异与种马不同者明白申报　凡比较点马文簿要开原领孳生儿骒马数分豁该算驹者若干不该算驹者若干生者及未生者若干原马齿色及所生驹毛色逐一开报　凡倒失种马亏欠马驹俱在年终完备如是不完府州县正佐首领官吏决杖二十管马官吏加倍痛治　凡管马官有阘茸贪污害民者分管寺丞及所在掌印官开奏以除民害　凡府州县置立印信羣葢文簿与管马官吏收掌躬亲提调逐日葢过次数定驹日期明白与各骒马格眼内逐日仍填写以凭稽考比较令羣长各一体置立羣葢簿附写比较每年正月二月三月趂时羣葢定驹骒马生驹七日后即着儿马羣葢仍将生驹并买补日期亦于簿内附写明白夏天炎热呼月须用天气晴明凊晨晚天凉候羣葢若葢过三正次却停歇三五日再用儿马羣葢若果骒马行踢不受的系定驹仍五日一次用儿马照试如果不受的系定驹其骒马先须吃草后方可饮水不许餧荞麦秸黍穰杂粮及淘米泔并一应污水餧饮落驹不便　凡补领或孳生三歳骒马驹照例毎两年纳驹一匹永为定例若亏欠马驹务要买补相应马驹还官照依原搭配骡马依时月务要加料餧养三歳儿驹羣盖骡马不得定驹即用大儿马羣葢】
　　凡比较俵寄各马【自嘉靖二年议准各府州县官置立循环文簿二扇用印钤记循簿开写春秋月分环簿开写夏冬月分各马匹毛齿马头姓名仍备开臕损有无倒死买补若干一留本府一发州县循去环来按季查考管马通判出巡吊取州县簿分管寺丞出巡吊取府簿查对点视其在各府并太仆寺簿籍用太仆寺印钤循去环来按季查考三年印烙改造一次　六年议准府州县掌印官原有提调责任裁减衙门亦系兼管马政管马官员职専管马不许别项差委各该分管寺丞毎年终将各府管马官并州县正官及管马官员从公考察开具贤否掲帖呈部转送吏部施行　十年奏准各州县管马官员于起俵之时备将经管种马备用马并折色及草场子粒己未征完马户见在逃移数目造册赴太仆寺查比管马通判于年终掣总之日备将各州县马匹钱粮等项如前造册并将各管马官员公同掌印官填注考语亲赍送寺本寺掌印官叅酌停当填注贤否送兵部转送吏部查考　万厯二十三年题议种马已革今循环簿惟报买俵数目而已祗合于春秋二运日各州县交付解马官吏赍至查比为便其余一切空文俱行裁革　又题准管马通判照例歳终亲自掣批其有两运银马俱完许秋运完日即准掣至三年考满吏部行文兵部转本寺查明无碍始准给由知府三年给由照旧例申报无碍方准径送】
　　凡比较孳牧马匹【自成化二年奏准管马官三年任内孳生不亏者称职额外生者量加旌擢不及额至百匹者降用分管寺丞以所属骒额亏増递为黜陟　七年奏准府州县掌印首领官在内马匹亏欠孳养不增者　九年不准给由措置完日与管马官一体降用卫所掌印官马数不完一体比较　太仆卿牟俸等奏要令各该掌印官员管理马政考满照例一体稽考又许本寺与分管寺丞比较本部仍行吏部　凡遇各该养马府州县掌印官考满照依钱粮军伍事例送部稽考任内马政有无亏欠增减其马不足者如系三年六年暂准给由酌量马数仍令回任措置马数完日照依兴举马政事例与管马官一体降黜及照各该分管寺丞职専督理马政今后考满到于吏部务要照依本部查出马数多寡以凭考覆黜陟奉旨是掌印并管马官亏欠马数照例九年不准给由　弘治元年题准司府州县掌印正官务要司督府府督州州督县俱令管马官员着实兴举马政如管马官有故俱令掌印正官带管违者或批收不完聴两京太仆寺堂上分管官员比较叅究如年终倒死种马亏欠马驹各将府州县正官并管马官吏决打一次若有灾伤等项仍令比较纵不决打亦要取招其三年六年府州县掌印并管马官暂准照依见行事例给由其应考核衙门考语不宜虚誉过情候到吏部之日仍送本查同方准复职追补马匹若是九年不准给由发回原任追马完日令其起送　弘治二年奏准毎二年差太仆寺少卿二员南京太仆寺少卿一员分徃北直隶河南山东南直隶地方比较该纳马驹每歳终分管寺丞具管马官贤否呈部六年之内马匹无亏者量加旌擢如或亏损数多照例黜罢兵部题该主事等官汤冕等奏议得今后每遇二年例该科驹之际本部先期议奏请勑三道太仆寺差少卿二员一徃北直隶一徃河南山东南京太仆寺亦差少卿一员前去该管所属通将马驹查算督令如法孳牧亏欠者俵限赔补本部尚书马等奏奉旨准议行孶生余驹聴民自用　弘治六年兵部题为应诏陈言马政事该太仆寺卿彭礼等题本部会同英国公张樊等议得管马官员两考之内种马倒失如买补不完不许给由骒马二年照例着实骒驹一匹以十分为率生驹不及八分者就将管马官员提问如律分管寺丞本部叅奏提问亏欠之数实时追补不许拖延　九年奏准府州县买补马匹不及五分者正官住俸一月不及四分者两月不及三分者三月京县不拘多寡止住一月其管马官不及五分者全住】
　　凡比较寄养马匹【自弘治三年奏准顺天府所属寄养马匹専差太仆寺少卿一员比较　正徳十三年奏准差少卿一员比较寄养马匹如有倒失照京营骑操马匹事例限三个月以里报官赔偿如年终不完五分以上者将州县掌印管马官及各府管马通判住俸追补　隆庆元年议准寄养马匹罚治例轻定拟分数匹数罚俸降级倒失者马少州县至三十匹中等州县至四十匹马多州县至五十匹以上瘦损者马少州县至四十匹中等州县至六十匹马多州县至八十匹以上各掌印官降一级调用各府通计倒失至三百匹瘦损至六百匹以上管马通判降一级掌印官奏闻区处　三年议准毎年防秋调兊之后计马数多寡以一百匹为率三十匹不堪者降级加至五十匹以上者降调　四年议准各该州县以后寄养马匹倒失变卖者各照议定限期走失者限三个月变卖者限六个月倒失者限一年俱各补完如积至三十匹不补者住俸四十匹者罚俸五十匹者降级】
　　凡比较卫所马匹【自永乐三年令卫所孳牧骑操马匹毎三年一次造册管马官赍执赴京比较　成化七年奏准卫所掌印官马数不完许分管寺丞与兵部委官一体比较　弘治四年奏准卫所骑操马免比较其有孶牧去处照例每三年委官赴部比较凡亏欠埋没违限等项叅奏提问】
　　凡比较京边骑操马匹【成化二年奏准京营及各边骑操马匹専差太仆寺少卿一员无太仆寺去处从巡抚并分巡官比较如有倒失限三月以里督令赔偿　十三年奏准各营各边每年四月十月二次将原领事故买补马匹数目具奏以凭比较　弘治九年奏准各营马买补三分不完者把总等官住俸一月四分以上两月五分以上三月坐营官通计三分不完者住俸一月五分以上两月　嘉靖十二年议准存操巡捕并锦衣旗手等卫马匹一年以百匹为率倒失十匹以上送问七匹以上罚治不及数者免究全无者量加犒赏原管数少而倒失不多及全无者不在此限　十七年议准各营凡遇各军倒失马匹从实开报领马年月黏连原领票帖赴司告理俟年终比对兊马文册果领十年以上倒死者把总官员免叅十年以下者仍以百匹为率二十匹以上把总官送问十五匹以上罚治不及数者免究仍行太仆寺少卿诣营点验旧印模糊者许令重印不必一槩尽烙致有伤损　四十二年议准専委兵部司官一员管理倒失马匹仍聴巡视科道兼管查验倒失马数年终一体查叅　四十三年议准京营巡捕勇士四卫等管骑操马匹每年终巡视京营科道官查将倒失马数遵照本年定例分别题叅后又令各官倒死马数虽多原管马数实少者免降级止罚俸提督少卿于毎年印烙马完日将临印不到马匹并查有拐逃隠匿等项各把总官军题叅　又议准京边倒失马匹以一百匹为率倒失五匹者为上等免究十匹至十五匹为二等千把总罚俸两月副叅逰守等官罚俸一月二十五匹者为三等千把总降一级副叅逰守等官罚俸三月三十匹以上者为下等千把总降二级副叅游守等官罚俸半年仍查追完椿银八分以上方准开俸总兵官以一千为率倒死一百匹为上等免究一百至一百五十匹者为二等罚俸一月二百五十匹者为三等罚俸三月三百匹以上者为下等罚俸半年亦查追完桩银八分以上方准开俸　隆庆二年题准蓟昌宣府各镇将骑操马匹置立循环文簿送太仆寺提督马政少卿倒换稽查毎年终聴少卿点闸一次宣府永平山海等处地方悬逺聴行各兵备道就近点闸有倒失数多者该管将领聴其叅究】
　　凡起解南马【自成化二年奏准南直隶起解备用马有矮小不甚及不足数者每匹征银十两解部发贮太仆寺以备收买二十一年奏准南备用马从各府州县径解北京交俵如有拖欠及补完之数仍行南太仆寺照查行】
　　凡管解官员【自嘉靖元年奏准歳派备用马本色折色俱管官依限解部发寺验俵寄养贮库支用不许差吏及改差土官义民人等管押以致中途作弊若违限年终类叅州县掌印管马官俱提问罚俸以后议准四十匹以上差官二十匹以下差吏　四十三年题准各府管马通判每年九月给领总批限十月终亲赴部查比候该府马匹银两解俵完日方许掣批回府如违例不行总部及改差代解者叅究题问　隆庆二年题准各违限违例毎歳终太仆寺呈部查究行各该巡按御史提问奏报不许延至来年其不赴掣总通判及吏役迟慢等项该寺径行查处　万厯三年题准各州县起折色马价征解府库照依春秋二运原限选委州县佐贰类总解部发寺交纳年终该府通判赴部掣总查比】
　　凡比较京府马政【自成化十四年奏准比较马政两京府尹府丞听纳米赎罪各府知府查叅】
　　附各边
　　凡查比苑仆马政【自弘治四年奏准辽东陜西苑马寺孳牧马匹毎三年一差官点阅其各行太仆寺苑马寺于内府闗领精微文簿将骑操孳牧马匹逐一填写缴部送内府交收　嘉靖十五年议准陜西山西辽东行太仆寺毎年春秋二季点视官军骑操马匹如遇倒失照例追收桩朋银两买补仍将倒死马并追完银两买补数目造册奏缴送部查考如该寺分管官员不行按季点视以致追补码少聴抚按指名具奏本部年终类叅罚治仍咨吏部候朝觐年考察黜退　三十一年题准陜西苑马寺令巡苶御史督理各监苑倒失马匹亏欠马驹将寺卿丞并监苑各官查叅陜西巡茶一年一次辽东巡抚都御史三年一次各题叅到部覆行原叅衙门照例提问罚俸　隆庆元年议准陜西各院马如孳生亏欠五分倒失又多过一分者照买补例分等罚俸提问其孳生多而亏欠少者虽未买补亦酌量免罚孳生少而倒失亏欠多者虽已买补仍加究治寺监官吏亦准通算究治】

　　禁约

　　国初禁约严明信行故马政举其后日更月改驯至于玩愒而旧政废矣今合前后纪此其中有见今可行者则亦在择取而举勿失乎初意则善矣
　　凡差委管马官员【按洪武榜例各卫所府州县管马官员职専提调马匹不许管署卫所府州县事务及别项差委　弘治十四年奏准凡司府州县并分巡分守官并不许差委管马官员如违聴巡按御史及分管寺丞纠举应提问者提问应叅奏者叅奏抚按官亦要一体遵依毋擅差委　凡奏准凡军卫有司大小官员但有作弊亏欠马匹及非理抗拒者聴本寺并分管寺丞遵照太祖高皇帝旨应举问者举问应叅奏者指实具奏定夺　正徳二年题准养马府州县正官推调不理马政俱依钱粮军伍例不准考满司督府府督州州督县各令管马官着实举行管马官有故则掌印正官带管违者聴两京太仆寺堂上分管官叅究】
　　凡养种马【府州县官一年四次太仆寺一年二次点视病瘦量为惩治倒失者立限赔偿病瘦倒失十匹以上管马官查提究问　嘉靖三十年南京太仆寺少卿雷礼奏准各府州县管马官员多有贪饕恣肆科索无厌以致豪强卖马及羣头侵克今后务要奉公守法体国恤民中间贪婪无忌者许被害之人赴太仆寺陈告以凭叅提究问有修举马政贤能昭著者聴抚按官遵例举荐以待擢用该寺仍于每歳终将各该官员职名开造掲帖填注贤否考语送部转送吏部以凭黜陟】
　　凡私用官马【自宣徳四年钦奉旨旧制官马専一喂养操练以偹征战不许闲时带鞍骑坐往来驰逐亦不许駄载对象两人共骑并妇人骑坐但是损伤倒死的都追罚近体知官军人等不守法度往往将官马駄载粮食煤炭并駄私盐等物货卖甚至赁借与人骑坐駄脚等项并不爱惜以致伤损倒死的多今后敢有故违号令的巡绰官同锦衣卫着人拏送兵部就追罚马一匹入官并将犯人送法司问罪　弘治三年兵部题事该英国公张懋等会议节该钦奉勅谕马匹亦须时常点视臕息不许私占骑用及拨与人骑坐其坐营管操内外官并把总以下官敢有不遵号令马匹私占骑用及拨与人骑坐者五品以下降一级五品以上降二级俱仍发边方立功禁例甚严但各官玩法不知遵守合无今后坐营把总等官但有私将马匹拨与人骑坐或令聴候者聴巡马给事中等官指实具奏拿送法司问罪照奉勅谕内事理降级其借马之人一体问罪照例追罚马匹仍饬兵部出榜禁约本部尚书马等题奉旨准拟将骑操马赁借　弘治九年兵部题为修内政以镇外夷事该兵部办事进士范兆祥奏要禁约官兵人等将官马顾赁取钱本部议得今后有将骑操马匹私借与人及顾赁得财许诸人连人马拿获在外送所在官司在内送本部并巡城御史叅送法司问罪常人照依见行事例罚马顾马之人系官者改调外仕所行各营提督内外大臣重加禁约本部尚书马等题奉旨是】
　　凡借迎送跟随马【自成化六年钦奉旨各营官马専一喂飬操练以备征战近来有等管军官员阿附势要将那官军骑操马匹拨送与人或跟随朝叅或迎送往来或假以聴事并职字名目占骑或终日在把总等官门首俟候致令喂养不时伤损倒死负累本军赔补今后敢有违的许给事中御史并锦衣卫官校五城兵马连人拏送法司问罪照例追罚马匹入官仍将原讨拨官员叅奏究治　弘治二年太仆寺卿王霁奏准移各处官员借用寄养孳牧马匹迎接使客等项照军民借马匹事例斟酌每借马二匹罚一匹五匹者罚二匹其官员追完日方许复职管事　三年奏准管军内外官私占官马及借拨与人者五匹以下降一级以上降二级俱发边卫立功借者一体论罪　九年给事中韩佑奏准令各该分管寺丞时常亲诣所属州县将所养马匹用心看验及宻切访察中间果有仍前借拨官马迎送积至瘦损倒失州县五十匹府二百匹以上者指实叅奏将借马官员各降一级其民间私自駄载或借人骑坐及官司借用二匹或四五匹者仍照例问罪罚马　弘治十年兵部题为违例骑死官马事该巡抚寜夏都御史张祯叔奏称寜夏灵川千户所百户马玉擅将官马骑坐围猎以致倒死要行禁约本部议得今后除传报声息并干办急公务外敢有擅将官马骑干私事及駄载货物逐猎禽兽或拨送与人者五匹以下罚马一匹以上罚马二匹十匹以上罚马三匹就给与无马官军领养骑操若致走伤倒死者五匹以下降一级六匹以上降二级马各抵数追赔还官仍各革见任带俸差操不许管事其镇守副叅监鎗等官擅自分付拨马与人有违前例者奏请定集罚马犯人数目有无俱年终奏知兠揽马匹奏准凡官军将所领官马耕田走递駄载物件或两人共骑或妇人骑坐者依宣徳四年禁例问罪俱罚马一匹若顾与人骑坐等项枷号半个月及借与人各彼此罚马一匹凡在京坐营管操内外官并把总以下官若将马匹私占骑用及拨与人骑坐者五匹以下降一级以上降二级其各边分守守备把总管队等官将骑操并驿传走递官马拨与人骑坐及私用伺候等项亦照前例问拟　嘉靖二十三年议准有将官马顾借骑駄者照例追问仍将追罚马匹毎匹折银十两送太仆寺交纳以备买马之用又议准京营管操把总官占马及送马与人骑坐除照例降一级外其有势要求迫者亦照例治罪】
　　凡擅调官马【自嘉靖二年奏准在外各该衙门未经奏准辄于所属擅调寄养孶牧马匹者比私借官畜产律私自借用或转与人及借之者各笞五十追顾工赁钱入官若计顾赁钱重者坐赃论加一等倒失者比毁失官物坐罪违者许太仆寺执奏兵部叅究治　罪嘉靖二十年该御史谢汝仪题今后擅调寄养孳牧马匹者比照私借官畜产律条私自借用或转借与人及借者各笞五十验日追顾赁钱入官若计顾赁者坐赃论加一等倒失者比毁失官物坐赃追赔该有马州县督令应役里甲各买马匹答应上司使客往来差使不许擅动种儿骒马违者照本部前项题准并弘治年间借拨官马降级事例施行奉圣旨是准议行】
　　凡盗卖官马【自宣徳四年令追罚马二匹知情和买牙保邻人各罚马一匹宰杀及偷卖官骡者亦如之首告者于犯人名下追钞五千贯充赏凡巡马官每三月一换　弘治十三年奏准养马人户盗卖官马至三匹以上者问拟盗官畜产罪名发附近卫所充军其盗卖寄养马者亦如之知情和买者民发摆站军发边方瞭哨　嘉靖二年奏准盗卖骑操官马及照例罚马人犯尽产变卖买马还官如果贫难免其追罚军调边卫民发附近卫所永逺充军遇赦不宥其各营把总地方守备等官遇前操军盗卖和马官马三匹以上者降一级五匹以上者罪止降二级】
　　凡借点马匹【自宣徳九年令兵部官同御史给事中点视征操马匹借点及借与者共追马一匹马无见在及隠漏不报者查追仍勘其冒支草料加倍追纳】
　　凡下班马匹【自宣徳七年令外卫官军原领骑操马匹下班之日不许带回　成化元年令下班官军应兊马匹而私自骑回者罚马一匹马官军领骑餧养若有擅骑回卫者问罪罚马一匹解兵部给操其原领马匹倒失者追赔与成化元年例同】
　　凡起解马匹【自天顺二年令官军人等强夺起解马匹者问罪罚马一匹仍枷号一个月　成化十年奏准各处解马赴京有兠揽价值将老病搀杂验印者俱问罪发边卫充军其起解马除例应折纳外有赍价赴京通同収买者问罪　弘治十三年奏准凡司府州县起解备用马匹各要经由分管太仆寺寺丞等官验中起解若有马贩交通官吏医兽人等兠揽作弊者问罪枷号一个月发边卫充军再犯累犯者枷号一个月发极边卫分充军　嘉靖二十年题准各该解马人员不赴部寺投文通同马贩医兽人等旋买马匹作弊者聴部寺及该城御史宻切访挐送问用大枷枷号一个月发极边卫分永逺充军】
　　凡中卖马匹【自弘治五年奏准各边军民将不堪马匹设计中卖及管军官以私马俵与军士多支官价者官军调边卫带俸食粮民及余丁附近充军通同作弊者枷号一个月发落几又奏准大同三路官旗舍人军民人等将不堪马匹通同光棍引赴内外官处及管军头目收买种马该令伴当人等出名情嘱各守备等官俵与军士通同医兽作弊多支官银者俱问罪官旗军人调别处极边卫所带俸食粮差操民并舍余人等俱发附近充军引领光棍并作弊医兽及诡名伴当人等各枷号一个月发落干碍内外官员奏请提问　正徳十六年奏准有倚势兠揽嘱托卖马及通同官吏医兽人等作弊估价瞒官害民者俱百斤大枷枷号一个月满日官军俱调极边卫所差操舍余人等俱发边卫充军官吏医兽人等一体重治于内外势要人员指实奏治】
　　凡克减草料【自成化四年令官军勇力私卖官给草料以致马匹瘦死者巡绰官缉挐并买主送问　弘治三年奏准把总等官克减官马草料者计赃满贯发边卫立功满日就彼带俸盗卖者发瞭哨买至料豆十石以上者充军　十四年奏准官军闗支马料委官一员管领若纵容盗卖者发边卫立功满日就彼带俸买者问罪毕日枷号一个月发落】
　　凡交纳通同【自正徳十二年该御史周鹓奏本部覆查得前项禁例不为不严但该寺医兽人等多系积年久惯之徒百计千方瞒官作弊本以一马今日闗节未通则称老病不堪以致退出明日闗节已通则称齿少无病以致验中又有奸滑马户赍价赴京交通医贩人等收买骑伤撺臕鑚渠鞭花不堪马匹朦胧验俵该寺官又不用心看验严行禁治以致前弊益滋合无行令该寺掌印官如遇解到备用马匹即便查照据原来文册逐一亲自看验务要齿尺相应蹄腿周正臕壮好马方与印俵若是毛齿尺寸不同显有抵换情弊及拣退数多具由呈部以凭叅究其拣退马匹查照先年事例就于骔下用退字小印以杜奸弊】

　　总例

　　【万厯二十二年四月内该兵部覆题该寺杨为钦遵明旨条议马银日俱空匮财用所当议处恳乞圣裁勅下该部预计永图以保治安等事该题内所列欵其一议买俵而俵之议有五曰起俵解俵收俵印俵发俵其次议寄养而养之议有六曰领养餧养点养赔养卖养额养其次议兊军而兊之议有五曰取兊借兊交兊添兊偹兊又其次行于俵寄兊之间其议有十曰买补请讨牧地蠲贷存留查核查纳巡视举劾事权又其次议财用流行有三曰发帑欵市法马各一节除法马移咨工部议覆外为照国家之设马政也始行种牧以备征操继间折征以储刍饷斯二者之闗乎军国非细故也故一切俵养收兊之法本部挈其要太仆职其详凡先后诸臣所条议及本部所题请钦遵申饬不啻再三谓于马政可无遗虑而不虞法纪以因循起弊人心以玩愒生奸美意渐湮冏政斯坠诚有如该寺之所指陈者葢迩年东征西剿饷资浩繁马匹之寄养者调兊几空马价之贮蔵者请发殆尽国有大祲正此其时倘事有大役必忧不继臣等方懐长虑却頋之忱寺臣乃竭图事拨策之谊诚谋国之忠猷深有裨于马政者也所据俵寄兊三欵十六议又行于俵寄兊之间者十议及财用二议诸议之内除节经题覆见在遵行应为申饬者不敢再议外其有侑事酙酌因时制宜足以救弊补偏裨于时政者应如所议见之施行其有事闗要当为酌议者如议借兊一节各州县寄养马匹専备京边调兊向未有以别向借给近因倭叛交讧征剿旁午遂致纷纷奏借且以万计及至交还则一二仅存毛齿亦异臣等谓师旅事重苛责为难姑聴之而实忧之也今寺臣特为条议亟应移咨各镇督抚诸臣将已兊领马匹加意爱养毋致损壊以备缓急如有别项军情务自悉心区处不得借口借兊及不由寺臣自行兊散仍将借兊过马匹从实开报本部以便查覆如议请讨一节该寺马价専备京边市马之需自难别项支用顷自东西告惊饷费浩繁而谊切同舟事期共济于是有以户七兵三资户部者有以打造兵船资工部者又有以五万余两暂留淮扬者及蓟辽各镇海地方请増请补歳无虚日遂致寺帑为空额费已不能支例外再难继借应咨户工二部及各镇督抚诸臣务遵屡题旨殚智分猷多方曲处毋仍援例请借有亏惟正之供如议查核一节歳将备用马匹本折二色俱管马通判等官依期解纳不许滥委官解明例昭然乃迩来各有司官以事久玩生任意差遣以致积年棍猾包揽干没或匿于家或耗于途欺隠推延至有二三年不赴掣总批者长奸壊法莫此为甚亟应申饬各该地方官务遵成例责令管马官亲身押解依限掣批该寺不时查催敢有仍前怠玩即呈兵部从重叅处仍移咨南京兵部太仆寺一体遵行如议查纳一节太仆寺收放马价草料子粒银两每月定以八日为期此钦限也乃后以偶有他故不尽依期遂致迂延逾时久稽交纳前项银两非耗于旅食则付之穿窬虚费甘赔往往而是应札太仆寺凡遇前期务会各官不拘多寡依时收兊不得以他故如废妨议巡视一节各边镇骑操马匹皆出冏寺而巡视点闸原有専责少卿每年周巡宣大蓟昌等处之勅此法似不可废但查少卿出巡久已不行在蓟昌惟听巡闗在宣大惟聴巡按每年终就近查点举劾甚为省便今若复议少卿巡歴点闸不惟边闗辽阔巡厯难周亦且地方多事恐滋劳费仍应遵照见行事规毋容纷更如议举劾一节俵寄马匹旧系府佐官管理而东西二路少卿年终巡视查其臕壮瘦损倒失多寡知府以下分别叅治立法甚严近縁事隶正官遂以多务相妨槩不点验法弛马耗咎将谁归应行该寺诸臣各将该管马有司严加查核果有马政不修损倒特甚者自知府以下不时叅处倘有未甚通候年终类叅至于知府考满必申呈该寺查其任内马匹钱粮有无拖欠方准给由不得徇情致隳法纪其欵市一节应行各镇督抚诸臣申饬监市互市文武各官凡有赏赍贸易止以货币充用不得多用银铁既经寺臣条议前来相应酌议覆题奉钦依依议施行】

　　马政纪卷十

　　●钦定四库全书

　　马政纪卷十一

　　（明）杨时乔 撰

　　○草场十一【今皆征租折银】

　　尝考冏志曰稽古成周画井分民而又颁牧地使之养马所以蕃孳息备武事也唐肇监牧凢善水草膏腴之田皆为牧所而又得人司之又仿周礼为之厉禁春放秋入莫不有法故秦汉以来唐马最盛至余靖欧阳修于宋拳拳请专官择水草牧放葢有感于其时马政之废也我朝于畿甸之间耕之外择有水草处以为草场又厉之法禁是亦成周之遗意唐之旧法也乃今会典载营卫草场则曰放牧者葢为放马以备骑操征伐之用两京太仆寺草场则曰孳牧者葢为备孳养骒驹之用其后皆为豪强所侵成化末乃以不堪种者牧马堪种者征租乃迩者堪种之地既为豪强所侵而不堪种作水草之乡亦为势要占佃此草折之所以难完而民皆苦于输纳也即此则其畜孳之息武事之备与否能如国初乎未可言也纪草场十一

　　营卫放牧草场【此团营在京在外各卫放牧以备骑操征伐之用者】

　　【洪武二十三年令五军都督府锦衣旗手虎贲左右兴武鹰扬金吾前后羽林左右龙骧豹韬天策神策府军前后左右等卫各置草场于江北汤泉滁州等处牧放马匹　二十五年罢民间歳纳马草凡军官马令自养军士马令管马官择水草丰茂之所屯营牧放　永乐九年兵部题奉太宗皇帝圣旨北京各卫里见养的马撒在草场里牧散水草自在养得肥又无病孳生蕃息这是马的真性不劳苦若是拴着时都生出病生瘦损了如今却又要搭葢马棚置办锅瓮槽■圏在房子里又拴着这等时那马怎莫得自在人又劳苦马又壊了这马是朝廷大气力已前曽说将去不知他如何不听号令必是心下别有意思故意要将马来壊了恁兵部便行文书去着北京各卫与养马官军知道今后若再不听令时论罪不轻钦此　永乐以后锦衣旗手府军左金吾左右大兴左羽林燕山左右前中义左右前后义勇左右前后兴武左后大寜中寛河会州裕陵茂陵等三十一卫五军三千神机等营各置草场于顺天保定府宛平大兴等县牧放骑操马匹每歳春末夏初各营马匹除例该存留听用外其余本部推举坐营官一员具奏请勑管领下各该草场牧放至九月中回营其牧马每三日演习一次下场之后本部行移该科及都察院具奏差官点闸马匹倒死官军迯亡领勑官按月造报如有纳贿买闲不行提督致马瘦损者点闸官指实叅奏其在边者以四月中出牧九月初回营清查营卫　永乐十一年令御史同锦衣卫官巡视官军牧放马匹以后锦衣旗手等卫五军等营各置草场于顺天等府每歳春末夏初各营马匹除例该存留听用外其余兵部推举坐营官一员具奏请勑管领下各该草场牧放至九月终回营其牧马每三日演习一次下场之后兵部行移该科及都察院具奏差官点闸马匹倒死官军逃亡领勑官按月造报如有纳贿卖闲不行提督致马瘦损者点闸官指实叅奏其在边者以四月中出放九月初回营　永乐二十二年令户部锦衣卫各委官查勘五府牧马草场有妨占民田处所另拨官地与民为业　弘治九年仍令给事中御史并户兵二部委官清查各卫草场有草未垦去处仍旧牧马已垦成田者照畆收银解送兵部转发太仆寺寄库听候买马　十八年题准在京在外金吾等卫所牧马草场除各卫所存留蓄草牧马外其勘定上中下等则田地原有军民佃种者每畆上地征银五分中地三分下地二分又令锦衣卫场地征银许本卫收贮贴补马草　嘉靖九年议准每年收放马匹放操之时下场者科管官照旧查究其在营者行内外提督大臣在巡补者行巡补提督通行查究若把总官用心提督倒失数少者具奏旌赏若全不用心致令倒失过多径自叅奏提问甚者坐营者一体叅　究二十二年奏准团营并神机等营马匹量存操练其余并东西官厅马匹趁今放青之期悉照旧例下场　牧收三十四年题准京营除挑选聴征马匹照旧闗支草料外其余瘦弱马暂委坐营官一员带领于近京随便牧放旧例京营原设牧马草场地畆岁征租银一万三千五百余两及霸州苇银一千六十四两五钱二分俱该营径自征收嘉靖七年兵部题准租银征解本部扣给该营二千五百两应用内团营一千两五军神枢神机营各五百两四十一年议将余剰租银一万一千两歳解户部四十三年以营操用银不敷増给六千两后又増至一万两俱前项租银又霸州苇银支用是年又议准苇银亦征解兵部转发该营】
　　在京各营卫
　　【奋武等十二营草场坐落蓟霸二州共地二千八百八十顷一十五畆九分歳征银八千六百七十七两五钱七分六厘内蓟州二千一百二顷四十二畆七分畆征银三分霸州七百七十七项七十三畆二分各征不等五军营草场坐落安肃等县共地七百九十五顷三十七畆七分歳征银二千三百八十六两一钱三分一厘内安肃县三百四十顷四十三畆定兴县四百四十九顷六十四畆七分三河县五顷三十畆畆各征银三分神枢营即三千营草场坐落霸州等县共地六百三十八顷一十四畆一厘三毫七丝歳征银一千九百一十四两四钱一分四厘一丝一忽内霸州三十二顷三畆六分四厘一毫固安县一百九十六顷一十畆三分七厘二毫七丝新城县四百一十顷畆各征银三分】
　　【神机营草场坐落香河等县共地三百二十顷一十一畆一分八厘八毫三丝三忽岁征银九百六十三两三钱　分　厘四毫九丝九忽内香河县二百八十八顷八十七畆三分五厘五毫雄县三十三顷七十八畆四分三厘三毫三丝三忽新安县七顷六十五畆四分畆各征银三分　以上万厯二十二年共查实征一万一千六百九十一两一钱五分四厘九毫　以上团营租银数只此今本营不知其数凡有所用辄以本营银在太仆寺为言当其事者亦不知其数辄任其求即与之今已额外过求屡至于数倍不得已以本寺牧养租银应之其可继乎后此当以此节止之】
　　【锦衣卫原额草场地二处共三百二十六顷三十六畆八分五厘坐落武清县歳征银二百九十四两二钱一分五厘　以上锦衣卫自收自支不属本寺】
　　【旗手卫原额草场地六顷二十四畆坐落房山县岁征银一十四两】
　　【府军左卫原额草场地四十三畆三分八厘坐落大兴县岁征银二两九钱一分】
　　【金吾左卫原额草场地八十一顷三十畒坐落永清县今堪种地三十四顷九畆八分歳征银七十九两二钱二分五厘】
　　【金吾右卫原额草场地一十一顷六十三畆坐落大兴县今堪种地九顷九十畆岁实征银二十九两七钱】
　　【大兴左卫原额草场地四处共一十顷一畆六分四厘五毫坐落永清县今堪种地八顷一十五畆五分二厘五毫岁实征银二十六两二钱三分二厘三毫五丝】
　　【羽林前卫原额草场地四十二顷九十畆五分坐落东安县今堪种地二十顷六十七畆岁实征银九十九两五钱八分五厘】
　　【燕山左卫原额草场地二处共三十一顷三十三畆坐落东安县今堪种地一十三顷四十七畆五分岁实征银一十一两六钱七分五厘】
　　【燕山右卫原额草场地十五顷八十　畆坐落东安县今堪种地五顷九十五畆三分三厘岁实征银一十一两一钱八分七厘六毫】
　　【燕山前卫原额草场地二处共二十九顷一十畆七分一厘坐落永清县今堪种地一十二顷八十六畆三分一厘岁实征银三十一两八钱七分八厘五毫】
　　【泰陵卫原额草场地三处共二十四顷十七畆二分四厘坐落永清县今堪种地一十七顷九十五畆六分歳实征银四十三两一钱九分四厘四毫】
　　【忠义右卫原额草场地二十四顷四十五畆七厘五毫坐落武清县今以无土地减歳征银止五十两五钱五分四厘六毫】
　　【永陵卫原额草场地二处共三十二顷二十九畆八分坐落永清县今堪种地二十二顷四十二畆五分岁实征银四十两八钱三分】
　　【义勇右卫原额草场地二十五顷五十六畆六厘坐落懐柔县今堪种地六顷六十六畆七分歳实征银一十四两一钱八分八厘】
　　【义勇前卫原额草场地三十五顷八十七畆五分坐落顺义县今堪种地一十五顷三十六畆岁实征银二十二两二分】
　　【义勇后卫原额草场地三处共九十顷三十二畆三分坐落永清东安二县今堪种地三十五顷一十九畆岁实征银一百七两一钱六分七厘】
　　【神武左卫原额草场地三十五顷七十八畆六分坐落永清县今堪种地一十八顷四十八畆歳实征银四十六两二钱四分】
　　【昭陵卫原额草场地三处共二百六十四顷坐落永清县今堪种地一百二十八顷二十九畆岁实征银三百二十七两六钱七分八厘】
　　【忠义前卫原额草场地一十七顷四十一畆九分二厘六毫坐落武清县今堪种地一十一顷六十四畆七分一厘岁实征银二十七两三分五厘九毫三丝】
　　【忠义后卫原额草场地二处共一十三顷坐落东安县今堪种地九顷九十八畆歳实征银二十五两三钱一分】
　　【大寜中卫原额草场地一十五顷九十一畆三分四厘五毫坐落武清县今堪种地一十三顷四十四畆二分五厘岁实征银三十四两六钱八分一厘四毫】
　　【武成中卫原额草场地三顷一十九畆三分一厘坐落武清县今堪种地二顷七十八畆二厘歳实征银六两六分】
　　【寛河卫原额草场地一十四顷六畆二分坐落宛平县岁征银二十八两二钱四分】
　　【会州卫原额草场地八顷二十二畆七分坐落永清县今堪种地七顷七十七畆歳实征银二十四两八钱六分四厘】
　　【蔚州左卫原额草场地一十九顷九十畆二分六厘六毫坐落大兴县今堪种地一十七顷五十畆岁实征银五十二两二钱五分志云五钱一厘】
　　【龙骧卫原额草场地九顷七十畆坐落通州今堪种地八十一畆歳实征银一两六钱二分志云三两二钱四分】
　　【济阳卫原额草场地二十四顷一十六畆五分四厘坐落东安武清二县今堪种地一十九顷九十八畆五分歳实征银一百五两七钱三分九厘】
　　【富峪卫原额草场地八顷四十一畆五分坐落永清县今堪种地七顷九十八畆五分歳实征银三十六两四钱四分志云十八两九钱七分】
　　【茂陵卫原额草场地四顷八十八畆八分七厘坐落武清县今堪种地三十一畆七厘岁实征银一两八钱三分五厘五毫志云二两八钱六分六厘四】
　　【丝裕陵卫原额草场地二十七顷九十六畆三分九厘七毫今堪种地二十三顷三十三畆五分七厘五毫歳实征银六十九两五钱八分】
　　【康陵卫原额并新增草场地三十二顷六十五畆坐落良乡县今堪种旧地一十二顷一十八畆八分及新地岁共实征银五十五两六分九厘志云四十一两二钱四分五厘】
　　在外直隶卫分
　　【忠义中卫原额草场地八顷歳实征银一十六两涿鹿卫原额草场地一十五顷四十七畆岁实征银六十一两八钱八分】
　　【涿鹿左卫原额草场地五十顷三十三畆岁实征银一百两六钱六分】
　　【东胜右卫原额草场地四顷四十八畆岁实征银一十二两三钱二分】
　　【通州右卫原额草场地二十二顷五十三畆四分歳实征银六十九两五钱四分八厘】
　　【兴州中屯卫原额草场地一十五顷九十六畆六分六厘今堪种地一十三顷一十六畆一分五厘岁实征银二十六两三钱二分三厘】
　　【营州前屯卫原额草场地三顷六畆岁征银一十一两三钱三分】
　　【遵化卫原额草场地一十七顷五十三畆五分歳实征银一十七两五钱三分五厘】
　　【保定左卫原额草场地一十九顷九十四畆三分五厘岁实征银四十三两八钱七分五厘九毫后增子粒银一百一十一两五钱六分一毫】
　　【保定右卫原额草场地四十二顷二十六畆二分二厘六毫岁实征银九十二两九钱七分七厘后增子粒银一百六十九两一钱七分六厘】
　　【保定中卫原额草场地三十一顷一十五畆八分二厘二毫岁实征银六十八两五钱四分八厘一毫】
　　【保定前卫原额草场地二顷三十五畆岁实征银八两一钱五分四厘后增子粒银一十四两一分八厘四毫】
　　【保定后卫原额草场地二十顷岁实征银四十四两志云一百二十七两】
　　【茂山卫原额草场地一十三顷四十九畆岁实征银二十九两七钱五分】
　　【定州卫原额草场地二顷五十五畆岁实征银八两七钱五分】
　　【真定卫原额草场地二十六顷八十五畆岁实征银七十三两一分四厘志云八十两五钱五分】
　　【卢龙卫原额草场地一顷一十三畆岁实征银二两三钱七分】
　　【东胜左卫原额草场地二顷五十畆岁实征银一十五两九钱五分】
　　【开平中屯卫原额草场地一顷四十七畆岁实征银二两九钱四分后增子粒银一两八钱有零改解户部志云四两一钱一分】
　　【永平卫原额草场地七顷八十畆歳实征银三十一两二钱志云十五两六钱】
　　【山海卫原额草场地二十七顷二十四畆歳实征银八十一两七钱二分后增子粒银四十九两有零改解户部】
　　【沈阳中屯卫原额草场地八顷七十七畆五分今堪种地四顷七畆七分歳实征银二十六两六钱一分五厘后増子粒银一十两有零改解户部】
　　【大同中屯卫原额草场地一十二顷今堪种地一顷四畆四分四厘歳实征银三两二钱一分六厘八毫后增子粒银五十一两有零改解户部志云新增子粒银一十四两七分三厘三毫】
　　山东卫分
　　【徳州左卫原额草场地三十一顷三十四畆八分五厘岁实征银七十一两四分一厘后增子粒银二十五两有零改解户部平】
　　【山卫原额草场地四顷岁实征银二十一两八钱】
　　【临清卫原额草场地二十八顷一十五畆七分歳实征银一百一十二两八钱六分八厘　以上各卫万厯二十二年共查实征银二千三百三十两六钱八分三厘八丝】

　　太仆寺所属孳牧草场【养马余地附】

　　【成化二年奏准差给事御史前去南北直隶河南山东等处将牧马草场踏勘丈量备照原设界至顷畆复立封墩照旧牧养　成化四年令北直隶京师附近系官草场不许内外官豪埶要妄指求讨托故役献违者许科道纠劾及各衙门追究治罪　成化六年令德州天津各卫逃故军人遗下草场为附近居民盗耕布种者退地还官每畆量追花利草三十束不愿者每束纳银三分准作逺年拖欠之数照依时价支给京操上直官军买草餧马以后年分但有拖欠草束俱照例准折　弘治九年奏准差官踏勘合各处牧马草场凡占种者俱令退出内堪种地土佃与近场军民耕种每畆征租上等七分中等五分收贮各府州县库给民幇助买马不堪种者照旧放牧马匹　弘治十四年以草场租银太重减额征解太仆寺以备买马正徳十年题准草场租银量支幇补追并不敷马匹余解太仆寺仍行两京太仆寺转行分管寺丞管马官将所属租银严督追解造册送部考查　又奏准各分管寺丞亲诣所管州县吊卷清查解部送寺以备买马如有那移侵费等弊依律叅提问追以后年分各府类收俱候次年三月以里到部　正徳十三年题准各府州县征租银草场如有水旱灾伤即便从实具奏与民田一体差官勘实照依分数蠲免凡分管寺丞严督各州县掌印管马官以十分为率年终三分不完者住俸寺丞与知府管马通判照分管州县四分不完住俸先将原额草场地土顷畆及该征子粒租银数目分豁明白造册差人赍缴　正徳十年太仆寺卿储巏言臣前在霸州见工部官来按视苇萡镰票地其四至顷畆与原草场相同亦必草场废弛之先浑河横流散漫四出霸州上下渐为淤涨芦苇旋生放牧不到当时言利之臣因其地之羡余悉取苇萡税然苇萡之用较之草场牧放孰重孰轻况草场自永乐初年而苇萡课起自近年其地固草场之地也迩来浑河改徙不产芦苇又非宜征之地乞尽蠲除使牧地无他征之扰又今寿府皇庄等项既清查出便归各营愿自今以往重申禁条有侵逾及奏讨者严加惩治庶私蹊可絶而牧地不混　兵科给事中周用言霸州旧设草场民居稍逺极目荒旷无室宇人马无所隠庇露宿苍莽之中以致暑雨蚊蝱之生噬囓肌肤马多瘦损士卒不乐就牧又况迤今所筑封堆不过数年风消雨淋渐就平夷将复迷其处所不若缘其边界量立铺舍使军士分地而牧创屋而居马亦得以隠庇庶几人马有依又霸州等处见在皇庄俱在牧马之地陛下为天下主圣母享天下之养普天率土莫非皇庄岂必于其间复私顷畆之地收数斛租然后谓之庄哉愿重自裁抑罢庄田以益牧地则奏讨之门自杜　嘉靖元年兵部为禁奸息民以举马政事太仆寺少卿崔奏查处草场奸弊今照前项草场余地曾经本部奏请差官踏勘丈量原额顷畆虽有定数但近年以来各处奏称水渰沙压数多若不重行清查年久恐致埋没侵占顷畆渐寛租银日减合无本部仍行两京太仆寺各该分管少卿寺丞督同各掌印管马官员将前项额数牧马草场余地并该征子粒银数逐一查算志书图卷所载将某府州县原额地土若干即今实在该征地土租银各若干差人呈部以凭复位成数后俱各照事例全征自嘉靖元年为始年终不必会数如遇灾伤等项须经抚按临期勘报是实方准蠲免该寺将所查原额数书刻于寺本部仍增入马政条例奉圣旨是　嘉靖十六年题准有罪人犯应问拟者太仆寺径自问拟应叅奏者从实叅奏　隆庆六年题准以子粒银给驿传以南马银改京运兊用仍题准万厯二年以后不必借子粒银两各照正项支用先该御史苏士润题称顺永保河四府驿递南马银两节年拖欠以致百姓大半逃亡夫马头役十室九空良涿蓟州三河一带残困尤甚乞将本处牧马草场子粒等银自隆庆六年为始不必解部留抵作原派南马银两其南直隶江浙等处应解各府马价改解本部以抵牧马草场等银后该彰武伯扬等题称驿递疲累禁革冒滥可也南马拖欠严限催征可也止当就事正法不当因事变法驿递固疲累矣营卫在今日难以臕壮腾踊者言南马银固拖欠矣子粒银在今日亦难以完报如期者谕且南马拖欠固以京营子粒银补之以恤驿递营中操演犒赏之费修理供用之费金鼓旗帜之费每年不下万两如有拖欠将安取给恳乞俱归正额兵部覆题隆庆六年并万厯元年准将子粒银两各照数借给各驿递支用万厯二年以后不必借子粒银两各照正项支用　万厯三年议准以后拖欠子粒租银及马价钱粮该管官员三分四分以上罚俸一月五分六分以上降罚一级七分八分以上降俸二级催督完日准复　万厯二十三年本寺题牧地古圉师养马冬寒燠以廐夏炎凉以庌国初出则牧地入则苑监即此意也其后苑监废南北太仆京边皆有草场乃养马骡驹民不扰者藉此后因豪右占为庄地牧养无所马乃不足先臣屡奏欲责牧养必先复此请令豪右庄地还官民闲地退出免其租税缘豪右占据日久民腴地投献欲查未能近印马御史仅请冬寒马病聚州县城内或空闲处或寺观医之燠之待长愈乃令领归亦未能行今诸地先在官今在民志册可见者又前勘明荒地银马皆减议为牧地者皆当查明给与俵寄民领养可矣苐与屯地易混今屯田御史兼马政诚蒙勅下严责倘有豪右阻挠容其尽法以治且専委期成之又有昔存今废昔蕃今荒昔平衍今堆塞各州县屡以为言者今照徃例查明或暂减数或久免征此牧地之议也】
　　直隶府分
　　【顺天府二十七州县原额草场地共一千八百四十六顷四十四亩四分六厘一毫内堪种地一千四百九十六顷八十九畆一分一厘一毫岁征银一万一千四百四十七两九钱五分六厘三毫七丝
　　【北直隶大名府十一州县原额草场地共三千一十四顷二十五畆八分八厘二毫内堪种地八百五十四顷九十六畆三分八厘七毫岁征银除例减外实征一千一百二十四两八分二毫五丝长垣县后增子粒银七两三钱八分三厘三毫养马余地一万五千八百六十一顷八十二畆三分一厘歳征银除例减外实征二万六千一百五十四两九钱二分八厘二毫二丝四忽万厯二十二年查收大名府十一州县子一千一百二十四两八钱八分三厘二毫五丝】
　　【保定府十三州县原额草场地共三千九百七十三顷九十四畆四分五厘一毫八忽内堪种地一千一百三十二顷四畆一分四厘九毫歳征银除告豁拨给外实征二千五百一十九两四钱七分四厘四毫后增子粒银二千三百七两有零嘉靖四十一年改解户部万厯二十二年实征二千五百五十一两三钱八分二厘七毫】
　　【易州等七州等原额草场子粒地共二千二百一十八顷八十四畆三分一厘除告豁拨给外仍该草场地一千三百四十二顷三十七畆六分七厘内堪种地六百四十顷七十六畆二分八厘岁征银一千一十九两一钱七分九厘八毫六丝后增子粒银一千七百二十七两七钱六厘九丝苇草子粒银一百八十八两七钱九分二丝万厯二十二年实征子二百九十两四钱八分五厘三毫六丝养马余地一千七百六十六顷五十二畆有零岁征银二千三十八两有零万厯二年题准免征】
　　【顺徳府九县原额草场地三千六百四十二顷一十二畆六分内堪种地一千四十五顷四十四畆九分岁征银二千五百六十四两二钱七毫六丝五微后增子粒银一千六百五十六两有零改解户部飬马余地二千四百一十顷五十八畆有零歳征银四千九百一十两有零正徳十六年题准免征万厯二十二年实征二千五百六十四两二钱七厘六丝五纎】
　　【广平府九县原额草场地一千八百八十二顷七十六畆二分内堪种地五百五顷六十五畆六分岁征银一千四百四十二两八钱五厘后增子粒银七百一十四两有零改解户部养马余地四千九百五十顷二十七畆有零歳征银九千九百两有零嘉靖二十七年奏准免征万厯二十二年实征一千四百四十二两八钱五厘】
　　【真定府三十一州县原额草场地五千四百六十四顷一畆四分二厘五毫内堪种地二千六百八十六顷四十六畆二分七厘八毫岁征银六千五百八十八两二钱九分八厘八毫一丝五忽后增子粒银四千七百八十六两有零改解户部养马余地一千三百七十四顷八十四畆四分七厘三毫一丝歳征银二千八百一十三两四钱四分二厘三毫七丝九忽万厯二十二年实征六千五百九十一两三钱三分二厘七毫一丝五忽河间府十五州县原额草场地一千九百七十五顷六十畆三分七厘内堪种地七百九十二顷九十畆一分四厘九毫歳征银除奏减外实征一千六百五十三两九钱八分九厘二毫四丝后增子粒银二千二百四十六两有零改解户部万厯二十二年収河间府十五州县子粒一千七百六十一两九钱五分四厘一毫四丝静海等三县原额草场地共一百二十六顷七十二畆六分五厘内堪种地共七十顷一十畆八分三厘毎年征银二百一两七钱九分六厘五毫后增子粒银五百一十六两有零改解户部养马余地三千一百五十八顷八十三畆有零岁征银六千四百六十五两有零万厯二年题准免征万厯二十二年实征一百七十五两七钱八厘九毫】
　　【永平府六州县原额草场地一百七十五顷八十八畆五分歳征银四百三十二两四钱七分五厘五毫后增子粒银二百六十七两有零改解户部养马余地一千八百四十四顷七十七亩有零歳征银三千三百十七两有零嘉靖十年议准免征万厯二十二年实征永平府六州县子四百三十二两四钱七分五厘五毫】
　　河南府分
　　【河南开封府七州县原额草场子粒地八顷二十三畆四分八厘二毫岁征银三十二两九钱三分九厘三毫二丝万厯二十二年实征三十二两九钱三分九厘九毫二丝】
　　【归徳府考城县四州县原额草场地四十畆歳征银一两六钱八分万厯二十二年实征归徳考城四州二县子一两六钱八分】
　　山东府分
　　【山东济南府二十九州岛县原额草场地四顷四十八畆一分六厘五毫一丝二渺歳征银六两八钱九分三厘二毫五丝万厯二十二年实收济南府二十九州岛县子八两九钱一分三厘一毫三丝】
　　【兖州府二十五州县原额草场地一百八顷三十六畆五分八厘内堪种地六十四顷九十二畆六分歳征银二百七十八两四钱四分七厘八毫万厯二十二年实征兖州府二十五州县子二百三十二两一钱九分一厘六毫】
　　【东昌府十八州县原额草场地八十七顷六十九畆五分八厘内堪种地七十四顷五十五畆五分八厘歳征银二百九十二两六钱六分三厘六毫万厯二十二年实征东昌府十八州县子四百三十三两七钱二分三厘八毫三丝一忽】

　　南京太仆寺孳牧所属草场

　　【成化二十三年南京太仆寺寺丞奏准查勘原额草场顷数界至明白埋立封堆将高埠低洼止勘牧马地土责付养马人户轮流管顾牧放中间果有肥饶地土空闲堪以开垦成田看验顷畆拨与有力马户耕种依佃种官田事例所收花利不拘银谷依时计估量纳别置仓库收贮其有曾经开垦成田耕种年久征纳子粒者一体清查征收中间被人包占种作或侵占界至各许自首还官免罪如遇俵解马匹也有灾伤人户逃移无处凑买并十分贫难出办不前酌量支给以备定数只许用助马政不许别顷支销待后养马数多停免耕种照旧牧放　弘治元年奏钦依内事理各州县将清查过牧马草场坐落地名并顷畆四至方圆于公厅内镌立石牌以为日后凭据其草场地土以近就近分拨与各卫养马人户専一牧放马匹各于四至筑立高大封堆以后不许占种其原纳子粒悉行除豁　弘治二年南京兵部尚书张銮奏准南京各该卫所有牧马草场被人侵占起科纳粮差南京各部各属官及同太仆寺寺丞查理还官　弘治四年御史胡海潘楷等奏准均平除豁去荒地蓄草牧马外其原佃军民耕熟者照旧给与承佃南京各卫所草场每畆收银一钱其余各处地土肥饶者每畆出银七分中等五分瘠薄者四分照数征完贴补买马不许别项那用每年终将收过地畆银两数目造册缴报查考　六年始议分三等课租大约江南府州县上畆七分次五分又次四分江北每等各杀其二　弘治七年都御史张玮奏南直隶鳯淮扬庐四府徐滁和三州草场与养马人户住居窵逺俱各不来牧放置于无用要查出召民佃种准行南京兵科给事中倪天民御史李宗酒兵部主事周夔会同分管寺丞清查丈量各于四至筑立峯墩为界仍建立石碑将草场坐落地名并顷畆四至镌勒为后证地土分拨近场军民人等佃种上等田七分中等田五分下等田四分　弘治九年都御史史琳奏称租银太重乞要量减上地每畆纳银五分中地三分下地弘分　弘治十三年户部会同兵部等衙门题准各处草场租银照比较马政事例严并追征州县管马官员以十分为率年终三分不完者住俸寺丞与知府管马通判照分管州县十分为率四分不完者一体住俸俱候完日闗支　正徳十一年南京太仆寺卿杨褫题准租银与空间地土银两照例严督管马等官追征完足依限解部发寺收贮以备京边买马支用若年终不完照例住俸若擅自别项支用及有侵欺那移情弊即便查究追完　正徳十一年御史周鹓题称南直隶八府三州民既出马又征其马场之租负累穷民要将地畆租银尽归养马之人该兵部查前项原议牧马草场与养马人户住居窵逺不来牧放者方召人佃种征租今若一槩通免诚恐种地之人幸免起科养马之户不沾实恵准行查勘各该州县但系报册佃种牧马草场地户中间果系养马人户自种草场地土照依所奏免科若不系养马人户佃种仍依原拟征租解部正徳中议勘系马户自种者免征　嘉靖八年御史秦武奏庐鳯淮扬牧马草场系马户自种者乞免追租以助备用马价之费平民佃种者与贫民佃种屯田同罪　嘉靖八年南京太仆寺卿王崇献奏称庐鳯等处草场租银已经具奏免解其应天太平镇江寜国四府广徳州建平县草场租银未经勘免准照庐鳯淮扬等府州县事例一体免解贮库都御史唐龙题准庐鳯淮扬四府徐滁和三州草场祖银免其起解收贮各该州县每年例该坐派本折色马匹幇助马户买马不许别项支用　嘉靖十年都御史刘节题准庐凤淮扬四府徐滁和三州一应草场除马户种者照前免征其小民承佃该纳租银自嘉靖十年为始俱免解部每年征收在官如遇派到备用并骑操马匹或本折色查前银先尽扣作无田养马人并逃亡之家各所辨之数有余方许难助有田马户仍逐年造册缴部本寺奏准今后佃种草场租银收贮各该州县官库几遇派到备用马匹给与马户凑买先尽无草场人户及包贩逃絶之家次及有草场人户租银数尽方查照马户均派凑补　嘉靖十年差御史张心勘定荒熟顷畆三等则例科收其节年损益宜少变前制　十二年议准于场地应征银内各照起俵马数每匹扣留一两以备灾伤逃移支给余悉解部发寺以备不时买马　嘉靖三十年南京太仆寺少卿雷礼奏称租银各州县每该解俵马一百匹量留银一百匹其马多银少者则尽数收贮官库以备地方灾伤买马其余无马去处悉照旧例解部转发太仆寺收贮买马支用但各州县官多有怠忽不行催征其征收在官者多有那借侵欺奸弊百出漫无稽考该兵部题准委官俱逐一清查如有那借侵欺等弊就彼从重问遣其势豪侵占不纳租银者悉听指名叅处治仍行各该抚按衙门今后不许将前项银两擅支　三十五年议准题请勅书闗防専委南京兵部主事一员清查管理　隆庆二年题准每五年行各军卫有司清查造册奏报　万厯四年议准扣留备灾者各解南京太仆寺收贮照灾酌助以免欺隠】
　　应天等八府州分
　　【应天府八县原额草场地共一千四百四十五顷五十畆八厘七丝一忽　微内堪种地三百九十四顷七十九畆八分八厘五毫三丝歳征银一千七百一十四两二钱一分九厘八丝二忽八微】
　　【南直隶镇江府三县原额草场地共一百五十一顷八十一畆六分八厘九毫内堪种地八十七顷四十五畆八分五厘二毫歳征银三百八十一两七钱三分七厘六毫四丝】
　　【太平府三县原额草场地共六百二十二顷六十畆九分八厘七毫四丝内堪种地二百七十顷七十畆九毫六丝歳征银一千七十三两一钱七分二厘五毫二丝四忽】
　　【鳯阳府五州十三州县原额草场地共四百八十顷七十七畆六厘四毫八丝内堪种地二百七顷六十六畆二分七厘九毫八丝歳征银六百五十一两七钱六分三厘二毫三丝八忽】
　　【庐州府二州五县原额草场地共六百七十顷五十八畆六分九毫四丝三忽六微内堪种地二百四顷八十一畆四分七厘八毫五丝五忽四微歳征银八百六十二两二钱　分四厘六毫四丝九忽九征六纎】
　　【淮安府二州九县原额草场地共七百九十二顷八十四畆四分三毫三丝内堪种地六十四顷五十九畆七分五厘四毫歳征银一百八两九分二毫五丝】
　　【扬州府三州五县原额草场地共一千三百六十七顷七十六畆二分七厘五毫五丝一忽五微内堪种地一千一百八十四顷五十六畆五分六厘一毫五丝一忽五微歳征银二千七百五十九两五钱九分八厘七毫二丝六忽五微】
　　【以上嘉靖十年勘定数其后厯年开垦加増不等每歳各府共征银一万九千一百九十一两复经题准减免三千一百三十三两至隆庆二年实征银一万五千三十两　以上自万厯九年尽革种马后牧地俱入官见征子粒租银随年征解原无定数各府州县径解太仆寺】

　　各边草场

　　【洪武三十年定北边牧马草场自东胜以西至寜夏河西察罕诺尔东胜以东至大同宣府开平又东南至大寜又东至辽东又东至鸭绿江又北去不知几千里而南至各卫分守地又自鴈门闗外西抵黄河渡河至察罕诺尔又东至紫荆闗又东至居庸闗及古北口又东至山海卫凡军民屯田地不许牧放其荒闲平地及山场腹里诸王驸马及军民听其牧放樵采在边所封之王不得占为己场妨害军民正统八年寜夏右叅将都指挥佥事王荣奏寜夏官马永乐中每年四月于高台寺至陆墩沿河一带于地阔草蕃之处牧放比至五月移高家闸白烟墩观音湖凉爽水冷处近年河滩沿山草场皆为总兵等官占牧私畜或开垦成田以此官马俱于马窑墩牧放逺城二舍非惟马不蕃滋有急亦难调遣请勅陜西布按二司勘定界限置草场牧放为便命叅赞军务都御史覆视以行　成化十年令陜西榆林等处近边地土各营堡草场界限明白敢有那移条款盗耕草场及越出边墙界石种田者依律问拟追征花利完日军职降调甘肃卫分差操军民系外处者发榆林卫充军系本处者发甘肃充军　隆庆五年题准陜西文过苑马寺牧地计算熟地三万顷养马一万匹余熟地五万顷该寺分别三等征银共四万五千两解固原兵道收作军饷每年该镇照数查扣主兵银两　六年清查寜夏牧地内将一千四百四十余顷断归庆府及平乐所耕种二千八百九十余顷分别三等州地每顷征租银一两五钱坡地一两山地五钱以抵本镇军饷支用万厯二年以北虏开市议准大同镇于中路建立六场西路四场东路阳和一场宣府镇于中北东南上西下西六路各建一场每场养马三百匹择有水草处随便建置将每年余剰马匹立羣设校委官管领如法牧放阳和另立小场以牧贡马】

　　马政纪卷十一

　　●钦定四库全书

　　马政纪卷十二

　　（明）杨时乔 撰

　　○各边镇行太仆寺苑马寺茶马司十二

　　书曰明王慎徳四夷咸宾此谓内顺治语曰天子有道守在四夷此谓外威严皆国家闲暇所当早见而预谟者我太祖高皇帝驱强敌于漠外北边置辽东山西陜西甘肃诸巨镇各设行太仆寺理各州县及卫所军民成祖文皇帝徙都北平即今京师六驾敌庭边地咸平而以古幽冀地处诺延三卫附迩京师慎守斯难各于辽山西甘设苑马寺理监苑官牧又有洮河等三茶马司四川茶马司以易畨马环地理以周长计之东自鸭绿西抵松潘几万里皆古燕赵晋秦故地所谓戎马之场者也其后革北平又革甘肃苑马寺又革山西行太仆寺嘉靖间裁减辽东行太仆寺苑马卿少卿诸官以司道兼管马政惟陜西二寺如旧亦皆兼管司道兵备事务其所沿革日异条治屡更其于顺治威严未知其于二祖旧章不愆不忘为何如者在诸寺司各有志事体亦于太仆寺无预不俟纪特以皆属马政谨畧以其设寺司建官聨初迹纪之以昭马政大凡云

　　各行太仆寺

　　洪武三十年二月十三日后军都督府同五军都督府官早于奉天门奉圣旨如今山西等都司开设行太仆寺恁都督府行文书去说与都司卫所知道这个衙门职専提调马匹比较孳生但有作弊亏欠马匹许令本寺举问品职虽小所掌事重如同御史出巡按治该管指挥千百户卫所镇抚首领官吏务要将所养一应马骡尽数开报听从本寺官点视提督敢有非礼抗拒许本寺官奉闻拏问钦此
　　山西行太仆寺【今革】
　　【寺在太原府治城内　卿一少卿一寺丞一主簿一　职掌管辖山西都司所属太原左等卫所并山西布政司所属州县驿官军民壮土兵骑操孳牧马骡并驹　太原左太原右太原前平阳镇西汾州安东振武朔州潞州等卫又保徳州山阴沁州寜化马邑等千户所阙其后　　年裁革卿少卿各官以口北等道懐来等道各司道管理本镇马政隆庆以前尚存主簿一】
　　辽东行太仆寺【今革】
　　【寺在辽东城内　卿一少卿一寺丞一主簿一　职掌比较印烙辽东都司所属定辽等二十五卫所骑操马匹　定辽左定辽右定辽中定辽前定辽后铁岭东宁沈阳中海州葢州金州复州义州辽海三万广寜左屯广寜右屯广寜中屯广寜前屯广寜后屯广寜广寜左广寜右广宁中寜逺等卫　弘治二年该太仆寺卿王霁奏于永平府所属州县选取孳牧堪以作种马一千匹送至山海闗着落该寺差官带领军士前来领回作种其后祗卿一　嘉靖　　年间卿仍旧隆庆阙年裁减以辽海东寜沈阳等道又以开原等道各司道管理本镇马政见存主簿一】
　　陜西行太仆寺【今照旧】
　　【寺在平凉府东　洪武初于指挥秦虎宅治事三十年建今处卿一少卿一寺丞二主簿一　职掌管辖陜西都司所属西安等二十八卫凤翔等二十六所沿边营堡府州县官军民壮骑操并印烙苑马寺比较固原平凉庆阳秦州四卫孳牧　嘉靖三年该御史陈奏设添少卿一分管地方一在延绥一在寜夏驻札其正卿専理堂事并巡视附近固原等卫监苑马孳牧马匹其寺丞监闸洮河汉中潼闗凤翔等其后革寺丞一员　嘉靖七年以少卿寺丞分管各府地方马政事例行令二寺分管内陜西都司所辖卫所令陜西行太仆寺卿寺丞分管陜西行都司所辖卫所令甘肃行太仆寺卿与寺丞分管　宣徳七年令法司及陜西布按二司杂犯死罪应充军者发陜西行太仆寺养马嘉靖间各官如旧隆庆阙年裁减至万厯　　年又以卿少卿不能统摄各府州县体势难行马政日壊始议兼司道带管各兵备事务至今以卿一兼司道总理中路马政驻札平凉少卿兼司道一分管东路驻札平凉一分管延绥驻札定边又以靖虏兵备司道管本镇马政见存主簿一】
　　甘肃行太仆寺
　　【寺在行都司城内　卿一少卿一寺丞二主簿一　职掌比较印烙行都事所属甘州等十二卫镇夷等三所骑操马匹　甘州左甘州右甘州中甘州前甘州后永昌凉州庄浪镇畨山丹西寜肃州等卫古浪镇夷庄浪等千户所　正统三年革苑马寺马人此　本寺亦如陜西例卿一兼司道总理马政驻札甘州又以庄浪兵备兼理庄西马政见存主簿一】
　　以上各行太仆寺

　　各苑马寺

　　永乐三年初设陜西及甘肃二苑马寺永乐四年设北平苑马寺辽东苑马寺成祖先命甘肃总兵官西寜侯宋晟寜夏总兵官左都督何福度地设置又勅晟等曰今设苑马寺以广孳牧每寺统六监监统曰苑寺置卿少卿寺丞监置正副苑立围长以率牧马之夫春月草长则放马入苑冬月草枯则收饲之今先设四监尔处应有牧马宜分配与之凡回回鞑靼以马至者或全市或市其半牝马则尽市之以给四监其监之未设者即按视水草便利可立处遣人以闻马政重事其加意精思有可行者悉宜条奏毋有所隠凡苑视其地里广狭为上中下三等上苑牧马万匹中苑七千匹下苑四千四苑有围长一围长率夫五十毎夫牧马十匹
　　辽东苑马寺
　　【寺在都司治西　永乐五年设弘治间抚臣奏移于葢州南永寜监　正徳间奏复辽阳城即旧察院改为苑马寺卿一少卿一寺承二主簿一六监二十四苑升平监管甘泉古城安山河阴四苑新吕监管夹河驼山龙堂耀川辽何监管黄山石城沙河马鞍四苑长平监管平川平山新安废平安市监管南丰名山高平长川四苑永寜监管复州深河龙潭清河四苑设监正副各监录事一苑设围长一　永乐十九年苑马寺卿方奏请裁革苑马寺令行太仆寺领之上命行在吏兵二部议苑马旧例不可革苑马寺留卿丞主簿各一永寜监正录事各一后丞革止存卿一主簿一监正一围长二后裁去监五苑二十有二　正统十一年又设复州龙潭二苑　景泰四年裁革止存永寜一监清河深河二苑　嘉靖年间照旧隆庆阙年裁减冗员又以官多马少并入行太仆寺卿军人以辽海东宁滀阳司道开原司道各兼管本镇马政于是马政太仆俱革其官民牧不分今见存主簿一永寜监正一管理二苑】
　　陜西苑马寺
　　【寺在平凉府东八十步　永乐四年于指挥杜谅宅治事十五年建今处卿一少卿二寺丞四主簿　　六监三十四苑长乐监管闻城废寜安定弼隆四苑灵武监管清平庆阳万安定边同川监管天兴安胜永康嘉四苑威逺监管武安泰和陇阳保川四苑熙春监管康乐会寜鳯林香泉四苑顺寜监管云骥永昌升平延寜四苑监设正副各一苑设围长一　弘治二年巡抚都御史萧祯奏请裁革少卿一寺丞三长乐灵武毎监监副二　弘治十七年都御史杨一清题复寺丞二广寜黑水清平万安围长各一后复裁革止存正卿一　宣徳间废同川等四监弼隆等一十九苑存长乐灵武二监长乐辖开城安定广寜三苑灵武辖清平万安二苑　成化间巡抚都御史余子俊奏将先年裁革甘肃苑马寺拨来黑水口养马恩军一百名添设黑水苑属长乐共二监六苑嘉靖间如旧隆庆阙年裁减寺丞　万厯　　年后至今一如行太仆寺例本寺卿一兼佥事总理马政驻札平凉少卿一兼佥事分东路马政驻札平凉主簿一见存黑水开城安定废寜武安清平万安七监各监正一】
　　甘肃苑马寺【今革】
　　【寺在甘州城　卿一少卿一寺丞二主簿一　四监二十四苑春泉监管废收红崖麒麟温泉四苑祁连监管西寜永安大通古城四苑武威监管和寜洪水大川寜畨四苑安定监管武胜大山永寜青山四苑又多废损故有是命　永乐十三年遣御史三员巡督陜西茶马　正统十四年停止茶马金牌后每歳遣行人四员巡察私贩自潼闗以西至甘肃等处通行禁革畨性少食五谷日用奶酪非茶不饱以茶易马彼此俱利后因为北边数警故暂停前例而又恐私茶盛行官茶阻滞故歳遣行人巡禁之　成化二年复命以茶及青稞易马兵部题陜西各边正在御敌节奏缺马征操令陜西布按二司各委官前去查勘比先年间运去官茶盘验中者就彼互市茶如不敷暂那户部银五万两送去籴买青稞换儿骟马给军骑操骒马送苑马寺作种候边方马数充足停止　成化三年罢行人巡茶歳以御史二员更替巡视市马就行给与边军骑操北边告警官军不得前去交换茶马司堆积年久朽烂而各处官豪势要贩买作弊私茶盛行巡抚项忠议以行人巡视人不知忌改差御史照兴贩私茶事例惩问人知畏法不敢违犯则畨人自然用马交易前项见在官茶就附近城垣去处互市所市上中等马酌量增添给军骑操　成化七年准御史领勅巡抚陜西马题称先年易马俱系重臣赍执金牌亲诣畨族今既専委巡茶御史必得赍捧勅书庶可慑服外夷　成化十一年罢御史仍以行人巡视及行布按二司委官招畨买马成　化十四年复罢行人改遣御史一员领勅専理茶马每歳一代遂为定例其易马须四歳以上六歳以下高大堪中者方准收买儿骟马就彼给各边骑操骒儿送苑马寺孶牧如有纵容军民通同中卖老病马匹者御史同兵备及苑马寺官验视退回仍指实叅究　成化十五年令巡茶招畨易马不拘年例愿来者聴后茶马不行西畨时入侵扰成　化十九年西畨潘松等族反巡抚都御史马文升调兵征剿斩首八十三级　弘治五年奏准每年招易毋多增马数坐派军卫逼令汉人代纳及收买不堪以致倒死负累解送官舍补赔吏部聴选监生呉恵奏准称招畨茶易马之时止许两平交易堪以骑操孶牧大马不许坐派汉人代纳及多增无用小马本部议行陜西巡茶御史每年易马务要看验堪中骑操孳养之数不拘多寡发去苑马寺各监牧养并各边给军骑操毋再多增马数坐派军卫逼令汉人代纳却作畨人姓名及收买矮小不堪马匹负累解送官舍赔补兵部覆题奏圣旨是　弘治八年议准招易马匹儿骟马要四歳以上不必解寺就给与各卫领养骒马亦要高大发苑马寺作种瘦损倒失者比较追赔　弘治十年奏准茶易马除就彼给军外其余差官陆续解赴苑马寺交割俵养陜西苑马寺卿罗绮奏称洮河西寜茶易畨马俱肥壮无病差舍余管解通同受财抵换又将沿途应付草料克减今后务将易完茶马除儿马骟马给边骑操外将发寺收养马匹或一百匹或二百匹为一运选差素有廉耻千百户一二员沿途经过去处差拨人役餧饲牵送至前途官司一体应付解赴苑马寺交割发去监苑给军领养敢有似前克减草料瘦损倒死及盗卖抵换马匹者事发解官提问监候追完日发落　弘治十五年诏御史用心巡理勿再召商中茶监察御史王绍奏洪武永乐间茶马之法三年一次官运保寜等处茶于西宁等茶司易马后此例不行仍取汉中等处民纳茶及巡获私茶充用歳遣行人巡视成化初始専差监察御史当时易马歳以万计加之寺监所牧足给边用近年以来十不及一葢缘私茶之禁不行而召商报中之弊复有以启之请停开中之例仍以民间所纳并巡获私茶与畨马及时互市　弘治十六年准奏仍命三年一次赍奉金牌发茶易马杨一清以巡抚兼茶马上疏言唐世回纥入贡已以马易茶至宋熙寜间乃有以茶易马之制所谓以摘山之利而易充廐之良戎人得茶不能为我害中国得马足以为我利计之得者冝无出此至我朝纳马谓之差发如田之有赋身之有庸必不可少彼既纳马而酬以茶我体既尊彼欲亦遂较之前代曰互市曰交易轻重得失较然可知国初处降夷各分部落随所指拨地方安置住札授之官秩聮络相承以马为科差以茶为酬价使知虽逺外小夷皆王官王民志向中国不敢背叛且如一背中国则不得茶无茶则病且死以是羁縻之贤于数万甲兵矣此制西畨以控北边之上策顷自金牌制废私贩盛行虽有抚谕巡茶之官卒莫之能禁坐失茶马之利垂六十年岂徒边方缺马骑征将来逺夷既不仰给我茶敢谓与中国不能干涉意外之忧或从此生乞遣廷臣赍捧上号金牌会同臣等不须动调官军深入畨族止在三卫住札调取原降下号金牌纳马给茶厚加赏劳事完赍缴金牌以后三年一次奉行中间二年仍照常晓谕有情愿者聴来将马易茶敢有不受约束招调不来量调畨汉官兵问罪诛剿以警其余先是李东阳尝论茶马云马者士之所资况与敌战尤为急务茶马之制其上马为斤八十中者六十下者四十最为西边大利自金牌制废私茶盛行有司又屡以敝茶绐畨族甚或有贼杀其人者畨既憾于失信又利于私易亦徃徃以羸马应故事使畨地多良马而西边阙于用甚为非便臣谨按王忠嗣在朔方河东互市高估马价诸国争卖马于唐边马少唐兵益壮今宜勅禁御史及陜西布政二司掲榜招谕明立恩信复金牌之制严收良茶颇增旧价上者二百下者亦不减一百彼贪于高价则私市不得行我便于多马则微利不足恤以一歳八十四万之课所得亦不减千五百匹此亦修马政之一端也　正徳十年议准领马官军每年册限三月以里赍赴巡茶御史验拨军限八月以里到彼交兊违者行该卫径申巡抚都御史究治限外册过两月军一月不到聴巡茶御史叅究各经该官吏其洮河延寜马匹亦要随斟酌通融派拨　嘉靖元年西畨反镇守都督郑卿领兵讨之不克以后每歳入境杀掳人畜　嘉靖八年西畨数至巩昌冦掠杀官军焚庐舍陇右之民深被其毒总制尚书王琼破若笼板尔二族抚定木舍等七十族西畨始寜　嘉靖十一年议准西寜洮河三茶马司贮库商课茶斥及西寜等卫并徽阶等州牧贮私茶俱送三茶马司不拘常例麤细搭配招易臕壮马匹开送总制衙门给军骑操事完造册奏闻仍造清册送部查考　嘉靖三十年题准改造勘合分给诸畨每歳依期赍执前来比号纳马酬以茶斤如有背违调军征剿　又题准年例马完畨有余马司有余茶许其增种解牧洮州増至一千二百五十匹河州增至一千七百四十匹西寜增至二千四百三十匹　嘉靖三十一年题准马政茶法二事相须准令巡茶御史兼管马政督理二寺事务　嘉靖三十七年议令茶商收买民马抽税给票许其贩卖禁其夹带　嘉靖四十年仍禁止茶商贩卖民间马匹官为买用　嘉靖四十一年议准甘州建置茶马司一所照例招商中茶招畨易马仍将西寜旧额茶马甘州新开茶马俱招中酌量地方逺近通融给军骑操仍将四川折色课茶改征本色运用　嘉靖四十三年题准以后每年开茶仍止五六十万斤商人以一百五十名为止临川监管暖川大河岔水邑川四苑宗水监管清水黑城美都永川四苑监正副各一苑围长一　正统四年俱裁革并于甘肃行太仆寺于是二寺为】
　　以上各苑马寺

　　陜西三茶马司马

　　中国临抚四夷西畨之夷不深为中国患以畨所利于中国者茶得之则生所谓中国能制畨夷之命者以此地舆志近畨黄河南有洮河二州北有西寜皆汉郡唐末陷于吐蕃宋为夏元昊所据圣祖洪武初于洮州河州西寜各设茶马司三年一遣官赍金牌信符招畨对验纳马九边志曰议者谓聨属西畨须复茶马彼得茶而常懐向顺我得马而益壮边戎畨族归海窜居之部可并力而驱之矣近者疏议则曰惟祖宗旧制有金牌示谕畨人以茶易马成弘前遵此法行马称蕃息正嘉以后此牌寝阁台臣奉勅岁巡边止凭各兵道将领委官缚约众畨名曰招易祖宗旧制既更而且近年以来徃徃求增额外之数以致畨夷过期而不至马数逾年不完皆缘金牌废置朝廷不尊斯外夷不信今兵科现有金符二面规制字样与志书所载相同宜查照先年事例将金牌递发巡茶御史遵奉施行勿增数以贻累苑牧勿惜茶而亏苦畨民以复祖宗旧制其于国体牧政均大有裨矣
　　洮州茶马司
　　【在洮州卫治西永乐九年建大使副使各一　马额火把藏思曩日等族牌六面纳马三千五十匹】
　　河州茶马司
　　【在河州卫治东南洪武七年建大使副使各一　马额必里卫二州七站西畨二十九族牌二十一面纳马七千七百五匹】
　　西寜茶马司
　　【在行都司西寜卫西洪武三十年自秦州改建大使副使各一　黙音库森阿端罕东安定四卫巴哇申冲申藏等族牌一十六面纳马三千五十四　以上共三卫畨族金牌四十一面该纳差发马一万四千五十二匹上号在内收贮易时赍验　上马给茶八十斤中马六十斤下马四十斤】
　　【洪武　　年议定毎三年一遣廷臣召各畨合符以应纳差马交纳易茶有以私茶出境者斩闗隘不觉察者处极刑民间蓄茶不得过一月之用茶户私鬻者籍其园入官　洪武二十三年定茶易马例上等马每匹一百二十斤中等马每匹七十斤下等马每匹五十斤　洪武二十四年遣曹国公赍金牌往西畨凡用茶五十余万斤得马一万三千五百一十八匹　洪武三十年令朶甘乌斯藏长河西一带西畨依旧将马出来换茶仍出榜禁约通接西畨经行闗隘漏僻小路着都司差拨官军三四层严谨把守巡视但有将茶私出外境就便拏解赴官治罪不许受则放过必须穷究何处官军地方放过治以重罪　永乐初年复命户部严私茶禁上懐柔逺夷递增其数由是市马者多而茶禁少弛碉门茶马司用□□□□□五十斤止易马七十匹勒限买茶报中□□□□□□洮岷私马临巩马暂许通卖　隆庆三年题准将四川课茶改征折色解苑马寺易买种马于兰州招商中茶运赴甘州茶马司招陜西各茶马司中纳官茶　又题准四川巴州通江南广元四州县茶课节年拖欠未及征者以后照例改折无分芽叶每斤通征银一分八厘类解陜西巩昌府贮库聴甘肃巡抚衙门差官支取买马骑操　隆庆四年议准以后各茶司中马除年例马数外尽其调到畨族好马以茶司见在茶篦通融招易毋拘定数以病商畨　又题准将洮河西寜三茶司商人照旧令其阖分完报于内择节年完茶之多者不拘名数各报甘州茶一引运主兰州责令税课局官吏带管经收就令管河临洮府同知监收盘验查照三茶司事例阉分贮库立簿登报其茶箆应该易马者量助脚价递运甘州茶司交割应该给商者令本商运至西寜等茶司货卖不苛越境　隆庆五年议准招商茶引定限一年完者厚赏二年量赏三年免究四年问罪抽附茶一半入官五年问罪附茶尽数入官不准再报六年老引照例问遣】

　　四川茶马

　　【洪武二十一年礼部主事高惟善言天全六畨招讨司八乡宜悉免其徭役専令蒸造乌茶运至岩州易畨马比雅州易马其利倍之且于打煎炉原出马处相去甚近而价增于彼畨民归市必众岩州既置仓易马则畨民运茶出境倍收其税其余物货至者必多】

　　马政纪卷十二 
