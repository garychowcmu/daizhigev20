四库全书钱通　　（明）胡我琨 撰

　　钦定四库全书

　　史部十三

　　钱通

　　政书类三

　　邦计之属

　　提要

　　臣等谨案钱通三十二卷明胡我琨撰我琨字自玉四川人其书专纪明代钱法而因及于古制首曰正朔一统次曰原曰制曰象曰用曰才曰行曰操曰节曰分曰异曰弊曰文曰闰凡十三门每门之中各为小目其载明制起洪永讫万厯征引各史纪志列传以及古今说部各种文集其于明代钱币沿革条分缕晰多明史食货志及明会典明典彚诸书所未备者至叙述古制如引桂海虞衡志记右江之铜引宋会要记利州诸监钱数又足补唐宋各史及三通所未详他如钱象门之黄河钱投河国钱诸品又董逌洪遵李孝美顾烜各家旧谱所未载其采摭可谓详博中如刘仁恭丸土为钱之类乃一时谬制亦仿图其式未免稍杂然义取赅备不得不巨细兼收正未可以丛脞讥也

　　乾隆四十三年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钱通原序

　　古之欲通天下之故而利民用者自太昊以金始迄禹汤时水旱为厉民用多艰乃即山广铸济金之穷以济民而用以溥利者抑又至矣泉义取水水之为物流行坎止不失其常举江湖河海以及溪涧沟涔无不分委而汇其源满其量及秦以钱名则从戈而利害之倪倚伏矣谁能神而明之通变于未穷乎予才诎识疎谬叨冶役值圜政极塞之秋枯心竭力勉图整顿卒不易得因简羣书悬为一鉴反复揣摩窃有慨焉彼治平大道曰生财财之生也惟无以戕之则生无以秘之则生生者通之也以天下之物情调适于轻重高卑缓急盈缩咸得其平而凖之上下相济流于不滞损益相济沛于不涸是又以济之者通之然通之法未易言也钱以济金而法不能使钱济世讵曰无法上握而下挠之朝从而暮拂之此利而彼蠧之况今炉槖如云工散权分铜涌钱滞即能者在职而天人交诎奸弊横生嫌怨相持踟蹰四顾仰屋兴嗟试起古人而问焉亦莫能度若津者究且金与钱与法俱穷葢本末之缄未逗而子母之脉皆槁矣将柰之何易曰干始能以美利利天下不言所利大矣哉兹言也其铸世之良模也予阅阿堵之迹不胜收但取预家国之资类万物之情者随意笔之此中无限阴阳变幻之状古今升沉之局聊一点缀以呼沉夣此钱通所繇作也是役也予剏其旨而彚之西湖何方二友删繁补遗以卒其业曷以次之葢事必有所始不寻始何以识因革考制所以先讨原也制考而代更之利病靡不晣无象焉则制曷繇考凡轮廓肉好文号铢两测古者缘象索神或行或阻有机焉非秪求真伪于形似也象立而用张一代之制必通一代之用岂真亡用器乎然运用者才鲜才则用不神故受之以才济才者术微术则用不广故受之以术而且以是明操以是愼节显然语天下咸有定分而不可踰也安分则常否则异述异正期人居易俟之不然者有弊而无利故攻弊独详若名章竒什丁宁告戒一言而利弊何可不悉登之以资拟议故以文终焉书成适秋月在闰且十二分与岁功等复取十二分中不及彚者闰如其时总之不先时制则法不尊首以尊时斯后先不易之规得宪章而观其溥通乎覧是编者将谓经术即在是欤抑别有道焉如琼山所云新天下之耳目通天下之货物革天下之宿弊利天下之人民者耶嗟嗟时异世殊万虑难齐百艰莫恤即西汉晁董公孙軰复出谁能济经术之穷而通天下之故者哉予日望之西蜀胡我琨

　　钱通原序

　　●凡例

　　一是书之作寔繇百货皆资一钱流则显硕之胫翼积则旤乱之丛渊金土价侔业不见于挽世布刀权缩犹可望于通人三家邨掌贝囊蚨亦沾沾自足万石君缗山贯海必岌岌多虞唯行有用之财故制无用之器旌心诚欲其贱标目聊取夫通名之揭焉利云漙已
　　一作书之意搜冶虽古崇铸惟王总之钱以济时国以兴法周立九圜而汉则刀错唐行元宝而宋则楮交即或藉之为规要必擅其所统先进后进畴违昭代之氓生今用今不倍会朝之典首尊皇制目信宪章庶几众志不惑而克从官籍可稽而曷弊
　　一泉书所彚兴故靡全纪事纪文粗备徒烦裂锦审端审委详撷宁厌滥觞葢欲征掌府之权衡何所恃腹笥之江海曹收独鬯抉秘紏愆将称大备于孔方岂乏余绪于阿堵分门彷诸成岁合璧像其扐竒务发千古金气之精灵以成一代玉函之要义持兹十三卷可助百一思也
　　一泉谱括诸夷夏象绘式自洪遵虽非腐茧以抽丝固可囤狐而缉毳惭人套袭多恐雷同种类分系不妨星缀故疏冶铸之繇于制部寄天竒之品于异门之代之名仍留旧识曰志曰纪或见殊涂惟外品不移缘四夷无考直可云称王于夜郎不几乎叹洋于河伯
　　一羣籍之括櫽甚繁而大意之垂鉴自定是以甄凖圣贤涂合录期廉鄙风兴匏史稗官固其不废丘坟筹范乃所必先扼要从文献之征提纲择典会之载烱戒攸寓异弊加详媺恶非有垆锤宝货总当扬扢且歴代鼓铸互有得失而本朝流行蚤有规模下及僸倷袾褵中多嫏嬛宛委冗芟同耨瘢索垢吹不使豕渡西河错成县铁何至牛捐玄海陶务生铜
　　一钱币之设纷布自浮笔舌之家纂组弥极即有端明读史之法而寡文裕柯事之精非蹈固陋以广虫氷则堕荒唐而作狐野兹引书间为损益捃迹不强分联长或篇收短或句拾必穷源而探委匪割鹤以企鳬庶帙可方乎指南而观不囏夫扑满矣
　　一分类颇称权舆系闰每多琐砾然学古贵乎博患其不精而惕世贵乎周患其不备宝见闻之断楮詟出入之流泉岂郊天鼓必麟皮抑觐帝香须龙脑如其当意奚复分肢医巫之玉札芝茎珍为上药而牛溲马浡亦佐不虞货殖之铁冶鱼盐居为竒货而犀尖象齿诚获其时俾美利归之类余将疢疾瘳于贯朽
　　一权归私冶邓通因以起家利自官衡刘濞卒而灭国招铸滥于唐德盗様侈于宋仁任铅钱之横流致银锡之壅塞非今如尔自古已然识漫之篆既无磨郭之令又鲜如或爱工弛器必致隠局争铜悬式可复见之何人倒换安能行之此日所以垆难缉刷铢孰提秤非详制币而警其繇是设陷穽而诱之入援实以况平世饰辩以代刑书公不侵渔伪无耗蠧
　　一班固作汉书不及和帝李焘续宋表亦止靖康非近事之难编固遗规之有待矧我列圣之铸功冶德足以昭示无疆而兹三朝之芳■〈范上土下〉懿型正在流传莫考征所闻于神庙吾从大夫奏其议于今皇以俟君子畴云通史亦曰钱经
　　一书若令种类之溷淆必致次第之颠倒要是淘金拣玉直难得手应心今固位置颇严而或纰缀不少分门序代己从事迹费搜求缪后漏先安向文词工探讨且读书只须识字然走马亦可吹藜总冀钱神之有灵罔顾笔花之无色
　　一楼输二酉乃媿惠施之藏车戴一星更歉侯巴之问论衡无繇窃得邻家何处借看况乎袜线其才瓮天其见目以钝而刺不深心以乏而记不强遗蠧必多汗牛宜补敢虚游刅之地用待伐山之编则题糕者有糗饵之稽藉稻者为琅琊之志

　　钱通凡例

　　●钦定四库全书

　　钱通卷一

　　（明）胡我琨 撰

　　○正朔一统

　　会朝以歴代之八成九式经钱赞邦用帅圜府之属而饬鼓铸之法乃施式于都郡而立其监设其员陈其制牓以木楔曰不用法者国有常刑凡浙豫洛闽黔粤之克充冶者寳泉有局宣课有司入其职于受藏受用之府则颁俸糈于僚寀军旅去铅锡赝伪民虽衺而不时而规模自宏逺矣

　　洪武初置寳源局于应天府铸大中通寳钱与歴代钱兼行以四百为一贯四十为一两四文为一钱设官专管江西等行省各置货泉局颁大中通寳大小五等钱设官铸造令户部及各行省铸洪武通寳钱其制凡五等当十钱重一两当五钱重五钱当三当二重皆如其当之数小钱重一钱【会典】
　　洪武初令所在湖池民舟经渉其河泊之官敢有妄取水面钱者罪不赦
　　洪武二年令凡买卖田宅头匹赴务投税除正课外每契本一纸纳工本铜钱四十文余外不许多取【同上】
　　洪武二年时倭冦刼掠苏州崇明沿海皆患太仓卫守御指挥佥事翁德帅官军捕之遇于海门之上幇击杀不可胜数生获数百人得其兵器海舟奏之诏以德有功升本卫指挥副使其官挍赏绮帛白金有差战溺死者加赐钱布米【皇明从信录】
　　洪武六年禁民间私铸铜钱凡私铸者许作废铜送官每斤给官钱一百九十文诸税课内如有私钱亦为更铸【会典】
　　洪武七年十月皇太子临大本堂召东宫赞读及诸王伴读凡二十五人立庭下谕之曰尔等离父母去坟墓者三年矣今冬气向深草木摇落宁不恻然动懐土之情乎吾已为尔请于上宜各旋归归即遄至毋久淹为也因出内府钱分赐以为道里费【识小录】
　　洪武八年令中书省造大明宝钞取桑穰为钞料其制方高一尺阔六寸许以青色为质外为龙文花栏横题其额曰大明通行宝钞内上两旁复为篆文八字曰大明宝钞天下通行中图钞贯状十串则为一贯其下曰户部奏准印造大明宝钞与铜钱通行使用伪造者斩告捕者赏银二百五十两仍给犯人财产若五百文则画钞为五串余如其制而递减之每钞一贯折铜钱一千文银一两其余以是为差其等凡六曰一贯五百文四百文三百文二百文一百文每钞四贯易赤金一两禁民间不得以金银物货交易违者治罪告发者就以其物给赏若有以金银易钞者听凡商税课钱钞兼收钱十之三钞十之七一百文以下则止用铜钱【会典】 
　　洪武八年诏造大明宝钞时广开钱局民间皆毁铜器输官鼓铸甚劳奸民复盗铸上以宋有交会法元时亦常造交钞及中统至元宝钞易于流转可以去鼓铸之害遂诏中书省造之【从信录】
　　洪武八年初上以西畨产马其所用泉货与中国异自更钱币马至者少乃命成以罗绮绫帛并巴茶徃市之【同上】
　　洪武十年令各布政司复设宝泉局铸小钱与钞兼行【会典】
　　洪武十五年设殿阁大学士上曰各官系侍从近臣例无所掌印信俱于翰林院到任十八年又命殿阁大学士左右春坊大学士俱为翰林院官本院自学士下至孔目醵钱庆状元于本院学士上坐及第三人坐前之左讲读坐前之右余皆傍坐后月三人同答席其第一人出钱倍于第三人皆旧典也【识小编】
　　洪武十九年八月上览宋史见太宗改封桩库为内藏库顾谓侍臣曰人君以四海为家何有公私之别太宗宋之贤君亦复如此它如汉灵帝之西苑唐德宗之琼林大盈库不必深责也宋自干德开宝以来有司计度支所缺者必藉其数以贷于内藏候课赋有余则偿之凡有司用度乃国家经费何以贷为缺而许贷贷而复偿是犹为商贾者自与其家较量出入及内藏既盈乃以牙籖别有名物叅验帐籍晚年出籖示真宗曰善保此足矣贻谋如此何足为训太宗首开私财之端及其后世困于兵革三司财帛耗竭内藏积而不发间有发缗钱几十万以佐军资便以为能行其所难皆繇太宗不能善始故也【从信录】
　　洪武二十二年令造小钱一十文至五十文以便民用每生铜一斤铸一百八十折二钱八十当三钱五十四当五钱三十二当十钱一十六【同上】
　　洪武二十二年上赐王弼缗钱五万造第凤阳钞二千锭与葺先茔【同上】
　　洪武二十三年令各司府提调正官监督官攒人等盘点在库一应钱帛若金银钱钞并疋帛零叚解赴京库麤重什物及铜锡铁器收贮备用不堪琐碎物件当官烧毁旧破衣服给付孤老仍俱开数目稽考
　　洪武二十三年复定钱制每小钱一文用铜二分其余四等钱依小钱制递增凡钞一贯准钱一千文【俱会典】
　　洪武二十四年赐长兴侯耿炳文缗钱五万造第凤阳钞二千锭与葺先茔黄金四锭白金四十锭钞一千锭彩叚三十表里优老于家【从信录】
　　洪武二十七年罢宝钞行用库钱令军民商贾所有铜钱有司收归官依数换钞不许行使
　　洪武二十七年令各处城市没官房屋但系军官军人住者不许取赁钱【俱会典】
　　洪武建文间文武百官俸给皆以米间有以钱钞兼支者非其常也【识小编】
　　洪武乙卯年库钱忽飞一日南台民家屋皆有钱竖立在瓦上家家各以竹穿其孔中贯之或得一二十文【艹木子】
　　凡钱法设立宝源等局鼓铸洪武通宝铜钱与大中通宝及历代铜钱相兼行使折二当三当五当十依数准筭民间金银米麦布帛诸物价钱并依时值听从民便若阻滞不即行使者杖六十其军民之家除镜子军器及寺观庵院钟磬铙钹外有应废铜并听赴官中卖每斤给价铜钱一百五十文若私相买卖及收匿在家不赴官中卖者各笞四十【刑书】
　　凡私铸铜钱者绞匠人同罪为从及知情买使者各减一等告捕者官给赏银五十两里长知而不首者杖一百不知者不坐若将时用铜钱剪错薄小取铜以求利者杖一百【同上】
　　凡印造宝钞与洪武大中通宝及厯代铜钱相兼行使其民间买卖诸物及茶盐商税诸色课程并听收受违者杖一百【同上】
　　建文三年免民赁舍钱【吾学编】
　　永乐九年令差官于浙江江西广东福建四布政司铸永乐通宝钱【会典】
　　宣德元年公崇廉耻抑奔竞别贤否示劝惩一新条教变士习诸生贫不能婚病不能医死不能丧者节缩餐钱力为赡给督诸生读书兴寝有常灯光达旦书声不絶恩义浃洽不啻父子【吾学编】
　　宣德五年上命户部兵部议至是户部郭资兵书张本等言于縁河屯田实为便宜自凤阳淮安以北及山东河南北直隶近河二百里内通舟楫处择荒田验丁册令官给以牛仍支官钱收买农器如此则军民乐于用力但山东近年旱饥流民多复故业官军亦多有差役宜先遣官往同有司按视田地以俟开垦上从之【皇明从信录】
　　正统三年公又上疏言饥民流徙就食臣分遣属吏沿河赡赈每遇过州令出米为粥分给頼存活者一百八十五万八千五百人劝谕富有力家出米麦榖粟二十五万七千三百石银三千六百七十两钱绵布半之量给被灾者五十五万七千四百七十九家缺农具种子七万四千三百九十七家亦以官物赈给民流去抚来复业者五千五百九十三家他境流冗安辑者万六百余家【庄毅公王竑】
　　正统四年差给事中并户部主事于各布政司会同按察司直隶会同巡按御史盘验各库赃罚凡金银珠翠及纻丝罗叚成疋堪中者起解京库如不成疋及衣服器皿之类准折本处官员俸给其余铜钱硫黄解工部军器发附近卫所领用【忠宣公黄福】
　　景泰元年八月初二日杨善等至敌营额森见善等至甚喜许送上皇还京有平章恩克问有何礼物来迎皇帝善曰太师仁义克顺天道敬我君父故送还岂为财物乎此举万代瞻仰若将财物来后人说太师爱钱了额森曰都御史说的是恩克说不合理我只图垂名后世耳【皇明从信录】
　　景泰二年时帝尝以银豆金钱等物撒地令宫人及内侍争拾为閧笑编修杨守陈赋银豆谣但未达于上耳【从信录】
　　景泰四年令民间将铜钱折钞阻壊钞法者依律究治【会典】
　　天顺四年令民间除假钱锡钱外凡厯代并洪武永乐宣德铜钱及折二当三依数准使不许挑拣成化元年令各处船料钞俱钱钞中半兼收每钱四文折钞一贯
　　成化元年令京城九门并都税宣课等司及各处商税等项课俱钱钞中半兼收每钞一贯折收铜钱四文【俱同上】
　　成化三年令内外课程俱钱钞中半兼收如该纳一贯者止纳钞一贯不在兼收之价商税课程船料等项钞一体兼收铜钱该起运或支给者相兼拨付每一贯收钱四文除破碎并锡钱其余不拘新旧尽数验收【会典】
　　成化六年令每钞一贯折收铜钱二文
　　成化十三年奏准私铸铜钱为首并匠人依律论罪为从者问罪用一百斤枷枷号一个月民匠舍余发附近充军旗军调发边卫食粮差操若贩卖行使者亦枷号一个月照常发落
　　成化十五年令各处户口食盐门摊等项钞贯须钱钞相兼收受买办物件赏赐节钱等项亦要钱钞相兼支放各处纳户如果本地原无本色带有轻赍来户收买听令照时价易换
　　成化十六年奏准各处额征丝绵折绢户口食盐钞钱司府掌印官务严加督责各该州县官监收本处织造绢疋堪中钱钞责令大户领解委官管押仍先于内混取绢一疋钞五十贯钱五十文包封印记顺附公差人役送部收候比验仍作正数送纳其解到钱钞绢疋比验以十分为率如一分不堪者罪坐州县三分不堪者罪坐本府五分以上不堪者罪坐布政司各经该官吏若委官大户抵换者依律问罪不堪钱钞绢疋尽数没官
　　成化十六年奏准京城九门及都税司宣课司等衙门收钱照律除破碎并伪造锡钱不使外其余不拘年代逺近但系囫囵钱即便行使不许刁难挑拣阻滞钱法仍出榜禁约及令两厂并巡城御史等官用心缉访如有拣钱并伪造之人拏送法司枷号满日究问
　　成化十七年令京城内外军民人等买卖交易止许行使歴代及洪武永乐宣德旧钱每钱八文折银一分八十文折银一钱不许将新造私钱搀和阻壊钱法如违及贩卖并私造之人枷号依律照常发落有能告捕者官为给赏邻里人等知情不举者事发连坐仍行南北直隶及河南山东等布政司府行钱地方通为禁约
　　成化初赠太保谥忠宣公秉心正大义利介然天下士大夫无论识不识皆知其为君子斥奸辟谀无所顾忌忧国忘家老而弥笃俸赐分赡姻族属纩之日室无百缗【俱同上】
　　成化时罗伦慷慨乐善遇事无所回避以犯颜敢谏为先救时行道为急于富贵利达澹如也杨文贞作相时以百官禄薄得受皂隶折薪钱自是遂以为例独伦不受既辞疾归结茅居于金牛山取给于陇畆不受馈遗日与学者讲学垂十年而终【皇明从信录】
　　成化间翰林陈师召所乘盲马售钱六百文李西涯以诗谂之有斗酒杜陵堪再醉之句葢用子美三百青铜语也时刑部李若虚旧屋为积潦所壊数年不售竟得银四两西涯亦谂之以诗云词林马价知多少即前师召事也【同上】
　　弘治元年令河西务临清等八处钞关淮安扬州临清苏杭刘家隔正阳镇各税课司局与天下户口食盐俱折收银两每钞一贯折收银三厘每钱七文折收银一分解京库其存留者折支官军俸粮每银一两折钞七百贯【会典】
　　弘治元年令京城九门宣课都税司顺天等八府并山东河南二布政司户口食盐全收钞贯淮安临清扬州苏州杭州九江等板闸船料钞关俱令钞钱兼收送库支用
　　弘治元年公先后在国学律已率人严立规约两监中故有羡金公尽籍于官均赡僚属构书楼东西庋诸经史刻北监庙街湫隘益市地辟其斜侧又市庐舍三十余区居博士助教诸学官诸生贫者赡给死者赙襚皆出羡金不私入一钱【文肃公谢铎】
　　弘治元年八月擢湖广按察使杨继宗为左佥都御史巡抚云南继宗山西阳城人为嘉兴知府止带苍头一人如旅寓然满九载老幼遮道留之不忍舍去升浙江按察使宪纲振肃初蕃臬诸司所用取办于下镇守之官供给日费万钱继宗一切革去之升右佥都御史【皇明从信录】
　　弘治元年九月何乔新题有云国初定律之时钞重而物轻经今百有余年钞轻而物重要将银每一两铜钱每一千文各估钞四十贯揆之时估固为有理但银钱估钞行之已乆合仍依原估其它一应货物委有估计失当臣等再行斟酌计议务在轻重得中另行具奏定夺【皇明经济录】
　　弘治年马文升题禆益治道有云皇上嗣登宝位赏赉未周而内藏已萧然矣乞勅户部如何措置使之充盈或造钞贯或铸铜钱凡理财之方足国之计无扰于民有益于国者宜从计处具奏定夺【同上】
　　弘治六年令各关照近时则例每钞一贯折银三厘每钱七文折银一分【会典】
　　弘治七年议准今后九江府钞厂兊收铜钱只折收银两
　　弘治十三年奏准在京在外税课司局批验茶引所但一应税纳钱钞去处着令客商人等自纳若权豪无藉之徒结党把持拦截生事及将烂钞低钱搪塞搅扰商税者问罪枷号三个月发落【同上】
　　弘治十七年四月章懋疏有云本年五月内据应天府都税司连申自愿折纳肉价铜钱行据各班堂长呈称若如所申委的两便随呈南京定夺查得国子监通志每人每日干鱼二两而本监案卷数十年间止是三日二两又查得北监有给钱钞事例亦系折纳合从每日二两之例分给乞酌量中价止令折纳此事虽小寔亦积弊之不容坐视者也【皇明经济录】
　　弘治十八年四月初七日臣东阳病起上召至暖阁袖出数十指一本云太常寺欠行户钱钞昨有旨查洪武等钱缘何市不通使户部查覆未明仍须别为处置务使通行臣健等皆对曰此须自朝廷行起如赏赐折俸之类在下如盐钞船钞亦用旧钱乃可通行且民间私铸低钱听其行用本朝通宝乃不得行诚非道理臣迁对曰昨令查正欲通行但私钱不禁则官钱决不能行前年铸弘治钱曾禁私钱不二三日即滥使如故上曰何故如此皆对曰只是有司奉行不至上曰今须严禁臣东阳奏曰臣等访得今所铸钱徒费工料得不偿失亦是有司不肯尽心若止如此虽铸何益臣迁曰昨令查己未铸造数目亦是此意上曰然臣健等因奏曰今国帑不充府县无蓄边储空乏行价不偿正公私困竭之时铸钱一事最为紧要其余者屯田茶马皆理财之事不可不讲也【同上】
　　弘治十八年令两京内府司钥等库及南北直府州并十三布政司查盘洪武永乐宣德等钱并铸完弘治通宝发与太常寺等衙门买办等项支领及折与军卫有司衙门官吏旗军准作俸粮并柴薪皂隶等项之数不许留难刁蹬致悞街市行使仍行内外问刑衙门及税课司等衙门照例一半收厯代旧钱一半收洪武等钱如无洪武等钱者折旧钱二文以示惩罚在内缉事衙门并巡城御史兵马司在外巡按官务要严加访察有擅自阻当及私自铸造并知情买使者照律例施行【会典】
　　弘治年倪岳陈言有云南京马快船专备装载官物之用近年以来差使浩繁驾船夫户艰苦不可名状如南京例该运黑沙洲芦柴就派水夫各自砍装交柴之际索取每柴一束钱一文柴满千万则钱亦满千万钱不敷者多方刁难人夫逃窜船只废壊职此之繇【皇明经济录】
　　正德五年题准将新铸铅锡薄小低钱倒换皮棍等项各色尽革将洪武永乐洪熈宣德弘治通宝及歴代真正大样旧钱相兼行使【会典】
　　正德七年令正阳门等七门门官凡日收大小车辆驴骡驼駄钱钞眼同户部官吏监生照依则例收受实时附簿钱钞簿籍俱封贮库不许纵容门军家人伴当出城罗织商客阻截车辆索取小门茶果起筹等项铜钱
　　正德七年令职官折色俸给以十分为率一分折钱九分关银及在京九门税课在外各钞关并官府买办估价里中收受钱粮俱收旧钞与国朝铜钱相兼使用
　　正德年刘大夏疏有云给事中张弘至指挥罗永高寿各开欵建言门官不分班次一槩科扰直军要行定与班次免致混扰本部逐欵议得各门因是近年定与网巾铜钱以致百计需索至有菜疏钱扫帚钱上楼等钱然始犹止于该直官员以后一槩混扰访得午门等门每三日一直用钱一万四千五百余文东华等门每三日一直用钱一万九百余文玄武等门每三日一直用钱一万二千一百余文东华西华玄武等门又有出车使用比之前门滥取尤多致令军士月粮直米俱不得用妻子冻饿各官欲令分班意正在此开欵题奉孝宗皇帝圣旨这事件着各该衙门查奏定夺【皇明经济录】
　　又李承勲疏有云窃惟皇城内外禁守卫之设非止肃仪卫以壮国威寔以严关防以消奸宄近来废弛似为殊甚臣每一巡点一门一铺官军见其见在者身无完衣迯亡者每为过半询察缘由或因网巾钱少不敢过班或以拖欠班钱借贷不到前畨点视如此后畨来点亦然虽其量为责治其弊仍前备求其故葢因守门人员数多每军过班三日即退铜钱百文作为网巾之名此外又有听事扫帚抬桶等钱科索多端军士办纳不前只得扣除直米兊卖月粮甚至借贷棰楚诛求殆无寜日前项军士皆无恒产多系佣工手艺为生纵无家口之养歇役三日岂能办此钱数日朘月削以至贫穷到骨继以逃亡致使守卫日弛门禁不严若不宻为计处将来之弊有不可言者矣
　　嘉靖三年令户部出给榜文晓谕京城内外买卖人等今后只用好钱每银一钱七十文低钱每银一钱一百四十文着缉事衙门及五城御史缉访违犯之人发人烟处枷号示众
　　嘉靖四年令宣课分司收税每钞一贯折银三厘每钱七文折银一分查照应纳课程收送内承运库以备光禄寺等衙门买办应用
　　嘉靖六年又议准各监局官吏今后解到钱钞准兼收洪武永乐等钱遇光禄寺买办物料行令顺天府各铺行所属州县衙门将一应起运户口盐粮并船料商税门摊等项兼收洪武永乐宣德弘治铜钱进纳民间交易一体遵行敢有把持行市不遵行使者以违例罪名枷号示众【俱会典】
　　嘉靖六年奏准铸造嘉靖通宝一千八百八十三万四百文南京宝源局铸造二千二百六十六万八百文每文重一钱三分
　　嘉靖六年五月京师雨钱【皇明从信录】
　　嘉靖六年秋命议盐法钱法户部尚书邹文盛因条盐法五事曰禁私盐曰禁占窝曰禁奏讨曰明限制曰添刷引钱法二事曰遵钱制曰禁私贩上纳之【同上】
　　嘉靖九年五月帝览羣议曰分祀良是乃建四郊一时营剏工值浩繁大司农金钱皆匮
　　嘉靖十二年冬市人刘东山者素阴狡与党陈大绅伪为疏恫愒鹤龄得且万金犹时时有所需或不酬乃诬延龄怨望咒诅盗大内金钱通慈庆侍人以变告帝大怒逮诏狱【永陵信史】
　　嘉靖十四年又题准宝源吉庆二店并福德等五店钱钞俱中半折银每钞一千贯折银四钱每钱二千文折银二两八钱六分每二十两倾成一锭内宝源吉庆二店按季解部听候年终类进福德等五店按季解府听候取用及太常寺光禄寺支用
　　嘉靖十九年题准量发制钱数百万文给大同镇官军折俸
　　嘉靖二十年冬本兵议遣大臣总督蓟辽帝特命以胡守中为兵部侍郎及至镇干没帑财伐塞上古松数万株谓便于哨探而邉骑长驱遂无扞蔽复索富商宿将金钱巡按洪源劾之亦不报至是诸台谏连疏入帝怒命收讯之【永陵信史】
　　嘉靖二十三年题准扬州淮安府杭州三处钞关将船料银一万二千两解送南京工部幇助铸造制钱
　　嘉靖二十八年议准军民交易洪武永乐宣德弘治嘉靖制钱并歴代铜钱相兼行使敢有私铸铅锡假钱并客商解人贩卖解纳者照例问发
　　嘉靖三十二年议准洪武通宝有当十当五当三当二之制见今堪用者复有一钱七十文一钱一百四十文一钱二百一十文三等任从民便相兼行使
　　嘉靖四十一年题准崇文门宣课分司商税照旧折收银两自本年冬季为始照例每钞一贯折银三厘每钱七文折银一分【俱会典】
　　嘉靖四十四年五月户部岁发盐课二万两于云南鼓铸嘉靖通宝既而钱法阻滞公私交病巡按御史言铸钱不行繇蓄积未通也而利少费多且行钱准银不宜泥以定数而收税折俸皆利于银宜止勿铸从之【皇明经济录】
　　嘉靖间又令晓谕京城内外行户人等今后除私铸新破铅铁等项首官易买不用外但系囫囵中様旧钱每一百四十文准银一钱与洪武永乐等钱随便行使
　　嘉靖间又令晓谕京城内外商贾及铺行人等但有收积新钱限一月内尽数赴府县并各城兵马司出首具呈户部照铜价给与价银免其私贩之罪例后敢有隠藏不出首者事发比照私铸铜钱为从者例问罪枷号发遣其大小铺行仍前盗买贩卖一体究治收过新钱即与销化贮库听铸造大明通宝取用
　　嘉靖又令工部查照永乐宣德年间事例差官于直隶并河南闽广铸造嘉靖通宝解京贮内府司钥库给军折俸并给光禄寺买办物料每钱七百文准银一两
　　嘉靖间又题准钱法行使悉依歴代年号随钱高下咸得通行但有销镕旧钱及今铸钱造作铜像铜器等项者比盗铸律科断四十三年以私铸盛行钱法阻滞令内外各衙门严加访治宝源局匠役人等侵料减工致轻小滥恶不堪行使者该部拏送法司从重问罪以后该局铸造暂行停止户部每年将南京云南及税课司解收好钱一千万文送部转送司钥库以备赏赐之用
　　嘉靖间茶法奏状今后园户卖茶及茶商兴贩茶货告给引繇与夫批验纳课等项务要俱遵引繇条例数内惟买引一事免其纳钱
　　嘉靖年茶法奏状一茶引繇内茶引一道纳铜钱一千文照茶一百斤茶繇一道纳铜钱六百文照茶六十斤见行事例每引繇一道纳钞一贯中夹纸一张
　　嘉靖年梁材钞关议令各该钞关委官主事将经过军民船只应纳钱钞自嘉靖八年十一月初一日为始照例每钞一贯折银五厘每钱七文折银一分【皇明经济录】
　　嘉靖甲申三月佥事林希元上荒政丛言言救荒有二难曰得人难审户难有三便曰极贫民便赈米次贫民便赈钱稍贫民便赈贷有六急曰垂死贫民急饘粥疾病贫民急医药病起贫民急汤米既死贫民急墓瘗遗弃小儿急收养轻重系囚急寛恤有三权曰借官钱以粜籴兴工作以助赈贷牛种以通变【从信録】
　　隆庆元年令买卖货物值银一钱以上者银钱兼使一钱以下者止许用钱国朝制钱及先代旧钱每八文折银一分不许任意低昂其崇文门税钱并太仓收贮南京解钱给与在京各衙门官吏为折俸之用以后按季银钱兼支崇文门课钞除该银三两以上者收银其三两以下者及九门各城房号行户俱令收钱行使
　　隆庆二十年六月山西巡抚靳学颜理财疏云大行铸钱之法以通融于五榖之外重积贮之令以盈虚于丰歉之门【昭陵信史】
　　隆庆三年令南京刑部通行各该问刑衙门以后如遇抄没赃物内除违禁细软等件遵例解京并岁额钱钞仍照旧外其余一应麤重赃物并赎罪铜钱径解南京户部贮库会官估计酌量支放明立文卷照刷其见在贮库赃物尽数查出会估酌处支销
　　隆庆四年令以新铸隆庆通宝送户部发太仓库量放京官折俸【会典】
　　万厯四年题准通行天下开铸制钱与本地方旧钱相兼行使着各抚按官设法经理务在便民毋致劳扰【同上】
　　万厯四年题准行云南布政司督令所属开局铸钱遵照新制万厯通宝与国朝制钱相兼行使以佐海■〈贝巴〉之用临清本色钞一千二百六十万余贯钱二千五百二十万余文折色船料商税正余银八万三千八百余两许墅本色钞五百八十六万余贯钱一千一百七十三万余文折色船料正余银三万九千九百余两九江本色钞二百九十三万余贯钱六百八十九万余文折色船料正余银一万五千余两杭州本色钞一百九十万余贯钱三百八十一万余文折色船料商税正余银三万六千八百余两淮安本色钞三百万余贯钱六百万余文折色船料正余银二万二千七百余两扬州本色钞一百六十九万余贯钱三百三十八万余文折色船料正余银一万二千九百余两
　　万厯五年令崇文门收税除二两以下者尽数收钱二两以上者亦银钱中半上纳京城各门税课五城兵马司房号等项尽数收钱其文武官员支俸照例银钱关给外余各项商人应领料价量拟银八分钱二分并行支给
　　万厯六年覆准将嘉靖隆庆万厯制钱遵照前奉钦依每金背八文准银一分火漆旋邉各十文准银一分洪武等项与前代旧钱各十二文准银一分相兼行使
　　万厯六年常州府钞三万四千九百八十一贯九百五十五文铜钱六万九千九百六十四文解南京户部
　　万厯六年课钞顺天府九门并都税等司门摊课钞六十六万五千一百二十贯铜钱二百四十三万二千八百五十文崇文门宣课分司商税大约银共一万九千八百一十六两铜钱一千八百八十七万七千七百文条税大约银一万五千九百九十六两船税银四千五百一十五两通州张家湾宣课司商税大约银三千零九两铜钱二百八十八万七千七百六十文曲一十五万二千八百斤条税银一百五十五两六钱船税银二十二两七钱常州府税课等钞二十四万二千八百六十六贯八百七十一文铜钱四十八万五千七百三十九文滁州税课等钞五万三千九百五十六贯三百一十文铜钱五万三千九百五十八文
　　万厯七年四月诏停铸时上方以赏赉缺资命主计铸大钱进用京师小民多积嘉靖钱讹言止行万厯新钱不行旧钱人情甚以为不便且取外府之储以充内库失旧制矣阁臣力请停铸上命罢之【皇明从信录】
　　万厯八年题准云南地方既不用钱不必铸造其在库钱着贵州差人于该省搬取以充兵饷之用
　　万厯十年诏各处开局铸钱地方暂行停止如钱法疏通愿仍前鼓铸者听从其便【俱会典】
　　万厯间又令崇文门税银自三两以下尽数收钱三两以上银钱中半兼收
　　万厯辛亥阁臣疏云窃惟辽东积弱之后有此一捷稍觉生气而现在之窥伺报复势正炽盛甚可为虑则夫捐一二万之金钱以激劝吏士使之感恩用命相率而死敌此亦机之必不容缓者也
　　万厯时孙一谦温麻人己丑间为南都官司狱能不以狱为利于囚甚有恩故事重囚米日一升率为狱卒盗去饭以不给又散时强弱不均至有不得食者即讼系囚初入狱狱卒驱之湿秽地索钱不得钱不与燥地不通饮食而官因以为市一谦知之一切严禁手创一秤秤米计饭日以卯巳时持秤按籍以次分给食甚均又时时见囚衣弊为浣濯补葺令完善视轻系之尤饿者予囚饭之半囚得不死狱卒无敢横索一钱者【三司狱传】
　　万厯乙卯戚继光镇蓟所驻三屯置库隘稍拓之并及文武庙梵宫道院南山有碧霞景忠诸坛望之缥缈若在云端有香钱簿取佐军资公不入一钱皆以饬材具有东湖因濠为险导以资灌漑护以柳堤有鱼虾菱茭之利荷亭采鹢可供游赏【小品】

　　钱通卷一

　　●钦定四库全书

　　钱通卷二

　　（明）胡我琨 撰

　　○正朔一统二

　　今山西无矿可开无钱可铸以盐法则尽通矣以屯田则尽辟矣以耕作则尽力矣而财用之诎乏日甚臣谓除节省外无策焉【靳学颜疏】
　　臣又见近世之言理财者曰财无从生也惟有节费而已臣以前代生财之法较之今日尚缺一大政焉臣举此一大政何谓其无从生哉而钱法是已臣闻人之所繇生衣食为大王者利用厚生必先乎此此出于天时地利人力相待而共成三才之用者也有此三才即有此布帛五榖増亏相乘有无相贸而非有水旱之灾兵革之夺疠疫之妨以一岁之功而供一年之日用自周也今天下之民愁居慑处不胜其束湿之惨司计者日夜忧烦遑遑以匮乏为虑者岂布帛五榖不足之谓哉谓银两不足耳夫银者寒之不可衣饥之不可食又非衣食之所自出也不过贸迁以通衣食之用尔而铜钱亦贸迁以通用与银异质而同神者犹云南不用钱而用海巴三者不同而致用则一焉今独奈何用银而废钱惟时天下之用钱者曽不什一而钱法一政久矣其不举矣钱益废则银益独行银独行则豪右之藏益深而银益贵银贵则货益贱而折色之办益难而豪右者又乘其贱而收之时其贵而粜之银之积在豪右者愈厚而银之行于天下者愈少再踰数年臣不知其又何如也则钱法不行之故尔计者又欲开矿夫矿不可开开葢无益也一禁而不可弛弛则乱矣臣试根极钱说而司计者择焉臣闻钱者泉也如水之行地中不得一日废者一日废则有枯槁之虞从成周而汉唐宋以来见之史籍一一可覩未有用银废钱如今日之甚者也而用钱之多铸钱之盛者尤莫如宋故宋太祖欲集钱至五百万而赎山后诸郡于辽靖康中赵良嗣奉使岁加税银一百万于金其平时赂契丹宁夏也岁币率有常额其外国亦用钱可知又宋之饶州处州江宁等处皆有鼓铸之地今江南人家尝有发地得窖钱者则无南北皆用钱可知其余书文所尝言几百万无虑巨万累巨万之说率多以钱计臣亦不暇枚举今去宋不逺故所用钱多宋之物夫用钱则民生日裕铸钱则国用益饶此裁成辅相之业惟人主得为之故曰圣人之大宝曰位因位而制权因权而制用故又曰钱者权也人主操富贵之权以役使奔走乎天下故一代之兴则制之一主之立则制之改元则制之军国不足则制之此经国足用之一大政也奈何废而不举臣窃闻江南富室有积银至数十万两者今皇上天府之积亦不过百万两以上若使银独行而钱遂废焉是不过数十里富室之积足相拟矣皇上试一举其权而振之则彼富室者智勇豪俊者将奔走于吾权之不暇彼敢冐万死而盗铸吾一文者哉故曰权也权者立之乎无形而达之乎无穷用之则天下举有求于我而有余不用则日扰扰焉以求之于天下而不足为验甚明也且夫富贵其权一也皇上今出数寸之符移片纸之檄以匹夫而拜将相焉又能使同姓王异姓侯焉于公帑未有损也此驭贵之权若是乎其易也若乃今日与人以千金焉明日与人以万金焉曾不踰年而太仓告匮矣夫何驭富之权若是乎其不侔与诚以有其权而不用与无权等尔昔汉文帝之宠邓通也曰吾能富之赐以蜀山之铜而邓氏之钱满天下夫邓氏之钱满天下则天下之货萃于邓氏明矣呉王濞擅铸山之利而輙称兵汉廷与之抗亦不过窃汉廷之权明矣夫以窃一日之权尚足以得民而抗汉况以万乘而自振其权可胜用哉今之为计者谓钱法之难有二一曰利不酬本所费多而所得鲜矣臣愚以为此取效于旦夕计本利于出入葢民间之筭非天府之筭也夫天府之筭以山海之产为材以亿兆之力为工以修洁英达之士为役果何本而何利哉此所谓本犹不免用银之说尔臣所谓本葢无形之权是已何则铸钱之须一曰铜料一曰炭一曰转致一曰人工夫此四者在民间计之银一分而得钱四分诚十不酬五矣自臣愚计之皆可不用银而取办者诚将天下出产铜料之处赎军徒以下之罪而定其则以收铜于西山产煤之窑以法司有罪之人而准其罪以纳炭其运铜则通水路者附以官民之舟如临清带砖之例通陆路者资以驿递之力而给之官库之钱其运炭则请出府库见贮之钱或于京城或于近县或于营军如系官身则量给以工食如系民户则平给以脚价如是而患无材与夫转致之难臣不信也至于人工取之见役而皆足则又不烦银两而可办也臣不知工部及宝源局原额匠役若于见今坐食与否耶即以营军九万人论之抽用其一二千人足矣而谓妨训练耶今京城之内鍜金刺绣声技力作之徒与夫靠衙门而衣食者孰非营军奚啻一二千也而未尝患其妨凡此皆不用银而可以成务固无本利之足较矣其二曰民不愿行强之恐物情之沸腾也臣愚以为歴代无不用之至称为钱神我先朝又用之祗见其利不闻其病正德嘉靖以前犹盛行之葢五六百而值一两今七八十岁人固多尚可一召而讯也独至于今屡行而屡废甫行而輙辍焉何哉臣窃详之钱比钞异于小民无不利也独所不便者奸豪耳一曰盗不便一曰官为奸弊不便一曰商贾持挟不便一曰豪家葢藏不便此数不便者与小民无与也臣窃闻往时但一行钱法则輙张告示戒厂卫不光之于卖菜之佣则责之以荷担之役愚而相煽既闭匿观望之不免而奸豪右族依托城社者又从旁簧鼓之以济其不便之私一日而下令二日而闭匿不三四日而中沮矣务大计者宜若是其易动哉臣闻施恩泽者自无告始行法令者自贵近始岂惟贵近自朝廷始可也请自今以后追纸赎者除折榖外而责之以纳钱上事例者除二分纳银外而一分以纳钱存留户口则兼收钱榖商税课程则纯用收钱此谓自朝廷始又因而赐予之费宗室之禄百官之俸则银钱兼支又因而驿递应付雇夫雇马则惟钱是用又因而军旅之饷则分其主客量其逺近或以代布花或以充折色此谓自贵近始矣此数者有出有入而民间无底滞之患诚以上下交会血脉流通故也轻敛轻散官府有余积之藏诚以正赋之银既以无减于常额而一切之费又取办于一权故也此权不可行之于天下以启盗权之衅请于宝源局或西仓专设侍郎或即用左右侍郎一员督于上以十三司员外或主事分理十三省事于下以科道各一员监之铜料工材各有攸掌各省敛散一照分司先之以区画条议计定而行而又轻重适均无骇于俗仍以唐宋以来旧钱兼之或上有施于下或下有纳于上着之以必行之令迟之以岁月之效久之而本末兼利公私循环可以辍鼓铸之劳而罢工作之使臣愚不揣窃谓千虑一得也昔我祖宗初制钞时下令甚严有以金银货物交易者輙没给告者然不徒责之也后又令各处税粮课程赃罚俱准折收钞则圣意渊微可测矣此固血脉流通之意所谓泉也而法以佐之所谓权也夫帝王以元气为槖钥以造化为锤炉而风行神运不言所利乃至与齐民贾竖筭本利较铢锱臣愚非所望也【同上】
　　乃若通民财用者葢今民之困穷极矣钱法通行于民最便今不但南方未有行者即辇毂之下且阻格焉臣等伏思官以钱为税则民未有不以钱为用者其在京须要责令崇文门查照旧法以钱为税外凡各衙门纳官用皆须额定半银半钱又必通行南北用钱地方凡系存留本处纳官官用银两并额定半银半钱若素不行钱地方限文书到日听抚按官议处有能倡率钱法通行者许抚按特荐量升奬励倘官有阻挠并令在京巡城御史及内外巡按科道等官叅奏但钱之为用每银一分只额限换用嘉靖通宝六文其前代旧钱一视往时贵贱用七分之一庶钱不过贱民皆乐用严立谕禁不许故违有故违者当即重治更宜申重铸钱之令两京工部添设铸钱仍乞行令各省抚按转行布政司各特设铸钱一局委官造铸岁铸若干存留该处府库岁终奏报所铸之钱例铸用大明通宝四字以便通用严行天下每银一分亦只用六文夫钱法通则民困可苏民困苏则国用可裕曰通民财用者葢如此【魏时亮疏】
　　臣愚以为水利为田而兴则财力亦必计田而出凡有田之家不拘官民每田一畆科钱一文每田一顷科钱百文至田万顷科钱百万文以浙西诸郡军民田不啻千万顷所出之钱可以类推而知也若然则不但积少成多抑且轻重易举寔为经久之计【吴岩疏】
　　国初灶丁办盐每引四百斤给工本钞二贯五百文葢洪武年间钞一贯值钱千文故灶丁得寔利如是而冐禁卖私盐可绞死也今钞一贯不易粟二斗禁絶灶丁勿卖私盐是逼之饥以死也此后来法行之弊非初年之失也【霍韬】
　　今若立法使钞一贯值钱千文灶丁为寔利则额盐一大引给工本钞二贯五百文余盐一小引亦给工本钞二贯五百文各场余盐尽属之官私挟私卖即处绞勿赎则两淮正盐七十万引余盐三百万引举可召商开中或如永乐时例一引输边粟二斗五升可也或如成化时例一引折银四钱可也【同上】
　　一茶引繇内茶引一道纳铜钱一千文照茶一百斤茶繇一道纳铜钱六百文照茶六十斤见行事例每引繇一道纳钞一贯中夹纸一张【王制茶法疏】
　　臣惟今天下号称多事矣吏治日頺用人急焉而选法不善人将不得所用国用日匮理财急焉而钱法不善国将不得所利则今日吏部大选之抽籖南京工部铸钱之增炉诚不可不议处者臣请为我皇上言之我国家以官人之柄付之吏部葢责以别材贤弘化理也从未闻以选除大典凭之籖者自请托盛行而前吏部始议用籖以矫其私意诚公也岂知籖一设则反为籖所束南与北或相左矣人与地不相宜矣甚且选后而告改者纷纷矣夫南北不宜害犹在一人也人地不宜不害及郡邑乎害若此奈何犹拘拘然株守一籖也故籖之当革不但如往时或简籖或换籖为士人所閧斗即如铨曹责在知人止縁籖在而任抽之纵有月旦之明何所用焉则器使之谓何而臣所谓选法之久敝者以此我皇上酌铸山之政付之工部葢责以裕货财前民用也从未闻以铸钱一事顿增多炉者自水衡告诎而南工部始议增炉以济其用意诚善也岂知炉一增则反为炉所困今据告炉増至六百座矣银七分五厘易钱百文矣甚且商贾畏行钱不敢入京矣夫多炉多利炉可加增也今炉多钱滞官民不交病乎壅阏若此奈何犹泄泄然不为之所也故炉之当减不但如近日钱止行之京不行之外为都人之大蠧即如工本之费不赀秪縁钱多而贱出之遂致利不偿费国何益焉则持筹之谓何而臣所谓钱法之大壅者以此夫迩来钻刺成风臣方欲以白简杜邪径岂以抽籖革弊反欲去之以溃其防仓库如扫臣恨不得以多方济燃眉岂以増炉利用反欲减之以掣其肘良有见于吏部原号为铨衡必遴选羣材如衡之锱铢不爽而后可若徒用籖而不用衡使人谓铨部为籖部是之谓有选而无法臣窃为人材惜之葢用籖以示公道孰若去籖而使公明之并用也故采之舆论咸以为革籖便财货原谓之货泉必钱法流通如泉之流行不滞而后可若行钱而不类泉使人视制钱如弃钱是之谓有钱而无法臣窃为耗费惜之葢多铸以开财源孰若少铸而使源流之无壅也故稽之民情咸以为减炉便虽然臣有说焉朝廷原自有大体在主官爵者当求得人以报主恩自不当守陋规以废职掌况秉心诚公即请托何敢至前而区区藉三寸之竹以谢人真同儿戏理财自有大道在司钱榖者当求长便以充公储不当持一端以为完计况稽察诚严即节省亦且无筭而区区守数百之炉以坐困何济时艰是又在当事者勉图之耳以上二事臣有激于衷久矣且钱法通塞又该臣等每季具奏故不避嫌怨谨据事直陈如此知两部之有识者当必有同心焉伏乞皇上勅下吏工二部再加查议吏部之籖南京工部之炉应否一革一减苐革宜速革臣无容喋喋矣减虽徐减然亦宜设法能令处处行钱而后为得策总之俟两部题覆请自圣裁庶人材各适于用而吏治日隆钱法不至于壅而帑藏可裕其于用人理财未必无小补矣【万厯年李云鹄疏】
　　臣惟财用在民而利权之操纵则在上而不在民利权在上而奔走以导利则在民而不在上自古有一代之兴必有一代之钱有一代之钱自供一代之用其间设法调停俾疏通而不滞者固自有道也仰惟陛下因钱法之难行不靳再三申饬言官之所建白部臣之所议覆不啻详矣其在于今乃有未尽行者南京系都会之区行未数月竟停壅而不达南京如此其在外府州县可知矣毋怪乎噪攘者之纷纷也进言者以为私铸之混官铸也即今私铸者且获重遣矣以为新钱之滥恶也而旧铸之坚厚者自在也一槩不行其故难知矣臣愚以为有二端焉价值之不归一也督责之太骤也何谓价值之不归一也发钱之初议有成价毎银一分或钱八文或十文行未几八文者或改为十文矣十文者或改为十二三文矣匹夫持尺寸布粟入市易钱不至盈百既而以钱易他物则其价又若干倍然矣自匹夫而上其积钱愈多则其亏本愈甚至积于无用能令不悔其始之受新钱耶欲望其行之久也难矣此其故皆起于市井垄断之徒设计竒赢阴为转移而致然耳伏乞敇下吏部转行抚按衙门将各处官钱铸合式之钱立为一定不移之价刋刻成数颁示中外毋致先贵而后贱毋致日异而月不同而市井垄断之徒严为体访惩一警百若是而钱不行者未之有也何谓督责之太骤也铸钱一出则官府急急焉速为示谕某项给钱某项纳钱某项不许收钱某项不许并用有不若令者刑罚且随之愚民转相淆惑以为今日之使新钱非正直也乃官府以法驱之也他日官府一弛钱将焉用也此其所以展转趋而钱日壅也夫以银易铜以铜铸钱钱即银也何至以刑威迫而使之重自疑畏也伏乞敇下该部转行抚按衙门谕令各府州县将新铸万厯之钱与我朝列圣宝号之钱相兼行使不致舍彼而取此不致遗旧以专新从容导引以期民之信从若是而钱有不行者未之有也再照财者民之命也人情者圣王之田也大学论理财而本之絜矩要之使民各得分愿也曽见云南巡抚饶仁侃奏云南一省自来不知钱法夷人行使不通乞要照旧以安民俗奉圣旨云南地方既不用钱不必铸造其见在库藏着贵州差人该省搬取以资兵饷价银免解还钦此仰见陛下行钱之令原无成心未尝用此以苦民也五方风气异宜胶于故常而骇于新制恐不但云南一省为然也伏乞敇下该部转行抚按衙门再加查核如原系行钱地方上紧着寔举行务在设法疏通倘有积习已久不便行使者不妨明白开奏以便裁夺毋得隠忍迟回以酿厉阶此寔用法之深仁而亦顺治之大权也统惟陛下留神俯赐施行【万厯年唐裔疏】
　　钞关本色归内库以备锡子虽旧制也然自弘治以来钞之不与钱并使也非一日矣今本折虽轮征而赏钞无实惠查得隆庆元年曽改折三年以济边储陛下今必欲照常解本色于内库似非所以救时之急臣愚以为赏赐即无钞人不为怨而停征本色且可以助国储去无益以资有备户部之请折钞关者宜从也【万厯年谭希恩疏】
　　天之生财原以流布于民间故钱者泉也布也取通融之义也乃皇上残地脉而取之榷关津以竭之日积月累二十余年于兹矣宝玩黄白之物充牣山堆于宫中虽假名鼎建犹未见有丝毫之给发也顷廷臣以边储缺乏每劝皇上以颁发内帑而皇上扑满之藏愈固也【万厯时张邦俊疏】
　　臣等窃惟钱者天地间不涸之源不竭之府此昔人所以取泉与布之意也然钱之用欲流布于民间而钱之权不可令操之于民间也乃留都之钱法则太阿倒持而自下操之矣此其故葢难言之皆繇数年以来司鼓铸之柄者惟知为朝廷守帑藏不知为朝廷收利权南中缙绅父老讲及破格广铸以禁私钱輙称钱粮未奉明旨不敢轻发而不虞今日私钱之弊滥觞一至此极也若不及今挽回则其祸更有不可言者然私钱不禁则官钱必不可行官铸不广则私钱又不可遽撤幸南京吏部侍郎署工部事史继偕都察院佥都御史丁宾应天府府尹今升通政使陆长庚为国为民之心雅出同调相讨究钱法之利弊而应天府例该铸钱措置工本千余金铸钱五十炉每炉三万出示五城钱行经纪领卖私钱与官钱不得同价而市井无頼棍徒輙倡言物价腾涌乘机抢掠举国若狂如镇淮清桥等地方处处有之抢攘之时正大京兆偶尔经过跟随控诉略无退避大京兆不得已乃借蒋都司家取牌出示晓谕而众犹徘徊观望拥聚不散頼佥都丁御史传呼中军晓以祸福声言擒捕始骇然解散矣夫问私钱盛行之故则以官钱之未广铸也问官钱不广之故则以皇上吝一俞允之旨而司帑者以事干钱粮恐文法之议其后也孟子曰上无道揆也下无法守也朝不信道工不信度其今日之谓乎恳祈皇上思利权之不可不收念私铸之不可不严除抢掠乱民臣等已严加缉拏候旨处分外仍将部覆御史王万祚疏通钱法一疏亟下南京工部并会同各衙门酌议应动钱粮急为广铸一面候旨一面増炉此势如饥渴事在燃眉而万不得已之权宜也更望天语叮咛申谕内外守备及五城兵马务使民间贸易出入俱要眞正制钱其外来溷杂及私铸假钱等项令其销毁为铜不许仍复搀行以滋腾涌行使假钱者坐以私铸之律溷用低杂减等枷号问罪巡缉员役告捕得获如律加赏纵容贿脱罪与犯同将闾阎沾寔惠而无复巷议之萌矣都民幸甚臣等幸甚臣等无任惶悚待命之至【万厯年张邦俊疏】
　　所过河道有司以意起税节节宻如布网官税一番衙门勒骗一番至于土人渉河索买河之钱过路索买路之钱越山索买山之钱及至盘运到关从前横杂使费不啻什倍于正课矣【万厯年傅宗皋疏】
　　臣闻钱之藏曰泉流曰布谓如水之流行于地民非此不生活也古有五金惟钱最便乃圣王握三才之柄捄五行之灾以左右万民庄山厯山之铸赡民无饘卖子者九府圜法流通四海太公曰知通塞之权是谓政之大端矣管子曰与夺贫富皆在君上使人戴君如日月亲君如父母用此道也生殖众则国富人安桑麻寡则人贫国危权制之术寔在乎钱键其多门利出一孔可致时雍岂止于富国强兵哉管子固通达国体者葢天行之丰歉难定而铜无荒年物产惟金银难得而铜犹易办藉母生子以子代母民贫国贫犹依此为命司马芝谓不独丰国也且省刑眞国家一大政非仅仅取充大庭之赏币为大官给饩廪了簿书而已金陵固古行钱之地也太祖草昧即开铸应天府后乃置工部局万厯二十年以前犹六十炉已而添置四十炉又五十炉二十九年加置一百炉三十年户部府军仓附铸加二百五十炉应天府比例复置一百炉夫十年之间而添炉如此其多者则岂不因地广人众四方凑集且外郡仰资钱乏日费浩流行逺愈铸而愈恐其不多哉三十四年以来法在人亡司官见殊厌谓烦杂加以水灾铜商不前奏请停炉奉旨裁减铸者百二十炉分为两畨一循一环或每月一铸或一季再铸而民间私铸之钱出矣父老士民咸言四五年前官钱充裕不见私钱虽稍稍互杂民犹惴恐今则都城内外充斥街市行使为常恬不知怪询诘其繇则官钱之价贵私钱之价贱入市买物止论文数畧无差别民性好利谁肯舍贱趋贵惟官钱停阁人不肯买势不得不与私钱俱贱而外郡州县止知官钱为遵制尚获高价即户工撘放尽出外易城中不能留而私钱乘我之虚伺民之急盘踞布散民方以为德莫之能御矣每炉原设工匠七名停弃不用者约三千余人止知铸钱别无他技口食无资势不得不投匿近地江南富豪任侠之家以其财为招慕呉邓之风修陶计之术归者如市其钱体薄文闇多杂以低料工力小斤两轻每千费本银五钱而卖至八钱以上取利立倍厚赏重酬嗜利钉盟甘为死党官钱尽化为私钱我寔驱之曷足怪焉奸数不胜死罪下积輙经题禁奉有明旨五城御史非不日督兵马司官搜捕经年无获城外水关巡司运所责令宻缉擒拏兴贩搬运私钱者奸徒阳分阴合走死地如骛神出鬼没闭藏甚巧国门之外终日盘验祛箧发囊则又贪官悍卒摩牙奋爪反攫行客强有力者财神布置或假为京官太学行李或指为外省公文摃解躱闪万态守卒明知暗贿故脱即防之何能尽防也止有禁民间不得使用私钱铺行经纪不许易换如此而已执经纪而责之曰尔何以贩私钱曰我非贩也得之某贸迁化居肆中者也执肆商而责之曰尔何以贩私钱曰我非贩也以零星卖物聚而成多易银作本铺铺皆然如此则家可论户可罪也臣巡视南北二城业与各御史科臣部臣于去冬会同示禁而许以私钱作铜就工部领价民无虑者经纪不敢卖钱市门昼闭问之曰我非欲自絶生意也卖私钱则积之无用之地止可充黄铜且犯禁卖官钱则终日倚市门不得一文安用掉臂与人哓哓为于是百物之价转腾涌饥者不得食寒者不得衣贫民大困百工技艺不得通工易事与私钱则工人有难色索官钱则主人谢无有其任负推挽奔走劳苦力作之人以手足为口急于得食者诣茶饭肆炉头卖浆市胡饼之家皆恡不肯与于是牧圉仆于驴担夫呵于路拥司空之舆控都院之马藉令下雠上上必欲胜下不毙其性命则有散之四方而已王道在顺人情仁政先哀茕独无论激变即无辜之众寔藉我抚循以生而忍于毙之逐之哉何也官钱乏故也令人持三五金入市换工部制钱必俟数日凑数家犹不能充彼贫民又奚望焉语曰民可百日无货不可一日有饥势不得不听从民便惟是卖官钱者旧价毎千易银一两命复其旧待工部广铸制钱充盛之日私钱尽行革去夫高官钱之价者所以鼓之乐售苐私钱仍在而未去是益策之使买私钱耳昔楚王更铸大钱民尽去其业有司言市乱孙叔敖顿令复如旧而市定楚钱更小为大总属官钱自为兴辍非若今日犯法之钱汉臣所称人主操柄不可与民共之者也惜贫民之命长奸人之胆巨猾亡命阴笑我为懦如国威何说者欲令民多用银然小民止知有钱且各省用银之处犹欲使之行钱今反易其俗而强人太难亦不通之甚矣又欲以城内所铸止留城内之用戒守门者毋得出然钱法本欲其通行不留而奈何壅之禁私钱之入则可禁官钱之出则不可故为今之计莫若广铸官钱我祖宗立局曰宝源水之源出于天地钱之源出于朝廷惟可以利名故人主宝之称宝者谓其权重宜一而不分操而不置可先自弃为人所窃乎称源者谓其流长宜广而毋隘浚而毋塞可先自蹙导人为梗乎源泉混混不舍昼夜大可潴为江河湖海小可分为溪涧井坎随汲随得饮者充量藉令民不得水焦渴之极势不遑择甚至饮草木汁血溺污秽者亦不得已而然凡有慈悯之民知必迎西江汲东海之不暇况泉源伊迩而非遥上流洪洞而暂淤其疏辟开广以救之耶抑絶其它饮而立视其死耶留都钱法何以异此伏乞敇下该部查照万厯四年二十九年厯行诸例将存留银两量再添复旧炉勤铸不辍应天府仍将现停百炉一同鼓铸按尺籍名姓追呼旧匠各还旧役若■〈扌东〉选不堪用者递发本县归农收管回照则匠悉归于公而私铸之党散矣法行自上始今留都文武百官日食蔬菜皆以银易钱散买差役所易之钱即街市现行钱也此官府不免用私钱而况民乎今宜令各衙门经厯司官以大小员属每计俸薪之半自备工本解工部铸钱则官免市于民制钱从上行下而私铸之势孤矣部府体尊堂庑与闾右阔隔除撘放外钱何繇得到民间然撘放几何莫若推痛痒相关之谊通嫂溺手援之权工部所铸钱发五城兵马司应天府所铸钱发上江两县应卯经纪原系在官之人先纳银于官每官钱一千时价一两姑与一百之利使之乐趋五城两县以银解部府还原借存留铸本毫厘无缺银到钱发随发随铸或数季或一年如此则官钱布满洋溢经纪有不领官钱而独买私钱者乎百姓有不行使官钱而反用私钱者乎上得执而刑之其谁敢犯在禁者理直气雄无秦越人肥瘠相视之嫌在下者蒙福获利安享长便亦无去福求祸之理官民两便祈尽变民间为官钱而此例即止刑法不烦私钱之迹屏矣每铸钱一千文筭买红铜黄铜罐炭匠雇等费本银不过七钱七分而直银一两若用一两本则可得四钱之利也繇此推之铸万两则利四千铸百万两则利四十万铸愈多而余利愈无穷本银即还故处余利别置簿籍可以备筑城浚河之用可以佐常平赈济之用见今九边无粮饷取此有余灌输于彼如前年辽左故事何为不可古称军国用不足则制之厯代智哲之臣言其利者非一夫铸而可以杜私钱犹不可不多铸也况裕国而济民为利甚巨奈何可置而弗图哉然铸之大患在于无铜年前有商七人今或亡或逃存者二人而已究铜之所难得则凶年物贵盘运为艰关津重迭抽税不一及至都城则户部索其税工部索其铜衙门之使费滋扰借贷之赔累难堪鞭策囚系勉强支应今欲苏其困以示招徕莫若户部铜商改隶工部或收其本色作税而于税外别买低昻悉照当时给直或将其税银特免而较数岁为常丰凶无二价但责完铜商不苦于烦费官不苦于权分此不可不议也芜湖关控扼大江为陪京门户私铸奸豪盘聚其处每铜商船至则羣拥邀截高价强买佯作倭铅点造黄铜器玩而寔则转输深僻之处竞铸私钱今宜尽驱其人遍毁其炉令就内城钱局军厂近处或点缀黄铜或发卖红铜使川贵之铜悉萃聚于锺阜石城之内毋令散逸为豪右资此不可不议也又大明律钱法一欵私钱坐绞古钱兼用其旨总归之便民若乃器用则民间除军器镜子寺院铙钹外余应废弃者皆输之官私相卖买者有罪葢收下之铜而归之上即贾生所云铜不布下则上权不分之意也今百姓镕冶镂刻作无用之器极神工之巧华靡僭拟秦锺汉鼎商彛尧罇皆可伪铸一炉千金破产无悔拐骗伤俗不若申饬律禁一切收之官府量给铜价凑铸铜钱即缙绅世家土瓷木石器具俭朴日用甚适岂必用铜唐刘秩谓铜之为物以为兵则不如铁为器则不如漆即禁之无害禁则铜之费不广而价日贱并可挽俗此不可不议也铜既易足工冶具火齐得赢利可以坐取不此之务而务矿税何为哉三十五年南工之题停炉减铸也事下北部议覆今读其疏内述科臣郝敬所题修举钱法以开财源无征科之扰收自然之利已经户部会酌每银一两有利四钱该南京亦务在审势揆时较前度后俾为经久可行无致倐而议减又倐而议增止议减炉不议私铸则奸民反操利柄而国家不得收圜通之利等因彼时葢已料今日之及此矣目今揆时审势私钱既不可留官钱又不易得情法业已交穷标本自应并治譬之人身然必元气盛旺而后邪气自消未有反耗其元气谓可以消之者又譬之家然必丁众强寔而后外盗可御未有自戕其众谓可以御之者较之前而多铸之时其财足人恱都人士追思之状如彼度之后而减铸以来其穷苦伶仃令人啼怨之状如此则又安得守拘挛之见昧大通之观以区区撘支之钱塞熈熈待哺之望但未奉明旨则部臣府尹无从遵行乞蚤敇一日则都民蚤蒙一日之赐获免罪戾而臣等亦逃于鳏旷矣况留京灾荒相继黎元菜色未复今二麦未成苗秧未种滁阳池河之间四山顶上蝗蝻忽生延袤数百里所过声如风雨一望无际田夫村妇且捕且泣片时盈石麦穗成虚细秧如剪臣诣营择赏见屯军四月无粮枵腹荷戈又罹此灾此诚尧汤水旱无麋鬻子宜铸庄歴之时也可漠然而不为备耶江洋都市盗贼公行又岂堪私铸为逋逃薮汉大夫言流放人民倚仗豪家藏大泽深山将成奸伪大业今应安宁国无为池太常镇诸处种种皆是以重崖絶崄逶迤深谷为巢穴以三江太湖浮天浸云之境为堂奥有告发者操巡衙门令未及下而耳目侦探星驰电骤先声预匿或投械于水中或掩窖于石底或赭林木而禽举或火芦渚而鱼逝间获胁从人器相离遽难坐死迨州县提解则亡命代死千百其身元恶大憝罔可踪迹矣计惟府州县官宻迩其地闲蹑之于不识不知之时而宻擒之于倐出倐没之顷得虞诩龚遂其人者则奸党自无所遁亦惟严旨特勑守令有功纪录寛纵者无论受贿与否皆以奉职无状论白简从事三尺具在然后沿江一带有司不敢视以为戏也同心恊力然后此軰可得而灭夫广铸官钱所以惠贫民而为絶私钱之本严惩私铸所以锄乱民而维行官钱之法一以寔国计一以振国威财藏于不匮之府令行如流水之源起太公管敬仲而借箸焉计谅无踰是伏望圣明垂意详览下部查议如果臣言非迂转行南工部应天府逐欵再加斟酌举行臣无任战栗俟命之至【万厯年王万祚疏】
　　臣窃念之屡据在京耆民吴汝极邵文德等呈称愿复旧炉收回铸匠处给资本工部仍前铸造每本银一万两岁可得利银五千两不等倘所处工本愈饶所得余利更厚用之修筑浦城足壮万年根本以之接济民用足杜私铸源流等情屡经臣等审准在卷以待部堂会议不意迩来官钱愈涸私铸日横本年九月初二日猝有抢夺之变该臣堂官操江佥都御史丁宾题奉圣旨钱法乃国用所关如何奸民私铸輙敢公行且违禁抢掠好生玩法着严行究治其官钱仍计议广铸以济急用丁宾着照旧供职该部院知道钦此又该南京内守备等衙门并题奉旨设法广铸随该部院大臣遵奉惟谨会同九卿科道计议户兵工三部各措帑银三万两操江衙门饷银一万两共银十万两听从工部督铸分司支领广铸官钱以济民用其私钱尽行谕禁民间遵依都不行用止嗷嗷待济于官钱不殊渴旱之望泉霖也臣想工部督铸分司当此上下交责之会铸本充盈之日虽欲执迷偏听曲辞故推亦无如上虚明旨下拂民望何矣因是以该司钱法事宜揆之分司共督宝源局府军仓织染所三处原额六百炉后并为三百炉今当尽复旧数每月除一次常铸外以一次广铸可用本银一万两积至十个月而本银十万两铸完一次便可得余利银三万六千三百六十三两零若铸完三次共可得余利银一十万九千九十两零此自户工则例载在书册记之若文思院撘铸余利又不啻是孰非国家圜府自然之利奈之何违众而坐失之但此利议归工部为工部钱法之所不载若此利还归部院为部院岁支之所不及臣愚以为从民之请度户兵工三帑匮之专留此项余利凑足浦口城岸分筑之费将见部帑无劳于过损城岸各底于坚完其便一十万金刀之利岁岁通流民间始自京城旁及外郡所在无征贵征贱之扰而钱法永定其便二赀本纵饶于前余利不减于旧司臣日夜鼓槖而个文不嫌于染指其便三有此三便而司臣督铸谓宜虚心殚力循例而图之毋烦人言之喋喋矣惟是买铜之法旧多权子母于铜商如闪烁之故智不可狥也添铸之规反至开窦穴于铸局而潜藏之宿弊不可仍也若以商情宜恤何不明开时价以平之如以买铜宜多何不兼用官买以导之考之前此督铸亦尝议而行之着有成例虽经户部应天府撘铸不闻移令自行买铜奈何目今计议广铸而重以买铜之说故为抵牾不渉于临事推诿之嫌乎哉臣为是惓惓亟望于司臣之督铸者然尤有说焉臣闻之大臣以任人为明庶臣以任事为忠若大臣任得其人将躬不烦而事集于以阜民卫国随所指裕如矣如浦口城岸分建户兵工三部慎简材品不二心之臣任之而毋听其避免虞其不相为属也岁以京营巡视科道臣稽察其功次事完为之奏报优叙有不恊心并力壮国家根本之重地者否也如时下设法广铸工部另简廉明有干局一二臣畀之而勿狃于恒格虞其不能自明也循用九库巡视科道臣验记其出入城完并为移行奏叙有不赤心白意收国家泉货之大柄者否也苐事经叅验乃合谋惟善断乃成闻之当断不断反底于败语亦有之需者事之贼也目今南京部院大臣方将有事城工而适丁钱法计议广铸之会因以其余利禆补续估钱粮其前此题允银数预先支取付之定委司官封识贮库听从刻日鸠匠办料兴工先行具本题报庶几事一举而兼得谋两利而俱存不然错过今冬又将明春水涨亲估覆请更待何时煌煌明旨岂将诿之道旁舍耶【万厯年傅宗皋疏】
　　按壬午赋役册官房仅五十余间岁赁钞未及二百今所征钞贯葢寔数也苐钞有本折银钱相兼遂致解纳之费嘉靖六年明诏凡钱钞折收银两宇内莫不奉行浦中折钞之钱竟未能革岂非留都宻迩难以禁中贵之欲乎【江浦志】
　　洪武间用宝钞与古钱兼行其后钞废杂用累朝通宝并开元钱嘉靖以来止用开元滁和六合所行肉好皆有周郭浦次之浦子口又次之江南则轻小甚矣虽母权子而行时有壅格之患今通用万厯制钱于地方甚便惟严禁私铸而不使滥恶相欺何患钱法之壅乎【同上】
　　丘浚曰自宋人为交会而金元承之以为钞所谓钞者所费之直不过三五钱而以售人千钱之物呜呼直而至于千钱其体非大则精必非一日之功所成也乃以方尺之楮直三五钱者而售之可不可乎民初受其欺继而畏其威不得已而黾勉从之行之既乆天定人胜终莫之行非徒不得千钱之息并与其所费三五钱之本而失之且因之以失人心亏国用而致乱亡之祸如元人者可鉴也已然则钞法终不可行哉曰何不可行执其可行不可行之两端而用其中斯可行矣何者上古之世以珠玉为上币黄金为中币刀布为下币中古之世周立圜法兼以黄金布帛二者为言虽以王莽亦作金银龟贝钱布之品后世专用铜楮二者为币而不凖以金银是以用之者无权而行之既久不能以无弊故其立法之始未尝不善然皆以不善终之古今一律也本朝制铜钱宝钞相兼行使百年于兹未之改也然行之既久意外弊生钱之弊在于伪钞之弊在于多革伪钱之策臣既陈于前矣所以通行钞法者臣请稽古三币之法以银为上币钞为中币钱为下币以中下二币为公私通行之具而一凖上币以权之焉葢自国初以来有银禁恐其或闬钱钞也而钱之用不出于闽广宣德正统以后钱始用于西北自天顺成化以来钞之用亦微矣必欲如宝钞属镪之形每一贯准钱一千银一两以复初制之旧非用严刑不可也然严刑非圣世所宜有也窃以为今日制用之法莫若以银与钱钞相权而行毎银一分易钱十文新制之钞毎贯易钱十文四角完全未中折者每贯易钱五文中折者三文昏烂而有一贯字者一文通诏天下以为定制而严立擅自加减之罪虽物生有丰歉货殖有贵贱而银与钱钞交易之数一定而永不易既定此制之后钱多则出钱以收钞银之用非十两以上禁不许以交易银之成色以火试白者为凖宝钞铜钱通行上下而一权之以银足国使民之法葢亦庶几焉【皇明经济录】
　　丘浚曰按近时马政亦有科钱买马之令然所得者未必良而给之于军遇有倒死陪偿如故而西北之边苦之尤甚请自今以后朝廷酌为中制定为马价马之价公私交易皆不许过二十缗违者马与价俱入官牙行之人坐以违制罪【大学衍义补】
　　国初灶丁办盐每引四百斤给工本钞二贯五百文葢洪武年间钞一贯值钱千文故灶丁得实利如是而冒禁卖私盐绞死可也今钞一贯不易粟二升乃禁絶灶丁勿卖私盐是逼之饿以死也此后来行法之弊非初年之失也【左编】
　　丘浚曰臣请敕所司严加禁约于凡民间造曲器具悉令折毁与凡为之佣作者一切勒以归农有犯以与私盐伪钱同科如此则一年之间亦可存麦百余万石以资民食【同上】
　　张孚嘉渭南人嘉靖丁未进士歴官副使有清名将卒谓子孙曰世人生但识几字死则有一部遗文生但余几钱死即有一篇志文吾耻之否德不足辱明公笔自题姓名官位家世岁月纪诸石尔葢先达有行之者子孙必遵吾言不则为不孝【涌幢小品以下词话】
　　洪武时倪元镇卖田宅得钱数百缗会张伯雨至念其贫且老悉推与之不留一缗每乘扁舟飘然于五湖三泖间【以下杂记】
　　刘伯温题陆放翁卖花叟诗云君不见会稽山阴卖花叟卖花得钱即买酒
　　后承平久张洪修撰每为人作一文仅得五百钱
　　呉慥洪武间官四川还家一日见瞿宗吉自诵其诗云薄宦萧然作逺游行囊那得一钱留孟光不比苏秦妇肯笑归来只敝裘
　　马浩澜着花影集花影者月下灯前无中生有以为假则眞谓为实犹渉虚也其落花满庭芳云分明似身轻飞燕扶下避风台当初珍重意金钱竞买玉砌新栽更翠屏遮护羯鼓催开
　　李西涯曰白髪华灯一夜春江南江北两穷鳞飞腾有地归尘土诃护无钱役鬼神物以泡名终合尽家随身在更何贫清诗素壁犹堪玩休羡扬州鹤上人
　　王存敬曰七贤言志一灯前次到迂夫独莞然食禄十年官再徙不曽留得买书钱
　　唐伯虎言志诗云不炼金丹不坐禅不为商贾不耕田闲来就写青山卖不使人间造业钱
　　正德年江东有太守某者祷紫姑仙以决疑仙姑降笔曰几树甘棠种未成使君何事苦经营雷霆怒击氷山碎只恐钱神也不灵
　　成化中日食九食之既一太白入南斗彗见西北长三丈三阅月乃没彗见轩辕星孛台斗孛天田入太微襄阳雨黒黍山阴雨血京师雨钱山东黑气亘天昼晦长乐山突起各一

　　钱通卷二

　　●钦定四库全书

　　钱通卷三

　　（明）胡我琨 撰

　　○一之原

　　货一而命司焉者泉为多泉居三币之下冶氏执齐改煎金锡知者创焉巧者剂之视其物而絘其产然后贯利圣人之有作也掲而式其原则是以克铸故原曰一

　　稽始

　　自太昊以来则有钱矣太昊氏髙阳氏谓之金有熊氏髙辛氏谓之货陶唐氏谓之泉商人齐人谓之布齐人莒人谓之刀【文献通考】
　　神农列■〈廛刂〉于国以聚货帛日中为市以交有无虞夏商之币金为三品或黄或白或赤或钱或布或刀或龟贝【史记】
　　黄帝时采香山之金铸刀此刀之始也范金为货制金刀立五币以制国用货币之制始也【原始】
　　管子曰禹五年水民之无■〈米亶〉卖子者禹以歴山之金铸币赎之此钱币之始也
　　管子曰汤七年旱民之无■〈米亶〉卖子者汤以庄山之金铸币赎之
　　周景王铸大钱文曰寳货钱有文其制始此【原始】
　　秦始皇行半两钱古人钱字作泉自是始称钱而后之八铢四铢皆原于此前
　　汉食货志曰太公为周立九府圜法钱圜函方轻重以铢
　　汉文帝时除盗铸钱令使得自铸后世弛钱禁始此【原始】
　　南北朝宋西羌未平东海王上钱二千万助国诸王献助始于此
　　梁始铸铁钱以铁为币始见于此
　　隋赋民钱造佛图经像此又増一赋也始见于此
　　唐髙祖初行开通元寳钱后世钱文用寳字始此
　　玄宗以王玙为祠祭使用楮为钱以祭后世用纸钱代币始
　　此唐代宗税青苖钱给百官俸青苖之名始见于此
　　德宗两税外取一钱者以枉法论行两税法始此初行税间架除陌钱法
　　五季楚铸鈆铁钱以鈆为钱始见于此
　　唐初聴民铸田器计亩税钱税田器始此征诸郡丁口盐钱后世征戸口食盐钞始此
　　周世宗发引之日金银钱寳皆寓以形而楮钱大如盏口其印文黄曰泉台上寳白曰冥游亚寳据此则金银楮锭亦始于五代也
　　宋徽宗科免夫钱初收经制钱先是经制钱为东南七郡之害
　　髙宗初置见钱闗子始收诸路月桩钱又一税也
　　称元寳自唐髙祖始称重寳自唐肃宗始称通寳自宋人误读开通钱文始改元更铸自宋太宗始【俱同上】
　　丘浚曰臣按铸钱以年号为文始于刘宋孝建宋自开寳每更一号必铸一钱【左编】

　　释义

　　钱之为币以铜为之体圆孔方背面俱似皆有周郭周流四方之象也【事类合璧】
　　以珠玉为上币以黄金为中币以刀布为下币【管子】
　　夹漈郑氏曰谓之泉者言其形谓之金者言其质谓之刀者言其器谓之货谓之布者言其用古文钱字作泉者言其形如泉文一变而为刀器再变而为圜法自圜法流通于世民实便之故泉与刀为废后人不晓其谓也观古钱其形即篆泉文也后人代以钱字故泉之文借为泉水之泉其实泉之篆文下体不从水也【文献通考】
　　钱有字谓之面钱漫曰幕又曰幕皮师古曰呼钱背为幕皮者谓其平而无文也
　　鋊铜屑也摩钱漫面以取其屑更以铸钱也
　　伪钱私铸之钱
　　缗■〈糹疆〉穿钱索也
　　采山铜以为钱煮海水以为盐【伍被传】
　　泉府上士四人中士八人下士十六人
　　周景王二十一年将铸大钱以振救人于是乎有母权子而行母重也重大倍故为母子轻也轻小半故为子【国语】
　　武帝时铸官赤仄钱汉书音义曰俗所谓紫绀钱也武帝又造银锡白金以为天用莫如龙地用莫如马人用莫如龟故白金三品前【汉食货志】
　　张宴曰按今所见契刀错刀形质如大钱而肉好轮厚异于此大钱形如大刀环矣契刀身形员长不二寸也其文左曰契右曰刀无五百字也错刀则刻之作字也以黄金填其文上曰一下曰刀二刀泉甚不与志相应也似札单差错文字磨灭故耳【张宴论】
　　如淳曰荚钱如榆荚也
　　惠帝纪云视作斥上者将军四十金郑氏曰四十金四十斤金也晋灼曰近上二千石赐钱二万此言四十金实金也下凢言黄金真金也不言黄金钱也食货志黄金一斤直万钱也后汉何休注公羊百金之鱼亦谓一金万钱缃素杂记引一金万钱以证晋王导所市练布之价则是一金万钱不但秦汉为然自三代至晋莫不皆然何千百年间金价一律如此今日之价视古又何倍蓰耶【野客丛书】
　　货寳于金利于刀如淳曰名钱为刀以其利于民也莽造错刀盖身形如刀以黄金错其文曰一刀直五千错涂也【食货志】
　　开元钱之文欧阳询制词其字含八分及隶体其词先上后下次左后右读之自上及左回环读之其义亦通俗谓之开通元寳钱【食货志】
　　泉府则以钱易货常平则以钱易粟其本意皆以利民非谋利也
　　王莽时主铸钱官曰钟官【汉官志】
　　扑满者以竹为窍为蓄钱具有入窍而无出窍满则扑之
　　俗语谓钱一贯有畸曰千一千二米一石有畸曰石一石二长一丈有畸曰丈一丈二之类亦有所本按考工记殳长寻有四尺注曰八尺曰寻殳长丈二【容斋随笔】
　　钱以文言南史武林王曅华林园射赐钱五万文
　　王昭禹曰古者寳龟而货贝所以交易者惟贝而已至太公立九府圜法始用钱代贝或曰钱或曰布布取宣布之义泉取流行之义其实则一而已臣按后世之钱其形质外圆内方始此但未有文耳九府即周礼所载九官是也九官皆掌财币之官而所掌者黄金布帛钱币三者黄金以斤名布帛以疋计钱币以铢重故凢货物之出入其轻重以圜法均而通之如黄金一斤该钱若干帛一疋该钱若干之类是以国家有所用度也一切皆财货寳之以金利之以刀流行之以泉施布之以布收聚之以帛所谓金即方寸重一斤者所谓刀即管子所谓刀为下币者所谓泉即圜法也所为布帛即长四丈为疋者【大学衍义补】
　　按宋朝交子至是更名会不特此也又谓之钱引又谓之闗子又谓之闗会其实一而已矣考夫唐之飞钱合契特以通商贾之厚赍贸易者盖执劵以取钱而非以劵为钱也宋自真宗以后蜀始有交子髙宗以后东南始有会子而始以纸为钱矣【同上】
　　金者金银铜锡之总名按五行地四生金是也【财货源流】
　　赤金丹阳铜也【汉食货志注】
　　今江湖间俗语谓钱之薄恶者曰悭钱按贾谊疏云今法钱不立农民失其耒耜冶镕炊炭奸钱日多俗音误以奸为悭尔【鹤林玉露】
　　钱泉也其藏曰泉其行曰布取名流行无不徧也【周礼注】
　　今之钱数百钱谓之陌借陌字用之其实只是百字如什与伍耳唐自皇甫镈为垫钱法至昭宗末乃定八十为陌汉隠帝时三司使王章每出官钱又减三文以七十七为陌输官仍用八十【笔谈】
　　太公立太府玉府内府外府泉府天府职内职金职币皆掌财帛之官故云九府圜即钱也谓均而通也
　　大钱文曰寳货肉好皆有周郭肉钱形也好钱孔也【汉书】
　　钱铫也古田器从金戋声诗曰庤乃钱镈【许氏说文】
　　前代钱文未有艹书者宋淳化中以宸翰为之始有艹书者书成上以示近臣【侯鲭录】
　　缗钱二十而一筭李斐曰缗丝也以贯钱一贯千钱出筭二十也陌即百字唐以八十钱为陌宋以百钱为陌【笔麈】
　　唐庄宗置酒钱库令其子继岌为张承业起舞指钱积曰和哥乞钱盍以钱一积与之钱积二字始此【笔尘】
　　榖梁传曰乗马曰赗衣帛曰禭贝玉曰含钱财曰赙导引曰仓收米榖者也库收钱帛者也辩疑云大曰仓小曰库藏钱榖之所也始于陶唐兵军所藏曰库金帛所藏曰帑始于汤武
　　课者税物之钱钞也程者物有贵贱课有多寡如地里之有程限也
　　绮钱苔钱也
　　法钱依法所制之钱也
　　干封元年封岳之后改造新钱文曰干封泉寳初开元钱俗谓之开通元寳钱及铸新钱乃同流俗干字直上封字在左寻寤钱文之误却用旧钱【旧唐书食货志】

　　资采

　　荆州厥贡金三品【禹贡】
　　古者金有三品赤金为下【食货志】
　　黄帝问于伯髙曰吾欲陶天下以为一家有道乎伯髙曰请刈其莞而树之吾谨逃其爪牙则天下可陶而为一家夫上有丹砂者下有黄金上有慈石下有铜金上有陵石下有铅锡赤铜上有赭下有铁此山之见荣者也茍见其荣君谨封而祭之距封十里而为一坛是则使乗者下行者趋若犯令者罪死不赦然后析取之以为剑铠矛戟【管子】
　　天下铜坑五十岁采铜二十六万六千斤【唐史】
　　山上有葱下有緑山上有薤下有金山上有姜下有铜锡山有寳玉木旁枝皆下垂【酉阳杂俎】
　　小次山其上多白玉其下多赤铜盂山其阴夕夕铁其阳多铜　咸山其上有玉其下多铜阳山其上多玉其下多金　涹山其上多赤铜其阴多铁橿谷之山其中多赤铜鼓镫之山多赤铜昆吾之山其山多赤铜【此山出名铜色赤如火】蛊尾之山多砺石赤铜　杻阳之山其阳多赤金其阴多白金　松果之山濩水出焉北流注于渭其中多铜　符禺之山其阳多铜其阴多铁　■〈王雩〉琈之山其阴多铜　英山其阴多铁其阳多赤金　竹山其阴多铁　瑜次之山其阴多赤铜　二经之首曰钤山其上多铜　泰冒之山其阳多金其阴多铁　龙首之山其阳多黄金其阴多铁　西皇之山其阳多金其阴多铁　乌山其阴多铁　求如之山其上多铜　号山其阴多铁　潘侯之山其阴多铁　浑夕之山无艹木多铜　玉县雍之山其上多玉其下多铜　诸余之山其上多铜　玉钩吾之山其上多玉其下多铜　京山其阳有赤铜　轩辕之山其上多铜　少山其上有金玉其下有铜　柘山其阳有金玉其阴有铁　维龙之山其上有碧玉其阳有金其阴有铁　白马之山其阳多玉其阴多铁多赤铜　干山无草木其阳有金玉其阴有铁　柄山其上多玉其下多铜密山其阳多玉其阴多铁　槖山其阳多金其阴多铁　夸父之山其阳多玉其阴多铁　少室之山其上多玉其下多铁　役山之上多白金多铁　荆山其阴多铁其阳多赤金　岐山其阳多赤金　铜山其上多金银铁　玉山其上多金玉其下多碧铁　仁举之山其阳多赤金　岐山其上多白金其下多铁　玉山其阳多铜其阴多赤金　騩山其阳多美玉赤金其阴多铁　葛山其上多赤金　虎尾之山其阳多赤金其阴多铁　雅山其下多赤金丙山多黄金铜铁无木　洞庭之山其上多黄金其下多银铁　阳帝之山多美铜　荣余之山其下多铜其下多银【俱山海经】
　　緑铜之苖也亦出右江有铜处生石中质如石者名石緑又有一种脆烂如碎土者名泥緑品最下价亦贱【桂海虞衡志】
　　真宗咸平四年旧制犯铜禁七斤以上并奏裁处死诏自今满五十斤以上取裁余第减之天禧三年诏犯铜鍮石并免极刑【宋史】
　　髙丽地产铜周世宗时遣尚书水部员外郎韩彦卿以帛数千疋市铜于髙丽以铸钱【王氏彚苑】
　　孔帖髙丽贡铜五万斤
　　盐铁使李巽以郴州平阳铜坑二百八十余复置桂阳监以两炉日铸钱二十万天下岁铸钱十三万五千缗命商贾蓄钱者皆出以市货天下有银之山必有铜惟钱无益于人五岭以北采银一两者流他州官吏论罪【唐史】
　　河北诸州旧少钱货犹以他物交易钱畧不入于市二年冬尚书崔亮奏弘农郡铜青谷有铜矿计一斗得铜五两四铢苇池谷矿一斗得铜五两鸾帐山矿一斗得铜四两河内郡王屋山矿一斗得铜八两南有青州苑烛山齐州商山并是徃昔铜官旧迹见在【六朝史】
　　天下名山五千三百七十出铜之山四百六十七出铁之山三千六百九十【山海经】
　　魏采铜铸钱崔亮请于王屋等山采铜铸钱从之是后民多私铸钱稍薄小用之益轻【会编】
　　西方日官之外有山长十余里广二三里髙百余丈皆大黄之金不杂土石上有金人髙五丈余皆纯金名曰金犀入山下一丈有银又入一丈有锡又入一丈有铅又入一丈有丹阳铜其铜似金可锻以作错涂之器也【神异经】
　　益州行事刘悛上言蒙山下有严道铜山旧铸钱处可以经畧武帝从之遣使入蜀铸钱顷之以功费多而止【经济类编】
　　韩泗上言今商州红崖治产铜而洛源监久废请凿山取铜即治旧监置十炉铸之得钱十万二千缗【孔氏帖】
　　宋张齐贤初除转运使太宗谓曰江南多出铜即为朕密经营之齐贤乃访江南承旨丁钊歴指饶信处州山谷产铜铅锡之所又求前代铸法惟饶州永平监周唐开元钱料坚实可久于是定取为法岁铸三十万贯凡用铜八十五万斤铅三十六万斤锡十六万斤齐贤诣阙面陈其事帝许之
　　越絶书若耶之溪涸而出铜战国策涸若耶溪以取铜是也
　　丘浚云宋朝金银铜铁铅锡之冶总二百七十一皆置吏主之大率山泽之利有限或暴发辄竭或采取歳久所得不偿所费而岁课不足有司必责主者取盈臣按宋朝坑冶所在如此之多而元朝之坑冶亦比今日加十数倍何也盖天地生物有与地土俱生者金银铜铁之类是也昔者圣王定为取民之赋有米粟之征而无有所谓金银铜铁之征者岂不以山泽之利与土地俱生取之有穷而生之者不继乎坑冶之利在前代则多在后代则少循歴至于今日犹其少焉无足怪者我朝坑冶之利比前代不及什之一二间或有之随取随竭曩者固已于浙之温处闽之福建开场置官令内臣以守之差宪臣以督之然所得不偿所费如宋人所云者今则多行革罢而均其课于民赋之中矣虽然今日不徒不得其利而徃徃又罹其害葢以山泽之利官取之则不足民取之则有余今处州等山场虽闭而其间犹不能无渗漏之微利遗焉此不逞之徒犹囊槖其间以竞利起乱也为今之计宜于坑场遗利之处严守捕法可筑塞者筑塞之可栅堑者栅堑之俾其不至聚众争夺以贻一方生灵之害可也【皇明经济录】
　　地镜图云青草茎赤秀下有铅
　　永昌郡中亦有金焉纎靡大类黍粟在水涯沙中民采得日重五铢之金一色巵黄土生金土色黄汉土德也故金化出金有三品黄比见者黄为瑞也【王充论衡】
　　姑墨川水注之导姑墨西北赤沙山东南流径姑墨国西治南至于阗马行十五日土出铜铁及雄黄【水经】
　　丹阳山东北径冶东俗谓之丹阳城城之左右犹有遗铜矣
　　若水又径会无县县有骏马河水出县东髙山山有天马径厥迹存焉马日行千里民家马牧之山下或产骏驹言是天马子河中有贝子胎铜以羊祠之则可取也【同上】
　　铜井山在县西七十里上有铜井一名铜官山一统志谓铜井去县西北五十里广十余丈深不可测旧于此采铜有鱼出其中其色如金【滁州府胜志】
　　铜坑山邓尉山西南一名铜井晋宋间凿坑取沙土煎之皆成铜故名上有岩洞其悬溜汇而为池清冽可饮名曰铜泉【苏州府志胜】
　　岑水一名铜水可浸铁为铜其水极腥恶石色皆赭然不生鱼鳖禾稼之属即曲江胆矾水同源异流也【广东名胜志】
　　明光山在腾越州西北一百二十里上有银矿铜矿【永昌府志胜】
　　阳碧山在阳山县西南十里髙出众山日光先照故名两峰上耸状如丫髻亦名丫髻山又南七十里产铜者曰铜沙山东三十里产黑铅者曰寳源山【广东名胜志】
　　梁水郡置在盘江南管二县曰梁水县有振山出铜曰贲古县有采山出银铁铜铅又兴古有律髙县县西为石空山东南盘町山俱出锡故滇畧云锡则临安者佳最上者为芭蕉叶扣之声如铜铁其白如银作器殊良【临安府志胜】
　　鈆山在鈆山县西北七里又名桂阳山又名杨梅山旧经云山出鈆先置信州之时铸钱百姓开采得鈆什而税一建中元年封禁贞元年置永平监其山亦出铜及青碌又有寳山连桂阳出铜又铜寳山在县西南七里一名七寳山下有竹叶猊平坑石窍中胆泉涌出浸铁成铜天久晴有矾可拾建隆三年置铜场今废其铜以土垢淋水浸铁为之【广信府志胜】
　　锁山门浸铜之所在县鹅湖乡去治七十里许有沟漕七十七处兴于宋绍圣四年更创于淳熙八年县尉马子岩有铭至淳佑后渐废其地之水有三胆水矾水黄矾水各积水为池每池随地形髙下深浅用木板闸之以茅席铺底取生铁击碎入沟排砌引水流通浸染候其色变锻之则为铜余水不可再用信州铅山胆水自山下注势若瀑布用以浸铜铸冶是赖随天旱涝而有涸溢大抵盛于春夏微于秋冬古传一人至水滨遗匙钥翌旦得之已成铜矣近年水流断续浸铜颇费工力凢古坑有水处曰胆水无水处曰胆土胆水浸铜工省利多胆土煎铜工费利薄水有尽土无穷今上林三官提封九路简踏无遗胆水胆土官亦兼收其利按浸铜之说自昔无之始因饶州布衣张甲献言可用胆水浸铁为铜绍圣元年始令本州岛差厢军兴浸其利渐兴绍兴二年朝议以坑冶所得不偿所费悉罢监官以县令领其事
　　安阳县西北有铜山山多产铜
　　铅山县地出铜铅青碌置场以收其利旧在寳山伪唐升元二年迁置鹅湖山
　　札龙山在路南州东八十里山下有小石可炼为铜同上【澄江志】

　　钱通卷三

　　●钦定四库全书

　　钱通卷四

　　（明）胡我琨 撰

　　○二之制

　　王者尊八柄之法不征市而布作焉皆以质媺恶为轻重之纪而颁之邦国戒民侵儥巡而考其犯禁者罚之凢五布之有征也者均而入于泉府各循修乃制故制曰二

　　代更

　　周景王二十一年将更铸大钱单穆公曰不可王弗聴卒铸之【国语】
　　孙叔敖为楚相庄王以为币轻更以小为大百姓不便相言之王复如故王许之【史记】
　　秦兼天下币为二等黄金镒为名上币【上币者二等之中黄金为上而钱为下也】铜钱质如周钱文曰半两重如其文而珠玉龟贝银锡之属为器饰寳藏不为币然各随时而轻重【通考】
　　史记秦本纪云惠文王立二年初行钱
　　汉兴以为秦钱重难用更令民铸荚钱逐利之民蓄积余赢以致市物腾涌米至石万钱焉至匹百金【汉史】
　　前汉髙后纪曰二年行八铢钱
　　前汉髙后纪曰六年行五分钱
　　顾烜曰髙后时既患荚钱之轻又苦秦钱之重故更铸八铢钱
　　前汉文帝纪曰五年夏四月除盗铸令更造四铢钱
　　前汉武帝纪曰建元元年春二月行三铢钱
　　前汉武帝纪曰建元五年罢三铢钱行半两钱
　　前汉武帝纪曰元狩五年罢半两钱行五铢钱
　　前汉食货志曰武帝又造银锡白钱又铸赤仄钱终废不行
　　史记平准书曰武帝铸五铢钱郡国多奸铸钱钱多轻而公卿请令京师铸锺官赤侧一当五赋官用非赤侧不得行其后二岁赤侧钱贱民巧法用之不便又废于是悉禁郡国无铸钱悉令上林三官铸钱既多而令天下非三官钱不得行诸郡国所前铸皆废销之输其铜三官而民之铸钱益少计其费不能相当惟真工大奸乃盗为之
　　食货志曰自孝武元狩五年三官初铸五铢钱至平帝元始中成钱二百八十亿万余
　　光武纪曰建武十六年始行五铢钱注曰武帝始为五铢钱王莽时废今始行之
　　王莽居摄变汉制以周钱有子母相权于是更造大钱径寸二分重十二铢文曰大钱五十又造契刀错刀契刀其环如大钱身形如刀长二寸文曰契刀五百错刀以黄金错其文曰一刀直五十与五铢钱凢四品并行【汉史】
　　莽以为书刘字有金刀乃罢错刀契刀及五铢钱而更作金银龟贝钱帛之品名曰寳货小钱径六分重一铢文曰小钱直一次七分三铢曰么钱一十【么小也】次八分五铢曰幼钱二十次九分七铢曰中钱三十次一寸九铢曰壮钱四十同前大钱五十是为钱货六品直各如其文黄金重一斤直钱万朱提银重八两为一流直一千五百八十它银一流直千是为银货三品元龟岠冉长尺二寸直二千一百六十为大贝十朋公龟九寸直五百为壮贝十朋侯龟七寸以上直三百为公贝十朋子龟五寸以上直百为小贝十朋是为龟寳四品大贝四寸八分以上二枚为一朋直二百一十六壮贝三寸六分以上二枚为一朋直五十么贝二寸四分以上二枚为一朋直三十小贝寸二分以上二枚为一朋直十不盈寸二分满度不得为朋率枚直钱三是为贝货五品大布次布第布壮布中布差布厚布幼布么布小布长寸五分重十五铢文曰小布一百自小布以上各相长一分相重一铢文各以其布名直各加一百上至大布长二寸四分重一两而直千钱矣是为布货十品【布亦钱】凢寳货五物六名二十八品铸作钱布皆用铜殽以链锡【许慎曰链铜属也然则以链及杂铜而为钱也链音连】文质周郭放汉五铢钱云其金银与他物杂色不纯好龟不盈五寸贝不盈六分皆不得为寳货元龟为蔡非四民所得居有者入太卜受直其后百姓愦乱其货不行民私以五铢钱市买莽患之下诏敢挟五铢钱者为惑众投诸四裔于是农商失业食货俱废民涕泣于市道抵罪者不可称数莽知民怨乃但行小钱直一与大钱五十二品并行龟贝布属遂废莽天凤元年复中下金钱龟贝之货颇増减其价直而罢大小钱改作货布长二寸五分广一寸首长八分有竒其广八分其圆好径二分半足枝长八分间广二分其文右曰货左曰布重二十五铢直货钱二十五货泉径一寸重五铢文右曰货左曰泉枚直一与货布二品并行又以大钱行久罢之恐民挟不止乃令民且独行大钱与新货泉俱枚直一并行尽六年毋得复挟大钱矣每壹易钱民破业而陷刑莽以私铸钱死及非沮寳货投四裔犯法者多不可胜行乃更轻其法私铸作泉布者与妻子没为官奴婢吏及比伍知而不举告与同罪非沮寳货民罢作一岁吏免官犯者愈众及五人相坐皆没入郡国槛车铁鏁传送长安锺官愁苦死者十六七【文献通考】
　　汉钱旧用五铢自王莽改革百姓皆不便之至光武中兴除莽货泉建武十六年马援又上书曰富国之本在于食货可如旧铸五铢帝从之于是复铸天下以为便【晋书食货志】
　　宋书文帝纪曰元嘉七年冬立钱署铸四铢钱二十四年六月以货贵制大钱一当两明年五月罢
　　后汉灵帝纪曰中平三年铸四出文钱
　　灵帝作角钱钱犹五铢钱有四道连有边轮识者窃言侈虐已甚形象兆见此钱成必四道而去及京师乱钱果流布四海【文献通考】
　　献帝初平元年董卓壊五铢钱更铸小钱悉取洛阳长安铜人锺簴飞亷铜马之属以充铸故货钱物贵谷石数万又钱无伦理文章不便人用【汉史】
　　顾烜曰汉献帝建安十九年昭烈铸直百传形五铢
　　魏志曰文帝黄初二年春初复五铢钱冬以榖贵罢
　　明帝太和元年夏行五铢钱
　　吴志曰孙权嘉禾五年春铸大钱一当五百
　　孙权赤乌元年铸当千大钱故吕蒙定荆州赐钱一亿钱既大贵但有空名晋自中原丧乱元帝过江用孙氏旧钱轻重杂行大者谓之比轮小者谓之四文【晋书食货志】
　　三月晋禁民作铜器初唐世天下铸钱有三十六冶乱丧以来皆废絶钱日益耗民有销钱为铜器故禁之【通考】
　　孝武孝建初铸四铢文曰孝建一边为四铢其后稍去四铢专为孝建孝建则薤叶四铢则大篆其后稍去四铢专为孝建渐至薄小文字夷漫至明帝泰始三年罢焉【旧谱】
　　宋书前废帝纪曰大明七年冬诸郡大旱米一升数百孝建已来又立钱署铸钱百姓因此盗铸转伪小商货不行永光元年春二年庚寅铸二铢钱三月甲辰罢九月戊午开百姓铸钱
　　宋书颜竣传曰前废帝即位铸二铢钱形或转细官钱每出民间即模效之而大小厚薄皆不及也无轮郭不磨鑢如今之剪凿者谓之耒子
　　颜竣传曰世祖即位铸孝建四铢
　　隋书食货志曰梁武帝铸五铢女钱二品并行百姓或私以古钱交易有直百五铢
　　顾烜曰天监元年铸公式女钱径一寸文曰五铢称两如新铸五铢但边无轮郭未行用又聴民间私铸以一万二千易取上库古钱一万以此为率普通三年始兴新铸五铢并行用断民间私铸
　　十二月梁铸铁钱梁初惟扬荆郢江湘梁益用钱交广用金银余州杂以榖帛交易后铸五铢钱而民间私用古钱禁不能止乃议铸铜钱铁钱【隋书食货志】
　　顾烜曰普通四年铸大吉铁钱又铸大通铁钱梁元帝时初铸钱一当十赐僧垣十万贯实百万也
　　梁书敬帝纪曰太平二年夏铸四铢钱一准二十壬辰改一准十丙申复开细钱
　　陈书宣帝纪曰宣帝大建十一年又铸大货六铢以一当五铢之十与五铢并行后还当一人皆不便乃相与讹言曰六铢钱有不利县官之象未几而帝崩遂废六铢而行五铢竟至陈亡其岭南诸州多以米布交易俱不用钱【食货志】
　　自孝文更造四铢钱至是四十余年从建元以来用少县官徃徃多即铜山而铸钱民亦盗铸不可胜数钱益多而轻有司言今半两钱法重四铢而奸或盗摩钱质而取鋊令县官销半两钱更铸三铢钱重如其文【食货志】
　　后魏食货志曰孝庄永安二年秋诏改铸文曰永安五铢官自立炉起自九月至三年正月而止官欲贵钱乃出藏绢分遣使人于二市卖之绢匹止钱二百而私市者犹三百利之所在盗铸称众巧伪既多轻重非一四方州镇用各不同杨侃传曰时所用钱人多私铸稍就薄小乃至风飘水浮侃奏聴人与官并铸使人乐为而俗弊得改旨下尚书八座不许后再奏孝庄从之乃铸
　　北史西魏文帝大统六年二月铸五铢钱十二年三月铸五铢钱
　　后魏食货志曰孝庄永安二年铸永安五铢钱迁邺之后轻滥尤多武定初齐文襄王奏革其弊于是诏遣使人诣诸州镇收铜及钱悉更改铸其文仍旧然奸侥之徒越法趋利未几之间渐复细薄六年文襄王以钱文五铢名须称实当秤钱一文重五铢者聴入市百钱重一斤四两自余皆准此为数其京邑二市天下州镇郡县之市各置二秤悬于市间民所私用之秤皆准市秤以定轻重凢有私铸悉不禁断但五铢然后聴用若入市之钱重不五铢或虽五铢而多杂铅锡并不聴用若有辄以小薄杂钱入有人纠获其钱悉入告者其小薄之钱若即禁断恐人交乏絶畿内五十日外州百日为限羣官叅议咸以时榖颇贵请待有年王从之乃止
　　北齐神武霸政之初犹用永安五铢迁邺已后百姓私铸体制渐别遂各以为名有雍州青赤梁州生厚紧钱吉钱河阳生涩天柱赤牵之称冀州之北钱皆不行交贸者皆以绢布神武乃收境内之铜及钱仍依旧文更铸流之四境未几之间渐复细薄奸伪竞起【食货志】
　　后周之初尚用魏钱及武帝保定元年乃更铸布泉之钱以一当五与五铢并行时梁益之境又杂用古钱交易河西诸郡或用西域金银之钱而官不禁建德三年又更铸五行大布钱以一当十大收商贾之利与布泉钱并行四年又边境之上人多盗铸又禁五行大布不得出入四关布泉之钱聴入而不聴出五年以布泉渐贱而人不用遂废之【隋食货志】
　　隋文帝开皇元年以天下钱货轻重不一乃更铸新钱背面肉好皆有周郭文曰五铢而重如其文每钱一千重四斤二两是时钱既杂出百姓或私有镕铸三年四月诏四面诸闗各付百钱为様从闗外来勘様相似然后得过様不同者则壊以为铜入官诏行新钱以后前代旧钱有五行大布永通万国及齐常平所在勿用以其贸易不止四年诏依旧不禁者县令夺半年禄然百姓习用既久犹不能絶五年诏又严其制自是钱货始一所在流布百姓便之是时见用之钱皆须和以锡镴锡镴既贱求利者多私铸之钱不可禁约其年诏乃禁出锡镴之处并不得私有采取十年诏晋王广聴于扬州立五炉铸钱其后奸猾稍多渐磨鑢钱郭取铜私铸又杂以铅锡递相仿效钱遂轻薄乃下恶钱之禁京师及诸州邸肆之上皆令立榜置様为准不中様者不入于市十八年诏汉王谅聴于幷州立五炉铸钱又江南人间钱少晋王广又请于鄂州白纻山有铜矿处铸钱于是诏聴置十炉铸钱又诏蜀王秀于益州立五炉铸钱是时钱益滥恶乃令有司捡天下邸肆见钱非官铸者皆毁之其铜入官而京师以恶钱贸易为吏所执有死者数年之间私铸颇息大业以后王纲弛紊巨奸大猾遂多私铸钱转薄恶每千直重二斤后渐轻至一斤或剪铁鍱裁皮糊纸以为钱相杂用之货贱物贵以至于亡【食货志】
　　北史齐文宣帝纪曰天保四年春正月己丑铸新钱文曰常平五铢　隋书食货志曰文宣受禅除永安之钱改铸常平五铢重如其文其钱甚贵且制造甚精
　　后周书宣帝纪曰大象元年十一月丁巳初铸永通万国钱以一当十与五行大布并
　　行新唐书食货志曰髙祖初入闗民间用线环钱其制轻小凢八九万纔满半斛乃铸开元通寳郑虔会粹云询初进蜡様日文徳皇后掐一甲迹故钱上有掐文每两二十四铢则一钱重二铢半以下古秤比今秤三之一也则今钱为古秤之七铢以上古五铢则加重二铢以上【新唐书食货志】
　　显庆五年以盗铸恶钱多官为市之以一善钱售五恶钱民间藏恶钱以待禁弛【唐史】
　　新唐书食货志曰干封元年改铸干封泉寳钱以一当旧钱之十踰年而旧钱多废明年以商贾不通米帛踊贵复行开元通寳钱二年正月诏干封新铸之钱令所司贮纳更不须铸
　　初唐宪宗令商贾至京师委钱诸道富家以轻装趋四方合劵乃取号曰飞钱太祖因其制许民入钱京师于诸道更换【宋史】
　　元和四年京师用钱缗少二十及有铅锡钱者捕之非交易而钱行衢路者不问复诏采五岭银坑禁钱出岭六年贸易钱十缗以上者叅用布帛蔚州三河冶距飞狐故监二十里而近河东节度使王锷置炉疏拒马河水铸钱工费尤省以刺史李聴为使以五炉铸月铸钱三十万自是河东锡钱皆废自京师禁飞钱家有滞藏物价顿轻判度支卢坦兵部尚书判户部事王绍盐铁使王播请许商人于户部度支盐铁三司飞钱每千缗増给百钱然商人无至者复许与商人敌贯而易之然钱重币轻如故宪宗为之出内库钱五十万缗市布帛每匹加旧估十之一会吴元济王承宗连衡拒命以七道兵讨之经费屈竭皇甫镈建议内外用钱每缗垫二十外复抽五十送度支以赡军【唐史】
　　唐书食货志曰肃宗干元元年经费不给铸钱使第五琦铸干元重寳钱与开元通寳叅用以一当十亦号干元十当钱元载肃宗实录曰干元九年秋七月铸
　　金光袭曰干元二年新铸小钱一当一
　　唐书食货志曰建中初戸部侍郎韩洄以商州红崖冶铜多请复洛源废监起十炉铸钱十万二千缗每千钱费九百德宗从之江淮多铅锡钱以铜荡外不盈斤两帛价益贵销千钱为铜六斤铸器则斤得钱六百故销铸者多而钱益耗判度支赵赞采莲州白铜铸大钱一当千以权轻重
　　唐书食货志曰武宗废浮屠法永平监官李郁彦谓以铜像钟磬炉铎皆归巡院州县铜益多矣盐铁使以工有常力不足以加铸许诸道皆得置钱坊淮南节度使李绅请天下以州名铸钱京师为京钱大小径寸如开元通寳
　　旧谱曰唐咸通十一年桂阳监铸钱官王彤进新铸钱文曰咸通玄寳寻有敇停废不行
　　宋白续通典曰天成元年十二月敇中外所使铜钱内铁镴钱即宜毁弃不得行使二年八月禁销铜钱四年禁铁镴钱
　　宋白续通典曰晋天福三年十一月诏三京邺都诸道州府无问公私应有铜者并许铸钱仍以天福元寳为文左环读之委盐铁司铸様颁下诸道
　　宋白续通典曰汉干佑元年四月膳部郎中罗周裔上言请在京置钱监俾铜尽为钱以济军用
　　苏耆开谭録汉干佑中以晋室鼔铸钱币伪滥非一乃禁铜货悉归公帑
　　周显德二年帝以县官久不铸钱而民间多销钱为器皿及佛像钱益少乃立监采铜铸钱自非县官法物军器及寺观钟磬钹铎之类聴留外自余民间铜器佛像五十日内悉令输官给其直过期隠匿不输五斤以上罪死不及者论刑有差其铜镜官中铸于东京置坊货卖许人户收买兴贩朝廷及诸州见管法物军器旧用铜制及装饰者候经使用破壊即仰改造不得更使铜内有合使铜者奏取进止【五季史】
　　五代史周纪论曰世宗即位之明年废天下佛寺三千三百三十六是时国中乏钱乃诏毁天下铜佛以铸钱太祖皇帝建隆二年禁诸铁镴钱民间有者悉送官【宋史】
　　太祖建隆六年将议改元语宰相勿用前世旧号于是改元干德其后因于禁中见内人镜背有干德之号以问学士陶榖榖曰此伪蜀时年号也因问内人乃是故蜀王时人太祖繇是益重儒士而叹宰相之寡闻也【归田录】
　　干德五年禁轻小恶钱限一月送官
　　先是许商人入钱左藏库以诸州钱给之而商旅先经三司投牒乃输于库所繇司计一缗私刻钱二十开寳三年置便钱务令商人入钱者诣务陈牒即日辇致左藏库给以劵仍敇诸州凢商人赍劵至当日给付不得住滞违者科罚自是毋复停滞至道末商人便钱一百七十余万贯天僖末増一百二十三万贯【宋史】
　　宋初钱文曰宋元通寳太平兴国后又铸太平通寳钱太宗亲书淳化元寳作真行草三体自后每改元必更铸以年号元寳为文
　　仁宗即位改元天圣时章献明肃太后临朝称制议者谓撰号者取天字于文为二人以为二人圣者悦太后尔至九年改元明道又以为明字于文日月并也与二人旨同无何以犯契丹讳明年遽【下作遂】改曰景佑是时连岁天下大旱改元诏意冀以迎和气也五年因郊又改元曰寳元自景佑初羣臣慕唐玄宗以开元加尊号遂请加景佑于尊号之上至寳元亦然是岁赵元昊以河西叛改姓元氏朝廷恶之遽改元曰康定而不复加于尊号而好事者又曰康定乃谥尔明年又改曰庆厯至九年大旱河北犹甚民死者十八九于是又改元曰皇佑犹景佑也六年日蚀四月朔以谓正阳之月自古所忌又改元曰至和三年仁宗不豫久之康复又改元曰嘉佑自天圣至此凢年号九皆有谓也【归田录】
　　国朝钱文皆用元寳而冠以年号及改号寳元文当曰寳元元寳诏学士议因请改曰丰济元寳仁宗特命以皇宋通寳为文庆厯以后复冠以年号
　　宋断新钱专用古钱【会编】
　　髙宗绍兴元年因婺州之屯驻有司请桩办合用钱而舟楫不通钱重难致乃诏户部造见钱闗子付婺州召客人入中执闗赴榷货务请钱有愿得茶盐香货钞引者聴于是州县以闗子充籴本未免抑配而榷货务又止以日纳三分之一偿之人皆嗟怨
　　三年春正月铸当十大钱自太祖以来诸路置监铸钱有折二折三当五随时立制未尝铸当十也至是蔡京将以利惑人主始请铸于诸路与小平钱通行于时
　　四年尚书省言东南诸路盗铸当十钱者多乃诏广南福建路更不行使当十钱有者兊换于别路行使其本路别铸小平钱以闽广系出铜处故也
　　又诏荆湖江淛当十钱并改作当五钱
　　六年二月诏置行在交子务臣僚言朝廷措置见钱闗子有司浸失本意改为交子官本无钱民何以信极论其不可于是罢交子务令榷货务所储见钱印造闗子二十九年印给公据闗子赴三路总领所淮西湖广各闗子八十万缗淮东公据四十万缗皆自十千至百千凢五等内闗子作三年行使公据二年许钱银中半入纳三十年户部侍郎钱端礼被旨造会子储见钱于城内外流转其合发官钱并许兊会子赴左藏库送纳明年二月诏会子务隶都茶场正以客旅筭请茶盐香矾等岁以一千万贯可以阴助称提不独恃见钱以为本又非全仰会子以佐国用也三十二年十二月诏定伪造会子之罚【犯人处斩赏钱一千贯如不愿支赏与补进义校尉若徒中及窝藏之家能自告首时与免罪亦支上件赏钱或愿补前名目者聴】
　　赴户部覆印当时会纸取于徽池州续造于成都府又造于临安府会子初止行于两浙后又诏通行于淮浙湖北京西除亭户盐本并用见钱外其不通水路去处上供等钱许尽用会子解发其沿流州军钱会中半民间典卖田宅畜车船等如之或全用会子者聴【俱宋史】
　　自太祖以来闽蜀陜西多用铁钱每十文当铜钱一文至是河东转运判官洪中孚言辽夏以铁钱为兵器若杂以铅锡则脆而不可用请改铸之乃诏置陜西河东北京西十八监铸当二夹锡铁钱用之
　　绍兴十五年置利州绍兴监铸钱十万缗以救钱引地多山林宜炭铁仍増铸十五万缗未行卒减铸十万
　　二十二年嘉州守臣王知道乞复嘉之丰逺卭之惠民二监铸小钱
　　二十九年立为限制命官之家存留见钱二万贯民庶半之余限二年聴变转金银筭请茶盐香矾钞引之类越数隠寄许人告
　　孝宗隆兴元年诏铸当二小平钱如绍兴之初自干淳迄嘉泰开禧皆如之
　　干道六年并铸钱司归发运司七年复置八年于饶赣各置提点官
　　开寳五年禁民铸钱为佛像浮屠及人物之无用者上虑农民多毁农器以徼福故禁之【俱会编】
　　自大中祥符及崇宁以来钱皆精好髙宗尝谕近臣欲尽如旧制不较工料之费干道八年孝宗以新铸钱淆杂诏提点铸钱及永平监官左藏西库监官户工部长贰议罚有差
　　熈宁末年旱诏议改元执政初拟大成神宗曰不可成字于文一人负戈继又拟丰亨复曰不可亨字为子不成惟丰字可用改元丰【石林燕语】
　　大中祥符七年凌策又请铸大钱以一当十嘉州丰逺监卭州惠民监置炉鼓铸嘉熈四年赵抃乞罢十年以寛民力熙宁间转运司复言罢累年民间见钱闗少乞减半铸与交子相权诏从之【宋史】
　　徽宗崇宁二年二月庚午初令陜西铸折十铜钱并夹锡钱
　　宁宗嘉定元年即利州铸当五大钱
　　嘉定三年春制总司收换九十一界二千九百余万缗其千二百万缗以茶马司羡余钱及制司空名官告总所桩管金银度牒对凿余以九十三界钱引收兑又造九十四界钱引五百余万缗以收前宣抚程松所増之数凢民间输纳者每引百帖八千其金银品搭率用新引七分金银三分其金银品色官称不无少亏每旧引百帖纳二十引葢自元年三年两收旧引而引直遂复如故昔髙宗因论四川交子最善沈该称提之说谓官中尝有钱百万缗如交子价减即官用钱自买方得无弊【宋史】
　　七年二月川陜副帅吴玠请置银会于河北五月中书省言自变量已多虑害成法诏止之盖祖宗时蜀交书放两界每界止一百二十余万令三界通行为三千七百八十余万以至于绍兴末年积至四千一百四十七万余贯所有铁钱仅及七十万贯又以盐酒等阴为称提是以饷臣王之望亦请添印钱引以救目前不得不为朝廷久逺之虑当时诏添印三百万委之望约度给用即止后之望只添印一百万
　　先是宁宗之世会子拥滞物价涌甚民不胜其苦朝廷无如之何至是更造金银见钱闗子以一准十八界会子三出奉宸库珍货收币会于官废十七界会子不用其闗子之制上一黑印如西字中三红印相连如目字下两傍各一小长黒印宛然一贾字也银闗行物益贵李谘以实钱入粟实钱售茶二者不得相为轻重既行而商人失厚利怨谤蠭起上疑变法之弊下诏责计置司而遣官行视谘具言新法之便令孙奭等论其烦扰遂罢其法官仍给本钱市茶商人入钱售之茶法复壊解盐亦复榷之【宋史】
　　广惠食田本絶户业以赈济者也王安石请鬻之以为河北东西陜西京东四路青苖本钱诏从之【俱同上】
　　本朝厯凢十变在建隆则曰应天在太平兴国则曰干元在咸平则曰议天在天圣曰崇天在治平曰明天在熈宁曰奉天在元佑曰观天在崇宁曰占天未几又改曰纪元在绍兴曰统元【枫窓小牍】
　　川陜旧皆行铁钱祖宗时益利夔三州皆有铁冶故即山铸钱卭州旧铸岁十万缗建炎初转运判官靳博文以为岁费本钱二十一万得不偿费乃罢之绍兴十五年郑重为四川宣抚使始即利铸钱岁十万缗以救钱引之弊率费二千而得千钱置官六人兵匠五百人岁用盐官钱七万缗四路称提钱十四万缗为铸本具后増至十五万二十三年嘉守王知道请复嘉卭铸钱监事下计司于是复置监于卭州明年诏州岁铸三万缗利州九万缗共费本钱引十七万五千缗每千费本四百二十五年又诏利州铸大小钱各二万凢大钱千重十二斤小钱千重七斤有竒于是岁省鼓铸所钱三万三十一年再减利州钱为六万缗大小各半云施州旧亦铸钱万缗南平军数千缗绍兴末皆减今蜀中岁铸钱十万
　　淮上旧铸铜钱兵火后舒州不复铸钱但行饶建等钱而已干道初林枢密安宅为右谏议大夫议以铜钱多入北境请禁之而即蜀中取铁钱行之淮上事既行洪景伯叅政言其不可上问之景伯曰今每州不得千缗一州以万户计之每家纔得数百恐民间无以贸易且客旅无回货盐场大有利害上以为然乃不行但于蜀中取十五万缗行之卢和二州而已五年秋王公明使蜀复伸前议六年夏遂令司农寺丞许子中徃淮西措置即舒蕲二州铸夹锡铁钱舒州同安监岁二十五万缗蕲州蕲春监十五万缗淳熈七年春舒守赵子蒙蕲守施昷舒皆以铸羡迁官然淮民大以为扰八年秋王谦仲知舒州入见为上言之遂减舒州钱额十万缗与蕲州通为三十万后踰月又诏权罢鼓铸一年二州既复铸钱因命淮西漕兼提举江淮湖北铁冶铸钱公事岁増额至六十万缗然淮钱日伙而又着令不许过江人甚贱之乃复减为四十万
　　国朝初平江南岁铸钱七万贯自后稍増广至天圣中岁铸一百余万贯庆厯间至三百万贯熈宁六年以后岁铸铜铁钱六百余万贯【梦溪笔谈】
　　冬十月女真初铸铜钱先是止用前代旧钱也【金史】
　　金以铜少循宋交子法造钞引一贯二贯三贯五贯十贯五等谓之大钞一百二百三百五百七百五等谓之小钞与钱并用以七年为限纳旧易新诸路置官库受之每贯取工墨钱十五文公私便焉
　　女真造承安寳货时银每锭以五十两其直百贯民间或有截凿之者价随以低昻遂改铸银名承安寳货一两至十两分五等每两折钱二贯公私同见钱用未几寳货多夹杂铜锡浸不能行乃罢之
　　二月女真造真佑通寳自百至三千等之为十凢一贯当寳劵千贯聴各路转运司印造与旧劵叅用而钞愈贱【同上】
　　元行钞法虽皆以钱为文而废钱弗铸至是始设大都立资国院山东河东辽阳江淮湖广四川立泉货监六产铜之地设提举司十九铸曰至大通寳者每一文准银钞一厘曰大元通寳者准至大钱十文与歴代钱通用其当五当三折二并以旧数用之既而御史言至大银钞始行品目繁多民犹未悟而又兼行铜钱虑有相妨今民间拘收银器甚急民殊不便乞与省臣详议不报【元史】
　　大秦国以金银为钱十银钱当一金钱【司马彪续汉书】
　　仪凤四年以天下恶钱转多令东都出逺年糙米及粟于市粜斗别纳恶钱百文其恶钱令少府司农相讫即令铸破其厚重合斤两者任将行用【唐史】
　　二十四年罢铸钱司归之漕司【宋史】
　　前汉书食货志曰王莽铸大布次布第布壮布中布差布厚布幼布么布小布小布长寸五分重十五铢文曰小布直一百自小布以上各相长一分相重一铢文各为其布名直各加一百上至大布长二寸四分重一两而直千钱矣是为布货十品

　　钱通卷四

　　●钦定四库全书

　　钱通卷五

　　（明）胡我琨 撰

　　铸辨

　　郑众曰钱始一品景王铸大钱而有二品后数变易不失本制唐固所谓大泉乃王莽时钱非景王所铸明矣又景王至赧王十三世而周亡后有战国秦汉币物改转不相因先师所不能纪或云大钱文曰寳货皆非事实【旧志】
　　桓公令左司马伯公将白徒铸钱于庄山令中大夫王邑载钱二千万求生鹿于楚【管子】
　　马殷始铸铅钱行于城中城外即用铜钱贾人多销铅钱持过江北髙郁请铸铁钱围六寸文曰干封泉寳以一当十钱既重厚市肆以劵契指契交易【楚史】
　　今世有一様古钱其文曰半两无轮郭医方中用以为药考之史记乃汉文帝时钱也当时吴濞邓通皆得自铸钱独多流传至今不絶其轻重适中与今钱畧相似视五铢货泉又先一二百年矣五铢货泉比今钱却稍轻【鹤林玉露】
　　景帝中六年定铸钱伪黄金弃市律人有告邓通盗出徼外铸钱下吏验问颇有遂竟案尽没之【汉史】
　　汉孝武自造白金五铢钱后吏民坐盗铸金钱死者数十万人犯者益众吏不能尽诛诏遣博士六人分巡郡国举兼幷之徒及守相为吏有罪者【通鉴】
　　废帝景和二年铸二铢钱文曰景和形式转细官钱每出入人间即模效之而大小厚薄皆不及也无轮郭不磨剪凿者谓之耒子犹薄轻者谓之荇叶市井通用之永光元年沈庆之启通私铸由是钱货乱改一千钱长不盈三寸大小称此谓之鹅眼钱劣于此者谓之綖环钱入水不沈随手破碎市井不复料数十万钱不盈一掬斗米一万商贾不行【南史】
　　西魏大统七年正月东魏有雀衔永安钱置渤海王髙欢前欢世子澄乃令百炉别铸此钱邺中号令公百炉钱【丘恱三国典略】
　　泰始中建德校尉王和掘得一鼎容四斗中有大钱三十文曰百当千千当万因此令公私行钱【晋书载记石勒传】
　　魏行太和五铢钱通鉴曰先是魏人未尝用钱魏主始命铸之是岁鼓铸初备诏公卿私用之刘氏曰魏始用钱也终魏之世再铸皆五铢钱可谓得轻重之中矣【会编】
　　元帝过江用孙氏旧钱轻重杂行大者谓之比轮中者谓之四文吴兴沈充又铸小钱谓之沈钱
　　文宣受东魏禅除永安之钱改铸常平五铢重如其文其钱甚贵而制造甚精其钱未行而私铸已兴一二年间即有滥恶虽杀戮不能止乃令市増长铜价繇此利薄私铸少止至干明皇建之间徃徃私铸邺中用钱有赤郭青熟细眉赤生之异河南所用有青薄铅锡之别青齐徐兖梁荆河等州辈类各殊武平以后私铸转甚或以生铁和铜至于齐亡卒不能禁【隋志】
　　梁武帝乃铸钱肉好周郭文曰五铢重四铢三絫一黍其文则重一斤三两又别铸除其肉郭谓之公式女钱径一寸文曰五铢重如新铸五铢二品并行百姓或私以古钱交易者其五铢径一寸一分重八铢文曰五铢三吴属县行之女钱径一寸重五铢无轮郭郡县皆通用太平百钱二种并径一寸重四铢源流本一但文字古今之殊耳文并曰太平百钱定平一百五铢径六分重一铢半文曰定平一稚钱五铢径一分半重四铢文曰五铢源出于五铢但狭小东境谓之稚钱五铢钱径七分半重三铢半文曰五朱源出稚钱但稍迁异以铢为朱耳三吴行之差少于余钱又有对文钱其源未闻丰货钱径一寸重四铢半代俗谓之男钱云妇人佩之即生男也此等轻重不一天子频下诏书非新铸二种之钱并不许用而趋利之徒私用转甚至普通中乃议尽罢铜钱更铸铁钱人以铁钱易得并皆私铸及大同以后所在铁钱遂如丘山物价腾贵交易者以车载钱不复计数而惟论贯商旅奸诈因之以求利自破岭以东八十为陌名曰东钱江郢以上七十为陌名曰西钱京师以九十为陌名曰长钱大同元年天子乃诏通用足陌诏下而人不从钱陌益多至于末年遂以三十五为陌【六朝史】
　　复行开通元寳钱天下皆铸之然私钱犯法日蕃有以舟筏铸江中者诏所在纳恶钱而奸亦不息仪凤中濒江民多私铸钱为业诏巡江官督捕载铜锡蜡过百斤者没官乃诏少府铸寻复旧永淳元年私铸者抵死邻保从坐
　　景龙中中宗出降睿宗女荆山公主特铸撒帐钱用艾萨克帐敇近臣及修文馆学士拾钱其银钱则散贮绢中金钱每十文即系一彩绦学士皆作却扇诗其最近御坐者所获居多有学士考功员外武平一既出逢韦巨源苏味道各执平一将在烛下云员外外仆射省主欲有何取以手探平一懐尽而后已【旧谱】
　　初有虚钱京师人人私铸幷小钱壊钟像犯禁者愈众郑叔清为京兆尹数月榜死者八百余人上元元年减重轮钱以一当三十开元旧钱与干元十当钱皆以一当十碾硙鬻受得为实钱虚钱交易皆用十当钱繇是钱有虚实之名
　　蕲春铁钱监五月至七月号为铁冻例阁炉鞴本钱四可铸十铁炭稍贵六可铸十工雇费皆在焉其用工之序有三曰沙模作次曰磨钱作末曰排整作以一监约之日役三百人十日可铸一万缗一岁用工九月可得二十七万缗【游宦纪闻】
　　仆尝怪开元钱流传至今四五百年而于诸钱之中最佳且多因而考之唐之钱见于今者有二开元通寳与夫干元重寳按食货志开元通寳髙祖时铸径八分得轻重大小之中其文以八分篆隶三体洛并幽益桂等州皆置监赐秦王齐王三垆右仆射裴寂一垆髙宗复行开元通寳钱天下皆铸之玄宗亦铸此钱库藏满行徧天下而干元重寳钱肃宗命第五琦铸钱径一寸每缗重十斤与开元通寳叅用以一当十琦为相后命绛州铸此钱径一寸二分每缗重二十斤与开元通寳并行以一当十干元钱惟肃宗朝铸而开元钱铸于累朝所以至今尚多【野客丛书】
　　今唐国通寳大唐通寳乃南唐钱或者不知求之三百年之唐谬也按南唐书元帝即位铸唐国通寳大唐通寳通用数年渐弊百姓盗铸极为轻小元宗即璟【同上】
　　武后长安中令悬様于市令百姓依様用钱俄而拣择艰难交易留滞乃令钱非穿穴及铁锡铜液皆得用之熟铜排斗沙涩之钱皆售自是盗铸蜂起江淮尤甚莫能捕光天之际两京钱益滥郴衡钱纔有轮郭铁锡五铢之属皆可用之或镕锡模钱须臾千百【会编】
　　时两京用钱稍善米粟价益下其后钱又渐恶诏出铜所在置监铸开元通寳钱京师库藏皆满天下盗铸益起广陵丹阳宜城犹甚京师权豪岁岁取之舟车相属江淮偏炉钱数十种杂以铁锡轻漫无复钱形以一当偏炉钱七八富商徃徃藏之以易江淮私铸者两京钱有鹅眼古文线环之别每贯重三四斤至剪铁而缗之宰相李林甫请出绢布三百万匹平估收钱物价踊贵诉者百万人兵部侍郎杨国忠欲招权以市恩扬鞭市门曰行当复之明日诏复行旧钱天寳十一载又出钱三十万缗易两京恶钱出左藏排斗钱许民易之国忠又言非铁锡铜沙穿穴古文皆得用之是时増调农人铸钱既非所习皆不聊生内作判官韦伦请厚价募工繇是役用减而鼓铸多天下炉九十九绛州三十扬润宣鄂蔚皆十益郴皆五洋州三定州一每炉岁铸钱三千三百缗役丁匠三十费铜二万一千二百斤镴三千七百斤锡五百斤每千钱则费钱七百五十天下岁铸三十二万七千缗
　　太和三年诏佛像以铅锡土木为之饰带以金银鍮石乌油蓝铁唯鉴磬钉镮钮得用铜余皆禁之盗铸者死是时峻铅锡钱之禁告千钱者赏以五千四年诏积钱以七千缗为率十万缗者期以一年出之二十万以二年凢交易百缗以上者匹帛米粟居半河南府扬州江陵府以都会之剧约束如京师未几皆罢八年河东锡钱复起盐铁使王涯置飞狐铸钱院于蔚州天下岁铸钱不及十万缗
　　唐主李璟既失江北困于用兵锺谟请铸大钱以一当十文曰永通泉货谟得罪而大钱废韩熙载又铸铁钱以一当二钱有铜铁二等五代相承用唐钱诸国割据者江南曰唐国通寳又别铸如唐制而篆文其后铸铁钱每十钱以铁钱六权铜钱四而行干德后只以铁钱贸易凢十当铜钱一两浙河东自铸铜钱亦如唐制西川湖南福建皆用铁钱与铜钱兼行湖南文曰干封泉寳径寸以一当十福建如唐制
　　二十八年上命御府铜器千五百事付泉司大索民间铜器告者有赏其后得铜二百余万斤寺观钟磬铙钹既籍定投务外不得添铸
　　寳厯初河南尹王起请销钱为佛像者以盗铸钱论【唐史】
　　禁私卖铜铅锡敇以人间多盗铸钱始禁私卖铜铅锡及以铜为器皿其采铜铅锡者官为市取【同上】
　　唐李德为蔚州刺史州有铜冶自天寳后废不治民盗铸不禁德乃开五炉官铸钱日五万人无犯者
　　初陜西运兴移用不足知商州皮仲容始献议采洛南县红崖山号州青水冶青铜置阜民朱阳二监以铸钱既而陜西都运使张奎知永兴军范雍请铸大钱与小钱兼行大钱一当小钱十及奎徙河东又铸大铁钱亦以一当十以助闗中军费未几三月奏罢河东铸铁钱此陜西复采仪州竹尖黄铜置传济监铸大钱朝廷因令江南铸大铜钱而江池号饶州入铸小铁钱悉辇致闗中数州钱杂行大约小铜钱三十铸当十大铜钱一以民间盗铸者众钱文大乱物价翔踊公私患之于是奎复奏晋泽石三州及威军日铸小铁钱独留用河东而河东铁钱既行盗铸钱者获利十之六钱轻货重其患如陜西言者皆以为不便知幷州郑戬请河东铁钱且以一当铜钱一行一年又以三当一或以五当一
　　自晋以东厥钱用青金自河以北厥钱用黑金是殊异之禁不行矣【牛僧孺策】
　　石琚字子美世宗尝与宰臣议铸钱或以工费数倍欲采金银坑冶上曰山泽之利可以与民惟钱币不当私铸若财货流布四方与在官何异琚进曰臣闻天子之富藏于天下正如泉源欲其流通耳上问琚曰古亦有百姓铸钱者乎对曰使百姓自铸则小人图厚利钱愈薄恶古所以禁也【五代史】
　　寰宇记云广陵监丹阳监每歳盐铁使铁钱万一千余贯二监并置在建安军永镇县郭内【扬州府志胜】
　　时长安铸钱多奸巧乃署第五伦为督铸钱掾领长安市伦平铨衡正斗斛士无阿枉百姓悦服【第五伦传】
　　武宗废浮图法永平监官李郁彦请以铜像钟磬炉铎皆归巡院州县铜亦多矣盐铁使以工有常力不足以加铸许诸道观察使皆得置钱坊淮南节度使李绅请天下以州名铸钱京师为京钱大小径寸如开元通寳交易禁用旧钱会宣宗即位尽黜会昌之政新钱以字可辩复铸为像昭宗末京师用钱八百五十为贯每百纔八十五河南府以八十为百云【唐史】
　　凢铸铜钱有四监饶州曰永平池州曰永丰江州曰广宁建州曰丰国每千文用铜三斤十两铅一斤八两锡八两成重五斤惟建州増铜五两减铅如其数至道中歳铸八十万贯景德中至一百八十三万贯大中祥符后铜坑多不发天禧末铸一百五万贯铁钱有三监卭州有惠民嘉州有丰逺兴州有济众大钱贯重十二斤两以准铜钱【旧皆用小铁钱十当铜钱之一景德二年令知益州张咏西川转运使黄观同裁度嘉卭二州所铸大铁钱毎贯用二十五斤八两成直铜钱一小铁钱十相兼行用后以铁重多盗豁为器每二十五斤鬻之直二千大中祥符七年知益州凌策言钱轻则行者易赍铁小则镕者鲜利请减景徳二年之制其见使旧行亦令仍旧行用从之】岁总铸二十一万余贯
　　凢铸铜钱用剂八十八两得钱千重八十两十分其剂铜居六分铅锡俱三分皆有竒赢铸大铁钱用铁二百四十两得钱千重百九十二两此其大法也有许申者为三司度支判官建议以药化铁与铜杂铸轻重如铜钱法而铜居三分铁居六分皆有竒赢亦得钱十费省而利厚诏铸于京师然铸钱杂铅锡则其液流速而易成中杂以铁铁涩而多不就工人苦之后卒无成
　　诸路铸钱总二十六监每年铸铜铁钱五百四十九万九千二百三十四贯内铜钱十七监铸钱五百六万贯铁钱九监铸钱八十八万九千二百三十四贯
　　铜钱逐监钱数阜财监【两京】二十万贯黎阳监【卫州】二十万贯永兴军华州陜府钱监各铸二十万贯计六十万贯垣曲监【绛州】二十六万贯永安监【舒州】一十万贯神泉监【睦州】一十万贯富民监【吴国军】二万贯熈宁监【衡州】二十万贯寳泉监【鄂州】一十万贯广宁监【江州】三十四万贯永丰监【池州】十四万五千贯永平监【饶州】六十一万五千贯丰国监【建州】二十万贯永通监【韶州】八十万贯阜民监【惠州】七十万贯铁钱逐监钱数在城朱阳两监【虢州】各十二万五千贯阜民洛南两监【商州】各十二万五千贯威逺镇【通逺军】滔山镇【岷州】两监共二十五万贯嘉州二万五千贯卭州七万三千二百三十四贯兴州四万一千贯【衍义补】
　　尚书省言崇宁监铸御书当十钱每贯重一十四斤七两用铜九斤七两二钱铅四斤一十二两六钱锡一斤九两二钱除火耗一斤五两每钱重三钱
　　洪遵曰余按顾烜钱谱金光袭钱寳録李孝美钱谱以大泉寳货两存之董逌钱谱始去大泉余谓此钱当以班史为正董说得之矣【钱志】
　　余按班马二史皆云荚钱不载钱文顾烜之说盖近之矣金光袭董逌皆因之李孝美以为楷书文曰汉兴荚钱自科斗之法熄而篆隶行至东汉末始变为楷何其说之妄耶
　　张台曰五铢钱品数最多有薄形者名蜀钱肉好有郭者名梁钱背文四出者名角钱及有赤侧当两女钱之类文皆五铢又于此外有穿上一星至五星穿下一星穿上下各一星漫面穿傍一星至三星五字之内上下各一星背上或有小字或有王字穿上横文穿下横文穿面四角决文穿背四角决文有郭无郭阔縁细縁不可穷尽
　　刘巴说先主铸直百钱传形五铢此又近之未知孰是张台曰今自巴蜀至于襄汉此钱甚多皆是昭烈旧地断在不疑李孝美曰皇朝宗正少卿赵安易使蜀以蜀用铁钱甚贱物价益贵因上言请如昭烈时铸大钱当百【同上】
　　洪遵曰余按东西魏皆铸永安五铢故存于今甚多其品有三面文独曰永安五铢者幕文土字者背文四出者
　　唐书食货志曰第五琦为相复命绛州诸炉铸重轮干元钱与开元通寳钱并行以一当五十肃宗以新钱不便上元元年减重轮钱以一当三十开元旧钱与干元十当钱皆以一当十代宗即位干元重寳钱以一当三重轮钱以一当三凢三日而大小钱皆以一当一自第五琦更铸犯法者日数白州县不能禁止至是人甚便之唐肃宗实録曰干元二年九月戊辰新铸大钱其文依干元重寳而重其轮以别之一当五十
　　大厯钱史氏不叙铸作之因切考代宗实録云大厯四年正月丁酉关内道铸钱等使第五琦上言请于绛州汾阳铜源两监増置五炉铸钱许之岂非当时铸此耶洪遵曰余按此钱铜质浑厚字文明坦质之史氏无改铸大钱之文以意推之唐食货志云建中初判度支赵赞采莲州白铜铸大钱一当十以权轻重安知斯钱非当时所铸耶
　　旧谱曰武宗会昌年铸时初废天下佛寺宰相李德裕奏请以废寺铜钟佛像僧尼瓶碗等所在本道铸钱扬州节度使李绅乃于新钱背加昌字以表年号而进之有敇遂敇铸钱之所各以本州岛郡名为背文于是京兆府以京字右穿上洛阳以洛字在穿上扬州改以扬字在穿上西川以益字在穿上蓝田县以蓝字在穿右襄州以襄字在穿上江陵府以荆字在穿右越州以越字在穿下宣州以宣字在穿左江西以洪字在穿上湖南以潭字在穿左兖州以兖字在穿上浙西以润字在穿上鄂州以鄂字在穿上平州以平字在穿上兴元府以兴字在穿上梁州以梁字在穿右广州以广字在穿右东川以梓字在穿上福州以福字在穿上丹州以丹字在穿上桂阳监以桂字在穿右李孝美曰此钱背文复有襄字或在穿右梁字或在穿上者但扬字钱终莫之见疑当时已行昌字而未尝改耳【俱同上】
　　荀悦汉纪曰居摄二年夏四月更造错刀一直五千与五铢并行
　　余按五铢沿汉迄隋因革不一品目尤伙文四出谓之角钱去肉郭谓之女钱狭小其制谓之稚钱三面无郭谓之白钱有反其文名传形者有轮郭去尽名对文者有上下其字名竒品者以至赤侧当两鹅眼鸡目四柱两柱之类
　　隋书食货志曰梁武帝铸五铢钱又别铸除其肉郭谓之女钱二品并行百姓或私以古钱交易有五铢女钱太平百钱五铢稚钱五铢对文等号轻重不一天子频下诏书非新铸二种之钱并不许用
　　荀悦汉纪曰居摄二年夏四月更造契刀一直五百与五铢并行

　　课额

　　汉律人出一等筭百二十钱惟贾人与奴婢倍筭【汉仪注】
　　置盐铁官筭缗钱舟车通鉴曰于是以齐大煑盐东郭咸阳大冶孔瑾为大农丞领盐铁事洛阳贾人子桑弘羊以心计年十三侍中三人言利事析秋毫矣诏禁民敢私铸铁器煑盐者■〈釒犬〉左趾没入其器物又令诸贾人末作各以其物自占率缗钱二千而一筭及民有船车者皆有筭匿不自占占不悉戍边一岁没入缗钱有能告者以其半畀之其法大抵出张汤【汉孝武帝】
　　遣使治郡国缗钱杀右内史义纵通鉴曰上既下缗令钱而尊卜式百姓终莫分财佐县官于是杨可告缗钱纵矣可告缗徧天下中家之上大抵皆遇告杜周治之少反者分遣御史廷尉正监即治郡国缗钱得民财物奴婢以亿万计田宅亦如之于是商贾中家之上皆破民偷食好衣不事畜业内史义纵以为此乱民部吏捕其为可使者上以纵为废格沮事弃纵市杜周南阳杜衍人【同上】
　　元平元年春二月减口赋钱什三口赋钱民年七岁至十四出口赋人二十三钱二十钱以食天子其三钱者武帝加口赋以补车骑马【汉仪注】
　　宣帝五凤二年令郡国毋敛今年马口钱【经济编】
　　东都民有犯私曲者留守孔循族之或谓聴民造曲而于秋税亩收五钱从之【会编】
　　齐主初立厉精为治诏仆射薛琡取魏麟趾格讨论损益以为齐律简练六坊之人每一人必当百人任其临阵必死然后取之谓之百保鲜卑又简华人勇力者谓之勇士以备边要始立九等之户富者税其钱贫者役其力【通鉴】
　　图经云在句容县西南三十里源出绛岩山周回二十里溉田一百顷旧收岁课钱二百二十贯咸平三年正月奉敇除放【六朝事迹】
　　唐武德七年移新州却复旧址升为望管县七乡一百九十四户十四万三【本作二】千二【当作三】百六十一杂税茶盐酒等钱六十九万二千八百八十五贯七十六文　吴县九万九千九百六十三贯七十三【本无三字】文长州县九万八千五百七十六贯五百七十六文　嘉兴县一十七万八千七十六贯一百二十文　昆山县一十万九千五百三贯七百三十八文　常熟县九万七百五十贯七百七十四【本无四字】文　华亭县七万二千一百八十二贯四百三十一文　海盐县四万六千五百八十一贯五十八文　续添吴江县三万六千二百六十九贯一百文使司割隶酱菜钱一十万七千七百二十贯二百四【作四】十六【作八】文　留苏州军事酱菜衣粮等钱一十七万八千三百四十九贯九十八文【当作九百二文】团练使军资等三十【本无十字】万六【当作七】千八百三十贯文送纳【本无纳字】上都【吴地记】
　　两浙身丁钱者始未行钞法以前岁计丁口官散蚕盐每丁给盐一斗输钱百六十有六谓之丁盐钱自钞法既行之后盐尽通商而民无所给每丁仍増钱为三百六十谓之身丁钱【宋户口】
　　建炎三年诏以一半折绢一半纳见钱于是岁为绢二十四万匹绵百万两钱二十万缗绍兴初又用严守颜为言曽得解人免丁钱二十五年上念浙民之困免丁绢钱绵一年以内府钱帛偿户部【同上】
　　祥符中张咏知益州患蜀人铁钱重不便贸易设质剂之法一交一缗以三年为一界而换之六十五年为二十二界谓之交子使富民十六户主之后富民稍衰不能偿所负争讼不息转运使薛田张若谷请置交子务以榷其出入禁私造者帝从其议立务于益州界以百二十五万六千三百缗为额【宋史】
　　国朝茶利除官本及杂费外净入钱禁榷时取一年最中数计一百九万四千九十三贯八百八十五内六十四万九千六十九贯茶净利【卖茶嘉佑二年收十六万四百三十一贯五百二十七除官本及杂费外得净利五十四万二千二百一十一贯五百二十四】四十四万五千二十四贯六百七十茶税钱【最中嘉佑元年所收数除川茶钱在外】通商后来取一年最中数计一百一十七万五千一百四贯九百一十九钱内三十六万九千七十二贯四百七十一钱茶租【嘉佑四年通商直定茶交引钱六十八万四千三百二十一贯三百八十后累经减放至治平二年最中分收上数】八十万六千三十二贯六百四十八钱茶税【最中治平三年除川茶税钱外会此数　梦溪笔谈】
　　淳化四年初行交引罢贴射法西北入粟给交引自通利军始是岁罢诸处榷货务寻复依旧至咸平元年茶利钱以一百三十九万二千一百一十九贯为额
　　景德二年许人入中钱帛金银谓之三税至祥符九年茶引益轻用知秦州曹玮议就永兴凤翔以官钱收买客引以捄引价前此累増加饶钱至天佑二年镇戎军纳大麦一斗本价通加饶共支钱一贯二百五十四干兴元年改三分法支茶引三分东南见钱二分半香药四分半天圣元年复行贴射法行之三年茶利尽归大商官场但得黄晩恶茶乃诏孙奭重议罢贴射法三部副使各罚铜二十斤
　　自贴射茶法废而河北入中虚估之弊益甚李谘既居相府请复行见钱法乃访利害于商人遂罢入中虚估以实钱偿蒭粟实售官茶皆如天圣元年之制又命商持劵径趋榷货务验实立偿之钱而三税之法废县官自此省费矣【通鉴】
　　榷茶之法择要地置榷货务会给交钞徃还而不积茶货其淮南蕲黄庐舒光寿六州官自为场置吏谓之山场凢十三所六州采茶之民皆隶焉谓之园户陜西河北商人入蒭粮者榷货务给劵以茶偿之又益以东南缗钱及香药犀象为虚实三估谓之三税至用十四钱易官钱百其法屡更不能无弊上命谘等校岁入登耗更定之谘等言淮南十三场茶岁课五十万缗天禧五年纔及二十三万缗每劵直钱十万鬻之售钱五万五千总为实钱十三万缗除九万缗为本钱岁纔得息二万余缗而官吏廪给杂货不与焉是则虚数虽多实利殊寡请罢三税以十三场本息并计其数罢官给本钱使商人与园户自相交易一切定为中估而官收其息如鬻部舒州罗源场茶斤售钱五十有六官不复给但使商人输息钱三十有一而已然辇茶入官随商人所指而与之给劵为验以防和售谓之贴射若岁课贴射不尽则官市之如旧商人入蒭粮塞下者随所在实估度地里逺近量増其直给劵至京一以缗钱偿之谓之见钱法谘等又以盐之类有二解池引水而成曰颗盐淮淛蜀广鬻海或井或鹻而成曰末盐皆通商贸易干兴初解盐计岁入二十三万缗视天禧中数损十四万请罢之专令两池入中并边蒭粟上皆从之
　　国朝六榷货务十三山场都卖茶岁一千五十三万三千七百四十七斤半租额钱二百二十五万四千四十七贯一十其六榷货务取最中嘉佑六年抛占茶五百七十三万六千七百八十六斤半租额钱一百九十六万四千六百四十七贯二百七十八荆南府租额钱三十一万五千一百四十八贯三百七十五受纳潭鼎澧岳归峡州荆南府片散茶共八十七万五千三百五十七斤汉阳军租额钱二十一万八千三百二十一贯五十一受纳鄂州片茶二十三万八千三百斤半蕲州蕲口租额钱三十五万九千八百三十九贯八百一十四受纳潭建州兴国军片茶五十万斤无为军租额钱三十四万八千六百二十贯四百三十受纳潭筠袁池饶建歙江洪州南康兴国军片散茶共八十四万二千三百三十三斤真州租额钱五十一万四千二十二贯九百三十二受纳潭袁池饶歙建抚筠宣江吉洪州兴国临江南康军片散茶共二百八十五万六千二百六斤海州租额钱三十万八千七百三贯六百七十六受纳睦湖杭越衢温婺台常明饶歙州片散茶共四十二万四千五百九十斤十三山场租额钱共二十八万九千二百九十九贯七百三十二共买茶四百七十九万六千九百六十一斤光州光山场买茶三十万七千二百十六斤卖钱一万二千四百五十六贯子安场买茶二十二万八千二十斤卖钱一万三千六百八十九贯三百四十八商城场买茶四十万五百五十三斤卖钱二万七千七十九贯四百四十六寿州麻步场买茶三十三万一千八百三十三斤卖钱二万四千八百一十一贯三百五十霍山场买茶五十三万二千三百九斤卖钱三万五千五百九十五贯四百八十九开顺场买茶二十六万九千七十七斤卖钱一万七千一百三十贯庐州王同场买茶二十九万七千三百二十八斤卖钱一万四千三百五十七贯六百四十二黄州麻城场买茶二十八万四千二百七十四斤卖钱一万二千五百四十贯舒州罗源场买茶一十八万五千八十二斤卖钱一万四百六十九贯七百八十五太湖场买茶八十二万九千三十二斤卖钱三万六千九十六贯六百八十蕲州洗马场买茶四十万斤卖钱二万六千三百六十贯王祺场买茶一十八万二千二百二十七斤卖钱一万一千九百五十三贯九百九十二石桥场买茶五十五万斤卖钱三万六千八十贯【梦溪笔谈】
　　绍兴间歳支盐三十余万席为钱六七百万缗【吴陵志】
　　初蜀中财赋入户部三司者五百余万缗入四总领所者二千五百余万缗金银绫锦之类不预焉自寳庆三年失闗外端平三年蜀地碊破所存州郡无几国用益窘【宋史】
　　秋七月税青苖钱给百官俸唐租庸调之法壊代宗以亩定税敛以夏秋时又以国用急不及秋苖方青卽征之号青苖钱【通鉴】
　　五月増商税为什一以军兴故也讥重敛也于是以军兴増及商税越明年而田税钱亦増矣【会编】
　　五月诏増税钱淮南节度使陈少游奏本道税钱每千请増二百诏他道皆増税钱视此又诏盐每斗价皆増百钱【通鉴】
　　初行税间架除陌钱法时河东泽潞河阳朔方四军屯魏县神策永平宣武淮南浙西荆南江西沔鄂湖南黔中剑南岭南诸军环淮宁之境旧制诸道军出境则仰给度支上优恤士卒每出境加给酒肉本道粮仍给其家一人兼三人之给故将士利之各出军纔逾境而止月费钱百三十余万缗常赋不能供判度支赵赞乃奏行二法所谓税间架者每屋二架为间上屋税钱二千中税千下税五百敢匿一间杖六十赏告者钱五十缗所谓除陌钱者公私给与及卖买每缗官留五十钱给他物及相贸易者约钱为率敢隠钱者百杖六十罚钱二千赏告者钱十缗赏钱皆出坐者于是愁怨之声盈于逺近【会编】
　　王播奏约榷茶额每百钱加税五十李珏等谏曰榷茶近起贞元多事之际今天下无虞所宜寛横敛之目而更増之百姓何时当得息肩不从
　　唐征诸郡丁口盐钱丘氏浚曰后世征户口食盐钱自此始
　　自元昊反军兴用度不足因聴并边入中刍粟予劵趋京师榷货务受钱若金银入中他货予劵偿以池盐由是羽毛筋角胶漆铁炭瓦木之类一切以盐易之猾商贪吏表里为奸至入椽木二估钱千给盐二百二十斤盐直益贱贩者不行至是诏凢商人虚估受劵及已受盐未粥者皆计直输亏官钱内地州军民间盐悉收市入官官为置场増价出之复禁永兴等十一州军商盐官自辇运以衙前主之又禁商盐私入蜀置折搏务于永兴凤翔聴人入钱若蜀货易盐趋蜀中以售已而东南末盐悉复禁榷【会编】
　　条例司上言民间多愿借贷青苖钱乞遍下诸路转运司施行仍诏诸路各置提举二员管当一员掌行青苖免役农田水利诸路凢四十一人提举官既置徃徃迎合王安石意务以多散为功富民不愿取贫者乃欲得之即令随户等髙下召配又令贫富相兼十人为保首王广渊在京东一等户给十五千等而下之至五等犹给一千民间喧然以为不便广渊入奏谓民皆欢呼感德谏官李常御史程颢论广渊抑配掊克迎朝廷旨意以困百姓会河北转运使刘庠不散青苖钱奏适至安石曰广渊力主新法而遭劾刘庠欲壊新法而不问举事如此安得人无向背繇是常颢之言皆不行
　　时免役出钱或未均吕惠卿用其弟曲阳县尉和卿计创手实法其法官为定立物价使民各以田亩屋宅资货畜产随价自占凢居钱五当蕃息之钱一非用器食粟而辄隠落者许告有实以三分之一充赏预具式示民令依式为状县受而籍之以其价列定髙下分为五等既该见一县之民物产钱数乃参会通县役钱本额而定所当输钱诏从其言于是民家尺椽寸土检括无遗至于鸡豚亦编抄之民不聊生初惠卿制是法然犹灾伤五分以上不预荆湖察访使蒲宗孟上言此天下之良法使民自供初无所扰何待丰岁愿诏有司勿以丰凶弛张其法从之民于是益困矣【俱同上】
　　初胥吏杜公才献策于内侍太傅杨戬立法索民田契自甲之乙乙之丙展转究寻至无可证则度地所出増之赋租始于汝州浸淫于京东西淮西北括废堤弃堰荒山退滩皆勒民主佃额一定后虽充荡回复不可减一邑率于常赋外増租钱至十余万缗水旱蠲税此不得免擢公才为观察使至是戬死以内侍李彦继之彦狠愎密与王黼表里置局汝州临事愈剧凢民间美田使他人投牒告陈皆指为天荒虽执印劵皆不省鲁山阖县尽括为公田诉者辄加威刑致死者千万京西提举官及京东州县吏皆助彦为虐民不胜忿痛发物供奉大抵类朱勔责办于民无休息期农不得之田牛不得耕垦殚财靡刍力竭饿死或自缢辕轭间如龙麟薜荔一本辇致之费踰百万喜赏怒刑祸福转手因之得美官者甚众前执政冠带操笏迎谒彦马首彦处之自如所至倨坐堂上监司郡守不敢抗礼有言于帝梁师成适在旁抗声曰王人虽微序于诸侯之上岂足为过言者俱不敢复言【宋史】
　　政和间陈享伯为陜西转运使创经制钱大率添酒价増税额官卖契纸与凢公家出纳每千纳头子钱二十三文其后行之东南及京东西河北岁入数百万缗所补不细今边事未宁费用日广请复行之诸路一岁无虑数百万计贤于缓急暴敛多矣帝从之至是又因经制之额増折为总制钱岁收至七百八十余万缗【宋史】
　　中兴系年录自赵开行钞法每茶百斤为一大引令商人输引钱市利八百文至绍兴十三年递増为十一引时物价腾踊茶商取息颇厚明年主管官贾思诚又増为十一引三百文于是诸场类皆溢额而买马之数复不加多人但知茶马司之富甲天下其实所收引钱视建炎倍増后虽破败不可复减矣【山堂肆考】
　　初蜀茶额钱三十万至提举李稷加至五十万后陆师闵代稷又加为一百万【同上】
　　齐管子曰海上之国谨正盐荚十口之家十人食盐百口之家百人食盐终月大男食盐五升少半大女食盐三升少半吾子食盐二升少半此其大例也盐百升而釡今盐之重升加分强釡五十也升加一强釡百也升加二强釡二百也锺二千十锺二万百锺二十万千锺二百万万乗之国人数开口千万也禺荚之商日二百万十日二千万一月六千万万乗之正九百万也月人三十钱之籍为钱三千万今吾非籍之诸君吾子而有二国之籍者六千万使君施令曰吾将籍于诸君吾子则必嚣号令天给之盐荚则百倍归于上人无以避此者数也【文献通考】
　　孝惠帝时令女子年十五以上至三十不嫁五筭汉筭人百二十钱贾与奴婢倍筭今五筭罪之也
　　初筭缗钱此汉以来征榷居货之始按武帝于元光五年既筭其行者之车至是又用公卿言凢居货者各隠度其财物之多少于商贾末作率计有缗钱二千者出一筭于手力所作而卖者率计有缗钱四千者出一筭呜呼出诸途者既征其赍载之具藏诸家者又筭其储积之物取利至此哉【王充论衡】
　　喻希学淮闗志凢船梁头满八尺者税钱六十文
　　王仲舒观察江西道奏罢榷酤钱九十万昌黎选墓志注一本云九千万非
　　胜览云笋筤山在治西北五十余里有前筤后筤以山多笋故名春时州人百十为羣入山劚取绍兴间始立笋租以赡学岁收缗钱八十千土人名为钱筤山【四川名胜志】
　　先是天下赋法有三曰上供曰送使曰留州建中初厘定常赋而物重钱轻其后轻重相反民输率一倍其初而所在以留州送使之入又降省估使就实估以自润故赋益苛齐民重困垍奏禁之一以省估准物观察使得用所治州租调至不足乃取支郡以赡故送使之财悉为上供
　　汉髙祖四年初为筭赋注民年十五以上至五十六出赋钱人百二十为一筭为治库兵车马【大学衍义补】
　　孝明时盗贼日滋征讨不息国用耗竭豫征六年租调犹不足乃罢百官所给酒肉又税入市者人一钱凢市店皆有税百姓嗟怨郎中辛雄上疏以为夷夏之民相聚为乱岂有余憾哉正以守令不得其人百姓不堪其命故也【同上】
　　春赋以敛缯帛夏贷以收秋实是故民无废事而国无失利也故天子籍于币诸侯籍于食中岁之榖粜石十钱大男食四石月有四十之籍大女食三石月有三十之籍吾子食二石月有二十之籍岁凶榖贵籴石二十钱则大男有八十之籍大女有六十之籍吾子有四十之籍是人君非发号令收■〈禾亶〉而户籍也彼人君守其本委谨而男女诸君吾子无不复籍者也【大学衍义补】
　　自茶为官榷民私蓄盗贩皆有禁腊茶之禁尤严园户困于径取官司并縁侵扰因陷罪戾至破产逃匿者岁比有之著作佐郎何鬲三班奉职王喜麟皆上书请罢给茶本钱纵园户贸易而官收租钱与所在征筭归榷货务以偿追籴之费可以疏利源寛民力富弼韩琦曽公亮然其策请于帝行之下三司议三司言茶课给本收利所获甚微而烦扰为患园户输纳侵害日甚小民趋利犯法益繁宜约岁入息钱之数均赋于民恣其买卖所在收筭而不给本钱遂诏弛旧禁俾通商利凢岁输缗钱三十三万八千有竒谓之租钱与诸路本钱悉储以待边籴自是惟腊茶禁如旧余茶肆行天下矣论者又谓茶户困于输钱良民赋不时入刑亦及之商贾利薄贩鬻者少必致岁额不登经费日蹙翰林学士欧阳修知制诰刘敞皆请除前令帝不聴【会编】
　　后汉南蛮传曰秦惠王并巴中以巴氏为蛮夷君长其君长岁出赋二千一十六钱三岁一出义赋千八百钱后汉南蛮传曰髙祖为汉王发夷人还伐三秦秦地既定乃遣还巴中复其渠帅七姓不输租赋余户乃歳入賨钱口四十

　　钱通卷五

　　●钦定四库全书

　　钱通卷六

　　（明）胡我琨 撰

　　○三之象

　　攻泉之道必自载于象者始也是故攻泉自品始品行始以正行乃伪作而神竒者杂出矣刀布杂而稽诸天则胜者必有厌矣厌其胜而流之四夷服之则采厥产以资疆餙鄙铸金之状圆亦中规方亦中矩肉亦中虫背亦中籕文同而各异其品彚而辩诸所匪以贡而致之天官氏式其地图而物之尊洪氏也则校其品之鸿纎可以类从者或辩其岁年或辨其名号或辩其制体或辩其官私或辨其妖祥错其说于他门叙其署者与其贯者而一综于象凡象于夷者各宪之于所冶之国乃弗分如洪氏所括若弗从其类也若欲其一也故象曰三

　　正品

　　右虞钱　贾逵注周语曰虞夏商周金币三等黄为上币铜钱为下币
　　右夏钱　郑暐南北史隽曰禹遭大水以厯山之金铸钱救人之用
　　右商钱　郑暐南北史隽曰汤遭大旱以庄山之金铸钱赎人之卖子者
　　右周钱　太公立法铸　荀悦汉纪曰周制钱有文外圆内方　李竒曰圜一寸重九两　顾烜曰重十二铢　李孝美曰按二家之说若谓重九两则景王时不患轻也若谓十二铢则更铸者又何加焉
　　右景王钱　前汉食货志曰景王患钱轻更铸大钱文曰宝货肉好皆有周郭　唐固曰重十二铢又曰大钱五十
　　右齐钱
　　右晋钱
　　右楚钱　楚庄王行　越世家曰楚王每赦使使者封三钱之府
　　右赵钱　洪遵曰余谓春秋之时下迨战国以铸泉立币各擅其利惟齐志见之管子故暴白后世诸国无所稽考遂致淟汨不传耳
　　右秦钱　惠文王初行
　　右秦半两钱　传瓒曰钱之形质如周钱唯文异耳顾烜曰秦始皇铸重十二铢　敦素曰尝得此钱径寸三分重八铢
　　右荚钱　如淳曰如榆荚也　伏无忌曰汉铸荚钱重三铢　顾烜曰今世犹有小钱重一铢半径五分文曰汉兴小篆文
　　右八铢钱　前汉髙后纪曰二年行八铢钱　旧谱曰重八铢文曰半两
　　右四铢钱　食货志曰孝文五年更铸四铢钱其文为半两　应劭曰今民间半两钱最轻小者是也
　　右三铢钱　建元元年铸　颜师古曰新坏四铢造此钱　封氏曰半两钱重三铢两字中唯作十字不复为两人穿下有三竖文岂以三画为三铢之记耶　洪遵曰余按此钱史氏以为销半两更铸三铢钱重如其文则三铢之文明矣李孝美又画半两钱于下葢蔽封氏之说也
　　右半两钱　建元五年铸　半两之品甚众有传形者有肉郭者有对文者有隐起字者
　　右五铢钱　元狩五年铸　食货志曰有司请郡国铸五铢钱周郭其质令不可摩取鋊　旧谱曰此钱厚大者径一寸重五铢　李孝美曰今世所见五铢如张台之说一一甚多但赤侧四出文蜀梁当两女钱并穿上下各一星者自有品目不当更引于此
　　右锺官赤侧钱　元狩年铸　如淳曰以赤铜为其郭也今钱见有赤侧者不知作法云何
　　右五铢钱　建武年铸
　　右四出文钱　中平三年铸　旧谱曰径寸一分重四铢背文四出俗谓之角钱　洪遵曰余按此钱字画明澈径寸重三铢一絫
　　右五铢钱　魏文帝黄初二年行
　　右直百钱　建安年昭烈铸　旧谱曰径七分重四铢
　　右直百五铢钱　昭烈铸　顾烜曰径一寸一分重八铢文曰五铢直百　洪遵曰余按此钱封氏列不知年代品然考诸家之说则昭烈所铸审矣钱凡四种有径九分重五铢者字文明坦肉好背面皆有周郭世多有之有径七分重三铢八絫者形制窳薄有一种面文相类背肉粗恶穿左有一为字又有鐡钱重五铢四絫者轮郭重厚字文湮晦
　　右传形五铢钱　顾烜曰刘备铸直百钱传形五铢今所谓蜀钱即传形五铢也时有勒为直百者亦有勒为五铢者大小称两如一并径七分重四铢三呉诸属县行之其文为五铢者京师亦颇用焉　旧谱曰刘备与直百同时铸文字轻重大小与汉五铢无异但五字居左铢字居右谓之传形
　　右大泉五百钱　孙权嘉禾年铸　旧谱曰径寸二分重十二铢文曰大泉五百　洪遵曰余按此钱径寸一分重四铢六絫今世有之
　　右大泉当千钱　孙权赤乌年铸　旧谱曰径寸四今重十六铢文曰大泉当千　洪遵曰余按此钱有二品大者径寸五分重十二铢六絫字文夷漫轮郭重厚小者径寸三分重七铢二絫旧谱所图葢其小者以为重十六铢非也
　　右四铢钱　宋元嘉年铸　颜竣传曰轮郭形制与五铢同用费损无利故百姓不盗铸　张台曰据所见背面皆有周郭径七分重二铢已下文甚分明　旧谱曰文曰四铢重如其文　洪遵曰余按此钱径七分重二铢四絫肉薄好阔背面皆有周郭字文甚明
　　右当两大钱　宋元嘉年铸　旧谱曰重八铢
　　右孝建钱　旧谱曰径八分半重四铢文曰孝建背文曰四铢孝建则薤叶四铢则大篆其后稍去四铢専为孝建渐至薄八文字夷漫至明帝泰始三年罢焉　顾烜曰孝建元年铸四铢钱一边为孝建一边为四铢　洪遵曰余按此钱径七分重二铢今世尚有之
　　右二铢钱　宋永光年铸　旧谱曰重如其文
　　右景和钱　宋景和年铸　金光袭曰其文小篆　洪遵曰余按此钱李孝美不入谱烜梁人距宋不逺其说当审矣
　　右鹅眼钱　顾烜曰宋中废帝景和元年铸
　　右五铢钱　肉好周郭文曰五铢重如其文　顾烜曰天监元年铸径一寸文曰五铢重四铢三絫二黍每百枚重一斤二两　张台曰五铢钱皆无好郭惟此一种有之　李孝美曰按此钱亦多见之复有一种径八分重三铢形制惟肖而面漫薄恶疑当时所盗铸者
　　右公式女钱　隋书食货志曰梁武帝又别铸五铢除其肉郭谓之女钱径一寸　张台曰背有好郭者谓之公式女钱背无好郭者正谓之女钱葢听民私铸有不精也
　　右五铢鐡钱　梁普通年铸　顾烜曰五铢鐡钱径一寸一分文曰五铢背为四出文　洪遵曰余按此钱今世有之轮郭重厚字迹微漫背文四出径七分重三铢六絫
　　右大吉钱　普通年铸　顾烜曰钱大小轻重如铢文曰五铢大吉背文四出
　　右大通钱　普通年铸　顾烜曰大小轻重如五铢文曰五铢大通背文四出
　　右大富钱　普通年铸　顾烜曰大小轻重如五铢大富背文四出
　　右当十钱　梁元帝时铸
　　右四柱钱　梁太平年铸
　　右五铢钱　陈天嘉年铸
　　右大货六铢钱　陈太建年铸　洪遵曰余按此钱制作精妙肉皆有周郭径寸重如其文
　　右太和五铢钱　后魏太和年铸　洪遵曰余按此钱径八分重如其文铜质粗恶字文湮漫计当时令民自铸故其制不精也
　　右五铢钱　永平年铸
　　右永安五铢钱　永安年铸　旧谱曰径九分文曰永安五铢重如其文　李孝美曰此钱径八分周郭完厚所见至多
　　右永安土字钱　面文永安五铢幕文有一土字径九分重二铢四絫铜色纯赤轮阔皆夷计后魏所铸
　　右五铢钱　大统年铸　旧谱曰以赤铜铸右永安五铢钱齐神武帝铸
　　右常平五铢钱　北齐天保年铸　旧谱曰径八分　李孝美曰此钱径寸旧谱列在伪品
　　右布泉钱后　周保定年铸　旧谱曰径寸其文左曰布右曰泉皆玉筋篆非男钱也
　　右大布钱　建徳年铸　旧谱曰径寸一分　张台曰此钱小者至径六分其旧钱之文上五下行左大右布又有大布字飜在上下者
　　右永通万国钱　大象年铸　旧谱曰径寸三分重十二铢背面肉好皆有周郭又有径寸二分半重八铢己下者　张台曰此钱轮郭与布泉相似其小省至径七分亦有轮郭阔厚及对文者　李孝美曰此钱又有径寸五分重十八铢背面皆有此四字者铜色青白制作尤佳
　　右白钱　隋开皇年铸　背面肉好皆有周郭文曰五铢而重如其文每一千重四斤二两　唐书食货志曰隋行五铢白钱　旧谱曰径一寸重一铢六黍肉郭平阔五字右边傍好有一画余三面无郭用镴和铸故钱色白
　　右开元钱　唐武徳年铸　新唐书食货志曰径八分重二铢四絫积十钱重一两得轻重大小之中其文以八分篆隶三体　李孝美曰此钱元字次画端或有挑向左者世谓之左挑而俗甚爱重背文亦有两甲痕者铜色黒浊不至精好　详考此钱郭有大小肉有轻重皆岁久适然凡八分篆隶三品而皆有甲文者制作精好今世尤多李孝美独图其一失之畧矣
　　右干封钱　新唐书食货志曰径寸重二铢六分
　　右干元十当钱　干元年使第五伦铸　食货志曰径一寸每缗重十斤　旧谱曰径寸二分重五铢　李孝美曰此钱今多大小不同寸二分至七分相较一分凡六品字体形制畧异
　　右重轮钱　第五琦复命铸　径一寸二分其文亦曰干元重宝背之外郭重轮每缗重十二斤　旧谱曰径二寸四分重十二铢　李孝美曰此钱有两品小者至薄而文字昏暗径寸重五铢大者极厚而制作精好径寸五分重十四铢与唐志旧谱所载不同
　　右小干元钱　洪遵曰余按此钱重三铢三絫径与开元钱同今世所存至多计肃宗所铸而史氏疏畧不载
　　大元厯钱　张台曰大厯是代宗年号计此时所铸　洪遵曰余按此钱径九分重三铢六絫铜色昏浊字画遒劲
　　右开元大钱　径寸二分重十二铢六絫
　　右建中钱　张台曰按此钱未施用今民间往往有之轻小于开元钱径十分重二铢以下文曰建中通宝文字漫暗铜色纯赤肉好薄小殊乖白铜大钱之义
　　右新开元钱背文
　　右咸通钱
　　右天成钱　洪遵曰余按此钱径九分重三铢六絫文曰天成元宝计当时所铸而五代史后唐纪不载
　　右天福钱　洪遵曰余按此钱径七分重二铢四絫铜质薄小字文昏昧葢以私铸不精也
　　右汉通钱　洪遵曰余按此钱径寸重三铢六絫文曰汉通元宝字文明坦制作颇精葢惩天福之弊则汉代所铸明矣
　　右周通钱　郑向五代开皇纪曰显徳二年九月甲寅诏禁天下铜器始议铸钱

　　伪品

　　右项梁钱
　　右呉王濞钱　西京杂记曰呉有铜山铸钱钱微重文字肉好与汉钱不异　洪遵曰余按汉文帝时更铸钱其文为半两呉邓钱文字与汉钱同则钱之半两也
　　右邓通钱　西京杂记曰文帝赐邓通蜀铜山听自铸钱文字肉好与天子钱同故富侔人主
　　右大钱　汉书食货志曰王莽居摄变汉制更造大钱径寸二分重十二铢文曰大钱五十　敦素曰按今所见模状不同字体各异小者不及二铢又有面文重外髙内下精妙可观殊不知莽之所铸复是后人仿效何不相同也如此　张台曰此钱亦有数种有对文者有穿上一星者有泉字诸画并方者
　　右小钱五等　荀悦汉纪曰王莽建国元年春更作小钱径六分文曰小钱与大钱一直五十者为二品并行　封氏幺钱别种文曰直十　张台曰尝见壮钱薄于开元钱
　　右货泉钱　王莽天凤年铸　食货志曰径一寸重五铢文右曰货左曰泉枚直一　张台曰此钱今世所见有径寸四分重二十四铢者有径六分重二铢者有玉筯篆者有传形者有肉郭重文者穿面四角决文穿背四角决文穿上一星穿下一星阔縁细縁不少于五铢　李孝美曰此钱今世多见有径寸五分至四分者十余品而好郭或有或无或作重文种种不一
　　右鐡钱　公孙述铸　旧谱曰文字轻重大小未闻
　　右小钱　初平年董卓铸
　　右五铢钱　董卓铸
　　右沈郎钱　呉兴沈充铸　旧谱曰或言小于五铢文字轻重未闻
　　右五铢钱　晋张轨纳太府叅军索辅言立制凖布用钱
　　右河阳钱　三国王则铸
　　右得壹钱　唐史思明铸　旧谱曰径寸三分重十三铢　洪遵曰余按此钱重十二铢六絫
　　右顺天钱　史思明改铸　旧谱曰径寸五分重十五铢　李孝美曰二钱如一但顺天重而得壹轻　洪遵曰余按此钱重十三铢二絫
　　右永通钱　南唐锺谟请铸　洪遵曰余按此钱有三品字八分书者径寸五分重八铢七絫背面肉好皆有周郭篆文者径寸三分重五铢七絫轮郭重厚铜色昏暗又有面为篆文背为龙凤形者计皆李氏所铸李孝美独载八分书者遗此一种岂未之见耶
　　右开元钱　洪遵曰余按此五钱制度大小各殊有径九分重三铢者有径七分重二铢二絫者字文并类大唐钱有径寸二分重八铢与径九分重三铢者形制相肖文皆篆字有径八分重二铢六絫者字合八分及隶体背文有圆点于五钱中最少又有小唐国鐡钱重二铢八絫形制肖铜钱之小者
　　右大唐钱　洪遵曰余按此钱径八分重二铢四絫文曰大唐通宝又有径七分者字文相类岂当时盗铸耶此钱见竒品
　　右永平钱　五代史前蜀世家曰王建武成三年十二月大赦改明年元为永平
　　右通正钱　五代史前蜀世家曰王建永平五年改元通正
　　右天汉钱　五代史前蜀世家曰王建通正元年十月大赦改明年元曰天汉国号汉
　　右光天钱　五代史前蜀世家曰王建天汉元年十二月大赦改明年元曰光天
　　右干徳钱　五代史前蜀世家曰王建卒子衍立明年改元干徳
　　右咸康钱　五代史前蜀世家曰王衍干徳七年改元曰咸康　李孝美曰按此五钱文皆王氏父子年号计当时所铸并径七分重五铢形制粗恶今世所存甚多　洪遵曰余按通正天汉光天干徳钱皆重三铢独咸康钱重三铢三絫
　　右广政钱　五代史后蜀世家曰孟昶明徳五年改元曰广政　十国纪年后蜀史曰蜀主昶明徳三年十二月丁亥申严钱禁明年改元广政　洪遵曰余按此钱计当时所铸径九分重三铢铜质浑厚字八分书
　　右鐡钱　一十国纪年后蜀史广政二十五年以屯戍既广调度不足始铸鐡钱
　　右干亨钱　五代史南汉世家曰梁贞明三年刘龚即位国号大越改元曰干亨　李孝美曰此钱文曰干亨重宝径七分重六铢疑当时所铸　洪遵曰余按此钱止重三铢六絫
　　右铅钱　十国纪年汉史曰刘龚以国用不足铸铅钱十当铜钱一　洪遵曰余按铅钱有二品轮廓锲薄文曰干亨重宝大者径寸重三铢九絫重宝二字传形小者径九分重三铢六絫余抵岭外始获此钱若铜钱今世所存至多
　　右干封钱　五代史楚世家曰髙郁讽马殷铸铅鐡钱以十当铜钱一　洪遵曰余按此钱径寸七分重十七铢围五寸半文曰干封泉宝以铜为之而楚史湖南故事以为鐡钱岂当时铸铜钱二种耶
　　右天策钱　五代史楚世家曰马殷请依唐太宗故事开天策府梁太祖拜殷天策上将军　张台曰马氏钱也　洪遵曰余按此钱文曰天策府宝径寸七分重三十铢二絫铜质辉重字文明坦史氏失其传张董之说当有所慿也
　　右呉越钱　王俶议铸
　　右铅钱　王审知为闽王时铸
　　右鐡钱　王审知铸
　　右永隆钱　洪遵曰余按此钱径寸四分重十铢三絫文曰永隆通宝字文夷漫制作不精以铜为之五代史不载钱文十国史又遗铜品此钱计当时所铸
　　右天徳钱　董逌曰建州王氏钱面文天徳重宝背文穿上有殷字　洪遵曰余按王延政以建州建国称殷故幕文为殷字通宝重宝之异亦当时铸此二品耳
　　右大兴钱　董逌曰张台云冯洪所铸
　　右土钱　宋白续通典曰刘仁恭造泥钱号为山库　陶岳货泉録曰刘仁恭下令境内以泥为钱以胶泥固济而鍜之大抵类甆様度麤卤
　　右应天钱　董逌曰幽州刘守光钱而文曰应天元宝背文曰万

　　钱通卷六

　　●钦定四库全书

　　钱通卷七

　　（明）胡我琨　撰

　　杂品【旧谱不知年代】

　　右平当钱　径九分重三铢肉郭夷坦当字湮漫或云汉代所铸
　　右四出钱　径寸一分重三铢六絫面背文皆四出字尽漫昧大泉五十本王莽所铸初无四出之就又有背文为北斗七星者【此钱见竒品】
　　右大泉五铢钱　顾烜曰七种异钱今世见有　张台曰在顾氏所见七种异钱之内大小轻重未闻　文皆五铢外建龟兹疎勒亦仿此制诸谱载之甚备独此未之着滕子济枢密嗜古尝获此钱号曰左右五铢钱计以意因之也
　　右太元货泉钱　李孝美曰此钱径七分半重四铢其文上曰太下曰元右曰货左曰泉太元则真书货泉则小篆形制不至隹
　　右通行货泉钱　洪遵曰余按此钱径八分半重二铢七絫铜质简古字含八分体背文穿上有月形
　　右两铢钱　顾烜曰刘氏钱志所载竒异稀有原始未
　　右双五五铢钱　径八分重二铢四絫五字连缀肉郭
　　右大泉钱
　　右左右五铢钱　洪遵曰余按此钱形制窳薄面文曰五铢肉漫好阔仅有轮郭背文亦曰五铢肉郭夷坦倒置其字径寸重二铢三絫又一品面文曰五铢幕文以五铢字上下之径七分重二铢四絫余按五铢沿汉迄隋因革不一品目尤伙文四出谓之角钱去肉郭谓之女钱狭小其制谓之稚钱三面无郭谓之白钱有反其文名传形者有轮郭去尽名对文者有上下其字名竒品者以至赤侧当两鹅眼鸡目四柱两柱之类
　　右续铢钱　旧谱曰形制颇类五铢而文无好郭其文右曰续左曰铢
　　右两柱钱　洪遵曰余按隋志但云梁末有是二钱初不谓铸于梁如鹅眼钱乃宋景和中所铸李孝美俱以为梁钱非也
　　右女钱　顾烜曰径一寸重五铢文曰五铢无轮郭今立师及诸郡县亦通用焉　洪遵曰余按此钱谓之五铢女钱梁武新铸亦曰女钱葢梁之前已有女钱矣
　　右稚钱　隋书食货志曰梁初古钱有五铢稚钱　顾烜曰径八分半重四铢文曰五铢源流出于五铢但稍狭小今东境谓为稚钱三呉皆用之小者至径六分重二铢半世有射雉戏用此钱也
　　右对文钱　隋书食货志曰梁初古钱有五铢对文等号　顾烜曰对文钱剪五铢之所成也民利古钱多铜剪凿取其轮郭所余甚轻小今世行之其源始未闻也
　　右五朱钱　顾烜曰径七分半重三铢一文曰五朱源出稚钱但稍迁异以铢为朱三呉属县行之亦差少　张台曰今所见朱字钱自有两般字狭者有内郭字阔者状如半两自径七分至五分无重三铢半者其轻有至五黍者近华山有人掘得数斗钱皆径四分好亦二分已上周回皆无错鑢处其文只有半王字仍未成就此则五朱之渐也　洪遵曰余按此钱径七分重二铢一絫制作简古铜质纯青背文坦平外轮有縁今世尚有之
　　右定平钱　隋书食货志曰梁武帝时百姓或私以古钱文易有定平一百　顾烜曰径六分重一铢半文曰定平一百三呉属县行之　洪遵曰余按此钱今世尚有之
　　右传形半两钱　字文坦明背面皆无轮郭径八分重二铢一絫
　　右太平钱　顾烜曰太平四文钱三种并径一寸重四铢源流本一但文字有今古之殊并曰太平百钱其小者至径七八分重一铢半文字不异　旧谱曰钱有三种大篆小篆隶书文皆曰太平百钱但字有古今形有大小又有水波文及龟背者【见竒品】　洪遵曰余按此钱又有一种其字含篆隶体钱字漫灭径九分重二铢七絫
　　右两啬钱　敦素曰此钱重四铢径一寸三分微有外轮背面无好郭其文篆书右曰两左曰啬形质大抵似半两制作古异源流莫知按丰记郑玄注云八两为铅据其轻重非如其文然左边之字不当为繬但未识耳　董逌曰考字书无啬字又不与篆合按释真观书曰割爱辞亲披繬剪髪乃知此自梵书中出其以繬为啬又省文也此钱疑在南梁北齐间　洪遵曰余按此钱今世所见者形质夷坦字文着明背面肉好皆无轮郭径寸二分重四铢三絫啬字与诸谱不同制度亦小今两存之
　　右一文钱　敦素曰径寸五分重七铢中穿正圆内外并无轮郭有如半两之状一面有字点画甚纎　李孝美曰此钱铜色纯赤今世甚多流俗号为鏁子钱岂非以钱文类鏁形耶　旧谱谓之一文审求其义了不可得然未知何所稽也　董逌曰考古文此字为巨泉葢圜钱也
　　右四曲文　钱旧谱曰形制类半两肉好无轮郭面有四曲文外向有二字右类文字左不可识
　　右永光钱　徐氏曰文曰永光
　　右五金钱　徐氏曰文曰五金　洪遵曰余按此钱径八分重三铢六絫字文明澈制作甚精
　　右大朝钱　李孝美曰此钱径寸五分重十五铢其文真书曰大朝金合肉好背面皆有周郭【或云是外】国铸
　　右天镇钱　李孝美曰此钱径八分重四铢六黍文曰天镇福宝背文有一黎字在穿上字体形制与石晋天福钱殊不相侔今世所见至多　董逌曰天福石晋年号当时所铸自有天福镇宝钱文见晋氏旧史　洪遵曰余按此钱面文湮没存于今甚多董氏以为见之晋史今无其书可考矣
　　右万岁钱　李孝美曰此钱径寸二分重十三铢面文缪篆曰皇帝万岁背文缪篆曰忠孝传家肉好皆有
　　右大兴钱　李孝美曰此钱径八分重四铢面文曰大兴平宝复有一丁字在背文穿上　洪遵曰余按此钱今世至多背文丁字不常其处或在穿上或在穿下
　　右太千钱　洪遵曰余按此钱径八分重三铢六絫文曰太千通宝倒置通宝字千字疑当作平岁久漫灭尔背文有一丁字在通字之背制作字体肖大兴平宝钱
　　右天感钱　洪遵曰余按此钱文曰天感元宝大小二品字画遒劲顷岁获此寻逸之大小轻重莫详【疑外国所铸】
　　右古钱　李孝美曰此钱径寸一分重十铢面有两字不可识肉好皆有周郭皆夷漫如半两状
　　右古文钱　径一寸重四铢五絫背文夷漫面肉坦平微有轮郭颇类圜法
　　右三字钱　径寸一分重三铢三絫面背肉形皆平外无周郭制作简古字画夷漫叵辨亦圜法别种也
　　右千字钱　李孝美曰此钱径寸六分重十铢面文右边有一千字体如辽钱疑其同出而未得依据肉好皆有周郭背文亦如半两
　　右太兴钱　董逌曰文曰太兴平宝疑五代僭伪之所铸
　　右黄河钱　旧唐书曰元和元年灵武李栾奏黄河岸搨处得

　　天品

　　右天帝钱　晋书天文志曰北落师门西北有十星曰天钱
　　右天雨宝钱
　　右咸阳雨钱
　　右汉世颕川雨金五铢钱
　　右王莽时雨五铢钱

　　刀布品

　　右白金三品　其一曰重八两其文龙名曰撰直三千二曰以重差小方之文马直五百【晋灼曰以半斤之重差为三品此重六两则下品重四两也】三曰复小撱之其文龟直三百【师古曰撱圜而长也音他果反】张汤传曰山东水旱贫民流徙皆仰给县官空虚汤承上指请造白金五铢钱笼天下盐鐡　史记索隐曰白金三品其一龙文隐起肉好皆圜又作云霞之象其二肉好皆方隐起马形在好之下又有连珠文者其三肉圜好方皆为隐起龟甲文
　　右契刀　前汉食货志曰王莽造契刀其环如大钱身形如刀长二寸文曰契刀五百　张晏曰其文左曰契右曰刀无五百字也　顾烜曰契刀五百非勒刀为此四字刀上但有契刀二字而直五百　张台曰台有此钱但薄于错刀柄上文曰五百张顾二说并未见有柄者其文铺成若错刀之陷金也　李孝美曰尝得此钱其形制正如张台所说但其文铸成非陷金也且食货志自云错刀以黄金错其文则此非陷金明矣
　　右汉刀　前汉食货志曰王莽以黄金错其文曰一刀直五千　张晏曰刻之作字以黄金填其文上曰一下曰刀张台曰台有此钱如此图様　李孝美曰此钱今世犹多或有无刀者
　　右十布　前汉书食货志曰王莽铸大布次布第布壮布中布差布厚布幼布幺布小布小布长寸五分重十五铢文曰小布直一百自小布以上各相长一分相重一铢文各为其布名直各加一百上至大布长二寸四分重一两而直千钱矣是为布货十品
　　右货布　前汉食货志曰王莽天凤元年罢大小钱改作货布长二寸五分广一寸首长八分有竒广八分其圜好径二分半足枝长八分间广二分其文右曰货左曰布重二十五铢直货泉二十五与货泉【见伪品】并行　张台曰此布如今最多而易得以今尺量之得寸九分　顾烜曰莽所作钱布皆用铜淆以连锡
　　右大黄布刀　旧谱曰重七铢长二寸三分文曰大黄布刀　张台曰此亦王莽所铸文曰大黄布刀莽自言黄虞之后又改平帝定安大后为黄室主即大黄莽之自称也意者岂非莽之初谓刀布一物后分为二耶　李长美曰按此制作切类货布但足外差广铜色稍赤耳食货志与莽传皆所不载　洪遵曰余按此布今世所存尚多
　　右古刀布　李孝美曰按先王刀布文字制度书所不载然今世所有古刀异布甚多岂非当时所用者乎旧谱别作品俱列于后
　　右蒙城古刀　宣和五年郭僎为亳州蒙城令村人得之田中柄端有方寸一三字彷佛隶书背有方孔不透身形如刀文曰货布五百疑王莽所铸
　　右长平古刀　旧谱曰天宝元年西河郡别驾李幼竒于长平溪涧中所得状如小刀长二寸四分阔五分柄长二寸阔四分柄端有孔总长四寸七分背面俱有字不可识
　　右沂州银刀　嘉佑杂志曰王公和学士罢沂州得银刀一有齐太公杏九字九字中阙不相属刀上又有隐起圜形疑是九府圜法也
　　右长平异布　旧谱曰亦幼竒所得也长寸一分下广九分者长五寸广五分向上渐阔无好足枝长四分间广三分面文两字类科斗书背有三道文不可识
　　右异布　旧谱曰长四寸一分上广寸二分下广寸五分首长六分广寸好径五分足枝长寸二分间广四分重十二铢状如货布面文四字背文两字不可识　李孝美曰按所见古布多矣唯此一品极大而形制特与大黄布刀相似旧谱以谓状如货泉有所未尽
　　右异布　旧谱曰长二寸六分首广寸六分内好无轮郭其有亦讹足间正圜面文六字背文一字不可识
　　右异布　旧谱曰长二寸四分上广寸五分下广寸七分首广六分足间广八分重八铢四傍有郭讹然亦无好面文七字纵横不可识
　　右异布　旧谱曰长二寸四分上广寸五分下广寸三分首广六分足间广五分重八铢无好及肉郭面文六字不可识　李孝美曰按此与已上二布文字旧谱皆阙
　　右异布　旧谱曰长寸八分肩广寸下广寸一分足间广五分正圜无好及周郭重十二铢面文五字不可识
　　右异布　旧谱曰长寸七分肩广寸足间广六分有好形制与上布相类面文三字其左边一字与中心一字亦类上布右边及中心字而倒正不同亦有无好者
　　右异布二品　旧谱曰长短广狭与上二布相似文字
　　右异布　张台曰长寸七分半肩广八分足间二分有肉郭面文两字
　　右异布　张台曰长寸六分肩广八分首广五分足间广二分重六铢背面然一字面文如日下安乂字又两画长短不齐背文如丫傍加竖斜画与上布皆于寔鼎尉王铸处见之
　　右异布　张台曰长二寸一分肩广寸三分首广九分足枝长六分间广四分半重二十八铢面文四字有如二字者金边安瓜者山下安中者两口相重者背文一字与面文右边向上者同形质朴厚不曽磨鑢于简较膳部李涿处见之
　　右异布　李孝美曰按此布长短广狭轻重与上布相类面文六字亦同但倒正相异复无背文耳　洪遵曰余按此布自柄端例读其文曰安阳之吉货
　　右异布　李孝美曰按此布长二寸上广寸二分下广寸三分首长七分广七分足间广五分正圜背面肉好皆有周郭面文六字亦不可识
　　右异布　洪遵曰余按此布长二寸肩广四分首广六分半足枝长五分间广四分半重十三铢八絫正圜背面肉好皆有周郭面文四字
　　右异布　洪遵曰余按此布长二寸二分肩广四分半首广八分足枝长五分半间广如之正圜重十六铢七絫面文不可识
　　右藕心钱　旧谱曰世有此钱其形四方状如博綦长二寸面阔三分当四棱皆上下通阙若藕挺中破状其上有首形如秤槌鼻有孔号为藕心钱
　　右蚁鼻钱　旧谱曰此钱其形上狭下广背平面凸起长七分下阔三分上鋭处可阔一分重十二铢面有文如刻镂不类字世谓之蚁鼻钱
　　右古铜片　旧谱曰咸通八年兖海观察郑汉章奏百姓于野内掘得四千九百五十五片诏翰林验云上有齐归化三字按其形制及文篆外莫之覩亦古布流也

　　外品

　　右罽宾国钱　前汉西域传曰罽宾国以金银为钱文为骑马幕为人面　张晏曰钱文面作骑马形漫作人面目也　北史西域传曰罽宾国市用钱
　　右乌弋山离国钱　前汉西域传曰乌弋山离国钱货与罽宾同独文为人头幕为骑马
　　右安息国钱　史记大宛传曰安息国以银为钱钱如其王面王死辄更铸效王面焉　前汉西域传曰安息国以银为钱文为王面幕为夫人面　洪遵曰余按外国钱文为王面若夫人面多矣而安息国司马史但云钱如王面班史以为面文为王幕文为夫人二史所载若此姑以司马氏之说图之
　　右大月氐国钱　前汉西域传曰安息国以银为钱文为王面幕为夫人面王死辄更铸钱大月氐国钱货与安息同
　　右泥婆罗国钱　旧唐书西戎传曰泥婆罗国以铜为钱面文为人背文为马牛不穿孔
　　右何国钱　徐氏曰以银为之径寸五厘不开孔面为人面背为草木状
　　右康国钱　徐氏曰以银为之径九分不开孔背面皆作人面面文侧背文正面文绕以连珠
　　右抜汗国钱　徐氏曰以金为之径七分五厘无文字又一种有三旋文并不开孔
　　右条支国钱　乐史太平寰宇记曰条支国市列钱货其钱独文为人幕为骑马
　　右拂■〈艹秝〉国钱　神宗国史曰拂■〈艹秝〉国厯代朝贡不至熙寜四年其王灭伊灵改撒始来贡交易为金银钱无孔面凿弥佛背国王名
　　右大食国钱　广州记曰生金出大食国彼方出金最多凡诸货易并使金钱
　　右因墀国钱　晋武帝时因墀国献玉钱形如环　洪遵曰余按此钱二书所载皆同李孝美以天寿为寿昌以环为刀环又云出拾遗记岂亥豕之讹耶
　　右和同钱
　　右神功钱
　　右万年钱
　　右隆平钱　旧谱曰日本国钱四品并径寸重五铢其文隶书一曰和同开珍二曰神功开珍三曰万年通宝四曰隆平永宝其国延厯中铸
　　右干文钱　国朝会要云太平兴国九年日本国僧奝然等浮海而至云其国用铜钱文曰干文宝
　　右屋駄国钱　徐氏曰径七分厚薄肉好不异中夏敦素曰字若梵书不可复识
　　右疎勒国钱
　　右龟兹国钱　徐氏曰龟兹疎勒国即五铢也大九分一面文　敦素曰按二国独用者昔西凉张轨用之此二国地接凉境岂非张氏之遗制乎　乐史太平寰宇记曰龟兹国赋税准地征租无田者则税银钱　洪遵曰余按二书所载则龟兹用钱审矣徐氏五铢之说未知何据耶
　　右吐蕃国钱　敦素曰此钱径寸重五铢肉好精巧不减中国以铜为之皆胡字不可识背文如开元钱有甲文询于众人谓之胡钱　徐氏曰按屋駄与此相类但挍三分之小耳　张台曰按言胡钱者非了絶大抵西北诸国通曰相近有吐蕃使来即将此钱去是吐蕃钱即非止屋駄与胡也
　　右倭国钱　赞寜传载曰倭国在东海中正朔一同中夏年号天庆天厯其国用钱文曰延喜通宝
　　右梵字钱　洪遵曰余按此钱径八分重三铢六絫铜色纯赤文不可辨大抵类屋駄吐蕃钱
　　右契丹国天赞钱　五代史四夷附録曰契丹主按巴坚即位名年曰天赞　洪遵曰余按此钱径九分重三铢六絫文曰天赞通宝
　　右应厯钱　董逌曰北朝钱文曰应厯重宝赵至忠契丹杂记曰伪穆宗徳光之子改元应厯
　　右重熙钱　赵至忠契丹杂记曰圣宗卒少子宗真立改元景福一年又改重熙　洪遵曰余按此钱径九分重三铢文曰重熙通宝
　　右清寜钱　陈昉契丹须知曰契丹主洪基改元清寜洪遵曰余按此钱径九分重三铢文曰清寜通宝
　　右大康钱　徐兢髙丽图经曰契丹咸雍十年改大康至十年改元大安　洪遵曰余按此钱有二品并径九分重二铢四絫以大康通宝大康元宝为文
　　右大安钱　李季兴东北诸蕃枢要曰契丹主天佑年号大安　洪遵曰余按此钱径八分重二铢八絫文曰大安元宝今世多有
　　右寿昌钱　李季兴东北诸蕃枢要曰契丹主天佑年号寿昌　洪遵曰余按此钱径九分重二铢四絫文曰寿昌
　　右干统钱　北辽通书曰天祚即位寿昌七年改为干统　洪遵曰余按此钱径寸重三铢二絫文曰干统元宝
　　右天庆钱　李季兴东北诸蕃枢要云契丹主天祚年号天庆　洪遵曰余按此钱径九分重二铢四絫文曰天庆元宝自天赞钱以下九品皆契丹年号计当时所铸考之契丹杂纪曰景宗朝置铸钱院年额五百贯则契丹铸钱旧矣
　　右千秋钱　李孝美曰此钱径三分文曰千秋万岁今甚易得葢常歳北使入贡人多博易得耳　董逌曰辽国钱葢近世所为
　　右海东三钱　洪遵曰余按鸡林类事云髙丽所铸有通宝重宝之文今世所见凡三种通宝钱有二篆字及真行体重宝篆文制作颇精并径九分重三铢六絫
　　右三韩钱　孙穆鸡林类事曰髙丽仿本朝铸钱以钱交易但其国人与海贾未以为便其钱规模与中国同皆以海东通宝或海东重宝三韩通宝为记
　　右东国钱　洪遵曰余按此钱径寸重二铢四絫文曰东国通宝轮郭浑重字画明坦计髙丽所铸
　　右阇婆国梵书钱　三朝国史曰阇婆国在南海中其国剪银叶为钱博易官以粟一斛二斗博金一钱诸蕃风俗云其国以铜银锡■〈釒或〉鍮杂铸为钱其钱六十四个为一两　洪遵曰余按此钱甚小而薄面背无梵书无穿孔背形微敛钱质不可辨当是杂铅锡或银为之其国一当五十或三十右
　　交趾国黎字钱　国朝会要云秘书丞朱正臣言前通判广州窃见蕃商多往交州贸市赍黎字及砂镴钱至州颇紊中国之法
　　右大秦国钱　后汉书西域传曰大秦国一名犁鞑国以金银为钱银钱十当金钱一　隋书食货志曰后周武时梁益之境杂用古钱交易河西诸郡或用西域金银之钱官不禁
　　右三佛齐国钱　诸蕃风俗云在广州正南其国用金银铜锡合铸为钱
　　右佛泥国钱　诸蕃风俗云在广州东南其国用铜鍮银杂铸为钱
　　右东沃沮国钱　魏志东夷传曰在髙句丽葢马大山之东
　　右新罗国钱
　　右髙昌国钱　后周书异域传曰髙昌赋税计田输银钱
　　右波斯国钱
　　右女国钱
　　右大月氐钱　通典云大月氐国在大宛西钱货与安息同
　　右小月氐国钱　北史西域传曰小月氐国以金银钱为货
　　右中天竺国钱　西域记曰天竺之称旧云身毒其货用金钱银钱贝珠小珠　四分律曰西方钱有铜钱白铅锡树胶皮木金银铢等钱形亦不同有如王面方圆长短等钱不同字亦随时处　三朝国史曰天竺国旧名身毒市易用铜钱有文漫圆径如中国之制但空其中心不穿贯耳
　　右于阗国钱
　　右投和国钱　唐书南蛮传曰投和在真腊南银作钱类榆荚盗铸者截手　乐史太平寰宇记曰投和国其市中所贸易皆用银钱小如榆荚私铸者截腕
　　右阿耆国钱　西域记曰阿耆尼国货用金银钱银小铜钱
　　右屈【居勿反】支国钱　西域记曰屈支国货用金银钱小铜钱
　　右覩货逻国钱　西域记曰覩货逻国货用金银等钱模様异诸国
　　右梵衍那国钱　西域记曰梵衍那国货币之用同覩货逻国
　　右迦毕试国钱　西域记曰迦毕试国货用金钱银钱及小铜钱规矩模様异于诸国
　　右那掲罗曷国钱
　　右健駄逻国钱
　　右室逻伐悉底国钱
　　右羯若鞠阇国钱
　　右钵逻那伽国钱
　　右婆罗痆【女点反】斯国钱
　　右尼波罗国钱　西域记曰尼波罗国出赤铜货用赤铜钱
　　右摩掲陁国钱
　　右伊烂拏钵代多国钱
　　右桥萨罗国钱
　　右摩突罗国钱
　　右干陁国钱
　　右杜薄国钱　乐史太平寰宇记曰杜薄国出金以金为钱
　　右康居国钱
　　右末禄国钱　杜还经行记曰末禄国在恶梅国西南市鄽正平其估银钱
　　右轩渠国钱　乐史太平寰宇记曰轩渠国币货畧同三童国　张骞出闗志曰凡诸国币货多用蕉越犀象作金币率象国王之面亦效王后之面若丈夫交易则用国王之面女人交易则用王后之面王死则更铸
　　右三童国钱　乐史太平寰宇记曰三童国作金币率效国王之面亦效王后之面若丈夫交易则用国王之面妇人用王后之面王死则更铸
　　右阿钧康国钱　后魏书西域传曰阿钧康国市用钱为货
　　右舎卫国钱
　　右层檀国钱　神宗国史曰层檀国交易用钱三分其齐金铜相半而银加一分禁私铸
　　右裸人国钱　义楚释氏六帖云寄归传曰裸人国以藤竹器易鐡或用宝贝或用金银钱
　　右碎叶鐡国钱　徐氏曰宾鐡作之形如两镮相连枚各围寸九分圣厯中御史封思业使西域监斩叛突厥阿悉结薄露大足中还雒阳得西域诸国钱此与何国以下六品并是也
　　右骠国钱　唐书南蛮传曰骠古朱波也以金银为钱形如半月号登伽佗亦曰足弹陀　樊绰云南志曰骠国用银钱
　　右巴氏钱
　　右倓钱
　　右賨钱　洪遵曰余按巴氏钱以下三品皆夷人部落臣属中国故输租受律以其本夷人而后汉总之南蛮故系外国品后
　　右沙州玉钱　大中年河西节度使张议谭进议谭本吐蕃别部以沙州归国遂以沙州为河西军拜议谭为节度使以统其部落以其本畨部故附外国品末

　　钱通卷七

　　●钦定四库全书

　　钱通卷八

　　（明）胡我琨 撰

　　竒品

　　右台主衣库钱　顾烜曰中王之钱台主衣库今有此钱径四寸重八两面文曰中王之钱背文曰五铢七千　旧谱曰五铢□千　敦素曰所谓古字者古万字也此钱钱中最大葢谓一当五铢之千万固常读其面文为钱中之王背文为五铢千万于理为胜
　　右罗纹钱
　　右翅纹钱　顾烜曰二钱台主衣库今有
　　右北斗钱　旧谱曰文曰大泉五十背为北斗之状
　　右轩辕钱　顾烜曰今有此钱径一寸重五铢面纹为北斗轩辕之象背文为矛盾龙凤之形谓之北斗星钱　张台曰唐太宗与建国功臣于禁中驰骑射轩辕钱孔即此钱也
　　右柄文钱
　　右日月钱
　　右井文钱
　　右双五钱
　　右双十钱　顾烜曰五钱并竒异今世见有　洪遵曰余按顾氏所见异钱本七种旧谱移太和五铢入正用品大泉五铢入不知年代品
　　右星月钱
　　右四五钱　洪遵曰余按此钱顾烜所载四傍皆篆书五字董逌谓之四五钱李孝美乃以五铢字上下之与旧说抵捂何也
　　右八星钱　顾烜曰三钱刘氏钱志所载并未见竒异稀有原始未闻　洪遵曰余按顾氏所载本四种旧谱移两铢入不知年代品
　　右鲸文钱　张台曰肉好背面皆有周郭一面有双鱼宛转之文
　　右兎犬钱　旧谱曰此钱形甚瑰丽面作兎犬之文上兎下犬而无文字
　　右明月钱　徐氏曰此钱文曰明月　洪遵曰余按此钱径九分重四铢二絫制作锲薄形质简古外无轮郭背明澈旧谱所图与此小异又不载轻重大小计得其名而未见之也
　　右四神钱　旧谱曰肉好背面皆有周郭并作青龙白虎朱雀玄武之状亦有一面者大者径寸八分重三两
　　右万国钱　洪遵曰余按此钱径寸六分重十三铢面文平地作水文一字类梵书不可识或云日字背文为星官月兎云鹤龟形庆善郎中守仪真得之郡圃土中
　　右龙文钱　敦素曰径九分重三铢两傍有文如日月皆不可识制作肉好者如半两　张台曰以■〈石俞〉石为之非铜也
　　右三雀钱　旧谱曰径寸三分重十铢背面縁上皆作三雀衔花相面文曰五行大布背文有野草闲花之状
　　右龟背钱　顾烜曰四文龟背钱今有此钱径寸重六铢文曰太平百钱背文隐起为龟形　旧谱曰龟背文钱　洪遵曰余按此钱今世尚有之面文曰太平百钱篆书钱字湮晦叵见背文夷漫为龟背形与顾氏所图背文相类旧谱谓之龟背文钱画其背为龟甲非也
　　右水波纹　钱顾烜曰太平四文钱背有水波纹者三种并径一寸重六铢文曰太平百钱大体类前条太平四文但制作微为环壮而背有波纹耳今世徃徃有之莫知其始　旧谱曰水波纹钱大篆小篆隶书三种
　　右双星钱　李孝美曰此钱径寸一分重五铢面文肉郭
　　右玄武钱　李孝美曰此钱径寸二分重八铢文永通万国背文为玄武星剑之象　洪遵曰余按此钱铜色精好制作甚工今世尚有之
　　右千秋钱　李孝美曰径寸九分重二十四铢面文曰千秋万岁背文为龙凤之象
　　右龙凤重轮钱　洪遵曰余按此钱径寸三分重七铢二絫背文重轮肉形浑厚面文篆书曰永通泉货背为龙凤盘绕之象
　　右双凤钱　洪遵曰余按此钱径寸二分重六铢轮郭重厚面文为双凤翔舞之状
　　右双鱼钱　洪遵曰余按此钱径九分重四铢五絫面文为龙凤盘绕之形背文双鱼相向
　　右四事钱　洪遵曰余按此钱径九分重三铢六絫面文二人相向一立一坐上有飞禽下一走犬背文夷漫
　　右单面龙凤钱　洪遵曰余按此钱径九分重三铢九絫面文为龙凤之象背文夷平
　　右龙凤钱　李孝美曰此钱径寸重七铢面文有肉郭为龙凤之形背夷漫而为双鹤鸂■〈勑鸟〉盘绕之状其文皆隐起　洪遵曰余按此钱背面文如李氏之说但面文隐起水波纹背文凿成云彩又有一种径九分重三铢六絫面文亦为龙凤形背为四人执刀楯之状隐起球路文
　　右藕心钱　四种其一长一寸二分阔九分重一两二钱无铭其二长一寸一分阔七分重一两三钱无铭其三长一寸三分阔七分重一两二钱无铭其四长一寸三分阔三分重二钱有半无铭　李孝美曰世有藕心钱不着出于何时　洪遵曰余按宣和博古图云此四钱大小虽殊皆若破藕状及观李孝美画谱与此虽异然其说亦谓上下通缺若藕挺中破状与此乃正相合但未知其何世物耳

　　神品

　　右轻影钱　事载神物
　　右淯水钱　事载竒获
　　右会稽船钱　事载怪诞
　　右青溪宅钱　事载神物
　　右太平钱　南齐世祖治盆城时得此一枚
　　右齐兴郡钱　事载竒获
　　右齐安郡钱　事载竒获　李孝美曰按此与会稽齐兴钱文字大小皆未之闻
　　右令公百炉钱　事载铸辨　封氏曰背文四出　张台曰径八分重二钱五黍　李孝美曰按此钱据所有者背文大小皆如封张所说面文轻重不与魏钱小异铜色深赤肉郭向外渐薄如碾轮状然不知其它如何也
　　右广宗郡钱　事载献纳
　　右伪赵钱　事载竒获
　　右轩辕钱　事载怪诞
　　右孙先生钱　事载神物
　　右桐城钱　事载怪诞
　　右白雀钱　事载神物
　　右寿春钱　事见怪诞
　　右应元钱　事载符懴
　　右北海铁钱　事见镇压
　　右严君平钱　事见神物
　　右科斗钱　事见神物
　　右燕口洞钱　事见神物

　　厌胜品

　　右永安五男钱　旧谱曰径二寸三分重十八铢厚一分上下轮郭之间皆作粟文面上四出文文曰永安五男背作四神之状又有日月相对者　李孝美曰按所见者径寸二分背面皆四出有粟文面文曰永安五男篆文与后魏永安五铢相似唯男字真书耳
　　右七夕钱　旧谱曰径寸四分重十三铢肉好背面皆有周郭文为牵牛织女相对形穿上为花穿下为草制甚古质　李孝美曰据所有者面无好郭
　　右福庆钱　旧谱曰径寸二分半重十铢肉好背面皆有周郭亦有径寸四分重十八铢者文曰伍男贰女叄公九卿好郭边作连珠文于外分为八分若箕形其二三五九皆作大字
　　右撒帐钱　旧谱曰径寸重六铢肉好背面皆有周郭其形五出穿亦随之文曰长命守富贵背面皆为五出文若角钱状　李孝美曰顷见此钱于汝海王霖家形制文字皆如旧谱所说但差大而铜铸耳
　　右男钱　旧谱曰径寸重四铢悬针书文曰布泉　敦素曰径寸一分形制精巧字体与货泉畧同疑王莽时铸后周亦有布泉字皆玉筯与此相并殊不侔也　李孝美曰此钱径九分重五铢背面肉好皆有周郭
　　右辟兵钱　旧谱曰径八分重三铢背面皆有周郭又有两重于方穿之中复更有小穿邪正安之疑若八角然其文一面曰去殃除凶一面曰辟兵莫当皆篆字其间有八柱郭外仍有小柄
　　右千金钱　旧谱曰形制轻重类辟兵钱其文一面曰长毋相忘一面曰日入千金钱间亦有八柱
　　右丰乐钱　旧谱曰径八分重二铢五黍面文有四字皆科斗书其可识者丰乐肉好背面皆有周郭　李孝美曰此钱文曰天清丰乐
　　右君宜侯王钱　旧谱曰此钱径寸重如其文文有六字曰君宜侯王五铢并篆书背面但有肉郭而无好郭形制与汉五铢同而不甚精妙　李孝美曰汉五铢钱面无好郭而背有之此钱既云背面皆有好郭安得与汉钱同形制也
　　右长年钱　旧谱曰径七分欵文曰长年太寳
　　右富钱　晋书石勒载记曰勒铸丰货钱　旧谱曰径寸重四铢文曰丰货　洪遵曰余按此钱径九分重三铢轮深好阔面文有丰货二字篆书
　　右五男二女钱　李孝美曰此钱径七分厚一分半重十铢背面有字皆曰五男二女
　　右天下太平钱二品　李孝美曰此二钱大小不等面文皆曰天下太平背文并隐起大者径寸重六铢为持挺人傍有跃龙之状而平地作水纹小者径八分重五铢为五男二女戏弄之象而平地作球路文疑亦厌胜之流也　洪遵曰余按此二钱今世有之又有二种其一面文亦曰天下太平背文为四人持兵象之象而平地作水纹径八分重三铢六絫又有一种面文亦曰天下太平背为九子母之形平地作球路文径八分重二铢四絫

　　钱通卷八

　　●钦定四库全书

　　钱通卷九

　　（明）胡我琨 撰

　　○四之用

　　语曰流水不腐泉之贵于行也度支积散不归于要则皆腐即有金如土何禆焉请言用法运行与天地同流大利出焉而不尸若有神焉潜通于泉府而我适丽夫用之名如此又何能转相馈遗自尸其低昂之权乎故用曰四

　　流行

　　髙祖始诏天下用钱十九年公铸粗备文曰太和五铢诏京师诸镇皆通行之在所遣钱工备炉冶民有欲铸听就铸之铜必精炼无所和杂【食货志】
　　肃宗初京师及诸州镇或铸或否或有止用古钱不行新铸致商货不通贸迁颇隔尚书令任城王澄上言太和五铢乃大魏之通货不朽之常模宁可专货于京邑不行于天下请并下诸方州镇其太和及新铸五铢辨古钱内外全好者不限大小悉听行之【食货志】
　　洪遵曰开元钱唐髙祖始铸其后髙宗干封肃宗干元以至大厯建中咸通各因其年以名钱然行之不久惟开元钱唐三百年冶铸相继故流行至今甚多【旧志】
　　干和后聚铜钱城内用铅城外用铜禁其出入犯者抵死俸禄非特恩不给铜钱【汉史】
　　梁初惟京师及三吴荆郢江襄梁益用钱其余州郡则杂以谷帛交易交广之域则全以金银为货【食货志】
　　文宗病币轻钱重诏方镇纵钱谷交易时虽禁私造诏从其请置交子务于益州
　　铜钱一十三路行使开封府界京东路京西路河北路淮南路两浙路福建路江南东路江南西路荆湖南路荆湖北路广南东路广南西路铜铁钱两路行使陜府西路河东路
　　铁钱四路行使成都府梓州路夔州路
　　孝宗隆兴元年诏官印会子以隆兴尚书户部官印会子之印为文更造五百文会又造二百三百文会五年置江州会子务干道二年因左司諌陈佑言会子之敝出内库及南库银一百万两收之三年正月度支郎中唐琢言自绍兴三十一年至干道元年七月共印过会子二千八百余万道止干道二年十一月十四日以前共支取过一千五百六十余万道除在官司桩管循环外其在民间者有九百八十万道自十一月十四日以后措置收换截至三年五月六日共缴过一百一十八万九千余贯尚有八百余万贯未收大约毎月收过换不过六七十万縁诸路纲运依近指挥并要十分见钱州县不许民户输纳会子是致在外会子徃徃商贾低价收买辐凑行在所以六务支取拥并诏给降度牒及诸州助教帖各五千道付榷货务召人全以会子入纳候出卖将尽申取朝廷节续给降务欲尽收会子也六月户部曾懐言会子除收还外尚有四百九十万贯在民间乞存留行使十二月以民间会子有破损者别造五百万换给他日又诏损会贯百钱数可照者并作上供钱解发巨室以低价收者坐罪四年以取到旧会毁抹截一付会子局重造三年立为一界界以一千万贯为额遂界造新换旧差户部尚书曾懐同共措置铸提领措置会子库印依左藏库推赏其将带经过务场不得收税蒋芾奏曰此日用会子收回金银若会子稍多又出钱银收之陈俊卿奏曰敛散抑扬权之在上可以无弊其年四月一日兴工印造至岁终可造一千万贯措置收换旧会毎道收縻费钱二十足零百半之应旧会破损但贯百字存印文可验者即与兑换内有假伪将辨验人吏送所司其监官取朝廷指挥毎验出一贯伪会追究元收兑会子人钱三贯与辨验人如官吏用心讫事无假伪具姓名推赏自十二月一日始置局收换至明年三月十日终尽絶更不行用淳熙三年诏第三界四界各展限三年令都茶场会子库将第四界铜板接续印造会子二百万赴南库桩管当时户部岁入一千二百万其半为会子而南库以金银换改者四百万流行于外者纔二百万耳
　　范成大揽辔録载金本无钱悉用中国旧钱又不欲留钱于河南放中国楮币于汴京置局造官会谓之交钞拟见钱行使而阴收铜钱悉运而北过河即用钱不用钞钞文大略曰南京交钞所凖户部符尚书省批降检会昨奏南京置局印造一贯至三贯例交钞许人纳钱给钞河南路官私作见钱流转若赴库支取实时给付毎贯输工墨钱一十五文候七年纳换别给以七十为陌伪造者斩赏钱三百千前后有户部官当令史官交钞库使副书押四围画龙鹤有饰【文献通考】
　　右石湖干道间充乏使入金道汴京有交钞所载其所见如此其时中国亦以币权钱然东南之地有会子又有川引淮交湖会而鼓铸之所亦复不一所以常困钱币多而贱秤提无策而彼则惟以交钱行之河南以中国旧钱行之河北似反简易也元佑间颕濵使辽回奏事亦言北界别无钱币惟用中国钱云
　　先是京师百物有行官司所须俱以贵辨下逮贫民浮贩类有陪折吕嘉问请约诸行利入厚薄令纳钱以赋吏禄与免行户祗应而禁中卖买百货并下杂买务仍置市司估物低昻凡内外官司欲占物价则取办焉至是乃行之【会编】
　　髙后二年行八铢钱【即秦半两钱也汉初患其重更铸榆荚人患太甚故复行此】六年行五分钱【即榆荚】
　　武帝建元元年行三铢钱五年罢三铢钱行半两钱
　　明帝太始初惟禁鹅眼綖环其余皆通用复禁民铸官署亦废工寻又普断惟古钱【原阙】
　　十四年十二月盐铁使李若初奏诸道州府以近日泉货数少缯帛价轻禁止见钱不令出界致使课利有缺商贾不通请指挥见钱任其徃来勿使禁止从之
　　后唐同光二年勑令京师及诸道于市行使钱内检点杂恶铅锡并宜禁断沿江州县毎有州船到岸严加觉察不许将杂铅锡恶钱徃来换易好钱如有私载并行收纳
　　天成元年中书门下奏访闻诸道州府所买卖铜器价贵多是销镕见钱以邀厚利宜遍告晓如元旧破损铜器及碎铜即许铸造铜器生铜器毎斤价定二百熟铜器毎斤四百如违省价买卖之人依盗铸钱律文科断又敕诸道州府约勒见钱素有条制若全禁断实匪通规宜令三京诸道州府城门所出见钱如五百以上不得放出【俱会编】
　　太祖时取唐朝飞钱故事许民入钱京师于诸州便换其后定外地闲慢州乃许指射自此之后京师用度益多诸州钱皆输送其转易当给以钱者或移用他物【宋史】
　　六年诏司农丞许子中徃淮西措置铁钱子中言舒蕲黄州皆产铁合置监且铸折二钱诏户部支凑二十万贯为本又诏发运司管四监子中所管三监毎岁各认三十万贯其大小铁钱令两淮通行【宋史】
　　开元六年春正月禁恶钱勑钱重二铢四分以上乃得行敛人间恶钱镕之更铸如式宋璟请出太府钱二万缗以平价买百姓不售之物可充官用庶使良钱流布人间其后敕太府及府县出粟十万石粜之以敛人间恶钱送少府销毁【通鉴】
　　十一载春二月以粟帛库钱易恶钱先是江淮多恶钱贵戚大商徃徃以良钱一易恶钱五载入长安市井不胜其弊故李林甫奏请禁之官为易取期一月不输官者罪之于是商贾不以为便遮杨国忠马自言国忠为言于上乃更命非铅锡所铸及穿穴者皆听用之
　　敕小钱一当十其重轮者当三十三品钱行浸久属岁荒米斗至钱七千人相食京兆捕私铸者数月间榜死者八百余人不能禁乃敕开元钱与干元小钱皆当十其重轮者当三十唐玄宗勑大小钱皆当一民始安之【会编】
　　玄宗开元初宰相宋璟请禁恶钱行二铢四絫钱毁旧钱不可用者江淮有官炉钱偏炉钱棱钱时钱遣监察御史萧隠之使江淮括恶钱隐之严急烦扰怨嗟盈路坐贬官璟又请粜十万斛收恶钱少府毁之
　　安帝元兴中桓玄辅政议欲废钱用榖帛朝议以为不可乃止
　　臣僚言泉广二舶司及西南二宗司遣州回易悉载金钱四司既自犯法郡县巡尉其能谁何至淮楚屯兵月费五十万见缗居其半南北贸易缗钱之入易境者不知其几于是沿边皆用铁钱矣所以淮南旧铸铜钱干道初诏两淮京西悉用铁钱荆门隶湖北以地接襄岘亦用铁钱而淮西鼓铸铁钱未办议者欲取之蜀事既行叅政洪适以为不便上然之但即蜀中取十五万缗行之庐和而已【宋史】
　　文彦博知永兴军或言陜西铁钱不便乞一切废之朝廷虽不从人多知之争以铁钱买物卖者不肯受长安民多闭肆僚属请禁之彦博曰如是此愈使惑扰也乃召丝绢行人出其家缣帛数百匹使卖之纳其直尽以铁钱勿以铜钱也若是则知铁钱不废市肆安【记闻録】
　　开寳元年旧禁铜钱无出化外乃闻江边纵弛不复检察自今五贯以下者抵罪有差五贯以上其罪死【长编】
　　开寳六年禁铜钱不得入蕃界及越江海至化外
　　嘉佑四年诏闻陜西民间多滥铸大钱以至市易不通其以见行当三大铁钱并当小铁钱之二先是议者欲变大铁钱当一集贤校理陆诜言民间贵小铜钱而贱大铁钱他日一当三犹轻之今与小钱均直则大钱必废请以一当二则公私所损无几而商贾可以通行兼盗铸计其物直无嬴则必自止诏行之自是盗铸乃止【长编】
　　绍兴二十五年直秘阁两浙转运副使锺世明乞四川诸路应系大铁钱并依各州路作二文使用官司不得括责拘收从之蜀自汉以来用铜钱至公孙述据蜀始更造铁钱歴代仍用铜钱孟氏广政初复铸铁钱互用干德三年平蜀后吕余庆镇蜀日首与沈义伦奏乞■〈扌东〉出铜钱计纲发充上供其川界止行用铁钱后以为非便淳化间乃令两川铜铁钱兼先是益卭嘉眉等州皆铸铁钱五十余万缗后因李顺之乱罢铸久之民间阙钱始用私行交子因而弊端百出景德三年张咏言毎铜钱一小铁钱十相兼用
　　陈初承梁丧乱之后铁钱不行始梁末又有两柱钱及鹅眼钱于是人杂用其价同但两柱重而鹅眼轻私家多镕钱又间以锡钱兼以粟帛为货
　　髙宗论交子之弊曰如沈该称提之说但官中常有百万缗遇交子减价自买之即无弊矣【大学衍义补】
　　王安石嘉佑四年以陜西民间多盗铸大钱于是以见行当三大钱折小铜钱二谓之折二钱神宗熙宁四年皮公弼在陜西尝建言陜西见行当二大铜钱顷岁西边用兵始铸当十钱后兵罢多盗铸乃以当三犹私铸乃减当二行之至今铜费相当民无冐利盗铸衰息请以旧铜铅尽铸当二钱从之其后折二钱遂行天下熙宁九年上批都下钱法自祖宗以来未尝有改其新行折二钱不须取索比较利害宜直指挥京师并畿内并罢先是薛向铸折二钱于陜西其后许彦又置于广南以偿铜价既而有言折二钱民或不肯折用又诸路继有如此者故始诏令府界不用后章惇乞并府界用之上曰府界既用即当令京师亦用之至是有言民以折二钱不售诉于开封而后被决者又言有诉三司者以故上批欲罢之及中书访问开封府三司皆言无是事乃再以进呈上又云但恐经久富民藏小钱莫出尔安石曰大钱亦无多富民岂肯藏小钱不出藏小钱不出于富民亦有何利矣上又曰恐四夷闻中国行两等钱以为贫窘乃伤国体如何安石曰钱有二品自周已然何系贫富且自古兴王唐太宗周太宗时极贫然何足为耻臣初不欲铸折二钱今乃极论者葢朝廷举动四方所瞻稍有罅隙即为奸人窥伺愚弄将不能立国是又何以能安天下国家也上乃令复行之然两宫讫不欲用折二钱故折二钱未尝进入禁中
　　诏别印二百三百五百一贯交子三百万止于两淮州县行使其日前旧会听对换应入纳买卖并以交子见钱中半如徃来不便诏给交子会子各二十万付镇江建康府榷货务使淮人之过江江南人之度淮者皆得对换循环使用然自绍兴末年以前铜钱禁用于淮而易以铁钱会子既用于淮而易以交子于是商贾不行淮民以困右司諌陈良佑言莫若如旧从民便铁钱已散铜钱已收且令兼行以铁钱二当铜钱一交子可以尽罢无疑也上曰朕亦知其不可行只为武锋一军在彼良佑又奏交子不便诏两淮郡守漕臣各条其利害乃谓所降交子数多而铜钱并会子又不过江是致民旅未便诏铜钱并会子依旧过江行使其民间交子许作见钱纳官应在官交子目下尽数赴行在左藏库交纳后又诏铜钱并会子依旧过江行使又诏江南州郡民间行使淮交者从便至嘉定十五年增印及三百万其数日増价亦日损称提无其术也【宋史】
　　庆厯中陜西河东皆用铁钱后小铁钱独行于河东而陜西许用铁钱及大铁钱以一折二然小铁钱凡四十万缗积在同华二州熙宁诏赐河东以铁偿之永兴路安抚吴中复请以钱四十贯缺薄恶钱一斤以所买恶钱悉改铸大钱秦凤转运使熊本言今虽以钱四十得伪钱一斤及铜钱千易当二千其实铁钱一斤才当斤铁耳钱千钱为铁六斤铸为钱二千而以铜钱千易之官失多矣又钱多一年改铸未得竟也且民卖千钱得二百五十折二大铁才易其半又禁其通行大钱时方灾伤民所有钱四亡矣【会编】
　　初行会子户部侍郎钱端礼被旨造会子储见钱于城内外流转其合发官钱并许兑会子输左藏库通行于两浙及诸州【宋史】
　　光宗绍熙二年诏帅漕司赈粜收破缺铁钱及私钱明年又降度牒二道换私铁钱臣僚言江北公行以铜钱一准铁钱四禁之当时铜钱之在江北者自干道以来悉以铁钱收换或以会子一贯换钱一贯省其铜钱解赴行在及建康镇江沿江州军闗津去处委官捡察又于江之南北各置官库以铜铁钱交换凡沿江私度及极边径路严禁透漏【宋史】
　　前汉食货志曰太公为周立九府圜法退又行之于齐至管仲相桓公通轻重之权遂显伯名
　　苏冕唐会要曰会昌六年二月勑縁诸道鼓铸佛像钟磬等新钱已有次第须令旧钱流布起今年十月以后公私行用并取新钱其旧钱权停

　　度支

　　贞元七年冬司农卿李谟免官初司农当供三宫冬菜二千车以度支给车直稍钱又阻雨菜败谟以度支为辞上责其不先闻故免之先是谟奏司农菜不足请京兆府市之尹薛珏万年令韦彤乃禁人私卖上命夺珏俸一月彤俸三月【唐书】
　　唐致仕官非有特勑例不给俸国初循用唐制至真宗乃始诏致仕官特给一半料钱【石林燕语】
　　度支奏岁入之数钱九百二十五万缗内五百五十万缗租税八十二万余缗榷酤二百七十八万余缗盐利【会编】
　　自干德中诸州支度经费外凡金帛悉送阙下于是利归公上而条禁文簿渐为精宻吏不得售其奸太宗尤留意财用淳化初诏凖汉制上计之法每岁三司具见管金银钱帛军储等簿以闻每岁天下缗钱总入至一万五千八十五万一百而出亦相近矣至是丁谓着令计録以献因条经费及吉凶大体已徃者以备参较优诏奬之【宋史】
　　自复榷法兵民辇运不胜其苦并边务诱人入中刍粟皆为虚估腾踊至数倍大耗京师钱币太常博士范祥闗中人也熟其利害常谓两地之利甚博而不能少助边计者公私侵渔之害也傥一变法岁可省度支缗钱数十百万乃画策以献遂命制置其事使推行之论者争言其非是遣户部使包拯驰视还言其便论者犹籍籍驿召祥至与三司杂议皆是祥所建诏从之田况请久任祥以专其事乃擢祥为转运使于是旧禁盐地一切通商听盐入蜀罢九州岛军入中刍粟令入实钱偿以盐授以要劵即池验劵按数而出尽弛兵民辇运之役以商所入缗钱籴粟输并边九州岛军而悉留榷货物钱币以实中都由是黠商贪贾无所侥幸闗内之民得安其业公私便之【会编】
　　初陜西转运使李参以部内多戍兵而粮储不足令民自隐度麦粟之赢先贷以钱俟熟还官号青苗钱经数年廪有余粮至是条例司请以诸路常平广惠仓钱谷依陜西青苗钱例民愿预借者给之令出息二分随夏秋税输纳愿输钱者从其便如遇灾伤许展至丰熟日纳非惟足以待凶荒之患民既受贷则兼并之家不得乘新陈不接以邀倍息又常平广惠之物收藏积滞必待年俭物贵然后出粜所及者不过城市游手之人今通一路有无贵发贱敛以广蓄积平物价使农人有以赴时趋事而兼并不得乘其急凡此皆以为民而公家无所利其入是亦先王散惠兴利以为耕敛补助之意也欲量诸路钱谷多寡分遣官提举每州选通判幕职官一员典干转移出纳仍先自河北京东淮南三路施行俟有绪推之诸路诏曰可乃出内库缗钱百万籴河北常平粟而常平广惠仓之法遂变为青苗矣【宋史】
　　初诏监司各定所部助役钱数利州路转运使李瑜欲定四十万鲜于侁时为判官争之曰利州民贫地瘠半此可矣瑜不从遂各为奏时诸路役书皆未就帝是侁议谕司农曽布使颁以为式因黜瑜而擢侁副使兼提举常平【会编】
　　天下吏人素无常禄惟以受赇为生徃徃致富者熙宁三年始制天下吏禄而设重法以絶请托之弊是岁京师诸司岁支吏禄钱三千八百三十四贯二百五十四岁岁増广至熙宁八年岁三十七万一千五百三十三贯一百七十八自后増损不常皆不过此数京师旧有禄者及天下吏禄皆不预此数【梦溪笔谈】
　　旧唐制官职三班奉职月俸钱七百驿羊肉半斤祥符中有人为诗题所在驿舍间曰三班奉职实堪悲卑贱孤寒即可知七百料钱何日富半斤羊肉几时肥朝廷闻之曰如此何以责廉隅遂増今俸【同上】
　　建炎中平江造战船略计其费四百料八橹战船长八丈为钱一千百五十九贯四橹海鹘船长四丈五尺为钱三百二十九贯【老学庵笔记】
　　凡自河以北州军县寨一百八十有七城主客之民七十万五千有七百户官吏在职者一千二百余员厢禁军马义勇民兵四十七万七千人骑岁支粮草钱帛二千四百四十五万而非常之用不与焉【欧阳文忠公论河北州军财产用度】
　　一钱以上皆籍于三司有敢擅用谓之自盗而所谓公使钱多者不过数千缗百须在焉而监司又伺其出入而绳之以法至于用间则曰官给茶彩夫百饼之茶数束之彩其不足以易人之死也明矣【苏子由集】
　　初杨复泰借度支卖曲之利一年以赡军而不复归至是崔胤欲抑宦官罢之令酤者自造而月输钱度支并近镇亦禁之李茂贞惜其利表乞入朝论奏韩全诲请许之茂贞至京师全诲深与相结胤始惧益厚朱全忠而与茂贞为仇敌矣【五季史】
　　命官考三司簿籍商量经久废置之宜凡岁费皆着为定式帝尝患増置官司费财王安石谓置官司所以省费帝曰古者什一而税今取财百端安石谓古非特什一而已安石又欲尽禄天下之吏帝未之许而三司上新増吏禄岁至缗钱百十一万有竒主新法者皆谓吏禄既厚则人知自重不敢冐法可以省刑然良吏实寡赇取如故徃徃陷重辟议者不以为善至是诏三司帐司会计是岁天下财用出入之数以闻法益宻矣【会编】
　　吴炌为宣抚副使专治战守于财计不问盈虚一切以军旅趣办于赵开数以馈饷不继诉于朝开亦自劾老惫求去朝廷为之变辞乃以席益为制置大使位宣抚副使上州军兵马并隶大使司边防重事仍令宣抚司处置益至四川颇侵用军期钱开复诉于朝又数増钱引而军计犹不给朝廷以开益不协乃召开赴行在而以李迨代之自金人犯陜蜀开职馈饷军用无乏其后计臣屡易于开经画无敢变更然茶盐榷酤竒零绢布之征遂为蜀常赋则开作俑之责不能逃焉益寻以母丧亦去【宋史】
　　诏加太学餐钱寛科场恩例从贾道之请也【同上】
　　唐时一品月俸八千后以防阁庶仆俸银杂用以月给之总称月俸为钱三万一千比以今制俸薪直堂算之数亦相仿然唐之时犹有职田禄米一品岁七百石此为优耳及至大厯以后权臣月俸有至九十万者刺史亦皆十万则不啻倍蓰矣【笔麈】
　　开元二十四年始定百官月俸一品月三十千二品月二十四千递至九品月一千九百有竒大厯十二年加京官俸三公宰相每月各一百二十贯文中书门下侍郎月各一百贯文递至杂职月各一贯九百余文一贯当是一千开元之制与今略相仿大厯则溢三倍矣【同上】
　　唐世俸钱自会昌以后不复增减三师二百万三公一百六十万侍中一百五十万中书令两省侍郎左右仆射一百四十万尚书御史大夫一百万节度使三十万葢计一岁而言之也一万当为十缗二百万则二千缗矣至北汉刘崇以大原一道正位建国宰相月俸止百缗节度使止三十缗较之唐末已为大减矣乃今一统之盛宰相月俸犹不能半此则近代之俸可谓至薄也肃宗末年史朝义兵分出宋州淮运于是阻絶租庸盐铁泝汉江而上河南尹刘晏为户部侍郎兼勾当度支转运盐铁铸钱使江淮粟帛繇襄汉越商于以输京师及代宗出陜州闗中空窘于是盛转输以给用广德二年废勾当度支使以刘晏颛领东都河南淮西江南东西转运租庸铸钱盐铁转输至上都度支所领诸道租庸观察使凡漕事亦皆决于晏晏即盐利顾佣分吏督之随江汴河渭所宜故时转运船繇润州陆运至扬子斗米费钱十九晏命囊米而载以舟减钱十五繇扬州距河阴斗米费钱百二十晏为歇艎支江船二千艘每船受千斛十船为纲每纲三百人篙工五十自扬州遣将部送至河阴上三门号上门填阙船米斗减钱九十调巴蜀襄汉麻枲竹筱为绹挽舟以朽索腐材代薪物无弃者未十年人人习河险江船不入汴汴船不入河河船不入渭江南之运积扬州汴河之运积河阴河船之运积河口渭船之运入太仓岁转粟百一十万石无升斗溺者轻货自扬子至汴州每駄费钱二千二百减九百岁省十余万缗【唐志】
　　李绛奏振武天德左右良田可万顷请择能吏开置营田可以省费足食上从之绛命度支使卢坦经度用度四年之间开田四千八百顷收谷四千余万斛岁省度支钱二十余万缗边防頼之
　　牛僧孺闻李德裕代己乃以军府事交付副使张鹭实时入朝时扬州藏钱帛八十万贯匹及德裕至镇奏领得一十四万仍半为张鹭支用讫僧孺上章讼其事诏德裕重捡括果如僧孺之数德裕称初到镇疾病为吏隐欺请罚诏释之补阙王绩拾遗令狐绹等连章论德裕妄奏钱帛以倾僧孺上竟不问
　　仁宗时西事日扰括畿内京东西淮南马诏枢宻同宰臣议边事出内藏缗钱八十万陜西籴军储访知边事者释宼所至州县罪及夏税时禁越职言事富弼因论日食谓应天变莫若通下情帝嘉纳之于是尽除其禁许中外臣庶上封章言朝政得失【经济编】
　　汉时钱极重而币轻谷价甚贱时至斛五钱故嘉言是时外戚赀千万者少正使有千万亦是今一万贯中下户皆有之汉律丞相大司马大将军月俸六万乃今六十贯御史大夫四万而大将军米月三百五十斛下至佐史秩百石犹八斛有竒其赐臣下黄金每百斤二百斤少亦三十斤虽燕王刘泽以诸侯赐田生金亦二百斤梁孝王死有金四十余万斤币轻故米贱金多近世患国用不足以为钱少故夹锡当十等交具卒未尝有补葢钱之多寡系币之轻重不在鼓铸广狭也如魏文侯相李悝言一夫治田百亩亩收粟一石半为粟百五十石一夫五口人月食一石半百亩之入以其十五石为税九十石为食余四十五石钱三十计钱千三百五十而社闾尝新春秋之祠只用钱二百而其余钱以为五口之衣【衣人率用钱三百五人终岁用千五百今只余千五十不足四百五十】则固不嫌钱之少也然正使币轻亦何至是葢日用犹不满一钱不知何以为生【纲目断】

　　给散

　　郭威取滑州库物以劳将士且谕之曰闻侯令公已督诸军自南来吾欲全汝曹功名不若奉行前诏吾死不恨皆曰国家负公公不负国家所以万人争奋如报私雠侯益辈何能为乎王竣狥于众曰我得公处分克京城听旬日剽掠众皆踊跃汉主闻威至河上悔惧私谓窦贞固曰属者亦大草草李业等谓倾府库以赐诸军乃赐禁军人二十缗下军半之将士在北者给其家仍使通家信以诱之威至封丘人情恟惧太后泣曰不用李涛之言宜其亡也【会编】
　　帝召羣臣会议北地太守皇甫嵩以为宜解党禁益出中藏钱西园廐马以班军士【同上】
　　晋诏征褚裒辅政尚书刘遐说之曰会稽王令德雅望足下宜以大政授之裒乃固辞归藩昱清虚寡欲尤善玄言常以刘惔王蒙韩伯为谈客郗超谢万为掾属超鉴之孙也少卓荦不覊父愔简黙冲退而啬于财积钱至数千万常开库任超所取超散施亲故一日都尽万安之弟也清旷秀迈亦有时名【同上】
　　侍御史吴燧等论故蜀帅余玠聚敛罔利七罪玠死其子如孙尽窃帑庾之积以归诏簿録玠家财以犒师振边如孙认钱三千万征之累年始足【宋史】
　　马援在河西有谷数万斛乃叹曰凡殖财者贵以施也否则守钱虏耳【华峤后汉书】
　　莽白太后宜衣缯损膳以示天下莽亦素食上书愿出钱百万献田三十顷助给贫民公卿皆效慕焉【会编】
　　李吉甫以为汝州扞蔽东都而河阳宿兵本以制魏博今田弘正归顺则河阳为内镇不应屯重兵以示猜阻以重胤兼汝州刺史使徙镇之加弘正简挍右仆射赐其军钱二十万缗弘正曰吾未若移河阳军之为善也【同上】
　　初郭崇韬率蜀中富民输犒赏钱五百万缗昼夜督责有自杀者给军之余犹二百万缗【通鉴】
　　民饥者四十六万户死者甚众诏户月给米六斗以没入朱清张瑄财产赈之时浙东宣慰同知托欢彻尔议行劝贷之令敛富民钱百五十万以二十五万属宁海县簿胡长孺藏之长孺察其有干没意悉散于民既而果索其钱长孺抱成案进曰钱在是托欢彻尔虽怒不敢问【元史】
　　元和四年上嘉魏谟谏诤诏访其故居则质卖已更数姓析为九家矣上出内库钱二百万赎之以还其家禁其质卖【雍録】
　　宋制凡上军遣戍皆本司整比军头司引对便殿给以装钱代还亦入见犒以饮食■〈扌东〉拔精鋭升补之或退其疲老者凡大祀有赏给每岁寒食端午冬至各有特支戍边每季又加给银鞋环庆縁边艰于衅给者又有薪水钱其役兵劳苦者或季给钱或川广代还者别给装钱川广之补卒或给时服钱屡凡出外率有口粮【大学衍义补】
　　田锡又言于太宗曰将帅行恩信恤士卒必丰财货方得士心昔赵奢为将所得王之赏赐尽与军吏又李牧为将军市之租皆用享士卒魏尚守云中其军市租尽以给士卒出私养钱享宾客军吏是以匈奴不近云中之塞今国家所命将虽古今异宜凡有给赐今则谁敢效古散家财赏士卒哉若以年年供亿挽运老师费财曷若厚给将帅使之赏用也【大学衍义补】
　　制州郡俸禄无有定准多随土所出有父母祖父母年登七十者给见钱郡县田禄以芒种为断芒种以前去官一年俸禄尽归前人以后者归后人宋制也【大学衍义补】
　　吴国虽贫寡人节饮食用积金钱修兵革聚粮食夜以继日三十余年矣凡皆为此愿诸王勉之能斩捕大将者赐金五千斤封万户列将三千斤封五千户裨将二千斤封二千户二千石千斤封千户皆为列侯其以军若城邑降者卒万人邑万户如得大将人户五千如得列将人户三千如得裨将人户千如得二千石其小吏皆以差次受爵金它赐封皆倍军法其有故爵邑者更益勿因愿诸王明以令士大夫不敢欺也寡人金钱在天下者徃徃而有非必取于吴诸王日夜用之不能尽有当赐者告寡人寡人且徃遗之【史记】
　　灵帝以黄巾日盛召羣臣会议北地太守皇甫嵩以为宜解党禁益出中藏钱西园廐马以班军士中常侍吕强曰党固久积人情怨愤若不赦宥与角合谋为变滋大请先诛左右贪浊大赦党人料简牧守能否则盗无不平矣帝惧而从之【大学衍义补】
　　穆宗之立神策军士人赐钱五十千宰相议以太厚难继乃下诏称宿卫之勤诚宜厚赏属频年旱歉御府空虚边兵尚未给衣沾恤期于均济神策军士人赐绢十匹钱十千畿内诸镇又减五千仍出内库绫二百万匹付度支充边军春衣时人善之【经济编】
　　蔡京罢城命舒亶代之以剿絶羣徭为期西收湟州鄯廊取牂牁夜郎地擢童贯领节度使其后杨戬蓝从熈谭■〈禾贞〉梁师成皆踵之建澶郑曹拱州为四辅各屯兵二万而用其姻昵宋乔年胡师文为郡守禁卒扞掫月给钱五百骤増十倍以固结之威福在手中外莫敢议【左编】
　　卫尉廖以布三千匹城门校尉防以钱二百万私赡三辅衣冠知与不知莫不毕给又闻腊日亦遗其在洛中者钱各五千越骑校尉光腊用羊三百头米四百斛肉五千斤臣愚以为不应经义【杜邺论丁傅】

　　钱通卷九

　　●钦定四库全书

　　钱通卷十

　　（明）胡我琨 撰

　　权积

　　郑司农谓以其所买之国所出为息也假令其国出丝絮则以丝絮偿出絺葛则以絺葛偿言谓以其于国服事之税为息也于国事受园廛之田而贷万泉者则朞出息五百【通考】
　　元帝时都内钱四十万万水衡钱一十五万万少府钱十八万万言其多也以今计之纔八百三十万贯尔不足以当榷货务盛时一岁之入【汉书王嘉传】
　　凡州县产茶及茶山外要路皆估其直什税一从盐铁使张滂之请也滂又奏税钱别贮俟有水旱代民田税自是岁收钱四十万缗未尝以救水旱也滂又奏奸人销钱为铜器以求赢请悉禁铜器铜山听人间采无得私卖【会编】
　　先是舟运江淮之米至东都含嘉仓僦车陆运三百里至陜率两斛用十钱耀卿以江淮舟运悉输江阴仓更用舟运至含嘉仓及太原仓自太原仓入请输闗中凡三岁运米七百万斛省僦车钱三千万缗或说耀卿献之耀卿曰此公家嬴缩之利耳奈何以市宠乎悉奏以为市籴钱【同上】
　　莽立五均司市钱府官令民各以所业为贡酒酤国师公刘秀言周有泉府之官收不售与欲得莽遂于长安及洛阳邯郸临淄宛成都立五均司市钱府官司市常以四时仲月定物上中下之价各为其司平民卖物不售者均官考验得实用其本价取之物贵过平一钱则以平价卖与民贱减平者听民自相与市又民有乏欲赊贷者钱府与之每月百钱收息三钱取诸金银连锡鸟兽鱼鳖畜收桑蚕织纺绩补缝工匠医巫卜祝方技商贾皆各自占所为于其所之县官除其本计其利十分之而以其一为贡敢不自占自占不以实者尽没入所采取而作县官一岁羲和鲁匡复奏请榷酒酤从之【通鉴】
　　制司欲尽收旧引又于绍兴惠民二监岁铸共三十万贯其料并同当三钱时议者恐其利厚而盗铸滋多而总所方患引直日低虽盗铸不禁葢欲钱轻则引重也【宋史】
　　嘉定初毎缗止直铁钱四百以下咸乃出金钱度牒一千三百万收回半界期以岁终不用然四川诸州去总所逺者千数百里限期已逼受给之取吏复为奸于是商贾不行民皆嗟怨一引之直仅售百钱制司乃掲榜除收兑一千三百万引外三界依旧通行又缴总所际金银就成都置场收兑民心稍定自后引直五百铁钱有竒若闗外用铜钱引直百七十钱而已
　　宋朝鼓铸饶池江州建康府四监岁铸铜钱百三十四万缗充上供【饶州永平监四十六万五千江州广宁监二十四万池州永丰监三十四万五千建康丰国监二十四万四百】衡舒严鄂韶梧州六监岁铸百五十六万缗充逐路支用【衡州咸宁监二十万舒州同安监十万严州神泉监十五万鄂州寳采监十万韶州永通监八十三万梧州元丰监十八万】建炎兵革州县困敝鼓铸皆废绍兴初并广宁监于虔州并永丰监于饶州岁铸纔及八万缗以铜铁铅锡之入不及于旧而官吏廪稍工作之费视前日自若也每铸钱一千率用本钱二千四百文时范汝为作乱权罢建州鼓铸二年后铸十二万缗泉司应副铜锡六十五万余斤
　　隆兴改元夏符离之役王师入城点府库有金一千二百两银二万两绢一万二千疋钱二万五十贯米豆共六万余石布袋十七万条见符离记
　　李德裕请置备边库令户部岁入钱帛十二万缗匹度支盐铁岁入钱帛十三万缗匹明年减其三之一凡诸道所在运助军财货皆入焉以度支郎中判之【俱会编】
　　张浚鋭意兴复委任不疑于是大变酒法即旧扑买坊场所置隔槽设官主之曲与酿俱官悉自买听酿户各以米赴官场自酿斛输钱三十头子钱二十二其酿之多寡惟钱是视不限数也又于秦州置钱引务兴州鼓铸铜钱官卖银绢听民以钱引或铜钱买之凡民钱当入官者并听用引折纳官支出亦如之民以为便【宋史】
　　江禄为武宁都颇有资产积钱为壁壁为之倒铜物皆鸣人戏之曰所谓铜山西倾洛锺东应者也【梁书】
　　武帝宏钱百万一聚黄榜标之千万一聚挂一紫标三十余间帝少子作钱愚论讥之
　　废帝时延朗用事绾几宻而专信巫祝之说遂阶敬瑭之祸已晋兵起惶惑计无复之但饱食髙枕而已及兵入延朗以一骑走南山过其家指而叹曰吾积钱三十万于此不知何人取之遂为追兵所杀【五代史列传】
　　帝造万金堂于西园引司农金钱缯帛牣积堂中复藏寄小黄门常侍家钱各数千万又买田起第于河间【会编】
　　以刘晏为户部侍郎充度支铸钱盐铁等使
　　张安世以父子封侯诏都内别藏张氏无名钱以百万数
　　诏以发运使薛向领均输平凖专行于六路赐内藏钱五百万缗上供米三百万石时议者虑其为扰多言非便帝不听薛向既董其事乃请改制官属从之苏辙言今先设官置使簿书廪禄为费已厚非良不售非贿不行是官买之价比民必贵及其卖也弊复如前此钱一出恐不可复纵使其间薄有所获而征商之额所损必多矣帝方惑于王安石不纳其言然均输之法亦迄不能就【会编】
　　秦败豪杰之士争取金五惟任氏子独为仓窖贮粟后糓食万钱于是金玉寳货尽归任氏【独异志】
　　祖宗内帑岁收新钱一百五万而每年退却六十万三年一郊又支一百万赴三司是内帑每年纔得十一万六千余缗而左藏得九十三万三千余缗也今岁额止十五万而隶封桩者半内藏者半左藏咸无焉又自国家置市舟舶于浙于闽于广舶商徃来钱寳所由以泄是以自临安出门有禁下江有禁入海有禁凡舶船之方发也官必点视及遣廵捕官监送放洋然商人先期以小舟载钱离岸及官司之点巡捕之送一为虚文于是许火内人告以其物货之半充赏又或已装发则舶回日亦许告首尽以回货充赏沿海州军以铜钱入海船者有罚淳熙五年五月诏番商往来夹带铜钱五百文随离岸五里外依出界法【通考】
　　裴延龄建言左藏天下岁入不赀耗登不可校请列别舎以检盈虚于是以天下宿负八百万缗折为负库抽贯三百万缗为剩库様物三十万缗为季库帛以素出以色入者为月库帝皆可之【唐书】
　　隋台省府寺及诸州皆置公廨钱收息取给工部尚书苏孝慈以为官司出举兴生烦扰百姓败损风俗请皆禁止给地以营农于是始诏公卿以下皆给职田毋得治生与民争利【会编】
　　韩弘始入朝上待之甚厚弘献马三千绢五千杂缯三万金银器千而汴之库廐尚有钱百余万缗绢百余万匹马七千匹粮三百万斛【同上】
　　汉兴七十余年之间国家无事廪庾皆满而库府余货财京师之钱累百万贯朽而不可挍
　　德宗患宫中用度不足李泌言天子不私求财请岁供宫中钱百万缗愿勿受贡献及罢宣索从之及元友直运淮南钱帛二十万至泌悉输之大盈库然上犹数有宣索仍敕诸道勿使宰相知泌闻之惆怅而不敢言【衍义补】
　　徽宗建中靖国元年尚书省言预买钱多人户愿请比岁例増给诏诸路提举司假本司剩利钱同漕司来岁市紬绢许纲赴京【同上】
　　唐杜中立迁司农卿初度支将六宫飱钱移于司农毎季一出付吏大吏尽举所给于人权其子钱以给之既不以时以致黄门来督责谩骂中立取钱纳帑舍率五百一出吏不得为奸遂以为法【山堂肆考】
　　和籴宋岁漕以广军储寔京邑河北河东陜西三路及内郡又自籴买以息边民飞挽之劳其名不一建隆初河北连岁大稔命使置场増价市籴自是率以为常咸平中尝出内府绫罗锦绮计直缗钱百八十万银三十万两付河北转运使籴粟实边继而诏凡边州积谷可给三岁则止大中祥符初三路岁丰仍令増籴广蓄靡限常数后又时出内库缗钱或数十万或百万别遣官经画市籴中等户以下免之初河东既下减其租赋有司言其地沃民勤颇多积谷请每岁和市随常赋输送其直多折色给之京东西陜西河北缺兵食州县括民家所积粮市之谓之推置取上户版籍酌所输租而均籴之谓之对籴皆非常制麟府州以转饷道逺遣常叅官就置场和籴河北又募商人输刍粟于边以要劵取盐及缗钱香药寳货于京师或东南州军陜西则受盐于两池谓之入中陜西籴谷又岁预给青苗钱天圣以来罢不复给然发内藏金帛以助籴者不可胜数寳元中出内库珠直缗钱三十万付三司售之取其直以助边费欧阳修奉使河东还言河东禁并边地不许人耕而私籴北界粟麦为兵储最为大患遂诏岢岚火山军闲田并边壕十里外者听人耕然竟无益边备岁籴如故大抵入中利厚而商贾趋之罢三路入中悉以见钱和籴县官之费省矣熈宁五年诏以银绢各二十万赐河东经略安抚司听人赊买收本息封椿备边自是三路封桩所给甚广七年以岷州入中者寡令三司具东南及西盐铁法经久通行利病以闻知熈州王韶建议以沿边和籴以一分见缗九分西钞别约价募入中者凡边部入中有阙则多出焉其或饶益诱之以纾用度是岁河东并边大稔诏都转运使李师中与刘庠广籴积五年之蓄复命辅臣议更与陜西并塞刍粮之法令转运司増旧籴三分以所籴羡为赏罚仍遣吏按视而陜西和籴或以钱茶银紬绢籴于弓箭手八年河东察访使李承之言太原路二税外有和籴粮草官虽量予钱布而所得细微民无所济遇岁凶不蠲最为弊法继而知太原韩绛复请和籴于元数省三分罢支钱布诏委陈安石元丰元年安石奏河东十三州一税以石计凡三十九万二千有余而和籴数八十三万四千有余所以岁凶仍输者以税轻军储不可阙故也旧支钱布相半数既竒零以钞贸易略不收半公家实费百姓乃得虚名欲自今罢支籴钱岁以其钱令并边州郡和市封桩即岁灾以填所蠲数年丰则三岁一免其输朝廷以为然始诏河东岁给和籴钱八万余缗并罢以其钱付漕司如安石议因用安石为河东转运使其后经略使吕惠卿复请别议立法除河外三州理为边郡宜免余十一州可槩均籴下有司议以岁和籴见数十分之裁其二用八分为额随户邑髙下裁定毋更给钱岁灾同秋税蠲放以转运司应给钱补之灾不及五分听以久例支移遂易和籴之名为助军粮草宣和中罢畿内和籴自熙宁以来和籴入中之外又有坐仓博籴结籴俵籴兑籴寄籴括籴劝籴均籴等名其曰坐仓熈宁二年令诸军余粮愿籴入官者计价支钱复储其米于仓王珪奏曰外郡用钱四十可致斗米于京师今京师乏钱反用钱百坐仓籴斗米此极非计司马光曰坐仓之法葢因小郡乏米而库有余钱故反就军人籴米以给次月之粮一时急计耳今京师有七年之储而府库无钱更籴军人之米使积久陈腐其为利害非臣所知不从明年又虑元价钱神龙卫及诸司毎石等第増钱收籴仍听行于河北东陜西诸路元符以后有低价抑籴之弊诏禁止之其曰博籴熙宁七年诏河北转运提举司置场以常平及省仓岁用余粮减直听民以丝绵绫绢増价博买俟秋成博籴崇宁五年又诏陜西钱重物轻委转运使措置以银绢丝紬之类博籴斛斗以平物价其曰结籴熈宁八年刘佐体量川茶因便结籴熈河路军储得七万余石诏运给焉未几商人王震言结籴多散官或浮浪之人有经年方输者措置熙河财用孙逈奏总管王君万负熈河两川结籴钱十四万六百三十余缗银三百余两乃遣蔡确驰徃本路劾之君万及髙遵皆坐借结籴违法市易降黜有差崇宁初蔡京行于陜西尽括民财以充数五年以星变讲修阙政罪陜西河东结籴对籴其曰俵籴熈宁八年令中书计运米百万石费约三十七万缗帝怪其多王安石因言俵籴非特省六七十万缗岁漕之费且河北入中之价权之在我遇斗斛贵徃籴即百姓米无所籴自然价损非惟寔边亦免伤农乃诏岁以末盐钞钱在京粳米六十万贯石付都提举市易司贸易度民田入多寡豫给钱物秋成于澶州北京及縁边入米麦粟封桩即物价踊权止入中听籴使司免用须岁丰补偿绍圣三年吕大忠之言召农民相保豫贷官钱之半循税限催科余钱至夏秋用时价随所辄贴纳崇宁中蔡京令坊郭乡村以等第给钱俟收以时价入粟边郡弓箭手青唐蕃部皆然用俵多寡为官吏赏罚其曰兑籴熈宁九年诏淮南常平司于麦熟州郡及时兑籴元佑二年尝以麦熟下诸路广籴诏后价若与本相当即许变转免籴其曰寄籴元丰二年籴便粮草王子渊论纲舟利害因言商人入中岁小不登必邀厚价故曰设内郡寄籴之法以权轻重七年诏河北瀛定二州所籴数以巨万而散于诸郡寄籴恐缓急不相及不若致商人自运李南公王子渊俱言寄籴行已久且近都仓缓急运致非难于是寄籴卒不罢其曰括籴元符元年泾原经略使上疏请并边籴买豫榜谕民毋得与公家争籴即官储有之括索羸粮之家量存其所用尽籴入官其曰劝籴均籴政和元年童贯宣抚陜西议行之鄜延经略使疏即言劝籴非可以久行均籴先入其斛斗乃给其直于有斛斗之家未有害也坊郭之人素无斛斗必须外籴转有烦费疏奏坐贬五年言者谓均籴法严然已籴而不偿其直或不度州县之力敷数过多有一户籴数百石者乃诏诸路毋辄均籴既而州县以和籴为名低裁其价转运司程督愈峻科率倍于均籴诏约止之宣和四年荆湖南北均籴以家业为差劝籴之法其后寖及于新边鄯郭州积石军蕃部患之自熙宁以来王韶开熙河章惇营溪洞沈起刘彝启交址之隙韩存寳林广穷乞弟之役费用科调益繁陜西宿兵既多元丰四年六路大举西讨帝先虑科役扰民令赵卨廉问颇得其事又以粮饷麤恶欲械斩河东泾原漕臣以励其余卒以师兴役众鲜克办给又李稷为鄜延漕臣督运诏许斩知州以下乏军兴者民若折运多散走所杀至数千人道毙者不在焉于是文彦博奏言闗陜人户昨经调发不遗余力死亡之余疲瘵已甚为今之计正当劳来将士安抚百姓全其疮痍使得苏息明年优诏嘉答初西师无功议者虑朝廷再举自是帝大感悟申饬边臣固境息兵闗中以苏哲宗即位诸老大臣维持初政益务绥静边郡类无调发第令诸路广籴以备蓄积及诏陜西麟府州计五岁之粮而已绍圣初乃诏河北镇定瀛州籴十年之储余州七年其后陜西诸路又连岁兴师及进筑鄯湟等州费资粮不可胜计元符三年泾原经畧使章楶諌曰伏见兴师以来陜西府仓廪储蓄内外一空前后资贷内藏金帛不知其几千万数即今所在粮草尽乏漕臣计无所出文移指空而已今者正休兵息民清心省事之时唯深察臣言裁决斯事若更询主议大臣窃恐专务兴师上误圣听主议大臣指章惇也时内藏空乏陜西诸路以军赏银绢数寡请给于内藏库诏以绢五十万予之帝谓近臣曰内库绢才百万已去其半矣蔡京用事复为拓土劝徽宗招纳青唐用王厚经置费钱亿万用大兵凡再始克之而湟州戍兵岁费钱一千二十四万九千余缗五年熈河兰湟运使洪中孚言本道青稞亩收五石粒当大麦之三异时人粮给精米马料给青稞率皆八折不惟人马之食自足而价亦相当今边臣不烛事情精米青稞与造米大麦一例抵斗给散即公有一分之耗私有一分之赢会计一路岁费斛斗一百八十万杂色五十万外青稞一百三十万抵斗岁费二十六万石三十缗计七百八十万帝乃命九折明年复令计斗给散竟罢九折又于陜西建四都仓平夏城曰裕财镇戎军曰裕军通陜砦曰裕民西安州曰裕边自夏人叛命诸路皆谋进筑陜以西保甲皆运粮后童贯又自将兵筑靖夏制戎伏羌等城一讨深入凡六七年至宣和末馈饷空乏鄜延至不能支旬月时边臣争务开边夔峡岭南不毛之地草创郡邑调取于民费出于县官最后有燕山之役雄霸等州仓廪皆竭兵士饥忿有掷瓦石撃守贰刃将官者燕山郭药师所将常胜一军计口给钱廪月费米三十万石钱一百万缗河北之民力不能给于是免夫之议兴初黄河岁调夫修筑埽岸其不即役者输免夫钱熈丰间淮南科黄河夫钱十千富户有及六十夫者刘谊葢尝论之及元佑中吕大防等主回河之议力役既大因配夫出钱大观中修滑州渔池埽始尽令输钱及是王黼建议乃下诏曰大兵之后非假诸路民力其克有济谕民国事所当竭力天下并输免夫钱夫二十千淮浙江湖岭蜀夫三十千凡得一千七百余万缗河北羣盗因是大起南渡三边馈饷籴事所不容已绍兴间于浙江湖南博籴多者给官告少者给度牒或以钞引类多不售而吏继为奸人情大扰于是减其价以诱积粟之家初不拘于官编之户凡降金银钱帛而州县阻节不即还者官吏并徒二年广东转运判官周纲籴米十五万石无扰及无陈腐抚州等臣刘汝翼饷兵不匮及劝诱赈粜流离皆转一官七年以饶州之籴石取耗四斗罪其郡守自是和籴者计剰科罪十三年荆湖岁稔米斗六七钱乃就籴以寛江浙之民孝宗干道三年秋江浙淮闽淫雨诏州县以本钱坐仓收籴母强配于民四年籴本给会子及钱银石钱二贯五百文寳庆三年监察御史汪刚中言和籴之弊其来非一日矣欲得其要而革之非禁科抑不得夫禁科抑莫如増米价旨从之绍定元年锡银会度牒于湖广总所令和籴米七十万石饷军五年臣僚言若将民间合输缗钱使输斛斗免令贱籴输钱在农人亦甚有利此广籴之良法也从之开庆元年沿江制置司招籴米五十万石湖南安抚司籴米五十万石两浙转运司五十万石淮浙发运司二百万石江东提举司三十万石江西转运司五十万石湖南转运司二十万石太平州一十万石淮安州三十万石髙邮军五十万石涟水军一十万石庐州一十万石并视时以一色会子发下收籴以供军饷【宋志和籴】
　　熈宁二年薛向为江淮等路发运使始募客舟与官舟分运互相捡察旧弊仍去岁漕常数既足募商舟运至京师者又二十六万余石而未已请充明年岁计之数三司使吴充言宜自明年减江淮漕米二百万石今发运司易轻货二百万缗计五年所得无虑缗钱千万转储三路平籴备边王安石谓骤变米二百万石米必陡贱骤致轻货二百万贯货必陡贵当令发运司度米贵州郡折钱变为轻货储之河东陜西要便州军用常平法粜籴为便诏如安石议【宋志漕法】
　　淳熈五年闰六月臣僚言蜀中钱引已增在四千五百余万増而不已必至于不可行乞立定额毋得増添从之【宋史】
　　大贾张陟负五坊息钱上命坊使杨朝汶收其家簿阅贷钱虽已偿悉钩止根自变量十百人列棰挺胁不承又获卢大夫逋劵捕卢坦家客责偿久乃悟卢羣券坦子上诉朝汶谰语钱入禁中何可得度极言中人暴横时方讨郓帝曰姑议东军此细事我自处办度曰兵事不理止山东中人横暴将乱都下帝不悦徐乃悟
　　孝武皇帝元狩六年太仓之粟红腐而不可食都内之钱贯朽而不可挍【经济编】
　　旧例从江淮诸道运米一百一十万石至河阴来年请停八十万石运三十万石旧例从河阴运米七十万石至太原仓来年请停五十万石运二十万石旧例从太原仓运米四十万石至东渭桥来年请停二十万石运二十万石其江淮所停运米八十万石请委转运使于漕水州县毎斗八十价出粜计以糙米与细米分数相接之外毎斗犹减时价五十文以救贫乏计得钱六十四万贯文节级所减运脚计得六十九万贯都合得钱一百三十三万贯数内请支二十万贯付京兆府令于京城内及东渭桥开场和籴米二十万石每斗与钱一百文计加时估价三十已上用利农人其米便送东渭桥及太原仓收贮充填毎年转漕四十万石之数并足余尚有钱一百一十三万贯文以供边镇和籴臣已令度支巡院勘问诸军州米时价兼与当管长吏商量令利见垦之田约定所籴之数得凤翔泾陇邠宁庆鄜坊舟延夏绥银灵盐振武等道良原长武平凉等城报除度支旋籴供军之外别拟储备者计可籴得粟一百三十五万石其临边州县各于当处时价之外更加一倍其次毎十分加七分又其次毎十分加五分通计一百三十五万石当钱一百二万六千贯文犹合剰钱十万四千贯留充来年和籴所余江淮籴米及减运米脚钱请并委转运使便折市绫绢絁绵四色即作船搬送上都边地早寒敛藏向毕若待此钱送到即恐收籴过时请且贷户部别库物充用本色续到便令折填其所贷户部别库物亦取绫绢絁绵四色并依平估价务利农人仍取度支官畜及车均融搬送请各委当道节度及当城兵马使与监军中使并度支和籴巡院官同受领便计会和籴各量人户垦田多少先付价直立限纳粟不愿粜者亦勿强征其有纳米者毎米六升折粟一斗应所籴得米粟亦委此三官同检覆分于当管城堡之内拣择髙燥牢固仓窖等收纳封闭仍以贮备军粮为名非縁城守絶粮及承别勑处分并不得辄有支用待收籴毕其所籴数并收贮处所闻奏并报中书门下总计贮备粟一百三十五万石是十一万二千五百人一年之粮来岁若遇顺成又可更致百余万石【唐陆贽请储蓄军粮状】
　　汉制大司农卿一人掌诸钱谷金帛诸货币郡国四时上月旦见钱谷簿其逋未毕各具别之边郡诸官请调度者皆为报给损多益寡丞一人主帑藏
　　史记殷本纪曰帝辛厚赋税以实鹿台之钱

　　价值

　　会稽老叟云右军之后持一风字砚大尺余色正赤用之不减端石云右军所用石扬休以钱三万得之【砚谱】
　　龙焙泉即御泉也北苑造贡茶社前芽细如针用御水研造毎片计工直钱四万分试其色如乳乃最精也【天中记】
　　东方朔曰丰镐之间号为土膏其价亩一金杜笃曰厥土之膏亩价一金费凤碑曰祖业良田亩值一金按汉金一斤为钱十千是知汉田毎亩十千与今大率相似仆观三十年前有司留意征理所在多为良田大家争售至倍其直而迩年以来有司狃于姑息所在习顽为风举向来膏腴之土捐半直以求售世态为之一变甚可叹也【野客丛书】
　　穆宗即位京师鬻卖金银十两亦垫一两籴米盐百钱垫七八京兆尹柳公绰以严法禁止之寻以所在用钱垫陌不一诏从俗所宜内外给用毎缗垫八十【唐史】
　　宁王方集宾客粥马牙人曲神奴者诣呈二马焉宁王即于中堂阅试座客视之不相上下宁王顾谓神奴曰其价几何牙人先指曰此一千缗次指曰此五百缗宁王欣然如言付钱宾客莫测其价之悬殊即令鞭辔驰驱徃复数回笑谓座客曰辨其优劣否皆曰不知宁王乃顾千缗者曰此马缓急百返蹄下不起纎埃复顾五百缗者曰此马徃来十过蹄下颇生尘埃以此等第其价之髙下焉坐客乃服【集异记】
　　平原郡贡螗蟹采于河间界毎年生贡斲氷火照县老犬肉蟹觉犬肉即浮因取之一枚直百钱以毡密束于驿马上驰之至京【酉阳杂爼】
　　上复问李泌以复府兵之策对曰今岁卒戍京西者十七万人计岁食粟二百四万斛今粟斗直钱百五十为钱三百六万缗国家比遭饥乱经费不充就使有钱亦无粟可籴未暇议复府兵也【唐史】
　　卢坦到官值岁饥谷日増价或请抑之坦曰宣歙谷少仰食四方若价贱则商船不来益困矣既而米斗二百商旅辐辏民頼以生【会编】
　　汉法聘后用黄金二万觔为钱二万万而寳货法凡黄金一觔直钱万朱提银八两为一流直钱一千五百八十余银一流直钱千【朱提县出善银音殊时】当时黄金一两才六百银一两才二百东坡常怪今之黄金不若昔之多岂今之糜之者众宜其少而价贵也【泊宅编】
　　前汉食货志曰汉兴接秦之敝民失其业大饥米石五千人相食髙祖令民就食蜀汉又按髙祖纪二年闗中大饥米斛万钱人相食令就食蜀汉皆一时事所书米价不同恐稍先后亦未可知王莽末黄金一觔易粟一斛晋愍帝时米斗二金是一斗粟易钱二十缗一石粟为钱二百缗也后汉末董卓之乱百姓流离谷石至五十万唐潼闗失守鲁炅所守郡中米斗五十千是一石谷为钱五百缗也梁侯景食石头常平粟尽米一斗七八万钱是一石米为钱七八百缗也自古米贵未有如是之甚者汉明帝永平间粟斛三十正与唐太宗米斗三钱之价同东魏元象间谷斛九钱赵充国传金城湟中谷斛八钱汉宣纪谷石五钱自古米贱又未有如是之甚也等一石谷耳贱而至于五钱贵而至于七八百缗无乃太县絶乎【会编】
　　京下刘光禄养好鹅刘后军从京师还镇寻阳以一只鹅为后军别纯苍色颈长四尺许头似龙此一只鹅可堪五万【俗说】
　　神宗熈宁元年三月英州因雷震一山梓树尽枯而为龙脑价为之贱至京师一两纔直钱一千四百【宋史】
　　刘攽曰罢酤占租卖酒钱自是一事以律占租者谓令民卖酒以所得利占而输其租矣占不以实则论如律也税即卖酒之税卖酒升四钱所以限民不得厚利耳丘浚曰按前此榷酒自酿以卖也至是以贤良文学言罢榷酤官然犹听民自酿以卖而官定其价毎升四钱度其所卖之多寡以定其税此即胡氏所谓使民自为之而量取其利者也【大学衍义补】
　　唐有老人遇老妪持旧裀以半千售之有波斯国人见之曰此是氷蚕所织暑月置之座傍满坐皆凉酬以千万钱
　　波斯胡人至扶风逆旅见方石在主人门外盘桓数日主人问其故胡云我欲石捣帛因以钱二千求买主人得钱甚悦以石与之胡载石出封外剖得径寸珠一枚【广舆记】
　　杨用修云柳宗元鞭贾云市之鬻鞭者人问之其价五千必曰五万复以五十则伏而笑之以五百则小怒五千则大怒必至五万而后可此虽寓言亦必因当时鞭价而立说也又顾况有露青竹鞭歌鲜于仲通正当年章仇兼琼在蜀川约束蜀儿采马鞭聨灰煮蜡光烂然章仇兼琼持上天忽见扬州北邸前祗有人还千一钱葢言其物贵而价贱也然一鞭之直何至五万而千一之钱犹以为少当时好尚如此【代醉録】
　　华亭市有一物如水桶而无底非金石竹木所制无有识者一日有海船老商以三百缗买之或问何物商曰此至寳也名为海井凡航海必须以淡水自随今但以大器贮海水置此井于水中汲之皆甘泉矣【癸辛杂志】
　　汉初铸筴钱匹马至百金自天子不能具■〈马享〉驷而将相或乘牛车【大学衍义补】
　　唐试举子将入场嗜利者争卖健毫圆锋其价十倍号定名毫笔工毎卖一枝则録姓名俟其荣捷则诣门求阿堵俗呼谢笔【山堂肆考】
　　唐王义方初科御史置一第爱庭中青铜树复召主人曰此佳树得无欠偿乎又与之钱四千【同上】
　　宋庆厯中广州有蕃商死珍珠没官上命取珠出禁中钱易之以赐张贵妃【鸣道集】
　　房光庭尝送亲故之葬出鼎门际晚且饥会鬻糕饼者与同行数人食之素不持钱无以酬值鬻者逼之光庭命就我取直鬻者不从光庭曰与尔官衘我右台御史也可随取值时人赏其放逸【太平广记】
　　句容县佐史能啖鲙至数十斤恒食不饱县令闻其善啖乃出百斤史快食至尽因觉气闷久之吐出一物状如麻鞋底县令命洗出安鲙所鲙悉成水累问医人术士莫能名之令小吏持徃扬州卖之髙举其价冀有识者其人至扬州四五日有胡求买初起一千累増至三百贯胡輙还之初无酬酢人谓胡曰是句容县令家物君必买之当相随去胡因随至句容县令问此是何物胡云此是销鱼之精亦能销人腹中块疾人有患者以一片如指端绳繋之置病所其块即销我本国太子少患此病父求愈病者赏之千金君若见卖当获大利令竟卖半与之【广异记】
　　太宗曰吾所欲得兰亭可与我将去后用玉匣贮之藏于昭陵今赵模等所榻者一本尚直钱数万【法书要録】
　　仇中尉愿以三百素绢易公清夜图周封惮其迫胁遽以图授之明日果赍绢至后方知诈伪乃是一豪士求江淮大监院时王淮判盐铁酷好书画谓此人曰为予访得此图当遂公所请因为计取耳及王家事起复流一粉铺家郭侍郎承嘏阍者以钱三百市得郭公卒又流传至令狐家宣宗尝问相国有何名画相国具以图对后进入内【名画记】
　　则天时西国献青泥珠一枚类拇指微青后不知贵以施西明寺僧布金刚额中后有胡僧于珠下谛视僧因问欲买珠耶胡曰若见卖当致重价僧初索千贯渐至万贯胡悉不酬遂定至十万贯卖之胡得珠纳腿肉中还西国僧奏闻则天勑求此僧数日得之于腿中取出问市此何用曰西国有青泥泊多珍寳但苦泥深不可得以此珠投之泥皆成水则天因寳持之【广异记】
　　计然曰夫籴钱二十则病农病农则草不辟籴钱九十则病末病末则财不出夫籴钱上不过八十则农末俱利【越絶书】
　　大苏与杨元素书闻任郎中子欲卖荆湖庄子值六十万先只要若干【苏全集】
　　唐史粟二百四万斛斗米百五十钱计二百四万斛为钱三百六万缗以此数榷之斛是五斗缗是千钱也其时斗米直百五十钱斗粟八十以为至贱其钱亦轻矣【笔麈】
　　孝灵末百司湎酒酒千文一斗常侍张让子奉为太医令与人饮辄去衣露形为乐【典论】

　　馈遗

　　王璇尝送钱三万饷袁淑一宿复遣追取言使人谬误欲以戏淑淑致书曰闻之前志七年之中一与一夺义士犹或非之况宻迩旬次何其裒益之亟也窃恐二三诸侯何以观之【宋书】
　　范公掌雎阳有孙秀才索游上谒赠钱一千明年复谒问何为汲汲道路孙戚然曰老母无养公为补学职月得三千因笃学春秋明年即解去后十年太山下有孙明复先生以春秋教授名重京师即昔日秀才也公叹曰贫累大矣茍因循索米至老虽才如明复犹将汨没而不见也【春气録】
　　霍光妻遗淳于衍蒲桃锦二十四匹散花绫二十五匹绫出巨鹿陈寳光家寳光妻传其法霍显召入其第使作之机用一百二十镊六十日成一匹匹直万钱又与走珠一琲緑绫百端钱百万黄金百两为起第宅奴婢不可胜数衍犹怨曰吾为尔成何功而报我若是哉【西京杂记】
　　梁吕僧珍生子宋季雅徃贺署函曰钱一千阍人少之不为通强之乃进僧珍疑其故亲自发乃金钱
　　唐陆扆自翰林拜相故事自三省得相有光署钱留为宴资学士院未始有扆光院钱五十万以荣近司
　　唐刘元章为国子祭酒建言羣臣输光学钱自宰相方镇刺史各有差
　　光禄勲杜林与马援乡里亲厚援南方还时林马适死援遣子持一匹马送林曰朋友有车马之馈数月林遣子奉书曰将军内施九族外有宾客望恩者多林父子食禄禄出常有盈今奉钱五万援受之谓儿曰当以此为法林所以胜我者也颜延之在浔阳与潜情欵后为始安郡经过浔阳日造
　　潜饮临去留钱二万潜悉令送至酒家【鸿书】
　　赵王使人微随张仪奉以车马金钱【张仪传】

　　钱通卷十

　　●钦定四库全书

　　钱通卷十一

　　（明）胡我琨 撰

　　○五之才

　　钱无专职转移执事掌国之官府郊野之九式克共兴福者之术以逆裒益之权而听其便宜以参奉出纳于王之经理而纠其献以时保镇则国富国富则民受祉民受祉则家道称硕矣世谓之才故才曰五

　　裕国

　　李绛奏振武天德左右良田可万顷请择能吏开置营田可以省费足食上从之命度支使卢坦经度四年之间开田四千八百顷収榖四千余万斛岁省度支钱二十余万缗【会编】
　　初榷盐起于第五琦及刘晏代其任法术精宻官无遗利初歳入钱六十万贯季岁十倍而人无厌苦大厯末通计一歳征赋所入而盐醝当天下大半之赋【天中记】
　　魏明帝世司马芝等举朝大议以为用钱非徒丰国亦所以省刑今若更铸五铢钱则国丰刑省于事为便明帝乃更立五铢钱至晋用之不闻有所改创【食货志】
　　崔祖思云刘备取帐钩铸铜钱以充国用【南北史隽】
　　昭烈初攻刘璋与士众约若事定府库百物孤无取焉及入成都士庶皆舍干戈赴诸库藏取寳物军用不足备忧之西曹掾刘巴曰此易耳但当铸直百钱平诸物价令吏为官市备从之旬月之间府库充寔【零陵先贤传】
　　建中元年九月户部侍郞韩洄上言江淮钱监岁共铸钱四万五千贯输于京师度工用转送之费毎贯钱二千是本倍利也今商州有红崖冶出铜益多又有洛源监久费不理请增工凿山以取铜兴洛源故监置十炉铸之岁计出钱七万二千贯度用工转送之费贯计钱九百则浮本矣其江淮十监请皆停罢从之【鹤林玉露】
　　杜佑请解盐铁举巽自代自刘晏之后居职者莫能继之巽掌使一年征课所入类晏之多明年过之又一年加一百八十万缗【会编】
　　沈存中笔谈载兵部员外郞范祥为钞法今商人就边郡入钱四贯八百售一钞至解池请盐二百斤任其私卖得钱以寔塞下省数十郡搬运之劳此今日闗中给引之始【传疑录】
　　宋绍兴中福建漕使王时升到官纔一考见上供库钱三十万缗欲代纳本路拖欠盐钱上从宰执奏因旌赏之【山堂肆考】
　　宋汉州刺史安守忠时冦难甫平使事旁午公帑不足守忠出私钱以给用太祖每遣使必戒之曰安守忠在蜀律己以正汝当效其为人【同上】
　　初张悫为计度都转运时帝为大元帅募诸道兵勤王悫飞挽踵道建议印给盐钞以便商旅不阅旬得缗钱五十万以佐军帝即位以为户部尚书至是除同知枢宻院事兼提举户部财用

　　福民

　　赵崇宪知江州民负茶引钱积一十七万困不能偿会新劵行视旧价几倍崇宪叹曰负茶之民愈困矣亟请以新劵一偿旧劵二诏从之受赐千余家【春气录】
　　吴中大水诏出米百万斛缗钱二十万赈救谏官谓诉灾者为妄乞加验考范祖禹封还其章云国家根本仰给东南今一方赤子呼天赴愬开口仰哺以脱朝夕之急奏灾虽小过寔政当畧不问稍施惩谴后无复敢言者矣【同上】
　　是歳户部增三万余户民既得为永业始敢葺屋植木获地利数倍或言营地有肥饶者不若鬻之可得钱数十万缗以资国用周主曰利在于民犹在国也朕用此钱何为唐草泽邵棠上言近游淮上闻周主恭俭增修德政吾兵新破于潭朗恐其有南征之志宜为之备【会编】
　　韩魏公勤于吏职簿书文檄简察研核莫不躬亲左右或曰公位重年耆艾功名如此朝廷赐守乡郡以养安幸无亲小事公曰已惮烦劳吏民当有受弊者且俸禄日万钱不事事吾何安哉【自警编】
　　先是浙民歳输身丁钱绢紬民生子即弃之稍长即杀之虞公允文闻之恻然访知江渚有荻场其利甚溥而为势家及浮屠所私公令有司籍其数以闻请以代输民之身丁钱绢以缗计者至一十三万七千有奇以疋计者一十六万三千有奇免符下日九州岛之民欢呼鼓舞始知有父子生聚之乐
　　韩魏公以益利路人饥为体量安抚使公至则蠲减税以募人入粟招募壮者等第刺以为厢禁军一人充军数口之家得以全活檄剑门闗民流移不欲东者勿禁简州艰食为甚明道中以灾伤尝劝诱纳粟后粜钱十六余万归于常平公曰是钱乃赈济之余非官缗也发库尽以给四等以下户逐贪残不职吏罢冗役七百六十人为饘粥活饥人一百九十余万蜀人曰使者之来更生我也
　　张忠定公咏在成都府尝夜梦谒紫府眞君接语未久吏忽报请到西门黄兼济承事眞君降阶接之礼颇隆尽且揖张公坐承事之下询顾详欵已有钦叹之意公翊旦即遣典客诣西门请黄承事者即以所梦告之问平日有何阴德蒙真君厚遇如此且居某之上座耶兼济云无他长惟毎岁遇禾麦熟时以钱三万缗収籴入明年禾麦未熟小民艰食之际粜之价值不增升斗亦无高下在我者初无所损而小民得济所急公曰此承事所以坐某之上也【俱同上】
　　知制诰韩综通判天雄军会大水涨金堤民依丘冢者凡数百家水大至综出令能活一人者予千钱民争操舟栰尽救之已而丘冢溃
　　宋汪立信为湖南安抚使供帐之物悉置官库所积钱连歳代潭民纳税贫无告者予钱粟病者加药饵雨雪旱潦军民皆有给赐务兴学校士习为变【山堂肆考】
　　宋郑刚中为温州通判遇事敢为岁大饥流民甚众乃出俸劝粜守曰恐实惠不及饥者答曰已有措置乃以万钱毎钱押一字夜出坊巷遇饥者给一钱戒曰勿拭去押字翌日凭钱给米饥者无遗自守以下莫不称赏【同上】
　　唐钱徽贬江州刺史郡有牛田钱百万给刺史宴饮赠饷者徽曰此农耕之备可他用哉命代贫民租入【同上】
　　胡长孺字汲仲任宁海主簿岁大祲民相枕死宣尉同知托欢彻尔议行赈荒之令敛富人钱一百五十万给之至县以余钱二十五万属长孺藏去乃行旁州长孺察其干没意悉散于民阅月再至索其钱长孺抱案进曰钱在是矣托欢彻尔怒曰汝胆如山耶何所受命而敢无忌若此长孺曰民一日不食当有死者诚不及以闻然官书具在可征也托欢彻尔虽怒不敢问
　　召驯寿春人章帝时为陈留太守有治迹广铸刀剑钱物以通民用【开封府志胜】
　　虞允文仁寿人知太平州旧制民生子必纳添丁钱岁额百万民贫无以输官故生子皆溺死允文怜之置芦荻税以补添丁钱繇是百姓生子并举户口日增【生生四谛】
　　王丝字敦素越之萧山人景佑初为县令会岁歉丝毎家支钱一千以济之期以明年夏翰绢一匹邑人大受其惠称为德政繇此当路荐之葢是时一缣售价不逾其数尔【范希文志】
　　昭宗大顺二年敕天下州府及在京诸军或因收掳百姓男女宜给内库银绢委两军收赎归还父母其诸州府委本道观察使取上供钱充赎不得压良为贱
　　宋程伯淳摄上元县库有纳杂钱数百千常借以补助民力部使者至则告之曰此钱令自用而不敢私请一切不问使者屡更无不从者【左编】

　　保安【内附镇压】

　　陜州军乱逐兵马使赵令珍大掠库观察使李国清不能制拜之而走会淮西节度使李正臣入朝过陜上命按之正臣设棘围令军士匿名投库物一日获万缗尽以给其从兵【会编】
　　鄜州判官种世衡言延安东北二百里有故寛州请因其废垒而兴之以当冦冲右可固延安之势左可致河东之粟北可啚绥夏之旧朝廷从之命世衡董其役夏人屡来争世衡且战且城然处险无泉议不可守凿地百五十尺始至石石上辞不可穿世衡命屑石一畚酬百钱卒得泉以济城成赐名青涧以世衡知城事世衡开营田募商贾通货财遂成富贵【百将兵法列传】
　　西事日扰括畿内京东西淮南马诏枢宻同宰臣议边事出内藏缗钱八十万陜西籴军储访知边事者释冦所陷州县罪及夏税时禁越职言事富弼因论日食谓应天变莫若通下情帝皆纳之于是尽除其禁许臣庶极言朝政得失【会编】
　　晋王连岁出征凡军府政事一委监军使张承业承业劝课农桑畜积金谷收市兵马征租行法不寛贵戚繇是军城肃清馈饷不乏王或时须钱蒱博及给赐伶人而承业靳之王乃置酒库中令其子继岌为承业舞承业以带马赠之王指钱积谓曰和歌乏钱宜与一积带马未为厚也承业曰郞君纒头皆出承业俸钱此钱大王所以养战士也承业不敢以为礼王不悦语侵之承业怒曰仆老敕使尔非为子孙计惜此库钱所以佐王成霸业也不然王自取用之何问仆为不过财尽人散一无所成尔王怒谓李绍荣索剑承业起挽王衣泣曰仆受先王顾托之命誓为国家诛汴贼若以惜库物死于王手仆下见先王无愧矣曹太夫人闻之遽令召王王惶恐叩头谢请承业痛饮以分其过承业不肯王入宫太夫人使人谢承业曰小儿忤特进已笞之矣明日与王俱至承业第谢之未几承制授承业开府仪同三司右卫上将军燕国公承业固辞不受但称唐官终身【会编】
　　上闻杨志诚作乱召宰相谋之牛僧孺曰范阳自安史以来非国所有刘总蹔献其地朝廷费钱八十万缗而无丝毫所获今日志诚得之犹前日载义得之也因而抚之使捍北狄不必计其逆顺上从之以载义恭顺有功拜太保以志诚为留后【同上】
　　叚颎上言曰东羌降于皇甫规者已二万落余冦无几今张奂踌蹰久不进者当虑外离内合兵徃必惊且羌虏人畜疲羸有自亡之势欲更招降坐制强敌耳臣以为狼子野心难以恩纳势穷虽服兵去复动若以骑五千歩万人车三千两三冬二夏足以破定无虑用费为钱五十四亿如此则可令羣羌破尽匈奴长服内徙郡县得反本土帝许之颎于是将兵万余人赍十五日粮驰骑于傍突而击之虏众大溃斩首八千余级太后赐诏褒美赐钱二十万以家一人为郎中敕中藏府增助军费拜颎破羌将军【同上】
　　安彦威徙镇归德是时河决滑州命彦威塞之彦威出私钱募民治堤【五代史】
　　田悦反马燧约众战胜则以家赀赏至是殚私财赐麾下徳宗嘉之诏出度支钱五十万偿其财【彚苑详注】
　　北海县中门中有地隠起若小阜一县宰乃令平之去数尺土即得小鐡钱散实其下深丈余乃得一记云此是海眼故铸钱以镇压之又不明叙时候其钱大小如五铢【刘崇逺金华子】
　　徐羡之字宗文年少时尝有一人来谓曰我是汝祖羡之拜此人曰汝有贵相而有大厄宜以钱二十八文埋宅四角可以免灾过此可位极人臣
　　梁武帝与宫人幸玄渊苑见大蛇盘屈于道羣小蛇绕之并黑色宫人曰恐是钱龙帝以钱十万贯镇于蛇处以厌之【南史】
　　熈宁八年夏吴越大旱赵抃知越州前民之未饥为书问属县菑所被者几乡民能自食者有几当廪于官者几人沟防构筑可僦民使治之者几所库钱仓粟所发者几何富人可募出粟者几家僧道士食之羡粟书于籍者其几具存使各书以对而谨其备【大学衍义补】
　　吴正肃公知蔡州盗贼为息京师有告妖贼聚确山者上遣中贵人驰至蔡以名捕者十人使者欲得兵自徃取之公曰吾在此虽不敏然聚千人于境内安得不知使信有之今以兵徃是趣其为乱也此不过乡人相聚为佛事以利钱财尔一弓手召之可致也【自警编】
　　明道末天下蝗旱吴遵路知通州乘民未饥募富者得钱几万贯分遣衙挍航海籴米于苏秀使物价不增又使民采薪刍官为收买以其直籴官米至冬大雪又以元价易薪刍与民官不伤财民且蒙利又建茅屋百间以处流移出俸钱置荐席盐蔬日与饭参俵有疾者给药以治之其愿归者具舟续食还之本土是岁诸郡率多转死惟通民安堵不知其凶岁也【渑水燕谈】
　　宋鞠眞卿守润州民有斗驱者本罪之外别令先驱者出钱以与后应者小人靳利兼不愤输钱于敌人其后终日纷争相视无敢先下手者按眞卿熈宁中人【山堂肆考】
　　宋赵挺之通判德州哲宗即位赐士卒缗钱郡守贪耄不以时给卒怒噪入府守趋避挺之坐堂上呼问其状立发库钱而治其为首者众即定【同上】
　　宋俞献卿为昭州军事推官初州积缗钱巨万献卿尽用平籴至积谷数万后大兵至頼以馈军【同上】
　　李希烈陷汴州复遣兵数千抵项城县县令李偘不知所为妻杨氏曰君县令也冦至当死力不足死焉职也于是召吏胥百姓于庭杨氏曰县令民主也然岁满则罢去非若吏民坟墓存焉宜相与致死以守忍失其身而为贼党乎众皆泣许之乃誓曰以瓦石中贼者与千钱刀矢兵刃中贼者与万钱得数百人偘率之以登城杨氏亲爨以食之【说畧】
　　宋绍兴间郡守上官愔等开诸滩命僧祖日董其役漕司助钱百万愔复请于朝益以一百五十万而南溪之险稍平【延平府志胜】
　　累政欲修筑子城惮重费不敢轻举九渊审度决计召集义勇优给佣直躬自劝督役者乐趋用力工倍二旬讫筑初计者拟费缗钱二十万至是仅费缗五千而工毕【陆九渊传】
　　大观间会朝廷罢新边遂请以高峯砦为观州设知州一人吏额五十人厢禁军土丁家丁又千余人岁费钱一万二千九百余贯米八千余石有奇州无税租户籍皆仰给邻都飞挽渉阻险或遇蛮冦设伏阴发毒矢中人辄死昔为富仁监时不闻有警惟是边吏欲以刺探为功故时时称警急因以为利遂欲存而不废也边吏诳其帅臣乞存平州设知州一人吏额百人禁军土丁千人岁费钱一万七千三百贯米一万石有奇州无租赋户籍转运司岁移桂融象栁之粟以给之【左编】

　　裒益

　　梁王赵王国之近属贵重当时裴令公歳请二国租钱数百万以恤中表之贫者或讥之曰何以乞物行惠裴曰损有余补不足天之道也【世说新语】
　　五凤三年减天下口钱至元平元年减口赋钱禹以为古民亡赋算口钱起武帝征伐四夷重赋于民民产子三岁则出口钱故民重困至于生子辄杀宜令民七歳去齿乃出口钱年二十乃算天子下其议令民产子七岁乃出口钱自此始
　　成帝建始元年减天下赋钱算四十
　　眞宗大中祥符四年诏除两浙福建荆南广南旧输身丁钱凡四十五万四百贯
　　元丰二年七月提举广西常平刘谊言广西一路户口二十万而民出役钱至十九万缗先用税钱敷出税数不足又敷之田米田米不足复算于身丁夫广西之民身之有丁也既税以钱又算以米是一身而输二税殆前世弊法今既未能蠲除而又益以役钱甚可悯也至于广东西监司提举司吏一月之给上同令录下倍摄官乞裁损其数则两路身丁田米亦可少寛遂诏月给钱逓减二千岁遂减一千二百余缗【汉史】
　　公在谏垣论蜀茶祖宗朝量收税李■〈木巳〉刘佑蒲宗闵取息初轻后益重立法愈峻李稷始议极力掊取民间遂困稷引陆师闵共事额至一百万贯陆师闵又乞额外以百万贯为献成都置都茶场公条陈五害乞放榷法令民自作交易但收税钱不出长引止令所在场务据数抽买愽马茶勿失武备而已言师闵百端凌虐细民除茶逓官吏养兵所费所收钱七八十万贯蜀人泣血无所控告公讲画纎悉曲折利害昭炳时小吕申公当轴叹曰只谓苏子由儒学不知吏事精详至于如此公论役法尤为详尽识者韪之【栾城遗言】
　　庾顗字子嵩有刘兴欲伺之而无迹可间后以其性俭家富言于东海王越令就换钱十万冀因此可乘越于众坐中问顗顗颓然已醉帻堕几上乃以头就几穿取徐答云下官家有钱两千万随公所取兴于是乃服

　　钱通卷十一

　　●钦定四库全书

　　钱通卷十二

　　（明）胡我琨 撰

　　经术

　　桓公问管子楚之强国举兵伐之恐力不能过奈何对曰公贵买其鹿公即为百里之城使人载钱二千万求鹿于楚人楚人释其农而田鹿管子吿楚人贾曰为致生鹿赐子金百斤什至金千斤【管子】
　　秦始皇三十七年东游丹阳至钱塘临浙江钱塘属会稽郡西部都尉治防海大塘在县东一里符郡议曹华信家议立此塘以防海水始开募有能致一斛土者即与钱一千旬月之间来者云集塘未成而不复取于是载土石皆弃而去塘以之成故改名钱塘焉【府志】
　　汴州相国寺言佛有汗流节度使刘元佐遽命驾自持金帛以施日中其妻亦至明日复起斋场繇是将吏商贾奔走道路惟恐输贷不及因令官为簿书以籍所入十日乃闭寺曰佛汗止矣得钱巨万以赡军资【国史补】
　　南俗尚鬼狄武襄出征侬智髙时大兵始出桂管因祝曰胜负无以为据乃取百钱自持之且与神约果大捷则投此期尽钱面左右谏止傥不如意恐沮师武襄不听万众方耸视己而挥手倐一掷则百钱尽红矣于是举军欢呼声震林野武襄亦大喜顾左右取百钉来即随钱疎宻布地而钉帖之加诸沙笼覆手自封焉伺凯旋当谢神取钱其后砍昆仑闗败智髙平邕管及师还如言取钱与幕府士大夫共视之乃两面钱也
　　李允则守雄州匈奴不敢南牧朝廷无北顾之忧一日出官库钱千缗复敛民间钱起浮图实时飞谤至京师至于监司亦屡有旨削籍眞宗悉封付允则然攻者尚喧沸眞宗遣中人宻谕之允则谓使者曰某非留心释氏寔为边地起望楼耳葢是时北鄙方议寝兵罢斥堠允则不欲显为其备然后谤毁不入毕其所为【国老谈苑】
　　韩琦言三代汉唐以来皆籍民为兵唐置府兵最为近古今之义勇河北几十五万河东几八万勇悍纯寔若稍加简练亦唐之府兵也河东北陜西三路当西北控御之地事当一体今若于陜西诸州刺手背以为义勇甚便乃命徐亿等徃籍陜西主户三丁之一刺之凡十五万六千余人人赐钱二千民情惊扰而纪律疎畧不可用知谏院司马光上疏力谏不听【会编】
　　张循王之兄保尝怨循王不相援引循王曰今以钱十万缗卒五千付兄要使钱与人流转不息兄能之乎保黙然久之曰不能循王曰宜弟之不敢轻相援引也王尝春日游后圃见一老卒卧日中王蹴之曰何慵眠如是卒起声喏对曰无事可做只得慵眠王曰汝会做甚事对曰诸事薄晓如回易之类亦粗能之王曰汝能回易吾以万缗付汝何如对曰不足为也王曰付汝五万对曰亦不足为也王曰汝需几何对曰不能百万亦五十万乃可耳王壮之予五十万恣其所为其人乃造巨舰极其华丽市美女能歌舞者乐者百余人广収绫锦奇玩珍羞佳果及黄白之器募紫衣吏轩昂闲雅若书司客将者十余辈卒徒百人乐饮逾月忽飘然浮海去逾岁而归珠犀香药之外且得骏马获利几十倍时诸将皆缺马惟循王得此马军容独壮大喜问其何以致此曰到海外诸国称大客回易使谒戎王馈以绫锦奇玩为招其贵近珍羞毕陈女乐迭奏其君臣大悦以名马易美女且为治舟载马以犀珠香药易绫锦等物馈遗甚厚是以获利如此王咨嗟褒赏赐予优厚问能再徃乎对曰此戏也再徃则败矣愿仍为退卒老园中【鹤林玉露】
　　林勲贺州人绍兴中登进士第尝进本政书欲渐复三代井田之法一同之地提封万井寔为九万顷三分去二为城郭市井官府道路山林川泽与夫硗崅不毛之地定其可耕与为民居者三千四百井寔为三万六百顷一顷之田二夫耕之夫田五十畆余夫亦如之总二夫之田则为百畆百畆之収平岁为米五十石上熟之岁为米百石二夫以之养数口之家葢裕如矣总八顷之税为米十有六石钱三贯二百文此之谓什一井复一夫之税以其人为农正掌劝督耕耨赋税之事但收十有五夫之税总计三千四百井之税为米五万一千石为钱一万二千贯【会编】
　　司南州寳冶之饶佐县官圜府之用宣劳于外兴利在公【葛源制】
　　请自今以后朝廷酌为中制定为市马之价公私交易皆不许过二十缗违者马与价俱入官牙行之人坐以违制罪说者若谓大屦小屦同价孰肯为其大者臣窃谓马之良乃天所生人力不与焉官府既为定价则民间有马者不过求多直而皆市之官矣若夫马之倒死不责之偿则彼蔑视其马而死者愈多若责之偿则士卒贫窘何繇得钱臣愚以为待其死而责其偿不若先其生而为之备【会编】
　　商英为政持平改京所铸当十大钱为当三以平货泉复转般仓以罢直达行盐钞法以通商旅蠲横敛以寛民力劝帝节华侈息土木抑侥幸帝颇惮之【会编】
　　故相晋国公王铎为丞郞时李骈判度支每年江淮运米至京水陆脚钱斗计七百京国米价每斗四十议欲令江淮不运米但每斗纳钱七百铎曰非计也若于京国籴米必耗京国之食若运米闗中自江淮至京兼济无限贫民也时籴米之制业已行竟无敢沮其议者都下官籴米果大贵未经旬而度支请罢于是乃服铎之察事矣铎卒以此大用【闻奇录】
　　刘允章为国子祭酒建言羣臣输光学钱修治庠序宰相五万节度使四万刺史一万诏可之【山堂肆考】
　　唐僖宗干符中崔安潜为西川节度使到官不诘盗乃出库钱千五百缗分置三市榜其上曰能吿捕一盗赏钱五百缗同侣告捕释其罪赏同凡人未几有捕盗至者盗谓之曰汝与我同为盗十七年赃皆平分汝安能捕我我与汝同死耳安潜曰汝既知吾有榜何不捕彼以来则彼应死汝受赏矣既为彼所先死复何辞立命给吿者钱斩盗于市于是诸盗益相疑无地容足散逃他境【同上】
　　喻汝砺以元丰间知阆中县时青苗法行提举司敛还钱取粟会支军粮督趣甚急汝砺以其钱籴粮易钞而中竟不烦民云【四川名胜志】
　　凡发府兵皆下符契州刺史与折冲勘契乃发若全府发则折冲都尉以下皆行不尽则果毅行少则别将行当给马者官予其直市之毎疋予钱二万五千刺史折冲果毅岁阅不任战事者鬻之以其钱更市不足则一府共足之【唐兵制】
　　然州有或冲或僻民之劳逸不均请立为画一之法亦据此册通以一布政司之民丁计算不分有无役占但见一丁出钱一文或二三文多不过五文通收在官随其县分剧易道路逺近定为雇钱则例冲要县分所收之钱留县应用有所不足申文闗领其迂僻去处量留足用之外具数报官年终类送上司以凭均敷其两京之间运河之例州县人民尤为劳苦若本司不足或通行他司有所余者用以补之
　　初钱引两料同行纔二百五十万有奇至是添引至四千一百九十余万人亦不厌其多价亦不削宣司获伪引三十万盗五十人张浚欲从有司议当以死赵开白浚曰相君误矣使引伪加宣抚使印其上即为眞黥其徒使治币是相君一日获三十万之钱而起五十人之死也浚称善【赵开传】
　　臣窃见前日山外之战诸将多亡殁所部兵众故不可一槩问罪今不立法制则各务生全岂复以主将亡殁为意若人数不多则军法可必行请陜西河东诸路部管许置亲兵百五十人钤辖百人招讨都监等七十人月加给钱二百其出师临敌主将亡殁者并斩【韩琦请置亲兵右编】
　　陆贽曰今淮南诸州米每斗当钱一百五十文从淮南转运至东渭桥每斗船脚又约钱二百文计运米一斗总当钱三百五十文其米既糙且陈尤为京邑所贱今据市司月估每斗只粜得钱三十七文而已耗其九而存其一馁彼人而伤此农制事若斯可谓深失矣【右编】
　　汲黯隐于田园居数年会更五铢钱民多盗铸钱楚地尤甚上以为淮阳楚地之郊乃召拜黯为淮阳太守【左编】

　　创守

　　裴明礼河东人善于理生収人间所弃物积而鬻之以此家产巨万又于金光门外市不毛地多瓦砾非善价者乃于地际竖标悬以筐中者辄酬以钱十百仅一二中未洽浃地中瓦砾尽矣乃舎诸牧羊者粪既积预聚杂果核具犁牛以耕之岁余滋茂连车而鬻所收复致巨万乃缮甲第周院置蜂房以营蜜广裁蜀葵杂花果蜂采花逸而蜜丰矣营生之妙触类多奇不可胜数贞观中累迁太常卿【御史台记】
　　扶风窦乂年十三诸姑累朝国戚其伯工部尚书于嘉会坊有庙院张敬立任安州归安州土出丝履敬立赍十数辆散诸甥侄咸竞取之乂独不取俄而所剩之一辆又稍大乂再拜而受遂于市鬻之得钱半斤宻贮之潜于鍜炉作二枝小锸利其刃五月初长安盛飞榆筴乂扫聚得斛余遂徃诣伯所借庙院习业伯父从之乂夜则潜寄褒义寺法安上人院止昼则徃庙中以二挿开隙地广五寸深五寸共四十五条皆长二十余歩汲水渍之布榆筴于其中寻遇夏雨尽皆滋长比及秋森然已及尺余千万余株矣及明年已长三尺余乂遂持斧伐其骈者相去过三寸又选其条枝稠直者悉留之所砍下者作围束之得百余束遇秋阴霖每束鬻值十余钱又明年汲水于旧榆沟中至秋榆已有大者如鸡卵更选其稠直者以斧去之又得二百余束此时鬻利数倍矣后五年遂取大者作屋椽仅千余茎鬻之得三四万余钱其端大之材在庙者不啻千余皆堪作车乘之用此时生涯已有百余遂买蜀青麻布顾人作小袋子又买内乡新麻鞋数百辆不离庙中长安诸坊小儿及金吾家小儿等日给饼三枚钱十五文付与袋子一口至冬拾槐子寔其内纳焉月余槐子已积两车矣又令小儿拾破麻鞋每三辆以新麻鞋一辆换之逺近知之送破麻鞋者云集数日获千余辆然后鬻榆材中车轮者此时又得百余千雇日佣人于宗贤西门水涧洗其破麻鞋曝干贮庙院中又坊门外买诸堆弃碎瓦子令工人于流水涧洗其泥滓车载积于庙中然后置石觜碓五具剉碓三具西市买油靛数石雇庖人执爨广召日佣人令剉其破麻鞋粉其碎瓦以疎布筛之合槐子油靛今役人夜日加功烂捣从臼中熟出命工人并手团握例长三尺已下圆得三寸垜之得万余条号为法烛建中初六月京城大雨巷无车轮乂乃取此法烛鬻之每条百文将燃炊爨与薪功倍又获无穷之利先是西市称行之南有十余畆■〈土幻〉下潜污之地目曰小海池为旗亭之内众秽所聚乂遂求买之其主不测乂酬钱三万既获之于其中立标悬幡子遶池设六七铺制造煎饼及团子召小儿掷瓦砾击其幡标中者以煎饼团子啖不逾月两街小儿竞徃所掷瓦已满池矣遂经度造店二十间当其要害日获利数千店今存焉号为窦家店【干■〈月巽〉子】
　　魏征元孙稠贫甚以故第质钱于人平卢节度使李师道请以财赎出之白居易奏言事闗激劝宜出朝廷师道何人敢掠斯美望敕有司以官钱赎还之上乃出内库二千缗赎以赐稠仍禁质卖【会编】
　　韩国夫人郑欧阳文忠公修母也为赠崇国公妻崇公举进士厯泗绵二州推官卒生修甫四岁贫自力于衣食用朂修于学授之书尝大雪夜以荻拨地炉寒灰画字敎之书居易泣告修曰而父为吏廉而好施与俸入虽薄尝不使有余曰母以是为我累故其亡也无一钱之积一垄之植以庇而为生吾何恃而能守耶【左编】
　　神宗临御之初诏立岁输内藏钱帛之额视庆厯上供为数尝谓辅臣曰太宗时内藏财库每千计用一牙钱记之凡名物不同所用钱色亦异他人莫能晓匣而置之御阁以参验帐籍中定数晩年出其钱示眞宗曰善保此足矣【同上】

　　献纳

　　唐主奉表称唐国主请献江北四州岁输贡物数十万于是江北悉平得州十四县六十世宗赐唐主书谕以今当罢兵不必传位赐钱弘俶高保融犒军帛有差唐主献银绢钱茶谷共百万以犒军【会编】
　　陈少游将兵讨李希烈屯盱眙闻朱泚作乱归广陵修堑垒缮甲兵韩滉闭闗梁禁马牛出境筑石头城穿井近百所缮馆第数十修坞壁起建业抵京岘楼堞相属以备车驾渡江且自固也盐铁使包佶有钱帛八百万将输京师少游悉夺之时南方藩鎭闭境自守惟曹王皋数遣使间道贡献
　　国朝会要曰大中祥符九年十一月大食国以金钱银钱各千文入贡
　　因墀国在西域之北晋武帝时献玉钱千缗其形如环环重十两上有天寿永吉之字【拾遗记】
　　北齐文宣帝天保元年正月即位十月广宗郡献瑞钱文曰归于圣帝【三国典畧】
　　张台曰大中十有一年河西节度使张议谭进玉钱一枚时不宣下其文字轻重世莫得而闻也【旧谱】
　　唐大厯中上生日诸道节度使献金帛器服珍玩骏马为寿共直缗钱二十四万常衮上言节度使非能男耕女织必取之于人敛怨求媚不可长也请却之上不听【同上】
　　王曦以同平章余廷英为泉州刺史廷英掠人女子事觉曦以属吏廷英献买宴钱万缗曦悦明日召见谓曰宴已买矣皇后贡物安在廷英复献钱于李后后乃遣归泉州自是诸州皆别贡后物未几复召廷英为相【宋史】
　　蔡京当国始求羡财以供侈费于是以其姻家胡师文为发运使以籴本数百万缗充贡入为户部侍郞自是继者效尤时有进献而本钱竭矣本竭则不能增籴储积空而输般之法坏矣【同上】
　　梁子美初为河北转运使倾漕计以奉上至损缗钱三百万市北珠以进繇是诸路漕臣效尤争进羡余矣北珠出于女眞子美市于辽辽嗜其利虐女眞捕海东青以求珠女眞深怨之而子美用是显
　　令狐楚为山陵使不给工人佣直收其钱十五万为羡余以献怨诉盈路故罢之【通监】
　　韩滉封郑国二年更封晋是岁入朝献羡钱五百余万缗诏加度支诸道转运盐铁等使【彚苑】
　　废王悰即位以黄金一镒命近侍逺文昌铸为臣钱文昌意有所求谶且惧不就乃宿谋于匠者别铸一以为备翌日以所授铸之废王临视果不就因潜以宿铸者献之【吴越备史】
　　左右军中尉各献钱万缗自淮西用兵以来度支盐铁使及四方争进奉谓之助军贼平又进贺礼助赏上加号又进贺礼【会编】
　　唐宪宗元和中宣武节度使韩弘入朝上待之甚厚弘献马三千绢五千杂缯三万金银器一千而汴之库廐尚有钱百余万缗绢百余万匹马七千匹粮三百万斛【山堂肆考】
　　宋太宗朝贾黄中知升州一日按行府库见扃钥甚严发之得寳货数千椟皆李氏宫闱之物不隶于籍黄中悉表上之太宗叹曰府库之物有籍贪黩者尚冒禁取之况此亡国之余物乎赐钱二百万以旌其洁升州即今江宁县【同上】
　　以兵部侍郞进同平章事交广邕南兵旧取岭北五道米徃饷之船多败没畋请以岭南盐鐡委广州节度使韦荷岁煮海取盐直四十万缗市虔吉米以赡安南罢荆洪等漕役军食遂饶后以王师甫为岭南供军副使师甫请兼总兵而岁加献钱二十万缗畋曰荷且有功而师甫以利啖朝廷谋夺其兵不可罢之【郑畋传】
　　初兴元后国用大屈封物皆三损二旧制堂封岁三千六百缣后纔千二百至是帝使还旧封于是李晟马燧浑瑊各食寔封悉让送李泌泌不纳时方镇私献于帝歳凡五十万缗其后稍损至三十万帝以用度乏问泌泌请天下供钱岁百万给宫中劝不受私献

　　便宜

　　晋公为三司使眞宗问曰朕东封粮草得备否晋公曰有备真宗又曰如何是备晋公曰随驾兵士大约不过十万人每日请口食米二升半一日只给支米二千五百石或遇驻跸处所不过三日只支得米七千五百石何处州县无七千五百石斛斗又问只与二升半米亦须与他些麫食曰臣欲省司行文告示沿路所经州军必恐有公用钱州军及应文武臣僚州县官僧道百姓有进蒸餬者仰先具州县官位姓名蒸餬数目申来待凭进呈破系省钱支与一倍价钱回赐仍大驾徃东封日进蒸餬回日并许进酒肉又问曰或遇泥雨非次支赐鞋轿钱动要五七万贯如何有备晋公曰臣亦已有擘画伏缘随驾兵士各是披带稍重到处若遇有支赐钱物如何将行臣欲先令殿前指挥使曹璨问当六军或遇路中有非次支赐置随驾便钱一司仍各与头子支便于兵士住营处或指定州军便支与各人骨肉请领一则便于兵士请领二则兵士随驾骨肉在营得便到支钱物因兹甚安人心寻曹璨问诸六军皆曰随驾请得何用兼难以将行若圣恩如此皆感戴官家真宗闻甚喜【丁晋公偶谈】
　　先是弘羊为治粟都尉领大农尽干天下盐铁乃置大农部丞数十人分主郡国令逺方各以其物如异时商贾所转贩者为赋而相灌输置平凖于京师都受天下委输贵即卖之贱即买之欲与富商大贾无所牟大利而万物不得腾踊至是廵狩所过赏赐用帛百余万匹金钱以巨万计皆取足大农弘羊又请令吏得入粟补官及罪人赎罪民不益赋而天下用饶于是赐弘羊爵左庶长【通鉴】
　　刘士宁淫乱残忍军中苦之兵马使李万荣得众心会士宁出畋数日不返万荣召亲兵诈之曰敕征大夫入朝以吾掌留务汝辈人赐钱三十缗众皆听命
　　辛谠复自泗州引骁勇四百人迎粮于扬润贼夹岸攻之转战百里乃得出至广陵舟载盐米二万石钱万三千缗还【会编】
　　楚铸铅铁钱楚王殷不征商旅繇是四方商旅辐辏湖南地多铅铁殷用高郁策铸铅铁钱商旅出境无所用之皆易他货而去故能以境内所余之物易天下百货国以富饶湖南民不事桑蚕郁命民输税者皆以帛代钱未几民间机杼大盛丘氏浚曰以铅为钱始见于此【同上】
　　置行台尚书省于汴以张孝纯权行台左丞相呼沙呼为汴京留守李俦副之诸军悉令归农听宫人出嫁得金一百二十余万两银一千六百余万两米九十余万石绢二百七十万匹钱九千八百七十余万缗【宋史】
　　李从珂之发凤翔许军士以入洛人百缗既至阅寔府库金帛不过三万匹而赏军之费计用五十万缗唐主怒三司使王玫请率京城民财以足之日仅得数万缗唐主谓执政曰军不可不赏人不可不恤今将奈何执政乃据屋为率无问士庶自居及僦者预借五月僦直从之【会编】
　　唐赐将士缗钱有差有司百方敛民财仅得六万唐主怒下军廵使狱昼夜督责囚系满狱贫者至自经赴井而军士游市肆皆有骄色市人聚诟之曰汝曹为主力战立功良苦反使我辈鞭胸杖背出财为赏汝曹犹扬扬自得不愧天地乎是时竭左藏旧物及诸道贡献乃至太后太妃器服簮珥皆出之纔及二十万缗唐主患之谓学士李专美曰卿名有才不能为我谋此专美谢曰臣驽劣陛下擢任过分然赏军不给非臣之责也窃思自长兴之季赏赉亟行卒以是骄继以山陵及出师帑藏遂涸虽有无穷之财终不能满骄卒之心故陛下拱手于危困之中而得天下夫国之存亡不专系于厚赏亦在修法度立纪纲陛下茍不改覆辙臣恐徒困百姓存亡未可知也今财力尽于此矣宜据所有均给之何必践初言乎唐主以为然诏禁军在凤翔归命者赐钱七十缗至二十缗在京者各十缗军士无厌犹怨望为谣言曰除去菩萨扶立生铁以闵帝仁弱唐主刚严有悔心故也【通鉴】
　　侯叔献为泛县有逃田及户絶没官田最多虽累经简估或云定价不均内有一李诚庄方圆十里河贯其中尤为膏腴府佃户百家岁纳租课亦皆奥族矣前已估及一万五千贯未有人承买者贾魏公当国欲添为二万贯卖之遂命陈道古衔命计会本县令佐视田美恶而增损其价道古至泛阅视诸田而议增李田之直叔献曰李田本以价高故无人承买今又增五千贯何也坚持不可道古雅知叔献不可欺因以其事语之叔献叹曰郞中知此繇本末乎李诚者太祖时为邑酒务专知官以汴水溢不能救护官物遂估所伤物直计五千贯勒诚偿之是时朝廷出度支使钱俵民间预买箭杆鵰翎弓弩之材未几李重进叛王师征淮南而预买翎杆未集太祖大怒应欠负官钱者田产并令籍没诚非预买之人而当时官吏畏惧不敢开折故此田亦在籍没今诚有子孙见居邑中相国纵未能恤其无辜而以田给之莫若损五千贯俾诚孙买之为便道古大惊曰始寔不知但受命而来审如是君言为当而吾亦有以报相国矣即损五千贯而去叔献乃召诚孙俾买其田孙曰寔荷公惠奈甚贫何叔献曰吾有策矣即召见佃百户谕之曰汝辈本皆下户因佃李庄之利今皆建大第髙廪更为豪民今李孙欲买田而患无力若使他买之必遣汝辈矣汝辈必毁宅撤廪离业而去不免流离失职何若醵钱借与诚孙俾得此田而汝辈尝为佃户不失居业而两获所利耶皆拜曰愿如公言繇是诚孙卒得此田矣【东轩笔谈】
　　五代以前兵寓于农素习战斗一呼即集宋朝兵费最多兵力最弱皆缘官自养兵绍熈中张魏公在川陜奏以王庶帅兴元制置利夔二路军士于兴洋金蓬开达诸州令县选强壮两丁取一五丁取二户与免物力钱二百五十千五十人为一队长以知县为军正尉为军副月阅于县春秋阅于郡不半月有兵二十万【鹤材玉露】
　　赐内府钱百万缗给空名告身千余道以京西卒三千自卫将佐官属许自辟置一切以便宜从事【宋史】
　　蔡忠惠剏洛阳桥横亘江中撰时暌日画基所向锲趾所立皆豫移檄江神得其吉告之至凿石代木激浪以涨舟悬机以弦繂每有危险神则来相趾石所累■〈虫励〉辄封之至今泉州人能言而公自作桥记直言丈尺费金钱成数与年月时日首尾不及百字噫若在今日不知许多夸张并及神异梦寐也【涌幢小品】
　　锺离意为司徒侯霸府议曹掾诏送三百人到河北遇雪到弘农意辄使属县令出钱与徒作襦袴光武谓侯霸曰君所使吏仁恕用心乎【后汉书】
　　宋范旻为淮南转运使太祖尝谓之曰朕知卿贫凡所须并借用官钱悉以便宜行事不必一一中覆也每岁运米百余万石以给京师时论许其有心计【山堂肆考】
　　葵确论括首鼠乖剌阴害司农法出知青州未行改延州至鎭悉以别赐钱为酒命廛市良家子驰射角胜有轶羣之能者自起酌酒以劳之边人驩激执弓傅矢唯恐不得进越岁得彻札超乘者千余皆补中军义从威声雄他府以副总管种谔西讨拔银宥功加龙图阁学士朝廷出宿卫之师来戍赏赉至再而不及鎭兵括以为卫兵虽重而无岁不战者鎭兵也今不均若是且召乱乃藏敕书矫制赐缗钱数万驿闻诏报之曰此右府颁行之失非卿察事机必扰军政自是事不暇请者皆得专之【左编】

　　钱通卷十二

　　●钦定四库全书

　　钱通卷十三

　　（明）胡我琨 撰

　　○六之行

　　振损益之良铸上与下皆乘其位而奠其行以好行之王行曰钖国行曰济民行曰义事行曰捐西方之圣以待行施曰檀惟行无常轻重眂焉出其愽济善经而赞之以善恫行之枋也故行曰六

　　锡赉

　　宋神宗赐王襄敏幼子压惊金犀钱果贞元四年九月二日勑今方隅无事蒸庶小康其正月晦日三月三日九月九日宜任文武百僚选胜地追赏为乐仍各赐钱以充宴会五车韵瑞【旧唐书】
　　咸通九年同昌公主下降赐钱五百贯仍罄内库寳货以寔其宅更赐金麦银粟数斛堂设连珠之帐帻珍珠以成也却寒之帘类玳瑁斑有紫色云寒鸟骨所为也则末知何出【杜阳杂编】
　　山涛为吏部郞文帝与书曰足下莅事明雅迈时念多所乏今致钱二十万丝百斤谷二百斛【晋书】
　　贺循字彦先元帝以循为太常而散骑常侍如故循以元卿旧不加官惟拜太常而已中宗践阼下令曰循氷清玉洁行为俗表加以位处上卿居身服物葢身而已屋裁庇风雨孤常造其庐特以为赐以六尺床席褥并钱二十万以表至德【中兴书】
　　郭况光武郭皇后弟也迁大鸿胪帝数幸其第会公卿诸侯亲家饮燕赏赐金钱缣帛丰盛莫比京师号况家为金穴【后后纪】
　　赐宰相李愚绢百疋钱百缗铺陈物一十三件时愚病上令中使宣问愚所居寝室萧然四壁卧敝毡而已中使具言其事上曰嘻宰相月俸钱几何而委顿如此故有是赐【后唐史】
　　黄香为郞召诣安福殿赐钱三万黄白葛各一端【东观汉记】
　　宋南谯王刘义宣鎭荆州府吏蔡铁善卜宣射得一白鼠置函中乃召铁使卜之铁兆成笑曰兑色之鼠背明户弯弧射之絶左股鼠孕三雄两雌若不见信剖腹而立知公乃使剖鼠腹皆如铁言即赐钱一万【述异记】
　　通鉴曰贰师所过小国闻宛破皆使其子弟从入贡献因为质焉军还封广利等二人为侯为九卿者三人二千石百余人奋行者官过其望以谪过行皆黜其劳士卒赐直四万钱【会编汉武帝】
　　苏武还既至京师诏武奉一太牢谒武帝园庙拜为典属国秩中二千石赐钱三百万公田二顷宅一区【通鉴】
　　韩歆好直言无隐帝每不能容歆于上前证岁将饥凶指天画地言甚刚切故坐免归田里帝犹不释复遣使宣诏责之歆及子婴皆自杀歆素有重名死非其罪众多不厌帝乃追赐钱谷以成礼塟之【会编】
　　明徳皇后帝既为太后所养专以马氏为外家故贾贵人不登极位亲族无受宠荣者及太后崩但加贵人黄赤绶安车一驷宫人二百杂帛黄金钱二千万而已【同上】
　　诏以杨震二子为郞赠钱百万以礼改塟塟日有大鸟高丈余集震丧前郡以状上帝感震忠直诏复以中牢具祠之【通鉴】
　　王弘明敏有思致而轻率褊隘好折辱人虽贵显不营财利及卒家无余业宋主闻之特赐钱百万米千斛【会编】
　　萧衍纳东昏余妃颇妨政事范云为言未从云与王茂同入见云曰昔沛公入闗妇女无所幸此范增恶其志大也今公始定建康海内相望风声奈何袭乱亡之迹以女徳为累乎茂起拜曰云言是也公必以天下为念不宜留此衍黙然云即请余氏以赉茂衍许之赐云茂钱各百万【会编】
　　记室参军封裕谏罢苑囿以给新民皝乃下令悉从其言仍赐裕钱五万宣示内外欲陈过失者勿有所讳
　　唐初令百官于春月旬休选胜行乐自宰相至员外郞凡十二筵各赐钱五千缗或御花蕚楼邀其归骑留饮迭使起舞尽而去
　　杨行宻大会诸将谓副使李承嗣曰始吾欲先趣寿州副使云不如先向清口师古败从周自走今果如所料赏之钱万缗
　　翰林学士李昉知贡举有进士徐士廉诉昉用情取舍帝乃择终场下第并已举者亲御讲武殿给纸笔别试得进士诸科百二十五人皆赐及第且赐钱二十万以张宴会责昉为太常少卿殿试遂为永制帝谓近臣曰昔科名多为势家所取朕亲临试尽革其弊矣
　　曹彬归自江南舟中惟图籍衣衾而已合门进榜子云奉敕差徃江南勾当公事回时人嘉其不伐及还帝谓曰本授卿使相然刘继恩未下姑少待之乃赐彬钱五十万彬退曰人生何必使相好官不过多得钱耳【俱同上】
　　时卢多逊专政羣臣章奏必先白多逊然后敢通又必于阁门署状云不敢妄陈利便希望恩荣田锡遗书多逊乞免署状多逊不悦出锡为河北南路转运副使锡因入辞直进封事言朝廷大体者四帝览疏优诏褒答赐钱五十万或谓今宜少晦以逺谗忌锡曰事君之诚惟恐不竭矧天植其性岂以一赏可夺邪【通鉴】
　　咸平四年张齐贤言种放隐居三十年孝行纯至可励风俗简朴退静无谢古人帝遣召之放不起齐贤复以为言诏褒美复召之乃诣京师对于崇政殿即日授左司谏直昭文馆放固譲不许赐绯衣银鱼尾带象简昭庆坊第宅一区加帷帐什物银器五百两钱三十万赐诗宠之时召对焉【会编】
　　帝幸曲阜县谒孔子庙酌献再拜幸叔梁纥堂近臣分奠七十二弟子遂幸孔林加谥孔子曰玄圣文宣王祭以太牢赐钱三十万帛三百匹追封父叔梁纥齐国公母颜氏鲁国太夫人妻开官氏郓国夫人四十六世孙圣佑奉礼郞主祀事又追谥齐太公望为昭烈武成王立庙于青州追谥周文公旦为文宪王立庙于曲阜【同上】
　　吕端诸子多不同处旧第以质于人帝闻之出内库钱赎还之令其聚居端长子蕃言负人息钱甚多帝别赐内库金帛俾偿之蕃弟荀与西京差遣仍令内侍省置簿为掌僦课给其家诏枢察院察其妄费王旦曰陛下推恩旧臣终始委曲至矣【通鉴】
　　皇子受益后宫李氏所生也初皇子生适知开封府周起方奏事帝喜赐金钱【会编】
　　帝出见卫士有敝衣者驻马问之对曰戍守边镇余十五年以故贫耳帝曰此辈久劳于外留守未尝以闻非朕亲见何繇知之自今有类此者必言于朕因命赐之钱帛【宋史】
　　宰执每岁有内侍省例赐新火冰之类将命者曰快行家皆以私钱一千赠之元丰元年除日神宗禁中忽得吴道子画钟馗像因使镂板赐二府吴冲卿时为相欲赠以常例王禹玉曰上前未有特赐此出异恩当稍增之乃赠五千其后御药院遂为故事明年除日复赐冲卿例复授五千冲卿因戏同列曰一馗足矣众皆大笑宣和间一二大臣恩幸既殊将命之人有饮食果寔而得五十千者日或至一再赐也【石林燕语】
　　狄武襄既平岭南仁宗欲以为枢宻使平章事龎庄敏公曰太祖遣曹彬平江南止赐钱二十万其重慎名器如此今青功不及彬若用为平章事富贵已极后安肯为陛下用力使后有冦盗青更立功陛下以何官赏之乃以青为护国军节度诸子皆优官厚赐金帛【渑水燕谈录】
　　张伯玉皇佑间为侍御史时陈恭公当国伯玉首言天下未治未得眞相故也繇是忤恭公仁宗时眷恭公厚不得已出伯玉知太平州然亦惜其去宻使小黄门谕旨劳之曰闻卿贫无虑朕当为卿治装翼日中旨三司赐钱五万恭公犹执以为无例上曰吾业已许之矣卒赐之祖宗爱惜财用如此又见所以奬励言官之意也【石林燕语】
　　郭子仪与李光弼齐名而得人心过之其岁入官俸无虑二十四万缗宅居亲仁里四分之一中通永巷家人三千出入不知其前后赐良田美器及名园甲馆不胜纪【唐书列传】
　　前世钱未有草书者淳化中太宗皇帝始以宸翰为之既成以赐近臣崇宁大观御书钱葢袭故事也王元之责商于有诗云谪官无俸突无烟惟拥琴书尽日眠还有一般胜赵壹囊中犹贮御书钱【侯鲭录】
　　熙宁五年诏赐新及第进士钱三千缗诸科七百缗为期集费进士诸科旧用甲次高下率钱贫者或称贷于人过于浮费至是始赐之后以为例【清波杂志】
　　蒙古主大会诸王于乌尔伯格圗始定岁锡钱币之数【元史】
　　诏诸路出师以御蒙古大出内府银币犒师前后出缗钱七千七百万银帛各一百六万两匹【宋史】
　　明帝馆陶公主为子求郞不许而赐钱百万
　　张武为郞中令受金钱觉文帝更发金钱赐之以愧其心
　　田弘正字安道遣裴度宣慰赐其军钱百五十万缗弘正奉表陈谢且赐今名
　　国朝太祖开寳元年召随州留守王全斌授武宁军节度初全斌以伐蜀私取财物贬秩至是太祖谓之曰朕以金陵未下常虑平吴诸将恣行贪暴今江南既平还卿旄钺又别出器币缗钱数万赐之【寳训】
　　宋瀛国公德佑二年正月寳应县民折薪中有天太下赵四字献之制置使李廷芝赏之以钱五千
　　初枢宻请建武学于武成王庙从之遂赐食本钱万缗【宋史】
　　淳化元年令刑部定置详覆官六员专阅天下所上案牍勿复公遣鞫狱吏置御史台推勘官二十人并以京朝官充若诸州有大狱则乘传就鞫狱辞日上必临遣谕旨曰无滋蔓无留滞或赐以装钱还必召见问以所推事状着为定令
　　时楚王镕幼冲而燕军冦北鄙方选将间有勇士陈立刘干自投军门愿以五百人尝冦必面縳戎首王壮而许之翌日二夫率师而出夜击燕垒燕人骇走大振捷音立死于斗干独凯唱而还王悦赐上廐马数匹金帛称是俄为阉人所譛曰此皆陈立之功非刘干之效王母何夫人不听即赐锦衣银带加钱二十万擢为中坚尉【耳目记】
　　曹彬平江南太祖谓之曰朕欲以卿为使相然今敌尚多卿为使相安肯复为朕尽死力耶赐钱二十万缗而已【自警编戊】
　　玄宗梦入井有一兵士着绯裈背负而出明日搜访见一掌闗着绯裈便引见上问汝昨夜作何梦对曰从井中背负日出登天上覩其形貌与梦相似乃问汝欲官乎答曰臣不解作官宦家贫遂赐钱五百千【定命录】
　　唐屈突通为兵部尚书从秦王平薛仁杲时贼珍寳山积诸将争取之通独无所取帝闻之曰清以奉国名定不虚特赉金钱六百两彩十段【山堂肆考】
　　燕语唐致仕官非有特敕例不给俸宋初循用唐制至真宗始于致仕官特给一半料钱葢以示优贤养老之意当时诏曰始呈材而尽力终吿老而乞骸贤哉虽叹于东门邈矣遂辞于北阙用尊耆德特示殊恩【同上】
　　建章宫后合重栎中有物出焉其状似麋帝徃临视问羣臣莫有知者诏东方朔视之朔曰臣知之愿赐美酒梁饭大飡臣臣乃言诏曰可已飡又曰某所有公田鱼池蒲苇数项陛下以赐臣臣朔乃言诏曰可于是言曰所谓驺牙者也逺方当来归义而驺牙先见其齿先后若一齐等无牙故谓之驺牙其后一岁所匈奴浑邪王果将十万众来降汉乃复赐朔钱财甚多
　　董宣知雒阳至格杀主家僮光武召宣令拜谢宣不从令人按颈赤不倒赐钱三十万呼为强项令
　　古时将相大臣禄赐甚厚与今时相去辽絶如汉时将相封矦皆有国土而人主赐予动至千万即如赐黄金百斤将相之常也以百斤计之为黄金千六百两直白金数千矣如唐时宰相食料一月三千缗一缗为千钱当直三千金矣古之上将三公其富与今亲王等视一品秩禄何啻十百亦其时物力充溢公私给足所以与今不同也【笔麈】
　　汉臣赏赐如官仪所载腊赐大将军三公各钱二十万特进矦十五万卿十万校尉五万尚书三万侍中大夫各一万虎贲羽林郞二人共三千千石六百石各一千此旧制也章帝寛仁赏赐羣臣过于制度则又不止于此矣
　　长庆元年王承元移鎭以钱百万缗赏镇州将士刘总辞镇以钱百万缗赏幽州将士百万缗当为银百万两也唐之滥费亦太甚矣然使在今日以二镇费二百万金安所措给第以前改月俸准之当是十万
　　耳唐自中叶以后军士骄横赏赉无纪穆宗即位神策军士人赐钱五十千敬宗即位力不能继神策军士人赐绢十疋钱十千畿内军士又减五千李逢吉之策也稍能裁时人善之然较之徃代已为滥矣宋时每遇南郊庆礼大赉六军至以费用浩烦久虚大礼此亦五代积习所致也【俱同上】
　　县东南六十里有吴吕岱墓按传岱海陵人仕吴为交州刺史降高源郁林桂阳诸贼封都乡侯在任厯年不饷家妻子困乏吴主闻之譲羣臣曰吕岱出身万里为国勤事家门内困而孤不早知其责安在于是加赐钱米布绢【扬州府志胜】
　　高智慧等作乱江南以行军总管从杨素击之万岁率众二千自东阳别道而进踰岭越海攻陷溪洞不可胜数前后七百余战转斗千余里寂无声闻者十旬万岁以水陆阻絶信使不通乃置书竹筒中浮之于水汲者得之以言于素素大悦上其事高祖嗟叹赐其家钱十万还拜左领军将军【百将兵法列传】
　　初罕开豪靡当儿使弟雕库来告都尉曰先零欲反后数日果反雕库种人颇在先零中都尉即留雕库为质赵充国以为亡罪乃遣归吿种豪大兵诛有罪者明白自别母取并灭天子吿诸羌人犯法者能相捕斩除罪斩大豪有罪者一人赐钱四十万中豪十五万下豪二万大男三千女子及老小千钱又以其所捕妻子财物尽与之充国计欲以威信招降罕开及刼畧者解散虏谋微极乃击之【同上】
　　始交趾愿出兵助讨智髙余靖言其可信具万人粮于邕钦待之诏以缗钱三万赐交趾为兵费许贼平厚赏之【同上】
　　谢玄与琰伊等以精鋭八千渉渡淝水石军拒张蚝小退玄琰仍进决战淝水南坚中流矢临阵斩融坚众奔溃自相蹈籍投水死者不可胜计淝水为之不流余众弃甲宵遁闻风声鹤唳皆以为王师已至草行露宿重以饥冻死者十七八诏遣殿中将军慰劳进号前将军赐钱百万彩千疋【同上】
　　显宗始立为皇太子选求明经乃擢桓荣弟子豫章何汤为虎贲中郞将以尚书授太子世祖从容问汤本师为谁汤对曰事沛国桓荣帝即召荣令说尚书甚善之拜为议郎赐钱十万
　　广平巨鹿乐成王车骑朴素无金银之饰帝以白太后太后即赐钱各五百万于是内外从化被服如一元和三年赐策罢以二千石奉终其身加赐钱五十万公宅一区后数年卒时年八十余诏赐秘器衣衾钱布【第五伦传】
　　帝既受符命大建玉清昭应宫羣下莫敢言者曾陈五害以谏旧用郞中官判大理寺帝欲重之特命曾且谓曾曰狱重典也今以屈卿曾顿首谢仍赐钱三十万
　　翰林学士赵槩等十余人言复经为人师不宣使佐州县留为直讲稍选殿中丞卒赐钱十万【孙复传】
　　蔡彤在辽东几三十年衣无兼副显宗既嘉其功又美彤清约拜日赐钱百万马三匹衣被刀剑下至居室什物大小无不悉备【左编】
　　宋嘉泰元年金泰和元年春二月临安大火四日乃灭焚烧民居五万二千余家自渡江以来都城大灾未有如是岁者帝下诏罪已避殿减膳出内府钱十六万米六万余斛分赐被火之家【宋史】
　　贾复与五校战于真定大破之复创甚光武大惊曰今方隅尚有未服者汝为使相品位极矣肯复力战耶且徐徐更为我取太原因赐钱五十万【大学衍义补】
　　干德五年王全斌等平蜀还有罪责降全斌为崇义留后开寳末车驾幸洛阳郊祀召全斌侍祠以为武宁军节度谓之曰朕以江左未平虑征南诸将不遵纪律故抑卿数年为朕立法今已克金陵还卿节钺仍赐银器万两帛万匹钱千万【同上】
　　韦皋治蜀二十一年数出师凡破吐蕃四十八万禽杀节度都督城主笼官千五百斩首五万余级获牛羊二十五万收器械六百三十万其功烈为西南剧善抚士卒虽昏嫁皆厚资之婿给锦衣女给银涂衣赐各万钱死丧者称是【左编】
　　吕蒙正字圣功河南人太平兴国二年擢进士第一通判升州陛辞有旨民事有不便者许骑置以闻赐钱二十万【同上】
　　郑冲抗表致仕晋武帝诏赐安车驷马第一区钱百万绢五百匹床帷簟褥置舍人六人官骑二十人以世子徽为散骑常侍使常优游官省禄赐所供策命仪制一如旧典而有加焉【同上】
　　嘉佑中唐守赵尚寛言土旷可辟民市可招而州不可废得汉邵信臣故陂渠遗迹而修复之假牛犁种食以诱耕者劝课劳来岁余流民自归及淮南湖北之民至者二千余户引水溉田几数万顷三司使包拯亦以为言遂留再任治平中岁满当去英宗嘉其勤且倚以兴辑特进一官赐钱二十万复留再任【大学衍义补】

　　蠲济

　　三月减天下口赋钱刘氏曰自髙帝始立口赋法人六十三至昭帝减口赋钱什三于是又减民赋益轻汉世惠民之政可谓侈矣【会编】
　　二年春正月赦减民筭三十刘氏曰自汉初始为筭赋人百二十其后又有口钱口钱尝再减矣而筭赋仍旧帝于是减其四分之一至成帝又减筭四十民力益寛矣
　　元友直句检诸道税外物悉输户部遂为定制岁输百余万缗斛民不堪命诸道多自诉于上上意悟乃诏已在官者输京师未入者悉以与民明年已后悉免于是东南之民复安其业
　　平叔又奏征逺年逋欠江州刺史李渤上言度支征当州贞元三年逃欠户钱四千余缗当州今岁旱灾田损十九陛下奈何于大旱中征三十六年前逋负诏悉免之
　　唐罢曲税罢畆税曲钱城中官造曲减旧半价乡村听百姓自造民甚便之
　　刘知逺即位自言未忍改晋国又恶开运之名乃更称天福十二年诏诸道契丹括率钱帛者皆罢之晋臣为使者令诣行在契丹所在诛之【俱同上】
　　帝云人知取之为取而不知予之为取若稍与展免俟家给人足税敛自然易办于是蠲庐光二州上供钱米汀漳二州税处州三县被水民家紬绢鄂州旧额绢各一年又蠲四川积贷常平息钱十三万缗京西路请佃田租及州县场务税钱【宋史】
　　旺扎勒圗巴延氏至元二十八年为右丞相革僧格弊政请自中统初积年逋负钱粟悉蠲之民赖其惠卒谥忠宪【同上】
　　适有富人出钱五百万葺佛殿请于萃老萃老徐曰汝辈所以施钱者何也众曰愿得佛耳萃老曰佛殿未甚坏又无露坐者孰若与其钱为狱囚偿官遂使数百人释枷鎻之苦其为福岂不多乎富人不得已诺之即日输官囹圄遂空【厚德录】
　　赵宣孟见骫桑之下有饿人下车为之食与钱百而遂去之
　　唐免三司逋负二百万缗胡氏曰明宗不事华侈故除省耗絶进奉今又蠲逋负近二百万缗一人寡欲受赐者不知其几何人矣【会编】
　　郑弘为县啬夫民有弟斥兄钱者未还之嫂领诣弘卖中单为叔还钱兄闻之惭遣妇赍钱还弘弘不受【会稽典录】
　　郄公大聚敛有钱数千万嘉宾意甚不同常朝旦问讯郄家法子弟不坐因倚语移时遂及财货事郄公曰汝正当欲得吾钱耳乃开库一日令任意用郄公始正谓损数百万许嘉宾遂一日乞与亲友周旋畧尽郄公闻之惊怪不能己巳【世说新语】
　　淳佑七年创慈幼局应遗弃小儿民间有愿収养者官为雇贫妇就局乳视官给钱米如令
　　绍兴十三年诏下钱塘仁和二县踏逐近城寺院充安济坊籍定老幼贫乏不能自存者及乞食之人每人日支米一升钱十文小儿半之
　　冬大寒禁中出钱十万贯以赐贫民范公祖禹言朝廷自嘉佑已前诸路皆有广惠仓以救恤孤贫京师有东西福田院以収养老幼废疾至嘉佑十年增置城南北福田院共为四院此乃古之遗法也然每院止以三百人为额则京师之众孤穷者不止千二百人每遇大冬盛寒然后降旨救恤则民已冻馁死损者众矣臣以为宜于四福院增葢官屋以处贫民不限人数委左右厢提举使臣预设方畧救济不必专散以钱计其存活死损以为殿最其天下广惠仓乞更举行令官吏用心赈恤须要寔惠及贫民上开纳焉【家传】
　　唐卫次公河东人为陜虢观察使蠲横租钱岁三十万【山堂肆考】
　　唐王仲舒为江西观察使初江西榷酒禁民私酿民甚苦之仲舒奏罢酤钱九十万【同上】
　　夔州推司扬旬处心正直积累阴功每效周箎行太上感应篇十种利益每冬十一月初二日为始收六十以上十五以下乞丏贫人入本家养济院每日给米一升钱十五文至来年十一月初三日已满一千令其自便求趂女使长大不计身钱量给衣资听其适人【奉行灵验纪】

　　钱通卷十三

　　●钦定四库全书

　　钱通卷十四

　　（明）胡我琨 撰

　　捐输

　　冯唐军市租尽以给士卒私养钱
　　郭子仪自同州归代宗诏大臣就宅作软脚局人出三百千【大唐遗记】
　　郑太穆郎中为金州刺史致书于襄阳于司空頔曰太穆幼孤二百余口饥冻两京小郡俸薄尚为衣食之忧沟壑之期斯须至矣伏惟贤公息雷霆之威垂特逹之节赐钱一千贯绢一千匹器物一千事米一千石奴婢各十人且曰分千树一叶之影即是浓阴减四海数滴之泉便为膏泽于公览书亦不嗟讶曰郑使君所需各依来数一半以戎旅之际不全副其本望也又有崔郊秀才者寓居于汉上藴积文艺而物产罄悬亡何与姑婢通每有阮咸之纵其婢端丽饶彼音律之能汉南之最也姑贫鬻婢于连帅连帅受之以类无双【无双即薛太保爱妾至今图书观之】给钱四十万宠盻弥深郊思慕不已即强亲府署愿一见焉其婢因寒食来从事冡値郊立于桞阴马上连泣誓若山河崔生赠之以诗曰侯门一入深如海从此萧郎是路人帅覩之令召崔生及见郊握手曰侯门一入深如海从此萧郎是路人便是公制作耶四百千小哉何惜一书不早相示遂命妇同归【云溪友议】
　　虞诩为仆射长安以百姓谪罚者输赎义钱为贫人储曹州于令仪者市井人也长厚不忤物晚年家颇饶富一夕盗入其家诸子擒之乃邻舍子也令仪曰尔素寡过何苦而为盗耶曰迫于贫耳问其所欲曰得十千足以资衣食如其欲与之旣去复呼之盗大惧语之曰尔贫甚负十千以归恐为逻者所诘留之至明使去盗大感愧卒为良民【灼艾集】
　　薛简肃公奎为蜀以惠爱得名民有老妪告其子不孝者子诉贫不能养公取俸钱与之曰用此为生以养母子遂相慈孝【灼艾集】
　　圣宋掇遗徐铉初自南唐入京市宅以居岁余见故主贫甚铉怜而召之曰得非售宅亏价而致是也余近撰碑获润笔二百千可偿尔矣其主坚辞不获亟命左右辇以付之
　　殷七七名天祥又名道筌尝自称七七俗多呼之不知何所人亦不测其年寿面光白若四十许人到处游行姓名不定曽于泾州卖药时灵台蕃汉疫疠俱甚得药者入口即愈皆谓之神圣得钱郄施于人周寳旧识之于长安【续仙传】
　　严震鎭山南有一人乞钱三百千去就过活震召子公弼等问之公弼曰此患风耳大人不足应之震怒曰汝必坠吾门只可劝吾力行善事奈何劝吾恡惜金帛且此人不辨向吾乞三百千的非凡也命左右准数与之于是三川之士归心恐后亦无造次过求者【太平广记】
　　柳崇仪开家雄于财好交结乐散施而季父主家多靳不与时赵昌言方在布衣旅游河朔因以谒开开屡请以钱乞赵季父不与开乃夜构火烧舍季父大骇即出钱三百缗乞赵繇此恣其所施不复吝矣【青箱杂记】
　　后魏常景为秘书监性清俭卫将军羊琛等七人各出千钱为买马【山堂肆考】

　　义侠

　　于頔在襄阳匡庐符载山人遣书乞买山钱百万公遂与之仍加纸墨衣服等【云溪友议】
　　阮修字宣子居贫四十未有室王敦等敛钱为婚皆名士也时慕之者求入钱而不得【晋书】
　　庾诜尝乘舟从■〈氵昱〉中山舍还载米一百五十石有人寄载四十石及至宅寄载者曰君四十斛我一百五十斛诜嘿然不言恣其取足邻人有被执为盗见劾妄疑诜矜之乃以书质钱二万令门生诈为其亲代之酬彼邻人获免谢诜曰矜天下无辜岂期谢也【梁书】
　　坡公自儋北归卜居阳羡士人邵民瞻从学于坡为坡买一宅为缗五百坡倾囊仅能偿之卜吉入居旣得日矣夜与邵步月偶至村落闻妇人哭声极哀坡徙倚听之与邵推扉而入问妪何为哀伤至是妪曰吾有一居相传百年吾子不肖举以售人吾今日迁徙百年旧居一旦诀别此吾所以泣也坡亦为之怆然问其故居所在即坡所得者也因再三慰抚谓曰妪不必深悲当以是居还妪即命取屋劵对妪焚之
　　魏元忠男升娶荣阳郑远女升与节愍太子诛武三思废韦庶人不克为乱兵所害元忠坐系狱远以此乃就元忠求离书今日得离书明日改醮殿中侍御史麻察不平之草状弹远曰郑远纳钱五百万将女易官旣连婚国相父子崇赫迨元忠下狱遂诱私离今日得书明日改醮若言齐郑非偶不合结褵旣氷玉交欢而理资同穴下山之夫未遽御轮之聓已周无闻寄死托孤见危授命斯所谓滓秽流品点辱衣冠名教所先理资惩革请裁以宪纲禁锢终身远从此废弃朝野咸赏察之公直【唐新语】
　　刘凝之隐居荆州适岁俭衡阳王饷钱十万凝之大喜持钱至市门见有饥色者悉分与之俄顷都尽【世说新语】
　　唐杨汪旣杀张审素审素二子皆幼坐流岭表寻逃归手杀汪于都城欲之江外杀与汪同谋者为有司所得议者多言二子穉年孝烈宜加矜宥张九龄亦欲活之裴耀卿李林甫以为坏法不可上然之付汝南府杖杀士民怜之为作哀诔敛钱葬之【会编】
　　韩滉遂入朝过汴时刘玄佐久未入朝滉与约为兄弟请拜其母其母喜为置酒酒半滉曰弟何时入朝佐曰久欲入朝力未能办耳滉乃遗玄佐钱二十万缗备行装留三日大出金帛赏劳一军为之倾动玄佐惊伏遂与曲环俱入朝【同上】
　　马东柳仲涂少时纵酒酒肆坐侧有书生接语以贫未葬父母将谒魏守王公佑求资以给襄事先生问所费几何曰得钱二十万可矣先生曰姑就舍吾为子营之罄其资得白金百两钱数万遗之议者以郭代公不能过【渑水燕谈録】
　　胡子远之父唐安人家饶财常委仆权钱得钱引五千缗皆伪也家人欲讼之胡曰干仆已死岂忍使其孤对狱耶或谓减其半价子人尚可得二千余缗胡不可曰终当误人乃取而火之泰然不少动心其家暴贵宜哉【老学庵笔记】
　　郭元振年十六与薛稷赵彦昭同为太学生家尝送资钱四十万会有缞服者叩门自言五世未葬愿假以治丧元振举与之无少吝且不貭名氏稷等皆叹骇
　　裴寛为尚书罢部西归汴流中日晚维舟见一人坐树下衣极敝因命屈之与语大竒之遂为见知曰以君才识必自富贵何贫云也举■〈舟召〉钱帛奴婢贶之客亦不让语讫上船奴婢偃蹇者鞭挞之公益竒之【芝田録】
　　康节在洛富公司马公诸君子二十余家集钱买宅以赠之焉【彚苑】
　　孟尝君相齐食客三千人邑入不足以奉出钱于薛贷钱者多不能与息冯讙乃召诸取钱者曰能与息者来不能与息者亦来能与息者与为期不能与息者取劵而烧之曰孟尝君贷者为民之无者以为本业也所以求息为无以奉客也今富给者以要期贫者焚劵书以捐之有君如此岂可负之哉【孟尝君传】
　　曽公亮游京师闻旁舍有泣声问其故乃云鬻女偿官钱以得四十万父母不忍舍以此泣也公亮乃与钱赎回去【彚苑详注】
　　瞿嗣兴常熟人阴行其徳毡工王氏大雪冻饿不能起嗣兴悯之携钱二十缗潜投窻隙而去歉岁有窭人来籴粟受其钱五千阳忘曰汝十千耶倍与之粟凡负贩者必多偿其直家人恠问之嗣兴曰彼胼胝手足求升合利吾忍与较耶【春气録】
　　韩魏公在政府时以三十万缗买女妓张氏姿容丽絶劵成忽澘然公问故张曰妾本供职郎郭守义妻也徃岁官湖南部使者挟私劾以败官今家计萧条恐阖室饿死遂没身于人以活守义儿女公恻然遣张持钱还舍且曰败官果非辜可诉之朝事白汝却归我守义后辨雪调官淮右张氏来如其约公不使至前遣人谓曰吾居宰相可娶士人妻乎向钱费用已尽取前劵付之仍以二十金助其夫之官张感涕而去【同上】
　　王荆公知制诏呉夫人为买一妾荆公见之曰汝谁氏曰妾之夫为军大将部米运失舟家赀尽没犹不足卖妾以偿公慨然曰夫人用钱几何曰九十万公呼其夫令为夫妇如初尽以钱赐之【同上】
　　曽鲁公布衣时游京师夜闻旁舍泣声悲甚诘朝询之旁舍生欷歔曰顷官某所以事负官钱若干吏督之急鬻女于商得钱四十万今去有日故悲也公曰谨勿与商人吾欲售之即与四十万约后三日以女来吾且登舟候水门外至期而徃则公舟无有询旁舟乃知去已三日矣女后为士人配【同上】
　　桓宣武少家贫戱大输债主敦求甚切思自振之方莫知所出陈郡袁躭俊迈多能宣武欲求救于躭躭时居艰恐致疑试以告焉应声便许略无慊吝遂变服怀布帽随温去与债主戱躭素有艺名债主就局曰汝故当不办作袁彦道邪遂共戱十万一掷直上百万数投马絶呌傍若无人探布帽掷对人曰汝竟识袁彦道不【世说新语】
　　温人赵彦霄兄弟二人父母亡后同爨十二年事兄彦云惟谨彦云躭嗜声色博奕无所不至生业日坏彦霄谏之兄怒遂求析籍不过五年而兄之资产荡然矣公私逋负尚三千余缗彦霄因除夕置酒邀兄嫂而告之曰向者初无分爨意以兄用度不节恐皆荡尽俱有饥寒之忧故勉从耳今幸我一半尚留不废亦足以给伏腊兄自今复归中堂以主家务即取分书投之火管钥之属悉以付焉因言兄所负钱已措备偿之矣兄初有惭色不从见彦霄意甚勤恳遂受之【灼艾集】
　　范仲淹方贵显时置负郭常稔之田千亩号曰义田以养济羣族之人日有食岁有衣嫁娶凶葬皆有赡择族之长而贤者主其计而时其出纳焉日食人一升岁衣人一缣嫁女者五十千再嫁者三十千娶妇者三十千再娶者十五千葬者再嫁之数葬幼者十千论【世编】
　　范成大知处州松杨民争役公晓之曰吾闻东阳县有出钱助役者尔与之邻独无愧乎因推广东阳之制论乡人视贫富输金买田择忠义之家掌其事储岁入助当役者命曰义役【山堂肆考】
　　东汉陈重字景公顺帝时在郎署有同舍郎负息钱数十万债主求廹不已重宻以钱还其主同舍郎后知之将以厚谢重曰非我之为恐是同姓名者终不言惠【同上】
　　虬髯与一道士方对饮见李靖惊喜召坐环饮十数巡曰楼下柜中有钱十万择一深隐处驻十妹毕某日复会我于汾阳桥如期至桥道士虬髯已先在矣【亘史外纪】
　　宋张彦明善医凡贫者不受钱或反以钱米与之富者以钱求药不问多寡必多与药期于必愈病危笃知不可救亦多与好药以慰其心终不肯受钱【生生四谛】
　　宋武帝刘裕小字寄奴彭城县人裕素贫唯琅琊王谧独深敬焉裕尝负刁逵社钱三万经时无以还被逵执谧宻以已钱代偿繇是得释
　　阚敞字子张平舆人仕郡为五官掾时太守第五常被征临发仓卒有俸钱百三十万留付敞敞埋着堂上遂遭世仓卒道路断絶常举门遭疫妻子皆死常病临困惟有孤孙年九岁常谓之曰吾寄故五官掾平舆阚敞钱三十万气遂絶后孙年长大步担至汝南问敞敞见之悲喜与共临发穿钱百三十万孤孙曰亡祖临终言有三十万耳今乃百三十万不敢当也敞曰府君病困气索言缪误耳即无疑也【汝南先贤传】
　　李敏求数年前曾被伊慎诸子求为妹壻时方以修进为已任不即纳之至是有人复语敏求敏求欣然不旬遂成婚娶伊氏有五女其四皆已适人敏求妻其小者其兄宰方货南城一庄得钱一千贯悉将分给五妹为资装敏求既成婚实时领二百千其姊四人曰某娘最小李郎又贫盍各率十千以助焉由是敏求获钱二百四十贯无差矣敏求先有别色身名乆不得调其年乃用此钱叅选三年春授邓州向城尉【河东记】
　　谢混尚晋陵公主混死诏公主与谢氏絶婚公主悉以混家事委混从子弘微混仍世宰辅僮仆千人唯有二女年数岁弘微为之纪理生业一钱尺帛有文簿九年而宋高祖即位公主降号东乡君听还谢氏入门室宇仓廪不异平日田畴垦辟有加于旧东乡君叹曰仆射平生重此子可谓知人仆射为不亡矣亲旧见者为之流涕是岁东乡君卒公私咸谓赀财宜归二女田宅僮役应属弘微弘微一无所取自以私禄葬东乡君【经济篇】

　　檀施

　　陶榖为湘东张仲荀序诗赠常觉云起后唐天成至汉干佑每黑白月三取八日浴京大众累岁费钱可一百三十六万数计缗千万矣虽檀施共成寔觉公化导之力也【宋高僧传】
　　京辇自黄巢退后修葺残毁之处鎭州王家有一儿俗号王酒胡居于上都巨有钱纳钱三十万贯助修朱雀门上又诏重修安国寺毕亲降车辇以设大斋乃十撞新锺舍钱一万贯命诸大臣各取意击之上曰有人能舍钱一千贯文者即打一搥斋罢王酒胡半醉入来径上锺楼连打一百下便于西市运钱十万贯入寺【玉泉子】
　　严州建徳县有崇胜院藏天圣五年内降札子设道场云皇太后赐银三十两皇太妃施钱二十贯皇后施钱十贯朱淑仪施钱五贯有仁庙飞白御书今皆存葢院有僧尝际眞庙召见赐衣及香烛故也犹可想见祖宗恭俭之盛予在近初不闻迫代归始知之不及刻石至今为恨【老学庵笔记】
　　九月梁主衍舍身于同泰寺羣臣以钱赎之梁主幸同泰寺设大会释御服持法衣行清净大舍素床瓦器乘小车役私人亲为四众讲湼盘经羣臣以钱一亿万奉赎表请还宫三请乃许【会编】
　　庄椿云盗常住一文钱一日一夜长三分七厘利第二日夜利上又长利来世作牛马偿之亦二分七厘筭之【牛日还八文马日还七文】所以云作一生之容易为万刼之艰难若舍一文钱入常住一日一夜长福亦尔【擅篇】
　　过去刼中有贫夫妇夫得一金钱妇有一明镜复得一瓶盛满凈水安钱嬴中以镜着上夫妇同心布施发愿从是九十一刼天上人中恒为夫妇受福快乐値释迦佛出家得阿罗汉果【同上】
　　昔有贫女两钱布施上座亲为呪愿后感福报为王夫人车载珎宝诣寺布施上座但遣维那呪愿夫人怪问上座答言我佛法中惟贵善心夫人先施两钱善心极胜今施珎宝未免贡高是以我今不为呪愿过去刼中比邱置钵敎化卖薪贫人得钱三文欢喜布施发愿而去去五里步步欢喜到门欲入复遥向僧至心顶礼后世为拘留沙国王世世尊贵得铜盆满贮金钱弥满五里若布施时应当至心欢喜施与勿生悔心【同上】
　　宋临江军慧力寺初造轮藏成寺僧限得千钱则转一匝有营妇丧夫家极贫念为转藏以资冥福累日辛苦收拾随聚随费终不满一千廹于贫乏无以自存而此心眷眷不能自已遂携所聚之钱号泣藏前掷钱于地轮藏自转阖寺骇异不复限数云【转因録】
　　宋奚百三贫民也一日见道者谒铺乞一文钱铺家睚眦不与百三怜之取腰间一钱与之是夕夣道者与之去赘及觉頥赘果落【同上】
　　昔阿育王宫一婢使见王作福自克责言王先身时布施如来一掬土故得富贵今日复作将来转胜我先身罪今日厮下又复贫穷无可修福将来转贱思已啼哭偶因扫地得一铜钱即施众僧心生欢喜不久病死托阿育王夫人腹中为女出世端正殊好右手常卷年满五岁王抱膝上摩手取开有一金钱随用随生须臾之间金钱满室王恠所以徃问夜奢罗汉答言如女先是王婢扫粪壤中得一铜钱布施众僧生为王女报应如此【同上】
　　唐时襄阳将铸佛像有一老姥至贫营求助施卒不能得姥有一钱则为女时母所赐也宝之十余年及铸像时姥持钱发重愿投之炉中及破炉出像姥所施钱着佛胸臆因磨错去之一夕钱又如故僧徒惊异遂置钱不去
　　张僧繇呉人天监中官右将军以丹青驰誉于时尝于金陵安乐寺画四龙不点目睛谓点之则骧腾而去人以为诞落墨纔及二龙果雷电破壁徐观画已失矣独二龙未点睛者在焉又尝于天皇寺画龙不时点睛道俗请之舍钱数万落茟之后雷雨晦冥忽失龙不知所在【宣和画谱】
　　穆宗时李徳裕言初徐徳兴为坛泗洲募人为僧以资上福人输钱三千淮右小民规影徭赋失丁男六十万不为细变丘浚曰按民之为僧何预于君而小人乃以度僧为资上福殊不知天以好生为徳度民为僧是阏絶天地生生之仁岂天所好哉致一人于死地尚足以感伤天地矧絶万人之生意其召灾又何如哉【大学衍义补】
　　大观二年诏大相国寺慧林禅院长老元正坐化并无衣钵阙葬送之用赐绢三百匹钱三百贯赐寂照之塔仍间度一僧【清波杂録】
　　周朴唐末诗人寓于闽中僧寺假丈室以居不饮酒茹荤块然独处诸僧晨粥卯食朴亦携巾盂侧诸僧下毕饭而退率以为常郡中豪贵设供率施僧钱朴即巡行拱手各丐一钱有以三数钱与者朴止受其一耳得千钱以备茶药之费将尽复然僧亦未尝厌也
　　兴寜中瓦棺寺初置僧众设刹会请朝贤士庶宣疏募縁时士大夫莫有过十万者顾长康独注百万长康素贫众以为大言后寺僧请勾疏长康曰宜备一壁闭户徃来一月余所画维摩一躯工毕将欲点眸子乃谓僧众曰第一日观者请施十万第二日观者请施五万第三日观者可任其施及开户光照一寺施者塡咽俄而及百万【名画记】
　　将作大匠杨务亷甚有巧思常于泗州市中刻木作僧手执一椀自能行乞椀中满钱关键忽发自然作声云布施市人竞观欲其作声施钱日盈数千【朝野佥载】
　　桃林令韩光祚携家之官途经华山庙下车谒之入庙门而爱妾暴死令巫请之巫言三郎好汝妾既请且免至县当取光祚至县乃宻召金工铸为观世音菩萨像五日妾暴卒半日方活云适华山府君备车骑见迎出门有一僧金色遮其前车骑不敢过神曰且留更三日迎之光祚知其故又以钱十千图菩萨像如期又死有顷乃蘓曰适又见迎乃有二僧在未及登车神曰未可取更三日取之光祚又以千钱召金工令更造像工以钱出县遇人执猪将烹之工愍焉尽以其钱赎之像未之造也而妾又死俄即蘓曰已免矣适又见迎车骑转盛二僧守其门不得入有豪猪大如马冲其骑所向颠仆车骑郄走神传言曰更勿取之于是散去光祚怪何得有猪拒之金工乃言其故繇是益信内敎【纪闻】
　　宋鄱阳吏周世亨谢役之后奉祀观世音甚谨庆元初发愿手写经二百卷施人持诵因循过期遂感疾乃祷菩萨祈救护旣小安即以钱三千米一石付造纸江匠使抄经纸江用所得别行作纸入城贩鬻周见而责之江以贫告复増畀其直经成周倩一僧折成册斋戒缮写方及二十卷正书握笔羣鸦数十鸣噪屋上逐之不退起祷像前迨出视葢一鸦中箭流血众鸦为拔之不能得故至悲闵周速诵宝胜如来救苦观世音二佛以笔指之箭脱自拔鸦飞入空中周赞叹之际箭从天井内掷落于佛龛侧灵感如此【转因録】
　　唐相陆象先呉人其弟得危疾医治莫効一日有僧问疾及见以水噀之即愈象先出金币弗受谓曰我灵岩僧他日还呉来过我不复见后为尚书还呉至灵岩问僧无有惟壁间画像肖焉如言啸如旧师友惊喜亟拜施钱五十万宋改灵岩为秀峯禅院【姓源珠玑】

　　钱通卷十四

　　●钦定四库全书

　　钱通卷十五

　　（明）胡我琨 撰

　　○七之操

　　泉之波也世胥淆之淆之无特操也心如水不可波介如石不可淆也吾守吾素风之不为靡也景运清泰上下同风匹夫犹能自好励世者寜得不以身之清白隽世道之澹穆耶故操曰七

　　主术

　　贞观中治书侍御史权万纪上言宣饶二州诸山大有银坑采之极是利益每岁可得钱百万贯上谓曰朕贵为天子是事无所少乏唯嘉言善事有益于百姓者且国家剩得数百万钱何如得一有才行人不见卿推贤进善之事又不能按举不法震肃权豪唯只言税鬻银坑以利多为美昔尧抵璧于山投珠于渊繇是崇名美号见称千载后汉桓灵二帝好利贱士为近代庸暗之主卿遂欲将我比桓灵耶是日放令还第【唐书】
　　敬宗自为诸王深知两朝之弊及即位励精求治去奢从俭诏宫女非有职事者出三千余人放五百鹰犬省敎坊总监冗食千二百余员近岁别贮钱榖悉归之有司宣索组绣雕镂之物悉罢之穆宗之世每月视朝不过一二上始复旧制每竒日视朝对宰相羣臣延访政事久之方罢待制官旧虽设之未尝召对至是屡蒙延问中外翕然相贺以为太平可冀【通鉴】
　　寻命兼关南兵马都监李汉超在关南有讼其强娶已女为妾及贷民钱不偿者帝召谓曰汝女欲适何人对曰农家耳又问汉超未至关南时契丹何如对曰岁苦侵暴曰今复尔耶对曰无也帝曰汉超朕之贵臣汝女为之妾不犹愈为农妇乎且使汉超不在关南汝家尚能保其所有货财耶责其人而遣之宻使谕汉超曰亟还其女并所贷朕姑贳汝勿复为也不足于用何不告朕耶汉超感泣繇是益修政理吏民爱之【会编】
　　徳宗时李正已畏上威名表献钱三十万缗徳宗欲受之恐见欺却之则无辞崔佑甫请遣使慰劳淄青将士因以正已所献钱赐之使将士人人戴上恩又诸道闻之知朝廷不重货财徳宗悦从之正已大惭天下以为太平之治庶几可望焉【皇明经济録】

　　亷名

　　梁何远为武昌太守武昌俗皆汲江水盛夏远患水温每以钱买人井寒水不取钱者则连水还之【南史】
　　建武中太守邓晨欲修复河功闻杨晓水脉召与议之杨曰昔成帝用方进之言寻而自梦上天天帝怒曰何故败我濯龙渊是后民失其利多致饥困明府今兴立废业将有征于此诚愿以死効力晨大悦因署杨为都水掾使典其事杨因高下形势起塘四百余里数年乃立后陂成人譛杨言取钱晨系杨于狱户自开械自解晨释之出时日暮陂上有火光引前清徳之感也【谢承书】
　　谢朏字敬冲永明中为义兴太守在郡不省杂事悉付纲纪曰吾不能作主者吏但能作太守耳后为呉兴太守弟瀹时为吏部尚书朏至郡致瀹数斛酒还书曰可力饮此勿豫人事朏居郡每不理常务聚饮众颇讥之亦不屑也子■〈言爱〉为东阳内史及还五官送钱一万止留一百答曰数多刘宠更以为愧【南史】
　　孙叔敖病甚临卒将无棺椁令其子曰优孟曾许千金贷吾孟楚之乐长与相君相善虽言千金寔不负也卒后数年庄王置酒以为乐优孟乃言孙君相楚之功即慷慨商歌曰贪吏不可为而可为亷吏可为而不可为贪吏而不可为者当时有污名而可为者子孙有以家成亷吏而可为者当时有清名不可为者其后躬租而负薪贪吏常苦富亷吏常苦贫独不见楚相孙叔敖亷洁不受钱涕泣数行王心感动觉悟问孟孟具列对即求其子封于潘国潘即固始也【汉延熹中立碑】
　　呉佑政从仁简民不忍欺啬夫孙性私赋民钱市衣以内史时东土大旱都邑米贵一斗将百钱道存虑觊甚乏遣使载五百斛米饷之觊呼使谓之曰我在彼三载去官之日不辨有路粮至彼未几那能便得此米即可载还彼吏曰自古以来无有载米上水者都下米贵乞于此货之不听吏乃载米而去【南史】
　　郑译拜爵国公高颎戏曰笔干答曰出为方岳杖策言归不得一文何以润笔【隋书】
　　安陵清者项仲山每饮马渭水投三钱郝亷亦然【赵岐三辅决録】
　　阳城为谏议大夫以布衾枕质钱人争售之【续韵府】
　　刘宠汉安帝时会稽守被征入山阴有五叟龎睂皓首人赍百钱送宠曰自明府来狗不夜吠人不识吏宠为选一大钱受之而去【刘宠传亷吏传作刘綂】
　　交址太守张恢坐赃千金征还伏法以资物簿入大司农诏颁赐羣臣锺离意得珠玑悉以委地而不拜赐帝怪而问故对曰臣闻孔子忍渴于盗泉之水曾参回车于胜母之闾恶其名也此赃秽之物诚不敢拜帝嗟叹曰清乎尚书之言乃以库钱三十万赐之
　　薛宣为冯翊池阳会举亷吏狱掾王立未及召立妻独受囚家钱六千立不知惭恐自杀
　　颍川黄子亷每饮马辄投钱【风俗通】
　　旧蜀嘉王召孝亷仲庭预令敎授诸子庭预虽通坟典常厄饥寒至门下亦未甚礼时方凝寒王以旧火炉送学院庭预方独坐太息以筯拨灰俄灰中得一双金火筯遽求谒见王陈其本末王曰吾家失此物已十年吾子得之还以相示眞有古人之风赠钱十万衣数袭米麦三十石礼待甚厚荐授荣州録事参军【玉溪编事】
　　李师古跋扈惮杜黄裳为相未敢失礼乃命一干吏寄钱数千绳并毡车子一乗亦近千缗使者未敢遽送乃于宅门伺候累日有緑舆自宅出从婢二人皆青衣褴褛问何人曰相公夫人使者遽归以白师古师古乃折其谋终身不敢失节【幽闲鼓吹】
　　向文简公敏中判大理寺时没入祖吉赃钱分赐法吏公引锺离意委珠事独不受在官一无所须以亷清闻【自警编】
　　户部侍郎牛僧孺素为穆宗所厚初韩弘之子右骁卫将军公武为其父谋以财结中外及公武卒穆宗取弘财簿自阅视凡中外主权多纳弘货独朱句细字曰某年月日送户部牛侍郎钱千万不纳穆宗大喜以示左右曰果然吾不谬知人以僧孺为中书侍郎同平章事【赂遗总类】
　　孝子查道为人轻财重义初就试贫不能上道亲旧敛钱三万遗之道出滑州过父友吕翁家翁丧无钱葬母兄将鬻女以办丧事道倾槖悉与之且为嫁其女是岁罢试时人以比郭代公又有同僚死女为人婢道赎之以嫁士族在官虽俸入丰厚旁给宗族孤寡为毕嫁娶者十余家以是常匮乏所至务寛恕胥吏有过未尝笞罚民有讼逋负者或出已钱偿之尝出案部路旁有佳枣从者摘以献道即计直挂钱于木有文集笺表行于世【亘史外纪】
　　张无垢在越土作幕官不请供给钱在馆中进书不肯转官人皆以为好名之过无垢曰旣请月俸又受供给偶然进书又便受赏于我心寔有不安此亦本分事何名之好【经济编】
　　中子秉秉字叔节少传父业兼明京氏易博通书传常隐居敎授年四十余乃应司空辟拜侍御史频出为豫荆徐兖四州刺史迁任城相自为刺史二千石计日受俸余禄不入私门故吏赍钱百万遗之闭门不受【左编】

　　贞介

　　顾恊字正礼少清介有志操为舍人同官者皆润屋恊在省十六载器服饮食不改于常有门生始来事恊知其亷洁不敢厚饷止送钱三千恊发怒杖二十因此事者絶于馈遗【南史】
　　郭林宗家贫初欲逰学无资就姊夫贷五千钱乃远至成皋从师授业并日而食衣不蔽形常以葢幅自障出入入则护前出则掩后【有道别传】
　　柳元景为三公时在朝勲贵多事产业惟元景独无所营南岸有数十亩菜园守园人卖得钱二万送还宅元景怒曰我立此菜园以供家中啖耳乃复卖以取钱夺百姓之利耶乃以钱乞守园人【宋书】
　　太原郝子亷一分一介不取诸人曾过姊家食密留五十钱置席下而去【风俗通】
　　周迪妻某氏迪善贾徃来广陵会毕师铎乱人相畧卖以食迪饥将絶妻曰今欲归不两全君亲在不可并死愿见卖以济君行迪不忍妻固与诣肆售得数千钱以奉迪至城门守者谁何疑其绐与迪至肆问状见妻首已在于枅矣迪裹余体归葬之【广记】
　　甄彬有行业乡党称善尝以一束苎就州长沙寺库质钱后赎苎还于苎束中得五两金以手巾裹之彬得送还寺库道人惊云近有人以此金质钱时有事不得举而失檀越乃能见还辄以金半仰酬徃复十余彬坚然不受回谓曰五月披羊裘而负薪岂拾遗金者耶卒还金梁武帝布衣而闻之及践祚以西昌侯藻为益州刺史乃以彬为府録事叅军带郫县令将行同列五人帝诫以亷慎至彬独曰卿昔有还金之美故不复以此言相属繇此名徳益彰【南史】
　　幽州从事温琏燕人也以儒学著称与冯道幼相善经兵乱有卖漆灯椸于市者琏以为铁也遂数钱买之累日家人用燃膏烛因拂拭乃知银也大小观之靡不欣喜惟琏悯然曰非义之物安可寳之遂访其卖主而还之主亦不受琏固还之乃拜受而去别卖四五万将其半谢之琏终不纳遂施僧寺用饰佛像冀祝琏之寿也时共推其有仁人之行【刘氏耳目记】
　　曹璨彬之子也为节度使其母一日阅宅库见积钱数千缗召璨指而示曰先侍中履歴中外未尝有此积聚可知汝不及父远矣【国老谈苑】
　　吏部侍郎张文寳泛海使杭州船壊风飘至天长呉主厚礼之资以从者仪服钱币数万文寳独受其食余皆辞之曰唐朝与呉久不通问今旣非君臣又非宾主若受此物何辞以谢呉主嘉之竟逹命于杭州而还【会编】
　　有户部官进钱入宫者赵鼎召至相府切责之翌日问帝曰其人献钱耶帝曰朕求之也鼎曰其人不当献陛下不当求遂黜献钱人于远郡【宋史】
　　汪应辰刚方正直敢言不避在朝多革弊政人皆侧目上皇方甃石池以水银浮金鳬鱼于上帝过之上皇指示曰水银正乏此买之汪尚书家帝怒曰汪应辰力言朕建房廊与民争利乃自贩水银耶时赐发运使史正志缗钱二百万为均输和籴之用应辰三上疏论之遂出知平江府然水银寔非买应辰之家也【宋史】
　　左神策军吏李昱贷长安富人钱不偿许孟容收捕贼系昱期使偿曰期满不足当死中尉诉于上上遣中使宣旨送本军孟容曰臣不奉诏当死然臣为陛下尹京畿非抑制豪强何以肃清辇下钱未偿李昱不可得上嘉其刚直而许之京城震栗
　　唐毕相諴家本寒微其渭阳为太湖县伍伯【伍伯即今号杂职行杖者】相国耻之俾罢此役为除一官累遣致意竟不承命特除选人杨载宰此邑叅辞特于私第延坐与语期为落此猥籍津送入京杨令到任具逹召旨伍伯曰某下贱岂有外甥为宰相耶杨令坚勉之乃曰某每岁公税享六十缗事例钱茍无败阙终身优渥不审相公欲为致何官职杨令具以闻相国叹赏亦然其说竟不夺其志也【北梦琐言】
　　曹修古明道初为御史上书乞庄献太后还朝责守兴化军暴疾终于官家贫死之日无衣以殓郡之僚属若吏民之贤者莫不号慕叹息相与出钱帛数十万赙其家曹女始笄泣语其母曰先人忠节名闻天下不幸以直言谪死且君子不丧于家安可受以凂我先人之全徳哉哭不已谢而遣之吏民固乞卒不受一钱其纯孝高尚如此曹建安人四御史之一也【渑水燕谈録】
　　杜祁公居官清介每请俸必过初五家人尝前期误请者公怒即以付有司劾治尹师鲁公所知也余在颍州士人家尝见师鲁得罪后谢公书亲引此事云以某自视虽若无愧以公观之则安得为无罪师鲁葢坐擅贷官钱为部吏偿债当时有恶之者遂论以赃云【石林燕语】
　　杜祁公罢相居南京无宅假驿舍居之数年讫公薨卒不迁亦不营生事止食其俸而已然闾里吉凶庆吊与亲识之道南京者相与燕劳问遗之礼未尝废公薨夫人相里氏以絶俸不能自给始尽出其箧中所有易房服钱二千公本遗腹子其母后改适河阳人公为前母子不容因逃河阳依其母慵书于济源富人相里氏一见竒之遂妻以女云【石林燕语】
　　赵勤乃刘赐娣之子也幼有志操时赐国租适到指钱示勤曰拜乞汝三十万勤曰拜而得钱非义所取终不肯拜【东观汉记】
　　王充论衡曰杨子云作法言蜀富贵人赍钱十万愿载于书子云不听曰夫富无仁义犹圏中之鹿栏中之羊也安得妄载
　　右丞呼逊有罪诏下中书省杂治呼逊对簿歴指宰执曰汝曹皆曽使我家钱物何得问我雄飞曰我常受汝家钱物否曰惟公独不雄飞曰若尔则我当问汝诘之遂伏辜【元史列传】
　　温公独乐园园子吕直游园者与茶汤钱十千以纳公公怒不受直曰只端明不爱钱后创一井亭乃园子所创也【五车韵瑞】
　　邴原常行而得遗钱拾以系树枝此钱久不见取而系钱者颇多问其故答者谓之神树原恶其因已而成淫祠乃辨之于是里人遂敛其钱以为社供
　　公沙穆常养猪有病使人卖之于市嘱之曰如售当告买者言病贱取其値不可欺人卖者到市即售亦不言病其値过价穆怪之问其故赍半値以还买者买者辞不受穆弃钱而去【后汉书】
　　宋淳熈时南康建昌旱民告于军司户独甘泉乡人李氏不肯陈词曰投词当以寔我家田不旱众人恶曰今一乡称旱而君独否他人必以官司为妄于是恶少欲戕李氏李不得已亦随众自列得以分数蠲租为钱六万乃邀道士用所免建坛谢过不以无名之财自润也【转因録】
　　监察御史李畬母清素贞洁畬请禄米送至宅母遣量之剩三石问其故令史曰御史例不槩又问脚钱几又曰御史例不还脚车钱母怒令送所剩米及脚钱以责畬畬乃追仓官科罪诸御史皆有惭色【朝野佥载】
　　傅公尧俞在徐前守侵用公使钱公寖为偿之未足而公罢后守反以文移公当偿千缗公竭资且假贷偿之久之钩考得寔公葢未尝侵用也公卒不辨其容物不校如此【自警编甲】
　　时禁行恶钱有二人在市以恶钱易者上令斩之赵绰曰当杖上曰不关卿事绰曰陛下不以臣愚置立法司欲妄杀人岂得不关上曰撼大木不动者当退对曰臣冀感天心何止动木上乃止【山堂肆考】
　　唐蘓颋字廷硕开元中为益州长史时皇甫恂使蜀檄取库钱买锦半臂颋不肯予因上言遣使衔命先取不急岂国家意耶【同上】
　　齐何胤仕至中书令后弃官隐于若耶山云门寺胤二兄求点并栖遁世号何氏三高梁武帝特诏不起敇给白衣尚书禄又敇山阴月给库钱五万皆不受乃敇何子朗等六人受学胤以若耶逼隘不容学徒遂迁秦望起学舍即林成园因岩为堵【绍兴府志胜】
　　陆贽调郑尉张镒有重名贽徃见语三日竒之请为忘年交旣行饷钱百万曰请为母夫人一日费贽不纳止受茶一串
　　欧阳大小夏侯氏学皆出于寛寛授欧阳生子世世相传至曾孙地余以太子中庶子授太子后为博士论石渠元帝即位地余侍中贵幸至少府戒其子曰我死官属即送汝财物慎勿受汝九卿儒者子孙以亷洁着可以自成及地余死少府官属共送数百万其子不受天子闻而嘉之赐钱百万【左编】

　　素风

　　辛居士名宣仲截竹为罂以酌酒曰吾性甚爱竹及酒欲令二物并耳宋巴陵王休若谒之呼儿取豹皮下五文钱买瓜【南雍州记】
　　严君平卜筮于成都市以为卜筮者贱业而可以惠众人有邪恶非正之问则依蓍龟为言利害与人子言依于孝与人弟言依于顺与人臣言依于忠各因势导之以善从吾言者已过半矣裁日阅数人得百钱足自养则闭肆下帘而授老子博览亡不通依老子严周之指著书十余万言【汉书】
　　戴硕子延寿善书好学山阴有陈载者家富有钱三千万乡人云戴硕儿敌陈载三千万钱【彚苑详注】
　　禇彦回元徽中授中书监侍中时淮北属魏江南无鳆鱼或有间关得至者一枚直数千钱有献彦回鳆鱼三十枚彦回时虽贵而贫薄过甚门生有献计卖之云可得千万钱彦回变色曰我谓此是食物非曰财货且不知堪卖钱聊尔受之虽复俭乏宁可卖饷取钱也悉与亲游噉之少日便尽【南齐书】
　　王夷甫雅尚玄远常嫉其妇贪浊口未尝言钱字妇欲试之令婢以钱遶床不得行夷甫晨起见钱阂行呼婢曰举郄阿堵物【世说新语】
　　毛义郑均皆以行义称于乡里南阳张奉慕名徃候之坐定而府檄适至以义守南阳令义奉檄而入喜动颜色奉心贱之辞去后义母死征辟皆不至奉乃叹曰贤者固不可测徃日之喜乃为亲屈也均兄为县吏颇受礼遗均谏不听乃脱身为佣余得钱帛归以与兄曰物尽可复得为吏坐赃终身捐弃兄感其言遂为亷洁均仕为尚书免归帝下诏褒宠义均赐米各千斛常以八月长吏问起居加赐斗酒【会编】
　　邴原年十一丧父贫邻有书舍过之必泣其师曰何泣原曰孤者易伤贫者易感夫学者必有父兄羡其不孤而得学师感之曰欲学何书原曰无钱资师曰茍有志不求资遂从学【青蔚轩日抄】
　　梁谢举兄子侨素贵尝一朝无食其子启以班史质钱答曰宁饿死岂可以此充食乎
　　阮宣百钱挂杖头至酒店便独酣畅家无担石晏如也【阮宣传】
　　阮孚持一钱皂囊游会稽客问嚢中何物曰但有一钱看嚢恐其羞涩
　　董奉字君翼侯官人也后还豫章庐山下居不种田日为人治病亦不取钱重病愈者使栽杏五株轻者一株如此数年计得十万余株郁然成林乃使山中百禽羣兽游戱其下卒不生草常如芸治也【神仙传】
　　杜祁公曰我致政后必买小驷直八九千钱者着麤麻衫跨而入市看盘铃傀儡
　　宋周茂叔家庐山莲华峯下■〈木卞〉再镇蜀将奏用之未及而卒熈宁六年也年五十七每奉已甚约俸禄悉以周宗族奉宾友家或无百钱之储李初平卒子幼护其丧归葬之又徃来经纪其家始终不懈士大夫皆指君曰是能葬举主者及分司而归妻子饘粥或不给旷然不为意也王安石为江东提点刑狱时已号为通儒茂叔遇之与语连日夜安石退而精思至忘寝食时安石年四十茂叔年四十四矣【左编】
　　汉贾逵帝令逵自选公羊严颜诸生高才者二十人敎以左氏与简纸经传各十通逵母常有疾帝欲加赐以校书例多特以钱二十万使颕阳侯马防与之谓防曰贾逵母病此子无人事于外屡空则从孤竹之子于首阳山矣【同上】

　　钱通卷十五

　　●钦定四库全书

　　钱通卷十六

　　（明）胡我琨 撰

　　○八之节

　　物不可穷受之以节节非济物之穷出入之则各有量省约者如其量而止君子节于朝小人节于野保世滋大利乐各得其所之善经也如曰纎啬示守则物富而节之道反穷矣老子寳俭其寳节乎故节曰八

　　裁省

　　李吉甫奏中原宿兵见在八十余万商贾僧道不服田亩者什有五六是常以三分劳筋苦骨之人奉七分待衣坐食之辈也今内外官以税钱给俸者不下万员天下或以一县之地而为州一乡之民而为县者甚众旧制一品月俸三千缗职田禄米不过千斛艰难以来増制使额厚给俸钱大歴中权臣月至九千缗州无大小刺史皆千缗常衮始立限约李泌稍复増加然有名存职废或额去俸存闲剧之间厚薄顿异请敇有司详定省吏员并州县减入仕之涂定俸给之数于是诏段平仲韦贯之许孟容李绛同详定省并八百八员诸色流外千七百余人【会编】
　　高宗绍兴三年刘大中宣谕江南归言泉司官吏之费岁十三万缗请省官属从之
　　先是党项皆诣关以贡马为名国家约其直酬之加以馆谷赐与岁费五十余万缗至是始于缘边置场市马不令诣关【会编】
　　上知后苑作使过太府寺钱六十余万诏令非特旨不得于诸处借支一中官挟周礼进指膳夫内府之类惟王及后不会然之遂罢【晁氏客话】
　　初河陇旣没于吐蕃安西北庭及西域使人在长安者归路阻絶皆仰给于度支李泌知胡客皆有妻子买田宅安居不欲归命停其给凡四千人皆诣政府诉之泌曰此皆从来宰相之过岂有外国使者留京师数十年不听归乎今当假道回纥各遣归国不愿者当于鸿胪自陈授以职位给俸禄人生当乗时展用岂可终身客死乎于是胡客无一人愿归者泌皆分隶神策两军禁旅益壮岁省五十万缗【会编】
　　内外制凡草制除官自给諌待制以上皆有润笔物太宗时立润笔钱数降诏刻石于舍人院每除官则移文督之在院官下至吏人院驺皆分沾元丰中改立官制内外制皆有添给罢润笔之物【梦溪笔谭】
　　武宗恶僧尼财产没官铜像钟磬铸钱五台僧多奔幽州张仲武乃封二刀付居庸关曰有游僧入境则斩之【通鉴】
　　孔谦复言于郭崇韬曰首座相公事繁第远簿书留滞宜更图之豆卢革当以手书便省库钱数十万谦以示崇韬革惧奏请崇韬专判租庸崇韬固辞请复用张宪谦弥失望言于革曰钱谷细事魏都根本兴唐尹王正言操守有余智力不足使之居朝廷犹愈于专委方面也革言于崇韬乃留张宪于东京以正言为租庸使正言昏懦谦利其易制故也寻敇三司并隶租庸使【会编】
　　刘崇即位于晋阳仍用干佑年号谓诸将曰朕以高祖之业一朝坠地今日位号不得已而称之顾我是何天子汝曹是何节度使耶繇是不建宗庙祭祀如家人礼宰相俸钱月止百缗节度使止二十缗自余薄有资给而已闻湘阴公死哭曰吾不用忠臣之言以至于此为李骧立祠岁时祭之【同上】
　　近内奏修重华宫旧例须关朝廷出钱下临安府转运司应办寿皇曰此间无用钱处所积甚多只用重华库钱不必关闻南内曁役成更不官差一夫一匠【西湖志】
　　仁宗每私宴十阁分献熟食是岁秋初蛤蜊初至都或以为献仁宗问曰安得已有此耶其价几何曰每枚千钱一献凡二十八枚上不乐曰我常戒尔辈勿为侈靡今一下箸费二十八千吾不堪也遂不食【后山谈丛】
　　齐澣迁润州刺史州北距瓜步沙尾纡汇六十里舟多败溺澣徙漕路繇京口埭治伊娄渠以逹扬子岁无覆舟减运钱数十万【新塘记】
　　有医工刘集交通禁中上敇盐铁补场官柳仲郢上言医工术精宜补医官若委务铜盐何以课其殿最且场官贱品非特敇所宜亲上遽赐绢遣之他日见仲郢劳之曰卿论刘集事甚佳上尝有疾医工梁新治之良已自陈求官但一月给钱三百编而已【会编】

　　俭约

　　平陵士孙奋赀至一亿七十万富闻京师而性俭吝从人端辟梁冀掾奋送绢五疋食以干鱼尝宿客舍顾钱直甚少主曰君惜钱如此欲作士孙景卿耶【三辅决录】
　　唐主性节俭常蹑蒲履盥颒用铁盎暑则寝于青菖帷左右使令惟老丑宫人服饰粗畧死国事者虽士卒皆给赏三年分遣使者按行民田以肥瘠定其税民间称差法自是江淮调兵兴役及他赋敛皆以税钱为率至今用之【通鉴】
　　孙之翰人尝与一砚直三十千孙曰砚有何异而如此之价也客曰砚以石润为贵此石呵之则水流孙曰一日呵得一担水纔直三钱买此何用竟不受【梦溪笔谈】
　　李若谷为长社令日悬百钱于壁用尽即止东坡谪齐安日用不过五十每月朔取钱一千五百断为三十块挂屋梁上平旦用尽又挑取一块即藏去又以竹筒贮用不尽之钱以待宾客云此贾耘老法也又与李公择书云口腹之欲何穷之有每加节俭亦是惜福延寿之道张无垢云余平生贫困处之亦自有法每日用度不过数十钱亦是足至今不易也有客自来阳来言郑亨仲日以数十钱悬壁间椒桂葱姜皆约以一二钱曰吾平生贫苦晚年登第稍觉快意便成竒祸今学张子韶法要见旧时虀盐风味矣甚长久也仇泰然守四明与一幙官极相得一日问及公家日用多少对以十口之家日用千钱泰然曰何用许多曰早具少肉晚菜羮泰然惊曰某为太守居常不敢食肉只是吃菜公为小官乃敢食肉定非亷吏自尔见踈【箴谭】
　　苏子由因旧诗序予因卞氏故居改筑新宅其厅事陋甚有柴氏厅三间求售三百余万钱力不能致子迟曰因卞之旧而易其瓦亦可子孙若贤当师公俭予愧其言从之作因旧诗

　　钱通卷十六

　　●钦定四库全书

　　钱通卷十七

　　（明）胡我琨 撰

　　○九之分

　　泉人之命定其获弗竒蛊于竒其衡命也必戾此无故唯数逆且无偿也是故冶跃履安而鉴前因之报可以治蛊可以立命泉行固有所止也谁司其契惟曰分故分曰九

　　前定

　　建安有村人往来建溪忽有数钱流下寻至山半树下有大瓮钱满其中而瓮少欹故钱流出于是推正以石压之惟取五百余钱归率家人将尽取之而忘其所夜梦人曰钱有主不可取向者五百顾尔正欹瓮耳【徐铉録】
　　上虞魏全家在县北忽有一人着孝子服皂笠手巾掩口来诣全家语曰君有钱一千万铜器亦如之大柳树钱在其下取钱当得尔于君家大不吉仆寻为君取此便去自尔出三十年遂不复来全家亦不取钱【搜神后记】
　　邠公杜悰福寿少伦日辰五飱一食之费皆至万钱京西李客见人牧羊遍满山谷不知几千万口诘之自何而来自邠夏供相公食耳指顾之际转首恍然并无所覩乃神灵所授也【中朝故事】
　　隋末一书生居太原苦于贫所居抵官库因此而见有钱数万贯遂欲携掣见一金甲人持戈曰汝要钱可取尉迟公帖来此尉迟公钱也书生访求至铁冶处有尉迟敬德者方袒露蓬首鍜炼之次乃前拜之公问曰何故曰乞钱五百贯以济贫困尉迟怒曰打铁人安得钱生曰足下若能哀悯但乞一帖公不得已令生执笔曰钱付某五百贯具年月日著名书生持去至库复见金甲人令系于梁上取钱五百贯而去后敬德佐唐太宗得天下赐钱一库开库欠五百贯将罪主者忽于梁上见有一帖乃打铁时书帖累日惊叹求书生厚赠遣之【逸史】
　　陈复休号陈七子贞元中来举褒城耕农樵采与常无异如五十许人昌明令胡仿常师事之将赴任留钱五千为复休市酒笑而不取曰吾金玉甚多恨不能用耳以锄授仿使之劚地不二三寸金玉钱货随劚而出曰人间之物固若是矣但世人赋分有定不合多取若吾用之岂有限约乎【仙传拾遗】
　　贞元中有孟员外者少时应进士举久不中第将罢举又无所归托于亲丈人省郎殷君宅为殷氏贱厌瘴疟日甚乃白于丈人曰某贫薄疾病必不可救恐污丈人华宇愿委运乞待尽他所殷氏亦不与语赠三百文出门不知所适街西有善卜者每以清旦决卦昼后则闭肆下帘孟君乃谒之具陈羁蹇将塡沟壑尽以所得三镮为卜资卜人遂留宿为决一卦卦成惊曰郎君更十日合处重职俸入七十千钱何得言贫贱卜人遂留厚供给已至九日并无消息又却往殷君宅殷氏见甚薄之亦不留连寄宿马廐至明有敇以禁兵将为贼境观察使其人与殷友善驰扣殷氏之门武人都不知书云便湏一谢表兼镇抚冦敚事故颇多公有亲故文士颇能相助否殷良久思之无可应者忽记得孟君久曾应举可以充事遽引见之令草一表词甚精敏因请为军中职事月俸正七十干乃卜后十日也【逸史】
　　齐君房者家于呉虽勤学而寡记性壮有篇咏常为冻馁所驱役役呉楚间干谒多不遇虽时有获未尝积一金脱钱满一绳则必病罄而复愈【纂异记】
　　王状元未第时醉堕汴河水神扶出曰公有三百千料钱若死何处消散士有效者阳堕河河神亦扶出士喜曰我料钱几何神曰有三百瓮黄虀无处消散尔
　　周文育随监州王励至大庾岭诣卜者卜者曰君北下不过作舍令长南入则为公侯文育曰足钱便可谁望公侯卜人曰君湏臾当暴得银二千两若不见信以此为验其夕宿逆旅有贾人求博文育胜之得银二千两韩太傅为诸生时【一有月之两字】借相工钱与之俱入璧雍之中相璧雍弟子谁当贵者相工指倪寛曰彼生当贵秩至三公【王充论衡】
　　里子客瓜州一日坐肆中见门前有一钱起拾之无有也坐则复见如是者三四顷之丐者拾其钱而去里子追视之以二钱易之徧示其侪言一钱有分定也于时市人俱有萌焉【千一録】
　　江陵副使李君未第时于华阴店中见白衣人与之围炉饮啜随与同行至昭应白衣人曰凡事预定不可多求君欲知后事当留一笔乃书三封题缄云甚急则开之遂谢别而去后连求第不得且无资粮乃开书一封则曰青龙寺门前坐遂往已晚矣坐良久不敢归适寺僧将闭门见李君延入熟视久之曰得非松滋李长官之子乎李君曰然僧曰长君我故旧也曾有钱二千贯寄在我处今付还郎君幸之幸矣明日李君载而行遂为富室后又不第进退两难再开书一封则曰西市秋辔行头坐即往坐楼饮适楼下有议将钱买科甲者问之曰曾有愿出钱一千贯买及第者约之不至所以主试郎君在此李即自买之及第官至殿中江陵副使后患心痛危急开第三封书则曰可处置家事矣繇是遂卒【艳异编】
　　韦丹年四十不第尝骑驴至洛阳中桥见一鼋长数尺呼呷将死丹不觉恻然问其直则曰得钱二贯则鬻时天大寒丹自度衫袄无可当者即以所乘驴易鼋放之于水而去时有胡芦先生丹因之问命胡芦曰我焉知元君乃吾师也往当自详之遂相与偕行至通利坊静巷见一小门胡芦先生叩门俄而老人从二青衣出自称元浚之向丹致拜曰老夫将死之命頼君以生恩德如天岂容酬报丹始矍然知是鼋也遂具珍羞留连竟日抵暮辞归老人取一通文字授之曰知君要问命敬往天曹録得一报凡一生皆前定只先知耳又谓胡芦曰幸借我五十千以充韦君乘早决西行丹遂自五经及第以至江西观察使每授一官日月无差【因果録】 

　　命逹

　　王嶷性仁谨廉俭不事财贿斋库失火烧荆州还资评直三千余万杖主局数十而已疾笃遗令诸子曰才有优劣位有通塞运有贫富此自然之理无足以相陵侮也及卒第库无见钱敕月给钱百万谥曰文献
　　邓差南郡临沮人大富道逢估人先不相识道边相对共食罗布殊品呼差与焉差曰君远行商估势不在丰何为顿尔珍羞美食估人曰人生在世终止为身口耳一朝死病安能复进甘味乎终不如临沮邓生平生不用为守钱奴耳差不告姓名归至家宰鹅食动筯齩骨哽其喉而死【广五行记】
　　李景让母郑氏宅后墙陷得钱盈船曰吾闻无劳而获身之灾也天以先君余庆矜其贫而赐之则愿诸孤学问有成此不敢取遽掩之【会编】
　　呼延赞有胆勇鸷悍轻率官至康州团练使眞宗尝补军校皆叙已功或至諠哗赞独进曰臣月俸百千所用不及半忝幸多矣自念无以报国更求迁擢将恐福过灾至再拜而退众善其知分
　　王昭远事太宗歴拜保静军节度使弟昭懿亦至捧日都虞候初祖母郭氏常对昭远母指之曰此儿有贵相他日必至公卿指昭懿曰此儿俸钱过二万不能胜矣果皆如其言
　　杭有佣者鬻力以求食食有余钱輙易酒而醉于市与邻者或招而谕之曰子日所余钱谓不可以树之产乎对曰日余三五钱也谓三五钱可以树之产乎或者因曰日余三钱计岁千钱五钱几倍之岁有积也谓三五所储不可树之产乎对曰日亡三五钱则亡一日醉岁如之则亡一岁醉令亡岁亡醉也谓又可以树之产乎或乃笑而遣之曰子无恒产于饮食可谓有恒心矣【淇筠志感】
　　有梁十二者名知人至宋州司马诠作书荐之苏州刺史李无言李遣日暮至宅乃着黄衣衫令一客着紫自代梁谓客曰向闻公语声未有官禄又谓黄衣是三品今章服不同何也李乃以寔对因请详视梁云公即合改得上州刺史后果改睦州赠钱一百贯梁云公至彼州必得重厄某为公作一法禳之公湏嗔责某妄语鞭背十下仍不得令妻子知也李不可梁再三以请李闵然而从之明早李当衙决梁十下小苍头走报其妻李入门妻云何以打梁子无言恨云忘却瞒家人也俄而梁叩铃请见李曰公何以遣妻子知厄不免矣公既强与某二百千文无以报公德公厄虽不免然令公得二千贯以充家资取以必无事李在州果取得二千贯钱而死梁又谓丹徒主簿卢惟雅云从此得通事舍人如其言后于京见之云至某年财物庄宅合破散公当与某五十千文某教公一言即免卢不之信不与至某年卢果因赌博庄宅等并尽【定命録】
　　蓝采和不知何许人也常衣破蓝衫行歌于城市乞索歌词极多率皆仙意人莫之测但以钱与之以长绳穿拖地行或散失亦不回顾或见贫人即与之及与酒家【神仙传】
　　天宝中相州王叟者家邺城富有财唯夫与妻更无儿女积粟近至万斛而夫妻俭啬颇甚常食陈物纔以充肠不求丰厚庄宅犹广客二百余户叟尝廵行客坊忽见一客方食盘飡丰盛叟问其业客云唯卖杂粉香药而已叟疑其作贼问汝有几财而衣食过丰也此人云惟有二千之本逐日食利但存其本不望其余故衣食常得足耳叟遂大悟【原化记】
　　卖药翁莫知其姓名有童稚见之逮于暮齿复见其颜状不改常提一大葫芦卖药人告疾求药得钱不得钱皆与之无阻药皆称有效或无疾戏而求药者得药寻必失之繇是人不敢妄求敬如神明或戏问有大还丹否曰有一粒一千贯钱人皆笑之以为狂多于城市笑骂人曰有钱不买药吃尽作土馒头去人莫晓其意益笑之后于长安卖药抖擞葫芦已空内只有一丸极大光明安于掌中谓人曰百余年无一人肯把钱买药吃深可哀哉乃自吃药纔入口足下五色云起飘飘而去【续仙传】
　　荥阳郑还古少有俊才嗜学而天性孝友妻柳氏仆射元公之女也妇道克备弟齐古好博戏赌钱还古帑藏中物虽妻之赀玩恣其所用齐古得之輙尽还古每出行必封管钥付家人曰留待二十九郎偿博勿使别为债息为恶人所陷误也弟感其意为之稍节【因话録】
　　殷浩字深源识度清远为风流谈论所宗或问浩曰将莅官而梦棺将得财而梦粪何也浩曰官本臭腐故将得官而梦尸钱本粪土故将得钱而梦秽时人以为名言
　　崔唐臣闽人与苏子容吕晋叔同学相好二公登第崔抚然罢举后二公入三馆乘马偕出循汴岸见一士舣舟登牕下葢崔也亟就谒之问其别后况味曰初到箧中有钱百千以其半买此舟来往江湖间其半市杂货时取赢以自给虽云泛梗飘蓬差愈于应举觅官时也【客斋随笔】
　　刘玄英号海蟾子初仕燕刘守光为相素喜道术一日忽有道人自称正阳子来谒之乃邀坐堂上索鸡卵十枚金钱十文以一文置之几上累十卵于钱若浮图之状海蟾惊异之曰危哉道人曰人居荣辱之场履忧患之地其危有甚于此者复尽以其钱擘破为二掷之遂辞去海蟾因大悟【广列仙传】
　　赵僧俨北海人为沙门栖迟山谷常以一壶自随一旦谓弟子曰吾今夕当死壶中大钱一千以通九泉之路蜡烛一挺以照七尺之躯至夜而亡时人以为知命【天中记】

　　竒获

　　龎元英文昌録曰后唐同光三年洛京蕃汉马歩使朱守殷于积善坊役所得古文钱四百五十六文得一元宝四百四十文顺天元宝沈存中笔谈亦曰熙寜中发地得大钱三十余千钱文皆曰顺天得一仆考唐书志史思明据东都铸得一元宝钱径一寸四分以当开元通宝之百既而恶得一非长祚之兆改其文曰顺天元宝龎始疑史传无此年号后得钱氏钱谱乃知史思明铸仆谓此见唐书甚明元英其未考耶仆家旧有得一元宝一钱字文方重如颜体轮郭甚古后为好事者取去今此二钱人家往往有之【文献通考】
　　永明十年齐安郡民王摄掘地得四文古钱一万二千七百十枚品制如一【南齐祥瑞志】
　　徐伸宝所居道南有大枯树仆夫洒扫其下沙中获钱百余以告仲宝仲宝自往获数百如是积年凡得数十万其家人复于厨侧鼠穴中得钱甚多仲宝率人掘之深数尺有一白雀飞出其下获钱至百万钱尽白雀乃去【徐铉稽神録】
　　元和元年灵武李栾奏黄河岸塌处得古钱三千三百其钱形小方孔三足【旧唐书】
　　宣和五年郭僎为亳州蒙城令村人于田中掘得古刀柄端有方寸十三字彷佛隶书背有方孔不透身形如刀文曰货布五百【旧谱】
　　天宝元年西河郡别驾李幼竒于长平溪涧中得古刀又得长平异布面文科斗【同上】
　　王公和学士罢沂州得银刀一有齐大公杏九字中阙不相属刀上又有隠起圜形疑即九府圜法【嘉佑志】
　　咸通八年兖海观察郑汉章奏百姓于野内掘得古铜片四千九百五十五片诏翰林验云上有齐归化三字【旧谱】
　　魏郡张奋卖宅于黎阳程应举家疾转卖于邻人何文文独持大刀暮入北堂宿一更中有人丈余高冠黄衣升堂呼细腰何以有生人气答曰无之湏臾有高冠青衣者又有高冠白衣者问答并如前及将曙文乃下堂中如向法呼之曰黄衣者金也在堂西壁下青衣钱也在堂前井边五歩白衣银也在墙东角柱下汝谁也曰我杵也在灶下文按次掘之得金银各五百斤钱千余万仍取杵焚之宅遂清安【搜神记】
　　右骁卫大将军张籛出逰近郊于大冡之上忽有黄雀衔一铜钱置之而去未几复于衙院昼卧见二雀相鬬毕各嗛一钱落于前籛后以所获三钱常秘于巾箱识者以为大富之征【晋书】
　　柳积字德封勤苦为学夜燃木叶以代灯火中夕闻牕外有呼者积出见之有五六丈夫各负一囊倾于屋下如榆荚语曰与君为书粮勿忧业不成明旦起视皆汉古钱计得一百七十千乃终其业宋明帝时官至东宫舍人【独异志】
　　元和初洛阳村百姓王清佣力得钱五镮因买田畔一枯栗树将为薪以求利经宿为邻人盗斫创及腹有黑蛇举首如臂语人曰我王清本也汝勿斫其人惊惧失斤而走及明王清令子孙薪之复掘其根根下得大瓮散钱实之王清因是获利而十余年巨富遂甃钱形龙号王清本【酉阳杂爼】
　　上党鲍瑗家多丧病贫苦淳于智卜之曰君居宅不利故令君困尔君舍东北有大桑树君径至市入门数十歩当有一人卖新鞭者便就买还以悬此树三年当暴得财瑗承言诣市果得马鞭悬之三年浚井得钱数十万铜铁器复二万余于是业用既展病者亦无恙【搜神记】
　　东海蒋潜常至不其县次林中露一尸鸟来食之见一小儿驱鸟鸟即起见尸头上着通天犀纛揣其价可数万乃取之鸟集无复驱者【续齐谐志】
　　王韶之始兴记劳口东岸有石四方高百余仞其状如台父老相传此石昔有三人伐木以作桥上石顶戏见数瓮钱共取半瓮而还
　　洪州胡氏家贫有子五人其最小者气状殊伟此子既生家稍充给令此子主船载麦泝流诣州市截江而渡船势抵岸力不能制沙塌岸崩穴中得钱数百万乃弃麦载钱而归繇是其家益富市置仆马不欲久居村落因令往来城市行及中道所乘之马跑地不进顾谓其仆曰船所抵处得钱今马跑地亦恐有物因令左右斸之得金五百两他日复诣城市因有商胡遇之知其头中有珠使人诱而狎之取其珠而去【録异记】
　　唐洛阳刘贯词大厯中求丐于苏州逢蔡霞秀才者一见意颇殷勤问曰兄今泛逰江湖间何为乎曰求止耳曰然则获几何而止曰十万曰设令必得亦废数年霞居洛中以他故避地音信久絶兄蓬游之望不掷日月而得于是遗钱十万授书一缄曰霞居渭桥下合眼叩桥柱当有应者必邀入宅老母奉见时小妹亦令出见使渠助为主人百缗之赠渠当必诺贯词遂往果见母及妺因曰书中以兄处分令以百缗奉赠既难独举湏使轻赍今奉一器其价相当命取镇国椀来授贯词曰此罽宾国椀其国以镇灾厉唐人得之固无所用得钱十万可货之贯词持椀行数歩视手中器乃一黄色铜椀也其价只値三五镮耳执鬻于市及岁余忽有胡客来视之问其价贯词曰二百缗客曰所直何止二百缗但非中国所用有之何益百缗可乎贯词许之胡曰此乃罽宾国镇国椀也此椀失来其国大荒为龙子所窃已四年其君方以国中半年之赋召赎君何以致之贯词具告其故胡曰罽宾守龙上诉当追寻次此霞所以避地阴冥吏严不得陈首藉君为繇送之耳【续玄怪録】
　　隋开皇初广都孝廉侯遹入城至剑同外忽见四黄石皆大如斗遹爱之収藏干书笼负之以驴因歇鞍取看皆化为金遹至城货之得钱百万市美妾十余人大开第宅又近甸置良田别墅【玄怪録】
　　张老与妻别韦恕曰人世遐远不及作书奉金二十镒并与一故席帽曰若无钱可于扬州北邸卖药王老家取一千万持此为信遂别复令昆仑奴送出郄到天坛昆仑奴拜别去韦自荷金而归其家惊讶或仙或妖不知所谓五六年间金尽欲取王老钱复疑其妄曰取尔许钱不持一字此帽安足信既而困极其家强逼之曰必不得钱亦何伤乃往杨州入北邸而王老者方当肆陈药韦前曰张老令取钱一千万持此帽为信王曰钱即实有席帽是乎韦曰叟岂不识耶王老未识有小女出青布帏中曰张老常过令缝帽顶其时无皂线以红线缝之可验因取看果是遂得钱而归乃信眞神仙也【续玄怪録】
　　唐贞元初广陵佣工冯俊遇一道士命负药至山道士遂送俊出谓曰劳汝远来少有遗汝授与钱一千文令系腰下至家解观之自当有异又问家有几口云妻儿五口授以丹药可百余粒曰日食一粒可百日不食俊辞曰此归路远何繇可至道士曰与汝图之遂引行乱石间见一石卧如虎状令俊骑上以物蒙石头俊执其末如执辔焉诫令闭目候足着地即开俊如言骑石道士以鞭鞭石遂觉此石腾空而飞久之觉足蹑地开目已在广陵郭门矣人家方始举烛比至舍妻儿犹惊其速遂解腰下皆金钱也自此不复为人佣工广置田园为富民焉【原化记】
　　昔有卢李二生隠居太白山习吐纳导引之术李别去后遇卢生问李曰公所欠官钱多少曰二万贯乃与一拄杖曰将此于波斯店取钱可从此学道无自秽也纔晓前马至二舅令李生去送出门波斯见拄杖惊曰卢二舅拄杖何以得之依言付钱遂得无事其年往汴州行军陆长源以女嫁之既婚颇类卢二舅北亭子所覩者复解箜篌果有朱书字视之天际之诗两句也李生具说杨州城南卢二舅亭中筵宴之事妻曰少年兄弟戏书此昨梦见使者云仙官追一如公所言也李公叹讶郄寻二舅之居惟见荒草不复覩亭台矣【逸史】
　　杜子春者葢周隋间人志气间旷纵酒间逰资产荡尽投于亲故皆以不事事见弃方冬衣破腹空徒行长安中日晚未食彷徨不知所往于东市西门仰天长吁有一老人策杖于前问曰君子何叹春言其心老人曰几缗则丰用子春曰三五万可矣老人曰未也更言十万曰未也乃言百万亦曰未也曰三百万于是袖出一缗曰给子今夕明日午时子于波斯邸愼无后期及时子春往老人果与钱三百万不告姓名而去子春既富荡心复炽自以为终身不复羁旅也乘肥衣轻会酒徒征丝管歌舞于倡楼不复以治生为意一二年间稍稍而尽衣服车马易贵从贱去马如驴去驴如步倐忽如初既而复无计自叹于市门发声而老人到握其手曰君复如此竒哉吾将复济子几缗方可子春惭不应老人因逼之子春愧谢而已老人曰明日午时来前期处子春忍愧而往得钱一千万未受之初愤发以为从此谋身治生石季伦猗顿小竖耳钱既入手心又翻然纵适之情又却如故不一二年间贫过旧日复遇老人于故处子春不胜其愧掩面而走老人牵裾止之又曰嗟乎拙谋也因与三千万曰此而不痊则子贫在膏肓矣子春曰吾落拓邪逰生涯罄尽亲戚豪族无相顾者独此叟三给我我何以当之因谓老人曰吾得此人间之事可以立孤孀可以衣食于名教复圆矣感叟深惠立事之后唯叟所使老人曰吾心也子治生毕来岁中元见我于老君双桧下【续玄怪録】
　　伪呉杨行密初定杨州有康氏者以佣赁为业僦一室于太平坊空宅中康晨出未返其妻生一子方席藁忽有一异人赤面朱衣冠据门坐妻惊怖叱之乃走如舍西踣然有声康归欲至家路左忽有钱五千贯羊牛半边尊酒在焉因持之归妻亦告其所见即往舍西寻之乃一金人仆于草间亦曵之归因烹羊饮酒得以周给自是出必获利日以富赡
　　宋金银工杨初配纳赡军钱七百余千尽鬻家资未支其半初事母至孝每为供军司追促不令母知恐母为忧一日有道人诣其家问所纳官钱以何准备具以困乏言之道人令市生铁备炭火明日复来燃炭垒铁以药投之一夕成银而去临行谓初曰我往青城山中与以丹药俾奉其母后其母髪白更青老能返壮
　　宋陈汝器居仙逰城中之南街家居积善一夕飞钱满其室汝器与妻朱氏焚香祝曰愿有良子钱乞减半其后汝器子可大登政和二年进士遂为望族【兴化府志胜】
　　宋干德年置寜远县实汉之冷道县唐之延唐县也志云冷道故城在县东南大厯故城在春陵县城北十五里析自延唐者舂陵详州下其故址在县北五十里汉长沙王陵墓犹存居民掘地时时得五铢钱【永州府志胜】
　　陈爵陈挺年皆十岁以上相与钓于湖涯挺先钓爵后往爵问挺曰钓寜得乎挺曰得爵即归取竿绳去挺四十歩所见湖涯有酒罇色正黄没水中爵以为铜也渉水取之滑重不能举挺望见号曰何取爵曰是有铜举也挺往助之渉水未持罇顿衍更为之盘动行入深渊中复不见挺爵留顾见如钱等正黄数百千枚即共掇摝各得满手【王充论衡】
　　牛相公墓在金湖坊邓家山下墓高五六丈旁环列小茔三十余陪葬今多夷乃犁鉏之下往得铜钱器物无名可考【南安府志胜】
　　甘罗城去旧淮阴县北一里俗传秦甘罗所筑天雨后往往于土中得小钱状如钟有篆文不可辨号甘罗钱【淮安府志】
　　洪崖在洪洞县城南高踰百尺东西袤五十里涧水出焉流入于汾又秦壁村之宝崖四壁孤絶北俯汾河中藏凹处有小浮图樵牧往往于此掘得钱宝以近刘渊墓云
　　鄱阳东大山有一石临河如廪高数丈号曰钱仓户如六尺床晋太和中有渔人从户过遇户开其钱自出因收得钱四【寰宇记】
　　风俗通曰魏郡龎俭因乱失父时俭三四岁母襁抱转客庐里凿井得钱千余万遂巨富行求老苍头使主牛马耕种直钱二万有宾婚大会堂上作乐奴在灶下窃言堂上母我妇也婢即具白母母使俭呼问事实曰是我翁也母因下堂抱其颈啼泣遂为夫妇俭及子歴二千石刺史七八人时人为之语曰庐里龎公凿井得铜买奴得翁【时人语】
　　晋义熙十二载淯阳县羣童子浴于淯水忽见侧有钱出如流沙因竞取之手满放随流去又以衣盛裹各有所得【洽闻记】
　　世祖治盆城又得一大钱文曰太平百岁【南齐祥瑞志】
　　泰始中建德校尉王和掘地得一鼎容四斗中有大钱三十文曰百当千千当万因此令公私行钱【晋书载记石勒传】

　　钱通卷十七

　　●钦定四库全书

　　钱通卷十八

　　（明）胡我琨 撰

　　蛊戾

　　韩延寿代萧望之为左冯翊望之闻延寿在东郡时放散官钱千余万使御史案之延寿即部吏案校望之在冯翊时廪牺官钱放散百余万望之自奏职在总领天下闻事不敢不问而为延寿所拘持上繇是不直延寿各令穷竟所考望之卒无事实而望之遣御史按东郡者得其试骑士日车服侍卫奢僭逾制等数事延寿竟坐狡猾不道弃市吏民数千人送至渭城持车毂争奏酒炙延寿使掾吏分谢送者百姓莫不流涕【通鉴】
　　皇甫嵩之讨张角也过邺见赵忠舍宅踰制奏没入之又张让私求钱不与二人奏嵩无功费多征还収印绶以司空张温为车骑将军讨北宫伯玉拜董卓为破虏将军统于温
　　崔慧景之逼建康也宝卷拜蒋子文神为钟山王及衍至又尊为灵帝使巫祷祝悉以军事委王珍国时城中实甲犹七万人宝卷昼眠夜起逰戏一如平常及长围立屡战不胜犹惜金钱不肯赏赐雕镂杂物倍费于常众情怨怠皆思早亡莫敢先发
　　金吾将军伊愼以钱三万缗赂中尉第五从直求河中从直奏之上贬愼官坐死者三人
　　王遂本钱谷吏性狷急专以严酷为治盛夏役士卒营府舍督责峻急将卒愤怨役卒王弁与其徒四人执遂斩之
　　初蜀亡其府库之积悉输汴京后任事者就起功利于常赋外更置博买务禁商贾不得私市布泉蜀地狭民稠耕稼不足以给繇是小民贫困兼并者益籴贱贩贵以规利青神民王小波因聚众为乱且曰吾疾贫富不均今为汝均之贫者争附遂攻青神掠彭山杀县令齐元振剖其腹实之以钱恶其诛求无厌也贼党繇是愈炽旁邑响应
　　曹利用复坐私贷官钱再贬崇信节度副使宦者多恶利用必欲致之死以快志内侍杨懐敏送之至襄阳驿以语侵之利用遂投缳而死利用性悍梗少通力裁侥幸而其亲旧或有因縁以进者故及于祸然居位忠荩有守终始死非其罪闻者寃之【俱同上】
　　萧太后责李处温曰误秦晋国王者皆汝父子并数其前恶罪数十处温无以对乃赐死脔其子奭而磔之籍其家得钱七万缗金玉宝器称是皆为宰相数月间所取也【辽史】
　　苏师旦者平江书史为韩侂胄腹心以奸计归诚于侂胄侂胄愈益昵之尝以窘乏求金诣侂胄侂胄初不知其受诸将之赂动以亿万时时捐资助之及江上败军词连师旦受赂尺牍具存侂胄大怒窜师旦海上及侂胄败取斩于临安籍其家得金箔金三万九千二百五十片金钱六千辫马蹄金二万五千七百二十两瓜子金五斗生金罗汉五百尊各长二尺五寸金酒器六千七百三十两钗钏金二百四十三片金束带一十二条他物称是以一隅之地幸臣黩货如此侂胄所积应且数倍国安得不亡哉【补石言】
　　奚陟字殷卿迁刑部侍郎裴延龄恶京兆尹李充有能政专意陷害之诬奏充结陆贽数厚赂遗金帛充既贬官又奏充比者妄破用京兆府钱谷至多请令比部勾覆以比部郎中崔元翰陷充恶贽也诏许之元翰曲附延龄劾治府吏到者虽无过犯皆笞决以立威时论喧然陟乃躬自阅视府案且得其实具狱上充既免元翰既不遂其志因此愤恚而卒【旧唐书】
　　毕諴宣宗恩顾特异许以为相令狐绹所忌连徙之镇皆绹缓其入相之谋也諴思有以结绹在北门得絶色非人世所有者盛饰珠翠专使献绹绹一见心为之动谓其子曰尤物必害人毕太原于吾无分今以是饵吾将倾家族也一见立反之使人不敢将回驿候諴意諴又沥血书输启事于绹绹终不纳乃命吏货之东头医李玄伯上所狎昵者以钱七十万致于家乃舍上堂坐之玄伯执贱役以事之踰月尽得其欢心焉乃进于上上见大惑之宠冠六宫玄伯烧伏火丹进以市恩上疮疾作玄伯之罪也懿宗即位与山人王乐道士虞紫芝俱弃市【通鉴】
　　昭帝之丧大司农僦民车延年诈增僦直盗取钱三千万为怨家所告御史大夫田广明谓杜延年曰春秋之义以功覆过当废昌邑王时非田子宾之言大事今县官自出三千万自乞之何哉愿以愚言白大将军延年言之光曰诚然实勇士也当发大议时震动朝廷因自抚心曰使我至今病悸谢田大夫晓大司农通往就狱得公议之广明使人语延年延年曰幸寛我耳何面目入牢狱遂自刎死【会编】
　　张同休昌期昌仪皆坐赃下狱命左右台其鞫之敇以易之昌宗作威作福亦命同鞫御史大夫李永嘉中丞杨彦范奏同休兄弟赃共四千余缗昌宗法应免官昌宗诉有功无罪太后问宰相昌宗有功乎杨再思曰昌宗合神丹圣躬服之有验此莫大之功也太后悦赦之左补阙戴令言作两足狐赋以讥再思出为长社令【同上】
　　括富商钱时两河用兵月费百余万缗府库不支数月太常博士韦都宾陈京建议请括富商钱出万缗者借其余以供军上从之判度支杜佑大索长安中商贾所有货意其不实輙加搒捶人不胜苦有缢死者长安嚣然如被冦盗计所得纔八十余万缗又括僦柜质钱凡蓄积钱帛粟麦者皆借四分之一封其柜窖百姓为之罢市相率遮宰相马自诉以千万数卢■〈木巳〉始慰谕之势不可遏疾驱得免计并借商所得纔二百万缗人已竭矣【会编】
　　陆长源性刻急恃才傲物军中恶之晋卒长源知留后扬言曰将士弛慢日久当以法齐之耳众皆惧或劝之发财以劳军长源曰我岂效河北贼以钱买健儿求节钺耶军中怨怒作乱杀长源监军俱文珍以宋州刺史刘逸凖久为宣武大将得众心召之逸凖引兵径入汴州众乃定遂以为节度使
　　舒蕲守臣皆以铸钱增羡迁官淮民为之大扰
　　刘希光受羽林大将军孙铸钱二万缗为求方镇事觉赐死事连知内侍省事吐突承璀出为监军
　　李师道数上表请赦呉元济上不从师道使大将将二千人趣寿春声言助官军实以援元济也师道素养刺客奸人数十人说师道曰用兵所急莫先粮储今河阴院积江淮租赋请潜往焚之因劫东都焚宫阙亦救蔡一竒也师道从之遣攻河阴转运院烧钱帛三十余万缗匹谷二万余斛人情恇惧多请罢兵上不许
　　刘仁恭骄侈贪暴以大安山四面悬絶筑馆其上极壮丽实以美女与方士炼药其中悉敛境内钱瘗山颠令民间用堇泥为钱有爱妾罗氏其子守光通焉仁恭杖守光斥之至是梁遣李思安撃之直抵城下仁恭在大安城几不守守光自外引兵入登城拒守却之遂自称节度使令部将李小喜攻大安虏仁恭以归囚于别室守光弟光竒奔河东【俱同上】
　　锺谟数奉使入周世宗及唐主皆厚待之恃此骄横与都虞候张峦善数与屏人夜语唐镐谮之曰谟与峦气类不同而过相亲狎恐其异谋又言大钱民多盗铸犯法者多及弘冀卒唐主欲立从嘉谟与从善厚言于唐主曰从嘉德轻志懦又酷信释氏非人主才从善果敢凝重宜为嗣唐主繇是怒徙从善为呉王居东宫谟请令张峦以所部兵廵徼都城唐主乃下诏暴谟罪流饶州贬峦旦州副使未几皆杀之废永通钱【通鉴】
　　蔡京怨刘逵会苏州盗铸钱狱起京欲会逵妇兄章綖兄弟遣开封尹李寿鞫之株连者千余人强抑使承死者甚众京犹以为缓遣畸服往代畸服至苏即决释无左证者七百人叹曰为天子耳目司而可傅会权要杀人以茍富贵乎遂阅实平反以是京大怒遂贬畸服而綖竟窜海岛【宋史】
　　梁师成晚年益通贿谢士人入钱数百万以献颂上书为名令赴廷试唱第之日侍于帝前嗫嚅升降之其小吏储宏亦与科甲而执役如故师成貎若不能言然阴鸷遇间即发王黼尝为郓王楷阴画夺宗之计师成力保护太子得不动摇及上皇东幸嬖臣多从以避罪师成自以旧恩留京师太学生陈东既疏其罪恶布衣张炳亦以为言遂贬令开封吏护送至贬所行次八角镇缢杀之以暴死闻【同上】
　　郭崇韬征犒军钱数万缗于王宗弼宗弼靳之士卒怨怒夜纵火諠噪崇韬欲诛宗弼以自明白继岌收宗弼等数其不忠之罪族诛之蜀人争食宗弼之肉王承休等至继岌亦斩之【会编】
　　契丹纵兵大掠遣使括借士民钱帛【同上】
　　王柟至汴请依靖康故事世为伯侄之国增岁币为三十万犒军钱三百万贯苏师旦等俟和议定后当函首以献完颜匡具以柟言奏于金主璟璟命匡移书索韩侂胄首以赎淮南地改犒军钱为银三百万两会钱象祖移书金帅府喻以诛韩侂胄事柟未之知也【宋史】
　　吕升卿为京东察访逰泰山题名于眞宗御制封禅碑之阴刋刻搨本传于四方后二年升卿判国子监会蔡承禧为御史言其题名事以为大不恭遂罢升卿判监既而邓绾又言升卿兄弟顷居丧润州尝令华亭知县张若济置买土田若济遂因此贷部民朱庠卫公佐呉延亮卢及远押司録事王利用等钱四千余贯强买民田既而若济坐赃事发惠卿已在中书百计营救及言惠卿纵亲情郑膺干挠政事如此等事凡十余端猥不可具载朝廷起狱于秀州既而惠卿罢叅知政事以本官知亳州升卿和州监酒温卿勒停张若济除名编管縁此党人降黜者纷纷矣【东轩笔録】
　　佞幸传长公主赐邓通吏輙随没入之竟不得名一钱寄死人家
　　唐元和初江淮人宋衎娶妻杨氏甚贤衎安居不议他业时有运米过三门者请衎同去通管簿书月给钱八千衎谓妻曰今数月不得八千茍一月而致极为利也妻曰三门舟路颇险恶身或倾危利亦何益衎不纳遂去果遇暴风羣船尽没惟衎入水扪得粟藁一束渐漂近岸扶藁以出余数十人皆不救【转因録】
　　李夷简元和末在蜀蜀市人赵高好斗尝入狱满背镂毘沙门天王吏欲杖背见之輙止转为坊市害左右言于李李大怒擒就厅前索新棒叱杖家打天王尽则已数三十余不死经旬日袒而歴门乞修理破功德钱【酉阳杂爼】
　　刘忠肃公挚在南京幕府会司农寺行新令尽斥卖天下祠庙依坊场河渡法收浄利南都阏伯庙岁为钱四十六贯微子庙十二贯公叹曰一至于此往见留守张公方平曰独不能为朝廷言之耶【自警编】
　　唐赵履温为司农卿謟事安乐公主客谓张文成曰赵司农何如人曰为公主夺百姓田园造定昆池言定天子昆明池也用库钱百万亿斜褰紫衫为公主背挽金犊车险诐皆此类诛逆韦之际上御承天门令斩之刀剑乱下与男同戮人割一脔骨肉俱尽【朝野佥载】
　　绍圣二年晁补之坐修摘星楼不核实支省钱谪通判应天府【扬州府志胜】
　　中常侍张让私求钱五千万皇甫嵩不与二人繇此为憾奏嵩连战无功所费者多其秋征还收左车骑将军印绶【左编】
　　高柔字文惠官廷尉有护军营士窦礼近出不还营以为亡表言逐捕没其妻盈及男女为官奴婢盈连至州府称寃自讼莫有省者乃辞诣廷尉柔问曰汝夫不与人有怨雠乎对曰夫良善与人无雠又曰汝夫不与人交钱财乎对曰尝出钱与仝营士焦子文求不得时子文适坐小事系狱柔乃见子文门所坐言次曰汝颇曾举人钱否子文曰自以单贫不敢举人钱物也柔察子文色动遂曰汝昔举窦礼钱何不言耶子文怪知事露应对不次柔曰汝已杀礼便宜早服子文于是叩头具首杀礼本末埋葬处所柔便遣吏卒承子文辞往掘礼即得其尸诏书复盈母子为平民班下域中以礼为戒汉田延年为大司农坐益都内钱三千万自杀【山堂肆考】
　　后魏高谦之为河阴令有盗以囊盛瓦砾指为钱物诈市人马逃去谦之伪枷一囚立于马市中有二人在旁忻然曰无复忧矣遂执问悉获其党【同上】
　　五代贾郁补僊逰令性峭直不容人吏文过及受代一吏酣酒郁怒曰当再典此县必惩之吏扬言公若再来犹铁船渡海后郁果再典旧邑时醉吏盗库钱数万下狱具状郁批榜尾曰窃铜镪以润家非因鼓铸造铁船而渡海不假炉槌【山堂肆考】
　　成都画师姓许善传神一日有人敝衣憔悴求传神许笑之其人解衣囊出黄道服鹿皮冠白玉簮顶冠易服危坐以手摩面则童颜矣引其须应手而黑乃一美丈夫也许惊曰不知神仙降临道人曰君传吾神置肆中有求售止取千钱后有识者云此唐神仙朱桃椎也求者辐辏许贪画値每像輙取二千梦道人曰汝福有限安得过取掌其左颊既寤头遂偏【括异録】
　　元至正庚寅年间叅议贾鲁以当承平时无所埀名欲立事功于世首劝托克托开河北水田又劝造至正交钞及决河南又劝追求夏禹故道开使北流身专其任濒河起集丁夫二十六万余人朝廷所降食钱官吏不能尽支河夫多怨【尧山堂外纪】
　　文帝之后六年匈奴入边乃以亚夫为将军至景帝之时亚夫丞相后以疾免其子为亚夫买工官尚方甲盾五百被可以为葬者取庸苦之不与钱庸知其盗买官器怨而上告其子景帝下吏责问因不食五日呕血而死【王充论衡】

　　报偿

　　尹轨字公度常见一人本冠族子弟仕郡遇公事簿书不了当备官钱百万卖田宅车牛不售而停见收撃公度谓所游富人曰子可以百万钱借我我欲以救人后三十日当还富人嘉敬之即以百万钱与公度以与遇事者曰卿能得一百二十斤锡否遇事者即具之公度于■〈釒历〉中销锡复以其腰间管中药一方寸投沸锡中搅之皆成金卖与人得钱百万以还富人近光熙元年间公度到南阳太和山中【神仙传】
　　曹武字士威为雍州刺史致见钱七千万性俭啬无所饷遗在襄阳独馈梁武谓曰卿必大贵我当不及见今以弱子相托每密送钱物并好马时帝在戎多乏就武换借未尝不得遂至十七万及帝即位忘其惠天监二年帝忽梦如田塍下行两边水深无底梦中甚惧忽见武来负武帝得过曰卿今为天下主乃尔忘我顾托之言耶我儿饥寒无衣者所换十七万可还其市宅帝觉即使主书送钱还之使用市宅子世澄世宗并蒙抽擢三二年间迭为大郡【南史】
　　郯县陈务妻少与二子寡居好饮茶茗宅中先有古塜每日作茗饮先輙祀之二子欲掘去之母苦禁而止及夜母梦一人曰吾止此二百余年卿二子恒欲见毁頼相保护又飨吾佳茗虽泉壤朽骨岂忘翳桑之报遂觉明日晨兴乃于庭内获钱十万似久埋者而贯皆新提还告其儿儿并有惭色【异苑】
　　王冀公性阴险而权谲巧于中人时同列虽已为公所中终莫知公之中之翰林学士李宗谔有才名王文正公欲引为叅政先以告公公许之既而阴以白上曰李宗谔欠王某钱二千缗今引用之在索钱也葢叅政朝谢日赏给可得三千缗而宗谔贫俸廪不足以给婚聘旧常有借于文正故公言之因以中文正也及文正以宗谔荐则上果作色而不从矣其巧于中人类多如此秉政日久四方馈遗不可胜纪金帛钱镪图书竒玩十倍于旧一日之间尽为天火所焚无一遗者又无子平生所有一旦举而归诸他人如此则阴险权谲是有益于身乎【乐善録】
　　严泰江行逢渔舟问之云有龟五十头泰用钱十千赎放之行数十歩渔舟乃覆其夕乃有五十人诣泰门告其父母曰贤郎附钱五十千可领之缗皆沾湿父母怪之及泰归乃说赎龟之异【闲牕括异志】
　　陈宏泰家富于财有人假贷钱一万宏泰征之甚急其人曰请无虑吾先养虾蟇万余头鬻之足以奉偿泰闻之恻然已其偿仍别与钱十千令悉放之江中经月余泰因夜归马惊不进前视之乃一金虾蟇也【同上】
　　朱承逸居霅之城东门为本州岛孔目官乐善好施尝五鼓趋郡过骆驼桥闻桥下哭声甚哀使仆视之有男子携妻及小儿在焉扣所以云负势家钱三百千计息已数倍督索无以偿将并命于此朱恻然遣仆护其归且自往其家正见债家悍仆羣坐于门朱因以好言谕之曰汝主以三百千故将使四人死于水于汝安乎幸吾见之耳汝亟归告若主彼今既无所偿逼之何益吾当为代还本钱可以元劵来债家闻之惭惧听命即如数取付之其人感泣愿终身为奴婢不听复以二百千资给之而去是岁生孙名服熙寜中金榜第二人仕至中书舍人次孙肱亦登第著名节即着南阳活人书者服子或即着萍州竒谈者遂为吾乡名族焉天之报善昭昭也如此【癸辛杂识外集】
　　窦禹钧范阳人为左谏议大夫致仕诸子登第义风家法为一时标表生五子长曰仪次曰俨曰侃曰偁曰僖仪礼部尚书俨礼部侍郎皆为翰林学士侃左补阙偁左谏议大夫叅知政事僖起居郎初禹钧家丰年三十无子夜梦亡祖亡父聚谓之曰汝早修行縁汝无子又寿不永禹钧唯诺禹钧为人素长者先有家童盗用房钱二百千虑事觉有女年十二三自冩劵繋女臂云永卖此女与本宅偿所负钱自是远遁禹钧见而怜之即焚劵以其女嘱妻曰善抚养之既筓以二百千择良配得所归后仆闻之乃还感泣诉以前罪禹钧不问繇是父子图禹钧像晨兴祝寿尝因元夕往延庆寺于后殿阶侧得遗银二百两金三十两持归明日侵晨诣寺候失物者湏臾一人果涕泣而至禹钧问之对曰父罪犯至大辟徧恳亲知贷得金银将赎父罪昨暮以一亲置酒酒昏失去今父罪不复能赎矣公验其实遂同归以旧物还之加以悯恻复有赠赂同宗外婣有丧不能自举公为出钱葬之繇公而葬者凡二十七丧孤遗女及贫不能嫁公为出钱而嫁之繇公而嫁凡二十八人故旧相知虽与公有一日之雅遇其穷困必择其子弟可委以财者随多寡贷以金帛俾之贩鬻繇公活族者数十家四方贤士頼公举者不可胜数公每量岁之所入除伏腊供给外皆以济人之急其后复梦亡祖亡父告之曰汝三十年实无子寿且促尝告汝今汝数年以来名挂天曹阴府以汝有阴德特延算三纪赐五子各显荣仍以福寿而终【厚德録】
　　安帝好微行于郊垧或露宿起帷宫皆用锦罽文绣至永初二年国用不足令吏民入钱者得为官有琅琊王溥即王吉之后吉先为昌邑中尉奕世衰凌及安帝时家贫不得仕乃挟竹简揷笔于洛阳市佣书美于形貎又多文辞来僦其书者丈夫赠其衣冠妇人遗其珠玉一日之中衣宝盈车而归积粟于廪九族宗亲莫不仰其衣食洛阳称为善笔而得富积善降福明神报焉【拾遗记】
　　初苏秦之燕贷百钱为资及贵以百金偿之徧报诸所尝见德者其一人独未得报乃前自言秦曰我非忘子子之与我至燕再三欲去我易水之上方是时困故望子深是以后子子亦今得之矣【史记】
　　何澄以医术著名孙已之久病不愈其妻于氏引澄入室曰良人久病典卖殆尽愿以身酬澄正色曰奚为出此语但安心勿忧当为疗治茍以此相污不惟澄永为小人尔亦不得为贤妇纵兔人责天谴可逃乎于大沮而退澄一日假寐恍见一神告曰汝医药有功且不于艰急中乱人妇女奉上帝敇汝一资官职五万贯钱未几治东宫疾一剂遂安赐钱宛如其数【春气録】
　　郭巨隆虑人也一云河内温人兄弟三早丧父礼毕二弟求分以钱二千万二弟各取千万巨独与母居客舍夫妇佣赁以给公养居有顷妻产男巨念与儿妨事亲一也老人得食喜分儿孙减馔二也乃于野凿地欲埋儿得石益下有黄金一釡中有丹书曰孝子郭巨黄金一釡以用赐汝于是名振天下【搜神记】
　　曹泳秦桧门客也监黄岩酒税秩满到部注阙上省桧押勑见泳姓名物色召见之熟视曰公桧恩家也泳恍然不知所答则又曰忘之耶泳曰昏忘实不省于何处遭遇太师桧入室有顷取小册示泳使观之泳不敢观首尾他事中有一行曰某年月日某人钱五千曹泳秀才绢二疋葢桧微时逰索富家得五千求益不可泳时为馆客探囊中得二绢曰此吾束修之余也今举以遗子既别不相闻虽知桧震天下不谓其即秦秀才也泳曰不意太师乃能记忆微贱若此桧曰公眞长者命其子孙出拜之俾以上书易文资骤用之至户部侍郎知临安府【十可编】
　　董永父终贫不遂葬以身质钱一万既葬就役逢一女子求与永为妻云能织绢永诣主人主人令织一旬三百疋债足女辞之曰我天之织女也帝见君孝使我共偿耳因遂不见【孝子传】
　　许元惠卿乐平士人也其父梦有乌衣客来语曰吾昨贷君钱三百今以奉还未及问为何人及何时所贷而觉明日思之殊不能晓平常畜十余鸭是日归于数外见一黑色者小童以为他人家物约去之鸭盘旋憇于旁堕一卵乃去自是歴一月每日皆然凡诞三十卵遂去不至竟不知为谁氏者计其直恰三百钱矣【夷坚志】
　　永徽中涿州人路伯达负同县人钱一千后与主佛家誓曰若我未还公愿死为公家牛逾年死钱主家时牛产一赤犊子额上白毛为路伯达三字
　　浙省广济库岁差杭城殷实户若干名充役库子以司出纳比一家中侵用官钱太多无可为偿府判王某素号残忍乃拘其妻妾子女于官又无可为计小舟载之求食于西湖以资纳官鬼妾鬼马不肖軰羣趋焉后王之子孙有为娼者天之报施抑何捷也【辍耕録】
　　昔徽州李氏名善瑜适叶元赞长子侍舅姑极孝舅姑病祈告天地愿以身代适三官廵察空中闻之奏闻玉皇奉旨加舅姑寿一纪仍赐钱八十万注名禄籍二子赐品官后一岁一旦门未启忽见堂上有钱堆积计数收之果得八十万【转因録】
　　老吏有乡人诉事于郡而嘱吏以三十千后果得理吏以钱还之云此事乃官自判我实不曾致力不敢欺心受此钱后其子登科人谓不欺之报
　　宋张八公处州龙泉里民也家富好施乡人德之号张八佛产分二子每岁禾榖率铜钱六十文一把其岁歉乡价八十其子意欲薄有所增张公坐于门看籴者出问之价曰畧增些公以钱还之自后其子价不敢增至曾玄孙皆登第
　　唐信州贵溪县乳口鎭有童安玗者乡里富人也初甚贫窘与同里人郭珙相善珙尝假借钱六七万以助经贩安玗后遂丰富及珙征所借钱安玗拒讳之珙焚香告天曰童安玗背惠忘义借钱不还倘神理难诬愿安玗死后作牛以偿安玗亦绐言某实负珙钱愿死作一白牛以偿珙债未逾月安玗死珙家■〈牜孛〉牛生一白牯犊左胁有黑毛作字曰童安玗歴歴然远迩闻之观者云集
　　唐建安县令韦有柔家奴执辔年二十余病死有柔以其勤颇念之忽梦奴云我不幸而死尚欠郎君四十五千地下所繇令更还作畜生以偿债我求作马兼为异色今已定也其明年马生一白驹而黑目骏逸异常马后数岁马可直百余千有柔深叹其梦不验顷之裴寛为采访以有柔为判官寛见白马求市之问其价直有柔但求三十千寛因受之有柔云此奴尚欠十五千当应更来后数日寛谓有柔曰马是好马前者付钱深恨太贱乃复以十五千还有柔其事遂验
　　宋乐平县杭桥市染工程氏梦老媪来曰负君家钱若干除偿还外犹欠若干幸余一屋可以充数今别君去矣再拜而辞既寤闻一牝牛死于空屋中剥货得钱如梦告之数
　　宋长乐乡人有婢名春一日有粥未吃置于笼前为猪窃食春以火杖打之猪窜于山至夜不归大家不知夜梦旧识在山岩间诉曰我欠汝钱五百作猪以偿饥食春粥治我太甚愿汝作主大家明早访岩石间得猪而归问春果尔乃命家人軰善饲之越二日猪死卖钱止得五百与所欠之钱适合
　　宋时晋州平阳人常瑶父为里胥蚤死母携之再嫁富民康德休为人落魄亡頼德休与钱三千缗使为区肆繇是生理日给而瑶事继父略不知恩经年德休死视如路人尽窃其赀甫三十岁壮无疾忽作牛鸣一声而毙是夕康氏牛产一犊一蹄出背上朱书常瑶二字于胁间
　　宋吕保相文德延一士为馆宾罢斋归借马于吕吕与之一骡骡至士家不食作常人语仆闻其言曰我欠吕相公钱初不欠你钱仆以告士士至夜亲往听之果然士闻以衣衿蒙眼可与鬼神接语遂蒙眼而问之曰尔何人答曰我枣阳军黄油曾欠吕相公油钱初不欠你钱士往告吕吕恍然记二十岁时有黄油欠油钱二十千后忘索焉骡归食如故
　　宋建阳人张一贷熊四郎钱两千子复倍之经年不肯偿熊督索倦矣好与言曰无复较息但求本钱可乎张愧谢稍以与之竟负原数八百熊亦不复取三年而张卒卒之四年熊梦张以入百钱来偿置地上皆小钱留与坐啜茶乃去觉而与妻说方竟一仆扣门曰牛生犊甚大急欲酒作福熊喜甚仅再旬犊不疾輙死邻屠就买熊需两千屠笑曰是何所直剥而尽贷不及此数但有鬻牛之名当先以酒及杯羮啖里正又以饷四邻乃取其赢今惟有八百钱幸见付不则已耳解腰间囊掷于地正梦中所偿处俨然小钱也熊乃悟前事亟与之【俱同上】
　　唐巙州推官杨旬积累阴隲其子将入试梦一神曰汝积阴德将汝子名改作杨椿纳卷吾当助汝子果得第次年赴省试椿梦一神曰今年题乃行王道而王及试果然亦得第及殿试再梦神曰汝名在第五甲吾换作第一卷后唱名果魁天下及巙使君询旬阴德旬乃出三囊示之第一囊有三十九文当三钱第二囊有四千余文折二钱第三囊有万数小钱乃旬详谳罪囚有从死罪正为流罪者即投一折二钱有从杖罪而决放者即投一小钱又每效周箎行太上感应篇十种利益故获斯报【代醉篇】
　　陈益借呉宗嗣钱二百千捱不肯还宗嗣责之曰尔负我者当作驴以还我逾年独坐厅事恍见陈益负钱来还急呼诘之则已潜入廐舍矣俄顷马生一驹因询陈益之家则是日益卒【同丄】
　　白元通欠东市杨筠钱五贯四百文未偿而筠死遂晦其事死后乃生筠家为驴一日筠子乘之入市忽作人语曰我乃白元通也只欠汝父钱五贯四百遂至如是今南市卖面家亦欠我钱正如其数可速卖我与彼得钱偿汝债便了筠子如其言卖之未三日而驴死【因果録】
　　昔眞州一巨商每岁贩粥至杭时有挟姑布子之术曰鬼眼者设肆省前言皆竒中故门常如市商方坐下忽指之曰公大富人也惜乎中秋前后三日内数不可逃商惧即戒程时八月之初舟次扬子江见江濵一妇仰天大号商问焉答曰妾之夫作小经纪止有本钱五十缗每买鹅鸭过江货卖归则计本于妾然后持赢息易柴米余赀尽付酒家率以为常今妾偶遗失所留本钱非惟饮食之计无所措亦必被棰死寜自沉商闻之叹曰我今厄于命设令铸金可代我无虞矣彼乃自天其生哀哉亟赠钱一百缗妇感谢去商至家具以鬼眼之言告父母且与亲戚故旧叙永诀闭户待尽父母亲故宛转寛解终弗自悟踰期无他故复之杭舟阻风偶泊向时赠钱处登岸散适此妇襁负婴孩遇诸路迎拜且告曰自蒙恩府特拔数日后乃产母子二人没齿感再生之赐者岂敢忘哉商至杭便过鬼眼所惊顾曰公中秋胡不死乃详观形色而笑曰公阴德所致必曾救一老阴少阳之命矣商异其术捐钱若干以报之【辍耕録】
　　平江府刘吉以杀鹅鸭为生设肆于市桥置镬烧汤人欲烹者特诣吉烹之凡烹一鹅得十钱每日常烹数百所得甚多人皆劝之改业勿以杀生作罪刘不听一日其子年七岁在旁逰戏忽若人提入汤镬中股烂而死【问羊集】
　　史记汉高祖为布衣时萧何数以吏事护高祖高祖为亭长常左右之高祖以吏繇咸阳吏皆送奉钱三何独以五后益封何二千户以帝尝繇咸阳时何送我独赢奉钱二也
　　唐荆南有富人崔导者家贫乏偶种橘约千余株每岁大获其利忽一日有一株化为一丈夫长丈余求见崔导导初怪之不敢出丈夫苦求之导遂出见丈夫曰我前生负君钱百万未偿而死我家人复自欺君乃上诉于天是以令我合门为橘计佣于君仅能满耳【潇湘录】
　　有军吏方某家忽有鬼降自言姓杜广陵富家子居通泗桥之西侧前生欠君钱十万今地府使我为神偿君此债因为人占祸福多中【稽神録】
　　唐相崔铉鎭南暇日与客方奕吏报女巫与故魏博节度使田布偕至显验与他巫异泊逆旅亭请改舍于都侯之廨铉异之谓之曰君以义烈死柰何区区为愚妇人所役乎神曰布尝负此妪八千万钱今方忍耻偿之铉与二客及监军使幕下共偿其钱神乃辞去【太平广记】
　　南昌亭即韩信亭也信微时从南昌亭长寄食亭长妻苦之乃晨炊蓐食飡时不为具食竟絶之及为楚王召亭长赐百钱曰公小人为德不竟【淮安府志胜】
　　陈天福茶陵人岁凶发廪平粜贫不能籴则与米无米则与饭又无饭则与钱乡里甚德之一日有一道人以铜钱一百二十为籴一斗天福施米一斗还其钱道人出门遂题四句于壁云远近皆称陈长者典钱籴米来施舍他时桂子与兰孙平步玉堂与金马陈后富又起赈济仓济人生三子长季忍次季云三季芳季芳名兰孙登第官至太常丞【生生四谛】
　　邯郸张翁家甚贫未有子置一空坛积钱十年而坛满有邻人生三子犯徒拟卖其妻翁惧妻去而子不能全活也遂谋诸夫人举所积钱代完赎银不足夫人复拔一钗辏之是夕梦上帝抱一佳儿送之遂生弘轩先生子孙至今贵盛【同上】
　　宋当涂外科医者徐楼台累世能治痈疖传至孙大郎者尝获乡贡于祖业尤精绍兴八年溧水县蜡山富人江舜明背疽发扣问求医徐云可治与其家立约候病愈入谢钱三百千凡攻疗旬日饮食悉如旧精神殊不减惟卧起畧假人力疮忽甚痛且痒徐曰法当溃脓脓出即愈是夜徐以针刺其疮捻纸长五寸许点药挿窍中江随呼痛连声渐髙徐曰当别以银二十五两赠我便出纸脓溃痛当立定江之子源大怒坚不肯与时纸捻入已踰一更及拔去血液交涌如泉呼声渐低徐方诧为痛定家人视之葢已毙矣脓出犹不已不经年徐病热疾哀呌不絶声但云舜明莫打我我固不是尔儿子亦不是如是数日而死【转因録】
　　宋淳熙元年平江贩者贾腯以货麞为业常豢饲数十头每夕宰其一迨旦持出于市呉地少此物率一斤値钱一千人皆争买移时而尽凡二十余年赢得颇多一夕大醉认十岁儿为麞束缚于案妻奔往争救贾示以刀不敢前但拊膺寃哭贾支解剖剥其儿与麞不异四邻虽闻之畏或相累唯谨闭门明旦贾如常日唤儿整担妻曰夜来屠割死了做一堆血肉何呼为惊而往视始痛恨自掷然已无及矣
　　浙西有牙僧之子登科人贺之答曰老夫自小为牙以至今日未尝欺暪官司一文税钱所以获此报将来儿子受得官中俸钱亦无愧也
　　宋虔州虔化县常遣吏李基督租近村以一仆乞钱于逋者不满意缚诸桑上灌以汁甫得千钱即雷电四起震此仆于普安寺前其钱正在腰间遂入于肉皮蒙其上
　　宋宝积行者居台州仙居县宝积寺虽小刹而从来规矩整齐绍兴中僧圆悟主寺事园人陈甲常种蔬菜来鬻直堂行者庆修窃其一畦陈妻王氏知之而不克与竞但仰空诅云我所失菜直一千二百钱敎你做畜生还我已而庆修病伤寒因自汗失音困乏欲絶人问所苦不能言惟堕泪而已寮众以粥饮强灌之奄奄几一岁忽矍然而起语人曰向来实不合取陈家菜遭彼设誓忆昨病瘖时见黄山公人来云王大伯呌汝即以黑衣加我体大伯者王氏兄也遂被驱入其舍后先有七八人在彼矣约月余复独挈我至陈园顾视自身乃成一猪窘急思归而为絷缚且以糟食喂饲我数月后肌肤充腯持货于张屠正得钱千二百屠施刀猛刺喉下痛不可忍大呌一声歘如梦觉自是疾瘳
　　昔邵武村寺老僧邓和尚同里有一商贩鬻于湖南至岳下与邓遇焉问何事而来曰到此逾月矣今日方获少休袒而视之背血肉破坏商曰师何以婴是罚曰吾平生受人经钱至多不尽为看经罹谴于阴府君幸为语吾徒弟取柜中经簿一一招他僧偿之吾藏钱四十八贯在卧榻高处阁板上足以供费也商归家旋诣彼寺邓元不死但抱疾已久疽发于背入视与所见同商因告以经债和尚犹诉无钱商曰师所积四十八贯钱在卧榻阁板上将安用邓愕然遂细询曲折益震惧即日尽出钱命僧毕诵忏谢疽遂愈
　　五代时华阳县吏郝溥因追欠税户街判司勾礼礼遣婢赴县嘱溥勿留禁且寛租期溥不从禁其婢租足而放之礼繇是恨溥明年县司分擘百姓张琼家业郝溥取钱二万琼诉之街判司追勘勾礼大笑曰溥来也莫望生令司吏汝勲构成其罪杀之不数月汝勲见溥来索命遂暴卒勾礼一旦晨兴忽见溥升堂罗拽殴击因患背疮而卒
　　宋润州一监征与务胥盗官钱皆藏之胥家约曰官满分以与我胥伪诺之既代去卒不与一钱监征不敢索悒悒渡杨子江竟死于维扬胥得全贿遂富告归治田宅是年妻孕如见监征褰帷而入即诞子甚慧长喜读书胥使之就学二十岁登第胥大喜尽鬻其产挈家随其子至京师其子调官南下其赀渐已匮乏至中途子病罄所余召医及维扬而死未死之夕胥梦监征出舟登岸去自是胥无所归悒悒旅寓贫窘无聊而死
　　宋陈邦光守金陵将杖朱衣吏当直伍伯者素贪暴不仁从求钱百千吏才许其半伍伯怒噀手嘻笑曰我不打人多时也将甘心焉摩手墙间适有破磁盘正对手心刺之血流交肘登时痛瘇不可忍数日而死
　　宋元州霍千里贪贿无厌挟妖术以济欲旁有僧舍凡僧所得必平分乃可否则受祸绍兴中一客僧于村舍诵经得钱七百而未及分霍恨欲害之及夜僧礼佛未寝忽霹雳一声有数壮夫负棺来既而若失坠状遂悄然及明众僧视之皆纸为之喜云彼不胜必自祸试访之霍已毙矣
　　宋京师有覃兴卫州石密同财作客商一日覃请石曰河北冀贝二州有钱三百贯请石同往收索之石临行市店肉吃食因置药毐覃先行路中闻覃已死因独取钱往卫州作一解库忽见覃来石谓其未死与之相揖覃曰我未食石遂邀覃于市店将食覃于懐中取一纸裹发之五味也覃遂置一匕于石盘中覃曰君毒我我返毒君食已店家保谓石曰君独食而相揖让何也石方悟覃已死石数日吐血而卒【俱同上】

　　钱通卷十八

　　●钦定四库全书

　　钱通卷十九

　　（明）胡我琨 撰

　　○十之异

　　天有神地有怪人有冥合此三者然后可以为泉雨有时以凝土有时以化魂魄有时以征异故然也圣人欲有所取之取诸异也詧其异欲其蚤之正也故异曰十

　　神物

　　道书云牵牛娶织女天帝借二万钱下礼久不还被驱在营室中
　　北落师门西北有十星曰天钱【晋书天文志】
　　其王是漫陁多王顶上而生后为轮王以福力故天雨宝钱满国皆富【顶生经】
　　周成王时咸阳雨钱终日而絶【异林】
　　汉世隶川民家雨金铢钱【述异记】
　　王莾时未央宫中雨五铢钱既至地悉为龟儿【同上】
　　朱汉宾少时善射尝因与同軰出猎指一飞鴈随矢而落其镞中正其臆上贯一金钱有篆文示其郡之硕儒皆无识者人甚异之繇是人皆号之曰朱落鴈【晋史】
　　益州严贞观有通僊井相传此井与广汉绵竹君平宅井相通有人淘井得铜钱三径可二寸因恍惚不安复投井中立愈或云此君平卜卦钱也【赵汴成都记】
　　华亭县北七十里有淀湖山上有三姑庙有渔舟舣湖口忽见一妇人附舟云欲到淀山寺及抵岸妇人直入寺去舟中止遗一履渔人执此履以往索渡钱寺僧甚讶之曰此必三姑显灵因相随至殿中果见左足无履坐傍百钱在焉遂抵渔人而去【闲牕括异志】
　　世祖于其住堂内得异钱文为北斗星双刀双旗及有形带剑【南史齐本记】
　　永明七年齐兴太守刘元宝治郡城于堑中获钱百万形极大以献台以为瑞世祖班赐朝臣以下各有差【南齐祥瑞志】
　　唐干符中蜀州刺史李师泰理第于锦浦里北门西与李冰祠邻距宅之北地形渐高岗走西南与祠相接于其堂北凿地五六尺得大冢砖甓甚固得金钱于砖外数十枚各重十七八铢径一寸七八分圆而无孔去縁二分有隠起规规内面各科斗书二十一字其縁甚薄有刃焉督役者以白师泰师泰命并金钱复瘗之【赵汴成都记】
　　皇朝淳化三年升州奏二月十五日夜忽有雷声茅山燕口洞宫石开二尺里面得铜铁钱三十一文【乐史总仙记】
　　黄寻家贫一日大雨天飞钱至其家无数因致富【幽冥録】
　　巴东阮僧水际得青磁椀折花及米其中皆满以钱及金银置之皆然自是富贵僧年老掷椀江中谓徒弟曰不欲尔增罪累也【秘阁闲谈】
　　河州有林氏其先为郡守任罢家居一日天忽雨钱充积其家林氏乃整衣仰天祝曰非常之事必将为祸于此速止林氏之福也应声而止收钱巨万为富人云【稽神録】
　　西魏大统七年正月东魏有雀御永安钱置渤海王高欢前欢世子澄乃令百炉别铸此钱邺中号令公百炉钱【三国典畧】
　　建业有库子姓邢家贫聚钱满二千輙病或失去其妻窃聚钱埋于地中一夕忽闻有声如虫飞自地穿户而去有触墙壁坠地者明日视之皆钱其妻乃告埋瘗之处视皆亡矣邢后得一自然龟状如眞置庭中石榴树下或见之曰此宝物也因收置筐箧中自尔稍充足后颇富矣【稽神録】
　　庆元二年十二月呉县金鹅乡铜钱百万自飞【宋史】
　　干元中李辅国奏内飞龙廐铸铜锺乃投干元钱二文于炉中祈曰如圣躬万福国祚无疆宄孽殄除则愿不消不铄一阴一阳并见于外及钟成一如所祈【唐书】
　　宻收张籛少年时常有一飞鸟状若斥鷃衔一青铜钱堕于张懐袖间张异之常繋钱于衣衿间其后累财巨万【玉堂闲话】
　　茅山黄尊师法箓甚高于茅山侧修起天尊殿讲说教化日有数千人时讲筵初合忽有一人排闼呌呼相貌麤黑言辞鄙陋腰揷骡鞭如随商客骡仗者骂道士汝聚众作何物不向深山学道还敢谩语耶黄尊师不测下讲筵逊词众人悉惧不敢抵牾良久词色稍和曰修一殿却用几钱曰要五千贯曰尽搬破甑釡及杂铁来约八九百斤掘地为炉以火销之探懐中取葫芦泻出两丸药以物搅之少顷去火已成上银曰此合得万余贯修观计用有余【逸史】
　　光献在父母家时与羣女共为捻钱之戏而后一钱輙独旋转盘中凡三日方止【避暑漫抄】
　　留钱山在县西南十六都唐干符间一夕山上有声铮铮焉及旦视之雨钱满山以亿万计树木皆折据郡志则云干符中池锡家雨钱数万其家畜一鹤日盘旋山间下于庭除因号其山曰朱顶林曰白鹤云【福州府志胜】

　　冥梦

　　周犨者家贫夫妇夜田天帝见而矜之问司命曰此可富乎司命曰命当贫有张子钱可以借之乃借而与之期曰车子生急还之田者稍富利及期夫妇辇其贿以逃同宿路蓬夫妻寄车下宿夜生子问名于夫夫曰生车间可名车子也从是所向失利遂以贫困【捜神记】
　　许至雍妻早亡雍每感叹悲泣一日忽觉有人行吁嗟声良久闻语云乃是亡妻云若欲得相见遇赵十四毋惜三贯六百钱自此常记其言后数年至苏州将谒呉太伯庙遇男巫赵十四具陈恳切之意遂教其见言语悲喜恩情如生良久赵生曰可去矣许相随涕泣曰愿惠一物可以为记妻泣曰幽冥惟有泪可以传于人代令许雍汗衫悬树枝掩而大哭而去许取汗衫视之皆血痕也【灵异记】
　　赵隽字子竒平阳岳阳人母卒哀毁过制县令京兆常伯伦知之给米粟蠲其家隽将葬母贫鬻其子质剂已定其夜梦一人请曰小舍东有钱百万乃自发之及旦隽自舍东手掘之果得钱符梦数焉【史系】
　　衢州江山毛知録尝梦入冥吏引至一处若官府两庑皆大屋贮钱满中各以官为标识问之曰此俸禄也毛视其俸吏指一处积镪五百余千曰此尔俸也位至丞郡乂见傍别积十二千题曰饶州德兴某人俸毛后为徽州録叅値方宼作州倅逃去毛摄倅两月而贼至遇害德兴某人者后登第授一尉到官一月而卒【刘运使文伯说】
　　陈宜中之先为吏每以利物为心日计所及以钱投大缶中一钱为一事久而不可胜计人多德之尝负官钱在囹圄嘱其孙往贷于葛宣义葛居外沙资累巨万宿梦黑龙绕其厅柱觉而异之夙兴未■〈弁页〉径出彷徨若有所伺家人呼之不顾果有小儿来年可十许岁问为谁曰陈某孙又问来故以实对又问所需几何曰百千如数付之【癸辛杂识】
　　天宝十一年朔方节度判官大理司直王抡廵至中城病死凡十六日而苏初疾亟属纩之际见二人追去须臾入大城门抡兄摄亡已六年时见之摄云尔未当死若得钱三千贯即重生也抡家在西定远去中城数百里便见一山下有﨑岖小径驰归其家斯须而升堂告妻曰我已死矣若得钱三千贯可再生其夕举家咸闻牕牖间窣然有物声犬亦迎吠既明其妻泣言梦抡已死求钱三千贯即取纸剪为钱财召巫者焚之抡得之即与人间钱不殊吏曰君有禄及寿然此中之事必不得泄之言毕奄然而活【再生记】
　　王导子悦为中书侍郎导梦人以百万钱买悦甚恶之后掘地得钱百万一皆藏闭而悦果死【晋书】
　　问曰何故经中为亡人造作黄旛挂于塜塔上者荅曰虽未见经释然可以义求此五大色中黄色居中用表忠诚尽心修福为引中阴不之恶趣莫生边国也又黄色像金鬼神冥道将为金用故俗中解祠之时剪白纸钱鬼得银钱用剪黄纸钱鬼得金钱用问曰何以得知答曰冥报记冥祥记具述可知【擅篇】
　　陈国张汉直到南阳从京兆尹延叔坚学左氏传行后数月鬼物持其妹为之扬言曰我病死丧在陌上常苦饥寒操二三量不借挂屋后楮上传子方送我五百钱在北牖下皆亡取之又买李幼一头牛本劵在书箧中往索取之悉如其言【搜神记】
　　唐卢懐愼无疾暴终夫人崔氏止其儿女哭号曰公命未尽我得知之公清苦谦退四方赂遗毫髪不留与张说同时为相说今约货山积其人尚在而奢俭之报岂虚也哉及宵分公复生左右以夫人之言启陈公曰理固不同冥司有三十炉日夕为说鼔铸横财我无一焉恶可并哉言讫复絶【独异志】
　　胡秉实武昌人子死而身亦死但心微温耳后数日苏曰将钱来给送者其家问故曰阎王捡簿曰汝某郡别驾寿几何有四子皆晚得今尚未也然汝误来即命马
　　卒送之归当来时更借与钱期见偿书字马卒手上恐忘之而公从其屋天牕转至床顶上跃下取钱劳卒亦偿借钱阴司亦贵此阿堵耶
　　唐元和初上都东市恶少李和子常攘人猫狗食之市人皆嫉之尝臂鹞独仃见二紫衣人呼曰冥司追汝可即去因探懐中出一牒印文犹湿见其姓名为猫犬四百六十头诉事和子惊惧弃鹞子拜祈之且曰我分死矣必为我暂留二鬼相顾曰姑迟我数刻当返未移时至曰君办钱四十万为君假三年命也和子许诺以翊日午为期遽归作念凿楮如期备酬焚之自见二紫衣人挈钱而去三日和子忽自言曰鬼使受贿事发冥司复追我言讫遂死【问羊集】
　　文帝梦磨钱文欲灭而复明周宣占之曰此陛下家事时帝欲治弟植逼于太后但加贬爵【魏书】
　　胜业里有司门令史辛察者忽患头痛而絶心上微暖初见有黄衫人就其床以手相挽而出既而返顾本身则已殭矣至门外黄衫人踟蹰良久谓察曰君未合去但致钱二十缗便当相舍察辞以贫黄衫曰纸钱也遂相与却入庭际黄衫乃指一家僮教察以手扶其背因令遂语求钱于是其家果取纸钱焚之即皆化为铜钱黄衫乃求脚直送出城察悟所居之西有佣车者遂与黄衫俱诣其门叩之曰有客要载钱至延平门外佣曰诺即来装其钱讫三人相引部领歴城西街时落月鼓将动黄衫曰天方曙不可往矣当且止沈氏庙其门闭叩之曰有少钱未可遽提去请借一隙处暂贮搬置其钱于庙西北角又于户外见有苇席数领遂取覆之纔毕天色方晓黄衫辞谢而去察与佣者相随归不觉形神合而苏曰向者更何事妻具言歴歴如在目前即往沈氏庙于庙西北角见一两片芦苇其下纸缗存焉【河东记】
　　裴龄死而复生述冥吏语曰世作钱于都市其钱多为地府所收宜呼凿钱人于家中宻室作之毕可以袋盛当于水际焚之受钱之时若横风动灰即本鬼得若有风扬灰即为地府及他鬼神所受又鬼神常苦饥烧钱时设少酒饭以两束草立席上鬼神映草而坐即得食【广异记】
　　郭承嘏尝宝惜法书一卷每携随身初应举就杂文试文成尚早缄置箧中及纳试而误纳所宝书帖归计无所出来往于棘闱门外见一老吏询其试事具以实告吏曰某能换之然其家贫居兴道里倘换得愿以钱三万见酬承嘏许之逡廵赍程试入而书帖出授嘏明日携钱诣兴道里询吏姓氏吏家人出云主父死三日力贫未办周身之具承嘏惊叹方知棘闱所见乃鬼也遂以钱赠其家【尚书谭録】
　　潞城县令周混妻者姓韦名璜干元中卒月余忽至其家附婢灵语云至太山府君嫁女理极荣贵令我为女作妆今得臙脂及粉来与诸女因而开手有脂粉并不异人间物又云府君家撒帐钱甚大四十鬼不能举一枚我亦致之因空中落钱大如盏【广异记】
　　龙朔中豫章人陈导行商于楚夜泊隔舟窥见一人龎眉大鼻如吏在舟捡勘文书导乃邀过船中备酒馔饮经数廵乃问其姓氏答曰某姓司徒名弁又问所主何事弁曰君此行愼勿以楚为意愿适他土吾非人乃冥司使者吾往楚行灾君亦其人也然君须以钱物计俟吾从楚回君可备缗钱一二万相贶当免君灾导许诺告谢而别是岁果荆楚大火延烧数万家荡无孑遗导自别弁后以忧虑繋懐及移舟而返既至豫章弁亦至矣托以他事未办所许钱使者怒乃令从者持书一缄与导导开读未终而宅内掀然火起未损他室惟烧导家【集异记】
　　岳州刺史李俊举进士连不中第贞元二年有故人国子祭酒包佶者通于主司援成之榜前一日初五更俊将候佶里门未开立马门侧傍有卖糕者一吏小囊毡帽颇有埀涎之色俊为买而食之吏喜甚附俊马曰某乃冥吏送进士名送堂之榜在此可自寻之因出俊视无名而泣客曰能行少赂于冥吏即于此取其同姓者易其名可乎俊问几何而可曰阴钱三万贯将遗牍吏来日午时送可也复授笔使俊自注从上有故太子少师李夷简名俊欲指之客曰不可此人禄重未易动也又其下有李温名客曰可矣乃揩去温字注俊字客遽卷而行曰无违约既而俊诣佶曰今当呈榜之晨冐责奉谒佶唯伺佶出随之经皇城东北隅逢春官懐其榜将赴中书佶揖问曰前言遂否春官曰廹于大权难副高命佶怒曰君移妄于某葢以某官闲也春官曰如此寜得罪于权右耳请同寻榜揩名填之祭酒开榜见李公夷简欲揩春官急曰此人宰相处分不可去指其下李温曰可矣遂揩去温字注俊字榜既出其日午时俊不及赴冥吏之约廹暮将归道逢此吏泣曰为君所误得杖矣来日午时送五万缗亦可无追勘之厄及到时焚之遂不复见【太平广记】
　　谢奉与郭伯猷善忽梦猷与人争钱因落水死奉为凶具忽觉即往猷处说猷曰吾昨夜梦与人争钱惆怅不语落厕而死奉为凶具一如前梦【搜神记】

　　符谶

　　建武六年蜀童謡曰黄牛白腹五铢当复是时公孙述僭号于蜀时人窃言王莾称黄述欲继之故称五铢汉家货也明当复也述遂诛灭【后汉五行志】
　　莾忌汉而钱文有金乃铸货泉以易之既而光武起于舂陵之白水乡货泉之文为白水眞人也【符瑞志】
　　庐山太平观乃九天采访使者祠唐开元中创建元丰二年道士发地得一缾封鐍甚固破之有一铜钱文有应元保运四字不以为异元丰四年忽有诏进号九天采访使者为应元保运眞君与钱文符同本观乃以其钱表献之【沈括笔谈】
　　安禄山未反时童謡曰燕燕飞上天天上女儿铺白毡毡上有千钱时幽州又有謡曰旧来夸戴竿今日不堪看但看五月里清水河边见契丹【史异】
　　琅琊王溥其先家贫穿井得铁印铭曰佣力得富钱至亿庾一土三田军门主簿后以一亿钱输官得中垒校尉三田一土垒字也中垒校尉掌北军垒门故曰军门主簿【拾遗记】
　　周广顺初江南伏龟山圮得石函长二丈广八寸中有铁铭云维天监十四年秋八月葬宝公于是铭背有引曰宝公尝为此偈大字书于板帛幂之人欲读之者必施数钱乃得读讫即幂之是时名士陆倕王钧姚察而下皆莫知其旨或问之云在五百年后至卒乃归其铭合葬焉铭曰莫问江南事江南自有冯秉鸡登宝位跨犬出金陵子建司南位安人秉夜灯东邻家道阙随虎遇明兴其字皆小篆体势完具徐铉徐锴韩载皆不能解及李煌归宋好事者云以丁酉年生辛酉年袭位即秉鸡也开宝八年甲戌江南国灭是跨犬也当王师围城而曺彬营其南是子建司南位潘美营其北是安仁秉夜灯也其后太平兴国三年淮海王钱俶举国入觐即东邻也家道阙意无钱也随虎遇戊寅年也【史异】
　　高宗绍兴七年枭鸣于刘豫后苑又羣鸟鸣于内庭如曰休也豫恶之募人获一枭者予钱五千是岁伪齐亡【同上】
　　桓帝初京都童謡曰城上乌尾毕逋公为吏子为徒一徒死百乘车车班班入河间河间姹女工数钱以钱为室金为堂石上慊慊舂黄梁梁下有悬鼔我欲撃之丞相怒案此皆谓人主好聚敛为贪政也【后汉书五行志】
　　姚生某谒九鲤祠问功名成否梦仙人书八字曰斗米三钱夜门不闭圆者曰斗米三钱不贵也夜门不闭无关也君此梦葢贱而无官也耶后果然【鲤湖定本】

　　钱通卷十九

　　●钦定四库全书

　　钱通卷二十

　　（明）胡我琨 撰

　　怪诞

　　南方有虫名■〈虫则〉蠋如蝉而状稍大其味辛美可食每生子必依草叶大如蚕子人将子归其母亦飞来不以近逺虽潜取其母必知处杀其母涂钱子涂贯用钱则自还搜神记
　　汉武帝升望站台时暝望南端有三靑鸭羣飞俄而止于台下帝悦之至夕鸭宿于台端日色已暗帝求海肺之膏以为灯焉取灵■〈氵輂〉布为纒火光甚微而光色无幽不入青鸭化为三小童皆着青绮文繻各握鲸文大钱五枚置帝几前身止影动因名轻影钱【洞冥记】
　　吉水七里市有王羊者以屠宰为活端平年间有相识常早独行出未至王居二三里稍荒凉相传有祟其人心偶疑畏忽有人呼之同行曰吾倦与尔更迭駞负如何其人曰善我先駞尔至某处尔又駞我至某处及至某处天微白髣髴见其手上有毛摩之果毛也其人求下不许遂駞之不置将近王居谨执其手置于地乃一羊也其人解绦系之执至王居扣门语王曰吾负官钱仅有一羊欲卖四千如何王提羊估度曰止直三千其人曰但吾欲急用幸以见钱酬我王提三千授之其人并留绦系羊语王曰羊稍躅踯谨固勿失遂携钱之邑及归过王惟绦存焉人遂名为王羊云【异闻总录】
　　右龟兹国王阿主儿者有神异力能降伏毒龙时贾人买市人金银寳货至夜中钱并化为炭境内数百家皆失金寳【西阳杂俎】
　　荆之清【一曰沟】水宛【一曰穴】口傍义兴十二年有儿羣浴此水忽然岸侧有钱出如流沙因竟取之手满置地随复去乃衣襟结之然后各有所得流钱中有铜车以铜牛牵之势甚迅速诸童奔逐掣得车一脚径可五寸许猪鼻毂有六幅通体青色毂内黄鋭状如常运于时沈敬【一作敞】守南阳求得车脚钱行时贯草辄便停破竟不知所终往【诺皋记】
　　贞观中岑文本下朝多于山亭避暑日午时寐初忽觉有叩山亭院门者药竖报云上清童子元寳特此叅奉文本性慕髙道束带命入乃年二十已下道士仪质爽迈衣服纎异冠浅青圆角冠衣浅青圆帔履衣服轻细如雾非齐纨鲁缟之比文本与语乃曰仆上清童子自汉朝而果成本生于吴已得不凝滞之道遂为吴王进入见汉帝有事拥遏教化不得者无不相问仆尝与方圆行下皆得美畅繇是自文武二帝迄至哀帝皆相眷王莽作乱方出外方所在皆沭人怜爱自汉成帝遂厌人间乃尸解或秦或楚不常厥居闻公好道故此相晓耳文本诘以汉魏宋齐梁间君王社稷之事了了如目覩因言史传间屈者虚者亦甚多文本曰吾人冠帔何制度之异对曰夫道在于方圆之中仆外服圆而心方正相时仪也又问曰衣服皆轻细何土所出对曰此是上清五铢服又问曰比闻六铢者天人衣何五铢之异对曰尤细者则五铢也谈论不觉日晩文本乃别出门而忽不见文本知是异人乃每下朝即令伺之到则谈论移时后令人偕送诣其所止出山亭门东行数步于院墙下瞥然不见文本命工力掘之三尺至一古墓墓中了无余物惟得古钱一枚文本悟上清童子是铜名元寳钱之文也外圆心方钱之状也青衣铜衣也五铢服亦钱之文也文本虽知之而钱帛日盛至中书令十余年忽失古钱所在文本遂薨【博异志】
　　唐贞元中扬州坊市间有一丐者不知所从来自称姓胡名媚儿所为怪异旬日后观者云集其所丐求日获千万一旦怀中出一琉璃瓶子可受半升表里烘明如不隔物遂置于席上初谓观者曰有人施与满此瓶子则足矣瓶口刚如苇管大有人与之百钱投之琤然有声则见瓶间大如粟粒众皆异之复有人与之千钱投之如前又有与万钱者亦如之俄有好事者与之十万二十万皆如之或有以驴马入之瓶中见驴马皆如蝇大动行如故【幻异志】
　　南阳定宗伯夜行忽逄一鬼鬼问伯为谁伯欺之曰我亦鬼也遂为侣向宛行勌因相担问鬼曰鬼何畏曰鬼惟不喜唾耳欲至宛便担鬼着头上诣宛市鬼化为羊伯恐其变遂唾之因卖得钱千五百买者将还系之明旦见绳在时人语曰定宗伯卖鬼得钱千五百【捜神记】
　　广陵有贾人以栢木造床几什器百余事制作甚精其费已二十万徃建康鬻之晩至瓜步遇风泊山下顷之有巨舟其中空唯篙工三人乗之亦泊于侧贾人疑其为盗也将伺夜而刼我乃相与登岸入深林避之俄而风雨雷电蒙覆舟所岸上则星月了然食顷雨止云散见巨舟稍稍前去乃敢归舟中所载栢木什器都不复见余物皆在巨舟犹在东岸有人呼曰尔无恨当还尔价贾人所载既失复归广陵至家已有人送钱三十万置之而去问其人即泊瓜步之明日也
　　米元章知无为军喜神怪每雨旸致祷则设宴席于城隍祠东向坐神像之侧举酒若相献酬往往获应每得时新茶菓之属辄分以馈神令典客声喏传言以致之间有得缗钱于香案之侧若神以劳送者尝晨兴呼谯门鼔吏问夜来三更不闻鼔声吏惶恐言中夜有巨白蛇纒遶其鼓故不敢近米颔之叱吏去不复问故郡人皆疑其蟒精至今父老犹传道之【暌车志】
　　晋海西太和中会稽山阴县起仓凿地得两大船满中钱钱皆轮文大形时日向暮凿者驰以告官官夜遣防守甚严至明失钱所在惟有船存视其状悉有钱处【宋书五行志】
　　轩辕先生居罗浮山唐宣宗召入禁中以桐竹叶满手挼成钱【令狐澄大中遗事】
　　轩辕先生取榆荚肉于袖良久写之皆为小钱遂治饮之【晞阳子宾仙传】
　　成都髙僧诵法华经有功忽一山仆至寺言先生来晨请师诵经在药市奉候至则烟岚中横一跨溪山阁乃其居也仆曰先生请师且诵经诵至寳塔品先生野服杖藜嘿揖爇香听罢遂入不复出斋以藤盘竹箸秫饭一盂■〈木巳〉菊数瓯食讫施衬一锾仆送出路口中途问仆曰先生何姓曰姓孙曰何名仆于僧掌中书思邈二字僧大骇欲再往仆遽失之视衬资乃金钱一百皆良金也中五六金一半尚钦【湘山野录】
　　壬子岁林城双塂有回风卷钱经市而过市人随攫其钱以衣襟贮之归视与钱无异而十亡七八【徐铉稽神录】
　　寿春人曹真出行野外忽见坡下有数千钱自逺而来飞声如铃真逐之入一小穴以手掬之可得数十而已【同上】
　　宣和间朝廷收复燕云科増郡县免夫钱海州怀仁县有杨秀才妻刘氏独与子居而家饶于财乃以十万缗代下户之输县令欣然辇运库藏为空翌日视之库中之钱复满每缗首有青麻二字观者异之或曰闻青州有麻十万家岂非神运其钱至此耶刘氏宻令往青州踪迹之果有麻氏失钱刘氏请归钱于麻麻以为天授辞焉刘氏乃悉散施之其后家益富云【春渚纪闻】
　　五代表象先子正辞积钱盈室室中尝有声如牛以为奸劝其散以禳之正辞曰吾闻物之有声者求其类耳宜益以钱闻者以为笑【本传】
　　宋之末姑苏卖饼王家捡所鬻钱得冥币焉因怪之每粥饼必识其人与其钱久之乃一妇人也迹其妇至一塜而灭遂自之官启塜见妇人卧柩中有小儿坐其侧【闲居录】
　　益州之西云南之东有神祠克山石为室下有奉神祠者自称黄公因言此神张良所受黄石公之灵也清净不宰杀有祈祷者持一百钱一双笔一丸墨置石室中前请乞先闻石室中有声须臾问来者何欲既言便具语吉凶不见其形至今如此【捜神记】
　　寳厯二年亳州言出圣水饮之者愈疾李徳裕奏曰臣访闻此水本因妖僧诳惑狡计丐钱数月以来江南之人奔走塞路每二三十家都顾一人取水拟取之时疾者断食荤血既饮之后又二七日蔬飱危疾之人俟之愈疾其水■〈豆斗〉价三贯而取者益之他水沿路转以市人老疾饮之多至危笃昨点两浙福建百姓渡江者日三五十人臣于■〈艹秣〉山渡已加捉搦若不絶其根本终恐无益黎甿【旧唐】
　　马湘字自然有道术尝于江南刺史马植坐上能以徧身摸出青铜钱投井中呼之即出【沈玢续仙传】
　　唐穆宗时禁中花开夜有蛱蝶数万飞集花间宫人以罗巾扑之无获上令张网空中得数百迟明视之乃库中金钱也故诗曰何处金钱与玉钱化为蝴蝶夜翩翩后人榆荚称钱谓似钱耳然亦有本卢县东有金榆山昔朗法师令弟子至此采榆荚诣瑕丘市易化为金钱【酉阳杂俎】
　　周奉常歴城人谈其乡前辈有王敇者少得道术王化时乡人有自京师归者道逢舆马驺从鼔吹趋避之王从舆中遥识曰某人也人曰是公耶王曰某被召不得辞寄语吾子有书数卷藏某处可取视能读读之不能读即弃去无留也比至其家问则知王以是日化子如言取书视之皆白纸遂弃去王居官贫尝呼子慰之曰吾有他藏今令汝见因指地一处令掘至四五尺见白金一窖急掩之又指一处掘有钱累累曰此吾所积遗尔者姑种树识之王即化子从树下掘地索银钱无有也【闇然录最】
　　宣城郡当涂民刘成李晖以巨舫载鱼蟹鬻于吴越间唐天寳十三年春皆自新安江载往丹阳郡行至下查浦会天暮泊舟时李晖往浦会村舎中独刘成在江上忽闻舫中有连呼阿弥陀佛者声甚厉惊而视之见一大鱼自舫中振鬛摇首人声而呼佛号俄而舫中万鱼俱跳跃呼佛成大恐尽投羣鱼江中有顷晖至成以告晖怒其妖妄唾骂良久成无以白即以衣资酬其直余百钱易荻草十余束致于岸明日迁舫中忽重不可举视之得缗十五千题云归汝鱼直成奇之是日于瓜洲饭僧并以施焉【问羊集】
　　唐开元时东京士人以迁歴不给南游江淮客游惫甚徘徊扬州久之同亭有谢二者矜其失意谓曰毋自苦欲北归当有三百钱相奉及别曰我家在魏王池东至池叩大柳树付家人书便取钱也士人如其言忽见朱门白壁有婢引入见姥果付钱三百千及出家已见钱在岸悉是官家排斗钱而色小坏士人疑其怪因以告官河南尹奏其事皆云魏王池中有一鼋窟恐是有敕使击射之募昆仑数十人悉持刀鎗入窟得大小数十头其一大如连床皆杀之得钱帛数千事后五年士人选江南尉至扬州市忽见谢二怒曰于君不薄何乃相负老姥家人皆遭非命君之故也言讫而去士人发行百余里遇风一家尽没【问羊集】
　　唐咸通庚寅岁洛师大饥谷价腾贵民有殍于沟塍者至蚕月桑多为虫食叶一片直一锾新安县慈村民黄公直有桑数十株特茂盛荫翳与妻谋曰歉俭若此家无见储竭力此蚕未知得失莫若弃蚕货叶可获钱十万蓄一月粮则接麦矣岂不胜馁死乎妻曰善乃携锸坎地卷蚕数箔瘗焉明日凌晨荷桑诣市鬻之得三千文市彘肩及饼饵以归至徽安门门吏见囊中殷血洒地诘之答曰适卖桑得钱市彘肉及饼饵贮囊无他也请吏捜之发囊惟有人左臂若新支解者羣吏乃缚送居守居守命付河南府尹王公凝鞫之具欵实不杀人特请简验尹判差所属监往就检既至村先责邻保状皆称黄公直埋蚕别无恶迹乃与村众及公直同发坑中惟有箔裹一死人而缺其左臂取得臂附之宛然符合诣府白尹尹曰黄公直虽无杀人之事且有坑蚕之咎法或可恕情在难容蚕者天地灵虫绵帛之本故加剿絶与杀人不殊当寘严刑以絶凶丑遂命于市杖杀之使验死者则复为腐蚕矣
　　建中初有人牵马访马医称马患脚以二十镮求治其马毛色骨相马医未尝见笑曰君马大似韩干所画者真马中固无也因请马主遶市门一匝马医随之忽值韩干干亦惊曰真是吾设色者乃知随意所匠必冥会所肖也遂摩挲马若蹶因损前足干心异之至舍视其所画马本脚有一点黒缺方知是画通灵矣马医所获钱用歴数主乃变泥钱【酉阳杂俎】
　　北齐武成时安阳县有黄家者住古城南其先累世巨富有巫师占君家财物欲出好自防守其家每夜使人分守夜有一队人尽着黄衣乗马从北门出一队白衣人乗马从西门出一队青衣人乗马从东园门出悉借问赵虞家此去近逺当时并忘去后醒觉抚心懊悔不可复追所出黄白青者皆金银钱货【广五行记】
　　王氏纪闻唐先天中有田父牧牛嵩山而失其牛求之不得忽见山穴开钱盈其中田父入穴负十千而归再往迷失道逢一人谓曰汝牛值几何曰十千人曰汝牛为山神所得已偿尔价何为复寻言讫忽不见田父悟乃归
　　汉光武建武二年西河鲜于冀为清河太守作公廨未就而亡后守赵髙计功用二百万五官黄秉功曹刘适言四百万钱于是冀乃鬼见白日道从入府与及秉等对共计挍定为适秉所割匿冀乃书表自理其畧【史异】
　　宋髙宗绍兴初朱胜非出守江州过梁山龙入其舟纔长数寸赤背绿腹白尾黒爪甲目有光行都垜桥旌忠庙三蛇出没庭庑大者盈尺方鳞金色首脊有金钱遇霁或变数百十蕉卉间庙徙而蛇孽亦絶【同上】
　　葛仙翁传翁取十钱使人一一投井中翁于井上以器呼钱钱从井中起一一飞入翁器中
　　兖州王鉴性刚鸷无所惮常凌侮鬼神开元中乗醉往庄行十里已来会日暮长林下见一妇人问鉴所往请寄一幞而忽不见乃开幞视之皆纸钱枯骨之类【灵异录】
　　李淳风常奏曰北斗七星当化为人明日至西市饮酒宜令候取太宗从之乃使人往候有婆罗门僧七人入自金光门至西市酒肆登楼命取酒一石持碗饮之须臾酒尽复添一石使者登楼宣敇曰今请师等至宫胡僧相顾而笑曰此李淳小儿言我也饮毕下楼回顾已失初僧饮酒未入其直及收具于坐下得钱二千【国史异篹】
　　晋元帝时有老母每旦擎一器茗往市鬻之市人竞买自旦至暮其器不减所得钱散路傍孤贫人或异之执而系之于狱夜擎所卖茗器自牖飞去广陵【耆旧传】
　　韦恕女及笄未嫁六合县园叟张老求婚恕难曰今日纳钱五百缗则可许诺顷之钱至既娶负镢秽地自若【续仙传】
　　董卓宅在永和里掘地輙得金玉寳翫后魏邢峦掘得丹砂及钱铭曰董太师之物后梦董见索峦恡不还经年无病而卒【河南府志胜】
　　明崇俨有竒术唐髙宗召见盛夏思雪顷取以进云取于阴山又忆瓜索百钱顷以瓜献曰得之缑氏老人间召问老人云失一瓜得百钱【续仙传】
　　宋襄阳邓城县有巫师能用妖术败酒家所醸凡开酒坊者皆畏奉之每岁春秋必遍诣诸坊求丐年计合十余家率各与钱二十千则岁内酒平善巫亦藉此自给无饥乏之虑一岁因他事颇窘用又诣一富室有所求曰君家最富赡力足以赈我愿勿限常数主人拒之甚峻曰年年饷君二千钱其来甚久安得輙増宁败我酒一钱不可得巫嘻笑而退出驻近店遣仆回买酒一升盛以小缶取其污搅杂携往林麓禹步诵咒环绕数匝瘗之地乃去适有道士过见之识其为妖而不知事所起巫还店甚喜俄道士亦继来少憇访酒家见举肆遑遑忧窘问其故曰为一巫所困今酒瓮成列尽作粪臭惧源源不已欲徃寻迹哀求之道士曰吾亦见此人不须往求吾有术能疗但已坏者不可救耳即焚香作法半日许臭止又言凡为此法以败五谷者若用粪秽罪甚大君家宜斋戒当奉为拜章上愬其家方忿恚迫切趣营醮筵道士伏庭下踰数刻始起曰玉帝有敕百日内加彼以业疾【转因录】
　　陶谷字秀实唐彦谦逊避石晋讳改陶自号金銮否人少时梦数吏云奉符换眼吏附耳求钱十万安第一眼五万安第二眼谷不应吏乃安第三眼既觉眼色深碧道士陈紫杨相之曰贵人骨气可惜一双鬼眼竟不至大位【尧山堂外纪】
　　壶公者不知其姓名也今世所有召军符召鬼神治病玉府符凡二十余卷皆出自公故总名壶公符时汝南费长房为市掾忽见公从逺方来卖药口不二价治病皆愈日收钱数万便施与市中贫乏饥冻者唯留三五十常悬一空壶于屋上日入后公跳入壶中人莫能见惟长房楼上见之【神仙传】
　　熈宁中有班中一大挍姓李忘其名尝监牧马于陈留雍丘之间野中有丛祠俗传以为周襄王公主墓李因取纸钱就墓拜焚之纸钱不化因忽昏仆地不知人久之苏谓其徒曰属公主召我又叹曰乃尔富贵因不复语虽问亦不答牧事已归家即与其妻异寝后寝疾
　　元丰中忽一日顾左右取衣冠甚急又云备马云当从驾其父问从何驾也答曰皇太后驾也既被衣冠良久遂卒乃慈圣太后崩日也【张太史明道杂纪】

　　时变

　　唐昭宗天复元年帝在鳯翔为梁军所围逾年城中薪食俱尽自冬涉春雨雪不止民冻饿死者日以千数米斗直钱七千至烧人屎煑尸而食父自食其子人有争其肉者曰此吾子也汝安得而食之人肉斤直钱百狗肉斤直钱五百天子于宫中设小磨遣宫人自屑豆麦以供御遂与梁和【史异】
　　汉献帝兴平元年大旱自四月至七月帝避正殿请雨遣使者洗囚徒原轻系是岁谷一斛五十万豆麦一斛二十万人相食啖白骨委积【同上】
　　唐徳宗贞元元年春大饥东都河南河北米斗千钱死者相枕【同上】
　　唐僖宗光启二年二月荆襄大饥米斗三千钱人相食三年扬州大饥米斗万钱【同上】
　　第五琦为相又铸重轮干元钱一当五十与三品钱并行法既屡易物价腾踊斗米直七千饿死者满道【同上】
　　宋髙宗建炎元年汴京大饥米升钱三百一鼠直数百钱人食水藻椿叶道殣骼无余胔【史异】
　　宁宗嘉定二年春两淮荆襄建康府大饥米斗钱数千人食草木淮民刲道殣食尽发瘗胔继之人相搤噬流于扬州者数千家渡江者聚建康殍死者八九十人【同上】
　　嘉定八年夏五月大燠草木枯稿百泉皆竭行都斛水百钱江淮杯水数十钱渇死者甚众【同上】
　　臣闻熈宁中苏杭等州莩死者凡八十万迩者年饥更倍熈宁乞赐上供钱应副【大苏奏议】
　　唐开元后米斗钱七千【食货志】
　　晋雍梁州疫大旱陨霜杀秋稼闗中饥米斛万钱诏骨肉相卖者不禁【会编】
　　闗中米斗百钱运山东江淮谷输京师牛死什八九羣臣多请幸东都韦后家本不乐东迁使巫觋以不利东行说上后有言者上怒曰岂有逐粮天子耶乃止【唐史】
　　献帝在长安谷贵豆一斛二十余万【后汉书】
　　汉兴平元年谷一斛直钱五十万长安中人相食帝令侍御史侯汶出大仓米豆为贫人作糜饥死者如故帝取米豆各五升于御前作糜得二皿乃杖汶五十于是悉得全济【会编】
　　宋东方诸郡部连岁旱饥米一升钱数百建康亦至百余钱饥死者十六七是岁宋境内凡有州二十二郡二百七十四县千二百九十九户九十四万有奇【同上】
　　侯景初至建康谓朝夕可拔号令严整士卒不敢侵暴及屡攻不克人心离沮又军中乏食乃纵士卒掠夺民米及金帛子女是后米一升直七八万钱人相食饿死者什五六【六朝史】
　　东都米斗三千人饿死者什二三【同上】
　　东都霖雨洛水溢溺民居千余家闗中先水后旱蝗继以疾疫米斗四百两京间死者相枕于路人相食
　　永淳元年闗中饥馑米斗三百
　　永泰元年旱米斗千钱
　　秋七月京畿饥米斗千钱
　　三月河北旱米斗千钱【以上俱会编】
　　女真河东陜西大饥斗米钱数千流莩满野【金史】
　　十月曹操至东阿是岁谷一斛五十余万钱人相食
　　隋炀帝谋讨髙丽诏山东置府令养马以供军役又发民夫运米塞下耕稼失时谷价踊贵斗米直数百钱【太学衍义补】
　　频年蝗旱今山东河北斗米千钱燕山之价倍之咸平黄龙之价又两倍之人皆相食数至盗起识者谓天之亡金其在兹乎【虞允文论拒马法】
　　侯景食石头常平仓既尽便掠居人尔后米升七八万钱人相食【左编】
　　史思明遣李归仁将兵万三千壁滏阳未进而王师围已固筑城浚隍三周决安阳水灌城城中栈而处粮尽易口以食米斗钱七万余一鼠钱数千屑松饲马隤墙取麦秸濯粪取刍城中欲降不得贼更以太清代干佑将于是思明有众十三万三分其军趋邺【同上】
　　昭义髙浔攻华州王重荣与并力克之朱玟以泾岐麟夏兵八万营兴平黄巢亦遣王璠营黒水攻战未能胜郑畋将窦攻夜率士燔都门杀逻士贼震惧于是畿民栅山谷自保不得耕米斗钱三十千屑树皮以食官军皆执山栅百姓鬻于贼以为粮人获数十万钱【同上】
　　哀牢王柳貌率其民五万余户内附以其地置哀牢博南二县本纪曰是时天下安平人无徭役比岁登稔百姓殷富粟斛三十钱牛羊被野【汉史】
　　髙欢命诸州濵河皆置仓积谷以相转漕供军旋备饥馑又于傍海煑盐军国粗赡又以诸州调绢不依旧式民甚苦之奏令悉以四十尺为匹至是东方连岁大稔谷斛至九钱山东民稍复苏息矣【会编】
　　南梁髙帝天监四年冬大有年米斛三十钱【六朝史】
　　贞观元年闗中饥是岁天下大稔流散者咸归乡里米斗不过三四钱【唐史】
　　洛中粟米斗两钱半秔米斗十一钱隋开皇中户八百七十万今三百八十万【会编】
　　唐元和冬天下大稔米斗有直二钱者【同上】

　　钱通卷二十

　　●钦定四库全书

　　钱通卷二十一

　　（明）胡我琨 撰

　　○十一之弊

　　钱之有利而无弊分砥之失其砥则为壅为滥窃者乗焉乌乎砥无吝以自壅无奢以自滥上下一无渝志斯惟以美利利天下矣以美利在天下即小逋必有鉴矧之行吾私乎故十一曰弊

　　壅滞

　　哲宗元佑六年申钱币阑出之禁立铜钱出界徒流编配首从之法言者谓自熈宁七年削除钱禁以此边闗重车而出海舶饱载而回沿边州军钱出外界但每贯收税钱而已是中国货寳与四夷共享之也
　　元和十二年敕自今文武官僚不问品秩髙下并公郡县主中使下至士庻商旅寺观坊市所有私贮见钱并不得过五千贯如有过此许从敕出后限一月市利物收贮如限内未了更请限亦不得过两月限满违犯者白身人处死有官人等闻奏科贬其剩贮钱纳官五分取一充赏时京师里闬区肆所积多方镇钱如王锷韩弘李惟简少者不下五十万贯于是竞买地屋以变其钱而髙赀大贾多依倚左右军官钱为名府县不能究治竟不行【文献通考】
　　自薛向立盐钞本其后多虚钞而盐益轻至是多言官卖不便乞通商王安石主提举张景温之言至课民买官盐随贫富作业为多少之差买卖私盐听人告以犯人家财给之买官盐食不尽留经宿者同私盐法于是民间骚怨盐钞旧法每席六缗至是二缗有余商不入粟边储失备
　　蔡京欲嚢括四方之钱实中都以夸富强而固恩宠俾商人先输钱于榷货务请钞赴产盐州郡授盐而旧钞悉不用商人凡三输钱始获一直之货因无资更钞已输钱悉干没于是有赍数十万劵一旦废弃者朝为豪商夕侪流丐有赴水投缳而死者商贾不通边储失备提点淮东刑狱章绎见而哀之奏改法误民上怒夺绎官【宋史】
　　王莽作钱布之品名曰寳货小钱径六分重一铢文曰小钱直一次七分三铢曰么钱一十次八分五铢曰幼钱二十次九分七铢曰中钱三十次一寸九铢曰壮钱四十因前大钱五十是为钱货六品直各如其文文质周郭仿汉五铢钱百姓愦乱其货不行民私以五铢钱市买莽患之下诏有敢挟者为惑民投诸四裔以御魑魅于是农商失业食货俱废民涕泣于市道抵罪者不可称数莽知民愁乃但行小钱直一与大钱五十二品并行龟贝布属且寝颜师古曰么小也【前汉食货志】
　　孟昶闻世宗下秦凤愈不自安多积刍粟以铁为钱禁民私用铁而自鬻器用以専利民甚苦之【曽巩五朝隆平集】
　　董卓悉椎破铜人钟簴及坏五铢钱更铸为小钱大五分无文章肉好无轮郭不磨鑢于是货轻物贵谷一斛至数十万自后钱货不行【魏志】

　　伪窃

　　建炎四年有女子诣阙称为柔福自北方潜归诏遣老宫人视之其貌良是问以宫禁旧事畧能言彷佛但以足长大疑之女子颦蹙曰金人驱迫如牛羊跣足行万里宁复故态哉上恻然不疑其诈即诏入宫授福国长公主下降髙世荣汪龙溪行制词云彭城方急鲁元尝困于面驰江左既兴益寿宜充于禁脔资妆一万八千缗绍兴十二年显仁太后回銮言柔福死于北方久矣始知其诈执付诏狱乃一女巫也尝遇一宫婢谓之曰子貌甚类柔福因告以宫禁事教之为诈遂伏诛前后请给锡赉计四十七万九千缗【东观奏纪】
　　公孙贺为丞相其子敬声为太仆骄奢不奉法盗用北军钱千九百万贯时诏捕阳陵大侠朱安世甚急贺自请逐捕安世以赎敬声上许之且索一豪民亭长之责至烦丞相亲捕主守盗贼至于千九百万贯以捕一匹夫便得赎汉网可谓阔疎矣至武帝以后则不然也【云麓谩抄】
　　帝志复河陇会定州驻泊都监张守约请名古渭为军以根本陇右帝从之筑古渭为安逺军以王韶知军事知秦州郭逵奏韶盗贷市易钱王安石以为不足挍徙逵泾州【会编】
　　齐丘固求豫政事唐主听入中书又求领尚书乃以齐丘知尚书省事数月亲吏夏昌图盗官钱三十缗齐丘判贷其死唐主大怒斩昌图齐丘称疾请罢从之【会编】
　　上之在华州商贾辐凑韩建重征之得钱九百万缗至是朱全忠尽取之是时京师无天子行在无宰相崔胤等列状请全忠西迎车驾全忠复书曰进则惧胁君之谤退则懐负国之惭然不敢不勉【同上】
　　罗鸟雀于闾里者皆为暴横以取人钱物至有张罗网于门或张井上近之辄曰汝惊供奉鸟雀即痛殴之出钱物求谢乃去或相聚饮食于酒肆卖者就索其直多被殴詈或时留蛇一嚢为质卖者求哀乃挈而去上在东宫知其弊故即位首禁之【同上】
　　安禄山生日上及杨妃赐予甚厚后三日召入禁中贵妃以锦绣为大襁褓裹之使宫人以彩舆舁之上闻问故左右以贵妃洗禄儿对上赐贵妃洗儿金银钱【同上】
　　莽下书以洛阳为东都常安为西都诸侯员千八百附城数亦如之以俟有功诸公一同有众万户其余以是为差以图簿未定未受国邑且令受奉都内月钱数千诸侯皆困乏【同上】
　　初陈崇张竦奏称莽功徳以为宜恢国如周公至是王舜等及吏民上书者八千余人复请如崇言章下有司有司请益封公以新息邵陵二县及黄邮聚新野田采伊尹周公称号加公为宰衡位上公三公言事称敢言之赐公太夫人号功显君封子男二人为侯加后聘合为一万万以明大礼莽稽首辞让不听及起视事止减邵陵黄邮新野之田复以所益纳征钱千万遗太后左右奉共养者莽虽専权然所以媚事诳耀太后下至旁侧长御方故万端赂遗以千万数知太后厌居深宫中乃令太后四时车驾巡狩四郊存见孤寡贞妇赐民钱帛牛酒岁以为常王舜奏言天下闻公不受千乗之土辞万金之币莫不乡化蜀郡男子路建等辍讼惭怍而退虽文王却虞芮何以加宜报告天下奏可于是孔光愈恐固称疾辞位诏太师母朝十日一入省中置几杖赐餐物官属按职如故【同上】
　　刘仁恭令燕人用堇土为钱悉敛铜钱凿山而藏之已而杀工以灭口后人皆莫知其处【五代史】
　　袁盎多受吴王金钱専为蔽匿
　　京下忽阙见钱市间颇皇皇忽一日秦桧呼一镊工栉髪以五千当二钱犒之谕云此钱数日间有旨不使早用了镊工亲得钧旨遂与外人言之不三日间京下见钱顿出此宰制天下之小术耳桧在相位頥指上下无敢弗从时都下货壅乏见镪市廛大阙府尹以闻桧笑曰易耳即召文思院官未至促者络绎奔而来谕之曰适得旨欲变钱法可铸样钱一缗进呈废见镪不用约翌午毕事院官唯唯而出召工为之富家闻者尽出宿镪市金粟物价大昂泉溢于市既而样钱上省寂无闻矣
　　进士崔涯张佑下第后多游江淮常嗜酒侮谑时辈或乗饮兴即自称侠一夕有非常人装饰甚武腰剑手嚢一物流血于外入门谓曰此非张侠士居也曰然张揖客甚谨既坐客曰有一雠人十年莫得今始获之喜不可已指其嚢曰此其首也问张曰有酒否张命酒饮之曰此去三数里有一义士余欲报之则平生恩雠毕矣闻公气义可假余十万缗立欲酬之是余愿矣此后赴汤蹈火为狗为鸡无所惮张且不吝深喜其说乃扶嚢烛下筹其缣素中品之物量而与之客曰快哉无所恨也乃留嚢首而去期以却回及期不至五鼔絶声东曦既驾杳无踪迹张虑以嚢首彰露且非已为客既不来计将安出遣家人将欲埋之开嚢出之乃豕首矣因方悟之而叹曰虚其名无其实而见欺之若是可不戒欤豪侠之气自此而丧矣【桂苑丛谈】
　　嘉熈七年秘阁挍理蔡抗为广东转运使先是岑水铜冶大废官市诸民止给空文积逋巨万奸民无所取资羣聚私铸与江西盐盗合郡县患之督捕甚急抗曰采铜皆惰游之民铜悉入官不畀其直非私铸衣食安所给又从而诛之是岂但民犯法也因命铜入门给直民尽乐输私铸遂絶【长编】
　　刘知逺乃严设科禁有军士盗纸钱一幞被擒左右请释之知逺曰吾诛其情不计其直竟杀之繇是众皆畏服【经济编】
　　王承宗上疏请赦吴元济使人白事悖慢不恭武元衡叱去承宗怨数上章诬诋未几入朝出靖安里第夜漏未尽贼乗暗呼曰灭烛射元衡中肩复击其左股徒御格鬬不胜皆骇走遂害元衡批颅骨持去侍郎许孟容言于帝曰国相横尸路隅而盗不获为朝廷辱帝乃下诏能得贼者赏钱千万授五品官与贼谋及舍贼能自言者亦赏有不如诏族之积钱东西市以募告者于是左神策将军王士则左威卫将军王士平以贼闻捕得张晏等十八人言为承宗所遣皆斩之逾月东都防御使吕元膺执淄青都邸贼门察訾嘉珍二人自言始谋杀元衡者会晏先发故藉之以告师道而窃其赏帝密诛之【左编】
　　史思明更国号大燕建元顺天自称应天皇帝以朝义为怀王号范阳燕京洛阳周京长安秦京更以州为郡铸顺天得一钱【同上】
　　宋李全往青州取东平不克刘全以劵易制司钱不如欲复谋乱杨氏出二千缗解之乃止【同上】
　　全使人说时青附已馈金五百两青见义斌死乃附全自移屯淮阴全招靑入城饮折俎铜劵二千他馈称是恩徧麾下晞稷宴靑全馈折俎如前全将往山东以南军七百从官犒铁钱劵人五千钱全犒铜钱三倍许携南货免税于是请行者不已得千人以俱晞稷又以千八百人继之【同上】
　　唐主景属中国多故跨据江淮三十余州擅鱼盐之利即山铸钱物力富盛颇有窥觎中国之志及淮甸入于周浸以衰弱宋平扬州景惧甚乃迁豫章以太子从嘉守建康豫章城邑迫隘羣臣日夜思归景怒欲诛赞行者【会编】
　　楚汉春秋曰项梁阴养死士九十人叅木者所欲计谋也木徉疾于室中铸大钱也
　　前汉吴王濞传曰吴有豫章郡铜山即招致天下亡命者盗铸钱
　　前汉邓通传曰文帝赐通蜀严道铜山得自铸钱邓氏钱布天下景帝立人有告通盗出徼外铸钱
　　后汉书公孙述传曰述废铜钱置铁官以铸钱袁宏后汉纪曰初平元年六月董卓壊洛阳城中锺簴铸以为钱钱不成文更铸五铢钱文章肉郭不可把持于是货轻物贵谷一斛至数百万洪遵曰余按后汉书魏志张璠后汉纪英雄记皆载卓铸小钱独袁有五铢之说未详
　　晋书食货志曰吴兴沈充又铸小钱谓之沈郎钱李孝美曰按此钱虽未之见而李贺集有残丝曲云榆荚相催不知数沈郎青钱夹城路窃谓自古诗人比兴其则不逺得非此钱大小与汉兴所铸如榆荚者不多较耶晋书张轨传曰太府叅军索辅言古以金贝皮币为货息谷帛量度之耗二汉制五铢钱通易不滞太始中河西荒废遂不用钱裂匹以为段数缣布既壊市易又难徒坏女工不任衣用弊之甚也今中州虽乱此方安全宜复用五铢以济通变之会轨纳之立制凖布用钱钱遂大行人赖其利
　　丘悦三国典畧曰王则除洛州刺史旧太原佛像毁以
　　十国年纪闽史曰王审知为闽王梁贞明元年汀州宁化县出铅置铅场二年铸铅钱与铜钱并行
　　陶岳货泉录曰王审知铸大铁钱阔寸余甚麤重亦以开元通寳为文仍以五百文为贯俗谓之铑■〈及力〉钱与铅钱并行五代史闽世家曰王延羲立改元永隆铸大铁钱以一当十又
　　十国纪年闽史曰王延羲永隆四年八月铸永隆通寳大铁钱一当铅钱百
　　十国纪年闽史曰王延政天徳二年铸天徳通寳大铁钱一当百

　　贪黩

　　庾炳之字仲文领选颇通货贿诸见人有物鲜或不求闻刘遵考有材便乞材见好烛盘便复乞之刘伯龙大慷慨仲文所行有人送张幼绪语人吾虽得一县负钱三十万荀万秋尝诣仲文逢一客姓夏侯主人问有好牛不言无问有好马不又言无政有佳驴耳仲文便答甚是所欲客出门遂相闻索之在尚书中令奴沽■〈卢阝〉酒利其百十亦是立台阁所无宋书止云仲文【天中记】
　　益州新昌县令夏侯彪之初下车问里正曰鸡子一钱几颗曰三颗彪之乃遣取十千钱令买三万颗谓里正曰吾未要且寄鸡母抱之遂成三万头鸡经数月长成令便与我卖却一鸡三十钱半年之间成三万又问竹笋一钱几茎一钱五茎又取十千钱付之买得五万茎谓里正曰吾未须笋且林中养之至秋竹成每一茎十钱遂成五十万其贪猥不道皆此类【佥载】
　　张崇帅庐州好为不法士庻苦之常入觐江都庐人幸其改任皆相谓曰渠伊必不复来矣崇复归乃计口索渠伊钱明年又入觐盛有罢府之议人不敢指实道路相见皆埒须相庆崇归又征埒须钱尝因燕次一伶人假为死者被谴当作水族阴吏请于主者主者判云焦湖百里一任作獭崇因大惭【南唐近事】
　　少府监裴匪舒善营利奏卖苑中马粪岁得钱二十万缗上以问刘仁轨对曰利则厚矣恐后代称唐家卖马粪非嘉名也乃止【会编】
　　李石用金部员外郎韩益判度支而益坐赃三千余缗系狱石按之曰臣始以益颇晓钱谷故用之不知其贪乃如是上曰宰相但知人则用有过则惩如此则人易得卿所用人不掩其恶可谓至公从前宰相用人好曲蔽其过不欲人弹劾此大病也乃贬益官【同上】
　　潘美尹崇琦帅兵攻南汉郴州克之初南汉主懵然莫以为虑至是始惧之以廷琄为招讨使屯洸口朝廷既克郴得南汉内侍余延业帝访其国政延业具言其主作烧煑剥剔刀山剑树之刑或令罪人斗虎扺象又赋敛繁重邕民入城者人输一钱琼州斗米税四五钱置媚川都定其课令入海探珠所居宫殿以珠玳瑁饰之宫城左右离宫数十游幸常至月余或旬日以豪民为课户供宴犒之费帝惊骇曰吾当救此一方民时方谋下蜀未遑也【同上】
　　金人欲谋南侵乃造战船于通州遣使籍诸路先安部族但契丹奚人不限丁数悉佥之凡二十四万又佥中都南都中原渤海丁壮年二十以上五十以下者皆籍之凡二十七万虽亲老丁多求一子留侍亦不听又遣使分诣诸道总管府督造兵器命诸路旧贮军器并致于燕时方建宫室于汴修城郭于燕其财用皆赋于民民不能堪箭羽一尺至千钱村落间往往椎牛以供筋革至于乌鹊狗彘无不被害者【宋史】
　　镇州市人刘方遇家财数十万方遇妻田氏早卒田之妹为尼常出入方遇家方遇使尼长髪为继室有田令遵者方遇之妻弟也善货殖方遇以所积财令令遵兴殖也方遇有子年幼二女皆嫁方遇疾卒子幼不能督家业方遇妻及二女以家财素为令遵兴殖乃聚族合谋请以令遵姓刘为方遇继嗣即令鬻劵人安美为亲族请嗣劵书即定乃遣令遵服斩衰居丧而二女初立令遵时先邀每月供利二万及后求取无厌而石李二女夫使二女诣本府论诉之令遵冐姓夺父家财令遵下狱石李二夫族与本府要吏亲党上至府帅判官行军司马随使都押衙各受方遇二女赂钱数千缗而以令遵与姊及书劵安美同情共盗俱弃市人知其寃府帅李从敏令妻来朝惧事发令内地弥缝侍御史赵都嫉恶论奏明宗惊怒下镇州委副使符蒙按问果得事实自亲吏髙知柔及判官行军司马及通货僧人妇人皆弃市惟从敏初欲削官停任中官哀祈竟罚一季俸议者以受赂曲法杀人而八议之所不及失刑也【北梦琐言】
　　唐中宗委政皇后韦氏安乐长宁公主及韦后妹郕国夫人上官婕妤尚容柴氏女巫第五英儿皆依势用事卖官鬻爵虽屠沽臧获用钱三十万则别降墨敕除官斜封付中书时人谓之斜封官上官婕妤等皆有外第出入无节朝士咸出其门交通贿赂以求进达【彚苑】
　　崔烈入钱五百万以买司徒拜之日天子临轩顾谓左右曰恨不少靳可至千万焉【九州岛春秋】
　　帝令左右卖公卿烈入钱五百万为司徒问子钧曰议者以为何钧曰大人少有英称议者嫌其铜臭【崔烈传】
　　王大同太尉嗣宗知西京年踰耳顺有一郎监当亦年老以吏事被责大同忘己之年遽云年已老何不休官做甚徐悟顾洛阳知县萧秘丞云我只要料钱养家【江邻几杂志】
　　王界为刑部尚书性贪恡不常在公乃鬻公廨菜园收其价钱以自润甚为时论所丑【唐书】
　　曹武为右卫将军晩节在雍州致见钱七千万皆厚轮大郭【齐书】
　　马援平交趾上言太守苏定张眼视钱自讨贼怯于战功宜加切敕后定果下狱【东观汉记】
　　五代凤翔李永吉初朝京师苏逢吉以永吉故秦王从曮子家世王侯当有奇货使人告永吉许以一州而求其先世玉带永吉以无为辞逢吉乃使人市一玉带直数千缗责永吉偿之竟不与州【辛汉臣传】
　　元诞迁齐州刺史在州贪暴大为人患有沙门为诞采药还诞问外消息对曰唯闻王贪愿王早代诞曰齐州七万家吾至齐州一家未得三斗钱何言贪也【后魏书】
　　唐汴州刺史王志愔饮食精细对宾下脱粟饭商客有一骡日行三百里曽三十千不卖市人报价云十四千愔曰四千太少更増一千又令买单丝罗匹至三千愔问用几两丝对曰五两愔令竖子取五两丝来每两别与十钱手工之直【朝野佥载】
　　洛中有僧得数粒所谓舍利者贮于琉璃器中昼夜香火檀越之礼日无虚焉有士子迫于寒馁因请僧愿得舍利一观僧出瓶授与遽即吞之僧惶骇如狂复虑闻之于外士子曰与吾钱当服药出之僧喜甚遂赠二百缗乃服巴豆泻下僧取濯而收之【尚书故事】
　　唐扶为福州观察使滥杀人风节不立及卒奴婢争财有司按其赀至十余万【山堂肆考】
　　前蜀王衍太后太妃以教令卖官自刺史以下每一官阙必数人并争而钱多者得之【同上】
　　晋武帝问刘毅朕方汉何帝曰桓灵帝曰若是其甚乎曰桓灵卖官钱入官库陛下卖官钱入私门殆不如也五代史汉王章为三司使征利剥下缗钱出入元以八十为伯章每出钱伯必减其三至今七十七为官省钱者自章始然今官府于七十七之中又除头子钱五文有奇则愈削于章矣【鹤林玉露】

　　钱通卷二十一

　　●钦定四库全书

　　钱通卷二十二

　　（明）胡我琨 撰

　　科敛

　　赵在礼之在宋州也所为不法百姓苦之一旦下制移镇永兴百姓忻然相贺曰此人若去可谓眼中拔钉子何快哉在礼闻之怒欲报拔钉之谤遽上表更求宋州一年时朝廷姑息勲臣诏许之在礼于是命吏籍管内户口不论主客每岁一千纳之于家号曰拔钉钱莫不公行督责有不如约则加之鞭朴虽租赋之不若也是岁获钱百万【五代史补】
　　魏盗贼日滋征讨不息国用耗竭豫征六年租调犹不足乃罢百官酒肉税入市者人一钱百姓嗟怨【会编】
　　宇文融为御史中丞乘驿周流天下事无大小州先牒上劝农使然后申中书省司亦待融指撝然后处决上将大攘四夷急于用度融以岁终所増缗钱数百万悉进入宫繇是有宠议者多言烦扰上令百僚议之公卿畏之皆不敢言户部侍郎杨■〈王易〉独抗议以为括客免税不利居人征籍外田税使百姓困弊所得不补所失未几出华州刺史【同上】
　　宇文融性精敏应对辩给以治财赋得幸广置诸使竞为聚敛繇是百官浸失其职而上心益侈百姓苦之在相位谓人曰使吾居数月则海内无事矣信安王袆以军功有宠融疾之使御史李寅弹之袆闻之先以白上明日寅奏果入上怒融坐贬既而国用不足上复思之会有飞状告融赃贿隠没官钱事坐流严州道卒然是后言财利以取贵仕者皆祖之【同上】
　　王守恩贪鄙専事聚敛丧车非输钱不得出城下抒厕行乞之人不免课率或纵麾下令盗人财有富室娶妇守恩与俳优数人往为贺客得银数铤而返郭威自河中还过洛阳守恩肩舆出迎威怒不见即以头子命白文珂代守恩守恩犹坐客次吏白新留守己视事于府矣守恩狼狈而归见家属已逐出府矣朝廷不之问【同上】
　　孔谦贷民钱使以钱估偿丝屡檄州县督之知汴州卢质言梁赵岩为租庸使举贷诛敛结怨于人今陛下革故鼎新为人除害而有司未改其所为是赵岩复生也不报【同上】
　　王曦召泉州刺史王继业还赐死杀其子于泉州自是宗族勲旧相识被诛人不自保曦淫侈无度资用不给谋于国计使陈匡范匡范请日进万金曦悦匡范増筭商贾数倍未几不能足货诸省务钱以足之恐事觉忧悸而卒以黄绍颇代之绍颇请令欲仕者输钱以资望髙下及户口多寡定其直自百缗至千缗从之【同上】
　　时睦冦初平帝亦悔于用兵王黼独言曰中国与辽虽为兄弟之邦然百余年间彼之所以开边慢我者多矣且兼弱攻昧武之善经也今而不取燕云女真即强中原故地将不复为我有帝遂决意治兵黼于三省置经抚房专治边事不闗枢密括天下丁夫计口出筭得钱六千二百万缗以充用【宋史】
　　初收经制钱先是命陈遘经制江淮七路遘创议取经制钱至是收之【同上】
　　命陈遘经制七路治于杭州以供馈饷遘以财用不给创义度公私出纳量増其赢号经制钱遂为东南七路之害【同上】
　　三班院所领使臣八十余人莅事于外其罢而在院者常数百人每岁干元节醵钱饭僧进香合以祝圣寿谓之香钱判院官常利其余以为餐钱郡牧司领内外坊监使副判官比他司俸入最优又岁收粪墼钱颇多以充公用【归田录】
　　今之民间所纳夏秋二税葢唐大中间取一年诸色科敛最重者定为二税则诸色科敛已在其间后唐天成三年七月十三日敕三京邺都诸道州府乡村人户自今年七月后于夏秋田苖上每畆纳曲钱五文足陌一任造曲酒货卖则是再増酒曲钱矣又置坊户以三年为限限满必増钱实封投状百日限满折封给价髙人上户増价攘夺洎其久也课髙难办又创立户酒之说将一坊酒额尽均苖头上旧坊户既有酝具上户亦有力造酒酤卖五等下户自令出钱数且零细家至户到贻害良农自合浙东湖北皆有斯解悉缘达官慕爱民之虚名忘久逺之利病为无穷之害予向在汉东偶有此为举力争得免故书以告来者【云麓漫抄】
　　孔谦欲聚敛以求媚凡赦文所蠲者谦复征之每有诏令人皆不信百姓愁怨郭崇韬颇受馈遗所亲谏之崇韬曰吾禄赐巨万岂藉外财但以伪梁之季贿赂成风今河南藩镇皆梁之旧臣主上之仇雠也若拒其意能无惧乎吾特为国家藏之私室耳及将祀南郊崇韬献钱十万缗先是宦官劝唐主分天下财赋为内外府州县上供者入外府充经费方镇贡献者入内府充宴赐于是外府常虚竭无余而内府山积及是乏劳军钱崇韬言于唐主曰臣已倾家所有以助大礼愿陛下亦出内府之财以赐有司唐主黙然久之曰晋阳自有储积可令租庸辇取于是军士皆怨恨有离心矣【会编】
　　国朝以来京都虽有国子监为讲学之地然生徒不上三十人率蒙稚未能成学者遇秋试诏下则四方多士竞投牒于学干试求荐罢则引去无肯留者初试补监生但无大谬无不收采生员得牒以归则自称广文馆进士监出一牒生员输缗二千余目为光监利为公廨之用直讲置员但躐为资地希迁荣耳【儒林公议】
　　张譲赵忠说帝敛天下田畆十钱以修宫室铸铜人乐安太守陆康上疏谏曰昔鲁宣公税畆而蝝灾自生哀公増赋而孔门非之岂有聚夺民物以营无用之铜人捐舍圣戒自蹈无王之法哉
　　大凡未敕下已前每日期集两度诣主司之门三日后主司坚辞即止同年初到集所国司所繇先叅状元后更叅众郎君讫俄有小勾当中庭唱曰诸郎君就坐双东只西其乱者罚不少又出抽名纸钱每人十贯文铺底钱每人三十贯文【摭言】
　　唐殷侑徙天平节度使以饷军有赢当上送官乃裁经费岁月钱十五万缗粟五万石归有司御史大夫温造劾侑擅敛民为无名之献诏以庾承宣代之【山堂肆考】

　　贿赂

　　太尉刘虞让位于羊续灵帝时为三公者皆输东园礼钱千万而续不输以此不登三公
　　郑愔为吏部掌铨选务贪贿有选人以百钱系鞋带愔问之答曰当今之选非钱不行面议而愔不耻
　　革韦说奏事唐主前礼貌不尽恭百官俸钱皆折估而革父子独受实钱说以孙为子奏官受选人赂除近官中旨以萧希甫为谏议大夫革说覆奏希甫恨之上疏言革说不忠前朝并诬革他罪制罢革说擢希甫为散骑常侍【会编】
　　夏四月令吏民入钱谷得拜官赐爵有差通鉴曰从三公之请也【同上】
　　时三公往往因常侍阿保入钱西园而得之段颖张温等虽有功勤名誉然亦先输货财崔烈本冀州名士至是因傅母入钱五百万故得为司徒而声誉顿衰【同上】
　　淮南节度使王播以钱十万缗赂王守澄求领盐铁谏议大夫独孤朗等数人请开延英论之上问前廷争者不在中耶即日除刘栖楚谏议大夫而竟以播兼盐铁转运使【同上】
　　上左右受王锷厚赂多称誉之上命锷兼平章事李藩固执以为不可权徳舆曰宰相非序进之官今锷既无忠勲朝廷又非不得已何为遽以此名假之上乃止锷有吏才工于完聚范希朝以河东全军出屯河北耗散甚众锷到镇之初兵不满三万人马不过六百匹岁余兵至五万人马有五千匹器械精利仓库充实又进家财二十万缗上复加锷平章事李绛谏曰锷在太原虽颇着绩然今因献家财而命之若后世何乃止【同上】
　　陈少游为吏强敏而好贿善结豪贵以是得进除桂管观察使恶其道逺多瘴疠宦官董秀掌枢密少游请岁献五万缗又纳贿于元载子仲武内外引荐遂改宣歙【同上】
　　唐张延赏将判度支知一大狱颇有寃曲每甚扼腕及判使召狱吏严诫之且曰此狱已久旬日须了明旦视事案上有一小帖子曰钱三万贯乞不问此狱公大怒更惧之明日复见一帖子来曰钱五万贯公益怒令两日须毕明日案上复见帖子曰钱十万贯公遂止不问子弟承间侦之公曰钱至十万贯通神矣无不可回之事吾恐及祸不得不受也
　　杨钊者贵妃从祖兄也鲜于仲通常资给之仲通颇读书有才智章仇兼琼引为采访吏使委以心腹尝从容谓仲通曰今吾独上所厚苟无内援李林甫必见厄闻杨妃新得幸子能为我结之吾无患矣仲通言钊本末钊仪观甚伟言辞敏给琼见之大悦即辟为推官使献春彩于京师赆蜀货值万缗钊大悦过望至长安见诸妹分以遗之曰此章仇公所赠也于是诸杨誉兼琼得出入禁中【会编】

　　冐滥

　　贺子敬声为太仆骄奢不奉法擅用北军钱发觉下狱【汉史】
　　泾州奏吐蕃入寇距州三十里告急求救以梁守谦为神策行营都监并发八镇全军救之邠宁兵以神策受赏厚皆愠曰人给五十缗而不识战斗者彼何人耶常额衣资不得而前冐白刅者此何人耶汹汹不止节度使李光颜亲为开陈大义然后军士感悦而行将至泾州吐蕃惧而退【会编】
　　蜀孟昶广政三年上元观灯露台舞娼李艳娘有姿色召入宫赐其家钱十万【蜀史梼杌】
　　和凝罢加枢密使冯玉同平章事事无大小悉以委之晋主自阳城之捷谓天下无虞骄侈益甚多造器玩广宫室作织锦楼以织地衣用功数百期年乃成又赏赐优伶无度桑维翰谏曰向者陛下亲御胡冦战士重伤者赏不过帛数端今优人一谭一笑称旨往往赐束帛万钱锦袍银带彼战士见之能不觖望士卒解体陛下谁与卫社稷乎不听冯玉每善承迎益有宠有疾在家晋主谓宰相曰自刺史以上俟冯玉出乃得除玉乗势弄权赂遗辐凑朝政益坏【会编】
　　韩侂胄怒金人欲罪首谋和议遂辍复鋭意用兵乃以赵淳镇江淮而免张岩岩开督府九月费耗县官钱三百七十万缗而无成功【宋史】
　　上使善相相邓通当贫饥死文帝于是赐通蜀严道铜山得自铸钱【史记】
　　何定使诸将各上御犬二犬直缣数十匹■〈糹畟〉绁直钱一万以捕兔供厨吴主以为忠赐爵列侯【会编】
　　秦桧以绍兴十五年四月丙子朔赐第望僊桥丁丑赐银绢万匹两钱千万彩千缣【程史】
　　成都有丐者诈称落泊衣冠敝服繿缕常巡成都市鄽见人即展手希一文云失坠文书求官不遂人皆哀之为其言语悲嘶形容顦顇居于蚤迁桥侧后有势家于所居旁起园亭欲广其池馆遂强买之及徙则见两间大屋皆满贮散钱计数千万邻里莫有知者成都人一槩呼求事官人为乞措大【朝野佥载】
　　唐王起改太子少师起治生无捡所得禄赐为童婢所盗贫不能自存帝诏曰益仙韶院钱议者谓与玩臣分给可耻也起赖其入不克逊【山堂肆考】
　　东汉桓帝时李爕为河南尹时皆以货赂为官朝廷有诏复横发钱三亿万以实西园爕上书谏止之按此李爕固之子【同上】
　　它日杨贵妃以谴还铦第比中昃上尚不御食笞怒左右髙力士欲验帝意乃白以殿中供帐司农酒饩百余车送妃所帝即以御膳分赐力士知帝旨是夕请召还下钥安兴坊门驰入妃见帝伏地谢帝释然抚慰良渥明日诸姨上食乐作骤赐左右不可赀繇是愈见宠赐诸姨钱岁百万为脂粉费铦以上柱国门列戟与锜国忠诸姨五家第舍聨亘拟宪宫禁率一堂费缗千万见它第有胜者辄坏复造务以瓌侈相夸诩土木工食不息帝所得奇珍及贡献分赐之使者相衔于道五家如一【亘史外纪】
　　时诸将拥重兵而无分地光世在镇江月费至二十万缗每闻易镇则设辞不奉诏有急复迁延以避之朝廷无如之何【宋史】
　　顺帝时大臣以两京驰道狭隘奏毁民田庐广之已遣使督治葢苖言驰道创自至元初何今日独以为狭力辨其不可乃止又欲出宿卫士为郡长官俾以飬贫苖曰郡长所以牧民岂养贫之地果不能自存赐之钱可也若任郡守必择贤而后可议遂寝又欲与角抵者钱万贯苖曰诸处告饥不蒙赈恤力戏何功获此重赏乎【经济篇】

　　奢侈

　　汉髙制聘皇后仪黄金二百斤马十二匹夫人黄金五十斤马四匹晋宋纳后皆尝引以为言而平帝纳王莽女有司奏汉故事聘皇后黄金二万斤为钱二百万莽深辞受四千万而以其三千三百万予十一媵家有诏复益二千三百万合为三千万桓帝纳梁冀女弟有司奏案汉仪依孝惠帝纳后故事金二万斤视汉髙初制顿増百倍其悬絶如此【野客丛谭】
　　何劭字敬祖日供口食计二万钱而兼四方珍味虽三公帝厨之膳不及之也【独异志】
　　睿宗于京安福门外作灯轮髙二十丈衣以锦绮饰以金银燃五万盏灯望之如花树宫女千数衣罗绮曵锦绣耀珠翠施香粉一花冠一巾帨皆至万钱装束一妓女皆至三百贯钞简长安万年少女妇千余人衣服花钗婢子亦称是于灯轮下踏歌三日夜欢乐之极未始有之【朝野佥载】
　　李徳裕奢侈每食一杯羹其费约钱二万杂珠玉寳贝雄黄朱砂煎汁为之过三煎耶弃其滓【独异志】
　　王涯居相位有女适窦氏欲求钱十七万市一玉钗涯曰于女何惜此妖物也必与祸相随后数月女自婚归告王曰前时玉钗在冯外郎妻首饰矣乃冯球也王叹曰冯为郎吏妻之首饰有十七万其可久乎其善终乎【南部新书】
　　王武子被责移第北邙下于时人多地贵济好马射买地作埒编钱匝地竟埒时人号曰金沟【世说新语】
　　任恺字符褒既失职乃纵酒躭乐极滋味以自奉养初何劭以公子奢侈每食必尽四方珍馔恺乃踰之一食万钱犹云无可下筯处【晋书】
　　韦陟逍遥公性奢纵喜饰服马侍儿阉童列左右常数十侔于王宫主第穷治馔羞择膏腴地艺谷麦以鸟羽择米每食视厨中所弃其直犹不减万钱宴公侯家虽水陆具陈曽不下筯常以五采牒为书记使侍婢主之其裁答授意而已【本传】
　　王元寳都中巨豪也常以金银迭为屋壁上以红泥泥之于宅中置一礼贤堂以沉檀为轩槛以碔砆甃地面以锦文石为柱础又以铜线穿钱甃于后园花径中贵其泥雨不滑也四方宾客所至如归故时人呼为王家富窟【天寳遗事】
　　时道士皆有俸每一观给田亦不下数百千顷凡设大斋輙费缗钱数万贫下之人多买青布幅巾以赴口得一饫餐而衬施钱三百谓之千道会且令士庻入听林灵素讲经帝为设幄其侧灵素据髙座使人于下再拜请问然所言无殊絶者时时杂以滑稽媟语上下为大閧笑莫有君臣之礼复令吏民诣宫授神霄秘箓朝士嗜进者亦靡然趋之焉【宋史】
　　金主稍习经史慕中国朝着之尊密有迁都意遂下诏求直言而上书者多谓上京僻在一隅不若徙燕以应天地之中与金主意合乃遣左丞相张浩右丞相张通古等调诸路夫匠筑燕京宫室城周九里三步其宫室一依汴京制度运一木之费至二十万牵一车之力至五百人宫殿之饰徧传黄金而后又以五采金屑飞空如落雪一殿之费以亿万计成而复毁务极华丽【金史】
　　赵韩王治第麻捣钱一千二百余贯其它可知葢屋皆以板为笪上以方砖甃之然后布瓦至今宅壮涂壁以麻捣土世俗遂谓涂壁麻为麻捣【梦溪笔谈】
　　赵岩自以有功于梁又尚公主闻唐驸马杜悰位至将相自奉甚丰耻其不及乃占天下良田大宅裒刻商旅其门如市租庸之物半入其私岩一饮食必费万钱【五代史】
　　京师上元放灯三夕钱氏纳土进钱买两夜今十七十八两夜灯因钱氏而添之
　　公主郭淑妃之女上特爱之倾宫中珍玩以为资送赐第窓户皆饰以杂寳井栏药臼亦以金银为之赐钱五百万缗他物称是【会编】
　　僖宗好斗鹅数幸六王宅兴庆池与诸王斗鹅一鹅五十万钱【田令孜传】
　　唐马璘家富不赀治第京师侈甚其寝堂无虑费钱二十万缗及璘卒丧归都人争入其第观之假称故吏赴吊者日数百徳宗在东宫闻之不喜及即位乃禁第舍不得踰制诏毁璘中寝【会编】
　　梁曹景宗韦叡设钱二十万官赌之景宗掷得雉叡徐掷得庐遽取一子反之曰异事遂作塞【纲目】
　　锺会字士季元常子善书有父风稍备筋骨会尝诈为荀朂书就朂母锺夫人取寳剑会兄弟以千万造宅未移居朂乃濳画元常形像会兄弟入见便大感恸终身不入朂书亦会之类也【笔阵图】
　　唐王无■〈棏，去木〉好博戏善鹰鹞文皇微时与无■〈棏，去木〉蒱戏争彩有李阳之宿憾焉帝登极■〈棏，去木〉藏匿不出帝令给使将一鹞子于市卖之索钱二十千■〈棏，去木〉不之知也酬钱十八贯给使以闻帝曰必王无■〈棏，去木〉也遂召至惶惧请罪帝笑而赏之【朝野佥载】
　　髙阳王雍居止第宅匹于帝宫僮仆六千妓女五百隋珠耀曰罗衣从风日食必数万钱为限陈留侯李崇谓人曰髙阳一日敌我千日【洛阳伽蓝记】
　　霍定与友生游曲江以千金求人窃贵侯亭榭中兰花挿帽兼自持往罗绮丛卖之士女争买抛掷金钱【曲江春宴录】
　　晋王济传王恺以帝舅奢豪有牛名八百里驳尝莹其蹄角济请以钱十万与牛对射而赌之济一发破的因据胡床叱左右速探牛心来须臾而至一割便去【世说新语】
　　唐郑璠在岭南象江得怪石辇归荣阳费钱六十万宋荣咨道以钱三百万买虞世南夫子庙初刻碑【偶记】
　　郭子仪自河中入朝代宗命宰相置酒其第一会之费至十万缗准今银数当作十万两也亦太甚矣【笔麈】
　　南史宋明帝建湘宫寺在靑溪桥北费极奢侈虞愿曰陛下起此寺皆百姓卖儿帖妇钱佛若有知当极慈悲帝不省【应天府志胜】
　　长寿三年则天征天下铜五十余万斤铁一百三十余万斤钱二万七千贯于定鼎门内铸八棱铜柱髙九十尺径一丈二尺题曰大周万国述徳天枢张革命之功贬皇家之徳天枢下置铁山铜龙负戴狮子麒麟围绕上有云葢葢上施盘龙以托火珠珠髙一丈围三丈金彩荧煌光侔日月武三思为其文朝士献诗者不可胜纪惟宰相李峤诗冠絶当时【大唐新语】

　　鄙吝

　　王戎性嗜利聚钱不知纪极田园水碓周徧天下每自执牙筹晓夜筭计而吝啬不自奉养人以为膏肓之疾女适裴頠贷钱数万久而未还女后归宁戎色不悦女觉遽还之欢遂如初从子将婚戎遗以一单衣婚讫辄更责取家有好李恐人得种恒鑚其核子万有美名少而大肥戎令食糠而肥愈甚【晋书列传】
　　和峤字长舆家财产丰富拟于王者然性至吝以是获讥于世杜预以为峤有钱癖【晋书】
　　秦扬安攻晋阳久未下猛引兵助攻为地道使将军张蚝帅壮士数百潜入城中大呼斩闗纳秦兵遂入晋阳评屯潞川猛进兵相与持评为人贪鄙鄣固山泉鬻樵及水积钱帛如丘陵士卒怨愤莫有斗志猛闻之笑曰评真奴才虽有亿兆之众不足畏况数十万乎乃遣将军郭庆帅骑五千夜从间道出评营后烧评辎重火见邺中暐惧譲评曰府库之积朕与王共之何忧于贫若国家丧亡王持钱帛欲安所置乎乃命以钱帛散之军士
　　有周师厚者为荆湖北路提举常平水利是时初定募役之法师厚书成上于司农其间曰散从官逐月佣钱三贯文如遇差作市买即每月添钱一贯文【东轩笔录】
　　太子中舍柴余庆说其从叔内殿承制肃蔡州日掠房缗五千其忧愁焦煎之貌尝如负人百千万债者尝在病几死纔开目问其子曰今日费几钱【江邻几杂志】
　　曹虎为右卫将军晩节好货贿吝啬在雍州得见钱五千万伎女食酱菜无重殽【南齐书】
　　汉世有人年老无子家富性鄙啬聚敛无厌而不自用或人从之求乞者不得已而入内取钱十自堂而出随步辄减比至于外纔余半在闭目以授乞者寻复嘱曰我倾家赡君慎勿他说复相効而来老人俄死田宅没官货财充于内帑矣
　　石晋陈保性极鄙吝每与人奕棋败辄手乱其局惧所贿金钱不欲偿也及卒家无妻儿惟有白金千铤为他人所有【续世说】
　　有和长舆者巨万藏家贯朽反磨鳞次螭缩陈陈腥涩死而有知是谓钱鬼【孙权文】
　　王锷累任大镇财货成积有旧客谕以积而能散之义后数日复见锷锷曰前所见戒诚如公言已大散矣客请问其名锷曰诸男各与万贯女婿各与千贯矣【国史补】

　　逋负

　　刘翱舟行见赴水者询其故云欠钱六十贯追补无可还公曰钱易得人命难得悉贷钱还之得活【春气录】
　　老子在中国都未有所授知令尹喜命应得道乃停关中老子有客徐甲少赁于老子约日雇百钱计欠甲七百二十万钱甲见老子出闗游行速索偿不可得乃倩人作辞诣闗令以言老子而为作辞者亦不知甲巳随老子二百余年唯计甲所应得直之多计以女嫁甲甲见女美尤善遂通词于尹喜得辞大惊乃见老子老子问甲曰汝久应死吾昔赁汝为官卑家贫无有使役故以太玄清生符与汝所以至今日汝何以言吾吾语汝到安息国固当以黄金计直还汝汝何不能忍乃使甲张口向地其太生真符立出于地丹书文字如新甲成一聚枯骨矣喜知老子神人能复使生甲乃为甲叩头请命乞为老子出钱还之老子复以符投之甲立更生喜即以钱二百万与甲遗之而去并执弟子之礼具以长生之事授喜【神仙传】

　　钱通卷二十二

　　●钦定四库全书

　　钱通卷二十三

　　（明）胡我琨 撰

　　○十二之文

　　王者为钱颁其制必以其文其文既式世且闰焉是故拟之以章其原也画之以详其用也规之以謩其才之良也谘之以则其旬布之徳也纷其辩以象以箴其异也诩之以録其节与操之侔也钱或弊钱制不失职归之文文而诏其人欲其上心不侈而下循其分也故文曰十二

　　诏诰

　　孝武太元三年诏曰钱国之重藏小人贪利销坏无已监司当以为意广州夷人寳贵铜鼔而州境素不出铜闻官司贾人皆贪比轮钱斤两差重以入广州货与夷人铸韛作鼓其重为禁制得者科罪【会编】
　　开元二十二年三月二十一日勅布帛不可以尺寸为交易菽粟不可以抄勺贸有无古之为钱以通货币顷虽官铸所入无几约工计本劳费又多公私之间给用不赡永言其弊岂无变通往者汉文之时已有放铸之令虽见非于贾谊亦无废于贤君古往今来时移事异亦欲不禁私铸其理如何公卿百僚详议可否【唐史】
　　其年十月六日勅货币兼通将以利用而布帛为本钱刀是末贱本贵末为弊则深法教之间宜有变革自今以后所有庄宅口马交易并先用绢布绫罗丝绵等其余市买至一千以上亦令钱物兼用违者科罪二十六年于宣润等州置钱监【同上】
　　十年六月勅今后天下铸造买卖铜器并不须禁止其器物约每斤价直不过一百六十文委所在长吏及廵院同勾当访察如有销钱为铜者以盗铸钱罪论【唐史】
　　先是三年诏应天下商贾先蓄见钱者委所在长吏令收市货物官中不得輙有程限通逼商人任其货易以求便利周岁之后此法徧行朕当别立新规设蓄钱之禁所以先有告示许其方员意在他时行法不贷【纲目】
　　二年勅买卖人所使见钱旧有条议每陌八十文近访闻在京及诸道市肆人戸皆将短陌转换长钱今后凡有买卖并须使八十陌钱如有輙将短钱兴贩仰所在收捉禁治【同上】
　　晋天福三年诏曰国家所资泉货为重销蠧则甚添铸无闻宜令三京诸道州府无问公私应有铜者并许铸钱仍以天福元寳为文左环读之每一钱重二铢四絫十钱重一两仍禁将铅铁杂铸诸道应有久废铜冶许百姓取便开錬永逺为主官中不取炼利除铸钱外不得接便别铸铜器【通鉴】
　　其年十二月勅先许铸钱切虑逐处缺铜难依先定铢两宜令天下公私应有铜欲铸钱者取便酌量轻重铸造不得入铅铁及缺落不堪久逺流行【同上】
　　四年勅以天下公私铸钱杂以铅锡缺小违条今后祇官铸造私下禁旧法【同上】
　　十一年诏曰欲省赋甚今献未有程吏或多赋以为献而诸侯王犹多民疾之令诸侯王通侯常以十月朝献及郡各以口数率人岁六十三钱以给献费【汉口戸】
　　大有年上谓侍臣曰朕有二喜一惧比年丰稔斗粟三钱一喜也北敌久服邉鄙无虞二喜也治安则骄侈易生骄侈则危亡立至此一惧也【会编】
　　诏京东西河北东陜西江南淮南两浙皆立常平仓计戸多寡量留上供钱岁夏秋视市价贱贵量减増籴粜三年以上不粜即回充粮廪易以新粟其后荆湖川陜广南悉置焉【宋史】
　　诏天下常平仓多所移用而不足以支凶年其令内藏库三司共出缗钱一百万下诸路助籴之【纲目】
　　诏曰朝四暮三众狙皆喜名寔未亏而喜怒为用顷闻外间多用九陌钱陌减则物贵陌足则物贱非物有贵贱乃心有颠倒至于逺方日更滋甚徒乱王制无益民财自今可通用足陌钱令书行后百日为期若犹有犯男子谪运女子质作并同【梁史】
　　元狩六年诏曰日者以币轻多奸农伤而末众又禁兼并之涂故改币以约之【汉武帝纪】
　　熈宁五年诏曰天下商旅物货至京多为兼并之家所困宜出内藏库钱帛选官于京师置市易务【大学衍义补】
　　平帝诏天下女徒已论归家顾山钱月三百【汉平帝纪】
　　二年春正月诏禁诱人子弟析家产举息钱坏坟域【宋史】
　　上谓侍臣曰卿辈勿以毁佛为疑夫佛以善道化人茍志于善斯奉佛矣彼铜像者岂所谓佛耶且吾闻佛志在利人虽头目犹舍以布施若朕身可以济民亦非所惜也【世宗】
　　至正十年诏曰世祖颁行中统交钞以钱为文厥后造至元寳钞以一当五名曰子母相权而钱实未用歴岁滋久钞法偏虚物价腾踊民用匮乏其以中统交钞一贯文省权铜钱一千文惟至元寳钞二贯仍铸至正通寳钱与歴代铜钱并用以实钞法【大学衍义补】
　　孙权赤乌九年诏曰谢宏往日陈铸大钱云以广货故聴之今闻民意不便其省息之铸为器物勿复出也【江表传】

　　奏对

　　景王将铸大钱单穆公曰不可古者天灾降戾于是乎量资币权轻重以赈救民民患轻则为作重币以行之于是乎有母权子而行民皆得焉若不堪重则多作轻而行之亦不废重于是乎有子权母而行大小利之今王废轻而作重民失其资能无匮乎若匮王用将有所乏乏则将厚取于民民不给将有逺志是离民也且夫有备未至而设之有至而后救之是不相入也可先而不备谓之急可后而先之谓之召灾且絶民用以实王府犹塞川原而为潢污也其竭也无日矣若民离而财匮灾至而备亡王其若之何王弗聴
　　贾山上书谏以为钱者无用器也而可以易富贵富贵者人主之操柄也令民为之是与人主共操柄不可长也其后复禁铸钱
　　秘书郎杨偘奏曰臣顷在雍州表陈聴人与官并铸五铢钱使人乐为而俗弊得改旨下尚书八座不许以今况昔为理不殊求取臣前表经御披析偘乃随宜剖说帝从之乃铸五铢钱御史中尉高恭之又奏曰四民之业钱货为本救弊改铸王政所先自顷以来私钱薄滥官司纠绳挂网非一在今铜价八十一文得铜一斤私造薄钱斤余二百既示之以深利又随之以重刑得罪者虽多奸铸者弥众今钱徒有五铢之文而无二铢之实薄甚榆荚上贯便破置之水上殆欲不沈此乃因循有渐科防不切朝廷失之彼复何罪昔汉文以五分钱小改铸四铢至孝武复改三铢为半两此皆由小易大以重代轻也论今据古宜改铸大钱文载年号以记其始则一斤所成七十六文铜价至贱五十有余其中人工食料锡炭铅沙纵复私营不能自润直置无利应自息心况复严刑广设以臣测之必当钱货永通公私获允后遂用王偘计铸起自九月至三年正月而止官欲知贵贱乃出藏绢分遣使人于三市卖之绢匹止钱二百而私市者犹三百利之所在盗铸弥众巧伪既多轻重非一四方州镇用各不同时铸钱都督长史髙谦之上表求铸三铢钱曰盖钱货之立本以通有无便交易故钱之轻重时代不同太公为周置九府圜法至景王时更铸大钱秦兼海内钱为重半两汉兴以秦钱重改铸荚钱至孝文五年复为四铢孝武时悉复销壊更铸三铢至元狩中变为五铢又造赤仄以一当五王莽摄政钱有六等大钱重十二铢次九铢次七铢次五铢次三铢次一铢魏文帝罢五铢至明帝复立孙权江左铸大钱一当五百权赤乌五年复铸大钱一当千轻重大小莫不随时而变况今冦难未除州郡沦没人物凋零军国用少则铸小钱可以富益抑何损于政何妨于人也且政兴不以钱大政衰不以钱小惟贵公私得所政化无亏既行之于古亦宜效之于今矣臣今请铸以济交乏五铢之钱任使并用行之无损国得其益诏将从之事未就会卒【会编】
　　周武太后复税天下僧尼作大像靡费巨亿李峤上疏曰造像钱见有一十七万余缗若将散施人与一千得济一十七万余戸拯饥寒之弊省劳役之勤人神胥恱功徳无穷御史张廷珪建疏曰以时政论之则宜先邉境蓄府库养人力以释教论之则宜救苦厄灭诸相崇无为愿察臣之愚行佛之意太后为之罢役召见赏慰之
　　中书舍人李义谏曰江南乡人采捕为业鱼鳖之利黎元所资江湖生育无限府库供支易殚与其拯物莫若忧人且鬻生之徒惟利斯视钱刀日至网罟平滋施之一朝行之百倍未若回救赎之钱物减贫无之徭赋活国爱人其福胜彼【俱同上】
　　上在道民有献瓜者上欲以散试官授之陆贽奏曰爵位恒宜惜慎不可轻用献瓜果者赐之钱帛可也【唐史】
　　李泌他日又言于上曰臣之上章非私于滉乃为朝廷计也上曰如何对曰今天下旱蝗闗中米斗千钱仓廪耗竭而江东丰稔愿陛下早下臣章以解众惑面谕韩皋使之归觐令滉速运粮储此朝廷大计也上即下泌章令皋归觐
　　上虽以李吉甫故罢裴垍学士然宠信弥厚故未几复擢为相尝谓之曰以太宗玄宗犹藉辅佐以成其理况如朕不及先圣万倍者乎垍亦竭诚辅佐上尝问垍为理之要何先对曰先正其心旧制民税分上供送使留州三品建中初定两税时货重钱轻是后货轻钱重民所出已倍其初其留州送使者所在又降省估就寔估以重敛于民垍奏请一用省估其观察使先税所理州以自给不足然后税属州繇是江淮稍苏【俱同上】
　　帝谓石守信等曰人生如白驹过隙所以好富贵者不过欲多积金钱厚自娱乐使子孙无贫乏耳卿等何不释去兵权出守大藩择好田宅市之为子孙立永逺不可动之业多置歌儿舞女日夕饮酒相欢以终天年朕自与卿等约为婚姻君臣之间两无猜疑上下相安不亦善乎守信等皆谢曰陛下念臣等至此所谓生死而骨肉也明日皆称疾乞罢典兵帝从之【宋史】
　　李昉初与卢多逊善及逊屡譛昉人或以告昉曰卢与我厚不当尔帝尝语及多逊事昉颇为解释帝曰多逊居尝毁卿不直一钱昉始悟帝由是益重之遂与宋琪并相【通鉴】
　　陈恕久领三司帝初即位尝命条具中外钱谷恕久不进屡诏趣之恕久对曰陛下富于春秋若知府库充实恐生侈心是以不敢进也帝嘉之【会编】
　　一日会朝冦准先退帝目送之王钦若因进曰陛下敬准为其有社稷功也帝曰然钦若曰澶渊之役陛下不以为耻而谓凖有社稷功何也帝愕然曰何故钦若曰城下之盟春秋耻之澶渊之举以万乗之贵而为城下盟何耻如之帝愀然不恱钦若曰陛下闻博乎博者输钱欲尽罄所有出之谓之孤注陛下冦凖之孤注也斯亦危矣繇是帝顾凖寝衰竟罢为刑部尚书出知陜州【宋史】
　　王安石曰今中书支百钱以上物及转补二三吏人皆奏得旨乃行至于制置三司条例何为不可
　　李师中在秦持重总大体王韶请筑渭泾上下两城屯兵以胁武胜军抚纳洮河诸部下师中议师中以为不便诏师中罢帅事韶又言渭源至秦州良田不耕者万顷愿置市易司颇笼商贾之利取其赢以治田乞假官钱为本诏秦凤经畧司以川交子易物货给之命韶领市易事师中言韶所指田乃逺邉弓箭手地耳又将移市易司于古渭恐秦州自此益多事所得不补所亡【俱同上】
　　青苗法立帝请勿收息王安石不从李常上疏曰条例司始建已致中外之议至于均输青苗敛散取息傅会经义人且大骇何异王莽猥析周官片言以流毒天下安石见之遣所亲宻谕意常不为止又言州县散常平钱实不出本勒民出息帝诘安石安石请令常具官吏主名常以非谏官体不奉诏遂落职通判滑州【通鉴】
　　初杨绘言提举常平张靓等科配助役钱一戸多者至三百千乞小裁损以安民心不聴【同上】
　　王雱言今天下甲胄弓弩以千万计而无一坚利者莫若更制其法敛数州之所作而聚以为一若今钱监之比择知工事之臣使典其职且募良工为匠师帝颇采雱说置军器监总内外军器之政以吕惠卿判监事【宋史】
　　自去秋七月不雨至夏四月帝知麦苗枯槁五种不入民无生意忧形于色欲罢法度之不善者王安石曰水旱常数尧汤所不免不足贻圣虑但当修人事以应之帝曰此岂细事朕所以恐惧者正为人事之未修耳今取免行钱太重人情咨怨自近臣以至后族无不言其害者冯京曰臣亦闻之安石曰士大夫不逞者以京为归故京独闻此言臣未之闻也翰林学士韩维言陛下损膳避殿乃举行故事恐不足以应变当痛自责已广求直言帝即命维草诏行之初光州司法叅军郑侠为安石所奬拔感其知己思欲尽忠及秩满入京安石问以所闻侠曰青苗免役保甲市易数事与邉鄙用兵在侠心不能无区区也安石不答退不复见久之监安上门会岁饥征敛苛急东北流民每风沙霾曀扶携塞道羸疾愁苦身无完衣或茹木实草根至身被锁械而负瓦掲木卖以偿官累累不絶乃绘所见为图奏疏诣阁门不纳遂假称宻急发马逓上之银台司且云旱繇安石所致去安石十日不雨即乞斩臣宣徳门外以正欺君之罪疏奏帝反复观图长吁数四袖以入内是夕寝不能寐翌日遂命开封体放免行钱三司察市易司农发常平仓三卫具熈河所用兵诸路上民物流散之故青苗免役权息追呼方田保甲并罢凡十有八事民间讙呼相贺是日果大雨逺近沾洽
　　先是吕嘉问提举市易连以羡课受赏帝闻其扰民以语王安石对曰嘉问奉法在公以是媒怨帝曰免行钱所收细琐市易鬻及果实氷炭太伤国体安石力辨至讥帝为丛脞不知帝王大畧帝曰即如是士大夫何故以为不便安石请言者姓名令嘉问条析及帝以旱故命韩维孙永集市人问之减坐贾钱千万安石遂持嘉问条析奏曰朝廷所许民输钱免行者盖人情安于乐业厌于追扰若一切罢去则无人祇承又吏胥禄廪薄势不得不求于民非重法莫禁以薄廪申重法则法有时而屈今取于民鲜而吏知自重此臣等推行之本意也议者乃欲除去是殆不然民未尝不畏吏方其以行役触罪虽欲出钱亦不可得今吏之禄可谓厚矣然未及昔日取民所得之半也
　　时李宪乞再举伐夏帝以访辅臣王珪对曰向所患者用不足朝廷今捐钱钞五百万缗以供军食有余矣安礼曰钞不可取必变而为钱钱又变为刍粟今距出征之期才两月安能集事帝曰李宪以为已有备卿等独无意乎【俱同上】
　　初卢世荣言天下岁课钞九十万余以臣经画之不取于民可増三百万事未行而中外已非议臣请与台院面议上前行之帝曰不必如此卿但言之世荣又言自王文统后钞法虚弊已久宜括铜铸钱并制绮劵与钞参行泉杭二州宜立市舶转运司给民钱令商贩诸畨官取其息七民取其三各路虽设常平仓名存实废宜取权豪所擅铁冶铸器鬻之以其息储粟平粜则可均物价而获厚利民间酒课太轻宜官给钞行古榷酤法仍禁民私酤米一石取钞十贯可得二十倍【元史】
　　罢行至大银钞铜钱帝以至大银钞轻重失宜至大至元铜钱新旧恣用行之未久为弊滋甚诏并罢之杨多尔济曰法有便否不当视立法之人为废置铜钱与楮币相权而用古之道也何可废耶言虽不用时论是之【同上】
　　元世祖时卢世荣既入中书即日奉诏理钞法之弊自谓其生财有法用其法当赋倍増而民不扰翰林学士董文用谓曰此钱取于右丞家耶将取之民耶取于右丞家则吾不知若取于民则有说矣牧羊者岁尝两剪其毛今牧人日剪以献主者固恱其得毛之多然羊无以避寒热既死且尽毛又可得乎民财有限右丞将尽取之得无有日剪其毛之患乎世荣不能对御史中丞崔彧亦极言世荣不可相帝大怒下彧吏欲致之法寻罢之【经济类编】
　　有上书言古者以龟贝为货今以钱易之民以故贫宜可改币上以问师丹丹对言可改章下有司议皆以为行钱以来久难卒变易【师丹传】
　　任城王澄上言不行之钱律有明式指为鹅眼綖环剪凿更无余禁计河南诸州今所行者悉非制限河北既无新钱复禁旧者专以单丝之帛疎缕之布以济有无徒成杼轴之劳不免饥寒之苦钱之为用贯襁相属不假度量平均简易济世之宜谓之深允乞下诸州镇新旧诸钱内外全好并得通行其鸡眼环凿及盗铸巧伪不如法者据律罪之诏从之然河北少钱民犹用物交易钱不入市【会编】
　　贞元九年正月张滂奏诸州府公私诸色铸造铜器杂物等伏以国家钱少损失多门兴贩之徒潜将铜钱一千为铜六斤造为器物则斤直六百余有利既厚销铸遂多江淮之间钱实滋耗伏请准从前敕文除铸镜外一切禁断
　　诸道盐铁使包佶奏江淮百姓近日市肆交易钱交下粗恶拣择纳官者三分纔有二分余并铅锡铜荡不敷斤两致使绢价腾贵恶钱渐多访闻诸州山野地窖皆有私钱转相货易奸宄渐深今后委本道观察使明立赏罚切加禁断
　　左仆射蔡京奏据陜西转运副使许天启申送到新铸铜钱铁钱样已降指挥铜钱于岁终须管铸三十万贯铁钱铸二百万贯自来铸钱张官置吏招刺军兵所费不少而军兵之役最为辛苦官得至薄率三钱得一钱之利盖是久失擘画今陜西河中府等处民间私铸最多召募私铸人令赴官充铸钱工匠广为营屋许其一家之人在营居止不必限其出入官给以物料尽其一家人力鼓铸计其工直率十分中支若干分数充其工价又可收私铸人在官盖昔人招天下亡命即山铸钱之意欲令许天启相度疾速准此施行仍与旧来军士相兼鼔铸今来所铸铜钱除陜西四川河东系铁钱地方更不得行使外诸路并凖折十行用其钱惟令陜西铁钱地方铸造却于铜钱地方行使贵絶私铸之患如有私铸并以一文计小钱十科罪又陜西铜钱至重每一钱当铁钱三或四令夹锡铸造样制精好欲一钱当铜钱二文令许天启相度依此施行从之
　　刘挚为王安石所器拜监察御史里行始就职奏言陛下有劝农之志今变而为烦扰陛下有均役之意今倚以为聚敛天下有喜于敢为有乐于无事彼以此为流俗此以彼为乱常此风浸成汉唐党祸必起矣因陈率钱助役十害【宋史】
　　建议之臣颇谓民兵可复而正兵可销诚以今之禁兵率以中等校之每人岁用钱粮衣赐计直五十缗千人则岁费五万缗至于民兵则非有廪给唯是给之土田或只将见今有地人戸稍寛其租税省其力役以正兵千人之费足以得民兵数万人然今之正兵亦不可骤行减放但当即罢招填益讲民兵府卫之法使财力不屈而战守有备以之强国捍邉实万世之利也【吕公着上英宗奏】
　　窃闻今建康规画有司似不能尽体圣意道涂之言皆云欲创建宫室备列百司规效京师臣愚窃以为未然此行幸非迁都也何遽如是哉夫工大则费广费广则民劳此理势之自然几月以来争传江东之民有家业钱一千而取三十者田一亩而出方砖一片者一邑而率砖灰土木之费以二十万计者置窑烧砖而望青斫木者甚有至于取平江府朱勔家之巧石以备玩设虽未必皆实然方陛下恢复之初爱民恤下之意如抚赤子恶衣菲食之念自比匹夫此声岂宜闻于外乎【叶梦得奏】
　　古者足国裕民惟食与货所谓货者今之钱币是也今之所谓钱者皆盈室以藏之列屋以居之积而不泄滞而不流至于百姓三军之用则惟破楮券尔一旦缓急破楮劵可用乎【杨万里上孝宗奏】
　　臣尝计之竹木取于山砖灰取于陶工役取于军费可省半不过糜三十万缗耳万二千人更休日役六千人用工不过百万半年可成臣区区之愚欲望圣慈断自宸衷给降行在会子三十万道择将帅之材者委之工役材料则责之戎司钱谷出入则付之总司事干州县者则属之帅司使之互察而协济自今以始预办竹木砖灰应用之物一一备足来岁十月鸠工次年三月可以讫事凡楼橹雉堞髙下阔狭与夫防守之具悉如襄阳之制庶几可以坚久【蔡戡修城奏】
　　夫理国之道举本业而抑末利是以先帝禁人二业锢商贾不得宦为吏此所以抑并兼长廉耻也今富商大贾多放钱货中家子弟为之保役趋走与臣仆等勤收税与封君比入是以众人慕效不耕而食至乃多通侈靡以滛耳目今可令诸商贾自相纠告若非身力所得皆以藏畀告者如此则専役一已不敢以货与人事寡力弱必归功田亩田亩修则谷入多而地力尽饶矣【桓谭】
　　窃闻卫尉廖以布三千匹城门校尉防以钱二百万私赡三辅衣冠知与不知莫不毕给又闻腊日亦遗其在洛中者钱各五千越骑校尉光腊用羊三百头米四百斛肉五千斤臣愚以为不应经义惶恐不敢以不闻陛下情欲厚之亦宜所以安之【第五伦】
　　一臣以滥守藩方聊知稼穑见当州界承前多是荒凉戸小民贫程遥路僻量其境土五县中四县居山验彼人家三分内二分是客昨来差配甚觉艰辛伏縁在此直至莫州来往四千余里或是无丁有税须至雇人般粮每■〈豆斗〉雇召之资贱者不下五百元配二万石数约破十万贯钱直如本戸自行费用无多所较乃是二万家之贫戸出此十万贯之见缗所以典桑卖牛十间六七其间兼有鬻男女者亦有弃性命者【赵普】
　　魏博自十余年不知朝化赏罚法令都不及之一朝以六州之地归于朝廷刳河朔之腹心倾悖乱之巢穴不大赏赐出其所望军心不感事势难知请特赐一百五十万钱帛昔窦融当光武削平天下河西是未讨之间懐后代之诛为避祸之计尚此崇奬福留子孙田兴习旧无即日之忧不顺得邻道之助而天生忠义志懐霜雪举六州之地两河之赡惜一百五十万贯钱物不收此一道人心钱帛用了更来机会一失难复假如举五十万众攻取六州一年而克岂不称贺而计费三百万其事毕当赏赉又在此外今度所赐未及一半而顾兹小费失于大计深可惜也【李绛】
　　武帝时竟陵王子良上表曰顷钱贵物贱殆欲兼倍凡在触类莫不如兹稼穑艰劬斛直数十机杼勤苦匹纔三百所以然者实亦有由人间钱多剪凿鲜复完者公家所受必须圆大以两代一困于无所鞭捶质系益致无聊【六朝】
　　是时盛兴安国佛祠幸臣吐突承璀请立石纪圣徳焉营构华广欲使绛为之颂将遗钱千万绛上言陛下荡积习之弊四海延颈望徳音忽自立碑示人以不广易称大人与天地合德谓非文字所能尽若令可述是陛下美有分限尧舜至文武皆不传其事惟秦始刻峄山扬暴诛伐廵幸之劳失道之君不足为法今安国有碑若叙逰观即非治要述崇饰又非政宜请罢之帝怒李绛伏奏愈切帝悟曰微绛我不自知命百牛倒石【李绛】
　　孝明熈平初尚书令任城王澄上言切寻太和之钱孝文留心创制后与五铢并行此乃不刋之式臣切闻之君子行礼不求变俗因其所宜顺而致用太和五铢虽利京邑邑之肆所不入徐扬之市土货既殊贸鬻亦异便于荆郢之邦者则碍于兖徐之域致使贫人有重困之切王道贻隔化之讼臣之愚意谓今之太和与新铸五铢及诸古钱方俗所便用者虽有小大之异并得通行贵贱之差自依乡价庶货环海内公私无壅其不行之钱及盗铸毁大为小伪不如法者据律罪之诏曰钱已行久今东南有事且可依旧澄又奏太和五铢乃大魏之通货不朽之常模宁可专货于京邑不行于天下但今戎马在郊江疆未一东南之州依旧为便至于京北京邑域内州镇未用钱处行之则不足为难塞之则有乖通典何者布帛不可尺寸而裂五谷则有负担之难钱之为用贯襁相属不假斗斛之器不劳秤尺之平济代之宜便益于此请并下诸方镇其太和及新铸并古钱内外全好者不限大小悉聴行之鹅眼环凿依律而禁河南州镇先用钱者既聴依旧不在断限惟太和五铢二钱得用公造新者其余杂种一用古钱生新之类普同禁约诸方钱通用京师其聴依旧使与太和钱及新造五铢并行若盗铸钱者罪当重宪诏从之【会编】
　　熊津都督刘仁轨上曰自显庆五年以来度海者官不记録死者无人谁何州县发兵壮而富者行钱免弱而贫者被发即行又初发时惟令备一年资装今已二年未有还期自非有所更张厚加慰劳明赏重罚以吉士心恐师众疲劳立效无日上深纳其言【同上】
　　朱熹疏云臣闻虞允文之为相也尽取版曹岁入窠名之必可指拟者号为岁终羡余之数而输之内帑顾以其有名无实积累挂欠空载簿籍不可以催理者掇还版曹其为说曰内帑之积将以备他日用兵进取不时之须而版曹目今经费已自不失岁入之数聴其言诚甘且美矣然自是以来二十余年内帑岁入不知几何而认为私贮典以私人宰相不得以式贡均节其出入版曹不得以簿书勾考其存亡其日销月耗以奉燕私之费者盖不知其几何矣而曷尝闻其能用此钱以易敌人之首哉【大学衍义补】

　　钱通卷二十三

　　●钦定四库全书

　　钱通卷二十四

　　（明）胡我琨 撰

　　论策

　　周礼主财之官虽多而专掌钱布则惟外府泉府二官外府掌赍赐之出入泉府掌卖买之出入自王介甫以郑注国服为息之说行青苖误天下而后儒之解此语者或以息为生息之息或以息为休息之息然于义皆无所当盖古人创泉布之本意实取其流通縁货则或滞于民用而钱则无所不通而泉府一官最为便民滞则买之不时而欲买者则卖之无力者则賖贷与之盖先王视民如子洞察其隠微而多方济其缺乏仁政莫尚于此初非专为谋利取息设也不原其立官之本意而剿其一语以断天下大事可乎【文献通考】
　　按后之为国者不能制民之产以均贫富而徒欲设法以限豪强兼并之徒限民买田犹云可也限民蓄钱不亦甚乎然买田者志于吞并故必须上之人立法以限其顷亩蓄钱者志于流通初不烦上之人立法以教其懋迁也今以钱重物轻之故立蓄钱之限然钱重物轻正藏镪逐利者之所乐闻也人弃我取谁无是心正不必设法禁以驱之徒开告讦之门而重为烦扰耳【唐纲目断】
　　致堂胡氏曰令之而行禁之而止惟为人所难能者若世宗欲禁销钱而毁铜佛是也铜像人所敬畏尚且毁之钱之不可销必矣韩愈拜京兆神策六军不敢犯法曰是尚欲除佛者亦犹是也销钱为器其利十倍钱所以权百货平低昻其铸之也不计费不谋息今而销之可不禁乎虽然销而为噐钱虽毁而器存焉若夫散而四出舟迁车转入于他国归于蛮夷其害岂特为害而已而不闻世宗禁之则不以泉货贸逺方之寳可知已钱之散也以贸逺方之寳故也上好之下效之于是关防不严法制隳壊真钱日少伪钱日多以不赀之价糜有限之钱虽万物为铜阴阳为炭亦且不给区区器像又何济乎故惟至亷无欲然后可蓄生人之共寳而又闗防严宻法制具在鼓铸不废则中国之钱真可流于地上矣【纲目断】
　　蔡修国史补国朝铸钱沿袭五代及南唐故事岁铸之额日増至庆厯元丰间为最盛铜钱岁无虑三百余万贯及元佑绍圣而废弛崇宁初则已不及祖宗之数多矣鲁公秉政思复旧额以铜少终不能得考夫古人之训子母相权之说因作十钱以一当十至大观上又为亲书钱文焉盖昔者铸冶凡物料火工之费铸一钱凡十得息者一二而赡官吏运铜铁悉在外也茍稍加工则费一钱之用始能成一钱而当十钱者其重三钱加以铸三钱之费则制作极精妙乃得大钱一是十得息四矣始亦通流又以其精致人爱重之然利之所在故多有盗铸如东南盗铸其私钱既锲薄且制作粗恶遂以猥多成弊大观三年鲁公既罢朝议改为当三当五则折阅甚焉虽县官亦不能铸矣而大钱遂废初议改当三也宰执争辇钱而市黄金在都金银铺未之知不两月命下时传以为讪笑【文献通考】
　　泉州守臣宋均南剑州守臣赵崇亢陈宓皆以称提失职均降一官崇亢宓各展二年磨勘自是岁月扶持民不以信特以畏耳然籴本以楮盐本以楮百官之俸给以楮军士支犒以楮州县支吾无一而非楮铜钱以罕见为寳前日椿棱之本皆絶口而不言矣是宜物价翔腾楮价损折民生憔悴战士常有不饱之忧州县小吏无以养亷为叹皆楮之弊也楮弊而钱亦弊者也以钱重而制楮楮实为便今也钱乏而制楮楮实为病况伪造日滋欲楮之不弊不可得也且国家建隆之初赋入尚少东征西伐兵馈不絶于道未尝借楮以开国也靖康以来外攘夷狄内立朝廷左支右吾日不遑暇未尝借楮以中兴也至于绍兴末年权以济用至于孝宗谋虑及此未尝不曲尽其心焉当时内有三宫之奉外有岁币之费而造楮惟恐其多收换惟恐其不尽而或无以示民信也至于光宁以来造愈多而弊愈甚其所幸者恭俭节用无土木之妖动静有常无锡予之泛所以楮虽弊而有以养其原也【宋史断】
　　按钱币之权当出于上则造钱币之司当归于一汉时常令民自铸钱及武帝则专令上林三官铸之而天下非三官钱不得行郡国前所铸钱皆废销输其铜三官然钱以铜铁铅锡而成而铜铁铅锡搬运重难是以歴代多即坑冶附近之所置监铸钱亦以钱之直日轻其用日广不容不多置监冶铸以供用中兴以来始转而为楮币夫钱重而直少则多置监以铸之可也楮轻而直多则就行都印造足矣今既有行在会子又有川引淮引湖会各自印造而其末也收换不行称提无会何哉盖置会子之初意本非即以会为钱盖以茶盐钞引之属视之而暂以权钱耳然钞引则所直者重而会子则止于一贯下至三百二百钞引只令商人凭以取茶盐香货故必须分路会子则公私买卖支给无徃而不用且自一贯造至二百则是明以之代见钱矣又况以尺楮而代数斤之铜赍轻用重千里之逺数万之缗一夫之力克日可到则何必川自川淮自淮湖自湖而使后来或废或用号令反复民聴疑惑乎盖两淮荆湖所造朝廷初意欲暂用而即废而不知流落民间便同见镪所以后来收换生受只得再造遂愈多而愈贱亦是立法之初讲之不详故也【纲目断】
　　东莱吕氏曰泉布之设乃是阜通财货之物权财货之所由生者考之于古如管子论禹汤之币禹以歴山之金汤以庄山之金皆縁凶年故作币救民之饥考之周官司市凡国有凶荒则市无征而作布又考单穆公谏景王之说古者天灾流行于是量资币权轻重作币以救民以管子与周礼单穆公之论观夏商之时所以作钱币权一时之宜移民移粟者为救荒而设本非先王财货之本处论国用三年耕必有一年之食以三十年通制则有九年之食以为财货之盛三登曰太平王道之盛也以此知古人论财会但论九年之积初未尝论所藏者数万千缗何故所谓农桑衣食财货之本钱布流通不过权一时之宜而已先有所谓谷帛泉布之权方有所施若是无本虽积镪至多亦何补盈虚之数所以三代以前论财赋者皆以谷粟为本所谓泉布不过权轻重取之于民所以九贡九赋用钱币为赋甚少所谓俸禄亦是颁田制禄君卿大夫不过以采地为多寡亦未尝以钱币为禄所以三代之人多地着不为末作盖縁钱之用少如制禄既以田不以钱制赋又自以谷粟布帛其间用钱甚少所以钱之权轻惟凶年饥荒所以作币先儒谓金铜无凶年权时作此以通有无以均多少而已所以三代之前论布泉者甚少至于汉初有天下尚自有古意王公至佐吏以班职之髙下所谓万石千石百石亦是以谷粟制禄不过口筭每人所纳百余年尚未以钱布为重至武帝有事四夷是时国用不足立告缗之法以括责天下自此古意渐失钱币方重大抵三代以前惟其以谷粟为本以泉布为权常不使权胜本所以当时地利既尽浮游末作之徒少后世此制壊以匹夫之家藏镪千万与公上争衡亦是古意浸失故后世贡禹之徒欲全废此惟以谷帛为本此又却是见害惩艾矫枉过直之论大抵天下之事所谓经权本末常相为用权不可胜经末不可胜本若徒见一时游手末作之弊欲尽废之如此则得其一不知其二后世如魏文帝当时天下尽不用钱贡禹之论畧已施行遂有湿谷薄绢之弊反以天下有用之物为无用其意本要重谷帛反以轻谷帛天下惟得中适平论最难方其重之太过一切尽用及其废之太过一切尽不用然三代以前更不得而考自汉至隋其帛布更易虽不可知要知五铢之钱最为得中自汉至隋屡更屡易惟五铢之法终不可易自唐至五代惟武徳时初铸开元最得其平自唐至五代惟开元之法终不可易论者盖无不以此为当以此知数千载前有五铢复有开元最可用何故论太重有所谓直百当千之钱论太轻则有所谓榆荚三铢之钱然而皆不得中惟五铢开元铢两之多寡鼓铸之精宻相望不可易至本朝初用开元为法其钱皆可以久行自太宗以张齐贤为江南转运务欲多铸钱自此变开元钱法钱虽多其精宻俱不及前代若本朝张齐贤未变之前所谓太平钱尚自可见齐贤既变法之后钱虽多然甚薄恶不可用当时务要得多不思大体国家之所以设钱以权轻重本末未尝取利论财计不精者但以铸钱所入多为利殊不知权归公上铸钱虽多利之小者权归公上利之大者南齐孔顗论铸钱不可以惜铜爱工若不惜铜则铸钱无利若不得利则私铸不敢起私铸不敢起则敛散归公上鼓铸权不下分此其利之大者徒徇小利钱便薄恶如此奸民务之皆可以为钱不出于公上利孔四散乃是以小利失大利南齐孔顗之言乃是不可易之论或者自縁薄恶后论者纷纷或是立法以禁恶钱或是以钱为国赋条目不一皆是不揣其本而齐其末若是上之人不惜铜爱工使奸民无利乃是国家之大利布帛之法总而论之如周如秦如汉五铢如唐开元其规或可以为式此是钱之正若一时之所铸如昭烈铸大钱以足军市之财第五琦铸干元钱此是钱之权也如汉武帝以鹿皮为币王莽以龟贝为币此是钱之蠧也或见财货之多欲得废钱或见财货之少欲得鼓铸皆一时矫枉之论不可通行者也若是权一时之宜如冦瑊之在蜀创置交子此一时举偏救弊之政亦非钱布经久可行之制交子行之于蜀则可以他利害大段不同何故蜀用铁钱其大者以二十五斤为一千其中者以十三斤为一千行旅赍持不便故当时之券会生于铁钱不便縁轻重之推移不可以挟持交子之法出于民之所自为托之于官所以可行铁钱不便交子即便今则铜钱稍轻行旅非不可挟持欲行楮币铜钱却便楮券不便昔日之便今日之不便议者欲以楮币公行参之于蜀之法自可以相依而行要非经久之制今日之所以为楮券又欲为铁钱其原在于钱少或销为铜器或邉鄙渗漏或藏于富室今则所论利害甚悉财利之用在于贸易孔顗之论惟不惜铜爱工不计多寡此最的当推本论之钱之为物饥不可食寒不可衣至于百工之事皆资以为生不可缺者若是地力既尽谷帛有余山泽之藏咸得其利钱虽少不过钱重钱虽重彼此相权国家之利亦孔顗之论要当寻古义识经权然后可也【博议】
　　水心叶氏曰钱之利害有数说古者因物权之以钱后世因钱权之以物钱帛之所起起于商贾通行四方交至逺近之制物不可以自行故以金钱行之然三代之世用钱至少自秦汉以后浸多至于今日非钱不行三代以前所以钱极少者当时民有常业一家之用自谷米布帛蔬菜鱼肉皆因其力以自致计其待钱而具者无几止是商贾之贸迁与朝廷所以权天下之物然后頼钱币之用如李悝平籴法计民一岁用钱只一千以上是时已为多矣盖三代时尚不及此土地所宜人力所养非谷粟则布帛与夫民之所自致者皆无待于金钱而民安本着业金钱亦为无用故用之至少所用之数以岁计之亦是临时立法制其多少后世不然百物皆由钱起故因钱制物布帛则有丈尺之数谷粟有斛斗之数其它凡世间饮食资生之具皆从钱起铢两多少贵贱轻重皆由钱而制上自朝廷之运用下自民间输贡州县委藏商贾贸易皆主于钱故后世用钱百倍于前然而三代不得不少后世不得不多何者三代各断其国以自治一国之物自足以供一国之用非是天下通行不可阙之物亦不至费心力以营之上又明立禁戒不要使天下穷力逺须故书曰惟土物爱厥心臧老子曰致治之极民甘其食美其服乐其俗邻国相望鸡犬之声相闻民至老死不相往来其无所用钱如此安得不少后世天下既为一国虽有州县异名而无秦越不相知之患臂指如一天下之民安得不交通于四方则商贾往来南北互致又多于前世金钱安得不多古者以玉为服饰以龟为寳以金银为币钱只处其一朝廷大用度大赐予则是金尽用黄金既以玉为服饰玉为质重之物以之为饰过于金珠逺矣汉世犹用金银为币宣元以后金币始尽王莽欲复古制分三等币后不复行至东汉以后黄金最少又縁佛老之教盛行费为土木之饰故金银不复为币反皆以为器用服玩之具玉自此亦益少服饰却用金银故币始专用钱所以后世钱多此数者皆钱之所由多用钱既多制度不一轻重大小厚薄皆随时变易至唐以开元钱为凖始得轻重之中古钱极轻今三代钱已无如汉五铢半两其在者犹轻薄不可用盖古者以钱为下币为其轻易后世以钱为重币则五铢半两之类宜不可用然太重则不可行所以开元为轻重之中唐铸此钱漫衍天下至今犹多有之然唐世无钱犹甚【史论】
　　宋朝则无时不鼓铸以开元钱为凖如太平天禧后钱又过于开元仁宗以前如太平钱最好自熈宁以后不甚佳国初惟要好钱不计工费后世惟欲其富往往减工缩费所以钱稍恶至道绍兴钱又不及熈丰逺矣然而唐世所以恶钱多正以朝廷不禁民之自铸要之利权当归于上岂可与民共之如刘秩之论与贾谊相似当汉文帝欲以恭俭致升平谓天下无用钱处故不复收其权柄使吴邓钱得布天下吴王因之卒乱东南唐自开元天寳以后天下苦于用兵朝廷急于兴利一向务多钱以济急如茶酒盐铁等末利既兴故自肃代以来渐渐以末利征天下反求钱于民间上下则虽私家用度亦非钱不行天下之物隠没不见而通行于世者惟钱耳夫古今之变世数之易物之轻重货之贵贱其间迭往迭来不可逆知然财货至神之物无留藏积蓄之道惟通融流转方见其功用今世富人既务藏钱而朝廷亦尽征天下钱入于王府已入者不使之出乃立楮于外以代之不知钱以通行天下为利钱虽积之甚多与他物何异人不究其本原但以钱为少只当用楮楮行而钱益少故不惟物不可得而见而钱亦将不可得而见然自古今之弊相续至于今日事极则变物极则反必须更有作新之道但未知其法当如何变得其决不可易者废交子然后可使所藏之钱复出若夫富强之道在于物多物多则贱贱则钱贵钱贵然后轻重可权交易可通今世钱至贱钱贱则繇乎物少其变通之道非圣人不能也【史论】
　　晋惠帝之时贿赂公行鲁褒所谓作钱神论也余观类文同时綦母民成公绥皆有钱神论各一篇民之论略曰黄金为父白银为母铅为长男锡为少妇庚辛分土诸国皆有长沙越嶲仆之所守伊我初生周末时也景王君世大铸滋也贪人见我如病得医饥享太牢未足为饴绥之论略曰路中纷纷行人悠悠载驰载驱惟钱是求朱衣素带当涂之士执我之手门常如市谚曰钱无耳鬼可使岂虚也哉幽求子云可以使鬼者钱也可以使人者权也盖亦同时之语【丹铅总録】
　　尹氏曰李泌相业多有可观独输钱大盈不满人意夫杨炎尚能一言归财赋于左帑泌乃反不及之繇德宗政事多癖泌皆一一争辩故至是有不能尽言也夫宰相时来则为之泌非有心于富贵者肃代两朝皆当相而不相况今因东宫之事力乞骸骨使其因此而去要为不失其职今乃隠忍于此此君子所以为之惜也况既有常税则税外安能复有钱帛而又输之大盈则其失愈益多矣【纲目断】
　　尹氏曰作法于凉其弊犹贪此固古今之通患也前书以元友直为诸道挍勘两税钱帛使初未尝有税外之文考之分注及前史亦皆无之今友直乃挍勘诸道税外物悉输戸部至于民不堪命是岂非奸吏并縁之弊乎【唐史畧】
　　范氏曰泉货所以权物之轻重流于天下则为用积于府库则为利也盖谷帛出于民而官不可为也钱出于官而民不可为也取其所有而与其所无则上下皆济矣是故以谷帛为赋则民不得不耕织以奉公上此驱之于农桑也如不取其所有而取其所无则民之所有弃之必贱矣官之所无收之必贵矣谷帛轻则民为之者少钱重则物贱者多是以利壅于上民困于下至于田野荒杼轴空繇取其所无故也为法者必便民去末而反本则富国之道也【同上】
　　尹氏曰前乎此盖尝闻赐诸军复给赐将士缗钱矣未闻有所谓简阅诸军者而周主能行之士卒精强征伐四克然则谓骄军难于制御何不可乎书以予之宜矣【通鉴断】
　　欧阳氏曰呜呼五代可谓乱世也欤世宗区区五六年间取秦陇平淮右复三闗威武之声震慑夷夏而方内延儒学文章之士考制度修通礼定正乐议刑统其作之法皆可通施于后世其为人明达英果论议伟然即位之明年废天下佛寺三千三百三十六是时中国乏钱诏悉毁天下铜佛像以铸钱尝曰吾闻佛说以身世为妄而以利人为急使其真身尚在茍利于世犹欲割截况此佛像岂其所惜哉繇是羣臣皆不敢言尝夜读书见唐元稹均田图慨然叹曰此致治之本王者之政自此始乃诏颁其图使吏民皆习知之期以一岁大均天下之田其规模志意大矣哉【鉴断】
　　丘氏浚曰此交会之始按周礼小宰聴称责以傅别特民间私相称贷以为符验公家未尝为之汉皮币惟王侯朝享用以荐璧民间未用唐宪宗始为飞钱之法委钱京师以轻装趋四方合券取之以通商贾之厚赍者其法执劵以取钱而非以劵为钱也宋真宗时张咏镇蜀患铁钱重不便贸易设质剂之法一交一缗以三年为一界而换之富民主之后富民衰不能偿所负争讼不息转运使请置务至是蜀守臣冦瑊置益州交子务以榷其出入始属之官而有禁焉自是以后始以楮代铜交子代银限年以为界而交易之【会编】
　　胡氏曰仁宗可谓至仁矣大辟疑者皆令上谳所活岁以千计语近臣昨因不寐而饥思食烧羊恐遂为例宁忍不宣索或献蛤蜊廿八枚枚千钱曰一下筯费二十八千言不堪也【史略】
　　刘氏定之曰王安石为神宗变法大取民财与力而用之也在于兵兵之所用至于破辽而志愿毕矣取民财之法曰青苗春贷而秋偿之收息十二秋又贷而春偿之亦取息十二岁再收息其实二十四也名为贷偿其实无故岁取民财也曰免役凡民出力以役于官者皆无出力而但输钱官自以钱雇民应役名为均役而其实欲自操其贷钱之竒赢也夫民孰皆不贷偿而自足哉私贷偿焉治世之所不免今也禁其贷偿而官与之贷偿以利其息钱之入民孰皆不顾募而自役哉私雇募焉亦治世之所不禁今也免其自役而官与之雇募以利其雇钱之余即此【二】端言之其它取民财之法无遗巧矣【纲目断】
　　丘氏浚曰臣按宋之交会其制无考金史交钞之制外为阑作花纹其衡书贯例外书禁条门下备书经繇行换之法及其印章花押元承其旧至今沿用之中虽小异而其大槩实相同也宋之交会犹与钱相为轻重而有称提之法此后则钱自钱钞自钞各自与物相为轻重矣【宋史】
　　范祥领制置解盐始钞法初年课一百二十万末年一百六十五万以为钞盐法止此可矣或征而多取之则法不弊是以一百六十五万不专为以钞请盐兼为飞钱耳今以百年之多移致池州以为重载易之为钞则数幅纸耳于是禁絶盐法邉置折博务张官置吏买到钱充折斛斗粜客得钱不能置逺必来买钞是用邉籴不匮钞法通行逮至熈宁邉事稍勤用钞日増元丰初年赈饥亦用自尔军须国计无所不资商贾入京价折于金部岁出见钱三千万贯买钞以榷见钱不继钞法朘削冶盐水冷解池遂失所利原天时人事符会如此良可叹息【画墁録】
　　有司空公子富贵不侈盛服而游京邑驻驾乎市里顾见綦母先生斑白而徒行公子曰嘻子年已长矣徒行空手将何之乎先生曰欲之贵人公子曰学诗乎曰学矣曰学礼乎曰学矣学易乎曰学矣公子曰诗不云乎币帛筐篚以将其厚意然后忠臣嘉宾得尽其心礼不云乎男贽玉帛禽鸟女贽榛栗枣修易不云乎随时之义大矣哉吾视子所以观子所由岂随世哉虽曰已学吾必谓之未也先生曰吾将以清谈为筐篚以机神为币帛所谓礼云礼云玉帛云乎哉者已公子拊髀大笑曰固哉子之云既不知古又不知今当今之急何用清谈时易世变古今异俗富者荣实贫者贱辱而子尚质而子守寔无异于遗剑刻船胶柱鼓瑟贫不离于身名誉不出乎家室固其宜也昔神农氏没黄帝尧舜教民农桑以币帛为本上智先觉变通之乃掘铜山俯视仰观铸而为钱故使内方象地外圆象天钱之为体有干有坤其积如山其流如川动静有时行藏有节市井便易不患耗折难朽象寿不遗象道故能长久为世神寳亲爱如兄字曰孔方失之则贫弱得之则富强无翼而飞无足而走解严毅之颜开难发之口钱多者处前钱少者居后诗云哿矣富人哀此茕独岂是之谓乎钱之为言泉也百姓日用其源不匮无逺不往无深不至京邑衣冠疲劳讲肆厌闻清谈对之睡寐见我家兄莫不惊视钱之所佑吉无不利何必读书然后富贵由是论之可谓神物无位而尊无势而热排朱门入紫闼钱之所在危可使安死可使活钱之所去贵可使贱生可使杀是故忿争辨讼非钱不胜孤弱幽滞非钱不发怨仇嫌恨非钱不解令问笑谈非钱不发谚曰钱无耳可闇使岂虚也哉又曰有钱可使鬼而况于人乎子夏曰死生有命富贵在天吾以死生无命富贵在钱何以明之钱能转祸为福因败为成危者得安死者得生性命长短相禄贵贱皆在乎钱天何与焉天有所短钱有所长四时行焉万物生焉钱不如天穷达开塞振贫济乏天不如钱若臧武仲之智卞庄子之勇冉求之艺文之以成人矣今之成人者何必然惟孔方而已夫钱穷者能使通达富者能使温暖贫者能使悍勇故曰君无财则士不来君无赏则仕不往谚曰官无中人不如归田虽有中人而无家兄何异无足而欲行无翼而欲翔使才如颜子容如张子空手掉臂何所希望不如早归广修农商舟车上下役使孔方凡百君子同尘和光上下交接名誉益彰【鲁褒钱神论】
　　自天寳以来大盗屡起方镇数叛兵革之兴累世不息而用度之数不能节矣加以骄君昏主奸吏邪臣取济一时屡更其制而经常之法荡然尽矣由是财利之说兴聚敛之臣进盖口分世业之田壊而为兼并岁租庸调之法壊而为两税至于盐铁转运屯田和籴铸钱括苗榷利借商进奉献助无所不为矣【食货志论】
　　丘氏浚曰五铢之后惟开元钱轻重大小最为折中径八分积十钱重一两后世三铢四铢当十当千之类皆行之不久惟此钱至今犹用之为千百年无穷之利【纲目】
　　宋铸四铢钱刘氏曰宋自是三十七年钱币凡七变纲目钱币自王莽外更变之亟无如宋者矣而币恶之极亦无如宋者矣【会编】
　　刘氏曰自吕氏乙夘始书行八铢钱终西汉之世钱货凡七变于是莽铸大钱不书书更造货畧之也己巳作小钱不书书禁刚夘金刀庚午更作金银龟贝钱布不书书作寳贝甲戌作货布货泉二品不书书改钱货法皆畧之以其数更也莽簒汉十有八年之间而钱货凡四变莽之烦于改作类如此自古以来钱帛数变未有如莽之亟者也【汉史】
　　通鉴曰钱五十万减死一等丘氏浚曰辟以止辟此二帝三王立法之初意也若死者则可以利赎则犯死者皆贫民而富民者不复死矣以此为比则富民无所忌惮而天下争趋于利者多矣
　　孔琳之传论曰民生所贵曰食与货昔醇民未离情嗜疎寡奉生赡已事有易周一夫躬耕则余食委室匹妇务蚕则兼衣被体懋迁之道通用济乏龟贝之益为功盖轻而事有讹变隆敝代起昏作役苦故穑人去而末业广泉货可通非复始造之意于是竞收罕至之珍逺蓄未名之货明珠翠羽无足而驰丝罽文犀飞不待翼天下荡荡咸以兼本为事丰衍则同多稌【音涂】之资饥凶又减田家之蓄钱虽盈尺既不疗于尧年贝或如轮信无救于汤世其蠧病亦已深矣【本传】
　　自什一之法壊天下之财始失其平其偏归于公室也则有鬻盐冶铸以管山海之饶榷酒酤以渔井邑之利筭舟车告缗钱以摧抑商贾造皮币省酬金以侵牟封君甚者至令吏坐列肆贩物以求利焉其偏入于私家也则有以农田而甲一州贩脂而倾都邑卖浆而踰侈洒削而鼎食货脯而连骑马医而击钟甚者至累万金而不佐公家之急是以民常困于聚敛之吏而吏常嫉夫兼并之民所谓事势之流相激使然曷足怪哉【秦观财用策上】
　　古者吉凶之服则一比共之祭器则一闾共之丧器则一族共之吉凶礼乐之器则一乡共之凡嫁子娶妻纯帛不过五两凶荒则又杀礼而多婚夫一乡者五百家而五两者五匹耳其用财可谓约也今则不然嫁子娶妻丧葬之费其约者钱数万其丰者至数百万中人之家一有吉凶之事则卖田畴鬻邸第举倍称之息犹弗能给然则今时吉凶之费絶长补短殆二十倍于古也财用安得而不竭乎【秦观财用策下】
　　今陛下配天象地覆露万民絶秦之迹除其乱法躬亲本事废去滛末除苛解娆寛大爱人肉刑不用罪人亡帑非谤不治铸钱者除通闗去塞尊赐孝悌农民不租忧劳百姓列侯就都亲耕节用视民不奢所为天下兴利除害变法易故以安海内者大功数十皆上世之所难及陛下行之道纯徳厚元元之民幸矣【洪舜俞治道一策】
　　丘浚曰按治国者不能不取于民亦不可过取于民不取乎民则难乎其为国过取乎民则难乎其为民是以善于制治保邦者必立经常之法以为养民足国之定制所谓经常可久百世而不变者禹贡所载贡赋二者是已若汉之告缗筭舟车之令唐之借商税间架之法宋之经总制钱之类是皆罔民取利之具暂行尚不可况常乎【大学衍义补】
　　丘浚曰按宫中有所用度或有所阙不能不求之于市肆要之不必设场务专官使遇有所用遣亷谨之人赍见钱随时价两平交易而不折以他物不限以异时不易以壊币则官府有实用而小民无怨声矣【同上】
　　丘浚曰按布即泉也泉即钱也钱以权百物而所以流通之者商贾也故商贾阜盛货贿而后泉布得行当夫凶荒札丧之际商贾毕聚而食货阜盛亦得以济其乏苏其困矣故于是时市无征税所以来商贾来商贾所以阜货食然又虑其无贸易之具也故为之铸金作钱焉盖以米谷有丰歉非人力所能致金铜则无丰歉可以人力为之故为之铸钱使之博食以济饥也周官此法其亦汤禹因水旱铸金币之遗意欤【大学衍义补】
　　叶时曰外府掌布虽曰以共百物以待邦用而实小用则给之是以贾疏亦云外府所纳泉布所积既少有小用则给之若大用则取于余府后世凡百所用一出于钱曽不知周人外府之布特以供小用尔【同上】
　　丘浚曰按周礼掌财之官非一职而专掌钱布者外府泉府二官外府掌赍载之出入泉府掌买卖之出入盖天下百货皆资于钱以流通重者不可举非钱不能以致逺滞者不能通非钱不得以兼济大者不可分非钱不得以小用货则重而钱轻物则滞而钱无不通故也【同上】
　　丘浚曰单穆公此言乃后世论钱货子母相权之说所自出也重者母也轻者子也重者行其贵轻者行其贱贵贱相权而并行焉盖民之所患有轻重上则持操纵之权相权而行之要之患轻则作重患重虽作轻而亦不废重焉子可废而母不可废故也【同上】
　　丘浚曰按布帛以为衣米谷以为食乃人生急用之物不可一日亡焉者也顾欲以之代钱则布帛不免于寸裂米谷不免于粒弃织女积缕以成丈疋农夫积粒以满升斗岂易致哉况谷帛有用者也钱帛无用者也孔琳所谓圣王制无用之货以通有用之财既无毁败之费又省运致之苦今分榖帛以为货则致损甚多劳毁于商贩之手耗弃于割截之用由是观之贡禹此策决不可用茍或偏方下邑有裂布帛捐米榖以代钱用者官府尚当为之禁制况立为之法乎【大学衍义补】
　　丘浚曰夫上天立君以为生民之主盖以之掌天下之利非以其专天下之利也日中为市使民交易以通有无以物易物物不皆有故有钱帛之造焉必物与币两相当值而无轻重悬絶之偏然后可以久行而无弊时君世臣徒以用度不足之故设为罔利之计以欺天下之人以收天下之财而专其利于已是岂上天立君之意哉冝其卒不可行也
　　丘浚曰按此即唐人飞钱之法此法今世亦可行之但恐奉行者于民之给受有停滞之弊于钱之出入有减换之弊耳
　　丘浚曰按自古之币皆以金若铜未有用他物者用楮为币始于此且楮之造始于汉三代以来未有也其初用之以代木简竹册以书字唐王玙乃用为假钱焚以事神噫孰知至是真以代铜钱而为行使之币哉作俑者冦瑊而成之者薛田张若谷以无用之物易有用之物遂使蔡伦之智与太公之法并行于天下后世噫可叹也哉
　　丘浚曰古者闗市之征盖恶其夺利就征其税非隠度其所居积之多少而取之也武帝以元光初既筭其行者之舟车至是又用公卿言凡居货者各隠度其财物之多少于商贾末作率计有缗钱二千者出一筭于手力所作者率计有缗钱四千者出一筭呜呼出诸途者既征其斋载之具藏诸家者又筭其储积之物取民之尽一至此哉【俱同上】
　　江南伪命自于夏税正税外有元征钱物曰盐博紬绢加耗丝绵戸口盐钱耗脚斗面盐博斛斗酝酒曲钱率分纸笔钱析生望户钱甲料丝盐博绵公用钱米铺衬芦蕟米面脚钱等凡一十四件悉与诸路不同乃煜父子僣窃江淮糜费爵禄寻纳朝廷之琛赆又失淮海之土田物力不克征敛苛暴太祖躬行天罚诚欲吊民而自克复之初旧弊不去者盖樊知古始怨伪朝不与名第担簦去国献策复仇属天运之有归遂甘心于故土然小人之见无大畧于时既任转输罔思鼎革而輙怨怒其主流毒其民使我皇朝只得伐罪之名未见吊民之实因仍旧贯以至于今又其沿征数内酝酒曲钱盐博紬绢盐博斛斗者江南旧日许人私下造酒等第科纳曲钱及尝散与官盐博换紬绢斛斗归复之后酒则禁断盐则不支上件沿征准前输纳其次耗脚斗面加耗丝绵诘其所由亦皆类此前后巡抚采访制置茶盐承受体量发赈贷等皆承委寄不察疲羸不惟不察疲羸而复益之疮痏遂使货家鬻产偿积累之征科去土离乡入逋亡之簿籍目撃堪叹天髙莫闻【陈靖】
　　臣观治平二年天下所入财用大数都约缗钱六千余万养兵之费约五千万乃是六分之财兵占其五禁兵之数约七十万一夫钱粮赐予岁不下五十千则七十万人有三千五万缗之费厢军之数约五十万一夫钱粮赐予岁不下三十千则五十万人有一千五百万缗之费则是厢禁共费五千万矣惟余一千万以备国家百用之费今若裁损厢禁人数五分之一则可以减钱粮之费一千万以助县官用度比之常岁倍増其数百度经费有二千万足以赡给有余矣况艺祖朝中外之兵止一十二万真宗之时三十余万章圣之时已号为多然不过五六十万人大抵兵贵在强不在众今若选拣精悍之士而去其懦弱羸老者凡五分之一则犹有九十六万精兵不为不足矣【陈襄】
　　缗钱之法初为商贾设也至其后乃筭及民之舟车遂使告缗者遍天下则凡民有蓄积者皆为有司所隠度矣不但商贾未足也呜呼取民之财而至于如此民何以为生哉【以上告缗大学衍义补】
　　德宗时国用不给借富商钱约罢兵乃偿之捜督甚峻民有自经死者邱浚曰臣按唐行率贷及借钱令以万乗之君而借贷于民已为可丑况又名曰借贷其实夺之又可丑之甚也人君其尚制节谨度毋使国家之贫至于如此史册书之贻丑万世哉【以上借贷大学衍义补】
　　丘浚曰按民房屋有税及官用省钱始此所谓税间架者每屋两架为间计间税钱除陌钱者凡公私给与及买卖每钱一缗官除五十钱呜呼为国而商利至此可谓无策矣【此筭间架除陌钱大学衍义补】
　　文帝尚惨急而奸回不止定盗一钱弃市法闻见不告者坐至死自此四人共盗一榱桷三人共窃一瓜实时行决有数人刼执事而谓之曰吾岂求财者耶但为枉人来耳而为我奏至尊自古以来体国立法未有盗一钱而死也而不为我以闻吾更来而属无类矣帝闻之为停盗取一钱弃市之法邱浚曰按先王因情以立法如衡之于轻重少者不可多大者不可小物有多少大小而衡一以无心待之随其多少大小而权之也盗一钱者则坐以死盗万钱者又何以加之哉以是立法是教天下之为盗也不为盗则已故必为盗则为其大而毋为其小宁取其多而不取其少岂所谓辟以止辟者耶【大学衍义补】
　　丘浚曰夫天生物以养人如茶盐之类弛其禁可也钱币乃利权所在除其禁则民得以专其利矣利者争之端也
　　丘浚曰按钱之为利贱可使贵贫可使富蚩蚩之民孰不厌贫贱而贫富贵哉顾无由致之耳所以致之者钱也操钱之权在上而下无由得之是以甘守其分耳茍放其权而使下人得以操之则凡厌贱而欲贵厌贫而欲富者皆趋之矣非独起刼夺之端而实致祸乱之渊业也古人山海之利不以封良有以夫
　　戴綖曰钱与楮犹权衡也有轻重则有低昻分毫之力不与焉盖钱与楮皆本无用可以贸有用之物则人用之使如古所谓粟易械器械器易粟有无可以相易则何资于钱如古所谓治田百亩岁用五千百之类大小粗足则何资于楮自物货难于阜通于是假圜法以流转故言钱则曰平凖所以见有是钱必有是物而后可凖平也钱多易得则物价贵踊此汉唐以后议论也自商贾惮于携挈于是利交子之兊换故言楮则曰称提所以见有是楮必有是钱以称提之也楮多易得则金钱贵重此宋绍兴以后议论也平凖称提皆以权衡取义而低昻有在于轻重明矣陆势谓钱多则轻必作法以敛之赵开谓楮多则轻必用钱以收之今日病在楮多不在钱少如欲钱与楮俱多则物亦多矣且未有楮之时诸物皆贱楮愈多则物愈贵计以实钱犹増一倍盖古贸通有无止钱耳钱难得则以物售钱而钱重钱易得则以钱售物而钱轻复添楮以佐钱则为贸通之用者愈多而物愈贵古人惟重本政谷粟桑麻又诸食用物本也钱末也楮又末之末栁宗元言平衡曰増之铢两则俯反是则仰此称提大术【俱同上】
　　丘浚曰按自古取民之财之多无如宋朝者天下税务酒务无处无之且如成都一府税务二十一处酒务三十五处其岁额皆四十万以上然此大郡也若夫中郡如凤翔者税务亦十有五酒务亦二十有五当世之民何以堪哉至于南渡之后又有所谓经总制钱月桩之类所谓月桩者其取之尤为无谓其间殊名异目皆是于常赋之外经制之余巧生别计然皆当时权宜不得已而为之事已世殊悉皆革罢【此经总制月桩大学衍义补】
　　定税之数皆计缗钱纳税之时多配绫绢往者纳绢一疋当钱三千二三百文今者纳绢一疋当钱一千五六百文往输其一者今过于二矣虽官非増赋而私已倍输此则人益困穷其事三也【陆贽论两税之弊】
　　孝宗以两淛岁涝又免灾伤郡邑身丁钱十三万七千缗绢十六万三千匹皆有竒惟临安以驻跸所在每三年一下诏除之岁满复然至开禧元年十二月御笔浙路身丁钱自今永与除免恩施浸博矣先是绍兴末吕公雅广问为浙漕以湖州丁绢多所隠漏乃给甲帖付民戸俾自排丁名得四十万丁每丁为钱千四百绢八尺有竒明年守臣陈之茂因请折绢以五千为匹仍止岁额为定不以添丁而増赋诏皆可之自是湖州以五丁科一匹矣未几又増以七丁为一匹干道八年余处恭为乌程令请于朝以七丁科一匹曽钦道秉政行之自是为例两淮丁钱者不知所从始干道末诏民戸一丁充民丁者本名丁钱勿输二广丁钱亦不知其所始广西郡县贫薄凡民间父祖年六十以上而身丁未成者亦行科纳谓之挂丁钱绍熈初诏令本路监司纳束大抵丁钱多伪国所剏余尝谓唐之庸钱杨炎已均入二税而后世差役复不免焉是力役之征既取其二也本朝王安石令民输钱以免役而绍兴以后所谓耆户长保正雇钱复不给焉是取其三也合丁钱而论之力役之征盖取其四矣而一有邉事则兑夫之令又不得免焉是取其五也【文献通考】
　　司马温公曰百姓有米而官不要米百姓无钱而官必要钱【六臣注】

　　钱通卷二十四

　　●钦定四库全书

　　钱通卷二十五

　　（明）胡我琨 撰

　　论策二

　　丘浚曰臣按天立君以子民付之利权使其通融以济天下非专以为一家一人用也所以通百物以流行于四方者币也金银之属细分之则耗布帛之属片析之则废惟铸铜以为钱物多则予之以多物少则予之以少惟所用而皆得焉且金银出于天币帛成于人钱也者合天人以成其器铜天生者也铜而成钱则人为之矣自古论钱法者多矣惟南齐孔顗所谓不惜铜不爱工此二语者万世铸钱不易之良法也铜出于天吾无所惜工成于人吾无所爱则其钱之为钱体质厚而肉好适均制作工而轮郭周正造一钱费一钱本多而工费虽驱之使铸彼亦不为矣况冐禁犯法而盗为之哉然自太府圜法以来以铜为泉或为半两或为榆荚或为八铢或为四铢不知几变矣惟汉之五铢为得其中五铢之后或为赤仄或为当千或为鹅眼綖环或为荇叶又不知其几变矣惟唐之开元为得其中二者之外或以一当三或以一当十或以一当百然皆行之不久而遽变惟其质制如开元者则至今通行焉惜乎世道降而巧伪滋古钱之存于世者无几凡市肆流行而通使者皆盗铸之伪物耳其文虽旧其器则新律非无明禁也彼视之若无作之者无忌用之者无疑销古以为今废眞而售赝滔滔皆然卒莫如之何也已矣为今之计莫若拘盗铸之徒以为工收新造之钱以为铜本孔顗之说别为一种新钱以新天下之耳目通天下之物货革天下之宿弊利天下之人民今请先勑所司遣人分行天下缉访盗铸所在亲临其地拘集其人免其人罪罚就于其私铸之所立场开炉就用其徒以为工作见丁着役着籍定期给廪以食之置官以督之如此则铸作之工不征于民而得之矣次敕内帑精选唐宋以来眞钱如开元太平之类得百万发下户部分散天下于阛阓市集所在用绳联贯古钱百文随处悬挂以为式様使小民知如此様者是为旧钱非此様者亦皆俾其具数赴官首告官即收之每伪钱十斤量偿以新钱六七斤则民不失利官得其用如此则鼓铸之铜不求之民而得之矣虽然贫民之家仅有千百之钱恃此以为生计一日无之则失所恃矣官府改造动经岁月彼安能待哉请于未出令之先预令内外帑藏拘刷无用之铜器没入之伪钱尽行送赴开炉去处照様钱铸造一年之后新钱既成方行倒换之令倒换既多次第改造不出十年伪钱尽矣夫然则天下所用者皆前代之眞剂今日之新规行之既久虽不能保其无弊然亦可以持循百年有利而无害焉所以为新制者当如何曰每钱以十分为重中间泉文必以古篆或用年号或别制佳名其漫加识以楷书二字上书皇下书明轮郭之旁周回凿以花纹每文计用铜十五分剉磨之余去五而存十新钱既成之后又令天下输旧钱于官以易新者将所得旧钱周以细纹钱如新钱制其漫亦刬以两字或两旁或上下然后散之仍诰天下非此二様钱不许用而又申明废铜赴官中卖之律鉟销为器者有禁漏出外国者有刑如此则钱法流通而公私俱便矣或曰凡兴作必约工计本今耗铜而费工其多如此国家何利之有臣故曰天立君以子民付之利权使之通融以济天下非专以为一家一人用也【皇明经济录】
　　苏辙曰太祖用李汉超马仁瑀韩令坤贺惟忠何继筠等五人使备契丹用郭进武守琪李谦溥李继勲等四人使备河东用赵赞姚内斌董遵诲王彦升冯继业等五人使备西羌皆厚之以关市之征饶之以金帛之赐其家属之在京师者仰给于县官贸易之在道路者不问其商税故此十四人者皆富厚有余其视弃财如弃粪土赒人之急如恐不及是以死力之士贪其金钱捐躯命冐患难深入敌国刺其阴计以效之至于饮食动静无不毕见每有入冦輙先知之故其所备者寡而兵力不分是以当此之时备边之兵多者不过万人少者五六千人以天下之大而三十万兵足为之用今则不然一钱以上皆籍于三司有敢擅用谓之自盗而所谓公使钱多者不过数千缗百须在焉而监司又伺其出入而绳之以法至于用间则曰官给茶彩夫百饼之茶数束之彩其不足以易人之死也明矣是以今之为间者皆不足恃听传闻之言采疑似之事其行不过于出境而所闻不过于熟户茍可信口以欺其将帅则止矣非有能知敌之至情者也【大学衍义补】
　　为人后者为其父母服自三代以来有天下国家者莫不用之而晋氏不用也出帝之于敬儒絶其父道臣而爵之非特以其义不当立不得已而絶之葢亦习见闾阎鄙俚之所为也五代干戈贼乱之世也礼乐崩坏三纲五常之道絶如寒食野祭而焚纸钱天子而为闾阎鄙俚之事者多矣【欧阳修晋出帝】论中尉脱卒动数万人【王温舒】乐安隐田几四百顷【康衡】闗东流民无名者四十万【石庆】少府陂泽多为贵戚冐垦【石显】版籍甚不明而口算田租所入甚无定数也近税武闗以给守卒远田车师以给过使【上武纪下西域】公交车索米于长安【东方朔】掖庭出私钱以养宗室【丙吉】郎官出私钱以市财用【扬恽】剂劵甚不明而廪禄所给甚无定所也会稽计籍三年不上【严助】内史假货殖多不入【倪寛】东郡官钱放散至千余万【韩延寿】乘传而行郡国矫赋至六百万【贾谊】课最甚不严而州县所供甚卤莾而无定期也乘舆赐竭取给大农食货大农钱尽续以少府【贾谊】平陵工作取诸水衡【宣纪】私用经费甚不常而缓急所移用甚紊乱而无定制也以至无额杂赋羡租之积尤为泛然无统如赎罪之钱储于北军【江充】无名之钱储于郡内【张安世】卒吏之钱寄于州郡【东海】廪牺之钱寄于冯翊【韩延寿】军市之租委于边吏【冯唐】则其涣散尚未有易究者执掌之官吏出入之司尤存不闻有奉公亷平者籴邉谷百万而虚数至六十万斛【赵充国】僦民牛车而增价至三十万【田延年】甚者或私僦宾客而入多逋负【郑当时】则其转移侵藉尚有未易悉数者【郑伯谦计会论】
　　按昔人有言买田者志于吞并故必须上之人立法以限其顷畆蓄钱者志于流通初不烦上之人立法以敎其懋迁也宪宗徒以钱重物轻之故立蓄钱之限不亦甚乎【大学衍义补】
　　丘浚恤民疏若遇饥歉之年民有鬻子者官为买之每一男一女费以五缗以上为率量与所卖之人以为养赡之计用其所余之赀以为调养之费因其旧姓赐以新名传送邉郡编为队伍给以粮赏配之军士之家俾其养育】【死者不许勾丁】如此既得以全其姓名又得以济其父母内郡不耗边城充实是于救荒之中而有实边之效或者若谓国家府库有限费无所在惟今江南之人有谪戍西北二邉者勾丁补伍有如弃市及至戍所多不得用今后遇有荒岁预借官钱买之待后于江南民户有栗戎伍于极邉者愿出五百缗以上者除其户籍出二百缗以上者改栗近卫如此则除一军得百军移一军得四十军随以所得抵数还官数十年之后邉境之军日增而南方之伍亦不缺矣【皇明经济录】
　　自开辟以来东南财用之饶见诸载史者莫盛于唐而宋犹且加增数倍唐时岁运东南粟以实闗中不赢二百万石而宋朝漕运大增岁至六百余万石唐朝出铜铁银锡之冶凡六州而五在江浙【宣润饶衢信州】岁铸钱多止于十数万缗而宋朝鼓铸大增岁至百余万缗唐朝盐利初不过四十万缗至刘晏干尽其利常增至六百万缗盐不常有而宋朝盐利大增多至岁二千万缗而海盐之利居多茶利兴自唐季正元中始定之额得四十万缗自后代有增加终唐世不过倍正元之额而宋茶利大增岁至二百二十万缗而皆在东南此皆熈丰以前国家常赋之岁额也
　　戴至德谓王福畤曰高阳公任遇如是何以谥之为缪对曰昔何曾既忠且孝徒以日食万钱秦秀谥之曰缪许敬宗忠孝不加于曾而饮食男女之累过之谥之曰缪不负许氏矣【大学衍义补】
　　林駉曰唐府兵之制当给马者官与其直市之每匹钱二万五千刺史折冲果毅岁周不任战者鬻之以其钱更市不足则府供之此给钱以市也至府兵渐坏兵贫难致乃给以监牧之马此给马以用也大抵唐之马政皆给于官民无与焉【同上】
　　赵孟俯曰始造钞时以银为本虚实相权今二十余年间轻重相去数十倍故改中綂为至元又二十年至元必复如中统使民计钞抵法疑于太重古者以米绢民生所须谓之二实银钱与二物相权谓之二虚四者为直虽升降有时终不大相逺也以绢计赃最为适中况钞乃宋时所创施于邉郡金人袭而用之皆出于不得已乃欲以此断人死命似不足深取也【左编】
　　今郡县之吏方以青苖钱为殿最又青苗钱未足未得催二税郡县吏惧其黜免思自救解其材者犹能小为方略以强民其下者直以威力刑罚督迫之如此民安得不请安得不纳而谓其愿而不可止者吾谁欺欺天乎在唐之时皇甫镈裴延龄用此术致位公相虽然二人者犹不敢避其聚敛之名不如介甫直以周公圣人为证上则使人主无疑下则使廷臣莫敢非若是乎周公之为桀跖嗃矢桁杨接槢也商鞅为秦变法其后夷灭张汤为汉变法后亦杀为法逆于人心未有保终吉者也且朝廷取青苗之息专为备百姓不足至其盈溢能以代贫下赋役乎府库既满我且见其不复为民矣外之则尚武开斥境土内之则广游观崇益宫室鄙语曰富不学奢而奢自至自然之势也介甫一举事其敝至此可无念哉可无念哉【刘攽与王介甫书】
　　唐魏元忠曰自仁贵等覆师丧气故虏得跳梁上谷又师行必藉马力不数十万不足与虏争臣请天下自王公及齐人挂藉之口人税百钱又施天下马禁使民得乘大马不为数限官藉其凡勿使得隐不三年人闲畜马五十万即诏州县以所税口钱市之
　　盗者剟寝户之帘搴两庙之器白昼大都之中剽吏而夺之金矫伪者出几十万石粟赋六百余万钱乘传而行郡国此其亡行义之尤至者也【经济编】
　　今天下食禄之家凡有八入臣请为陛下数之节度使奏改一入也用钱买官二入也诸色功优三入也从武入文四入也虚衔入仕五入也改伪为真六入也媚道求进七入也无功受赏八入也国有九破陛下知之乎终年聚兵一破也蛮夷炽兴二破也权豪奢僭三破也大将不朝四破也广造佛寺五破也赂贿公行六破也长吏残暴七破也赋役不等八破也食禄人多输税人少九破也臣闻自古帝王终日劝农犹恐其饥终日劝桑犹恐其寒此軰不农不桑坐食天下欲使天下之人尽为将士矣举国之人尽为僧尼矣举国之人尽为刼贼矣欲使谁人蚕桑乎今天下苍生凡有八苦陛下知之乎官吏苛刻一苦也私债征夺二苦也赋税繁多三苦也所在乞敛四苦也替逃人差科五苦也寃不得理屈不得申六苦也冻无衣饥无食七苦也病不得医死不得葬八苦也仍有五去势力侵夺一去也奸吏隐欺二去也破丁作兵三去也降人为客四去也避役出家五去也人有五去而无一归人有八苦而无一乐国有八破而无一成官有八入而无一出凡有三十余条上古已来未之有也天下百姓哀号于道路逃窜于山泽夫妻不相活父子不相救百姓有寃诉于州县州县不理诉于宰相宰相不理诉于陛下陛下不理何以归哉伏见蛮冦欺侵神道诳惑我国家作亡命之渠魁为逋逃之窟穴征兵五年今日诛之何见之晚也臣闻却以未终销兵于当时本无养兵日为乱臣张本也今不除其乱本而除其乱苗士卒荡尽于中原玉帛多亡于道路犹以为上策臣恐今年除一承嗣明年又生一承嗣天下征战未有了期则祸难起于腹心蜂虿生于手足陛下左右无人敢言但知润色美词悦情畅志而已岂知千里零落万里凋残者哉今国家狼戾如此天下知之陛下独不知之天下不敢言臣独言之万死一生臣死一介之命救万民之命臣今虽死犹胜于生臣献策千条未蒙一问覊孤贫病流落风尘眷恋朝廷而不能去傥陛下览臣愚见知臣愚忠则理乱斯须存亡瞬息太平之日昭然目前必也陛下不以万国为心不以百姓为本臣当幸归沧海葬江鱼之腹不忍见国难微臣之愿毕矣臣恳擗不胜痛切感惧之至【同上】
　　主帅剥偏裨偏裨剥队伍有日给千钱而不足衾絮者有月廪数斛而不饱糟糠者以此饰苞苴以此买歌舞于是乎兵贫至骨矣【眞德秀应策论当今事势】
　　夫大农之家建田阡陌积粟万斛兼陂池之利并林麓之饶则其居必卜于郊野大贾之室敛散金钱以逐十一之利出纳百货以收倍称之息则其居必卜于市区何则所操之术殊则所托之地异矣【论大梁可都禆编】
　　唐有盐池十八井六百四十皆隶度支蒲州安邑解县有池五总曰两池岁得盐万斛以供京师盐州五原有乌池白池瓦池细项池灵州有温泉池两井池长尾池五泉池红桃池回乐池私静池会州有沔池三州皆输米以代盐安北都护府有胡洛池岁得盐万四千斛以给振武天德黔州有井四十一成州嶲州井各一果阆开通井百二十三山南西院领之卭眉嘉有井十三劔南西川院领之梓遂绵合昌渝卢资荣陵简有井四百六十剑南东川院领之皆随月督课幽州大同横野军有盐屯每屯有丁有兵岁得盐二千八百斛下者千五百斛负海州岁免租为盐二万斛以输司农青楚海沧隶杭苏等州以盐价市轻货亦输司农天寳至德间盐每斗十钱干元元年盐铁铸钱使第五琦初变盐法就山海井灶近利之地置盐院游民业盐者为亭户免杂徭盗鬻者论以法及琦为诸州榷盐铁使尽搉天下盐斗加时价百钱而出之为钱一百一十自兵起流庸未复税赋不足供费盐铁使刘晏以为因民所急而税之则国足用于是上盐法轻重之宜以盐吏多则州县扰出盐乡因旧盐置吏亭户粜商人纵其所之江岭去盐逺者有常平盐每商人不至则减价以粜民官收厚利而人不知贵晏又以盐生霖潦则卤薄暵旱则土溜■〈土赍〉及随时为令遣吏晓导倍于劝农吴越扬楚盐廪至数千积盐二万余石有涟水湖州越州杭州四场嘉兴海陵盐城新亭临平兰亭永嘉大昌侯官富都十监岁得钱百余万缗以当百余州之赋自淮北置巡院十三曰扬州陈许汴州庐寿白沙淮西甬桥浙西宋州泗州岭南兖郓郑滑捕私盐者奸盗为之衰息然诸道加榷盐钱商人舟所过有税晏奏罢州县率税禁堰埭邀以利者晏之始之也盐利岁纔四十万缗至大厯末六百余万缗天下之赋盐利居半宫闱服御军饟百官禄俸皆仰给焉明年而晏罢贞元四年淮西节度使陈少游奏加民赋自此江淮盐每斗亦增二百为钱三百一十其后复增六十河中两地盐每斗为钱三百七十江淮豪贾射利或时倍之官收不能过半民始怨矣刘晏盐法既成商人纳绢以代盐利者每缗加钱二百以备将士春服包佶为汴东水陆运两税盐铁使许以漆器瑇瑁绫绮代盐价虽不可用者亦高估而售之广虚数以罔上亭户冐法私鬻不絶巡捕之卒遍于州县盐估益贵商人乘时射利逺乡贫民困高估至有淡食者其后有以谷数斗易盐一升私籴犯法未尝少息顺宗时始减江淮盐价每斗为钱二百五十河中两池盐斗钱三百增云安渔阳涂■〈涂上田下〉三监其后盐铁使李锜奏江淮盐斗减钱十以便民未几复旧方是时锜盛贡献以固宠朝廷大臣皆饵以厚货盐铁之利积于私室而国用耗屈榷盐法大坏多为虚估率千钱不满百三十而已兵部侍郎李巽为使以盐利皆归度支物无虚估天下粜盐税茶其赢六百六十五万缗初岁之利如刘晏之季年其后则三倍晏时矣两地盐利岁收百五十余万缗四方豪商猾贾杂处解县主以郎官其佐贰皆御史盐民田园籍于县而令不得以县民治之宪宗之讨淮西也度支使皇甫镈加剑南东西两川山南西道盐估以供军贞元中盗鬻两池盐一石者死至元和中减死流天德五城镈奏论死如初一斗以上杖背没其车驴能捕斗盐者赏千钱州县团保相察比于贞元加酷矣自兵兴河北盐法覊縻而已至皇甫镈又奏置榷盐使如江淮榷法犯禁岁多及田宏正举魏博归朝廷穆宗命河北罢榷盐户部侍郎张平叔议榷盐法弊请粜盐可以富国诏公卿议其可否中书舎人韦处厚兵部侍郎韩愈条诘之以为不可平叔屈服宣宗即位茶盐之法益宻以壕篱者盐池之堤禁有盗坏与鬻鹻皆死盐盗持弓矢者亦皆死刑判度支周墀又言两池盐盗贩者迹其居处保社按罪鬻五石市二石亭户盗粜二石皆死是时江吴羣盗以所剽物易茶盐不受者焚其室庐吏不敢枝梧镇戍场铺堰埭以闗通致富宣宗乃择尝更两畿辅望县令者为盐院官其后兵遍天下诸镇擅利两池为河中节度使王重荣所有岁贡盐二千车中官田令孜募新军五十四都运转不足乃倡议两池复归盐铁使而重荣不奉诏至举兵反僖宗为再出然而卒不能夺德宗时户部侍郎韩洄建议山泽之利宜归王者自是皆榷盐铁使元和初天下岁采银万二千两铜二十六万六千斤铁二百七万斤锡五万斤铅无常数开成元年复以山泽之利归州县刺史选吏主之其后诸州牟利以自殖举天下不过七万余缗不能当一县之茶税及宣宗增河湟戍兵衣绢五十二万余疋盐铁转运使裴休请复归盐铁使以供国用【大学衍义补】
　　盐之类有二引池而成者曰颗盐周官所谓盬盐也煑海煑井煑鹻而成者曰末盐周官所谓散盐也宋自削平诸国天下盐利皆归县官官鬻通商随州郡所宜然亦变革不常而尤重私贩之禁咸平中度支使梁鼎言陜西沿邉解盐请勿通商官自鬻之杜承睿言鄜延环庆仪渭等州自禁青盐之后今商人入刍粟运解盐于邉货鬻其直与青盐不至相悬是以民食贱盐须至畏法而蕃部青盐难售今闻运解盐于邉欲与内地同价邉民必冐法图私却入蕃界私贩青盐是助冦资而结民怨矣诏罢之天圣八年上书者言县官禁盐得利微而为害博两池积盐为阜其上生木合抱数莫可较宜听通商平估以售可以寛民力诏翰林学士盛度御史中丞王随议更其制度因画通商五利上之十月诏罢榷法听商人入钱若金银京师榷货务受盐两池行之一年增缗钱十五万贯自元昊反聚兵西鄙并邉入中刍粟者寡县官急于兵食调发不足因听入中刍粟予劵趋京师榷货务受钱若金银入中他货与劵偿以池盐繇是羽毛筋角胶漆铁炭瓦木之类一切以盐易之猾商贪吏表里为奸至入椽木二估钱千给盐一大席为盐二百二十斤虚费池盐不可胜计盐直益贱贩者不行公私无利咸平四年秘书丞孙冕请令江南荆湖通商卖盐缘邉折中粮草在京入纳金银钱帛且免和雇车乘差扰民户诏吏部侍郎陈恕等议恕等谓江湖官卖盐葢近煑海之地欲息犯禁之人今若通商住卖官盐立乏一年课额冕议遂寝至天禧初始募人入缗钱粟帛京师及淮浙江南荆湖州军易盐明道二年叅知政事王随建言淮南盐初甚善自通泰楚运至眞州自眞州运至江浙荆湖纲吏舟卒侵盗贩鬻从而杂以沙土渉道愈远杂恶殆不可食吏卒坐鞭笞徒配相继而莫能止比岁运河浅涸漕挽不行逺州村民顿乏盐食而淮南所积一千五百万石至无屋以贮则露积苫覆岁以损耗又亭户输盐应得本钱或无以给故亭户贫困徃徃起为盗贼其害如此愿权听通商三五年使商人入钱京师又置折博务于扬州使输钱及粟帛计直予盐盐一石约售钱二千则一千五百万石可得缗钱三千万以资国用一利也江湖远近皆食白盐二利也岁罢漕运縻费风水覆溺舟人不陷刑辟三利也昔时漕盐舟可移以漕米四利也商人入钱可取以偿亭户五利也诏知制诰丁度等议皆谓听通商恐私贩肆行侵蠧县官请益漕船运至诸路使皆有二三年之蓄复天禧元年制听商人入钱粟京师及淮浙江南荆湖州军易盐在通楚泰海眞扬涟水高邮贸易者毋得出城余州听诣县镇毋至乡村其入钱京师者增盐予之并敕转运司经画本钱以偿亭户诏皆施行景佑二年诸路博易无利遂罢而入钱京师如故康定元年诏商人入刍粟陜西并邉愿受东南盐者加数与之谓河北谷贱三司因请内地诸州行三税法亦以盐代京师所给缗钱籴二十万石至庆厯二年又诏入中陜东河东粟持劵至京师偿以钱及金帛各半之不愿受金帛者予茶盐香药惟其所欲而东南盐利厚商旅皆愿得盐八年河北行四税法盐居其一而并邉刍粟皆有虚估腾踊至数倍劵至京师反为蓄贾所抑盐万八斤旧售钱十万至是六万商人以贱估售劵取盐不复入钱京师帑藏益乏皇佑二年复入钱京师法视旧钱数稍增予盐而并边入中先得劵受盐者河东陜西入刍粟直钱十万止给盐直七万河北又损为六万五千且令入钱十万于京师乃听兼给谓之对贴自是入钱京师稍复故
　　丘浚曰臣按泉府之设以泉为名盖主泉布之官也古者以泉布流通天下之物无非以便民而已泉布出于上货物生于民民之货物不能以皆有也欲通其有无必资钱以易物然后无者各有焉然其物之聚也有多有少时之用物也有急有缓少而急于用则通多而不急于用则滞上之人因其滞也则以泉布收之俾其少而通焉所以厚民生也上既收之矣下之人或有所急而需焉则随其厚价而卖之所以济民之用也然买物必以价彼民之贫者无价以买官则或賖或贷与之賖则取偿而不取息贷则按本以计其息所以不取息者应其丧祭之急而必取息者限其浮浪之费也然泉古钱字其取息也则又不以钱而以力焉所谓国服为之息者偿本之后以服役公家为息服如国中七尺及六十野自六尺及六十有五征之以供服役之服也凡若此者无非以阜民之财济民之急而上之人无分毫利焉岂若王莾王安石之所为哉
　　宋太祖时许商人入钱左藏库以诸州钱给之而商旅先经三司投牒乃输于库所繇司计一缗私刻钱二十寻置便钱务邱浚曰臣按此即唐人飞钱之法此法今世亦可行之但恐奉行者于民之给受有停滞之弊于钱之出入有减换之弊耳
　　宋榷茶之制择要会之地曰江陵府曰眞州曰海州曰汉阳军曰无为军曰蕲州之蕲口为榷货务六初京城建安襄复州皆置务后建安襄复州务废京城务虽存但会给交钞往还而不积茶货产茶之州官自为场置吏总之谓之山场采茶之民皆隶焉谓之园户岁课作茶输租余则官悉市之其售于官者皆先受钱而后入茶谓之本钱又民岁输税愿折茶者谓之折税茶悉送六榷货务鬻之民之欲茶者售于官给其日用者谓之食茶出境则给劵商贾贸易入钱若金帛京师榷货务以射六务诸山场茶给劵随所射与之愿就东南入钱若金帛者听计直与茶如京师至道末鬻钱二百八十五万二千九百余贯天禧末增四十五万余贯天下茶皆禁唯川广陜南听民自贾卖禁其出境凡民茶折税外匿不送官及私贩鬻者没入之计其直论罪园户輙毁败茶树者计所出茶论如法旧茶园荒薄采之不充其数者蠲之当以茶代税而无茶者许输他物主吏私以官茶贸易及一百五百者死自后定法务从轻减茶之为利甚博商贾转致于西北利尝至数倍雍熙后用兵切于馈饷多令商人入刍粮塞下酌地之逺近而为其直取市价而厚增之授以要劵谓之交引至京师给以缗钱又移文江淮荆湖给以茶及伙末盐端拱二年置折中仓听商人输粟京师优其直给茶盐于江淮淳化三年秘书丞刘式等请罢诸榷务令商人就出茶州军官场筭买既大省辇运又商人皆得新茶西京作坊使杨允恭言商人市诸州茶新陈相糅两河陜西诸州风土各有所宜非参以多品则少利罢榷务令就茶山买茶不可行太宗欲究其利害之说命宰相召盐铁使陈恕等与式允恭定议召问商人皆愿仍旧式议遂寝二年淮南十二州军盐官鬻之商人先入金帛京师及扬州折博务者悉偿以茶自是鬻盐得实钱茶无滞积岁课增五十余万贯及南北和好罢兵邉储稍缓物价差减而交引虚钱未改既以茶代盐而买茶所入不补其给交引停积故商旅所得茶指期于数年之外京师交引愈贱至有裁得所入刍粟之实价官私俱无利仁宗时交引益贱京师裁直五千有司惜其费茶五年出内库钱五十万贯令阁门祗候李德明于京师市而毁之干兴以来西北兵费不足募商人入中刍粟如雍熙法给劵以茶偿之后又益以东南缗钱香药犀齿谓之三税而塞下急于兵食欲广储偫不爱虚估入中者以虚钱得实利人竞趋焉及其法既弊则虚估日益高茶日益贱入实钱金帛日益寡而入中者非尽行商多其土人既不知茶利厚薄且急于售钱得劵则转鬻于茶商获利无几茶商或以劵取茶或收蓄贸易以射厚利繇是虚估之利皆入豪商巨贾劵之滞积虽二三年茶不足以偿而入中者以利薄不趋邉备日蹙茶法大坏初景德中丁谓为三司使尝计其得失以谓邉籴纔及五十万而东南三百六十余万茶利尽归商贾当时以为至论厥后虽屡变法以捄之然不能亡敝天圣元年更定其法吕夷简李谘首考茶法利害奏言十三场茶岁课缗钱五十万天禧五年缗及缗钱二十三万每劵直钱十万鬻之售钱五万五千总为缗钱实十三万除九万余缗为本钱岁纔得息钱三万余缗而官吏廪给杂费不预是则虚数多而实利寡请罢三税行帖射法其法以十三场茶买卖本息并计其数罢官给本钱使商人与园户自相交易一切定为中估而官收其息如鬻舒州罗源场茶斤售钱五十有六其本钱二十有五官不复给但使商人输息钱三十有一而已然必辇茶入官随商人所指予之给劵办验以防私害故有贴射之名若岁课贴射不尽或无人贴射则官市之如旧园户过期而输不足者计所负数如商人入息其入钱以射六务茶者如旧制商人入刍粟塞下者随所在实估度地里逺近量增其直以钱一万为率逺者增至七百近者三百给劵至今一切以缗钱偿之谓之见钱法愿得金帛若他州钱或茶盐香药之类者听大率使茶与邉籴各以实钱出纳不得相为轻重以絶虚估之弊朝廷皆用其说行之期年豪商大贾不能为轻重而论者谓邉籴偿以见钱恐京师府藏不足以继争言其不便谘等因条上利害且言当遣官视陜西河北以镇戎军定州为率镇戎军入粟直二万八千定州入粟直四万五千纳茶皆直十万以蕲州市茶本钱视镇戎军粟直反亡本钱三之一得不偿失弊在茶与邉籴相须为用故更今法以新旧二法较之旧用三税法京师实入缗钱五十七万有竒邉储刍二百五万余围粟二百九十八万石用新法京师实入缗钱增一百四万有竒邉储刍增一千一百六十九万余围粟增二百一十三万余石推行新法功绪已见诏有司榜谕商贾以推行不变之意然论者犹不已天圣三年诏翰林侍讲学士孙奭等同究利害奭等言十三场茶积而未售者六百一十三万余斤盖计商人贴射则善者皆入商人其入官者皆粗恶不时故人莫肯售又园户输岁课不足者使如商人入息而园户皆细民贫弱力不能给烦扰益甚又奸人倚贴射为名强市盗贩侵夺官利其弊不可不革十月遂罢贴射法官复给本钱市茶然自奭等改制而茶法寝坏大约虚估居十之八米斗七百甚者千钱劵至京师为南商所抑茶每直十万止售钱三千富人乘时收蓄转取厚利三司患之请行贴买之法每劵直十万北市估三千倍为六千复入钱四万四千贴为五万给茶直十万诏又损钱一万然亦不足以平其直久之劵比售钱三千者纔得二千往往不售北商无利入中者寡皇佑二年三司奏散于民间者既多所在积而不售故劵直亦从而贱茶直十万旧售钱六万五千今止二千以至香一斤旧售钱三千八百今止五六百公私两失其利请复行见钱法一用景佑三年约束是时虽改见钱法而京师积钱少恐不足以支入中之费帝又出内藏库钱帛百万以赐三司久之入中者寝多京师帑藏益乏商人持劵以俟动弥岁月至损其直以售于蓄贾之家言利者请出内藏库钱稍增价售之岁可得遗利五十万缗既行而谏官范镇谓内藏库榷货务皆领县官岂有榷货务故稽商人而令内藏乘时射利诏即罢之然自此并邉虚估之弊复起至和三年河北提举籴便粮草薛向建议请罢并邉入粟自京辇钱帛至河北专以见钱和籴未数年论者谓辇运科析烦扰居民且商人入钱者少刍豆虚估益高茶益贱诏翰林学士韩绛等言自改法以来邉储有备商旅颇通未宜轻变唯辇运之费悉从官给而本路旧输税绢者毋得折为见钱入中刍豆罢勿给茶所在平其市估至京偿以银紬绢自是茶法不复为邉籴所须而通商之议起矣初官既榷茶民私蓄盗贩皆有禁腊茶之禁又严于他茶园户困于征取官司并缘侵扰天圣中有上书者言茶盐课亏帝谓执政曰茶盐民所食而强设法以禁之致犯者众顾经费尚广未能弛禁尔景佑中叶清臣上疏曰山泽有产天资惠民兵食不充财臣兼利草芽木叶私不得专封园置吏随处立筦一切官禁人犯则刑既夺其资又加之罪黥流日报踰冐不悛使朝廷有聚敛之名官曹滋虐滥之罚皆商吏恊计倒持利权富人豪族坐以贾赢薄贩下估日皆朘削臣窃尝较计茶利所入以景佑元年为率除本钱外实收息钱五十九万余缗又天下所售食茶并本息岁课亦祗及三十四万缗而茶商见通行六十五州军所收税钱已及五十七万缗若令天下通商秪收税钱自及数倍即榷务山场及食茶之利尽可笼取又况不费度支之本不置榷易之官不兴辇运之劳不滥徒黥之辟议者谓榷卖有定率征税无彛准通商之后必亏岁计臣按管氏盐铁法计口受赋茶为人用与盐铁均必令天下通行以口定赋民获善利又去严刑口数出钱人不厌取【俱同上】
　　唐之始时授人以口分世业田而取之以租庸调之法其用之也有节盖其畜兵以府卫之制故兵虽多而无所损设官有常员之数故官不滥而易禄贞观中初税草以给诸闲而驿马有牧田太宗方锐意于治官吏考课以鳏寡少者进考如增户法失劝导者以减户论配租以敛获早晚险易逺近为差庸调输以八月发以九月同时输者先逺民皆自槩量州府岁市土所出为贡其价视绢之上下无过五十匹异物滋味口马鹰犬非有诏不献有加配则以代租赋其凶荒则有社仓赈给不足则徙民就食诸州尚书左丞戴胄建议自王公以下计垦田秋熟所在为义仓岁凶以给民太宗善之乃诏畆税二升粟麦秔稻随土地所宜寛乡敛以所种狭乡据青苗薄而督之田耗十四者免其半耗十七者皆免之商贾无田者以其户为九等出粟自五石至于五斗为差下下户及夷獠不取焉岁不登则以赈民或货为种子则至秋而偿其后洛相幽徐齐并秦蒲州又置常平仓粟藏九年米藏五年下湿之地粟藏五年米藏三年皆着于令贞观初户不及三百万绢一匹易米一斗至四年米斗四五钱外户不闭者数月马牛被野人行数千里不赍粮民物蕃息四夷降附者百二十万人是岁天下断狱死罪者二十九人号称太平中书令李林甫以租庸丁防和籴春彩税草无定法岁为旨符遣使一告费纸五十余万条目既多覆问踰年乃与采访朝集使议革之为长行旨以授朝集使及送旨符使岁有所支进画附驿以达每州不过二纸凡庸调租资课皆任土所宜州县长者莅定粗良具上中下三物之様输京都有滥恶督中物之直二十五年以江淮输运有河洛之艰而闗中蚕桑少菽粟常贱乃命庸调资课皆以米凶年乐输布绢者亦从之河南北不通运州租皆为绢代闗中庸课诏度支减转运太府卿杨崇礼句剥分铢有欠折渍损者州县督选歴年不止其子愼矜专知太府次子愼名知京仓亦以苛刻结主恩王鉷为户口色役使岁进钱百亿万缗非租庸正额者积百寳大盈库以供天子燕私及安禄山反司空杨国忠以为正库物不可以给士遣侍御史崔众至太原纳钱度僧尼道士旬日得百万缗而已自两京陷没民物耗敝天下萧然肃宗即位遣御史郑叔清等籍江淮蜀汉富商右族訾畜十收其二谓之率贷诸道亦税商贾以赡军钱一千者有税于是北海郡录事叅军第五琦以钱谷得见请于江淮置租庸使吴盐蜀麻铜冶皆有税布轻货繇江陵襄阳上津路转至凤翔明年郑叔清与宰相裘冕建议以天下用度不充诸道得召人纳钱给空名告身授官勲邑号度道士僧尼不可胜计纳钱百千赐明经出身商贾助军者给复及两京平又于闗辅诸州纳钱度道士僧尼万人而百姓残于兵盗米斗至钱七千鬻籺为粮民行乞食者属路乃诏能赈贫乏者宠以爵秩故事天下财赋归左藏而太府以时上其数尚书比部覆其出入是时京师豪将假取不能禁第五琦为度支盐铁使请皆归大盈库供天子给赐主以中官自是天下之财为人君私藏有司不得程其多少及吐蕃逼京师近甸屯兵数万百官进俸钱又率户以给军粮至大厯元年以国用急不及秋方苗青即征之号青苗钱又有地头钱每畆二十通名为青苗钱初转运使掌外度支使掌内永泰二年分天下财赋铸钱常平转运盐铁置二使东都畿内河南淮南江东西湖南荆南山南东道以转运使刘晏领之京畿闗内河南剑南山南西道以京兆尹判度支第五琦领之及琦贬以户部侍郎判度支韩滉与晏分治时回纥有助收西京功代宗厚遇之与中国婚姻岁送马十万匹酬以缣帛百余万匹而中国财力屈竭岁负马价河湟六镇既陷岁发防秋兵三万戍京西资粮百五十余万缗而中官鱼朝恩方恃恩擅权君臣猜间邉计兵食置而不议者几十年而诸镇擅地结为表里日治兵缮垒天子不能绳以法颛留意扵祠祷焚帛玉写浮屠书度支禀赐僧巫岁以巨万计然帝性俭约身所御衣必浣染至再三而生日端午四方贡献数至千万者加以恩泽朝多留事经岁不能遣置客省以居上封事不足采者蕃夷贡献未报及失职未叙者食度支数千百人德宗即位用宰相崔佑甫拘客省者出之食度支者遣之岁省费万计议者以租庸调高祖太宗之法也不可轻改而德宗方信用炎不疑也旧户三百八十万五千使者按比得主户三百八十万客户三十万天下之民不土断而地着不更版籍而得其虚实岁敛钱二千五十余万缗米四百万斛以供外钱九百五十余万缗米千六百余万斛以供京师税法既行民力未及寛而朱滔王武俊田悦合从而叛用益不给而借商之令出初太常博士韦都宾陈京请借富商钱德宗以问度支杜佑以为军费裁支数月幸得商钱五百万缗可支半岁乃以户部侍郎赵赞判度支代佑行借钱令约罢兵乃偿之京兆少尹韦桢长安丞薛萃搜督甚峻民有不胜其寃自经者家若被盗然总京师豪人田宅奴婢之估裁得八十万缗又取僦匮纳质钱及粟麦粜于市者四取其一长安为罢市市民相率遮邀宰相哭诉卢■〈木巳〉疾驱而过韦桢愳乃请钱不及百缗粟麦不及五百斛者免而所获裁二百万缗淮南节度使陈少游增其本道税钱每缗二百因诏天下皆增之自太宗时置义仓及常平仓以备凶荒高宗以后稍假义仓以给他费至神龙中略尽元宗即位复置之其后第五琦请天下常平仓皆置库以畜本钱至是赵赞又言自军兴常平仓废垂三十年凶荒馈散馁死相食不可胜纪陛下即位京城两市置常平官虽频年少雨米不腾贵可推而广之宜兼储布帛请于两都江陵成都扬汴苏洪置常平轻重本钱上至百万缗下至十万积米粟布帛丝麻贵则下价而出之贱则加估而收之诸道津会置吏阅商贾钱每缗税二十竹木茶漆税十之一以赡常平本钱德宗纳其策属军用迫蹙亦随而耗竭不能备常平之积是时诸道讨贼兵在外者度支给出界粮每军以台省官一人为粮料使主供亿士卒出境则给酒肉一卒出境兼三人之费将士利之逾境而屯赵赞复请税间架筭除陌常州刺史裴肃鬻薪炭案纸为进奉得迁浙东观察使刺史进奉自肃始也刘赞卒于宣州其判官岩绶倾军府为进奉召为刑部员外郎判官进奉自绶始也顺宗即位乃罢宫市使及盐铁使月进宪宗又罢除官受代进奉及诸道两税外榷率分天下之赋以为三一曰上供二曰送使三曰留州宰相裴垍又令诸道节度观察调费取于所治州不足则取于属州而属州送使之余与其上供者皆输度支是时因德宗府库之积颇约费用天子身服澣濯及刘辟李锜既平訾藏皆入内库是时河北兵讨王承宗于是募人入粟河北淮西者自千斛以上皆授以官度支盐铁与诸道贡献尤甚号助军钱及贼平则有贺礼及助赏设物羣臣上尊号又有献贺物穆宗即位一切罢之两税外加率一钱者以枉法赃论然自在藩邸时习见用兵之弊以谓戎臣武卒法当姑息及即位自神策诸军非时赏赐不可胜纪已而幽州兵囚张宏靖镇州杀田宏正两镇用兵置南北供军院而行营军十五万不能亢两镇万余之众而馈运不能给帛粟未至而诸军或疆夺于道盖自建中定两税而物轻钱重民以为患至是四十年当时为绢二匹半者为八匹大率加三倍豪家大商积钱以逐轻重故农人日困末业日增帝亦以货轻钱重民困而用不充诏百官议革其弊而议者多请重挟铜之律自会昌末置备邉库收度支户部盐铁物钱宣宗更号延资库初以度支郎中判之至是以属宰相其任益重户部岁送钱帛二十万度支盐铁送者三十万诸道进奉助军钱皆输焉懿宗时云南蛮数内冦徙兵戍岭南淮北大水征赋不能办人人思乱及龎勋反附者六七万自闗东至海大旱冬蔬皆尽贫者以蓬子为面槐叶为虀干符初大水山东饥中官令田令孜为神策中军怙权用事督赋益急王仙芝黄巢等起天下遂乱公私困竭昭宗在凤翔为梁兵所围城中人相食父食其子而天子食粥六宫及宗室多饥死其穷至如此遂以亡【唐志唐田赋大学衍义补】

　　钱通卷二十五

　　●钦定四库全书

　　钱通卷二十六

　　（明）胡我琨 撰

　　条议

　　贾谊諌曰法使天下公得顾租铸铜锡为钱敢杂以铅铁为他巧者其罪黥然铸钱之情非殽杂为巧则不可得赢而殽之甚微为利甚厚夫事有召祸而法有起奸今令细民人操造币之势各隠屏而铸作因欲禁其厚利微奸虽黥罪日报其势不止乃者民抵罪多者一县百数及吏之所疑榜笞奔走者甚众夫县法以诱民使入陷穽孰积于此曩禁铸钱死罪积下今公铸钱黥罪积下为法若此上何頼焉又民用钱郡县不同或用轻钱百加若干【时钱重四铢法钱百枚当重一斤十六铢轻则以钱足之若干枚令满平也】或用重钱平称不受【秦钱重半两汉初铸荚钱文帝更铸四铢钱秦钱与荚钱皆当废而故与四铢并行民以其见废故用轻钱则百加若干用重钱虽以一当一犹复不受之是以州县不同也】法钱不立吏急而壹之乎则大为烦苛则力不能胜纵而弗呵乎则市肆异用钱文大乱茍非其术何乡而可哉今农事弃捐而采铜者日蕃释其耒耜冶镕吹炭奸钱日多五谷不为多善人怵而奸邪愿民陷而之刑戮刑戮将甚不祥奈何而忽国如此吏议必曰禁之禁之不得其术其伤必大令禁铜钱则钱必重重则其利深盗铸如云而起弃市之罪又不足以禁矣【文献通考】
　　元帝时贡禹言铸钱采铜一岁十万人不耕民坐盗铸陷刑者多富人藏钱满室犹无厌足民心动摇弃本逐末耕者不能半奸邪不可禁原起于钱疾其末者絶其本宜罢采珠玉金银铸钱之官毋复以为币除其贩卖租铢之律【租铢谓计其所卖物价平其锱铢而收租也】租税禄赐皆以布帛及谷使百姓一意农桑议者以为交易待钱布帛不可尺寸分裂禹议亦寝
　　桓帝时议改铸大钱刘陶言其不便乃止时有上书言人以货轻财薄故致贫困宜改铸大钱事下四府羣僚及太学能言之士陶上议曰当今之忧不在于货在于民饥盖民可百年无货不可一朝有饥故食为至急也议者不达农殖之本多言冶铸之便或欲因缘行诈以贾国利国利将尽取者争竞造铸之端于是乎生盖万人铸之一人夺之犹不能给况一人铸之万人夺之乎夫欲民殷财阜要在止役禁夺则百姓不劳而足陛下欲铸钱齐货以救其弊此犹养鱼沸鼎之中栖乌烈火之上水木本鱼鸟之所生也用之不时必致燋烂帝乃止不铸钱
　　孔琳之议曰洪范八政货为食次岂不以交易之所资为用之至要者乎若使百姓用力于为钱则是妨为生之业禁之可也今农自务谷工自务器各隶其业何尝致动于钱故圣王制无用之货以通有用之财既无毁败之费又省运致之苦此钱所以嗣功龟贝歴代不可废者也谷帛本充于衣食今分以为货则致损甚多又劳毁于商贩之手耗弃于割裁之用此之谓弊着于目前故锺繇曰巧伪之人竞湿谷以要利制薄绢以充资魏代制以严刑弗能禁也是以司马芝以为用钱非徒丰国亦所以省刑钱之不用繇于兵乱积久用之于废有繇而然汉末是也今既用而废之则百姓顿亡其利今既度天下之谷以周天下之食或仓库充溢或粮靡斗储以相资通则贫者仰富致之之道实假于钱一朝断之便为弃物是有钱无粮之人皆坐而饥困此断之又立弊也且据今用钱之处不为贫用谷之处不为富又人习来久革之怨惑语曰利不百不易业况又钱便于谷也魏明帝时钱废用谷四十年矣以不便于人乃举朝大议精才达政之士莫不以宜复用钱下无异情朝无异论彼尚舍谷帛而用钱足以明谷帛之弊着于已试也愚谓救弊之术无取于废钱朝议多同琳之议故不行【俱同上】
　　人间颇盗铸多剪凿古钱取铜帝甚患之录尚书江夏王义恭建议以一大钱当两以防剪凿议者多同之何尚之议曰夫泉贝之兴以估货为本事在交易岂假多数数少则币轻数多则物重多少虽异济用不殊况复以一当两徒崇虚价夫钱之形大小多品直云大钱则未知其格若止于四铢五铢则文皆古篆既非庸下所识如或漫灭尤难分明公私交乱争讼必起此最是深疑者也命旨兼虑剪凿日多以致销尽鄙意复谓直繇紏察不精致使立制以来发觉者寡今虽有悬金之名竟无酬与之实若申明旧科擒获即报畏法希赏不日息矣中领军沈演之以为晋迁江南疆境未廓或土习其风钱不普用今封畧开广声敎遐暨金镪布洽爰逮邉荒用弥广而货弥狭如复竞窃剪凿销毁滋繁刑虽重禁奸弊方宻肆力之甿徒勤不足以供赡诚繇货贵物贱常调未革愚谓若以大钱当两则国传难毁之寳家赢一倍之利不俟加宪巧源自絶上从演之议遂以一钱当两行之经时公私非便乃罢时言事者多以钱货减少国用不足欲禁私铜以充官铸五铢范泰又谏曰夫货存贸易不在多少昔日之贵今日之贱彼此共之其揆一也但今官人均通则无患不足若使必资广以收国用者则龟贝之属自古而行铜之为器在用也博矣锺律所通者逺机衡所揆者大器有要用则贵贱同资物有适宜则家国共给今毁必资之器而为无施之钱于货则功不补劳在用则君人俱困较之以实损多益少良繇阶根未固意存逺畧伏愿思可久之道捐欲速之情则嘉谟日陈圣虑可广【会编】
　　尚书右丞徐爰议曰货薄人贫公私俱罄不有革造将大乏宜应遵式古典收铜缮铸纳赎刋刑着在往策合宜以铜赎刑随罪为品诏可之【六朝史】
　　铸钱形式薄小轮郭不成就于是人间盗铸者云起杂以铅锡并不牢固又剪凿古钱以取其铜钱既转小稍违官式虽重制严刑人吏官长坐罪免者相系而盗铸弥甚百物踊贵人患苦之乃立品格薄小无轮郭者悉加禁断时议者又以铜转难得欲铸二铢钱颜竣曰议者将谓官藏空虚宜更改变天下铜少宜减钱式以救灾弊赈国吊人愚以谓不然今铸二铢恣行新细于官无解于乏而人奸巧大兴天下之货将糜碎至尽空立严禁而利源难絶不过一二年间其弊不可复救此其不可一也今镕铸获利不见有顿得一二倍之理纵复得此必待弥年又不可二也人惩大钱之改兼畏近日新禁市井之间必生纷扰富商得志贫人困穷又不可三也况又未见其利而众弊如此失筭当时取诮百代上不听【同上】
　　齐高帝建元四年奉朝请孔觊上书曰三吴国之闗门比岁被水潦而籴不贵是天下钱少非谷穰贱此不可不察也铸钱之弊在轻重屡更重钱患难用而难用为无累轻钱弊盗铸而盗铸为祸深人所盗铸严法不禁者繇上铸钱惜铜爱工也惜铜爱工也者谓钱无用之器以通交易务欲令轻而数多使省工而易成不详虑其患也自汉铸五铢钱至宋文帝四百余年制度有废兴而不变五铢者其轻重可得货之宜也以为开置钱府方督贡金大兴镕铸钱重五铢一依汉法府库以实国用有储乃量俸禄薄赋税则家给人足顷盗铸新钱者皆效作剪凿不铸大钱也若官钱已布于人使严断剪凿小轻破缺无周郭者悉不得行官钱细小者称合铢两销以为大利贫良之人塞奸巧之路钱货既均逺近则一百姓乐业市道无争衣食滋殖矣时议者以为钱货转少宜更广铸重其铢两以防人奸上乃使诸州大市铜会上崩乃止【六朝史】
　　秘书监崔沔议曰夫国之有钱时所通用若许私铸人必竞为各狥所求小如有利渐忘本业大计斯贫是以贾生之陈七福规于更汉令太公之创九府将以殷贫人况依法则不成违法乃有利谨按汉书文帝虽除盗铸钱令而不得杂以铅铁为他巧者然则虽私铸不容奸钱钱不容奸则铸者无利铸者无利则私铸自息斯则除之与不除为法正等能谨于法而节其用则令行而诈不起事变而奸不生斯所以称贤君也今若听其私铸严断恶钱官必得人人皆知禁诚则汉政可侔犹恐未若皇唐之旧也今若税铜折役则官冶可成计估度庸则私钱无利易而可久简而难诬谨守旧章无越制度且夫钱之为物贵以通货利不在多何待私铸然后足用也左监门录事叅军刘秩议曰古者以珠玉为上币黄金为中币刀布为下币管子曰夫三币握之则非有补于暖也舍之则非有损于饱也先王以守财物以御人事而平天下是以命之曰衡衡者使物一高一下不得有常故与之在君夺之在君以人戴君如日月亲君如父母用此术也是谓人主之权令之钱即古之下币也陛下若舍之任人则上无以御下下无以事上其不可一也夫物贱则伤农钱贱则伤贾故善为国者观物之贵贱钱之轻重夫物重则钱轻钱轻繇乎物多物多则作法收之使少少则重重则作法布之使轻轻重之本必繇乎是柰何而假于人其不可二也夫铸钱不杂以铅铁则无利杂以铅铁则恶不重禁不足以惩息方今塞其私铸之路人犹冐死以犯之况启其源而欲人之从令乎是设陷穽而诱之入其不可三也夫许人铸钱无利则人不铸有利则人去南畆者众去南畆者众则草莱不垦又邻于寒馁其不可四也夫人富溢则不可以赏劝贫馁则不可以威禁故法令不行人之不理皆繇贫富之不齐也若许其铸钱则贫者必不能为臣恐贫者弥贫而服役于富室富室乘之则益盗昔汉文时吴濞诸侯也富埒天子邓通大夫也财侔王者此皆铸钱所致也必欲许其私铸是与人利权而舍其柄其不可五也陛下必以钱重而伤本工费而利寡则臣愿言其失以效愚计夫钱重者犹人日滋于前而炉不加于旧又公钱重与铜之价颇等故盗铸者破重钱以为轻钱禁寛则行禁严则止止则弃矣此钱之所以少也夫铸钱用不赡者在乎铜贵铜贵之繇在于采用者众矣夫铜以为兵则不如铁以为器则不如漆禁之无害陛下何不禁于人则铜无所用铜无所用则铜益贱铜贱则钱之用给矣夫铜不布下则盗铸者无因而铸无因而铸则公钱不破公钱不破则人不犯死刑钱又日增末复利矣是一举而四美兼也伏惟陛下熟察之【唐史】
　　判应天府张方平上言臣向者再总邦计见诸炉岁课上下百万缗天下岁入茶盐酒税杂利仅五千万缗公私流布尔日用而不息上自社稷百神之祀省御供奉官史廪禄军师乘马征戍聘赐凡百用度斯焉取给出纳大计备于此矣景德以前天下财利出入茶盐酒税岁课一千五百余万缗太宗以是料兵阅马平河东讨拓拔岁有事于契丹眞宗以是东封岱宗西祀汾睢南幸亳宋未尝闻加赋于民而调度克集至仁宗朝重熙累盛生齿繁庶食货滋殖庆厯以后财利之入乃至三倍于景德之时而国计之费更称不赡则是本末之源盈虚之数其疎阔不侔久矣陛下悯时事之积弊志在变而通之创立法制凡大措置事以十数要在经国利民崇德而广业也其中率钱募役一法为天下害实深且举应天府为例畿内七县共主客六万七千有余户夏秋米麦十五万二千有零石绢四万七百有零疋此乃田畆桑功之自出是谓正税外有沿纳诸色名目杂钱十一万三千有零贯已是因循弊法然虽有钱数实不纳钱并系折纳谷帛惟屋税五千余贯旧纳本色见钱大体古今赋役之制自三代至于唐末五代未有输纳之法也今乃岁纳役钱七万五千三百有零贯又散青苗钱八万三千六百余贯累计息钱一万六千六百有零贯此乃岁输实钱三千余贯又弛边闗之禁开卖铜之法外则泄于四夷内则纵营销毁鼔铸有限坏散无节钱不可得谷帛益贱凡公私钱币之发敛其则不逺百官羣吏三军之俸给夏秋籴买谷帛坑冶场监本价此所以发之者也屋庐正税茶盐酒税之课此所以敛之者也民间货布之丰寡视官钱所出之多少官钱出少民间已乏则是常赋之外钱将安出自王安石为政始罢铜禁奸民日销钱为器邉闗海舶不复讥钱之出国用日耗又青苗助法皆征钱民间钱荒故方平极言之【宋史】
　　御史周尹言臣去冬奉使经繇永兴秦凤路伏见盗铸钱不少问其本末盖是钱法用一当二铁钱易得而民间盗铸者费少利倍又访闻得所在官中积聚约有四百万余贯民间收藏者犹不在其数缘上件前货起初元以一当十后来减为折三近岁又作折二已于国家重货十损其八若更作一文行用即又损一分所以不当輙有奏请昨来朝廷差汪辅之往逐路拣选铁钱万数不多今三司指挥更不行用仍行改铸务监每一日铸及三千贯一年之内除节假旬假即实有三百日课程约只得九十万贯以来计三二年间未满数百万贯况日课未必及三千贯之数也若改铸之法或只仍旧作折二钱即民间盗铸定亦不可止絶臣欲旧作折二铸钱更不别行改铸亦不须拣选起自今后只作一文行用则盗铸者所获之利不充所费自然无复冐禁作过岁省重辟而农商交易获众货流通之利且约官中所有止就四百万贯言之若以二为一即犹得二百万贯之数致力简省便可得用
　　户部侍郎苏辙北使还论事宜曰臣窃见北界别无钱币公私交易并使本朝铜钱沿邉禁钱条法虽极深重而利之所在势无繇止本朝每岁铸钱以百万计而所在常患钱少盖散入四夷势当尔也谨按河北河东陜西三路土皆产铁见今陜西铸折二铁钱万数极多与铜钱并行而民间轻贱铁钱铁钱十五仅能比铜钱十而官用铁钱与铜钱等缘此解盐钞法久逺必败河东虽有小铁钱然数目极少河北一路则未尝鼔铸臣等尝闻议者谓可于三路并铸铁钱而行使之地止于极邉诸州极邉见在铜钱并以铁钱兑换搬入近里州郡如此则虽不禁钱出外界而其弊自止矣伏乞下户部令遍问三路提转安抚司详讲利害如无窒碍乞蚤赐施行惟河东路极邉数郡访闻每岁秋成必假铜钱于北界人户收籴乞令相度若以紬绢优与折博有无不可此计若行为利不小
　　张商英为相上言当十钱自唐以来为害甚明行之于今犹见窒碍盖十平钱出门有限有禁故四方客旅物货交易得钱者必入中求盐钞收买官告度牒而余钱又流布在街市小民间故官司内外交相利养自当十钱行一夫负八十千小车载四百千钱既为轻赍之物则告牒难售盐钞非操虚钱而得实价则难行轻重之势然也今欲权于内库并宻院诸司借支应于封桩金银物帛并盐铁等下令以当十钱盗铸为滥害法限半年更不行用令民间尽所有于所在州军送纳每十贯官攴金银物帛四贯文择其伪铸者送近便改铸小平钱存其如様者俟纳钱足十贯作三贯文各拨还元借处然后京城作旧钱禁施行乃可议榷货通商钞法【宋史】
　　时连年旱蝗资粮匮竭言事者多请赦怀光李晟上言赦怀光有五不可河中距长安纔三百里同州当其冲多兵则未为示信少兵则不足堤防忽惊东偏何以制之一也今赦怀光必以晋绛慈隰还之浑瑊既无所诣康日知又应迁移土宇不安何以奬励二也陛下连兵一年讨除小丑兵力未穷遽赦有罪今西有吐蕃北有回纥南有淮西观我强弱必起窥觎三也怀光既赦则朔方将士皆应叙勲行赏今府库方虚赏不满望是愈激之使叛四也既解河中罢诸道兵赏典不举怨言必起五也今河中斗米五百刍藁且尽陛下但敕诸道围守旬时彼必有内溃之变何必养腹心之疾为他日之悔哉马燧入朝奏曰怀光凶逆犹甚赦之无以令天下愿更得一月粮必为陛下平之上许之【会编】
　　陆贽言于上曰顷立就军和籴之法以省运制加倍之价以劝农此令初行人皆悦慕而有司竞为纎啬不时敛藏遂使豪家贪吏反操利权贱取于人以俟公私之乏度支物估转高单城谷价转贵空申簿帐为指囷仓计其数则亿万有余考其实则百十不足此谓蓄敛乖宜者也旧制闗中岁运东方租米至有斗钱运斗米之言习闻见不达时宜者则以为国之大事不计费损习近利而不防逺患者则以为不若畿内和籴为易臣以为两家之语互有长短将制国用须权重轻食不足而财有余则弛财而务实仓廪食有余而财不足则缓食而啬用货泉近岁闗辅屡丰公储委积江淮水涝米贵加倍闗辅宜加价以籴而无钱江淮宜减价以粜而无米而运彼所乏益此所余可谓习闻见而不达时宜矣今江淮米斗直百五十钱运至东渭桥僦直又约二百而市司估籴三十七钱耗其九而存其一馁彼人而伤此农制事若斯可谓深失矣每年江淮运米百一十万斛至河阴太原留七十万斛而以四十万斛输东渭桥今二仓见米犹有三百二十余万斛京兆诸县斗米不过直钱七十请令来年江淮止运三十万斛至河阴而河阴太原以次运至京师其江淮所停八十万斛委转运使每斗取八十钱于水灾州县粜之以救贫乏计得钱六十四万缗减僦直六十九万缗先令戸部以二十万缗付京兆籴之以补渭桥之阙数斗用百钱以利农人以一百二万六千缗付邉镇使籴十万人六年之粮余十万四千缗以充来年和籴之价其江淮米钱僦随并委转运使折市绫绢絁绵以输上都偿先贷户部钱诏行其策邉备浸充【唐史】
　　陆贽又奏请均节财赋凡六条其二请两税以布帛为额曰谷帛者人之所为钱货者官之所为也是以国朝着令租出谷庸出绢调出缯纩布曷有禁人铸钱而以钱为赋者哉今之两税独以钱谷定税所征非所业所业非所征遂或增价以买其所无减价以卖其所有一增一减耗损已多望勘会诸州初行两税年绢布定估比类当今时价加贱减贵酌取其中总计合税之钱折为布帛之数【同上】
　　史馆修譔李翔上疏曰定祸乱者武功也兴太平者文德也今陛下既以武功定海内若遂革弊事复旧制用忠正而不疑屏邪佞而不迩改税法不督钱而纳布帛絶进献寛百姓租赋厚邉兵以制夷狄数访问待制官以通塞蔽此六者政之根本太平所以兴也【通鉴】
　　中书舎人白居易上言曰朝廷本用田布令报父雠今全师出界数月不进盖繇此军累经优赏兵骄将富莫肯为用况其月费计钱二十八万缗若更迁延将何供给此犹宜蚤令退军者也【同上】
　　帝初即位置计置司议察盐利害茶法变为贴射而盐则官自鬻官得利微而民不便解池积盐为阜其上生木合抱数莫可较于是诏翰林学士盛度等议更其制度上通商五利曰方禁商时伐木造船辇运兵民不胜疲劳今去其弊一利也陆运既差帖额又役车户贫人惧役连岁逋逃今悉罢之二利也船运有沉溺之患纲吏侵盗杂以泥沙硝石其味苦恶疾生重膇今皆得食真盐三利也钱币国之货泉欲使通流富家多藏镪不出民用益蹙今岁得商人出缗钱以助经费四利也岁减盐官兵卒畦夫佣作之给五利也于是诏罢二京二十八州军榷法听商人入钱若金银于京师榷货务给钞受盐于解池而申私贩鬻之禁民以为便自是虽商贾流行而岁课耗矣【宋史】
　　青苗钱行首议者谓周官泉府民之贷者至输息二十而五国事之财用取具焉孙觉条奏其妄曰成周賖贷特以备民之缓急不可徒与也故以国服为之息然国服之息说者不明郑康成释经乃引王莾计赢受息无过岁什一为据不应周公取息重于莾时况国用专取具于泉府则冢宰九赋将安用耶圣世宜讲求先王之法不当取疑文虚说以图治【同上】
　　苏轼曰昔陛下又创制置三司条例司使六七少年日夜讲求于内使者四十余辈分行营干于外以万乘之主而言利以天子之宰而治财君臣宵旰几一年矣而富国之功茫如捕风徒闻内帑出数百万缗祠部度五千人耳以此为术人皆知其难也【三苏文】
　　青苖法行陈舜俞不肯奉令上疏深陈其害且自劾曰民间出举财物取息重止一倍约偿缗钱而谷粟布缕鱼盐蔌耰锄金锜之属得杂取之朝廷募民贷取有司约中熟为价而必偿缗钱欲如私家杂偿他物不可得故愚民多至卖田宅质妻孥有识耆老戒其乡党子弟未尝不以贳贷为苦祖宗着令以财物相出举任从书契官不为理其保全元元之意深逺如此今散为青苖惟恐不尽万一饥馑荐至必有乗时贵粜者未知将何法以制之官制既放钱取息富室藏镪坐待邻里逋欠之时田宅妻孥随欲而得是岂不为兼并利哉虽分为夏秋二科而秋放之月与夏敛之期等夏放之月与秋敛之期等不过展转计息以给为纳使吾民终身以及世世每岁两输息钱无有穷已是别为一赋以敝海内非王道之举也奏上谪监盐酒税【宋史】
　　先是诏条例司讲立役法条例司言使民出钱募人充役即先王致民财以禄庶人在官者之意命吕惠卿曾希相继草具条贯踰年始成计民之贫富分五等输钱名免役钱若官户女户寺观单丁未成丁者亦等第输钱名助役钱凡敛钱先视州县应用雇直多少随户等科取雇直又增取二分以备水旱欠阙谓之免役寛剰钱用其钱募人代役既试用其法于开封府遂推行于诸路既而东明县民数百纷然诣开封府诉司马光言上等户自来更互充役有时休息今使岁出钱是常无休息之期下等户及单丁女户从来无役今尽使之出钱是鳏寡孤独之人俱不免役夫力者民之所生而有谷帛者民可耕桑而得至于钱者县官之所铸民之所不得而私为也今有司立法惟钱是求岁丰则民贱粜其谷岁凶则伐桑枣杀牛卖田得钱以输民何以为生乎此法卒行富室差得自寛贫者困穷日甚矣帝不听【同上】
　　王韶倡为缘邉市易之说王安石善之谓与汉平准法同可以制物低昂而均通之遂用草泽魏继宗议以内藏库钱帛置市易务于京师凡货之可市及滞于民而不售者平其价市之愿以易官物者听若欲市于官者则度其田宅或金帛为抵当而贷之钱实期使偿半岁输息十二及岁倍之过期不输息外每月更加钱百分之一凡诸司配率并仰给焉以户部判官吕嘉问为提举赐内库钱百万缗为本嘉问上建置十三其一欲于律外禁兼并之家輙取利【宋史】
　　王安石建保甲养马之法文彦博吴充以为不便安石持论益坚乃诏开封府界诸县保甲愿牧马者听仍令以陜西所市马选给之于是曾布等承诏上其条约凡陜西五路义勇保甲愿养马者户一匹物力高愿养二匹者听皆以监牧见马给之或官与其直令自市府界毋过三十匹五路毋过五千匹袭逐盗贼外乗越三百里者有禁岁一阅其肥瘠死病者补偿在府界者见体量草二百五十束加给者钱布在五路者岁免折变缘纳钱三等以上十户为一保四等以下十户为一社以待病毙逋偿者保户马死保户独偿社户马死社户半偿之初行于开封及陜西其后遂徧行诸路【同上】
　　韩琦言臣观近年朝廷举事似不以大敌为恤彼形生疑必谓我有复燕之意故引先发制人之说造为衅端所以致疑其事有七招高丽朝贡一也取吐蕃之地建燕河二也植榆柳于西山以制番骑三也剏保甲四也筑河北城池五也置都作院颁弓矢新式六也置河北三十七将七也契丹素为敌国因事发疑不得不然臣尝窃计始为陛下谋者必曰治国之本当先聚财积谷募兵于农则可以鞭笞四夷故散青苖钱为免役法置市易务次第取钱新制日下更改无常而监司督责以刻为明今农怨于畎亩商叹于道路长吏不安其职陛下不尽知也【纲目】
　　司马光复言免役之法其害有五上户旧充役固有陪备而得畨休今出钱比旧所差皆土著良民今皆浮浪之人恣为奸欺又农民出钱难于出力凶年则卖庄田牛具以钱纳官又提举司惟务多敛役钱积寛剰以为功此五害也今莫若直降敕命委县令佐揭簿定差其人不愿身供役许择可任者雇代惟衙前一役最号重难今仍行差法陪备既少当不至破家若犹矜其力难独任即乞如旧于官户寺观单丁女户有屋产田庄者随贫富以差出助役钱尚虑役人利害四方不能齐同乞许监司守令审其可否可则亟行如未究尽县五日具指画上之州州一月上转运司以闻朝廷委执政审定随一路一州各为之勅务要曲尽【宋史】
　　吏部尚书偰哲笃迎合丞相意请以钞一贯文省权铜钱一千文钞为母而钱为子众皆唯唯惟国子监祭酒吕思诚曰中统至元自有母子岂有以故纸为母而立铜为子者乎又曰而少日尝见为一致以虚换实也今歴代与至正钱中统至元钞交钞分为五项虑下民藏其实而弃其虚恐不为国家利也偰哲笃曰至元钞多伪故更之思诚曰至元钞非伪人为伪耳交钞若出亦有为伪者矣且至元钞人犹识之交钞人未之识伪将滋多况祖宗成宪其可轻改偰哲笃曰钱钞兼行何如思诚曰钱钞兼行轻重不伦何者为母何者为子汝不通古今徒以口舌取媚大臣可乎偰哲笃忿曰公有何策思诚曰我有三字策行不得行不得丞相托克托见思诚之言直颇疑未决御史大夫额森特穆尔曰吕祭酒之言亦有是者但不当于廊庙中大声厉色耳于是讽御史劾思诚狂妄左迁湖广行省左丞遂定更钞之议以中统交钞一贯省权铜钱一千文惟至元钞二贯仍铸至元通寳钱与歴代钱并用以实钞法至元钞通行如故令民间通行之未久物价腾涌至逾十倍及兵兴所在郡县皆以物货相贸易公私所积者皆不行国用繇是大乏【元史】
　　初陜西军兴移用不足知商州皮仲容始献议采洛南县江崖山虢州青水冶青铜置阜民朱阳二监以铸钱既而陜西都运使张奎知永兴军范雍请铸大钱与小钱兼行大钱一当小钱十及奎徙河东又铸大铁钱亦以一当十以助闗中军费未几三司奏罢河东铸铁钱而陜西复采仪州竹尖岭黄铜置博济监铸大钱朝廷因敕江南铸大铜钱而江池虢饶州又铸小铁钱悉辇致闗中数州钱杂行大约小铜钱三可铸当十大铜钱一以民间盗铸者众钱文大乱物价翔踊公私患之于是奎复奏晋泽石三州及威军日铸小铁钱独留用河东而河东铁钱既行盗铸钱者获利十之六钱轻货重其患如陜西言者皆以为不便知并州郑戬请河东铁钱且以二当铜钱一行一年又以三当一或以五当一翰林学士张方平宋祁御史中丞杨察与三司使叶清臣先上陜西钱议曰闗中用大钱本以县官取利大多致奸人盗铸其用日轻救弊不先自损其法未易行请以江南议商州大铜钱一当小钱三又言奸人所以不铸小铁钱者以铸大铜钱得利厚而官不必禁若铸大铜钱无利又将铸小铁钱以乱法请以小铁钱三当铜钱一既而又以河东小铁钱如陜西亦以三当一且罢官所置垆朝廷皆施用其言是奸人稍无利犹未能絶滥钱也其后诏商州罢铸青黄铜钱又令陜西大铜钱大铁钱皆一当二盗铸乃止然令数变邱民耗于资用类多咨怨久之始定【长编】
　　臣伏见六月八日勅以狂贼伤害宰臣擒捕未获陛下悲伤震悼形于寝食特降诏书明立条格云有能捉获贼者赐钱万贯仍加超授今下手贼等四分之内已得其三其余两人盖不足计根寻踪迹知自承宗再降明诏絶其朝请又与王士则士平等官八日之制无不行者独有赏钱尚未赐给羣情疑惑未测圣心闻初载钱置市之日市中观者日数万人巡绕瞻视咨嗟叹息既去复来以至日暮百姓小人重财轻义不能深达事体但见不给其赏便以为朝廷爱惜此钱不守言信自近传逺无繇辨明且出赏所以求贼今贼已诛斩若无人捉获国家何因得此贼而正刑也承宗何故而赐诛絶也士则士平何故与美官也三事既因获贼获贼必有其人不给赏钱实亦难晓假如圣心独有所见审知不合加赏其如天下百姓及后代久逺之人哉【论捕贼行赏表】
　　一件平叔欲令府县粜盐每月更加京兆尹料钱百千司录及两县令每月各加五十千其余观察及诸州刺史县令录事叅军多至每月五十千少至五千三千者臣今计此用钱已多其余官典及巡察手力所繇等粮课仍不在此处通计所给每岁不下十万贯未见其利所费已广平叔又云停盐司诸色所繇粮课约每岁合减得十万贯钱今臣计其新法亦用十万不啻减得十万却用十万所亡所得一无赢余也平叔又请以粜盐多少为刺史县令殿最多者迁转不拘常例如阙课利依条科责者刺史县令职在分忧今惟以盐利多少为之升黜不复考其治行非唐虞三代考绩黜陟幽明之义也【论变盐法状】
　　一件平叔请定盐价每斤三十文又每二百里每斤价加收二文以充脚价量地远近险易加至六文脚价不足官与出名为每斤三十文其实已三十六文也今盐价京师每斤四十诸州则不登此变法之后秪较数文于百姓未有厚利也脚价用五文者官与出二文用十文者官与出四文是盐一斤官粜得钱名为三十其实斤多得二十八少得二十六文折长补短每斤收钱不过二十六七百姓折长补短每斤用钱三十四则是公私之间每斤当失七八分也下不及百姓上不归官家积数至多不可遽筭以此言之不为有益平叔又请令所在及农隙时并召车牛般盐所纳都仓不得令有阙絶者州县和雇车牛百姓必无情愿事须差配然付脚钱百姓将车载盐所繇先皆无捡齐集之后始得载盐及至院监请受又须待其轮次不用门户皆被停留输纳之时人事又别凡事和雇无不皆然百姓宁为私家载物取钱五文不为官家载物取十文钱也不和雇则无可载盐和雇则害及百姓此又不可也【同上】
　　一件平叔称停减盐务所繇收其粮课一岁尚得十万贯文今又称既有巡院请量闲剧留官吏于仓场勾当要害守捉少置人数优恤粮料严加把捉如有漏失私粜等并准条处分者平叔所管盐务所繇人数有几量留之外收其粮课一岁尚得十万贯此又不近理也比来要害守捉人数至多尚有漏失私粜之弊今又减置人数谓能私盐断絶此又于理不可也
　　一件平叔云变法之后岁计必有所余日用还恐不足谓一年已来且未责以课利后必数倍较多者此又不可方今国用常言不足若一岁顿阙课利为害已深虽云明年较多岂可悬保此又非公私蓄积尚少之时可行者也
　　一件平叔又云浮寄奸猾者转富土著守业者日贫若官自粜盐不问贵贱贫富士农工商道士僧尼并兼游惰因其所食尽输官钱并诸道军诸使家口亲族逓相影占不曾输税若官自粜盐此辈无一人遗漏者臣以此数色人等官未自粜盐之时从来籴盐而食不待官自粜然后食盐也若官不自粜盐此色人等不籴盐而食官自粜盐即籴而食之则信如平叔所言矣若官自粜与不自粜皆常籴盐而食则今官自粜亦无利也所谓知其一而不知其二见其近而不见其远也国家榷盐粜与商人商人纳榷粜与百姓则是天下百姓无贫富贵贱皆已输钱于官矣不必与国家交手付钱然后为输钱于官也
　　一件平叔云初定两税时绢一匹直钱三千今绢一匹直钱八百百姓贫虚或先取粟麦价及至收获悉以还债又充官税颗粒不残若官中粜盐一家五口所食盐价不过十钱随日而输不劳驱遣则必无举债逃亡之患者臣以为百姓困弊不皆为盐价贵也今官自粜盐与依旧令商人粜其价贵贱所较无多通计一家五日所食之盐平叔所计一日以十钱为率一月当用钱三百是则三日食盐一斤一月率当十斤新法实价与旧每斤不较三四钱以下通计五口之家以平叔所约之法计之贱于旧价日较一钱月较三十不满五口之家所较更少然则改用新法百姓亦未免穷困流散也初定税时匹绢三千今只八百假如特变盐法绢价亦未肯贵五口之家因变盐法日得一钱之利岂能便免作债收获之时不被征索输官税后有赢余也以臣所见百姓困弊日久不以事扰之自然渐裕不在变盐法也今绢一匹八百百姓尚多寒无衣者若使匹直三千则无衣者必更众多况绢之贵贱皆不缘盐法以此言之盐法未要变也
　　一件平叔云每州粜盐不少长吏或有不亲公事所繇浮词云当界无人籴盐臣即请差清强巡官简责所在实户据口团保给一年盐使其四季输纳盐价口多粜少及盐价迟违请停观察使见任改散慢官其刺史以下贬与上佐其余官贬逺处者平叔本请官自粜盐以寛百姓令其苏息免更流亡今令责实户口团保给盐令其随季输纳盐价所谓扰而困之非前意也百姓贫家食盐至少或有淡食动经旬月若据口给盐依时征价办与不办并须纳钱迟违及违条件观察使上下各加罪谴茍官吏畏罪必用威刑臣恐因此所在不安百姓转致流散此又不可之大者也
　　一件平叔请限商人盐纳官后不得輙于诸军诸使觅职掌把钱捉店看守庄硙以求影庇请令所在官吏严加防察如有违犯应有资财并令纳官仍牒送府县充所繇者臣以为盐商纳榷为官粜盐子父相承坐受厚利比之百姓实则较优今既夺其业又禁不得求觅职事及为人把钱捉店看守庄硙不知何罪一朝穷蹙之也若必行此则富商大贾必生怨恨或收市重寳逃入反侧之地以资冦盗此又不可不虑也【俱同上】

　　钱通卷二十六

　　●钦定四库全书

　　钱通卷二十七

　　（明）胡我琨 撰

　　条议二

　　一臣窃见议者言青苗钱取利于民为非而朝廷深恶其说至烦圣听命有司具述本末委曲申谕中外以朝廷本为惠民之意然告谕之后缙绅之士议论益多至于田野之民蠢然固不知周官泉府为何物但见官中放债每钱一百文要二十文利尔是以申告虽烦而莫能谕也臣亦以谓等是取利不许取三分而许取二分此孟子所谓以五十歩笑百歩者以臣愚见必欲使天下晓然知取利非朝廷本意则乞除去二分之息但令只纳元数本钱如此始是不取利矣盖二分之息以为所得多耶固不可多取于民所得不多耶则小利又何足顾何必以此上累圣政臣捡详元降指挥如灾伤及五分已上则夏料青苗钱令于秋料送纳秋料于次年夏料送纳臣窃谓年岁丰凶固不可定其间丰年常少而凶岁常多今所降指挥盖只言偶然一料灾伤尔若连遇三两料水旱则青苗钱积压拖欠数多若纔遇丰熟却须一并催纳则农民永无丰岁矣至于中小熟之年不该得灾伤分数合于本料送纳者或人户无力或顽猾拖延本料尚未送纳了当若令又请次料合俵钱数则积压转多必难催索臣今欲乞人户遇灾伤本料未曾送纳者及人户无力或顽猾拖延不纳者并更不支俵与次料钱如此则人户免积压拖欠州县免鞭朴催驱官钱免积久失陷【言青苗钱札子】
　　且夫钱者官之所为米粟布帛者民之所生也古者上出钱以权天下之货下出米粟布帛以补上之阙上下交易故无不利今青苖免役皆责民出钱是以百物皆贱而惟钱最贵欲民之无贫不可得也【苏辙论时事】
　　熈宁雇役之法三等人户并出役钱上户以家业高强出钱无艺下户昔不充役亦遣出钱故此二等人户不免咨怨至于中等昔旣已有差役今又出钱雇法之行最为其便及元佑罢行雇法上下二等欣跃可知惟是中等则反为害臣且借畿内为比则其余可知矣畿县中等之家大率岁出役钱三贯若经十年为钱三十贯而已今差役旣行诸县于力最为轻役农民在官日使百钱最为轻费然一岁之用已为三十六贯二年役满为费七十余贯罢役而归寛乡得闲三年狭乡不及一岁以此较之则差役五年之费倍于雇役十年所供赋役所出多在中等如此安得民间不以今法为害而熈宁为利乎【苏辙论分别邪正】
　　只如淳化中李顺庆歴中张海等熈宁中廖恩此数伙盗贼计其燔烧官寺刼略仓库以至发兵命将转输粮食耗失兵械募士赏功之费大率不下数百万贯但得事了岂敢言费然方其未发有能建言乞捐数十万贯以消其变则上下争执如惜支体不肯割截此天下之大迷古今之通患也故臣愿于元丰库或内藏库乞钱三十万贯上以为先帝收恩于既往下以为社稷消患于未萌伏愿陛下权福祸之重轻较得丧之多少断而行之毋使有司吝于出纳以害大计【苏辙乞招河北保甲状】
　　陛下富有四海而元丰及内库钱物山积莫可计数只如近日内降睿思殿金银一色令别库收贮者自约及百余万贯皆是先帝多方收拾以备缓急支用不取于民圣算深远非凡所及若积而不用则与东汉西园残唐之琼林大盈二库何异于先帝圣德不为无损故臣愿乞三十万贯为招军例物选文武臣僚有才干者一二人分往河北逐路于保甲中招其强勇精悍者为禁军随其人才以定军分本州岛无阙则自近及远或押上京不过一二万人则河北豪杰畧尽矣【同上】
　　昔宇文融括诸道客户州县观望虚张其数以实户为客虽得户八十余万岁得钱数百万而百姓困弊实召天寳之乱均税之害何以异此【苏辙民赋序】
　　古者三年耕必有一年之蓄以三十年之通制国用则九年之蓄可跂而待也今者一岁之入金以两计者四千三百而其出之不尽者二千七百银以两计者五万七千而其出之多者六万钱以千计者四千八百四十八万【除米盐钱后得此数】而其出之多者一百八十二万紬绢以匹计者一百五十一万而其出之多者十七万谷以石计者二千四百四十五万而其出之不尽者七十四万草以束计者七百九十九万而其出之多者八百一十一万然则一岁之入不足以供夫一岁之出矣【苏辙收支叙】
　　然则为今之策下方纸之诏赐之以钱五十万贯贷之以粟一百万石而事足矣何则令被灾之州为十万户如一户得粟十石得钱五千下户常产之赀平日未有及此者也彼得钱以完其居得粟以给其食则农得修其■〈亩犬〉畆商得治其货贿上得利其器用闲民得转移执事一切得复其业而不失其常生之计与专意以待二升之廪于上而势不暇乎他为岂不远哉此可谓深思远虑为百姓长计者也繇有司之说则用十月之费为粟五百万石繇今之说则用两月之费为粟一百万石况贷之于今而收之于后足以振其艰乏而终无损于储峙之实所实费者钱五巨万贯而已此可谓深思远虑为公家长计者也【曾巩救灾议】
　　且今河北州军凡三十七灾害所被十余州军而已他州之田秋稼足望今有司于籴粟常价斗增一二十钱非独足以利农其于增籴一百万石易矣斗增一二十钱吾权一时之事有以为之耳以实钱给其常价以荼荈香药之类佐其虚估不过捐荼荈香药之类为钱巨万贯而其费已足茶荈香药之类与百姓之命孰为可惜不待议而可知者也夫费钱五巨万贯又捐茶荈香药之类为钱数巨万贯而足以救一时之患为天下之计利害轻重又非难明者也【同上】
　　旧时孤贫无业惟务贩盐所以五六年前盗贼稀少是时告捕之赏未尝破省钱惟是犯人催纳役人量出今盐课浩大告讦如麻贫民贩盐不过一两贯钱本偷税则赏重纳税则利轻欲为农夫又值凶岁若不为盗惟有忍饥所以五六年来课利日增盗贼日众臣勘会宻州盐税去年一年比祖额增二万贯却支捉贼赏钱一万一千余贯其余未获贼人尚多以此较之利害得失断可见矣【苏轼论河北京东盗贼状】
　　又茍朝廷捐十万贯钱买此两路之人不为盗贼所获多矣夫使朝廷为此两路饥馑特出一二十万贯见钱散与人户人得一贯只及二十万人而一贯见钱亦未能济其性命若特放三百斤以下盐税半年则两路之民人人受赐贫民有衣食之路富民无盗贼之忧其利岂可胜言哉若使小民无以为生举为盗贼则朝廷之忧恐非十万贯钱所能了办又况所支捉贼赏钱未必少于所失盐课臣所谓较得丧之孰多权祸福之孰重者为此也
　　去年杭州管常平米二十三万石今年已粜过十五万石虽余八万石而粜卖未巳又缘去年灾伤放税及和粜不行省仓阙数所有上件常平米八万石只了兑拨充军粮更无见在惟有粜常平米钱近八万贯而钱非救饥之物若来年米益贵钱益轻虽积钱如山终无所用熈宁中两浙市易出钱百万缗民无贫富皆得取用而米不可得故曵罗纨带金玉横尸道上者不可胜计今来浙东西大抵皆粜过常平米见在絶数少熈宁之忧凛凛在人眼中矣【苏轼奏浙西灾伤状】
　　自甲及乙自乙及丙无有穷已每限皆空身到官或三五限得一二百钱谓之破限官之所得至微而胥徒所取盖无虚日俗谓此等为县胥食邑户嗟乎圣人在上使民不得为陛下赤子而皆为奸吏食邑户此何道也【苏轼论积欠】
　　臣闻之父老章献皇后临朝日以江水有皇天荡之险内出钱数十万贯筑长芦起僧舍以拯溺者又见先帝以长淮之崄赐钱十万贯米十万石起夫九万二千人以开龟山河今浮山之崄非特长芦龟山之比而二圣仁慈视民如伤必将捐十五万缗以平此积崄也【苏轼乞开西湖状】
　　轼官于凤翔见民之所最畏者莫若衙前之役自其家之瓮盎釜甑以上计之长役及十千乡户及二十千皆占役一分所谓一分者名为糜钱十千可办而其实皆十五六千至二十千而多者至不可胜计也科役之法虽始于上户然至于不足则递取其次最下至于家赀及二百千者于法皆可科自近岁以来凡所科者鲜有能大过二百千者也夫为王民自瓮盎釜甑以上计之而不能满二百千则何以为民今也及二百千则不免焉民之穷困亦可知矣然而县官之事岁以二千四百分为计所谓优轻而可以偿其劳者不能六百分而捕获强恶者愿入焉摘发赃弊者愿入焉是二千四百分者衙前之所独任而六百分者未能纯被于衙前也民之穷困又可知矣今之最便惟重难日损优轻日增则民尚可以生此轼之所为区区议以官榷与民也其详固已具于府之所录以闻者从轼之说而尽以予民失钱之以贯计者轼尝粗较之岁不过二万失之于酒课而偿之以税缗是二万者未得为全失也就使为全失二万均多补少要以共足此一转运使之所办也【苏轼上韩魏公论场务】
　　今议者曰吾之法与淮浙不同淮浙之民所以不免于私贩而灶戸所以不免于私卖者以官之买价贱而卖价贵耳今吾贱买而贱卖借如每斤官以三钱得之则以四钱出之盐商私买于灶户利其贱耳贱不能减三钱灶户均为得三钱也宁以予官乎将以予私商而犯法乎此必不犯之道也此无异于儿童之见东海皆盐也茍民力之所及未有舍而不煎煎而不卖者也而近岁官钱常若窘廹遇其急时百用横生以有限之钱买无穷之盐灶户有朝夕薪米之忧而官钱在朞月之后则其利必归于私贩无疑也食之于盐非若饥之于五谷也五谷之乏至于节口并日而况盐乎故私贩法重而官盐贵则民之贫而懦者或不食盐往在浙中见山谷之人有数月食无盐者今将榷之东北之俗必不如往日之嗜咸也而望官课之不亏踈矣且淮浙官盐本轻而利重虽有积滞官未病也今以三钱为本一钱为利自禄吏购赏修筑敖庾之外所获无几矣一有积滞不行官之所丧可胜计哉失民而得财明者不为况民财两失者乎【上文侍中榷盐书】
　　铜布于下为天下菑何以言之铜布于下则民铸钱者大抵必杂石鈆铁焉黥罪日繁此一祸也铜布于下伪钱无止钱用不信民愈相疑此二祸也铜布于下采铜者弃其田畴家铸者损其农事谷不为则邻于饥此三祸也故不禁铸钱则钱常乱黥罪日积是陷阱也且农事不为有罪为菑故民铸钱不可不禁止禁铸钱必以死罪铸钱者禁则钱必还重钱重则盗铸钱者起则死罪又复积矣铜使之然也故铜布于下其祸博矣今博祸可除七福可致何谓七福上收铜勿令布下则民不铸钱黥罪不积一铜不布下则伪钱不繁民不相疑二铜不布下不得采铜不得铸钱则民反耕田矣三铜不布下毕归于上上挟铜积以御轻重钱轻则以术敛之钱重则以术散之则钱必治矣四挟铜之积以铸兵器以假贵臣小大多少各有制度以别贵贱以差上下则等级明矣五挟铜之积以临万货以调盈虚以收竒羡则官必富而末民困矣六挟铜之积制而弃财以与匈奴逐争其民则敌必坏矣七此谓之七福故善为天下者因祸而为福转败而为功今顾退七福而行博祸可为长太息者此其一也【铜布篇】
　　宋文帝铸四铢钱与五铢同用费无利故民不盗铸及武帝即位又铸孝建四铢形式薄小盗铸者众朝廷患之去岁春诏钱薄小无轮廓者悉不得行民间喧扰沈庆之建议以为宜听民铸钱郡县置钱署乐铸之家皆居署内平其准式去其杂伪去岁所禁新品一时施用今铸悉依此格万税三千严捡盗铸丹阳尹颜竣驳之以为五铢轻重定于汉世魏晋以降莫之能改诚以物货既均改之伪生故也今云去春所禁一时施用若巨细总行而不从公铸利己既深情伪无极私铸剪凿尽不可禁财货未赡大钱已竭数岁之间悉为尘土矣今纵行细钱官无益赋之理百姓虽赡无解官乏唯简费去华专在节俭求赡之道莫此为贵耳议者又以铜转难得欲铸二铢钱竣曰议者以为官藏空虚宜更改铸天下铜少宜减钱式以救交弊赈国舒民愚以为不然今铸二铢恣行新细于官无解于乏而民间奸巧大兴天下之货将糜碎至尽空严立禁而利深难絶不一二年其弊不可复救民惩大钱之改兼畏近日新禁市井之间必生纷扰远利未闻切患猥及富商得志贫民困穷此皆甚不可者也乃止【经济类编】
　　吴越王宏佐议铸铁钱以益将士禄赐其弟牙内都虞候宏亿谏曰铸铁钱有八害新钱既行旧钱皆流入邻国一也可用于吾国而不可用于他国则商贾不行百货不通二也铜禁至严民犹盗铸况家有铛釜野有铧犁犯法必多三也闽人铸铁钱而乱亡不足为法四也国用幸丰而自示空乏五也禄赐有常而无故益之以启无厌之心六也法变而弊不可遽复七也钱者国姓易之不祥八也宏佐乃止【同上】
　　五年蔡京罢相监察御史沈畸言古者军兴锡赏不继或以一当百或以一当千此权时之宜岂可行于太平无事之日自以当十之议召祸起奸游手之民一朝鼓铸无故而有数倍之息何惮而不为虽日斩之其势不可遏也
　　初王安石既与吕惠卿议定出示苏辙等曰此青苗法也有不便以告勿疑辙曰以钱货民本以救民然出纳之际吏缘为奸虽有法不能禁钱入民手虽良民不免妄用及其纳钱虽富民不免踰限如此则恐鞭棰必用州县之事烦矣唐刘晏掌国计未尝有所假贷而四方丰凶贵贱知之未尝逾时有贱必籴有贵必粜以此四方无甚贵甚贱之病今此法见在而患不修公诚能有意于民举而行之则晏之功可立竢矣安石曰君言诚有理当徐思之繇是逾月不言青苖会京东转运使王广渊言春农事兴而民苦乏兼并之家得以乗急邀利乞留本道钱帛五十万贷之贫民岁可获息二十五万从之其事与青苖法合安石始以为可用召广渊至京师与之议于是决意行焉【长编】
　　古今言钱帛之轻重者熟矣或更大钱或放私铸或龟或贝或皮或刀或禁埋藏或禁销毁或禁器用或禁滞积皆可以救一时之弊也然而或损或益者盖法有行不行之谓也臣不敢远征古证窃见元和已来初有公取器用禁铜之令次有交易钱帛兼行之法近有积钱不得过数之限每更守尹则必有用钱不得加除之牓然而铜器备列于公私钱帛不兼于卖鬻积钱不出于墙垣欺滥偏行于井市亦未闻鞭一夫黜一吏赐一告讦坏一蓄藏岂法不便于时耶盖行之不至也陛下诚能采古今救弊之方施赏罚必行之令则圣祖神宗之法制何限前贤后智之议论何穷岂特愚臣盗窃古人之见自称革弊之术哉【元稹钱货议】
　　宋范泰谏市民铜铸钱曰治国若烹小鲜拯敝莫若务本未有民贫而国富本不足而末有余者也故囊漏贮中识者不吝反裘负薪存毛实难
　　自仁贵等覆师丧气故虏得跳梁山谷又师行必藉马力不数十万不足与虏争臣请天下自王公及齐人挂籍之口人税百钱又弛天下马禁使民得乗一大马不为数限官籍勿使得隐不三年人间畜马可五十万即诏州县以所税口钱市之若王师大举一朝可用且虏以骑为疆若一切使人乗之则市取其良以益中国使得渐耗虏兵之盛国家之利也高宗善之【魏元忠】
　　愚以为今日之取于民者除江西岁运实京仓者外凡北方之赋无问粟麦黍豆之类随年所有皆用为粮一以时价为准原额输粟者估以时直如粟直六百文豆直三百则以二石准一石焉他皆仿此【大学衍义补】
　　请于辽东宣府大同极边之处各立一常平司不必专设官惟于户部属遣官一二员岁往其处莅其事每岁于收成之候不问是何种谷遇其收获之时即发官钱收籴贮之于仓谷不必一种惟其贱而收之官不必定价随其时而予之其可久留者储之以实边城其不可久者随时以给廪食之人凡诸谷一以粟为则如粟直八百豆直四百则支一石者以二石与之他皆准此然后计边仓之所有豫行应边运储州县俾其依价收钱以输于边如此不独可以足边郡而亦可以寛内郡矣【同上】
　　三代以前世无不耕之民人无不给之家后世田不井授人不皆农耕者少而食者多天下之人食力者什三四而资籴以食者什七八矣农民无远虑一有收熟视米谷如粪土变谷以为钱又变钱以为服食日用之需曾未几时随即罄尽不幸而有荒年则伐桑枣卖子女流离失所草芽木皮无不食者天下之民莫不皆然而淮北山东为甚臣愿朝廷举李悝平籴之法于此二处各立一常平司每司注户部属官三员量地大小借与官钱为本每岁亲临所分属县验其所种之谷麦熟几分粟熟几分与夫大小豆之类皆定分数申达户部因种类之丰荒随时价之多少收籴在官其所收者不分是何米谷逐月验其地之在收市之所售粟少则发粟麦少则发麦诸谷俱不收然后尽发之【若易朽腐者又在临时斟酌】随处立仓通融般运分散量时取值凡货物可用者皆售之不必专取银与钱也其所得货物可资国用者具数送官其余听从随时变卖以为籴本【同上】
　　若官中许于逐处预借和籴价钱并管在农司斟酌擘划或以充合造耕稼之具或以为买籴粮种之资便须逐事计钱明收贯伯于东作之日贷于逐人于西成之时取其偿直据官中合要斛斗依逐处时估分文折纳入仓分明系帐且在农司收管遂旋牒报三司看三司如要收支即随处差人交割仍点勘预借钱数准折勾销有剰则计数润官有欠则农司催促此亦应用之良策有速成之要期【陈靖劝】课
　　今年秋税和市草一千万束便令人户送入城输纳每束兼车脚与折钱二十五文既利贫人兼济公用希颜奉宣进止宜依者伏以制事之体所贵有常顺人之情尤重改作革而能当尚恐未孚动且失宜曷繇无扰臣等又勘度支京兆比来雇车估价及所载多少大率每一车载一百二束每一里给佣钱三十五文百束应输二束充耗今京畿诸县去城近者七八十里远者向二百里设令逺近相补通以百里为程则雇车载草百束悉依官司常估犹用钱三千五百文即是一束之草唯计搬运已当三十有五文买草本价又更半之而度支曾不计量自我作古轻以胸臆斟酌限为二十五文谓之加征则法度废隳谓之和市则名实乖反倘可其奏人何以观岂如官自置场要便收市欲少市则平其估以节费欲多市则优其价以招人买卖既和贫富俱便有余者趋加饶易售之利不足者免转求贵赁之资望委京兆尹干当别和市草五百万束以充贮备其所和市并随要便官自置场每场置钱旋付价直时估之外仍稍优饶交易往来一依市利勿令官吏催遣道路遮邀但不抑人自当趋利其市草价直并于年支留府钱数内以给用不尽者充每市满十万束一度闻奏便以府司邮递车牛并更雇脚相添转徙场所搬载送付苑中输纳如蒙圣恩允许臣即依此宣行【陆贽折税市草事状】
　　尝因经筵侍坐言散青苖钱不便自后朝廷更遣使者四十余人分行天下以提举勾当常平广惠仓相度差役农田水利为名其实专使之散青苖钱臣窃自疑智识浅短不足以知天下变通之务又疑因臣之言激怒建画之臣使行之更力繇是闭口不敢复言今行之纔数月中外鼎沸皆以散青苖钱为不便然后臣乃敢发口复言彼言青苖钱不便者大率但知所遣使者或年少位卑倚势作威陵轹州县骚扰百姓止论今日之害耳臣所忧者乃在十年之后非今日也夫民之所以有贫富者繇其材性智愚不同富者智识差长忧深思远宁劳筋苦骨恶衣菲食终不肯取债于人故其家常有赢余而不至狼狈也贫者啙窳偷生不为远虑一醉日富无复赢余急则取债于人债不能偿至于鬻妻卖子冻馁填沟壑而不知自悔也是以富者常借贷贫民以自饶而贫者常假贷富民以自存虽苦乐不均然犹彼此相资以保其生今县官乃自出息钱以春秋贷民民之富者皆不愿取贫者乃欲得之提举官欲以多散为功故不问民之贫富各随户等抑配与之富者与债仍多贫者与债差少多者至十五缗少者不减千钱州县官吏恐以逋欠为负又令贫富相兼共为保甲仍以富者为之魁首贫者得钱随手皆尽将来粟麦小有不登二税且不能输况于息钱固不能偿吏督之急则散而之四方富者不去则独偿数家所负力竭不逮则官必为之倚阁春债未毕秋债复来歴年寖深债负益重或值凶年则流转死亡幸而丰稔则州县之吏并催积年所负之债是使百姓无有丰凶长无苏息之期也贫者既尽富者亦贫臣恐十年之外富者无几何矣富者既尽若不幸国家有边隅之警兴师动众凡粟帛军需之费将从谁取之臣不知今者天下所散青苖钱凡几千万缗若民力既竭加以水旱之灾州县之吏果有仁心爱民者安得不为之请于朝廷乞因郊赦而除之朝廷自祖宗以来以仁政养民岂可视其流亡转死而必责其所负其势不得不从请者之言也然则官钱几千万缗已放散而不返矣官钱既放散而百姓又困竭但使闾胥里长于收督之际有乞取之资此可以谓之善计乎且常平仓者乃三代圣王之遗法非独李悝耿寿昌能为之也谷贱不伤农谷贵不伤民民頼其食而官收其利法之善者无过于此比来所以隳废者繇官吏不得人非法之失也今闻条例司尽以常平仓钱为青苖钱又以其谷换转运司钱是欲尽坏常平专行青苖也国家每遇凶年供军仓自不能足用固无羡余以济饥民所頼者止有常平仓钱谷耳今一旦尽作青苖钱散之向去若有丰年将以何钱平籴若有凶年将以何谷赒赡乎臣窃闻先帝常出内藏库钱一百万缗助天下常平仓作籴本前日天下常平仓钱谷共约一千余万贯石今无故尽散之他日若思常平之法复欲收聚何时得及此数乎臣以谓散青苖钱之害犹小而坏常平仓之害犹大也今陛下令薛向于江淮为贸易以三百万缗畀之又散青苗钱数千万缗其余五十万三十万者固不足数尔臣言罢制置三司条例司及追还诸路提举勾当常平广惠仓使者其官员并送审官院与合入差遣青苖钱已散者令州县候丰熟日催收本钱更不取利未散者毋得更散其常平仓钱谷依旧封桩令提点刑狱司管当则太平之业依然复故矣【司马光乞罢条例司常平使者】
　　大凡生于天地之间而五材之用为急五材者金木水火土也水火不资于作为金木自产于山泽唯土爰播植非力不成衣食之源皆出于此故可以勉人功定赋入者唯布麻缯纩与百谷焉先王惧物之贵贱失平而人之交易难准又立泉货之法以节轻重之宜敛散弛张必繇于是盖御财之大柄为国之利权守之在官不以任下然则谷帛者人之所为也钱货者官之所为也人之所为者故租税取焉官之所为者故赋敛舍焉此又事理着明者也是以国朝着令稽古作程所取于人不踰其分租出谷庸出绢调杂出缯纩布麻非此族也不在赋法列圣遗典粲然可征曷常有禁人铸钱而以钱为赋者也今之两税独异旧章违任土之通方效筭缗之末法不稽事理不揆人功但估资产为差便以钱谷定税临时折征杂物每岁色目颇殊惟计求得之利宜靡论供办之难易所征非所业所业非所征遂或增价以买其所无减价以卖其所有一增一减耗损以多且百姓所营惟在耕织人力之作为有限物价之贵贱无恒而乃定税计钱折钱纳物是将有限之产以奉无恒之输纳物贱则供税之所出渐多多则人力不给纳物贵则收税之所入渐少少则国用不充公私二途常不兼济以此为法未之前闻往者初定两税之时百姓纳绢一疋折钱三千二三百文大率万钱为绢三疋价既稍贵数则不多及乎颁给军装计数而不计价此所谓税入少而国用不充者也近者百姓纳绢一疋折钱千五六百文大率万钱为绢六疋价既转贱数则渐加向之蚕织不殊而所输尚欲过倍此所谓供税多而人力不给者也今欲不甚改法而粗救灾害者在乎约循典制而以时变损益之臣谓宜令所司勘会诸州府初纳两税年绢布定估比类当今时价加贱减贵酌取其中总计合税之钱折为布帛之数仍依庸调旧制各随乡土所宜某州某年定出税布若干端某州某年定出税绢若干疋其有絁绵杂货亦随所出定名勿更计钱以为税数其计钱为数者独月俸资课而已制禄惟不计钱故三代以食人众寡为差两汉以石数多少为秩盖以钱者官府之权货禄者吏属之常资以常狥权则丰约之度不得恒于家以权为常则轻重之柄不得专于国故先王制禄以食而平货以钱然后国有权而家有节矣况今馈饷方广仓储未丰尽复古规或虑不足若但据羣官月俸之等随百役资课之差各依钱数少多折为布帛定数某官月给俸绢若干疋某役月给资布若干端所给色目精粗有司明立条例便为恒制更不计钱物甚贱而官之所给不加物甚贵而私之所禀不减官司有准何利如之古之圣人所以取山泽之蕴材作泉布之实货国专其利而不与人共之者盖为此也物贱繇乎钱少少则重重则加铸而散之使轻物贵繇乎钱多多则轻轻则作法而敛之使重是乃物之贵贱系于钱之多少钱之多少在于官中盈缩官失其守反求于人人不得铸钱而限令供税是使贫者破产而假资于富有之室富者蓄货而窃行于轻重之权下困齐人上亏利柄今之所病谅在于斯诚宜广即山殖货之功峻用铜为器之禁茍制持得所则钱不乏矣有粜盐以入其直有榷酒以纳其资茍消息合宜则钱可收矣钱可收固可以敛轻为重钱不乏固可以散重为轻弛张在官何所不可今既总收极甚之数定为两税矣所定别献之类复在数外矣间缘军用不给已甞加征矣近属折纳价钱则又多获矣比于大厯极甚之数殆将再益其倍焉复幸年谷屡丰兵车少息而用常不足其故何哉盖以事逐情生费从事广物有剂而用无节夫安得不乏乎茍能黜其情约其用非但可以布帛为税虽更减其税亦可也茍务逞其情侈其用非但行今重税之不足虽更加其税亦不足也【陆贽请不计钱数状】
　　臣所谓周制有从官借本贾者亦不以求民之利但令变所贷钱输国服即以为息也此所谓王道也而郑康成释云以其于国服事之税为息也于国事受园廛之田而贷万泉者则朞出息五百臣谓周礼园廛二十而税一近郊十一远郊二十而三甸稍县都皆无过十二惟漆林之征二十而五漆林自然所生非人力所作故税重康成乃约此法谓从官贷钱若受园廛之地贷万钱者出息五百公彦因而疏解谓近郊十一者万钱期出息一千远郊二十而三者万钱期出息一千五百甸稍县都之民万钱期出息二千臣谓如此则虽漆林之所取贷万钱息二千五百也然当时未必如此今放青苗钱凡春贷十千半年之内便令纳利二千秋再放十千至岁终又令纳利二千则是贷万钱者不问远近之地岁令出息四千也周礼至远之地出息二千今青苖取息尚过周礼一倍则制置司言比周礼取息立定分数已不为多亦是欺罔圣慈且谓天下之人皆不能辨也且古今异制贵于便时周礼所载有不可施于今者其事非一若谓泉府一职今可施行则上所言以官钱买在市不售及民间积滞之货俟民急求则依元买价与之民有祭祀丧纪就官中借物限旬日三月还官而不取其利制置司何不将此周公太平已试之法尽申明而行之岂可独举注疏贷钱取息之一事以诋天下之公言哉【韩琦论市易】
　　天下以钱为患二十年矣百物皆所以为货而钱并轻其权钱有轻重大小又自以相制而资其所不及至三钱并行则相制之术尽矣而犹不足至于造楮以权之凡今之所谓钱者反听命于楮楮行而钱益少此今之同患而不能救者也夫率意而戏造猥以补一时之阙而遂贻后日之忧大都市肆四方所集不复有金钱之用尽以楮相贸易担囊而趋胜一夫之力輙为钱数百万行旅之至于都者皆轻出他货以售楮天下阴相折阅不可胜计故凡今之弊岂惟使钱益少而他货亦并之矣设法以消天下之利孰甚于此兴利之臣茍欲必行知模刻之易而不知其为尽钱之难十年之后四方之钱亦藏而不用矣将交执空劵皇皇焉而无从得此岂非天下之大忧乎夫见其有而因谓之有见其无而因谓之无者此常人不识尔所贵于智者推其有无之所自来不反手而可以除其患且今之所谓钱乏者岂诚乏耶上无以为用耶下无以为市耶是不然也天下之所以竭诚而献者有二议有防钱之禁有羡钱之术夫南出于楚北出于燕中又自毁于器用盗铸者虽殽杂而能增之为器者日损之而莫知也此其禁患于不宻也是诚可宻也若夫羡钱之术则鼓铸而已矣虽然尽鼓铸所得何足以羡天下之钱且天地之产东南之铜或暂息而未复虽有咸阳孔仅之巧何以致之噫不知夫造楮之弊驱天下之钱内积于府库外藏于富室而欲以禁钱鼓铸益之耶且钱之所以上下尊之其权尽重于百物者为其能通百物之用也积而不发则无异于一物铜性融液月铄岁化此其朘天下之寳亦已多矣夫徒知钱之不可以不积而不知其障固而不流徒知积之不可以不多而不知其已聚者之不散役楮于外以代其劳而天下有坐镇莫移之钱此岂智者之所为哉岂其思虑之有未及哉故臣以谓推其有无之所自来不反手而可以除其患者也虽然壅天下之钱非上下之所欲也用楮之势至于此也赍行者有千倍之轻兑鬻者有什一之获则楮在而钱亡楮尊而钱贱者固其势也贵莫如珠金贱莫如泥沙至钱而平矣先王之用币也钱居其一而后世之用钱也他币至于皆废诚以为轻重之适也故夫天下之货未有可轻于钱者也一朝而轻千倍曾不为后日之计者何也此臣之所谓弊极而当反者也天下之事本无竒画为竒画者小人之自便以干其君者也不可听也虽然臣又有疑焉计今日之钱自上而下者有兵之料有吏之俸自下而上者州县倚盐酒杂货之入而民之卖易以输送者大抵皆金钱也故虽设虚劵以阴纳天下之钱而犹未至于尽藏而不用方今之事比于前世则钱既已多矣而犹患其少者何也古之盛世钱未尝不贵物未尝不贱汉宣帝时谷至石五钱所以立常平之法唐太宗新去隋乱而至富强米斗十钱以上为率何者治安则物蕃物蕃则民不求而皆足是故钱无所用往者东南为稻米之区石之中价财三四百耳岁常出以供京师而资其钱今其中米价已倍之矣不幸有水旱不可预计惟极南之交广与素旷之荆襄米斗乃或止百钱为率耳然大要天下百物皆贵而钱贱瓜匏果蓏鱼鳖牛彘凡山泽之所产无不尽取非其有不足也而何以至此且以汉唐之赋禄较之于吾宋其用钱之增为若干以承平之赋禄较之于今日其用钱之增又若干东南之赋贡较承平之所入者其钱之增又若干昔何为而有余今何为而不足然则今日之患钱多而物少钱贱而物贵也明矣天下惟中民之家衣食或不待钱而粗具何者其农力之所得者足以取也而天下之不为中民者十六是故常割中民以奉之故钱货纷纷于市而物不能多出于地夫持空钱以制物犹不可而况于持空劵以制钱乎然则天子与大臣当忧其本而已矣【叶适理财中论钱币】
　　清河客李蕚年二十为郡人乞师于颜眞卿曰公首唱大义河北诸郡恃公以为长城今清河公之西邻国家平日聚江淮河内钱帛于彼以赡北军今有布三百余万匹帛八十余万匹钱三十余万缗粮三十余万斛昔讨黙啜甲兵皆追于库今有五十余万事户七万口十余万窃计财足以三平原之富兵足以倍平原之强公诚资以士卒抚而有之以二郡为腹心则余如四肢无不随所使矣【经济】
　　李德裕劾奏智兴为坛泗州募愿度者人输钱三千则不复勘诘普加髠落自淮而右户三丁男必一丁剔髠规影徭赋所度无筭臣阅度江者日数百苏常齐民十固八九若不加禁遏则前至诞月江淮失丁男六十万不为细变【左编】
　　司空马说赵王曰文信侯相秦臣事之为尚书习秦事今大王使守小官习赵事请为大王设秦赵之战而亲观其孰胜赵孰与秦大曰不如民孰与之众曰不如金钱粟孰与之富曰弗如国孰与之治曰不如相孰与之贤曰不如将孰与之武曰不如律令孰与之明曰不如【经济】
　　贡禹上书曰臣为谏大夫俸银月九千二百廪食太官及为光禄大夫俸钱月万二千禄赐愈多家日以富盖寛饶为司隶俸钱月数千半以给吏民为耳目言事者或者往往疑以谓俸入不及今之簿尉而能俭以足用如此仆谓汉之士风固虽近古汉之钱物固虽艰得不应仅得数千或谓家以日富盖俸钱之外又有禄米及其它颁赉之属据史汉百官腊及春有赐汉之谏大夫秩比八百石月得八九十斛光禄大夫秩比二千石月得百斛司隶二千石月得百二十斛二公俸钱之外每月所得禄米如是又能俭以用度所以为有余也汉人诚实可喜如此非如后人以有为无以多为寡务以欺人因而考之汉制三公号为万石谓一岁共食万斛然考汉制三公俸月三百五十斛以岁计之四千余斛耳成帝时益大司马大司空俸注丞相大司马俸钱月六万御史大夫俸钱月四万延平间定制中二千石月俸钱九千米七十斛眞二千石钱六千五百米六十五斛比二千石钱五千米三十四斛其视前汉米减三之二钱减大半当时士夫亦罕以俸薄为言者唐初禄制正一品米七百石钱九千八百正二品米五百石钱八千正三品米四百石钱七千大率如此自艰难以来增置使额大厯中权臣月俸有至九千贯刺史无大小皆千贯其视两汉不啻数倍而两汉职田无闻唐一品十二顷二品十顷以下皆有差唐之俸禄多于两汉如此当时词人见于歌诗如元微之在政府与妻诗曰今日俸钱过十万与君朝暮复营斋通政司马诗曰月储三万养教闲白乐天诗曰典较在秘书一马两仆夫俸钱万六千月给亦有余孟郊诗曰贑人年六十每月请三千见于诗者往往如此仆谓唐人俸禄守佐以上有不待言簿尉下僚未免为薄观孟郊所谓每月请三千之说可以类推矣然考唐九品月得五十七石使果得此亦足用度而郊以吟诗废务上官差官以摄其职分其半禄酸寒之状可想而知观此语亦可以发一笑也而下僚俸禄所得虽不等要无鲜薄之叹夫国家设禄本以养亷而所得不足以育妻孥且动迟数年之次责其亷隅得乎故汉人增俸多增于下寮如宣帝益吏俸百石以下俸十五光武增百官俸其千石以上减于西京旧制矣百石以下加于旧秩盖知此也【野客丛书】

　　钱通卷二十七

　　●钦定四库全书

　　钱通卷二十八

　　（明）胡我琨 撰

　　词话

　　王符潜夫论曰富贵皆背亲捐旧丧其本心朽贯千万而不忍赐人一钱积粟腐仓不忍贷人一升
　　陆扆撰光院例榜于院台云费调金鼎能视草之烦劳拥出碧幢释援毫之覊束固人臣之极挚亦翰院之荣华至于察风俗于一方赏货泉于三使其为盛也抑又次焉各请出钱用光玉署
　　今之士大夫又有专务科罚者公吏有过则令罚直若干人户论诉理曲合与断罪乃以修造为名各罚钱入官若干不知此钱果归何地耶【昼帘绪论】
　　史宏肇遣先锋将马诲击契丹斩首千余级崇美等不敢进引而南宏肇遣诲追击破之崇美等退保懐州刘智远以行德为河阳节度使契丹主闻之叹曰我有三失宜天下之叛我也诸道括钱一失也令上国人打草谷二失也不蚤遣诸节度使还镇三失也【五代史】
　　或谓天下何时太平岳飞曰文臣不爱钱武臣不惜死天下太平矣【宋史】
　　李纾侍郎好谐戏又服用华鲜尝朝回以同列入坊门有负贩者呵不避李骂曰头钱价奴兵輙冲官长负者顾而言曰八钱价措大漫作威风纾乐采异语使仆者诱之至家为设酒馔徐问八钱之义负者答曰只是衣短七耳同列以为破的纾甚惭下人呼举不正故云短也【因话录】
　　汉法官至二千石月得米一百二十斛俸钱万二千古之升斗小今之升斗大量酒之升斗小量谷之升斗大昔人饮酒有数石不乱者班固论一夫百畆所收之粟人食月一石五斗古之人亦今之人也岂有一人能饮数石而食五升米乎无是理也前史称汉文帝节俭身衣弋绨集上书囊为殿帷所幸慎夫人衣不曵地此三事以人主行之可谓陋矣然赐邓通以十数巨万又以铜山与之此又何也【泊宅编】
　　古今之语大都相同但其字各别耳古所谓阿堵者乃今所谓兀底也王衍口不言钱家人欲试之以钱遶床不能行因曰去阿堵物谓口不言去却钱但云去却兀底尔如传神写照正在阿堵中盖当时以手指眼谓在兀底中尔后人遂以钱为阿堵物眼为阿堵中皆非是盖此两堵同一意也然去有两音一邱据反乃去来之去世常从此音非也当作口举反韵略云撒也然此义亦非也苏武掘鼠所去草实而食之乃鼠所藏者也盖衍之意以为此钱不当置于此当屏藏之于他处也【懒真子】
　　辉家旧藏歴代钱谱十卷乃绍圣间李孝美所著盖唐人顾烜张台先有篹说孝美重修也周秦后钱之品様具着于帙是特见于形似尔亲党洪子予收古钱币数十百种自虞夏以降一无遗者每出示坐客道所以然皆有依据大抵古钱轮郭皆重厚叩之有声虽王莽小钱名径六分重一铢然亦不致轻薄岂上古鼓铸但求精致初不计铜工耶洪死常叩其子云悉举入棺矣或言其家虑为势力者攘取故为之辞【清波杂志】
　　元丰间龎懋贤元英为主家郎尝着文昌杂录内一条以不知得一顺天钱铸于何代为言书成后又言近得今朝士王仪家有钱氏钱谱乃史思明所铸初以得一非长祚之兆乃改顺天又于洪氏见二钱文皆汉隶径寸四分以一当开元通寳之百而李谱复云思明销洛佛铜所铸贼平无所用复以铸佛今所余伊洛间甚多视钱之谱为详以是知诚有益于未闻好事者傥裒诸家所谱更考近世圜法沿革萃为一帙板行于世不亦善乎【清波杂录】
　　齐景公有马千驷死之日民无得而称焉伯夷叔齐饿死于首阳之下民到于今称之杨子云作法言蜀之富人载钱五十万求书名其间子云不可李仲元郑子真不持钱子云书之至今与日月争光余观韩退之送穷文歴述穷鬼之害至末乃云吾立子名百世不磨是到底却得穷鬼力夷齐李郑亦所谓得穷鬼力者也【鹤林玉露】
　　士大夫若爱一文不直一文陈简斋诗云从来有名士不用无名钱杨伯子尝为予言士大夫清亷便是七分人了盖公忠仁明皆自此生伯子诚斋冡嗣号东山先生清节高文趾美克肖其帅畨禺将受代有俸钱七千缗尽以代下户输租有诗云两年枉了鬓霜华照管南人没一些七百万缗都不要脂膏留放小民家又别石门诗云石门得得泊归舟江水依依别故侯拟把片香投赠汝这回欲带忘来休盖昔吴隐之守五羊不市南物归舟有香一片举而投诸石门江中用此事也其帅三山不请供给钱以忤豪贵劾去作诗贻先君曰与世长多忤持身转觉孤夤缘新齿舌收拾老头颅我已诃泷吏君谁诵子虚同归灯火读家里石渠书时先君与之同入闽故也陈肤仲作玉壶氷朱丝弦二诗送之【清波杂录】
　　黄鲁直戏作贵耳贱目谜云驴耳对轩轩争酬价十千眈眈两虎视不值一文钱【侯鲭录】
　　筮易以蓍古法也近世以钱掷爻欲其简便要不能尽卜筮之道自昔以钱之有字者为阴无字者为阳故两背为折二画也两字为单一画也朱文公以钱之有字者为面无字者为背凡物面属阳背皆属阴反旧法而用之故建安诸学者悉主其说或谓古者铸金为贝曰刀曰泉其阴或纪国号如镜阴之有欵识也一以为阴一以为阳未知孰是【储华谷祛疑说篹】
　　男儿重义气何用钱刀为又男儿欲相知何用钱刀为【卓文君白头吟】
　　思陵神舆就祖道祭陈设穷极工巧百官奠哭纸钱差小官家不喜谏官以为俗用纸钱乃释氏使人以超度其亲者恐非圣主所宜以奉宾天也今上抵于地曰邵尧夫何如人而祭先亦用纸钱岂生人处世如汝能日不用一钱否乎【枫窓小牍】
　　铜为钱则人爱为印则人畏为足炉潄盆则翁媪皆役之非性有美恶置之者何如耳于我何加损焉【西堂日记】
　　呜呼士知修内不欺诸已外不欺诸人可谓修已矣呜呼士诚有立耶上不怨于天下不怍于地中不负于神可谓士君子矣凡惟知修至于可立而不欺不愧者其僃如此虽天地神明我斯天地神明已岂又恤恤于诸余哉世衰道隐士心险惑稔匿自危则区区于祸福以壮其毒闻古之用币以礼神祇后之罪士为多则假之以请祷禳祈假之不已则翻楮代焉而弗支是故罪者满世而莫救其非肃肃邓州惟道之繇识独超于众谬行不狥于时流孰巫祝之足因而禧祥之茍求盖清修之不媿则万福之来酬是何楮钱之不然而名位之优优呜呼岂弟君子求福不回谁其嗣之宋有人猗【不烧楮镪颂】
　　青钱文之美者比青铜钱唐张鷟文词犹青钱万选万中【珠玑薮】
　　泉志闻有泉文近于道者可以广见又有妄作三皇币及禹时币不可为信卍此字人谓万字乃出古钱不见此书终不知也故引入以待好事者【学古编】
　　汉日五铢建姬年九府流天龙带泉寳地马列金沟赵壹囊初定何曾箸欲收金门应入论玉井冀来求【李峤】
　　往日用钱捉私铸今许鈆锡和青铜刻泥为之最易得好恶不合长相蒙【杜诗】
　　半轮残月掩尘埃依稀犹有开元字想得青光未破时买尽人间不平事毗陵女子年十六咏破钱【沈存中笔谈】
　　赵壹传文籍虽满腹不如一囊钱
　　周徐谦歌不羡一囊钱惟重心襟会
　　铜钱之气望之如青云无
　　劳磁石之火金货猥臻非游玉迭之川铜山可见舒王济之埓犹觉有余假刘实之绳穿而不尽荣光独照自均若木负恩知重窃譬蓬莱【简文谢赐讲解钱启】
　　重彼八铢珍斯九法赤仄成采出自水衡之钱绀文委贯忽积铜扇之里长充放生用济宏识发宏誓愿等供无边怖鸽获安穷鱼永乐【前人谢赐放生钱启】
　　问吉已通请期有日贤夫之誉多愧张耳非壻之才偶同王粲曲降隆慈俯垂珍锡禽贽获举纁币有资【刘孝威谢赐婚钱启】
　　名称榆荚非投饮马之桥价重圜泉宁弃呪鸡之野始出王门忽光私室青鳬委质笑夷甫之不言赤仄垂缗重河间之能数【张正见谢赐钱启】
　　贯藏文马如烧安息之银带挿通犀似猎云南之兽北郭骚之长贫是所甘惬南宫敬之载寳殊非念望花开四照惟见其荣鳌戴三山深知其重【庾信谢犀带金钱启】
　　重非半两轻异五铢子母相权饥寒顿解细看铜郭徐忆牙筹虽云神有鲁褒便恐癖如和峤【李商隐谢聘钱启】
　　白马从军青鳬受聘磨文难灭较贯知多陆贾方验于火花郭况莫矜于金穴【前人】
　　访蜀郡之卜人悬之莫竭遇河间之姹女数且难穷未草檄以愈风不执鞭而获富【前人】
　　多若凿山积如别藏丙科擢第未全染于桂香盛府从知却自惊于铜臭【前人】
　　郑元曰金铜无荒年因物贵大铸泉以饶民【大学衍义补】
　　邱浚曰虞夏商之币金为三品或黄金或白银或赤铜或钱或布或刀或龟贝至周圜法金惟用其黄者然犹有刀布之属秦一天下之币为二止用黄金并以赤金为钱耳其它皆不用【同上】
　　周匡物字几本漳州人唐元和十二年及第初周以家贫徒歩应举落魄风尘怀刺不偶路经钱塘江乏僦船之资久不得济乃于公馆题诗云万里茫茫天堑遥秦皇底事不安桥钱塘江口无钱过又阻西陵两信潮郡牧出见之乃罪津吏至今天下津渡尚传此诗讽诵舟子不敢取举选人钱自此始【闽川名士传】
　　李豫亨曰货殖传云贪贾三之亷贾五之诚哉是言也昔范文正公有邻妪晋谒苦贫甚公问汝何生理妪对曰鬻糕曰日鬻几斗曰日二斗所入几何曰日入钱四十文曰汝今日蒸四斗而止征二斗之入何如妪如其言糕肥而价省人不之他所而之妪不半岁大饶富今之逐什一之利者慎勿规近利哉【代醉录】
　　太宗时同年数軰取名似姓者为句云马子山骑山子马【马给事字子山穆王八骏马有山子之名】久之人对曰钱衡水盗水衡钱【钱某为衡水令】人谢之曰正欲作对实非有盗也
　　吴人自相呼为呆子每岁除夕穉儿绕街呼呌云卖痴呆千贯卖汝痴万贯卖汝呆见卖尽多送要赊从我来或曰用兵之法杀人如杀草使钱如使水余曰军无赏士不往军无财士不来使钱如使水可也乃若杀人如杀草则非至论
　　王钦若曰陛下闻博乎博者输钱欲尽所有出之谓之孤注陛下冦凖之孤注也斯亦危矣【纲目】
　　司马温公编通鉴时手藁迹尝见数幅如人名字各分代类写书未成或言温公利餐钱故迟迟耳公闻之遂急结未了故五代多繁冗【说海】
　　负钱必偿冥道也然或为神而偿或更为人而偿甚则为畜而偿何其异与岂负债之人善恶不同抑所以负之故亦异也
　　蜀人罗冲具车马衣粮劝严君平之任君平曰我有余君不足奈何以不足奉有余冲曰吾家万金子无儋石之储何谓有余曰吾尝宿子家见子昼夜汲汲无有足时我卖卜不下床而钱数百埃尘厚寸无所用之岂非我有余乎
　　陜西曾有议欲罢铸钱者以谓官中费一贯铸得一贯为无利伊川曰此便是公家之利利多费省私铸者众费多利薄盗铸者息权归公上非利而何【蔡语录】
　　左相日兴费万钱饮如长鲸吸百川衔杯乐圣称避贤【饮中八仙歌】
　　王审知治城城有钱文恶之命刬去而其文愈明又有謡曰风吹杨叶鼓山下不得钱来兵不罢【青箱杂记】
　　刘生鲁风投谒所知为典谒所阻吟曰万卷书生刘鲁风烟波万里谒文翁无钱乞与韩知客名纸毛生不为通【摭言】
　　巢许蔑四海商贾争一钱【古乐府】
　　宋饶竦熈宁中举进士不第以诗投王荆公曰又还垂翅下青霄归指临川去路遥二亩荒田俱卖郄要钱凖备纳青苗【山堂肆考】
　　宋沈希颜嘉佑间知雩都县公宇后妖禽夜啼希颜书其本云此处离朝路几千为官不取一文钱平生弗养无情鸟遮莫妖禽夜哭天诘旦禽去治县三年灾沴不生百废具举【同上】
　　焦仲卿妻诗赍钱三百万皆用青丝穿
　　魏陈思王圣皇篇主上增顾念皇母怀苦辛何以为赠赐倾府竭寳珍文钱百亿万采帛若烟云
　　到漑为建安太守任昉寄诗求二叚锦曰铁钱两当一百易代名实为惠当及时无待冷秋日
　　唐王绩诗不应长卖卜须得杖头钱
　　南市津头有船卖无钱即买系篱傍【杜子美】
　　谁料平生臂鹰手挑灯自送佛前钱【司空图】
　　江总新入姬人应令曰数钱拾翠争佳丽拂红点黛何相似
　　萧子范代美人篇朝酤成都酒暮数河间钱
　　庾信和张侍中述懐汉阳钱遂尽长安米空索
　　蔡泽传太史公曰韩子称长袖善舞多钱善贾韩非子也
　　瓦珑赞瓦珑矿殻建瓴状如浑沌钱文外眉而内渠眉为高为眉渠为疏为渠此魁六海铃也【海物异名记】
　　张平子四愁诗美人赠我金错刀何以报之英琼瑶
　　范镇送罗胜卿同年提举玉局观诗疋马西归去知君得意偏人情重乡里官职更神仙晓后无衙喏旬头有俸钱何须驾白鹤辛苦上青天【四川名胜志】
　　烁一鼎之铜以灌一钱之形不能成一鼎明矣今谓大人天神故其迹巨巨迹之人一鼎之烁铜也姜原之身一钱之形也【王充论衡】
　　五百青蚨两家缺赤洪厓打白洪厓【丁渭诗】
　　钱之名号若形若文字若隐语若象物若改年盖自葛天轩辕【非有熊氏也】尊卢氏曰币始以至于今所呼曰板儿棍儿而犹未知所终也殆百纸不可了犹琐者汉武新莽隋唐间志也谚云财压当行势压奴僮语若堕驵侩然与货殖篇什则下之百则役之及子舆氏所称小役大弱役强皆天也旨何殊哉终身为鱼而求避湿无之也【徐渭】
　　颜公二十万尽付酒家钱兴发每取之聊向酒中仙清风明月不用一钱买【李白】
　　卖油翁弄巧取钱置胡卢乃反臂于肩上取油注钱口如线注毕而钱四边不湿
　　愚今考经国之制为居家之法随资产之多寡制用度之丰俭合用万钱者用万钱不谓之侈合用百钱者用百钱不谓之吝是取中可久之制也【梭山家制】
　　宋广平之抑郝灵荃赏非售功之道也张益州之斩一钱吏非刑罪之道也世方以为美谈矣【笔麈】
　　啬夫私赋民钱市衣进父而吴佑原之人有盗邻麦进母而孔融赏之奴窃食祭先而韩卓免之庾人盗秔米食母而特尔格贷之观过知仁也虽然赏则过矣【偶记】

　　钱通卷二十八

　　●钦定四库全书

　　钱通卷二十九

　　（明）胡我琨 撰

　　词话二

　　明帝东巡泰山到荥阳有乌飞鸣乗舆上虎贲郎王吉射中之作祝辞曰乌乌哑哑引弓射洞左腋陛下寿万年臣为二千石帝大悦赐钱百万令亭壁悉画乌【以下俱尧山堂外纪】
　　建武中樊晔为天水太守政严猛好申韩法善恶立断人有犯其禁者率不生出狱吏人及羗胡畏之道不拾遗商旅委钱物于道旁曰以付樊父后还其物如故凉州为之语曰游子常苦贫力子天所富宁见乳虎穴不入冀府寺大笑期必死忿怒或见置嗟我樊府君安可再遭值
　　汉桓帝时有马子侯者为人颇痴自谓晓音律黄门乐人更相嗤诮子侯不知名陌上桑反言凤将雏輙摇头欣喜多赐左右钱帛无复惭色应璩新诗曰汉末桓帝时郎有马子侯自谓识音律请客鸣笙竽为作陌上桑反言凤将雏左右伪称善亦复自摇头
　　颜延之为刘抑后军功曹在浔阳与潜情欵后为始安郡经过浔阳日造潜饮临去留钱二万潜悉令送至酒家稍就取酒贵贱造之者有酒輙设潜若先醉便语客曰我醉欲眠卿且去
　　沈烱字初明约之后仕梁为吴令宋子仙据吴兴逼掌书记王僧辨购得之酬所获者铁钱十万后归陈武帝以为御史中丞
　　代宗以庻务毕委宰相元载专政益乱国典非良金重寳趦趄左道不得出入于朝廷及常衮为相虽贿赂不行而介僻自专失于分别是时京师语曰常无分别元好钱贤者愚愚者贤
　　李端与韩翃钱起卢纶等文咏唱和驰名都下号大厯十才子郭尚父少子暧尚代宗升平公主贤明有才思尤喜诗人而端等十人多在暧门下每宴集赋诗公主帏而观之端中宴诗成曰青春都尉最风流二十功成便拜侯金距闘鸡过上苑玉鞭骑马出长秋熏香荀令偏怜少傅粉何郎不解愁日暮吹箫杨柳陌路人遥指凤凰楼主大喜命以百缣赏之钱起曰李较书诚有才此篇乃其宿构愿赋一韵正之请以起姓为韵端即裂笺而献曰方塘似镜草芊芊初月如钩未上弦新开金埒教调马旧锡铜山许铸钱杨柳入楼吹玉笛芙蓉出水妬花钿今朝都尉如相许愿脱长裾学少年端翃等咸称其妙絶暧出金马名帛为赠
　　韩晋公断法师云晏等五人聚集赌钱因有喧诤云正法何曾执贝空门不积余财白日既能赌博通宵必醉罇罍强说天堂难到又言地狱长开并付江神收管波中便是象台
　　元微之先娶韦氏字蕙藂官未达而苦贫继室河东裴氏字柔之二夫人俱有才思时彦以为嘉偶初韦蕙藂逝不胜其悲为诗悼之曰谢家最小偏怜女嫁与黔娄百事乖顾我无衣搜画箧凂他沽酒拔金钗野蔬充膳甘长藿落叶添薪仰古槐今日俸钱过百万为君营奠复营斋
　　皮日休咏螃蠏呈淛西从事云未游沧海早知名有骨还从肉上生莫道无心畏雷电海龙王处也横行又题金钱花云阴阳为火地为炉铸得金钱不用模谩向人前逞颜色不知还解济贫无
　　王元之责商于有诗云谪官无俸突无烟唯拥琴书尽日眠还有一般胜赵壹囊中犹贮御书钱
　　黄觉尝送客都门外会一道士取所携酒炙呼饮之既而举杯摭水写吕字觉始悟其为洞宾也与大钱七其次十又小钱三觉七十余作诗曰床头厯日无多子屈指明年七十三至是岁果卒
　　范希文镇越有户曹孙居中卒其子幼而家甚贫公助以俸钱百缗治巨舟差老衙较送归作诗一絶戒其吏曰过闗津但以吾诗示之诗云十口相携泛巨川来时暖热去凄然闗津若要知名姓便是孤儿寡妇船
　　范希文镇鄱阳日有书生献诗甚工希文颇优礼之书生自言天下至寒饿者无在某右时盛重欧阳荐福寺碑墨本直千钱希文欲为打千本使售于京师纸墨已具一夕雷击碎其碑时人为之语曰有客打碑来荐福无人骑鹤上扬州
　　卢秉尝为江南郡掾于传舎中题诗云青衫白髪病叅军旋粜黄粱置酒罇但得有钱留客醉也胜骑马傍人门王荆公见而称之力荐于朝不数年登贰卿
　　王禹玉丞相既亡有无名子作诗嘲之云太师因被子孙煎身后无名只有钱喏喏佞翻王介甫竒竒歆杀宋昭宣
　　舒信道有咏苔卜筭子词曰池台小雨干门巷香轮少谁把青钱衬落红满地无人扫
　　苏长公既补外见事有不便者颇托事以讽御史舒亶言轼作为歌诗讥切时事陛下发钱以业贫民则曰杖藜褁饭去匆匆过眼青钱转手空嬴得儿童好音语一年强半在城中陛下兴水利则曰吴儿生长狎涛渊冐利忘生不自怜东海若知明主意应教斥卤变桑田陛下谨盐禁则曰老翁七十自腰鎌惭愧春山笋蕨甜岂是闻韶解忘味迩来三月食无盐乃自湖州逮系御史台狱诏李定等鞫之王珪复举轼咏桧诗云根到九泉无曲处世间惟有蛰龙知陛下飞龙御天而轼欲求之地下之蛰龙非不臣而何坡曰王安石有诗天下苍生望霖雨不知龙在此中蟠我之谓蛰正此龙耳鞫者笑而语塞葢安石犹当国也
　　金人徙钦宗回燕京一日行至平顺州止泊驿舎时以七夕官中于驿作酒肆纵人会饮帝于室中窥见一老妇携数女子皆俊目艶丽或歌或舞或吹笛持酒劝客所得钱物酒食率归老妇稍不及者妇以杖击之少顷官遣皂衣吏赍酒饮帝老妇不知为帝也亦遣一横笛女子入室中对帝呜咽吹不成曲帝问女子曰吾与汝为乡人汝东京谁氏女女顾老妇稍远乃曰我百王宫魏王女孙也先嫁钦慈太后侄孙京城既破北兵驱至此卖与豪门作婢既又遭主母诟挞转鬻于此老妇俾在此日夕求酒钱食物若不及即棰楚随之言讫问帝曰官人亦是东京人想亦掳来此也帝但泣下遣之去详咏孝纯词旨其所覩即帝所遇者也然孝纯词赋之尼雅满席上则是女初属尼雅满审矣
　　福州一农家子张生幼时父使持钱三千入山市斧柯遇村人有为逋负所迫欲自经者恻然尽以所赍赠之而亲释其缚因坐石上旁有人不相识问饥渴乎曰然指路隅竹萌令食之坚不可咀徐倾小瓢水于掌以饮之生饮水顿觉精爽非常自此絶粒忽识字能为诗颇言人未来事后祝髪为浮屠住一小院有不逞系马于堂上者輙病心疼或教使谢过病良已因丐师言以自警信笔示之曰众生骑畜生両个不相争坐的只管坐行者只管行又观棊诗曰路从平处险人向静中忙何大圭在闽与师熟所遇乃锺离先生也
　　靖康中陈少阳饮于京师酒楼有倡打坐而歌者陈不之顾乃去倚栏而歌望江南音调清越陈不觉倾听其词曰阑干曲红扬绣帘旌花懒不禁纤手捻被风吹去意还惊眉黛蹙山青铿玉板闲引歩虚声尘世无人知此曲却骑黄鹤上瑶京露冷月华清问词孰为之曰上清蔡真人也言讫得数钱即下楼去亟使追之已失矣林外词翰潇爽谈论不覊饮酒无筭在上庠暇日独游西湖幽寂处坐小旗亭饮焉外丰姿都雅角巾鹤氅飘飘若神仙置虎皮钱箧数枚藏腰间每出其一命酒家倾之视钱计酒直酒且尽复倾一箧迨暮凡饮数斗不醉而箧中之钱若循环无穷肆中人惊异将去索笔题壁间云药炉丹灶旧生涯白云深处是吾家江城恋酒不归去老却碧桃无限花明日都下喧传某肆有神仙至饮云
　　于国寳词云一春常费买花钱日日醉湖边玉骢惯识西湖路骄嘶过沽酒楼前
　　杨东山帅番禺日长泰黄子信调新会盐场东山以其老榜心易之尝捃摭其簿书子信将拂衣去投以诗有云明知着脚当来误几欲抽身不自繇安得有钱了官债任无三径也归休东山得诗恨知之之晚
　　姜尧章诗云南山仙人何所食夜夜山中煮白石世人唤作白石仙一生费齿不费钱仙人食罢腹便便七十二峰生肺肝
　　徐渊子诗云俸余拟办买山钱却买端州古砚砖依旧被渠驱使在买山之事定何年后除直院刘改之答启云以载鹤之船载书入觐之清标如此移买山之钱买砚平生之雅好可知
　　寳佑间马裕斋尹临安不畏贵戚豪强庭无留讼幅王府讼民不入赁房钱民云房漏裕斋判云晴则鸡卵鸭卵雨则盆满钵满福王若要房钱直待光祖任满
　　御史陈伯大奏立士藉似道毅然行之凡应举及免举人州县给厯一道亲书年貌世系及所肄业于厯首执以赴举过省叅对笔迹异同以防伪滥时人有词云士藉令行条件分明逐一排连问子孙何习父兄何业明经词赋右具如前最是中间娶妻某氏试问于妻何与焉乡保举那当着押开口论钱祖宗立法于前又何必更张万万千筭行闗改会限田放籴生民凋瘁膏血俱朘只有士心仅存一脉今又艰难最可怜谁作俑陈坚伯大附势专权
　　贾似道偶退居湖山有一蜀僧褴褛徘徊其侧贾问之曰汝为何僧对曰某诗僧也贾适见湖中有渔翁遂命赋之僧请韵贾以天字为韵僧应口对曰篮里无鱼欠酒钱酒家门外系渔船几回欲脱蓑衣当又恐明朝是雨天贾喜厚赠之
　　张叔仁诗云打硬修行三十年如今证验作儒仙人皆屈膝甘为下公独高声骂向前此去好凭三寸舌再来不值一文钱
　　赵献之贺郑景纯启云丹桂一枝不失旧物青钱万选无媿古人
　　叚子新家甚贫而世间事皆不以挂口有以钱遗之者必尽送酒家名酒曰黄娇葢闗中人谓儿女曰阿娇子新以酒比之故云
　　正大中董国华以公事至■〈木巳〉县自知死期作书与家人及同官又作诗贻■〈木巳〉令佐诗毕掷笔于地以扇障面而逝其诗曰无情真主没钱僧送上城南无事人简尽传灯无尽录更无公案这畨新
　　平州王飞伯郁以布为囊采当世名卿诗投其中李钦叔题云颕露毛锥秖自贤智如樗腹但求全迂踈差似渊才富羞涩犹无杜老钱
　　落梅风词天教富莫太奢无多时好天良夜看钱奴硬将心似铁空辜负锦堂风月
　　短歌吹细笛低声泛古琴钱刀不相及耕种且须深长门一纸赋何处觅黄金【幽居值春】
　　兄为俘虏受困辱骨露力疲食不足弟为官吏马食粟何惜钱刀来我赎【隔谷歌】
　　可怜白鼻騧相将入酒家无钱但共饮画地作交蛇【高阳乐人歌】
　　平陵东松栢桐不知何人刼义公刼义公在高堂下交钱百万两走马两走马亦诚难顾见追吏心中恻心中恻血出漉归告我家卖黄犊【右一曲魏晋乐所奏】
　　石头龙尾弯新亭送客渚酤酒不取钱郎能饮几许【白附鸠】
　　扬州蒲鍜环百钱两三丛不能买将还空手揽抱侬【襄阳乐】
　　当垆擅旨酒一巵堪十千无劳蜀山铸扶受【一作授】采金钱【梁元帝长歌行】
　　拾遗记曰郭况者光武皇后弟也累金数亿错拾寳以餙台榭悬明珠于四垂昼视之如星夜望之如日里语曰洛阳多钱郭氏室夜日昼星富无匹
　　洛阳征五隐东都别二贤云气浮函谷星光集颍川霸陵采樵路【一作径】成都卖卜钱【庾信奉和赵王隐士】
　　辽东烽火照甘泉蓟北亭障接燕然水冻菖蒲未生节闗寒榆荚不成钱【北周赵王招从军行】
　　京兆謡续汉书曰李燮拜京兆诏发西园钱燮上封事遂止不发吏民爱敬乃为此謡我府君道教举恩如春威如虎刚不吐柔不茹爱如母训如父
　　华阳国志曰孝桓帝时河南李盛仲和为郡守贪财重赋国人刺之曰狗吠何諠諠有吏来在门披衣出门应府记欲得钱语穷及请期吏怒反见尤旋歩顾家中家中无可与思往往邻贷邻人以言遗钱钱何难得令我独憔悴【蜀国剌】
　　元淑势位卑长卿宦情寡二顷且营田三钱聊饮马【吴均咏懐】
　　久归从事麦非留故吏钱栁栽今尚在棠阴君讵怜【梁简文帝罢丹阳郡往与吏民别】
　　人生苦多欢乐少意气敷腴在盛年且愿得志数相就床头恒有酤酒钱功名竹帛非我事存亡贵贱付皇天【鲍昭拟行路难】
　　但愿樽中九酝满莫惜床头百个钱直得【一作须】优游卒一岁何劳辛苦事百年【同上】
　　钱鏄停置农收积场逆旅整设以通商贾【右冬十月】
　　贫子语穷儿无钱可把撮耕自不得粟采彼北山葛箪瓢恒自在无用相呵喝【应瑗杂诗】
　　袁安困积雪邈然不可干阮公见钱入即日弃其官【陶渊明咏贫士】
　　长风隐细草深堂没绮钱萦郁无人赠葳蕤徒可怜【沈约咏青苔】
　　人生一百年欢笑惟三五何处觅钱刀求为洛阳贾【庾信对酒歌】
　　杨子云作法言蜀贾人赍十万钱愿载于书不听也裴均子以万缗求韦贯之铭不屑也穆伯长作庙记亳豪士遗五百金求载名不许也南昌富人奉钞五百求虞伯生铭不从也近世文士贾人进十金即谀墓矣【偶记】
　　诗曰刘宠清名举世传至今遗庙在江边近来仕路多能者也学先生拣大钱【辍耕录】
　　尹正义为泽州都督甚公平后王熊来替曲断科罪百姓歌曰前得尹佛子后得王癞獭判事驴咬爪唤人牛嚼铁见钱满面喜无镪从头喝常逢饿夜乂百姓不敢活【朝野佥载】
　　今元宵节假即唐人赐酺之遗意也唐制百官于春月旬休选胜以乐自宰相以至员外郎凡十二筵各赐钱五千缗元宗或御花蕚楼邀其归骑留饮尽欢此虽非三代之法亦太平之象君臣相悦之风也【笔麈】
　　自知录善过门云父母殁致敬祭祀所费百钱为一善祭祀筵宴例当杀生不杀而市买见物所费百钱为一善置义塜所费百钱为一善平治道路险阻泥淖所费百钱为一善善遣妾婢一人为十善资发所费百钱为一善白还人卖出男女不取其赎者原银百钱为一善出财赎男女还人者同论赈济鳏寡孤独瘫瞽穷民百钱为一善零施积至百钱为一善米麦布币之类同上计钱数论周给宗族中人同论周给患难中人同论荒年平价粜米所让价百钱为一善饶免债负百钱为一善利多年久彼人哀求度其难取而饶免者二百钱为一善告官官不为理不得已而饶免者非善死不能殓施与棺木所费百钱为一善刋刻大乗经律论所费百钱为一善二乗及人天因果所费二百钱为一善若受贿者非善印施流通者同论建立三寳寺院庵观及床坐供器等所费百钱为一善施地与三寳所值百钱为一善护持常住不使费坏者同论建立诸天正神圣贤等庙宇所费二百钱为一善用荤血祭祀者非善施香烛灯油等物供三寳所费百钱为一善为君父乃至法界众生施食一坛所费百钱为一善登坛施法者一度为三善若受贿者非善为世灾难作保禳道场所费百钱为一善若受贿者非善不义之财不取所值百钱为一善无害于义可取而不取百钱为三善处极贫地而不取百钱为三善借人财物如期而还不过时日者为一善代人完纳债负百钱为一善让地让产所值百钱为一善劝人出财作种种功德者所出百钱为一善图名利而募化者非善义不负财物寄托百钱为一善如还金幼子之类拾遗还主所值百钱为一善人授炉火丹术辞不受者为三十善人受已成丹银弃不行使者所值百钱为三善
　　借人财物不还百钱为一过倚势白占人田地房屋等所值百钱为十过贱价强买百钱为一过废坏三寳尊像所值百钱为二过废坏诸天治世正神者同论毁坏三寳殿堂床坐诸供器等所值百钱为一过诱他人使之毁坏者同论见毁坏不谏劝为五过反助成为十过诸天正神圣贤等庙宇所值二百钱为一过荤血淫祠惑世者十过占三寳地所值百钱为一过占屋宇者同毁坏出世正法经典所值百钱为二过二乗人夭因果所值百钱为一过取不义之财所值百钱为一过处大富地而取者百钱为二过盗取财物百钱为一过零盗积至百钱为一过瞒官偷税者同论威取诈取百钱为十过主事受贿而擢人官出人罪百钱为一过受贿而坏人官入人罪百钱为十过借人财物不还百钱为一过负他债愿他身死为十过凡秤等小出大入所值百钱为一过募缘营修诸福事而盗用所施入已者百钱为一过寳物十钱为一过因果差移百钱为一过负财物寄托者百钱为一过轻贱五谷天物所值百钱为一过贩卖屠刀鱼网等物所卖值百钱为一过拾遗不还主所值百钱为一过人授炉火丹术受之为三十过行使丹银所值百钱为三过
　　赏钱人所习惯则安之如自然不习惯则不能无怨如河决坏民产民不怨决河以坏氏产则怨矣【稗编】
　　古者国有诏命皆人主所为故汉光武时第五伦为督铸钱掾见诏书而叹曰此圣主也一见决矣近古则不然【同上】
　　郭威初出兵过道家问策道曰君知博乎威少无頼好蒲博以为道讥之色怫然而怒道曰凡博者钱多则多胜钱少则多败非其不善博所以败者势也今合诸将之兵以攻一城较其多少胜败可知威意大悟谋以迟久困之【左编】
　　娑罗语云若想钱而钱来何故不想若愁米而米至人固当愁晓起依旧贫穷夜来徒多烦恼【古今赘言】
　　世之人设樽爼会集宾客虽日费万钱畧不挂意至于同胞兄弟分门析户视若秦越或因寸土尺地斗粟尺布争讼不已是诚何心哉【同上】

　　钱通卷二十九

　　●钦定四库全书

　　钱通卷三十

　　（明）胡我琨 撰

　　○十三之闰

　　钱牍终可无闰也其不终乎不在归余之算也以璅课扐全筞犹之置其气以逆其朔盈弗益也虚弗损也何也无齵财也命曰钱闰闰者征积以待通也故闰曰十三
　　张怀民与张昌言围棋赌仆书字一纸胜者得此负者出钱五百足作饭会以饭仆社鬼听之若不赛者俾坠其师无克复国【东坡志林】
　　隆兴间德寿宫与六宫并于中瓦相对今修内司染坊设着位观孝宗冬月正月孟享回且就看灯买市帘前堆垜见钱数万贯宣押市食歌呌直一贯者犒之二贯时尚有京师流寓经纪人如李婆婆鱼羹南瓦张家圆子之类【癸卯杂识】
　　今人造墓必用买地劵以梓木为之朱书云用钱九万九千九百九十九文买到某地云云此村并风俗如此殊为可笑观元遗山续夷坚志载曲阳燕川青阳坝有人起墓得铁劵刻金字云敕葬忠臣王处存赐钱九万九千九百九十九贯九百九十九文此唐哀宗之时然则此事繇来久矣【杂识】
　　释氏智论云天帝释以大宝镜照四大神洲察人善恶正五九月照南赡部洲二六十月则照东三七十一月则照西四八十二月则照北唐太宗崇其教故正五九月禁食荤百官不支羊钱迄今不改【云麓漫抄】
　　八月浓湖军乏食邓琬大送资粮畏兴世不敢进胡欲复攻浅溪既而曰吾少习歩战未闲水鬬乃托疾不进遣百舸击兴世兴世击破走之顗怒胡不战乃遣兵步趣南陵载米三十万斛钱布数十舫竖榜为城规欲突过至贵口不敢进兴世遣兵击而虏之进逼胡营胡不能制遂遁去顗亦走【会编】
　　保甲法行帝闻乡民忧无钱买弓矢加以传惑徙之戍边父子聚泣语王安石曰保甲宜缓而宻安石对曰日力可惜
　　淮西既平上浸骄侈判度支皇甫镈盐铁使程异晓其意数进羡余由是有宠又以厚赂结吐突承璀上遂以为宰相制下朝野骇愕至于市道负贩者亦嗤之裴度崔羣极谏其不可上不听时内出积年缯帛付度支令卖镈悉以高价买之以给边军其缯帛朽败随手破裂边军聚而焚之度因奏事言之镈于上前引其足曰此靴亦内库所出臣以钱二千买之坚完可久服度言不可信上以为然【俱同上】
　　帝有疾诏草野有能治疗者白身除节度使有官及愿就文资者并与比附推恩仍赐钱十万田五百顷卒无应者遂崩【宋史】
　　正月三日买箕四枚悬堂上四壁令人治生大得治田蚕万倍钱财自入【博闻饾饤】
　　八月辰日舍钱一文倍还富贵【同上】
　　汉永平中会稽锺离意字子阿为鲁相到官出私钱万三千文付戸曹孔欣修夫子车身入庙拭几席剑履男子张伯除堂下草土中得玉璧七枚伯怀其一以六枚白意意令主簿安置几前孔子教授堂下床首有悬瓮意召孔欣问此何瓮也对曰夫子瓮也背有丹书人莫敢发也意曰夫子圣人所以遗瓮欲以悬示后贤因发之中得素书文曰后世修吾书董仲舒获吾车拭吾履发吾笥会稽锺离意璧有七张伯藏其一意即召问璧有七何藏其一耶伯叩头出之【搜神记】
　　开元钱烧之有水银可治小儿惊风【博闻饾饤】
　　以卖马钱娶妇令多恶病夫妻别离【同上】
　　汉以来葬者皆有瘗钱后世里俗稍以纸寓钱为鬼事【暌车志】
　　内庭嫔妃每至春时于禁中结伴掷金钱为戏【开元遗事】
　　真宗皇帝尝曲宴羣臣于太清楼君臣欢咲无间忽问鄽沽尤佳者何处中贵人以实价对之上遽问近臣曰唐酒价几何无能对者惟丁晋公奏曰唐酒每斗三百上曰安知丁曰臣尝读杜甫诗曰速来相就饮一斗恰有三百青铜钱是知一斗三百上大喜曰甫诗可为一时之史【玉壶清话】
　　江西锺氏既灭子匡范归武肃献云鹤通天离水犀带一云玄宗御玩遗在西门门客献锺锺常宝之武肃回带赐钱二万缗范因登碧波亭命与许彦方击楫而行水开七尺许至瑞石山岸大为惊赏【僧赞传载】
　　有客相从各言所志或愿为扬州刺史或愿多赀财或愿骑鹤上升其一人曰腰纒十万贯骑鹤上扬州欲兼三者【小说】
　　桓公阴怀犯顺追蜀人知星者问以国家运祚修短星人曰太微紫微文昌三宫气候如此决无忧虑五十年不论耳繇是大忤温旨异日送绢一疋钱五千文与之星人乃驰诣习凿齿曰家在益州被命远下今受旨自裁无繇致其骸骨缘君仁厚乞为标碣习问其故星人曰赐绢一疋令仆自裁钱五千以买棺耳习曰君几误死君尝闻星宿有不覆之义乎此以绢戏君以钱供道中资听君去耳星人大喜明便诣温别温问去意以习凿齿之言对温笑曰凿齿忧君误死君定是误活然徒三十年读书不如一诣习主簿【天中记】
　　陆扆援学士承旨同平章事故事三署除拜有光署钱以宴旧僚内署即无斯例扆拜辅相之月送学士光院钱五百贯特举新例内署荣之【同上】
　　自大厯以来节度使多出禁军大将皆以倍称之息贷钱以赂中尉动踰亿万然后得之未尝由执政至镇则重敛以偿所负至是裴度韦处厚始奏用瑀中外相贺曰自今债帅鲜矣【会编】
　　晋王以李存进为天雄都廵按使有讹言摇众及强取人一钱以上者皆枭首于市城中肃然【同上】
　　秦二十一年铸金狄十二释氏之源本霍去病讨休屠王获其祭天金人武帝以为神列于甘泉宫魏黄初元年徙长安铜狄重不可致或言金狄泣因留覇城南人有见蓟子训与父老共摩铜狄曰正见铸此时计尔日已近五百年矣董卓毁其九为钱符坚毁其二为钱其一百姓推置陜北河中或云翁仲头髻常出晋军至髻不复出【述异记】
　　秦桧恶赵鼎居越偪已徙知泉州又讽司谏谢祖信等论鼎尝受张邦昌伪命遂夺节提举洞霄宫鼎自泉还复上书言时政桧忌其复用又讽中丞王次翁论其干没都督府钱十七万缗诏降官为秘书少监【宋史】
　　契丹主遣使如北汉告以周使田敏来约岁输钱十万缗北汉主使郑珙以厚赂谢契丹致书称侄请行册礼【会编】
　　时夏竦判永兴军陈执中知永兴军事议多异同故分命竦屯鄜州执中屯泾州竦雅意在朝廷及任以西事颇依违顾避又数请解兵柄不见从及出廵边尝置侍婢中军帐下几至兵变元昊命募得竦首者与钱三千其见轻侮如此【同上】
　　贞元初邢君牙为陇右临洮节度使进士刘师老许尧佐往谒焉二客方坐一人仪形甚异头大足短衣麻衣而入都不待宾司引报直入见君牙拱手于额曰进士张汾不敢拜君牙从戎多年殊不为怪乃揖汾坐俄而有吏过按宴设司失钱物君牙阅歴簿书有五十余千散落为所繇隐漏君牙大怒方令分折去处汾乃拂衣而起曰且奉辞牙谢曰某适有公事畧须次遣来有所失于君子不知遽告辞何也汾对曰汾在京之日每闻京西有邢君上柱天下柱地今日于汾与吏论三五十千钱此汉争中君牙甚恠便放吏与汾相貎【狂奴传】
　　杨可告缗徧天下【告民匿缗钱不筭者】乃分遣御史廷尉正监分曹郎国缗钱得民财物以亿计奴婢以千万数其没入奴婢分诸苑养狗马禽兽及与诸官官益杂置多徙奴婢众而下河漕度四百万石及官自籴乃足
　　王建次子元膺能射钱中孔尝自抱畵球掷马上驰而射之无不中
　　莾为大司马时欲令名誉过前人遂克已不倦聘诸贤良以为掾吏赏赐邑钱悉以享士愈为俭约
　　田绪承嗣之子也凶险多过失悦令拘之悦以归国撤警备绪遂与左右杀悦及其将佐扈■〈山上咢下〉许士则蔡济等登城大呼谓众曰绪先相公之子诸君受先相公恩若能立绪兵马使赏缗钱二千大将半之士卒百缗竭公私之货五日取办于是将士皆归绪军府乃定【会编】
　　宼彦卿入朝有民不避道投诸栏外而死彦卿自首梁主以彦卿有功命以私财过死者家以赎罪御史司宪崔沂劾奏请论如法彦卿扬言有得崔沂首者赏万缗梁主使人谓彦卿曰崔沂有毫发伤我当罪汝时功臣骄横繇是稍肃【同上】
　　先是吴有丁口钱又计畆输钱钱重物轻民甚苦之齐丘以为钱非耕桑所得今使民输钱是教民弃本逐末也请蠲丁口钱余税悉输榖帛紬绢匹直千钱者当税三千或曰如此县官岁失钱亿万计齐丘曰安有民富而国家贫者耶知诰从之繇是江淮间旷土益辟桑柘满野国以富强【通鉴】
　　吴越王镠遣钱傅瓘将兵三万攻吴常州徐温帅诸将拒之战于无锡会温病热不能治军吴越攻中军陈彦谦迁中军旗鼓于左取貎类温日擐甲胄号令军士吴越兵败杀其将何逢斩首万级傅瓘遁去温募生获叛将陈绍者赏钱百万获之绍勇而多谋温复使之典兵初吴时贾筠亦奔吴越温厚遇其妻子遣门使告之曰使汝不得志而去吾之过也【会编】
　　唐罢告身绫轴钱旧制吏部给告身先责其人输朱胶绫轴钱丧乱以来贫者但受敕牒多不取告身侍郎刘岳言告身有褒贬训戒之辞岂可使其人初不之覩后执政议以为朱胶绫轴钱厥费无多乃奏罢之是后试御帖号所除浸多乃至卒伍胥使皆得银青阶及宪官岁赐告身以万数【通鉴】
　　太常少卿徐侨尝侍讲开陈友爱大义帝悟乃命复王竑官爵有司简视墓域以时致祭时竑妻吴氏自请为尼特赐号慧净法空大师绍兴府月给衣资缗钱
　　钱思公生长富贵而性俭约闺门用度为法甚谨子弟辈非时不敢輙取一钱公有一珊瑚笔格平生尤所珍惜尝置之几案子弟有欲钱者輙窃而藏之公即怅然自失乃榜于家庭以钱十千赎之居一二日子弟佯为求得以献公欣然以十千赐之他日有欲钱者又窃去一岁中率五七如此公终不悟也【归田録】
　　单父人吕公善沛令避雠从之沛中豪杰吏皆往贺萧何为主进令诸大夫曰不满千钱坐堂下注进与赆同【彚苑详注】
　　张文定公齐贤为江西转运使一日家宴一奴窃银器数事于怀公在帘下熟视不问后为宰相门下厮役皆得班行此奴竟不沾禄奴乘间请曰相公独遗某何也公悯然语曰尔忆江西盗银器数事乎我怀之三十年不以告人今备位宰相安敢以盗贼荐耶与尔钱三百千可自择所安既已发汝平昔当有愧于吾不足复留也奴震骇泣拜而去【贤奕编】
　　昔波斯人来闽相古墓有宝气乃谒墓邻以钱数万市之墓邻不肯波斯曰汝无庸尔也此墓已无主五百年矣墓邻始受钱波斯发之见棺衾肌肉溃尽惟心坚如石锯开观之有佳山水青碧如畵傍有一女靓籹凭栏疑睇葢此女有爱山水癖朝夕玩望吐呑清气故能融结如此【潜溪文集】
　　李珏年十五随父贩籴父年老珏继其业人与之籴珏但授之升斗使其自量每升只取两文利息以养父母不论时贵时贱皆然岁月既久衣物甚丰父恠而问之珏以实对父叹曰吾之所业同流者众无不各用出入升斗以恣多取虽官司春秋较榷不能禁也吾早悟之只一升斗自谓不偏矣汝今听其自量吾不及也衣食丰给非神明之相耶【因果録】
　　绍兴间淮阴有小民丧女经寒食恨无以为荐其母截发卖钱六百文欲请僧作佛事忽有五僧过门迎僧以入五僧互相推托良久独一僧入因访诸邻得金光明经一部讽诵竟回向就斋而去向四僧见而邀之到一酒家未及座闻窻外有声呼之曰转经僧莫吃酒僧问何人泣对曰我看经家亡女也沦滞冥途日久今蒙师课经功德方得脱罪超生师若饮酒破斋令我依前沉坠言已不见僧惭而罢其后五僧谨持斋戒念佛看经皆证极乐所谓一鬼度五僧此之谓也【同上】
　　后蜀李特为玄休巴西宕渠人其先廪君之苖裔也昔武落锺离山崩有石穴二所其一赤如丹一黒如漆有人出于赤穴者名曰务相姓巴氏有出于黑穴者凡四姓曰■〈译，目代言〉氏樊氏栢氏郑氏五姓俱出皆争为神于是相与以剑刺穴屋能著者以为廪君四姓莫着而务相之剑悬焉又以土为船雕畵之而浮水中曰若其船浮存者以为廪君务相船又独浮于是遂称廪君乗其土船将其徒卒当夷水而下至于盐阳盐阳水神女子止廪君曰此鱼盐所有地又广大与君俱生可止无行廪君曰我当为君求廪地不能止也盐神夜从廪君宿旦輙去为飞虫诸神皆从其飞蔽日昼昏廪君欲杀之不可别又不知天地东西如此者十日廪君乃以青缕遗盐神曰婴此即宜之与汝俱生弗宜将去汝盐神受而婴之廪君立砀石之上望膺有青缕者跪而射之中盐神盐神死羣神与俱飞者皆去天乃开朗廪君复乗土船下及夷城夷城石岸曲泉小亦曲廪君望如穴状叹曰我新从穴中出今又如此柰何岸即为崩广三丈余而阶阶相乗廪君登之岸上有平石方一丈长五尺廪君休其上投策计筭皆着石焉因立城其旁而居之其后种类遂繁秦并天下以为黔中郡簿赋敛之口岁出钱四十巴人呼钱为賨因谓之賨人焉数传至特歴势凡六世僣伪位而灭【史异编】
　　淳熈七年十二月二十八日南内遣御药幷后苑官管押进奉两宫守岁合食则醵金银钱消夜岁轴果儿锦厯钟馗爆伏羔儿法酒春牛花朶等正月初二日早进膳讫遣太子到宫恭迎两殿幷只用轿儿禁卫簇拥入内官家亲王殿门恭迎亲扶太上降辇至损斋进茶讫至清燕殿看书畵翫器约午初刻后苑供进酥酒十色熬煑午正三刻就凌虚阁排当三盏后至蕚緑华堂看梅上进银三万两会子十万贯太上云宫中无用钱处不须得再三奏请止受三分之一【辟寒録】
　　黄岩戚存心者贫而有胆豪士也有富人子戏之曰厉坛第七格中有钱三百君夜取之乎曰可其地僻寂攅棺甚众常白昼魇人富人子因令人置钱第七棺仍令潜听之顷之羣鬼曰戚侍郎来盍避之戚来取钱去明日富人子贺曰君是贵人也言其故而厚赠之后登进士累官工部侍郎【粹语】
　　妇顾氏骑聂二驴适市二随之行两相语妇因知二无室仅有一母曰妾无夫家在通州亦仅一母倘得为君妇合力以养二慈糟糠固其分也二大喜即与偕归见母为妇矣明日妇为书顾驴属姑往迎其母而解钱五百余属二往何关门家买青布一端为二作长衣既得矣妇故阴截其一叚令二往更长者何以布名家称关门者言闭戸而人求之也奚有以残布给人之理因击二颊数下二归言状妇即酖二死而骑驴往诘于何何大惧出七十金求释已妇持金骑驴去不知所往适通州姑归言何常有母惟榻有死子并驴失焉【同上】
　　今人意钱赌博皆以四数之谓之摊案广韵摊之下云摊蒲四数也【琅琊代醉编】
　　余幼时尝见胡石塘先生玄宝传今不能记其全篇有人出永嘉高则诚明乌宝传相示虽曰以文为戏要以有关于世教传曰乌宝者其先出于会稽褚氏世尚儒务词藻然皆不甚显至宝厌祖父业变姓名从墨氏游尽得其通神之术繇是知名初宝之先有钱氏者亦以通神之术显迨宝出而钱氏遂废然其术亦颇相类故不知者犹以为钱云宝轻薄柔黙外若方正内实垢污善随时舒卷常自得圣人一贯之道故无入而不自得流俗多惑之凡有谋于宝小大轻重多寡精粗无不曲随人所求自公卿以下莫不敬爱其子姓蕃衍散处郡国者皆官给庐舍而加守护焉其有老死者则官为聚其尸而焚之葢知墨之末俗也宝之所在人争迎取邀致茍得至其家则老稚婢隶无不忻悦且重扄邃宇敬事保爱惟恐其它适也然素趋势利其富室势人每屈輙往虽终身服役弗厌其窭人贫氓有倾心愿见终不肯一往尤不喜儒虽有暂相与往来者亦终不能久留也葢儒墨之素不相合若此宝好逸恶劳爱俭素疾华侈常客于弘农田氏田氏朴且啬宝竭诚与交田氏没其子好奢靡日以声色宴游为事宝甚厌之邻有商氏者亦若田氏父之为也遂挈其族往依焉葢墨之道贵清净故也然其为人也多诈反复不常凡逹官势人无不愿交而率皆不利败事故其廉介自持者率不与宝交自宝之术行挟诈者往往伪为宝术以售于时后皆败亡故宝之术益尊是时昆仑抱璞公南海玄珠子永昌从革生皆能济人与世俯仰曲随人意而三人者亦愿与宝交茍得宝一往则三人亦无不可致故时誉咸归于宝焉宝族虽伙然其状貎技术亦颇相似知与不知咸谓之乌宝云论曰乌氏见于春秋世本姓苑若存余技乌获皆为显仕至唐承恩重胤始盛迨宝而益着宝裔本褚氏而自谓乌氏则变诈亦可知矣宝之学虽出于墨而其害道伤化尢甚虽孟轲氏复生不能辟也然使宝生于唐虞三代时其术未必若是显然则宝之得行其志者亦其时有以使之呜呼岂独宝之罪哉【同上】
　　东方朔云侏儒长尺余奉一囊粟钱二百三十臣朔长九尺余亦一囊粟钱二百四十侏儒饱欲死方朔饥欲死上大笑赐之【风俗通】
　　德宗正元初骆谷散关禁行人以一钱出者宪宗时商贾至京师委钱诸道进奏院及诸军诸使富家以轻装趣四方合劵乃取之号飞钱【食货志】
　　太祖尝与赵普议事不合上曰安得宰相如桑维翰者与之谋乎普曰使桑维翰在陛下亦不用葢维翰爱钱上曰茍用其长当护其短措大眼孔小赐与十万贯则塞破屋子矣
　　王嗣宗为节度使性刚正当卧病家人私爇纸币以祈福嗣宗大呼而止之曰神茍有知岂枉法而受贿邪【宋掇遗】
　　邵康节春秋祭祀约古今礼行之亦燔楮钱程伊川怪问之则曰明器之类也茍有一非岂孝子慈孙之心乎呜呼士知修内不欺诸已外不欺诸人可谓修己已呜呼士诚有立耶上不怨于天下不怍于地中不负于神可谓士君子已凡唯知修至于可立而不愧者其备如此虽天地神明我斯天地神明已岂又恤于诸余哉世衰道隐士心险惑稔慝自危则区于祸福以壮其毒闻古之用币以礼神祗后之罪士为多则假之以楮祷禳祈假之不已则翻楮代焉而弗支是故罪者满世而莫救其非肃肃邓州唯道之繇识独超于众谬行不狥于时流孰巫祝之足因而禧祥之茍求葢精修之不媿则万福之来酬是何楮钱之不然而名位之优优呜呼岂弟君子求福不回谁其嗣之宋有人猗
　　季布传数招权顾金钱注以金钱事权贵而求得其势以炫耀也
　　灌夫传夫骂临汝侯曰生平毁程不识不值一钱今日乃效女儿曹呫嗫耳语
　　支子晓起凭栏濯缨清沼俄见遗钱周郭肉好文曰开通字曰元宝水蚀沙饕色泽皛皛先生曰太空无滓我心则夷曾是阿堵而乃来斯少选钱形渐隐化而为人伸臆鼓唇长揖而呻曰我上清元君也先生弗察迫而辱之敢以意宣我族綦贵我胤实蕃轩货惟百虞品有三夏陻洪水铸彼歴山汤罹赤地庄山是劖姬辟泉府宋易綖环文德一甲淮南青蝉梦之者侈青衣之号聚之者擅王老之谭我为世用与天地参先生弗察而谩尔谵谵支先生曰汝侈其贵我嗟其秽汝炫其族我畏其黩瓦掷宁歆囊空少陵和峤昵汝而成痼癖萧宏耽汝而获愚名曾是阿堵而溷先生上清元君曰先生之言亦已太甚綦母等我于乾坤鲁褒讃我为通神在昔上古代为世珍中古多营我遂役人司马弗纲兄兮我亲逮兹叔季为父为君三槐九棘俨若神明繄我寓情于酺醢倐然目炫而心倾高牙大纛气焰熏天我托苞苴以将事立使其頥指而周旋试闱扄鐍崇深嶻嶭鸟飞不下鼠啮无穴我为关节高科晨揭铨司体裁铮铮烈烈政典昭回孤棱截铁暮夜一投美膴如掇爰书显附三尺象悬我能刓真钢而绕指何方枘之不员白简皂囊笔底风霜扬眉吐气如虎如狼匪我制之孰挫其铓两富齐声割衿世讲升沉倐移盟言反掌绳枢下品暴致千斤仰拔名阀姻连晋秦刎颈缔交椎牛歃血情隔富贫觌面胡越累世忿争贸首之雠稍沾濡沫义洽分投襫袯暑雨胼胝祈寒晨兴夜寐仅给饔餐坚鋭■〈棩，弓代木〉劵奋勇无前匪固轻生俘馘是先倚门之艶强笑追欢尽堕帷薄以冀锦纒青襟哑哑口吟自披饥吻嗷嗷觊润膏脂挥麈清谈坐折名理杖头一陌衷言呴呴持钵通衢吁父呼天残胔余渖谓生可捐腰悬银艾手握铜符焦喉灼舌敲朴追呼铁面冷颜峩轩朱毂袖出携囊笑容可掬王侯贵士放诸四裔惟我低昻惟我轩轾先生执独行之小亷轻擅国之大权泥竖儒之陈言昧涉世之真诠何见之偏何量之懁支先生曰汝谓通神我谓戎首举世混浊谁执其咎风靡景从莫可诲谕吾将手笺众丑告诸上帝俾丽水不波黄汞永閟委赤仄于刼尘殚飞屑于翡翠大返饥食饱弃之淳风永无藉于若辈行见贪夫袖手守虏消魂逹人旷视介士还真目分苍素鼻别莸熏汝亦安能干帝者之命而泯泯棼棼以祸斯民上清元君乃拍掌掀髯而笑曰有是哉先生之迂也上帝有命畀以国柄六宗效灵山川助顺先生建议及我即有舌如苏张戅如汲郑且重趼而不前胶口而莫骋也先生且休矣我视先生良用为恧踽踽凉凉其何能淑蠧鱼是侣鸟迹是复手之所握三寸枯竹口之所咀千古糟粕以若所为而企我之毂殆沉渊而索鹿也去我方远奚我之讟先生辴然曰人有真宰士敦雅谊汝聚耶匪予之欣汝散耶奚繇而懥如汝所陈皇皇而求利者奚啻夸父之逐日剖腹而藏珍俄遘大盗发箧担囊或襢恶子饮博淫荒或水溺而火熛或骫法而飞殃纷五家以共耗亶多藏而厚亡葢贪取者有掠剰之使踰分者遇剪幅之吏此尼父所为叹息乎执鞭而烱戒于欹器我性甚拙我术甚劣不满而扑左挹右泄分定故也我心自惬在昔少年尚不汝须今虽荡镠钣铣麟趾褭蹄北斗齐高郿坞均糈先生老矣无所用之上清元君乃促膝附耳吐底里曰毋谓既老百营都息方有时政需我甚急今日都邑右文鸠工纂述得我者白璧贲于黄壤失我者夷魂化为跖魄厥有狡夫生前恣泆頼我居闲名扬简帙亦有愿士好修自饬我不彼与沈沦下隰南媛秉贞苦蘗清冰匪我为介饮恨九京惟彼河间垢闻倾城属有瓜葛族望云仍要以死后贞烈擅声十郎妬痴糟糠扊扅一朝身贵弃之若遗新联佳俪鼓瑟齐眉险侧如兹邑里所嗤彼素契我义夫首垂陵凹谷凸真淆赝易错沓纷拏孰知纪律昔诡生人今涂死椑昔鬻冠裳今贸枯骨昔乱朝常今迷草泽力竟彻于重泉势直倾于冥极我神一至于斯而先生敢于摈斥支先生曰诗云我躬不阅遑恤我后今吾之生也尚以形骸为委寓芬丽为桎梏甘贫贱以如饴抚烟霞而嗢噱矧伊身后又焉知天地之盈虗阴阳之消息谁毁谁誉何伸何屈上清元君缔闻太息逡廵辟易俛而沉思爽然自失曰有是哉先生之迂也而终不我易【支子文集】
　　贵贱相和换影仙贱物互乗贵价钱贵物互乗贱价比相减余为长法然先使总钱乘贱物后用总物乗贱钱二数相减余为实长法除之短法言贵物贵价各乗短物价分明皆得全总内减贵余为贱不遇知音不与传【仙人换影歌】
　　今有钱四千九百九十五文共买桃梨五千个只云钱十一文买桃九个又钱四文买梨七个问桃梨各若干答曰桃三千二百八十五个该钱四千零一十五文梨一千七百一十五个该钱九百八十文【大学衍义补】
　　法　列置【九个十一文　七个四文　五千个四千九百九十五文】先以上【十一】互乗中【七个】得【七十七个】又以【四文】乗【九个】得【三十六个】以少减多余【四十一】为长法　若求桃数价者以中下互乗置总钱以【七个】乗得【三万四千九百六十五个】另置总果以【四文】乗之得【二万】以减【三万四千九百六十五个】余【一万四千九百六十五个】为实以长法【四十一】除之得【三百六十五个】为短法列二位　一位以【九个】乗得桃【三千二百八十五个】　一位【以十一文】乗得桃价【四千○一十五文】于总内减桃数余者即梨总价也　若求梨数价者却置总钱以【九个】乗之　又置总果以【十一文】乗之二数相减余【一万○○四十五】为实仍以长法【四十一】除之得【二百四十五】为短法列二位　一位以【七个】乗得梨数　一位以【四文】乗得梨价【求桃者以梨价求之求梨者以桃价求之　同上】
　　班孟坚作史叙鲁朱家者流振人不赡先从贫贱始趋人之急甚于己私厚施而薄望既以振人之命不矜其功可谓贤矣而类之游侠卜式上书愿输家财半助边继复持钱二十万助给徙民式田畜为事当时声名曾不足儗侠士及在位亦无竒节然乃独入列传焉岂非朱家者流止能擅名乡邑而义在朝廷者惟式故耶【箴谈】
　　窭人有寝而梦得钱者輙屈指而筹之若干缗买宅若干缗劵田若干缗纳小妻终夜展转而不寐其妻诘之而得其故泣曰窭甚矣方得钱也不以生息而遽买小妻独不念相与共糟糠耶喧闹不已邻人闻而让之曰子宁人乎吾悯汝之困朝夕以相济也得钱而不以酬宿负已又闻之闾胥闾胥曰是则逋公税而不偿者也幸而得钱尚不即输官乎乃絷而诣县请法之邑大夫审其为梦也曰汝敝民矣夫梦钱也而遽议逞其所欲如诚得钱也则将何以娯其心志哉乃杖而遣之玄冥子曰今之不为窭人者葢寡矣方其伏艹莾而困于百需也朶頥于富羡者久矣一旦脱迹编氓而阶尺寸之柄遽拟王侯之尊贵而欲淫纵耳目之娱曾不计名位之久近与禄奉之多寡矣亦何异于梦钱而妄筹者哉【同上】
　　梁武帝怠弃万机边将使使奏事谒者求贿三月而不通辽左之戍请饷曰所须几何曰三十万缗曰若是其多乎卒不许诸浮屠欲易货也而绐帝以祝厘曰非大斋供不可问其费曰须七百万缗曰何少也敕右藏亟与之诸浮屠宫阙服食侈于帝居衣绮縠文绣而乗轩结驷者道相属也侯景作难州郡告急帝不与兵曰佛在何能为乎景兵日逼流舟积白始遣使征发远近莫应曰佛可使也以三十万缗饷戍而不许以七百万缗祝厘而为之柰何舍其所养而用其所不养乎檄如羽驰兵卒不集景遂入据宫阙逼帝迁于台城饿而死【同上】
　　昔宋蔡绦着古器图说极言当时好古风盛至元符间宪章古始眇然追唐虞之典及大观初乃仿李公麟考古作宣和殿博古图所藏礼器则已五百有几故有一器值金钱数十万后动至百万天下塜墓破伐尽矣【谈子】
　　尝闻刘文靖诮丘琼山有散钱而少贯索琼山还诮曰公有贯索而却欠散钱虽然世博综者恃此休休心为贯索更玅也韩魏公为相时或谓公之德业无愧古人但公文章不逮欧阳永叔耳公曰吾为相永叔为翰林学士天下文章孰大于是即此一语永叔之文章便为魏公一齐穿纽矣【箴谈】

　　钱通卷三十

　　●钦定四库全书

　　钱通卷三十一

　　（明）胡我琨 撰

　　闰二

　　俗称四司六局者多不能举其目古杭梦游録云官府贵家置四司六局各有所掌故筵席排当凡事整齐都下街市亦有之常时人户每遇礼席以钱倩之四司六局皆可致四司者帐设司厨司茶酒司台盘司也六局者果子局蜜煎局菜蔬局油烛局香药局排办局也凡四司六局人祗应惯熟便省宾主一半力【辍耕録】
　　唐郑璠在岭南象江得恠石绀氷而平理弹之有声辇归荥阳费钱六十万宋荣咨道尝以钱三百万买虞世南夫子庙初刻碑或谈此二事有应声曰这两个痴人好一棒打杀何不买百弓上水田九品入流官乎【代醉録】
　　真宗问唐酒价几何丁谓对以每升三十上曰何以知谓引杜诗速来相就饮一斗恰有三百青铜钱上喜其对余因看李太白诗有金陵美酒斗十千之句以为李杜同时何故诗中所言酒价顿异客有戏噱者曰太白谓美酒耳老杜不择饮而醉村店压茅柴耳坐皆大笑然亦似也诏化基之孙王楙曰郭生次象尝与仆论唐酒价谓前辈引老杜诗速令相就饮一斗恰有三百青铜钱以此知当时酒价然白乐天与刘梦得沽酒闲饮诗曰共把十千沽一斗相看七十欠三年当刘白之时酒价何太不廉哉仆谓不然十千一斗乃诗人寓言此曹子建乐府中语耳唐人引此甚多如李白诗曰金尊沽酒斗十千王维诗曰新丰美酒斗十千崔辅国诗曰与沽一斗酒恰用十千钱许浑诗曰十千沽酒留君醉权得舆诗曰十千斗酒不知贵陆龟蒙诗曰若得奉君欢十千沽一斗唐人言十千一斗类然一斗三百钱独见子美所云故引以定当时之价然诗人所言出于一时又未知果否一斗三百别无可据唐食货志云徳宗建中三年禁民酤以佐军费置肆酿酒解收直三千此可验乎又观杨松玠谈薮北齐卢思道尝云长安酒贱斗价三百杜诗引此亦未可知仆因谓郭曰曾知汉酒价否郭无以应仆谓汉酒价每斗一千郭谓出于何书曰此见典论曰孝灵帝末年百司湎酒一斗直千文此可证也按武帝设酤官昭帝罢之卖酒升四钱然则汉初斗酒四十钱耳酒价甚微且随时高下似不必远引博证偶因前人之说记此以资一笑【同上】
　　刘伯刍侍郎所居巷有鬻饼者每早过其户必闻讴歌因召之与万钱令多其本约曰取饼偿之后过其户寂不闻歌召问之答曰本领既大心计转粗不暇唱渭城矣【隋唐嘉话】
　　苏五奴妻善歌舞擅名一时人爱慕之且有姿色有邀其妻者五奴輙随之人欲五奴沉醉多劝之酒五奴曰若肯多与我钱虽吃锤亦醉不须酒也
　　陈疙瘩亦京师乞儿也每负母乞于市余素喜施以其负母也施倍焉及门无厌门吏云此辈窘于食每负他人妪诡称母实非母也余恶其伪絶之后数月向余曰母病危乞一席为藉吞声泣不能语余亦泣予以钱五百为棺具使人伺之买棺倩一人舆舁埋其母于城南乱塜中竟日哭余悲之明日使人馈食死于墓傍矣葢真母也余悔甚敛而葬之为伤心者累日乃逐门吏
　　泸南有秦吉了者能人言有夷酋欲以钱三十万贾焉主人告之曰吉了我贫将卖汝于夷吉了曰我汉禽也不愿入夷不食而死叔简氏曰亡宋诸臣汉衣汉冠北面而臣胡主亦闻吉了之言否
　　突厥遣其柱国康鞘利等送马千匹诣唐祖为互市许发兵送入关多少随所欲祖引见康鞘利等甚厚择其马之善者止市其半义士请以私钱市其余祖曰虏饶马而贪利其来将不已恐汝不能市也吾所以少取者示贫且不以为急故也当为汝贳之不足为汝费【学海】
　　李允则知雄州一日民有诉为契丹民殴伤而遁者允则不治与伤者钱二千众以为怯逾月幽州以其事来诘答以无有葢他谍欲以殴人为质验比得报以为妄乃杀谍
　　钱惟利于用也天下共贵之假此钱之杂聚如土泥之在也必有不尽用者矣夫钱也而不尽当于用岂其外服圆而心方正者足贵乎尝笑和峤之钱癖萧宏之钱愚知钱贵矣而不能贵钱徒积之于无用也何如金错囊垂罄者用之尽为不没钱之利哉【淇筠志感】
　　天下之逓相使也则人不爱其力矣曰此鬼道也尝闻之可以使鬼钱也可以使神者诚也今有忠信之士负戴莫能胜而竭诚于市途以求代吾劳者虽素所知识未必其与乐也惟操百钱以招之则虽盗跖之任忻忻焉争为之奔走矣今天下皆可以钱使者不闻其以诚使也故曰鬼道也【同上】
　　公孙弘以元光五年为国士所推尚为贤良国人邹长倩以其家贫少自资致乃解衣裳以衣之释所著冠履以与之又赠以扑满一枚书题遗之曰土粗物也钱重货也入而不出聚而不散故扑之士有聚敛而不能散者将以扑满之败可不戒欤【西京杂记】
　　张僧繇始作醉僧图道士每以此嘲僧于是聚钱数十万贸阎立本作醉道士图今并传于代【隋唐嘉话】
　　太原窦不疑为人有胆勇少而任侠常结伴十数人闘鸡走狗樗蒲一掷数万皆以意气相期而太原城东北数里常有道鬼身长二尺每阴雨昬黒后多出人见之或怖而死诸少年言曰能往射道鬼者与钱五千不疑欣然请行迨昬而往众宻随之不疑既至魅所鬼正出行不疑逐而射之鬼被箭走乃还诸人笑而迎之因授之财不疑尽以饮焉【纪闻】
　　祝鸡公者洛阳人也居尸乡北山下养鸡百余年鸡千余头皆有名字暮栖树下昼放散之欲取呼名即种别而至卖鸡及子得千余万钱輙置去之吴作池养鱼后登吴山鸡雀数百常出其旁【列仙传】
　　唐魏伶为西市丞养一赤嘴乌每于人众中乞钱人取一文而衔以送伶处日收数百时人号为魏丞乌【朝野佥载】
　　金钱花梁时荆州掾属双六赌金钱尽以金钱花相足鱼弘谓得花胜得钱【太平广记】
　　玄宗至马嵬驿令高力士缢贵妃于佛堂梨树之前马嵬媪得韈一只过客求而翫之百钱一观获钱无数【国史补】
　　贾人张弘者行至华岳庙前忽昬懵前进不可系马于一金荆树而酣睡马惊拽出树根而走寤逐而及之树根形如狮子毛爪眼耳足尾无不悉具乃于华阴县求木工修之为一枕献于庙守庙者常以匮鏁之行人闻者赂守庙者百钱始获一【见闻竒録】
　　晋王浚与东嬴公腾合兵败石超于平棘乗胜进军邺中奔溃颕将数千骑奉晋主南奔仓卒无赍中黄门被囊中赍私钱三十诏贷之于道中买饭食以瓦盆至温将谒陵晋主丧履纳从者之履下拜流涕张方迎晋主还宫奔散者稍还百官粗备
　　唐天宝末术士钱知微尝至洛居天津桥卖卜云一卦帛十疋歴旬人皆不请之一日有贵公子意其必异命取帛如数卜焉卦成知微曰予筮可期一生君何戏焉其人曰卜事甚切先生岂误乎钱请为韵曰两头点土中心虚悬人足踏跋不肯下钱其人本意卖天津桥【酉阳杂爼】
　　董昌求为越王朝廷未许昌不悦曰朝廷欲负我矣我累年贡献无筭而惜越王邪有謟之者曰王为越王曷若为越帝于是吏民献謡谶符瑞者无筭其始赏以钱数百缗既而献者甚多减至三五百钱昌曰谶云免子上金床此谓我也我生太岁在卯明年复在卯二月卯日卯时此吾称帝之秋也【学海】
　　凡铸金之状金与锡黑浊之气竭黄白次之黄白之气竭青白次之青白之气竭青气次之然后可铸之【山堂肆考】
　　唐李师道上私钱六百万为魏征孙赎故第白居易言征任宰相太宗用殿材成其正寝后嗣不能守陛下犹宜以贤者子孙赎而赐之师道人臣不宜掠美帝从之苏仙公名耽桂阳人也汉文帝时得道先生尝与母共食母曰食无鲊他日可往市买先生以筯挿饭中携钱而去斯须鲊至母曰何处买来对曰便县市也母曰便县去此百二十里汝欺我也欲杖之先生跪曰买鲊时见舅在市与我语云明日来此请待舅至以验虚实明晓舅果到如先生言
　　镇将姓丁是江西廉使刘公亲随一年后得替归府刘公已薨忽一旦于北市棚下见伊风子夫妻唱望江南词乞钱既相见甚喜便叙旧事执丁手上酒楼三人共饮数斗丁大醉而睡伊风子遂索笔题酒楼壁云此生生在此生先何事从玄不复玄已在淮南鸡犬后而今便到玉皇前题毕夫妻连臂高唱而出城其丁将于酒楼上醉醒懐内得紫金一十两【仙传拾遗】
　　唐韩文公愈有疎从子侄自江淮来年甚少吏部令学院中伴子弟不近诗书唯与小臧赌愽或廐中醉卧五日三日或出宿于外吏部惧而勖之因问所长云善卓钱试令为之植一铁条尺余百步内卓三百六十钱一一穿之无差失者又于五十步内双钩草天下太平字点画极工吏部甚竒之【同上】
　　陈子昂蜀射洪人十年居京师不为人知时东市子卖胡琴者其价百万日有豪贵传视无辨者子昂突出于众谓左右可辇千缗市之众咸惊问何用答曰余善此乐有好事者曰可得一闻乎答曰余居宣阳里指其第处并具有酒明日专候荣顾且各邀闻名者齐赴乃幸遇也来晨集者凡百余人皆当时重誉之士子昂大张燕席具珍羞食毕起捧胡琴当前语曰蜀人陈子昂有文百轴驰走京毂碌碌尘土不为人所知此乐贱工之役岂愚留心哉遂举而破之舁文轴两案遍赠会者会既散一日之内声华溢都时武攸宜为建安王辟为记室后拜拾遗【独异志】
　　张鷟为河阳县尉日有一客驴缰断并鞍失三日访不获告县鷟推勘急夜放驴出而藏其鞍可直五千钱鷟曰此可知也令将却笼头放之驴向旧餧处鷟令摉其家其鞍于草积下得之【朝野佥载】
　　李相国揆以进士调集在京师闻宣平坊王生善易筮往问之王生每以五百文决一局而来者云集自辰及酉有空反者揆持一缣晨往生为之开卦曰君非文章之选乎当得河南道一尉揆负才华不宜为此变色而去【前定记】
　　唐陇西李知礼所居宅北见一大坑其中有诸枪矟攅植不可得过见其兄女并婢赍箱箱内有钱绢及别置一器饮食在坑东北知礼心中谓此婢及侄女游戏意甚怪之回首北望即见一鬼挺剑直进知礼惶惧委身投坑即得苏也自初死至于重生凡经六日后问家中乃是侄女持纸钱绢及饭馔为奠礼当时所视乃是铜钱丝绢也【冥报记】
　　杨正见常谓其师曰得食灵药即日便合登仙所以迟回者幼年之时见父母■〈扌东〉税钱输官有明净圆好者窃藏二钱翫之以此为隐藏官钱过罚居人间更一年耳【集仙録】
　　时中元日番禺人多陈设珍异于佛庙集百戏于开元寺崔炜因窥之见乞食老妪因蹶而覆人之酒瓮当垆者殴之计其直仅一缗耳炜怜之脱衣为偿其所直妪不谢而去异日又来告炜曰谢子为脱吾难吾善灸赘疣今有越井冈艾少许奉子每遇疣赘只一炷耳不独愈苦兼获美艳炜笑而受之妪倐不见后数日因游海光寺遇老僧赘于耳炜因出艾试灸之而如其说僧感甚谓炜曰贫道无以奉酬此山下有任翁者藏镪巨万亦有斯疾请为书导之任翁一闻喜跃礼请甚谨炜因出艾一爇而愈任翁告炜曰谢君子痊我所若有钱十万奉子幸从容无草草而去炜因留彼炜善丝竹闻主人堂前弹琴声诘家童对曰主人之爱女也固请其琴弹之女潜听而有意焉【传竒】
　　贺知章西京宣平坊有宅对门有小板门常见一老人乘驴出入其间积五六年视老人颜色衣服如故亦不见家属询问闾巷皆云是西市卖钱贯王老更无他业察其非凡也常因暇日造之因与往来渐加礼敬言论渐宻遂云善黄白之术【原化记】
　　宼莱公贬死于雷诏还塟雒阳过公安民皆迎祭哭其丧斩竹挿地以挂纸钱焚之寻复生笋成林【名臣传】
　　晏元献公为馆职时天下无事侍从文馆士大夫各为燕集以至市楼酒肆往往皆供帐为游息之地公是时贫甚不能出惟家居与昆弟讲习一日选东宫官忽自中批除晏殊执政莫谕所因次日进覆上谕曰近闻馆阁臣寮无不嬉游玩赏弥日继夕惟殊杜门与兄弟读书如此谨厚正可为东宫官公既受命得对上面谕除授之意公语言质野对曰臣非不乐燕游者直以贫无可为之具臣若有钱亦须往但无钱不能出耳上益嘉其诚实【自警编】
　　江陵有郭士郎者资产甚殷江淮河朔间悉有贾客有一贾者在京都久无音信郭氏子自往访之既相遇尽获所有仅五六万缗生躭悦烟花迷于饮愽用过大半是时唐季朝政多邪生乃输数百万于鬻爵者门以白丁易得横州刺史遂决还乡时渚宫新罹王仙芝冦盗旧居都无舍宇访独母与一二奴婢处于数间茅舍之下囊槖荡空旦夕以纫针为业生之行李犹有二三千缗乃佣舟与母赴秩过长沙入湘江次忽大风舟沉生与一稍工拽舟登岸仅以获免其余婢仆生计悉漂于怒浪投于僧室母氏以惊殒生遂寓居永郡孤且贫遂与往来舟船执梢以求衣食永州市人呼为捉稍郭使君【南楚新闻】
　　建中初有河北军将姓夏者弯弓数百斤常于球场中累钱十余走马以击球杖击之一击一钱飞起六七尺其妙如此
　　如意年中洛州人赵玄景病卒五日而苏云见一僧与木长尺余教曰人有病者汝以此木拄之即愈玄景得见机上尺乃是僧所与者试将疗病拄之立差则天闻之追入内宫人病拄之即愈放出救百姓数月以后得钱七百余贯后渐无验遂絶
　　王陶字乐道拜观文殿学士微时苦贫其友姜愚一日大雪念陶奉母寒馁荷一锸刬雪行二十里访之陶母子冻坐愚亟出解所衣锦裘貭钱买酒肉薪炭与陶大饮食又捐数百千为之娶陶既贵尹洛愚老而丧明自徽州新乡往谒之陶对之邈然但出尊酒而已愚大失望归而病死
　　舜为父母淘井将银钱安灌中与父母【史记】
　　谯郡有功曹■〈山间〉天统初济南来府君出除谯郡时功曹清河崔公恕弱冠有令德于时春夏积旱送别者千余人至此■〈山间〉上众渴甚思水升直万钱矣来公有思水色恕独见一青鸟于■〈山间〉山乍飞乍止怪而就焉鸟起见一石方五六寸以鞭拨之清泉涌出【酉阳杂俎】
　　王貭字子野通判苏州州守黄宗旦少貭常因争事宗旦曰少年乃与丈人抗耶貭曰事有当争职也卒不为屈宗旦得盗铸钱者百余人下狱治退告貭曰吾以术钩致得之喜见于色貭曰以术钩人寘之死而又喜仁者之政固如是乎宗旦惭沮为薄其罪
　　程颢字伯淳调鄠上元主簿鄠民有借兄宅居者发地得瘗钱兄之子诉曰父所藏颢问几何年曰四十年彼借居几时曰二十年矣遣吏取十千视之谓诉者曰今官所铸钱不五六年即遍天下此皆未藏前数十年所铸何也其人不能答
　　伊喇鄂尔多一名巴沁初为博州防御使有农民避贼入保郡城以钱三十千寄之邻家贼平索之邻人讳不与诉于县县官以无契验却之乃诉于州鄂尔多阳怒械系之捕其邻人关以三木诘之曰汝邻乙坐刼杀人指汝同盗邻人大惧始自陈有欺钱之隙乃责归所隐钱而释之郡人骇服有士鬻产于外得钱数百缗惧川途之难赍也祈所知纳于公藏而持牒以归世所谓便换者寘之衣囊一日醉指囊示人曰莫轻此囊大有好物盗在侧闻之其夜杀而取其囊意其有金也既开无获投牒于水盗为吏所捕得其状枢机之发岂容易哉此所谓不宻而致害也【因话録】
　　原武郑公戬天圣中举进士尝与同辈赌彩选一坐尽负独戬赢数百缗【青箱杂记】
　　宋王恭简公岩叟知开封贾人曹读以物产贸易万缗市侩稽迟逾年止输其半一日读闻户外有钱声偿钱俱足甚怪之询其由乃曰王公今日知府事矣公治开封不用精神智力如在无事小郡而老奸自然畏栗【山堂肆考】
　　唐穆宗长庆元年成德兵马使王庭凑杀节度使田弘正起复弘正子布为魏博节度使讨之布与妻子及宾客决曰吾不还矣悉屏旌节导从而行未至魏州三十里被髪徒跣号哭而入居于垩室月俸千缗一无所取卖田产得钱十余万以颁士卒旧将老者兄事之后布为魏博将史宪诚鼓煽其功不成遂刺心而死【同上】
　　唐大厯间有僧号邹和尚不知所从来跨白驴登伞山结茅以居湏盐米薪菜之属即书寸纸系钱缗遣驴负至市区人知为邹也取平直挂物于鞍纵驴归一日驴犯山下黄氏者蔗苖黄请偿于邹邹曰汝未知因蔗糖为霜利当十倍吾语汝塞责可乎试之果信自是流传其法【王灼谱】
　　庆元元年五月湖州南门外一妇人颜色洁白着皂弓鞋踽踽独行呼赁小艇欲从何山路往易村登舟未几即偃卧自取苇席蔽其上舟纔一叶展辗款謦必相闻而寂然无声舟人讶焉举席视之乃见小乌蛇可长尺许凡数千条蟠绕成聚惊惧汗流复覆之凡行六七十里始抵岸步扣舷警之奋而起则俨然人形与初来时不少异腰间取钱二百偿顾直舟人不敢受道其故妇笑曰切勿泄言我从城中来此行蛇瘟一个月后则归矣【夷坚志】
　　汉郑弘为灵文乡啬夫行官凉洛未至宿一埭埭名沈酿于埭逢故旧友人四顾荒郊村落絶远酤酒无处情抱不伸乃以钱投水中依口而饮饮酣畅皆得大醉因更为沈酿川明旦乃分首而去【类林】
　　渔阳之乱六宫星散永新为一士人所得韦青避地广陵日夜凭阑于上河之上忽闻舟中奏水调者曰此永新歌也乃登舟与永新对泣久之青始亦晦其事后士人卒与其母之京师竟殁于风尘及卒谓其母曰阿母钱树子倒矣【乐府杂録】
　　舜耕歴山岁不熟舜粜其父诣籴每还钱与米问之子也因相抱泣拭其父目寻自明尧闻而妻之【类林】
　　宋曹翰太祖时名将也太宗朝贬汝州有中使至翰泣谓曰众口乏食贫不能活以袱封故衣一包愿质钱十千中使回奏之太宗开视乃一画障题曰下江南图帝恻然怜之乃召还【山堂肆考】
　　宋朱寿昌知阆州州大姓雍子良屡杀人挟财势得不死至是又杀人乃赂里民代出就吏狱具寿昌觉其奸引至诘之曰闻子良与汝钱十万许纳汝女为妇且婿汝子故汝代其命有之乎囚色动则又擿之曰汝且死彼书劵抑以女为婢指钱为雇直又不壻汝子将奈何囚悟涕泣覆面曰囚几误死遂以寔对寿昌立取子良正诸法【同上】
　　承平旧纂举进士不第者有供酒食之费谓之买春钱【同上】
　　宋俞澹字清老晓音律荆公喜之一日见公云吾欲为浮屠无钱买祠部公欣然为买祠部约日祝发过期寂无闻公问其然澹徐曰吾思僧亦不易为祠部已送酒家还债矣公大笑
　　孙嵩字宾硕任侠好义赵歧为唐衡所捕逃之北海着絮巾布袴常于市中贩胡饼宾硕入市观见歧疑其非常人也因问之曰自有饼耶贩之耶歧曰贩之宾硕曰买几钱卖几钱歧曰买三十卖亦三十宾硕曰视处士之望非似卖饼者乃载之归后仕至太仆宾硕亦仕至豫州刺史
　　女几者陈市上酒妇也作酒常美仙人过其家饮酒即以素书五卷貭酒钱几开视之乃仙方养性长生之术也【女仙传】
　　韩魏公以使相出镇相州因祀宣尼宿于斋馆夜有偷儿入其室褰帷挺刃顾谓公曰不能自济故来求公公曰几上器具可值百千尽以与汝偷儿曰非谓此也愿得公首以献西人公即引颈偷儿投刃稽颡曰以公徳量过人故来试公然几上之物已荷公赐愿公无泄也公曰诺明日于宅库如其数取偿之终不语于人【朝野遗记】
　　天下有九福京师钱福眼福屏帷福吴越口福洛阳花福蜀川药福秦陇鞍马福燕赵衣裳福美女福【珍珠船】
　　取救荒之余得钱数万贯粮数万石复请于朝得百僧度牒以募役者堤成植芙蓉其上望之如云锦杭人名之曰苏公堤焉【鸿书】
　　宋南渡诸将韩世忠封蕲王杨沂中封和王张俊封循王俱享富贵之极而俊复善治生遂挟多赀其罢兵而归岁收租米六十万斛绍兴间内宴有优人作善天文者云世间贵官人必应星象我悉能窥之法当用浑仪设玉衡若对其人窥之见星而不见其人玉衡不能卒辨用铜钱一文亦可乃令窥秦师垣曰相星也韩蕲王曰将星也张循王曰不见其星众皆骇复令窥之曰中不见星惟见张郡王在钱眼内坐殿上大笑【临安志】
　　禄山犯阙上西幸太真死及东归寻梅妃所在不可得上悲谓兵火之后流落他处诏有得之官二秩钱百万搜访不知所在上又命方士飞神御气潜经天地亦不可得【亘史外纪】
　　市人方某鬻陶器于仪真坝上山东客以货交常时取办麄者方庋高处有官陶数联嘉靖回青料也每聨索钱二千贯山东客求一视方惮不许曰非尔售者视何为哉客即出钱满二千贯接器入手捽于地顾方曰奚足辱我遂挥手去意扬扬自矜方以为辱已亟追而坐诸堂悉出其器视之曰同否曰同因推而碎于地语客曰向者声一吷尔不若此有余韵也客靡然而退【同上】
　　直何山之东者钱山其下有钱山漾又五里为衡山左传襄公三年楚子伐吴克鸠兹至于衡山即此【湖州府志胜】
　　龙川别志云庆厯中阁门使张亢知高阳关契丹方遣信使侥求诸事沿边皆惊亢每遣谍者厚以金帛无所吝惜闲处便坐有弟子行首入曰愿屏人白事亢慢骂久之其人曰所白机事也不肯去亢为屏人乃曰阁使钱如粪土何故亢曰何与汝事曰阁使所与非其人也如我乃可与耳【直隶名胜志】
　　贞元中有僧曰少康者乞食睦州城中每得钱即诱小儿念佛号一声与以一钱因于高峰建道场集众念佛众咸见佛出康口中坐化之夕有光照焉龙山山色为之变白云【严州府志胜】
　　定光多宝塔在法云寺之西唐黄滔记云天佑元年琅琊王公造为先公司空先秦国太夫人元昆故司空荐祉于幽阴塔之制堑地深五丈初堑及二丈时忽有荣光起于穿中骇而视之有宝珠如拳承以金钱璀璨夺目故有定光之名甃砖为心构木其外俗呼柴塔【福州府志胜】
　　冶官西世人谓之鼓钟城城之左右犹有遗铜及钱城西阜下有大泉西流注涧与教水合山海经曰鼓钟之下帝台之所以觞百神也【山西名胜志】
　　塜记云晋王昏墓在县南之楼﨑山墓砖螭形鱼文贯以桞或为钱状旁有文云晋永和十二年【台州府志胜】
　　罗源山在县西南二十五里横阳江流其下受西南诸乡之水汇为顺溪东流过周奥又东南流注径口江入海又五里有鳯山临江绵亘数里旧名钱仓以其石罅中有钱流出故云【温州府志胜】
　　按浏水在县北五里又二里曰罗洋山即大富山也罗洋水出焉又十里曰沩水戍沩水入焉又十五里曰板石湖又二十里曰涝塘河又十里曰铜官渚旧传是楚铸钱处【长沙府志胜】
　　宋元丰间樵者见五色禽翔集山上政和元年建迎厘观于山麓宣和间有道士王文卿来游每出乡市遇儿童则戏索一钱画雷于其掌令握固行数步开掌则雷声霹雳谓之卖雷公【邵武府志胜】
　　颜延之送渊明二万钱悉付酒家稍就取饮【本传】
　　齐俗尚乌纱巾家家踊贵其一家特榜其门曰本家每顶只卖八百文【小说艾子】
　　汉唐后法民有口赋计口输钱即今之丁银至于租税之类皆以榖帛绸绢等物输之于官不尽取钱也今别租银差役皆纳银钱于官不准本色民间以榖绵绢布贱卖取银其费倍称如有司肯从民便除起运钱粮折色上纳其余存留钱粮及银差工食许以榖布等物随有上纳纳时必贱少过数月其价已长民间无贱卖之累官府有羡余之积亦赋役中之平准也惜其以避忌之心踵因循之政无能开其端耳【笔麈】
　　本朝惟白金与钱黄金不用为币云南用海巴即古之贝也【同上】
　　唐时禁京城匄者分置病坊于诸寺以廪之亦谓之悲田院即今蜡烛幡竿二寺也从古都会之地乞丐游食者众故唐宋以来皆有悲田之设苐不知当时有司奉行何如若今蜡烛幡竿二寺所养贫人不及万分之一呌号冻馁充满天街至于不可听闻则二寺之设亦何为公卿大老有载钱自随车马所过辄散以予之每逢呵殿罗列道旁小民相传以为美谈此所谓惠而不知为政也身为公卿海隅一夫咸使得所阙廷之下流离呌号是谁所致而乞与一钱以为私惠若巷里妇人之为者岂惟不知职掌亦非所以壮国容矣【笔麈】
　　零陵先贤传曰郑产字景载泉陵人也为白土啬夫汉末多事国用不足产子一岁輙出口钱民多不举子产乃勑民勿得杀子口钱当自代出产言其郡县为表上言钱得除更名白土为更生乡也【水经】
　　汉明帝永平十二年议治汴渠上乃引乐浪人王景问理水形便景陈利害应对敏捷帝甚善之乃赐山海经河渠书禹贡图及以钱帛【同上】
　　地皇二年王莾梦铜人泣恶之念铜人铭有皇帝初兼天下文使尚方工镌灭所梦铜人膺文后董卓毁其九为钱其在者三魏明帝欲徙之洛阳重不可胜至霸水西亭之汉晋春秋曰或言金狄泣故留之石虎取置邺宫符坚又徙之长安毁二为钱【同上】
　　漳水又北径祭陌西战国之世俗巫为河伯取妇祭于此陌魏文侯时西门豹为邺令约诸三老曰为河伯取妇卒来告知吾欲送女皆曰诺至时三老廷掾赋敛百姓取钱百万巫觋行里中有好女者呪当为河伯妇以钱三万聘女沭浴脂粉如嫁妆豹往会之三老巫掾与民咸集赴观巫妪年七十从十女弟子豹呼妇视之以为非妙令巫妪入报河伯投巫于河中有顷曰何久也又令三弟子及三老入白并投于河豹磬折曰三老不来奈何复欲使廷掾豪长趣之皆叩头流血乞不为河伯取妇淫祀虽断地留祭陌之称焉【俱同上】
　　玄妙观在府治东北唐曰开元宫宋为天庆观有何中立者本淮阳书生一旦荷蓑来寓观中佯狂妄谈久而皆验卧草中以其垢秽晨起必溲于吴江吴江至郡四十五里而往返不数刻观中诸黄冠以殿宇摧毁白之何何因求疏轴云来日自有施者至期果有朝使来征何以疏轴授使曰我不能入觐以此累使者上闻益竒之遂出内帑缗钱数万以答其意【苏州府志胜】
　　石林诗话云姑苏州学之南积水弥数顷傍有小山高下曲折相望盖钱氏时广陵王所作既积土山因以其地潴水今瑞光寺即其宅而此其别圃也庆厯间苏子美谪废以四十千得之为居旁水作亭曰沧浪欧阳文忠公诗所谓清风明月本无价可惜秪卖四万钱者也【同上】
　　夷坚丁志云武宁县有复唐村干道己丑一日白昼大雷雨牧童见电光中龙鬬良久震霆数声二龙奔解一物如车轮自半空坠入田中众童竞取之其光渐微大仅若鳬卵圆明如珠富人余氏易以数十钱映空而视中有形如好女【南昌府志胜】
　　棊子湾在县西北二十里有石如棊子若取之者以纸钱抛山下取勿拣选取毕视之黑白适均【广东名胜志】
　　本志云州西资圣院金钱井每月明辄有金钱影浮水上又云州治内有玉环井形如玉环因名【四川名胜志】
　　东原上有红崖冶其地产铜旧有钱官又三十五里之洛源监亦钱官也【陜西名胜志】
　　香泥洞在真源圣祖殿前后有大枫泉出树中投钱取水洗目能去翳【安庆府志胜】
　　古义泉相传诸葛武侯所凿侯虑城中无水乃接筒引水后守亡艺以榷水取钱待制王龟龄乃罢之【四川名胜志】
　　其贸易用贝滇载记曰贝者■〈贝巴〉也方言也一贝曰庄四庄曰手四手曰苖五苖曰索九索当白金一钱按古者货贝而宝龟至周而有泉秦乃废具行泉王莾时大贝四十八分以上二枚为朋直二百十六牝贝三寸六分以上一朋值五十公贝二寸四分以上一朋直三十小贝寸二分以上一朋直十不盈寸二分不得朋每枚直钱三货殖传云贝五种大贝牝贝公贝小贝不成贝云南所用小贝之尤细者郭景纯赞曰先民有作龟贝为货贵以文采贾以小大简易则资犯而不过葢用泉则有■〈扌东〉选之弊贝则枚数而已南中犹有太古之遗风欤【云南总叙】
　　容斋随笔云淳化间嘉州士人辛怡显使南诏至姚州其节度使赵公美以书来迎云当境有泸水昔诸葛武侯戒曰非贡献征讨不得渡此水若必欲过湏致祭然后登舟今遣本部军将赍金龙二条金钱三十文并设酒脯请先祭享而后渡焉【四川名胜志】
　　卓王孙宅在州南五里基方十里耕者往往得铜钱按史记卓氏之先赵人秦破赵迁卓氏夫妻推辇而出曰吾闻岷山之下沃野下有蹲鸱乃求远迁致之临卭华阳国志临卭有古石山出石矿大如蒜子火烧合之成流支铁甚刚因置铁官有铁祖庙汉文帝以铜铁赐宦者邓通通假民卓王孙岁取千匠故王孙货累巨万亿邓通钱亦尽天下寰宇记铁山铸钱即此山也【同上】
　　记略云予得三岩于榛莾间其一呀然云际天光内通如月半破一似巨龟殻侧倚岩下一洼中隆前卑后昻状如覆鼎上有阴壑刀布藏焉樵者百方力不能到下有盘石螺蚌附之疑古海渐于此因名三海岩又有无名氏碑记云刀布悬岩非人力取【广东名胜志】
　　梦溪在朱方门外吴兴沈括尝梦至一处小山山下有水梦中乐之后守宣城有道人曰无外者为括言京口山川之胜且云郡人有地求售括以钱三十万得之元佑初道京口过所买之地即梦中所游处叹曰吾缘在是矣遂筑室居焉因以梦名其溪【名胜志】
　　钱石山在县东北六十里湘州记云山状四方如台巨石三面壁立上有碎石如钱【广东名胜志】
　　点苍山脚挿入洱河其最深长者惟城东一支与喜州一支也南支之神其形金鱼戴金钱北支之神其形玉螺二物见必有祯祥【大理府志胜】
　　宋郡守余授朱缨堂记蛮商越驵毡裘椎髻交错于阛阓中寰宇记蕃部蛮夷混杂之地元无市肆每汉人与番人愽易不使见钱汉用绸绢茶布番部用红椒盐马之类【四川名胜志】
　　宋时七月十五日村郭设会寺僧尽赴惟留智俨一人已而胥村人来寺强之同行至舟中见捕虾者从买一斗索水噉之无遗谓渔者曰斋回还汝钱登岸前行至斋家因不得上座令席一饭而无衬钱还见渔者索钱俨曰还汝虾复索水饮随吐活虾盈斗还之【松江府志胜】
　　铸钱岩在南城县东五十里觉海寺一望间其岩在平石之际横广数丈中有石座高数尺上丰下杀宛如佛龛石背有小窦仅广三尺斜袤深下以瓦石掷之如撞石锺移时方息里老云昔岩中多破坏古钱因以为名【建昌府志】
　　庐陵县坊廓乡永和市中有山曰金鳯池曰金钱观曰清都苏子瞻自儋耳来游留书清都台三字其上时与黄鲁直戏掷金钱于池池中开花如金钱至今犹盛【吉安府志胜】
　　郁离子曰法有二有古今之通禁有一代之私禁古今之通禁其不可赦者也恶逆杀伤之类也一代之私禁其可赦者也茶盐钱币之类也【千一録】
　　凡铸造审其模范计其铜铁而镕之金牌信符铸之内府凡铸钱当十当五当三折二小钱凡五等鼓铸于京师进于内府而颁之诸省亦如之【吾学编】
　　载酒堂苏东坡有诗并序云儋人黎子云兄弟居城东南偶与使君张中同访之居临大池水木幽茂坐客欲为醵钱作屋余欣然许之名其屋曰载酒堂【广东名胜志】
　　洞元观有绍兴中道士孙野仙服石元丹遂断榖时食酒菓而已乞钱即买酒既醉即掷余钱与丐者【四川名胜志】
　　昔王子瑶华阴人自云王乔之裔以晋永嘉中自玉笥来泰和即黄茅冈筑坛醮箓感白鹤翔舞事闻赐名白鹤观给钱千缗买田赡之【吉安府志胜】

　　钱通卷三十一

　　●钦定四库全书

　　钱通卷三十二

　　（明）胡我琨 撰

　　闰三

　　秦用尉缭之计毋爱财物赂其豪臣以乱其谋不过亡三十万金而诸侯可尽其后汉亦以其计间楚及淮南谋汉所惮不可下者独汲黯耳【千一録】
　　汉文遗诏薄葬未几而盗发园瘗钱当时孝景与其臣未能尽遵诏耶虚地上以寔地下无益有害曾是以为孝乎
　　鼌错论贵粟亡农夫之苦有阡陌之得阡陌字稍讹耳而解者乃以仟伯为钱使古文作鄙语矣
　　啬夫孙性私赋民钱市衣以进其父父怒宜令以钱还民不必诣阁自言是有求知之嫌矣其曰有君如是何忍欺之辞近于佞佞以求知君子所耻也
　　钱塘其始郡议曹华信募致土石一斛与钱一千来者如云谬云不复用土皆弃而去塘成因名夫食可去信不可去功以诈成者宁可以再幸哉小人哉议曹何可取也原钱塘之名非始此史记秦纪载之矣
　　士不至饥饿不能出门户不宜言贫杜子美囊惟一钱食栢拾橡则穷甚矣及卜成都草堂有高下亭台酒有旧醅鹅鸭长数茗饮蔗浆水槛扁舟色色略具亦足以躭咏遣愁无忧沟壑也
　　孔佑隐四明山尝见山谷中有钱数百万斛视如瓦石夫数百万斛钱在野岂独一人见之亦岂有不为人所取者耶史言其至行通神意者鬼神明以试之而寔非钱也志士明此义则取非有必弗为矣毋为鬼所戏耶【俱同上】
　　西门豹为邺令仓无积粟府无储钱兵甲官无计会人数言其过于文侯文侯往行其县果若人言文侯曰翟璜任子治邺大乱子能变道则可不能将加诛于子西门豹曰王主富民霸主富武亡国富府库
　　梁朱友珪遽为荒淫内外愤怒驸马都尉赵岩犨之子太祖之婿也龙虎统军袁象先太祖之甥也岩奉使至大梁友贞宻与之谋诛友珪岩曰此事成败在杨令公得其一言谕梁军吾事立办友贞乃遣腹心说杨师厚曰友珪簒弑人属在大梁公若因而成之此不世之功也且许事成之日赐犒军钱五十万缗师厚与将佐谋之曰方友珪弑逆吾不能即讨今君臣之分已定无故改图可乎或曰友珪亲弑君父贼也均王举兵复雠义也奉义讨贼何君臣之有
　　刘景通季年画策备边累数百牍其后趣继光受职京师病革犹问吾所上备边封事上纳之乎未耶垂絶舍人纳楮币褏中瞪目曰我平生不索人钱冥司必不受我钱悉出之乃瞑【皇明百将列传】
　　宋齐丘者父为江西锺传副使父卒覊旅淮南欲上书干谒而无纸墨行叹道中有娼妇遇之问曰少年何不乐如此齐丘以情告召归置食赠钱数千因曰郎时至此不遣郎有所阙也齐丘感之及贵纳为正室【江南别録】
　　丰有俊字宅之四明人登青楼偶见小娼疑故人女累目之女亦悟酒罢留宿女羞涩良久乃入曰丰官人识妾否诘之果故人女丰曰某所以留者以坐间不敢问也且各寝必有以处汝娼遂退丰与京尹有契明日以白尹且云某仅有钱百千从公更贷二百千嫁之尹嘉其谊即取入府厚奁具择良士嫁焉尹即王宣子佐也【稗史】
　　榷矾者唐于晋州开成三年罢之宋律白矾出晋汾州坊州緑矾出磁州隰州各置官典护户有駄钱陈止斋曰私矾之禁为契丹北汉设也本朝不设矾官亦无矾禁大明律私矾一条当时修者失于删除耳【丹铅总録】
　　且夫卜筮者扫除设坐正其冠带然后乃言事此有礼也言而鬼神或以飨忠臣以事其上孝子以养其亲慈父以畜其子此有徳者也而以义置数十百钱病者或以愈且死或以生患或以免事或以成嫁子娶妇或以养生此之为德岂直数十百钱哉【汉司马迁日者列传】
　　古者民曰编民书所谓彰善阐恶表厥里宅今之坊牌卓楔排门粉壁是也古者卒字以衣卒衣有题识三代之画衣冠秦之赭衣也古乐府鴈门太守行有云移恶子姓篇着里端又云则用钱三千买绳礼竿即书其恶迹以标示戒即庄子所谓竿牍也【丹铅总録】
　　巴丘南百折山中有道士善槛虎童子皆得饲之已而出诸囚都无雄心道士时与扑跌为戏因而卖与人守门以为常率虎千钱大者千五百钱初犹惊动马牛后转见大牛而惊矣【同上】
　　近日议丘文庄著述者惟刘健谢锦王琼耳刘阁老尝戏谓曰丘仲深有一屋散钱只欠索子文庄应之曰刘希贤有一屋索子只欠散钱健黙然愧甚【皇明从信録】
　　杜子美滕王亭子诗民到于今歌出牧来游此地不知还后人因子美之诗注者遂谓滕王贤而有遗爱于民今郡志亦以滕王为名宦予考新旧唐书并云元婴为金州刺史骄佚失度及迁洪州都督以贪闻高宗给麻二车助为钱缗【丹铅总録】
　　初太后微时所为金王孙生女俗在民间葢讳之也武帝始立嬖人韩嫣白之帝曰何为不早言乃车驾自往迎之其家在长陵小市直至其门使左右入求之家人惊恐女逃匿扶将出拜帝下车立曰大姊何藏之深也载至长乐宫与俱谒太后太后垂泣女亦悲泣帝奉酒前为寿钱千万奴婢三百人公田百顷甲第以赐姊太后谢曰为帝费因赐汤沐邑号修成君男女各一人女嫁诸侯男号修成子仲以太后故横于京师【八编类纂】
　　顺帝进齐公萧道成爵为王増封十郡下诏禅位于齐顺帝当临轩不肯出逃于佛葢之下王敬则勒兵殿庭以板舆入迎顺帝顺帝收泪谓敬则曰欲见杀乎敬则曰出居别宫耳官先取司马家亦如此顺帝泣而弹指曰愿后身世世勿复生帝王家宫中皆哭帝拍敬则手曰必无过虑当饷辅国十万钱
　　公孙诡多奇邪计初见日王赐千金官至中尉号曰公孙将军多作兵弩弓数千万而府库金钱且百巨万珠玉宝器多于京师
　　帝所幸中书舍人綦母珍之朱隆之直阁将军曹道刚周奉叔宦者徐龙驹等自山陵之后即与诸人微服游走市里好于世宗崇安陵隧中掷涂赌跳作诸鄙戏极意赏赐左右动至百数十万世祖取钱上库五亿万齐库亦出三亿万郁林即位未期岁所用垂尽
　　大将军霍光秉政褒赐燕王钱三千万益封万三千户刘旦怒曰我当为帝何赐也
　　刘胥武帝子封广陵王始昭帝时胥见上少年无子有觊欲心而楚地巫鬼胥迎女巫李女湏使下神祝诅女湏泣曰孝武帝下我左右皆伏言吾必令胥为天子胥多赐女须钱使祷巫山会昭帝崩胥曰女须良巫也杀牛塞祷及昌邑王征复使巫祝诅之后王废胥寝信女须等数赐予钱物宣帝即位胥曰太子孙何以反得立复令女须祝诅如前又胥女为楚王延寿后弟妇数相馈遗通私书后延寿坐谋反诛辞连及胥有诏勿治赐胥黄金前后五千斤它器物甚众
　　建元六年彗星见淮南王心恠之愈益治攻战具积金钱赂遗郡国游士王有女陵彗有口王爱陵多予金钱为中诇长安约结上左右
　　诸侯王朝见天子汉法凡当四见耳始到日小见到正月朔旦奉皮荐璧玉贺正月法见后三日为王置酒赐金钱财物后二日复入小见辞去凡留长安不过二十日【俱同上】
　　萧何为民请曰长安地陿上林中多空弃地愿令民得入田毋收藁为兽食上大怒曰相国多受贾人财物为请吾苑乃下何廷尉械系之数日王卫尉侍前问曰相国胡大罪陛下系之暴也上曰吾闻李斯相秦皇帝有善归主有恶自予今相国多受贾竖金为请吾苑以自媚于民故系治之王卫尉曰夫职事茍有便于民而请之真宰相事也陛下柰何疑相国受贾民钱乎且陛下距楚数岁陈豨黥布反时陛下自将往当是时何守关中关中摇足则关西非陛下有也相国不以此时为利乃利贾人之金乎
　　武后将造浮屠大像度费数百万官不能足更诏天下僧日施一钱助之仁杰谏曰工不役鬼必在役人物不天降终繇地出不损百姓且将何求今边陲未宁宜寛征镇之徭省不急之务就令顾作以济穷人既失农时是为弃本且无官助理不得成既费官财又竭人力一方有难何以救之后繇是罢役
　　帝以前世上已九日皆大晏集而寒食多与上已同时欲以三月名节自我为古若何而可李泌请废正月晦以二月朔为中和节因赐大臣戚里尺谓之裁度民间以青囊盛百榖瓜果种相问遗号为献生子里闾酿宜春酒以祭勾芒神祈丰年百官进农书以示务本帝悦乃着令与上已九日为三令节中外皆赐缗钱燕会
　　李纲对曰道君皇后既居寜德宫皇帝自当时诣省问万一欲暂到禁中岂有不可之理因遣使赐香茶酒食等钱五百贯给散随行使臣从人纲以前语具札子奏知而道君皇后入国门日聂山请以禁卫护宣徳门道路喧然识者笑之
　　太宗入谓文德皇后曰我欲加长乐公主礼数魏征不肯文德皇后闻之大喜遣中使赍钱二十万绢四百匹诣征宅宣令魏征曰比者常闻公中正而不能得见今论长乐公主礼事不许增加始验从来所闻信非虚妄愿公常保此心莫移今日喜闻公言故令将物相赏公有争道勿为形迹也
　　黄裳居相位不久未究其才及处外天下常所属意卒后数年御史劾奏黄裳纳邠宁节度使高崇文钱四万五千缗按故吏吴凭及黄裳子载辞服帝念旧功但流凭昭州原载不问
　　谢枋得以江东提刑江西招谕使知信州明年正月师夔与武万户分定江东地枋得以兵逆之使前锋呼曰谢提刑来吕军驰至射之矢及马前枋得走入安仁调淮士张孝忠逆战团坪矢尽挥双刀击杀百余人前军稍却后军绕出孝忠后众惊溃孝忠中流矢死马奔归枋得坐敌楼见之曰马归孝忠败矣遂奔信州已而卖卜建阳市中有来卜者惟取米屦而已委以钱率谢不取其后人稍稍识之多延至其家使为弟子论学【俱同上】
　　今之在位竞托高虚纳累锺之奉忘天下之忧遘灾称疾偃仰自逸一被册文得赐钱者起矣何疾之易而愈之速也以此消伏灾眚兴致升平其可得乎【函史】
　　李少君故深泽侯舍人匿其生长常自谓七十能使物却老以方徧诸侯更馈遗之常余金钱衣食不治生业而饶给又不知何所人愈信争事之【异教考】
　　昆弟诸公暇谓王孙曰有一男两女所不足者非财也今文君既失身于司马长卿长卿故倦游虽贫其人材足依也且又令客柰何相辱如此卓王孙不得已分与文君僮百人钱百万及其嫁时衣被财物文君乃与相如归成都买田宅为富人【本传】
　　县令段简贪暴闻其富欲害陈子昻家人纳钱二十万缗简薄其赂捕送狱中子昻之见捕自筮卦成惊曰天命不佑吾殆死乎果死狱中【陈子昻传】
　　栁州土俗以男女貭钱过期则没入钱主宗元革其法已没者仍出私钱赎之归其父母【本传】
　　上初欲用苏轼起居注王安石曰轼岂是可奬之人上曰轼有文学朕见似为人平静司马光韩维王存俱称之安石曰险邪之人臣非茍言之皆有事状轼遭父丧韩琦等送金帛不受却贩数船苏木入川司马光言吕惠卿受钱反言苏轼平静斯为厚诬陛下欲变风俗息邪说骤用此人则士何繇知陛下好恶所在上乃罢轼不用寘之官告院【同上】
　　神宗熈宁五年始建武学于武成王庙选文武官知兵者为教授入学给食习诸家兵法教授纂次歴代用兵成败前世忠义之节足以训者讲释之愿试陈队者量给兵伍在学三年具艺业考试等第推恩未及格者逾年再试以兵部郎中韩缜判武学赐食本钱万缗生员以百人为额【大学衍义补】
　　后晋置乡兵号天威军教习岁余村民不闲军旅竟不可用悉罢之但令七户输钱十千其铠仗悉输官而无頼子弟不复肯复农业山林之盗自是而繁【经济编】
　　孝武时关东四十九郡同日地动或山崩坏城郭室屋杀六千余人上乃素服避正殿遣使者吊问吏民赐死者棺钱因大赦胜出为谏议大夫给事中黄霸为扬州刺史夏侯胜复为长信少府迁太子傅受诏选尚书论说赐黄金百斤年九十卒于官赐冢茔葬平陵太后赐钱二百万为胜服五日以报师傅之恩儒者以为荣【本传】
　　于是叔文及其党十余家之门昼夜车如市候见叔文伾者至宿其坊中饼肆酒垆下一人得千钱乃容之【唐王叔文传】
　　哈宻城在平川可三四里东北二门王称速檀人仅数百户顾非一种多蒙古回回人习俗各异西域三十八国入贡经哈宻者相拦出入索道钱乃已
　　四月王冠带剑长信侯毐作乱而觉矫王御玺及太后玺以发县卒及卫卒官骑戎翟君公舍人将欲入蕲年宫为乱王知之令相国昌平君昌文君发卒攻毐战咸阳斩首数百皆拜爵及宦者皆在战中亦拜爵一级毐等败走即令国中有生得毐赐钱百万杀之五十万尽得毐等卫尉竭中大夫令齐等二十人皆枭首车裂以狥灭其宗及其舍人轻者为鬼薪及夺爵迁蜀四千余家家房陵【左编】
　　永乐间广信永丰有丐子寒暑惟着破衲臭秽不可闻悬一烧缾行歌于市自称吕贫子洞玄宫前有米贾常施以钱一日来乞而贾冗且厌频来掷一钱与之误堕街心石上贫子不拾但以足趾踏钱入石没轮贫子故宿东岳山顶早出晩归风雨不间贾骇踏钱事往寻之而已死矣尚为藁葬后十余年贾为县所役解银藩司居半月不得报牒食尽大窘忽遇贫子于章江门曰汝死矣尚在乎曰未也公今日得牒矣贾言食尽贫子曰得牒时来就我往果得牒就贫子贫子着以双草履使闭目行诫闻水碓声始可开目必永丰始有水碓也行数刻闻水碓声果抵县投牒令大诧曰藩司今辰所发牒何以遽至贾言其故方知是仙为建吕仙祠【粹语】 
　　旧唐书西戎传曰康国生子必以胶置掌内欲其成长掌中持钱如胶之黏物
　　徐兢高丽图经曰广化门东南即铸钱监他货皆以物交易唯市药则间以钱货
　　魏略曰东沃沮国嫁娶之法女家责钱钱毕乃复还婿
　　传灯録曰城于洪州开元寺受新罗僧金大悲钱二十千令取六祖大师首归海东供养
　　后周书异域传曰波斯赋税准地输银钱
　　隋书西域传曰波斯国人年三岁已上出口钱四文
　　新唐书西域传曰波斯国偷者输银钱
　　余按地赋口算盗罚当是三种诸史互举其一何也又按西域记云波剌斯国旧曰波斯货用大银钱户课赋税人四银钱然则波斯波剌斯一也唐史云波斯居逹遏水乂于他国旁出云波斯治苏剌萨倘那城赋税口出四银钱二书所载口税同而史氏不于波斯国表见岂误以为二国耶
　　隋书西域传曰女国在葱岭之南其女王死国中则厚敛金钱求死者族中之贤女二人一为女王次为小王
　　旧唐书西戎传曰中天竺国谋反者幽杀之小犯罚钱以赎罪
　　唐书西域传曰葱岭以东俗喜淫龟兹于阗置女肆征其钱
　　西域记曰那揭罗曷国昔如来在世之时牧牛之士以金钱买花供养受记又云诸欲见如来顶骨者税一金钱若取印者税五金钱
　　西域记曰健駄逻国有贫士得一金钱愿造佛像酬工尚少复有一人持一金钱求画佛像画丁是时受二人钱共画一像
　　西域记曰室逻伐悉底国王威风远洽臣诸印度日以五亿金钱周给贫窭一使人剃发辄赐一亿金钱
　　西域记曰羯若鞠阇国有佛牙长余寸半士庶瞻仰监守者繁其喧杂权五重税欲见佛牙输大金钱
　　西域记曰钵逻那伽国城中有天祠灵异多端众生于此祠舍一钱功踰他所施千金
　　西域记曰婆罗痆斯国有隐士遇一人悲号逐路以五百金钱遗之
　　西域记曰摩揭陁国有伽蓝其地本庵没罗国五百啇人以十亿金钱买以施佛
　　西域记曰伊烂拏钵代多国者一长者晩有继嗣时有报者辄赐金钱一百亿因名其子闻二百亿
　　西域记曰桥萨罗国王为龙猛菩萨凿山建立伽蓝记
　　工人所食盬价用九拘胝金【拘胝者唐言亿】
　　阿育王传曰摩突罗国有长者出钱于山中作精舍又一长者铸钱财衰耗唯五百旧金钱在诣尊者毱多所而求出家
　　韦节西番记曰康居国以六月一日为岁首至此日王及人庶在国域东林下七日马射至欲罢日置一金钱于帖上射中者则得一日为王也
　　四分律曰佛在舍卫国时舍卫城中诸长者集会先有制其有不至者罚钱五百
　　后汉南蛮传曰秦惠王并巴中以巴氏为蛮夷君长其君长岁出赋二千一十六钱三岁一出义赋千八百钱
　　后汉南蛮传曰秦昭襄王时有巴郡阆中夷人能作白弩射杀白虎昭王嘉之乃刻石盟夷人伤人者论杀人得以倓钱赎死
　　后汉南蛮传曰高祖为汉王发夷人还伐三秦秦地既定乃遣还巴中复其渠帅七姓不输租赋余户乃岁入賨钱口四十
　　仆按玄帝道家所尊天枢北极相传昉自黄虞代着显赫神灵威武扫荡邪魅所建宫宇若泰和若齐云动发内帑金钱不赀岁时享祀俱领于祝官乃者曷为着灵于浦岂浦斗度分野所隶而北极玄武实系斗牛七星之神度有专属故神有专向理或然也【江浦县志】
　　叶法善字道元尝因八月望夜师与玄宗游月宫聆月中天乐问其曲名曰紫云曲玄宗素晓音律黙记其声归传其旨名之曰霓裳羽衣自月宫还过潞州城上俯视城郭悄然而月光如昼师因请玄宗以玉笛奏曲时玉笛在寝殿中师命人取顷之而至奏曲既投金钱于城中而还旬日潞州奏八月望夜有天乐临城兼获金钱以进【集异记】
　　先是清河客李蕚年二十余为郡人乞师于真卿曰公首倡大义河北诸郡待公以为长城今清河公之西邻国家平日聚江淮河内钱帛于彼以赡北军今有布三百余万匹帛八十余万匹钱三十余万缗粮三十余万斛昔讨默啜甲兵皆贮其库今有五十余万事户七万口十余万窃计财足以三平原之富兵足以倍平原之强公诚资以士卒抚而有之以二郡为腹心则余郡如四支无不随所使矣【会编】
　　蒙古立炮攻洛兵围其三面强伸括衣帛为帜立之城上率士卒赤身而战以壮士数百往来救应大呼以憨子军为号其声势与万众无异兵器已尽以钱为镞【金史】
　　林灵素置千道会设高座令灵素讲经帝设幄于侧以听贫下者买青衣幅巾赴之亦得饫餐若施钱然【函史】
　　陈平用陆生之计乃以五百金为綘侯寿厚具乐饮太尉亦报如之此两人深相结则吕氏谋益衰陈平乃以奴婢百人车马五十乘钱五百万遗陆生为饮食费陆生以此游汉庭公卿间名声藉盛及诛诸吕立孝文帝陆生颇有力焉【经济编】
　　汉谯玄以王莾居摄变姓名隐遁后公孙述僣号于蜀连聘不诣述乃遣使者备礼征之玄不肯起赐以毒药太守乃自赍玺书至玄庐玄子瑛泣血叩头于太守曰方今国家东有严敌兵师四出国用军资或不常充足愿奉家钱千万以赎父死太守为请述听许之玄遂隐藏田野终述之世【同上编】
　　慕容评为人贪鄙鄣固山泉鬻樵及水积钱帛如丘陵士卒怨愤莫有鬬志王猛闻之笑曰慕容评真奴才虽亿兆之众不足畏况数十万乎【左编】
　　赵元昊反有诏削夺其身官爵募能生擒元昊若斩首者即为节度使仍赐钱万贯吕夷简时在大名府闻之惊曰谋之误矣諌官张方平言自元昊为宼三年虽常得逞而絶其俸赐禁诸关市今贼中尺布可直钱数百此以揣贼情安得不困倘有悔心势未能自通今因南郊大礼宜特推旷恩以示绥怀或特降一诏或着之赦文愿陛下延召大臣商愚计而施行之上书曰是吾心也命方平以疏付中书吕夷简读之拱手曰公言至此社稷之福也【同上】
　　昌署石职所亲吏张观范尧臣依据说势市权招赂擅给太原九姓羊钱千万帝怒召干曜隐甫刑部尚书韦抗即尚书省鞠之【右编张说传】
　　侯景取梁主之女溧阳公主甚爱之景请简文褉宴于乐游苑帐饮三日其逆党咸以妻子自随皇太子以下并令走马射箭中者赏以金钱【左编】
　　帝手书劳张浚曰近日边报中外鼓舞十年来无此克捷诏以显忠为淮南京东河北招讨宏渊副之是时显忠名出宏渊右符离府库中尚有金三千余两银四万余两绢一万二千疋钱五万缗米豆共粮六万余石布袋十七万条衣绦枣羊粆各一库酒三库乃纵亲信部曲恣其搬取所余者始以犒军人三兵共一缗士卒怨怒曰得宿州赏三百得南京须得四百既而复出战悉弃钱沟壑由是军情愤詈人无鬪志浚乃移书令宏渊听显忠节制宏渊不悦已而复令显忠宏渊同节制于是悉无体统矣【同上】
　　唐德宗以宦者为宫市使置白望数百人抑买人物以红紫染故衣败缯尺寸裂而给之仍索进奉门户及脚价钱名为宫市其实夺之徐州节度使张建封入朝具奏之以问判度支苏弁希宦者意对曰京师游手万家无生业仰宫市取给上信之故凡言宫市者皆不听【大学衍义补】
　　蔡京拔故吏魏伯刍领榷货造料次钱劵百万缗进入徽宗大喜持以示左右此太师与我奉料也擢伯刍至徽猷阁待制京每为帝言今泉币所积嬴五千万和足以广乐富足以备礼于是铸九鼎建明堂修方泽立道观作大盛乐制定命宝任孟昌龄为都水使者凿大抔三山大兴工役无虑四十万延福宫景龙江之役起浸淫及于艮岳矣【左编】

　　钱通卷三十二 
