元朝典故编年考　　（清）孙承泽 撰

　　钦定四库全书

　　史部十三

　　元朝典故编年考

　　政书类一

　　通制之属

　　提要

　　（臣）等谨案元朝典故编年考十卷国朝孙承泽撰原本不著名氏今知为承泽作者大典志载承泽所著有元朝典故编年考与此本合也其书取元代朝廷事实分代编辑正史以外更采元人文集以附益之共为八卷元史冗复漏略殊乏体裁此虽不能详悉厘正而削繁増简具有首尾差易省览其第九卷为元朝秘史第十卷附辽金遗事小序谓元有秘史十卷续秘史十二卷前卷载沙漠始起之事续卷载下燕京灭金之事葢其国人所编记书藏楚中不传偶从故家见之録续卷末以补史所不载云云考其所引并载永乐大典元字韵中互相检勘一一相同疑本元时秘册明初修书者或尝録副以出流传在外故承泽得而见之耳所记大都琐屑细事且间涉荒诞葢亦传闻之辞辗转失真未足尽以为据然究属元代旧文世所罕觏自永乐大典以外惟见于此书与正史颇有异同存之亦足以资叅订也

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　元朝典故编年考卷一

　　吏部侍郎孙承泽 撰

　　○太祖朝

　　定厯法

　　十五年耶律楚材进庚午元厯楚材为辽宗室通术数之学尤邃于太玄上召至处左右以备顾问楚材以金大明厯不应制庚午元厯上之颁行国内

　　角端见

　　十七年上灭回回国进师印度国铁门关见一兽鹿形马尾绿色而独角能为人言谓侍卫曰汝主宜早还上怪之以问耶律楚材楚材对曰此兽名角端日行一万八千里解四夷语是恶杀之物今大军西征已四年葢天道恶杀遣之以告陛下愿承天心宥此数国生命上然之即日班师又至正庚寅江浙乡试八月二十二日夜院中忽见一物驰过甚疾其状若猛兽传以为角端因以为赋题史记司马相如赋兽则麒麟角■〈角端〉按注郭璞曰■〈角端〉音端乃旄星之精也

　　○太宗朝

　　卢沟禁约

　　二年勑刘冲禄管领卢沟河禁人盗决犯者以违制论按卢沟河其源出于代地名曰小黄河以流浊故也自奉圣州界流入宛平县境至都城四十里东麻谷分为二泒其桥建于金明昌三年三月工成勑命名曰广利官建东西廊令人居之始行盐法二年庚寅

　　始行盐法

　　每盐一引重四百觔其价银十一两世祖中统二年减银为七两至元十三年旣取宋而江南之盐所入尤广每引改为中统钞九贯二十六年増为五十贯元贞丙申毎引又増为六十五贯至大己酉至延佑乙夘七年之间累増为一百五十贯凢伪造盐引者皆斩籍其家产付告人充赏凢私盐徒二年杖七十止籍其财产之半有首告者于所籍之内以其半赏之行盐各有郡邑犯界者减私盐罪一等以其盐之半没官半赏告者然歳办之课难易各不同有因自凝结而取者解池之颗盐也有煮海而后成者河间山东两淮两浙福建等处之末盐也惟四川之盐出于井深者数百尺汲水煑之视他处为最难

　　课税减额

　　二年耶律楚材奏荐张奂为河南路征収课税所长官亷访使奂将行言于楚材曰仆不敏误蒙不次之用以书生而理财赋已非所长又况河南兵荒之后遗民无几烹鲜之喻正在今日急而扰之糜烂必矣愿假以歳月使得抚摩疮痍以为朝廷爱养基本万一之助楚材善之奂旣至按行境内亲问监务月课几何难易若何有以増额言者奂责之曰剥下欺上汝欲我为之耶减元额四之一公私便之

　　灭金伐宋

　　太宗五年兵围汴金主出战于白公庙败绩奔蔡州金帅崔立作乱以城降执其两宫梁王荆王及诸宗室皆赴青城是日宫车三十七辆太后先后次之妃嫔又次之宗族男女凡五百余口方金人之俘宋也屯于汴京之青城至是百有六年受俘即在俘宋之地及金主自经于蔡州宋元诸帅分金主之骨而还视宋二帝为惨矣及元兵之南下也宋人遣工部侍郎栁岳如元军请平巴延不许曰钱氏纳土李氏出降皆汝国之法也汝国得天下于小儿亦失于小儿此天道如此尚何多言
　　后至元十二年世祖遣巴延下临安谕之曰古之善取江南者唯曹彬一人汝能不杀是吾曹彬也及巴延至临安太后遣御史杨应奎上传国玺以降巴延自湖州市从容入城太皇太后及帝欲与相见巴延固辞曰未入朝无相见之礼明日即发临安同太后及帝北上赴上都见世祖于大安殿封帝瀛国公凢家资在杭越者有司辇至京师尽付之上入宫见鸿吉哩后惨然不乐怪问之后曰自古无千歳之国毋使吾母子及见此则幸矣宋太后朝见后待之甚厚世祖乃以公主配少帝
　　宋帝昺祥兴元年元张宏范奏张世杰复立广王闽广响应宜进取之世祖以宏范为蒙古汉军都元帅赐寳剑专决军事由潮阳港乘舟入海促宋帝于厓山陆秀夫负帝同溺太后亦赴海死张世杰谋入广冀别立赵氏以存祀俄风涛大作亦死尸浮海上者十余万人宏范班师旋京未几以瘴发而死上念其功以其子珪为丞相未几珪为皇后所怒挞之垂死回保定及再诏为相未几病死珪之子景武五人为上都叛兵所杀无一免者珪之妻女没官配蒙古帅时为寃之而巴延封淮安王功名与元相终始焉

　　燕京书院

　　太宗八年建太极书院于燕京延江汉先生赵复为师时濓溪周子之学未至河朔杨惟中用师于蜀湖京汉得名士赵复等乃収集伊洛诸书载送燕京及师还遂建太极书院及周子祠以二程张杨游朱六子配食又刻太极图通书西铭于祠壁选俊秀有识度者为道学生由是河朔始知道学

　　计户定赋

　　八年初括中原民户定赋税时羣臣共欲以丁为戸耶律楚材以为不可众皆曰我朝及西域诸国莫不以丁为戸岂可舍大朝之法而从亡国之政耶楚材曰自古有中原者未尝以丁为户若果行之可输一年之赋随即逃散矣楚材又定赋税每二户出丝一斤以供官用五戸出丝一斤以与受赐贵戚功臣之家上田每畆税三升半中田三升下田二升半水田畆五升商税三十分之一盐每银一两四十斤已上以为永额朝臣皆谓太轻楚材曰将来必有以利进者以为重矣

　　校士诸路

　　太宗九年校儒士于诸路耶律楚材奏制噐者必用良工守成者必用儒臣儒臣之事业非积数十年殆未易成也上曰果尔可官其人楚材请校试之乃命税课使刘中杨奂随郡考试以经义词赋论分为三科儒人被俘为奴者亦令就试其主匿弗遣者死得士凢四千三十人免为奴者四之一

　　収肄礼乐

　　太宗十年衍圣公孔元措来朝上言今礼乐散失燕京南京等处亡金太常故臣及礼册乐器多存者乞降旨収录于是十一年元措奉旨至燕京得金掌乐许政及乐工翟刚等九十二人十二年始命制登歌乐肄习于曲阜宣圣庙

　　○宪宗朝

　　给复儒士

　　帝为皇子时镇西京儒者皆隶役髙智耀谒藩邸言儒者给复已乆一旦与厮养同役非便请除之从其言及即位智耀入见言儒者所学尧舜禹汤文武之道自古有国家用之则治不用则否养成其材将以资其用也宜蠲免徭役以教育之帝问儒家何如巫医对曰儒者以纲常治天下岂方技所得比帝曰善前未有以是告朕者诏复海内儒士徭役

　　赋税随民

　　宪宗初征赋用银民甚苦之张晋亨言五方土产各异随其产以为赋则民便而易足必责输银虽破之产有不能办上是之乃听民以所产输纳遂为定制

　　委任太弟

　　元年命太弟总治民戸事太弟即世祖也甫受事遣赵璧召隠士姚枢枢见太弟才可有为为书数千言上之首陈帝王之道与治国平天下之大经彚为八目次及救时之弊为条三十太弟大竒之太弟以亷希宪为宣抚使希宪魁伟有威容嗜书尤笃一日方读孟子闻太弟召因懐以进太弟问何书对曰孟子太弟问其说谓何对以性善义利之分爱牛之心扩而充之足以恩及四海太弟善之因目为亷孟子
　　太弟以姚枢为京兆劝农使枢从太弟征大理甞遇夜晏陈宋太祖遣曹彬取南唐不杀一人市不易肆明日太弟据鞍呼曰汝昨夕言曹彬不杀事吾能为之吾能为之及师至大理太弟命枢裂帛为旗书止杀之令分号街陌由是民得相完太弟旣还京兆以枢为劝农使教民耕植
　　太弟征许衡为京兆提学衡懐庆河内人幼有异质七歳入学授章句问其师曰读书何为师曰取科第耳曰如此而已乎师大奇之稍长嗜学如饥渴然遭世乱且贫无书甞从日者家得书疏义避难徂徕山得易王弼说夜思昼诵言动必揆诸义旣而乱少定徃来河洛间从栁城姚枢得程朱氏书益大有得寻居苏门与枢及窦黙相讲习慨然以道自任尝语人曰纲常不可一日亡于天下茍在上者无任之则在下之任也凡丧祭娶嫁必征于礼以倡其乡人学者寖盛衡甞语之曰进学之序必当弃前日章句之习从事于小学因悉取向来简帙焚之使无大小皆自小学入
　　太弟召用刘秉忠秉忠邢台人英爽不覊以家贫为府令史一日因案牍事不惬意叹曰吾家奕世衣冠今乃汨没为刀笔吏乎卽弃去隠居武安山寻为僧于天宁寺徃来云中値太弟遣人召僧海云海云邀秉忠与俱旣入见应对称旨秉忠于书无所不读尤邃于易及邵氏经世书至于天文地理律厯三式六壬遁甲之属无不精通论天下事如指诸掌太弟大爱之凡征伐谋议皆与至是宪宗欲建城市修宫室为都会之所太弟以秉忠荐因命相宅秉忠以桓州东滦水北之龙冈为吉诏秉忠营之命曰开平府
　　太弟召用处士窦黙黙肥乡人金末避乱转徙隠于大名与姚枢许衡为友太弟使人召之黙变姓名以自晦使者俾其亲知徃见之微服踵其后黙不得已乃就命旣至问以治道黙首以纲常为对且云失此则无以自立于世矣又言帝王之道在诚意正心心旣正则政事莫不一于正太弟敬待加礼
　　太弟素闻赵孟俯名及卽位命程巨夫访才江南得之喜甚有言孟俯宋宗室不冝在禁近不听一日问曰卿太祖子孙乎太宗子孙乎对曰臣太祖子孙上曰太祖真英主其行事卿知之乎对曰臣蚤失父故老不以语臣故不能悉知上曰太祖行事多可法者暇日当以语卿

　　○世祖朝

　　即位诏

　　中统初即位诏朕惟祖宗肇造区宇奄有四方武功迭兴文治多缺五十余年于此矣葢时有先后事有缓急天下大业非一圣一朝所能兼备也先皇帝即位之初风飞雷厉将大有为忧国爱民之心虽切于已尊贤使能之道未得其人方董夔门之师遽遗鼎湖之泣岂期遗恨竟勿克终肆予冲人渡江之后盖将深入乃闻国中重以佥军之扰黎民惊骇若不能一朝居者予为此惧驿骑驰归目前之急虽纾境外之兵未戢乃会羣议以集良规不意宗盟輙先推戴左右万里名王巨臣不召而来者有之不谋而同者皆是咸谓国家之大统不可乆旷神人之重寄不可暂虚求之今日太祖嫡孙之中先皇母弟之列以贤以长止予一人虽在征伐之间每存仁爱之念博施济众实可为天下主天道助顺人谟与能祖训传国大典于是乎在孰敢不从朕峻辞固让至于再三恳祈益坚誓以死请于是俯狥舆情勉登大寳是惟寡昧属时多难若渉渊氷罔知攸济爰当临御之始宜新宏逺之规祖述变通正在今日务施实德不尚虚文虽承平未易遽臻而饥渴所当先务呜呼厯数攸归钦应上天之命勲亲斯托敢忘烈祖之规体极建元与民更始朕所不逮更赖我逺近宗族中外文武同心恊力献可替否之助也诞告多方体予至意

　　建元诏书

　　中统初建元诏曰祖宗以神武定四方淳德御羣下朝廷草创未遑润色之文政事变通渐有纲维之目朕获缵旧服载扩丕图稽列圣之洪规讲前代之定制建元表歳示人君万世之传纪时书王见天下一家之义法春秋之正始体大易之干元炳焕皇猷权舆治道可自庚申年五月十九日建元为中统元年惟即位体元之始必立经陈纪为先故内立都省以总宏纲外设总司以平庻政仍以兴利除害之事补偏救弊之方随诏以颁于戏秉箓握枢必因时而建号施仁发政期与物以更新敷宣恳恻之辞表着忧劳之意凡在臣庻体予至懐

　　官制

　　中统元年命刘秉忠许衡定官制其总政务者曰中书省秉兵柄者曰枢宻院司黜陟者曰御史台体统旣立其次在内者则有寺有监有卫有府在外者则有行省有行台有宣慰司有亷访司其牧民者则曰路曰府曰州曰县官有常职位有常员其长则蒙古人为之而汉人南人贰焉
　　凡迁官之法从七以下属吏部正七以上属中书三品以上非有司所与夺由中书取进止自六品至九品为勅授则中书牒署之自一品至五品为宣授则以制命之三品以下用金寳二品以上用玉寳有特旨者则有告词其理算论日月迁转慿散官内任以三十月为满外任以三歳为满钱榖典守以二歳为满而理考通以三十月为则内任官率一考升一等十五月进一阶或两考升一等或三考升三等四品则内外考通理此秋毫不可越然前任少则后任足之或前任多则后任累之一考者及二十七月两考者及五十四月三考者及八十一月以上遇升则借升而补以后任此又其权衡也
　　凡选用不拘常格省叅议都司郎中员外髙第者拜叅预政事六曹尚书侍郎及台幕官监察御史出为宪司官外补官已制授入朝或用勅除朝迹秩视六品外任或为长伯在朝诸院由判官至使寺监由丞至卿馆阁由属官至学士有逓升之法用人重于用法如此又覃官或准实授或普减资升等或内升等或外减资或外减内不减斯则恩数之不常有者惟四品以下者有之三品则逓进一阶至正议大夫而止若夫勲臣世胄侍中贵人上命超迁则不可以选格论亦有传勅中书送部覆奏或致缴奏者斯则歴代以来封驳之良法也
　　凡迁调闽广川蜀云南官员每三歳遣使与行省铨注而以监察御史徃莅之至元十九年省议江淮州郡逺近险易不同似难一体今量分为三等若腹里常调官员迁入两广福建溪洞州郡者于本等资歴上例升二等其余州郡例升一等福建两广官员五品以上照勘员阙移咨都省铨注六品以下就便委用开具咨省
　　省臣奏准福建两广官员多阙都省差人与彼处行省行台官一同以本土周回相应人员委用
　　凡官吏迁叙至元十年议旧以三十月迁转太速以六十月迁转太迟二十八年定随朝以三十月为满在外以三周歳为满钱榖官以得代为满吏员以九十月日出职职官转补与职官同
　　凡注官避籍至元五年议各路地里阔逺若更避路恐员阙有所碍止宜斟酌避籍铨选

　　中书省属官职掌

　　中统元年中书置郎中至元十五年分置右司左司郎中二员正五品员外郎二员正六品都事二员正七品右司亦如之左司所掌礼吏房之科有九一曰南吏二曰北吏三曰贴黄四曰保举五曰议礼六曰时政记七曰封赠八曰牌印九曰好事知除房之科有五一曰资品二曰常选三曰台院选四曰见阙选五曰别里哥选戸杂房之科有七一曰定俸二曰衣装三曰羊马四曰置计五曰田土六曰太府监七曰会总戸粮房之科有六一曰海运二曰儧运三曰邉逺四曰赈济五曰事故六曰军匠银钞房之科有二一曰钞法二曰课程应办房有二一曰饮膳二曰草料令吏二人蒙古书冩一十八人汉人书冩七人典吏十五人右司所掌兵房之科有五一曰邉关二曰站赤三曰铺戸四曰屯田五曰牧地刑房之科有六一曰法令二曰弭盗三曰功赏四曰禁治五曰枉勘六曰鬬讼工房之科六一曰儧造军器二曰常课叚匹三曰歳赐四曰营造五曰应办六曰河道

　　教授三氏子孙

　　中统元年九月制孔氏颜孟之家皆圣贤之后也自兵乱以来徃徃失学甘为庸鄙朕甚悯焉今以进士杨庸教授孔氏颜孟子弟务要严加训诲精通经术以继圣贤之业

　　辞官赐勅

　　许衡辞归懐孟赐之勅曰咨尔许衡天资雅厚经学精专大于讲论之间深得圣贤之奥受罚者恐陈君所短为盗者畏王烈之知所在向风真堪正俗可令于懐孟等处选拣子弟俊秀者举归教育取作范模再令董子帷前有传授之弟子重使王通门下皆经济之名臣毋丧斯文以弼予治

　　立政议

　　中统元年翰林学士郝经上世祖立政议畧夫纲纪礼义者天下之元气也文物典章者天下之命脉也非是则天下之器不能安小废则小壊大废则大壊小为之修完则小康大为之修完则太平故有志于天下者必为之修而不弃也以致治自期以天下自任孳孳汲汲持扶安全必至于成功而后已国家光有天下绵歴四纪恢拓疆宇古莫与京惜乎攻取之计甚切而修完之功弗逮天下之器日益弊而生民日益惫也葢其几一失而其弊遂成初下燕云奄有河朔便当创法立制而不为旣并西域灭金源蹂荆襄国势大张兵力崛阜民物稠伙大有为之时也茍于是时正纪纲立法度改元建号比隆前代使天下一新汉唐之举也而不为于是法度废则纲纪亡官制废则政事亡都邑废则宫室亡学校废则人材亡亷耻废则风俗亡财赋废则国用亡天下之器虽存而其实则无有昔元魏始有代地便参用汉法至孝文迁都洛阳一以汉法为政典章文物灿然与前代比隆天下至今称为圣君王通修元经即与为正统是可以为监也金源氏起东北小邦部曲数百人渡鸭绿取黄龙便建位号一用辽宋制度収一国名士置之近要使藻餙王化号十学士至世宗与宋定盟内外无事天下宴然法制修明风俗完厚真徳秀谓金源氏典章法度在元魏右天下亦至今称为贤君燕都故老语及先皇者必为流涕其德泽在人之深如此是又可以为监也今有汉唐之地而加大有汉唐之民而加多虽不能便如汉唐为元魏金源之治亦可也

　　谏止伐宋

　　中统元年翰林侍读学士郝经疏言古之圣王莫不以时进退握干知几舜自耕稼陶渔以至为帝知进也以天下与人不私其子而与禹知退也文王三分天下有其二以服事殷知退也武王遂伐殷而有天下知进也汉高帝不与项羽校蠖屈汉中知退也还定三秦以讨羽知进也光武为更始杀其兄齐武王而不校展转河朔知退也一旦自立中兴汉室知进也故上世称圣王者以舜为首其次称文武后世之称圣王者以高帝为首其次则称光武皆知进退存亡之理时乘御天卒以龙德而位天位者也至于魏孝文虽不逮于文武髙光迁都洛阳总师问罪辞顺而返齐人侵轶报之以兵闻丧而还进退以礼不陨师徒卒全龙德为用夏变夷之贤主亦其次也彼慿威恃力以逞无疆之欲皆亢龙之师也秦苻坚金海陵亢而不悔者也汉武帝唐太宗亢而有悔者也虽皆亢龙悔而知退又其次也夫舜不可及已文武髙光魏孝文汉武帝唐太宗后王进退有余师矣恭惟大王殿下聦明睿智足以有临发强刚毅足以有断进退存亡之正知之乆矣向在沙陀命经曰时未可也又曰时之一字最当整理又曰可行之时尔自知之大哉王言时乘六龙之道知之乆矣自出师以来进而不退经有所未解者故言于真定于曹濮于唐邓亟言不已未赐开允乃今事急故复进狂言

　　处士辞征

　　中统元年处士杜瑛奉诏征用不赴左丞张文谦宣抚河北奏为懐孟彰德大名等路提举学校又辞上书执政曰先王之道不明异端邪说害之也横流奔放天理不絶如线今天子神圣俊乂辐辏言纳计用先王之礼乐教化兴明修复维其时矣若夫簿书期会文法末节汉唐犹不屑也执事者因陋就简此焉是务良可惜哉夫善始者未必善终今不能遡流求源明法正俗育材兴化以拯数百千年之祸仆恐后日之弊将有不可胜言者矣人或劝之仕则曰后世去古虽逺而先王之所设施本末先后犹可考见故为政者莫先于复古茍因习旧弊以求合乎先王之意不亦难乎吾又不能随时俛仰以赴机会将焉用仕于是杜门著书天歴中赠翰林学士追封魏郡公谥文献

　　行选举法

　　中统元年以王鹗为翰林学士承旨鹗金正大元年进士第一人歴官尚书左右司郎中金亡将被杀张柔闻其名救之馆于保州蒙古主在藩邸召对甚礼重之甞因见请曰天兵克蔡金主自缢其奉御绛山焚塟汝水之傍礼为旧君有服愿徃塟祭蒙古主义而许之至则为河水所没具牲醴为位而哭至是为翰林学士承旨上疏请行选举法逺述周制次及汉隋唐取士科目近举辽金选举用人与本朝太宗得人之效以为贡举法废士无入仕之阶或习刀笔以为吏胥或执仆役以事官僚或作技巧贩鬻以为工匠商贾以今论之惟科举取士最为切务矧先朝故典尤宜追述奏上帝曰此良法也其行之中书与翰林学士议立程序又请依前代立国学选蒙古人诸职官子孙百人专命师儒教习经书俟其艺成然后试用庻几勲旧之家人材軰出以偹超擢鹗因荐李冶李昶王盘徐世隆髙鸣为学士复奏立十道提举学校官上皆从之

　　用人宜愼重职位

　　中统二年太常少卿王盘奏疏曰歴代制度有官品有爵号有职位官爵所以示荣宠职位所以委事权臣下有功有劳随其大小酬以官爵有才有能称其所堪处以职位人君御下之术也臣以为有功者宜加迁散官或赐五等爵号如汉唐封侯之制可也不宜任以职位

　　按察司不宜省

　　时议汰冗官权近私以按察司不便欲并省之王盘又上疏言各路州郡去京师遥逺贪官污吏侵害小民无所控告惟赖按察司为之申理若指为冗官一例罢去则小民寃死而无所诉矣若曰京师有御史台纠察四方之事是大不然御史台紏察朝廷百官京畿州县尚有弗及况能周徧外路千百城之事乎若欲并入运司运司端以营利増课为职与管民官常分彼此岂暇顾细民之寃抑哉由是按察司得不罢

　　孔子庙戸

　　中统三年五月勅上都重建孔子庙曲阜孔子庙歴代给民百戸以供洒扫复其家至是尚书省以括戸之故尽収为民翰林学士王盘言林庙戸百家歳赋钞不过六百贯仅比一六品官终年俸耳圣朝疆域万里财赋歳亿万计岂爱一六品官俸不以待孔子哉且于帑库所益无多其损国体甚大时论韪之

　　水利六事

　　中统三年郭守敬陈水利六事其一中都旧漕河东至通州权以玉泉水引入行舟歳可省僦车钱六万缗其二顺德逹泉引入城中分为三渠灌城东地其三顺德澧河东至古任城失其故道没民田千三百余顷此水开修成河其田卽可耕种其四磁相东北滏漳二水合流处引水由滏阳邯郓洺州永年下鸡泽合入澧河可灌田二千余顷其五懐孟沁河虽浇灌犹有漏堰余水东与丹河余水相合引东流至武渉县北合入御河灌田二千余顷其六黄河自孟州西开引少分一渠经由新旧孟州中间顺河右岸下至温县南复入大河其间亦可灌田二千余顷毎奏事上輙曰当务若此人眞不为素餐矣
　　守敬又言金时自燕京之西麻峪村分引卢沟一支东流穿西山而出是谓金口其水自金口以东燕京以北溉田若干顷其利不可胜计兵兴以来典守者惧有所失因以大石塞之今若按故迹使水得通流上可以致西山之利下可以广京畿之漕又当于金口西预开减水口西南还大河令其深广以防涨水突入之患
　　都水监郭守敬奉诏兴举水利因建言疏凿通州至都河改引浑水漑田

　　议建太庙

　　中统四年三月议建太庙于燕京十四年博士言同堂异室非礼命太常寺重议庙制一曰都宫别殿七庙九庙之制祭法曰天子立七庙三昭三穆与太祖之庙而七诸侯大夫士降杀以两晋博士孙毓以谓外为都宫内各有寝庙别有门垣太祖在北左昭右穆以次而南是也前庙后寝者以象人君之居前有朝而后有寝也庙以藏主以四时祭寝有衣冠几杖象生之具以荐新物天子太祖百世不迁宗亦百世不迁髙宗以上亲尽则逓迁昭常为昭穆常为穆七世同为都宫则昭常在左穆常在右而外有以不失其序一世自为一庙则昭不见穆穆不见昭而内有以各全其尊必祫享而会于太祖之庙然后序其尊卑之次葢父子异宫祖祢异庙所以尽事亡如事存之义然汉儒论七庙九庙之数其说有二韦玄成等以谓周之所以七庙者以后稷始封文王武王受命而王是以三庙不毁与亲四而七也如刘歆之说则周自武王克商以后稷为太祖即増立髙圉亚圉二庙于公刘太王王季文王二昭二穆之上已为七庙矣至懿王时始立文世室于三穆之上至孝王时复始立武世室于三昭之上是为九庙矣然先儒多是刘歆之说二曰同堂异室之制后汉明帝遵俭自抑遗诏无起寝庙但藏其主于光武庙中更衣别室其后章帝又复如之后遂不敢加而公私之庙皆用同堂异室之制先儒朱熹以谓至使太祖之位下同孙子而更僻处一隅无以见为七庙之尊羣庙之神则又上压祖考不得自为一庙之主以人情论之生居九重穷极壮丽而设祭一室不过寻丈甚或无地以容鼎爼而阴损其数子孙之心于此宜亦有所不安矣且如命士以上其父子妇姑犹且异处谨尊卑之序不相亵渎况天子贵为一人富有四海而祖宗神位数世同处一堂有失人子事亡如事存之意矣
　　博士李时衍等议歴代庙制俱各不同欲尊祖宗当从都宫别殿之制欲从俭约当从同堂异室之制三月十一日尚书叚诺海及太常礼官奏曰始议七庙除正殿寝殿正门东西门已建外东西六庙不须更造余依太常寺新图建之遂为前庙后寝庙分七室

　　太庙之制

　　中统四年三月癸卯诏建太庙于燕京至元元年十月奉安神主于太庙二年十月己卯享于太庙三年九月始作八室神主设祏室十月丁丑太庙成十一月戊申奉安神主于祏室六年十二月己丑命国师僧荐佛事于太庙七昼夜八年八月太庙柱朽从张易言告于列室而后修奉迁栗主金牌位与旧神主于馔幕殿工毕安奉自是修庙皆如之十四年八月乙丑诏建太庙十七年十二月甲申告迁于太庙癸巳承旨和尔郭斯太常卿太出秃忽思等以祏室内栗主八位并日月山板位圣安寺木主俱迁甲午和尔郭斯太常卿色勒敏率百官奉太祖睿宗二室金玉于新庙安奉遂大享焉乙未毁旧庙二十一年三月丁夘太庙正殿成奉安神主英宗以四时躬祀太庙至治元年正月乙酉始命于太庙垣西北建大次殿五月中书省臣言世祖所建太庙前庙后寝徃歳寝殿灾请以今殿为寝别作前庙十五间中三间通为一室以奉太祖神主余以次为室制曰善十二月作太庙正殿三年七月辛卯太庙成
　　庙制至元十七年修新庙前庙后寝正殿东西七间南北五间内分七室殿陛二成三阶中曰泰阶西曰西阶东曰阼阶寝殿东西五间南北三间环以宫城四隅重屋号角楼正南正东正西宫门三门各五门皆号神门殿下道直东西神门曰横街直南门曰通街甓之通街两旁井二皆覆以亭宫城外缭以崇垣馔幕殿七间在宫城南门之东南向齐班厅五门在宫城之东南西向省馔殿殿一间在东城东门少北南向初献斋室在宫城之东东垣门内少北西向其南为亚终献司徒大礼使助奠七祝献官等斋室皆西向雅乐库在宫城西南东向法物库仪鸾库在宫城之东北皆南向都监局在其东少南西向东垣之内环筑墙垣为别院内神厨局五间在北南向井在神厨之东北有亭酒库三间在井亭南西向祠祭局三间对神厨局北向院门西向百官厨五间在神厨院南西向宫城之南复为门与中神门相値左右连屋六十余间东掩齐班厅西値雅乐库为诸执事斋房筑崇墉以环其外东西南开棂星门三门外驰道抵齐化门之通衢至治元年诏议増广庙制三年别建大殿一十五间用今庙为寝殿中三间通为一室余十间各为一室东西两旁际墙各留一间以为夹室室皆东西横阔二丈南北入深六间每门二丈宫城南展后凿新井二于殿南作亭东南隅西南隅角楼南神门东西神门馔幕殿省馔殿献官百执事斋室中南门齐班厅雅乐库神厨祠祭等局皆南徙建大次殿三间于宫城之西北东西棂星门亦南徙东西棂星门之内卤簿房四所通五十间

　　爰立名相

　　中统四年以亷希宪为中书平章政事希宪立朝谠正有内侍入朝堂传旨言某事当尔希宪曰此阉宦预政之渐不可启也入奏杖之蒙古主尝令希宪受帝师戒希宪对曰臣已受孔子戒矣蒙古主曰汝孔子亦有戒邪对曰为臣当忠为子当孝孔子之戒如是而已按希宪畏吾人其父为亷宪遂以官为氏

　　创始治道

　　中统四年中书左丞姚枢言自中统至今五六年间外侮内叛继继不絶然能官离债负民安赋役国用粗足政事更新皆陛下信用先王之法所致今创始治道正宜上答天心下结民心睦亲族以固本定大臣以当国开经筵以格心立学校以育才则可以光先烈遗子孙迩者伏闻聪听日烦朝廷政令日改月异逺近臣民不胜战惧惟恐大本未兴逺业难成为陛下之后忧耳上然之

　　作大成乐

　　中统五年作大成乐太常寺言自古帝王功成作乐乐各有名盛德形容于是乎在伏覩皇上践阼以来留心至治声名文物思复承平之旧首勅有司修完登歌宫县八佾乐舞以备郊庙之用若稽古典冝有徽称谨按歴代乐名黄帝曰咸池龙门大卷少昊大渊颛顼六茎髙辛五英唐尧大咸大章虞舜大韶夏禹大夏商汤大濩周武大武降及近代咸有厥名宋总名曰大晟金总名曰大和今采舆论权以数名伏乞详定曰大成按尚书箫韶九成凤凰来仪乐记曰王者功成作乐诗曰展也大成曰大明按白虎通言如唐尧之徳能大明天人之道曰大顺易曰天之所助者顺又曰顺乎天而应乎人曰大同乐记曰乐者为同礼者为异礼运曰大道之行也故人不独亲其亲不独子其子是之谓大同曰大豫易曰豫顺以动故天地如之象曰雷出地奋豫先王以作乐崇德殷荐之上帝以配祖考中书省定名曰大成之乐乃上表称贺

　　因灾肆赦

　　中统五年八月诏应天者惟以至诚拯民者莫如实惠朕以菲德获承庆基内难未戡外兵未戢夫岂一日于今五年赖天地之畀赋曁祖宗之垂裕凡我同气会于上都虽此日之小康敢尽心之少肆比者星芒示儆雨泽愆常皆阙政之所繇顾斯民之何罪宜布维新之令溥施在宥之仁于戏否徃泰来迓续亨嘉之会鼎新革故正资辅弼之良咨尔臣民体予至意

　　赐髙丽厯日

　　中统五年谕髙丽国王李植献歳发春式遘三阳之会对时育物宜同一视之仁睠尔外邦忠于内附肇因正旦庸展贺仪方使介之旋归须筴书之播告今赐卿中统五年厯日一道卿其若稽古典敬授民时劝彼东嵎之民勤于南亩之事茂迎和气迄用康年时乃之休惟朕以怿

　　马歩弓手

　　中统五年置马歩弓手验郡邑民众寡置马歩弓手夜游逻禁人出违者有罪皆以防盗也而京师南北两兵马司各至千人郡邑相距逺村落有邸舍可居停者亦置之每百户取中产者一人以充盗发期一月获不获期两月三月一不获则笞之至再至三则笞加多官有纲运若流徙者至则执兵仗导从以转授受外此则不敢役示专其捕盗职

　　限田

　　中统五年布衣赵天麟上策言臣尝计方千里之地提封百万井山川城市等除百分提封之三十六外定六十四万井为私田五万一千二百万亩又乘除粟稻等子粟之多寡每亩歳只率一石五斗而计之则私田子粒可得七万六千八百万石公田子粒可得七千六百八十万石其鳏寡孤独无告者须先赈惠焉上下相睦贫富相均此隆周所以旁作穆穆迓衡而孟子所以不惮区区告人也自嬴秦变法之后富者田连阡陌而贫者无置锥之地回思古道邈矣哀哉越至于今王公大人之家或占民田近于千顷不耕不稼谓之草场专放孳畜又江南豪民广占农地驱役佃戸无爵邑而有封君之贵无印节而有官府之权恣纵妄为靡所不至此而弗治化寔难行又贫家乐歳终身苦凶年不免于死亡荆楚之域至有雇妻鬻子者虽土风之常然亦衣食不足之所致也衣食不足由豪富之兼并故也方今之务莫如复井田尚恐骤然骚动天下豪富之家宜限田以渐复之凡宗室王公之家限田几百顷凡巨族官民之家限田几十顷凡限外退田者赐其家长以空名告身毎田几顷官阶一级不使之居实职也凡限田之外蔽欺田畆者坐以重罪凡限外之田有佃户者就令佃戸为主凡未尝垦辟者令无田之民占而辟之且全免第一年租税次年减半第三年依例科征凡占田不可过限凡无田之民不欲占田者听凡以后有卖田者买田亦不可过限也私田旣定乃定公田公田之法凡九等一品者二十顷二品者十六顷三品者十五顷四品者十二顷以下俱以二顷为差至九品但二顷而已庻乎民获恒产官足养亷如是而行之五十年之后井田可以复兴矣下中书省议

　　元朝典故编年考卷一

　　●钦定四库全书

　　元朝典故编年考卷二

　　吏部侍郎孙承泽 撰

　　宪典

　　至元初作宪典其篇二十有二曰名例曰卫禁曰职制曰祭令曰学规曰军律曰戸婚曰食货曰大恶曰奸非曰盗贼曰诈伪曰诉讼曰斗殴曰杀伤曰禁令曰杂犯曰捕亡次之曰恤刑曰平反曰赦宥而终之以狱空则辟以止辟之效成刑期无刑之徳可见矣
　　时赵天麟上策曰天道莫大于生故春居歳首而王者法之以立礼部其次莫贵于长故夏居春次而法之以立兵部又其次方及于杀故秋居夏次而法之以立刑部窃见方今大罪囚徒鞫讯旣成司县具词以申于路路覆鞫之以申逹于上司上司遣理官覆察旣审而后刑之愼之至也或有及立春之后所在行刑此亦似乎失天本意也方春之月勾芒御辰万殊有荣滋舒畅之容而无枯瘁萧条之理故王者顺之于是乎掩骼埋胔禁止伐树无覆巢无杀孩虫无胎夭飞鸟走兽母焚山林凢罗网之类餧兽之药毋出九门但当安萌芽养幼少存诸孤令有司省囹圄毋肆掠止狱讼可也以卉草鸟兽之微尚令被泽而况于人乎以狱讼肆掠犹禁止而况于刑人乎及乎商风振起少皥司天鹰乃祭鸟霜飞萧艾于是乎审断戮罪乃所以顺阴气之严凝助阳律之不逮也且春夏行刑则是春夏二时行秋冬之令也灾殃之效具见古书非臣所能尽言也顷者连年变异蔬谷不登或陨霜不杀草而桃李开华或地震日月食而动静不一斯皆阴阳反复而意或有以致之也伏望陛下仰稽天意载审刑章凡有罪当死以上命省部秋冬遣理官出而执之凡罪不至死及非常之事宜速决者不在此限外依上施行庻几休征荐至气候相恊矣

　　至元新格

　　至元元年制至元新格去金人严刻之政一意简除繁苛其五刑之目凡七下至五十七谓之笞刑凡六十七至一百七谓之杖刑其徒法年数杖数相附丽为加减塩徒盗贼旣决而又镣之流则南人迁于辽阳北人迁于湖广死刑则有斩而无绞恶逆之极者又有凌迟处死之法焉葢古者以墨劓剕宫大辟为五刑后世除肉刑乃以笞杖徒流死偹五刑之数元因之更用轻典世祖谓宰臣曰朕或怒有罪者使汝杀汝勿杀必迟回一二日乃覆奏其笞杖曰天饶一下地饶一下皇帝饶一下故应十者止减为七其平反之法诸路府军民长因収捕反叛輙罗织平民其同僚能理平民之寃正犯人之罪归其俘虏活其死命者于本官上优升一等凡职官能平反重刑平反寃狱一起以上加等升用诸路府曹吏能平反寃狱者于各道宣慰司部令史补用

　　初定兵制

　　至元初定兵制内立五卫以总宿卫诸军卫设亲军都指挥使外则万戸之下置总管千戸之下置总把百戸之下置弹压立枢宻院以总之遇方面有警则置行枢宻院事已则废而移都镇抚司属行省万戸千戸百戸分上中下万戸佩金虎符符趺为伏虎形首为明珠而有三珠二珠一珠之别千戸金符百戸银符万戸千戸死阵者子孙袭爵死病则降一等总把百戸老死万戸迁他官皆不得袭是法寻废后无大小皆世其官独以罪去者则否若夫军士则初有蒙古军探马赤军蒙古军皆国人探马赤军则诸部族也其法家有男子十五以上七十以下无众寡尽签为兵十人为一牌设牌头上马则偹战鬬下马则屯卒牧养孩幼稍长又藉之曰渐丁军旣平中原发民为卒是为汉军或以贫富为甲乙户出一人曰独户军合二三而出一人则为正军户余为贴军户或以男丁论尝以二十丁出一卒至元七年十丁出一卒或以户论二十戸出一卒而限年二十以上者充士卒之家为富商大贾则又取一人曰余丁军至十五年免或取匠为军曰匠军或取诸侯将校之子弟充军曰质子军又曰秃鲁华军是皆多事之际一时之制天下旣平甞为军者定入尺籍伍符不可更易诈増损丁产者觉则更籍其实而以印印之病死戍所者百日外役次丁死阵者复一年贫不能役则聚而一之曰合并贫甚者老无子者落其籍戸絶者则以民补之奴得纵自便者俾为其主贴军其戸逃而还者复三年又逃者杖之投他役者还籍其继得宋年号新附军又有辽东之乣军契丹军女直军髙丽军云南之寸白军福建之畬军则皆不出戍他方者葢乡兵也又有以技名者曰炮军弩军水手军应募而集者曰答剌罕军其名数则有宪宗二年之籍世祖至元八年之籍十一年之籍而新附军有二十七年之籍以兵籍系军机重务汉人不阅其数虽枢宻近臣职专军旅者惟长官一二人知之

　　立封赠之制

　　至元元年立封赠之制惟一二勲旧之家以特恩见褒虽畧有成法未悉行之又制考课虽以五事责办管民官为无激劝之方徒示虗文竟无实效自今每歳终考课管民官五事偹具内外诸司官职任内各有成效者为中考第一考对官品加妻封号第二考令子弟承荫叙任第三考封赠祖父母父母品格不及封赠者量迁官职其有政绩殊异者不次升擢仰中书叅酌旧制出给诰命

　　修琼华岛

　　至元元年二月修琼华岛按琼华岛即万歳山也金人名琼华岛其山皆以玲珑石迭迭峰峦隠映松桧隆郁秀若天成引金水河至其后转机运■〈奭斗〉汲水至山顶出石龙口注方池伏流至仁智殿后有石刻蟠龙昻首喷水仰出然后东西流入于太液池山上有广寒殿七间仁智殿则在山半为屋三间山前白玉石桥长二百尺直仪天殿后殿在太液池中圆坁上十一楹正对万歳山山之东北为灵囿竒兽珍禽在焉车驾歳廵上都先宴百官于此元浙省参政赤德尔甞云向任留守司都事时闻故老言我元起朔漠日塞上有一山形势雄伟金人望气者谓此山有王气非我之利金人谋欲厌胜之计无所出时国已多事乃求通好入贡旣而曰他无所冀愿得某山以镇压我土耳众皆鄙笑而许之金人乃大发卒凿掘辇运至幽州城北积累成山因开挑海子栽植花木营构宫殿以为游幸之所未几金亡世宗徙都之至元四年兴筑宫城山适在禁中遂赐名万歳山云

　　大儒时务书

　　至元三年议中书省事许衡奏呈时务五事一立国规模为天下国家有大规模规模旣定循其序而行之使无过焉无不及焉则治功可期否则心疑目炫变易纷更日计有余而歳计不足未见其可也昔子产处衰周之列国孔明用西蜀之一隅且有定论而终身由之况堂堂天下可无一定之论而妄为之哉古今立国规模虽各不同然其大要在得天下心得天下心无他爱与公而已矣爱则民心顺公则民心服旣顺且服于为治也何有然开创之始重臣挟功而难制有以害吾公小民杂属而未一有以梗吾爱于此为计其亦难矣自非英睿之君贤良之佐未易处也势虽难制必求其所以制众虽未一必求其所以一前虑却顾因时顺理予之夺之进之退之内主甚坚外行甚易日戞月摩周旋曲折必使吾之爱吾之公逹于天下而后已至是则纪纲法度施行有地天下虽大可不劳而理也然其先后之序缓急之宜宻有定则可以意会而不可以言传之是之谓规模国朝土宇旷逺诸民相杂俗旣不同论难遽定考之前代北方奄有中夏必行汉法可以长乆故后魏辽金歴年最多其它不能实用汉法皆乱亡相继史册具载昭昭可见也国家仍处逺漠无事论此必如今日形势非用汉法不宜也陆行资车水行资舟反之则必不能行幽燕以北服食宜凉蜀汉以南服食宜热反之则必有变异以是论之国家当行汉法无疑也然万世国俗累朝勲贵一旦驱之下从臣仆之谋改就亡国之俗其势有甚难者茍非听悟特逹晓知中原寔歴代帝王为治之地则必咨嗟怨愤諠哗其不可也窃甞思之寒之与暑固为不同然寒之变暑也始于微温温而热热而暑积百有八十二日而寒气始尽暑之变寒其势亦然山水之根力可破石是亦积之之验也茍能渐之摩之待以歳月心坚而确事易而常未有不可变者然事有大小时有乆近期小事于逺则迁延虚旷而无功期大事于近则急廹仓惶而不逹此创业垂统也以北方之俗改用中国之法计非三十年不可成功在昔金国初亡便当议此此而不务孰为可务顾乃宴安逸豫垂三十年养成尾大之势祖宗失其机于前陛下继其难于后外事征伐内抚疮痍虽曰守成实如创业规模之定又难于向时矣然尾大之势计圣谋神筭已有处之之道非臣区区所能及也此外唯当齐一吾民之富实兴学练兵随时损益稍为定制如臣辈者皆能论此在陛下笃信而坚守之不杂小人不营小利不责近效不恤浮言则天下之心庻几可得而致治之功庻几可成也
　　一中书大要中书管天下之务固不胜其烦也然其大要在用人立法二者而已近而譬之髪之在头不以手理而以栉理又譬之食之在器不以手取而以匕取手虽不能自为而能用夫栉与匕焉是卽手之为也上之用人何以异此不先有司直欲躬役庻务将见日勤日苦而日愈不暇矣古人谓得士者昌自用则小意正如此夫贤者识治之体知事之要与庸人相悬葢十百而千万也布之周行百职具举宰职总其要而临之不烦不劳此所谓省也然乆之贤否未能灼知其详固不敢用或已知其孰为君子孰为小人复畏首畏尾患得患失坐视其弊而不敢进退之徒曰知人而实不能用人亦何益哉人莫不饮食也独膳夫为能致气味之美莫不睹日月也独术者为能步亏食之数得法与不得法固难一律论有马不能习必借人乘之有玉不能治必求玉人雕琢之小物尚尔况堂堂天下神器可使不得法者为耶古人谓为山必因丘陵为下必因川泽意正如此夫治人者法也守法者人也人法相维上安下顺而宰职优游廊庙之上不烦不劳此所谓省也里巷之谈动以古为诟病不知今日口之所食身之所衣皆古人遗法而不可违者岂天下之大国家之重而古成法反可违邪其亦弗思甚矣用人立法今虽未能遽如古昔然已仕者便当颁降俸给使可养亷未仕者且当寛立条格俾就叙用则失职之怨少可舒矣外设监司纠察污滥内专吏部考定资歴则非分之求渐可息矣再任三任抑髙举下则人才爵位略可平矣舍此则堆积壅塞参差谬戾茍延歳月莫知所期俸给之数叙用之格监司之条例先当拟定至于贵家世袭品官任子驱良抄数之便宜续当议之亦不可缓也此其大畧要须深探古人所以用人立法之意推而衍之则何难见之有若夫得行与不得行在上之委任者何如而能行与不能行在执政者得人不得尔此非臣之所能及也
　　一为君难生民有欲无主乃乱上天眷命作之君师必与之聪明刚断之资重厚包容之量使首出庻物而表正万邦此葢天以至难任之非予之可安之地而娯之也尧舜以来圣帝明王莫不兢兢业业小心畏愼日中不暇未明求衣诚知天之所畀至难之任初不可以易心处知其为难而以难处则难或可易不知为难而以易处则他日之难有不可为者矣孔子谓人之言曰为君难为臣不易则其说所由来逺矣为臣不易臣已告之安图至为君之难尤陛下所当专意者臣请举其切而要者欵陈于后
　　践言　人君不患出言之难而患践言之难知践言之难则其出言不容不愼矣昔刘安世见司马温公问尽心行已之要可以终身行之者公曰其诚乎刘公问行之何先公曰自不妄语始刘公初甚易之及退而自隠括日之所行与凡所言自相掣肘矛盾者多矣力行七年而后成自此言行一致表里相应遇事坦然常有余裕臣按刘安世一士人也所交者一家之亲也一乡之众也同列之臣不过数十百人而止耳然以言行相岐犹有自相掣肘矛盾者况天下之大兆民之众事有万变日有万几而人君以一身一心酬酢之欲言无失岂易能哉故有昔之所言而今日不记者今之所命而后日自违者可否异同纷更变易纪纲不得布而法度不得立臣下虽欲黾勉而竟无所持循徒汨没于琐碎之中卒于无补况因之为弊者又日新月盛而不可遏在下之人疑惑惊眩且议其无法无信一至于此也此无他至难之地不以难处而以易处之故也茍从古者大学之道以修身为本凢一事之来一言之发必求其所以然与其所当然不牵于爱不蔽于憎不因于喜不激于怒虚心端意熟思而审处之虽有不中者盖鲜矣奈何为人上者多乐舒肆为人臣者多事容恱容恱本为私也私心盛则不畏人矣舒肆本为欲也欲心炽则不畏天矣以不畏天之心与不畏人之心感合无间则其所务者皆快心事耳快心则口欲言而言身欲动而动又岂肯兢兢业业以修身为本一言一事熟思而审处之乎此人君践言之难所以又难于天下之人也
　　防欺　人之情为有易有险险者难知易者易知易知者虽谈笑之顷几席之间可得其底藴难知者虽同居共事阅月穷年犹莫测其意之所向虽然此特系夫人之险易者然也又有众寡之辨焉寡则易知众则难知难知非不智也用智分也易知非多智也合小智而成大智也故在上之人难于知下而在下之人易于知上其势然也处难知之地御难知之人欲其不见欺也盖难矣昔包孝肃刚严峭直号为明察有编民犯法当杖脊吏受财与之约曰今见尹必付我责状汝苐呼号自辩我与汝分此罪汝决杖我亦决杖旣而包引囚问毕果付吏责状囚如吏言分辩不已吏人厉声诃之曰但受脊杖出去何用多言包谓其恃权捽吏于庭杖之十七特寛囚罪止从杖坐以阻吏势不知乃为所卖卒如素约臣谓包拯一京尹耳其见欺于人不过误一事害一人而已人君处亿兆之上所操者予夺进退赏罚生杀之权不幸见欺以非为是以是为非其害可胜旣耶人君唯无喜怒也有喜怒则赞其喜以市恩鼔其怒以张势人君惟无爱憎也有爱憎则假其爱以济私藉其憎以复怨甚至本无喜也诳之使喜本无怒也激之使怒本不足爱也强誉之使爱本无可憎也强短之使憎若是则进者未必为君子退者未必为小人予者或无功而夺者或有功也以至赏之罚之生之杀之鲜有得其正者人君不悟日在欺中方仗若曹摘发细隠以防天下之欺欺而至此欺尚可防耶大抵人君以知人为贵以用人为急用得其人则无事于防矣旣不出此则所近者争进之人耳好利之人耳无耻之人耳彼挟诈用术千蹊万径以蛊惑君心于此欲防其欺虽尧舜不能也
　　任贤　贤者以公为心以爱为心不为利回不为势屈寘之周行则庻事得其正天下被其泽贤者之于人国其重固如此也然或遭时不偶务自韬晦有举一世而人不知者虽或知之而当路之人未有同类不见汲引独人君有不知者人君虽或知之召之命之况如厮养而贤者有不屑就者虽或接之以貌待之以礼而其所言不见信用有超然引去者虽或信用复使小人参于其间责小利期近效有用贤之名无用贤之实贤者亦岂肯尸位素餐徒费廪禄取讥诮于天下哉虽然此特论难进者言也又有难合者焉人君位处崇髙日受容恱大抵乐闻人之过而不乐闻已之过务快已之心而不务快民之心贤者必欲匡而正之扶而安之使如尧舜之正尧舜之安而后已故其势难合况奸邪佞婞丑正恶直肆为诋毁多方以陷之将见罪戾之不免又可望庻事得其正天下被其泽耶自古及今端人雅士所以重于进而轻于退者葢以此耳大禹圣人闻善即拜益戒之曰任贤勿贰去邪勿疑贰之一言在大禹犹当警省后世人主宜何如哉此任贤之难也
　　去邪　奸邪之人其为心险其用术巧惟险也故千态万状而人莫能知惟巧也故千蹊万径而人莫能御人君不察以謟为恭以讦为公以欺为可信以佞为可近喜怒爱恶人主固不能无然有可者有不可者而奸邪之人一于迎合窃其势以立已之威济其欲以结主之爱爱隆于上威擅于下大臣不敢议近亲不敢言毒被天下而上莫之知此前人所谓城狐也所谓社鼠也至是而求去之不已难乎虽然此由人主不悟误至于此犹有说焉如宇文士及之佞太宗灼见其情而竟不能斥李林甫妬贤嫉能明皇洞见其奸而卒不能退邪之惑人有如此者可不畏哉
　　得民心　上以诚爱下下以忠报上有感必应理固宜然然考之徃昔有不可以常情论者禹抑洪水以救天下其功大矣启贤能敬承继禹之道其泽深矣然一传而太康才畋于洛万姓遽仇而去之吁可怪也汉髙帝起布衣天下之士云合景从其困荥阳也纪信至捐生以赴急人心之归可见矣及天下已定而相聚沙中有谋反者此又何耶窃甞思之民之戴君本于天命初无不顺之心也特由使之失望使之不平然后怨望生焉禹启爱下旣如赤子矣民之奉上亦如父母矣今大康尸位以逸豫灭厥徳非所以为父母也是以失望秦楚残暴故天下叛之汉政寛仁故天下归之今髙帝用爱憎行诛赏非所以为寛仁也是以不平推是二者参较古今凢有恩泽于民而民怨且怒者莫不类乎此也大抵人君即位之始多发美言诏告天下天下恱之冀其有实旣而实不能副遂怨心生焉一类同等无大相逺人君特以已之私好独厚一人则其不厚者已有疾之之意况厚其有罪而薄其有功岂得不怒于心耶失望之怨不平之怒鬰而不解虽曰爱之恶在其为爱之也必如古者大学之道以修身为本凢一言也一动也举可以为天下法一赏也一罚也举可以合天下公则亿兆之心将不求而自得又岂有失望不平之累哉奈何此道不明为人君者不喜闻过为人臣者不敢尽言合二者之心以求天下之心则其难得也固宜
　　顺天道　三代而下称盛治者无若汉之文景然考之当时天象数变如日食地震山崩水溃长星彗星孛星之类未易遽数前此后此凢若是者小则有水旱之应大则有乱亡之应未有徒然而已者独文景克承天心消弭变异使四十年间海内殷富黎庻乐业移告吁之风为醇厚之俗且建立汉家四百年不拔之业猗欤伟哉未见其比也秦之苦天下乆矣加以楚汉之战生民糜灭戸不过万文帝承诸吕变故之余入继正统专以养民为务其忧也不以已之忧为忧而以天下之忧为忧其乐也不以已之乐为乐而以天下之乐为乐今年下诏劝农桑也恐民生之不遂明年下诏减租税也虑民用之或乏恳爱如此宜其民心得而和气应也臣窃见前年秋孛出西方彗出东方去年冬彗见东方复见西方议者咸谓当除旧布新以应天变臣谓与其妄意揣度曷若直法文景之恭俭爱民为理明义正而可信也天之树君本为下民故孟子谓民为重君为轻书亦曰天视自我民视天听自我民听以是论之则天之道恒在于下恒在于不足也君人者不求之下而求之高不求之不足而求之有余斯其所以召天变也变已生矣象已着矣乖戾之几已萌而不可遏矣犹且因仍故习抑其下而损其不足谓之顺天不亦难乎右六者难之目也举其要则修德用贤爱民三者而已此谓治本治本立则纪纲可布法度可行治功可必否则爱恶相攻善恶交病生民不免于水火以是为治万不能也
　　一农桑学校语古之圣君必曰尧舜语古之贤臣必曰稷契葢尧舜能知天道而顺承之稷契又知尧舜之心而辅赞之此所以为法于天下而可传于后世也天之道好生而不私尧舜亦好生而不私若克明俊德至黎民于变敬授人时至庻绩咸熈此顺承天道之实也稷播百榖以厚民生契敷五教以善民心此辅赞尧舜之实也是义也出书之首篇曰尧典曰舜典臣自十七八时已能诵说尔后温之复之推之衍之思之又思之苦心极力至年五十始大晓悟以是参诸徃古而徃古圣贤之言无不同验之厯代而歴代治乱之迹无不合自此胸中廓然无有凝滞断知此说实自古圣君贤相平天下之要道旣幸得之常以语人而人之闻者忽焉泛焉莫以为意察其所至正如臣在十七八时葢无臣许多思虑许多工夫其不能领解理固宜然然间与一二知者相与讲论心融意会虽终日竟夕不知其有倦且怠也葢此道之行民可使富兵可使强人才由之以多国势由之以重臣夙夜念之至熟也今国家徒知敛财之巧不知生财之由徒欲防人之欺不欲养人之善徒患法令之难行不患法令无可行之地诚能自今以始优重农民勿使扰害尽驱游惰之人归之南亩歳课种树恳谕而督行之十年已后当仓盈库积非今日比矣自上都中都下及司县皆设学校使皇子以下至于庻人之子弟皆从事于学日明父子君臣之大伦自洒扫应对至于平天下之要道十年已后上知所以御下下知所以事上上下和睦又非今日比矣能是二者则万目皆举不能是二者他皆不可期也是道也尧舜之道也尧舜之道好生而不私唯能行此乃可好生而不私也孟子曰我非尧舜之道不敢陈于王前臣愚区区窃亦愿学
　　慎微　定民志夫天下所以定者民志定也民志定则士安于士农安于农工商安于为工商则在上人有可安之理民不安于白屋必求禄仕仕不安于卑位必求尊荣四方万里辐辏并进各懐无厌无耻之心在上之人可不为寒心哉
　　崇退让　臣闻取天下者尚勇敢守天下者崇退让不尚勇敢则无以取天下不崇退让则无以守天下取也守也各有其宜君人者不可以不审也
　　愼喜怒　审而后发发无不中否则触事遽喜喜之色见于貌喜之言出于口人皆知之徐考其故知无可喜者则必悔其喜之失无可怒者则必悔其怒之失甚至先喜后怒先怒后喜先喜是则后之怒非也先怒是则后之喜非也号令数变无他也喜怒不节之故是以先王潜心恭黙不易喜怒其未发也虽至近莫能知其发也虽至亲莫能移故号令简而无悔无悔则自不中变也人之揣君必于喜怒知君之喜怒者莫如近爱是以在下希进之人求托近爱近爱不察乃与之为地甚至无喜生喜无怒生怒在上独以喜之怒之为当理而不知天下四方讥笑怨谤正以为不当理也最宜深念失于不守大体易于喜怒也
　　守信　数变已不可数失信尤不可周幽王无道不畏天不爱民酒荒色荒故不恤方今无此何苦使人不信

　　北郊从祀朝日夕月礼仪

　　至元三年中书礼部移太常礼仪院下博士拟定北郊从祀朝日夕月礼仪于是博士李之绍蒋汝砺疏曰按方丘之礼夏以五月商以六月周以夏五其丘在国之北礼神之玉以黄琮牲用黄犊币用黄缯配以后稷其方坛之制汉去都城四里为坛四陛唐去宫城北四里为方坛八角三城每城髙四尺上阔十六歩设陛上等陛广八尺中等陛一丈下等陛广一丈二尺宋至徽宗始定为再成歴代制虽不同然无出于三成之式今宜取坤数用六之义去都城北六里于壬方选择善地于中为方坛三成四陛外为三壝仍依古制自外壝之外治四面稍令低下以应泽中之制宫室墙围器皿式并用黄其再成八角八陛非古制难用其神州地祗以下从祀自汉以来歴代制度不一至唐始因隋制以岳镇海渎山林川泽丘陵坟衍原隰各从其方从祀今盍叅酌举行至仁宗延佑元年太常寺丞请立北郊帝谦逊未遑北郊之仪遂辍

　　修筑宫城

　　至元四年十月议筑宫城发中都眞定顺天河间平滦民二万八千余人至八年二月宫城成城方六十里里二百四十歩分十一门正南曰丽正南之右曰顺承南之左曰文明北之东曰安贞北之西曰徤德正东曰崇仁东之右曰齐化东之左曰光熈正西曰和美西之右曰肃清西之左曰平则大内南临丽正门正衙曰大明殿曰延春阁宫城周回九里三十步东西四百八十步南北六百十五歩髙三十五尺砖甃至元八年八月十七日申时动明年三月十五日即工分六门正南曰崇天十二间五门东西一百八十七尺深五十五尺髙八十五尺左右■〈走朶〉楼二■〈走朶〉楼登门两斜庑十门阙上两观皆三■〈走朶〉楼连■〈走朶〉楼东西庑各五间西■〈走朶〉楼之西有涂金铜幡竿附宫城南面有宿卫直庐凡诸宫门皆金铺朱戸丹楹藻绘彤壁琉璃瓦餙檐脊崇天之左曰星拱三间一门东西五十五尺深四十五尺髙五十尺崇天之右曰云从制度如星拱东曰东华七间三门东西一百十尺深四十五尺髙八十尺西曰西华制度如东华北曰厚载五间一门东西八十七尺深髙如西华角楼四据宫城之西隅皆三■〈走朶〉楼琉璃瓦餙檐脊直崇天门有白玉石桥三虹上分三道中为御道镌百花蟠龙星拱南有御膳亭亭东有拱辰堂葢百官会集之所东南角楼东差北有生料库库东为柴场夹垣东北隅羊圏西南角楼南红门外留守司焉西华南有仪銮局西有鹰房厚载北为御苑外周垣红门十有五内苑红门五御苑红门四此两垣之内也大明门在崇天门内大明殿之正门也七间三门东西一百二十尺深四十四尺重檐日精门在大明门左月华门在大明门右皆三间一门大明殿乃登极正旦寿节会朝之正衙也十一间东西二百尺深一百二十尺髙九十尺柱廊七间深二百四十尺广四十四尺髙五十尺寝室五间东西夹六间后连香阁三间东西一百四十尺深五十尺髙七十尺青石花础白玉石圆磶文石甃地上藉重茵丹楹金餙龙绕其上四面朱琐窓藻井间金绘餙燕石重陛朱阑涂金铜飞雕冐中设七寳云龙御榻白葢金缕褥并设后位诸王百僚怯薛官侍宴坐床重列左右前置灯漏贮水运机小偶人当时刻捧牌而出水质银裹漆瓮一金云龙蜿绕之髙一丈七尺贮酒可五十余石雕象酒卓一长八尺阔七尺二寸玉瓮一玉编磬一巨笙一玉笙玉箜篌咸偹于前前悬绣缘朱帘至冬月大殿则黄鼠皮壁幛黒貂褥香阁则银鼠皮壁幛黒貂暖帐凡诸宫殿乗舆所临御者皆丹楹朱琐窓间金藻绘设御榻裀褥咸偹屋之檐脊皆餙琉璃瓦文思殿在大明寝殿东三间前后轩东西三十五尺深七十二尺紫檀殿在大明寝殿西制度如文思皆以紫檀香木为之缕花龙涎香间白玉饰壁草色髹绿其皮为地衣寳云殿在寝殿后五间东西五十六尺深六十三尺髙三十尺凤仪门在东庑中三间一门东西一百尺深六十尺髙如其深门之外有庖人之室稍南有酒人之室麟瑞门在西庑中制度如凤仪门之外有内藏库二十所所为七间钟楼又名文楼在凤仪南鼓楼又名武楼在麟瑞南皆五间髙七十五尺嘉庆门在后庑寳云殿东景福门在后庑寳云殿西皆三间一门周庑一百二十间髙三十五尺四隅角楼四间重檐凡诸宫周庑并用丹楹彤壁藻绘琉璃瓦餙檐脊延春门在寳云殿后延春阁之正门也五间三门东西七十七尺重檐懿范门在延春左嘉则门在延春右皆三间一门延春阁九间东西一百五十尺深九十尺髙一百尺三檐重屋柱廊七间广四十五尺深一百四十尺髙五十尺寝殿七间东西夹四间后香阁一间东西一百四十尺深七十五尺髙如其深重檐文石甃地藉花毳裀檐帷咸备白玉石重陛朱阑铜冐楯涂金雕翔其上阁上御榻二柱廊中设小山屏床皆楠木为之而餙以金寝殿楠木御榻东夹紫檀御榻壁皆张素画飞龙舞凤西夹事佛像香阁楠木寝床金缕褥黒貂壁幛慈福殿又曰东暖殿在寝殿东三间前后轩东西三十五尺深七十二尺明仁殿又曰西暖殿在寝殿西制度如慈福景耀门在左庑中三间一门髙三十尺清灏门在右庑中制度如景耀钟楼在景耀南鼓楼在清灏南各髙七十五尺周庑一百七十二间四隅角楼四阁玉德殿在清灏外七间东西一百尺深四十九尺髙四十尺饰以白玉甃以文石中设佛像东香殿在玉德殿东西香殿在玉德殿西宸庆殿在玉德殿后九间东西一百三十尺深四十尺髙如其深中设御榻帘帷裀褥咸备前列朱阑左右辟二红门后山字门三间东更衣殿在宸庆殿东五间髙三十尺西更衣殿在宸庆殿西制度如东殿隆福殿在大内之西兴圣之前南红门三东西红门宫各一缭以砖垣南红门一东红门一后红门一光天门光天殿正门也五间三门髙三十二尺重檐崇华门在光天门左膺福门在光天门右各三间一门光天殿七间东西九十八尺深五十五尺髙七十尺柱廊七间深九十八尺髙五十尺寝殿五门两夹四间东西一百三十尺髙五十八尺五寸重檐藻井琐窓文石甃地藉花毳裀悬朱帘重陛朱阑涂金雕冐楯正殿缕金云龙樟木御榻从臣坐床重列前两傍寝殿亦设御榻裀褥咸备青阳门在左庑中明晖门在右庑中各三间一门翥凤楼在青阳南三间髙四十五尺骖龙楼在明晖南制度如翥凤后有牧人宿卫之室寿昌殿又曰东暖殿在寝殿东三间前后轩重檐嘉禧殿又曰西暖殿在寝殿西制度如寿昌中位佛像傍设御榻针线殿在寝殿后周庑一百七十二间四隅角楼四间侍女直庐五所在针线殿后又有侍女室七十二间在直庐后及左右浴室一区在宫垣东北隅文德殿在明晖外又曰楠木殿皆楠木为之三间前后轩一间盝顶殿五间在光天殿西北角楼西后有盝顶小殿香殿在宫垣西北隅三间前轩一间前寝殿三间柱廊三间后寝殿三间东西夹各二间文宸库在宫垣西南隅酒房在宫垣东南隅内庖在酒房之北兴圣宫在大内之西北万寿山之正西周以砖垣南辟红门三东西红门各一北红门一南红门外两傍附垣有宿卫直庐凡四十间东西门外各三门南门前夹垣内有省院台百司官侍直板屋北门外有窨花室五间东夹垣外有宦人之室十七间凌室六间酒房六间南北西门外棊置卫士直宿之舍二十一所所为一间外夹垣东红门三直仪天殿吊桥西红门一逹徽政院门内差北有盝顶房二各三间又北有屋二所各三间差南库一所及屋三间北红门外有临街门一所三间此夹垣之北门也兴圣门兴圣殿之北门也五间三门重檐东西七十四尺明华门在兴圣门左肃章门在兴圣门右各三间一门兴圣殿七间东西一百尺深九十七尺柱廊六间深九十四尺寝殿五间两夹各三间后香阁三间深七十七尺正殿四面朱县琐窓文石甃地藉以毳裀中设扆屏榻张白葢帘帷皆锦绣为之诸王百僚宿卫官侍宴坐床重列左右其柱廊寝殿亦各设御榻裀褥咸备白玉石重陛朱阑涂金冐楯覆以白磁瓦碧琉璃餙其檐脊弘庆门在东庑中宣则门在西庑中各三间一门凝晖楼在弘庆南五间东西六十七尺延颢楼在宣则南制度如凝晖嘉德殿在寝殿东三间前后轩各三间重檐寳慈殿在寝殿西制度同嘉德山字门在兴圣宫后延华阁之正门也正一间两夹各一间重檐一门脊置金寳瓶又独脚门二周阁以红板垣延华阁五间方七十九尺二尺重阿十字脊白琉璃瓦覆青琉璃瓦餙其檐脊立金寳瓶单陛御榻从臣坐床咸具东西殿在延华阁西左右各五间前轩一间园亭在延华阁后芳碧亭在延华阁后园亭东三间重檐十字脊覆以青琉璃瓦餙以绿琉璃瓦脊置金寳瓶徽青亭在园亭西制度同芳碧亭浴室在延华阁东南隅东殿后傍有盝顶井亭二间又有盝顶房三间畏吾儿殿在延华阁右六间傍有窨花半屋八间木香亭在畏吾殿后东盝顶殿在延华阁东版垣外正殿五间前轩三间东西六十五尺深三十九尺柱廊二间深二十六尺寝殿三间东西四十八尺前宛转置花朱阑八十五扇殿之傍有盝顶房三间庖室二间面阳盝顶房三间妃嫔库房一间缝纫女库房三间红门一盝顶之制三椽其顶若笥之平故名西盝顶殿在延华阁西版垣之外制度同东殿东殿之傍有庖室三间好事房二各三间独脚门二红门一妃嫔院四二在东盝顶殿后二在西盝顶殿后各正室三间东西夹四间前轩三间后有三椽半屋二间侍女室八十三间半在东妃嫔院左西向半在西妃嫔院右东向室后各有三椽半屋二十五间东盝顶殿红门外有屋三间盝顶轩一间后有盝顶房一间庖室一区在凝晖楼后正屋五间前轩一间后披屋三间又有盝顶房一间盝顶井亭一间周以土垣前辟红门酒房在宫垣东南隅庖室南正屋五间前盝顶轩三间南北房各三间西北隅盝顶房三间红门一土垣四周之学士院在阁后四盝顶殿门外之西偏三间生料库在学士院南又南为鞍辔库又南为军器库又南为庖人牧人宿卫之室藏珍库在宫垣西南隅制度并如酒室惟多盝顶半屋三间庖室三间附载宋朝故宫
　　太宗十一年杨奂记曰己亥春三月按部至于汴汴长吏宴于废宫之长生殿惧后世无以考为纂其大槩云皇城南外门曰南薫南薫之北新门曰丰宜桥曰龙津桥北曰丹凤而其门三丹凤北曰州桥桥少北曰文武楼遵御路而北横街也东曰太庙西曰郊社正北曰承天门而其门五双阙前引东曰登闻检院西曰登闻鼓院检院之东曰左掖门门之南曰待漏院鼓院之西曰右掖门门之南曰都堂承天之北曰大庆门而日精门左升平门居其东月华门右升平门居其西正殿曰大庆殿东庑曰嘉福楼西庑曰嘉瑞楼大庆之后曰德仪殿德仪之东曰左升龙门西曰右升龙门正门曰隆德曰萧墙曰丹墀曰隆德殿隆德之左曰东上合门右曰西上合门皆南向东西二楼钟鼓之所在鼓在东钟在西隆德之次曰仁安门仁安殿东则内侍局内侍之东曰近侍局近侍之东曰严祇门宫中则曰撒合门少南曰东楼即授除楼也西曰西楼仁安之次曰纯和殿正寝也纯和西曰雪香亭雪香之北后妃位也有楼楼西曰琼香亭亭西曰凉位有楼楼北少西曰玉清殿纯和之次曰宁福殿宁福之后曰苑门由苑门而北曰仁智殿有二大石左曰敷锡神运万歳峰右曰玉京独秀太平岩殿曰山庄庄之西南曰翠微合苑门东曰仙韶院院北曰涌翠峰峰之洞曰大涤涌翠东连长生殿殿东曰涌金殿涌金之东曰蓬莱殿长生西曰浮玉殿浮玉之西曰瀛洲殿长生之南曰阅武殿阅武南曰内藏库由严祗门东曰尚食局尚食东曰宣徽院宣徽北曰御药院御药北曰右藏库右藏之东曰左藏宣徽东曰点检司点检北曰秘书监秘书北曰学士院学士之北曰谏院谏院之北曰武器署点检之南曰仪銮局仪銮之南曰尚辇局宣徽之南曰拱卫司拱卫之南曰尚衣局尚衣之南曰繁禧门繁禧之南曰安泰门安泰西与左升龙门直东则寿圣宫两宫太后位本明俊殿试进士之所宫北曰徽音殿徽音之北曰燕寿殿燕寿殿垣后少西曰震肃卫司东曰中卫尉司仪銮之东曰小东华门更漏在焉中尉司东曰祗肃门祗肃门东少南曰将军司徽音寿圣之东曰太后苑苑之殿曰庆春庆春与燕寿并小东华与正东华对东华门内正北尚廐局尚廐西北曰临武殿左掖门正北尚食局局南有宫苑司宫苑司西北曰尚酝局汤药局侍仪司少西曰符寳局器物局西则撒合门嘉瑞楼西曰三庙正殿曰德昌东曰文昭殿西曰光兴殿并南向德昌之后宣宗庙也宫西门曰西华与东华直其北门曰安贞二大石外凡花石台榭池亭之细并不录观其制度简素比土阶茅茨则过矣视汉之所谓千门万户珠璧华丽之餙则无有也然后之人因其制度而损益之以求其称斯可矣
　　附载南渡行宫
　　陈随应记曰杭州治旧钱王宫也绍兴因以为行宫皇城九里入和宁门左进奏院玉堂右中殿外库至北宫门循廊左序巨珰幕次列如鱼贯祥曦殿朶殿接修廊为后殿对以御酒库御药院慈元殿外库内侍省内东门司大内都廵检司御厨天章等阁廊回路转众班排列又转内藏库对军器库又转便门垂拱殿五间十二架修六丈广八丈四尺檐屋三间修广各丈五朶殿四两廊各二十间殿门三间内龙墀折槛殿后拥舍七间为延和殿右便门通后殿殿左一殿随时易名明堂郊祀曰端诚策士唱名曰集英宴对奉使曰崇德武举及军班授官曰讲武东宫在丽正门内南宫门外本宫会议所之侧入门垂杨夹道间芙蓉环朱阑二里至外宫门节堂后为财帛生料二库环以官属直舍转外窑子入内宫门廊右为赞导春坊直舍左讲堂七楹扁新益外为官直舍正殿向明左圣堂右祠堂后凝华殿檐菉堂环以竹左寝室右齐安位内人直舍百二十楹左彛斋太子赐号也接绣香堂便门通绎已堂重檐复屋昔杨太后垂帘于此曰慈明殿前射圃竟百歩环修廊右博雅楼十二间左转数十歩雕阑花甃万卉中出秋千对阳春亭清霁亭前芙蓉后木樨玉质亭梅绕之由绎已堂过锦臙廊百八十楹直通御前廊外卽苑梅花千树曰梅岗亭曰冰花亭枕小西湖曰水月境界曰澄碧牡丹曰伊洛传芳芍药曰冠芳山茶曰鹤丹桂曰天阙清香堂曰本支百世佑圣祠曰庆和泗洲曰慈济钟吕曰得眞橘曰洞庭佳味茅亭曰昭俭木香曰架雪竹曰赏静松亭曰天陵偃葢以日本国松木为翠寒堂不施丹艧白如象齿环以古松碧琳堂近之一山崔嵬作观堂为上焚香祝天之所呉知古掌焚修毎三茅观钟鸣观堂之钟应之则驾兴山背芙蓉阁风帆沙鸟履舄下一溪萦带通小西湖亭曰清涟怪石夹列献瑰逞秀三山五湖洞穴深杳豁然平朗翚飞翼拱凌虚楼对瑞庆殿损斋缉熈崇正殿之东为钦先孝思复古紫宸等殿木围即福宁殿射殿曰选德坤宁殿贵妃昭仪媫妤等位宫人直舍蚁聚焉又东过阁子库睿思殿仪鸾修内八作翰林诸司是谓东华门
　　附载宋西京宫城
　　西京唐显庆间为东都开元改河南府宋为西京山陵在焉宫城周回九里三百歩城南三门中曰五凤楼东曰兴教西曰光政东一门曰苍龙西一门曰金虎北一门曰拱宸五凤楼内东西门曰左右永泰门外道北有鸾和门右永泰门西有永福门兴教光政门内名三门曰左右安礼左右兴善左右银台苍龙金虎门内第二隔门曰膺福千秋膺福门内道北门曰建礼正殿曰太极殿前有日月楼日华月华门又有三门曰太极殿门后有殿曰天兴次北殿曰武德西有门三重曰应天干元敷教内有文明殿旁有东上合门西上合门前有左右延福门后又有殿曰垂拱殿北有通天门柱廊北有明福门门内有天福殿殿北有寝殿曰太清第二殿曰思政第三殿曰延春东又有广寿殿视朝之所也北第二殿曰明德第三殿曰天和第四殿曰崇徽天福殿西有金鸾殿对殿西廊有彰善门殿北第二殿曰寿昌第三殿曰玉华第四殿曰长寿第五殿曰甘露第六殿曰干阳第七殿曰善兴西有射宫殿千秋门内有舍光殿拱宸门内西偏有保宁门门内有讲武殿北又有殿相对内园有长春殿淑景亭十字亭九江池砌台婆罗亭宫城东西有夹城各三里余东二门南曰宾晖北曰启明西二门南曰金曜北曰干通宫室合九千九百九十余区皇城周回十八里二百五十八歩南面三门中曰端门东西曰左右掖门东一门曰宣仁西三门南曰丽景与金曜相直中曰开化与干通相直北曰应福内皆诸司处之京城周五十二里九十六步南三门中曰定鼎东曰长夏西曰厚载东三门中曰罗门南曰建春北曰上东西一门曰关门北二门东曰安善西曰徽安
　　附载金宫城
　　海陵炀王遣左右丞相张浩张通古左丞蔡松年调诸路夫匠筑燕京宫室皇城周九里三十歩自天津桥之北曰宣阳门中门绘龙两偏绘凤用金钉钉之中门惟车驾出入乃开两偏分双只日开一门过门有两楼曰文曰武文之转东曰来宁馆武之转西曰会同馆正北曰千歩廊东西对焉廊之半各有偏门向东曰太庙向西曰尚书省至通天门后改名应天楼髙八丈朱门五餙以金封东西相去一里余又各设一门左曰左掖右曰右掖内城之正东曰宣华正西曰玉华北曰拱辰及殿凡九重殿凡三十有六楼阁倍之正中位曰皇帝正位后曰皇后正位位之东曰内省西曰十六位乃妃嫔居之西出玉华门曰同乐园若瑶池蓬瀛栁庄杏村皆在焉都城四围凡七十五里城门十二毎一面分三门其正门四旁又设两门正东曰宣曜阳春施仁正西曰颢华丽泽彰义正南曰丰宜景风端礼正北曰通玄会城崇智此四城十二门也此外有宣阳门即内城之南门也上有重楼制度宏大三门并立中门常不开惟车驾出入通天门即内城之正南门也四角皆垜楼瓦皆琉璃金钉朱户五门列焉常局惟大礼祫享则由之宣华乃内城之正东门玉华正西门也左掖东偏门右掖西偏门各有武夫守卫拱宸即内城正北门也又曰后朝门制度守卫与玉华宣华等金碧翚飞规模宏丽矣
　　范石湖揽辔录兴陵见宋使仪卫戊子早入见循东西御廊北行廊几二百间廊分三节每节一门将至宫城廊卽东转百许间其西亦然亦有三出门中驰道甚阔两傍有沟上植栁廊脊皆以青琉璃瓦覆宫阙门户即纯用之北卽端门十一间曰应天之门下开五门两掖有楼如左右升龙之制东西两角楼端门内有左右翔龙门日华月华门前殿曰大安殿使人自左掖门入北循大安殿东廊入敷德门东北行直东有殿宇门曰东宫直北西南列三门中曰书英是故寿康殿母后所居西曰会通门自会通北入承明门又北则昭庆门东则集禧门尚书省在门外东西则左右嘉会门二有楼即大安殿后门之后至幕次黒布拂庐待班有顷入宣明门即当朝后殿门也门内庭中列卫士二百许人贴金双凤幞头团花红锦衫散手立入仁政隔门至仁政殿下团凤大花毡可半庭殿两傍有朶殿朶殿上两髙楼曰东西上合门两廊悉有帘幙中有甲士东西御廊循檐各列甲士东立者红茸甲金纒竿枪黄旗画青龙西立者碧茸甲金纒竿枪白旗画黄龙至殿下皆然惟立于门下者锦袍持弓矢殿两阶杂列仪物幢节之属如道家醮坛威仪之类使人由殿下东行上东阶却转南由露台北行入殿阈谓之栏子金主幞头红袍玉带坐七寳榻背有龙水大屏风四壁帟幕皆红绣龙拱斗皆有绣衣两楹间各有大出香金狮蛮地铺礼佛毯可一殿两傍玉带金鱼或金带者十四五人相对列立遥望前后殿屋崛起甚多制度不经工巧无遗力炀王亮始营此都规模出于孔彦舟役民夫八十万兵夫四十万作治数年死者不可胜计
　　宣宗迁都于汴其宫城依宋之旧宫墙四角皆有楼髙五丈毎楼一所两旁各有屋以裹墙角自左掖门向西三十歩横入一门号左升龙门入此门即大庆门外游峻廊上俯阚城市正望丹凤楼后下楼即右升龙门此两门通左右掖门横通大庆门外其门有三中曰大庆东曰日精西曰月华门旁皆列戟入此门望见大庆殿殿前有两楼对峙东曰嘉福西曰嘉瑞大庆殿屋十一间龙墀二级旁垜殿各三门峻廊后与两庑相接殿壁畵四龙各长数丈乃宣宗渡河后画中有御画小龙用拱斗石成一方井如佛正殿葢中有一金龙以丝网罩之此正衙也转西御屏下峻阶数歩一殿曰德仪殿有三门中曰隆平左曰左隆平右曰右隆平入此门东西两井望见隆德殿卽宋垂拱殿也殿庭中东一钟楼西一鼓楼殿屋五大间旁各殿三间阶上龙墀一级东西两合门并楼屋下有门通徃来此常朝殿也此殿后又一庭院有门曰仁安东西两门东出东华门入仁安门望见仁安殿龙墀两廊皆入仁德殿规模即宋集英殿也自此后两殿有门皆有船轩连接两邉廊屋止是黒漆窓户意谓必宫人居于此乃内殿百官不到前四殿皆琉璃筒瓦一殿曰德和一殿曰福宁后有一小殿殿后有直舍此殿后即内宫墙门有门两重出入后苑十数歩间过一小溪桥有仁智殿溪中有龙舟仁智殿下两巨石髙三丈广半之东一石有小碑刻勅赐昭庆神运万歳峰西一石刻独秀太平岩乃宋徽宗御书刻石塡金殿后有石垒成山髙百尺广倍之最上刻石曰香石泉山山后挽水上山水自流下至荆玉涧又流涌翠峰下有太山洞水自洞门飞下复由本路出德和殿迤■〈辶里〉至大庆门外横从右升龙门出后朝门榜曰启庆之宫入宫门后有三门中曰德昌左曰文昭右曰光兴制度宏丽金碧辉映不可胜言出启庆门后入右升龙门过大庆门外出左升龙门向东行一门向南榜曰圣寿宫左安泰门右明昌门即金国太后宫入宫门直入一门榜曰徽音又一门榜曰光熈望见徽音殿长乐殿入光翼门繁禧门有德寿殿复出此宫即秘阁在左掖门之西五门之东即古待漏院自五门望南向丹凤门中间禁路两廊千歩廊尽处向东一屏墙向南一大门即太庙门内三门门上并画蟠龙殿宇二十五间髙大宏丽两旁修廊东西各开一门与廊相通葢百官陪位入此两门甚便殿上十一室尽榜金国祖宗谥号毎一室计三门东邉一门西邉一牕嵌一小石室上下有石广三丈石门一合可开闭系藏神主处遇祭祀迎神主出石室祭毕复藏殿宇出太庙向西行向南一门即社坛周围皆墙外四门遇祭则开迎四方之气宫室制度虽时有改更大抵皆宋朝之旧也
　　附载辽宫城
　　南京析津府本古冀州之地髙阳氏谓之幽陵陶唐曰幽有虞析为幽州啇复为冀州周职方东北曰幽州武王封太保奭于燕汉为燕国广阳国后汉为广阳郡隋为幽州总管唐置大都督府改范阳节度使晋髙祖以辽有援立之劳割幽州等十六州以献太宗升为南京又曰燕京城方三十六里崇三丈衡广一丈五尺敌楼战橹具八门东曰安东迎春南曰开阳丹凤西曰显西清晋北曰通天拱辰大内在西南隅皇城内有景宗圣宗御容殿二东曰宣和南曰大内内门曰宣教改元和外三门曰南端左掖右掖左掖改万春右掖改千秋门有楼阁球场在其南东为永平馆皇城西门曰显西设而不开北曰子北西城巓有凉殿东北隅有燕角楼坊市廨舍寺观葢不胜书其外有居庸松亭榆林之关古北之口桑干河髙梁河石子河大安山燕山中有瑶玙府曰幽都军号卢龙开泰元年落军额
　　辽西京
　　西京大同府陶唐冀州之域虞分并州夏复属冀州周职方正北曰并州战国赵武灵王始置云中郡秦【当作汉】属代王国为平城县魏为新兴郡晋仍属鴈门刘琨表封猗卢为代王都平城元魏道武于此遂建都邑孝文帝改为司州牧置代尹迁都洛邑改万年又置恒州髙齐文宣帝废州为恒安镇今谓之东城寻复恒州周复为恒安鎭改朔州隋仍为镇唐武德四年置北恒州七年废贞观十四年移云中定襄县于此永淳元年黙啜为邉患移民朔州开元十八年置云中州天寳元年改云中郡干元元年曰云州干符三年大同军节度使李国昌子克用为云中守捉使杀防御使据州以闻僖宗赦克用以国昌为大同军防御使不受命广明元年李琢攻国昌国昌兵败与克用奔北地黄巢入京师诏发代北军寻赦国昌使讨贼克用率三万五千骑而南収京师功第一国昌封陇西郡王克用子存朂灭梁是为唐庄宗同光三年复以云州为大同军节度使晋髙祖代唐以契丹有援立功割山前代北地为赂大同来属因建西京敌楼棚橹具广袤二十里门东曰迎春南曰朝阳西曰定西北曰拱极元魏宫垣占城之北面双阙尚在辽旣建都用为重地非亲王不得主之清宁八年建华严寺奉安诸帝石像铜像又有天王寺留守司衙南曰西省北门之东曰大同府北门之西曰大同驿初为大同军节度重熙十三年升为西京府曰大同

　　元朝典故编年考卷二

　　●钦定四库全书

　　元朝典故编年考卷三

　　吏部侍郎孙承泽 撰

　　蒙古新字

　　至元四年诏朕惟字以书言言以纪事此古今之通制我国家肇基朔方俗尚简古未遑制作凡施用文字因用汉楷反辉和尔字以逹本朝之言考诸辽金以及遐方诸国例各有字今文治寖兴而字书有阙于一代制度实为未备故特命国师帕克斯巴创为蒙古新字译冩一切文字期于顺言逹事而已自今以徃凡有玺书颁降者并用蒙古新字仍各以其国字副之

　　置御史台

　　至元五年置御史台秩从二品二十一年升正二品大德十一年升从一品台有大夫一人后增一人中丞二人后又增二人随复故侍御史二人治书侍御史二人殿中侍御史二人治朝着之事典事二人掌幙府文书之事后改为都事三人后又以都事之长蒙古若色目一人为经歴检法二人后废管勾三人其一人兼照磨监察御史十二人后增至十六人皆汉人又增蒙古色目人如汉人之数三十二人至元十四年既取宋置南行台二十七年专莅江南之地号江南诸道行御史台秩如内台而监察御史二十四人西行台初由云南亷访司升行台大德元年移治陜西号陜西诸道行御史台莅陜西甘肃四川云南之地延佑间暂废随复其官秩如南台而监察御史二十人各道提刑按察司至元六年置正三品有使副使佥事察判经歴知事二十八年改肃政亷访司使副使佥事各二人大司农奏罢各道劝农司以农事归宪司增佥事二人经歴知事照磨各一人天下凡二十二道

　　百官公服

　　至元五年定公服制以罗大袖盘领俱右袵一品紫大独科花径五寸二品小独科花径三寸三品散答花径二寸无枝叶四品五品小杂花径一寸五分六品七品绯罗小杂花径一寸八品九品縁罗无文　幞头漆纱为之展其角　笏制以牙上圆下方或以银杏木为之　偏带正从一品以玉或花或素二品以花犀三品四品以黄金为协枝五品以下以乌犀并八胯鞓用朱革　鞾以皂皮为之

　　妇女衣饰之制

　　命妇衣服一品至三品服浑金四品服金答子六品以下惟服销金并销金纱荅子　首饰一品至三品许用金珠宝玉四品五品用金玉珍珠六品以下用金惟耳环用珠玉【同籍不限亲踈期亲虽别籍并出嫁同】　庻人许用翠花并金钗各一事惟耳环用金珠碧玉余并用银　娼家出入止服皂褙子亦不得乗坐车马

　　立国子学

　　至元六年七月立国子学二十四年闰二月设国子监仁宗皇庆元年二月徙大都路学所置周宣王石鼓于监复建崇文阁命词臣作记国朝以神武定天下我世祖皇帝以武之不可偏尚也广延四方耆硕之彦与共谋议遂能禆赞皇猷修举百度文治骎骎兴焉中统间命儒臣教胄子至元间备监学官成宗皇帝光绍祖烈相臣哈喇哈逊钦承上意作孔子庙于京师御史台言胄子之教寄寓官舍隘陋非宜奏请孔庙之西营建国子监学以御史府所贮公帑充其费逮至仁宗皇帝文治日隆佥谓监学椟藏经书宜得重屋以庋有旨复令台臣办集其事乃于监学之北构架书阁阁四阿檐三重度以工师之引其崇四丈有一尺南北之深六寻有竒东西之广倍差其深延佑四年夏经始六年冬绩成材木瓦甓诸物之直工役饮食之费一皆出御史府雄伟壮丽烨然增监学之辉名其阁曰崇文英宗皇帝讲行典礼贲饰太平文治极盛矣台臣请勒石崇文阁下用纪告成之岁月制命词臣撰文臣澄次当执笔今上皇帝丕缵圣绪动遵世祖成宪于崇儒重道惓惓也泰定元年春诞降俞旨国子监立碑如台臣所奏臣澄谨録所撰之文以进臣闻若古有训戡定祸乱曰武经纬天地曰文武之与文各适所用然戡定祸乱用于一时而已经纬天地则亘古今不可无也何也日月星辰天之文也山川草木地之文也人与天地相为经纬则亦与天地相为长久而可一日无也哉我世祖怱怱用武日不暇给而汲汲崇文惟恐或后此其高识深虑度越百王宏规逺范垂示万世以为圣子神孙程夫岂常人所能测知盖创业之初非武无以弭乱守成之后非文无以致治武犹毒药之治病病除即止文犹五谷之养生无时可弃也有文治之君必有文治之臣文治之臣茍非教习之有其素彼亦惘然孰知文之所以为文者故建学以兴文教畅文风涵育其人将与人主共治也斯文也小而修身齐家大而治国平天下言动之仪伦纪之叙事物理义之则礼乐刑政之具凡灿然相接焕然可述皆文也古圣贤用世之文载在方册不考古人之所以用世不知今日之所以为世用者也然则圣朝之崇文岂虚为是名也哉阁之所庋古圣贤之文也立之师使之以是而教设弟子员使之以是而学教之而成学之而能则游居监学者济济然彬彬然人人闲于言动之仪察于伦纪之叙博通乎事物理义之则详究乎礼乐刑政之具他日辅翊吾君跻一世文治于尧舜三代之盛由此而选也夫如是其可谓不负圣天子崇文之明命休德已若夫不能潜心方策真有得于古圣贤之所谓文而渉猎乎浅末炫耀乎葩华曾是以为文乎士之所以为世用者盖不在此臣澄再拜稽首而献颂曰皇元肇兴于赫厥声天戈所指如雷如霆圣圣继承六合混一威命远加丕冒出日神谋英畧敷遗后人征诛以义持守以仁既成武功大阐文治尊道隆儒劝学讲艺京师首善教胄设官孔庙巍巍四方来观执法之臣职务纠慝爰矢嘉谟称我文德于庙之西黉舍翚飞于黉之北杰阁云齐其阁伊何有经有史博采旁罗有集有子昔在中古郁郁乎文式克至今用宏兹贲诜诜多士被服圣术鳯翥鸾翔虎炳豹蔚维身之章维国之光匡扶盛化上跻虞唐民物阜蕃礼乐明备允显崇文昌运万世
　　至元二十四年定国子监制设博士通掌学事分教三斋生员讲授经旨定正音训上严教导之术下考肄习之业复设助教同掌学事而专守一斋正録申明规矩督习课业凡读书必先孝经小学论语孟子大学中庸次及诗书礼记周礼春秋易博士助教亲授句读音训正録伴读以次传习之讲说则依所读之序正録伴读亦以次而传习之次日抽籖令诸生复说其功课对属诗章经解史评则博士出题生员具稿先呈助教俟博士既定始録附课簿以慿考校其生员之数定二百人先令一百人及伴读二十人入学其百人之内蒙古半之色目汉人半之许衡又着诸生入学杂仪及日用节目七年命生员八十人入学俾永为定式而遵行之

　　蒙古国子学

　　至元八年春正月始下诏立京师蒙古国子学教习诸生于随朝蒙古汉人百官及集赛台官员选子弟俊秀者入学然未有员数命以通鉴节要用蒙古语言译冩教之俟生员习学成效出题试问观其所对精通者量授官职

　　大都路学

　　国初燕京始平宣抚王楫请以金枢宻院为宣圣庙太宗六年设国子总教及提举官命贵臣子弟入学受业宪宗四年世祖在濳邸特命修理殿廷及即位赐以玉斚俾永为祭器至元十三年授提举学校官六品印遂改为大都路学署曰提举学校所二十四年既迁都北城立国子学于国城之东乃以南城国子学为大都路学自提举以下设官有差仁宗延佑四年大兴府尹玛蘓库重修殿门堂庑建东西两斋泰定三年府尹曹伟增建环廊文宗天厯二年复增广之提举郝义恭又增建斋舍自府尹郝朶而别至曹伟始定生员凡百人每名月饩京畿漕运司及本路给之泰定四年夏四月诸生始会食于学焉

　　诸路学校书院

　　太宗始定中原即议建学设科取士世祖中统二年始命置诸路学校官凡诸生进修者严加训诲务使成材以备选用至元十九年夏四月命云南诸路皆建学以祀先圣二十三年二月帝御德兴府行宫诏江南学校旧有学田复给之以飬士二十八年令江南诸路学及各县学内设立小学选老成之士教之或自愿招师或自受家学于父兄者亦从其便其它先儒过化之地名贤经行之所与好事之家出钱粟赡学者并立为书院凡师儒之命于朝廷者曰教授路府上中州置之命于礼部及行省及宣慰司者曰学正山长学録教谕路州县及书院置之路设教授学正学録各一员散府上中州设教授一员下州设学正一员县设教谕一员书院设山长一员中原州县学正山长学録教谕并受礼部付身各省所属州县学正山长学録教谕并受行省及宣慰司札付凡路府州书院设直学以掌钱谷从郡守及宪府官试补直学考满又试所业十篇升为学録教谕凡正长谕録教谕或由集贤院及台宪等官举充之谕録歴两考升正长正长一考升散府上中州教授上中州教授又歴一考升路教授教授之上各省设提举二员正提举从五品副提举从七品提举凡学校之事后改直学考满为州吏例以下第举人充正长备榜举人充谕録有荐举者亦参用之自京学及州县学以及书院凡生徒之肄业于是者守令荐之台宪考核之或用为教官或取为吏属徃徃人材辈出矣

　　京学

　　至元中既立国学以故孔子庙为京学而提举学事者仍以国子祭酒繋衔

　　议立三省

　　至元七年议立三省侍御史高鸣上言臣闻三省设自近古其法由中书出政移门下议不合则有驳正或封还诏书议合则还移中书中书移尚书尚书乃下六部郡国方今天下大于古而事愈烦取决一省犹曰有壅况三省乎且多置官者求免失政也但使贤俊萃于一堂联署参决自免失政岂必别官异坐而后无失政乎故曰政贵得人不贵多官世祖深然之

　　兵事宜属枢宻

　　七年许衡疏言兵之于国在古已重在后世为尤重故枢宻之设特与中书对峙号为二府兵兴则宰相主之事宁则枢宻任之盖宰相平章军国兵事可知也而兵之籍则不与枢宻兼总兵马兵籍可知也而兵之符则不在体统相维无有偏失制虽近代而意实仿古或者谓枢宻并于中书为合古冡宰总百官之意殊不知古者冡宰止一人而今之为宰辅者动辄数十人此而不古而谓枢宻者独可以古耶国家切务止在得人人茍未得徒纷更于此无益也

　　立耤田

　　至元七年大都立耤田赵天麟上言臣闻祭祀者人之大端衣食者人之常理今圣朝立太常正卿设司农大寺钦乃攸司可谓备矣但耤田之礼尚未施行谨按礼经之义逺稽前世之文适三阳交泰之春当是月上辛之日祈谷于太微之帝再择乎吉亥之辰封人壝宫掌舍设祗太仆秉辔保介从行缀黛耜于绀辕冠朱纮之华冕平秩东作爰至南郊具庶府之官僚耸万民之瞻视天颜咫尺际恭就于三推黎庶三百人遂终于千畆公卿以下随爵秩而亦耕燕饮之宜布龙光于既返内宰献种于厥后神仓敛获于西成一旦用之中心足矣此圣天子耤田之礼也伏望陛下无怒虢公之直谏式同汉帝之亲耕于彼天田成兹盛事南瞻北顾三思粟帛之原上化下行一警农民之怠于昭文化以迓太平垂诸典章永示嘉范

　　社稷坛壝

　　至元七年十二月有诏岁祀太社太稷三十年正月始用御史中丞崔彧言于和义门内少南得地四十畆为壝垣近南为二坛坛高五丈方广如之社东稷西相去约五丈社坛土用青赤白黑四色依方位筑之中间实以常土上以黄土覆之筑必坚实依方面以五色泥饰之四面当中各设一陛道其广一丈亦各依方色稷坛一如社坛之制惟土不用五色其上四周纯用一色黄土坛皆北向立北墉于社稷之北以砖为之饰以黄泥瘗坎二于稷坛之北少西深足容物二坛周围壝垣以砖为之高五丈广三十丈四隅连饰内壝垣棂星门四所外垣棂星门二所每所门三列戟二十有四外壝内北垣下屋七间南望二坛以备风雨曰望祀堂堂东屋五间连厦三间曰齐班厅厅之南西向屋八间曰献官幕又南西向屋三间曰院官斋所又其南屋十间自北而南曰祠祭局曰仪銮库曰法物库曰都监库曰雅乐库又其南北向屋三间曰百官厨外垣南门西壝垣西南北向屋三间曰大乐署其西东向屋三间曰乐工房又其北北向屋一间曰馔幕殿又北南向屋三间曰馔幕又北稍东南向门一间院内南南向屋三间曰神厨东屋三间曰酒库近北少却东向屋三间曰牺牲房井有亭望祀堂后自西而东南向屋九间曰执事斋廊房自北折而南西向屋九间曰监祭执事房此坛壝次舍之所也社主用白石长五尺广二尺剡其上如钟于社坛近南北向埋其半于土中稷不用主后土氏配社后稷氏配稷神位版二用栗素质黒书树之以松于社稷二坛之南各一株

　　崇宪台之秩

　　至元七年赵天麟上策请更定宪台品秩策畧曰方今御史台官内有监察院以隶之外有亷访司以承之所以儆肃百僚风宪万姓张理上下整齐人道也御史之职非天子视听之官而何哉是以霜兰露车栢林石室昭其清也授以立秋象以荧惑昭其严也鹰击之喻豸冠之服昭其威也干歩清道王公逊避昭其重也中书门下并为三司昭其贵也五者备矣然后能触佞指邪彰善瘅恶使雄奸巨媚胆破声消封豕长蛇骨寒心颤则狐狸眇害蜂虿微毒将不治而自息矣今国家令御史台凡百官之非违诸司之案牍朝会祭祀之事理断失宜之类以至于该载不尽应合紏察者并行纠察之其制可谓恢而不漏矣然阿哈玛特擅政于前僧格弄权于后虽牛马走亦知侧耳而憎也而台官以下察院之属闭口吞声见如不见宴居高坐闻若不闻此由省府之职秩悬隔而不敢抗衡故也伏望陛下厉宪台之风采俾行省以齐阶目之以御史大夫一员使与行省首官品秩相同其余员位以次升之又宜命监察御史与六部侍郎品秩相同又宜立绣衣使者八员于中丞之下秩同侍御史使之分使天下专纠行台及亷访司之不如法者又内台或有愆违宜命天下皆得举发如罪状明白委为故犯重则投诸四裔以御魑魅轻则罢官禁锢放归里闾如或妄举反坐其人圣王之御下也用而不疑疑而不用委任之而礼貌之及其得罪则是臣下自以其罪加乎身也幸从臣言则邪佞难蔽而中外永清矣

　　五事考守令

　　诏举守令以户口增田野辟词讼简盗贼息赋役均五事备者为上选升一等四事备者添一资三事有成者为中选依常例迁转四事不备者减一资五事俱不举者黜降一等

　　改称国号

　　至元八年定国号诏曰诞膺景命奄四海以宅尊必有美名绍百王而纪统肇从隆古匪独我家且唐之为言荡也尧以之而著称虞之为言乐也舜因之而作号驯至禹兴而汤造互名夏大以殷中世降以还事殊非古虽乗时而有国不以利而制称为秦为汉者着从初起之地名曰隋曰唐者因即所封之爵土是皆狥百姓见闻之狃习要一时经制之权宜槩以至公不无少贬太祖圣武皇帝握干符而起朔土以神武而膺帝图四震天声大恢土宇舆图之广歴古所无顷者耆宿诣庭奏章申请谓既成于大业宜早定于鸿名在古制以当然于朕心乎何有可建国号曰大元盖取易经干元之义兹大冶流形于厥品孰名资始之功予一人底宁于万邦尤切体仁之要事从因革道协天人于戏称义而名固匪为之溢美孚休惟永尚不负于投艰嘉与敷天共隆大号

　　以名儒为司成

　　至元八年以许衡为集贤大学十兼国子祭酒衡上疏论阿哈玛特专权罔上蠧政害民诸事不报因谢病请解机务上不许且命举自代者衡奏曰用人天子之大柄臣下泛论其贤否则可若授之以位则断自宸衷不可使臣下有市恩之渐乃拜衡集贤大学士兼国子祭酒即燕京南城旧枢宻院设学衡喜曰此吾事也因请征其弟子王梓耶律有尚姚燧等十二人为斋长时所选弟子皆幼穉衡待之如成人爱之如子出入进退其严如君臣其为教因觉以明善因善以开蔽相其动习以为张弛课诵少暇即习礼或习书算少者则令习拜跪揖让进退应对或射或投壶负者罚读书若干遍久之诸生人人自得尊师敬业下至童子亦知三纲五常为生人之道后元之名臣如博果宻等皆出国学云
　　附载国学事迹
　　燕都改南城之旧枢宻院为国子学许先生自开学家事悉委其子师可凡宾客来学中皆谢絶之
　　先生尝谓学中若应接人事诸生学业必有所妨外人谤咎是我一己之事诸生学业乃上命也
　　先生欲以蒙古生习学算术遂自唐尧戊辰距至元壬申凡三千六百五年编其世代厯年为一书令诸生诵其年数而加减之
　　先生教诸生习字必以颜鲁公为法尝曰古者民无所知圣人御世有以教之然圣人不可久生于世故制为文字以记其言文字之始义取记言而已后世习字书者多少话说书固六艺之一程先生谓一向好着亦自丧志然其作字时甚敬谓只此是学此为可好
　　诸生读书之暇先生令蒙古生年长者习拜及受宣拜诏仪释奠冠礼时亦习之小学生有倦意令习跪拜揖让进退应对之节或投壶习射负者罚读书若干遍
　　先生说书章数不务多唯恳欵周折若未甚领解则引证设譬必使通晓而后已尝问诸生此章书义若推之自身今日之事有可用否大凡欲其践行而不贵徒说也先生尝曰世谓能作文者可以骄人至于能说书者亦可以骄人诸生讲书但使之省解可也何必要他会说及见学者能有疑问先生喜气溢于眉宇尝谓书中无疑看得有疑有疑却看得无疑方是有功
　　先生尝曰敬敷五教在寛君子以教思无穷容保民无疆则是为教者当以寛容存心也今日学中大体虽要严宻然就中节目须寛缓大槩人品不一有夙成者有晚成者有可成其大者有可成其小者且一事有所长必一事有所短千万不同遽难以强之也学记自一年离经辨志至九年知类通逹强立而不反其始终节次几多积累必不可以茍且致之故教人不止各因其材又当随其学之所至而渐进也盖教人与用人正相反用人当用其所长教人当教其所短
　　先生尝谓蒙古生质朴未散视听专一茍置之好伍曹中涵养三数年将来必能为国家用乃奏召旧弟子散居四方者皆驿致馆下为伴读欲其夹辅熏陶而自得之也
　　先生言先王设学校养育人才以济天下之用及其弊也科目之法愈严宻而士之进于此者愈巧以至编摩字様期于必中上之人不以人材待天下之士下之人应此者亦岂仁人君子之用心也哉虽得之何益于用上下相待其弊如此欲使生灵蒙福其可得乎先王设学校后世亦设学校但不知先王何为而设也上所以教人人所以为学皆本于天理民彛无他教也无异学也
　　学则三代共之皆所以明人伦也司徒之职教以人伦而已凡不本于人伦皆非所以为教树之君以立政谨此教也作之师以立教教以此也先王皆本于人心之所固有不强以其所无有故人易从而风俗美非后世所谓学所谓教也文公小学四书次第本末甚备有王者起必湏取法

　　祭先农

　　至元九年上命祭先农如祭社之仪十四年二月戊辰祀先农东郊十五年二月戊午祀先农以蒙古胄子代耕耤田二十一年二月丁亥又命翰林学士色勒敏祀先农于耤田武宗至大三年夏四月从大司农请建农蚕二坛博士议二坛之式与社稷同纵广一十歩高五尺四出陛外壝相去二十五歩每方有棂星门令先农先蚕坛位在耤田内若立外壝恐妨千畆其外壝勿筑是岁命祀先农如社稷礼

　　东宫辅佐

　　至元十年以王恂为太子赞善辅长子珍戬勑两府大臣凡有启禀必令恂与闻恂言太子付托至重当延名德与之居处况兼领中书枢宻之政诏条所当遍覧庶务亦当屡省又以辽金之事近接耳目者区别善恶上之真金问恂以心之所守恂曰尝闻许衡言人心犹印板然板本不差虽摹千万本皆不差本既差矣摹之于纸无不差者真金曰善

　　按抚南都

　　至元十年谕宋南都官民诏朕惟自古降王必有朝觐之礼已遣使特徃迎致尔等各守职业其勿妄生疑畏凡归附前犯罪悉从原免公私逋欠不得征理前抗拒王师及逃亡啸聚者并赦其罪百官有司诸王邸第三学寺监秘省史馆及禁卫诸司各宜安居所在山林河泊除巨木花果外余物权免征税秘书省图书太常寺祭品乐器法服乐工卤簿仪卫宗正谱牒天文地理图书典故以及于户口版籍尽仰收拾前代圣贤之后高尚儒医僧道卜筮通晓天文厯数并山林隐逸名士仰所在官司具以名闻名山大川寺观庙宇并前代名人遗址不许拆毁鳏寡孤独不能自存者量加赡给

　　元朝典故编年考卷三

　　●钦定四库全书

　　元朝典故编年考卷四

　　吏部侍郎孙承泽 撰

　　冕衮之制

　　至元十二年十一月博士议拟冕天版长一尺六寸广八寸前高八寸五分后高九寸五分身围一尺八寸三分并纳言用青罗为表红罗为里周回縁以黄金天板下四面珠网结子花素坠子前后共二十有四旒以珍珠为之青碧线织天河带两头各有珍珠金翠旒三节玉滴子节花金红线组带二上有珍珠金翠旒玉滴子下有金铎二梅红绣欵幔带一黈纩二珍珠垂系上用金萼子二簪窠欵幔组带钿窠各二内组带窠四并镂玉为之玉簪一顶面镂云龙衮衣用青罗夹制五采间金绘日月星辰山龙华虫宗彛正面日一月一升龙四山十二上下襟华虫火各六对虎虽各六对背星一升龙四山十二华虫火各十二对虎虽各六对中单用白罗单制罗领褾襈裳一带褾襈全红罗八幅夹造上绣藻粉米黼黻藻三十三粉米十六黼三十二黻三十二蔽膝一带褾襈红罗夹造八幅上绣升龙二绶一幅六采织造红罗托里小绶三色同大绶销金黄罗绶头全上间施二玉环并碾云龙绯白大带一销金黄带头钿窠二十有四红罗勒帛一青罗抹带一佩二玉上中下璜各一半月各二并碾玉为云龙文玉滴子各二并珍珠穿造金箆钩兽面水叶环钉全凉带一红罗里镂金为之上为玉鹅七挞尾束各一金攀龙口玳瑁衬钉舄一重底红罗面白绫托里如意头销金黄罗縁口玉鼻八饰以珍珠金绯罗锦袜一两

　　请广学制

　　至元十三年中书省博果宻疏言尧舜禹汤文武之世莫不有学故其治隆于上俗美于下而为后世所法降至汉朝亦建学校诏诸生课试补官魏武帝起自北方既定中原增制生员三千儒学以兴此歴代皆有学校之证也臣等今复取平南之君建置学校者为陛下陈之晋武帝尝平呉矣始起国子学隋文帝尝灭陈矣俾国子学不隶太常唐高祖尝灭梁矣诏诸州县及乡并令置学及至太宗数幸国学增筑学舍至千二百间国学太学四门学亦增生员其书算各置博士乃至高丽百济新罗高昌吐蕃诸国酋长亦遣子弟入学国学之内至八千余人高宗因之遂令国子监领六学一曰国子学二曰太学三曰四门学四曰律学五曰书学六曰算学各置生徒有差皆承高祖之意也然晋之平呉得户五十二万而已隋之灭陈得郡县五百而已唐之灭梁得户六十余万而已乃其崇重学校已如此况我堂堂大国奄有江岭之地计亡宋之户不下千万此陛下神功自古未有而非晋隋唐之所敢比也然学校之政尚未全举臣窃惜之臣等向被圣恩俾习儒学钦惟圣恩岂不以诸色人仕宦者常多蒙古人仕宦者尚少而欲臣等晓识世务以任陛下之使令乎然以学制未定朋从数少譬犹责嘉禾于数苖求良骥于数马臣等恐其不易得也为今之计如欲人材众多通习汉法必如古昔徧立学校然后可若曰未暇宜且于大都弘阐国学择蒙古人年十五以下十岁以上质美者百人百官子弟与凡民俊秀者百人俾廪给各有定制选德业充备足为师表者充司业博士助教而教育之使其教必本于人伦明于物理为之讲解经传授以修身齐家治国平天下之道其下复立数科如小学律书算之类每科设置教授各令以本业训导小学科则令诵读经书教以应对进退事长之节律科则专令通晓吏事书科则专令晓习字画算科则专令熟闲算数或一艺通然后改授或一日之间更次为之俾国子学官总领其事常加点勘务要俱通仍以义理为主有余力者听令学作文字日月岁时随其利钝各责所就功课程其勤惰而赏罚之勤者则升之上舍惰者则降之下舍待其改过则复升之假日则听令学射自非假日无故不令出学数年以后上舍生学业有成就者乃听学官保举蒙古人若何品级诸色人若何仕进其未成就者且令依旧习学俟其可以从政然后岁听学官举其贤者能者使之依例入仕其中不可教者三年听令出学凡学政因革生员增减若得不时奏闻则学无弊政而天下之材亦皆观感而兴起矣然后续立郡县之学求以化民成俗无不可者臣等愚幼见于书闻于师者如此未敢必其可行伏望圣慈下臣此章令诸老先生与左丞相王赞善等商议条奏施行臣等不胜至愿

　　教育人材

　　至元十三年翰林集贤学士程巨夫奏曰臣闻国家天下必需才以为用而人材之盛非自盛也全在国家教育之勤其衰也反是参之歴代可考也国家自中统建元以来中外臣寮亦时闻表表伟杰者皆自往时故老宿儒熏陶浸灌而然歴时既久以次沦谢迩来晨星寥寥无几何矣臣不知更十余年后人物当如何其琐琐也而主国论者恬不知怪视学校为不急谓诗书为无用不知人材盛衰张本于此盖尝有旨行贡举求好秀才上意非不谆切而妄人辄阴沮之应故事而集议凡几作辍矣然则无怪乎选任之非才政治之不理也今已至此后当若何臣愚欲望陛下明诏有司重学校之事慎师儒之选京师首善之地尤当兴建国学选一时名流为国人矜式优以饩廪隆以礼貎四方观感有所兴起外而名都大邑教官有缺不但循常例取庸人而已必使廷臣推择可以为人表仪者条具奏闻令有禄可养而不匮职比亲民而加优视教化之兴废为考第之殿最其诸生有经明行修者时与蠲免赋役依此降诏旨施行庶国家教育有方多士鼓舞不倦他日随取随足无临事乏才之叹天下幸甚

　　行舶税

　　至元十三年定江南凡邻海诸郡与畨国徃返互易舶货者其货以十分取一粗者十五分取一以市舶官主之其发舶回帆必验其所至之地及所易之物给以公文为之期日大抵皆因宋旧制而为之法也又制大舶给公验小船给公凭每大船一带柴米船八橹船各一验凭随船而行或有验无凭及数外夹带即同私贩犯人杖一百船物并没官内一半付告人充赏公验批冩物货不实及变卖渗泄作弊同漏船法财物没官船司官吏断罪不叙

　　生祭故相

　　至元十五年故丞相天祥文公至燕故太学生王炎午作生祭文曰呜呼大丞相可死矣华元踉蹡子胥脱走丞相自叙死者数矣诚有不幸则国事未定臣节未明今鞠躬尽瘁则诸葛矣保捍闽广则田单矣倡义勇出则颜平原申包胥矣虽举事率无所成而大节亦无媿所欠一死耳柰何再执渉月踰时就义寂寥闻者惊惜岂丞相尚欲脱去邪尚欲有所为邪昔东南全盛不能解襄围今以亡国一夫而欲抗天下况赵孤蹈海楚懐八关商非昔日之顽周无未献之地南北之势既合天人之际可知彼齐废齐兴楚亡楚复皆两国相当之势而两君大臣固无恙耳今事势无可为而臣皆为执矣臣子之于君父临大节决大难事可为则屈意忍死以就义必不幸则仗大节以明分故身执而勇于就义当以杲卿张廵为上李陵降矣而曰欲有为且思刎颈以见志其言诚伪既不可知况刑拘势禁不及为者十八九丞相之不为陵不待智者而信柰何慷慨迟回日久月积丞相不死当有死丞相者矣丞相何所俟乎以旧主尚在未忍弃捐也李昪簒杨行宻之业迁其子孙于广陵严兵守之至子孙自为匹耦然犹得不死周世宗征淮南下诏抚安杨氏子孙景升惊疑尽杀其族夫抚安本以为德又反为祸几微一失可不惧哉蜀王衍既归唐庄宗发三辰之誓全其宗族未几信伶人景进之计衍族尽诛几微之倚伏可不畏哉夫以赵祖之遇降主天固巧于报施然建共暂处倨坐茍安旧主正坐危疑羁臣犹事肮脏而声气所逼猜疑必生岂无李昪之疑或景进之计则丞相于旧主不足为情而反为害矣炎午丞相乡之晩进也前成均之弟子员进而父没退而国亡生虽愧陈东报汴之忠死不效陆机入洛之耻丞相起兵次乡国时有少年狂子持斐牍呌军门丞相察其忧愤而进之怜其亲老而退之非仆也邪痛惟千载之事既负于前一得之愚敢黙于后进薄昭之素服先元亮之挽歌愿与丞相商之庐陵非丞相父母邦乎赵太祖语孟昶母曰勿戚戚行遣汝归蜀昶母曰妾太原人愿归太原不愿归蜀契丹迁晋出帝及李太后安太妃于建州太后疾亟谓帝曰我死焚其骨送范阳僧寺无使我为北地鬼也安太妃临卒亦谓帝曰当焚我为灰向南扬之庶遗魄得返中国也彼妇人彼国后一死一生尚眷眷故乡不忍飘弃仇雠外国况忠臣义士乎人不七日谷则毙自梅岭以出纵不得留汉廏而从田横亦当吐周粟而友孤竹至父母邦而首丘焉庐陵盛矣科目尊矣宰相忠烈合为一传矣旧主为老死于降邸宋亡而赵不絶矣不然或拘囚而不死或秋暑冬寒五日不汗瓜蒂喷鼻死溺死畏死排墙死盗贼毒蛇猛虎死轻一死于鸿毛亏一篑于泰山而或遗旧主忧纵不断赵盾之弑君亦将悔伯仁之繇我则铸错已无鐡噬脐宁有口乎呜呼四忠一节待公而六为位其间闻讣则哭

　　四集赛

　　至元十六年置宿卫皆领于四集赛太祖功臣博勒呼博尔济穆呼哩齐拉衮时号都尔本库鲁克犹言四杰也太祖命其世领集赛之长集赛者犹言畨直宿卫也凡宿卫每三日而一更申酉戌日博勒呼领之为第一集赛即伊克集赛博勒呼早絶太祖命以布色部代之而非四杰功臣之类故太祖以自名领之其云伊克者言天子自领之故也亥子丑日博尔济领之为第二集赛寅卯辰日穆呼哩领之为第三集赛己午未日齐拉衮领之为第四集赛齐拉衮后絶其后集赛常以右丞相领之凡集赛长之子孙或由天子所亲信或由宰相所荐举或以其次序所当为即袭其职以掌环卫虽其官卑勿论也及年劳既久则遂擢为一品官而四集赛之长天子或又命大臣以总之然不常设也其它预集赛之职而居禁近者分冠服弓矢食饮文史车马庐帐府库医药卜祝之事悉世守之虽以才能受任使服官政贵盛之极然一日归至内庭则执其事如故至于子孙无改非甚亲信不得预也

　　举官自代

　　至元十六年御史魏初言旧制常叅官诸州刺史上任三日举一人自代况风纪之职与常员异请自今监察御史按察司官在任一岁各举一人自代所举不当有罚不惟砥砺风节亦可为国得人从之令各官举一人自代视所举之人以定其人之贤否着为令此制始于宋行之故得人为盛不独御史按察使当然也

　　立太史局

　　至元十六年初立太史局局中刻漏旧以木为之其形如碑故名碑漏内设曲筒铸铜为丸自碑首转行而下鸣铙以为节其漏经久废壊晨昏失度大德元年中书俾履谦视之因见刻漏旁有宋旧铜壶四于是按图考定莲花寳山等漏制命工改作又请重建鼓楼增置更鼓并守漏卒当时遵用之

　　建司天台

　　十六年太史令王恂请建司天台于大都仪象圭表皆铜为之增铜表至四十尺测影长而眞又请上都洛阳等五处分置仪表各选监候官从之因勅郭守敬由上都抵南海测影具访通天文厯数

　　授时厯成

　　至元十七年授时厯成初上召王恂定新厯恂以为厯数而不知厯理宜得许衡领之乃以衡为国子祭酒领太史院事召至京衡以为冬至者厯之本而求厯本者在验气今所用宋旧仪自汴还至京师已乖舛加之岁久规环不叶乃与太史令郭守敬等新制仪象圭表自丙子之冬日测晷影得丁丑戊寅己夘三年冬至加时减大明厯十九刻二十分又增损古岁余岁差法上考春秋以来冬至无不尽合以月食冲及金水二星距验冬至日躔校旧厯退七十六分以月转迟疾中平行度验月离宿度加旧厯三十刻以线代管窥测赤道宿度以四正定气立损益限以定日之盈缩分二十八限为三百三十六以定月之迟疾以赤道变九道定月行以迟疾定度分定朔而不用平行度以日月实合时刻定晦而不用虗进法以躔离脁朒定交食其法视古皆宻而又悉去诸厯积年月日法之傅会者一本天道自然之数可以施之永久而无弊其余正讹完阙盖非一事十七年厯成奏上之赐名曰授时
　　初刘秉忠以大明厯自辽金承用二百余年寖以缺失议欲修正而卒十三年江左既平帝思用其言遂以守敬与王恂率南北日官分掌测验推歩于下而命宰相王文谦与枢宻张易为之主领裁奏于上左丞许衡参预其事守敬首言厯之本在于测验而测验之器莫先仪表今司天浑仪宋皇佑中汴京所造不与此处天度相符比量南北二极约差四度表石年深亦复欹侧守敬乃尽考其失而移置之既又别图高爽地以木为重棚创作简仪高表用相比覆又以为天枢附极而动昔人常展管望之未得其的作候极仪极辰既位天体斯正作浑天象象虽形似莫适所用作玲珑仪以表之短方测天之正圜莫若以圜求圜作仰仪古有经纬结而不动守敬易之作立运仪日有中道月有九行守敬一之作澄理仪表高景虚罔象非真作景符月虽有明察景则难作窥几厯法之验在于交会作日月食仪天有赤道轮以当之两极低昂标以指之作星晷定时仪又作正方案九表悬正仪座正仪为四方行测者所用又作仰规覆矩图异方浑盖图日出入永短图与上诸仪互相参考十六年改局为太史院以恂为太史令守敬为同知太史院事给印章立官府及奏进仪表式守敬当帝前指陈理数至于日宴帝不为倦守敬因奏唐一行开元间令南宫说天下测景书中见者凡十三处今疆宇比唐尤大若不逺方测验日月交食分数时刻不同昼夜长短不同日月星辰去天高下不同即目测验人少可先南北立表取直测景帝可其奏遂设监候官一十四员分道而出东至高丽西极滇池南踰朱崖北尽鐡勒四海测验凡二十九所十七年新厯告成
　　十七年六月颁授时厯诏曰自古有国牧民之君必以钦天授时为立治之本黄帝尧舜以至三代莫不皆然为日官者皆世守其业随时考验以与天合故厯法无数更之弊及秦灭先圣之术每置闰于岁终古法盖殚废矣由两汉而下立积年日法以为推歩之准因仍法袭以迄于今夫天运流行不息而欲以一定之法拘之未有久而不差之理差而必改其势有不得不然者今命太史院作灵台制仪象日测月验以考其度数之真积年日法皆所不取庶几脗合天运而永终无弊乃者新厯告成赐名曰授时厯自至元十八年正月一日颁行布告遐迩咸使闻知

　　穷河源

　　至元十七年三月上使招讨使都实穷河源四阅月始抵其地既还图其形势来上言河出吐蕃朶甘思西鄙有泉百余泓方可七八十里沮洳散涣不可逼视登高望之如列星然名鄂端诺尔鄂端诺尔华言星宿海也羣流奔辏近五七里汇为二巨泽名鄂楞诺尔自西而东连属成川号齐必勒河又合伊尔齐呼兰伊拉齐三河其流寖大始名黄河又岐为八九股行二十日至大雪山名腾格哩哈达即昆仑也由昆仑南至库济及克特二地始相属又经哈喇伯勒齐尔之地合细黄河及竒尔穆苏二水北行复折而西流过昆仑北又转而东北行约二十余日至积石始入中国云约自河发源至中国计及万里然其间溪涧流络莫知纪极昆仑之西人迹简少而山皆草石至积石方林木茂畅世言河九折盖彼地有二折焉

　　经畧使

　　至元十八年九月立经畧使问民疾苦招谕叛逆果有怙终不悛者罪之总督大小官吏治兵裒粟精练士卒审用成算申明纪律先定江西湖广江浙福建诸处并力犄角务収平复之效不尚屠戮之威江南各省义民忠君亲上姓名不能上逹者优加抚存量才验功授以官爵旌表孝子顺孙义夫节妇高年耆徳常令有司存恤鳏寡孤独选官二员为经畧使叅谋官辟名士一人掌案牍设行军司马一员秩正五品掌军律

　　不召之臣

　　至元十九年征处士刘因为右赞善大夫寻辞归至至元二十八年复以集贤学士征之上书宰相曰因自幼读书洽闻大人君子之余论虽他无得至如君臣之义见之甚明凡吾人之所以得安居而暇食以遂其生聚之乐者皆君上之赐也故或给力役或出知能必各有以自効因未尝效尺寸之力以报国家养育生成之德而恩命连至敢偃蹇不出贪高尚之名以自媚负国家知遇之恩而得罪于圣门中庸之教哉且因之立心自幼及长交游皆能知之阁下亦或知之向者先储皇以赞善召至奉旨令教学后以老母中风还家不幸竟遭忧制今圣天子加因以不次之宠处之以优崇之地虽隐晦者亦将出而仕矣况因非素隐晦者耶是以形留意徃命与心违病卧空斋惶惧待罪因素有羸疾自去年丧子继以痁疟今岁歴夏迨秋蒸发腹痛下血不已自叹旁无期功之亲家无纪纲之仆恐一旦身先朝露必至累人已于先人墓侧营一舍以待尽使者至初闻之惶怖无地窃谓供职虽未扶病而行而恩命则不敢不扶病而拜若稍渉迟疑不惟臣子之心有所不安而踪迹高峻已不近于人情矣且留使者候病稍退与之俱行迁延至今服疗百无一效望阁下俯加矜悯曲为保全因实踈逺微贱与帷幄诸公不同进退惟阁下成就之书上朝廷不强致帝且曰古有不召之臣其斯人之徒与

　　行海运

　　至元十九年行海运初巴延平宋遣朱清张塇载宋库藏诸物从海道入京二人遂言海道可通于是罢新河之事专用海运立万户府二以朱清为中万户张瑄为千户蒙古岱为万户府逹噜噶齐其道自平江刘家港入海经扬州路通州海门县黄连沙头万里长滩开洋沿山■〈山奥〉而行抵淮安路盐城县歴西海州海宁府东海县宻州胶州界放灵山洋投东北路多浅沙行月余始抵成山计其水路自上海至扬州马头凡一万三千三百五十里至元二十九年朱清等言其路险恶复开生道自刘家港开洋至撑却沙转沙嘴至三沙洋子江过匾担沙大洪又过万里长滩放大洋至青水洋又经黑水洋至成山过刘家岛至芝芣沙门二岛放莱州大洋抵界河口其道差为径直明年千戸殷明畧又开新道从刘家港入海至崇明州三沙放洋向东行入黑水大洋从成山转西至刘家岛又至登州沙门岛于莱州大洋入界河当舟行风信有时自浙西至京师不过旬日而已视前二道为最便
　　海运船有仙鹤哨船每船三十只为一纲大都船九百余只漕米三百余万石船户八千余户又分其纲为三十每纲设押纲官二人以常选正八品为之其行船者又顾募水手移置扬州先加教习领其事者则设专官秩三品而任之又专责清瑄辈但加秩耳不易其人此所以享其利几百年

　　京畿都漕运使司

　　至元十九年置京畿都漕运使司至二十四年分立都漕运司于河西务止领在京诸仓出纳粮斛及新运粮提举司站车攒运公事其在河西务者掌御河上下至直沽河西务李二寺通州等处儧运粮斛各置运使二人

　　上林苑署

　　置上林苑署署令署丞各一人直长一人掌宫苑栽植花卉供进蔬果苜蓿以饲驼马备煤炭以给营缮

　　增给官吏俸

　　二十年崔彧言今百官月俸不能副赡养之资难责以亷勤之操宜更议增庶官月俸所增俸钞虽赋之于民官吏不贪民必受惠其有以贪扺罪又复何辞遂诏内外官吏俸以十分为差增给五分

　　盗跖阿衡

　　至元二十二年御史陈天祥纠卢世荣言世荣素无文艺亦无武功惟以商贩所获之赀趋附权臣营求入仕舆赃辇贿输送权门由白身擢江西榷茶转运使专务贪饕所犯赃私动以万计不悔前非狂悖愈甚以苛刻为自安之策以诛求为干进之门既懐无餍之心广设攘掊之计而又身当要路手握重权虽位在丞相之下朝省大政实独专之是犹以盗跖而掌阿衡之任不止流殃于当代亦恐永弊于往来朝廷信其虗诳之说俾居相位名为试相实授正权较其所能败阙如此考其所行毫髪无称此皆已徃之真迹可谓已试之明验若谓必须再试止可叙以他官宰相之权岂宜轻授夫宰天下譬犹制锦初欲验其能否先当试以布帛如无能効所损或轻今捐相位以试贤愚犹舍美锦以较量工拙脱致堕壊悔将何及国家之与百姓上下如同一身民乃国之血气国乃民之肤体血气充实则肤体康强血气损伤则肤体羸病未有耗其血气能使肤体丰荣者是故民富则国富民贫则国贫民安则国安民困则国困其理然也民必须赋轻而后足国必待民足而后丰书曰民为邦本本固邦宁厯考前代因百姓富安以致乱百姓困穷以致治自有天地以来未之闻也夫财者土地所生民力所集天地之间岁有常数惟其取之有节故其用之不乏今世荣欲以一岁之期将致十年之积危万民之命易一世之荣广邀增羡之功不恤颠连之患期锱铢之诛取诱上下以交征视民如雠为国敛怨果欲不为国家之逺虑惟取速效于目前肆意诛求何所不得然其生财之本既已不存敛财之方复何所頼将见民间由此凋耗天下由此空虚安危利害之机殆有不可胜言者计其任事以来百有余日验其事迹备有显明今取其所言而与所言已不相副者各举数端始言能令钞法如旧钞今愈虚始言能令百物自贱物今愈贵始言课程增添三百万锭不取诸民而办今却廹胁诸路官司增数包认始言能令民快乐凡今所为无非败法扰民者若不蚤为更张须其自败正犹蠧虽除去木病亦深始嫌曲突徙薪终见焦头烂额事至于此救将何及臣亦知阿附权要则宠荣可期违忤重臣则祸患难测缄黙自固亦岂不能正以事在国家关繋不浅忧深虑切不得无言世荣居中书专权自怙无敢言者天祥疏上诏丞相以下杂问其罪遂命诛之

　　刑狱不宜遥制

　　至元二十二年哈喇哈逊由掌宿卫拜大宗正用法平允时欲以江南狱隶宗正哈喇哈逊曰江南新附教令未孚且相去数千里欲遥制其刑狱得无寃乎事遂止

　　肃政亷访司

　　改提刑按察司为肃政亷访司按治帅府漕司军民司属兼照刷诸司文卷迟错责违慢官吏运司官吏年终按问刷卷亦如之每司亷访使二员长曰监司次曰大使监司守司次官每年九月分司次年四月还司独大使于西厅置分司按治本路司属阙则次官代之副使以下分按夏六月冬十二月二次审囚就刷所按路分司属上下半年文卷余不系分按审囚时月安坐视事

　　清冗职

　　至元二十三年七月诏曰惟我祖宗肇造区夏虽中书已尝建立而官制未暇举行迨予图大以宅中思欲继志而述事集儒臣之公议法前代之彛章爰立省部院台以正朝廷纲纪自疆土极照临之逺而省台有内外之分日益月增官冗人滥尝勅有司而澄汰意能旧制之遵承比闻近侍之言谓益曩时之弊彼不胜重任有壅上闻茍尚蹈匪彛时惟予咎其清冗职用复前规于戱官不必备惟其人朕恪守已成之宪尔尚克勤于乃事尚永肩图报之心由是铨定省院台部官属中书省令外左右丞相并一员平章二员左右丞并一员叅政佥省并二员枢宻院除院使外知院一员副使佥院并二员院判二员御史台大夫一员中丞侍御史治书并二员行台同六部尚书侍郎郎中员外郎并二员其余衙署并委都省斟酌裁减仍诏谕中外

　　大司农司

　　至元二十三年复立大司农司赵天麟上言圣朝若稽古道既立司农司又令临民官兼管内劝农事凡以当务之为急也伏望陛下轸于睿虑重此农桑躬耕藉田后亲蚕以先之凡农家之孝弟力田者乡三老具实举之免其人当年所耕田租税之半凡民恃富无他故而有田不耕有桑不蚕者乡三老具实举之就令于当年倍科其闲田之租税凡民老幼有田不能耕有桑不能蚕者令下之后限一年湏要顾停客戸完置牛具违限者如无故不耕蚕之例凡劝农官管内有田桑无故不耕蚕者委亷访司察劝农官而罚之凡逃户田桑令下之后限一年官为召人耕蚕违限则委亷访司察劝农官而罚之凡劝农官皆可自具饮食若以后复有骚扰农家者委亷访司察之如受贿之罪罪之如是则官皆慎劝民皆力耕男有余粟女有余帛矣

　　钱钞之议

　　至元二十四年中书传旨议更钞用钱吏部尚书刘宣献议曰原交钞所起汉唐以来所未有宋绍兴初军饷不继造此以诱商旅为沿邉籴买之计比铜钱易于赍擎民甚便之稍有滞碍即用见钱尚存古人子母相权之意日益月增其法寖弊欲求目前速效未见良策新钞必欲创造用权旧钞只是改换名目无金银作本称提军国支用不复抑损三数年后亦如元寳矣宋金之弊足为殷鍳铸造铜钱又当详究秦汉隋唐金宋利病着在史策不待缕陈国朝废钱已久一旦行之功费不赀非为逺计大抵利民权物其要自不妄用始若济丘壑之用非惟铸造不敷抑亦不久自弊矣属僧格谋立尚书省以专国柄钱议遂罢三月甲午僧格以交钞及中统元寳行之既久物重钞轻遂建议更造至元钞行之自一贯至五十文凡十有一等每一贯文视中统钞五贯文时宋宗室赵孟俯曰始造中统时以银为本虚实相权及今二十年轻重相去至数十倍故既改元中统为至元后二十年至元钞必复如中统矣若计钞抵法疑于太重或以孟俯年少来自南方意颇不平其言诘之曰今朝廷用钞故犯法者以钞计赃汝以为非欲沮格至元钞耶孟俯曰俯奉诏与议不敢不言今中统钞虚故改至元钞谓至元钞终无虚时宁有是理公不揆于理欲以势相凌可乎其人惭而止

　　专官劝农

　　是年诏行大司农各道劝农营田司廵行劝课举察勤惰岁具府州县劝农官实迹以为殿最诸路经歴县尹官以下并听裁决或怙势作威侵官害农者从提刑按察司究治又募民能耕江南旷土及旷公田者免差役三年输租免三分之一

　　国学议

　　至元二十四年翰林检阅官袁桶上国学议曰成周国学之制略见于大司乐其遗礼可法者见于文王世子三代而上其详莫得而闻焉汉武表章六经兴太学至后汉为尤盛唐制微附益之而其制愈加详宻今可考也宋朝承唐之旧而国学之制日隳至于绍兴国学愈废虽名三学而国学非真国子矣夫所谓三舍法者崇宁宣和之弊也至秦桧而复增之月书季考又甚于唐明经帖括之弊唐杨绾尝曰进士诵当代之文而不通经史明经但记帖括或投牒自举非虚席待贤之意宋之末造类不出此今科举既废而国学定制深有典学教胄子之意倘得如唐制五经各立博士俾之专治一经互为问难以尽其义至于当世之要务则略如宋胡瑗立湖学之法如礼乐刑政兵农漕运河渠等事亦朝夕讲习庶足以见经济之实徃者朱熹议贡举制亦欲以经说会粹如诗则郑氏欧阳氏王氏吕氏书则孔氏苏氏呉氏之类先儒用心实欲见之行事近者江南学校教法止于四书髫龁诸生相师成风字义精熟靡有遗忘一有诘难则茫然不能以对甚者知其学之不能通也于是大言以盖之议礼止于诚敬言乐止于中和其不渉史者谓自汉而下皆霸道其不能词章也谓之玩物丧志又以昔之大臣见于行事者皆本于节用而爱人之一语功业之成何所不可殊不知通逹之深者必悉天下之利害灌膏养根非终于六经之格言不可也又古者教法春夏学干戈秋冬学羽钥若射御书数皆得谓之学非若今所谓四书而止儒者博而寡要故世常以儒诟诮由国学而化成于天下将见儒者之用不可胜尽儒何能以病于世哉

　　相职进贤

　　至元二十五年集贤学士程巨夫疏言臣闻天子之职莫大于择相宰相之职莫大于进贤茍不以进贤为急而唯以货殖为心非为上为德为下为民之意也昔文帝以决狱及钱谷问丞相周勃勃不能对陈平进曰陛下问决狱责廷尉问钱谷责治粟内史宰相上理阴阳下遂万物之宜外镇四夷内亲附百姓观其所言可以知宰相之职矣今权奸用事立尚书钩考钱谷以剥割生民为务所委任者率皆贪饕邀利之人江南盗贼窃发良以此也臣窃以为宜清尚书之政损行省之权罢言利之官行恤民之政于国为便巨夫原名文海避国讳以字行

　　修会通河

　　至元二十六年寿张县尹韩仲晖太史院令史边源相继建言开河置闸引汶水逹舟于御河以便公私漕贩省遣漕副马之贞与源等按视地势商度工用于是图上可开之状诏出楮币一百五十万缗米四百石盐五万斤以为佣直备器用征旁郡丁夫三万驿遣断事官莽蘓尔礼部尚书张孔孙兵部尚书李处巽等董其役首事于至元二十六年正月己亥起于须城安山之西南止于临清之御河其长二百五十余里中建闸三十有一度高低分逺迩以节蓄泄六月辛亥成凡役工二百五十一万七百四十有八赐名曰会通河

　　燕京路总管

　　至元二十七年立燕京路总管改大都路都总管府置逹噜噶齐二人都总管二人秩正三品即京尹之职也副逹噜噶齐同知治中判官推官各二人经歴知事各二人提控案牍各四人照磨兼管勾一人领府一州十一凡本府官吏惟逹噜噶齐一人及总管推官专治路政余皆分任供需之事故又号曰供需府

　　户口之数

　　二十七年天下户口之数户一千三百一十九万六千二百有六口五千八百八十三万四千七百一十有一按宋徽宣和四年户部献户二千八十八万二千三百五十八口四千六百七十三万四千七百八十四至是户口之数户一千三百一十九万六千二百有六口五千八百八十三万四千七百一十有一自宣和壬寅至元庚寅一百六十余年较之宣和不能三分之二

　　加封五岳四渎四海

　　至元二十八年二月诏曰朕惟名山大川国之秩祀今岳渎四海皆在封宇之内民物阜康时惟神休而封号未加无以昭荅灵贶可加上东岳为天齐大生仁圣帝南岳司天大化昭圣帝西岳金天大利顺圣帝北岳安天大贞玄圣帝中岳中天大宁崇圣帝加封江渎为广源顺济王河渎露源弘济王淮渎长源溥济王济渎清源善济王东海为广德灵会王南海广利灵孚王西海广润灵通王北海广泽灵佑王仍各遣官诣祠致告以称朕敬恭神明之意

　　都水监

　　至元二十八年丞相谔勒哲奏置都水监于京师监少监丞各二员河道提举司官三幕官一通惠河闸官二十又八会通河闸官三十又三此其属通惠金水卢沟白沟御沟会通七河通惠之广源会川朝宗澄清文明惠和庆丰平津溥济通流广利会通之会通土坝李海周店七级阿城京门寿张土山三义安山开河冈城兖州济州赵村石佛新店师庄枣林孟阳泊金沟沽头五十五闸阜通之千斯常庆西阳郭村郑村王村深沟七坝都城外内百五十六桥皇城西之积水潭隶焉凡河若坝填淤则测以平而浚之闸桥之木朽甃裂则加理闸置则水至则则启以制其涸溢潭之水共尚食金水入大内敢有浴者澣衣者弃土石瓴甋其中驱马牛徃饮者皆执而笞之屋于岸道因以陿病牵舟者则毁其屋碾硙金水上游者亦撤之或言某水可渠可塘可捍以夺其地或某水垫民田庐则受命徃视而决其议御其患大率南至河东至淮西至蜀北尽燕晋朔漠水之政皆归之

　　修通惠河

　　至元二十八年都水监郭守敬奉诏举水利因建言疏凿通州至都河改引浑水溉田于旧闸河踪迹导清水上自昌平县白浮村引神山泉西折南转过双塔榆河一畆玉泉诸水至西门入都城南汇为积水潭东南出文明门东至通州高丽庄入白河总长一百六十四里一百四歩塞清水口一十二处共长三百一十歩坝闸一十处共二十座节水以通漕运诚为便益从之首事于至元二十九年之春告成于三十年之秋赐名曰通惠凡役军一万九千一百二十九工匠五百四十二水手三百一十九没官囚隶百七十二计二百八十五万工用楮币百五十二万锭粮三万八千七百石木石等物称是役兴之日命丞相以下皆亲操畚锸为之倡置闸之处徃徃于地中得旧时砖木时人为之感服船既通行公私两便先时通州至大都五十里陆挽官粮岁若干万民不胜其悴至是皆罢之其坝闸之名曰广源闸西城闸二上闸在和义门外西北一里下闸在和义水门西三歩海子闸在都城内文明闸二上闸在丽正门外水门东南下闸在文明门西南一里魏村闸二上闸在文明门东南一里下闸西至上闸一里籍东闸二在都城东南王家庄郊亭闸二在都城东南二十五里银王庄通州闸二上闸在通州西门外下闸在通州南门外杨尹闸二在都城东南三十里朝宗闸二上闸在万亿库南百歩下闸去上闸百歩成宗元贞元年改西城闸名会川海子闸名澄清文明闸仍用旧名魏村闸名惠和籍东闸名庆丰郊亭闸名平津通州闸名通流河门闸名广利杨尹闸名溥济武宗至大四年六月省臣言通州至大都运粮河闸始务速成故皆用木岁久木朽一旦俱败然后致力将见不胜其劳今为永固计宜用砖石以次修治从之后至泰定四年始修完焉

　　颁农桑杂令

　　至元二十八年诏班农桑杂令每村以五十家立一社择高年晓农事为长增至百家别设长一人不及五十家者与别村合社地逺不能合者听自立社专掌教督农民凡种田者立牌橛于田侧书某社某人于上社长以时点视劝戒不率教者籍其姓名以授提点官行罚仍大书所犯于门候改过除之不改则罚其代充本社夫役社中有丧病不能耕种者合众力助之一社灾病多者两社均助浚河渠以防旱暵地高者造水车贫不能造者官给材木田无水者穿井井深不能得水者听种区田又每丁课种枣二十本杂果十本土性不宜者种榆桞等其数以生成为率愿多种者听其无地及有疾者不与各社种苜蓿以防饥近水之家许凿池养鱼牧鹅鸭莳莲藕菱芡蒲苇以助衣食荒闲之地悉以付民每年十月合州县正官一员廵视有蝗蝻遗子者设法除之

　　禁止民间祭东岳

　　至元二十八年东平布衣赵天麟上策曰臣闻天子祭天地及天下之名山大川诸侯祭社稷及名山大川之在其地者大夫祭五祀士祭宗庙庻人祭祖考于寝上得兼下下不得僭上皆有制以节之今国家称秩元祀咸秩无文既有礼部及太常寺侍仪司以备其节文又诏令所在官司歳时致祭五岳四渎名山大川歴代圣帝明王忠臣节士之载在祀典者皆其宜也窃见方今小民不安常典妄事明神其类甚多不可枚举夫东岳者太平天子告成之地东方藩侯当祀之山今乃有倡优戏谑之徒货殖屠沽之子每年春季四方云聚有提挈全家而至者干越邦典渫渎神明停废产业耗损食货亦已甚矣昔季氏鲁国之上卿旅于泰山孔子犹欲其宰救之况小民之贱乎大人之教不以名器分之则将紊矣小人之心不以名器绳之则将恣矣况淫祀者事神之诚极寡希福之贪甚多且父慈子孝何用焚香上安下顺何须楮币不然则虽竭天下之香继炉而焚之罄天下之楮为币而爇之臣知其断无益矣然而圣人立祀礼者报其当然之本行吾当然之义也伏望陛下申明前诏使天下郡县官各祭名山大川圣帝明王忠臣节士之在其地者凡下民当祭之神如祖先及门庭户灶等听之凡非典所当祀而祀者禁之无令妄渎凡祈神赛社浆酒臛肉饰立神像泥金镂木者禁之无令妄费如是则非但巫风寝消抑亦富民一助

　　金水河

　　至元二十九年二月中书右丞玛蘓库言金水河所经运石大河及高良河西河俱有跨河跳槽今已损壊请新之是年六月兴工明年二月工毕至大四年七月奉旨引金水河水注之光天殿西花园石山前旧池置闸四以节水闰七月兴工九月成按金水河其源出宛平县玉泉山流至义和门南水门入京城故得金水之名

　　修白河

　　白河在漷州东四里北出通州潞县南入于通州境又东南至香河县界又流入于武清县境逹静海县界至元三十年九月漕司言通州运粮河全仰白榆浑三河之水合流名曰潞河舟楫之行有年矣今岁新开闸河分引浑榆二河上源之水故自李二寺至通州三十余里河道浅涩今春夏大旱有止深二尺处粮船不通改用小料船搬载淹延歳月致亏粮数先是都水监相视白河自东岸呉家庄前就大河西南斜开小河二里许引榆河合流至深沟坝下以通漕舟今丈量自深沟榆河上湾至吴家庄龙王庙前白河西南至坝河八百歩及廵视知榆河上源塞闭其水尽趋通惠河止有白佛灵沟一子母三小河水入榆河泉脉微不能胜舟拟自吴家庄就龙王庙前闭白河于西南开小渠引水自坝河上湾入榆河庻可漕运又深沟乐岁五仓积贮新旧粮七十余万石站车挽运艰缓由是访视通州城北通惠河积水至深沟村西水渠去乐岁广储等仓甚近拟自积水处由旧渠北开四百歩至乐岁仓西北以小料船运载甚便准行

　　克谨天戒

　　至元三十年平章政事博果宻以星孛帝座上疏言风雨自天而至人则栋宇以待之江河为地之限人则舟楫以通之天地有所不能者人则为之此人所以与天地参也且父母怒人子不敢疾怨惟起敬起孝故易言之象曰君子以恐惧修省诗曰敬天之怒又曰遇灾而惧三代圣王克谨天戒鲜不有终汉文之世同日山崩者二十有九日食地震频岁有之善用此道天亦悔祸海内乂安此前代之龟鉴也臣愿陛下法古

　　传国玺

　　至元三十年御史中丞崔彧得玉印以为传国玺献之时穆呼哩曾孙硕德已死而贫其妻出玉玺一鬻之或以告彧彧召秘书监丞杨桓辨其文曰受命于天既寿永昌此歴代传国玺也遂献之故太子妃鸿吉哩氏徧示羣臣丞相以下次第上寿庆曰神寳之出实宫车晏驾之后此乃天意属于皇太孙也乃遣右丞张九思赉授之进玺笺曰资德大夫御史中丞臣崔彧言至元三十一年岁次甲午春正月既旦臣番直宿卫御史台通事臣库库楚即卫所告曰太师国王之孙曰硕徳者尝官同知通政院事今既殁矣生产散失家计窘极其妻托克托眞荣病一子甫九岁托以玉见贸供朝夕之给及出玉印也库库楚蒙古人不晓文字兹故来告闻之且惊且疑乃还私家取视之色混青緑而玄光采射人其方可黍尺四寸厚及方之三不足背纽盘螭四厌方际纽尽玺堮之上取中通一横窽可径二分旧贯以韦条面有象文八刻尽■〈土咢〉径位置匀适皆若虫鸟鱼龙之状别有彷佛有若命字若寿字者心益惊骇意谓无乃当此昌运传国玺出乎急召监察御史臣杨桓至即读之曰受命于天既寿永昌此传国寳玺文也闻之果合前意神为肃然乃加以净绵复以白帕率御史臣杨桓通事臣库库楚直趋青宫因镇国上将军都指挥使詹事王庆端嘉议大夫家令臣阿斯罕少中大夫詹事院判臣布萨寿导谒进献皇太后御前【徽仁裕圣皇后】启曰此古传国玺也秦以和氏璧所造厥后有天下者寳之以君万国然自前代失之久矣今当宫车晚出诸大臣佥议迎请皇太孙【成宗】龙飞之时不求而见此乃天示其瑞应也宜早逹于皇太孙行殿以符灵贶已蒙嘉纳翼曰令资善大夫中书右丞詹事臣张九思少中大夫詹事院判臣布萨寿传皇太孙亲为付授此盖皇太妃懿虑深逺非臣愚所能及也臣前又启収藏寳玺之家不知甄别循常以玉求鬻臣见而识之特持来献彼犹未知望恩恤其家传旨赐收玉之家楮币二千五百贯并逮臣等进辨其寳者三人衣段各一表里纹金绮素有差以为异日旌实之征臣等已诣府前敬受讫自惟无状不胜惭赧又上宝玺考按许慎说文壐玉者印也以守土故为文从尔从土其义盖曰天付尔此器俾寳之以守尔土也至周太史籀易为从尔从玉义取天付尔此玉寳以为天下君也三代以上玺文无所考诸史籍并寳玺篆文图说曰传国玺方四寸其上文饰如前楚以卞和所献之璞琢而成璧后求昬于赵以纳聘焉秦昭王请以十城易之而不获始皇并六国得之命李斯篆其文玉工孙寿刻之太平御覧又以为蓝田玉所刻二世子婴奉玺降沛公于轵道旁高祖即位服其玺因世传之谓为传国玺厥后孺子未立藏于长乐宫及莽簒位使安阳侯王舜廹太后求之太后怒骂而不与舜言益切出玺投之地玺因归莽及更始灭莽校尉公宾得玺诣宛献于更始赤眉杀更始立盆子玺为盆子所有后盆子面縳奉玺于光武至献帝董卓作乱掌玺者投于井中孙坚征董卓于井中得之袁术夺于坚袁术死荆州刺史徐璆闻帝为曹操迎在许昌以玺送之帝后逊位并以玺归魏高贵乡公禅位玺归于晋懐帝遇刘聪之害玺归于聪聪死归曜曜为石勒所灭玺入于勒灭入于冉闵败见收于闵之将军蒋干晋征西将军谢尚购得之以还东晋时穆帝永和八年也自玺寄刘石共五十三年晋复得之是后宋齐梁陈相传以至于隋灭陈萧后与太子正道并传国玺并入于突厥唐太宗即位寳玺未获乃自刻玉曰皇帝景命有德者昌贞观四年萧后与正道自突厥奉玺归于唐唐始得焉朱温簒唐玺入于温庄宗定乱玺入于后唐庄宗遇害明宗嗣立再传养子从珂是为废帝石氏簒立自焚自是玺不知所在至宋哲宗咸阳民叚义献玉玺及徽宗为金所虏凡有寳玺金皆取之内玺一十有四青玉传国一其色与今所献玉玺相同则知宋之南迁二百年无此寳玺也明矣然自金既取于宋之后寳玺出处得失亦未见明说以及我元适集皇太孙寳命所归之际应期而出臣职总御史亲会盛事不可以不録又图中别有玺其文亦八旁注曰此传国背文也今见宝玺之背皆刻螭形蟠屈凹凸不齐徧废厌四际无地可置此文按太平御览秦光十九年雝州刺史郄恢表慕容永称藩奉玺方六寸厚七分蟠螭为鼻今高四寸六分四边龟文下有字曰受天之命皇帝寿昌原其所由未详厥始以斯言之当别是一玺非今传国玺也此又不可不辨臣彧诚惶诚恐顿首顿首谨奉笺上进以闻伏希聴览微臣不胜瞻望之至

　　金齿进象

　　至元三十一年云南金齿路进驯象三赵天麟上言方今纂组绫锦金珠璧贝未尝无之殊方异物禽鸟犀象未尝郄之至于珍羞异馔自山海而来者多矣俳优贱物充一笑之资者众矣其间为害不一试畧陈之夫贫人富户相去悬殊富者见在上之奢丽虽日承示俭之诏而不从焉盖从行不从言也以致风俗大变贫者益贫能无为滥之民乎极寒之后风雪飞扬渔樵之流乞丐之人龟手粟肌鹑衣褴褛内皆饥馁外罹寒冻原其所失由富民之奢故也贫民之心非独不欲奢也但其势不得然耳幸获微利则又狥习俗而用之此所以贫者益贫也夫牛马鸡犬之类中国之所常有上下之所共育畜之无失其时则所谓得实利而壮吾国之基彼斑斓之兽粲错之马有之不足以增光无之不足以为歉者近年以来骈罗而至梯山航海辇赆舆金或重译而来呈或望风而并凑府无虚月史不絶书若以冠带百蛮车书万里而论之则不世之嘉致莫大之神功若以帝王大体古今通议而言之则受之而不郄启之而不杜亦非所以尽圣明之本心也按夏禹任土作贡而召公之戒其主且曰不作无益害有益功乃成不贵异物贱用物则逺人格真知言者也东周之际楚子不臣包茅不至无以缩酒齐桓仗义而问其罪春秋大之西汉之时大宛未服天马未来怒激中国武帝恃力而侵其域当代病之此二者足以审中国之贡乃所当然而逺人之物未宜取之也岂惟逺人之物未宜取之哉至于中国无益之物亦不可取之也是以孝文还千里马元帝罢齐三服官仁俭之名如揭日月虽欲下民之不感岂可得哉且异物荡心其害一也使外国闻之而以国家为有嗜好其害二也水陆转运役人非细其害三也有三害而无一利亦何尚之哉伏望陛下昭报徽声俾扬遐境凡四逺之纳欵者听书檄奏闻而不求其献物听子弟入朝而不求其纳贿若然则化天下以德示天下以无欲将见西番东徼之主君毳幕灵州之酋长承恩而来享慕道以来王矣

　　开治三呉水利

　　至元三十一年中书省奏准大兴工役开挑太湖练湖淀山等湖并通江逹海河港先是都水监任仁发上言尚书云三江既入震泽底定三江乃娄江东江呉松江也震泽乃太湖也太湖纳百川之水而注之三江三江泄太湖之水而入于海水有所归复有所泄则震荡者平定尚何霖潦之可忧哉三江已塞仅有吴松一江今来下源沙高水浅不甚湍急若及早开浚工费省而易为力数年之后愈久愈湮工费倍而难为功所当预为之图也今之言水利者谓水性就下道而使之通流而已河港陂塘狭者广之高者下之塞者浚之弥漫者堤防之人皆能言殊不知治水之法须识潮水之背顺地形之高低沙泥之聚散隘口之缓急寻源泝流各得其当合开者开合闭者闭合堤防者堤防庻不徒劳民力而民享无穷之利昔自唐至宋陈令公丞相裴度范文正公叶内翰朱晦庵苏东坡欧阳文忠公等皆陈言修浚或吝于浩费而不行或惑于浮议而弗讲或始行而终惑或营修不得治水之法因循岁月少见实效归附以来江河淮海鈌官管治愈见堙塞二十余年之间水利大壊以致苏湖常秀之良田多弃为荒芜之地深可痛惜范文正公新至开浚是时论者阻之或曰江水已高不纳此流或曰日有潮至水安得就下或曰沙因潮至数年复塞或曰开浚之役重劳民力公以为江海善下故得为百谷王岂能不下于此谓江水已高不纳此流者非也彼一日之潮有损有增三分其时损居一焉乗其损而趋之势孰可御谓日有潮至水安得丁者非也新道之河必设诸闸常时扄之沙不能塞每春理其闸外工减数倍亦复何患谓沙因潮至数年复塞者非也江南所植惟稻大水一至秋无他望俾之专通沟渎脱百姓于饥殍佚道使之虽劳不怨谓开浚之役重劳民力者非也于是力排浮议疏瀹积涝民受其赐又有对东坡公言吴中水患者乃谓天理之当然不可复以力修治东坡曰不然父老皆言水患所从来者百四十年耳盖人事不修之故非天时之所致也范苏二说愚虽不敏深以为然

　　立义仓

　　至元中赵天麟上策曰隋开皇五年长孙平奏令军民当社共立义仓収获之日随其所得各出粟麦贮之当社社司检校勿使损壊当社饥馑即用赈给至于隋末公私廪积可供五十年长孙平之力也迨至元六年有旨毎社立一义仓社长主之每遇年熟毎亲丁纳粟五斗驱丁二斗无粟听纳杂色官司并不得拘检借贷勒支后遇歉岁就给社民食用社长明置収支文厯无致损耗自是以来二十余年于今矣然而社仓多有空乏之处顷来水旱相仍蝗螟蔽天饥馑荐臻四方迭苦转互就食老弱不能逺移而殍者众矣彼隋立义仓而富今立义仓而贫岂今民之不及隋民哉臣试陈之今条欵使义仓计丁纳粟意以饥馑之时计丁出之以取均也又条欵使驱丁半之彼驱丁亦人也尊卑虽异口腹无殊至俭之日驱丁岂可独半食哉又计丁出纳则妇人不纳岂不食哉又同社村居无田者岂可坐食而独不获哉乐岁粒米狼戾乞丐者踵门犹且与之况一社之人而至俭岂宜分彼此哉是盖当时大臣议法者有乖陛下之本心也伏望陛下普颁明诏详谕农民凡一社立社长社司各一人社下诸家共穿筑仓窖一所为义仓凡子粒成熟之时纳则计田产顷畆之多寡而聚之凡纳例常年毎畆粟率一升稻率二升凡大有年听自相劝督而増数纳之凡水旱螟蝗听自相免凡同社丰歉不均宜免其歉者所当纳之数凡饥馑不得已之时出则计口数之多寡而散之凡出例每口日一升储多毎口日二升勒为定体凡社长社司掌管义仓不得私用凡官司不得拘检借贷及许纳杂色皆有前诏在焉如是则非惟共相赈救而义风亦行矣

　　起辇谷

　　至元三十一年驾崩葬起辇谷谷在漠北后皆从葬于是其制凡宫车晏驾棺用香楠木中分为二刳肖人形其广狭长短仅足容身而已殓用貂皮帽其靴韈系腰盒钵俱用白粉皮为之殉以金壶瓶二盏一椀楪匙筯各一殓讫用黄金为箍四条以束之舆车用白毡青縁讷克实为帘覆棺亦以讷克实为之前行用蒙古巫媪一人衣新衣骑马牵马一疋以黄金饰鞍辔笼以讷克实谓之金灵马日三次用羊奠祭至所葬陵地其开穴所起之土成块依次排列之棺既下复依次掩覆之其有剰土则逺置他所送葬官三员居五里外日一次烧饭致祭三年然后返

　　元朝典故编年考卷四

　　●钦定四库全书

　　元朝典故编年考卷五

　　吏部侍郎孙承泽 撰

　　○成宗朝

　　建郊祀坛

　　元贞元年四月以世祖于丽正门东南七里建台以祀天地然未有坛于是于丽正门外丙位凡三百八畆有竒坛三成每成髙八尺一寸上成纵横五丈中成十丈下成十五丈四陛午贯地子午卯酉四位陛十有二级外设二壝内壝去坛二十五步外壝去内壝五十四步壝各四门外垣南棂星门三东西棂星门各一圜坛周围上下俱护以甓内外壝各髙五尺壝四面各有门三俱涂以赤
　　至大三年冬至以三成不足以容从祀版位以青绳代一成绳二百各长二十五尺以足四成之制燎坛在外壝内丙巳之位髙一丈二尺四方各一丈周围亦护以甓东西南三出陛开上南出户上方六尺深可容柴香殿三间在外壝南门之外少西南向馔幕殿五间在外壝南门之外少东南向省馔殿一间在外壝东门之外少北南向外壝之东南为别院内神厨五间南向祠祭局三间北向酒库三间西向献官斋房二十间在神厨南垣之外西向外壝南门之外为中神门五间诸执事斋房六十间以翼之皆北向两翼端皆有垣以抵东西周垣各为门以便出入齐班厅五间在献官斋房之前西向仪銮局三间法物库三间都监库五间在外垣内之西北隅皆西向雅乐库十间在外垣西门之内少南东向演乐堂七间在外垣内之西南隅东向献官厨三间在外垣内之东南隅西向涤养牺牲所在外垣南门之外少东西向内牺牲房三间南向

　　贡举人才

　　元贞二年学士王恽奏言贡举人材肇自唐虞而法备于周汉兴用孝廉秀才等科策以经术时务以州郡大小限其岁贡之数以赏罚责长吏极其人材之精犹古贡士法也歴魏至于后周中间因时更革固为不一要之不出汉制之旧迨隋始设进士科目试以程文时势好尚有不得不然者至唐有明经进士等科既明一经复试程文对策中者虽鲜号称得人至有龙虎将相之目其明经立法敷浅易于取中当时不甚重又别设制科以待天下非常之士故前宋易明经为经义其试义法度严备考较公当至亡金极矣后世有不可废者然论程文者谓学出剽窃不根经史又士子投牒自售行谊蔑闻亷耻道丧甚非三代贡士之法伏遇圣天子临御之初继体守文以设科取士为切若止用先皇帝已定格法与时适宜可举而行如迈隆前代创为新制可不详思揣其本末酌古今而行之惟古贡士率从学而出莫若取唐杨绾宋朱熹等议而行之绾之法曰令州郡察其孝友信义而通经学者州府试通所习经业贡于礼部问经义十条对时务策三道皆通为上第其经义通八策通二为中第其孝经论语孟子兼为一经熹之议曰分诸经史如易诗书周礼二戴礼经春秋三传各为一科将大学中庸论孟分为四科并附已上大经逐年通试及廷试对策兼用经史断以已意以明时务得失愚谓为今之计宜先选教官定所明经史为所习科目以州郡大小限其生徒拣俊秀无玷污者充员数以生徒人数限岁贡人数期以岁月使尽修习之道然后州郡官察行考学极其精当贡于礼部经试经义作一场史试议论作一场廷试策兼用经史断以已意以明时务如是则士无不通之经不习之史进退用舍一出于学既复古道且革累世虚文妄举之弊必收实学适用之效岂不伟哉外据诗赋立科既久亦不宜骤停经史实学既盛彼自绌矣上是之

　　封缅王

　　大徳元年二月封的立哇拿阿廸提牙为缅国王且诏之曰我国家自祖宗肇造以来万邦黎献莫不畏威懐徳向先朝临御之日尔国使人禀命入觐诏允其请尔乃遽食前言是以我帅阃之臣加兵于彼比者尔遣子信合八的奉表来朝宜示含弘特加恩渥今封尔为缅国王子信合八的为缅国世子仍戒饬云南等处边将毋敢擅发兵甲尔国官民各宜安业

　　保举职官

　　大徳二年制各亷访司所按治城邑内有亷慎干济者岁举二人九年诏台院部五品以上官各举亷能识治体者三人行省台宣慰司亷访司各举五人

　　争罢詹事

　　二年以裕宗崩朝议欲罢詹事院张九思时为詹事丞抗言曰皇孙宗社人心所属詹事正所以辅成道德奈何罢之遂止

　　重翰林国子师

　　大徳七年诏文翰师儒难同常调翰林院宜选通经史能文辞者国子学宜选年髙徳劭能文辞者须求相应之人布衣之士若果才徳素着必合不次超擢者别行具闻又谕大学士阿鲁军撤里曰集贤翰林乃养老之地自今诸老满秩者升之勿令辄去或有去者罪将及汝

　　岁计之数

　　大徳二年上谕每岁天下金银钞币所入几何诸王驸马赐与及一切营建所出几何其会计以闻右丞相旺扎勒奏岁入之数金一万九千两银六万两钞三百六十万锭然犹不足于用又于至元钞本中借二十万锭自今敢以节用为请上嘉纳罢中外土木之役

　　太史官不致仕

　　时诏内外官七十者并听致仕独太史官郭守敬以先朝旧德所司厯法水利累请谢事不许自是凡翰林太史官不许致仕着为令

　　论井田

　　大徳二年御史郑介夫疏言隆古无豪覇之名自秦废井田而兼并起于是强者日富弱者日贫豪覇日兴殆不可遏葢强必陵弱富必欺贫贫弱不能与竞遂归心服命于富强之家理势然耳圣朝开国以来轸恤民忧禁治豪覇制令甚严终莫能少戢其风今上而府县下而乡都随处有之小大不侔而蠧民则一蜂起水涌诛之不可胜诛虽有智者莫如之何愚尝日夜思之不究其源徒窒其流未易以制也制之之道惟有井田一法今不可得而行矣葢自古天下之田无不属官民不得而私有之但强者力多能兼众人之利以为富而无力者不能自耕其所有之田至于转徙流荡先王授田使贫富强弱无以相过各有其田得以自耕故天下无甚富甚贫之民至成周时其法大备画地为井八鸠五规二牧九夫以等其髙下沟洫畎浍川涂畛径以立其堤防疆井既定无得侵夺虽欲贪并不可得也商鞅用秦规则寝弛已不复有井田之旧于是开阡陌阡陌既开乃有豪强兼并之患富者田连阡陌而贫者无置锥之地然犹不明说田在民也官不得治而民得自占为业耳迄于汉亡三国并立兵火之余人稀土旷当时天下之田既不在官亦终不在民以为在官则官无人收管以为在民则又无簿籍契劵但随其力之所能至而耕之元魏行均田稍亦近古唐因元魏而损益之为法虽善然令民得卖其口分永业始有契约文劵日渐一日公田尽变为私田先王之法由是大坏天下纷纷互相吞并而井田永不可复矣民得自有其田而公卖之官安得而禁制之田既属民乃欲夺富者之田以与无田之民祸乱羣兴必然之理也董仲舒在武帝朝此时去古未逺井田之法尚可追也乃曰井田虽难卒行宜少近古限民名田以赡不足言甚善而未克行至哀帝时孔光何武曰吏民名田无过三十顷期尽三年而犯者没入官时丁传用事董贤隆贵不便于已遂寝其行夫三十顷之田周民三十夫之田也以一人而兼三十夫之田亦已过矣而期之三年似太廹蹙为今之计豪强卒难禁止惟有限田之法可以制之酌古凖今宜为定制毎一家无论门阀贵贱人口多寡并以田十顷为则有十顷以上至于千顷者听令分析或与兄弟子侄姻党或立契典卖外人但存十顷而止或贩亡而所存不及十顷者亦听十顷以下至于一畆者许令增买亦至十顷而止寛以五年为限如过限不依制而田富如故者除十顷外并没入官然官不归于公仍将没官田召卖与贫民所得田价一半输官一半给主彼富者亦甘心而无辞不出十数年而豪强不治而自无矣此法不惊民不动众不用井田之制而获井田之利使周公复生亦何以易此哉然寺观布满天下田业过于巨室卒未能如会昌之并省废毁而僧道恃无差发因而广置田宅侵夺民役为祸不小亦宜立限分为三等大寺观不得过十顷中止五顷下存二顷有过制者依上没官亦足以少抑僧道僭踰也良法美意无加于此以数千年未全之规一旦复见于今日岂非超古之事业太平之盛观欤惟虑左右之臣如丁传等恐妨于已百端阻当有不得行马必须断以决之不间于谗执而守之克底于终而后有所成也惟圣朝其嘉纳焉

　　日食不应

　　大徳三年八月己酉朔太史言是日已时当日食二分有竒至期不食众惧保章正齐履谦曰当食不食在古有之矧已时近午阳盛阴微故当食不食遂考唐开元以来当食不食者凡十事以闻

　　马政

　　大德二年御史郑介夫疏言状曰古今立国未尝怠于马政葢以边庭守战之备马不可缺而车辇出入百官拥从及檄书交驰邮传迭发尤不可一日无也国朝开基以来牧放为俗羊马之羣遍满谷野水草至便不假喂饲之劳随意所用如取廐中是以出兵行师所向无前皆资马之力也近年偃武之余用马日少故于马政不复介心古者给价换马已非长策今乃刷马民间尤为弊政且南北之风土不同生长于南者则不禁其冷生长于北者则不禁其热随其土产之宜而用之可也若刷东南之马以供西北之用则立见其死亡耳又兼牧于野者安于水草习于驰骤以之临敌易于鞭策畜于私家者饱以刍豆勤于剪拂一旦置之荒郊便已瘦弱无力况当矢石之冲何济于用朝廷失于计划茍且目前不循广马之成规而行刷马之下策虽曰和买何异白夺且刷马之政出于亡金其时邻敌交攻疆土滋削未免刷之民间以应一时之急耳堂堂天朝不宜蹈袭亡国之遗辙也兼刷至之马实无所用而民间之怨皆归于国甚非经久之计今民间皆畏惮不敢养马延以岁月民马已稀万一国家急欲用马何从而得宜及闲暇早为之谋可也唐初得牝马三千匹徙之陇右命张万岁掌之蕃息至七十万匹分为八坊四十八监各置使以领之是时天下以一缣易一马及玄宗以王毛仲为内外闲廏使东封之日有马四十三万匹牛羊称是此已然之明效也今国家之地数倍于唐水草美处尽在版图之中择宜牧之地各设牧马监官给牝马选用能吏使专牧马之权重之以职任优之以俸禄责之以成效不十数年马不可胜用矣向来家自为牧衣食之资皆仰于此取其余而用之犹且不竭况今以全盛之国又助之以官府之力因其旧俗而行之亦甚易事何必以刷马为政徒结怨于民间也

　　僧道

　　大徳二年御史郑介夫疏言窃自唐虞三代以来国祚延长羣生康泰不闻有释老也三国六朝以后僧尼道士始布满天下求福田利益者不之老则之释人君好尚往往过之夫福非如粟帛金寳可求而取之物也上好俭则民财丰节力役则民不困养生送死无憾则四海皆跻于仁寿之域民生安乐便是好事狱讼无寃便是布施何必张浮费事繁文泥金检玉而谒之于虚无也一僧一道之祝延不若百姓羣黎之同愿一寺一观之祈祷不若千门万户之齐声古谚云福从赞叹生正此谓也西方乃佛生之地佛圣人也安肯作威福以要人之敬奉佛教人以不贪不妬不伤生不害物为好事故云即心是佛也何尝以陈玉帛严香灯晨夜诵经礼拜至于杀人致祭纵囚示恩而名曰做好事哉今国家财赋半入西番红帽禅衣者便公然出入宫禁举朝相尚莫不倾贷以奉之此皆庸僧作此妖妄非佛之真心本性也道家以老子为宗惟在清净无为祖师系赤松子的孙惟求辟谷弃人间事今张天师纵情姬爱广置田荘招揽权势凌铄官府乃江南一大豪覇也其祖风法门正不如此诸佛三清在天之灵不可诬也往往嗣法者失其初意耳愚氓俗子不知所以为佛所以为天师者云何但见頳其头即指为佛黄其冠即指为天师虽百喙不能解其惑可为世道一慨朝廷特加宠异另立宣政院道教所以其弃俗出家非有司所可摄也而乃恃宠作威贿赂公行以曲为直以是为非僧道词讼数倍民间如奸盗杀人诸般不法之事彼皆有之矣学释老者离嗜欲去贪嗔异乎流俗可也而艳妻秾妾污秽不羞夺利争名奔竞无已虽俗人所不屑为甚非僧道之宜然也僧道之盛莫甚今日而僧道之弊亦莫甚今日朝廷若不稍加裁抑适所以重其它日之烈祸也能律以礼法制以分义使不至于骄奢无度败坏宗风乃为敬奉之至矣今各寺既有讲主长老各观既有知观提举足任管领之责随路又滥设僧録司道録司各县皆置僧纲道纪反为僧道之蠧所宜革去也且僧道另设衙门厯代以下前所未闻亡金弃人尚鬼故立二司与二司鼎立而三岂谓巍巍圣朝不师古圣王之常法而踵残金之弊政耶况为僧録道録者皆无頼之徒立谈遭遇遽授此职便与三品正官平牒往来以白身之人一旦居此荣贵得之既易视之亦轻宜乎逞私妄作而无复顾惜也近令宪司紏别文卷僧官局蹐知惧而僧人皆喜得安此明验也所欠道家犹未一体刷卷耳若僧道中有栖心寂灭息念尘寰者必不自诖宪网虽无假官府可也若行止不检身陷刑戮亦佛法道教之所不容宜令有司管领严行究治罪状明白比之常人更加一等断遣还俗彼亦甘心今僧道不蚕而衣不耕而食皆得全免繇税而愚民多以财产托名诡寄或全舍入常住以图隐蔽差役驱国家之实利归无用之空门视民间输税之外又当里正居首又当和顾和买非惟弃本逐末实是劳逸不均今后寺观常住税粮宜准古法尽令输官俟其有佛法髙妙道行絶伦者从众推举然后蠲其繇役除其税粮庶可养成清凈之风亦足激励浇薄之俗也外有白云宗一泒尤为妖妄其初未尝有法门止是在家念佛不茹荤不饮酒不废耕桑不缺赋税前宋时谓其夜聚晓散恐生不虞犹加禁絶然亦不过数家而已今皆不守戒律狼藉荤酒但假名以规避差役动至万计均为诵经礼拜也既自别于俗人又自异于僧道朝廷不察其伪特为另立衙门今宗摄钱如镜恣行不法甚于僧司道所亦宜革去以除国蠧以寛民力可也

　　俸禄

　　大徳二年御史郑介夫疏言孟子曰禄足以代其耕也在官者不耕而食故制禄以代之禄有不及何以养亷汉宣帝诏曰吏不亷平则治道衰今小臣皆勤事而俸禄薄欲无侵渔百姓难矣近来贪官污吏习以成风禄之有余者则视为傥来略无撙节之心禄之不足者则借口无可养亷恣为侵渔之地上下交征相承为例廉耻道丧不觉其然宜思所以整救之可也时务所急虽未专在此而禄之不均自是朝廷一大缺政今亲民之官该俸十两者给职田二顷独江南半之南地非肥北土非瘠也况江北少嚚讼之风江南多豪猾之俗而给田乃有重轻此禄之不均一也顾兹中外管军管民务站各色官均为任君事也均为食天禄也而职田独与路府州县及亷访司官而余弗之及于此何薄于彼何厚此禄之不均二也今各处职田元有官田则有之元无官田则无之又虽有官田而不给为职田者有职田处除丝麻豆麦外所收子粒路之正官不下八百石微如廵检亦收一百余石无职田处浪得职官之名不沾颗粒之惠而况外任俸钞从五品止三十两从六品不满二十两如九品止十二两以俸钞买物能得几何十口之家除岁衣外日费饮膳非钞二两不可九品一月之俸仅了六日之食而合得俸钞又多为公用指除若更无职田老穉何以仰给又如小吏俱已添俸添米旧请俸钞六两者增作八两每钞一两月加米一斗以此比之则六品以下之无职田者反不如一小吏也饥寒相廹欲律以亷得乎此禄之不均三也今内任俸钞倍于外任而京城之间寻常米价亦是半锭一石饮食衣帛件件穹贵以钞数计之虽多一倍以日用计之实无外任一半所得况无职田可以供赡如外任三品官月得俸钞八十两职田米八百石一月该米六十余石至如九品亦收职田米一百以上石一月得米已近九石之数随朝三品官月请俸钞三锭一十五两既元无职田又不添俸米而四品官除俸钞外月增米一石九斗五升由此言之则随朝三品四品之官反不如外任九品簿尉之俸此禄之不均四也制禄不均则人心不一放辟邪侈无不为已其流可胜言哉且俸禄一事自归附以来言者不知其几矣而所言俱不得其要朝廷举行亦不知其几矣而所行皆未底于平一番更变又是一番紊行终无益于缺政之万一也中朝冗职固难枚举如各处廵检各路提控案牍岁收职米尤为虚费随县置尉司签弓手以专廵警又有分镇军官以助之何须赘设廵检司甚而一县之内有设三四处者徒蠧民间无济官府随路既有经歴知事足任案牍又令行省赘差一员徒蠧官府无益民间兹类颇多皆合汰去既可省俸又可以清选法也如处州徽州等路总管无职田可收纵令毎月增米一石五斗五升而省札人员一月反得米八石有零似此不平朝廷何尝知之当今之弊不在俸禄之薄而在俸禄之未均不患俸禄之不敷而患设官之太滥均有余以周不足取滥设之米以给合设之官则国无所损而官有所利矣议事之臣日夜讲求俸米之说谩尔纷纷莫穷要领其有俸钞有职田则过于厚无俸钞又无职田则过于薄尸位素餐者空负縻廪粟之讥服勤输力者乃有衣食不足之叹若能裒多益寡截长补短职田所收自可敷用今有额外多费二十八万余石粮徒于国储大有所损实于官吏未见其益且丞相职居人臣之右毎月得俸八锭有零一日之俸不满十四两若如晋之何曾日食万钱无下筯处虽罄竭私帑亦不能自给矣天子立相必须厚禄以优崇大臣律身自宜戒奢而从俭岂可先处以约而薄其所养哉今俸自三锭以上者不得添米官益髙而俸益薄甚非尊尊贵贵之道也又如随朝大小官及各处行省宣慰司皆是枢要重臣既无所取于民又无职田可收纵添些少俸米何足为养亷计君子犹良骥也欲责之日行千里又不饱以刍菽世无是理也宜尽取元拨职田合收子粒钱粮官为收贮将中外合设人员分别差等而普及之随朝官吏俸给虽厚米价则穹凡俸五两月给米一石外任官吏俸给既薄米不直钱凡俸五两月给米二石五两以上随俸加之不愿支米者随时价凖之以钞内外台察院亷访司事烦而形神劳官清而交往絶比之有司量加优添所以重风宪也和林上都后山河西诸州城不系出米去处照依本处时估折价不当拘以二十五两所以重边鄙也无分军民各色官吏但请俸钱者随所给钞数按月支米元无俸钱者随所授品从依例增支将官收职田钱粮先尽外任数足其余剰者尽令起运赴都以给随朝官吏计其所得倍多于前又可无过费太仓之粟此所谓利国利官之要道也其禄既均其政自平免致饥寒之忧自存亷耻之节然后律之以赃贪之法彼亦不得而有辞矣

　　专官治河

　　大徳三年五月河南省言河决蒲口儿等处浸归徳府数郡百姓被灾差官修筑计料合修七堤二十五处共长三万九千九十二步总用苇四十万四千束经尺椿二万四千七百二十株役夫七千九百二人武宗至大三年十一月河北河南道亷访司言黄河决溢千里蒙害浸城郭漂室庐坏禾稼百姓已罹其毒然后访求修治之方而且众议纷纭互陈利害当事者疑惑不决必须上请朝省比至议定其害滋大所谓不预已然之弊大抵黄河伏槽之时水势似缓观之不足为害一遇霖潦湍浪迅猛自孟津以东土性踈薄兼带沙卤又失导泄之方崩溃决溢可翘足而待近岁亳颍之民幸河北徙有司不能逺虑失于规划使陂泺悉为陆地东至杞县三汊口播河为三分杀其势盖亦有年往岁归徳太康建言相次湮塞南北二汊遂使三河之水合而为一下流既不通畅自然上溢为灾由是观之是自夺分泄之利故其上下决溢至今莫除即今水势趋下有复巨野梁山之意葢河性迁徙无常茍不为逺计预防不出数年曹濮济郓蒙害必矣今之所谓治水者徒尔议论纷纭咸无良策水监之官既非精选知河之利害者百无一二虽每年累驿而至名为廵河徒应故事问地形之髙下则懵不知访水势之利病则非所习既无实才又不经练乃或妄兴事端劳民动众阻逆水性翻为后患为今之计莫若于汴梁置都水分监妙选亷干深知水利之人专职其任量存员数频为廵视谨其防护可疏者疏之可湮者湮之可防者防之职掌既专则事功可立较之河已决溢民已被害然后卤莽修治以劳民者乌可同日而语哉

　　宣谕日本

　　大徳三年二月侍臣劝用兵日本上以其俗奉佛乃遣僧一山赍诏使日本诏曰有司奉陈向者世祖皇帝尝遣补陀禅僧如智及王积翁等两奉玺书通好日本咸以中途有阻而还爰自朕临御以来绥怀诸国薄海内外靡有遐遗日本之好宜复通问今如智已老补陀僧一山道行素髙可令往谕附商舶以行庶可必达朕特从其请葢欲成先帝遗意耳至于惇好恤民之事王其审图之日本乃遣使随僧奉表进贡

　　迁官之法

　　大徳三年立迁官之法从七品以下属吏部正七品以上属中书三品以上非有司所予夺由中书取进止自六品至九品为敕授则中书牒署之自一品至五品为宣授则以制命之三品以下用金寳二品以上用玉寳有特旨者则有诰词其理算论月日迁转凭散官内任以三十月为满钱谷典守以二岁为满而理考通以三十月为则内任官率一考升一等十五月进一阶京官率一考视外任减一资外任官或一考进一阶或两考升一等或三考升二等四品则内外考通理此秋毫不可越然前任少则后任足之或前任多则后任累之一考者及二十七月两考者及五十四月三考者及八十一月以上遇升则借升而补以后任

　　职官荫叙

　　大徳四年定诸职官子孙荫叙正一品子正五品叙从一品子从五品叙正二品子正六品叙从二品子从六品叙正三品子正七品叙从三品子从七品叙正四品子正八品叙从四品子从八品叙正五品子正九品叙从五品子从九品叙正六品流官于廵检内用杂职于省札钱谷官内用从六品子近上钱谷官七品子酌中钱谷官从七品子近下钱谷官

　　合祀南郊之议

　　大德六年合祀五方帝于南郊翰林国史院检阅官袁桷进十议曰天无二日天既不得有二五帝不得谓之天作昊天五帝议祭天岁或为九或为二作祭天名数议圜丘不见于五经郊不见于周官作圜丘非郊议后土社也作后土即社议三岁一郊非古也作祭天无间岁议燔柴见于古经周官以禋祀为大其义各有旨作燔柴泰坛议祭天之牛角茧栗用牲于郊牛二合配而言之增羣祀而合祠非周公之制矣作郊不当立从祀议郊质而尊之义也明堂文而亲之义也作郊明堂礼仪异制议郊用辛鲁礼也卜不得常为辛作郊非辛日议北郊见于三礼尊地而遵北郊郑玄之说也作北郊议礼官推其博德采用之

　　献官法服

　　初宪宗壬子年秋八月祭天于日月山用冕服自此始成宗大徳六年春三月祭天于丽正门外丙地命献官以下诸执事各具公服行礼是时大都未有郊坛大礼用公服自此始九年冬至祭享用冠服依宗庙见用者制其后节次祭祀或合祀天地增配位从祀献摄职事续置冠服于法服库收掌法服二百九十有九公服二百八十容紫二百九十有五至大间太常博士李之绍王天佑疏陈亲祀冕九旒服大裘而加衮裘以黑羔皮为之臣下从祀冠服歴代所尚其制不同集议得依宗庙见用冠服制度
　　凡献官诸执事行礼俱衣法服惟监察御史二冠獬豸服青绶凡迎香读祝及祀日遇阴雨俱衣紫罗公服六品以下皆得借紫

　　諌伐逺夷

　　大徳六年南台御史中丞陈天祥谏伐西南夷疏言八百媳妇乃荒裔小夷取之不足以为利不取不足以为害而刘深欺上罔下帅兵伐之经过八番纵横自恣中途变生所在皆叛既不能治乱反为乱众所制食尽计穷仓皇退走丧师十八九弃地千余里朝廷再发四省之兵使刘二巴图总督以图收复湖南湖北大发运粮丁夫众至二十余万况当农时驱此愁苦之人往廽数千里中何事不有比闻从征败卒言西南诸夷皆重山复岭陡涧深林其穿隘处仅容一人一骑上如登髙下如入井贼若乗险邀击我军虽众亦难施为或诸蛮逺遁阻隘以老我师进不得前旁无所掠将不战自困矣且自征伐倭国占城交缅诸夷以来近三十年未尝有尺土一民之益计其所费可胜言哉去岁西征及今此举何以异之乞早正深罪仍下明诏招谕彼必自相归顺不须逺劳王师与小丑争一旦之胜负也为今之计宜驻兵近境多市军粮内安外固渐次服之此王者之师万全之利也茍谓业已如此欲罢不能亦当详审成败算定而行彼诸蛮皆乌合之众必无久能同心捍我之理但急之则相救缓之则相疑以计使之互相雠怨待彼有可乗之隙我有可动之时徐命诸军数道俱进服从者怀之以仁抗敌者威之以武恩威兼济功乃易成若复舍恩任威深蹈覆辙恐他日之患有甚于今日者也不报遂谢病去

　　赴任程限

　　大徳八年定赴任官在家装束假限二千里内三十日三千里内四十日逺不过五十日马日行七十里车日行四十里乗驿者日两驿百里以上止一驿舟行上水日八十里下水百二十里职当急赴者不拘此例违限百日外依例作阙

　　止兵马司问盗情

　　中书省臣言旧制京师州县捕盗止从兵马司有司不与遂致淹滞自今轻罪乞令有司决遣重者从宗正府听断庶不留狱且民不寃从之

　　疏浚吴淞

　　大徳八年都水庸田使玛哈穆特集议拯治吴淞江方畧叅详浙西田土多藉太湖之水灌溉所利甚大若河港闭塞不能通流湖水稍遇大雨便致泛溢渰没田禾为害不轻其吴淞江元受太湖淀山湖诸处湖泖上源急流冲散自古可敌千浦浙西之水来既有源去亦有委是以不成水患近年以来因上源吴江州一带桥洪塘岸椿钉坝塞流水艰涩又因沿江水面并左右淀山湖泖等处权豪种植芦苇围裹为田边近江湖河港隘口沙滩滋生茭芦阻节上源太湖水势以致湖水无力不能汛涤潮沙遂将东大江沙泥塞满江边虽有江洪水势不能全复故道水性润下是故潮水就其地所顺下而行此天地自然之理今太湖之水不流于江而北流入于至和等塘经由太仓出刘家等港注入大海并淀山湖之水望东南流于大曹港柘泽塘东西横泖泄于新泾上海浦注江达海今张桂荣何珍朱文祥所言吴淞江渐成痼疾颇难救疗即今与平江路总管李通议并昆山州官常从仕嘉定州达噜噶齐燕特穆尔松江府上海县石县尹知水利人张桂荣朱文祥何珍徐铸边江久居任千户等一同讲议理合相其地宜顺其水性分流泒泄出江逹海庶消湖水泛溢之患拟将上源吴江州一带石塘桥洪水洞一百三十余处每处展阔作一丈使太湖水势泄流快便将太湖东南淀山湖迤东堙塞河道东西横泖等疏深阔以泄淀山湖长泖等水及将平江路昆山州嘉定州应有堙塞河道亦行开挑分泄太湖水势添注刘家港泄于大海又将各处江湖河港应有围裹成田鱼簖芰芦葑稗阻水去处尽行起除禁约诸人不得似前违犯阻遏水利仍令拘该吴淞江地面嘉定州松江府上海县等处将通彻海潮河港劝谕近民于港口筑迭土坝安置透水木槽名曰水窦潮来闭窦阻遏浑沙潮退起窦泄放湖水庶江道渐有通利之望

　　议郊祀礼

　　大徳九年右丞相哈喇哈逊等言去年地震星变雨泽愆期岁比不登祈天保民之事有天子亲祀者三曰天曰祖宗曰社稷今宗庙社稷岁时摄官行事祭天国之大事也陛下虽未及亲祭宜如宗庙社稷遣官摄祭岁用冬至仪物有司豫备日期至则以闻制若曰卿言是也其豫备仪物以待事于是翰林集贤太常礼官皆会中书集议博士疏曰冬至圜丘惟祀昊天上帝至西汉元始间始合祭天地歴东汉至宋千有余年分祭合祭迄无定论集议曰周礼冬至圜丘礼天夏至方丘礼地时既不同礼乐亦异王莽之制何可法也今当循唐虞三代之典惟祀昊天上帝其方丘祭地之礼续议以闻按周礼坛壝三成近代增外四成以广天文从祀之位集议曰依周礼三成之制然周礼疏云每成一尺不见纵广之度恐坛上陿隘器物难容拟四成制内减去一成以合阳奇之数每成髙八尺一寸以合干之九九上成纵广五丈中成十丈下成十五丈四陛陛有十二级外设二壝内壝去坛二十五步外壝去内壝五十四步壝各四门坛设于丙已之地以就阳位按古者亲祀冕无旒服大裘而加衮臣下从祀冠服歴代所尚其制不同集议曰依宗庙见用冠服制度按周礼大司乐云凡乐圜锺为宫黄锺为角太簇为征姑洗为羽雷鼓雷鼗孤竹之管云和之琴瑟云门之舞冬至日于地上之圜丘奏之若乐六变则天神皆降可得而礼矣集议曰乐者所以动天地感鬼神必访求深知音律之人审五声八音以司肄乐夏四月壬辰中书复集议博士言旧制神位版用木中书议改用苍玉金字白玉为座博士曰郊祀尚质合依旧制遂用木主长二尺五寸阔一尺二寸上圆下方丹漆金字木用松栢贮以红漆匣黄罗帕覆之造毕有司议所以藏议者复谓神主庙则有之今祀于坛对越在上非若他神无所见也所制神主遂不用七月九日博士又言古者祀天器用陶匏席用藁鞂自汉甘泉雍畤之祀以迄后汉晋魏南北二朝隋唐其坛壝玉帛礼器仪仗日益繁缛浸失古者尚质之意宋金多循唐制其坛壝礼器考之于经固未能全合其仪法具在当时名儒辈出亦未尝不援经而定也酌古今以行礼亦宜焉今捡讨唐宋金亲祀摄行仪注并雅乐节次合从集议太常议曰今欲修严不能一举而大备然始议之际亦须酌古今之仪垂则后来请中书会翰林集贤礼官及明礼之士讲明去取以闻中书集议曰合行礼仪非草创所能备唐宋皆有摄行之礼除从祀受胙外一切仪注悉依唐制修之

　　吴淞水利记

　　大徳九年吴松水利记前海道千夫长任仁发以吴松江故道堙塞使震泽之水失其就下之性为浙西居民害垂二十年慨然上疏条其利病疏导之法中书省以闻特命平章董其役乃相其山川形势之宜高深广狭之度工役之数钱粮之费畚锸之用饮食之需命民索绹乗屋具藁秸以防其卑湿为医药以防其疾疫时率作以防其倦怠上以诚感下下以诚应上民乃欢呼四集乐于趋事赴功始于大徳八年冬十一月望前二日西自上海县界吴松旧江东抵嘉定石桥迤■〈辶里〉入海长三十八里一百八十一步三尺深一丈五尺阔二十五丈役夫为数一万五千为工一百六十五万一千六百七十有奇至九年二月晦毕工复置闸窦启闭以时物无疵疠民无夭阏而事竟集复开江东西河道置木闸十年行监复开挑吴松江东西两处河道起工于闰正月之三日自上海县界赵屯浦大盈浦白鹤江分庄觜樊浦西浜盘龙旧江计长三十七里三百二十二步数内樊浦为头一河下接新泾旧江面阔二十丈余俱深一丈五尺休于三月之二十九日夫三百四十五万六千四百一十九既又于庙泾盘龙以东开挑出水口子五处并新泾安置水闸二座一至江二里三百三十九歩一至江一里四十七步

　　重制衮冕

　　大徳十一年九月博士议唐制天子衮冕垂白珠十有二旒以组为缨色如其绶黈纩充耳玉簪导玄衣纁裳凡十二章在衣日月星辰山龙华虫火宗彛四章在裳藻粉米黼黻褾领为升龙皆织成之龙章以下每章一行每行十二白纱中单黼领青褾襈裙黼加龙山火三章毳冕以上火山二章绣冕山一章玄冕无章革带大带玉佩绶袜与上同舄加金饰享庙谒庙及朝遗上将征还饮至践阼加元服纳后元日受朝及临轩册拜王公则服之又宋制天子服有衮冕广尺二寸长四寸前后十有二旒二纩并贯珍珠又有珠旒十二碧凤衔之在珠旒外冕板以龙鳞锦表上缀玉为七星傍施琥珀饼犀各二十四周缀金丝网钿以珍珠杂寳玉加紫云白鹤锦里四柱饰以七寳红绫里金饰玉簪导红丝绦组带亦谓之平天冠衮服青色日月星山龙雉虎虽七章红裙藻火粉米黻五章红蔽膝升龙二并织成间以云彩饰以金钑花钿窠装以珍珠琥珀杂寳玉红罗襦裙绣五章青褾襈裾六采绶一小绶三结三玉环三素大带朱里青罗四绅带二绣四绅盘结自带中单青罗袾带红罗勒锦鹿卢玉具剑玉缥首镂白玉双佩金饰贯珍珠金龙凤革带红袜赤舄金钑花四绅玉鼻祭天地宗庙受册尊号元日受朝册皇太子则服之事未果行至延佑七年七月英宗命礼仪院速制法服八月中书省会集翰林集贤太常礼仪院官讲议依秘书监所藏前代帝王衮冕法服图本命有司制如其式

　　元朝典故编年考卷五

　　●钦定四库全书

　　元朝典故编年考卷六

　　吏部侍郎孙承泽 撰

　　○武宗朝

　　追尊孔子

　　至大元年加孔子号制曰先孔子而圣者非孔子无以明后孔子而圣者非孔子无以法所谓祖述尧舜宪章文武仪范百王师表万世者也可加大成至圣文宣王遣使阙里祀以太牢于戱父子之亲君臣之义永为圣教之遵天地之大日月之明奚罄名言之妙尚资神化祚我皇元

　　行铜钱

　　至大二年十月诏钱币之法其来逺矣三代以降沿革不常世祖皇帝建元之初颁行交钞以权民用已有钱币兼行之意葢钱以权物钞以权钱子母相资信而有证今钞法一新期于公私两利重惟经久之计必复鼓铸之规

　　官员便养

　　至大三年诏铨选官员父母衰老气力单寒者得就近迁除尤为便益果有亲年七十以上别无以次侍丁合从元籍官司保勘明白斟酌定夺

　　孔庙不受宦官之祭

　　四年遣宦者李邦宁释奠孔子邦宁受命行礼方就位忽大风起殿上及两庑烛尽灭烛台底鐡鐏入地尺许无不拔者邦宁悚息伏地久之风始定

　　饬行钞法

　　四年【时仁宗即位未改元】诏曰我世祖皇帝叅酌古今立中统至元钞法天下流行公私蒙利五十年于兹矣比者尚书省不究利病率意变更既创至大银钞又铸大元至大铜钱钞以倍数太多轻重失宜钱以鼓铸弗给新旧资用曾未再期其弊滋甚爰咨廷议允协舆言皆愿变通以复旧制其罢资国院及各处泉货监提举司买卖铜器听民自便应尚书省已发各处钞本及至大铜钱截日封贮民间使者赴行用库倒换

　　○仁宗朝

　　重名器行久任

　　皇庆元年御史中丞郝天挺言自先帝即位之时大事初定故于左右三五有功之人爵之太髙遂使近幸之臣因而相袭王公师保接迹于朝比者虽令追印裁罢曾未经岁又复纷然春秋云服之不衷身之灾也是朝廷名器重则斗升之禄足以鼓舞豪杰名器滥则虽日拜卿相而人不劝矣又言国初设官在内须三十月在外须三周岁考其殿最以为黜陟比者省院台部之臣久者一二岁少者三五月甚有旬日之间而屡迁数易者奔走往来之不暇何暇宣风布化参理机务哉乞自今惟大臣可急阙选授其余内外大小官属必俟任满方许超迁庶免朝除夕改启幸长奸之弊

　　国学贡试之法

　　皇庆元年命集贤学士赵孟俯礼部尚书元明善等更定国子学贡试之法
　　一曰升斋等第六斋东西相向下两斋左曰游艺右曰依仁凡诵书讲说小学属对者隶焉中两斋左曰据徳右曰志道讲说四书课肄诗律者隶焉上两斋左曰时习右曰日新讲说易诗书春秋科习明经义等程文者隶焉每斋员数不等每季考其所习经书课业及不违规矩者以次逓升
　　二曰私试规矩汉人验时习日新两斋蒙古色目验志道据徳两斋本学实歴坐斋二周岁以上未尝过犯者许令充试限实歴坐斋三岁以上许充贡举汉人私试孟月试经疑一道仲月试经义一道季月试策问表章诏诰内科一道辞理俱优为上等凖一分理优辞平者为中等凖半分每岁终通计其年积分至八分以上者升充髙等生员以四十名为额蒙古色目各十名汉人二十名岁终试贡员不必备惟取实才有试同阙少者以坐斋月日先后多少为定
　　三曰黜罚科条应私试积分生员其有不事课业及一切违戾规矩者初罚一分再犯罚二分三犯除名应已补髙等生员其有违戾规矩者初犯殿试一年再犯除名从学正録紏举之正録知见而不紏举者亦从正监议罚之应在学生员岁终实歴坐斋不满半岁者并行除名除月假外其余告假并不凖算学正録岁终通行考校应在学生员除蒙古色目别议外其余汉人生员三年不能通一经及不肯勤学者勒令出学其余责罚并依旧规

　　行科举

　　皇庆二年十一月诏惟我祖宗以神武定天下世祖皇帝设官分职征用儒雅崇学校为育材之地议科举为取士之方规模宏逺矣朕以耿躬获承丕祚继志述事祖训是式若稽三代以来取士各有科目要其本末举人宜以徳行为首试艺则以经术为先词章次之浮华过实朕所不取爰命中书参酌古今定其条制其以皇庆三年八月天下郡县兴其贤者能者充赋有司次年二月会试京师中选者朕将亲策焉具合行事宜于后科场每三岁一次开试举人从本贯官司于诸色户内推举年及二十五以上乡党称其孝悌朋友服其信义经明行修之士出结保举以礼敦遣资诸路府兵或狥私滥举并应举不举者监察御史肃政亷访司体察究治考试程序蒙古色目人第一场经问五条大学论语孟子中庸内设问用朱氏章句集注其义理精明文辞典雅者为中选第二场策一道以时务出题限五百字以上汉人南人第一场明经经疑二问大学论语孟子中庸内出题并用朱氏章句集注复以已意结之限三百字以上经义一道各治一经诗以朱氏为主尚书以蔡氏为主周易以程氏朱氏为主已上三经兼用古注疏春秋许用三传及胡氏传礼记用古注疏限五百字以上不拘格第二场古赋诏诰章表内科一道古赋诏诰用古体章表四六叅用古体第三场策一道经史时务内出题不矜浮藻惟务直述限一千字以上或蒙古色目人愿试汉人南人科目中选者加一等注授蒙古色目人作一榜汉南人作一榜第一名赐进士及第从六品第二名以下及第二甲皆正七品第三甲以下皆正八品两榜并同所在官司迟悞开试日期监察御史肃政亷访司紏弹治罪流官子孙荫叙并依旧制愿试中选者优升一等其在官未入流品愿试者听若中选之人已有九品以上资级比附髙加一等注授若无品级止依试例从优铨注乡试处所并其余条目命中书省议行于戏经明行修庶得真儒之用风移俗易益臻至治之隆咨尔多方体予至意

　　服色等第

　　延佑元年十二月定服色等第诏曰比年以来所在士民靡丽相尚尊卑混淆僭礼费财朕所不取贵贱有章益明国制俭奢中节可阜民财命中书省定立服色等第于后　一蒙古人不在禁限及见当集赛诸色人等亦不在禁限惟不许服龙凤文　一职官除龙凤文外一品二品服浑金花三品服金荅子四品五品服云袖带襕六品七品服六花八品九品服四花系腰五品以下许用银并减鐡　一命妇衣服一品至三品服浑金四品五品服金荅子六品以下惟服销金并金纱荅子首饰一品至三品许用金珠寳玉四品五品用金玉珍珠六品以下用金惟耳环用珠玉　一器皿除钑造龙凤文不得使用外一品至三品许用金玉四品五品惟台盏用金六品以下台盏用镀金余并用银　一帐幕除不得用赭黄龙凤文外一品至三品许用金花刺绣纱罗四品五品用刺绣纱罗六品以下用素纱罗　一车舆除不得用龙凤文外一品至三品许用门金妆饰银螭头绣带青幔四品五品用素狮头绣带青幔六品至九品用素云头素带青幔　一鞍辔一品许饰以金玉二品三品饰以金四品五品饰以银六品以下并饰以瑜石铜鐡　一内外有出身考满应入流见役人员服用与九品同　一授各投下令旨钧旨有印信见任勾当人员亦与九品同　一庶人除不得服赭黄惟许服暗花纻丝紬绫罗毛毳帽笠不许饰用金玉鞾不得裁制花様首饰许用翠花并金钗饰各一事惟耳环用金珠碧甸余并用银酒器许用银壶瓶台盏盂■〈釒斿〉余并禁止帐幕用纱绢不得赭黄车舆黒油齐头平顶皂幔　一诸色目人除行营帐外其余并与庶人同　一诸职官致仕与见任同解降者依应得品级不叙者与庶人同　一父祖有官既没年深非犯除名不叙之限其命妇及子孙与见任同　一诸乐艺人等服用与庶人同凡承应妆扮之物不拘上例　一皂隶公使人惟许服紬绢　一娼家出入止服皂褙子不得乗坐车马余依旧例　一今后汉人髙丽南人等投充怯薛者并在禁限　一服色等第上得兼下下不得僭上违者职官解见任期年后降一等叙余人决五十七下违禁之物付告捉人充赏有司禁治不严从监察御史亷访司究治御赐之物不在禁限

　　经理田税

　　延佑元年平章章闾言经理大事世祖已尝行之但其间欺隐尚多未能尽实以熟田为荒地者有之惧差而析户者有之富民买贫民田而仍其旧名输税者亦有之由是岁入不增小民告病若行经理之法俾有田之家及各位下寺观学校财赋等田一切从实自首庶几税入无隠差徭亦均于是遣官经理其法先期掲榜示民限四十日以其家所有田自实于官或以熟为荒以田为荡或隠占逃亡之产或盗官田为民田或指民田为官田及僧道以田作弊者并许诸人首告十畆以下其田主及管干田户皆杖七十二十畆以下加一等一百畆以下流窜北边所隠田没官郡县正官不为查勘致有脱漏者量事论罪重者除名然限期猝廹贪刻用事富民黠吏并縁为奸以无为有虚具于籍往往有之于是人不聊生盗贼并起其弊反有甚于前者至泰定天厯之初尽革其虚增之数民始获安

　　进十儒从祀

　　延佑二年诏以周敦頥程颢程頥张载邵雍司马光朱熹张栻吕祖谦许衡并从祀孔子庙庭

　　追封孟子父母

　　延佑三年十月制曰朕惟繇孔子至于孟子百有余岁而道统之传独得其正虽命世亚圣之才亦资父母教养之力也其父夙丧母以三迁之教励天下后世推原所自功莫大焉稽诸往代实阙褒崇夫功大而位不酬实着而名不振岂朕所以致怀贤之意哉肆颁宠命永贲神休可追封其父为邾国公母为邾国宣献夫人

　　追封周子

　　三年制曰葢闻孟轲既没道失其传孔子微言人自为说谅斯文其未丧有真儒之间生濓溪周敦頥禀元气之至精绍絶学于独得图太极而妙斡万化着通书而同归一诚俾圣教灿然复明其休功尚其不冺朕守成继体贵徳尊贤追念前修久稽彝典已从庙廷之祀盍疏乡国之封于戏霁月光风想清规之如在玄衮赤芾兾宠命之斯承

　　举録隠逸

　　延佑七年十一月诏曰比岁设立科举以取人材尚虑髙尚之士晦迹丘园无从可致各处其有隠居行义才徳髙迈深明治道不求闻达者所在官司具姓名牒报本道亷访司核察奏闻以备録用

　　○英宗朝

　　庙室之制

　　至治元年中书省臣言以庙制事集御史台翰林院太常院臣议谨按前代庙室多寡不同晋则兄弟同为一室正室增为十四间东西各一间唐九庙后增为十一室宋增室至十八东西夹室各一间以藏祧主今太庙虽分八室然兄弟为世止六世而已世祖所建前殿后寝往岁寝殿灾请以今殿为寝别作前庙十五间中三间通为一室以奉太祖神主余以次为室庶几文情得宜谨上太常庙制制曰可期以来岁营之

　　夹室

　　省台集议夹室制度太常博士议曰尔雅室有东西庙曰庙注云夹室前堂礼曰西夹南向注云西厢夹室明有东西夹室也夹室犹今耳房之类其制度则未之闻晋太庙十六间东西储各一所谓储者非夹室与唐贞观故事迁庙之主藏于夹室西壁南北三间宋哲宗亦尝于东夹室奉安是唐宋夹室与诸室制度无大异也今庙制皆不合古权宜一时宜取今庙十五间南北六间东西两头二间准唐南北三间之制垒至栋为三间壁以红泥以准东西序南向为门如今室户之制虚外以准厢所谓夹室前堂也虽未尽合古于今为宜从之七月辛卯落成

　　拜相

　　至治二年十二月命拜珠为右丞相诏曰帝王之职在论一相于以表正百司纲领庶绩朕纉承丕绪厉精图治然而泽有所未洽政有所未举岂委任之道有遗阙欤今特命中书左丞相拜珠为开府仪同三司上柱国録军国重事中书右丞相监修国史一新机务使邪正异途海宇乂宁以复中统至元之治于戏朝廷既正着端本澄源之功风俗斯醇广摩义渐仁之化

　　考正祀典

　　至治二年有旨议南郊祀事中书平章买闾御史中丞曹立礼部尚书张埜学士蔡文渊太常礼仪院使王纬田天泽博士刘政等会都堂议一曰年分按前代多三年一祀天子即位已及三年常有旨钦依二曰神位周礼大宗伯以禋祀昊天上帝注谓昊天上帝冬至圜丘所祀天皇大帝也又曰苍璧礼天注云此礼天以冬至谓天皇大帝也在北极谓北辰又曰北辰天皇耀魄寳也又名昊天上帝又名太一帝君以其尊大故有数名今按晋书天文志中宫勾陈口中一星曰天皇上帝其神耀魄寳周礼所祀天神正言昊天上帝郑氏以星经推之乃谓即天皇大帝然汉魏以来名号亦复不一汉初曰上帝曰太一曰皇天上帝魏曰皇皇帝天梁曰天皇大帝惟西晋曰昊天上帝与周礼合唐宋以来坛上既设昊天上帝第一等复有天皇大帝其五天帝与太一天一等皆不经见本朝大徳九年中书图议正依周礼祀昊天上帝三曰配位孝经曰孝莫大于严父严父莫大于配天又曰郊祀后稷以配天此郊之所以有配也汉唐以下莫不皆然至大三年冬十月三日奉旨十一月冬至合祭南郊太祖皇帝配为是四曰告配礼器曰鲁人将有事于上帝必先有事于頖宫注告后稷也告之者将以配天也告用牛一宋会要于致斋二日宿庙告配凡遣官牺尊豆笾行一献礼至大三年十一月二十一日质明行事初献摄太尉同太常礼仪院官赴太庙奏告五曰大裘冕周礼司裘裳为大裘以共王祀之服郑司农云黑羊裘服以祀天示质也弁师掌王之五冕注冕服有六而言五者大裘之冕葢无旒不聨数也礼记郊特牲曰郊之祭也迎长日之至也祭之日王被衮以象天戴冕璪十有二旒则天数也陆佃曰礼不盛服不充葢服大裘以衮袭之也谓冬祀服大裘被之以衮开元及开寳通礼銮驾出宫服衮冕至大次质明改服大裘冕而出次宋会要绍兴十三年车驾自庙赴青城服通天冠绛纱袍祀日服大裘衮冕图议用衮冕六曰匏爵郊特牲曰郊之祭也器用陶匏以象天地之性也注谓陶瓦器匏用酌献酒开元礼开寳礼皆有匏爵大徳九年正配位用匏爵有坫图议正位用匏配位饮福用玉爵七曰戒誓唐通典引礼经祭前期十日亲戒百官及族人太宰总戒羣官唐祀前七日宋会要十日纂要太尉南向司徒亚终献一品二品从祀北向行事官以次北向礼直官以誓文授太尉读之今天子亲行大礼止令礼直局管勾读誓文图议令管勾代太尉读誓刑部尚书莅之八曰散斋致斋礼经前期十日唐宋金皆七日散斋四日于别殿致斋三日于大明殿图议依前七日九曰藉神席郊特牲曰莞簟之安而蒲越藁鞂之尚注蒲越藁鞂藉神席也汉旧仪髙帝配天绀席祭天用六彩绮席六重成帝即位丞相衡御史大夫谭以为天地尚质宜止勿修诏从焉唐麟徳二年诏曰自处以厚奉天以薄改用裀褥上帝以苍其余各视其方色宋以褥加席上礼官以为非礼元丰元年奉旨不设国朝大徳九年正位藁鞂配位蒲越冒以青缯至大三年加青绫褥青锦方坐图议合依至大三年于席上设褥各依方位十曰牺牲郊特牲曰郊特牲而社稷太牢又曰天地之牛角茧栗秦用骝驹汉文帝五帝共一牲武帝三年一祀用太牢光武采元始故事天地共犊隋上帝配帝苍犊二唐开元用牛宋正位用苍犊一配位太牢一国朝大徳九年苍犊二羊豕各九至大三年马纯色肥腯一牲正副一鹿用十八野猪一十八羊一十八图议依旧仪神位配位用犊外仍用马其余并依旧日已行典礼十一曰香鼎大祭有三始禋为歆神宗庙则焫萧祼鬯所谓臭阳达于墙屋者也后世焚香葢本乎此而非礼经之正至大三年用陶瓦香鼎五十神座香鼎香合案各一图议依旧十二曰割牲周礼司士凡祭祀帅其属而割牲羞爼豆又诸子大祭祀正六牲之体礼运云腥其爼熟其殽体其犬豕牛羊注云腥其爼谓豚解而腥之为七体也熟其殽谓体解而烂之为二十一体也体其犬豕牛羊谓分别骨肉之贵贱以为众爼也七体谓脊两肩两拍两髀二十一体谓肩臂臑膊骼正脊脡脊横脊正胁短胁代胁并肠三胃三拒肺一祭肺三也宋元丰三年详定礼文所言古者祭祀用牲有豚解有体解豚解则为七以荐腥体解则为二十一以荐熟葢犬豕牛羊分别骨肉贵贱其解之为体则均也皇朝马牛羊豕鹿并依至大三年割牲用国礼宜依旧议十三曰大次小次周礼掌次王旅上帝张毡按唐通典前祀三日尚舍直长施大次于外壝东门之内道北南向小次于午阶之东西向曲礼曰践阼临祭祀正仪曰阼主阶也天子祭祀履主阶行事故云阼宋元丰详定礼文所言周礼宗庙无设小次之文古者人君临位于阼阶葢阼阶者东阶也惟人主得位主阶行事今国朝太庙仪注大次小次皆在西葢国家尚右以西为尊也图议依祀庙仪注

　　文献通考

　　至治二年六月饶州路采访得乐平州儒人马端临前宋宰相碧梧先生之子知前代之典章识当时之体要以所见闻着成一书名曰文献通考凡二十四类三百四十八卷天文地理礼乐名刑财用贡赋宦职选举学校经籍郊祀封建户口征役之属可谓济世之儒有用之学命于本路刋印进呈
　　鄱阳马端临自序云昔荀卿子曰欲观圣王之迹则于其粲然者矣后王是也君子审后王之道而论于百王之前若端拜而议然则考制度审宪章博闻而强识之固通儒事也诗书春秋之后惟太史公号称良史作为纪传书表纪传以述理乱兴衰八书以述典章经制后之执笔操简牍者卒不易其体然自班孟坚而后断代为史无会通因仍之道读者病之至司马温公作通鉴取千三百余年之事迹十七史之纪述萃为一书然后学者开卷之余古今咸在然公之书详于理乱兴衰而略于典章经制非公之智有所不逮也编简浩如烟埃著述自有体要其势不能以两得也窃尝以为理乱兴衰不相因者也晋之得国异乎汉隋之丧邦殊乎唐代各有史自足以该一代之始终无以参稽互察为也典章经制实相因者也殷因夏周因殷继周者之损益百世可知圣人盖已预言之矣爰自秦汉以至唐宋礼乐兵刑之制赋敛选举之规以至官名之更张地理之沿革虽其终不能以尽同而其初亦不能以遽异如汉之朝仪官制本秦规也唐之府卫租庸本周制也其变通张弛之故非融会错综原始要终而推寻之固未易言也其不相因者犹有温公之成书而其本相因者顾无其书独非后学之所宜究心乎唐杜岐公始作通典肇自上古以至唐之天寳凡歴代因革之故粲然可考其后宋白尝续其书至周显徳近代魏了翁又作国朝通典然宋之书成而传习少魏尝属藁而未成书今行于世者独杜公之书耳天寳以后葢阙焉有如杜书纲领宏大考订该洽固无以议为也然时有古今述有详略则夫节目之间未为明备而去取之际颇欠精审不无遗憾焉葢古者因田制赋赋乃米粟之属非可析之于田制之外也古者任土作贡贡乃包篚之属非可杂之税法之中也乃若叙选举则秀孝与铨选不分叙典礼则经文与传注相汨叙兵则尽遗赋调之规而姑及成败之迹诸如此类宁免小疵至于天文五行艺文歴代史各有志而通典无述焉马班二史各有诸侯王列侯表范晔东汉书以后无之然歴代封建王侯未尝废也王溥作唐及五代会要首立帝系一门以叙各帝歴年之久近传授之始末次及后妃皇子公主之名氏封爵后之编会要者仿之而唐以前则无其书凡是二者葢歴代之统纪典章系焉而杜书亦复不及则亦未为集著述之大成也愚自蚤岁葢尝有志于缀缉顾百忧薫心三余少暇吹竽已涩汲绠不修岂复敢以斯文自诡昔夫子言夏殷之礼而深慨文献之不足征释之者曰文典籍也献贤者也生乎千百载之后而欲尚论千百载之前非史传之实録具存何以稽考先儒之绪言未逺足资讨论虽圣人亦不能臆为之说也窃伏自念业绍箕裘家藏坟素挿架之收储趋庭之问答其余文献葢庶几焉尝恐一旦散轶失坠无以属来哲是以忘其固陋辄加考评旁搜逺绍门分彚别曰田赋曰钱币曰户口曰职役曰征搉曰市籴曰土贡曰国用曰选举曰学校曰职官曰郊社曰宗庙曰王礼曰乐曰兵曰刑曰舆地曰四裔俱仿通典之成规自天寳以前则增益其事迹之所未备离析其门类之所未详自天寳以后至宋嘉定之末则续而成之曰经籍曰帝系曰封建曰象纬曰物异则通典元未有论述而采摭诸书以成之者也凡叙事则本之经史而参之以歴代会要以及百家传记之书信而有证者从之乖异传疑者不録所谓文也凡论事则先取当时臣僚之奏疏次及近代诸儒之评论以至名流之燕谈稗官之纪録凡一话一言可以订典故之得失证史传之是非者则采而録之所谓献也其载诸史传之纪録而可疑稽论先儒之论辨而未当者研精覃思悠然有得则窃以已意附其后焉命其书曰文献通考为门二十有四卷三百四十有八而其每门著述之成规考订之新意则各以小序详之昔江淹有言修史之难无出于志诚以志者宪章之所繋非老于典故者不能为也陈寿号善叙述李延寿亦称究悉旧事然所著二史俱有纪传而独不克作志重其事也况上下数千年贯串二十五代而欲以末学陋识操觚窜定其间虽复穷老尽气刿目鉥心亦何所发明聊辑见闻以备遗忘耳后之君子傥能芟削繁芜増广阙畧矜其仰屋之勤而俾免于覆车之愧庶有志于经邦稽古者或可考焉

　　大元通制

　　至治三年命完颜纳丹曹伯启等纂集累朝格例而损益之凡为条二千五百三十有九名曰大元通制颁行天下伯启言五刑者刑异五等今黥杖徒役于千里之外百无一生还者是一人身被五刑非五刑各底于一人也法当改丞相是之而卒不果行

　　躬享太庙

　　至治初亲祀太庙诏中书及太常礼仪院礼部定拟制卤簿五辂以平章政事张珪留守王伯胜将作院使明埒栋侍仪使乙刺徒满董其事是年玉辂成明年亲祀御之后复命造四辂工未成而罢
　　躬享太庙备法驾服衮冕以行礼礼毕还宫鼓吹交作万姓耸观百年废典一旦复见至有感泣者

　　辞制佛经序

　　至治三年上以金字藏经成命学士吴澄为序澄辞曰主上写经为民祈福甚盛举也若用以追荐臣所未谕葢福田利益虽人所乐闻而轮回之说不过谓为善者死则上通髙明其极品与日月齐光为恶者死则下沦污秽其极下与沙虫同类其徒遂创为荐拔之论以惑世人今列圣之神上同日月何庸荐拔且自国初以来凡写经追荐不知其几若未效是无佛法矣若已效是诬其祖矣撰为文辞不可以示后世

　　元朝典故编年考卷六

　　●钦定四库全书

　　元朝典故编年考卷七

　　吏部侍郎孙承泽 撰

　　○泰定帝

　　开经筵

　　泰定元年开经筵命平章政事张珪翰林学士承旨和塔拉多尔黙色学士吴澄集贤直学士邓文原王结等以帝范资治通鉴大学衍义贞观政要等书进讲厥后翰林学士承旨库库尝曰天下事宰相当言宰相不得言则台谏言之台谏不敢言则经筵言之备位经筵得言人所不敢言于天子之前志愿足矣

　　求言成法

　　泰定元年谕朕即位以来无一人能执成法为朕言者知而不言则不忠且陷人于罪继自今凡有所知宜悉以闻使朕明知法度断不敢自纵非独朕身天下一切政务能守法以行则众皆乂安反是则天下罹其忧苦凡事防之于小则易救之于大则难尔其以朕言明告于众俾知所慎

　　授下第举人教官

　　泰定元年三月中书省臣奏下第举人仁宗延佑间命中书省各授教官之职以慰其归今当改元之初恩泽宜溥蒙古色目人年三十以上并两举不第者与教授以下与学正山长汉人南人年五十以上并两举不第者与教授以下与学正山长先有资品出身者更优加之不愿仕者令备国子员后勿为格从之

　　减止祠醮

　　泰定元年平章张珪言自古圣君惟诚于治政可以动天地感鬼神初未尝徼福于僧道以厉民病国也且以至元三十年言之醮祠佛事之目止百有二大德七年再立功德使司积五百有九明年一増其目明年即指为例已倍四之上矣僧徒又复营干近侍置作佛事指以算卦欺昧奏请增修布施莽斋自称特奉传奉所司不敢较问供给恐后况佛以清净为本不奔不欲而僧徒贪慕货利自违其教一事所需金银钞币不可数计岁用钞数千万锭数倍于至元间矣凡所供物悉为已有布施等钞复出其外生民脂膏纵其所欲取以自利畜养妻子彼既行不修洁适足亵慢天神何以要福比年佛事愈繁累朝享国不永致灾愈速事无应验断可知矣臣等议宜罢功德使司其在至元三十年以前及累朝忌日醮祠佛事名目止令宣政院主领修举余悉减罢近侍之属并不得巧计擅奏妄増名目若有特奉传奉从中书复奏乃行古今帝王治国理财之要莫先于节用盖侈用必伤财伤财必至于害民国用匮而重敛生如盐课增价之类皆足以厉民矣上是之

　　罢蜑户

　　泰定元年七月罢广州福建等处蜑户为民仍免差税一年初张珪奏议广州东莞县大步海及惠州池始自大德元年奸民刘进程连言利分蜑戸七百余家官给之粮三年一采仅获小珠五两六两又人入水为虫所伤死甚众遂罢珠戸为民其后同知广州路塔不儿等又献利于失列门创设提举司监采亷访司以其扰民复罢归有司既而内正少卿魏按达拉冒启中旨驰驿督采耗廪食疲民力非旧制请悉罢遣

　　太学贡试之法

　　泰定三年更积分而为贡举并依世祖旧制其贡试之法从监学所拟大槩与前法畧同而防闲少加严密焉其本学正录各二员司乐一员典籍二员管勾一员及侍仪舍人旧例举积分生员充之后以积分既革于上斋举年三十以上学行堪范后学者为正录通晓音律学业优瞻者为司乐干局通敏者为典籍管勾其侍仪舍人于上中斋举礼仪习熟音吐洪畅曽掌春秋释奠每月告朔明赞众与其能者充之

　　○文宗

　　谕饬台臣

　　天厯元年谕太祖皇帝尝训饬臣下云美色名马人皆悦之然方寸一有繋累即能坏名败德卿等居风纪之司亦尝念及此乎世祖初立御史台首命达齐尔奔帖杰儿二人协司其政天下国家犹一人之身中书则右手也枢密则左手也左右手有病治之以良医省院阙失不以御史台治之可乎凡诸王百司违法越礼一听举劾风纪重则贪墨惧犹斧斤重则入木深其势然也朕有阙失卿亦以闻朕不尔责也

　　追封伯夷叔齐

　　追封伯夷叔齐制畧曰让爵以明长幼之序谏伐以严君臣之分昔居北海之滨遗庙东山之上休光垂于千载余泽被于一方永怀孤峻之风庸示褒崇之典可追封伯夷为昭义清惠公叔齐为崇让仁惠公

　　建奎章阁

　　天厯二年命翰林焕章阁诸儒臣采辑本朝典故着经世大典置奎章阁学士建奎章阁于西宫兴圣殿之西廊为屋三间南间以藏物中间诸臣入直北间设御座进儒臣集经史之书考帝王之治左右列珍玩命羣玉内司掌之阁官系衔初名奎章阁置大学士二员正三品东宫属官后文宗复位升为奎章阁学士院阶正二品置大学士二员并知经筵事侍书学士从二品承制学士正三品供奉学士正四品并二员兼经筵官职

　　籍没免及妻子

　　二年行台御史孔思迪言人伦之中夫妇为重比见内外大臣得罪就刑者其妻妾即断付他人似与朝廷旌表贞节之旨不侔夫亡终制之令相反况以失节之妇配有功之人又与前贤所谓取失节者以配是身已失节之意不同今后凡负国之臣籍没奴婢财产不必罪其妻子当典刑者则孥戮之不必断付他人庶使妇人均得守节请着为令从之

　　屯田东京之议

　　天厯二年学士虞集言京师之东濒海数千里北极辽海南滨青齐萑苇之场也海潮日至淤为沃壤用浙人之法筑堤捍水为田听富民欲得官者合其众分授以地而定其畔以为限能以万夫耕者授以万夫之田为万夫之长千夫百夫亦如之察其惰者而易之三年视其成以地之高下定额朝廷以次渐征之五年有积蓄命以官就所储给其禄十年佩之符印得以传子孙如军官之法则京东民兵数万可以近卫京师外御岛夷远寛东南海运以纾疲民遂富民得官之志而获其用江海游食盗贼之类皆有所归此都燕之至计惜元不能用至顺帝之季南粮不至以御衣御酒乞米于张士诚可慨也

　　学校师道

　　天歴二年集贤修撰虞集疏言师道立则善人多学校者士之所受教以至于成德达材者也今天下学官猥以资格授强加之诸生之上而名之曰师尔有司弗信之生徒弗信之于学校无益也如此而望师道之立可乎下州小邑之士无所见闻父兄所以导其子弟初无必为学问之实师友之游从亦莫辨其邪正然则所谓贤材者非自天降地出安有可望之理哉为今之计莫若使守令求经明行修成德者身师尊之至诚恳恻以求之其德化之及庶乎有所观感也其次则求夫操履近正而不为诡异骇俗者确守先儒经义师说而不敢妄为奇论者众所敬服非乡原之徒者延致之日讽诵其书使学者习之入耳着心以正其本则他日亦当有所发也其次则取乡贡至京师罢归者其议论文艺犹足以耸动其人非若泛泛莫知根抵者矣

　　怀庆水利

　　天厯三年三月怀庆路同知阿哈玛特言天久亢旱夏麦枯槁秋谷种不入土民匮于食近因访问耆老咸称丹水浇溉近山田土居民深得其利有泄水亦可溉田中统间尝开此渠溉济源河内河阳温武陟五县民田三千余顷二十余年后因豪家截河起堰立碾硙壅遏水势又经霖雨渠口淤塞堤堰頺圯今分水渠口及旧渠口俱有可考若蒙依前浚治多方区画遇旱视水缓急撤闸通流验工分水以灌溉若霖雨泛涨闭闸退还正流禁治不得截水置碾磨栽种稻田如此则涝旱有备民乐趋利乞相视施行

　　奎章阁官制

　　至顺元年正月谕奎章阁学士曰昔我祖宗睿知聪明其于致理之道自然生知朕以统绪所传实在眇躬夙夜忧惧自惟蚤岁跋涉艰阻视我祖宗既乏生知之明于国家治体岂能周知故立奎章阁置学士员日以祖宗明训古昔治乱得失陈说于前使朕乐于听闻卿等其推所学以称朕意其勿复辞按奎章阁在西宫兴圣殿之西廊为屋三间髙明敞爽南间以藏物中间诸官入直所北间南向设御座左右列珍玩命羣玉内司掌之阁官署衔初名奎章阁阶正三品隶东宫属官后文宗复位乃升为奎章阁学士院阶正二品置大学士五员并知经筵事侍书学士二员承制学士二员供奉学士二员并兼经筵官幕职置叅书二员典籖二员并兼经筵叅赞官照磨一员内掾四名内二名兼检讨宣使四名知印二名译史二名典书四名属官则有羣玉内司阶正三品置监羣玉内司一员司尉一员亚尉二员佥司二员典簿一员令史六名典吏二名司钥二名司膳四名给使八名专掌秘玩古物艺文监阶正三品置大监兼检校书籍事二员少监同检校书籍事二员监丞叅检校书籍事二员或有兼经筵官者典簿一员照磨一员令史四名典吏二名专掌书籍鉴书博士司阶正五品置博士兼经筵叅赞官二员书吏一名专一鉴辨书画授经郎阶正七品置授经郎兼经筵译文官二员专一训教集赛官大臣子孙艺林库皆从六品置提典一员大使一员副使一员司吏二名库子一名专一收贮书籍广成局阶从七品置大使一员副使一员直长二员司吏二名专一印行祖宗圣训及国制等书特恩创制象齿小牌五十上书奎章阁三字一面篆字一面蒙古字与辉和尔字分散各官悬佩出入宫门无禁学士院凡与诸司徃复惟札送参书厅行移而已命侍读学士虞集撰记御书刻石阁中

　　南郊肆赦

　　至顺元年十二月亲祀南郊肆赦诏朕膺昊天之成命承圣祖之贻谋祗缵丕基于今三载统万几之兢业思兆姓之雍熙式举礼文聿严报祀爰以今年十月初四日躬服衮冕致明禋于南郊尊我太祖法天启运圣武皇帝配享上帝方至诚之孚格嘉景贶之旋臻宜施旷荡之恩用洽溥天之庆于戏永言配命克肩昭事之心一视同仁益思鸿宁之福

　　加封孔子父母

　　至顺元年制曰阙里有家系出神明之胄尼山请祷天启圣人之生朕聿观人文敦求徃哲惟孔氏之有作集羣圣之大成原道统则尧授舜传之周文王论世家则契至汤下逮正考甫其明德也远矣故生知者出焉有开必先克昌厥后如太极之生天地如巨海之有本源云礽既袭于上公之封考妣宜视夫素王之爵于戏君子之道考而不缪建而不悖于以敦典而叙伦宗庙之礼爱其所亲敬其所长于以报功而崇德尚笃其庆以相斯文齐国公叔梁纥可加封启圣王鲁国夫人颜氏可加封启圣王夫人

　　加封宣圣夫人

　　至顺元年制曰我国家惇典礼以弥文本闺门以成教乃睠素王之庙尚虚元嫓之封有其举之斯为盛矣大成至圣文宣王妻亓官氏来嫔圣室垂裕世家笾豆出房因流风于殷礼琴瑟在御乐好合于鲁堂功言邈若于遗闻仪范俨乎其合德作尔袆衣之象称其命鼎之铭秩秩彛伦吾欲广关睢鹊巢之化皇皇文治天其兴河图凤鸟之祥可特封大成至圣文宣王夫人

　　经世大典

　　至顺三年纂修经世大典成三月朔日词臣欧阳玄进表云尧舜之道载诸典谟文武之政布在方策道虽形于上下政无间于精粗特于纪录之闲足见弥纶之具是以秦汉有掌故之职唐宋有会要之书于以着当代之设施于以备将来之考索我国家受命龙朔缵休鸿基发政施仁行苇之忠厚世积制礼作乐关睢之风化日兴纪纲具举于朝廷统会未归于简牍钦惟钦天统圣至德诚功大文孝皇帝陛下总揽羣策躬亲万几思祖宗创业之艰难与天地同功于经纬必有铺张以揭皦日必有述作以藏名山爰命文臣体会要之遗意徧勅官寺发掌故之旧章仿周礼之六官作皇朝之大典臣某叨承旨谕俾综纂修物有象而事有原质为本而文为辅百数十年之治迹固大畧之仅存千万亿世之宏规在鸿儒之继作谨缮写皇朝经世大典八百八十卷目录十二卷公牍一卷纂修通议一卷装潢成帙随表以闻伏取进止学士虞集经世大典序云钦惟钦天统圣至德诚功大文孝皇帝以上圣之资缵承大统聪明睿知度越古今至让之诚格于上下重登大宝天命以凝于是辟延阁以端居守中心之至正慨念祖宗之基业旁观载籍之传闻思辑典章之大成以示治平之永则乃天厯二年冬有旨命奎章阁学士院与翰林国史院参酌唐宋会要之体会稡国朝故实之文作为成书赐名皇朝经世大典明年二月以国史自有著述命阁学士专率其属而为之太师丞相答刺罕太平王臣雅克特穆尔总监其事翰林学士承旨大司徒臣阿林特穆尔奎章阁大学士臣和塔拉笃尔弥实奎章阁大学士中书右丞臣撒迪奎章阁大学士太僖宗禋使臣阿荣奎章阁承制学士佥枢密院事臣朶来并以耆旧近臣习于国典任提调焉中书左丞臣张友谅御史中丞臣赵世安等以省台之重表率百司简牍具来供给无匮至于执笔纂修则命奎章阁大学士平章政事臣赵世延而贰以臣虞集与学士院艺文监官属分局修纂又命礼部尚书臣库库择文学儒士三十人给以笔札而缮写之出内府之钞以充用是年四月十六日开局仿六典之制分天地春夏狄冬之别用国史之例别置蒙古局于其上尊国事也其书悉取诸有司之掌政而修饰润色之通国语于尔雅去吏牍之繁词于是定其篇目凡十篇曰君事曰臣事大君临天下名号最重作帝号第一祖宗勲业具在史策心之精微用言以宣询诸故老求诸纪载得其一二于千万作帝训第二风动天下莫大于制诰作帝制第三大宗其本也藩服其支也作帝系第四皆君事也蒙古局治之设官用人共理天下治其事者宜录其成故作治典第五疆理广袤古昔未有人民贡赋国用系焉作赋典第六安上治民莫重于礼朝廷郊庙损益可知作礼典第七肇基建业至于混一告成有绩垂逺有规作政典第八政刑之设以辅礼乐仁厚为本明慎为要作宪典第九六官之职工居一焉国财民力不可不慎作工典第十皆臣事也以至顺二年五月一日草其成书缮写呈上臣集等皆以空疎之学谬叨委属之隆才识既凡见闻非广或疎逺不知于避忌或草茅不识于忧虞谅其具藳之诚实欲更求是正疎畧之罪所不敢逃窃观唐会要创于苏冕续于崔铉至宋王溥而后成书宋会要始于王洙续于王珪至汪大猷虞允文二百年间三修三进窃惟祖宗之事业岂唐宋所可比方而国家万万年之基方源源而未已今之所述粗立其纲乃若国初之旧文以至四方之续报更加搜访以待増修重惟纂述之初猷实出圣明之独断假之以岁月丰之以廪饷给之以官府之书劳之以诸司之宴礼意优渥圣谟孔彰而纂修臣寮贪冒恩私不称旨意不胜兢惧之至惟陛下矜而恕之谨序

　　任官之法

　　至顺三年六月监察御史陈思谦言内外官非文武全才出处系天下安危能拯金革之难者不许夺情起复从之时思谦又言铨衡之弊入仕之门太多黜陟之法太简州郡之任太淹朝省之除太速欲设三策以救四弊一曰至元三十年以后増设衙门冗滥不急者从实减并其外有选法者并入中书二曰宜参酌古制设辟举之科令三品以下各举所知得材则受赏失实则受罚三曰古者刺史入为三公郎官出宰百里盖使外职识朝廷治体内官知民间利病今后歴县尹有能声善政者受郎官御史歴郡守有奇才异绩者任宪使尚书其余各验资品通迁在内者不得三考连任京官在外者须歴两任乃迁内职绩非出类守不败官者则循以年劳处以常调凡朝缺官员须二十月之上方许迁除帝可其奏命中书议行之

　　给假省亲之制

　　至顺三年六月亷访使僧嘉努言自古求忠臣于孝子之门今官于朝十年不省觐者有之非无思亲之心也由朝廷无给假省亲之制而有擅离官次之禁古律诸职官父母在三百里外三年听一给定省假二十日亲不存者聴一给拜墓假十日以此推之父母在三百里以至万里宜计道里逺近定立假期其应省觐匿不行者坐以罪若诈冐有所规避者与诈奔丧者同科着为令

　　元朝典故编年考卷七

　　●钦定四库全书

　　元朝典故编年考卷八

　　吏部侍郎孙承泽 撰

　　○顺帝朝

　　正内外官朝仪

　　元统二年十月正内外官朝会仪班次一依品从苏天爵奏曰朝觐会同国家大体班制仪式不可不肃夫九品分官所以着尊卑之序四方述职所以同逺近之风盖位序尊严则观望隆重朝廷典宪莫大于斯迩年以来朝仪虽设版位品秩率越班行均为衣紫从五与正五杂居共曰服绯七品与六品齐列下至八品九品莫不皆然夫既踰越班制遂致行立不端因忘肃敬之心殊失朝仪之礼今后朝贺行礼听读诏赦先尽省部院台正从二品衙门次诸司局院各验职事散官序列正从班次济济相让与与而行如有踰越品秩差乱位序者同失仪论以惩不恪庶几贵贱有章仪式不紊上尊朝廷之典礼下耸中外之观瞻

　　皇后配飨

　　元统二年十月以武宗正后配飨先是三朝皇后升祔未决巴颜以问太常博士逯鲁曽曰先朝既以珍格皇后无子不为立主今所当立者明宗母耶文宗母耶对曰珍格皇后在武宗朝已膺宝册则文明二母皆妾今以无子之故不得立主而以妾母为正是为臣而废其先君之母为子而私尊其先父之妾岂可复蹈慕容垂之失乎集贤学士陈颢素疾鲁曾乃曰唐太宗册曹王明母为后亦二后也奚为不可鲁曾曰尧母帝喾庶妃尧未尝以配喾不法尧舜而法唐太宗耶众服其议而巴延亦是之遂以珍格皇后配武宗擢鲁曾为御史

　　袭用旧元

　　诏改元统三年仍为至元元年以继祖德御史李好文言年号袭旧于古未闻袭名而不蹈实未见有益

　　争罢科举

　　至元元年十一月巴延矫诏罢科举时诏已书而未用玺参政许有壬力争之曰科举若罢天下才人觖望巴延曰举子多以赃败有壬曰科举未行时台中赃罚无算岂尽出于举子巴延曰举子中可任用者唯参政尔有壬曰若张梦臣马伯庸辈皆可任大事如欧阳玄之文章亦岂易及巴延曰科举虽罢士之欲求美衣食者自能向学有壬曰为士者初不事衣食巴延曰科举选人实妨选法有壬曰今通事知印乃白身补官受选者甚多而科举一岁仅三十余人科举于选法果相妨乎不也巴延心然其言而议已定不可中辍未几巴延贬死翰林承旨库库言古昔取人以济世用必由科举何可废也上采其言诏下行之

　　刋行名儒书

　　至元三年正月婺州路总管府以金华儒士金履祥所著论语孟子考证来上命刋行之其门人东阳许谦序之曰圣贤之心尽在四书四书之义补于朱子顾其立言词约意广读者咸得其粗而不能悉究其义或以一偏之致自异而初不知未离其范围世之诋訾瞀乱务为新奇者其弊正在此耳此金先生考证之所由作也始余三四读自以为了然已而不能无惑久若有得愈久而所得愈深童而习之白首不知其要领者何限其可以易心求之哉

　　录用名儒

　　七年召遗逸朱公迁至京授翰林直学士不拜章七上乃以为金华郡学正公迁于经传子史百氏之书礼乐律歴制度名物之数无不通贯而悉究之用力于圣贤之道以正心诚意为学真知实践为功天性仁孝勤于著述所著有朱子诗传疏义二十卷四书约说四卷四书通旨六卷其序诗传疏义曰说诗之难久矣自孔子说烝民懿德之旨孟子说北山贤劳之意而后世难其人汉儒章句训诂详于诗则病其继之者说愈烦而意愈窒辽辽乎千四百年至明道先生说雄雉两章得孔子说诗之法又数十年得朱子而备焉盖诗主咏歌与文体不同词若重复而意实相承也意则委婉而辞实甚倨也是则说诗者之难也朱子取法孔子又取法于孟子又取法于程子少以虚辞助字发之而其脉络较然自明三百篇可以读矣然虚辞助字之间似轻而重似泛而切茍有卤莽灭裂之心未必不以易而视之也是则读传者又当知其难也诸家自立异者不论惟辅氏羽翼传说条理通畅甚有赖焉而多冗长不修亦时时有相矛盾者且或传之约者与之俱约微者与之俱微犹若未能尽也小子鲁钝肤末何足与言间因辅氏说而扩充之剖析传文以达经旨而于未发者必究其藴已发者不羡其辞庶几乎微显阐幽之意而因传求经不难也抑尝从事于斯矣持其无敢欺之心坚其欲自得之志语助之声随而为之上下也立言之趣从而与之周旋也优游餍饫积日累月乃若有黙契焉此不敏之资困学之方未敢以为学也夫惟以意逆志者必有大过于斯其序四书约说云博学而详说之将以反说约也详说之余能反说约则举其槩而无不尽矣子朱子序大学则曰古之大学所以教人之法也序中庸则曰子思子忧道学之失其传而作也二书之约如此而论语孟子则又不然记录之词章各有旨不能说约虽详何益哉故必一一要其归趣而言之也虽然详说有毫厘之差则约说有千里之谬详说云乎哉可不悉致其精乎详而必精精而后约则脉络合于统体其于讲求也几矣

　　亲祀太庙

　　至元六年六月监察御史呈尝闻五行传曰简宗庙废祭祀则水不润下近年雨泽愆期四方多旱而岁减祀事变更成宪原其所致恐有感召钦惟国家四海乂安百有余年列圣相承典礼具备莫不以孝治天下古者宗庙四时之祭皆天子亲享莫敢使有司摄也盖天子之职莫大于礼礼莫大于孝孝莫大于祭世祖皇帝自新都城首建太庙可知所本矣春秋之法国君即位逾年改元必行告庙之礼伏自陛下即位以来于今七年未尝躬诣太庙似为阙典方今政化更新并遵旧制告庙之典理宜亲享时帝在上都台臣以闻奉旨若曰俟到大都亲自祭

　　保全同气

　　至元六年六月毁文宗庙主削文宗后太皇后之号雅克特古斯文宗子也放之髙丽御史崔敬上书言文皇获不轨之愆已撤庙祀叔母有阶祸之罪亦削洪名尽孝正名斯亦足矣惟念皇弟雅克特古斯太子年方在幼罹此播迁天理人情有所不忍明皇当上宾之日太子在襁褓之间尚未有知义当矜悯盖武宗视明文二帝皆亲子也陛下与太子皆嫡孙也以武皇之心为心则皆子孙固无亲疎以陛下之心为心未免有彼此之论臣请以世俗喻之常人有百金之产尚置义田宗族困阨者为之教养不使失所况皇上贵为天子富有四海子育黎元当使一夫一妇无不得其所今乃以同气之人置之度外适足贻笑边邦取辱外国况蛮夷之性不可测度倘生他变关系匪轻兴言至此良为寒心臣愿杀身以赎太子之罪望陛下遣近臣迎归太后太子以全母子之情尽骨肉之义天意回人心悦则宗社幸甚

　　秩满考核

　　至元六年集贤直学士兼秘书少监程巨夫奏国朝建御史台虽有考课之目而莫得其要莫可致诘乞照前朝体例应诸道府州司县下至曹掾等各给出身印纸厯子一卷书本人姓名出身于其前俾各处长吏联衔结状保明书其歴任月日在任功过于后秩满有司详视而差其殿最则人之贤否一览而知考核得实庶无徼幸命即举行

　　考满升等之规

　　至元六年制凡随朝职官一考升一等两考通升二等止六部侍郎正四品依旧例通理八十月升三品左右司郎中员外郎都事考满升二等六部郎中员外郎主事三十月考满升一等两考通升二等

　　宣文阁崇文监

　　至元六年以文宗设太禧宗禋等院及奎章阁艺文监増置官属有差至是大臣议悉革罢库库曰民有千金之产尚设家塾以延馆客堂堂天朝一学房乃不能容耶帝然之改奎章阁为宣文阁艺文监为崇文监余悉罢之
　　上制宣文阁记曰大统既正海内定一乃稽古右文崇德乐道以天厯二年三月作奎章之阁备燕闲之居将以渊潜遐思缉熙典学乃置学士员俾颂乎祖宗之成训母忘乎创业之艰难而守成之不易也又俾陈夫内圣外王之道兴亡得失之故而以自儆焉其为阁也因便殿之西庑择髙明而有容不加饰乎采斵不重劳于土木不过启户牖以顺清燠树庋阁以栖图书而已至于器玩之陈非古制作中法度者不得在列其为处也跬步户庭之间而清严邃密非有朝会祠享时巡之事几无一日而不御于斯于是宰辅有所奏请宥密有所图回争臣有所绳紏侍从有所献替以次入对从容密勿盖终日焉而声色狗马不轨不物者无因而至前矣自古圣明睿知善于怡心养神培本浚源泛应万变而不穷者未有易乎此者也盖闻天有恒运日月之行不息矣地有恒势水土之载不匮矣人君有恒居则天地民物有所系属而不易矣居是阁也静焉而天为一动焉而天弗违庶乎有道之福以保我子孙黎民于无穷哉至顺辛未孟春二日记按顺帝有宣文至正二宝又有明仁殿及洪禧小玺皆杨瑀篆极精工
　　既改宣文阁库库请置检讨等官十六员以备进讲达官有不欲者库库曰昔先皇以儒道致治命裕宗学于赞善王恂今经书所藏仿书当时裕宗于学生之下新署御名习书谨呈其敬重若此世祖尝募召我先人陈说四书及古史治乱至丙夜不寐喜曰朕令卿从许平仲学正欲以嘉言入告朕耳其向学又如此今汝不好儒寜不念圣祖神宗笃好之意乎且儒者之道君仁臣忠父慈子孝从之则人伦咸得国家咸治违之则乱尔欲乱而家吾不汝禁慎勿以斯言乱吾国也达官有惭色

　　赐处士谥

　　至正元年赐兰溪处士金履祥谥文安履祥少从学同郡王柏及何基之门二人盖得朱熹之传者宋将亡遂絶意进取屏居金华山中尝以刘恕外纪记司马氏通鉴以前事不本于经舛谬不可信乃断自尚书旁采子史损益之作通鉴前编他于论孟大学诸经传及礼乐书各有注疏授其门人许谦以传当时以为基之清介纯实似尹和靖柏之髙明刚正似谢上蔡履祥则亲得之二氏而并克于已者也居仁山之下学者因称仁山先生及殁有司以闻赐谥文安

　　开古金口河

　　至正二年正月中书叅议博啰特穆尔都水傅佐建言起自通州南髙丽庄直至西山石峡铁板开水古金口一百二十余里创开新河一道深五丈广十五丈放西山金口水东流至髙丽庄合御河接引海运至大都城内输纳是时托克托为中书右丞相以其言奏而行之廷臣多言其不可而左丞许有壬言尤力托克托排羣议不纳终于必行有壬因条陈其利害畧曰大德二年浑河水发为民害大都路都水监将金口下闭闸版五年间浑河水势浩大郭太史恐冲没田薛二村南北二城又将金口已上河身用砂石杂土尽行堵闭至顺元年因行都水监郭道寿言金口引水过京城至通州其利无穷工部官并河道提举司大都路及合属官员耆老等相视议拟水由二城中间窒碍又芦沟河自桥至合流处自来未尝有渔舟上下此乃不可行船之明验也且通州去京城四十里而卢沟止二十里此时若可行船当时何不于卢沟立马头百事近便却于四十里外通州为之又西山水势髙峻亡金时在都城之北流入郊野纵有冲决为害亦轻今则在都城西南与昔不同此水性本湍急若加以夏秋霖潦涨溢则不敢必其无虞宗庙社稷之所在岂容徼幸于万一若一时成功亦不能保其永无冲决之患且亡金时此河未必通行今所有河道遗迹安知非作而复辍之地乎又地形髙下不同若不作闸必致走水浅涩若作闸以节之则沙泥浑浊必致淤塞每年每月专人挑洗盖无穷尽之时也且郭太史初作通惠河时何不用此水而逺取白浮之水引入都城以供闸埧之用盖白浮之水澄清而此水浑浊不可用也此议方兴传闻于外万口一词以为不可若以为成大功者不谋于众人言不足听则是商鞅王安石之法当今不宜有此议既上丞相终不从遂以正月兴工至四月工毕起闸放金口水流湍势急沙泥壅塞船不可行而开挑之际毁民庐舍坟茔夫丁死伤甚众又费用不赀卒以无功继而御史紏劾建言者博啰特穆尔傅佐俱伏诛

　　立登闻鼔院

　　立登闻鼓院于阙外俾有寃抑及下情不上通者击之

　　榷茶之害

　　至正二年李宏陈言榷茶之制古所未有自唐以来其法始备国朝既于江州设立榷茶都转运使仍于各路出茶之地设立提举司七处专任散据卖引规办国课莫敢谁何每至十二月初差人勾集各处提举司官吏关领次年据引及其到司旬月之间司官不能偕聚吏贴需求各满所欲方能给付据引此时春月已过及还本司方欲点对给散又有分司官吏到各处验户散据卖引每引十张除正纳官课一百二十五两外又要取中统钞二十五两名为搭头事例钱以为分司官吏馈赆之资提举司虽以榷茶为名其实不能专散据卖引之任不过为运司官吏营办资财而已上行下效势所必然提举司既见分司官吏所为若是亦复仿效迁延及茶户得据还家已及五六月矣中间又存留茶引二三千本以茶户消乏为名转卖与新兴之户每据又多取中统钞二十五两上下分派各为已私不知此等之钱自何而出其为茶戸之苦有不可言至于得据在手碾磨方兴吏卒踵门催并初限不知茶未发卖何从得钱间有充裕之家必须别行措办其力薄例被拘监无非典鬻家私以应官限及终限不能足备上司紧并重复勾追非法苦楚此皆由运司给引之迟分司苛取之过茶戸本图求利反受其害日见消乏情实堪悯今若中明旧制每岁正月须要运司尽将给引给付提举司随时派散无得停留在库多收分例妨误造茶时月如有过期别行定罪仍不许运司似前分司自行散卖据引违者从肃政亷访司依例紏治如此庶茶司少革贪黩之风茶戸免损乏之害命如所言行之

　　国从礼制

　　至正三年中书左丞乌克逊良桢以国仍旧习不遵礼制上言曰纲常皆出于天而不可变议法之吏乃言国人不拘此例诸国人各从本俗是汉南人当守纲常国人诸国人不必守纲常也名曰优之实则陷之外若尊之内实侮之推其本心所以待国人者不若汉南人之厚也请下礼官有司及右科进士在朝者会议自天子至于庶人皆从礼制以成列圣未遑之典明万世不易之道上是之命会官议定

　　修三朝史

　　至正三年三月修辽金宋三史初世祖立国史院首命王鹗修辽金二史宋亡又命史臣通修三史延佑天厯之间屡诏修之以义例未定竟不能成至是命托克托为都总裁特穆尔达实张起岩欧阳玄吕思诚揭傒斯为总裁官修之或欲如晋书例以宋为世纪而辽金为载纪或又谓辽立国先于宋五十年宋南渡后尝称臣于金以为不可待制王理者祖修端之说着三史正綂论欲以辽金为北史太祖至靖康为宋史建炎以后为南宋史一时士论非不知宋为正綂然终以元承金金承辽之故疑之各持论不决诏辽金宋各为史凡再阅岁书成
　　杨维祯进正统辩曰伏覩皇帝诏旨起大梁张京兆杜本等爵某官职专修宋辽金三史越明年史有成书而正统未有所归臣维祯谨撰三史正统辨凡二千六百余言谨表以上者右伏以一代离合之殊固繋乎天数盛衰之变万年正闰之綂实出于人心是非之公盖统正而例可兴犹纲举而目可备前代异史今日兼修是非之论既明正闰之綂可定奈三史虽云有作而一綂犹未有归恭惟世祖皇帝以汤武而立国皇帝陛下以尧舜而为君建极建中致中和而育物惟精惟一大一统以书元尝怪辽金史之未成必列赵宋编而全备芸台大启草泽髙升宜开三百载之编年以垂千万代之大典岂料诸儒之谦笔徒为三国之志书春秋之首例未闻纲目之大节不举臣维祯素读春秋之王正月公羊谓大一统之书再观纲目之绍春秋文公有在正统之说故以始皇二十六年而继周统髙祖成功五年而接秦亡晋始于平吴而不始于泰和唐始于灭盗而不始于武德稽之于古证之于今况当世祖命巴延平江南之时适应宋祖命曹彬下江南之岁亲传诏旨有过唐不及汉之言确定统宗有继宋不继辽之禅故臣维祯敢痛排浮议力建公言挈大宋之编年包辽金之纪载置之上所用成一代可鉴之书传之将来永示万世不刋之典冒干天听深惧氷兢下情无任瞻天望阙激切屏营之至辨曰正统之说何自而起乎起于夏后传国汤武革世皆出于天命人心之公也统出于天命人心之公则三代而下厯数之相仍者可以妄归于人乎故正统之义立于圣人之经以扶万世之纲常圣人之经春秋是也春秋万代之史宗也首书王正于鲁史之元年者大一綂也五伯之权非不强于王也而春秋必外之不使僭此綂也然则统之所在不得以割据之地强梁之力僭伪之名而论之也尚矣先正论统于汉之后者不以刘蜀之祚促与其地之偏而夺其统之正者春秋之义也彼志三国降昭烈以侪吴魏使汉嗣之正下与汉贼并称此春秋之罪人矣复有作元经自谓法春秋者而又帝北魏黜江左其失与志三国者等耳以致尊昭烈续江左两魏之名不正而言不顺者大正于宋朱氏之纲目焉或问朱氏述纲目主意曰在正统故纲目之絜綂者在蜀晋而抑綂者则秦昭襄唐武氏也至不得已以始皇之廿六年而始继周汉始于髙帝之五年而不始于降秦晋始于平吴而不始于泰和唐始于羣盗既夷之后而不始于降武德之元又所以法春秋之大一统也然则今日之修宋辽金三史者宜莫严于正綂与大一统之辨矣自我世祖皇帝立国史院尝命承旨百一王公修辽金二史矣宋亡又命词臣通修三史矣延佑天厯之间屡勤诏旨而三史卒无成书者岂不以二史正綂之议未决乎夫其议未决者又岂不以宋渡于南之后拘于辽金之抗于北乎吾尝究契丹之有国矣自灰牛氏之部落始广其初枯骨化形戴猪服豕荒唐怪诞中国之人所不道也八部之雄至于安巴坚披其党而自尊迨耶律光而其势浸盛契丹之号立于梁贞明之初大辽之号复改于汉天福之日自安巴坚讫于天祚凡七主歴二百一十有五年夫辽固唐之边夷也乘唐之衰草窃而起石晋氏通之且割幽燕以与之遂得窥衅中夏而石晋氏不得不亡矣而议者以辽乘晋统吾不知其何统也再考金之有国矣始于完颜氏实又臣属于契丹者也至阿固达得全性命于道宗之世遂敢萌人臣之将而簒有其国僭称国号于宋重和之元相传九主凡歴一百一十有七年而议者又以金之平辽克宋帝有中原而谓接辽宋之统吾又不知其何统也议者又谓完颜氏世为君长保其肃慎至太祖时南北为敌国素非君臣辽祖神册之际宋祖未生辽祖比宋前兴五十余年而宋尝遣使卑词以告和结为兄弟晚年且辽为翁而宋为孙矣此又其说之曲而陋也汉之匈奴唐之突厥不皆兴于汉唐之前乎而汉唐又与之通和矣吴魏之于蜀也亦一时角立而不相统摄者也而秉史笔者必以匈奴突厥为纪传而以汉唐为正綂必以吴魏为分系而以蜀汉为正统何也天理人心之公阅万世而不可泯者也议者之论五代又以朱梁为簒逆不当合为五代史其说似矣吾又不知朱晃之簒克用氏父子以为仇矣契丹氏背唐兄弟之约而称臣于梁非逆党乎春秋诛逆重诛其党契丹氏之诛为何如哉且石敬瑭事唐不受其命而簒唐谓之承晋可乎纵承晋也谓之统可乎又谓东汉四主逺兼郭周宋至兴国四年始受其降遂以周为闰以宋统不为受周禅之正也吁茍以五代之统论之则南唐李昪尝立大唐宗庙而自称为宪宗五代之孙矣宋于开宝八年灭南唐则宋统继唐不优于继周继汉乎但五代皆闰也吾无取其统吁天之厯数自有归代之之正闰不可紊千载厯数之统不必以承先朝续亡主为正则宋兴不必以膺周之禅接汉接唐之闰为统也宋不必膺周接汉接唐以为统则遂谓欧阳子不定五代为南史为宋膺周禅之张本者皆非矣当唐明宗之祝天也自疑已为不任社稷生灵之主愿天早生圣人以主生灵自是天人交感而宋祖生矣天厌祸乱之极使之君主中国非欺孤弱寡之所致也朱氏纲目于五代之年皆细注于岁之下其余意固有待于宋矣有待于宋则直以宋接唐綂之正矣而又何计其受周禅与否乎中遭阳九之阨而天犹不泯其社稷瓜瓞之系在江之南子孙享国又凡百五十有五年金泰和之议以靖康为游魂余魄比之昭烈在蜀则泰和之议固知宋有遗统在江之左矣而金欲承其絶为得綂可乎不此之察遂斥绍兴为伪宋吁吾不忍道矣张邦昌迎康邸之书曰由康邸之旧藩嗣宋朝之大统汉家之戹十世而光武中兴献公之子九人而重耳尚在兹惟天意夫岂人谋是书也邦昌肯以靖康之后为游魂余魄而代有其国乎邦昌不得革宋则金不得以承宋是则后宋之与前宋即东汉前汉之比耳又非刘蜀牛晋族属疎逺马牛疑迷者之可以同日语也论正闰者犹以正统在蜀正朔相仍在江东矧嗣祚亲切比诸光武重耳者乎而又可以伪斥之乎此宜不得以南渡为南史也明矣再考宋祖生于丁亥而建国于庚申我太祖之降年与建国之年亦同宋以甲戌渡江而平江南于乙亥丙子之年而我王师渡江平江南之年亦同是天数之有符者不偶然天意之有属者不茍然矣故我世祖平宋之时有过唐不及汉宋统当絶我綂当续之谕是世祖以厯数之正綂归之于宋而以今日接宋统之正者自属也当时一二大臣又有奏言曰其国可灭其史不可灭也是又以编年之统在宋矣论而至此则中华之綂正而大者不在辽金而在于天付生灵之主也昭昭矣然则论我元之大一统者当在平宋而不在平辽与金之日又可推矣夫何今之君子昧于春秋大一统之旨而急于我元开国之年遂欲接辽以为统至于咈天数之符悖世祖君臣之喻逆万世是非之公论而不惜也吁不以天数之正华统之大属之我元承乎有宋如宋之承唐唐之承隋承晋承汉也而妄分闰代之承欲以荒夷非统之统属之我元吾又不知今之君子待今日为何时待今之圣人为何君也哉呜呼春秋大统之义吾已悉之请复以成周之大统明之于今日也文王在诸侯凡五十年至三分天下有其二遂诞膺天命以抚方夏然犹九年而大统未集必至武王十有三年代商有天下商命始革而大统始集焉盖革命之事间不容髪一日之命未絶则一日之统未集当日之命絶则当日之统集也宋命一日而未革则我元之大统亦一日而未集也成周不急文王五十年武王十三年而集天下之大统则我元又岂急于太祖开国五十年及世祖十有七年而集天下之大统哉抑又论之道统者治统之所在也尧以是传之舜舜以是传之禹汤文武周公孔子孔子没几不得其传百有余年而孟子传焉孟子没又几不得其传千有余年而濓洛周程诸子传焉及乎中立杨氏而吾道南矣既而宋亦南渡矣杨氏之传为豫章罗氏延平李氏及于新安朱子朱子没而其传及于我朝许文正公此歴代道统之源委也然则道统不在辽金而在宋在宋而后及于我朝君子可以观治统之所在矣呜呼世隔而后其议公事久而后其论定故前代之史必修于异代之君子以其议公而论定也晋史修于唐唐史修于宋则宋史之修宜在今日而无让矣而今日之君子又不以议公论定者自任而又诿曰付公论于后之儒者吾又不知后之儒者又何儒也此则予为今日君子之痛惜也今日堂堂大国林林巨儒议事为律吐辞为经而正统大笔不自竖立又阙之以遗将来不以贻千载纲目君子之笑为厚耻吾又不知负儒名于我元者何施眉目以诵孔子之遗经乎洪惟我圣天子当朝廷清明四方无虞之日与贤宰臣亲览经史有志于圣人春秋之经制故断然定修三史以继祖宗未遂之意甚盛典也知其事大任重以在馆之诸贤为未足而又遣使草野以聘天下之良史才负其任以徃者有其人矣而问之以春秋之大法纲目之主意则槩乎其无以为言也呜呼司马迁易编年为纪传破春秋之大法唐儒萧茂挺能议之孰谓林林巨儒之中而无一萧茂挺其人乎此草野有识之士之所甚惜而不能倡其言于上也故私着其说为宋辽金正统辨以俟千载纲目之君子云若其推子午卯酉及五运之王以分正闰之说者此日家小技之论君子不取也吾无以为论

　　赐处士谥

　　至正三年十月赐金华处士许谦谥谦受业金履祥之门履祥曰士之为学若五味之在和酰盐既加则酸醎顿变子来见我三日矣而犹夫人也岂吾之学无以感发于子耶谦闻之惕然居数年尽得其传之妙履祥既没谦益肆充阐多所自得自谓吾非有大过人者惟为学之功无间断尔平生制行甚严而所以应世者不胶于古不流于俗屏迹入华山四方之士不逺百里而来受业其教人至诚谆悉内外殚尽独不教人以科举之文曰此义利之所由分也不出里闾垂四十年中外名臣列其行义章凡数十上郡以遗逸应诏有司请主文衡皆莫能致世称为白云先生卒有司以闻赐谥文懿

　　黄河议

　　至正四年余阙言中原之地平旷夷衍无洞庭彭蠡以为之汇故河尝横溃为患其势非多为之委以杀其流未可以力胜也故禹之治河自大伾而下则析为三渠大陆而下则播为九河然后河之大有所泻其力有所分而患可平也此禹治河之道也自周定王时河始南徙讫于汉而河之故道失矣故西京时受害特甚虽以武帝之才乘文景富庶之业而一瓠子之微终不能塞而付之无可奈何自瓠子再决而其流为屯氏诸河其后河入千乘而德埭之河又播为八汉人指以为太史马颊者是其委之多河之大有所泻而力有所分大抵偶合于禹所治河者由是而东都至唐河不为害者千数百年至宋时河又南决南渡时又东南以入于淮以河之大且力惟一淮以为之委无以泻而分之故今之河患与武帝时无异自宋南渡至元始二百年而河旋北乃其势然也建议者以为当筑堤起曹南讫嘉祥东西二百里以障河之北流则渐可图以道之使南庙堂从之非以南为壑也其虑以为河既北则会通之漕废予则以为河北而会通之漕不废何也漕以汶而不以河也河北则汶水必微微则吾有制而相之亦可以舟可以漕书所谓浮于汶达于河者是也盖欲防巨野而使河不妄行俟河复千乘然后相水之宜而修治之耳上以为治河名论

　　修复黄河故道

　　至正四年五月黄河暴溢近河郡邑皆罹水患命贾鲁以工部尚书为总治河防使进秩二品授以银印发汴梁大名十有三路民十五万人庐州等戍十有八翼军二万人供役一切从事大小军民咸禀节度便宜兴缮是月二十二日鸠工七月疏凿成八月决水故河九月舟楫通行十一月水土工毕诸埽诸堤成河乃复故道南汇于淮又东入于海帝遣贵臣报祭河伯召鲁还京师论功超拜荣禄大夫集贤大学士其宣力诸臣迁赏有差赐丞相托克托世袭达尔罕之号特命翰林学士承旨欧阳玄制河平碑文以旌劳绩玄既为河平之碑又自以为司马迁班固记河渠沟洫仅载治水之道不言其方使后世任斯事者无所考则乃从鲁访问方畧及询过客质吏牍作至正河防记欲使来世罹河患者按而求之其言曰治河一也有疏有浚有塞三者异焉酾河之流因而导之谓之疏去河之淤因而深之谓之浚抑河之暴因而扼之谓之塞疏浚之别有四曰生地曰故道曰河身曰减水河生地有直有纡因直而凿之可就故道故道有髙有卑髙者平之以趋卑髙卑相就则髙不■〈土雍〉卑不潴虑夫壅生溃潴生堙也河身者水虽通行身有广狭狭难受水水益悍故狭者以计辟之广难为岸岸善崩故广者以讣御之减水河者水放旷则以制其狂水隳突则以杀其怒治堤一也有创筑修筑补筑之名有剌水堤有截河堤有护岸堤有缕水堤有石船堤治埽一也有岸埽水埽有龙尾栏头马头等埽其为埽台及推卷牵制薶挂之法有用土用石用铁用草用木用杙用絙之方塞河一也有缺口有豁口有龙口缺口者已成则豁口者旧常为水所豁水退则口下于堤水涨则溢出于口龙口者水之所会自新河入故道之潨也此外不能悉书因其用功之次第而就述于其下焉

　　建先儒祠

　　四年诏博野县建宋儒程颢程颐祠有司岁时致祭以二儒系其邑人

　　遣使巡行天下

　　至正五年诏朕自践阼以来至今十有余年托身亿兆之上端居九重之中耳目所及岂能周知故虽夙夜忧勤觊安黎庶而和气未臻灾眚时作声教未洽风俗未淳吏弊未祛民瘼滋甚岂承宣之寄纠劾之司奉行有所未至与若稽先朝成宪遣官分道奉使宣抚布朕德意问民疾苦疏涤寃滞蠲除烦苛体察官员贤否明黜陟有罪者四品以上停职申请五品以下就便处决民间一切兴利除害之事悉听举行

　　諌止外藩郡县

　　至正七年顺江酋长乐孙求内附请立宣抚司及置郡县省臣将许之右司都事归旸曰既设郡县有事不救则孤来附之意救之则疲中国而事外夷所谓获虚名而受实祸也与左丞吕思诚抗辨甚力太平问其策安出旸曰可受其酋长宣抚勿责其贡税使者赐金帛遣归足矣卒从旸言

　　选名臣为守令

　　七年以水旱民多失业选台阁名臣二十六人出为守令民间利病许实封呈省

　　重三皇之祀

　　至正九年御史台以江西湖东道肃政亷访使文殊讷所言具呈中书其言曰三皇开天立极功被万世京师每岁春秋祀事命太医官主祭揆礼未称请如国子学宣圣庙春秋释奠上遣中书省臣代祀一切仪礼仿其制中书付礼部集礼官议之是年十月二十四日平章政事哈巴哈鼎珠等以闻制曰可

　　重东宫辅导

　　至正九年翰林学士兼谕德李好文言三代圣王莫不以教世子为先务盖帝王之治本乎道圣贤之道存于经而传经期于明道出治在于为学关系至重要在得人自非德堪范模则不足以辅成徳性自非学臻阃奥则不足以启迪聪明宜求道徳之鸿儒仰成国家之盛事而好文天资本下人望素轻草野之习而久与性成章句之学而寖以事废谬膺重托负荷诚难必别加选抡庶几国家有得人之助而好文免妨贤之讥
　　上命好文取史传及先儒论说有关治体而协经旨者加以所见仿真德秀大学衍义之例为书十一卷名曰端本堂经训要义奉表以进诏付端本堂令太子习焉

　　定更钞之议

　　至正十年定更钞之议下诏曰朕闻帝王之治因时制宜损益之方在乎通变惟我世祖皇帝建元之初颁行中统交钞以钱为文虽鼔铸之规未遑而钱币兼行之意已具厥后印造至元宝钞以一当五名曰子母相权而钱实未用歴岁滋久钞法偏虚物价腾踊奸伪日萌民用匮乏爰询廷臣博采舆论佥谓拯弊必合更张其以中统交钞壹贯文省权铜钱一千文准至宝钞二贯仍铸至正通宝钱与歴代铜钱并用以宝钞法至元寳钞通行如故子母相权新旧相济上副世祖立法之初意

　　分司农司

　　至正十三年立分司农司以右丞乌梁海左丞乌克逊良祯兼大司农卿给分司农司印西自西山南自保定河间北抵澶顺东及迁民镇凡官地及元管各屯田悉从分司农司立法佃种给钞五百万锭以供工价牛具农器榖种之用又畧仿前集贤学士虞集议于江淮召募能种水田及修筑围堰之人各千人为农师降名勅牒十二道募农民百人者授正九品二百人者正八品三百人者从七品就以领其所募之人所募农夫人给钞十锭期年散归

　　京师大疫

　　至正十八年京师大饥疫死者相枕藉宦者保布哈欲要誉一时请于上市地收瘗之帝赐钞七千锭中宫及兴圣隆福两宫皇太子皇太子妃赐金银及他物有差省院施者无算布哈出玉带一金带一银二锭米三十四斛麦六斛青貂银鼠裘各一袭以为费择地自南北两城抵卢沟桥掘地及泉男女异圹人以一尸至者随给以钞舁负相踵既覆土就万安庆寿寺建无遮大会至二十年四月前后瘗者二十万用钞二万七千九十余锭米五百六十余石

　　宋五贤从祀

　　至正十九年十一月江淛行省据杭州路申备本路经歴司呈准提控案牍兼照磨承发架阁胡瑜牒尝谓文治兴隆宜举行于旷典儒先褒美期激励于将来凡在闻知讵容缄黙盖国家化民成俗莫先于学校而学校之设必崇先圣先师之祀者所以报功而示劝也我朝崇儒重道之意度越前古既已加封先圣大成之号又追崇宋儒周敦颐等封爵俾从祀庙庭报功示劝之道可谓至矣然有讨论未尽尚遗先儒杨时等五人未列从祀遂使盛明之世犹有阙典惟故宋龙图阁直学士谥文靖龟山先生杨时亲得程门道统之传排王氏经义之缪南渡后朱张吕氏之学其原委脉络皆出于时者也故宋处士延平先生李侗传河洛之学以授朱熹凡集注所引师说即其讲论之旨也故宋中书舍人谥文定胡安国闻道伊洛志在春秋纂为集传羽翼正经明天理而扶世教有功于圣人之门者也故宋处士赠太师荣国公谥文正　九峯先生蔡沈从学朱子亲承指授著书集传发明先儒之所未及深有功于圣经者也故宋翰林学士叅知政事谥文忠西山先生真德秀博学穷经践履笃实当时立伪学之禁以锢善类德秀晚出独以斯文为己任讲习躬行党禁解而正学明此五人者学问接道统之传著述发儒先之秘其功甚大况科举取士已将胡安国春秋蔡沈尚书集传表章而尊用之真德秀大学衍义亦备经筵讲读是皆有补于国家之治道者矣各人出处详见宋史本传俱应追锡名爵从祀先圣庙庭可以敦厚儒风激劝后学如蒙备呈上司申达朝省命礼官讨论典礼如周敦颐等例闻奏施行以补阙典吾道幸甚本省以其言具咨中书省仍命胡瑜赴都投呈至正二十一年七月中书判送礼部行移翰林集贤太常三院会议俱准所言回呈中书省二十二年八月奏准送礼部定拟五先生封爵谥号俱赠太师杨时追封吴国公李侗追封越国公胡安国追封楚国公蔡沈追封建国公真德秀追封福国公各给词头宣命遣官赍徃福建行省访问各人子孙给付如无子孙者于其故所居乡里郡县学或书院祠堂内安置施行

　　上都宫阙

　　至正十九年叅议中书事陈祖仁疏言自古人君不幸遇艰虞多难之时孰不欲奋发有为成不世之功以光复祖宗之业茍或上不奉于天道下不顺于民心缓急失宜举措未当虽以此道持盈守成犹或致乱而况欲拨乱世反正乎夫上都宫阙创自先帝修于累朝自经兵火焚毁殆尽所不忍言此陛下所日夜痛心宜亟为兴复者也然今四海未靖疮痍未瘳仓库告虚财用将竭乃欲驱疲民以供大役废其耕耨而荒其田亩何异扼其吭而夺之食以速其毙乎陛下追惟祖宗宫阙念兹在兹然不思今日所当兴复乃有大于此者假令上都宫阙未复固无妨于陛下之寝处使因是而违天道失人心或致大业之隳废则夫天下者亦祖宗之天下生民者亦祖宗之生民陛下亦安忍而轻弃之乎愿陛下以生养民力为本以恢复天下为务信赏必罚以驱策英雄亲正人逺邪佞以图谋治道夫如是则承平之观不日咸复讵止大都宫阙而已乎时兵破上都焚宫阙议欲修之以祖仁之言而止自是不复时巡

　　大都杜鹃

　　十九年冬十一月大都有杜鹃

　　尊崇朱子

　　至正二十二年十二月追谥朱熹父为献靖其制词云考德而论时灼见风仪之俊观子而知父迨闻诗礼之传久閟幽堂丕昭公论故宋左承议郎守尚书吏部员外郎兼史馆校勘累赠通议大夫朱松仕不躁进德合中行遡邹鲁之渊源式开来学阐图书之藴奥妙契玄机奏对虽忤于权奸嗣续笃生于贤哲化民成俗著书满家钦继志述事之光前何节惠易名之孔后才髙弗展嗟沈滞于下僚道大莫容竟昌明于永世神灵不昧休命其承可谥献靖其改封熹为齐国公制词云圣贤之藴载诸经义理实明于先正风节之厉垂诸世褒崇岂问于异时不有巨儒孰膺宠数故宋崇文阁待制累赠宝谟阁直学士太师追封徽国公谥文朱熹挺生异质蚤擢科名试用于郡县而善政孔多回翔于馆阁而直言无隐权奸屡挫志虑不回著书立言嘉乃简编之富爱君忧国负其经济之长正学久达于中原涣号申行于仁庙询诸佥议宜易故封国启营丘爰锡太公之境土壤邻洙泗尚观尼父之宫墙缅想英风载钦新命可追封齐国公余并如故

　　元朝典故编年考卷八

　　●钦定四库全书

　　元朝典故编年考卷九

　　吏部侍郎孙承泽 撰

　　○秘史

　　元人有秘史十卷续秘史二卷前卷载沙漠始起之事续卷载下燕京灭金之事盖其本国人所编纪者书藏禁中不传偶从故家见之录续卷以补正史之所不载

　　在家羊儿年青吉斯征金国先取了抚州经过野狐岭又取了宣徳府使哲伯库尔库裕克二人做头哨至居庸闗见守御的坚固哲伯说可诱他战于是把军马佯回了金家见了果然尽出军马追袭直至宣徳府山嘴行哲伯却翻回冲着将金国陆续来的军马杀败青吉斯中军随后到来将金国的契丹女真等紧要的军马都胜了比至居庸杀了的人如烂木般堆着哲伯将居庸闗取了青吉斯入闗至龙虎台下了营遣军马攻取北平等郡教哲伯攻取东昌不克回了六宿却翻回去每人牵从马一匹昼夜兼行使金人不意中间将东昌取了

　　哲伯取了东昌回来与青吉斯相合初北平被攻时金王京丞相对金主说天地气运大位子交代的时节敢到了蒙古毎好生强盛将咱勇猛的军马杀絶可倚仗的居庸闗取了若再与他厮杀不胜呵只恐军马就溃散了莫若且归附了蒙古皇帝教他退军若退了军时咱那时再做商量也者又聴得说蒙古军马不宜水土见生瘟病如今蒙古皇帝跟前与他女子金银段匹试看从也不从金主说王京说的是遂归附了青吉斯将公主及金银段匹等物教王京送与了青吉斯遂将攻城军马退了王京亲送至莫州抚州山觜行辞回了军人将金银等物用熟绢拴定尽力駄去了

　　青吉斯自那里征唐古特种其主布尔罕降将女子名察罕的献与青吉斯说俺聴得皇帝的声名曾怕有来如今俺与你做右手出气力俺本是城郭内住的百姓若有紧急征进卒急不能到蒙恩赐时将俺地面所产的骆驼毛段子鹰鹞常进贡皇帝说罢遂将本国驼只科敛直至赶逐不动送将来了

　　青吉斯那一次征进金主归附了多得了段匹唐古特主归附了多得了骆駞回至哈喇格尔地面下营了在后青吉斯差使臣珠尔噶等通好于宋被金家阻当了以此青吉斯狗儿年再征金国青吉斯要自取潼闗命哲伯攻居庸闗金主闻知命伊里等三人领兵守闗以呼尔罕腾格哩军人做头锋把住闗青吉斯至闗见金兵大至与他对敌金兵稍退图类吹古二人横冲其阵金呼尔罕腾格哩军并伊里等军大败杀人满野金主闻知迁都汴梁其余金兵困饥人皆相食青吉斯归以国类吹古二人有功都赏赐了

　　青吉斯至北平实喇格尔地面时哲伯已得居庸闗引兵来会初金主迁都时命其臣哈达留守燕京青吉斯命翁鄂罗等三人往收其府库计金帛数目金臣哈达将金帛等物来献与翁鄂罗等实济尔呼圗克说昔者中都金帛皆属金主如今中都金帛已属青吉斯如何敢擅取遂却其献独翁鄂罗阿里哈哈扎尔受其献及事毕归青吉斯问三人曾受献否实济尔呼圗克具陈前言青吉斯责让翁鄂罗赏赐实济尔呼圗克说汝可与我做耳目

　　金主至汴梁稽首归附于青吉斯仍令其子腾格哩领百人入侍于是青吉斯自北平经居庸闗回命哈扎尔领右手军沿海自大宁经过女真若便归附即缘彼中边郡经乌拉诺尼二江泝洮尔河回营不然即纵兵剿捕哈扎尔同卓齐特托伦三人至大宁其城降至女真其主亦降其余城池悉来归附遂泝洮尔河回旧营了

　　其后太祖征回回为其杀使臣乌呼讷等百人临行时伊逊夫人说皇帝渉厯山川逺去征战若一日倘有不讳四子内命谁为主可令众人先知太祖说伊逊说的是这等言语兄弟儿子并博尔济等皆不曾提说我也忘了于是问卓沁我儿子内你是最长的说甚么卓沁未对察罕台说父亲问卓沁莫不是要委付他他是黙尔竒斯种带来的俺如何教他管纔说罢卓沁起身将察罕台衣领揫住说父亲不曾分拣你敢如此说你除刚硬再有何技能我与你赛射逺你若胜我时便将我大指刴去我与你赛相搏你若胜我时倒了处再不起说了兄弟各将衣领揫着博尔济哈里二人解劝太祖黙坐间有库库楚说察罕台你为甚忙皇帝见指望你当您未生时天下扰攘互相攻刼人不安生所以你贤明的母不幸被掳若你如此说岂不伤着你母亲的心你父初立国时与你母一同辛苦将您儿子毎养大望你成人你的母如日般明海般深这等贤明你如何可这般说太祖说如何将卓沁那般说我子中他最长今后不可如此说察罕台微笑着说卓沁的气力技能也不用争诸子中我与卓沁最长愿与父亲并出气力若有躱避的就便杀了谔格徳依敦厚可奉教训于是太祖再问卓沁如何说卓沁说察罕台已说了俺二人并出气力教谔格徳依承继者太祖说你二人不必并行天下地面尽阔教你各守封国你二人说的言语各要依着休令人耻笑如在前阿勒台呼齐尔二人将自说的言语违了后如何了来如今他了孙见在教随您毎以为鉴戒又问谔格徳依如何说谔格徳依说父亲恩赐教说我难说自己不能尽力谨慎行将去只恐后世子孙不才不能承继我所言者如此太祖说谔格徳依既如此说中也者又问图类如何说图类说父亲指名说的兄跟前忘了的提说睡着时唤醒差去征战时即行太祖说是又说哈札尔楚齐格尔鄂齐锦伯勒格台四个弟的位子里他的子孙各教一人管我的位子里教一个子管我言语不差不许违了若谔格徳依的子孙每都不才呵我的子孙每岂都不生一个好的

　　太祖差人去对唐古特主布尔罕说你先说与我做右手如今回回百姓杀了我使臣要去与他折证你可与我做右手布尔罕未及言语其臣阿沙干布说你气力既不能不必做皇帝不肯与军太祖闻此语说阿沙斡布如何敢这般说将我这军马径去征他也有何难但我初意本不征他若天佑让回回处回来时却去征他兔儿年太祖去征回回命弟鄂齐锦居守以夫人呼兰从行命哲伯做头哨苏布特做哲伯后援托欢彻儿做苏布特后援令三人自回回住的城外绕去不许动他百姓待太祖到时却夹攻哲伯如命从黙尔奇斯王城边经过不曾动他百姓至第三次托欢彻尔经过抢了百姓的田禾黙尔奇斯王走出与回回王扎拉鼎相合领军迎太祖厮杀太祖命实济尔呼图克做头哨与扎拉鼎对阵败了将追及太祖处哲伯等三人自扎拉鼎后至将扎拉鼎胜了欲入布哈尔城不得直追至申河军马溺死者殆尽独扎拉鼎与黙尔奇斯逆申河走去

　　太祖逆申河攻取了巴达克山城至子母河博啰罕格尔地面下了营命巴拉追扎拉鼎等以哲伯苏布特两人有功赏赐了以托欢彻尔违教令欲废了后不曾只重责罚不许管军

　　太祖自回回地面归命卓沁察罕台谔格徳依三人领右手军过阿穆尔河至玉陇哈什城下营命图类往伊噜勒等城下营卓沁等至玉陇哈什下营了差人来说如今俺三人内聴谁调遣太祖教聴谔格徳依调遣至是太祖得了鄂托罗尔等城于回回王过夏的阿勒坦和啰海山岭处过夏了就等候巴拉差人去对圗类说天气暑热可来与我相合此时图类已取了伊噜勒等城正改做楚勒罕彻尔城至城破方回来与太祖相合卓沁察罕台谔格徳依三人得了玉陇哈什城将百姓分了不曾留下太祖处的分子及回太祖三日不许三子入见穆呼哩等说不服的回回百姓已屈服了分了的城池及分要的儿子皆是皇帝的天地佑让既屈服了回回百姓俺众人皆欢喜皇帝如何这般怒儿子每既知不是已怕了在后教他戒慎可以着他来见太祖怒遂少止教卓沁等来见太祖依旧怪责三子恐惧流汗有带弓箭的鸿哈绰勒漫等三人向前说三子如初调习的鹰雏一般方纔出征如此怪责恐向后学上的心怠慢了如今日出入所在皆是敌人将俺如西蕃的狗般使去天若佑让将敌人胜了凡金银匹帛都将来献又说这西邉有巴哈台种的百姓哈里巴王可命俺那里出征太祖道是怒遂息留鸿哈珲塔噶二人命绰勒漫征哈里巴王去了

　　再痕都斯坦种巴哈台种两间有阿噜等种命圗鲁卜岱哈尚去征进

　　再命苏布特勇士征迤北喀喇等十一部落渡音徳尔扎雅罕二水直至策斡尔宻克哷木等城太祖再取了回回各城命人镇守有姓呼鲁宻实名雅拉斡齐的回回父子二人自玉陇哈什城来见太祖因其能知城池的缘故遂命其子莽苏库特与镇守官一同管布哈尔等城又命雅拉斡齐管北平

　　太祖征回回七年初命巴拉追回回王扎拉鼎并黙尔奇斯王追过申河直至痕都斯坦种地面根寻不见回来却将痕都斯坦城边百姓的駞羊都掳了于是太祖遂回至阿尔逹实地面过夏第七鸡儿年秋回到圗喇河黒林的旧营内

　　青吉斯既住过冬欲征唐古特从新整点军马至狗儿年秋去征唐古特以伊逊夫人从行冬间于阿尔布哈地面围猎青吉斯骑一疋红沙马为野马所惊青吉斯坠马跌伤就于绰和尔哈达地面下营次日伊逊夫人对大王并众官人说皇帝今夜好生发热您可商量于是大王并众官人聚会其中有托伦议说唐古特是有城池的百姓不能移动如今且回去待皇帝安了时再来攻取众官人皆以为是奏知青吉斯青吉斯说唐古百姓见咱回去必以我为怯且这里养病先差人去唐古处看他回甚么话遂差人对唐古特主布尔罕说你曾说要与俺做右手及我征回回你却不从又将言讥讽我如今已取了回回我与你折证前言布尔罕说讥讽的言语我不曾说有阿沙干布说是我说来要与我厮杀时到你到贺兰山来战要金银段匹时你往西凉来取使臣回将言说与青吉斯青吉斯说他说如此大话咱如何回虽死呵也去问他长生天知者遂到贺兰山与阿沙干布厮杀阿沙干布败了走上山赛咱军将他能厮杀的男子并马驼等物尽杀掳了其余百姓纵各人所得者自要

　　青吉斯在雪山住夏调军去将阿沙干布同上山的百姓尽絶虏了教博尔济穆呼哩财物聴其尽力所取又对二人说金国的百姓不曾分与您如今有金国的主因种你二人均分凡好的儿子教与你擎鹰美的女子教与妻整衣已前金主曾倚仗着他做近侍将咱蒙古祖宗废了你二人是我近侍却将他毎来使唤者

　　青吉斯自雪山起程过乌拉海城却来攻打灵州城时唐古特主布尔罕将着金佛并金银器皿及男女马驼等物皆以九九为数来献青吉斯止令门外行礼行礼间青吉斯恶心了至第三日将布尔罕改名实逹尔华命托伦杀了对托伦说初征唐古特时我因围猎坠马你曾爱惜我的身体来提说要回因敌人言语不逊所以来征蒙天佑助将他取了今有布尔罕将来的行宫并噐皿你将去者

　　青吉斯既虏了唐古特百姓杀其主布尔罕灭其父母子孙教但凡进饮食时须要提说唐古特尽絶了初因唐古特不践言所以两次征进至是回来至猪儿年

　　青吉斯崩后将唐古特百姓多分与了伊逊夫人青吉斯既崩鼠儿年右手大王察罕台巴图左手大王鄂齐锦同在内图类等诸王驸马并万户千戸等于吉鲁尔河奎腾阿喇勒地行大聚会着依青吉斯遗命立谔格徳依做皇帝将青吉斯原宿卫护卫的一万人并众百姓毎就分付了

　　谔格徳依既立与兄察罕台商量青吉斯皇帝父亲留下未完的百姓有巴哈台种的王哈里巴曾命绰勒漫征进去了如今再教鸿哈图噜同蒙格图两个做后援征去再有喀喇钦察等十一种城池百姓曽命苏布特征进去了为那里城池难攻拔的上头如今再命各王长子巴图伯哩库裕克一蒙格等做后援征去其诸王内敎巴图为长在内出去的敎库裕克为长凡征进去的诸王驸马万千百户也都敎长子出征这都教长子出征的縁故因兄察罕台说将来长子出征呵则人马众多威势盛大闻说那敌人好生刚硬我兄察罕台谨慎的上头所以敎长子出征其缘故是这般

　　谔格徳依皇帝再于兄察罕台处商量将去说皇帝父亲的见成大位子我坐了有甚技能今有金国未平我欲自去征他以为如何察罕台说是但老营内委付下好人着我自这里添与你军说来了遂委付带弓箭的鸟尔图哈喇留守老营

　　兔儿年谔格徳依皇帝征金国命哲伯为头哨遂败金兵过居庸闗谔格徳依驻军龙处台分命诸将攻取各处城池谔格徳依忽得疾昏愦失音命师巫卜之言乃金国山川之神为军马掳掠人民毁坏城郭以此为崇许以人民财寳等物禳之卜之不从其病愈重惟以亲人代之则可疾少间忽开眼索水饮言讫我怎生来其巫说此是金国山川之神为祟许以诸物禳之皆不从只要亲人代之谔格徳依说如今我跟前有谁当有大王图类说洪福的父亲将咱兄弟内选着敎你做了皇帝令我在哥哥跟前行忘了的提说睡着时唤醒如今若失了皇帝哥哥呵我谁行提说着唤醒着多蒙古百姓敎谁管着且快金人之意如今我代哥哥有的罪业都是我造来我又生得好可以事神师巫你咒说着其师巫取水呪说了图类饮毕畧坐间觉醉说比及我死时将孤儿寡妇抬举敎成着皇帝哥哥知也者说罢出去遂死了其縁故是那般

　　谔格徳依既将金国穷絶了名其主为小厮掠其金帛头畜人口而归于汴梁北平等处立特穆齐以镇守之遂回至岭北下了

　　绰勒漫征巴哈台种其种归附了谔格徳依皇帝以其地面与所产之物好就命绰勒漫等为特黙齐官留镇其地令将所出金帛马驼等物每年进贡再苏布特的后援巴圗大王等降其喀喇钦察等三种破其俄罗斯种城悉杀虏其人惟阿苏等城百姓虏得虏了归附得归附了立逹尔罕为特黙齐官镇守而回又在女真髙丽处曾命扎拉伊埒台征进去至是再命伊苏岱尔为后援征进了就为特黙齐以镇其地

　　巴图自钦察差使人奏来说頼长生天的气力皇帝叔叔的福荫将十一种国土百姓都收捕了因大军将回各人分离会诸王做筵席于内我年长些先吃了一二盏伯哩库裕克两个恼了不曾筵会成上马去了伯哩说巴图与我一般如何先饮他是有髯的妇人我脚后根推倒踏他库裕克说他是带弓箭的妇人胷前敎柴打他额哷扎古岱子哈喇哈斯说他后头接与他个木尾子如此说了为俺每征了这异种的百姓恐事有合宜不合宜处说间被伯哩库裕克两个这般说着不商量散了皇帝叔叔知也者

　　巴图使臣既奏了谔格徳依大怒不教库裕克拜见说这下等的聴谁的言语敢将哥哥毁詈舍了你如弃一鸟卵如今教去邉逺处做特黙齐攻取坚城受辛苦者又说哈喇哈斯学谁来敢将俺亲人毁伤罪本当杀若杀了呵人必说我偏心也和库裕克同去伯哩是察罕台兄弟子教巴圗对察罕台兄处说将去

　　大王蒙格官人等奏说青吉斯曽有圣旨野外的事只野外断家里的事只家里断如今库裕克的事系野外的事只可委付巴圗自处治谔格徳依怒息召库裕克拜见就责怪教训说你征进去时将军人都打徧挫了威气你敢想俄罗斯百姓为怕你一人投降了敢把哥哥来做敌人般欺侮我青吉斯皇帝曾说人多则人惧水深则人死如今苏布特前头遮护着你与众人得了这几个俄罗斯种你自己羖■〈羊历〉的蹄子不曾置得逞好男子初出门便惹是非因蒙格等劝谏且罢这事是野外的事你同哈喇哈斯去只教巴圗断者伯哩行教对察罕台知者

　　谔格徳依皇帝将青吉斯时守卫的并众散班每各各职掌照依旧制从新再宣谕了一遍

　　谔格徳依皇帝说我青吉斯皇帝艰难创立国家如今敎百姓毎安宁快活休敎他辛苦遂将合行之事与兄察罕台处商议一百姓羊羣里可毎年只出一个二岁羯羊做汤羊毎一百羊内可只出一个羊接济本部落之穷乏者一诸王驸马等聚会时每毎于百姓处科敛不便当可敎千户毎每年出骒马并牧挤的人其人马以时常川交替一赏赐的金帛器械仓库等掌守的人可敎各处起人来看守一百姓行分分与他地方做营盘住其分派之人可于千戸内选人敎做一彻尔地面先因无水止有野兽无人住如今要散开百姓住坐可敎察纳辉和尔台两个去逹哈中做营盘的地方教穿井者一使臣往来沿百姓处经过事也迟了百姓也生受如今可敎各千户每出人马立定扎木齐不是紧急事务须要乗坐站马不许沿百姓处经过这几件事因察纳苏尔和塔拉对我提说我想来也可行察罕台知者察罕台聴了这话都道是只依着这般行再说扎木齐一节我自这里站起迎着你立的站教巴圗自那里立起接着我立的站说将来了

　　谔格徳依皇帝于是将这事又宣布于诸王驸马等知道其诸王驸马等皆道便当好生是然后差人于各处起取上项羊马并守仓库扎木齐等户所摆扎木齐命阿拉善托欢彻尔两个整治每一站设马夫二十人内铺马并使臣的廪给羊马及车辆牛只定将则例去如有短少者家财一半没官

　　谔格徳依皇帝说自坐我父亲大位之后添了四件勾当一件平了金国一件立了扎木齐一件无水处穿了井一件各城池内立特黙齐镇守了差了四件一件既嗣天位沈湎于酒一件聴信妇人言语取鄂齐锦叔叔百姓的女子一件将有忠义的托克托呼因私恨阴害了一件将天生的野兽恐走入兄弟之国筑墙寨围栏住致有怨言

　　此书大聚会着鼠儿年七月于吉鲁尔河奎腾河喇勒地面处下时写毕了

　　元朝典故编年考卷九

　　●钦定四库全书

　　元朝典故编年考卷十

　　吏部侍郎孙承泽 撰

　　○附载辽金

　　贤女论政

　　辽女子耶律常哥论时政畧言君以民为体民以君为心人主当任忠贤人臣当去比周则政化平阴阳顺欲怀远则崇恩尚德欲强国则轻徭薄赋四端五典为治教之本六府三事实生民之命淫侈可以为戒勤俭可以为师错枉则人不敢诈显忠则人不敢欺勿泥空门崇饰土木勿事边鄙妄费金帛满当思溢安必虑危刑罚当罪则民劝善不寳逺物则贤者至建万世盘石之业制诸部强横之心欲率下则先正身欲治逺则始朝廷按耶律氏太师舒噜之妹小字常哥幼爽秀有成人风及长操行修洁自誓不嫁能诗文不茍作读通厯见前人得失歴能品藻咸雍间作文以述时政

　　贤后讽谏

　　天祚妃萧氏见辽事日非作歌讽谏曰勿嗟塞上兮暗红尘勿伤多难兮畏夷人不如塞奸邪之路兮选取贤臣直须卧薪尝胆兮激壮士之捐身可以朝清漠北兮夕枕燕云又歌曰丞相来朝兮剑佩鸣千官侧目兮寂无声养成外患兮嗟何及祸尽忠臣兮罚不明亲戚并居兮藩屏位私门潜畜兮爪牙兵可怜徃代兮秦天子犹向空中兮望太平

　　宫嫔定变

　　金宫嫔郑夫人侍宣宗之病宣宗病亟托以后事曰速召太子言讫而殂时有贵妃龎氏以其子长不立衷怀怨望郑氏恐其为变秘不发丧后妃问安寝阁绐入别室鎻之急召大臣传位太子始启户出后妃发丧龎氏之子急奔入事已定人服夫人之明智

　　金朝再生礼

　　皇帝本命前一年季冬之月择吉日前期禁门除地地置再生室母后室先帝神主舆在再生室东南倒植三歧木其日以童子及产医妪置室中一妇人执酒一叟持矢箙立于室外有司请神主降舆致奠奠讫皇帝出寝室诣再生室羣臣奉迎再拜皇帝入室释服跣以童子从三过岐木之下毎过产医妪致词拂拭帝躬童子过岐木七皇帝卧木侧叟撃箙曰生男矣太巫幪皇帝首兴羣臣称贺再拜产医妪受酒于执酒妇以进太巫奉襁褓丝结等物赞祝之预选七叟各立御名系于彩皆跪进皇帝选嘉名受之赐物再拜退羣臣皆进襁褓彩结等物皇帝拜先帝诸御容遂宴羣臣
　　史臣曰善哉苏尔威汗之垂训后嗣也孺子无不慕其亲者嗜欲深而爱浅妻子具而孝衰人人皆然而况天子乎再生之仪岁一周星使天子一行是礼以起其孝心夫体之也真则其思之也切孺子之慕将有油然发于中心者感发之妙非言语文字之所能及善哉苏尔威汗之垂训后嗣也使之以三过歧木母氏劬劳能无念乎终之以拜先帝御容敬承宗庙宜何如哉

　　金人让国

　　金阿固达百战而得天下以位授其弟其弟乌竒迈有子十余以位还其兄至于斡里雅布乌珠又皆阿固达之子也太宗委以军国之重曽无猜疑而二臣亦倾身为国无少避忌史臣以为金之家法胜于唐太宗宋太宗逺矣

　　金臣谏疏

　　金世宗欲幸金莲川梁襄疏諌畧言金莲川在重山之北地积阴冷五榖不殖郡县难建盖自古极边荒弃之壤也气候殊异中夏降霜一日之间寒暑交至特与上京中都不同燕都地处雄要北倚山崄南压区夏若坐堂隍俯视庭宇本地所生人马勇劲亡辽虽小止以得燕故能控制南北坐致宋敝燕盖京都之选首也况今又有宫阙井邑之繁丽仓府武库之充实百官家属皆处其内非同曩日之陪京也居庸古北松亭榆林等关东西千里山峻相连近在都畿易于据守皇天本以限中外开大金万世之基而设也奈何无事之日越居草莱轻不赀之圣躬爱沙碛之微凉忽祖宗之大业此臣所惜也又行幸所过山径阻修林谷晻霭上有悬崖下多深壑垂堂之戒不可不思臣闻汉唐离宫去长安百许里然武帝幸甘泉遂中江充之奸太宗居九成几致结社之变太康畋于雒汭后羿距河而失邦魏帝拜陵近郊司马懿窃权而簒国隋炀海陵虽恶德贯盈人谁敢议止以离弃宫阙逺事巡征其祸遂速皆可为殷鉴

　　金臣条议

　　金贞佑二年进士刘炳条议时政其畧结人心以固基木天子惠人不在施予在于除其同患因所利而利之今艰危之后易于为患因其欲安而慰抚之则忠诚亲上之心当益加于前日臣愿寛其赋役信其号令凡事不便者一切停罢时遣重臣按行郡县延见耆老问其疾苦选亷正黜贪残拯贫穷恤孤独劳来还定则効忠徇义无有二志矣故曰安民可与行义危民易与为乱惟陛下留神

　　金人科目

　　登科记云道散而有六经六经散而有子史子史之是非取证于六经六经之折中必本诸道道也者通治之路天下之理具焉二帝三王所传是已三代而上道见于事业而不在于文章三代而下道寓于文章而不纯于事业故乡举里选取人之事业也射策较艺取人之文章也两汉以经术取士六朝以荐举得人莫不稽考于经传子史焉隋合南北始有科举自是盛于唐増光于宋迄于金又合辽宋之法而润色之不以六艺为致治之成法进士之目名以乡贡进士者本周之乡举之遗意也试之以赋义策论者本汉射策之遗法也金天会改元始设科举有词赋有经义有同进士有同三传有同学究凡五等词赋于东西两京或蔚朔平显等州或凉庭试试期不限定月日试处亦不限定州府词赋之初以经传子史内出题次又令逐年改一经亦许注内出题以诗书易礼春秋为次盖循辽旧也至天眷三年浙津府试迨及海陵天德三年亲试于二京贞元二年迁都于燕自后止试于浙津府收辽宋之后正隆一年以五经三史正文内出题明昌二年改令五经子史内出题仍与本传此词赋之大畧也经义之初诏试真定府所放七十二贤榜迨及蔚州析津令易诗书礼春秋专治一经内出题盖循宋旧也天德三年罢去经义之大略也天眷三年令大河以南别开举场谓之南选贞元二年迁都于燕遂合南北通试于燕正隆二年令每二年一次开辟立定程限月日更不择日以定为例府试初分六路次九路后十路此限定月日分格也天德二年诏举人乡府省御四试中第明昌三年罢去御试止三试中第府试五人取一名合试依大定间例不过五百人后以举人渐多会试四人取一名得者常不下八九百人御试取奏旨此限定场数人数格也自天眷二年浙津放第于广阳门西一僧寺门上唱名至迁都后命宣阳门上唱名后为定例此唱名之格也明昌初五举终场人直赴御试不中者别作恩榜赐同进士出身会元御试不中者令榜末安挿府元被黜者许来举直赴部初贞佑三年终场人年五十以上者便行该恩此该恩之格也大定三年孟宗献四元登第特授奉直大夫第二第三人授儒林郎余皆从仕郎后不得为例明昌间以及第者多第一甲取五六人状元授一十一官第三人授九官余皆授二官此授官之法也进士第一任丞簿军防判第二任县令此除授之格也近披阅金国登科显官升相位及各卿士大夫间见迭出代不乏人所以翼赞百年如大定明昌五十余载朝野闲暇时和岁丰则辅相佐佑所益居多科举亦无负于国家矣是知科举岂徒习其言说诵其句读摛章绘句而已哉篆刻雕虫而已哉固将率性修道以人文化成天下上则安富尊荣下则孝弟忠信而建万世之长策科举之功不其大乎国家所以稽古重道者以六经载道所以重科举也后世所以重科举者以维持六经能传帝王之道也科举之功不其大乎庚子季秋朔日东原李世弼序

　　元朝典故编年考卷十 
