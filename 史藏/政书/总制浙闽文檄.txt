 总制浙闽文檄　　（清）刘兆麒 撰 

　　●目录 

　　序 
　　卷一 
　　卷二 
　　卷三 
　　卷四 
　　卷五 
　　卷六 

　　●序 

　　浙闽总制文檄序 

　　钦命总督浙闽刘瑞图公初奉特简举朝称庆因公抚楚督蜀威惠并行我皇上嘉公勋伐故有是命公莅任时海氛未靖指授方畧来归者接踵后专阃于浙浙人士益相庆于途是时滨海者忧游魂附山者畏伏莽且迁徙失业水旱频仍公曰民贫矣不可以不飬为之蠲租赋折漕粮通邻籴禁放债赈饥民惠贫士恤狱囚救溺女置义冢设药局凡所以爱飬者无不备至于民苦加派徭役繁兴胥吏为奸征收苦重公曰民困矣不可以不扶为之革陋规杜漕弊禁私拷清亏丁革见年除仓歇凡所以济困者无不周而尤患诈伪日生恃强凌弱士风不古蠹役害民公曰民横矣尤不可以不止为之戒士习严讼棍缉保窝访衙蠹惩柜吏禁诬盗凡所以锄强者又派??不至而且整励官方申戒文武约束士伍崇奖清廉加慎刑名敦崇节俭飬和平之福行慈惠之仁皆于公之文檄见之夫礼教者致治之大源兵刑者辅世之要畧自虗文盛而实意衰不惟视礼教为具文且以兵刑为济私之具不知礼止未形法惩巳作功用虽殊而德化同归于一今公于文檄中痛言诸弊立法周详而大意皆本于忠厚使人人敦重礼义不犯刑章隐然自见于言外凡吾浙为良民者沐噢咻之仁应世世颂公德政即不肖者亦当思公引人为善之恩革面革心以归于善庶几公之志斯慰矣公既叺文檄布告四方派??非仰体我皇上仁民爱物之盛心以下行于群属为群属者更能推广公之德教而力行之又何患升平不立奏哉后之念切民瘼者请以此为法 
　　康熙十一季岁次壬子重九日赐进士出身资政大夫经筵讲官吏部尚书治通家弟黄机拜书 

　　序 

　　尚书刘公持节来督两浙不数年而政成吏兢兢奉三尺法兵戢于伍民安其业边堠亭障无鸣柝之警津梁逆旅行李之至者如归乃辑其教令文诰移檄梓之凡如千卷暇日以见示豹文受而读之卒业作而叹曰公之所以致治两浙之所以又安胥在是矣天之生才实难其所受弥巨其生之弥不易知効一官能任一职者无论巳即披荆棘芟凶虓开创招徕其所操犹可槩测若夫凝承于奠定之后翕张敷施于百姓喁喁向化之日销雄武之余习振愚惰之气予之以乐生之心而使之蒸蒸焉慕太平之治此非不世出之才不能周家八百年之丕基不定于鹰扬之尚父而定于分陕之周召萧曹之功烈不逾于韩彭而耆定之后画一世守衣?十开文景之治唐之勋臣褒鄂巳不得等于房杜而贞观之治必归之王魏此诚天之笃生以佐王者风动之休以底蒸民并生之乐而亲以身沐浴其化者顾未之或知也公之初莅浙浙稍定矣然而吏未知所守也民未乐生也横海楼船之师甫归萑苻庚癸之呼甫息山泽之间尚有贪乱之夫而馌妇耕农尚惴惴焉不保寝食也兵戈之气散为灾沴不旱暵则霪霖来矣稌稻之殖未富也东瓯以还下抵鄞江迁徙者多失业而浙西三郡尚沿承平侈肆之习六博燕饮击鲜披绣游手无隶者尚未知礼法也公至而翕然丕变者何欤易不云乎默而成之不言而信存孚德行然而公之为是书也委曲繁重有大诰洛诰多方多士梓材酒诰之遗意焉葢其爱之也至则其诲之也周孟春遒人振之月吉而布之惧其习久而忘之也余浮沉栢署雅辱公遇至厚每见公筹划稽考精湥详密及后先江汉之役稔悉公治事强力不怠羽书旁午批荅如驶吏舒鴈立左右受事而巳日下舂然官烛以继疏星微霜精神焕然迨秉钺东南治连两省权缓急议变通于朝廷呼应之机军国应违之本乃至闾里铢金?两之奸豪侠囊橐之便患生于微而弊伏于远者无不爬搔栉比之如游刃如治?咸得当以去人苐知公之才与识而不知公之量与公之心若是其劳也读是书六官万事细大举张弛具矣至尊方虗揆席以竚崧岳之英公论道沃君斟酌元气布为霖雨自当与周召比烈又非萧曹房杜所可几及也书成因疏其说为叙先以告吾浙之淑公化者 
　　康熙壬子秋仲谷旦予假河南道监察御史治通家晚生顾豹文顿首拜序 

　　●浙闽总制文檄卷一 

　　申饬力行实政晓谕官员士民条陈 
　　禁约各衙门不许强派白取 
　　禁止属员参谒 
　　关防诈伪 
　　禁约各城门官兵 
　　申饬两省文官 
　　申饬两省武官 
　　禁营兵借放民债 
　　禁约营兵不许生事扰民 
　　查取文官劣迹 
　　查取武官劣迹 
　　查取卫弁劣迹 
　　禁饬武弁借盗殃民 
　　禁白役人夫 
　　禁指营放债 
　　禁火耗私派 
　　禁将弁扣冐月饷 
　　禁白役工匠擅取货物 
　　黾勉士习 
　　劝谕节俭 
　　禁船埠勒扣 
　　清理刑狱 
　　禁约本标弁兵及投诚等官 
　　巡拿剪径强贼 
　　专委臬司督饬禁约诸事 
　　沿海防兵搭葢茅房不许骚扰 
　　禁约汛防兵丁 
　　申饬海汛慎防偷越 
　　摘禁巧取火耗 
　　禁革倾银官匠 
　　诫饬讳盗 
　　饬报疏防职名 
　　查究仁和摊赔人丁 
　　禁绍协官兵封占民房 
　　酌议城门锁钥职掌 
　　议修战船 
　　禁闽省营兵放债害人 
　　申饬里役蠹害积弊 
　　禁讼棍扛诈害人 
　　禁迁民紏众扰害 
　　禁派乡民起造台寨 

　　○申饬力行实政晓谕官员士民条陈 

　　总督浙江福建等处地方军务兼理精饷兵部右侍郎兼都察院右副都御史刘　为晓谕事照得浙闽为财赋奥区濒海重地本部院钦奉新纶总制两省期以察吏安民诘戎固圉兴利除害为首务况值皇上励精图治功令森严之时政事俱贵力行不在空言粉饰按往例新官上任必有条约敷陈非不指画利弊犁然可观但本部院初莅地方采访未尽若亦循例申言未免迹涉浮泛今拟闻见所及逐事颁行凡有不宜于官常不便于民俗者在我必穷利病之源筹补捄之术不惮缕悉详言在人必思既往之非图实行之效期于夙习丕变敢谓上有道揆哉总求下知法守耳至于采风问俗周爰咨诹则又重赖于达识者之条陈也拟合通行晓谕为此示谕官绅士民兵丁衙役人等知悉并牌行两省司道府州协将及照会各镇遵照嗣后凡属本部院颁发檄示务必着实遵行勿以具文泛视至于地方果有何利当兴何害当革或该斟酌损益之事属官用公文不时申呈士民候放告日期投递以凭本部院采择施行然必开陈所以致害之由应该作何厘剔之法明白直言庶无负本部院公听并观集思广益之意倘或假公济私妨人利巳与琐屑不经之论本部院见闻颇悉衡鉴最公轻则不允批饬重则仍行究问俱不得逞臆尝试自取罪戾可也其各慎之毋忽 

　　○禁约各衙门不许强派白取 

　　为禁谕事照得衙门铺设行户当官久有禁例不啻严切。往闻官府有公然票取白派承□者有名为买办借办而实无现银给价事后亦不发还者且上用其一下派其五官得其三役烹其七积习相沿恬不知怪彼以为一物之微一时之用原无大损于民未必有伤清节殊不知一物即派一行一行即累众户一官如此处处效尤物价囚而腾踊莫非民之脂膏安得不财穷力尽乎本部院莅任方新吏治民情宜有重于此者然此实官箴民隐所关拟合先行禁饬为此示仰官役贾民人等知悉凡各衙门日用公私器具什物等项务须官给现银平价买办不得以一丝一缕强派里民白取行户今当剔弊之初应自本部院衙门为始本部院暂驻省署旋即巡历海疆凡署内什物器具必需者俱照市价按数偿值不用者业即逐一检出当时发还倘有不肖官役刁难隐匿亏短扣克者许即据实指名呈告以凭拿问此后敢有故违禁约仍踵陋弊者或告发或访闻定将官役一并参拿从重。治罪追赃断不姑贷其各凛之 

　　○禁止属员参谒 

　　为禁止参谒事照得文武庶官各有所司不得擅离职业本部院诚朴为性从来不喜趋承兹当新任之初诚恐辖属官员沿袭参谒虚文或假借面陈事宜为辞擅离汛守越境前来谒见合行禁饬为此牌行两省文武衙门并照会各镇即便通行所属大小各官遵照务须勤修职掌其素履之贤否本部院自有秉公鉴裁总不许擅离地方远来投谒亦不用骈词禀启贺候繁文敢有故违致旷职守者轻则记过重则参处断不姑恕取各遵依缴查 

　　○关防诈伪 

　　为关防诈伪事照得本部院籍隶满洲历任京职抚楚督蜀硁介素谅于人兹者钦奉简命总制浙闽职专风宪首重关防凡事亲裁并无假手且家乡距远从无亲戚在外游学经商仕籍旗下亦无门年谱谊之属至于游客九流之徒尤为素所屏绝诚恐无知奸棍在于督属地方假冐知交招摇诓骗有干法纪合行禁约为此示仰所属地方巡捕员役官民人等知悉如有指称本部院亲知名色潜藏属境希图关说事情诈骗财物者各该官捕里甲人等实时擒拿解赴本部院军前以凭发问得实照依光棍事例尽法追究若有通同隐匿知情故纵者事发一并参拿连坐治罪断不轻宥 

　　○禁约各城门官兵 

　　为禁约守城官兵以肃法纪以便商民事照得各城派拨门兵原为讥诘奸宄而设也当此地方宁谧之时不过晨昏司其启闭出入慎其稽查而巳况此派拨兵丁原从行伍轮调月饷给发照常并无分外繁苦何得假借因由恣行非法往闻各城守门官兵每日遇有肩挑负贩之人来往出入者物无贵贱皆有抽取乘舆者则勒其徒步过门若妇女则逼其搴帘露面甚之迎婚送葬之家多方刁掯非赂以重赀必不肯轻易放过似此倚禁门为攫货之薮借盘诘为逞暴之图城守谓何法纪谓何在地方官非不时加禁约然相沿日久竟视榜示为具文矣本部院访闻各省及亲见辇毂之下俱无此事奚独此处陋习乃牢不可破耶顷者将军禁约严明满营兵丁自应恪遵纪律本部院下车之始合再严加禁饬为此示仰守城各官兵暨商民人等知悉嗣后拨守兵丁务须凛守法纪如遇形迹诡异之徒及违禁器械等项照常稽查盘诘不许疏防外其余来往士民商旅男妇人等俱不得借端抽取一物无故拦阻一人敢有故违除本部院设法委官不时巡查外仍许受害之人备将某月日时经某城门被抢何物被诈何财明白具词赴该管衙门据实呈告即行严拿审实通详究治仍查管兵官月按以军法重处本部院法在必行断不徒托空言也其各凛遵毋得泛视 

　　○申饬两省文官 

　　为申饬文职属员以励官常事照得设官所以治民安民必先察吏则政治之隆替民生之休戚繄惟各官是赖本部院叨膺简命总制羣僚陛见之时迭蒙上谕谆切惟以除贪举廉为要务煌煌天语凛若鈇钺是皇上责成于本部院者既严且专则本部院之厚望于百执庶僚者尤殷且切矣但今初莅地方首常申言告诫在本部院可免不教不戒之讥而各官亦有可式可遵之路从来官职虽别崇卑而责任咸有攸系如司道为各属纲领总理钱谷者要在弊绝风清赋完饷富裕总理刑名者要在执法明允惩暴安良管粮驿者要在国储无悞邮政举兴司文教者要在振起庠序丕变士风筦盐法者则足课恤商是其职矣至知府原有师帅之任又归并守巡理刑之责有司各官民社攸关乳保是寄诸凡承流宣化弭盗固圉刑名钱谷之事于守令均系赖焉他如佐贰诸员凡总捕管粮清军水利等务各有分猷幕僚教官杂职俱叨一命之荣宜尽职掌之业而其要惟在公以生明廉以生威勤能集事敏则有劽而巳若乃旅进旅退惟尸位以素餐患得患失置民瘼于度外甚且倚华膴为垄断纵贪而货贿是营结狐鼠为爪牙任酷而草菅人命道路腾怨谤之口闾阎皆愁叹之声毫无补于地方益水火之深热于设官安民之义何取哉合行申饬为此示仰两省文职各官并牌行司道府州转行遵照本部院临莅兹土统辖庶官于大小诸员悉秉虚公并无成见其相励也如彼果能洁巳爱民政修事举则操激扬之柄者自不靳特疏荐举之典其相诫也如此有则改图无则加勉如或好官自我笑骂由他民怨既腾国法难贷定以白简从事彼时身名僇辱懊悔晚矣其各谛听勿谓循套常谈也 

　　○申饬两省武官 

　　为申饬武职官员以肃军政事照得国家设立武臣专为捍卫疆土戢兵安民任綦重也浙闽乃财赋奥区濒海重地虽则承平巳久然而幅■〈巾员〉辽阔灾祲相仍教养未纯疮痍未复且沿海边疆乍展行险之奸宄宜防年来守望多疏内地之萑苻间发又与幅里无事地方不可同日而较也语云安不忘危有备无患则桑上绸缪之计惟讲武诘戎是赖矣且本朝崇右武功信赏必罚于纪叙劳绩最为慎重于仪注体统特示优隆今镇协将领各官上之有分旄专阃之权次亦有驻防汛守之寄所当忠切致身躬先尝胆俾地方倚干城之重使士卒怀挟纩之恩凡边境内外山川险要战守机宜器械作何整修兵马作何简练消息如何哨探胆气如何鼓舞文武期于协衷兵民务求辑睦俱要时时讲究事事留心斯为克尽乃职若夫偷安窃禄行阵之事茫然贪黩垂张朘剥之工偏巧或公行役占或私自扣除或生事以害民或养痈而讳盗或短价强买扰累铺行或压良为贱霸占子女以及诬良冐功侵饷虚伍种种不法诸事皆军政所首严而王章所不贳也至都司卫所各弁籍隶军戎各有钱粮操守职掌均当洁巳安疆奉公守法庶无忝于官守合行申饬为此示谕督属武职各官并照会两省各镇牌行各将通行各官遵照本部院叨膺简命总制两省期与诸将士精白一心甘苦相共其间果有谋勇超羣忠猷懋着兵民爱戴壁垒改观者自当特疏荐扬以示优异倘或婪暴不法失人心误事机如前所指诸事则军纪具在国宪难宽一挂弹文噬脐莫及可不凛之慎之本部院秉公执法言出必行切勿认新任条约之套语也 

　　○禁营兵借放民债 

　　为严禁营债害人务期实行以袪积弊事照得钱帛通融在有者为通财在无者为济急亦人情之常也惟闻杭城有等奸恶棍徒专一勾合营兵广放私债藉其威焰规取厚利两下烹分当放债之时则止于七折八折勒写足数之劵及索偿之际则利至五分六分甚且至于十分票上转票息上盘息不须半载周年之间竟至倍蓰什伯于本赀矣彼欠债之人无聊困乏只顾目前而放债之人则预先探其某为亲戚殷实可欺某为至交家道可扰延至本利积累之候封占房屋抢絷女妻犹且不敷劵数则逼其扳亲累眷代为偿还或佩刀乘马辱詈盈门或毁器拿人棰楚备至甚有短见自尽轻弃性命于莫偿者更有公然告理逼勒官府代彼追讨者天昏日黑惨不忍言人怨神恫毒难尽述甚有多年冷债而送与营兵以索逋亦有放赌拈头而即以博输为实借此又险恶奸棍设心陷人几于不可方物矣不思营兵籍隶戎行不但分身无术抑且粮饷有限何从积蓄余财其为地棍串通借端牟利不问可知所以放债之人与勾引居间之人皆属一气贯通巧设机穽者也若非力行禁遏则水深火热长此安穷顷闻将军禁令严切满营兵丁自应遵守无犯但本部院任事伊始合行痛切晓谕为此示尔四民人等知悉为人在世若能勤俭务本自然衣食充嬴何至窘迫无聊致有借贷营债贻害身家辱及妻孥累连亲戚之事自今以后如有先欠营债未清者止许照依实借原本定例常息按数取偿其借后转票盘加及三分以上重利一概停止尤不许扳及亲属连累代还敢有奸徒故违禁约者许被害人据实呈告以凭严拿重处追银入官自本部院禁饬之后如有财帛通那止许兵借兵债民借民债照常起息敢有仍前假借营兵借放民债若前所指诸弊除本部院设法密访外不拘诸色人等但有得知实迹者许即指名首告以凭严拿借债之人重责四十板枷号两个月示众其图利发本勾引保银之人立时毙之杖下或果系营兵定按军法从事仍查本管将官职名会同将军合疏参处俱追出原银给赏出首之人但不得挟仇诬告自蹈欺罔之罪本部院言出惟行断不宽假其各猛省毋贻噬脐 

　　○禁约营兵不许生事扰民 

　　为禁约营兵以肃军纪事照得朝廷设兵所以安疆土而卫民人也既给粮饷以优养之又属将官以钤束之自宜端事操防恪守纪律乃无失固圉安民之义往有骄卒悍兵全无技勇之长徒有害民之事或离伍而擅入民居或恃强而攫取民物拨防则醵派烟户之供给守汛则通同讳盗以贻殃甚之扎诈良善奸杀非为种种不法难以枚举此皆本管不严军纪不肃有以致之复有假冐满营名色广放营债以牟利横行市肆以逞强又有放马小厮借口刍牧打柴遍处骚扰村落残人坟墓践人田禾白坐舟船需索饮食往往有之殊不知满营甲兵多系旗下旧人恪遵本朝法度且将军恤民辑兵禁约明切各副都统　固山大　参领　佐领纪律森严安有兵丁踰闲坏法之事况各居满城亦无分身出外之术此皆土著劣兵地方恶棍假威肆虐此得其利而贻彼以不韪之名也本部院钦奉简命统辖兵民若使兵不戢而民不安在将领止有束兵不严之咎而本部院兼负纵兵殃民之辜矣兹当莅事之初拟合严行禁饬为此示仰文武官民人等知悉务须兵辑营伍民乐安居不许交结往还恣行非法倘有故违若前所指诸项弊端者或本部院访闻或被受害人告发定行严拿作恶兵棍审实情由立以军法从事仍查该管将领会疏题参从重处治断不姑宽在尔百姓尤须安心乐业不得无故生非自蹈欺妄之罪本部院视兵民如一体按曲直为是非无所纵狥亦无所左袒也其各慎之毋忽  

　　○查取文官劣迹 

　　为查取不职官员劣迹以肃吏治事照得察吏安民政治首务浙闽地处冲繁百姓疮痍未起所藉以抚循爱养者惟守土各官是赖若乃职业全隳置民瘼于不问苞苴横敛秪私橐之是营此等皆是蟊贼民社尚何利哉兹当入境之初本部院矢志澄清吏治大振激扬断难容因循宽纵以贻地方之患也合行查取为此牌行两省藩臬二司各府州照牌事理即将僚属大小各官逐细查访如有溺职败检贪残不法者备开本官赃款劣迹限文到五日内具文密揭呈送本部院以凭复核紏参施行至于廉访之法务须秉公破面母宽大吏而以卑员塞责毋舍贪酷而以微疵点缀款犯必实有其人不许无端暗埋富户诡名以留诈索之地事迹必详列月日不许游移朦混以开审勘出入之端尤不得以去任及破甑之官勉强充数此外若有不职干八法之议者另开职名事款揭帖一并呈送以便酌夺该司府久任地方闻见必确万勿狥情宽缓若不如限揭报本部院另有访闻径自具疏紏参该司府自难辞狥纵之议矣慎毋忽视致干諐戾至严至切 

　　○查取武官劣迹 

　　为查取不职武官劣迹以肃戎政事照得设兵所以卫民而约束全资将领浙闽地处冲繁百姓痌瘝未起所藉以捍御疆土辑睦兵民者惟经制各将弁是赖本部院叨膺简命总制文武羣僚兹当入境之初矢志诘戎振旅以肃军政断难容因循宽纵以贻悞地方也合行查取为此照会两省各镇并牌行各将即将所属各营大小各弁逐细查访如有溺职败检贪恣不法纵兵殃民杀良克饷等事以及疏防通海贸易者备开本弁赃款劣迹限文到五日内具揭密送本部院以凭复核参拿施行至于廉访之法务须秉公破面一洗积习毋舍将领而以偏裨塞责毋宽贪暴而以微疵点缀款犯必实有其人不许无端暗埋富户诡名以留诈索之地事迹必详列月日不许游移朦溷以开审勘出入之端尤不得以去任及破甑之官勉强充数此外若有不职干八法之议者另开职名事款揭帖一并呈送以便酌夺该镇将有专阃分旌重寄且久任地方见闻必确万勿狥情宽缓若不如限揭报本部院另有访闻径自具疏紏参该镇将自难辞狥纵之议矣慎毋忽视致干諐戾至严至切 

　　○查取卫弁劣迹 

　　为查取不职卫弁劣迹以肃屯运事照得屯饷为惟正供输漕粮关天庾重计设立卫弁所以专征收而速攒运也务必廉慎急公斯为克尽厥职若乃征屯则多收火耗任意侵肥运粮则剥害丁民逗遛盗卖有一于此均干国法本部院入境之初务在矢志肃清难容因循宽纵所有劣迹卫弁合行查访为此牌行两省藩阃二司照牌事理即将所属各卫所守千等官逐细查访如有溺职败检扣克运军重勒火耗索诈私截等事备开本弁赃款劣迹限文到五日内具文密揭呈送本部院以凭复核参拿至于廉访之法务须秉公至正勿掩大过而以微疵塞责毋舍有据而以风影铺张不得暗埋富户诡名致留日后索诈之地尤不得以去任破甑之官勉强充数此外若有不职干八法之议者另开职名事款揭帖一并呈送以便酌夺该司统辖卫弁且历任巳久闻见必确万勿狥情宽缓若不如限揭报本部院另有访闻径自具疏紏参该司自难辞狥纵之议矣慎毋忽视致干諐戾至严至切 

　　○禁饬武弁借盗殃民 

　　为专申武弁借盗殃民之禁以肃法纪以安民生事照得武官职守兵丁纪律巳经本部院另示禁约不啻详尽兹于借盗殃民之禁又复特为拈出盖武弁于讳盗拿盗无在不可借题害人者也从来地方弭盗之法武官分内之事惟在平时练兵守御失事督兵追捕而巳至于究伙党拿盗窝起赃物取供招皆印捕有司之专责乃闻浙省独有不然每遇地方被盗大率捺不报闻及奉上司行查又皆讳强为窃若失主告理则必多方抑制甚有反拿失主家属诬为勾引通同严刑拷掠者亦有假借查讯失盗情形强盗名数致将失主用刑审讯者此不过嗔其告发不能遂伊讳盗之谋耳及拿获盗犯则又悖违功令竟不会同印捕私自录取口供甚而择探素封殷实之人勒盗指扳遍行扑捉假飞烧于盗日纵虎捕为腹心择幽房冷庙以为吊打之场抢日用家私而谓刦分之物棰楚炮烙惨不忍言逼认强招无非授意迨至贿赂饱足方纔释放而良民鲜不倾家垂死矣且有含冤莫诉遂至丧身者至于借口起赃扎诈典当铺户生枝节外无不恣意诛求此等举动其狠恶百倍于盗为之上司又多惑于弥缝谓守门吠犬不能禁其噬人以致御暴为暴网漏吞舟非无谓也本部院新膺简命不狥面情嫉恶性成决无宽假除密访实迹参拿外合先禁饬为此示仰督属大小将弁知悉务须洗肺涤肠改头换面从前一切讳盗殃民陋弊痛加猛省惟以弭盗固圉戢兵安民为务如有仍前讳强为窃诬诈良善等情及拿获盗犯不送印捕官审理私下非刑拷讯者许被害指实呈告或本部院别有访闻定将该弁飞章参拿寘以重法恶捕蠹棍人等立时处死断不轻宥其各儆惕不得自蹈法网 

　　○禁白役人夫 

　　为严禁白役人夫以袪积弊以苏民困事照得民间苦累莫甚于夫差白役民夫清律所严禁凡惟正丁徭之外有妄多一事擅役一夫即为违禁滥派向闻昏庸有司听信衙役罔恤民艰借各处上司为因由狥旗营过客之求索于一切力役奔驰之事无日无项不取派于排门相沿久之遂追呼于里现甚有煮料□草垦地种蔬运石挑沙灌园搬土等项名色不分岁时寒暑每日整百盈千初犹纸票勾提今则按图索应以致一身羁管冻馁之苦楚难言入口饥寒俯仰之事蓄无靠更有土棍里甲串同贪官恶蠹与挂名满营之人乘机多派恣意折干驯至每里每月苛派抓夫银数两不等者滥派害民科赃肥巳真莫此为甚矣除一面密访拿究外合先禁约为此示仰各官役里甲人等知悉嗣后各衙门一应日用力役等事俱不许擅拨排门里下一人敢有故违仍前擅立各项人夫名色及指借满营出签差票赴各都?里下派取者或挨门拘捉或率领土棍悍兵上门横索者许被害人协同里甲立时擒拿解赴本部院衙门审问得实定将差役及恶棍重责四十板枷号两个月满日问罪发落兵丁即以军法从事本官立行参革因而折干得财者照依定例治罪追赃断不姑恕若本部院巡历别府即赴地方官告理审明仍解军前处治狥情容隐之官访出一体参究今本部院莅任之初以身率属决不白役民夫一人各官役务须凛遵奉行勿得泛视自取罪戾 

　　○禁指营放债 

　　为严禁奸豪土棍指营放债以除民害事照得营兵放债重利滚盘为浙民第一大害近经将军严戢省会百姓苦累少减本部院见在另行给示杭城务期永禁外但闻向有奸豪土棍借名旗丁挟赀于外府州县及乡村各镇恣意盘算为恶尤烈或以八当十十分取息或发印子钱愚弄倍收或放赌抽头诱输勒票或以货发铺加利取偿其始皆为骗局迨后恃强横行甚至坐逼凌辱吊打扳赔有拆毁屋宇作价者有强拉妻儿准折者有勒本身投靠者有累亲友倾家者小民惨遭剧害有司狥隐不言以为确系旗丁未免投鼠忌器殊不思满营自有定例一离营伍即系迯人将军纪律何等严明岂有真正旗下敢于在外生事之理乎此皆豪恶影射土棍串通兼有不肖有司暗中受利假作不知以贻害百姓耳至于居停赁屋之人皆属结连奸党勾引胡为荼毒乡里言之真可痛恨合行通饬严禁为此示仰该府属官民人等知悉嗣后如有奸恶土棍指称营兵在于各该地方城市乡村容留居住放债盘算毒害小民者许地方里甲呈报所在官司立将奸棍及居停之人拿解本部院以凭审明尽法究处如本部院驻札闽省之时即解本省按察司究审详报如该府县官知而不为禁逐或被人告发或别有访闻定将该地方官以溺职殃民参处断不姑息各宜凛之毋忽 

　　○禁火耗私派 

　　为禁约火耗私派以苏民困事照得居官之要首重律身民困之深莫如横敛顷者屡奉严纶谆谆以暗派私征为戒诚以惟正之供尚烦敲扑断难容无艺之求不经之费以重累小民也年来锢弊日滋流风莫遏为有司者身居民上罔恤民艰凡害民纰政非止一端而惟横征私派之弊为祸尤烈如收解钱粮私加羡余火耗几半正银取派解费杂徭每浮额数以至一切公私费用皆取给于里民若日用之米蔬供应新任之家伙案衣衙署之兴修盖造宴会之席面酒肴上司之铺设供奉使客之小饭下程大兵之槽刀馈享提事之打发差钱戚友之抽丰供给节序之庆贺礼仪衙役之帮贴工食簿书之纸札心红水陆之人夫答应官马之喂养走差与夫保甲牌籍刋刷由单查报灾荒编审丈量等项皆有使费陋规难以更仆枚举总之无事不私派民间无项不苛敛里甲而且用一派十用百派千以果赃官婪蠹之贪腹嗟嗟小民膏血有几而能满此漏卮巨壑哉若浙闽边海要区军与未息民风靡侈家鲜盖藏即使加意抚循犹恐积疲难起岂民穷财尽之时灾眚频仍之后而尚堪此无端剥削耶本部院深维禁饬之方可无补捄之法大抵士人厕身宦籍其荣华享用之志久巳交构于胸中即眷属亲朋之徒尽仰周全于鼻息所以幸博一官靡不身家念重廉耻心隳纵有稍知自爱者亦谓地方用度无出势不得不取给于民间殊不知果能矢心狷介自然节用爱人诸凡室宇之美妻妾之奉与身衣口食日用寻常之需俱当刻意简省所谓俭可养廉是也且一介不取之属员上司具有良心方且敬爱不暇又何礼节之诛求乎至于自既澹泊则乡亲游宦无丰可抽守若端严则兵马公差有威可畏方将退避三舍尚敢肆其需索哉夫居官者若干操守有玷虽具他才小能不足录也安民者不除横敛私征而欲家给人足有是理乎故本部院于申饬官常之外特为拈出此条诚以遵功令肃官箴安黎庶首务莫先于是为此示谕阖属官员人等知悉并牌行两省藩臬二司各府州即便移行僚属各官遵照自今以后务须力洗陋弊易辙改弦如前所指加耗私派等事痛加禁止一意以洁巳爱民为主试思昔贤悬鱼留犊之风岂异人任本部院采访极确衡鉴最公能遵守者有特疏荐举之例有三年卓异之典自当特为表扬以备超擢倘有志在温饱顽冥不悛稍有违犯定即不时紏参请旨拿问追拟彼时功名不保身命随之懊悔晚矣惟是大法而后小廉形端而后表正标榜之立请自本部院与监司方面为始此后若有不肖上官需求属员苞苴贿赂者俱许据实呈揭以凭立付白简本部院肃僚贞度决不自食其言此外过往无名之费有妄干者俱即指名具报法以惩之谁敢不愓凡此公私费用需索之源流尽杜庶几火耗私征横敛之锢弊可止矣其各凛之慎之毋忽 

　　○禁将弁扣冐月饷 

　　为严禁将弁扣冐月饷以恤穷兵事照得募兵着伍给饷代耕以小民手胼足胝之资供兵士不稼不桑之用凡此荷戈戍卒防疆圉而勤操守资弹压以卫民人是养之既优而责之甚重也惟是有限月饷衣装弓矢之整办家口饔飧之赡养皆取给焉必湏按期关支分毫实得斯免庚癸之叹古来良将军士未餐则巳不进食军士寒冷则巳不御裘所以敌忾倍加人争用命今浙闽诸将领其间饬躬驭下洁巳恤兵者固不乏人而沿袭陋弊剥削自肥者当亦不少大率扣克之端非一而其畧可得言之如起盖衙署修造船只日用之心红纸札宴会之器皿酒肴自奉之米薪蔬菜供送之火食下程本管上司之礼节馈仪新任冬夏之案衣帏褥与夫假借制办旗帜火药销算使费等项名色任意苛派而实克落入巳者诸如此类难以悉数乃自将领以至偏牌以至百队而下及于兵丁层层朘剥事事交征又有藉称月饷愆期本管贷发而扣重利以偿还者有公然强放债负以取息者有分散布帛鞋靸或凖折作银或计银扣取者有向领饷衙门借支经营用度迟久零星补还甚而竟归乌有者以至开粮拔补索受贽仪家仆内衙需求馈送每于给饷錾凿包封之日名虽眼同面发仍复按名扣回是何异掩耳盗铃乎复有营官冐占私役之弊每将孱弱厮仆随从家人捏造诡名朦混充伍及将见在兵丁充作工匠人等经年役使以致营伍空虚是又扣冐并行者矣顷者屡奉严纶谆谆以恤民实伍为诫本部院总制两省军务讲求振饬之方惟此禁止扣冐为第一义故于申饬武官之外首为拈出此条特加禁约为此示谕督属将弁队哨人等并照会两省各镇及牌行各将通加严饬自今以后务各洗肺涤肠伐毛换髓若前所指种种诸事有则痛自省改无则益加勉励若果能尽绝陋弊整顿戎行疆宇安宁兵心悦服者本部院闻见最真不靳荐拔或登年例剡章或注军政优考断不冺人之善倘有故违纪律怙终不悛定行不时紏参请旨拿问名既挂于刑书罪难迯于法网即欲湔洗不可得矣昔贤有云疆场未靖何以家为是忘家致身者何有于自奉之丰财帛之厚乎独是源洁流清形端表直宜自本部院与各镇将为则而递勉于偏裨各弁诸凡虚占之恶习扣克之陋规本部院矢志剔除设法查访期于甘苦相同休戚与共决非能言而不能行也愿同志者谅之朂之 

　　○禁白役工匠擅取货物 

　　为禁止白役各项工匠擅取各项货物以安民业事照得派拨里排人夫行户当官承值巳经本部院分事禁约矣惟是百工技艺统在四民之中布帛菽粟皆属日用之物彼细民勤劬于升斗之间拮据于刀锥之末无非为仰事俯蓄计耳若使工匠一日当官店家一物亏本在若辈则必餬口无赀在居官则为褆躬不饬向闻各衙门陋习每遇日用匠作等类若土木若针纫若肩舆一切力役之人俱有当官之事不给饭食不计工钱或常川承值或挨日轮流甚而多取少用折干肥囊以致此辈困顿奔波资生无策又如需用米薪蔬菜紬缎布疋器皿等项每纵买办人役恣意扰害铺家有朱票竹签名为候发价值而实公然白取者有半价低银逼勒强买者有借名賖用看样竟不偿值发还者往往亏折赀本控诉无门在有司迫于上司营头之传取昧于办役胥差之朦蔽沿袭陋规日甚一日而上司又复视为细故莫之禁止殊不知腾谤官声贻害闾左莫有甚于此者本部院莅任虽新稔知此弊以后日用工匠小轿等项俱照民间给发饭食工银买办布帛米蔬器用等物悉依市价现银公平交易并不白役一人差取一物其余大小各文武衙门仍恐因循陋习合行给示禁约为此示仰官民人等知悉嗣后需用各项匠人务须现给工食如使唤各坊小轿人夫俱要现给雇价在匠作人夫等众尤不许假借当官名色恣意高抬雇值至于官用日逐布帛食物等项俱要平价白银现发买办各店铺亦不许借口当官名色私立行头科派散户醵钱承值敢有不肖官役仍前白役白取骚扰亏累者许被害据实指名呈告或本部院别有访闻定将劣员衙蠹一并参革究罪追赃法在必行断不姑恕 

　　○黾勉士习 

　　为朂勉士习以弘教育事照得士为四民之首尤属风化所关努力芸?穴工心?博名泮水正云路发轫之阶也自当潜心笃学明理达道以期远大若能雅志好修宜无跃冶之事然而品类不齐贤愚各异或把持官府出入衙门或包揽钱粮逋侵额赋或保举公祖父母藉为市恩射利之囮或结纳衙蠹土豪恣其武断乡邦之势此等丧检之事均干褫究之条再则捏词诬讼恃衣顶以修嫌结社联盟重声援而骛外凡背卧碑之训总非士子所宜而幸免丁粮抗不完纳尤为今日功令所首严者至于博奕鬬吊往往负债辱身而彼且谓豪举迈俗恬无省改则更愚而陋矣本部院素闻浙闽人文之薮雅具爱慕之心兹当初莅地方用是谆加黾勉以为诸生训并立法以为诸司约至于荐绅举贡或巳登仕版或名列贤书既为桑梓表坊自必褆躬养重以上诸所指陈又不待本部院之赘嘱矣合行出示晓谕为此示仰两省官员衿士知悉并牌行学道通行遵照凡守令有表率之任教官有训诲之责各宜督率生儒谨庠序之教敦礼让之风理学明则心术正劝戒当则廉耻兴今后果有闭户读书不履公庭品行醇笃者地方官举保学道从优作养本部院采风之时定加奖励如有切巳事情该学挂号然后赴所司衙门陈告若审系虚诬教官一并记过其有不遵学规干犯前项禁约者有司详报学道请褫究拟若事情重大仍具由通详以凭特疏题参依律定罪如诸生潜修饬行不预外事而文武各衙门官役兵丁敢于无端扰害者或告发或访闻定将官弁置之白简役兵提拿重处各宜凛之学道仍通行各属有司衙门置立生员门簿凡生员赴衙门者不论公私勾当俱要日逐登记按季送该道稽考以便分别行查饬究施行该道仍行各府出示晓谕母违 

　　○劝谕节俭 

　　为劝谕力崇节俭以阜民财以厚风俗事照得浙省东南。赋区承平日久谓宜比户可封家给人足矣年来丰裕无闻凋敝转甚推原其故有谓天灾流行饥馑洊至者有谓军兴络绎休息无方者有谓贪官衙蠹诛求朘削者有谓势恶土豪侵凌诈害者凡此致病之由皆事之所必有亦理之所不无而不知总缘士民奢侈太过积渐成风遂至不可收拾耳本部院目击犹浅耳闻逼真若宇室之华丽衣服之鲜妍宴会之奢糜游赏之无度器用之奇伎淫巧饮馔之暴殄精工婚娶丧葬之家则越理犯分断不肯称家有无处吊馈遗之文则鬬胜比高断不肯量入为出且也妇人童稚无不首饰珠玑甚之隶卒家奴皆得身被绮縠所以富厚之室虽有赀财而不能久长积聚中等之家勉强费用而必致耗散空虚即使贫窭之子亦皆心痒眼热不惮竭肱股之力蹈邪辟之行以冀逞快于一时亲戚之称贷无门势必忍痛营债朝夕之饔飧莫继遂致短见迯亡此等弊病通国之所共知而甘心日循覆辙只图体面不顾身家良可悲也又不知天道恶盈所以灾荒迭见骄侈巳甚则艳贪蠹之目起豪恶之心而诛求诈害之事于焉踵至矣天灾人祸捷于鼓枹赋重役繁在所难免若灯火之暗吸膏油久病之内枯精髓安得不民穷财尽乎按查士民规制原有定式去奢崇俭屡见条陈率皆视为具文指为迂阔此颓风所以莫挽也本部院新奉 
　　简命期与地方休息教养以立久安长治之规此等风俗未便刑法相加惟有谆切劝诫而巳为此示谕阖属士民人等知悉嗣后务将从前奢侈陋习痛加省改凡日用起居服食吉凶馈遗礼文一概俱从俭约能惜福则自迓天庥能省费则自然充裕再加勤谨务本积累久之将见贫者可期富厚而富者可以永保嬴余矣至于职官秉风教之权乡绅立表坊之式与老成耆士练达世务者各宜身先导率互相劝勉期于返朴还醇民丰物阜安居乐业永享升平岂不休哉此本部。院一片属望苦心愿各体谅勿谓过耳常谈也 

　　○禁船埠勒扣 

　　为严禁船埠索勒扣克之弊以便商民事照得船埠之设原为雇船写契通商便民计也无奈日久弊丛每遇商民到埠雇船奸牙辄借承值官差为词百般要挟务勒重赀及给船户止于六折七折又复搀换低潮曾不得对半到手雇船之人与驾船之人两无照应惟有饮恨吞声而巳前部院曾据埠头呈控差繁乃立设簿稽查之法因委标员前赴黑北二埠监管初意不过欲减省官差使牙埠承值无多则商民之雇值与船户之扣除概从轻省矣不意若辈遇事生风官票之应付虽减而埠头之扣克转增葢为差员留余地办供给无不苛取于雇船驾船之人耳法立弊生乃至于此殊可叹异兹本部院莅任之初业将标员撤回姑宽既往外合行禁约为此示仰黑北二埠及商民船户人等知悉嗣后凡有士民商旅赴埠雇船务照道里远近酌量平价仍使船户与雇船之人当面讲定交银不许奸牙恣意勒索及重加扣克本部院衙门既巳撤回标员亦不许别衙门假借监管名色滥差员役坐埠以致需索陋规其各衙门亦不得滥发应付船票扰累埠头敢有故违或奸埠仍前勒索商民扣克船户者或各衙门擅立差员滥用应付者俱许据实指名呈告以凭严拿追究从重治罪其原日置立簿册即缴仁和县具文申送本部院以凭一稍俱母玩忽取咎 

　　○清理刑狱 

　　为清理刑狱事照得时将溽暑灾患易生惟囹圄幽系之人饥馁炎蒸惨苦尤甚虽陷罪乃其自作之孽而哀矜宜尽民上之心拟合通行清理为此牌行两省臬司照牌事理除热审事宜应听抚院饬查料理外即便通行各属府州县印官亲诣各监仓将现在监禁人犯逐一查点除叛逆重情人命强盗及真犯死罪钦案钦赃等犯照常牢固监候仍须严饬狱官吏卒加意照管母致疏虞并督饬洗涤枷杻扫除污秽饮食给发以时有病拨医调治不许凌虐瘐毙其余徒杖以下轻罪人犯应保候者即取的保应发落者立时省释限三日内备造简明清册开列事犯缘由姓名注明召保释放人犯若干该司通查明白汇报察考俱不得沿袭故套仅以遵依了事该司总理刑名疏狱清刑是乃端责万毋听任冤滥致隳职掌敢有属员违慢淹禁者即据实指名揭报以凭参处决不姑恕 

　　○禁约本标弁兵及投诚等官 

　　为申饬事照得本部院初莅浙省随即往闽料理海疆事务所有标下两营经制官兵及投诚効用等官一概俱不随带委令中军缑副将管理约束合行申饬为此示仰标下两营官兵并投诚効用等官知悉各宜凛遵军纪照常汛守差操不得在外为非作歹生事害人其投诚効用等官更须恪守纪律循分安居敢有违犯军纪者各官许中军具禀驰报以凭拿究各兵丁中军径行处治具文报查至将领守备千把等官皆有管兵责任务各协同约束不得坐视取咎 

　　○巡拿剪径强贼 

　　为巡缉事照得杭城附廓地方皆属通衢要路近访有剪径强徒执持棍械潜躲深林遇有单身客旅经过或截刦其行李搜夺其财物甚而制命杀伤者以致商民褁足行道兴嗟殊干法纪合行给牌巡拿为此牌仰该兵役即便执牌前赴后开处所严加巡缉如遇形迹诡秘之徒携带棍械潜匿隐僻去处窥伺为非立时盘诘驱逐具有抗拒及刦夺行人有据者若系旗营兵厮即行严拿同赃械押赴中军副将会同按察司解赴公衙门听候审实正法如系绿旗及投诚兵丁或土棍冐营为非即行绑拿同赃械解赴按察司严究得实尽法处死俱一面先行具报本部院以凭查考但不许执牌兵役捉人驮牌需索骚扰尤不得假借巡查因而作歹截夺通同纵放一有违犯审实军法重治决不姑贷 

　　○专委臬司督饬禁约诸事 

　　为督饬事照得本部院总制两浙庶务殷繁下车之初业将应行事宜及闻见所及诸务分发檄示禁约矣顷因巡察海疆由浙赴闽一切地方事务若禁约营兵禁放营债禁饬守城官兵与武弁借盗殃民白役民夫行户当官等项诚恐法久生玩耳目难周是未臻实效而徒托空言矣该司为总持风宪之官合行专委督饬为此牌行臬司照牌事理即将本部院申禁前项告示逐一抄誊存案时常置之座右日逐加意觉察若有故违禁约者或被害告发或不时撞遇访闻务须执法严究酌量事情轻重分别详解本部院军前以凭惩治参处不得狥情宽纵尤须严饬该衙门人役不许借端生事需求贿赂敢有故违本部院访查得实定行提拿加等治罪该司亦难辞狥纵之咎愿言凛遵毋得泛视 

　　○沿海防兵搭葢茅房不许骚扰 

　　为申饬事照得奉旨调防沿海各营官兵应用营兵居住本部院现行地方官酌议定夺但因初到汛地不便露处先令于就近采取无碍树木搭葢茅房栅栏暂行栖止诚恐无知兵丁借端滋扰合行申饬为此牌行沿海副参各将照牌事理即便通加诫谕凡采取树木不论远近只以无碍无主山野空处者计算足用酌量砍伐其有古先帝王圣贤庙宇人家坟墓之树及园林花息菓木一概不许混采亦不得擅自捉拿百姓扛抬搬运以致民不安生该将有束兵之责务须留心照管倘有不遵或被害告发或本部院另有访闻定行提拿兵丁以违律处治管兵官亦难辞狥纵之罪毋得故犯取咎未便 

　　○禁约汛防兵丁 

　　为严禁汛拨兵丁滋扰以利商民事照得汛拨官兵原为防御盗贼卫护商民而设给之以钱粮授之以饷米不耕而食不织而衣自当仰体优养之思务尽汛守之事遵法纪而无扰勤巡缉以防奸乃访闻浙省汛拨兵丁不遵纪律或坐食民居责令轮流供养或科派乡镇使出月钱季规如民间口角相争则索调停使费如遇值节序喜庆则勒称贺礼仪甚至奸淫不法无所不为至遇过往船只或借名巡查或假称送差勒掯刁难有货抽货无货索银无论米荳丝绵柴炭竹木以及载茧载桑载谷载粪各项舟船无不抽取无不勒索甚有士民婚娶丧葬之事串同地棍钉椿塞港打合重赀方纔放过以致商贾视为畏途乡农吞声饮泣是卫民而反以害民御盗而较盗更甚也法纪安在军令谓何除本部院见在察访得实拿究外合行出示严禁为此示仰各营汛将弁兵丁人等知悉嗣后务须凛守军纪不许扰害地方不许勒索过往船只敢有故违如前所指种种诸弊许被害据实赴本部院军前具告或就近赴地方官具告申详以凭严拿兵目军法处死该将弁以约束不严纵兵害民参拿治罪决不姑贷如地方官瞻狥不报访出一并参处不宥凛之慎之 

　　○申饬海汛慎防偷越 

　　为严饬海汛戒防以杜奸民偷越事照得浙省宁绍台温沿海一带地方设汛分防毋容一人偷越不许片板下海凡有违犯者奸民枭示汛守弁兵地方印捕知情故纵卖放丛奸一并处斩疏虞无获从重革职治罪煌煌功令各宜凛遵凡汛守边疆之弁员与坐临滨海之守令功令所系身命攸关在地方官员务当家谕户晓设法稽查在汛守弁兵自应昼夜巡防竭力堤备今屡据绍宁各属报有奸民偷界情弊见在严查疏纵职名题参外诚恐守巡官弁仍前怠忽以致奸民乘机偷越甚有惟利是图罔顾身命之弁卒通同纵放合再严饬为此牌行海道及该府该将照牌事理即便转行所属沿海各处大书告示严饬居民各保首领不得故违并饬汛防官兵无分风雨晦冥之际严加防守将领仍不时躬亲巡察一有奸民透越立刻追擒务获万毋刻迟如或疏虞及有愍不畏死之徒通同纵放渔利或被别汛官兵拿获或被旁人首告一经发觉立刻严拿审实羁候请旨一并正法断不宽假凛之慎之但不许借端陷害无辜及扳累良民审出官即参拿兵役处死不贷 

　　○摘禁巧取火耗 

　　为摘禁巧取火耗之弊以杜奸欺以苏民力事照得加耗私征为今日有司第一厉政巳经本部院严示禁傍矣乃今访闻竟有阳存革耗之名阴收渔利之实每遇征纳条银限期俱令花户自封投柜及拆兑之时不在公堂不依部法于私衙密室内另用大等并封秤验又听凭库役家人高下其手将各里民名下混注轻少若干朱签火票四出拿人加罚倍罚犹不慊意以致小民对证无凭吞声忍气钱粮巳完而仍受敲扑且打发差钱班钱反数倍于正银额数在县官涂饰耳目欺瞒上官以为花户自投可免加耗之指摘而孰知苛剥穷檐较昔尤甚贪蠹之巧于攫金乃至于此昔人有云一法立百弊生又云有治人无治法洵不诬也本部院闻见既真摘禁宜亟为此示仰各属印官及衙役里现人等并牌行浙江藩司及杭处等十一府通行严饬嗣后州县征收钱粮无论设柜秤收自封投柜总以尽革火耗为主如设柜秤收必照司颁部法不许另用重法大等及外加小马任意低昂如花户自封必预先示谕小民较凖部式库平比民间日用小等实重若干每里给与押字等子一把令其上纳之时遵照秤凖然后实封投柜至当堂拆封之时或有分厘不足止许悬牌示知或票差里长责令下限照数补完不许差役提拿酷刑倍罚敢有贪官衙蠹不遵禁约仍前于部法之外滥加火耗加马秤收等弊或假借自投轻少名色差拿里现花户倍罚加罚擅自刑责者许被害小民据实不时呈告本部院又在设法查访得实定提库蠹胥差立时处死本官先行拿问一面飞章参奏按算历年科赃数目从重拟罪断不宽纵 

　　○禁革倾银官匠 

　　为禁革官匠倾销之弊便民输纳事照得县官征收钱粮各里花户原有多寡不同汇总解司例应倾镕大锭则里民分限输将之时惟期水色足纹而止似不必苛求成锭恣其刁难也乃闻有不肖印官婪恶蠹役巧于剥民擅立当官银匠名色先择银匠之奸猾者受其货财注名官匠每遇小民上纳条银必赴官匠铺家倾镕成锞方准收纳不但錾凿成块者一概不收即锞锭足色而非官匠销镕者亦多刁难勒掯甚有烙印为记若无官匠印记者俱不收纳以致奸匠恣意勒索不论银数多少俱要火钱数分不等且有纳银止于钱数而火钱印钱反浮于正银者奸匠肆其诛求官蠹暗中分润此又于私加火耗之外巧计剥民者也为民父母而设心行事如此即不畏王章国法岂尽昧廉耻良心乎本部院莅任伊始不忍为不教之诛除巳往姑不追究外合行严饬禁止为此示仰督属印官衙役里民人等知悉并牌行藩司各府通行遵照嗣后输纳条银不论额数多寡止要足数足纹如有现成锞锭即以锞锭上纳如无现成锞锭即以成块纹银上纳各里民不得借口本部院禁约溷将零碎潮银充数自取罪责各库役经承尤不许踵袭陋规恣意刁掯敢有故违仍立当官银匠名色需索火钱印钱克剥小民者许被害不时首告或本部院别有访闻定将官蠹奸匠人等一并参拿究赃照例治以重罪断不轻恕 

　　○诫饬讳盗 

　　为严饬讳盗殃民之禁以遵功令以靖地方事照得弭盗安民乃文武各官专责若果平日绥辑有方保甲得法则地方自无盗贼之虞即或有奸宄乘间窃发立时追缉亦断无不获之理乃今日缉盗之功令弥严而文武讳盗之锢弊转甚有等关茸官员既不能弭盗于平时又不能缉盗于事后每遇地方失事百计威逼失主里邻或勒其隐匿不报或教其讳强为窃有家赀被刦罄尽而谓当时赶散并不失物者有公然明火执械盗伙多人而谓二三鼠窃穿窬挖壁者甚有斩关放火杀人奸淫而假借仇家报复内变隐情以图抵塞者迨至上司查究事迹昭彰势难收拾辄又归罪事主里甲谓其首告躭延情事不实以致碍难转报殊不知人家被盗杀刦痛切剥肤谁肯躭待时日又谁肯隐忍不言此皆欲盖而弥彰也至于奉文拿盗则又听凭恶捕悍兵卖放真贼混以无辜良民充数或非刑吊拷强逼供招或暗砌赃私诬为指实有未及到官而棰掠以死者有收禁监仓而绝呈灭口者即间有一二真盗又嘱其彼此影射谓某日某处即是某等同刦某案某人即是某等同伙某巳在某处杀死某巳在某监瘐毙支吾牵扯总无确凭在狡盗既受贿嘱又冀宽刑何难信口胡说在各官畏避考成利于苟且不惮附会人招究竟大盗真窝逍遥藏匿百分中曾无一二拿获者凡此弊端总迫于缉盗之参罚日严遂致流为各处文武诸员之通病矣不知各官此等肺肠此等行事久巳为绿林勘破必且揶揄而笑聚党而谋谓今日为盗不但官府不加追缉又从而呵护焉则巳行者何惮不可再行未试者不妨姑且尝试是不止讳盗而实诲盗矣所以盗贼日盛月多良民局高蹐厚几于世无乐土也本部院为各官熟计深筹失事之参处止于戴罪追缉若讳盗则竟革职矣诬盗而致死民命则当革职提问矣孰重孰轻不待智者而决也且盗案不讳则追缉严追缉严则盗无藏身之地旧盗既除新盗不发一劳永逸再无参罚之虞矣孰便孰否又不待智者而决也又思各官工巧讳盗无非为保全功名计谁知事真难假盗终不可讳罪又无所辞而纵盗养痈诬良为盗民不聊生闾阎怨恨必遭鬼谴殃及子孙又不但功名不保而巳静夜思之能无寒心本部院莅任虽新积弊稔悉兹不惮琐娓详言者一以恪遵功令一以安靖地方而亦为文武各官功名阴骘计也为此示谕督属地方文武各官兵捕士民人等知悉并照会两省各镇牌行司府协将照牌事理即便通行严饬凡各官并管辖地方务须教养百姓勿使饥寒迫身挺而走险尤须申严保甲不许因循怠玩虚应故事若果境内萑苻无警宵柝不惊本部院特加优异不靳荐扬倘有盗贼不时生发各印捕防官遵照定例一面严督兵捕穷追密缉务净根株一面将失事月日情形及失主姓名疏防文武职名暨曾否问有盗贼确数有无现获真盗明白具文飞驰通报以凭施行倘有仍前借口事主报迟追缉无及或隐匿不报或讳强为窃以至诬良充数冤死无辜捏报并案彼此影射等弊除本部院设法查访外许被害人等指名指事据实呈告查问得实定将该管文武各官飞章题参革职拿问奸捕恶兵立正大法断不轻恕本部院立意弭盗安民法在必行其各凛愓毋贻后悔 

　　○饬报疏防职名 

　　为严饬速报疏防职名恪遵功令事照得地方失事先将疏防文武职名开报题参一面追缉盗贼如隐匿不报讳强为窃开报迟延于疏防议处之外另参重处此定例也今本部院受事之后每见浙闽两省失事盗案甚多有部驳确查职名者有地方官仅报失事竟无疏防职名开报者驳查往返势必有违定限在各官瞻顾逡巡意在规避参罚故于初报之时藏头露尾情词闪烁殊不知驳查之后水落石出疏防之参处既不能免讳匿迟延之罪又必额外蒙諐适足以滋自误耳况本部院总制两省幅■〈巾员〉辽阔岂能往返躭延代受迟误之咎除讳盗殃民情弊见在另檄禁饬外所有速报疏防职名缘由合再专檄饬行为此照会两省各镇并牌行司府协将一体遵照凡从前巳报失事及嗣后遇有地方被盗者务将真实情形并疏防职名属有司者将印捕各官确查明白属营汛者将专管兼辖各官确查明白俱于文内一并开报并开职名揭帖一本连文同送以凭复核题报其文职疏防官虽经前部院题明听抚院会参亦须呈报本部院查考至职疏防职名本部院驻节地方与两省提督地方隔远尤须飞驰呈报方免迟误自申饬之后若有仍前怠玩迟延者竟将原报官以讳盗参革其总管承查之臬司知府与专管之镇协将官径以狥庇怠玩一并题参断不姑息代人受过其各凛遵毋忽 

　　○查究仁和摊赔人丁 

　　为查究摊赔人丁之弊以除民累事照得本部院前自浙省往闽之时有仁邑士民以害政十条连名公呈投递除将各款访实另行外内有摊赔人丁一事亟须查询明白夫仁和一县额载人丁既有乡市之分原无偏枯之弊从前虽有流离故绝第今生聚日蕃为民牧者果能从公佥补必无缺额赔累之虞岂有清审一番反贻无穷之害者其管理之贪官蠹役真肉不足食矣据称当日查审时各里俱巳足额有册在县可考何以又有流居侨住商人军里暗加之丁若有此等名色必有实在人户何以又责之见年赔完日长岁久流弊将何底止合行查究为此牌行浙江藩司照牌事理即查该县人丁全书额载若干未经清审之前是否分别市民乡民各自完纳有缺额者如何赔补巳经清审之后果否逐丁补足或是分摊各里代赔足额有无册籍为据既巳足额何又增编流居侨住人民以及商人军里之丁既巳增编此等名目何故又要各里见年赔纳务须彻底清察实系如何作弊为害若此今应作何调剂上不亏赋下不累民限文到半月内逐一查明具详如系该县官役狥私播虐即据实揭报以凭紏参重处但不得借此清查复又立局审丁以滋骚扰察出并究不贷慎之速之 

　　○禁绍协官兵封占民房 

　　为禁饬擅住民房事照得绍协官兵移驻郡城所需房屋查有提标官兵遗下营房内除原借民屋巳经给还民居者不得借端占住外其余遗存实在营房自当逐一清出安插兵丁至协将公署即以奉裁守道衙门暂为驻札斯于地方相安官民无扰顷闻该将有封占民房营造衙署之事殊属未便合行严饬为此牌仰该将照牌事理即查绍协移驻郡城官兵需住房屋会同该府立将提标移驻宁郡官兵遗存见在空闲营房逐一清出酌量通融安插务使得所至于该将公署即以奉裁绍守道衙门暂居毋得越占民屋起衅滋扰如有不遵纪律擅自强占民居者定行拿究不贷 

　　○酌议城门锁钥职掌 

　　为严饬门禁事据漳州府申详城门锁钥请定职掌等缘由到本部院据此为照城门锁钥若令武官专管则恐不肖弁兵借端生事若令有司专管设或遇警启闭又虑躭延前部院与提督各自檄行俱不为无见也但职掌各有定体文武均有责任事贵经权意无胶执总期地方相安巳子今据该府申详前来本部院拟以幅里地方责成有司边界地方责成营官仍再严饬兵丁不许生事扰民是否妥便合行酌议为此牌行闽省藩司照依粘抄事理即便会同臬司细加从长酌议备由通详以凭覆夺施行毋得违忽 

　　○议修战船 

　　为确查修葺战船以重海防事切照战舰为防剿急需业经上差大人会同贵提督将存留船只移泊安置派拨官兵看守在案但有警仍资剿御近见各汛塘报贼■〈舟宗〉往来游移不绝安知狡贼不因移泊之故而窥伺侵犯乎未雨之绸不可不为蚤计且屡据水师各镇将呈详战船日久朽腐或船身渗漏或桅木霉脆或风篷碎裂或杠具绳索损坏不堪修葺既巳逾期燂??切久无制办纷纷控吁自当亟议修理有备无患拟合咨商为此合咨贵提督烦为查照迅赐移行水师各镇将将见在存留各汛战船通加查看开明船只字号捕盗姓名某官管辖原系某年成造或于某年月日投诚带来或于某年月日当阵得获某年拆造某年大修某年小修今应作何修艌例动何项钱粮其船上篷桅杠具绳索等项如有不堪者一并一明逐一议妥估计勒限文到三日内造册具文通报以凭酌议题请修整其见在坚固堪用之船并篷桅杠具绳索等项另册开报并祈严饬各镇将不得以坚固者开为损坏堪用者开为不堪假捏混报以致冐糜钱粮一经查出定将估计各官特疏题参事关海疆要务统希汇册议妥移示以便具题幸勿迟缓施行 

　　○禁闽省营兵放债害人 

　　为严禁营债害人以苏民生重困事照得营兵放债重利滚盘为民间第一大害本部院稔知夙弊莅浙之时随经先行禁饬矣顷者叱驭入关复闻闽中营债之害较浙尤甚揆厥所由皆属奸豪土棍端一勾合营兵恣肆放债藉其威焰剥取厚息两下烹分尤有一种枭獍奸徒原系庸流下贱积蓄重赀实未领有藩本或影射借领或交结人员假冐藩商名目竟与有司抗礼公庭往来酬答在于外郡州县及乡村市镇恣意横行为恶最烈凡借贷立劵只限三月理还每两之内先扣三钱为息写立劵约又每月每两行利三分至期责偿刻不容缓此乃阳避加二加三之名阴受重利之实即使随借随还巳是本利对合倘或限满无偿则子化为母复于票上转票息上盘息不须半载数月竟至倍蓰什伯于本赀彼欠债之人无聊困乏只顾目前而放债之人则预先探其某系至亲殷实可欺某系至交家道可扰延至本利累积之日咆哮取索排闼填门因而凖折房屋拘系妻孥倘犹不敷劵数则逼其扳亲累眷展转株连以至逼取凌辱无所不至因有短见自尽轻弃性命于莫偿者尤有公然告理威制官府代为追偿者天昏地黑惨不忍言人怨神恫毒难尽述甚有多年冷债而送与营兵以索逋亦有放赌拈头而即以博输为实借此又险恶奸棍设心陷人几于不可方物究竟皆是豪恶奸徒肆无忌惮兼之不肖有司狥情趋奉佯推不知甘心残害百姓此等行为不但弁髦国法抑且澌灭良心矣本部院巡辙所过屡据士民纷纷呈控咸称惨受营债之害披阅之余令人发指若不严行禁遏□水深火热长此安穷本部院因思靖南王久驻闽疆仁民爱物禁令森严藩下官员兵士自能恪守纪律何以豪恶神奸敢于假冐污蔑遂至此极耶合行痛切禁谕为此示仰闽省阖属一切兵民士庶人等知悉为人在世若能勤俭务本自然衣食充盈何至窘迫无聊致有借贷营债贻害身家辱及妻孥连累亲友之事自示以后如有先欠营债未清者止许照依实借原本偿以常息三分其七折包利与夫转票滚盘等弊尽行停止尤不许扳及亲属代还敢有故违禁约许被害之人据实呈告以凭参拿按律究治此后如有财帛通那止许兵借兵债民借民债照常起息敢有奸徒富豪挟挈重赀影借藩商营兵名色在于所属地方恣放民债与府县抗礼往来狐假害人者除本部院密访外不拘何项人等得知实迹许即指名首告以凭严拿将借债之人重责四十板枷号两个月示众其图利发本之人并勾引串保一班奸棍立毙杖下如果系真正营兵及藩下员丁会同靖南王合疏参治仍取出原钱给赏出首之人但不许挟仇诬告自蹈欺罔之条该地方官有知情故纵瞻狥隐忍者或告发或访闻定以溺职殃民一并紏参重处本部院言出惟行断不宽恕其各猛省毋贻噬脐 

　　○申饬里役蠹害积弊 

　　为特申里役蠹害以袪积弊以苏民因事照得泉郡连年兵马云屯小民输将供役业巳髓竭骨枯矣官斯土者自宜极力抚绥兴利除弊始足以起疮痍而登袵席今本部院下车以来访闻泉俗积弊除次第另示颁饬外惟是里蠹滋弊害民厉阶尤甚查得里役一项每?向有十干而十干分作十年每干轮当一年现役其当役又从米额分限米多则限多米少则限少此通省之定规也讵意泉属有等势豪预侦大当现役将至或藉势要或赂县令或买嘱攒造或贿托总胥将本干未役之米额飞寄别?巳当之干下使富豪坐享租钱致贫户应役独苦及至大当日子其间一二乡愚又被蠹棍谎诱每计一日或二三金或四五金承认包当银入其手公务置之高阁竟将上门?龟混卸下门?龟将自巳应办军需推卸他人累办使穷民告措无门势不免于典妻鬻子剜肉医疮更可异者又有一种积年蠹胥名曰经管凡钱粮出入公务差派悉由其手或乘上司发籴米谷物料各项蠹即借端取十派百取百派千官取者什一私派者什九遂尔恣意折干盈充蠹橐甚有奉上司催提钱粮派点现役管解官银尚未出库批文先交本差借以有批无银为名上下差承通同打诈是使正项官粮未解而恶蠹嚼民不啻刳心吸髓嗟此孑遗其何以堪本部院访闻及此不胜发竖除另行密访拿究外合再饬禁为此牌仰该府官吏照牌事理即便严行所属各县遵照并大书告示禁饬自后各该县里役务须查照本干原载米额分限轮当不许任凭势豪临役之时飞寄别干冀图避差与夫蠹棍诈钱包当日子悞公卸累及积年蠹胥借公派私折干充橐并通同胥差朋奸巧诈诸弊敢有仍蹈故辙或被人告发或查访得实先将该县官以溺职纵奸飞章紏参其势豪棍蠹立拿毙杖决不宽假各宜慎之 

　　○禁讼棍扛诈害人 

　　为严禁讼棍扛诈之害以安善良事照得闽当兵燹之余疮痍未起素封者百无一二温饱者十少二三今欲物阜民康无过安居止讼为第一义访闻有等势豪地棍探知乡民丰裕弱肉易啖或借睚眦小隙或因干糇微嫌串通衙蠹讼师从中挑唆激构如遇告盗告命将殷实之人牵连词内又或勾引东人指诈阴嘱狱囚诬扳名为乞羹一经诳准谋差下乡百般吓诈不餍不休及橐盈腹满然后局处讲和愚民一堕其阱畏见官府惟所欲为身未到官家巳先破又有一种恶棍索骗不遂驾虚倾陷不首越贩通海则指窝盗匿迯片纸入官虎差肆噬鸡犬为之不宁迨至上下弥缝非公恳注销即具词请息非称原告远遁则称诡名难拘兴灭自由奸伪百出间有一二不就索骗出头赴审者恶等纠集棍伙拳师簇拥衙门凌逼丛殴不惟当时体无完肤将来更有身家莫保之患此等恶习地方有司不能禁遏且又滥准词讼听其起灭而射利焉无怪乎殷懦良民不得安枕而奸徒喇虎日以鸱张也本部院访闻此弊不胜切齿抚心除访实前项讼棍蠹喇立置重典并行各该衙门中饬不许滥准呈状及严禁差役下乡勾提吓诈外诚恐乡民不知仍受诈害合行给示晓谕为此示仰闽省阖属士民人等知悉嗣后如有前项奸棍动辄架款骗害倾陷人家者许被害赴所在官司呈告审实依新例反坐仍解本部院军前尽法究处如地方官有明知故纵因而索诈害民者查出参革拿□断不轻宥各宜猛省悛改毋轻尝试 

　　○禁迁民紏众扰害 

　　为严禁迁民紏众肆害以安□着居民事照得闽省边海地方曩因逆寇蹂躏奉旨将附海居民入内地以绝交通接济之患在尔民流离琐尾情固堪怜但此出朝廷御寇安民至意尔等适逢其会非关内地居民株连贻累所致也况且鹊巢鸠居便当恕心安分辑睦以待升平乘时而还故上应不远矣何乃往往借口迁徙难民结党横行或乘禾稼登场或侦瓜果成熟相率强买端用低假潮银抑勒短价稍不遂欲藉众强割强摘如同寇掠甚有窥知丰裕之家辄寻小隙将道殣死丐冐认至亲移尸图赖纠伙抄抢赀畜为之一空及至鸣官告理而家业巳扫荡无遗矣迁民作此行径又与乱民何异合行严禁为此示仰移调人民并地方居民人等知悉目今朝廷轸念流离复移在即计期归里长享太平不得仍前相聚非为自取罪戾敢有怙恶不悛横行无忌生事害人诈扰殷实者许该地方协拿解赴所在官司尽法究治若事情重大仍解赴本部院军前照乱民例重处不贷尔等慎毋以身命为殉自贻伊戚 

　　○禁派乡民起造台寨 

　　为严禁累民起葢台寨之弊以恤穷黎事照得边海残民年来播迁之苦皮骨仅存叨沐皇恩垂念特遣都统部堂会同藩督提镇查阅边界设寨安兵业经会疏具题钦奉俞旨通行在案是修筑台寨安设弁兵正为绥辑残黎计也至于沿界各处搭葢茅屋暂行安插兵丁此不过一时权宜之策地方有司自应设处料理讵有经承差役伙同汛兵沿乡派取锁押迁民到营勒具领状刻期完葢迟则鞭挞棰楚甚复需索折价侵肥入巳且闻驱使界外修路又责令砍柴供应种种暴虐不可枚举是设寨安民之德意反滋生事扰累之弊端不知文武各官所司何事而忍心厉民若此耶况展界设兵事宜巳经前部院疏题部覆奉旨照捐银五百两例设法修筑本部院现在檄督藩司克期举行各地方官亟宜遵旨力为措处岂容苛剥小民致滋大累除滥派另示禁约外合行饬禁为此示仰地方文武各官兵民人等知悉凡沿海修筑台寨搭葢茅房地方官务要照例捐修设法办葢不许派取民间木料勒索折价及滥用工匠白役小民砍柴供应等弊敢有仍前不悛许被害乡民人等奔赴辕门喊告定行严拿究处官则飞章紏参兵役立正军法决不姑贷各宜凛遵毋得玩忽 

　　●浙闽总制文檄卷二 

　　饬催钦件 
　　禁革见年苦累 
　　饬查粮役积弊 
　　饬禁透越出洋 
　　禁饬防弁扰民 
　　禁防弁勒派马草 
　　禁溪船冒势避差 
　　禁假命抄抢服毒图赖 
　　禁兴贩人口 
　　禁假冒官差需索驿递 
　　禁地棍构迯诈害 
　　饬令营兵互结 
　　查议险滩设船救护 
　　议修官塘 
　　汰冗役禁滥差 
　　饬报盗案 
　　禁莆田县私征暗派 
　　禁宰耕牛 
　　禁投匿害人 
　　禁假命诬赖 
　　劝民省讼劝官简讼 
　　禁船埠积弊 
　　禁抽蔗车布纸棉花私税 
　　议修公馆禁封民房 
　　禁营将派籴兵米 
　　申禁加派兵米 
　　饬禁营伍纵兵 
　　禁捕快借盗殃民 
　　饬剿漳属盗贼 
　　禁革泉属诡寄荫免 
　　禁牵害干证 
　　清豁圈给满营房地钱粮 
　　申饬慎选行取官员 
　　饬禁狱弊 
　　申饬瘐毙罪犯 
　　申饬浙闽交界州县力行保甲 
　　通行山邑捕虎 
　　立法禁止赌博 
　　诫谕慎防火盗 

　　○饬催钦件 

　　为立法饬催钦件以遵功令事照得朝廷励精图治凡属钦件事务俱照新例勒限完结违者部科查参分别议处此葢考功课绩明作有为也本部院总制两省幅■〈巾员〉辽阔一切兵马粮饷刑名盗贼海防地方诸事但有部文行查者必须依限具题咨覆顷莅事检查前任遗下未完及巳拆未行诸案又本部日逐准到新行部咨约有三百余件之多而见在应该咨题之事尚不与焉匝月以来水陆奔驰夜以继日目不停瞬手不停批即舟舆鞍马之顷起居服食之时畧无片刻休暇总期尽职守而副考成也所赖督属文武诸员着实奉行及期完报庶得藉手以告无过诚恐经承吏胥狃于积习沉阁躭延而本官又或因循迟误直至临时疾呼罔应势必遵例查参彼时官员徒受降罚之愆虽欲重惩经承巳不可赎悔之晚矣本部院拟立一字号查催之法又不欲沿袭旧套今酌用勤能补拙四字亦寓触目警心之义凡钦案部件及紧要事务初次用勤字号催提不覆二次即用能字号若遵此二字限内完报者本官即属勤能之才若能字号催提不覆三次即用补字号是欲其补捄迟误之失事虽报完仍于文内批责经承该衙门务须遵照实行戒饬以警其后若补字号催提不覆四次即用拙字号以见本官之拙于才也事虽完报仍将经承解究本官附过一次若拙字号又不回复必致有违钦限定行差人锁拿经承重责枷号仍将本官职名以怠玩误公例特疏参处再照浙江钦件系定限五个月福建钦件系定限六个月本部院有两省责任事务繁多且驻札地方隔省窵远若听各衙门挨至限满之时方纔详报恐驳查往返复核缮疏势难依限完结今亦勒定限期凡浙省钦件以本部院文到该衙门两月半为期务须核明回报倘有不妥驳查第二次的限四个月详覆闽省钦件以本部院文到该衙门三个月为期务须核明回报倘有不妥驳查第二次的限五个月详覆其有部文另立严限及迯人盗案等事不在定例限期者又当随到随覆不得迟误本部院于行催之时必将前项字号牌逐一斟酌印发兹当立法之初合行通饬为此照会两省各镇并牌行藩臬二司各道遵照奉行仍转檄所属各衙门一体知照该司道镇协转发府厅州县营将等衙门催提钦案部件亦须酌定限期勒催回复如有实系难完情由先期明白详请展限不许将易完之事朦混请宽及详报不明致干驳究如有司营将怠玩者听司道镇协揭报查参至于审勘详覆事情务求妥确明晰以便本部院据缮疏咨不得以限期迫促为辞苟且塞责及以验文支吾致烦查驳此系考成所关本部院不得不设立告条谆切申饬各官役务须凛遵奉行毋得泛视白取参究仍具遵依报查 

　　○禁革见年苦累 

　　为饬禁苦累见年之弊以安民生事照得省会冲繁百姓苦于里役为有司者即加意轸恤犹不能起疮痍而登衽席若舍久成良法惟事朘削苛求又恶在其为民父母也本部院向闻浙省有征精善政不用见年惟以滚单催纳起自仁钱二县各外邑仿而行之民多称便讵莅杭之顷有城廓市镇士民连名公呈民害十条首言见年波累之苦一月三次受比通里钱粮责令一身催纳不用滚单不圈顽户一味敲扑书役要卯钱皂隶要打钱科索不休复增押差一项到里诈酒诈银费辄计两计十押牌未了复有押签押签之外复拿违限凡责差人皆是见年出银雇倩若无数两不能支持一卯此乃官比役诈之累甚而地方火盗人命私盐迯人各项甘结大小等事无不责之见年承值更有?金算??草夫役坊头家伙贡院铺设等项以及坐坊应捕总甲里书工食无不取给于见年情词迫切不可名状案查浙省前按院牟　有力革见年十大弊一疏具题下部覆奉俞旨久巳通行钦遵在案不识省会首邑何以藐抗悖违残虐小民如公呈所闻种种烈害至此极耶言之真可痛恨除经檄行布政司严加饬禁并密访蠹役恶迹另拿重处外合行禁谕为此示仰官役士民人等知悉嗣后县官催征条银粮米遵照先定滚单之法着实力行不许责比见年粮长亦不得滥出牌签以滋扰害并严禁衙役不许索取陋例致干拿究其各里见年粮长务须传谕纳户俱要依限上纳条粮毋得顽抗延缓自取罪戾至于火盗人命私盐迯人甘结等事自有各火头失主凶身正犯原被保甲承应不得波累见年其派取夫役巳经禁止一切坊头家伙等项坐坊应捕里书总甲工食均毋派累倘有不遵官参役处断不姑恕各宜凛之 

　　○饬查粮役积弊 

　　为查议饬禁粮役之弊以除民累事照得浙属地方民力凋疲巳极所藉良有司寓抚字于催科厘奸剔弊加意爱养庶几百姓望有起色则讲求征输催纳之事为今日第一义矣本部院莅杭之顷有城郭士民连名公呈民害十条首言见年波累之苦接阅未竟深以为讶第向闻浙省有滚单催粮之法民甚便之何以置而不讲流弊复至于此除经另□该司转行仁钱二县饬禁外因思省会首邑尚且如此外郡州县大概可知本宜通加禁约但虑民情土俗各处或有不同因时制宜务期讲求裨益该司久在地方诸事真知灼见合行查议以垂永久为此牌行藩司照牌事理即查浙省十一府州县催征条粮之法或大同小异或迥不相侔从前通行不许比较见年专用滚单之法某某县分见今遵照奉行某某县分为因何事扞格该司备查前任牟按院具题力革见年十大弊等事一案与各项催征良法刋本及从前各衙门详议旧卷逐一检出细心斟酌并行各府州县询问民情孰便孰否要在不悖原行调剂得当开造清册一本内列某州县向系如何征比今用何法催征百姓以何项为便欲为酌量调剂应用何法可以永远遵守向有何项杂派杂差为害今当如何饬禁逐州县备悉开明具详呈送以凭复核通行事关地方长久之计该司务须确察妥议万勿迟延草率嘱切嘱切 

　　○饬禁透越出洋 

　　为饬防隘口要汛以杜透越事照得闽南滨海地方向经设立边界分拨官兵防守碁布星罗禁戢透越立法严而且密若使汛守将弁在在堤防刻刻稽察即有走险奸民安能私通飞渡近虽奉文展界而防范更宜严切诚恐不肖将弁通同扞法奸民或将内地麤细货物装入小艇蓦地夜行潜至汛口官兵为之导送出洋者又或扮为客商行李从陆路僻径穿崖度岭转出界外登舟者神出鬼没阴谋叵测如省会之闽安镇福清之海口兴化之江口涵江泉州之同安大盈鹧鸪漳州之海澄石码镇海及福宁之铜山沙埕蓁山?与皆属通洋要口防缉宜周除密饬拿究外合行禁谕为此示仰沿海汛守边界将弁兵丁及地方居民人等知悉嗣后汛防地方务要时加讥察督兵常川哨探不许躭安疏误如有射利奸徒愍不畏死贩运违禁货物阴图透越接济者立即擒解官司鞫讯转解本部院军前审实按例治罪其防弁兵卒敢有勾通导送猫鼠同眠许附近人民从公举首如果人赃有据出首之人赏银一百两该管镇将以通海接济会疏题参弁兵先行正法决不轻纵但不得借端罗织平人妄害无辜自干反坐之罪凛之慎之 

　　○禁饬防弁扰民 

　　为严禁防弁肆虐殃民以拯残黎事照得泉郡地处海滨百姓播迁之后田土抛荒家业废弃年来复罹灾伤颠连困苦情状不堪见闻所赖地方文武各官加意抚恤庶几获有起色讵意犹有防弁播虐残民以逞者查泉属自大盈以及竿头一带虽处边界然官兵星罗碁布巳足御侮缉奸乃恶弁钻营援剿名色驻札内地占民居而开衙署任地棍以作爪牙派米谷取鸡鹅百般科敛甚且探知殷户辄架虚局非云通海接济即称越界采捕差兵锁拿滥刑酷拷小民无奈典鬻求生稍或不遂诳捏申详致使残黎负屈莫伸本部院经临兹土业巳廉访有人俟另查实迹拿究外合行饬禁为此示仰各汛防弁及乡民人等知悉嗣后汛守地方务要恪遵军纪约束兵丁严缉巡防保安疆土毋得仍前科派累害小民及风影虚捏诈骗良善敢有故违或经访出或被告发定行提解辕门按以军法重处仍查该管将备一同飞章题参决不姑恕各宜凛遵毋贻后悔 

　　○禁防弁勒派马草 

　　为饬禁防弁勒派马草以苏民困事照得泉属沿海一带分汛设防原为御寇安良固守地方计也膺斯任者自当恪遵军纪戒约兵丁凡一草一木不许扰累民间庶称尽职兹本部院驻节该郡访闻各汛防弁一到地方全不留心防御惟知剥削小民科敛之外又复勒令各乡每日割送青草二三十担喂养马匹夫乡农日事田亩胼手胝足何等辛勤安有余力割草供应况兵有月饷马有干银照例给领何不自行喂养反勒乡民办送甚有暗令折干恣饱溪壑者念此残黎奚堪重累此弊各汛皆然独廿四都为最除巳往姑不深求外合行出示饬禁为此示仰各汛弁兵乡民人等知悉凡防守官兵马匹各有月给饷干喂养或自行放青照管何得恣意扰民嗣后敢有仍前勒令乡农割送青草及滥派科敛等弊许地方保甲人等奔赴辕门喊告以凭严拿重究不贷 

　　○禁溪船冒势避差 

　　为严饬溪船均匀应差以恤劳苦以免偏枯事照得闽省小民生业最苦莫如船梢滩高水险百倍艰辛无非藉为餬口之计况当军兴旁午兵马络绎又值连年投诚官兵移驻各省装载船只殆无虚日为有司者不得不从权封觅为船梢者不得不勉力答应乃闻有等棍恶倚冒势要或依营头或影藩下或称督提标员或冒司道官舫以一人而包数只以一埠而庇几船霸占江干踞揽客货一切官差全不荅应以致应差者常川装运冒免者享利安闲又有一种积年埠头盘踞南台洪塘延平建宁浦城崇阳一带马头西至邵武光泽清流等处要津每乘官差无论需船多少遍发爪牙沿江封捉取十派百取百派千用者什一卖者什九月收例银概不当差叹此梢人经岁勤劬血汗之资能有几何而堪此辈无穷朘削哉除另行密访拿究外合行饬禁为此示仰闽省地方官吏兵民及埠头梢水人等知悉以后凡遇公事需船不论藩下督标提标城守各营以及粮驿等道衙门何项船只俱要与民船一体均匀应差地方各官照例给与米蔬雇价不得偏枯独累敢有藉势抗拒奸埠滥封及月收例钱贿卖冒免等弊许梢人据实指名喊告以凭拿究施行地方官不加觉察事发之日定以狥纵一体参治决不轻贷各宜凛遵 

　　○禁假命抄抢服毒图赖 

　　为严禁假命抄抢服毒图赖以重民命以遏刁风事照得入情孰不恶死国法尤重轻生若真正谋故鬬殴则杀人者抵律有明条至于投水跳崖悬梁服毒概置勿论久有定例颁行但闻闽地多产毒草食之断肠如鸟啄长葛之类均足毙人乃有无藉奸民每借为图赖张本往往乡愚雀角争鬬辄思短见自尽其父兄亲属又多习于报忿视为奇货可居见死不救旋即紏众移尸破墙毁屋抢掠资财如同洗刦以致被枉仇家立成虀粉及控告委验衙官胥役仵作行人复有百般需索少不遂意捏报致命伤痕令死者受蒸拆之惨□者戴覆盆之冤此虽匹夫轻生实由讼棍地喇从中主使借为囮利之薮刁悍无良至此巳极令行申禁为此示仰所属地方人等知悉示后凡有人命事情如系真正谋故鬬殴与毒缢跳溺等项该地方保甲邻佑先将致死根由据实呈明本县方许尸亲赴告该印官即亲行相验不得滥委衙官致滋捏报出入情弊如有借命架诬率众移尸抄抢图赖者该管衙门立即审明照依新例反坐即使真正人命亦将抵偿与抄抢情罪各自审断定案其扛帮棍伙按以抢夺之律追赃究遣不得沉阁淹滞株累无辜倘有司不遵宪禁仍使民受冤诬本部院一有所闻定以庸劣参处不贷 

　　○禁兴贩人口 

　　为严禁兴贩人口以实版图事照得闽省当兵燹之余户口流移物力凋敝民困巳极至于卖鬻妻儿苟延残喘是皆迁民有失故业万不获巳之苦情也近访有等奸棍忍心射利端以贩卖人口为生名曰稍客或诈称营头或冒认藩下敢于市埠公然开店每每勾通媒婆窥探贫人子女百计甜哄贱买贵售远去他乡更有一等势豪指欠营债而逼写身契以折算者尤有光棍凭空囮引拐迯外方以致良家子女堕落烟花者此辈惟图自巳一家饱暖不顾他人骨肉生离澌灭良心莫此为甚合行严禁为此示仰官弁兵民人等知悉嗣后敢有棍徒仍在地方开店兴贩人口牟利害民者许该保甲人等立即擒送所在官司审实解赴军前以凭按律究处其关津汛守官兵务须严加盘诘不许一人私贩出境如有狥纵放行及保甲容隐不举或告发或访闻定行一并治罪决不姑息 

　　○禁假冒官差需索驿递 

　　为申严假冒需索驿递之禁以遵功令以恤残黎事照得上杭一邑界连虔粤往时土贼邻寇交讧征剿兵马络绎其驿递力役之苦与地方凋敝之形可谓至极即使加意培养尚虑困苦难苏乃今访闻丰市地方界与潮惠二府接境每有一伙奸棍冒称王公将军都统差员名色端一携货经商假□公差威焰并无火牌应付公然强索人夫或滥取于驿递或白派于乡民甚至交结官府趋承答应又复串同衙蠹恣意多派掯索折干稍有迟延惨受鞭挞民疲驿困其何以堪况假冒公差勒夫折干等弊久奉严旨禁革何物奸徒乃敢横肆无忌目中真不知有国法矣合行出示禁饬为此示仰该地方人等知悉自后藩督抚提衙门凡有勘合火牌应付填给夫马方许各驿照例答应如有前项棍徒假冐公差无牌无票敢于驿递强取夫马及擅派乡村民夫并串通蠹役掯索折干者无论何项名色员役许被害之人协同地方保甲人等实时擒送该管有司审实押解本部院军前定按违旨殃民之律究罪追赃如该地方官不行觉察赡狥故纵或告发或访闻即以溺职一并参拿俱不轻恕各宜凛遵毋得故犯 

　　○禁地棍构迯诈害 

　　为严禁地棍构迯诈害借迯诬陷以安善良事照得迯人之法屡奉严禁巳不啻家谕户晓矣在尔士民身家所系自必凛遵功令加倍警惕若果容隐情真致罹法网罪自无辞惟闻浙省真正窝隐之事少而构迯肆害之事多皆由一等无赖之徒投身旗下复又借端告假回籍或扳害富室或报复私仇或指占田产或诬欠钱粮恣意扰害非止一端又有一等地棍勾结迯人遍探殷实之家或诬指侨寓曾经寄顿某物或捏造假劵妄称借贷夙逋或并不识面而指为住宿窝家或并非迯人而冒认鬻身旗下诈害种种难以枚举可怜守分愚民百般受其鱼肉稍不遂欲虚词诳告构通伙党不勒说处说和则讲买休买脱受骗者倏而改李为张不受骗者即可移甲就乙拴同串诈不饱不休嗟彼残黎奚以堪此除见在密访拿究外合行严禁为此示仰浙属地方士民人等知悉并牌行臬司各府转行各属申饬嗣后如有地棍仍前构通迯人及假扮迯人在于该地方种种诈害良民者许被害之人协同里甲实时扭禀所在有司审实解赴本部院军前定将奸棍立行处死迯人端差解赴督捕堂依律究治如地方官明知故纵一并参究不贷本部院扶良锄恶法在必行各宜凛遵毋贻伊戚 

　　○饬令营兵互结 

　　为严饬营兵互结之法以弭盗源以安地方事照得浙省盗风日炽屡据文武各官纷纷详报出没不常大为民害其中虽有无藉凶徒紏伙行刦者而惟营兵为盗比比皆是葢今日法令民间不许养马即弓箭军器稽察甚严何以所报盗案俱系长刀大弓器械齐备者乎此非营兵为盗而何顷据温属报获盗犯数起或系见在食粮之兵或系犯事革退之兵或系脱迯之兵或系假冐营伍之兵顶名换姓勾合成羣各案相连赃明证确除将该管各官查参处治外各处盗情大率类此总因统领将弁稽察不严以致营兵恣行非法是设兵以卫民者今则御暴而为暴也若不设法稽查盗风何能底止合亟严饬为此照会浙省各镇并牌行各协将即便转行所属各弁遵照将该营兵丁以十兵互连一结什长稽之五什一结队长稽之伍队一结把总稽之两把一结千总稽之两千一结中军稽之上下各弁除去内司内丁名色一概严查如一兵犯盗不举者事发之日互结各兵一体坐罪至于禁门出入非奉本管官令票不许擅带弓箭每晚定更炮后兵马各归住处非奉差巡哨不许带刀来往即巡城官兵必给夜巡木牌鸡鸣缴查遇有警息止许该汛官目飞报请令竭力擒缉不许越界致生事端稽查既严俾盗无藏身之地又何自而行刦哉盗绝则民安民安则地方官获免参罚务须着实力行毋容玩泄疏纵仍每月取具该镇将稽察并无盗贼互结一张呈报存案如有营兵为盗发觉之日查系某营兵丁本部院据结从重题参功令森严断不姑容慎勿自误先具遵依缘由报查毋违 

　　○查议险滩设船救护 

　　为酌议险滩救护之法以全行旅事照得浦城建延一带以至福州省会计程七百余里止藉溪河一线以通往来其间湍水高滩比比皆是葢以无有别路可行凡经过者莫不悚惧登舟冒险前进顷五六月间闻有商旅及投诚官兵船只覆溺甚多淹死人口以数百计本部院念之不胜悯恻此固山川之险由于天造地设然而救援修补要亦人功可施且闻此路高滩前人有将巉岩山石炼凿少平者又如民间沿河水碓亦俱筑坝引水旁流者以此推之则险滩尚可修洄溜尚可顺必须地方官询问耆老土人多年舟子酌议可否然后举行再则一路极险之滩有十余处每处应设救护渡船或一只或二只以防行舟磕损覆溺之虞但此船募令何人撑驾照管始可经久济事此又在地方官询问土人酌议妥当再则上水之船每误于纤??亶中断遂致倒流沉溺葢因纤夫只顾往前觅路登山直上其纤??亶或为山石树枝挂住船上呼叫不应因而失事此辈习而不察不为设法算计本部院年前入蜀言旋之时见川江船只皆以山为纤路击鼓鸣锣为号紧击则纤紧慢击则停拉呼应甚灵不致失悞兹闽船傲而行之甚为便益合并查议为此牌仰该府县官吏照牌事理即查该属河路共有险滩几处可否修凿决排从前曾否举行应否设立救护渡船每只约费工料若干责令何人驾使岁给工食若干果否利于行旅逐一询问耆老土人纤夫舟子酌议妥确明白具详如有格碍难行之处不妨据实回复其上水船只拉纤紧慢以击锣为号是否可行一并查议详报以凭酌裁通饬事关利济万勿率畧贻误未便 

　　○议修官塘 

　　为酌议修筑官塘以护田土以利行人事照得杭州北新关外以至石门县一带官塘大路外系运河内皆田地必须修筑完固庶可防水涝而便行人亦地方要紧事也顷本部院入境莅省之时乃见塘路坍塌河水灌入田中出入弥漫陷为水缺致行旅兴望洋之叹农人无排决之方来往船只纤夫不特深厉浅揭甚有汨溺其中者岂近省孔道行人络绎之处所宜如此哉且水患岁警等事一案部行各省修筑堤塍每岁册报查考不知地方各官何以隐匿不言捏饰回复悖功令而害民生莫此为甚合行查议为此牌行浙江藩司照牌事理即将北新关外至石门县止一带官塘确查共有水缺若干处或应修补或应另筑其余不缺之处有塌削低陷者俱当筑砌增高其旧塘石块塌落水中者设法捞取尚有若干内完固高坦之塘尚存若干处该司分别为三项备造一册内开水缺几处某处长几丈应用工料银若干塌削者某某等处共有若干丈应用工料银若干完固不应重修量加整理者共有若干处逐细明白开造以凭核夺至于石料如何采办工匠如何雇募应用银两作何捐输何以畧可省费何以不致累民该司谙练有素务须筹酌妥当确实具详其查估工程务委谨慎幕官及的当司役坐小船一只沿河挨看便知数目不许骚扰里民需索供应致干究处未便至于历年隐匿坍塘不报经管各官另文详报酌夺施行 

　　○汰冗役禁滥差 

　　为查汰冗役以清积弊禁止滥差以苏民害事照得衙役载在经制毋容额外增加吏书誊写文移皂快承值役使各衙门果能恪遵奉行则奸蠹敛迹民生自遂近闻有经制一役二三朋充者有串名合姓公然服役者有巳经犯革犹潜伏衙门者有历役年久诡为更名换姓者臾有州县蠹役侵欺发觉犯赃事败窜人上司衙门以为护身之符者有巳革刑厅大蠹仍入府署勾连窝访卖访吓诈害人者凡此城社之鼠狐尽是闾阎之蟊蠈至于司道府厅州县一应刑名钱谷政务与提审词讼征收税粮等事若果能勤以自励信以立法饬行有序督催有时则属员自然依期完报小民谁不恪遵奉行又如各武职衙门止有兵马汛防之责并无刑狱钱粮之事更宜省役停差以杜奸弊乃有一种阘茸官府无术清查案牍一味恣意滥差吏胥藉卖票以受财积役假奉差而肆虐守提守取不啻蝇逐蚁钻坐催押催何异狼贪虎噬究竟公务百无一完而县驿之夫马供应民间之膏血赀财巳不知糜费几许矣甚有因追取赃赎而公然差催者有州县催科无法民欠无几混行差提而使费反倍于正供者有本官原系票催而吏书混填差名全无觉察者种种弊端不可枚举若不严行痛革民害何堪嗣后除本部院衙门断不滥差员役向各衙门催提事件外合行严禁为此示仰各属官役人等知悉并照会两省各镇及牌行司道府将一体遵行并转行所属严饬凡各衙门吏书皂快等役务须逐一清查恪遵经制不得多收如有朋役串名革蠹潜伏及下司改充者实时汰逐仍将汰过姓名造册呈报其见在应役者取具互结并造供役岁月年貌籍贯文册一并呈送以凭稽核至于差役一节如有重大紧急钦件遴选的当人役守取计程远近朱限回销迟违按日责惩仍于催檄后添写如差去人役需索差钱饭钱及吓诈经承事犯打发者许该衙门据实揭报若果无需索即具印结同缴等语务须遵照实行各无瞻狥庇护其余一切细务俱不许滥差骚扰若夫催征钱粮向有滚单之法又有木皂竹签之法提审词讼亦有着落原告拘提及保甲协提之法倘系真正势豪顽民抗违不服者一面申明所辖上司一面差的役拘唤仍严禁需索等弊总之有治人无治法是在才能官员斟酌而行可也自饬行之后敢有滥差一役致滋扰害者许被扰属官据实指名密揭及受害之人据实指名呈告定行严拿蠹差经承一并重究按赃治罪外本官即以纵蠹参革断不轻贳其各凛遵毋得玩忽 

　　○饬报盗案 

　　为专饬查报盗案恪遵功令事照得地方盗案部例森严本部院屡次申饬不啻谆切凡遇各属失事报文俱行该司查究葢以该司执法之官止任督查不干参罚必能大破情面据实勘详若止凭文武诸员因循捏饰则规避朦胧是其故智不但躭延时日抑且大干功令今特再为该司详悉申言之如查究失事之案第一被盗日期或失主当时即报或隔越几日纔报汛防官兵有无接续穷追第二盗贼确系几人刦失是何赃物器械有无夺获第三获盗几名于某年月日在某处拿获未获几名见在督何兵捕追缉第四疏防文职官员将印捕职名与是否郡城失事应否将府官一并开报一面具详抚院参奏第五疏防武职官员将专汛兼辖统辖与有无焚杀情形盗贼多少数目是否干碍提镇一面具详本部院参奏第六巳获盗犯该司严行提审招详抚院具题其尤切要者近日部例远处失事定限三月近处二月若某衙门朦混迟延致违定限应将迟误职名一并揭报以上皆系见行事例条例虽多总是一查即明之事合行专饬为此牌行两省臬司照牌事理即将从前部行关切盗案各定例逐一检集案头不时翻绎务期符合再将以前及现今行查各盗案逐一检集遵照申饬严速确查明白通限文到十日内分别详覆立等题报施行若文武各官有故意推诿观望者有怙终讳强为窃者又当特为拈出指名揭参不得瞻狥情面其巳逾三月二月限期者文后必须说明将迟延官附报参处此系本部院专一叮咛该司之事倘以后详报盗案仍有一件不明之处该司庇护各官不行揭报者本部院径将该司指名参奏断不食言惟望着实留心勿致自误该司仍通行文武各衙门一体知照恪遵施行 

　　○禁莆田县私征暗派 

　　为痛革私征暗派之弊以苏莆民重困事照得闽省荒残闾阎凋敝本部院念切民生自入境以来凡各属一切害政巳经陆续示檄饬禁又虑地方时弊各别有司从违不同每驱车所至复加细访乃闻莆田县私征暗派巧立名色随事苛求不一而足如钱粮官收官解不许佥累里长久经严禁各处遵行独该县竟将里长姓名假充解役逐图佥点差押起身且收银则□耗秤入兑出则不及司平复令里长暗补甚而衙役需索使费奸棍包解侵欺重累小民惟此为最又有里长轮流值柜之害凡收粮银官吏不遵成例自为经管乃派令逐图里长秤收按月更番强逼科敛衙门蠹役种种需索每有乡愚不谙必须雇倩包收以致侵蚀赔累又每年解运颜料蜡茶自有估价编征定额何该县任意妄派加倍滥取及至百姓知有溢额具呈请领又不给还再则匠班一项原有额定匠户完纳与见年里长何干乃该县责比赔完则原额匠银收归何用至于衙役工食奉文议裁此系大例该县乃巧立雇募之名私勒里长朋出更有柜价银两名目当日派充守道衙门公费之陋规相沿到今仍旧收纳横征至此令人诧异以上诸弊均系莆邑从前现行之事以残黎有限之脂膏供官蠹无穷之剥削安得不财尽民迯乎本应特疏紏劾以为私征播虐之戒第本部院莅任以后该县官役尚在观望未行姑且缓参合先痛切禁革为此示仰该县官役士民里长人等知悉并牌行该县遵照嗣后本县钱粮俱要官收官解不许佥点里长并不得着令里长轮流值柜至每年起解颜料蜡茶详明估定价值务要刋发由单令民完纳不许多征滥派从前如有多收即行尽数给还其匠班钱粮按旧额匠户催纳不许波累里长该县衙役工食不许私勒里长补给并将柜价银两尽行革除自饬禁之后敢再仍前私征暗派扰累里民者或被百姓告发或为本部院访闻定将该县印官紏参重处蠹役立毙杖下断不食言各?里长凡遇前项苛派等事一概不得答应若额编正项钱粮户役毋许借口抗延顽梗致干諐戾未便各宜慎之 

　　○禁宰耕牛 

　　为严禁私宰耕牛以重农务事照得力田首重耕牛私宰载在律例且阴骘劝善诸书惟宰牛一事果报不爽凡有人心谁无儆愓乃闻浙中奸民恶棍与兵丁屠肆之辈止图利巳不顾伤生或兴贩公行或私窃屠宰以致各处牛只价高民间无从赁买既误力田尤干严禁况尔市肆贾民何业不可资生而必欲习此宰牛不仁之术耶合行禁饬为此示仰督属地方兵民诸色人等知悉嗣后无论城市乡村总不许私宰牛只敢有奸棍不遵恣行屠剥者该地方保甲人等赴禀所在官司严拿审实重责枷号毋得轻纵即有病毙之牛亦须掩埋不许开剥不但报其代耕之劳亦杜借口私宰之弊各宜恪遵慎勿故犯 

　　○禁投匿害人 

　　为严禁投匿害人并饬滥行准理以遏刁诬以敦风化事照得匿民讦告人罪与有司滥行准理者律禁昭然不容违犯讵浙省刁诈成习上下相沿恬不知改每有劣生刁棍串通讼师惯逞刀笔以作生涯或捏诡名而快私忿含沙射影变幻莫测甚至驾弥天动地之冤抑开盈千累百之赃私投匿耸诳希图诈噬而不肖官员不但不能禁戢且藉此为渔猎之术见事生风滥行准理或称密访而受下属之馈献或竟差拘而索富室之货赇迨至溪壑既满则称子虚乌有详请注销倘或不遂所求不难指鹿为马嫁祸他姓种种弊害难以枚举究竟原告无人质对无据及至昭雪而被害者巳身名受污家业荡尽矣宵小鸱张殷懦重足刁风滋长民害何穷合行严禁为此示仰官民人等知悉并牌行浙江藩臬二司各道府通行所属嗣后凡有列款开赃砌词重大告言人罪者当该官吏务要面讯实据及查明原告籍贯住址发令承问衙门收管候提被犯质审以别真伪敢有刁恶讼棍仍前投匿诈害捏词报复等弊密访得实立拿讼棍讼师通申详解依律究罪倘有司不行觉察及滥为准理者定行一并题参决不姑贷愿各慎之毋轻甞试 

　　○禁假命诬赖 

　　为禁饬假命图赖以遏刁风事照得徤讼匿名见经本部院给示禁约矣访闻浙俗刁险诬赖成风有等奸恶之徒或欲掩饰巳罪或思中伤他人每每假以人命借题罔害良善在有司之贤良者不难推情问事民自无冤一遇胡涂问官不察是非来历凡有投河服卤抺颈悬梁者辄谓事关人命视为奇货可居将刁民无情一纸顿变为白镪青鈇矣即后辩晰得明业巳倾家荡产不知清法诬告有禁反坐更严凡有抺颈自缢及自溺诬赖等情一概不究仍行治罪奉旨通行在案刁民无知自罹法网殊可痛恨合行严禁为此示仰阖属官民人等知悉并牌行浙江布按二司各府遵照嗣后人命除谋杀故杀殴级等项重情外倘有刁民悍仆或持刀自抺或投河自缢假借人命希图诬赖良善及势宦恶衿营旗地棍人等冒认冷尸扛帮诈害殷实等弊承问官执法严审得实立行揭报以凭分别参拿从重治罪倘地方官假公济私因而罔民吓诈者查出一并参究不贷 

　　○劝民省讼劝官简讼 

　　为劝民省讼以保身家劝官简讼以励廉节事照得四民安居乐业者谓之善良居官讼简刑清者谓之循吏今本部院莅任浙闽以来曾以谘访利弊之故收过呈状二次与舟车所至接阅喊冤各词大抵风影之织十居八九乃知南方风俗浇漓习尚徤讼而各衙门滥行准理讼狱繁多固可概见矣尔民不忍一朝罔顾后患往往以睚眦小忿鼠雀微嫌动辄兴词告讦殊不知一经准行身不由巳若遇清正官府听断分明虽不至害及身家巳不免追呼刑责之苦乃有一种不肖有司罔知洁巳爱民惟务婪私黩货方准状之时非家人衙役乞恩即绅衿势豪关说及审问之日非朱价公费暗送即乡亲游客抽丰不论情理之短长惟视钱财为曲直而且衙门使用则差人有费押保亦有费不止打点承行吏书至于苛取赎锾则被告有罚原告亦有罚甚而罚及地方干证若其酷刑拷诈狡计诛求出人意表之外又难臆度而枚举矣所以小民一犯官司未有不身家随尽者嗟尔乡愚何苦以太平无事之身甘心为贪蠹咀嚼怪此劣职乃负兹诚求乳保之任恣意为轩冕虎狼真可怜可恨也兹屇农期将满准理词讼之时合行谆切劝谕为此示仰官民诸色人等知悉并牌行两省各司道府遵照凡民间果有重大冤抑事情如强盗人命贪官恶蠹势恶土豪劣弁悍兵等项下司难治者方许赴上司告理其余户婚田土鬬殴钱债小事可忍则勉自忍耐不可忍则就亲朋乡里调处平情而止要知此非让人乃自为身家计也若或不能调处势须官断之事则当赴有司衙门据事直陈不得装诬越诉自蹈欺罔倘有架轻为重捏无为有及不由下司审理蓦越控告者反坐之律例最严决无宽假至有司平日务须劝勉百姓省讼安居为主若有不平事情赴官告理者审理之时尤须实意矜怜迅速发落或判决是非量行责释或劝解和息竟免罚惩庶几刑期无刑听讼止讼之意此非本部院迂谈实尔官民所当信受奉行者也倘有刁顽百姓贪恶官役不遵劝谕干犯科条本部院耳目所及定行严法重处断不轻宥其各省惕勿作泛观 

　　○禁船埠积弊 

　　为严禁船埠积弊以苏苦累事照得船埠之设所以便商贾通往来也必选有身家诚实之人充当其役庶几公平不扰可无扣克勒索之弊今本部院访闻各处船埠埠头俱系无藉奸徒百计营求钻谋承值如遇外路船只装载客货到埠每船必索诈银一两或七八钱不等名曰到岸钱倘不饱其欲则船只任凭躭阁客货因而迟滞又如本地装载客货船只每船每年必索诈银三四两以至七八两不等名曰免当小甲钱若不遂其欲则差使不时派拨客货无由装载又如过往客商到埠雇船除写船分例之外如船户得银一两埠头必加三四扣克更以潮银抵换而船户所得什不及二三名曰常例钱挟船户以不得不从之势又如经临差使封捉船只各奸埠即为渔利之地无论大小船只概行捉拿逐船索诈名曰贴差钱遂其意竟公然放去少拂其意即搬篙抢橹封捉应差用一拿十用百拿千种种弊端难以枚举船户隐忍而不敢言商贾明知而不敢问苦累巳极除密访拿究外合行严禁为此示仰通省各埠头船户及商民人等知悉嗣后承值埠头务洗从前积弊革除一切陋规如有无藉奸徒愍不畏死仍前扣克勒索苦累船户商民者许被害人等赴所在官司据实指名呈告转报本部院以凭严拿审实治罪断不姑恕 

　　○禁抽蔗车布纸棉花私税 

　　为禁止认税横抽之弊以恤民艰事案查康熙六年九月内户部题定条例各省关津要地有借名横行不容商民贸易欺压诈害者照光棍例治罪久经通行严饬在案至于货物征收税银由县征解各有定额岂容豪强借名扰害指认横抽今访闻南安县土产芒蔗用木车磨汁煮糖名曰蔗车小民赖以餬口有等势恶棍徒垂涎渔利假讨各衙门告示指名认税恣意横抽每于九十月间乘小民立车煮糖之时轿马数十人拥家蚕食每蔗车一座索税银二十两民惧其威只得揭借交纳一岁之勤劳不足以供一朝之吓诈至于夏布每疋抽银数分纸每担抽银一钱棉花每担抽银二三两客商任其凌虐官府莫敢谁何此等借名横行欺压诈害真不知三尺为何物矣合行严禁为此示仰地方官民人等知悉嗣后如有前项奸棍指冒各衙门名色擅行横收蔗税及抽取布纸棉花等项税银者许地方商民里甲协同擒拿人赃解赴所在官司呈解本部院军前以凭审实参究照依光棍例治罪追赃断不轻贷若地方官狥情畏威容隐不举一并参处不宥其各凛之 

　　○议修公馆禁封民房 

　　为查议修设公馆以杜封占民房之弊事照得钦差官员皇华使客经临地方例有公馆廨舍以为停旌驻节之所其次则安歇官客之人家与宽厂之寺院皆可借住未有动辄封占民房若杭城流弊之甚也顷本部院莅任之初屡据士民条陈谆谆以此为苦大约推原其始多因公馆废倾钦使络绎偶一为之日久遂相沿为成例矣每遇京差大人过往使客将次到省府县各官遍处差人分投封刷其间乡绅有力之家自是不敢过问惟择士民中之素封殷实者无分市井幽僻但是室宇弘敞门面齐整之房概行逐占迨至央情求脱得财卖放诈索巳遂之后方纔封定数处有租赁之名而实无银给发甚至屋内需用家伙什物等项亦责令本家备办以致安居乐业之人皇皇若丧家然良足悲也尤可恨者此房一经住破下次援以为例凡遇使客经临即便封占竟视为邮亭驿舍再无安居之日矣彼平素安寓官客之家与僧房道院惟择抽丰游宦有分甘逐膻之利者方行招接其余钦差旗下官员则百般唆耸贿脱或谓房屋隘小或称动用什物不便势必至展转推卸封占民房而后巳也若不亟图一劳永逸之计则时方清晏而有鹊巢鸠居之士民身为民上而受琐尾哀嗸之怨谎岂能暯然自安哉本部院询闻省城有虎林书院南察院武林驿馆碧莲馆及裁道刑厅各衙门俱系廨宇见在堂署依然尽堪为过往官员驻札之地不知地方各官因何曾不计及而必欲重累吾民耶合行查议为此牌行浙省藩臬二司驿道府县照牌事理于科场事竣之后西成农隙之时遴委能干佐领官一二员前赴院馆衙门各处逐一估计合用修葺工料银两若干或搜措节省官银或劝谕官民捐助谅亦所用无多一面造册通详一面兴工修理事完之日仍酌定看守人役责成封扃看管遇有钦差官使经临之时即按前项各处公署安插仍勒石禁止永远不许封占民房此等安辑士民利济地方之事乃居官职分当为惟愿留心图之勿致谋成筑舍 

　　○禁营将派籴兵米 

　　为禁饬营将买籴累民以袪积弊事照得禁约武职营兵事宜屡经本部院给示通饬在案兹复访闻买籴兵米一事最为害民查兵饷原有定额藩司给银粮道给米此成例也乃有不肖营弁或发银托县或径发各乡村每米一石仅发银四五钱一等其间口袋有费脚价有费差役有费交纳之时淋尖踢斛数逾额外以致民间费银数两始足完一石之米甚有畏减数还原银自愿交纳者更有将领用私票委官前往各处拘拿保甲沿乡勒买强压亏累者种种惨害难以殚述是百姓既巳纳粮赡兵复因赡兵之粮而重累百姓矣合行禁饬为此示仰官兵里民人等知悉并照会闽省各镇及牌行各协营遵照嗣后营官兵丁需用日食粮米除粮道原给本色之外如有应籴米石务将折给银两照依市价公平买用不许仍前短价交县代籴散发各里派送及委官私往各乡强买累民敢有故违不遵者或被告发或本部院查访得实定行特疏题参按赃追拟断不轻贷各宜慎之 

　　○申禁加派兵米 

　　为申严加派兵米之弊以遵功令事照得大司空朱　条议闽省百万军饷一案内开延建汀邵各府有买米摊赔之弊漳泉二府有借派匀补预征等项陋习名色先经奉旨严究见在查审未结此不但阖闽通知即各省相闻无不彰明较着矣为有司者自当警鉴前车勿循覆辙斯为上遵功令下恤民瘼诚恐官役人等利令智昏踵讹袭陋则王章具在宪典难宽合再出示晓谕为此示仰阖属官吏人等知悉并牌行闽省藩司粮道各府州即便通行各县严加诫饬目今协闽兵饷各省俱巳解足本部院屡次饬行各标营月粮务须按时给发不许迟欠其官兵日用粮米又经另行严饬务照市价平买不得发县发乡致滋亏累其从前摊赔借派匀补预征时项陋弊概宜革除尽绝倘有冥行玩法之官役不遵禁约明知故犯者本部院查访得实立行飞章参拿追赃治罪决不姑恕各宜凛之 

　　○饬禁营伍纵兵 

　　为严饬营伍纵兵肆害以安民生事照得设立官兵驻防地方原为御盗安民起见岂容生端滋扰反为民害近闻各营有无藉游棍冒充兵丁名色或竟顶名食粮狐假虎威播虐闾里有合伙开铺欺压乡愚者有放头局赌诓骗殷儒者有放印子钱而盘算小民者有窝藏土妓而扎诈火囤者甚且私造营船昼则兴贩私盐强载客货夜则悬刀插矢刦掠民间放肆横行无所不至更有埠头船只避当官差投营庇护及遇营兵需船又向县官折干仍将营船装载莫可谁何再则闻报盗贼刦掠不遵定例不即发兵追擒迁延观望及闻贼遁始借追缉为名复又沿乡骚扰指扳良善猎诈乡村小民受兵之惨甚于受贼之刦种种荼毒殊堪发指此皆土棍钻入营伍朋比勾引以至作孽如是若不严加禁饬民害何止除见在察访拿究外合行通饬为此照会两省各镇并牌行各协营即便严饬所属各弁毋得收留土棍冒充营伍名色顶名食粮纵容开铺放赌盘债藏奸私造营船兴贩揽载及勾合兵丁横行刦掠其埠头船只不许借冒营头悬灯列帜假威虐民如有本汛邻汛地方盗贼窃发立刻追擒务期必获不许躭延时刻经过地方勿得秋毫相犯敢有故违或访闻或告发经管将弁立刻飞参悍兵土棍严拿正法断无宽贷决不食言各宜遵守毋贻噬脐慎之凛之 

　　○禁捕快借盗殃民 

　　为严禁滥差捕快借盗害民事照得捕役之设原为缉盗诘奸府县经制各有额定名数今访所属府县经制之外滥收白役白役之外又有帮差一班蠹棍三五朋充贿嘱官胥滥佥牌票沿村吓诈比屋搜求凡积窝大盗得受常例线索相通先令闻风远遁反将无辜小民择殷飞噬指盗称窝抄抢家私淫辱妇女若强项分理则云犯人拒捕苦邻佑公保则云党众杀差扎诈沿烧良民重足捕役之横莫有甚于今日者也除另行访拿重处外合行严饬为此牌行各府及总捕官并各州县照牌事理嗣后如有经制之外滥设捕快不察来历混佥牌票纵令卖放真盗借端烧诈良民者或访闻或告发定拿蠹役立毙杖下本管官飞章参处决不姑贷慎之毋忽 

　　○饬剿漳属盗贼 

　　为严饬搜剿盗贼以安百姓以固封疆事照得漳属寇盗刦掠先经前部院与抚院具题一十四案见奉严旨行查疏防职名处分又有责成剿捕净尽务绝根株之议该镇统领三营官兵坐镇一方自当建威销萌擒渠歼党以无负分旄制阃之任乃近日节据报文尚有盗刦失事岂该镇平日都无闻见竟未设法消弭事后任其逋迯绝不穷追剿捕乎除俟严查题报外但恐部议诘责未便以乡村失事仅诿之偏裨末弁巳也合行督饬为此照会漳州镇即行密会该副将速将漳属巳报失盗各案星驰分兵剿捕务获真盗明正典刑仍作急设法搜山必期尽捣巢穴党类无遗使疆土奠安居民乐业斯称无负职守文到之日立将进剿机宜呈报查考仍限一月内将剿捕情形获盗数目据实回复以凭酌夺施行倘嗣后仍有盗贼窃发本部院不日巡行漳属廉访得实则该镇难辞玩盗养痈之议矣思之慎之仍严饬各将弁不许诬良为盗杀陷无辜如有故违定行审实参拿立正大法断不姑贷 

　　○禁革泉属诡寄荫免 

　　为痛革诡寄荫免之弊销算蠹吓之害以拯穷黎以苏重困事照得泉属为山海奥区连年兵马络绎灾眚洊臻小民输将力役业巳仅存皮骨矣本部院念切痌瘝自驻泉以来凡各属一切弊害悉经次第示檄分行饬禁在案乃闻永春一邑尚有里役滋害殊为厉阶查里长一役原有十甲甲下应役悉照米额多寡匀派承当此不易之定例今该县田产多属富豪势猾里役则在县治寄庄则在郡城每每现役催粮追呼不应以致拖累赔貱破家丧身纵有零星交完犹不足偿差礼板钱之费再遇大当年分势豪贿嘱经承将本甲应役米额飞寄别?巳当干下又有将别甲优免生员移入本甲户下重免种种弊端无非贻害穷里至于钱粮乃属经承之事何得累及里役销算使上下差承通同打诈是势豪坐享租钱贫户独受赔苦嗟此穷黎何能堪此朘剥哉除另行密访拿究外合再饬禁为此示仰阖县士民人等知悉并牌行该县遵照嗣后民间里役务须清查归甲照米轮当不许势豪临役飞寄别甲如有业主住居府城田在县地者或着开注召保自纳或于收成之时就佃扣租完粮不得仍累贫户应役赔苦至于生员荫免亦不许移甲入乙影射重混与夫销算钱粮应着经承赴算不许累及里役致滋诈害敢有阳奉阴违怙终不改或被告发或经访闻官以溺职指参衙役立毙杖下决不姑息慎之毋忽 

　　○禁牵害干证 

　　为严禁牵害干证之弊以安良善事照得浙中风俗浇漓刁险之徒术工徤讼凡告词一纸除报泄私忿而外又必罗织殷懦数人开作干证兼有伙告伙证之辈既巳插身硬证复将平素良善一二人牵入词内饰人耳目盖因迩来问官听断不公贪风日炽审理词讼每每诛求证见之人所以奸棍乘机网害不论事情有无干涉止择畧有家业爱惜体面安分怕官者栽名词内以致经承差役骗诈多端其受累反甚于被犯及至庭鞫之时事非目击经手势必对答含糊遂撄问官之怒或妄加刑拷或一概苛罚获罪费钱苦难殚述以故预求原告买脱央情关说住提自此夤缘贿脱之门一开而奸棍讼师遂以为独得之秘无词不行此法矣甚且将良家妇女牵为干证使其无端出头露面其恶更堪切齿合行立法严禁为此示仰阖属官吏士民诸色人等知悉并牌行两省司道府厅州县遵照除本部院颁发状式干证不许过二人词非奸杀叛盗重案不许牵连妇女外嗣后各衙门批准状词如有多开干证及株连妇女者一概不许准行如遇本部院及各上司批发呈状并自理状词或令里甲拘人或行该县提人凡干证不愿出官者许据实写呈一张说明此事与某毫无干涉缘由即交与来差回话其干证不必到官该衙门不许再提至于原状无名诉词续役者尤不许擅行拘摄敢有官役苛求复恣扰害或访闻或告发定将本官立时紏参蠹役拿来处死决不饶恕如词中干证俱具呈回复事无干涉则原告必系欺诈谎词即将干证呈词同原状粘连申缴仍将原告定拟诬告之罪具详发落俱毋故违取咎 

　　○清豁圈给满营房地钱粮 

　　为请除赔纳地粮等事康熙八年八月十一日准户部咨开该本部覆工科柯　题前事查杭州两次圈给房地当日钱粮曾否豁除至于织造衙门官役果否借住民房今有无入官空房截缺衙门可令移住应请敕下该督抚一并查明具题以凭再议等因奉旨依议钦此钦遵咨行到部院准此当经案行浙江布政司确查详覆去后为照杭州镇守满兵两次圈给民房所有百姓地粮节经行查题豁今尚有开除未明仍令本户赔纳者皆缘从前有司怠忽害民不肯细心查核致贻无穷之累兹经　工垣柯　条议部覆奉旨行查前来此正一经清查永豁包赔之日也第恐县胥疏玩成习不肯及早通行确察捱至限期将满朦胧混覆此番题定再无蠲豁之望岂不有负朝廷德意乎合行出示晓谕为此示仰该府县官吏及士民人等知悉凡有省城满营两次圈给民房地粮除从前巳经豁免外尚有未经除明仍令本户赔完者尔士民作速具呈开明某年月日原圈入满营房屋若干间坐落某里计基地或征地几亩几分向在某里纳粮当差从前未曾豁除缘由赴布政司杭州府及该县呈明以便入册具详此系尔士民切肤之事万勿因循错过遗累子孙懊悔无及如有府县经承需索掯勒故意不为详报及不按籍彻底清查再致遗漏不除或经本部院查出或被人告发官参役处决不轻贷慎之毋忽 

　　○申饬慎选行取官员 

　　为行取久奉上传等事照得行取知县一案前据该司具详前来本部院因具疏展期随经驳批去后顷阅邸抄吏部议覆本部院前疏仍立限文到一个月咨送似难久迟惟是本部院驻浙未及旬日旋即从事闽疆各属县令之中其有无未完钱粮盗案犹可按籍而稽若其才品之优劣素行之真伪年力之衰壮采访未及周知又无由觌面考验势不能舍两司之开报而他问矣但今功令何等森严一经咨送即同保举倘所送各员日后以不职败露将何辞于狥情之议乎即如上虞平湖二令亦闻曾与行取之列今俱以赂彰被论不可谓非前此之开报失实也合行严饬为此牌行浙江藩臬二司照牌事理即将所属资俸相应县官内拣选实无钱粮盗案违碍及平素才品端正者量开二三员宁严毋滥宁少毋多备将详细履历明白开造揭帖限文到五日内具详呈报本部院核夺一面就近详请抚院酌示以便会议施行此系荐举大典院司均有责成本部院于咨部文内必将此情备述说明倘或举报不公不明别有狥嘱等弊本部院见闻所及定将两司职名据实参奏断不相宽其慎其严万毋忽视 

　　○饬禁狱弊 

　　为严禁狱弊以重生命事照得刑狱之设不得巳而用之但罪有重轻事有真假必待审讯明白而后招案始定罪当者自有国法无辜者即应省释原不容诈害凌虐也近访有禁子狱卒横行无忌作恶多端凡日收监犯无论罪之重轻百般勒索有见面钱收人钱门上钱贴监钱灯油钱烧纸钱草荐钱睡场钱免捎钱免柙钱送饭钱甚有买命钱种种作恶不一而足稍不遂欲绝其衣食横加凌辱在有狱各官或从中分肥或不行觉察以致囹圄重地饮恨难伸更有一种无名阴毒愈令罪犯难当或置之污秽不堪之处或置之疾风露雨之中或以无病之人而驱伴沉疴待毙之犯或以轻罪而肘镣枷锁加以重犯之刑或受仇家贿嘱而行暗算绝命之计甚至辟犯重囚买充牢头反管罪轻人犯靡恶不作以致狱犯报病报故者月无虚日殊属非法合行严禁为此牌行两省司道府厅州县照牌事理即便严饬司狱官吏禁卒人等知悉嗣后一切重犯必须枷镣牢固用心看守毋许受贿卖法纵放疏虞并严饬狱内务要不时扫除污秽不得因罪重无钱而陷以非刑非命若夫罪轻人犯分收仓所该管官务须不时亲诣监仓明察暗访力行禁饬敢有狱卒禁子串同作恶牢头故违不遵仍在监内横行或唬吓或阴谋任意勒索枉害民命者许被害本人亲属据实呈告以凭提拿狱官重究禁卒人等立时处死如府厅州县仍不留心禁戢知情故纵者察出定以酷例参处决不姑贷取具各遵依汇报查考毋违 

　　○申饬瘐毙罪犯 

　　为再申瘐毙罪犯之禁以重人命以遵功令事案准刑部咨文为遵谕陈言请定处分则例事内开承问各官任意迟延监犯多毙者该督抚逐件题参将承问各官交与吏部议处若督抚不行题参将督抚一并议处等因奉有依议之旨案经通行申饬在案为照牢狱之设所以拘禁罪犯有问刑之责者果能执法秉公勤敏听断自然案无留牍狱无冤民惟有一种贪黩之官藉监禁为吓诈之地不论事情巨细一概轻付监仓苟遂其欲则有罪亦可贿脱若拂其意则羁囚缧绁每至累月经年或泄忿绝呈结果深宵午夜又有一种酷虐之官博风力于网箝视人命如草菅或非刑锻炼无端遂化青磷或任性作聦罔顾冤沉黑狱复有一种阘茸之官丛脞簿书淹滞讼狱公堂无谳鞫之法圜扉成鬼哭之庭往往致情真罪当者既不能明正典刑而犯无死法者辄令其骸填狱底至于近日通病盗案参罚森严多陷无辜充数每每爰书未成先行制死灭口或因疑狱大案审断繁难竟将要犯猝置死地凡此惨刻行为罪犯巳在必死之数加以祁寒暑雨之不时禁卒牢头之凌虐安有不一进监门即名登鬼箓者乎所以本部院每阅各衙门招卷曾未有一案之中不瘐毙数犯者良可惋惜深为痛恨兹部科之条例既严则申饬之责成宜力为此牌行两省司道府厅照牌事理即便通行严饬嗣后各衙门审理狱案关系重犯事情遵照定例一年内完结其余在外词讼遵照一个月限期总要随审随完不许任意淹滞若果有紧要人犯路远关提或事涉疑难者方许据实详请展限至于发禁罪人有犯该大辟者收入大监犯该军流配站者发仓羁禁笞杖轻罪干证人等不许监仓取保候审其所监罪犯如有感患疾病者必须先行报明一面拨医调治倘有怠忽致犯淹毙者本部院于披阅招案之时酌量分别轻则记过劣考重则特疏题参若有贪酷之官蹈前恶习枉取绝呈及诬盗灭口等弊访闻得实定将该管官役严拿参奏按故杀新例治罪本部院法令所行必严必信断不曲狥其各凛慎毋忽取具遵依缴查 

　　○申饬浙闽交界州县力行保甲 

　　为申严力行保甲以弭盗源以安地方事照得弭盗安民必先力行保甲若地方官果能实心编查讥诘奸宄清厘盗窝则土贼自然销灭民生何患不安如浙省温属之平阳泰顺瑞安与闽省之福宁福安乃五州县交界之地周围绵亘四百余里高山深谷峻岭崇崖山凹水曲之地居民杂处靡不藏奸或本地棍徒勾联外来奸宄以及脱迯营伍投诚之人语言异类鹰眼未驯依草附木在于孤村僻野揭竿倡乱杀人刦财靡所不为迨至官兵搜剿奔窜无踪官兵既撤复肆跳梁种种害民皆缘地方官平日稽察不严抚绥无术所致除经檄行浙闽镇将会师搜剿务净根株外若不严饬力行保甲民害何日底止合行申饬为此牌行浙属温州府县闽属福宁州县照牌事理凡属管辖地方无论通衢要津穷乡僻壤遵照严行保甲务于一里之中十家为甲十甲为保立甲长为十家首保长为十甲首每十家用木牌一面上书男子几丁妇女几口作何生理俱送该州县用印悬挂门首如一家有人暂寓九家协同查间从何处来作何勾当一家有人出外九家协同查间往何处去作何事业并城郭内外寺观祠庙一概不许停歇匪人容留行脚僧道如十家之内住有平日素行不轨之人及交游匪类日则装扮为民夜则潜身为盗形踪诡秘出没不常者邻佑地方诘访得实即许密报地方官立行拿解审究倘十家保甲容隐不举清查之后或有贼伙供吐某系某甲某保之人定将合保合甲人等按以通贼一例治罪但不许挟仇妄害审出依律反坐不贷该州县仍不时单骑减从亲赴查点不许擅委佐贰末员及指名造册勒索陋规亦不许每月朔望取结索例反滋民害或某处有贼窃发侦探的确密移该管汛弁立督兵捕搜拿解审正法如无盗贼官兵擅行骚扰者即以诬良为盗依律治罪法在必行毋得泛视敢有阳奉阴违致贻民害者察出定行一并参处不贷仍将奉行遵依缘由呈报查考毋违 

　　○通行山邑捕虎 

　　为捕虎事照得猛兽食人乃居官不职有以致之记云苛政猛于虎洵不诬也该属地处山麓近闻常有猛虎噬人在乡井小民势难齐心合力而文武诸员又复置若罔闻竟不责成兵丁猎户人等设法捕捉是可膜然则虎北渡河不足扬美千古而率兽食人其间不能以寸矣今当草木黄落林箐凋残之候亟当乘时捕虎以除民害为此牌仰该府县协营照牌事理即便督着各处汛兵及限比猎户人等多用鸟鎗窝弓网穽等物在于猛虎出没处所设法擒捕兵丁有能捕虎一只者赏银五两仍查首先用力之人听候拔补官目猎户能捕虎一只者赏银五两并给花红奖励其地方居民有能捕捉者赏亦如之近处将虎解验远处将皮张解验以凭本部院批发施行若怠玩不遵致伤人口该管官按法比较倘该管官忽视不行即以藐上溺职记过劣考各宜迅速奉行毋得违悞 

　　○立法禁止赌博 

　　为立法严禁赌博以正风俗以弭盗萌事案查刑部定例凡赌博之人系旗下者枷号两个月鞭一百系民责四十板流三千里开场之人在家存留赌博之人将自巳银钱抽头放头之人系旗下者枷号三个月鞭一百系民责四十板充军官员有犯赌博革职枷号不准折赎等因并议该管官分别参罚则例奉旨通行严饬在案为照士农工商各有本等生计当此太平无事之时正宜安居乐业乃有一种不肖浪子无藉棍徒沉沦赌博流荡忘返罔恤废产倾家不顾仰事俯蓄推其本心白手求财则乞丐之行也论其行事设局哄诱则穿窬之类也逐胜无餍虎视眈眈则横噬之狼也负输无偿室人交谪则丧家之狗也乃至废业妨工焚膏继晷而恬不知怪不齿于乡党里邻见弃于父母昆弟而愍不知耻辱身贱行伤风败俗未有甚于此者又有因赌输而借贷营债驯至身命不保者因输极而衣食无策遂至流为盗贼者语云奸近杀赌近盗理势有必然耳更可异者骰色樗蒲铺牌鬬页博戏之具颇多而近日胥人陷溺举国若狂乃有所谓马吊一项公然订谱妄注称经无论贵贱尊卑不分贫富老少靡不以此为能事擅胜者指为豪迈风流屏绝者目为迂腐疏拙以致到处设局开场倚营拈头放赌士民之身家被害葢不止一朝一夕矣又下至厮养仆役之类每将制钱沿街翻博致有角逐鬬争盗迯掏摸之事风气渐染乃至于斯圜府国宝岂容抛掷本部院深维禁绝赌博之方不得不严立责成之法为此示仰地方官役四民军兵人等知悉自今以后凡一切窝赌之家尽行停止赌博之具尽行禁绝民人责成地方官生员责成教官衙役责成本官军兵责成该管官各要不时诫谕日逐稽察尤须严饬保甲邻佑地方总甲互相挨查倘有奸徒故违不遵仍前开场赌博者立时将人赃拿首该衙门处解赴本部院军前以凭审实按例重责分别军流问罪若系营头旗下之人送赴将军　副都统公衙门鞭责枷号处治仍将所赌之赃照例一半给赏首人一半入官如有邻佑保甲总甲人等知情不举事发之日重责三十板枷号一个月示警其该管官疏纵曲狥与失察不报者分别参处俱不姑宽但不许挟仇陷人自罹审虚反坐之罪至厮仆沿街博钱者当时拘拿责逐并提该坊总甲惩处本部院因人心风俗起见法在必行断不徒托空言也各宜凛遵慎毋忽视 

　　○诫谕慎防火盗 

　　为严诫慎防火盗以安地方事照得杭城乃五方杂处之地奸宄易丛最难稽察况时屇隆冬更当加意堤防以弭不测除行总捕同知会同仁钱二县申严夜巡禁约外惟虑火盗二事间或生发皆缘地方居民怠忽不遵疏于防备所致合行给示诫谕为此示仰地方官民人等知悉务须遵照往例将省城内外大小街道酌派官役巡查定更之后责令附近居民看守栅栏遇有各衙门紧急公务必须该衙门票照验实开放如民间有生产急病婚丧事故或预禀地方官批照或执本甲十家牌查验照常放行不许衙役兵丁总甲人等借端掯勒需索赀财如违许赴该管官呈禀究治其余寻常往来之人燕会之类一概禁止夜行倘有于定更之后三五成羣或形踪诡异之人夤夜行走立时拿获押赴该县审明发落近闻有种穷极无赖奸徒暗中放火希图结党抢夺财物其设心狠恶尤甚于盗更须留心盘查如有得获火具的据即刻连人送官审实解赴本部院军前正法尔四民烟户人等当此寒冬时候各家倍宜小心火烛勿致失误至于巡缉员役倘有借名巡察强夺行人财物抢剥衣帽者许被害人赴按察司呈告审实从重究处若虚应故事以致地方失事定将该管印捕城守等官一并参处□不宽假各宜凛遵 

　　●浙闽总制文檄卷三 

　　禁佐贰首领擅受民词 
　　禁沿海科取网利 
　　申饬平阳镇不许多占民房 
　　饬定刑具 
　　招抚漳南余盗 
　　劝谕漳南各官 
　　饬禁透越 
　　谘诹漳南利弊 
　　禁钱江渡夫勒诈 
　　劝饬沿海汛防官兵 
　　劝谕捐输建造台寨 
　　禁兵丁强买 
　　申饬文移体式 
　　饬防弭盗贼 
　　禁止花爆 
　　申饬地方官安插展界居民 
　　禁饬投诚官兵不法滋扰 
　　新岁饬励官方 
　　议捐□置设监田 
　　禁约婚丧人夫不许分坊诈索 
　　饬禁结社 
　　申严海防 
　　访拿衙蠹 
　　饬禁滥派夫役 
　　添置义塜地永行收派土?棺骸 
　　饬禁踞埠抽税 
　　禁使假银 
　　通饬各属力行保甲 
　　申饬慎防海汛 
　　禁营厮扰害村民 
　　旋衢禁约事宜 
　　饬禁诳告 
　　禁衢州船埠扣索 
　　赈济贫生穷民 
　　申饬分汛夜巡 
　　禁总甲拨夫扰民 
　　禁缉诈冒棍徒 
　　练习救火兵丁 
　　饬禁倾销低银 

　　○禁佐贰首领擅受民词 

　　为严禁佐领擅受民词审勘重案以肃政体事照得首领佐贰各官职在分猷分理凡刑名钱谷词讼等事非奉上司堂印官批发不得专擅施行此宪纲政体也近闻幕僚佐贰杂职等官不遵禁约擅理民词势豪绅衿往往以睚眦小忿设局害人因其官卑易近贿赂可通兴灭自如威福由巳其行也不必投状具呈无庸两造干证半张说帖实时飞票拘拿一剌封函顷刻朱签标出其止也无事听审供招不用当堂发落餍溪满壑问官与原告烹分打点诈欺胥役与衙差比匪倘或不如所愿不难竟发监仓申详堂上以为卸过结局之地是佐幕卑官竟为势豪劣衿之私人而势豪劣衿亦代佐幕卑官作生意矣嗟彼乡井小民理不胜情含冤饮恨者不知凡几又如强盗人命重情正官或轻于委托微员以有事为荣每于初次审供检验之时行委佐贰讯问以致始基失实冤滥率由于此不知此辈卑品下僚体统既轻吏治寡昧即使守法奉公未免舛错之虞矧有不肖遇事生风营私隳纪者乎此重案冤抑之弊源尤不可不痛加禁革也合行通饬为此牌行两省各司道府照牌事理即便通行所属遵照嗣后司府首领州县丞判吏目典史及巡司杂职等官止许干办本职勾当及听候堂正上官差委或比催钱粮或缉拿人犯或批查平常事情总不许擅自收准呈状擅发差票朱签假公济私越分害民违者分别戒饬参拿俱毋轻宥凡遇地方盗贼生发止许责令巡检巡捕官侦探追缉一有捉获人犯在郡城者立时解赴捕厅巡厅或县正官处审问起赃在外属者立时解赴州县印官处收审不许纵容捕役私加拷掠捕官巡司不得带回署所擅自用刑鞫讯厅印正官亦不得偷安怠忽不行亲审轻委卑官致滋弊害又如人命发觉巳死之检尸未死之验伤与拘获凶身凶器明立保辜限期等事府厅州县正官俱要亲自登场问理不许迟延躭懒嫌憎秽触委之丞尉等官以致开报失真敢有故违禁约本部院于招详内看出即合理无枉者亦将行委之正官记过擅自受理之卑官提解惩饬若有冤滥情节立行参奏革问经承捕快仵作人等锁拿解赴军前从重治罪断不稍宽各取遵依缴查并各大书告示于衙署门首晓谕遵守施行 

　　○禁沿海科取网利 

　　为严禁科取网利以恤穷民事照得海禁森严不许越界采捕止令小民在于界内采取鱼虾正为穷黎资生衣食计也在地方文武各官惟当申严诫察不得骚扰民间斯称尽职乃今访闻该地方沿海居民在于内港网鱼为活因而文武官弁公然私派陋规一网年例有苛取至五六十两者合上下各衙门计之不啻盈千累百是海禁徒为各官垄断而穷民捕鱼资生无异扼其吭而夺之食矣网利害民寡廉鲜耻莫此为甚合行给示禁谕为此示仰地方官民人等知悉凡界外港汊海洋不许一人片板偷越如有违犯定行严拿以通海治罪其界内小港采鱼去处听民自便地方各官止许防闲讥察不许擅立陋规科取民间一丝一缕敢有文武官弁兵丁衙役人等故违不遵仍前派取渔利者或本部院访闻或被人告发立将各该官役分别参拿按例追拟决不轻贳各宜凛遵 

　　○申饬平阳镇不许多占民房 

　　为遵旨会阅等事据护理平阳镇咨呈前事等因到本部院据此为照地方安设官兵原为城守卫民计也若以兵丁营房之故尽驱士民之房屋而占之设兵之义何居查平阳城内据称兵民共房二千三百九十三间士民住屋六百八十六间兵丁住屋一千七百七间是兵丁巳居十分之七士民止居十分之三耳今旧兵皆以自典自葢为辞执意不肯通融岂欲将士民之屋空城尽出以安兵乎抑不思旧兵之屋固有自典自葢之名岂士民之屋独非其自巳产业乎总之在弁兵只图安插宽裕罔顾士民流离之苦大家不肯平心以致文武议同筑舍殊属可恨至于该县既称酌定房屋一千间三股均分安插若有不敷另造营房居住则所谓千间之房必有着落何以又称并无确数殊不可解本部院缌制文武官弁兵民视同一体岂容彼此偏执致使士民失业兵丁露处合行严饬督催为此照会该镇并牌行该道府即便会同从长计算速将该县前议房屋一千间逐一查出均匀分派倘再不敷仍作急搭葢营房务期安插得所在旧兵当存易地而观之心在士民当思设兵相卫之义在官弁当有调剂安辑之方期于兵民帖服如或仍前推诿躭延即将抗违职名据实揭报参处断不轻贷限文到半月内安插完备具文呈报施行 

　　○饬定刑具 

　　为遵旨饬定刑具之制以重民命事案准刑部咨文为贪官污吏酷以济贪等事该本部具题议覆内开查木枷一款律载畧卖人三口以上用百觔枷号凡各处奸徒假以上司访察为由陷害良善诈骗财物者用一百二十觔枷号等语臣部现与犯人所带之枷干湿轻重不等重者七十觔轻者六十劬余长三尺阔二尺九寸律载死罪二十五觔徒流罪二十觔杖罪十五觔长五尺五寸阔一尺五寸俱系狱内囚犯长板之枷非枷号示众之枷也律载狱囚虽应枷号者臣部监禁人犯不用枷号俱照常细锁其夹棍一款先经科臣刘　奏请一应小事苟得其情即可引律定罪不许滥用夹棍严敕在外衙门一体遵守臣部议覆强盗窃盗人命等事先在别衙门招认后竟改供或证据巳明不吐真情再三详究始行夹讯其余小事乱用夹棍者以故违题参治罪照此通行内外大小衙门遵行等因具题巳经晓谕在案又刑杖一款科臣李　疏称律用荆杖然必酌凖轻重大头径四分五厘小头径三分五厘长三尺五寸今用竹板则有龙须板猱头板合漏板等名色重者十余觔长者四五尺不等今一概停止笞杖系旗下人鞭责民人板责臣部现行竹板长五尺五寸大头阔二寸小头阔一寸五分重者不过二觔其在外衙门用毛竹连根大板先经按臣朱　　题请通行严禁在案但恐日久违禁滥用亦未可知俟命下之日再通行直隶各省督抚严饬各地方官夹棍止许督抚按察司正印官于强盗人命酌用其大小衙门所用刑杖并狱囚木枷俱照臣部遵行等因具题奉旨依议行钦此钦遵抄出到部备咨到部院准此随经通行遵照在案为照刑具之制律文载有定例袛因贪酷之官作威恣虐以致违式妄行草菅民命兹经奉旨申严除本部院衙门恪遵奉行外诚恐属员阳奉阴违有辜朝廷德意合再严饬为此牌行两省司道府州照依事理即便转行所属厅县凡遇审理事犯应用刑具之处俱遵部议定制木枷长阔尺寸轻重觔数俱要如法制用非人命强盗重情不许擅用夹棍其竹板一项照样长五尺五寸大头阔二寸小头阔一寸五分但部文内云重者不过二觔自当以一觔十两上下为率各衙门即将从前不合式重大竹板俱行改换倘有故违将不应枷夹之人妄用木枷夹棍及用带根连节毛竹大板与浸泡涨湿横虐加刑者或经本部院访闻得实或被受害人呈告定将本官以违旨酷虐例参处若因而致毙人命者拿问抵罪俱不轻恕并大书告示于该衙门署前晓谕施行 

　　○招抚漳南余盗 

　　为安抚事照得朝廷统一舆图普天皆属赤子乃漳南一块土迩来间有盗贼生发推原其始皆系良民祗因迫于饥寒又或陷于仇害以致一时短见投迹绿林湔洗无由深可悯念本部院先曾督饬官兵勒限剿捕务尽根株复严责地方官力行保甲安辑百姓去后但虑若辈穷极无聊陷身不义今虽悔心复萌而无门控告亦有出于迫胁而返邪莫及且皇上视民如伤宽展边界时使轻徭刻刻以民生为念本部院仰承德意志切绥徕当此太平有年之际正尔民安生乐业之会也合行谆切晓谕为此示仰地方诸色人等知悉凡有从前误入盗党失身无归者俱许据实自首悔过投诚本部院即与湔除自新尽宥前罪编入保甲永为良民倘或执迷弗悟畏匿不前官兵所至立时擒拿仍许里甲公举拿解审实正法决不姑纵若辈各宜及早熟思为良民则身家可保长享升平为盗贼则首领异处妻孥僇辱祸福之机间不容发其各猛省毋贻后悔 

　　○劝谕漳南各官 

　　为劝谕守土之官加意爱养百姓以尽职业以保功名事照得漳南属邑民不聊生盖缘历岁以来兵燹灾伤接踵残黎元气有损无培官斯土者譬犹医人之治病慈母之惜儿孱弱则药饵补之饥渴则饮食济之保护噢摩朝夕不置庶几疮痍可起性命获存倘或痛痒无关抚字乏术坐视百姓疾苦而不救岂不有辜守土之责哉本部院自入闽境体察民情巳知漳属之苦甚于他处兹因料理军务亲历此间目击荒残伤心更切惟有相率地方属员大家竭力爱养务登斯民于袵席始不负朝廷设官之意即饮此地一口水亦得下咽也合行谆切劝谕为此示仰漳属大小各官暨士民人等知悉并牌行该府厅县遵照凡所属地方一切利弊务须细心查访何事有益于百姓则当设法调剂何事有害于百姓则当尽为厘剔或可竟自举行或须具详定夺总期实心实政万勿徒托空言至征收钱粮者务须除革火耗羡余尽绝私加暗派问理刑名者务须留心伸冤理在严戒纳贿狥情不许骚扰里长遇事苛求不得纵容衙役借端索诈勿滥差一人勿滥准一词勿严刑酷虐勿轻意羁监如日用布帛米蔬必须现银平买若需用人夫工匠必须雇倩给钱种种事情不能殚述要皆以爱民为主如各官轸恤果真抚绥见效本部院不靳特疏保举格外荐扬倘或视劝谕为常谈置民瘼于不问惟工朘削任彼荒残白简有灵王法难贷彼时身名僇辱悔之晚矣本部院念切漳民之困苦有如疾痛在身故不禁披沥劝诫设有违悖决不相宽其各凛遵毋忽 

　　○饬禁透越 

　　为劝谕沿海居民毋蹈透越之弊以安乐利以保身家事照得海滨百姓迁徙流离至今日苦云极矣幸朝廷轸念民生展开边界正尔民复归故土安居乐业之会本部院稔知残黎疾痛亟欲咻噢抚摩登诸袵席而后快心故凡见闻所及与地方官详议暨士庶条陈苟有一毫利于尔民者不惮烦絮即为举行以期生聚爱养仍还旧日景象俾尔民永享升平此本部院刻刻在念者也第展界之恩泽下颁而通海之功令尤切尔民或愚懵无知或旧习难改或利令智昏或容情扞法有聚众越界采捕鱼虾者有收买犯禁货物以伺出洋者有海上潜来贼徒竟敢容留歇宿者有暗约贸易携物藏置海边者有因故旧亲戚在于海外而仍通书信往来者有假称捕鱼而乘船偷出外洋者此等违禁之事目今虽未有犯恐奸民故智难免复萌一经发觉身家立丧若本部院不早为谆切禁饬及尔百姓陷罹于法然后从而刑之犹之人家父母溺爱儿女不以道理训诲任其游荡非为是爱之而反害之也故特洒肝沥肠痛切劝诫使尔民家喻户晓触目警心守分安居永享乐利除严檄各汛防弁加谨讥察不许生事扰民外合行给示劝论为此示仰沿海居民诸色人等知悉凡尔百姓住居耕作捕鱼樵采晒盐地方俱要遵照上差都统会阅定立边海界限之内安分营生不许一人偷越及片板出洋若有复蹈故辙通海贸易踰界采捕如前所指各弊者或为本部院访闻或为官兵拿获或被人首告定行立拿审究以通海按例论罪彼时身家俱丧追悔莫及本部院哀矜有心律法难贳亦无拯捄之术矣尔民思之慎之至于界内安插未妥事情遇本部院巡历所至许即据实具呈以凭酌处其相离路远者竟赴该县具呈转详批夺果有利济百姓断不靳调剂施行如居民在于界内垦田捕鱼开铺治业者倘有将弁兵丁借端骚扰察出定行重处决不姑贷 

　　○谘诹漳南利弊 

　　为晓谕事照得漳南兵燹之余频年复遭灾派闾阎凋瘁生计萧条本部院自入闽以来体察民间疾苦知漳属之荒残较他处更甚故念漳属之百姓比他处尤切是以减撤随从亲历巡查务期利弊周知以便次第调剂其间乡俗异宜或今昔不同应该更张之事非谘诹察访莫悉其详今于次日放告收词合行晓谕为此示仰该属士民耆老诸色人等知悉凡本处地方何利当兴何弊当革务将从前源流始末及今格碍偏枯之处明列具呈以凭采择本部院念切民生每于所属巨细事务率皆留意讲究非可朦混欺瞒尔士民万勿瞻狥执谬假公济私有负本部院一片诚心也其讦告状词系人命强盗贪官劣弁恶蠹横兵冤枉重大事情遵照颁发状式据实控告不得虚诳诬捏自取反坐之罪若夫户婚田土鬬殴口角债负琐细之事劝尔士民平心忍耐或就乡保调处或依亲邻解纷万不得巳必须判断止可就近赴有司告理以免跋涉守候之劳目今世情大抵以平安为福若因一时小忿与人讦讼兴词不惟废业妨工且要破财受气何苦以无拘无系之身而受官府拘提押保承胥差蠹需索之扰乎尔士民当一转念情恕理遣自然大事化小事小事化无事矣并此谆劝愿尔士民谛听遵从毋得故违 

　　○禁钱江渡夫勒诈 

　　为严禁渡夫勒诈以苏客商苦害事照得钱江横渡乃往来通津客商必经之路每日潮汐汹涌行人不免怀畏向恐渡夫勒害立有碑禁大船一只装载三十人中船一只装载二十人小船一只装载十人每一人给船钱五文每货一担给钱八文迩来渡夫嗜利不法违禁诈害每至年近岁暮辄将船住江心遇有客商负裹而来一夫攘夺行李一夫拉扯客商以致人不暇检行囊伴不及顾同侣狠同截路形甚刦夺及客商登舟名曰载头不至延捱日暮挨挤满载必不肯轻易开船或潮头骤至风涛危险或雨雪不时受冻忍饥种种苦害难以悉数及至将近彼岸又复停楫半江重勒银钱不餍不止嗟彼训馆书生手艺经纪终岁劳苦所得几何满望及早归家安心度岁岂期渡夫残害至此行李疏虞身命莫测深属可怜可恨除行按察司粮驿道访拿外合行示禁为此示仰该地方人民过往客商知悉如有渡夫不法攘夺行李多载多勒等弊该地方即行公举擒拿送赴司道衙门审实重责枷号江口示众如地方狥纵或访闻或告发定行一体连坐决不姑贷 

　　○劝饬沿海汛防官兵 

　　为痛切再劝沿海汛防将弁兵丁毋纵透越以保功名性命事照得沿海地方新经展界建设台寨分派官兵外御飘突贼艘内防奸民透越专责之职任綦重处分之定例甚严本部院屡经示檄申饬在案盖缘积弊猝难悛改利欲易于熏心仍旧交通事所或有大抵奸民海上贸易与夫信息往来势必结连兵丁始敢放心行走然而兵丁受贿未有不分润于本管弁目将领者一串相连互为容隐从前冥行蔑法本部院知之甚真若将弁肯秉公持公则以下兵丁自不敢冒险作弊尔等受朝廷高俸厚禄月饷口粮且一切边防安插机宜又费地方各官几许经营措办无非欲安内攘外以期宁谧如尔等不思尽心报効仍前为巳营私幽有鬼神明有国法恐断难迯于刑戮也合再痛切劝谕为此照会各镇牌行各协营即便大书告示晓谕沿海弁兵人等知悉嗣后看守台寨各照所辖地方远侦密探昼夜巡逻如海上有贼■〈舟宗〉突至即便堵剿追擒不许内地奸民一人出界片板出洋如有违犯立时拿获移解地方官审明通详倘将弁兵丁不遵禁饬串通奸民贸易海上往来有从公出首者照前示奖赏敢再互相容纵隐瞒或被地方官揭报或为百姓告发或为本部院访闻定即特疏题参照例重处凡系本管统辖将弁概不宽恕本部院再三谆切劝诫之意恐尔等图利忘害为口伤身犹如漏脯救饥酖酒止渴非不暂饱死亦随之待至发觉之时本部院欲为尔将弁兵丁保全功名性命不可得矣愿各凛遵毋得泛视 

　　○劝谕捐输建造台寨 

　　为劝谕速建台寨以重海防事照得沿海地方安设台寨驻防官兵为今日海疆第一急务部议照地方官捐银五百两之例设法建造本部院曾援直省通州修城恤灾事例疏请开纳未荷俞旨当此时绌举嬴之际既不许白役民力又难蹈私派陋规在地方有司身任其责诚非易事惟是公尔忘私国尔忘家于臣义分所宜然而况民社攸寄守望所关即职守亦难独缓且部文既有责成则致期稽督在所不免各官纵无意图功独不思逭咎乎本部院现拟再疏吁陈倘得邀允将来外省官民尚有捐助岂地方官身在事中者反无义举乎除先据藩司议详业经置簿劝输外合再饬谕以速成工为此照会两省各镇并牌行各司道府州协将即便移檄僚属文武各衙门知会务体急公子来之义不拘银两多寡随便捐输一面趁此农隙之时将新旧台寨严限攒工期于速竣本部院拟定三等以为各官劝如有捐银及额完工独先者为上等次则无监造之责而捐银如数者为二等又次则捐银虽不及额而完工在先者与无监造之责而亦能酌量捐赀者为三等俱于事完之日分别特题荐叙仍于该衙门纪功俟大计军政册内注明优考填入事实决不食言倘或□视推诿工程迟误者则其为臣之谊为官之才巳可概见虽有他长不足录矣限文到半月内先将劝输各官职名银两数目具揭呈报仍作速上紧攒催通限岁内完工另行造册详销万勿仍前濡缓自蹈不职之諐本部院蒿目时事洞悉繁难非徒以空言相勉但遗大投艰先义后利乃所以征才力而励臣工也愿文武大小诸员思之谅之 

　　○禁兵丁强买 

　　为严禁兵丁强夺强买以安地方事照得岁聿云暮正农工商贾贸易卒岁之时访得省会地方向有兵丁小厮三五成羣凡遇负贩布帛禽鱼肩挑菓蔬食物拦街先取名虽给价实不偿还少为争执非一哄而散莫可追寻即恃强横肆生端殴打肩挑小贩懦弱乡愚失物既巳无凭惟有吞声饮泣更有公行城市勒取鹰肉甚有潜躲僻径搜抢银包种种不法大干军纪合行差官巡缉为此牌仰本官即便执牌在于省城内外严加巡缉遇有兵丁小厮强夺强买如前所指诸事即行锁拿解赴中军缑副将如系绿旗并投诚兵丁轻则会同城守副将惩处重则就近解赴抚院发落如系旗营兵厮中军副将解赴公衙门究治但不得假借巡缉名色生端滋扰查出究革不贷 

　　○申饬文移体式 

　　为申饬文移以便批阅稽查事照得本部院统辖两省文武事务地方辽阔庶务殷繁各该衙门申呈公文必须简明详备以便翻阅批答免致驳覆躭延今每见各属详文书册有不备原案而朦混叙详者有看语游移而事在两可者有无益繁文而铺张满纸者有苟简塞责而头绪茫然者更有开报职名不遵定例攒造册籍舛错差讹审谳则前后口供矛盾钱谷则总数数目不符委署不开本官出身大案不将原详粘缴亦有应详而验应验而详种种朦混难以枚举至如钦案部件吏治民情刑名钱粮地方紧要事务有例当通详而不分晰除呈某院字样者有应并详本部院衙门直待各院批示之后始行具详者总缘本部院驻札窵远各该经承吏书希图那捻游移易滋奸弊而本管官员或因匆忙失检或系模棱不谙以致左右乘机舞文弄法此不特宪纲政体攸关亦各官官评优劣所系也除本部院随事驳饬兼以公文之妥否甄别属员才力外合行通饬为此牌行浙闽两省各司道府照牌事理嗣后凡系申呈本部院衙门公文务必简明切实叙列原案以便详阅批荅不得支离舛谬草率含糊至应详应验通详事件务须分别明白不许朦混俱于原文书册后开注经承吏书姓名如有仍蹈前项申饬各条故违不遵及不备原行不粘原详者定行是拿经承重惩本管官以才力不及记过参处断不姑恕仍转行所属一体遵照毋违 

　　○饬防弭盗贼 

　　为申严防弭盗贼以安地方事照得弭盗防奸乃文武各官端责若使盗贼将闻刦失屡见以致民无夜安之枕不但参罚难宽即抚心自问设官之义何居查浙江一省嘉湖地处水乡支河庞杂宁绍台温半临边海金衢严处半属山陬在在可以藏奸盗贼易于窃发而杭州省会五方剧处尤易生奸是在有地方之责者殚力消弭有防守之责者尽心稽察不可须臾稍怠也况时际隆冬岁聿云暮倘有饥寒无赖之辈乘机走险关系匪轻合行严饬为此牌行浙省各府县协将照牌事理凡文职总捕印官务须遵照本部院饬行保甲之法实力奉行仍设法稽查用心防范至于武职将领俱要严饬汛守各弁员殚心稽察严加备御务使萑苻无警宵柝不惊或有失事立刻穷追务获通详具题万勿隐讳纵盗养痈贻患慎之慎之 

　　○禁止花爆 

　　为禁止花爆以杜灾害事照得省会烟居稠密火患易生凡属防灾杜患之事俱当预为消弭如节间施放烟火花爆一项或因疏误以致沿烧民间房屋或有兵棍生事以此惊害士民且暴殄物料有损无益其事虽微其害滋大向来虽有地方官禁约不过故事而巳不思焰硝乃系禁物民间私相买卖该管官不行觉察尤属非法合行严禁为此示仰地方官民诸色人等知悉今当年节屇期凡民间一切爆竹花筒流星烟火等项概行禁绝不许点放店铺不许制卖如有故违印捕官即行拿究倘不加禁止以致火灾失事定行加倍重治并将该管官记过参处决不轻贷 

　　○申饬地方官安插展界居民 

　　为遵旨会阅沿海等事案准部文沿海所立边界应行停止民人应令照旧居住巳经迁移海岛应照前禁止不许人民居住令官兵防守及船只不许入海行走照前严禁等因题奉俞旨备咨前来巳经本部院通行遵照并给示严饬在案为照朝廷轸念迁移人民特准展界复业此出皇仁浩荡自当遵奉亟行但巳经日久未据各属报有安插过居民开垦过田地实数诚恐有司奉行怠缓或不肖官弁及衙役兵棍人等阻挠勒掯不亦辜负皇恩重困百姓乎且前此迁定边界既巳荒弃有蠲则今日展界安民势必清查复额目下虽未奉有部文将来必加督责有地方之任者又曷可不熟计而预筹乎合亟饬查为此牌仰该县掌印官查照节行事理即查该属先年迁移人民若干户口废置田地若干区亩今奉旨展界之后巳经复业人民若干开垦田地若干或系各户旧业或系别有垦种曾否安插完备居民是否得所据实具文造册详报倘有安插未完者一面设法着落亦一面将见经复业户口巳垦田地各数目先行具详以凭核夺至于先年荒废钱粮实计若干今应作何复额将起科年分钱粮数目逐一酌议妥确一并详报以便汇核咨部施行如有怠忽膜视以致百姓流离失所田地荒弃无耕或被告发或有访闻本部院定将守土各官以违旨溺职参拿重处断不姑恕其严禁透越通海防守台寨各事宜各文武官仍照本部院屡次申饬恪遵奉行毋得疏忽自干重諐未便 

　　○禁饬投诚官兵不法滋扰 

　　为严禁投诚官兵不法滋扰以安地方事照得浙省投诚官兵拨入各标营効用入伍及分发各府县垦荒官则授之衔俸以待推补兵则给之口粮以资赡养即垦荒者亦必预给一年粮饷以为耕种之资是朝廷之恩养甚优而体恤亦甚厚矣在投诚官兵自当仰副豢养之恩効用入伍者务必谨慎自持禁饬家丁期与百姓无扰垦荒者埋宜躬耕南亩尽力开垦期与兵民相安尤必仰遵军纪听该管将领约束调度乃闻近有玩顽不法恣肆横行或强买以扰铺行或出城擅伐民树或开赌争哄或鼠窃狗偷或乘机抢夺或不假私行或宿娼酗酒或拐带潜迯或容留面生匪类或强勒百姓帮工甚至不听将领约束恣意非为种种不法每见之将领呈详有司申报除见在严查明确轻则饬戒示警重则题参拿问外合行严切诫谕为此示仰投诚弁兵人等知悉嗣后务须恪守法纪遵奉约束敢有横肆扰民恣行不法如前所指诸事定即先行严拿监禁立刻题参治罪本部院言出必行各官功名攸关各兵性命所系慎勿泛视凛之慎之 

　　○新岁饬励官方 

　　为饬励维新以正官方用安民庶事照得本部院忝任两省文武攸司半载以来凡于地方利弊百姓休戚留意谘诹随时体察当亦见谅于官民将吏矣兹复有所诫谕者窃以浙闽财赋奥区承平日久民劳汔止官有余闲谓宜政肃刑清时康物阜矣胡乃见闻所及殊多不然庶职之怠窳未振闾阁之疾苦犹前士习每见浇漓风俗日多刁诈征粮少按期足额之官衙门鲜奉公守法之役乃至萑苻时有窃发师武臣之职守谓何苍赤不免流移长民者又安所辞责人穷财尽讼狱滋繁此其故岂非居官者奉职无状有以致之欤语云大臣法小臣廉又云官清民自安今当岁序更始之际适值皇恩肆赦之时可不勉励维新益加警愓为此示谕督属文武大小官员人等知悉并牌行两省文武各衙门自今以往务各洗心涤虑聚精会神勿假仕籍为利禄之场勿视官守为传舍之地靖共尔位实心为民如文官职掌催征钱粮能革除耗羡则里排自然乐输听断词讼毋违例苛罚则刑狱自然平恕遵缉贼之功令勿讳盗以诬良凛纵蠹之处分勿养奸而猫鼠省耕辟土招集流离时使轻徭清增户口夫马勿派累里甲日用勿白取市廛谢绝游客抽丰勤理日行案牍至于全书有一定之出纳律例载不易之典章与夫钦件限期一切部文见行事例不能一一枚数果能事事留心时时省览则政修事举自着贤声今年考绩之期本部院不靳优考以为循良劝若武官职掌重在固守疆圉简练士马操演技勇辑睦兵民毋冒占毋扣克俾营伍充实众志成城毋生事毋纵兵使纪律严明人心悦服在内地汛防者克清伏莽之奸在边海驻守者谨严透越之弊如是而止矣本部院职任总制讲武诘戎是乃端责旌功荐贤断不敢狥私泯善也以上居官切要本部院初莅条约与日夕申饬何止三令五申虽言之不过寻常而能行即为尽职倘或不畏国宪罔惜人言偷安误公寡廉鲜耻不但绅衿百姓告讦立至即本部院耳目颇近访闻最真定付紏弹法无宽假彼时身命功名方且不保平日之营私肥家竟何益哉愿百执事涤旧从新自求多福勿视为迂阔耳谭也 

　　○议捐□置设监田 

　　为酌议捐置监田以恤罪犯事照得古俗沕穆草鞠圜扉近世浇漓囚盈犴狴此虽愚民自罹刑宪实由官长教化未臻比来朝廷德意屡施解网之恩凡为民上者可不仰体皇仁留心矜恤至于见在谳鞫人犯罪名未定内有含冤待辩者原系株累良民即或罪当情真者何忍毙填狱底本部院每念额设囚粮不敷意欲籴米煮粥分给又虑将来不继终非长策忆前任抚楚时曾有捐俸置田收米赈粥之事颇于监犯有济兹拟仿而行之但地异人殊事属创始合行酌议长便期垂永久为此牌行两省臬司照牌事理即查省城各监每年大约囚犯若干人除有力自饍外应赈者若干人每日煮粥一瓢约可两餐每人需米若干置田几何方可足一岁之用本地田价每亩需银若干坐落何处可以永无旱涝收米堆积何所除杂泛差徭因公免派外每年正供钱粮作何输纳或即以额征囚粮抵算至于董理收租煮粥分赈者必须诚实僧人总筦其事始无克落中废之弊亦要即为察访遴定举报每岁责成何官清盘总赈以杜虚冒其担粥分给者亦须酌募苦行僧人兼任其事每僧日给工食若干其煮粥柴薪及房厂器具等物并宜区处停当此系始创之事似属烦琐但利济攸系该司总理刑名必不靳此一筹划也务须事在必行人皆可用当心查酌询访明确逐项具详以凭裁夺倡捐施行若有从前官绅士民人等曾经举行创有规模者及诸未尽事宜均望广谘妥议回报万勿迟滞仍移布政司知照会商至于给发草荐茶姜等物或俟再行或一并酌量议定回复此举果能尽善垂久俾罪犯无馁毙之虞牢狱鲜青磷之泣是亦寓哀矜之一道也 

　　○禁约婚丧人夫不许分坊诈索 

　　为酌议禁革陋习以厚风俗以节财用事照得民间婚丧二事宁俭毋奢称家有无乃古先圣贤防维习俗之至意也本部院昨年下车之初曾有力崇节俭一示业巳约畧言之当时随据士民纷纷条陈首先请禁杭城陋弊一事备言婚姻丧葬之家有等奸徒把持需索为害最烈其辞激切详尽但本部院彼时莅任方新军务繁重且谓未必有关政体深害士民是以未及准行今□加访闻始知一种奸恶棍徒凡遇民间婚娶死丧之事藉称向日买落地方派定日子画定承值不容他移如婚娶则有吹手吹唱灯笼结彩山子轿夫之类科索身钱饭钱花红蛋酒好看等项每用至数十人必诈银至数十两不等如丧葬则有把头吹手抬材棺罩亭夫之类科索身钱鮝米税价斋包东道兴灵解扛等项每用至数十人亦必诈银至数十两不等更且设立头家口分当官等项名色不论人家贫富一有用之自谓坐定地方向来成例使人不敢别寻他人即他人亦不敢承揽当值稍不遂意非咆哮肆横即一哄而散彼素封之家只得任其诈索不餍不休最堪怜者单寒之士贫窭之夫既不能饱其溪壑又不能别寻雇募惟有饮泣吞声听凭酷诈而巳是士民虽欲称家有无不可得也推原其故总因风俗奢靡不为节制遂致恶习相沿极敝难返耳思维为治之道民间权量斗衡尚须官为较定不惮烦琐则此等锢弊害人安可置而不问合行酌议禁革为此牌行浙江藩臬二司照牌事理即便转行杭州府仁钱二县从长斟酌嗣后凡有士民人家婚丧等事合用迎送扛抬人夫吹唱等类不论贫家富室无分城市关厢俱以道里远近为率如一里以内以至一里议定每人雇银饭费几分自二里三里以至十里十里以外每里每人量加若干惟丧事有全山半山之分应定全山若干半山若干俱要酌议画一不妨给示传集士民公同酌量议妥之日具文通详以凭覆酌批示勒石永遵倘有多勒银钱不许拘定地方听民间不论何人别行雇募若故意刁难掯索恣肆横行者许士民据实呈鸣地方官立拿为首之人重责枷号示警不得轻纵本部院又思此等刁恶之徒本应尽行革逐不许承值受雇但念若辈亦庶民中之一类生业所关不忍尽绝是以酌量适中之法各有便益期于力行如或奸徒怙终不悛串通衙蠹夤贿阻挠妄觊骫法定行严拿重治永远革除断不宽假此事关地方利病万勿以末务忽视也限文到半月内详报施行 

　　○饬禁结社 

　　为严禁紏结社党以息民害事照得棍徒紏党结盟新例立寘大法邻佑不举连坐治罪功令煌煌敢不凛愓讵闽省恶俗有等奸徒倡立社党名色紏结百十余人歃血盟誓凡民人衙役流棍讼师劣衿人等靡不入伍逐膻羣相附和其中推最黠者一人为首称曰大哥诸事俱听指挥朔望聚集伊家敛积银钱以为公费凡属武断乡曲扎诈良善之事生端寻衅百足不僵近而城市郊关远而乡居村镇无不勒令投拜门下诸如生辰年节比户科敛馈送称贺又复探知乡农家稍殷实者分帖请酒名曰义会或十两五两不等攫取无忌一有不从非构隙党掠即插告陷害至于乡村人命盗情悉由操纵有钱者勒处调和真命沉冤莫诉无钱者鹿马混指无辜惨被株连以致小民畏惧此辈如虎如狼甚有一二不轨通盟作线擒人勒索种种弊害难以枚举本部院甫入闽疆即以公务拆泉未及确查兹闻此辈愍不畏死仍前肆横除密行细访拿究外合行给示禁饬为此示仰地方士民诸色人等知悉自示之后速行解散各安本业本部院姑免追究嘉与维新如敢怙终不悛仍前紏结伙党诈害乡愚如前所指诸事或被害首告或别有访闻定行严拿照依光棍新例正法邻佑不举一体连坐决不轻贷各宜猛省毋贻噬脐 

　　○申严海防 

　　为申饬海防以固疆圉事照得沿海地方安设官兵原期大小将弁协力同心加意巡防守御以冀海氛屏息百姓又安庶几无负师武之任本部院莅闽以来严切谆谕舌敝颖秃岂意狃于积习怠忽如前屡据各属塘报有逆艘连■〈舟宗〉游移海面者有扬帆驾驶侵犯边界者若使该汛将弁果能实心巡防出奇堵剿则海寇安敢窥伺自取殄亡惟因官兵偷安泄玩防御无能以致贼氛愈炽民不安宁长此不戢贻患何巳合再申饬为此照会闽省各镇牌行各协营照依事理即便通查所属地方某地端汛系何职名某府某县兼辖统辖系何职名严行申饬系何汛防务要巡探倍加严慎如遇有警即亲率弁兵奋力堵剿勿致登犯仍将杀获缘由立行飞报以凭复核题叙倘有失事即将贼犯情形并端汛兼辖统辖各职名一同开报以凭紏参万勿迁延违悞隐匿不报所属将弁毋许杀良冒功生事扰民如有故违功令具在断不宽假各宜慎之 

　　○访拿衙蠹 

　　为饬拿衙蠹以肃法纪以除民害事照得除恶安良必先剔蠹葢蠹之术不一而蠹之害无穷上而司道次而府厅下而州县无不有蠹司钱谷者以巧取火耗重勒陋规为进媚之计管刑名者以生发词讼悉索贿赂为聚敛之谋如钱粮或征收或给放则曰某项原有旧例得之无碍而蠹之从中侵隐从中勒索肥巳者不知凡几矣如刑名或奉发或职行则曰某家殷实可扰取之无妨而蠹之从中诓骗从中指诈烹分者又不知凡几矣亦有于本官未任之初先谋长接交结近侍及至到任之后巧意逢迎或窥本官债负催逼或乘本官交际繁难以为廉吏不可做好官多得钱再三耸动遂将素封之家刻刻打算或指窝迯或诬人命或串腹伙告或嘱盗妄扳无中生有不风起波荡产倾家比比皆是官府利其箕敛任为腹心若辈倚势逞凶如牵犊鼻以致惟言是听是非失真不特地方百姓遭其大害在本官亦受其玷污挟制为累无巳言之殊堪切齿甚有上司访拿革役本官从而呵护阳则公庭绝足阴仍暮夜投金即或另用一班大约非是同伙即是后进援引结连狼狈作恶官府尚不能出其圈套何况庸懦小民有不听其咀嚼者乎要之官府左右得意之人皆百姓含怨而不敢言之人也大抵居官者以衙门体面所关不肯发觉即遇上司申饬亦不乐闻直待败露被拿受其贻害悔之无及本部院立心行事从来不为不教之诛是以不惮絮烦先行通饬并令各衙门自揭以免本官狥庇失察之咎拟合通饬为此牌行两省臬司各府州照牌事理即便通行僚属各官速将本衙门奸恶蠹役密访真实款迹具揭呈报以凭拿究其余吏书差役人等严行饬谕各须洗涤肺肠奉公守法敢有仍前作奸害民如前所指诸弊者或告发或访闻定行严拿处死断不轻贷凡各衙门庇护衙蠹坚不揭报直待本部院亲访行拿者俱将本官以纵蠹殃民题参决不姑息该司府亦遵照作速自行揭报并通加饬谕改过自新毋得故违自取罪戾 

　　○饬禁滥派夫役 

　　为严禁滥派包免夫役以均差徭以苏民困事案准兵部咨开一应旗下驻防往回官兵及移驻绿旗投诚官兵并所带家口除本身牲口外余剩妇女孩子始给与夫又开每夫一名每百里给银一钱五分用夫一千名以上者每多用一百名即多增价银一分至三钱止如有多报冐销及少算苦民查出从重治罪等因通行遵照在案第念闽省当兵燹之余百姓疮痍未起一切力役之征均宜加意宽恤惟是近来尚有钦差过往与夫移驻投诚调防官兵需用夫役例应县雇者百姓亦无可奈何不得不勉力趋事印官有乳保之责自当念切痌瘝给银给食抚恤不遑庶几劳而不怨讵意不肖有司罔顾民艰凡遇拨取夫役无论城市乡村恣意滥派有官自包免者有假绅劣衿土棍包免者有经承胥役私自庇免者径将应用之夫概白派于未免之处而且未免之处又分上中下户经承差役通同约保卖富差贫用一派十应用之外概折分肥以致穷困残黎破家丧命为民上者忍为此偏枯戕害之事良心澌灭尽矣言之实堪发指除察访拿究并行通饬外合再出示严禁为此示仰阖属官吏士民及地方保约诸色人等知悉嗣后各衙门一应票取私用夫役永行禁止如有紧要差使例应县雇者遵照 
　　部行按道里之远近计名数之多少照例给发现价雇募不许胥役保甲仍前滥派作奸庇免滋害凡用人夫必将奉行衙门票取若干系何大差自某处拨起至某处止共若干户拨夫若干名每名给官银若干出示遍谕小民并通详查核敢有故违或经访闻或被告发定将该管各官以违旨殃民紏参胥役约保拿解军前计赃究追尽法处死决不姑贷各宜慎之 

　　○添置义塜地永行收派土?棺骸 

　　为棺骸抛露日久日多等事据前任都司李重耀呈详置买义塜地亩派土?埋暴露棺骸等缘由到本部院据此为照浙省会城五方杂处往多外籍侨寓之人生则寄食他乡死则弃棺郭外更有本地土著之民苦于贫穷孤独身后无人殓埋以致年深日久暴露荒郊白骨抛零青磷夜泣见闻所及惨目伤心前经李都司捐资置地日逐收葬诚为义举今本官升任若不接续而行中废殊为不忍先巳批令将置过地亩地址及土工姓名与工费定数造册移交该司料理所有应行事宜合行申饬为此牌行都司查照牌内事理即将前司置买义塜各地照依四至备细查明遇有孤客穷民身死无棺有棺无地者即为酌给棺木着落原用各坊土工掩埋该司再出示晓谕凡西湖南北两山及各城门之外有寄场权厝棺木并城墙河滩废寺空地处所堆积尸棺责成地方保甲管坟人等逐一清理如系有主有力者着管坟人通知本人令其安葬不许久停暴露如或子孙远出未归亲族又不敢代葬而棺柩坚固材屋完全者听其自便不得借查询之名以滋骚扰其余无主之棺尽行查出逐一掩埋如有有主无力未葬之棺听本主情愿报明埋派土?勿得相强其埋材工食照前司所定分别大小给发每塜记认小石碑照旧设置务须写凿明悉以便识认所有日需工费本部院先发银二十两该司收明应用每年将埋过数目用过银两共计若干除有捐输若干外尚应若干造册通详以凭本部院同抚院再捐补足至各处塜地如有埋用巳满者即便另觅附近空闲地亩与业主酌定价值详请发银续置务期该司不惮烦劳永行无斁谅恻隐之心有所同也勉旃毋忽 

　　○饬禁踞埠抽税 

　　为严禁渡船霸抽勒运之弊以通商旅事照得渡船原以便民雇载应从民便凡商旅往来装运货物随便趁搭照数给钱此两相情愿之事也今访有等奸徒假藉营头名色招集匪类霸占有主民船并私造谷船挂刀执械摆列各处要津遇有客商士民货物行李强勒搭渡迫取重载横索船钱之外复抽私税稍拂其意遂加鞭挞甚且乘机掠货行人莫之敢撄肆无忌惮实为可恨除见在察访拿究外合行出示严禁为此示仰闽省各埠地方商贾诸色人等知悉嗣后客商往来货物悉听民便装载水脚亦照民□定例不许奸棍鸠集伙党分踞埠头截路兜揽额外多索银钱及擅抽渡税与夫霸占民船私造谷船迫取重载抢夺行李货物等弊敢有怙终不悛仍前横行害民者许尔商贾百姓地方人等赴本部院控禀以凭严拿究审无论兵民尽法重处决不宽假 

　　○禁使假银 

　　为严禁行使低假银两以除商民积害事照得兴利除害惟以便民为主故本部院凡有剔厘务必咨询确实然后力行顷自入省以来察问民间积弊乡绅士庶首以银匠作奸倾销假银苦害商民为言除将公呈批行藩司查议并现在访拿奸匠究处外第思民间贸易时值估价出入皆用纹银何其直捷即有俗例应该使用成色者亦以纹银起水申折颇称便易何以必要倾换低假之银互相欺骗利则归之奸匠害则遍于民间尔百姓试一思之想未有不致恨者此等日用寻常之事无论贫富大小人家均有关切交相劝勉尽可易俗移风若商民各肯齐心不倾不换不用低假色银使奸匠无所施其技岂不称快胡为不自省觉致流弊靡止以贻无穷之害也合行晓谕饬禁为此示仰官吏兵民商贾诸色人等知悉嗣后民间贸易除使制钱外俱要纯用纹银如有应折者皆以纹银申水行使不许兑换倾销低假之银欺骗使用各行各市互相传劝若仍前以低银买物者一概不与交易敢有兵棍生事强桠勒使等情即赴按察司及该府厅县喊禀立刻拘拿行使假银之人严行追究倾销银匠一并重责枷示毋得轻贷此为尔百姓生计起见各宜体谅万勿故违至于存留银匠止许倾色银为纹银不许倾纹银为低假之银倘有怙恶不悛违禁扞法者立行锁拿处死决不食言慎之慎之 

　　○通饬各属力行保甲 

　　为严饬力行休甲以弭奸盗以安地方事照得保甲之法为弭盗安民至计古人行之屡见成效讵意沿至今日竟成套举本部院莅任以来浙省各属盗贼频闻刦失屡见揆厥所由皆系地方有司玩忽成风消弭无术遂至盗贼公行或盘踞深山邃谷或行刦城市乡村迨至事发之日又复巧为隐讳何异豢虎养痈殊不知除盗必先除窝而除窝必清保甲何地方官宁甘受疏防之处分与讳盗降革之新例不肯实心奉行真不可解矧迯人功令綦严并而行之大有裨益至于民人打造出海船只及出海行走贸易等事一有违犯保甲连坐官干重諐立有定例是沿海各县保甲尤不可不严也合亟申饬为此牌仰浙省各道府县照牌事理即便通行所属地方联络保甲务须正官亲自查点不论城市乡村无分官绅士庶俱要设立门牌上书男妇丁口生理每十家立一甲长每十甲立一保长如一人外来必先问其何处人氏因何勾当至此一人外出必先问其前往何处作何事业务必盘查明白并城郭内外庵堂庙院一概不许容留匪人及行脚僧道如十家之内若有交游匪类结党成羣日则游手好闲夜则潜身为盗晚聚晓散出没不常旗营装扮迹似迯人不务生业开场赌博私自造船谋为奸宄希图偷透出界者邻佑保甲察访得实即行报官拿究倘容隐不举嗣后或有擒获贼伙奸宄奸民供吐系某保某甲之人定将合保合甲以通贼例按法治罪至于乡镇村堡亦须酌量立栅每夜轮流周行守御一遇有警无论强窃俱要合力喊救庶近汛官兵便于登时追剿倘有势豪绅衿土棍蠹役及奸徒人等影藉营头不肯编入里甲者地方官即指名申报以凭拿究但该府县务须实力奉行不得虚文塞责尤不得滥委末员下乡查点借名勒索陋规亦不许每月朔望取结滋扰敢有奉行不力借端扰民定将该地方官以藐上悞公纵盗殃民特疏紏参不贷仍大书告示通行晓谕毋违 

　　○申饬慎防海汛 

　　为严饬沿海文武加意备御以固边疆事照得海逆尚尔逋诛贼艘游移不定本部院入闽以来屡经申饬戒严在地方文武各官均有防守之责自无不加谨防备矣惟是沿海港口繁多处处皆可登犯兼以新经展界台寨建造未完内地奸民不无透越之事近日节据塘报如海门壁头贼船或十余只或二十余只时时游移马洋社为长泰内地海寇直入掳人虽经官兵斩获而外逆内奸出没叵测在在堪虞兹本部院暂旋衢州离闽稍远诚恐文武各官怠忽弛防一有疏虞关系非细合行严饬为此照会闽省四镇并牌行各协营照依事理即便转饬所辖将弁嗣后沿海要汛务须远勤瞭探加谨堤防不许片板寸帆迫近港岸新展边界更宜昼夜巡守勿容内地奸民潜通出界如有逆艘突入侵犯立时督兵堵剿奸宄私运透越务将人货现获通详报夺倘或不肖官弁受贿纵放以及疏防失察隐讳不报者察出定行特疏紏参从重治罪功名性命攸关俱毋玩忽 

　　○禁营厮扰害村民 

　　为严禁土棍串通营厮扰害村民事照得闽省上游郡邑僻处山陬民贫地瘠且经兵燹之余疮痍未起本部院轸念民瘼入闽以来车辙所到凡有地方害民积弊俱经通行饬禁在案兹以暂旋衢郡舟过延津乃有南平县南里下洋地方居民诉称每遭邻村势棍串通营厮专以砍柴为由公然驾舟结伙下乡无论坟茔荫木与夫园林菓树恣行砍伐或借名卖盐勒献食米偷盗则不遗鸡豕强梁则污及妇女甚有借命居奇图赖吓诈等情言之甚是苦切何物棍徒敢于播恶如此闻之令人发指除见在密访拿究外合行出示严禁为此示仰该地方兵民人等知悉嗣后再有土棍串通营厮冒称藩下仍行结伙驾舟在于乡村强砍荫木菓树以及偷盗鸡畜淫辱妇女与卖盐勒米借命图赖者许地方人等协力擒拿呈送府县审实详解本部院军前以凭尽法究处决不轻贷各宜慎之 

　　○旋衢禁约事宜 

　　为禁约事照得本部院先因奉旨巡行阅海今事竣回衢所有本衙门禁约事宜合行晓谕为此示仰标下各员役遵照后开各条一体恪守奉行毋得故违取咎 
　　计开 
　　一本部院每日升堂自中军官以下凡随征効用巡捕等官承差听事等役俱要凛守宪规依次站立非奉传唤及禀白公务不许越次上堂其三鼓以前各在官厅静候不许先入辕门大门招摇混扰若遇小座之日各官役亦不许无故擅入辕门大门中军官严谕把门员役稽察禁阻倘有故违者实时禀明究治如把门员役疏纵容隐查出加倍重处 
　　一文武各衙门投递公文批回册领等项挂号人役务须逐一登记明白除京报塘报咨文会稿等项紧急公文传鼓投进外其余俱于投文时汇总呈送不许舛错遗漏如有红批红封投递禀启者一概阻回不许投进倘错误混投滋弊察出定行重究 
　　一文武属员参谒者挂号等役不许讨赏需索各衙门差委官役投递文批者不许索取陋规其有解审人犯解比经承等项各员役不许需索班钱杖钱仰中军官严加诫谕不时稽察如有违犯据实禀究仍许被害人当堂指名认禀定行责革发问追赃断不姑宥 
　　一本部院法纪重地军务机密各衙门人役提塘等类不许每日窥探事情抄传小报以致泄漏军情讹传滋弊其通谕告示悬牌例应抄传者不在禁例俱毋故违取究 
　　一仕客乡绅封口书函挂号把门员役概行阻回不许代投如有地方公务露封书帖预先禀明方许投进 
　　一武职各衙门解验候补千把等官俱候本部院示期考阅秉公定夺如有各官役诓骗财物需索陋规者除本部院不时密访外仍许该弁指实禀首以凭拿究若容隐不举察出一体参革治罪不恕 
　　一本部院简讼恤民每月止初二日放告一次除另示晓谕外如系机密重大事情抱牌赴告者各员役不许借端需索敢有包棍串通奸役诓诈财物通同作弊者访出定按光棍新例究罪追赃不贷 
　　一本部院需用廪蔬供给等物俱发现银平买并不亏累铺行除另示禁约买办员役外每日开门呈送之时巡捕官逐一搜检明白方许送进如有夹带滋弊者据实具禀以凭究治 
　　以上各款本部院执法惟严各员役务须着实凛遵俱勿故违自干重罪 

　　○饬禁诳告 

　　为饬谕事照得劝民息讼本部院屡经申饬告诫尔士庶久巳周知惟是南方风俗浇漓积习一时难挽诳词刁险之弊曾不少减盖因省会郡邑处处都有讼师光棍专一靠此营生乘人微有小忿从中百般□耸彼告府县此告司道不至督抚不止惟图骗准不顾招诬迨审虚坐罪之日此辈棍徒钱财到手安然事外而受累之两造空破身家仍未出气噬脐懊悔嗟无及矣本部院稔知此青所以准状极其慎重惩虚反坐必不从宽不过欲尔民省讼安生非恶之深实怜之至也兹本部院驻节三衢每月止于初二日放告一次凡有真正人命强盗贪官劣弁蠹役恶兵及重大事情遵照先发状式实书控告以凭准行申理其余一切户婚田土鬬殴口角细故及事在赦前者不许溷渎至于地方利弊凡可兴除调剂之事尔士民备闲缘由据实条陈听候酌核本部院目击两省各属地方凋残时刻思维补救若有利可兴有害当革自应即为着实举行断不托诸空语尔士民但不可假公济私致滋烦扰再则讼师光棍皆被聪明自悞之人本部院不忍不教而杀尔等若肯改恶迁善即是吾民似可宥其巳往倘或怙终不悛本部院自发示一月之后即访拿讼棍土豪尽法究拟处死必不留此蟊贼以害我良善百姓也合并饬论为此示仰官吏士民诸色人等知悉各照前项申饬事情一体凛遵均毋故违自干重戾 

　　○禁衢州船埠扣索 

　　为饬禁船埠多索重扣之弊以便商民事照得衢州船埠因当年兵马往来差使络绎有司责以封刷船只彼遂借承值官差为词凡遇商民雇船百般要挟务勒重赀及给发船户止于七折八折又复搀换低银以致有名无实雇船之人与驾船之人两无照应惟有饮恨吞声此向来之积弊也今四方宁谧凡有差使俱系动支驿站钱粮雇觅在埠头颇属安闲而积习仍旧不改厉商莫此为甚前据邵干可等控告奸埠叶念三多抽牙用本部院批行布政司查审随据详称旧例客货投埠雇船每两止牙用五分每货一担船银一钱六分迨念三充埠贪利作俑加至两倍等语当经批行不许叶念三兄弟父子再充埠头行府另募诚实公平之人承值船埠照依民间旧例每货一担出船银一钱五分每两止许扣牙用二分勒石垂久若遇船多路顺商民自觅熟人舟子情愿减价各听自便不得藉埠头名色阻挡生端如违究处批行去后兹本部院驻节衢郡亲加察访闻船埠每船价一两仍扣一钱每货一担船价一钱二分者则扣四分船价一钱者则扣三分又兼搀换低银亏苦船户其装货船价今若每担减于原定之数此有益商民自应有减无增概不具论惟是埠头违禁多扣情殊可恶且闻兰溪埠头勒索扣克甚于衢埠更堪痛恨除见在通访确实拿究外合行出示禁饬为此示仰商民船户诸色人等知悉嗣后凡有到埠雇船者务要啇民与船户当面公平酌价交付银钱每货一担或几分以至一钱之外总要两相情愿随便说定但不许逾于一钱五分之额止许减少不许增添在埠头按银计算每两止准扣牙用二分代为立契其商民船价务须面交船户不许埠头过手缺少等头调换低色亦不得故意多判价银致滋偏累敢有积埠奸牙仍前多索重扣者或访闻或告发立拿追究处死决不轻饶如商民到埠遇有顺船熟人自为雇觅船户情愿装载各听自便毋许埠头拦阻如违一并重治 

　　○赈济贫生穷民 

　　为晓谕事照得本部院驻节衢州访问民间疾苦凡可调剂爱养者现在次第举行今见郡城内外多有贫窘士庶心甚衿怜拟捐俸资少为赈济虽涓滴之惠不足以苏涸鲋聊以尽为民上者之心耳合行晓谕为此示仰官吏士民人等知悉凡有衢州西安两学极贫生员俱赴本学报名该学查其真实穷寒者汇册送投该府不得借名假冐及有安贫不愿者亦勿用强其城内关厢极贫百姓俱赴该县报名该县查系本籍穷窘者汇册送投该府不许诡名重开并饬谕里甲毋得掯勒滋弊至养济院孤贫人口另开一册以凭一并示期在于公所赈给本部院此举原为轸恤穷苦士民起见务期各沾实惠庶慰我心若稍可存济之人一概渎扰以及虚冒混乱反将真正极贫者遗落不报有辜好意察出定有惩罚决不轻恕各宜体谅慎之毋忽 

　　○申饬分汛夜巡 

　　为备查省城分汛疆界防御事据该府详称禁止夜行缘由到本部院据此除批行外为照省会地方奸宄易匿消弭盗贼之法首在禁止夜行从前亦有把栅巡逻莫非虚应故事葢以骑马乘轿提灯列炬而行者率皆以为官府概不拦阻所以狡盗每每假扮此种形象得以任意往来今分派夜巡必须禁绝此等行走始于弭盗有裨除本部院严檄标下官弁兵丁及投诚各官不许夜行外合亟饬行为此牌仰该府官吏照牌事理即便移行所派分巡各官务要不拘寒暑风雨认真执法巡察遇有前项轿马聚众深夜行走之人若系奸宄棍徒立时拿究如属势要豪强营头官弁当时说明犯夜情由次早即申报抚院及本部院以凭处治至于士民深夜聚饮以及戏子夜行该府均宜饬禁惟百姓延医唤稳婚丧等事或令执本户一家牌或令执本甲十家牌谕令各栅察实放行毋容掯阻滋扰该府身处会城全任地方之责自当不论分汛处处俱该巡察不时勤行久而靡懈俾民不阖户犬不吠夜本部院于此觇该府政绩也余俱如详并饬仍候抚盐二院批行万勿怠玩嘱切嘱切 

　　○禁总甲拨夫扰民 

　　为严禁总甲拨夫扰民之弊以苏困累事照得白役民夫久有明禁先经本部院给示申饬在案顷据士民条陈各坊总甲不奉上行亦无牌票每日擅发白头签票一纸派拨排门人夫或称打扫衙门或称城垣拔草或称营头园圃做工等事不一而足挨家拨役殆无虚日彼坐贾经营之辈负贩食力之人不能分身势必措处银钱托渠料理而其实皆总甲假冒肥囊究竟应役之夫百无一二也又闻此辈每遇地方火盗人命入官产业等务人家婚嫁迎送事情以及逢时遇节择食素封恣害良懦种种作恶不可枚举殊属非法合行严禁为此示仰四民人等知悉排门夫役一项既经禁革各有司自无派扰之事矣嗣后如有奸恶总甲擅发白签派取民夫者许被害立将所发知会签票据实指名告究或有口传做夫者一概不必答应又或有临时差人捉拿者不论衙役兵丁地方总甲等类许被害协同邻佑登时拿住径赴本部院衙门或按察司该府衙门喊禀立时审问是何官役违禁派拨或系总甲作奸影射问得实情重则参拿轻则枷责治罪断不轻贷至于凡有总甲在于该坊作恶诈人等弊俱许被害指实呈告定即按事拿究重处不饶 

　　○禁缉诈冒棍徒 

　　为禁缉诈冒以肃法纪事照得浙省五方杂处奸宄易丛风俗浇漓狡诈百出本部院于上年初莅之时曾经关防诈伪刋示禁缉在案期月以来凡于剖断公务一切文书词状等类俱系秉公裁决亳无假借顷者自闽旋浙轸念民生疾苦吏治隳窳益加矢慎矢公期于上不负朝廷简任之恩下不负士民拭目之意而中于幼学壮行之志亦庶几无歉矣诚恐地方无藉奸徒或假冒知交或借名关说或借口夤缘左右或托称求讲面情纵恣招摇诓骗财物而无知事犯之辈被其炫惑误堕术中此必有之事也除密访拿究外合再严行禁约为此示仰巡捕员役及地方诸色人等知悉本部院硁执有素任法无私如有前项棍徒诈冒名色恐吓诓赚等弊立即指实拿解本部院以凭审明赃据轻则惩治枷号重则题参照依光棍新例将为首犯人处绞为从者分别究遣知情容隐及与受之人一体连坐首告得实者立行奖赏决不食言其各凛愓慎勿自蹈法网 

　　○练习救火兵丁 

　　为练习救火兵丁以安地方事照得省会人烟稠密每多失火之虞向缘救护无方常致难于扑灭今本部院议于城守营练习兵丁四十名以供救火之用责令都司佥书萧鼎亲管即于该营兵内挑选强壮便捷之人合成前数每名各置号衣一件背缝白布一块上书杭协营救火兵丁某人字须粗大明显该协盗印一颗头戴蓝布盔衬一□如此分别以杜奸宄假冒滋害之弊再置办火钩火索铙钩麻搭短梯锯子榔头之类一闻何处失火即头戴号帽身穿号衣手持火具该都司率领前往看风势所向相机拆救务期立时息灭不许虚应故事不许生事害人不许乘机偷抢对象不许任意打伤居民有一于此定行重处如各兵尽力拆救随到随灭沿烧不至数家者各兵俱有奖赏若内中有技能出众善于救火屡见勤劳者许该都司呈报拔以百总示劝倘各不用心或临时不到使居民烧至五十家以上者定行查究惩治断不轻饶其置办火具号衣等项移会布政司动支本部院项下官银二十两给发该营以免借名扣饷所置救火器具必须坚固适用勿似民间摆列虚套之物无裨实济该都司究心备办不得苟简塞责至各兵无事之时照常差操不可废堕营务总之救火有功本部院另有格外之赏并于此觇都司佥书萧鼎之才能也合行选练为此牌仰杭协副将照牌事理即便督同该营都司萧鼎于该协官兵内挑选四十名遵照前项事宜勤加练习以备救火之用万勿视为常套致干諐戾未便仍先将遵依缘由花名清册造报毋违等因除檄行杭协副将遵照外合行出示晓谕为此示仰文武各官里甲兵民人等知悉嗣后省会城内并关厢等处倘有失火该地方里甲先飞驰萧都司公署报闻以便率兵救御如地方印捕各官先知亦即差人飞报各勿坐视除此项救火兵丁各穿号衣记认在于火场扑救外其余旗营兵丁一概不许到于失火之处如违拿究更闻投诚兵丁小厮多有乘机扰害之事以后敢再混入火场定行锁拿以抢夺论罪决不饶恕至于民间搬火救火之人悉听随便往来不得借端拦阻各宜凛遵但逢地方失火之时本标中军官与左营参将巡察本标兵丁与投诚各官兵厮杭协副将巡察城守水师二营兵丁杭捕官巡察抢火棍徒仍候移会将军各副都统诫谕各旗兵丁庶约束各有定规而救御可无疏悞此本部院先事绸缪有备无患之意也均毋故违 

　　○饬禁倾销低银 

　　为严禁倾销使用低假银两以除商民积害事照得本部院凡有兴利除害之事务必咨询确实然后力行原非姑息葢不忍不教而诛也顷自入省以来察问民间积弊有士庶以银匠作奸倾销假银苦累商民条陈公控阅其情词实为地方一害其间最彰著者闽匠居多浙匠因而习学亦复不少呈内开有姓名本部院复加查访知之甚真本欲即行地方官立时拿究第闻向来陋习每逢上司访拿奸匠各衙门人役皆以此为利薮营求需索皂白混淆过后仍复倾销徒滋一番骚扰本部院因思此辈银匠若肯改恶迁善即是吾民自当先行禁饬倘或怙终不悛竟置死地当亦无怨合行晓谕为此示仰士民商贾诸色人等知悉嗣后民间贸易除行使制钱外俱要纯用纹银如有俗例应折者皆以纹银申水行使不许兑换倾销低假之银欺骗使用至于倾销银匠止许倾色银为纹银不许倾纹银为低假之银九成以下一概不许兑换倘有大胆奸匠仍前倾销低假色银兑换者本部院现在察访拿究并许两邻举首以凭立锁本人处死铺内同伙小匠重责枷示决不食言若邻佑容隐俟发觉之时一体连坐此系本部院真知最恨之事法在必行尔等匠铺毋得视为故套自取丧身之祸慎之慎之 

　　●浙闽总制文檄卷四 

　　禁缉保窝营债奸徒 
　　再禁亏累行户 
　　禁粘黄刷揭 
　　禁强买茶丝 
　　访拿讼师讼棍 
　　访拿豪恶光棍 
　　禁夜行船只 
　　禁樵牧兵厮骚扰地方 
　　禁溺女锢婢 
　　禁加贴产价 
　　再禁巧取火耗 
　　慰留闽省提督 
　　诫饬委署官员 
　　溽暑清理刑狱 
　　禁西湖拿船 
　　禁营头势要勒诈船户 
　　禁盐捕扰害 
　　禁衿蠹抗粮 
　　劝谕修筑官塘 
　　巡缉不法奸徒 
　　捐置监田事宜 
　　饬拿害民奸徒 
　　访拿司道积蠹 
　　访拿各衙门积蠹 
　　禁借命冒尸抢诈 
　　再禁透越奸弊 
　　禁逐抽丰游客 
　　再禁溺女 
　　禁旗营兵厮害人 
　　禁渔税陋规 
　　禁获盗起赃诈害积弊 
　　再禁宰牛 
　　禁滥征灾免钱粮并科派使费 
　　禁仁和县强勒籴米完漕积弊 
　　再禁滥差滋扰 
　　议修建公馆鼓楼 
　　议定婚丧夫役工银 
　　议减漕截 
　　通知灾伤蠲免钱粮 

　　○禁缉保窝营债奸徒 

　　为禁缉保窝营债奸徒除害安民事照得营债害人百姓备罹惨苦无辜多被株连致奉严旨禁饬巳久又经本部院于上年下车之初详悉指示首先禁约在案顷据士民条陈谓将军　副都统法令严明旗营兵丁率多遵守惟恨土棍奸民身居本地而局陷本地之人前此重利盘算等弊今复巧为变换有劵上虽写三分起息而银巳先除加二加三者有累利一两月即勒转写新劵将利银算入本钱者有不写借银写作放米放绵等项暗累重利者有放每月印子钱利过于本者此等机局设为陷穽为害更烈本部院因思惟有严究中保一法葢借债之人必有中保为之牵头放债之人必藉中保为之线索囚而上棍假借营头名目自作中人者有之奸徒搭放本银瓜分重利者有之甚有贪夫牟利于保借时则扣除加一二于还利时则抽取一二分只图做中肥巳不顾剥害他人如此设心险恶死有余辜必须严法惩处以遏奸贪至于守分殷实之辈或狃于情面或迫于事势强为中保殃及身家北则可怜又可恨矣惟坐于不知被人暗埋姓名事发无可辩诉者情有可原耳总之劵无中保则借者无从借放者不肯放一切扎局奸徒皆可杜绝此其一也又有严究窝顿一法闻省城内外幽僻处所及深堂大宅冷静寺庙多有租与假冒旗营之人在内兑银收放及拿欠债与作中之人在内吊打逼勒转票官府不及知里甲不敢问殊不思将军　副都统禁令森严既不许旗丁在营放债安有真正官丁敢于在外居住公然放债之理无非土棍奸民借名投充影射作恶耳今当亟清窝顿之所则此辈无处藏奸此又其一也除本部院见在设法访拿外合行晓谕为此示仰官吏兵民诸色人等知悉务遵本部院先今禁约事理一概不许借放营债如有奸棍串通假冒营头倚势出本放债分肥利息者定行按名严拿中保之人重责四十板枷号两个月示儆并同借债之人一并发问治罪决不食言若借放之人勉强勒为中保或暗埋名姓株累者许被害人赴地方官呈鸣以凭拿究其地方民居房屋寺庙等处如有窝顿前项棍徒在内兑银写劵拿人吊打等事邻佑里甲人等立时擒拿连人赃一并解赴本部院军前或按察司衙门审实枷责照光棍例究罪容隐不举者一体连坐本部院法在必行断不轻宥总期尽除积害永安百姓俱毋故违自扞法网 

　　○再禁亏累行户 

　　为再禁亏累行户以苏商民困苦事照得杭城生齿繁多百货辏集凡贸易商贾辈藉逐末之生涯博刀锥之微利其□身衣口食仰事俯蓄惟此经营是赖为地方官者目击民穷财尽情形方当加意节用爱人以期无负牧民责任乃闻往有白取行户之事是以本部院先经严示禁约在案今访闻各官积习不改凡日用布帛食物木植柴炭家伙器皿等项阳遵不敢白取之名阴行短价强买之实每每朱封色银止发半价限定货物数目责令运送应用究竟找价并无分文纵找亦不敷值更有差役急取撮借竟归乌有者亦有衙蠹指称销算需索头除者甚有奸棍凭恃衙门及自称行头科派各铺行季规使费公然醵金入巳者嗟此贾民安能以有限之本赀供无穷之亏累耶除本部院见在访拿参究外合再严禁为此示仰官役铺行人等知悉嗣后各衙门需用物件务须现发纹银照依市价公平买用敢有不肖官员听凭衙役半价强取借办不还等弊及奸蠹假借营弁衙门行头科索陋规者或经本部院察访得实或被受害人告发定行严拿参究按赃追拟断不轻恕 

　　○禁粘黄刷揭 

　　为严禁粘黄刷揭以遵功令以惩刁诬事照得民间冤抑事情据实直书告理自有官府听断其粘黄刷揭久奉严禁在案无如浙省士民刁徤成习遇有事故不俟审断动辄写黄刻揭糊贴满街但揭前开写遵例不敢具揭字样而长篇累牍列款列赃刋刻刷印非揭而何甚有风影株连含沙污蔑者更有请神于街书黄于背者以为不若是不足以骇听闻不足以动官府殊不知曲直自有一定是非岂可混淆刁诈之风殊为可恨合行严禁为此示仰官吏士民人等知悉嗣后凡有冤抑告理事情静听问理衙门审断敢有再行粘黄刷揭者无论事之大小曲直先行严拿出名正犯重责三十板于通衢枷号一个月示众如系妇女老惫出名即拿夫男及唆耸奸棍一体枷责仍着落各坊总甲如遇手持黄揭糊粘之人即刻扭拿赴地方官处验实解究如本坊容隐听其糊贴经本部院差官巡查得实并将总甲一体重治不贷其现在粘贴者通限三日内尽数洗去姑免追究 

　　○禁强买茶丝 

　　为严禁强买茶丝以除乡民积害事照得杭郡各邑乡村以及嘉湖等处一年所望首在蚕桑其产茶地方亦惟芽茶是赖上以完办国赋下以养赡身家一年之计命脉攸关向闻不肖官员每借官买名色前赴出产地方半价色银恃强勒买甚有分文无价着落行头白取应用兼之奉差之人恣意需索少不遂欲非横行殴打即借题陷害庸懦乡民只得吞声饮泣不敢不应更有地棍势豪指借营头假冒官差公然强买勒索无休无知小民安辨真伪合行严禁为此示仰官吏兵民人等知悉凡需用丝绵芽茶等项俱于聚集贸易之处平价公买不许借称官买名色擅向出产地方强买勒取在尔乡民一概不必承应敢有以白牌小票着落行头及地棍兵丁借倚营势半价勒索白取无价者或经访闻或被告发定将差去人役严拿重处问罪追赃该管官故纵者立登白简断不轻贷 

　　○访拿讼师讼棍 

　　为严拿讼师讼棍以除民害事照得浙省民情刁险成习事无大小情无重轻极喜捏词构讼有微疵小忿辄兴绝大冤词雀角鼠牙竟造迷天大谎惟图诳准不顾坐诬葢缘积棍讼师心存奸恶专一打算某某殷实可扰某某愚懦可欺一遇事故不论是非摇唇鼓舌百般唆哄更有捕无风之影起不风之波包告包准包审包完日串通衙蠹许索分肥指称关说招摇撞岁以致原被二家俱受其害有荡产倾家卖男鬻女以完讼事者有先帮原告后帮被告从中反噬者及至原告理穷词遁招问虚诬而讼师囊蠹巳满安然事外方且自矜得计种种不法殊可痛恨除见在访拿重究外合行严饬为此示仰官吏士民人等知悉嗣后如有讼师讼棍愍不畏死之徒仍前造词帮讼包告包管如前所指诸弊许诸色人等直书受害事情被诈赃据指名呈告以凭严拿审实立刻处死决不轻贷 

　　○访拿豪恶光棍 

　　为严拿豪恶光棍以安良善事照得禁令森严光棍犯事罪在不赦之条但其诈害不同为害非一有结连衙蠹打合害民之棍有霸占行头欺压小民之棍有私□女当贪淫无耻之棍有拈头放赌游手好闲之棍最可恨者倚营放债连营诈害之棍毒害地方其祸甚烈亦有势恶土豪武断乡曲窝访造访株陷无辜说骗招摇机关熟习以致道路侧目而不敢言官府狥庇而不过问贯恶既盈诛锄宜亟除本部院见在设法密访拿问外合行专饬采访为此牌仰臬司照牌事理即便严查所属地方如有前项稔恶作奸诈害良善棍徒不拘势豪衙役务须廉得真正恶迹赃款据实指名开报以凭严拿惩治发审追拟施行但不得采访失实以致巨憝漏网菜佣塞责不能除害而反滋弊待本部院别有访闻该司大有未便慎之速速 

　　○禁夜行船只 

　　为严禁夜行船只以弭盗刦事照得作客经商途遭盗刦虽地方官弁之疏防亦由于失主之自取葢盗贼虽横必不敢于白昼公行每见之于更深夜静使失主仓皇救援不及之故也若船只禁止夜行非惟住泊之处同帮可以羣起汛兵可以救援即盗船亦何能夜行而至无如客商贪攒程途不顾利害鸡未唱而辄扬帆夜巳深而犹鼓棹以致盗船追随中途刦失救援难至谓非事主慢藏诲盗之咎欤合行示禁为此示仰汛防官兵商民船户人等知悉示后除紧急差使验明印票放行外其余商民一应船只俱于天明方许开行遇晚即便住泊敢有仍前夜行实时留住不许前往如故意阻挠即便拘拿次日交地方官究治但不许汛防官兵借此滋扰查出一并重处不贷 

　　○禁樵牧兵厮骚扰地方 

　　为严禁樵牧兵厮骚扰地方以安民生事照得采樵牧马势所必需但樵则不过薪草牧则必于平原若民间所胼胝而种之荳麦粟米及辛勤而树之茶笋桑蔬是藉以完纳国课仰事俯蓄者也今访闻投诚兵丁旗营小厮或故放马匹牛羊蹂躏于腴田熟地之上恣其践食或割刈荳麦茶蔬隐藏于茅草柴薪之内任意窃取又或将乡民之样竹劈篾束草家养之池鱼网钓无遗及至所割之草或捉乡愚挑送或拿农船装载悞农病民莫此为甚更有以掘砍树根为名毁坏人家坟塜者种种扰害民何以堪合行严禁为此示仰兵丁士民人等知悉嗣后兵丁采取薪草俱于郊外乡村牧放马匹俱于平原旷野不得作践民间田内地上树艺五谷及毁坏坟塜窃取池鱼伐取茶菓竹笋等项敢有故违许被害百姓据实呈告以凭拿审如系绿旗及投诚兵厮立以军法从事如系旗下带赴公衙门会审究处发落决不轻贷 

　　○禁溺女锢婢 

　　为严禁溺女锢婢以厚人心以敦风化事照得男女始生周礼载悬帨悬弧之典夫妻匹配毛诗着宜家宜室之篇故人生弄瓦弄璋原不容因爱憎而岐视况标梅有三有七实有伤于婚嫁之愆期访闻浙中向有溺女锢婢恶俗而上路八府为尤甚如生男则留而育之生女则溺而毙之不但寒室为然即富家亦有此事伤天地好生之德将豺虎不食其余假使人皆效尤不几人伦灭绝乎又有一种陋习人家婢女禁锢终身有至三十四十岁而不得适人有发白齿落而未经人事者试问呼奴使婢之家孰不有夫有妇有儿有女而乃忍心害理一至于此等未设身处地耳伤风败俗人道沦亡莫此二特未设身处地耳伤风败俗人道沦亡莫此二者为甚除檄行浙东八府严禁外合行给示为此示仰官吏士民诸色人等知悉嗣后民间生育女子务须体认天理良心保全至亲骨肉俱各鞠育长成不得仍前溺弃至民间婢女丫鬟年过二十岁以上者不论大家小户以示到一月为期或外嫁良民或内配僮仆俱要婚嫁完毕嗣后蓄养使女总不许年过二十尚未配人敢有仍前溺杀女子锢婢终身者该地方乡保邻佑人等即赴地方官指名首告立拿丧心之父母忍心之家主重责枷号按律治罪不得轻饶如乡保邻佑人等容隐不报事发一体连坐不贷 

　　○禁加贴产价 

　　为严禁加贴产价积弊以杜刁诈以安良善事照得民间鬻卖产业得价方售中契两明义无复有生端之理况求售之田地荒芜者大约俱多出卖之房屋破损者势所必至迨至新主管业田地开垦成熟房屋修葺完固又或先买空地续葢舍宇前后既是不同价值自然迥异无如浙省士民刁诈成习凡授受产业正价之外必有找价找价之后必索加贴加贴之后必勒割绝割绝之后又复加价节节生枝无了无休甚有祖父卖产年远而子孙复告找贴者以及兄弟伯叔甥壻无不觊觎业主有一契而葛藤数十年有一产而讼经十余次更有倚恃势要把持投靠营头包管挟以不敢不加之势又或扛抬老惫残疾上门假寻短见恣横恐吓逼以不得不加之情至于问官动称得产不输委曲业主且以素封可扰勒索夤缘是岂理法之平乎合行严禁为此示仰官吏士民人等知悉嗣后凡民间买卖田地房屋俱当慎之于始惟以正价为主此外并不许加贴分文地方官亦不许准理加贴产价呈状率意断找敢有仍前于正价之外告贴产价生端诈害有司滥行准理者或被告发或经访闻定将受理之官以不职参处并严拿刁诈奸徒从重究治不贷 

　　○再禁巧取火耗 

　　为再禁巧取火耗之弊以苏民困事照得私加火耗钦奉上谕饬戒甚严凡属臣工敢不凛畏是以本部院莅任之初首为拈出特示申严在案今访闻各属虽不敢明收火耗但小民百姓有不敢不自行投纳火耗之势如银色实系纹银轻重实遵部法因无火耗同投或借名青润或指为平轻朱签火票拘拿纳户需索使费数倍正额□有不拿者仍用重等秤收竟将银封改减发票数反多于例耗是以小民只得仍投火耗以免额外苛求至于禁革官匠倾销不许印烙记认以杜勒耗之弊亦经本部院严示禁饬今闻各属虽阳革官匠之名私下仍责官匠估计倾销暗为记认方准拆封并柜如无记认非曰平轻则曰色润更有将小炉银匠不论城内城外乡村市镇流寓异乡凡系银铺逐一编定或派定日期或承值里分将百姓所纳条银先扣火耗足数余银交令倾镕着落起解如有低潮亏折责令赔补以致银匠或于值日日期勒收纳户火耗或于承值里分勒派各户贴费县官仍收火耗之利百姓仍受火耗之害而更增小炉银匠侵欺勒索之弊总因利令智昏惟工巧取火耗不顾小民怨讟不顾钱粮疏虞殊为可恨除见在访查参究外合行严禁为此示仰各属官役里见银匠人等知悉嗣后州县征收钱粮先将部颁法马较定比民间通用□平实重若干确查数目明示晓谕里民使知遵守在尔士民务须照依县官较定部法足色纹银毋得以青润低潮银色及故意短少等头自取提扰如完银实系部法足纹贪恶县官敢于假借名色拘拿花户需索刑责及收柜吏书擅行减改者许被害小民执发换银两原收串票不时呈告定提恶蠹奸胥立时处死本官先拿后参遵照新例定罪至于倾销起解总不许着落小炉银匠倾解以杜弊端敢有故违一体拿究不贷 

　　○慰留闽省提督 

　　为海疆军务最重衰疾不堪卧理再吁赐题请代以无悞边疆事准贵提督咨前事等因到部院准此为照贵提督劳深绩懋勋在封疆当兹海邦需理之时正藉帷筹石画以孚宸眷用慰舆情自难遽以引年抱恙为请也本部院未便具题或仍咨呈靖南王裁夺今准前因相应移覆为此合咨贵提督烦为查照施行 

　　○诫饬委署官员 

　　为诫饬委署官员以肃政体以遵功令事照得府厅州县缺员势必遴官署理近奉保举新例凡署员不职者连坐保举之官诚重之也本部院每遇属官升迁事故司府议详遴委之时俱以保举印结为据率多批允其间砥砺自爱者固不乏人而夤谋委用以冀酬温饱素志者恐比比皆是也大抵员缺一出地方凋残之处事务棘手之官则观望诿卸不前若遇美缺而奔竞之风起矣闲曹冷幕假借境以逐膻隔属代庖越尸祝而问俎或向上司乞求审事藉承谳以为垄断之谋或于属员遇事索瘢每设局而施攫取之术利扣克也则滥放存留不急之钱粮羡耗余也则预征未及限期之税课以至广收词讼苛取罚谷赎锾甚之延揽抽丰因而纳交还债谚云权官如打刦洵不诬也推原营求委用之初有揭借营宦债负以夤缘者有通同详委衙门经承以听许者及至委署到手安得不恣其渔猎以偿谋委之本钱兼应盈门之坐素乎在保举之司府或因循往例或牵制面情恐从前印结一纸后来贻害无穷矣此等陋习暨见在不肖署官本部院业巳廉得其概除俟确访实迹参拿外合行饬令检举为此牌行两省藩司各道府州照牌事理即将见在各署员中密加察访内有溺职败检之尤者作速开具真实劣款揭报参处以补从前保举之悞嗣后凡遇府厅州县员缺必须遴选就近才干官员保结详委俱不得狥情专滥致滋后议倘有署官偾事者定将保举司府一体参处仍严诫见在署摄各员知悉务须洁巳奉公黾勉自爱其有素抱才华借掌印以展其经济者上也有谨循职掌不干他事者次也本部院廉访得真自当分别荐奖如有隳职妄行贪纵不法若前所指诸弊或被人告发或别有访闻立付弹章断无宽假至于衙役劣棍人等如有指称钻营委署关说招摇公行贿赂者事发之日定按光棍新例治罪追赃决不轻贷取具遵依报查毋违 

　　○溽暑清理刑狱 

　　为清理刑狱事照得刑狱为民命攸关法之所在固难宽假然而淹滞滥禁又当留心清理值此炎歊塺黑?贞之时牢狱易生灾病倘致无辜瘐毙岂不上干天和本部院屡檄申饬不啻至再各衙门职司刑名体恤狱犯谅有同心况当皇恩肆赦之后热审恩例直省通行京城旱灾奉敕修省可不加之意欤合行查饬为此牌行两省各司道府州照牌事理除钦案重犯及真正人命强盗叛逆重情并事涉迯人贪蠹常赦不原等犯仍行监禁务令狱卒打扫污秽洗刷刑具饮食给发以时遇病拨医调治严加防范并速审具详外其余各衙门一切收送监仓候结轻犯查其情罪应保释者即行保释至于各该衙门不便轻释人犯务于册内登荅情罪畧节一面呈赍本部院察核一面详明奉批衙门查释必须亲往监仓逐名查询照例造册限三日内呈送以凭稽考毋得视为故套倘有开造情罪不明并隐漏事犯等弊本部院另行查出定即锁拿经承重究不贷其热审减等务须照例遵行刑杖犯人俱要折减板数又竹板轻重觔两本部院先巳通行申饬俱勿故违自蹈酷虐参处取具依准缴查 

　　○禁西湖拿船 

　　为禁约事照得节届端阳龙舟竞渡乃吴楚吊古之遗风亦地方游观之胜事惟闻西湖各埠船只向被各衙门营伍封捉当官不能赚钱反多扰累在节序艳阳时候往往有之而每年端午为尤甚有出签点票预先封拿者有夜役军牢临时白捉者因而兵棍恶差恃强争夺锁吊船户者有之甚之绅衿士女设席在船公然驱逐者有之稍拂其意鞭挞横施遂致上年竟有兵丁鬬殴杀人之事酿祸害民莫此为甚本部院思欲概行禁止又虑有辜佳节不近人情合行禁约晓谕为此示仰官民船户诸色人等知悉今属节间游赏观看龙舟不论旗营文武各衙门乡绅士庶凡雇坐船只者俱要现银平价给与工钱总不许衙役兵丁势豪土棍擅自白捉民船借端争夺在各船户亦须平心安分不得故意昂价刁勒致启衅端敢有无知兵棍恶役仍前捉拿强夺吊打等弊许船户协同地方据实指名赴有司官处具词呈告即行严拿究处毋得轻纵倘情事重大仍行解审枷责治罪不恕时际升平各宜守分万勿生非自贻伊戚 

　　○禁营头势要勒诈船户 

　　为严禁勒诈船户以苏苦累事照得钱塘江以上金衢严宁绍等处舟子船户俱属食力乡民或自有船只或租赁撑驾其间风潮不虞溪滩险阻获利甚微生业甚苦先经本部院严饬往来差使俱动驿站银两见给船价又严禁各衙门不许白牌小票滥取装送并船牙埠头不许扣克苦累无非哀此茕茕船户俾得自为养身赡家计耳今访有假借免差照管名色或指称营头或自恃势要朱标执照封条强挜灯笼牌面或于月终或于季满勒索银二三两四五两不等名为照管封捉实系强勒陋规稍有迟延缺少者吊打相加勒写借票以致典鬻赔偿卖船歇业苦累难堪怨声沸耳除行按察司严禁并移将军会饬外合行给示禁约为此示仰船户人等知悉凡见在强挜收存牌照灯笼等物俱限一月内赴按察司缴销嗣后敢有指恃营头势要勒索月例季规者许被害赴本部院军前或按察司衙门指名呈告以凭严拿究治不贷其禁止白牌小票不许滥差滋扰仍遵前行禁约一体遵守施行毋得故违取究 

　　○禁盐捕扰害 

　　为严禁盐捕不法滋扰以除商民积害事照得盐捕一役原为巡缉私盐而设今访闻奸恶盐捕不行奉公巡缉盐枭每每招集白役私置械船历城镇则称巡盐遇孤村肆行搬抢有遇大伙畏缩不前即拿获得银卖放者有假恃巡盐公行兴贩者有牵锁男人奸淫妇女者更有身带私盐搬放客商船内锁吊殴打诈害勒索者甚至借名搜验因而强掠客商刦取财物者种种不法难以枚举查盐捕即是衙役蠹役不法滋扰本官失于觉察例有处分不知该管官何故竟置罔闻除见在查访确实参拿外合行严禁为此示仰官吏商民船户盐捕人等知悉嗣后巡盐捕役务须奉公守法止拿大舟?亨兴贩真正私盐不许借端扰害啇民船户如敢仍前卖放大伙自贩私盐带盐勒索借名抢刦等弊或被害告发或查访得实立拿捕役按光棍例处死该管巡厅县官以纵蠹殃民紏参决不轻贷 

　　○禁衿蠹抗粮 

　　为严禁衿蠹抗粮以除积弊事照得绅衿士民应纳钱粮凡属惟正之供自当照额早输无悞国课今访闻宁台温各郡县有等积猾劣衿既抗自巳税粮又庇他人户产复又一种衙蠹光棍家无一亩之田日应比粮之役以致历年钱粮挂欠不完包揽拖逋竟成锢弊案准部咨为端教化之源救抗粮之弊等事内开贡监廪增附生员有抗本身钱粮及非本身钱粮包揽别户拖欠者俱黜革为民责四十板枷号三个月衙役抗粮免差其宗族亲戚包揽串通不完钱粮者一面题参一面严拿解京送刑部照悖旨之例从重治罪奉有依议之旨钦遵通行在案煌煌功令何等森严尚有蠹棍劣衿扞法妄行愍不畏死深可痛恨合行严禁为此示仰宁台温各府绅衿士民人等知悉嗣后凡系本户应充里役务须亲身承值应纳钱粮遵照额征数目依限早完不许雇倩衿蠹包揽代当如有故违事发之日与受一并治罪各该印官务要不时稽查禁饬倘有劣衿蠹棍怙终不悛仍蹈前辙者许即据实揭报以凭参拿从重究处决不姑贷各宜慎之毋贻后悔 

　　○劝谕修筑官塘 

　　为酌议修筑官塘以护田土以利行人事照得北新关外以至石门县一带官塘内有田地外系运河诚南北之孔道往来之通衢也昨岁本部院入境舟行目击塘路坍塌田地水淹来往行人望洋兴叹随檄行布政司酌议兴修在案顷又据仁钱二县绅衿士民连名公呈咸称北新关外至塘栖镇一带官塘亟宜修筑利济往来计塘五十里约费四万金其鸠工办料有越中僧人往年曾筑山阴古道业有成效若责之董理工程虽巨可告厥成复经批行藩司再议妥确通详兹据该司酌估工料价值似与前数相符造册详覆前来但修筑固不可缓而计费又当熟筹既无正项钱粮可动惟有力行捐助庶克有济今本部院倡先捐俸五百两檄发藩司收贮此后再当陆续措发以资接济其余文武各官巳据藩司详议置簿分发共相劝助外惟是为费不赀官员捐输恐不敷用诚如首事条议所云绅衿士庶均有乐输之意此众擎易举之大端也且本部院素闻两浙士民凡于利济义举无不乐善好施则此修塘大工谅亦具有同志合行晓谕为此通知绅士商民人等知悉所有修筑北新关外以至塘栖一带官塘应需工料价值等项为数浩繁除本部院暨文武各官捐输之外有能倡义乐施无论数之多少备开籍贯职业姓名输助若干俱注于募僧簿内本僧公同首事每半月汇交藩司会计出纳至于办料监工俱令首事僧人董理并不扰动民间一役一夫一草一木工完之日将各输助姓名与所捐银物钱米数目尽数勒石纪绩用垂不朽本部院且拭目以观落成矣愿各体谅期竣厥工 

　　○巡缉不法奸徒 

　　为巡缉不法奸徒以安民生事照得杭城乃省会之区路当冲要人居稠密兼之五方杂处兵民莫辨真伪难稽近访有等棍徒小厮结党成羣散处于人烟辏集之处窥伺于郊关野僻之间瞷有单身乡愚或进城完纳钱粮或负货往来贸易或肩背包褁或身带银钱公然抢夺彼传此递转眼无踪更有各处船埠马头此辈假扮舟子拉扯客商名为装载半路停舟搜夺银物到手立时驱逐登岸孤身客旅受害无伸似此路人遭殃不一而足地方邻里明知而不敢拦救见者侧目闻者寒心会城市肆官埠马头辄敢横行无忌以至郊原旷野村居僻壤流毒闾阎又不知凡几许矣当此光天化日之下岂容愍不畏死之徒贻害地方除经本部院差官并行地方文武各衙门协同拿究外合再出示晓谕为此示仰巡捕员役地方里甲邻佑人等知悉嗣后如有棍徒营厮三五成羣在于街巷市肆船埠郊关等处恣意横行抢夺过往百姓商贾人等财物行李者即便会同协拿解送按察司严究明白如系旗厮解赴公衙门以凭会审发落如系投诚丁役及绿旗营兵径解本部院军前审实即将犯法之兵役立时军法枭示本管官指名飞参重处决不姑贷 

　　○捐置监田事宜 

　　为酌议捐置监田以恤罪犯事据该司呈详捐买监田赈济狱犯等缘由到本部院据此为照买田赈狱事须经久可行今以本部院前檄参之□司议详合之士民条议大约首以捐赀劝输为主然后次第举行合再列款覆酌为此牌行浙省臬司照依后开条列事宜逐一覆加斟酌一面置簿捐输一面妥确详报以凭会议定夺施行 
　　计开 
　　一省城各监狱据称人犯多寡难定每日约粥十余担每犯给粥一瓢计三碗每日约米五六七斗不等后以一瓢不足充饥议给二瓢可供两飡等语今本部院定议每年四五六七月每人每日给粥二瓢约计每日用米一石为率其余月分每人每日给粥一瓢约计每日用米六斗为率总计每年需米二百六十余石加以僧人食米共需米三百石可以取给有余矣今拟置田五百亩除绅士原有捐田约算百亩外应续置田四百亩共成五百亩之数所收租米应扣除完办条银粮米余俱贮仓候用即有丰歉不同可无不敷之虑 
　　一买田四百亩约需价银二千两今本部院先倡捐三百两见发臬司收库该司即会同藩司置簿劝输凡官绅士民有愿捐者一面登簿一面交银付杭州府收库候用倘有不足再详本部院酌补敷数 
　　一择买田亩须责成仁钱二县招业主情愿出卖者赴县投明果系腴产及三五十亩成片段者即行踏勘明白官给价银立契交易不许勉强亦不得以硗瘠零星充数其田段尤须一乡之中都?相近庶便收租稽核并饬二县遵照 
　　一田亩应纳条银粮米巳定于租米内取用其余杂差里役檄行二县查照永免不许衙役生端滋扰 
　　一应用烧柴每月以五十担为率每年需用柴六百担每担定价一钱约需银六十两又募僧六人每人年给盐菜衣鞋银七两二钱共需银四十三两二钱以上二项大约每年需银一百二十两可以充用有余矣据议复买市屋取租事属未妥查有虎林书院房地租银向系督抚衙门稽查公用历年取租甚薄且多逋欠中饱此项尽可清查征足以供前项烧柴给僧之用该司一面檄行该府县造册详报不许亏缺取究仍候本部院咨会 
　　抚院行查定夺 
　　一收米仓廒所贮不过五百石之数房地无多又须与粥厂及府县衙门相近查旧有革册库基址可以葢造该司即行县清查详报闻此地贴近府狱墙垣高厚又且临水最为相宜倘有民人曾经请佃今应责令量卖出还闲房数间或空地一块以便修葢仍饬令不必借此骚扰 
　　一董理廒务据称选用正副各十二人恐人多冗杂责成不专今拟遴举正副各二人每年止用二人公同主僧料理递年迭轮凡收租完粮上廒稽核等事悉以责之必须慎选好义公直士民方克胜任能料理三年公明妥当者该司详报督抚给扁奖励仍听其转举更换接管若有在事侵渔及刁顽佃户逋租者俱听其鸣官追究 
　　一召募人今应仍着淡斋总管其事一面出示招倈苦行之僧承应此须亟为访求不可迟误 
　　一冬夏需用草荐姜汤絮衣茶水药饵等费将额设囚粮除支给成招重犯之外余存尽数通融支用即前项租米柴租若有盈余亦可充数并责成董事正副及主僧握算料理其有好义士民随便捐舍者又当听从其便 
　　一捐助人银数目买田契劵始事缘由该司粘成文卷用印收贮以备稽查每年出纳数目年终备造细册该府县详报该司通详查考 
　　一事成之日备将官绅士民捐输姓名银两数目及酌定规则田房地段详悉竖勒石碑以纪义举用垂永久 

　　○饬拿害民奸徒 

　　为督饬事照得本部院职任总制重在剪恶除奸以安良善兴利袪害以正民风前此颁布禁约各檄示务在着实力行非徒粉饰耳目也无如浙属积玩成习官役多冥顽不灵士民则狙诈莫挽数月以往毫无改观是必明刑敕法宜取则乎治蜀之孔明猛以济宽勿贻讥于铸书之子产可也除参拿贪官衙蠹端檄另行外若土棍若讼师若营债牵头若赌博窝户若指官撞岁之奸党若造使假银之铺家在在不乏其人本部院叱驭所过颇多见闻见在随处拿究矣该司为外台总宪岂寂然无所采访乎合行专饬开报为此牌行浙江臬司查照先今屡行事理即便密查省城及所属真正土棍讼师营债牵头放赌窝家与夫指官诓骗奸徒造使假银铺户不遵本部院禁约者每项确访数名一面开报恶迹事款揭帖呈送一面严拿收管候本部院提解惩处但不得轻听生奸以致大憝卖放混将无辜么■〈麻外骨内〉塞责本部院别有访闻于该司大有未便此系本部院振刷颓风至意该司万勿推诿延捱自干纵恶养奸之咎又本部院非不知诏赦新颁时方水潦似宜稍示休息但除害安良以慰舆望势难缓待该司其着实留意于本部院旋省之日而覆施行至切至切 

　　○访拿司道积蠹 

　　为访察衙蠹事照得访拿之设原从厘剔奸弊起见初非舍近而求远严小而宽大也除各属访蠹见在另檄查拿外惟是在省各司道衙门虽居纪纲法度重地实有刑名钱谷之繁内外人役保无有积奸巨猾欺官嚼民之辈潜藏其中流毒地迫者乎府厅即知其弊未免设鼠忌器之嫌若非当官自行觉察是监司衙门反为藏奸纳垢之薮矣即如刘粮道案内蠹役累累赃恶贯盈向非本官败事不几漏网揶揄此实巳事之明征也拟合严饬查访为此牌行浙省各司道照牌事理即将该衙门内外人役尽心察访如有真正积年蠹恶欺上剥民或缘事问革更名易姓钻营躲雨作奸犯科指官诈索箕敛赃私等弊一一访实姓名款迹自行密揭以凭拿究本部院采访所及常闻其畧惟俟该管本官开具款揭作一印证耳倘或阴行庇护不肯据实揭报或被害告发或别廉事款除本役立刻严拿照例治罪外各司道自难辞纵役养奸之咎勿因爱惜体面而自贻伊戚也慎之速速 

　　○访拿各衙门积蠹 

　　为访察衙蠹事照得拿访之法原以除蠹恶扶善良也本部院总制全省以戢暴安民为首务诚恐有司各官昏庸不肖寄耳目于爪牙假威权于狐鼠流毒滋蔓匪止一端前经通檄各该衙门自行厘剔开报去后数月以来杳乎无闻乃知直道难行于今日而各官庇恶养奸之积习真正牢不可破矣合再专责察访为此牌行藩臬二司照牌事理即将所属府厅州县各衙门访有真正积年蠹恶欺官嚼民横霸一方占人田产谋人妻女致人死命者俱要一一查访的确开列切实事迹赃款密揭具报本部院以凭察访拿究至于武职衙门蠹役及稔恶应捕盐捕等项诬盗指窝酷诈殷实尤为可恨又有一种积奸名虽退役实则恋栈借衙门以为护身之符通溪径而行诈骗之术包揽公事撞岁招摇种种弊窦不可枚举与夫里蠹蚕食细民学蠹剥害士子者俱要严密体察一例访拿据实开报尽法究治但不得轻听丛奸致使狡猾之辈窝访卖访枉害无辜巨憝兔脱以及假借访费陋规名色夤缘科派反滋弊端如有此等情弊或开报不实者本部院廉访得情定将庇蠹谎报之官参拿重处断不轻宥俱限文到五日内呈覆施行慎勿狥延至严至切 

　　○禁借命冒尸抢诈 

　　为严禁借命抄抢冒尸图赖以杜讹诈积弊事照得杀人者抵律有明条凡属谋杀故杀鬬殴致死以及威逼过失等项轻重攸分审断宜别然必经官告理伤证分明然后定罪未有藉命居奇横行抄抢者也访闻浙中陋俗每遇人命事情未曾告官先率家属凶徒竟赴仇对人家罄掠赀财毁屋坏器狠同盗刦势如乱民甚有凌辱妇女锁吊人口沿害邻居者及至到宫有司但以苦主可怜都置抄抢于不问是岂法之平乎又或街道庙宇等处适遇无主冷尸横死乞丐随有一种奸恶棍徒投报势豪及投诚营伍之辈冒认尸亲舁移富室指称谋命恣行诈索顺则饱欲私休忤则当官诬告即使辩白昭雪而讹棍之扎局官役之营求必至家业荡然矣似此奸恶横行殷懦重足合行严禁以戢刁风为此牌行浙江臬司各府照牌事理嗣后凡有告发人命抄抢事情若系真正人命即将凶身按律抵偿勘定招案仍将尸亲借命抄抢之人分别首从明正抢夺赃罪另案问结不许并招朦混尤不许宽纵不究若系威逼自尽过失杀伤及将病死假命借端抄抢者除按律治罪外仍详解督抚衙门以凭重责枷示用警刁徒至于拾取冷尸冒认苦主诈害殷实人家者审究得实务将图赖奸徒照依光棍新例分别立绞远戍通详具题正法不得轻纵仍大书告示晓谕并通饬所属各衙门一体遵照施行如有故违定将该管官以不职参处并拿经承重治不宥取具依准缴查 

　　○再禁透越奸弊 

　　为严禁透越奸弊以遵功令以毖边防事照得海孽匪茹法令严密昨年奉旨展界乃出皇上特恩仍禁片板不许下海一人不许偷越违者立正大法又于沿边建立台寨安设官兵防外奸之窥伺绝内地之私通三令五申可谓至严且切矣无奈不轨奸徒嗜利如饴走死若鹜或贩买贸易或接济通洋有奸民贿嘱汛防官兵利其赀财而故意纵放者有不肖劣弁串通玩法兵民置货营运而瓜分余利者要见内无细作则外奸何由觊觎官兵若能巡缉无私则奸徒亦断断不敢轻蹈法网此自然之理也在若辈利欲迷心以行行险侥幸人莫知觉殊不知若要不知除非莫为似此奸宄不法之事决无不贯盈败露者前本部院巡历闽疆时有奸民刘温侯锺喜周三陈进等数起透越事败俱巳按法拟辟籍没家私又有长乐防将蔑法卖界人赃现获本部院巳将弁兵家丁人等特疏参拿见奉严旨究拟将来定依条例明正典刑其该管各官业以失察分别革职降级议处似此国法森严毫无宽假真令人不寒而栗矣今浙中沿海各地面积弛巳久透漏不免除见在发觉者本部院查审得实立行参奏请旨正法外其余各边界拟即亲行巡历严密稽查以肃海禁用慑众心合先出示诫谕为此示仰沿海各汛将弁兵丁及士民人等知悉官兵能恪遵禁令安内防外者既报平时朝廷豢养之恩又有日后功名进取之路民人能守分循法安心乐业者上以体国家展界安民之仁下以享身家太平无事之福倘或愍不畏法贪利走险一经觉露身首异处家业不保虽得贸易厚利究竟不能受享反速非命而亡昔有愚人剖腹而藏其珠正类是矣利害两途明如指掌出此入彼间不容发不待智者而决也愿尔弁兵百姓人等惕然警醒从前种种不轨肺肠譬如昨日死向后刻刻戒谨恐愳譬如今日生本部院耳目最近执法甚严不忍不教而诛故不惮言之娓娓尔等其谛听药石之言毋自贻噬脐之悔至嘱至嘱 

　　○禁逐抽丰游客 

　　为游客有碍宪纲抽丰大乖政体亟行屏绝以振风纪以肃官箴事照得本部院猥以菲材谬叨督任目击民穷财尽之状又值灾眚示警之时惟期一意与民休息是以劝谕士庶务在平安交勉属官诸从简静所谓省一事则民间少一事之累宽一分则百姓受一分之福也无如南方风俗虚嚣人心狙诈诸凡遇事生风不一而足而游客抽丰一节尤为今日疮民害政之大者往有游手奸徒走空神棍惯与旅店小人及寺庙不法僧道辈串通气息招接过往仕宦暨山人墨客之流名为逆旅居停实则招摇撞岁如指称某系某官年家也某系某官寅谊也某某为同门通谱也某某为乡亲契交也究竟瓜葛全无说得天花乱坠又如指称某官评必须某说可以转否为贤也某词讼必须某讲可以挽曲为直也某当道非某人不谐也某公事非芋人不信也止须邂逅通名便托相知心腹彼无知之愚民有事之罪犯不肖之官吏鲜有不听甜言蜜诱破产倾蠹以图解棼快忿者矣更有甚者刁勒缘事犯人要挟以不得不从之势捏称现任官府原借为通赃过付之囮止图自巳肥囊不顾坏人名节而彼走空游手辈藉此烹分余沥好作生涯比比皆是以上陋态非本部院好为极诋但不如是不足以醒愚蒙而杜诈伪正官守而肃宪纲也即如上年有张姓仕客为前府亲家在杭诓借营债至今讦讼不休本部院见行驳究此非其明证乎合行禁饬为此示仰督属官役士民巡捕人员诸色人等知悉嗣后大小各衙门政务若钱谷若刑名若考较若词讼一切地方案牍事情俱要秉公执法裁断施行不许狥情任臆枉法废公倘有故违营私纳贿等弊本部院一有访闻立付白简不恕至于各处旅馆及庵观寺院一概不许容留抽丰游宦及山人墨客之类店家着落邻佑里甲稽查如敢玩法潜藏者事发一并拿究寺庙之处着落僧纲道纪严查稽诘有不遵者立拿住持及僧道官一并重责四十板枷号两个月其招摇兜揽棍徒无论巳未得赃遵照新例治以立绞远戍决不轻宥愿各凛遵毋贻后悔巡捕员役仍行不时逻察倘或作弊纵容定行一并参治本部院更有言者抽丰二字之义葢因宦囊丰盈而人得抽之也如果官府廉以持巳严以驭下则宦况萧然有何丰之足抽乎是在居官者检身肃法为第一义各寮寀其□□勉之 

　　○再禁溺女 

　　为再禁溺女陋俗以重人民以广好生事照得溺女锢婢为浙中第一恶俗先经本部院给示诫谕及通行浙东八府禁饬去后顷据生员陆元章张文嘉朱锡丸等条议呈词备言溺女之惨请乞严法禁止并陈省会建立育婴堂收养遗孩之法应饬各属仿照举行与酌定嫁娶条约及禁止锢婢绝胎等情前来除各府建堂育婴现在另檄通饬查议暨婚嫁规则仍候酌定晓谕外为照男女生长本乎人伦父子至情出于天性若因家贫不能养育日后嫁送无赀辄将女婴毙命不举此诚良心澌灭殆尽狼虎不食其余矣合再严禁为此示仰所属官民人等知悉嗣后民间生产不论贫富人家是男是女俱要养育成人如有贫不能育者许付育婴堂收养倘或忍心害理擅将女婴溺死又或家长刻待厮养逼令致毙者着令里甲邻佑指实赴官呈首立拿犯人重责三十板枷号一个月仍按律治以故杀子孙之罪雇工卑幼有犯罪坐家长里邻容隐不发一体连坐至于人家婢女有年过二十岁以上者或内婚僮仆或鬻嫁外人俱要尽数婚配全完如有不遵亦许里邻首告将家长治罪婢女尚官嫁卖财礼入官其省城内外庸医药肆制卖下胎绝孕等药与粘贴招票者着地方官责成里甲尽行驱逐禁止敢有故违仍前市卖勒骗钱财者许地方指名公举立行严拿枷责究罪俱毋轻恕各宜凛遵 

　　○禁旗营兵厮害人 

　　为禁约事照得土棍串兵诈人本部院访闻大概有移尸抛置人家门首肆行打抢者有病兵顽厮坐卧民间铺面檐下恐吓滋扰者有兵厮装病装醉诈疯诈死勒索民间银钱者有乞丐冒称兵厮诈死讨钱者有妇女装扮营头模样撞入人家口称取讨水浆烟火攘抢民妇衣饰者有兵厮在于街市假称买物彼此传递以致商民失物者有挜使低银假银短价强买□件者此皆奸棍牵引扎局害人大干法纪除先经差官给牌各处巡察今又委员访拿外合行晓谕为此示仰地方诸色人等知悉嗣后如有前项情弊许被害人协同邻佑保甲一面看守一面驰赴府县官处据实喊鸣立时拿解本部院军前如系绿旗营兵投诚兵丁即行审明军法从事如系旗营兵厮会同赴公衙门审实按例治罪如系土棍假冒及牵引勾通棍徒一体重责四十板枷号游示十门完日仍按光棍例问拟绞戍断不轻恕尔四民人等不必疑虑忧徨致负本部院戢兵安民至意 

　　○禁渔税陋规 

　　为严禁渔税陋规以肃海禁以拯残黎事照得片板不许下海一人不许偷越本部院屡经禁饬一有违犯立行处死惟是沿海插立标竿界内江港原系听民采捕鱼虾以资残黎餬口之计乃今访闻浙属地方黄岩县有家子港永嘉县有温州港瑞安县有瑞安港定海县有定海港向有渔民捕鱼为活因而文武各衙门每岁讲立陋规名为渔税累百盈千毫无忌惮复有蠹役土棍打合科派奸弊横生深可痛恨顷准提督移会前来合亟严禁本部院又思地方奸顽之民既巳捐出陋规则其胆大手猾且以税额不敷为由必图透越界外犯禁取偿此势所必至也各文武官弁既得陋规肥橐自然有欲不刚推聋妆哑全无禁止此亦势所必至也是抽取渔税之贻害可胜道哉除见在密访拿究弁出示晓谕外为此照会各镇并牌行沿海各道协府厅即便通饬沿海各属嗣后敢有奸徒愍不畏死私通透越者该地方文武各官立刻擒拿解究按例正法其界内江港听民采取鱼虾不许借端拦阻敢有不肖官弁悍兵衙蠹地棍人等仍前指称各衙门使费擅派渔税名色诈扰婪赃者或被告发或有访闻定即密行参拿追赃治罪断不轻恕取具实奉遵依缴查 

　　○禁获盗起赃诈害积弊 

　　为严禁起赃诈害之弊以安良民事照得获盗起赃自是定例但有积恶捕快往往缉获盗贼私刑吊拷恣其供扳殷实人家典当铺户以为窝囤赃私之处不行禀官擅自押追起获者亦有不肖有司听信蠹役假借窝寄贼赃之名妄拿良民典商夹打监禁勒诈赃私者以致无辜被害冤屈莫伸深属非法合行立法严禁为此示谕商民并牌行浙江臬司各府即便通行所属禁饬嗣后凡有地方拿获真正强盗窃贼除随身起获赃物外如有供出寄赃人家必须研讯是否知情窝主或系无知悞收又如供出转卖赃物与人亦须讯明是否知情或系悞买明立文案然后押同盗贼失主前去起出若果系窝主知情人犯方许执拿到官覆审定案如系原不知情则悞收悞买之人一概不许妄拿株害至于开张典当商人必系原有身家断无窝囤贼赃之理以后如有盗贼供出赃物质当某典铺者问官追取原执当票明写事由牌面止差一役前赴该铺起取原物当堂辩验其典商不许拘拿到官致启诈索之弊俟失主认明之后或贮库或给领若系轻微之物应免追偿其有价值贵重当本多至三五两十两以上者仍将盗贼家产于照例变赔失主之时一例偿还当铺不许扣克隐匿若使家仆盗迯及指称官机窃取缎疋质当者此系自失觉察更与盗赃不同务须执票将银取赎一概不许扎诈白取以上禁约条例各当该官役遵照奉行敢有捕快不报官府擅自私拷起赃及贪官蠹役指名株害平人诈索当铺等弊许被害人据实具词呈告以凭严拿参究治罪追赃断不轻恕 

　　○再禁宰牛 

　　为再禁屠宰耕牛并禁奸徒私贩以重农业事照得私宰耕牛先经本部院通行严禁在案今闻屠户仍不遵依市肆公然广卖以省会人烟之众大约城内城外屠家三四十处每二家日宰一牛一月计六百余头一年计有七千余头矣杭州非产牛之地安得如许总缘一种奸恶棍徒止知谋利远从乡镇各方往来贩卖造此恶孽且无论浮屠因果之说报应照然按礼经牛为太牢惟郊祭宗庙用之诸侯且无故不杀而况编户细民可以僭供食馔乎惟因贩宰日多以致负犂日少违禁妨农殊可痛恨合再力行禁止为此示仰官民地方人等知悉凡里内有宰牛屠户卖牛市侩俱于出示之后尽改别业营生贩牛奸徒尤须一概禁止俱着落保甲邻佑不时稽查永远不许私贩屠宰敢有故违许即据实指名赴府县衙门呈首立行拿解本部院辕门将犯人重责三十板枷号一个月满日仍行发问治罪邻佑知情容隐者一体枷责示警法在必行断不轻恕如有牛只自毙者许报明地方保甲公验掩埋亦不得私行开剥致启讹诈之端自贻咎諐未便 

　　○禁滥征灾免钱粮并科派使费 

　　为严禁滥征科敛以恤灾黎事照得杭嘉湖绍各属重罹水灾节经本部院题报随即行委该府踏勘复经抚院亲临查验确定分数照例造具册结被灾五六分者扣免十分之一七八分者扣免十分之二九十分者扣免十分之三巳经会题请蠲旦夕可邀恩允但扣免之数自当按户暂为停征庶使灾民得沾实惠诚恐不肖有司或惟顾考成之迫而严刑追比或先留侵渔之地而截数勒完更有积蠹奸胥假称未奉部允动以钱粮原限八月全完乘机冒收又或借称打点名色辄以灾免例有使费等项多方派索是被灾各户未受恩蠲之实惠先多一番无厌之诛求矣合行严禁为此示仰官吏士民人等知悉凡各都?受灾百姓将本名下应完康熙九年分地丁银两速照报灾分数扣除停征缓纳听候部示遵行如有不肖官役不行分别灾免故意尽数追比或借名造册及指称各衙门使用乘机科索者一经本部院察访得实或被害告发有据官即飞章紏参蠹役严拿处死断不姑容凛之毋忽 

　　○禁仁和县强勒籴米完漕积弊 

　　为摘禁粮弊事照得征收漕粮定限十月开仓原使民间秋成以后将田亩收获之米完朝廷正供之粮不许额外私加耗赠违者参拿治罪今访闻仁和等县历年开仓之时不问里民巳未收获竟提粮长横加追比俱责令籴米上仓又擅立官牙名色凡粮长籴米上纳者俱要赴官牙处籴买若无牙人甘结虽使米色合式亦不准收以致奸恶牙棍营谋包揽于额外勒取耗赠加一二不等印粮各官俱取耗赠于牙行而奸牙乃敢多收耗赠于粮里展转朘剥不顾民艰是何异轩冕虎豸?良衣冠盗贼乎言之殊可痛恨本部院愧不能集中泽之哀鸿岂容有此食禾之硕鼠除各项粮弊俟另行通饬外合先摘禁为此牌行粮守二道照牌事理即便密行察访历年以来是何官役奸牙作俑创立籴米上仓横加耗赠之弊务将上年赃迹有据者密行严拿具详究革不得狥纵今年以后凡征收漕粮开仓之时听凭粮长陆续上纳不许急切追比俟至十月下旬田米收获完备方许分立限期催令完纳如数小民当此水灾之后尤宜加宜轸恤凡上纳之米或系自巳田粮或听从民便随处籴买止取干圆洁净即与斛收总不许私创官牙坐定籴米及责取甘结苛收耗赠等弊敢有故违于额米外私加粒粟及故意刁难勒掯憎嫌需索者本部院见在密访得实定拿作奸胥役牙棍立毙杖下印粮各官先行拿问后付弹章治以贪赃重罪本部院法在必行立誓断不宽假该道莅任方新务必执持禁绝仍大书告示于仓前墅河处所严切晓谕施行万勿泛视 

　　○再禁滥差滋扰 

　　为再行端饬滥差滋扰以苏民困事照得浙省百姓既苦于赋役之繁复苦于词讼之累其所以苦此二端者又差役滋扰为尤甚也今小民罹此水灾之后凡为民上自宜加意爱恤犹恐不能起残黎而登袵席遑忍加之差扰以重困乎但今当大计之年时届新漕之候又值开讼之时保无有不恤民瘼官员各逞私臆任情滥差者若司□差役下府厅则府厅经承费无所出势必差役下州县州县经承费无所出势必差役下里递层层剥削无非出于民间且钱粮不分缓急词讼不论重轻一事而有一差一差而有数人更有原差有押差有坐府差有坐县差有坐里差有拿违限差有提比较差前差未去后差踵至况差役之诈索不止一端每一起差人不啻数十项使费是官府之一点一标皆百姓之一泪一血言念及此差人不可不慎也合行通饬为此牌行浙省各司道府照牌事理即便遵照并转行各属严饬嗣后钱粮止许立法催征词讼则使自□投到如果系万分紧急兵粮等饷及紧要钦部案件方许差催仍具文报明以凭查考敢有不分缓急不论大小故违不遵一概滥差滋扰者或访闻或告发官以违例题参经承立拿处死不姑息各宜慎之 

　　○议修建公馆鼓楼 

　　为酌议修建公馆鼓楼事照得杭州为东南省会皇华络绎因无一定公署多系借居民房以致士民腾让迁移殊多苦累自应建设公馆并修驿舍又镇海一楼关系阖城风水最为切要先年被火毁坏尚未起葢均应亟为议修案经本部院具疏请动备用钱粮修建部覆以修理驿馆公署镇海楼系地方官之事应责令地方官设法修理等因随经檄行该司府遵照去后但公馆在所必需鼓楼亟应修建案据该府估计鼓楼工料前来因未有部文暂存未议今准部行设法修理合亟查议为此牌行布政司杭州府照牌事理即将省城察院衙门虎林书院并裁道裁厅各衙门等处及镇海楼逐一估计需用工料数目确议作何设法修建或照该司前议通行十一府置立印簿分送文武衙门先行书助并送绅袍衿耆之好义者有无多寡悉听其便不得相强并议捐输者作何鼓舞奖励明白通详以凭会夺但须责成该府端董其事确估料价不得委之县胥致滋浮冒派扰之弊通毋迟延违错 

　　○议定婚丧夫役工银 

　　为酌议禁革以厚风俗以节财用事据按察司会同布政司具详前事到本部院据此本部院随批婚姻丧葬关系礼制本部院因念浙俗奢僭无度又据士民屡次条陈备言把头鼓吹人等横诈害人之弊是以严行禁约今据两司会议斟酌府县申详士民舆论拟定婚事鼓吹价以日计丧事抬送应以路计分别数目银以八色为凖俱如司议照行其余头家日分与一切巧立名色苛索陋例等项尽行革除更不许分坊坐日设立顶首买卖又山子结彩灯笼茶司等类应听民便或自备或雇倩亦不许分坊坐日私立顶承若有附近把头鼓吹人等妄觊私加不愿受雇者听凭有事之家就择他处把头鼓吹人等情愿者承应或本家仆属应用至于别项桥埠脚夫机匠等众与各衙门人役俱不得妄希攘夺致启事端自禁约之后敢有此辈违抗苛勒仍前私自分坊坐日等弊及棍徒争讼生非者或被告发或有访闻定行严拿枷责仍照光棍新例治罪断不饶恕该司即檄该府县遵照并大张告示于省城内外各坊通衢遍行晓谕一面行令采石将禁约始末刋勒碑记竖立镇海楼前永远遵守不许渝违本部院又闻有不肖官役及无耻上豪从前借事生风诓诈财物除另行密访外该臬司仍严行查究得实指名详报以凭拿问追拟慎勿狥纵等因批发去后为照上官颁行禁约无非从民间利弊起见也要在地方官员士民体帖至情力行遵守庶几法令可施而风俗以正即如婚丧迎送一事本部院稔知利弊意在力砥颓靡原行宪牌颇称详尽乃闻前此竟有不肖官役势豪土棍人等遇事生风妄希射利有指称即为若辈周全而诓骗贿赂者亦有借名革除而箕敛桥埠等辈财帛者蜩螗羹沸举国若狂蜂集蚁膻诽谣百出求一真心直口任事无私之人而不可得是上司徒有厘弊之苦心官民反借为招摇之生意天理全无良心尽丧人言南方风俗嚣恶即此一端巳见信不诬矣今据两司酌议前来除批准禁约勒石永遵外合再晓谕为此示仰官役士民人等知悉务须遵照批详内事理着实遵守毋得多事生非自干罪戾至于前此贪官蠹役土棍豪恶之徒有指骗钱财污人利巳者除本部院见在密访外许诸色人等指实首告以凭参拿治罪明正典刑倘或漏网必遭鬼谴神殃子孙灭绝凡有血气扪心思之 

　　○议减漕截 

　　为查议征收漕截银两事照得浙省漕粮最为弊薮前据该道详议疏漕各款巳经批令严饬力行去后今本部院又将最切时弊者见在酌议出示禁饬外但查漕截一项向日议加之时每百石加湿润米九石八斗每石照时中银一两八钱又加船只盘运纲司等银二十两共计给银三十七两六钱四分迨至今日米价甚平民间完一石之截约费米五六斗是以民称苦累屡据士民纷纷呈控有司各官辄谓相沿成例不便更张虽经部文屡次行查该管各衙门狃于成见因循率覆其间病恨或为夤缘朦蔽或因恋膻不舍言之殊可浩叹且查江南事例不过五米十银何独浙省增逾两倍若不稍为变通岂堪坐视民困合亟查议为此牌行浙江粮驿道照牌事理即将漕粮贴截通行各县印粮官从长酌议将向日米价腾贵故议九石八斗折银十七两六钱四分今米价不过一两以内自应照得征折备叙缘由并述从前屡经部文议减情节一并确议条陈该道严加核勘并关仿江南事例酌定减数具文通详抚院及本部院以凭会议酌题请减施行事关民困该道新硎初发谅有同心慎勿迟延推诿未便 

　　○通知灾伤蠲免钱粮 

　　为汇报水灾等事照得杭嘉湖绍四府属县今岁惨罹异常水灾万姓颠连困苦本部院念切痌瘝为民请命业将各县被灾田亩例免条银分数查勘明白会同抚院特疏请蠲巳沐皇恩俯从俞允见准部文备行该司遵照外但奉旨蠲免钱粮必须大张告示通行晓谕使灾祲穷民咸知朝廷浩荡弘仁均受恩蠲实惠往闻有不肖印官罔恤民瘼一任奸胥作弊将应征条银不分灾免一概溷征重为民困除密行察访有犯必惩外合再严行申饬为此牌行藩司各道府查照牌内事理即将各属县受灾田亩例免条银照依原报都?被灾分数分别应免若干遵照定例被灾五六分田每亩应免条银若干被灾七八分田每亩应免条银若干被灾九十分田每亩应免条银若干该司道府即便大书告示颁发各该县遍张晓谕务令城镇乡村家喻户晓穷檐蔀屋共沐皇仁倘有贪官污吏敢于悖旨横征希图侵肥作弊者本部院密访得实或被害灾民告发官即先拿后参奸胥立毙杖下倘该司道府纵容不举亦必一并纠参决不姑贷各宜凛惕毋得泛视 

　　●浙闽总制文檄卷五 

　　申饬学政 
　　禁饬漕弊条约 
　　饬缉盗贼 
　　禁焚燎山林 
　　计册竣事饬励官箴 
　　移请邻省开籴通商 
　　申饬计处候议各官 
　　再禁亏累行户 
　　饬沿海招集迁民稽察透越 
　　劝捐输修塘 
　　招抚迁民 
　　申饬营伍讨论军实 
　　再劝捐修塘工 
　　再禁铺行当官 
　　诫饬沿海文官 
　　诫饬沿海武官 
　　晓谕沿海时政 
　　严督追捕盗贼 
　　缉拿土棍 
　　查议清核招垦田地 
　　移留抚院 
　　移询江南采捕始末 
　　捐米赈济饥民 
　　停讼缓征 
　　劝谕慎防火烛 
　　申饬夜巡保甲 
　　驱逐游手棍徒 
　　晓谕攀留抚院士民 
　　又移留抚院 
　　再谕攀留抚院士民 
　　又移留抚院 
　　诫谕修省 
　　整顿沿海陆师 
　　访拿指诈奸棍 
　　饬催编审 
　　申饬实勘灾伤 
　　再饬城门官兵 
　　移复抚院具题秋审重囚 
　　劝谕息讼 

　　○申饬学政 

　　总督浙江等处地方军务兼理粮饷兵部尚书兼都察院右副都御史加从一品刘　为申饬学政事照得该道职掌衡文奉有专敕一切学政学宜俱听次第举行惟是两浙素号剧省士风顽驯不齐其间雅修自好者固不乏人而跃冶踰闲者当亦不少近日功令森严首重抗粮之禁次之如包揽钱粮兴灭词讼称颂官府出入衙门捏造诽谣联盟结社武断乡曲赌博邪淫凡系非分苟营之事均属干名犯义之条本部院于上年下车时巳有申饬士风禁约矣今该道考较伊始合行申饬为此牌行浙江提学道照牌事理即将从前通行部文各则例及本部院条约事宜逐一检查遵照严行各属饬查生员贡监如有述抗钱粮者立行拿究比追一面通详各部院照新例重处其劣衿害民犯法蔑理者分别处治如情事重大者仍通报参问施行所至巡行考较郡邑务将行过事宜赏罚过优劣取录过生童逐一呈报本部院以备考核如遇有学宫颓废应修葺者祭器零落应整治者一面呈报一面竟行料理其教职官员有溺职废事者廉实揭报以凭参处俱勿违误至于考试定例取士额数原有部颁规则事属该道专司本部院所不预也先具遵依报查 

　　○禁饬漕弊条约 

　　为禁饬漕弊事照得浙省漕粮征收起运其中弊害多端屡准部行条议节奉严旨申饬炳如星日即本部院莅任以来稔知漕弊叮咛告诫不啻再三无如向来不肖官役与刁军积蠹朋比作恶怙终不悛当兹水涝为灾小民终岁勤劳秋收大半无望本部院爱民有心抚绥鲜术岂容贪婪蠹弁无穷剥削除据粮驿道详议疏漕各款巳经批饬力行去后合再摘禁为此示仰阖属官吏军民人等知悉今年漕粮经收经运各遵本部院后开条约务期洗涤旧日肺肠立袪从前锢弊本部院自有鉴察倘愍不畏死仍蹈相沿故辙一经访闻告发本部院惟有仰遵功令立将官弁飞章参究军蠹严拿处死断不食言其各凛之慎之 
　　计开 
　　一征收粮米近例八月开仓九月征收十月告竣十一月交兑但查漕粮俱系晚禾九月未尽登场且今岁水潦之余尤为后时见据粮道详议宽比一月批行去后今本部院再一酌定征收之法除见在开仓听民自便有米者先行上纳粮官不得严勒限期差人提比自十月十五日起至十二月初五日止此五十日内分为十限每一限定纳粮米各作一分责成粮长分催各甲花户令其照分数依限完纳该县印钤串票交发粮官每至一限将所纳之米实填收数交粮长收执如该粮长催征之米巳经全完即令归农肄业不必复至县仓承值如粮官不给串票及粮米全完复又掯留者许该粮长赴粮道衙门禀明究报以凭特参至粮米限内完纳不及分数止许出票交粮长拘齐欠户听比倘有豪强顽户抗不依限交纳方令差人提追不得 
　　一概滥委胥役下乡骚扰需索亦不得端比粮长一人致滋苦累如违定行参拿究治 
　　一漕粮正米并进仓二五耗米每石贴截银三钱七分六厘四毫征给之外并无丝毫加派前闻不肖官蠹将一五耗米一概贴截更且巧立名色额外私加巳经本部院另示严禁外但截银俱系给军制办船内什物沿途起浅由闸并水手工食等费原属零星使用今大胆奸胥借口倾镕成锭又以重等勒收私加火耗计每正耗米一石约完截银四五钱不等小民苦累更甚嗣后印官征收漕截另设一柜银色期于纹银而止如有零星成块听其自便不得假手胥役私加重等强索火耗敢有故违本部院密访得实官即先拿后参役即立毙杖下 
　　一百姓完粮各照本户下应征之数赴仓上纳有何使用无如一班巨恶积棍盘踞仓廒名为仓歇仓甲串通府厅县粮衙人役有米一石上仓必勒数十项使用如心红分例抽丰饭米看廒出兑做斛张袋等项种种名色衙役借仓蠹为援引仓蠹藉衙役作生涯百般刁掯稍不遂欲非云米色不堪正耗之外又复加耗即云糠粃不净筛扬之后又复筛扬且踢斛淋尖多量少报更致粮米露处不肯入廒际此隆冬寒月雨雪风霜经旬守候乡愚饮泣吞声有口莫诉惟求速为兑收那惜诸般使用使小民有不得不用不敢不用之势言之殊堪发指除见在密访拿究从重追拟外嗣后仓歇仓甲名色尽行革去如有恶棍巧换名目仍前包揽说合鱼肉乡民者或访实或告发定行严拿处死仍将监兑官与该县印官以纵蠹参革在尔粮里亦不得仍投此辈听其簸弄自贻伊戚 
　　一官收官兑原不许军民见面民间上纳既照仓斛管粮官兑收入廒则为官米非民粮也此后兑米上船或有盘折或有亏少皆责成收受之粮官自与粮里无涉在横军既无见在愚懦之粮长可以肆其刁难又何所施其勒索之计近则阳奉阴违每当出兑之时仍拘粮长与旗军亲行交受从中设局打合仍系仓歇仓甲等棍摇唇弄吞需索粮里张筵设席谓之讲兑或每石索米四五升银四五分不等谓之私贴若一日讲兑不定则米一日不兑米一日不兑则一日之丁棍酒食费用无不出之粮长迨至私贴讲定方始闲仓受兑则又掯以米色不堪勒加淋尖踢斛将粮船故意不驾赴次止雇觅小船拨送上之领帮官有礼次之随帮官有礼再之运丁有礼以及拦头拿舵纲司水手无不有礼不饱不餍嗟哉粮长始则受官蠹之诈害继则遭弁丁之横索捶髓吸膏真为可悯嗣后收粮责成粮官验其米色果系干圆洁净随到随收收完即刻给票归农倘临兑有不堪米粒兑少缺数是该管官看验不实稽察不严竟令粮官赔补至于交兑应责成该县印官并监兑官同该卫所领运官公同验明米色照依仓斛量凖即令粮船水手人等搬运上船旗军止令在船司管收数总不许一人赴仓恣其咆哮需索倘有故违如前所指种种诸弊或本部院密查得实或被害粮里告发定将弁丁立时锁拿先按漕法捆打仍行特疏参究监兑印粮各官有仍拘粮长当面交兑者一并 
　　题参重处决不姑恕 
　　一各卫所每帮设领帮官一员押运北上其本等职分除监督粮船不许中途迟滞及稽查侵粮盗卖等弊外凡有刁军横索欺凌粮里亦应领运官严加约束今则利欲熏心不惟不加钤束抑且串同诈索丁则为官讲公费讲分例讲酒席官则帮丁诈私贴诈使费诈加耗猫鼠同眠交通庇护几于不可方物且闻佥选一定全单到手择帮中殷实及头船运丁设席款待先为下交摇尾乞怜求其帮衬法纪扫地一至于此今后兑粮之时领帮官亲督各丁前赴水次会同该县印官及监兑官公同开仓照斛交兑上船截银亲领分散不许一军一丁赴县赴仓强索丝毫颗粒如再约束不严通同婪诈一经监兑官及印粮官揭报定行军法重处仍特疏参拿治罪不贷 
　　一旗丁敢于肆横勒诈皆由领运之官不严立兑期以致漕船临次刁军多带亲从开筵讲兑每至十余日委决不下小民守候无期只得隐忍加赠方始闲斛前据粮道详议行令各县增置官斛进廒出廒便于随到随斛今本部院再酌定兑期如粮船一到水次该县即刻通报开明某卫所领运官带领某丁船于某日某时到次即于是日会同本官开仓验明米色较斛□兑讫定以五日兑足每一日一报将兑收过米数漕截行月等项俱于五日内交明立驱开行如五日内银米俱巳交完至第六日该帮开行与不开行亦必报明以凭查考倘有故违定限延捱观望者本部院将印粮与领运各官弁照纵蠹婪赃例参处不恕 
　　一欲绝仓蠹旗丁诈害之弊必先穷扣克需索之源夫仓蠹敢于公然勒索旗军敢于恣肆诈害皆缘上下官役牵鼻染指故敢任意横行往闻端管该管各衙门若大若小是官是役无不箕敛瓜分一遇开征之时先向仓中讲定分例官则有公然起批具揭呈送者亦有借称庆贺等项名色馈遗者役则有承行有该管有堂众有后手有小礼各项名色而总其名曰仓规更有废绅劣衿指称公费■〈言为〉诈分润者若运粮旗丁有头船扣通帮之使费头脑勒按年之陋规以及领帮随帮经承胥役无不有一定分例而总其名日年规至于放散钱粮又有一番除头扣克彼此分肥是军蠹以为上下均有浸润即或发觉自然狥庇故自恃无恐益加横行除密访参拿外嗣后前项弊端责成各府监兑官亲行稽察如监兑官交通狥隐粮驿道严加觉查即行揭报以凭参拿不恕若道厅通同不举本部院访闻得实誓必一体参究决不姑贷 
　　一漕粮项下钱粮项款虽分总不过百姓完纳往闻贪官滥差滋扰分列行月本折轻赍席木灰石经费等项每一事则有一票每一件则有一签印粮官坐催坐里以及道差府差厅差约计不下数十起终日支持差使何暇催粮办课嗟此三空四尽之时奚堪如许剥削今应将漕项钱粮分晰某项额征若干每亩总计共该应征若干合计一甲内共该应征若干开列明白酌立限期交粮长分催依限完纳如限内不完粮长拘齐欠户听比若真有豪强顽户不服拘比者讦粮长呈明该县严提究处不得滥差一人纵容索诈如违定行参拿断不姑息 
　　一漕运之坏有一种积恶光棍即系本卫所之军盘踞其中自恃家藏金穴结交匪类无恶不为名曰漕蠹深知本卫所某军殷实某丁素封每至佥点之时唆报该管官勾补运粮蠹复从中打合吓诈多金为之买脱及至真正佥运之人仍系穷军无可干办只得承值蠹又为之料理运务凡船中需用代为营运沿途起剥过闸等费代为应发勒其重利欠票约至冬间运回复领次年行月截头等项银米之时将本利盘算尽行扣除皆归漕蠹之橐以致年复一年运军愈穷愈横小民愈受荼毒更且号召众军挟制本管吓诈良民是以本卫所官弁无不仰其鼻息除见在宓访严拿处死外今后若辈不改前非仍行肆恶粮道及该卫所掌印领运各官即行据实揭报以凭锁拿尽法重处倘该管官狥情庇护不行举首或经本部院访实或被害告发将本卫所该管官一并参究不贷 
　　一漕船例系冬兑冬开向来过淮愆期押运官弁俱罹参罚葢因回空船只濡滞或置买货物或揽载官商以致沿途逗遛冻阻外河至次年正二月内方得旋省修艌受兑开行业巳逾期回空愈至迟悞嗣后京通二仓交粮一完押运通判即便严令随帮官星夜飞攒务于九十月内俱令到齐如再逾限故意延挨有悞兑期者立拿随帮官严行重处 
　　一浙省造船工料额定二百八十三两零又有旧船底料贴用共约三百余两自应打造坚固渡江过闸始无损折之虞今则厂匠人役俱系一班光棍年年央情包揽冒用钱粮克剥工料每造船一只必勒运丁贴厂银二三百两竟将额给船料钱粮侵吞肥巳所造之船半俱旧物新加之料薄朽不堪以致穷军每年修船受累大半疲困于此除见在差官查验并密访作奸厂匠重处外嗣后造船需用木植灰麻钉油等项务期实用不得徒事粉饰以朽腐物料塞责如本部院差官临厂查验仍系不堪经久运载者立将督造官及厂匠人役一并究罪追赃不饶 
　　一今日民穷财尽极矣终岁胼胝之劳尽被洪水漂没即有些须收获亦不过勉完正供而巳今访有一种土豪自恃多金为富不仁每于四五月间乘穷民插秧之际广放生米计米一石约至冬间勒取一石四五斗或银债数多逼令田地作戤每年包完租米若干当此皮骨仅存完纳未免后时豪棍断不肯少为宽假或将利银推作截头余租推作官粮唆耸粮官百般逼勒更有一班废绅劣衿每至征粮时索取陋例仓蠹公然粘单科派彼此分肥毫无廉耻嗟此灾黎何堪当此穷奇之剥削示后各发良心恪守法纪将克剥肺肠从新洗涤敢有愍不畏死仍前肆横盘索者本部院察访得实立行严拿尽法重处 

　　○饬缉盗贼 

　　为严饬缉盗安民事照得弭盗安民乃地方文武专责本部院饬行保甲严督夜巡巳不啻三令五申矣夫何城守印捕等官一味讳盗养痈虚应故事凡遇民间失盗威勒事主捏强为窃即使大伙明火伤人者犹以暗进明出窃贼拒捕为辞至于穿窬小偷之辈失主具呈概置不理殊不知缉盗之功令最严地方若有强盗生发自当遵例报参一面严缉务获如系穿窬窃贼亦应追捕人赃按律治罪不容少有宽纵乃今日各官病根只畏失事参罚之严罔顾民间被刦之苦既巳立定主意讳强为窃则凡强盗巳获者势必轻拟徒杖发落强盗未获者势必因循纵使脱迯彼狡黠之盗谁肯自罹大辟亦势必迎合官意招认为暗进明出窃盗临时拒捕以恣其漏网之奸矣驯至民间被盗是强皆窃是窃皆可付之不问间有失主邻佑强项不服者又巧为刁难以罗织陷害之或妄加刑责或勒诈钱财或解审远处以致百般拖累失贼遭官莫可告诉是犹人家豢养守犬不能吠贼止工噬人试问讳盗之官清夜自思不知尚有心肝否耶言之真堪发指近闻城内一坊竟有三四家同夜被窃者俱系贼徒四五六人暗藏火械预为暗进明出之计及至失主具呈印捕官竟以窃贼不行追究则奸宄横行民无安枕可胜道哉除本部院见在密访处治外合再严饬为此示仰地方官民人等知悉值此寒冬天道务须各严保甲禁止夜行毋使盗贼乘隙窥伺倘有疏虞不讳之事失主即行据实报官若系强盗该印捕城守等官一面通详上司以凭照例题报一面严督兵捕追缉真盗务在必获若系窃贼亦应责着捕役勒限比缉人赃按律治罪敢有仍前讳盗为窃威压失主及窃盗事情不行追究纵容捕役贿放贼徒者许被害直书真情赴本部院辕门喊冤控告查审得实定将该管各官特疏参究作奸兵捕立拿处死断不轻贷 

　　○禁焚燎山林 

　　为饬禁事照得山陵树木风水攸关从来焚林有禁乃今竟有强横棍徒以及无知樵牧每于腊尽春初纵火烧山当木干草枯之际星星一炬遂成燎原虫蚁草木尽为伤损甚至穷民草舍或被延烧野露尸棺亦遭化毁有害无益殊属多事合行严禁为此牌行各府照牌事理即便通行所属大张告示嗣后地方除猛虎恶兽为害人民者止许设穽张网责令猎户捕捉此外不许借名围猎纵火烧山敢有仍前违禁焚林致烧房屋坟墓棺槥者无论兵民人等许地方里甲居民拿赴有司重责枷示不得轻贷先具遵依报查毋违 

　　○计册竣事饬励官箴 

　　为饬励官箴事照得朝廷设官分职爵秩虽有崇卑其当洁巳爱民奉公守法则一也顷者三年考绩本部院与抚院会同较核悉秉至公业将劣迹各官露章紏参分别册处内除应提问者卸事候勘外其余有议属员例当听候 
　　部议处分若称职平常者自应照旧俱职但此计察大典虽云惩戒既往实乃饬励将来诚恐荐举无议各官谓计册巳定罔慎初终有议各官谓巳破之甑不妨败检又委署各官谓五日京兆恣其渔猎弃官箴而隳职业在常情有所难免然不知察典虽竣吏治当严此后若变节冥行者仍有不时紏动在也合行通饬为此牌行藩臬二司各道府即便移行僚属大小各官凡见在任事之员居官一日即有一日地方民社之责称职者自宜益励初心平常者尤当愈加策勉即有议候代者迁谪升沉固仕途之常理亦宜加意修饰日后功名未可自限至于署事者旧有权官如刦之谚断不可自蹈法网噬脐莫及本部院闻见甚确执法无阿倘稍有邪僻赂彰者一经访实定即不时特疏参问决不姑息苟容其各凛之毋忽 

　　○移请邻省开籴通商 

　　为邻郡闭籴米价一时腾涌亟请通商保救灾黎事据浙江湖州府申详前由到本部院据此除批仰候移咨江南督抚部院转饬缴批行去后为照今岁浙省水灾湖属为甚先经本部院会同抚院题报灾伤及请蠲条饷改折漕粮酌量赈济俱奉俞旨遵行又经会委分守杭嘉湖道亲临该郡设厂煮粥赈济饥民各在案今据湖州府详称近来广德苏松等处禁止买运遏籴不通以致米价腾涌运商褁足详请移咨前来窃以灾民望救甚殷邻封缓急宜济虽地方官民或以彼此区分在贵部院饥溺由巳之怀当不以疆域异视也今据前因合亟咨达为此合咨贵部院烦请查照希即檄行苏松广德等处通商接济以救灾黎仍祈见覆施行 

　　○申饬计处候议各官 

　　为再饬计处候议官员以励职守事照得计察官员除贪酷不谨等项赃款例应候旨提审外其余处分各官分别休致降革有差内惟浮躁不及二项部院考核之后俱准降级调用是惩其既往怠窳之失犹开其日后自新之门也诚恐未经离任之前灰心破甑不自检饬在从前止于不称厥职乃因计察候议而反恣其贪纵不法者有之殊不知守土一日即有一日地方之责诸凡征收钱粮消弭盗贼检束衙役稽察迯人等事俱当一一照常奉行庶几尽目前之职守收末路于桑榆亦不负朝廷与上台使过之典合再严饬为此牌行各县照牌事理务须洗心涤虑谨循乃职听候部院核议文到之日另行知照定夺倘有贪婪败检讳盗纵役疏迯不法等事犯该革职或犯该提问罪名者本部院耳目最近察访得实定行特疏补参从重究处断不因计察止于降调竟置计后劣迹于不问也此系本官日后功名之路万勿泛视自贻伊戚致贻后悔未便 

　　○再禁亏累行户 

　　为严禁见任官员亏累行户之弊以苏民困以励官箴事照得各衙门日用物件不许无价白取不许短价累民久经奉旨严禁本部院亦屡次申饬在案无如法久玩生访闻上年岁逼之时竟有见任文武官员仍蹈前弊或指称当官承值或任意亏短物价佥发小票名虽候找实则无偿以致奸狡牙行科派散户差取衙役恣肆需求嗟此逐末贾民以有限之赀本供无穷之扰累在丰稔年时尚且难堪况当民穷财尽之候乎悖功令而剥民膏隳官箴而丧廉耻莫此为甚除本部院现在察访得实另行参究外合再严禁为此示仰各衙门官役及地方贾民人等知悉嗣后官府所需日用物件无分布帛米粮柴炭心红纸札杂项一切动用等类俱要现发纹银照依市价按数平买不许仍前白取短价亏累铺行敢有故违禁约擅立当官名色及亏短价值发票賖取掯勒不还者许被害行户扭执差人签票竟赴本部院辕门据实呈禀以凭究审明白将本官立行参拿照贪赃例追拟治罪其衙役藉差需索牙行箕敛克众者一并按法重处断不轻贳其各体谅凛遵毋得忽视 

　　○饬沿海招集迁民稽察透越 

　　为钦奉敕谕第一本条议稽禁奸民通海机宜事照得宁绍台温等府为滨海岩疆最称险要今者外有游魂未靖内多奸宄潜生兼之新奉展界垦荒招徕流遗初集防范更宜严毖是以本部院特疏条议海边派船巡哨以御贼船窥伺内地编立保甲以杜奸民透越沿海无主田地拨给穷民开垦官给牛种籽粒安插得所以靖出海之源等因俱奉俞旨通行钦遵在案所有招徕开垦编立保甲等项事宜复经节檄知照又会同抚院　提督列款刋示分发晓谕去后是立法不为不严申饬不为不备凡有守土之责者自宜实力奉行岂该道府视为故套竟置膜外迄今许久未据道府将行过事宜详报封疆谓何职守谓何而容怠玩若是殊不知海禁之功令甚严一有奸民透越地方失察文武均干参处故编立保甲安插穷民不特为滨海地方之计亦为守土各官之计也独不扪心一思必欲故违藐抗迨至临事周章始知为今日要务尔时虽悔恐无及耳合再饬催为此牌行沿海各道府查照先今事理即便严行所属速照原行事宜凡沿海居民无论城市村庄浦岙等处逐一编立保甲并将展界田土速行招徕开垦复业之民设法安插亦即逐户照例编立仍查所属自展界之后招徕民人若干开垦田地若干给过籽粒若干应扣至某年起科遵照前檄逐一备细造册迅速呈报以凭查核该道府务以实心力行实政万勿听凭下属虚捏朦混潦草塞责本部院巡历沿海在即所到地方必亲行密访查勘即以某县编立保甲曾否实力遵行有无遗漏户口招徕民人实有若干开垦田地实有若干有无透漏滋弊等事果能一一举行则系实心任事之良吏如或逡巡怠玩诸事废弛则系怠窳之劣员尽职者纪功奖荐溺职者特疏题参各宜凛遵毋贻伊戚仍将行过事宜的限文到三日内报查速速 

　　○劝捐输修塘 

　　为劝谕捐修塘工事照得北新关外至塘栖一带塘路倾圯本部院身亲目击倡议兴修幸文武各衙门以及乡绅士民人等各有捐输自上年至今稍有成绪但估计工程约费四万余两目前捐输仅止十分之一将来需用正殷若非众发善心共成义举万一中道而废殊为可惜即如行商一项全在风水顺利假使重载往还经由此地或遇雨风间阻樯帆不便篙橹难施必假人力挽拽方能利涉前进似此官塘坍塌保无担心濡滞之虞乎且因果之说能施获报理数必然与其视心愿于神祗何如作眼前之功德计自倡修塘工以来闻巨商捐者绝少本部院于此葢不能巳于言也合行劝谕为此示谕所属盐商知悉凡系赍本行盐之人不论本利厚薄不拘道里远近悉听情愿捐输多者固见其好义乐施之心少者亦勉尽众擎易举之意或银或钱或米或石或一次不能则听先捐若干续俟盈余之时再为量助该运司仍传谕为首商人置立募簿倡率其事若有捐收若干数目即付僧人圣生及首事施国贤处交受明白刻石志名用垂不朽此系本部院为尔地方行利济之事若稍有勉强难色则非所愿闻矣其各勉之毋负本意 

　　○招抚迁民 

　　为遵旨招抚迁民以广皇仁以靖边海事照得皇清定鼎三十年以来海宇升平外方宾服今皇上励精图治尚德缓刑此旷古极盛之休风也独有台湾遗孽负固恃顽偷生旦夕在国家视之不过釜鱼几肉耳惟念迁播之民或以流移失所或以饥寒无归力竭计穷迯亡岛屿原非甘心从贼之比虽其中亦有田地可耕淡水可饮然而弃置坟墓抛撇亲朋生为化外之人死作漂流之鬼思之殊堪悯恻是以皇上特准本部院等所请许以招抚听其自新凡属悔过来归者俱令安插得所若有执迷不悟者尽行剿灭诚恐尔民无知合行遍示晓谕为此示仰各岛流移百姓人等知悉今本部院调发镇将水师船只盛张军容巡行海上凡有从前迁遣无归潜身岛屿之人不论老幼男妇俱于示到之日即刻前赴军前报明姓名籍贯各携眷属上船投归即与带入内地听凭择便居住仍准拨给地土官给牛种五年之后方纔起科其巳往一切过犯尽行赦免永为盛世良民子子孙孙长享太平之福若或观望躭延抗拒躲匿是与贼孽无异本部院巳预饬兵将凡有不肯投归者尽行剿杀不留遗种尔等试思顺生逆死何者为便及早抒诚免贻后悔即或漏网一二想穷洋绝岛之中衣食无资势必疲敝而死彼时号天无路虽欲投归不可得矣此系朝廷好生大德本部院等仰体至怀故尔先抚后剿尔岛屿中有老成通晓事体者作急遍传劝谕勿辜来意自取绝灭思之慎之至嘱至切 

　　○申饬营伍讨论军实 

　　为申饬营伍以讨军实事照得两浙山海要区邻孽尚未消弭伏莽时或窃发所藉以固疆圉而资战守者惟兵力是赖案准部文营将不许将家人厮役冒占食粮以致营伍空虚又不许将应给官兵粮饷扣克肥巳违者参拿治罪俱经屡次严饬在案惟是所属将弁奉法惟谨者固多而阳遵阴悖者亦复不少今本部院东巡在即务必亲临营伍讨论军实合行预先饬知为此照会各镇并牌行各协营即将该标营见在经制官兵马匹战船军火器械衣甲旗帜等项逐一整顿齐备听候不时查验兵马务须足额军器务须整固战船贡具务须完全如果兵士精壮技勇优长队伍行阵有方步武止齐得法本部院较阅得实将官纪功听候荐奖千把头目听候优缺拔补此军政劝励之典务必实行决不相诳倘或营垒不缮器甲钝敝或以老弱病废充数或以家人厮养占粮本部院查验是真轻则记过戒饬重则特疏紏参断不稍有宽假至于官兵粮饷丝粟皆朝廷金钱小民膏血必使足食足兵方能竭力用命如有不肖将弁指称陋规公费制造礼节等项名色擅扣月饷者除本部院密行察访外仍许被害目兵指名据实首告以凭发问参拿按赃追拟若本部院巡历所过减从轻身诸物自备倘有假借迎送下程收拾旗仗等项科敛扣克剥害兵丁者一体访实拿问治以大法决不姑狥该镇将仍通饬所属将弁着实遵奉施行 

　　○再劝捐修塘工 

　　为劝谕捐修塘工事照得北新关外至塘栖一带塘路倾圮本部院身亲目击会同抚院倡议兴修幸文武各衙门以及乡绅士庶人等各有捐输自上年至今稍有成绪但估计工程约费四万余两目前捐输仅止十分之一将来需用正殷若非众发善心共成义举万一中道而废殊为可惜大抵捐施之道富者好施必能获报贫者能施其功尤倍当此世路艰难时年荒歉之际捐赀固非易事但有余之家往往专心神佛殊不知修桥砌路与造寺塑像之功相等至于不足之家或抽厨头之米或积扑满之钱多寡随意何莫非眼前功德也合行劝谕为此示仰地方诸色人等知悉凡有情愿捐修塘工者不拘数目多少或银或钱或粮米或木石各里甲中推出为首一二人置立募簿随便书写捐输积有若干即交付潮鸣寺僧人圣生及武林门外甘露茶亭首事施国贤处汇收明白其有不肯捐输之人与无力助施之人不必假借院示一概相强致生事端至为首募写之人尤须秉公诚实不得藉此渔利自取諐责又闻向有义民陈光祚陈烈及僧人本如先曾同修塘路并此外若有好义衿民僧道人等能分任募修三里五里十里者悉听自认协同兴工即与首事无异工完之日镌碑纪事各列姓名其塘石之上俱凿捐输名氏永垂不朽诚利济之胜举也若本部院身在地方不过为尔地方人代筹兴废举坠之一端他日任满而去于我何预焉倘不能相谅稍有勉强难色则非所愿闻矣 

　　○再禁铺行当官 

　　为严禁铺行当官之弊法在必行事照得行户当官承值屡经本部院严示禁约近又经部科条奏奉旨通饬在案无如各衙门积习相沿不知省改凡属日用饮食器具布帛等项无物不有承值无日不取当官在不肖之官狐假之役自是恣意妄为又闻省城各有行头一项每每科派散户预积堆金名为伺候当官充用实则希图苛敛肥囊以致逐末贾民竭辛力于蝇头不足供贪饕之狼吻流害无巳言之痛心除见在密访参拿外合再严禁为此示仰所属官役行户人等知悉嗣后文武各衙门需用物件务须恪遵功令俱发现钱纹银照依市价公平买办不许仍前妄立承值当官名色擅向铺行恃强白取尤不许短价低银发票掣签先给半价余候找还等弊敢有故违许被害铺家或执拿签票差人或将原票收执竟赴布按两司衙门指名禀告审实解赴本部院军前定将本官以贪赃题参衙役立行处死断不轻贷至于省城积年行头包揽当官科敛银钱物件等弊示后永行禁革敢有仍踵陋习克众害人者许各散铺指名据实首告以凭严拿作奸行头重责四十板枷号两个月示众满日仍行发问追赃治罪决不姑宽本部院法在必行各宜凛遵慎勿故犯 
　　○诫饬沿海文官 

　　为诫饬文官恪守职业以安民生事照得沿海地方前此定界迁民闾阎困瘁巳极兹幸奉旨□边复业正小民咸庆更生之会亦职官加意抚绥之时也顷本部院巡辙所临接据士民条陈加以留心采访大抵保举称颂之陋套比比皆然而因循溺职之有司在在不乏除择其尤者廉得实迹参拿示儆外所有目前时弊亟须厘剔合行摘饬诫谕为此示即所属文职官员及衙役士民人等知悉各照后开条款着实遵守有者作急改弦无者倍加勉励倘或怙终不悛阳遵阴悖本部院耳目最近执法最严一有觉察宪典具在必不尔宽毋贻后悔 
　　计开 
　　一私加火耗屡有严禁今访闻不肖官蠹收条银则假称民等原轻借名倾销折耗收粮□则仓夫踢斛淋尖仓役加耗索例虽勒收多寡不等而锢弊仍未尽除本部院见在察访拿问外今后务须尽行禁绝凡印官征收钱粮悉照部法官斛不许额外私加勺合毫厘敢有故违许被害指名首告以凭立行究治决不姑恕一浙东夫徭杂差最为苦累若再差派不公干折滋弊则百姓苦上加苦情何以堪以后除无名不急之务一概不许滥取民夫外如有关系军机重大等事印官酌用人夫务须刻意撙节从公分派以里?之大小远近定夫数之多寡不许豪猾衙役幸漏脱免偏累细民不许先期提取羁锁伺候致妨农业不许经承差役多派少用折干肥囊敢有不遵故蹈前弊者或告发或访闻官参役究断不轻狥至于孤寡老耄残疾家无余丁者应准恤免又迁遣新复之民应准暂免俟起科之年一体充役俱毋故违一铺行承值当官白役民夫工匠本部院屡经禁饬在案近日台省条陈部议奉旨尤为严切以后大小各衙门凡系日用食物布帛柴炭油烛心红纸札家伙什物等项务须平价现银巳赀买用其应用工人匠作夫役俱要日给工食如有白取白役短价亏累等事许被害据实首告以凭审实参治不贷一地方积弊种种难以枚举缕陈如佐贰杂职不许擅受民词差人拘摄勒索贿赂各衙门不许假借词讼催粮名色差役下乡需索差钱饭钱诈扰百姓又如现年粮长止令催收钱粮若有逋欠顽户应行按名摘比不许刑责粮现其余地方火盗人命缉迯等事一概不许苛求扰害再如战船台寨既劳民力其取用料物价值即应动支官银按数给还不许扣克折干致民苦累至于钱粮官收官解自应一例遵行何独场灶课银责之灶户以致苛索陋规分例困苦不堪其各衙门刑杖竹片原有定例觔两不许擅用竹根大板及民间词讼催粮小事不许滥用夹棍拶指久经通饬在案今闻酷虐之官故违禁例意在酷以济贪以上各条务须尽除积习改过自新敢有仍前恣行不法者许被害人等据实指名赴道府衙门控告审实轻则就便发落重则详解本部院军前以凭分别参拿处治决不轻宥 

　　○诫饬沿海武官 

　　为诫饬武官恪守职业以固海防事照得濒海岩疆全藉将士兵丁宣劳捍御本部院与尔等休戚相关同躬一体故凡可以轸恤激劝者未尝不尽心经营也惟是设兵所以保境安民而为将重在检身驭下顷据士民条陈及本部院采访所及其间克尽职守者固有而骄蹇不法者亦不乏人除见在甄别劝惩外所有应行申饬事宜合亟晓谕为此示仰各标营将领弁兵人等知悉各照后开条款逐一遵守奉行若事之所有作速易辙改弦果事之所无益当加谨勉励本部院矢公矢明执法有素倘致干犯纪律应知国法无私彼时虽欲宽假不可得矣愿各凛愓毋贻噬脐 
　　计开 
　　一为将之道首重技勇娴熟纪律严明故必水陆有各擅之长地方托干城之寄使士卒畏我法令而不敢非为使兵民感我恩威而众心悦服斯为尽职诸如克减兵粮冒占虚伍玩盗殃民躭安逸豫等事皆兵律所首严亦经本部院节次申饬在案果能恪守无愆则年例荐举军政考核自不靳优异之典如其不然一有访闻立付白简试看从前参革过各营将弁殷鉴固不远也 
　　一今日功令最严透越本部院前此禁约真不啻三令五申矣彼奸顽愚民只图微利不惜身家往往私将米谷布帛油麻钉铁以及违禁货物偷贩济贼总由不肖将弁犯法兵丁通同卖放之故或讲定陋规或临时贿买不但不能追缉抑且包管护送此等设心藉寇资盗又与逆贼何异本部院见在密访俟得其实迹立行参拿正法外尔等当思 
　　朝廷豢养之恩无非为御寇安疆起见故不惜俸禄粮饷委以重任奈何作此昩心行险之事今后务须尽改前弊留心诘缉则纪功激赏定例昭然断断不爽倘仍嗜刀头之蜜是自干不贳之刑勿谓本部院耳目不广希图徼幸于万一也 
　　一沿海人民全藉渔利资生前此内港采捕在所不禁近日展界凡无碍沙涂等处见在勘议听候另示步取鱼虾尔汛防官兵不过稽察透越不许犯禁而巳乃闻劣弁悍兵敢于擅立渔税名色公然抽取或每月每季苛敛汇收或按船按糹?廉日逐科索不法殊甚上年曾经本部院禁示在案今闻仍不遵依合再严禁嗣后民人采捕之处止许稽查奸宄不许妄取渔利敢有弁兵故违禁约及土棍串通箕敛者许被害指名首告定行参拿追究不贷 
　　一经制官兵额给俸薪马干战守粮饷此朝廷之金钱小民之膏血也今闻不肖防弁汛兵每于分防地面恣肆扰民或强买谷草者有之或白取牲畜者有之甚而沿家索取供给以及骗占小厮妇女霸踞行业埠渡等事皆所不免是岂设兵保民之义乎本部院从前屡有禁约不啻谆切今后敢有玩法官兵仍前怙恶不改者许被害指实控告以凭参拿立正军法不必诡名投状碍难施行 

　　○晓谕沿海时政 

　　为晓谕士民安心乐业事照得本部院巡行沿海一则整饬军机事宜一则采访地方利弊今叱驭所过接据士民条陈合以见闻所及除文武官员另行申饬诫谕外所有民间事情亟须谕众通知者相应给示为此示仰地方官民诸色人等知悉查照后开各条逐一遵守俱毋故违致辜朝廷德意有负本部院轸恤至怀其余利弊应行摘饬者仍候另示禁约施行 
　　计开 
　　一编立保甲为安内攘外急务本部院与抚院提督会示条例颁布甚明今闻有豪猾土棍及借名营伍之人违禁抗阻者有外籍流寓迁遣等民躲闪规避者又滥用佐贰杂员外委废职串同胥差白役需索烟居供应陋规册费等弊均干不法示后务须遵照前示一体编排责成印官亲自查点敢有抗违脱漏生事科索等项情弊印官访实申详定行分别参拿重治不贷 
　　一展界开垦葢为原日迁民复还故业也今闻有狡猾奸徒机乘五年起科宽恤粮役之利不肯复归故土往往贪图就近占踞他人产业又有内地租佃人户舍成熟纳粮之地耕新展不科之田以致熟田抛荒编甲闪避而迟归无力之人多致失业此昧心□理之甚矣各该印官里保逐一清查劝谕务使各归版图毋许恃顽梗阻敢有抗违不服者即绳以法但不得借端刁难生衅致干并究未便 
　　一年前定界之时　前部院曾将涂田埠渡之处分与迁民营趁度日今既展界复业凡迁民巳经回籍开垦者应将涂埠退还若有未曾开垦者仍准暂管以资生计俱不得彼此争执致兴讼端各该印官晓谕遵行若有奸豪之徒恃强占踞者许赴有司从公□断俱毋故违荒田不以台寨为界是使迁民就地开垦也至于潮涂水际险要须防透越宜杜之处在本部院与　提镇道将自有经营防备尔民俱不必性急混扰统俟查勘定议某处可容采捕作何立法稽查某处不令民去以防偷越奸弊然后颁有晓谕遵照而行本部院念切为民若有利于百姓之事断无不筹划妥当犹使尔等有向隅之嗟也 
　　一内地抛荒民田屯地曾经抚院奉旨亲行丈勘业巳会题请蠲矣今复有士民投词呈控或系部行未及周知或有当日零星遗落各该县卫印官查明通加晓谕应蠲豁者速与豁免应劝垦者劝谕开垦并应该开除清补人丁乘此编审之年一体从公审定仍具文通详查考不得偏枯致贻民害 
　　一灶籍士民呈控开煎各词查展界开煎固属利民增课之事但当日迁弃地方原经具题明白今场灶如何归复引课如何营销并灶丁作何均平清补必须通查酌议方可施行应向该管道府司场等官条议妥当通详会议定夺 

　　○严督追捕盗贼 

　　为督缉盗贼事照得地方盗贼生发疏防之参罚甚严讳纵之处分倍切无非为督缉盗贼而设也乃今日文武各官每遇强刦大盗无不讳为窃贼若遇穿窬小偷一概置之不究以致为贼为盗之辈觑破各官心病虽有大盗伙党器具亦姑作暗进明出形状何则欲使文武衙门宽其追缉万一败露且得避重辟而就黥刑也至于被盗之失主邻佑勉承各官意指虽罹刦杀傪祸亦姑作窃盗含糊开报何则恐触犯有司之忌必致刁难苛责失贼又遭官司也不思聚伙止于二三辈身无利器黑夜穿窬人莫知觉者是窃贼也若紏党五六人以至十人以外器械全备步梯踰垣明火入室罄掠赀囊拒捕伤人而去者是岂窃贼行径乎各官每遇失事之后只顾辩强窃之是非全不管盗贼之作何追捕请问纵使是窃非强又岂容不追不缉恣其饱扬乎止为保全自巳功名不惜人家被刦惨苦流弊至此人亦何惮而不为贼哉为今之计无论是窃是强惟有严督追捕一法合行专饬为此牌行通省守巡各道及各总捕官照牌事理即将所属新旧巳报未报盗贼各案逐一查出备开月日失主地方及承缉兵丁捕快姓名造注手册一本置之座右严立三六九日比较之法除兵丁移会该管专汛官依法查比外其府厅县衙门承缉应捕快壮等役该道厅务须逐案逐名亲提到案勒限责比期于全获真贼而止葢各处应捕与盗贼窝线俱为一气感通之人责比严则躲闪无法而真贼自出若稍稍宽缓则积年捕役必留贼以为岁时贡献之资或养贼以为扳累平民之计故欲清盗除窝舍责比捕役之外再无别法也若果捕缉有功赃真盗确者该道厅仍酌量激赏以励将来但须严饬获盗之日立将人赃一并解赴捕厅印官衙门审问供招不许捕快私自做索拷打嘱扳无辜及侵换赃物等弊敢有故违俱按新例治罪不饶此本部院急于弭盗安民之意故不惜娓娓谆嘱万惟留心力行于以觇干材风力之能否也 

　　○缉拿土棍 

　　为专饬密缉土棍以靖盗源事照得省会人烟稠杂奸宄丛生有等游手好闲不事本业之徒专一结交匪类靡恶不为诸如放赌拈头火囤扎诈包告包准伙告伙证诓撞太岁造使假银捏造诽谣匿名榜帖等事是其平居之生意也次而剪绺白闯拐骗掏摸偷鸡吊狗放火打抢白昼邀夺黑夜穿窬等事是其小试之端倪也甚而涂面盘头踰垣入室明火执械刦财伤人则其心雄手猾由小而大由微而显势有必至者矣问其党羽大抵挂名营伍投诚穷迫而总以无赖土棍为奥援也问其结聚大抵深房僻巷冷静庙宇城内城外无处蔑有而要之窝赌局场为尤甚也有招揽者有探听者有应援者平日则量材而用临时则遇事生风得财则见者有分地方侧目而视有司莫之敢撄以致殷懦人家日不安席夜不安枕将来流祸尚忍言哉本部院访闻有素今值东巡之后更闻日甚一日合行专饬密缉以弭乱衅以靖盗源为此牌行杭守道总捕官照牌事理即便严密设法或微行访察或侦伺钩举或发觉于公事审谳之下或巡缉于公出猝遇之时获其人必穷其党得其事必绝其根务使赃证的确舆情共快者轻则枷责游巡以示儆戒重则照依光棍事例招拟解详正以大法其事涉强窃盗贼者仍按律例审断施行但不得轻委失人株累良善致负本部院锄奸本意此檄此行该道与捕官二处务须着实留心以副本部院远怀属望回巡之日仍逐一面陈以觇该道厅之风力也凛之慎之至嘱至切 

　　○查议清核招垦田地 

　　为查议清核招垦田亩并饬借端滋扰事照得沿海展界田亩本部院条议拨给穷民开垦官给牛种宽限五年之后按亩起科纳还种本等因业奉俞允见今通檄各属遵行在案惟是迁弃十年人民流离之后今渐次招徕授田开垦其中垦过亩数坵段莫定按册难稽自当从新更正清□明白庶便日后照额征输但今迁民虽经复业室家未定生计无资正在拮据不遑之候倘不肖有司或勒取亲供或滥行造册或委佐贰胥役前往各乡清丈因而作奸滋弊借端科索嗟此甫集之哀鸿又何堪此无艺之诛求也若不亟为禁饬流弊将何底止合行查饬为此牌行藩司及沿海各道府照牌事理即将复业迁民报垦田地作何清核税亩或仿照康熙四年间丈量事宜听民间自丈开报或将民间报垦数目存案俟稍息二三年之后另行清丈或责成乡耆里老董理其事并不许借名科派逐一从长酌议妥确务期见在有裨于民生将来无亏于国课具文通详以凭□夺至于滥委佐贰胥役下乡需索及溷取册结任蠹滋扰等弊尽行立法痛革倘阳奉阴违本部院见闻所及定将谀管官特疏紏参不贷 

　　○移留抚院 

　　为病患日深等事准贵院咨开再请代题病辞缘由到本部院准此为照贵体在调总缘治理谋深如伤念切不惮劳思过度以致偶尔违和前准大咨业巳备复在案今再接台移指意谆挚但浙中凋疲巳极前此深荷伟筹其间廉顽立懦之风爱日棠阴之戴鸿声久彻于九重苍赤望殷于霖雨断不敢遽为轻请以重拂舆情也惟希节劳释虑静养调摄以迓有喜之祥则贵院始终为国爱民而本部院亦获永邀葮倚之缘矣相应咨覆为此合咨贵院烦请鉴察施行 

　　○移询江南采捕始末 

　　为咨询事为照沿海地方巳经奉旨开展不以台寨为界此圣明念切如伤覃恩遐播正迁民更生之会也凡属沿海情形似必相同一例如浙之边界延袤二千余里其间百姓有负锄南亩端务农业者有无田可耕无绩可织更有老幼不能力作种植者必藉鱼盐为活沿海孑遗在在皆是顷将迁移之民设法招徕还归故土渐次开垦而向之藉鱼盐为活者曾未获沾采晒之利是虽经展界而仍有未集之哀鸿也所幸芳规在望补救有资前闻贵省督院曾具听民采捕一疏业荷俞允所有条陈原本暨议覆部文并各属奉行法例以及一切有行案卷统祈备悉录示以便遵仿举行则叨附维楫之雅不浅矣相应咨询为此合咨贵提督烦请查照示覆施行 

　　○捐米赈济饥民 

　　为晓谕事照得浙省连岁凶荒加以外属饥民流移载道抚院与本部院蒿目伤心先经会疏题请平粜官米并设法赈济巳经通行在案今本部院东巡旋省又值天道亢旱之时穷民更难存济合再捐米赈给为此示仰本处饥民及外省难民一体知悉今拟于江干报国寺湖墅接待寺城内贡院佑圣观二处委官开厂订定初五日各居民俱照住处就近赴各厂听候给发印票每人一纸即于初六日仍赴各厂处所伺候验票给米以免重冒之弊此给票定日之法诚恐饥难贫民未及周知不能遍及或致拥挤伤人守候无度是以如此尔等其各体谅至意其余稍有生业食力做活之人苟可存济不必混冒 

　　○停讼缓征 

　　为晓谕停讼缓征以弭天灾以苏民困事照得浙民不造上年既被水灾今岁复遭亢旱此皆人事之弗饬之致皇天之降殃本部院拊躬循省痛自刻责见在会同抚院躬率司道有司各官斋戒虔祷冀得祈求感应大沛甘霖但目前民困巳极人心皇皇合行停讼缓征以示休息为此示仰所属官吏士民人等知悉凡各衙门承问讼案除立限钦案与真正强盗人命迯人事情仍行审理务期宽刑速结外其余各项词讼无论承奉自理一概停止不许差役追呼俟雨足之日各该管官造册呈送原批衙门分别轻重注销至于一应里甲钱粮各印官暂行缓征亦俟雨足照常催比在百姓各有良心断不因目下恤民缓比致将来逋负不完贻累考成也其各体谅至怀俱勿故违自取罪戾 

　　○劝谕慎防火烛 

　　为劝谕慎防火烛事照得天时亢旸祈祷弗应省会为五方杂处人烟辏集之区近日两遇火灾沿烧甚惨地方官民俱当十分慎防以弭灾变诚恐饥馑不逞之徒希图抢夺故意放火或人家一时失于检点扑救不及是不可不远虑绸缪也合行晓谕为此示仰地方官民诸色人等知悉务须小心谨慎时刻备防免致烽烟不测之事各该总甲巡捕人役尤须不时稽察倘有奸徒放火害人者立刻擒拿解送有司衙门审实转解以凭重处此系木部院消患于未形之意愿各体谅毋忽 

　　○申饬夜巡保甲 

　　为申严夜巡保甲务必靖盗安民事照得保甲乃平日弭盗之法夜巡乃临时缉盗之事也本部院莅浙以来三令五申不啻严切顷闻省城内外常有强窃盗贼不时生发除现行严查失事的确者会疏题参又访闻盗窝盗线勾引无忌亦现在设法擒拿外所有保甲夜巡之令诚恐法久玩生合再严切示谕为此示仰城守将弁府县印巡等官及兵捕保甲人等知悉查照后开各款逐一遵守着实奉行务使盗息民安而止慎勿故违有辜本部院弭盗之意自取罪戾未便 
　　计开 
　　一严行保甲设立牌面等项规则先经本部院通饬各衙门现在奉行兹不多赘惟是邻佑保甲连坐之法不可不严葢比屋而居之人其平日行止邪正与交游往来踪迹断难瞒邻佑之耳目如或容留异类夜聚晓散不务恒业饮博呼卢等项则其人必系不轨之徒各该邻佑保甲遇有此事之人联居里内务须不时稽察访有为非实迹即着左右四邻会同保甲公首报官以凭拿究但不得挟仇妄害致于反坐之罪嗣后如有拿获盗贼窝家在于本里而四邻保甲未及举首者非系畏惮容隐即属通同故纵定将本犯四邻保甲一体拿究轻则枷责重则连坐以罪断不姑贷不论土著侨寓势豪营兵投诚人等务须一体稽察慎勿故违取咎 
　　一地方失盗报官追缉条例最严若有隐匿不报讳强为窃等弊官役分别参究本部院申饬之文真不啻舌敝颖秃矣无奈文武各官只顾自巳功名不管民生痛苦凡遇士民失盗报官者或拘拿家属或刑责邻佑威势箝制以大盗而改为窃贼者有之以焚杀而改为报仇者有之至于减报盗伙赃数假捏暗进明出窃盗拒捕白昼抢夺等项种种陋习难以枚举若真系穿窬竟置之不闻不见矣以致盗贼不缉不究奸宄窥破弊端日甚一日彼失主失贼遭官吞声饮恨无可告诉怨气冲天安知今日之亢旸不雨非天怒人怨有以致之乎各官清夜自思溺职殃民之罪何以自解嗣后如遇地方失盗不论是强是窃近者失主于次日报官远者于三日内报官若系大盗仰城守将官会同总捕印官一面立差兵捕分投追缉一面具文通报若系窃盗仰总捕官及该县印捕官立差坐坊应捕追缉俱要五日一次比较务必全获真正赃盗而止如有威勒失主妄拿家属邻佑讳匿故纵等弊许被害据实指名赴本部院辕门抱牌呈告以便立时传讯得实定将讳匿不职之官先拿后参兵捕人等严拿处死决不轻宥 
　　一省城地方辽阔迩来夜巡不过虚应故事须立分汛责成之法方有实济仰城守副将会同杭州知府查明省城内外各处地方凡府佐县正首领杂职各文官城守水师营各武官逐一议定汛地分投巡缉以便猝遇盗贼立时擒拿如有本处失盗分汛之官役不能当时擒获者事发之日本官分别议处随行兵捕快壮等役提拿责究不贷限即日具详通报以凭批夺至于督标将弁兵丁本部院不时差遣游巡本部院亦拟躬亲巡察若所到之处遇有该汛官兵偷安怠玩者分别记过处治俱勿玩视取究 
　　一夜禁之法行之不善往往徒累民间无济实事今本部院酌定每夜起更时候仍在清泰门处所放静更炮三声着城守营兵目专司其事此炮响后各栅栏即上锁钥凡士民人家往来宴集者既尽竟日之欢可免长夜之饮即有正务不妨次日再办此杜绝奸宄之法不得不然至于各衙门比较钱粮审理词讼亦俱于上灯时停止以便衙役人犯各自回归其有民间急病延医分娩收生婚丧等项万不得巳之事俱执一家牌验明开栅放行间有衙门公务行走者本衙门堂上官预备印信灯笼数盏临时给发验明开栅放行次早即缴其余一概不许无故闯栅行走如有故违夜深妄行者夜巡官实时执拿次早送有司衙门审讯发落至于夜巡之官系文职衙门各堂上官备印信高灯二架武职衙门执印信令箭二枝为据以杜诈伪之弊守栅人役俱于栅边歇宿以便查验启闭其目前夏间乘凉之人各在本家门首秋冬工作人家在于门内夜间做活者夜巡官役不许生事扰害如违究处不贷 

　　○驱逐游手棍徒 

　　为驱逐游手好闲之徒以消奸宄事照得时当荒旱盗心易萌近日风闻省城内外多有强窃盗贼不时生发除另行申饬保甲设法夜巡并勒限督缉奸宄务期靖盗安民外但有一种异籍游手之徒潜居会城往往于市井阛阓之处耍拳舞棒使弄星锤又或戏法走索集众说书等项种种不一此辈既系流寓又无恒业安知不乘人烟辏集之时谋结党为非之事乎今日欲靖盗源此其一端也合行严禁为此示仰府县印巡等官及地方里保总甲人等知悉凡有前项异籍游手之人在于里内投歇寄居者定限三日内尽行驱逐不许容留自示之后本部院差员巡查如有此辈仍前在于街市耍拳使锤等类者定行锁拿将本犯重责枷号仍究容隐之家一体治罪各地方官尤须加意缉逐不得疏忽尤不许纵容衙役借名挨查需索士民人等银钱酒食如违一并参拿重治不恕 

　　○晓谕攀留抚院士民 

　　为晓谕事照得抚院范简注宸衷保厘浙土拯饥援溺念时切于痌瘝治剧理繁心实劳于吐握葢因鞠躬政事遂致偶尔违和顷准三次咨文意欲代题请告俱经本部院宽慰婉留并再四面言谆劝矣今据阖属乡绅举贡衿民公词具控前来本部院披读之下歌功颂德无非扳辕卧辙之情累牍连篇尽是雪涕披肝之语天听即民听本部院何敢拂舆论以渎陈谋国如谋身在抚院自必勉珍调而竟绩合行晓谕用慰众心为此示仰地方士民人等知悉俱各安心乐业不必忧徨疑虑致廑抚院与本部院轸念至怀 

　　○又移留抚院 

　　为病患日深精力巳惫恳请代题亟推贤能以无误封疆事准贵院咨开三请病辞代题缘由到本部院准此为照贵院拯饥援溺念时切于痌瘝况复治剧理繁神更劳于案牍既鞠躬以谋国致玉体之需调本部院三捧大咨忧徨靡措窃以九重之倚注方殷万姓之来苏正切纵兴思高尚其如苍生何哉矧功者保厘知必幡然改也虽本部院人微言轻不足以仰达台听但刻下乡绅举贡衿民人等歌勋颂德无非扳辕卧辙之词累牍连篇尽是雪涕披肝之语天听即民听本部院何敢拂舆论以渎陈寿国以寿身祈贵院不惮勉珍调而竟绩除出示安慰士民外惟希释虑葆和允收成命上以副朝廷简?之隆下以答亿兆瞻依之望地方幸甚士民幸甚至本部院谊深维楫奉矜式而协寅恭嘉赖尤非浅鲜矣合再沥情备覆为此合咨贵院烦请鉴察俯俞施行 

　　○再谕攀留抚院士民 

　　为再行晓谕事照得抚院范　劳心民瘼偶尔违和先经三次移文本部院代题请告随即回咨婉留又屡次面言劝慰并大张告示晓谕尔等士民一体知悉矣近者复据远近士庶投控扳辕之词殆无虗日喧阗呼吁累万盈千且闻有罢市废业之事此虽尔等迫切至情不能自巳但本部院谊切寅恭志同道合方将勉力共事报朝廷以安百姓断不敢私僚友之交情忍名贤之去位诚恐尔民未必周知仍前徨惑则是伤抚院之心益本部院之过甚非尔等爱戴之初意矣合再晓谕以慰舆情为此示仰阖属地方士民人等知悉俱各照常乐业不必惊徨在抚院视民如伤业巳俯狥所请在本部院痌瘝一体决不冒勉代题各宜体谅勿负至怀 

　　○又移留抚院 

　　为病患日深精力巳惫恳请代题亟推贤能以无误封疆事准贵院四次咨请病辞代题缘由到本部院准此为照贵院弘才硕德原简注于宸衷厚泽深仁久沦濡于士庶惟因贤劳过度以致珍体在调前准三次大咨词指忳切本部院敢不仰体台意惟是浙中待理尚殷舆情依恋弥笃比日以来绅袍士民之呼吁扳辕者纸近百张人几万数皇皇然不啻婴孩之去怙恃此葢感出至情行犹直道岂一二人阿好哉且无论贵院因劳偶恙稍加静调旋当勿药本部院不敢率尔渎陈即恐重违尊指冒勉上疏而圣俞断能邀士民迫不容去是本部院不体庙谋不惬舆志将何以自处也况本部院庸才迂性溷滥吹竽两年以往凡百政务全藉棍模提挈之功得缓脱輹偾辕之罪而素餐伴食众论攸同此非饰词亦非谦词也目前旱□示警黎庶忧徨正藉弘猷大施匡济若本部院甘狥僚友之交情忍听名贤之高尚则朝野舆论将以此举为何居乎而天下后世将以本部院为何如人乎所以局蹐逡巡宁违尊指而义不敢出此耳言尽于斯决难遵命除又大张告示晓谕士民安心乐业外仰惟贵院上念朝廷倚任之重下慰士民迫切之情释虑凝神勉加珍摄则吉人自膺天相而民听自合天心立奏霍然之效克终康济之猷国家幸甚地方幸甚本部院幸甚今准前因合再移覆为此合咨贵院请烦鉴察施行 

　　○诫谕修省 

　　为诫谕修省以□天灾事照得浙省上年重罹水灾今岁复遭旱魃四民有室罄之嗟三农兴悬?之叹本部院蒿目焦心补捄鲜术前巳躬率所属步行祈祷幸获甘霂稍施将谓秋成有望不意雨未经旬仍然杲杲揆厥天心之示儆实绿人事之不修本部院拊衷思省必系庭有冤民狱多幽滞利有未兴害有未除以故灾患频仍祈求罔应所属大小各官可不猛然警惕欤合行通饬为此牌行各司道府照牌事理即便通行所属凡有雨地方即鼓励农民及时耕耨无雨地方督率士民虔诚求祷一面劝谕车水救济仍诫谕各官力图修省诸如职业不修苞苴是问民情罔顾敲扑频施或盗起而不能弭或蠹横而不知觉以及滥准词讼淹禁无辜有一于此均干天怒惟愿大小僚属涤虑洗心共修厥职务期上格苍穹下安黎庶勿负本部院谆谆告诫至意 

　　○整顿沿海陆师 

　　为密饬整顿沿海陆师官兵以备调度事照得宁台温三路水师船只业巳配兵操练拟于秋汛出洋巡剿海孽惟俟各镇报齐之日即可订期出师但水师官兵船只一出余孽不无四散奔溃则沿海陆路汛守堵御声援不可不备若止以原派汛守之兵防剿恐兵力单弱难以兼顾应将各镇营存城官兵责成该管将弁至期侦探亲带堵御方免逆贼窜入内地之虞是在汛在城官兵俱当操练整顿以便调遣合行密饬为此照会各镇查照照会事理即便转行所辖各将遵照务将该营官兵马匹无论存城在汛责令各该将弁收拾器械饲秣马匹上紧操练俟水师官兵出洋之时听候另示调度如官兵操演不熟盔甲器械收拾不精马匹饲喂不壮以及虚冒占役临期以老弱充数者本部院委官验视得实定将该管将弁以藐玩军机从重紏参决不姑贷 

　　○访拿指诈奸棍 

　　为访拿奸棍假印指诈以肃法纪事照得奸棍指诈律例首严伪造假印尤干重典近有愍不畏死之徒诓骗计穷变幻迭出描摸印信仿套批呈愚民之受其挟骗者不知凡几顷据仁和县获解假印大棍褚葵驾窝外方游棍沈太阶等以邹伯鲲假扮游宦因有张瑞讦讼指称关说捏造批呈印信宛然曹国昌等知情密首人赃现获本部院当堂严讯之下棍等直供印属描摸诈骗巳无遁情除经重责押发按察司严究招解外惟是鬼蜮之徒何地无之揆其狼狈夤缘游棍非串同地棍不足肆其奸地棍非假藉游棍不能行其诈此辈相需表里遂无不可为之事今省城重地尚有此魑魅昼行若各府鞭长莫及者不特愚民被其诈欺恐官役亦受其愚弄矣若不力行访拿流害将合底止为此牌行通省各道府照牌事理即便转行所属大张告示晓谕并严责缉捕人等如有前项棍徒在于该地方指称游宦关说事情假雕印信捏造牌票告示批呈等项指骗愚民者即便密访的实立将奸棍及朋谋与受之人一并严拿究解以凭审实按律重治若有外来之人不务生业交结匪类行止不端者立刻查明驱逐不许潜住地方如地方官查饬不力或瞻狥容隐不行拿解者别有发觉定行一并参处决不姑贷仍具遵依缴查毋违 

　　○饬催编审 

　　为饬催编审以重赋役事照得编审一事关系民生十年休戚是以本部院先经屡次申饬务必均平又据藩司详议及府县绅士条陈俱经批行在案今时己秋仲转盻新年即要轮流充役而各属曾无一处报竣者将来事急期迫草率结局势所必至窃以两浙赋重役繁民困己极况编审事宜一府有各县之不同一县又有各都?坊里之不同其间因革损益全在县官留心民瘼执法秉公自无偏欹不均之叹所谓有治人无治法原不必比而同之也如均田均里严诡寄禁花分饬飞洒除隐漏不许造册里书作弊不许科派使费陋规此一定不易之理也若夫绅衿自运按粮起丁按人纳丁与夫增田减里落甲催征等项本部院原行悉从民便有宜于今而不宜于昔者改之有便于仍旧而不便于纷更者因之总期役无偏枯丁无虚捏舆情允惬征输称便而止诚恐各印官碍于条款观望躭延合再通行催饬为此牌行藩司各道府照牌事理即便转行各该州县印官备照督抚藩司屡次申饬事宜立将所属里役作速秉公编定其间有一定不易法当遵奉者俱要着实力行或有时地异宜大同小异之处不妨酌议变通一面上紧料理一面将理合通变情由明白通申以备查考不必往返候示徒滋躭阁本部院惟有专责县官一法苦今年编审该邑赋役均平民无异议定将本官记功奖荐倘或昩于事理任性偏执听凭衙役里蠹册书丛奸滋弊又或偏狥豪右劣衿情面苦累细民以及假借纸张使费名色苛派里甲肥私入巳者一有告发访闻立行飞章参拿断不轻恕至于绅衿百姓人等俱当及时交收过割从公编认不得观望延捱妄生异议如有实应调剂之处不妨及早条陈以凭酌夺如印官原系秉公而豪劣奸徒阻挠骫法希图利己损人者许印官据实指名申揭以凭拿问重治仍行令大书告示通加晓谕定限九月审完十月定册通竣均毋迟违自取咎諐各具遵依缴查 

　　○申饬实勘灾伤 

　　为严饬勘灾以苏民困事照得两浙旱魃为殃黎民困苦已极本部院蒿目伤心挽捄无策除经给示停讼缓征见将地方受灾情形会同抚院缮疏上闻外具一切请蠲请赈及改折漕粮官籴平粜各项救荒事宜俱当谆恳剀切一一奏请惟是蹈勘受灾分数全在府县印官实心力行庶于百姓有益无害往闻不肖有司膜视民艰纵役滋弊或轻委佐贰卑员苟且塞责或任凭里书衙蠹科派生奸使里民未受蠲折赈恤之惠先罹供应册费之苦如水益深如火益热深可痛恨合亟通行严饬为此示仰阖属官民诸色人等知悉今年查勘灾伤本部院俱己行令各府印官躬亲踏勘并申饬减带随从自备供给所到之处勘实受灾分数即取县官册结勒限速行不许骚扰里民一草一木如有府县衙役及里蠹册书人等指称科派供应及造册纸张做荒使费等项名色者许被害里民据实指名开列赃迹径赴本部院辕门抱牌首告以凭审实真情将贪官犯人立行拿问参处按法追拟断不姑贷至于灾伤各里俱各静候蠲恤之文断不使尔等流离困苦特示 

　　○再饬城门官兵 

　　为严饬城门禁约以肃法纪以便行人事照得省会城门分设官兵防守不过晨昏司掌启闭出入稽查奸宄而巳乃有悍劣兵目假公济私恣横不法如进出之肩挑负贩凡属蔬菓柴炭鱼肉牲口等项无一不行抽取士民出城祭扫榼櫑等物无一不行攫夺甚之商客乡民行李与民间出殡丧棺俱要索取银钱方纔任放行走最可恨者妇女肩舆往来一概勒令掀帘露面稍或迟延或棒殴轿夫或公然拦阻以致男妇士民靡不怨讟咨嗟莫可告诉似此借防守之名行暴横之事犯法害人殊干法纪合行严禁为此示仰城守官兵及过往诸色人等知悉嗣后经纪小民担负各项什物与夫民闲祭品行李丧棺等类一概任凭出入行走不许抽抢阻截诈索银钱其妇女肩舆俱听照常垂帘进出敢有悍劣兵目仍前恣横如前所指诸事及强勒肩舆掀帘打骂拦阻者除不时差员巡视如有违犯立行拿究外仍许被害之人认定某门兵目将违禁不法事情径赴公衙门及两院衙门或地方官处指实陈告以凭查明差人绑拿恣横兵丁分别旗兵鞭责枷号绿旗军法重处决不轻贷其余若有果系奸宄迯人行踪诡秘之徒各官兵仍应小心防范毋得疏忽 

　　○移复抚院具题秋审重囚 

　　为恭请酌定朝审秋审分别之例等事准贵院咨开秋审届期本院以卧病不克叨陪淑问仍请贵部院示期主谳挈衔会题等因到本部院准此为照秋审一事两承台命敢不袛遵但会典开载处决重囚巡按职掌自按院衙门裁撤之后案卷俱归贵院衙门兼理是以历来总督虽预会审之列而具题皆系抚院为政也今既贵体在调本部院不敢以公务胶执或一面行令臬司再详定期审录一面仍请贵院缮疏题明庶于掌定例两无碍耳今准前因合就移覆为此合咨贵院请烦裁察施行 

　　○劝谕息讼 

　　为劝谕息讼以安民业以端风俗事照得讼简刑清乃居官之善政息争乐业为守分之良民本部院先经屡次诫谕巳不啻三令五申矣即前颁禁约每月止于初二日放告一次亦是省讼安民之意不料士民未及周知今十六日复行纷纷投控在本部院不欲固拂舆情是以姑准暂收乃披阅之际多系户婚田土钱债鬬殴贸易行业等项有司衙门可以结正之事尔等独不思越诉者禁若民间鼠牙雀角亦要总督审断则朝廷设此监司守令等官果何为乎又有见在批审与已经断结之事投催投诉告并告提不一而足匪特事理多乖即亦无此宪体至于逞臆说以条陈干非分之恩泽以及匿名诡名之类益见风俗浇漓之大概矣除应准各词分别批发存案另示晓谕外为此再示呈状诸色人等知悉嗣后尔等果有大冤大抑下司不能申雪之事准于每月初二日赴本部院辕门投控一次以凭裁夺准理其十六日不必再来混扰其余细微小故当此年荒窘迫之时可忍则忍之如不能忍或向亲友调停或赴有司告理俱不得妄行越诉如或装诬渎告本部院断不准行徒然费坏纸笔为讼师作生计耳设或诳准日后反坐治罪决不轻饶自示之后商贾农工远近各安生业诐淫邪遁肤愬总不相干此本部院一片恤民至意愿各体谅勿认为过耳常谭也 

　　●浙闽总制文檄卷六 

　　捐资施药 
　　饬禁棍徒诈骗 
　　查多征白耗 
　　再谕药局 
　　宽征收漕白限期 
　　禁漕白粮陋弊 
　　申饬推收禁止加贴 
　　实行落甲催征 
　　禁盐捕为盗 
　　严饬厂造漕艘 
　　再饬实行官收官兑并革仓歇 
　　申饬监放兵饷严禁扣克 
　　严饬仁和清丁 
　　革除南粮仓脚陋弊 
　　禁革南粮陋规耗赠 
　　缉拿放火奸徒 
　　缉拿赌博奸徒 
　　再禁江船勒索 
　　举劾文职 
　　举劾教职 
　　举劾武职 
　　禁革嘉属里书 
　　禁饬诈害失主邻佑 
　　禁饬掯留起获盗赃 
　　岁暮通行停讼 
　　申饬防范盗贼 
　　赈恤贫生饥民 
　　查议编立都?名目 
　　岁终禁饬夜行 
　　灯夜申饬巡防 
　　晓谕灾免田粮 
　　严饬缉拿抢夺棍 
　　禁缉诓诈奸徒 
　　酌议都图字号 
　　催议江干建亭事宜 
　　再布告期条约 
　　春汛申饬沿海 
　　通饬修筑人堤防疏浚水道 
　　申饬操练水师 
　　通饬各属词讼 
　　禁饬捕快私拷诬良 
　　春汛再饬海防 
　　劝输赈济衢属饥民 
　　措置狱舍事宜 
　　禁比见年甲头 
　　酌颁易知小单 
　　考试观风 

　　○捐资施药 

　　为施药济人事照得今年异常亢旱酷暑伤人况值饥馑洊臻民多忧患目下秋气渐深之时难免疾病发作在饶裕之家自能延医调理本部院虑及穷苦单寒之辈感患病症无力延医深可悯恻今特于佑圣观设立药局捐俸买药遴用明理医官及好义士民董理其事俱按时症酌定成方雇倩药工配合现成丸散以便病人随便取用合行晓谕为此示仰诸色人等知悉凡有偶患寒热疟痢等病家贫无赀不能延医赎药者或亲赴药局诊视或凂人赴药局明说症候实时给与丸散依法服用自本月初十日开局起以四十日为止彼时天道肃寒病者自愈其余可无感冒之虑矣此系本部院济人一念无知之辈不得混扰药局致生事端自干咎諐未便 

　　○饬禁棍徒诈骗 

　　为严禁地棍勾合游客诈骗地方以安民生事照得浙省连年水旱饥馑洊臻惟赖有司各官鞠育抚摩与民休息乃有一种走空游棍本非冠绅甲第居然冒游客之名挟持绫剌书函习惯作抽丰之事或以邂逅而认为亲戚或以同姓而联为昆季或以白丁而称为年家或以假道而久恋不归或以外省而冒称祖籍借名关说影射招摇未从官府交游先与棍徒缔好因而猾胥土棍之辈无不依附逐膻冀分余润竿牍则代写代投呈状俱包收包准往往无事生为有事小事变作大事即使两造愿息此辈箝制不休殷愚良懦堕其术中由是贫者卖儿鬻女以应诛求富者破产倾家而填欲壑更加虎狼棍役执劵挟牌追呼逼迫瞬息难缓使卖鬻妻女者不暇择人变弃田房者无从问价地棍勾合游客害人一至于此真国家之蟊蠈百姓之鹰鹯也夫何有司各官受其诈欺不查来历止狥情面罔惜民艰甚有借名影射彼此分肥者似兹扰攘纷拿吸膏捶髓无怪乎民财日竭而地方大坏也本部院稔知游客抽丰久为民害先经严示禁饬在案乃荐绅士夫各俱爱鼎而此辈愍不畏死之徒诈伪招摇不可方物甚至描模印信捏造伪牌假扮相公携带仆从或公然结党提人或设局拿讹诈害如吴国士许其祯褚葵曹国昌等其人者何莫非流弊之榜样乎除见在拿究重处外合再严行禁饬为此示仰官吏士民及里甲人等知悉嗣后如有假冒游客勾合地棍招摇诓骗指诈作奸者无论与受说事过钱之人该地方巡捕员役即便密访确实连人赃一并严拿获解以凭审实照光棍例题参分别绞戍治罪追赃里甲人等如遇前项棍徒私藏潜住者立行密报所在官司拿究每月将该里并不容留甘结缴送地方官存案倘居停寺观容隐不首察出将歇家僧道一并连坐地方各官须念今日如此荒旱百姓困苦已极务必加意抚绥着实休养倘遇此等奸弊不能禁缉仍与交通或被人首告狥情私纵不行详解者俟本部院别有发觉定即指参重处断不轻恕但不许官役借事生端里甲捏情妄首致干反坐之罪其各凛遵通毋违忽 

　　○查多征白耗 

　　为详明白粮耗外加耗等事案据该道呈详湖属白粮五五耗米线由到本部院据此随批仰候总漕　抚院批示行去后日久未据呈报今新粮征收在即难以久迟本部院复查全书开载嘉属每正米一石连耗并舂折等项准征糙平米一石八斗车夫等银计算每石八钱及八钱五分不等湖属每正米一石连耗并舂折共准征糙平米一石五斗五升车夫等银科算每石共一两及一两零五分不等故当日部文有嘉属比湖属多派米二斗五升湖属较嘉属多派银二钱有奇以二府银米相较不甚高下等语惟是糙米乃民纳之数自应官为舂办今嘉属计纳正耗白米一石五斗五升除加一舂折米一斗五升五合听还粮里是民自舂办矣又余糙米九升五合有零抵作解户经费之用自军运以来是否糙米给丁应行查明至于湖属之粮全书明开每正白一石征糙平米一石五斗五升则无论官舂民办每正白一石准算糙米一石一斗余糙四斗五升又以四斗四升舂成白米四斗尚零糙米一升舂成白米九合净算止该正耗白米一石四斗零九合方与全书相符不知何故历年竟征民纳白米一石五斗五升按全书定数以白计之是每石多给白米一斗四升一合以糙米计之每石多给糙米一斗五升五合矣即据该道初详议给白米一石糙耗五斗五升犹是多给糙耗一斗兹阅再详议给正耗白米一石四斗糙耗一斗五升是每石竟多给糙米一斗四升矣既与全书相悖小民多纳何辜总之今日止是厘正全书之所无非是议减全书之所有前此踵■〈言为〉袭陋业已便益领运之官丁今后遵守全书何常偏袒纳粮之百姓且事关上供军民一体舍不刋之成宪而不遵更有何说乎合亟查催定议为此牌行粮驿道照牌事理即查历年以来嘉属白粮是否俱系里民舂办舂折之一斗五升五合是否粮里除算不纳耗余之九升五合有零是否俱系征给糙米湖属白粮全书既载共征糙平米一石五斗五升因何竟改白米以致粮里每年每石多算糙米一斗五升五合再查旧例每正白米一石随船折耗若干实上京仓正耗米若干各属投该道批回作何开写该道投户部光禄寺批回作何开写每年奏销清册作何造报逐一备细查明据实登答并关仿苏松事例如何今应作何厘正以遵钦定之全书以返从前之■〈言为〉错限半月内确议妥协具文通详以凭复核会题施行毋得违误速速 

　　○再谕药局 

　　为晓谕事照得本部院设局施药不过济人一念昨亲临局中目击拥挤喧阗法未尽善因询所由闻有自矜体面之人不屑报名领票空手赴柜取药者有本衙门及各衙门人役自恃在官不肯循次报名领票者有老幼力弱妇女羞怯挨挤不前者有路远后至者有本非甚病受人央倩而任意多取者且有强猾无赖之徒攫票冒取出外售与老弱后至之人因而得钱自肥者此等流弊甚非公平利济之初心矣独不思施药治病因病取药人我皆同有何不屑不肯之处又不思药以治病病间勿药推已及物奈何有多取转售之事乎似此人心不齐以致偏枯少济在局中诸董事者既不便因做好事而固拂人情在本部院始事者尤不便因做好事而勉绳以法惟有委婉晓谕而已为此示谕局中司事及取药人等知悉嗣后到局取药之人必须报明姓名住址患何病症登簿给票然后次序进局或自病诊视或代人取用约以一服二服多不过三服而止若未全愈不妨改日再来要以得济实用为主葢用药人多配合费手若本日前去后空势必至老弱后到之人跋涉空返而去甚可念也若有不肯报名领票者其人必系缓急无济勿论士民衙役可以不必给与又或一人而索数药一病而索多剂与夫取药与票注不对者须要诘问明白酌量给之毋致有恃强夺票转售之弊议者将曰施药不过吾尽吾心何必分别计较将无蹈悔吝之嫌乎殊不知谋事贵彻始终利济期于实际此中尚有各僚同志捐赀者在焉统俟事竣通知嗟乎人人而济昔贤所难于本部院何有哉其各谅之 

　　○宽征收漕白限期 

　　为酌宽征粮限期以苏民困事照得浙省昨岁水灾今年奇旱民生困苦已极本部院业将各属旱蝗灾伤情形会疏入告俟勘定受灾分数吁请蠲恤外惟是漕白二粮征收限期近行八月开仓九月征比十月征足候兑往年多有粮长籴米上仓以致管粮官役米牙人等追呼勒索大为民累是以本部院上年曾经给示宽期在案今里民积苦之后田禾枯槁者方在救死弗遑即得雨获苏者稻谷在田未获若照漕运限单必致粮里重困顷已会同抚院特疏具题请于十月初旬开仓中旬征比十一月完足俟部文到日另行通知合先给示晓谕为此示仰该属印粮官役粮里人等一体知悉今岁漕白二粮俱于十月开仓自中旬起至十一月终止分为八限征收按数完纳如有未示之前巳经开仓者俱且暂停征比倘有官役故违追呼勒索等弊定行参拿重处不贷此系本部院宽恤灾民至意尔各粮里若至分限征收之时务须照额上纳以便旗丁受兑无渝冬兑冬开之例万勿贻累印粮各官考成自取刑比之苦本部院蒿目民艰虽现在仰恳皇恩务期多方蠲恤但系年额秋粮不得不设法苏民谆谆相告尔等其各谅之 

　　○禁漕白粮陋弊 

　　为严禁漕白积弊以苏民累事照得浙西赋重役繁阎阎困瘁加以连年水旱频仍民不堪命粮里惟正供输尚且不免竭蹶之苦为民上者若不加意轸恤一味横敛私征势不至小民剜肉竭膏不止本部院蒿目民艰是以上年曾将征粮陋弊开列条款痛切示禁在案今岁旱灾情形本部院先经会疏入告俟勘定受灾分数即便援例题请蠲恤又虑开仓征粮限期旧时定例太早疏请改于十月开仓征收业已通行晓谕外惟是漕白二项乃属年额秋粮关系天庾上供不得不遵例征收以副冬兑冬开之限查漕粮每正米一石加耗米四斗内除一五耗米例不加截其正米及二五耗米每石征贴截头银三钱七分有奇以为运丁置办船中什物及沿途起浅水手工食等费顷准部文查议见行藩司粮道酌减俟具题之日另行通知至于永减备料灰石轻赍等银虽系漕项钱粮俱在地丁内一例征收其白粮照由单内载经费丁字沽雇剥银与耗赠舂折之数此外并无丝毫使费勺合加耗名色粮长照额全完即令归农务业至于兑米上船皆系印粮官吏责成俱与粮长无涉在粮里免守候躭延之苦在运丁亦无从肆其刁难勒索之计所谓官收官兑不易之漕规也但访闻向来奸胥蠹役仓歇横丁狃于积习朋比为奸凡值粮米开仓征兑之时此辈坐定里?每粮长一名先索条仓铺设旧例年规及纳米完截擅立私斛大等横勒加赠耗余又有仓歇人役需索分例抽丰看廒饭米张袋做斛出兑等项拥挤仓廒羣聚需索稍若不遂或借银色低潮复令倾镕或称米色不堪勒令驳换甚之称弹高下量斛重轻淋尖踢斛等弊任其操纵挟之必从及至粮长照额交完又复掯留看仓承值与旗丁亲行交兑张筵设席讲议私贴讲论一日不定则粮米一日不兑粮长之需费一日不休小民完米一石有至一石四五斗完银一两有至一两四五钱不等者以致彼此贪恋故不开行有误止供苦累粮里皆由官收官兑之法不能力行及猾蠹恣意需索之所致也当此民穷岁歉之时岂容如此侵削除一面责成印粮各官互相觉察仍差员密访有犯必究外合行出示严禁为此示仰官吏军民人等知悉今岁征收漕白钱粮务遵本部院上年告示条款及今次禁约俱于十月开仓自中旬起至十一月终止分为八限征收听粮里按数完纳米则干洁满斛银则足纹官法随纳随收官给印串收执不许擅自差役下乡致滋扰害及苛索前项使费陋规倘有顽户抗违逋欠者止许发票交付粮长拘比如已经完足者即令归农不许仍留看仓承值其米俱听印官交发旗丁上船依期开行毋得迟延濡滞敢有阳奉阴违滥差滋扰私加耗费如前所指诸弊或经访闻或经告发定将该管官先拿后参旗丁立正漕法胥役仓蠹人等严拿处死断不轻恕凛之慎之 

　　○申饬推收禁止加贴 

　　为饬催产业推收以速编审事照得产业授受契券分明不许勒索加贴先经本部院通行禁饬在案兹当审编里役之时正是遇割推收之际乃闻有等奸险刁徒售产久明掯不推付勒加贴费任意延捱以致里书目为奇货可居百般需索县官又复因循膜视不肯官收加以讼棍扛帮衙役串诈不特买主为之鱼肉甚至编审因而废停此等刁风南方为甚而省城则更甚也合亟严饬为此示仰府县印官及士民人等知悉凡有新旧田房产业交易巳明者俱即克期推收过付以便按产定役不得仍前躭延刁掯倘有卖主不肯推付而买主具呈求收者县官立刻行票知照该里过付明白不许经承里胥任意迟延索受贿赂或有刁恶卖主及讼棍穷惫疏远亲属之类捏词诳控者各该衙门务须从公审结不得任意狥滥辄断找贴致启觊觎之端自示之后敢有故违及衙役里书生情诈害等弊许被害士民据实指名赴本部院衙门呈告以凭从重法惩决不轻宥该管官藐玩狥纵者轻则记过重则参处各宜凛遵毋忽 

　　○实行落甲催征 

　　为实行落甲催征之法革除见年粮长之名以清钱粮以苏民累事照得邑有里?里分十甲向有见年粮长之名使之轮流值役催办各甲条银粮米原欲禁绝差扰休息里民前人立法之初意非不善夫何日久弊丛县官昧于讲求胥蠹因而肆虐凡遇里民轮当粮见之年全里银粮俱责一人催纳其间公直饶裕依限轮将者固不乏人而奸猾亡赖恃顽抗逋者亦复不少致使见年独任追呼枉受鞭扑加以差胥诈索赔貱难支彼狡黠顽户方且秦越相视漠不关心也更可异者每遇地方事务如军需夫草火盗迯亡人命等项事出不常风吹草动无一不于见年是问是见年一身供官役之诛求代顽户之赔累横罹刑罚废业失时安得不荡产倾家流离死徙乎案查历任各院颁置滚单兼行落甲征催之法其催纳钱粮则专比欠多顽户不比见年若一切地方军需不常之事俱与里甲无涉此诚剔弊苏民之良法也但官役阳奉阴违者有之奉行不善者有之今当编审大造之时尤宜加意更始务期力行为此示仰印粮官吏粮里士民人等知悉嗣后该县里甲人户应征田地条银粮米每年查照赤历将科则银米数目刋给易知长单分发各甲人户凡遇征纳日期听各户照限自行完纳如人户能依期按数完柜上廒者该管粮房实时注明坐簿给票归农不得留难过卯掯索陋规其有抗欠顽户迟延不纳者县官即发火票摘追若摘追仍抗者方许差提赴比虽完必责以警抗违各甲内有役少者数人朋合彼此轮流甲总止管单票传催不代顽户比较如系一人独甲则自完本名银粮不必人催亦不催人尤属简便至于从前每岁派值见年粮长名色尽行革除凡有地方公私诸事俱应官役自为料理一概不许差派承值敢有官蠹故违禁约仍前责成粮见者或不行摘比顽户溷比已完甲总者或谓简明长单零撒里民易于欺瞒多开毫厘勺合者或踵前陋弊胥役科敛各甲使费及仍差皂快等役坐图索扰者有一于此许被害里民指实赴告定将贪官蠹役立行参拿究罪断不姑恕尔粮里人等当思此乃补偏救敝之法务将各名下应输银粮遵限按数完纳以免摘追提比之烦倘有仍前恃顽观望抗欠不前者既无粮见推诿势必印粮官指名通申绳以抗粮新例彼时悔之晚矣各宜凛遵毋得玩忽 

　　○禁盐捕为盗 

　　为严禁盐捕为盗查参纵容失察官员以弭盗贼事照得浙西杭嘉湖一带盗贼行刦多系驾船放铳持刀挟矢之徒夫民间不许私藏兵器久经禁饬在案则此铳矢器械何从得来乃闻厅县等衙门设有盐捕一项此辈原系不耕不织游惰无赖之人该管官不查来历朦溷收用一给腰牌照票便为护身之符公然纠结匪类列械杨舲名为巡缉私盐实则为非作歹在地方文武以为官捕畧而不间即应捕兵役亦因官捕莫之敢撄以致纠柴刦财横行无忌此皆溺职官员失于觉察容纵养奸所致业有奸徒已经发觉现在严查特参外合行严饬为此牌行运都二司及杭嘉湖道府州县照牌事理即将所设见在盐捕严加查禁如有来历不明形迹可疑者立行斥革仍取五人互结并该管官印结备造见役花名文册呈报查考倘别有发觉以凭据结题参互结各役连坐治罪留用各役该管官不时密访饬禁敢有仍前狥庇纵容者本部院别有访闻定行从重特参请旨革究不贷慎之毋忽 

　　○严饬厂造漕艘 

　　为禁饬厂匠侵冒钱粮以重粮运事照得漕白二粮乃国储玉食所系自南运北必藉船只装载其间渡江涉河经洪过闸关系綦重所以浙省漕船每只额银二百八十余两又将旧船底料贴用约给三百余金必须成造坚固方能经久无虞无如浙省向有一班光棍蟠蜛仁钱二厂名为厂匠每年预探额造漕艘数目通同该管胥役多方夤缘谋委成造将额设钱粮恣意侵吞彼此分润及至定厂打造之际又挟制运军额外掯勒旗造帮贴银数百两不等即如前岁之张云阶是乃明证甚有假借漕船名色或封占民间树木或强买铺行物料或白役各匠帮工种种不法难以枚举至所造船只复又工疏料薄不堪装运是以旗丁年年拆造处处艌修运务疲坏悉由于此除见在委官查验并密访拿究外合再禁饬为此解行粮驿道照牌事理即便转行仁钱二县及监兑督造漕船各官遵照今年额造船只务将应用物料确估实数照时官办鸠工打造经久载运历险无虞不得听凭奸棍冒侵钱粮掯勒帮贴亏累行户诈害军民及徒事粉饰致贻损失之患倘不力行监督仍蹈前辙或经本部院访闻或委官查验得实定将督造各官立时参究并严拿棍蠹一并尽法处死断不姑恕各宜凛遵毋得违忽 

　　○再饬实行官收官兑并革仓歇 

　　为禁革仓歇以肃粮弊事照得漕白二粮官收官兑久有定例若果实力遵行凡民间上纳粮米一如条银完柜之法军民两不见面何至有横索刁难之弊乃历年锢习牢不可破总由一班积恶奸歇从中作祟凡该管官役运弁旗丁无不勾通若辈肆其鸱张在若辈亦必假手官蠹弁丁鱼肉粮里以致小民轮值粮长无不视为畏途虽从前屡经示禁无如奸诡百出巧换名目或称为区甲或称为联夫或称为火夫或称为看仓人役而总不外仓歇二字诈索公行恬不为怪当此水旱频仍民生困苦之际正供尚且艰难额外岂堪朘削除见在访拿究治外合再严行禁革为此牌行粮驿道杭嘉湖三府照牌事理即便转行征兑漕白二粮各州县将今年漕白二粮责令该印官督同粮官实行官收官兑之法凡民间上纳粮米验明米色随到随收收完给票即令归农毋得稽留时刻任凭蠹棍乘机鼓弄借名科敛至出兑之际总不许一人进仓干预粮务致滋弊端该道与监兑官仍加不时稽察如有奸胥棍徒仍前掯留粮里及勾引该管漕粮人役领运旗丁通同科索彼此分肥者许被害据实呈禀该管官实时具文转报以凭严拿尽法处死断不姑宥通取遵依及印粮各官不致扶同容隐甘结呈缴查考毋得违忽 

　　○申饬监放兵饷严禁扣克 

　　为酌议散饷之法等事照得兵丁戍守岩疆全藉月饷以资膳养向有不肖营弁借名扣克任意侵吞是以　前部院条议凡领饷到营会同该地方文官当面分给取具文武各官及兵丁不致扣减结状缴查如文官瞻狥通同隐饰知情不举或经被害兵丁告发或别有确访真闻文武一体紏参等因奉有俞旨通行钦遵在案近闻法久玩生营官公然指派凡一切礼节及衙门往来日用攒造册籍领饷路费以及查点供应等项无一不于兵饷扣取及至会同散饷之时反加派一番交接文官使费文官既与武官亲昵焉得不为狥庇每于放饷后不过具一甘结了事见经本部院访实纠参者有之兵丁告发查审者有之岂非通同隐讳之明验乎除见在行查参究外合行通饬为此牌行监放兵饷各衙门照牌事理如遇该营领饷到营一面查取见在马步战守兵丁实数并应扣小建截旷朋桩等项银钱外实在每兵应给饷银若干搭给制钱若干大书告示晓谕该营各兵订期会集公所验明银钱足色足数逐名唱散取具该营兵目将领甘结并本官印结一并呈缴查考如该营捏报兵数及借名暂留候发等弊即行揭报以凭严究参处又汛防窵远例应委官会散者亦必查明确数一体出示知照仍严饬委官洁己奉公不得虚应故事倘有仍前狥庇或私受贿嘱通同隐讳者一经发觉定将会散文职同该营官一并 
　　题参重处断不姑宥 

　　○严饬仁和清丁 

　　为严禁借端科派以杜陋弊事照得仁和县新增人丁一项大为军民积累本部院莅任之初曾经檄行清查随据藩司详称该县共报新增人丁三千七百一十六丁内派在城民?九里四百四十四丁军地七所三千二百七十二丁续将民?搜补外实派军地七所二千四百三十一丁今查七所新丁内有应成丁者止二百一十九丁无庸议外其余俱系孤老废疾死亡异乡浮居及既纳民?复报军里并流移迁去有姓无人不应纳丁者共二千二百一十二丁应俟编审之年将该县通里人丁严行清编必有余丁着落然后将军地七所虚丁二千二百一十二名竟行开除等因当经本部院批准于来岁审役时执法秉公遗漏者按丁编征虚加者概行除豁不许纤毫滋弊如有故违定将□役参拿重治不恕仍先行晓谕各里知悉等因饬批在案兹当编审清丁之期访有走空奸棍充作里书团保总甲串通该县粮房蠹役借口免丁名色每所科索银四五十两每一户勒输一年之丁银作为公费方许开除丁名列单传催公然指派不意省会之地狐鼠横行魍魉昼现乃至于此除见在访实拿究外合行严禁为此示仰官吏士民保甲人等知悉示后照依藩司详议事理将该里人户逐一查明实有产业及应成丁者从公佥补开明年岁造册送县通报查考其有从前混报老疾迁故并己纳民里重复报丁者今次尽行豁除不得留难掯阻敢有奸棍蠹役愍不畏死仍前借端科索或暗埋贫户或诡捏姓名希图影射者一经访闻告发定将该县印官以纵蠹害民特疏题参革问并先拿蠹棍奸徒立刻尽法处死断不轻宥 

　　○革除南粮仓脚陋弊 

　　为禁革借端科索以杜赔累事照得省仓收贮各属南米放散满汉旗营兵粮向虽设有仓书仓脚等役不过登记米数及搬运进仓以免管解官役濡滞费累之意也今访有奸猾积棍夤充盘踞串通该管经承省歇朋比作奸每一县解米到省必先将官胥分例以及仓内仓外驮米做斛巴仓张糹?袅铺设□垫气筒禾草并投批挂号等项件件讲定勒索到手然后收米进廒若稍不遂欲必不斛收任其露积道左风雨飘零经旬守候上兑无期即或准收亦必故嫌米色不堪任意筛扬淋尖踢斛无所不至以致挂欠正米留批不发管解官役只得隐忍赔补要之解米官役何尝将自己赀蓄代为赔垫总不过取偿于百姓所以民间完粮惟此解运南米无不视为畏途际兹灾祲频仍之后本部院愧不能尽嗸鸿而集诸野泽岂容此硕鼠以食我黍禾合行禁革为此示仰省仓官吏及管解官役人等知悉凡各属解到南米务须随到随收公平斛兑驮运进仓需用脚夫听凭解米官役随便雇募其原设仓脚等夫名色一切尽行革除毋得仍留滋弊敢有管仓经承胥役仍前滥派陋规科索耗赠及故意刁难不即收兑或侵渔盗卖对支折干等弊一经访闻告发立刻严拿蠹胥尽法究治仍将经管官以纵蠹科敛特疏题参重处决不轻宥 

　　○禁革南粮陋规耗赠 

　　为禁饬南粮征解陋例以苏民累事照得浙省南米俱充各该府兵食及解运省仓支给满汉官兵月粮之用例系官收官解所有夫船脚耗额载定数不许私加耗赠久经严禁在案无如各属积习相沿每至征解之期多系一班包头积棍串通衙蠹表里为奸名虽官收凡淋尖踢斛垫仓铺设筛扬黑?贞耗会筹洗澡等项无不立一名色名虽官解凡往来夫船装运叉口盘剥塘坝投领批回无不定一分规甚至串通营弁擅立私票分发各里对支月粮纵兵沿乡需索通同■〈言为〉诈民间输一石正粮约费一石贴耗当此饥馑洊臻之后小民正供尚苦拮据难完额外陋规岂容无穷朘削合行禁饬为此牌行布政司各府县照理事理即便转行严饬各该属将该县南米照额及时收贮听候拨解毋得任凭粮官纵容蠹棍巧立名目私勒耗赠及折干对会等弊敢有仍前不法冥行罔忌勒索累民者或经本部院访闻或被害告发立将该县印粮各官特疏题参究处并先拿蠹棍尽法重治决不轻贷 

　　○缉拿放火奸徒 

　　为严拿放火奸徒以安地方事照得省会人烟稠密比屋连居当此隆冬之时火烛最宜谨慎今闻有奸恶棍徒三五成羣夜聚晓散通同地棍专一打算某家素封某家殷实小则鼠窃狗偷大则纠伙抢夺尤可恨者携带阡张木柹枯竹干柴及油蜡引火之物每于夜静更静或安置人家门首或撮放低矮飞檐意在纵火焚烧乘机刦夺财物夫穿窬偷摸所害不过一家若放火延烧一方皆受荼毒其设心险恶较之强盗尤甚除檄行地方官设法巡拿外合再示禁为此示仰地方官吏士民里甲人等知悉嗣后如有奸恶棍徒带取引火对象希图点放害人者或地方里甲捉拿或邻佑觉察呈报或巡缉员役搜擒或行路之人撞获立即解赴本部院辕门以凭尽法处死必不姑贷 

　　○缉拿赌博奸徒 

　　为缉拿赌博奸徒以安地方事照得盗贼丛生多由赌博而起欲靖地方必须首禁赌博本部院屡经告诫不啻万分严切其如愍不畏死之徒怙恶迷心终无悛改近闻民间仍有结连营丁在于内室高楼深藏窝赌者有无耻劣衿以书馆为赌场者有反锁门户暗藏赌贼在内者有于内房窝赌故令妻女守门肆其刁悍者甚有大胆营丁以及投诚兵厮身藏赌具潜于冷街僻巷人家门首或庙宇神祠随地赌博以逞其诈害抢夺者地方印捕外巡等官付之不见不闻里保总甲捕役莫不通同狥纵以致此等奸徒肆无忌惮因而赌极为盗无惑乎地方之不得宁靖也言之实为可恨今本部院自差职官访拿究治外合再饬谕为此示仰官役兵民里甲人等知悉嗣后各地方凡有赌博之人以及窝赌之家许该坊里保总甲邻佑及坐坊应捕执住赌具筹钱报明该县拿究如系民人即照例拟罪具详如系营丁并投诚兵厮即解赴本部院亲审重究如系满营兵丁候本部院带赴公衙门会同将军　副都统照例处治有经傍人首告者必将该地方里甲人等连坐究罪如系本部院自行差官拿获必将印捕各官照失察例特疏紏参断不姑恕但不许衙役里甲借端骚扰及刁恶棍徒捏情诬首有一于此定置重典各宜慎之毋忽 

　　○再禁江船勒索 

　　为再禁渡船勒索多装以杜诈害以重民命事照得钱江渡船系浙东往来要道向缘不法稍子惟利是图凡遇商民过往先拉行李货物在船挟以不得不载之势及至过渡半江停桡横索胁以不夺不餍之威更有贪恶船户不行量船装载不至人挤满船断不开行兼之奸棍冒营恣肆抢夺以致过渡之人争先满载失事频闻先经本部院严示禁约在案今闻旧习复萌当此隆冬雨雪之时风潮不测之险倘有疏虞沉溺贻害不小除冒营奸棍抢夺兵厮另行发牌差官巡拿外合再严示禁饬为此示仰官吏商民船户人等知悉嗣后过渡商民所给渡钱遵照前示每人给钱五文行李不给每货一担给钱五文货多人少者每货一担给钱八文此外不许多勒每大船一只约装二十五人小船一只约装十人如装货一担无论大小船只俱算一人敢有贪恶船户不法棍徒惟图多得船钱抢货拉人半江勒索多装满载者或本部院访闻有据或差官巡拿得实或遇有沉溺之事定行锁拿从重究处断不姑贷 

　　○举劾文职 

　　为荐举必不可停事案准吏部咨前事等因到部院准此先经通行遵照在案为照举劾官员关系黜陟自应秉公执法以昭劝惩今扣至康熙十一年三月内例应举行合就通行确查为此牌行通省各道府照牌事理即将所属方面有司教职佐贰等官密行查访某官应举某官应劾应举者必查其平日操守如何清廉日行政事如何勤敏任内钱粮盗案有无未完粘带行过事实果否堪列荐剡凡兴利除害厘弊剔奸良法美政务必实有可纪不得浮词扬诩任意铺张亦必贤能素着舆论共推者方许据实开报万勿以平常庸劣之员朦混充数其应劾劣员亦必廉访真实或贪黩不法行事乖张或暴戾恣睢酷虐任性或阘茸无能悞公慢上或疾病龙钟尸位废事以及私征横派纵蠹殃民等事开具劣迹密揭固封一呈布按二司兼辖道员一呈本部院与抚院以凭会核定夺不得党庇大僚而以微员塞责亦不得舍贪恶劣行而以微疵点缀定限正月十五以前送齐不得迟延当此功令森严之际若滥举匪人或有举无劾希图市恩比匪等弊经本部院复核得实定将该道府列入应劾数内参处不贷 

　　○举劾教职 

　　为荐举必不可停事案准吏部咨前事等因到部院准此先经通行在案除方面有司佐贰等官另檄行查外为照教职官员为士子之表率关文教之隆替其中勤慎好修者固不乏人而隳窳废职者亦复不少今至康熙十一年三月例应举劾合行确查为此牌行藩臬二司提学道照牌事理即将所属教职等官逐一查访应举者必核其平日操守如何清廉文教如何修举考课士子果否勤敏无斁表率士风是否训廸有方学租钱粮有无未完粘带履历年岁是否强壮英龄以及该管生员有无劣行缘事抗欠钱粮等事务择廉谨自持学政兴举舆情允服士论咸推者方许开列呈报以凭会核定夺不得借端铺张浮词夸诩其有怠玩职业年老龙钟病废无能贪婪不检者廉实劣迹密揭开报以凭参劾不得狥庇定限正月望前取齐万勿迟误倘有举无劾或滥荐匪人本部院别有访闻于该司道大有未便慎之毋忽 

　　○举劾武职 

　　为武臣荐举亟宜举行等事案准兵部咨前事等因到本部院准此先经通行遵照在案为照武臣之设所以驭兵卫民固圉息警是责任綦重而简练宜精也今既奉有照文职一体举劾之例定于康熙十一年三月内举行自应执法秉公严行查察以昭劝惩为此照会各镇牌行通省各协营照依事理即将所属弁员密行查访某官应举某官应劾应举者必查其技勇弓马如何娴习优长分管汛地如何防范谨密营伍兵马如何整饬训练兵民共处如何绥辑相安给饷散粮如何实支实给所属队伍如何无冒无虚年力如何强盛胆气如何雄壮纪律如何严肃凡廉能功绩必须实有可纪不得浮词扬诩任意铺张经手钱粮盗情务须毫无粘带不得遗漏其应劾劣弁或溺职败检贪恣不法或隳弃纪律纵兵殃民或弓马生疏老弱怯懦或防御怠玩失事疏虞或借名使费扣克月饷或挂名虚伍冒占兵粮以及失盗不追纵贼不缉干预民情交通蠹恶等事开具劣迹密揭固封一呈本部院一送提督以凭会核定夺毋得庇将领而以偏裨塞责不许宽贪暴而以小过点缀定限正月十五日以前送齐勿致迟误当此功令森严之时若滥举匪人或有举无劾希图市恩比匪等弊经本部院复核得实定将该将列入应劾数内参处不贷 

　　○禁革嘉属里书 

　　为禁革坐里顶首以除积蠹以苏民困事照得民间田亩输纳条粮自有刋定易知由单并该县核算赤历昭然可考岂容蠹胥上下其手包管作奸顷据士民条陈备言嘉属里书播虐较他处为特甚夫邑中有里里中有书不过择见在之粮里充版图之书算耳乃今私立坐里名色各邑有顶首数至二三百两不等者惟嘉秀一邑价值千金初犹不肖地棍夤入其中近且豪猾劣衿窜为窟穴甚有积年衙役而改充里书亦有身为里书而兼充衙役凡里中之条丁粮米一权掌握多寡听其指挥科上加科则上加则即有□于计数之人以为里书算定莫可如何更或交通官蠹打合分肥种种条目项项陋规一言即为成例词组孰敢不从甚至里中户婚田土鬬殴事情原告被告必须听其打点主谋田产交易子女婚姻为媒为保非蠹不容成交联属稍不遂意无中生有不风起波借题诈害无所不至城狐社鼠相习成规此辈坐拥富赀父传与子兄传与弟官府以为在衙役之外畧而不问不肖有司方且藉其箕敛容纵养奸嗟此小民奚堪供彼鱼肉哉合行严禁为此示仰该地方官吏士民人等知悉嗣后民间条银粮米俱照易知由单县算赤历照额输将且现行滚单落甲之法已无粮长见年之名其里书顶首名色尽行革除勒石永遵敢有仍前设立顶头如前所指种种情弊或访闻得实或首告有据定行严拿恶棍奸徒尽法究治该管府县官不能觉察即以纵奸溺职参处不贷各宜凛遵毋得泛视 

　　○禁饬诈害失主邻佑 

　　为禁饬诈害失主邻佑以除盗根以苏民累事照得靖盗安民为地方文武诸员专责一遇强窃盗贼生发自当竭力追缉获盗正辜以尽一日守土长民之职兼赎平时疏防失事之愆至于事主邻佑失物受惊备极惨苦为民上者惟有抚恤安慰确询情形实时省释以俟质盗领赃而已乃今日浙属各官惮于参罚讳盗成风一据失主地方呈报失事即将原报之人视为寇雠或妄令改强为窃或威勒讳盗为仇稍不仰承意指非归咎失主慢藏即苛责邻佑不救呵叱怒骂无所不至有先施刑责示威者有着令失主缉盗者亦有承缉兵捕需索诈害者甚有故意提讯老穉妇女及妄指邻佑与事主之家人亲戚为盗拘拿刑拷者失贼遭官吞声饮恨而彼积猾盗贼窥破心事恣意饱扬以致己犯者不妨再举未犯者往住试尝无怪乎盗根难除而盗风日炽也究竟文武各官不过为保全自己功名起见乃其流弊遂至豢盗殃民试令清夜扪心即使目前暂迯参罚而天怒人怨鬼谴神殃其能前程永吉乎本部院兴言及此葢不禁切齿恨而更抚心悲矣除嗣后有犯必惩外为此牌行臬司各道府县并示谕阖属官吏士民人等知悉凡遇地方呈报强窃盗贼事情务须遵照屡饬定例立刻穷追捕获通报查夺不许迟延疏纵其失主邻佑即于呈报之时询明情形去向取具失赃细单并问曾否见有盗伙确数即行省释宁家俟日后起获真赃止许传唤失主一人识认真假认明之后亦即省释不许羁留押保敢有仍前威勒事主改强讳盗拖累株连如前所指诸弊或本部院访闻真确或呈报招详阅实或被害告发有据定将不法害民官员立付白简经承提拿处死必不轻贷 

　　○禁饬掯留起获盗赃 

　　为禁饬掯留起获盗赃以杜勒索侵隐之弊事照得民间赀财衣饰等物以辛勤得之锱铢积之不幸一旦被盗抢失其事亦甚苦而情甚可怜也所以律例起获盗赃俱给失主收领如有花费无存者又将盗贼家产妻孥变赔及查本案无主赃物抵数无非从悯恤失主起见乃今访闻印捕官员凡遇起获原赃虽经识认明白仍要勒追贮库其间看守经承勒诈使费起获捕役需索银钱更且抵换侵渔遗失过半迨至上司批令给主或经　部文给发偿还犹然借端勒诈不餍不休此种设心真不知民间疾苦者矣除通行各衙门严饬外合再示知为此示仰阖属官役士民人等知悉凡从前强盗窃贼各案起有原赃曾经事主认明者立即尽数查出通行给发各取领状报查嗣后凡遇起获盗赃一经失主认明立即交还原主听其领回仍明立文案备考如有疑似不认者方许存查覆询其无主赃物与抵变盗妻财产遵照定例分别按数赔偿失主其余入官敢有仍前掯留不给需索勒诈抵换侵隐等弊或本部院访闻得实及阅招详有据或被失主告发定将该管官员特疏题参经承蠹役按赃究拟决不轻贷 

　　○岁暮通行停讼 

　　为通行停讼以安民生事照得使民无讼刑期无刑固居官之媺迹亦盛世之休风也南方习俗嚣凌凡有微隙小嫌动辄兴词告讦即使明白问官片言折狱犹不免守候株连妨工废业之苦若遇不肖官员生事衙役需求诈索无所不至即使发难之人徤讼之辈未有不幡然懊悔者兹当年岁荒歉米珠薪桂之秋况且时届隆冬民图卒岁之日正宜省讼停刑与民休息除本部院衙门见在出示停止不收呈状外合行通饬为此牌行通省各司道府照牌事理即便一体遵照并转行所属各官申饬凡民间告理词讼一概不得准理至来年二月方许准收此本部院息讼安民至意慎勿故违取咎至于佐贰擅受民词屡经禁约在案该司道府再行通加严饬施行 

　　○申饬防范盗贼 

　　为严饬加谨防范以弭盗贼以安民生事照得靖盗安民为守土文武诸员专职若能平时加意防备则穿窬何由窃发伏莽自然潜消况疏防参罚勒缉限期定例昭然不容宽假本部院谆切告诫巳不啻三令五申矣兹者岁聿云暮又值灾派之余保无饥寒迫切之愚民挺而走险相聚为盗者乎与其亡羊补牢蒙疏防责缉之罚无宁先事预备谨绸缪桑土之谋合行严饬为此牌行通省各道府厅照牌事理即便严饬各该地方官保甲期于力行稽诘务须严谨至于仓库狱囚处所尤当倍加防范使盗贼潜踪小民安枕如或因循怠忽失事疏虞除逐案查明照例题请外定将溺职官员从重特紏重处不贷凛之毋忽 

　　○赈恤贫生饥民 

　　为晓谕事照得年时荒歉岁序将终屡据贫生饥民吁请赈济前来情词哀切殊可悯念本部院拟捐俸赀酌量赈给合行晓谕为此示仰各贫生饥民知悉俱于本月二十四日齐赴本部院辕门伺候凡系贫生俱令教官验明正身听候当堂给发若系饥民俱于西辕门马厩聚集听候委官按名散放至期候领之时尔等慎勿拥挤喧阗致有失悞亦不得混冒重支辜负本部院轸恤至意特示 

　　○查议编立都?名目 

　　为催征既免地方之役编甲应除地方之名等事十二月十八日接仁钱等县在城各乡绅具揭前事到本部院为照编审里役一事定以三千亩编为十甲尽革见年粮长之名实行落甲催征之法先经本部院通饬力行在案今各绅计虑若仍存都?之名恐将来官役必致按册而派以地方杂务故有改立区名编排字号之议此诚轸恤小民剔弊务尽之深意也但关系地方永远事宜合亟行查为此牌仰该司照牌事理即便传齐府县各官会集乡绅士民订期公议将揭内所称目下攒造清册每十甲名为一区编定天地等字号削去都?名目等语逐一确酌妥当作何申饬颁行务期永绝官役派扰之弊尽除里民杂役之累作速具文通详以凭酌夺施行万勿游移迟误有辜舆情未便 

　　○岁终禁饬夜行 

　　为严饬加谨防范以弭盗源事照得省会五方杂处之区兹当饯腊更新之候诚恐奸徒乘机窃发皆不可知除经严檄文武衙门各照原派汛地无分昼夜加谨巡防本部院亦拟不时单骑亲察外所有省城内外街市巷道原建栅栏之处合行严饬为此示仰各坊里甲人等知悉每晚严督管栅人等以定更炮响之后将所管栅栏即行紧闭巡逻更夫周围巡察或遇各衙门紧急公务奉差员役执有印号灯笼或民间生产急病执有十家牌者验实方许放行其余一切夜行人等即行拿解该地方官从重究惩如司栅更夫敢有偷安懈弛启闭非时或遇分汛巡防各官及本部院亲行所到之处定将违玩夫役重惩枷示决不姑贷 

　　○灯夜申饬巡防 

　　为再饬巡防以靖地方事照得省会重地时届灯节恐有不逞之徒乘机窃发地棍营厮横肆抢夺殊干法纪合再严饬为此牌行标下三营各将照牌事理即便委令守备千把各官查照原派巡查汛地量带兵丁四围巡逻如遇奸宄窃发及兵棍抢夺等事立刻擒拿解究或有烽烟不测之处实时救护消灭并禁乘机抢掳之弊每晚至更深时候方止仍严谕各弁兵务须加谨力巡不得懈弛疏忽如有纵容兵役生事滋扰地方察出一并重究不贷 

　　○晓谕灾免田粮 

　　为汇报旱蝗异灾情形等事照得浙省上年旱灾民不堪命本部院先据各属申详前来俱经会同抚院题报请蠲现准部文覆奉俞旨照例分别蠲免并将被灾县卫所属地方出示晓谕务使灾黎均沾实惠仍取里民实免甘结分送部科查核等因准此本部院随檄布都二司转行遵照并出示晓谕在案此系浩荡皇恩务使饥民均沾实惠诚恐不肖有司罔恤民隐任役作奸将未征在民者一概混征巳征在官者不准流抵甚或捏造甘结需索陋规使灾民徒有蠲免之名而无蠲免之实有辜皇仁大干法纪合行出示禁谕为此示仰官吏里民屯丁人等知悉凡系原报旱荒田地悉遵定例受灾五六分者蠲免十分之一受灾七八分者蠲免十分之二受灾九十分者蠲免十分之三各照蠲免数目备具实免甘结缴送各县卫汇报该司转详以凭咨送部科查核倘有贪官污吏敢于悖旨横征及借端需索扰累侵肥者一经访闻告发官即先拿后参奸胥立提处死断不姑恕俱各凛遵慎勿违忽 

　　○严饬缉拿抢夺棍 

　　为严拿抢夺奸徒以肃法纪事照得杭城商民辐辏往来如织访有玩法兵丁冒营地棍构联聚集潜伏街衢巷道之间每遇来往行人白日攘夺货物搜挖银钱晚遇徒步孤身抢剥衣帽彼传此递呼号莫救似此省会重地敢于横行无忌深属非法但此辈结党横行则抢夺之物必有潜踪窝顿之所若不设法严拿流害无所底止合亟严饬为此牌行标下中军副将照牌事理即便严饬原派擎牌巡察各官在于省城内外商民来往人烟辏集通衢巷口密察存住窝家缉拿抢夺兵棍连赃物一并获解军前以凭重究不得仅以游巡塞责或被别汛官兵拿获审出原获地方定将该汛官兵一并军法重惩不贷 

　　○禁缉诓诈奸徒 

　　为禁缉诈伪奸徒以肃法纪事照得本部院奉命制浙三载于兹凡属地方戢抚兵民厘剔奸弊之事刻意力行罔避劳怨当亦见谅于官绅士庶矣惟是浙省五方杂处习俗浇漓奸诈易丛人心莫测往如吴国士杨三才曹国昌赵培之褚葵杨花脸等或以异籍而流毒诓财或以土棍而害人撞岁或冒旗营而扎诈公行本部院一有访闻立绳大法此人所共知者也但恐无藉之辈仍前行险徼幸骫法非为与其行不教之诛无宁为先事之戒为此示仰阖属官民诸色人等知悉本部院不听关说不狥面情凡事亲裁并无假手诸如刑名钱谷官评词讼等类若系顺理成章者自然据情判断秉公施行尔等俱当静听裁夺不必枉费营求其或理短情亏者法之所在断难曲狥不特营求无益且愈增罪责耳况迩来功令倍严本部院关防最密耳目最近此后如有匪人指称衙门员役乞恩仕宦讲情关说以及诓骗招摇夤缘请托等事总系奸徒设局撞岁决不能向法纪森严之地图侥幸于万一也倘不信诫谕仍前妄行或被人告发或廉访有据定将行财受贿居停包揽之人一并严拿重责四十板枷号两个月仍发法司衙门照依光棍新例分别绞遣治罪关系职官者先拿后参一体追拟俱不轻恕各宜谛听凛遵毋得自蹈法网各该巡捕官役务须不时缉访获解不许狥纵致干并究不贷 

　　○酌议都图字号 

　　为催征既免地方之役等事据布政司呈详前事到本部院随批编审里役一事关系民生休戚必将意义讲究明白方能永行无弊如减?并里各属已经编定但初意原为省减田亩之徭役使里民田均而力合其旧额地丁银粮数目毫无亏损若误认为减削版?则非矣此均田并里之义所当讲明者一也又如落甲催征初意原欲尽革见年粮长之名使各甲各自完粮免受顽民拖逋责比之累今各县虽称奉行尚未见有实效须再加申饬止许摘比顽户不许圈比甲总若县官行之不善以致混比甲头胥差纷扰是十年一次值役之粮现今反为年年应比之甲户为害转甚矣倘有故违混比者官参役究决不轻狥此落甲催征之义所当讲明者二也再如杂派差徭责成地方之说查人命事情自有凶身苦主及在场证见之人盗贼事情自有失主及贴近四邻迯人事情自有窝主邻佑与十家长失火事情自有火头勾摄人犯自有犯属钉桩建栅守栅等事自有居住本处之人俱不必干涉里甲他如攒造烟户牌册田地册籍之类自有坐地版籍人户间有军需人夫之类止须总甲承催其余私派不经名目久奉严旨禁革总与里甲毫无干涉此杂泛差徭之义所当讲明者三也今二县申文暗串乡总保甲四字司府不察而并及焉是欲佥报乡约责备保长别立一样名色以代粮现杂役之派以遂官役诈扰之私所当严加禁饬断断不许踵弊贻害者也以上三义既明而后编立字号之说可得言之阅乡绅士民意欲改都为区之意葢恐日后官役按?派扰杂务耳但杭属原名都?者改以区名而浙西原名为区者不能改也且有司之贤而恤民者虽都?仍旧而杂派可无若有司之不肖者总改区名亦不妨违悖禁约而按区以派也语云有治人无治法特以身膺民事故不得不讲求立法云尔本部院拟将编定三千亩为一里之都?于每都下编注天地一二等字号按此字号止令落甲催纳钱粮不许派及地方杂务其落甲催征之法与火盗人命迯人等事悉如前说严饬力行则里民不致贻累而绅士之舆志咸孚矣应否如此该司再一酌之至于已销都?革除各蠹如有钻营复燃如嘉兴情弊者访实严拿重处不得轻纵其黄册达部之说查黄册久经停止可无置议即使再有奉行自应查照旧式悉按实额丁田户口临期酌量攒造此持不必先行咨部致滋窒碍之端总之今日所行乃是均田并役从宽恤里民差徭起见其于地里版?按籍而稽并无■〈言为〉缺俱无庸长顾远虑者也仰司再加覆酌妥当一并确议通详以凭批夺仍候抚院批示行缴等因批发去后合行知照为此牌行杭州府仁钱二县一体遵照施行 

　　○催议江干建亭事宜 

　　为创建江亭永贻利涉事据杭州府申详银杏埠建亭缘由到本部院据此除批钱江横渡常有风涛之险往年频频疏失虽因舟子射利行人孟浪所致亦缘天时人事之不齐也据议建亭江阜设庵瞻僧以为行旅憩宿之所庶无非时竞渡之虞又议悬钟警觉遇风止渡不惟永利问津抑免无知悞犯具见该府留心民事筹划周到其应行劝募举剏事宜仰布政司确酌妥当具文通详以凭会议定夺当勿因时绌举嬴姑置之谋同筑舍也于新正望前速报等因批行去后事关利济未便久延合亟行催为此牌行藩司查照先今事理速将银杏埠建亭设庵赡僧等事宜速行查议妥确具文通详以凭会夺毋再濡迟速速 

　　○再布告期条约 

　　为禁约事照得南方风俗虚嚣士民逞刁徤讼本部院谆切诫谕已不啻三令五申矣今二月初二日届当放告之期若概行停止则恐小民冤抑不得上达若不加禁约又虑奸徒驾欺罔之词讼棍造迷瞒之谎使良民枉受陷害胥伇藉为生涯甚非本部院息讼安民之至意也合行禁谕为此示仰阖属呈状人等知悉嗣后每遇告期除照本部院原颁状式内各款遵行外更须查照今示后开各条一体遵守倘有故违禁约者或临时分别责惩或审明按律治罪法在必行断无宽假特示 
　　计开 
　　一人命强盗机密重情劣弁悍兵贪官恶蠹土豪势恶等项下司难治之事方许据实直书具状投告其余户婚田土鬬殴钱债细务应赴有司告理一概不许混渎如有以小事旧事捏驾重情装词诳准者虽非全诬亦必惩处若审系诬告者定行照例反坐并提代书重究不贷 
　　一所投之词如系条陈利弊申诉冤枉者许用白纸呈词仍每词照书副呈一张以备存案其余凡系告列犯证姓名者俱用状格填写若呈词无副呈或告人而用白头呈纸者及告词无副状或状内双行夹写字逾格眼者虽系实情不准理 
　　一匿名呈状告言人罪者审出依律治罪若条陈利弊而假捏诡名者与讦告被犯而违禁粘款者或籍贯住址不明或妇女幼稚不列抱告或状内不写代书及虽有代书姓名而无的确住处或外籍之人不写歇家或非奸盗叛逆而牵连妇女或被告过四人干证过二人或被盗不列失单或年月混写本年本月诸如此类一概不准 
　　一告人背黄抹颈撒泼逞刁者或家有壮丁而搀扶妇女稚子肤愬者或原系一巳私情而捏开地方公举多人者或一人而身带呈状数纸者或无藉棍徒受人雇倩包告者或被告原非衙门员役而诬捏耸听及状内不明写某衙门某项官弁兵役而混列朦胧字样者此等俱系刁恶之尤本部院于唤审之时问出实情除原词毁弃不准外定将本犯分别责惩枷号并拿代书重治决不轻饶 
　　一违禁越诉者巳经问结而再告翻案者巳批衙门不赴候审而投催投诉者或妄请吊卷并批者或断追给主发落等事不向承问衙门催呈又来混渎者此等呈词一概不准 
　　一每月初二日放告一次其余日期概不收准如有辕门喊冤沿街渎扰者巡捕员役立行驱逐倘有刁民故违不遵恃顽撒泼定行拿究不恕 

　　○春汛申饬沿海 

　　为特饬巡防以固海疆事照得诘奸固圉为地方文武诸员端责故内严保甲外谨巡防不可一日偏废若稍有懈弛或奸民偷渡或逆■〈舟宗〉飘突贻悞封疆有乖职守所关匪细是以本部院日申月诫不啻谆切试思海禁功令一有奸民透越文武失察者革职通同者重罪至若纵贼登犯坐失事机此更国法之所难贳矣即如日前海宁萧山二县奸民胡斗枢陈君相等置买货物意图出洋旋经事露本部院飞疏题参见奉严旨将二县印官革职提问此更前车失察之明验也兹者春风日劲渔汛届期保无外侮伺隙窥犯愚民嗜利偷越之事若不预为绸缪事后补牢何及合亟申饬为此通行沿海文武各衙门照依事理即便严饬所辖将领弁兵各按派拨营汛加谨侦防遇寇则传烽飞报有奸即星逐追拿并饬行所属各县不时稽查保甲慎察严防如有迹涉可疑务必穷究明白毋许一船近岸毋许一人偷越遇有贼■〈舟宗〉情形奸民消息立即移会邻汛官兵合力堵剿并飞报本部院军前以凭调度追擒敢有瞭防不密纵奸不获或被别属获报或被春汛出洋官兵擒拿审讯得实定将该属疏防文武各官先拿后参立置重典决不轻宥各宜凛遵毋得玩忽 

　　○通饬修筑人堤防疏浚水道 

　　为东作方殷乘时预修水道以备蓄泄以利农业事据杭州府详称窃照杭郡连年旱涝相仍民不聊生皆因各属河道不疏闸坝陡门淤阻浅塞以致遇旱放水不入遇涝放水不出且武林地势西北山高为山脉来龙源泉溪涧俱趋东南下江目今虽屡奉严檄查通水利皆以官河无阻便可塞责究竟各属闸坝徒门沟洫久不疏通地脤壅滞故旱涝乘之今当初春东作之时小民亟宜挑浚沟闸桥门以备蓄泄伏恳严饬各属一县之中凡关水道某处宜浚某处宜筑细加查核晓谕士民协力疏通各将本县修过水利共计几处备开清册具报宪台查考裨益不浅等因到本部院据此为照修筑堤防疏通水道所以备旱涝而利田禾也是以各属通判印官俱有水利之责务必疏浚得宜庶几沟洫攸赖年来浙省水旱频仍闾阎失望皆缘各属蓄泄无方以致遇涝则弥漫莫放遇旱则车戽无从今当东作之候正宜及时开浚不独杭州一处为然照据前因合行通饬为此牌行藩司各道府厅照牌事理即便确查某县某处闸坝陡门有无淤塞今应作何开导以泄水路某处陂堰塘堤有无坍塌今应作何修筑以蓄水源速行查勘明确设法处置务期力行以观成效至于民间田地沟塍更宜晓谕修治均利乐土但不许籍口踏勘纵役索诈反滋民累如违察出取究未便仍将该属县疏通修筑某处若干具报查考施行 

　　○申饬操练水师 

　　为春汛出洋将届舟师练习宜精特饬配演以重军务事照得沿海岛岙奉旨每年春秋二汛各镇总兵官亲统官兵出洋搜剿业经遵行在案照今春汛及期又当照例举行但配搭舟师操练士卒派拨战舰调度兵将俱当预为整备听候示期进发如该镇见在战船哨船应统若干出洋酌留若干居守每船配兵几何应需器械多少某处隘口险要谓遣何营官兵守御各船捕舵水手作何查验训练至于配船官兵更宜先行操演熟习驾使利便始可破浪冲锋搜剿必克合亟飞饬为此照会各镇查照照会事理速将前指诸项事宜逐一酌调妥当所有配搭出洋官兵即日登船操演戗使务期精练熟习限文到二日内星速具文驰报以凭酌夺示期出洋搜剿军务重大万勿迟延违错致干未便 

　　○通饬各属词讼 

　　为严饬词状夤准夤销以靖讼源以培民俗事据杭州府呈详请饬各属词讼不许滥准夤销缘由到本部院据此为照浙省风俗浇漓刁险之徒每每工于构讼凡告一词无论口角小隙户婚田土驾起最大题目报泄私忿之外又必罗织无辜殷懦多人或赘词尾或牵证佐兼之问官听断不公衙蠹乘机诈骗不查事之有无干涉或平素知其家业殷厚者择而食之上而贪官下而书差蠹役指诈多端是讼未终而无辜之身家早巳破矣是以本部院申饬不许滥准词讼之文不啻五申三令夫何复有愍不畏死之徒敢于唆耸作奸诈害良善今据前因除佐贰各官不许擅受民词先经本部院屡檄严饬务须着实遵守外合再通行申饬为此牌行各衙门照牌事理嗣后凡系自理词状务须当堂讯明情词确实者方许审理如系驾情砌陷罗织无辜及牵连妇女者一概不许准行至于行提人犯或着原告拘唤或令总甲摄提不许滥差衙役凡干证有不愿出官者许据实写出此事并无干涉交与行拘之人不必到官再如两造不愿终讼情甘销结者听其具呈即行准销存案不许事外苛求以致日久拖累敢有讼棍兴灭自由关说诈害及应销而贪官衙蠹掯勒不销者或有访出或被告发定将本官立时紏参蠹役处死决不姑恕 

　　○禁饬捕快私拷诬良 

　　为仰遵宪檄严究捕役飞烧再请禁饬以安民生事据杭州府详称海宁县捕役诬诈良民见经惩处并请通查申饬缘由到本部院据此为照捕役诬良为盗指诈飞烧为害最烈大凡人家一经盗刦势必经由此辈躧缉无论盗之真假一获到手抄卷横行不但失主之赃物隐匿无遗即平素无主盗赃家私对象靡不一网打尽甚至平素殷懦之家有觊觎未遂者指使诬扳择人飞食非刑私拷命系悬丝饱其欲则真贼可以贿免拂其意则无辜陷入网罗似此极恶穷凶言之令人发指本部院先经屡檄申饬在案今据该府申详前情合再通行严饬为此牌行各道府厅县照牌事理嗣后凡有盗贼生发一经捕快拿获即送府捕县印正官先讯各盗捕役曾否私刑吊拷有无指使供扳无干之人问明然后据情研究审出真正盗窝受赃之家同伙真盗密行捕官佰同该汛防弁责令总甲里邻认拿究审敢有奸捕蠹快串同地棍总甲借端抄诈陷害无辜私刑吊拷等弊或访闻得实或告发有据捕快立拿处死纵蠹之该管官先拿后参决不姑饶各宜凛遵毋贻后悔 

　　○春汛再饬海防 

　　为再饬加谨备御以重海防事照得沿海一带申严汛守稽察奸民先经本部院特檄飞饬在案但今春汛及期南风日劲或贼■〈舟宗〉伺隙突犯惑愚民乘机透越皆宜预为防范且官兵出洋在即又恐海内亡命贼徒望风登陆溃突若将弁不整搠卧戈官吏不稽奸诘宄一有贻悞匪特自干参罚抑亦封疆关系合再通行飞饬为此牌行各道将府厅查照先今事理即便转行所辖凡属汛守险要台寨关津无分风雨昼夜务须刻刻堤防一有警息立即声援夹剿戮力堵御倘遇奸民犯界出洋会同发兵追剿必期人赃全获解赴本部院审实定行分别奖荐如或懈弛疏忽以致失机纵奸及临事推诿别属邻汛事发隐匿不报察出先拿后参端汛将弁立正军法该道府厅县仍不时亲查保甲察访奸徒但不许借端捏造妄陷诈害如违一并参究先具各遵依缴查俱毋违错 

　　○劝输赈济衢属饥民 

　　为米价骤贵饥民流亡谨陈末议吁宪拯救事据金衢严道详请动支积谷赈发饥民并劝谕捐输凑济缘由到本部院据此为照衢属上年灾伤较之他郡独甚本部院轸恤有心补捄鲜术除经批行该道如详作速料理详报饬行并见在运米平粜设法赈济外苐恐饥民众多设处有限自非广为劝助不能普济均沾合再出示晓谕为此示谕该郡官绅士民人等知悉务须轸念灾伤共襄义事无论多寡悉听乐输以期积少成多众擎易举至于募收设赈之法或推乡耆分理或附官厂总施期于利济始终幸勿坐视中撤事完之日仍听该府县造册汇报以凭分别奖励施行倘有奸徒借端阻挠及乘机射利骚扰等弊许地方人等指名呈禀所在有司审实详究不贷 

　　○措置狱舍事宜 

　　为严饬狱务事照得囹圄缧绁所以拘系有罪如情真罪当者固当审勘确实而后明正典刑若其间情轻末减之犯株连待辩之人当该官吏自宜加意看管俾之生全以体朝廷好生之德以尽民上典守之心今本部院披阅槩司及杭府两县申详人犯患病病故之文殆无虚日日每数件虽因时值艳阳灾沴发越亦缘官役照管不周狱舍逼窄污秽有以致之若不严饬料理使犯人一拘黑索遂化青磷则淹毙事犯既于功令有干而视死不救抑亦良心难昧合亟查饬为此牌行槩司府县照牌事理除仁和县监见在葢造务须刻期完工以便搬移外务各即日亲诣该管监狱羁候处所逐细看视如墙垣必须坚固扃钥必须慎密自不待言其所住房屋门牖务要齐备椽瓦务要完全地址务要干燥笆壁务要遮蔽又每数间天井院落之处必使透露风日之气若有上漏下湿倾圮倒败去处即行收拾整补至于卧宿之所酌量人犯多寡分别安顿务令足以展舒最切要者溷厕地方更要处置妥当若听其随处便遗则臭秽熏蒸极易染病今宜安设坑厕数处并置溺桶数十个仍责令禁卒每过十日半月出脱一次其蔓草污秽亦令不时扫除以上应该措置处所事务该管官于看视之时即便登记一折或指示狱官或分付吏役务使记认明白限半月内料理完备计算所费艮钱无多该司府县即捐资收拾亦是方便好事若或以无措为辞不妨据实开明应用数目具文申报以凭本部院设措捐发通完之日仍候本部院不时亲临查阅或委官勘验倘或故违不遵仍前玩视定将本官记过狱官戒饬吏卒责惩决不宽恕又每日人犯饮食有家属亲戚者听其供送止许搜检防闲不许留难阻滞若无送饭之人须将僧人所担监粥均匀分给毋使失时断绝应需水浆着令禁子取给敷用设遇疾病立拨医生看视治以汤药不得迟悞直待病势沉重方纔呈报塞责至于牢头狱卒凌虐诈害等弊该管官时加体察如有违法妄行者立拿重处毋得姑贷此系整饬刑狱要务故本部院不惮琐细娓娓详言倘该管官嫌憎秽触或谓若辈自作自受何必哀衿此等心肠最是伤天害理不思愚民犯罪皆由官司教化未行所致乃居官者轩冕华膴片刻之顷尚且憎嫌疏懒不能禁受若辈遭刑罚之后处患难之余忧愁恐惧交构于中沴戾饥寒感触于外安得不染疾而死乎抑安可不设身而观乎天堂地狱即在眼前因果业缘总由心上愿各留意毋忽 

　　○禁比见年甲头 

　　为再饬征粮规则以恤里民事照得征粮概用滚单尽除现年粮长之名实行落甲催征之法先经屡次饬行在案葢欲苏恤里民使免受刑比之累也若不用滚单不分良淳一概混提比较是昔时止比现年今反通比各甲岂立法之初意乎今访闻各属有将甲头不论完欠混行提比者甚有公然牌示仍轮现年勒令带同各甲头赴比者以致里户刑责不免胥差诈索横行违禁厉民莫此为甚除现在访实参拿外合亟严饬为此牌行藩司该府照牌事理即便严行各县再加申饬凡征纳钱粮规则务须实行落甲滚单之法挨次轮催听民完纳若系真正顽户违限逋抗者方许摘名提比仍严禁胥差勒索等弊敢有仍前混立现年名色及将甲头混提比较者该司府立将印官职名据实揭报以凭参处并拿经承从重究治断不轻恕万勿狥庇失察致干并咎未便 

　　○酌颁易知小单 

　　为查议颁发易知小单便民输纳事照得各属征收钱粮见经饬行落甲催征之法革除粮见之名又经每户颁给简明小单便民完纳以杜包头里蠹之害务期经久可行近据各属申送滚单简明小革式样止列花户完银比限而田地山荡科则每亩应征银米细数多不载入乡民虽领单到手而完数茫然即有达部易知由单止开每亩额征银若干额征米若干殊不知额银之外尚有收零孤折等银每额银一两须加征银几分几厘额米之内有行月南粮等米每额米一石须派几升几合尚未分晰明白所以每当开征之时该县仍有收零孤折行月等粮各项派征名色民间既无每亩应完细数必须求问里歇里歇又须求问房科名曰做数及视所做之数仍是逐户结总而每两每石应加应派之源流终不条分缕晰所以每逢一限定须另做一数小民既不深悉其中源委不得不听凭胥役指挥但一经此辈之手而包揽兜收私征暗派之积弊遂不可禁遏是名虽禁革里歇而其弊终不能尽除也合行发式查议为此牌行藩司照牌事理即将发去拟定仁和县易知小单一纸该司细加查核如有应增应减之处即行酌议妥当并酌量应否通行各属照式刋行遵照或今年已给小单俟下年行之亦可再查每年采买本色增减时价势难同由单预定不妨于本年三月内俟本色价定之后核定画一通行刋发但不得借名科派故意迟延反滋民害事关民生利弊该司务须查议妥确具文通详以凭核夺毋得泛视 
　　计发单式一纸 

　　○考试观风 

　　为观风事照得两浙人文之薮本部院任叨总制例得采风但缘向来戎马倥偬未暇课文讲艺今值大比之岁拟合循例举行为此牌行各府照牌事理即便转行所属府学及各州县印官暨儒学教官一体遵照将本学内文行兼优青年有志诸生俱听报名赴考其儒童文学精通者亦准酌量附试仍严饬各教官若诸生内有先今考试劣等被黜或缘事除名者务须查检明白不得滥冒混报其文字俱以醇正典雅为贵文到之日一面出示晓谕一面订期考试府学与附郭县学生儒俱属该府亲考外县各学委令各县印官监考考毕照例编号弥封造册具文连卷解府该府汇齐俱限五月以内解送本部院以凭校阅批评分别等第出案激赏发去钉封题目慎密收藏临考拆阅不得假手以防漏泄合用供给等项照例动支府县存留备用银两俟事完具详报销施行通勿违悞 

　　总制浙闽文檄 
 
