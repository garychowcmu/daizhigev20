补汉兵志一卷 宋 钱文子

　　钦定四库全书
　　史部十三
　　补汉兵志
　　政书类四
　　军政之属
　　提要
　　（臣）等谨案补汉兵志一卷宋钱文子撰文子字文季乐清人绍熙三年由上舍释褐出身以吏部员外郎兼国史院编修官厯宗正少卿后退居白石山下自号白石山人宋初惩五代之弊收天下甲兵悉萃京师谓之禁军辗转増益至于八十余万而虚名冒滥实无可用之兵南渡以后仓皇补苴招聚弥多而冗费亦弥甚文子以汉承三代之后去古未逺犹有寓兵于农之意而班史无志因摭其本纪列传及诸志之中载及兵制者裒而编之附以考证论断以成此书卷首有其门人陈元粹序述其作书之意甚详盖为宋事立议非为汉书补亡也朱彝尊跋称其言近而指逺词约而义该非低头拱手髙谈性命之学者所能然兵农既分以后其势不可复合必欲强复古制不约以军律则兵不足恃必约以军律则兵未练而农先扰故三代以下但可以屯种之法寓农于兵不复以井田之制寓兵于农文子所论所谓言之则成理而试之则不可行者即以宋事而论数十万之象乆已仰食于官如一旦汰之归农势不能靖惟有聚为贼盗耳而以渐而损之则兵未能遽化为农农又未能遽化为兵仓卒有事何以御之此又明知其弊而不能骤革者也以所论切中宋制之弊而又可补汉志之阙故仍录之以备参考文献通考载此书作补汉兵制与此本不同然文子明言班书无兵制则作补兵志审矣通考盖传写讹也
　　乾隆四十六年三月恭校上
　　总纂官 （臣）纪昀 （臣）陆锡熊 （臣）孙士毅
　　总校官 （臣）陆费墀
　　●补汉兵志原序
　　汉兵志永嘉白石先生徃为大都授时所著予少小执经师从曾偹讨阅因获闻纂集之大旨初艺祖开基次第刬削五代僭伪收其精兵聚于京师天下既平而已聚之兵不可复散遂定都汴京以便漕运始倚兵以固国而不及天下之形势尝自叹曰不出百年天下民力殚矣固已逆知后世以兵为病也然当时徒见兵聚而精不知其后兵聚而不可复用盖自太宗既平太原欲遂取幽燕而不克自是岁有契丹之扰澶渊之役仅能罢兵为和而西夏之叛终莫得其要领寻至永乐之衂极为中原之变所在战卒望风奔溃讫未闻一战之获渡江以来稍自振刷和议既成寻复废弛数十年来天下无事衣粮犒赏不可少杀生息长养而贪将黠吏得以浸容其奸故老弱者难汰虗籍者难核安坐无事则骄骄则难用久聚而法弛则悍悍则难制生息繁而衣给有限则贫贫则思乱征行调发之日稀不闲临阵决战之术则怯怯则弃甲曵兵而走今自京师禁卫江上诸屯诸州厢禁邉上戍守往徃以百万为额而未尝可用也夫以天下不及承平之半而养百万无用之卒凡今天下嗷嗷行一切之术网罗天下之遗利以竭生民之力而楮币茶盐之法日益敝壊皆为此也抑可久而不知变乎于虖此先生所以拳拳有意于汉家之遗制也谨按汉制调民有限无常役之岁则与今日老弱虗籍者异【按补兵制首当知用民之目盖汉法民二十始傅二十三为正卒五十六免通为三十六年自始传为更卒岁一月止扵三十有六月即今厢军偹厮役者是为卫士止一岁即今禁卫扈从者是为材官骑士止一岁即今禁军偹战守者是戍邉三日即今更遣戍卒者是汉之用民止此四条夫以民之为生除其少与老中间三十有六年之间藉其强壮之日而用之又不过両岁及三十有六月加以戍邉通为五岁有三日耳其势老弱虗籍自无所容于其间夫兵不常役则佚而不怨在官之日少则有余力而不疲故汉兵所向未尝败衂横行于四夷而匈奴卒于摧败破灭欵塞奉国珍来朝阙下近古未尝有也其与今日常有边境之忧异矣】有事檄召事已罢归无聚食之费则与今日竭民力以养兵者异【按髙帝十年征陈豨上曰吾以羽檄征天下兵未有至者是年淮南王布反檄诸侯兵上自将以击布孝武云吾初即位不欲出虎符发兵郡国齐哀王谋发兵中尉魏勃语吕平曰王欲发兵非有汉虎符验也髙帝纪五年夏五月既诛项羽兵皆罢归家则知汉法兵皆散于郡国有事则以虎符檄召而用之事已皆罢归家无复养兵之费矣】衣赍自偹无供亿之劳则与今日春秋衣赐不时给赏者异【按贾谊传曰汉淮南吏民繇役往来长安者自悉而补中道衣敝钱用诸费称此货殖传曰长安中列侯封君行从军旅赍贷子钱家则知汉兵虽以征行调发衣赍犹自偹而况无事而岁科和买供给春秋二衣乎】近地调发无逺征之劳【已详补志并注】不立素将无拥兵专制之虞【按唐杜佑通典云兵制可采惟有汉氏或有四夷侵轶则从中命将发五营骑士六郡良家贰师楼船伏波下瀬咸因事立称毕事则省虽卫霍勲髙绩重身奉朝请兵皆散归】都试课殿最无骄蹇难用之患【已详补志并注】故自文帝以来与民休息经常不耗则减田租弛山泽【文帝二年赐天下民田租之半十三年除田租税后元六年弛山泽】寻至太仓之粟陈陈相因都内之钱贯朽而不可挍皆不养兵之效也诚使稍取汉制斟酌剂量叅而行于今日以救其极敝不十年间国力可纾民力可裕其效犹指诸掌夫亦何惮而不为嗟夫先生乃老矣方力疾丐休筑室深山中徜徉物外以书史泉石自娱将终身焉此志邈矣顾毎以予讲肄滋乆警策藴奥粗可与语理道者其素相期待者逺矣然予亦偃蹇半世安于静退未尝出位而思岂敢輙言兵事而先生忧国之心与所著书要不可不与有志于斯世者共之也虽然其事大体重关系宏逺要在成顺致利不骇民听其条目次第固非一端初先生更欲编次汉调兵弛役尺籍伍符金皷旗帜及凡兵间调度别为一书未果葢汉兵最近古其规模尤精宻而史阙其文姑采摭羣书先志其大莭而其纤悉未能尽载此书也先生名文子字文季世居乐邑白石山下因自号白石山人云嘉定甲戍陈元粹序
　　●补汉兵志纲目
　　凡用民【见下四项】
　　汉法民二十始傅【止】非调民为之也
　　更卒
　　更卒曰践更【止】虽罢癃不免
　　卫士
　　卫士属卫尉【止】有加恩焉
　　材官骑士
　　材官骑士属郡都尉【止】葢长从募士多而郡国之兵坏矣
　　戍边
　　天下之人皆直戍边【止】汉之用民殆不过此
　　复
　　而天子推恩则有复其身者【止】无以给中外繇役矣
　　郎
　　所谓天子之卫则光禄勲所领诸郎是也【止】其郎员悉省于先汉矣
　　南北军
　　其次则有南军有北军【止】其所领士徒亦甚多矣
　　三辅兵
　　三辅之兵中尉主之【止】则中尉所专职唯徼循而已
　　城中兵
　　凡城中属长安令【止】盖京师之兵大畧具此
　　荥阳屯兵
　　其外则荥阳屯兵【止】无常屯之兵也
　　郡国兵
　　郡国之兵则材官骑士是也【止】非虎符不得辄发
　　边兵
　　唯当冦之边特异内郡【止】盖其权重矣
　　部都尉
　　部都尉部戍卒乘障塞【止】不以从征也
　　农都尉
　　农都尉武帝初置【止】其制边守塞大畧如此
　　属国
　　然犹困于匈奴之强【止】所谓以蛮夷制蛮夷者也
　　●钦定四库全书
　　补汉兵志【并注】
　　（宋）钱文子 撰
　　汉法民二十始傅【高纪二年萧何发关中老弱未傅者悉诣军服虔曰傅音附孟康曰古者二十而傅三年耕有一年储故二十三而后役之如淳曰律年二十三傅之畴官各从其父畴学之师古曰傅着也言著名籍给公家徭役也景纪二年令天下男子二十始傅师古曰旧注二十三今二十更为异制当考本末】二十三为正卒【汉仪注民年二十三为正一歳为卫士一歳为材官骑士习射御骑驰战阵汉旧仪民年二十三为正一歳为卫士一歳为材官骑士水处为楼舩】自始傅为更卒歳一月正卒为卫士一歳材官骑士一歳【食货志董仲舒曰秦法月为更卒已复为正一歳屯戍一歳力役三十倍于古汉兴循而未改师古曰更卒谓给郡县一月而更者也正卒谓给中都官者也率计今人一歳之中三十倍多于古也昭纪元凤四年逋更赋勿収如淳曰此汉初因秦法而行之也后遂改易有谪乃戍边一歳尔案正卒比更卒为正也更卒给郡县非正卒仲舒所谓已复为正谓二十三歳后应为卫士材官者颜说以为给中都官者非也给中都官即以卫士分戍中都官耳事见魏相传循而未改谓更卒歳一月正卒二歳大畧与秦相似耳其实汉人无一歳屯戍一歳力役之事也】戍边歳三日【如淳曰天下人皆直戍边三日律所谓徭戍】五十六免【汉仪注年五十六衰老乃得免为庻人就田里】至于治城郭筑堤防转输力役皆官予庸直非调民为之也【惠纪三年发长安六百里内男女十四万六千人城长安三十日罢发卒十万救决河食货志耿寿昌奏言故事歳漕关东榖四百万斛以给京师用卒六万人食货志天子为伐胡故盛养马马之往来食长安者数万匹卒掌者关中不足乃调旁近郡案食货志通西南夷道作者数万人千里负担馈饷率十余锺致一石散币于卭僰以辑之又筑卫朔方转漕甚远费数十百巨万府库并虗又沟洫志成帝河平三年治河卒非受平价者为着外繇六月则知汉人治城郭筑堤防转输力役皆官予庸直非调民为之也如养马至调旁近郡盖更卒欤】更卒曰践更【昭纪元凤四年如淳曰更有三品有卒更有践更有过更古者正卒无常人皆当迭为之一月一更是为卒更也贫者欲得雇更钱次直者出钱雇之月二千是为践更也天下人皆直戍边三日亦名为更律所谓徭戍也虽丞相子亦在戍边之调不可人人自行三日戍又行者当自戍三日不可往便还因便住一歳一更诸不行者出钱三百入官官以给戍者是为过更也律说卒践更者居也居更县中五月乃更也后从尉律卒践更一月休十一月也案更卒非正卒也人直一月犹践履而去故践更践更即更卒也若雇人为之当随其月缓急贵贱为之直谓之平贾汉钱重不得定为二千也若不直而入钱于官是为更赋也】秦爵不更不为更卒左右中更主领更卒【百官表爵四不更十二左更十三中更十四右更师古曰不更言不豫更卒之事左右中更主领更卒部其役使也】其畨上尉主之【昭纪元凤四年如淳曰尉律卒践更一月郭解传解出入皆避有一人独箕倨视之解乃阴请尉史曰是人吾所重至践更时脱之毎至直更数过吏弗求怪之问其故解使脱之箕踞者乃肉袒谢罪】郡国役使过律若过员皆坐免【功臣表信武侯靳亭祝阿侯高成孝文后三年皆坐事国人过律免案过律如满一月当代而过役之类功臣表东茅侯刘告孝文十六年坐事国人过员免师古曰事谓役使之员数也案过员谓当给郡国者有员数其余则出更赋过员则更赋减矣】其不役而収其直谓之更赋虽罢癃不免【昭纪元凤四年三年以上逋更赋未入者皆勿収后汉书虞诩传永平章和中州郡以走卒钱给贷贫人王莽下令云汉氏常有更赋罢癃咸出高纪二年如淳曰律高不满六尺二寸以下为罢癃案更卒给郡国歳一月不役者官収其庸谓之更赋其轻重未详唐庸法歳役二旬不役者収其庸日三尺】卫士属卫尉【百官表卫尉秦官掌宫门卫屯兵后汉志卫尉掌宫门卫士宫中徼循事髙后纪令平阳侯吿卫尉毋纳相国产殿门景武功臣表李寿坐为卫尉居守擅出长安界送海西侯至高桥又使吏杀人诛霍光传地节三年徙霍光女壻度辽将军未央卫尉范明友为光禄勲徙光女壻长乐卫尉邓广汉为少府及两宫卫将屯兵悉易以所亲信许史子弟代之】其寺在宫内【汉旧仪卫尉寺在宫内】周垣为区庐卫士分居之【百官表胡广云卫士于周垣下为区庐区庐者若今之仗宿屋矣元纪初元五年师古曰卫尉有八屯】有长乐建章甘泉卫尉不常置【百官表长乐建章甘泉卫尉皆掌其宫职畧同不常置高后纪朱虗侯章驰斩长乐卫尉吕更始武五子传戾太子出武库兵发长乐宫卫宣纪元平元年太后归长乐宫初置屯卫案长乐卫尉自汉初有之今云初置者疑戾太子败后罢之至此方置太初元年起建章宫宣纪元康元年置建章卫尉元纪初元三年罢甘泉建章宫卫令就农】卫尉之属有卫司马卫候左右都候有公交车司马卫士旅贲令丞【百官表属官有公交车司马卫士旅贲三令丞卫士三丞又诸屯卫候司马二十二官皆属焉二十二官未详】司马候主徼廵宿卫【元纪初元五年师古曰卫尉有八屯卫候司马主卫士徼廵宿卫毎面各二司马故谓宫之外门为司马门元纪初元五年令从官给事宫司马中者得为大父母父母兄弟通籍应劭曰司马主武兵禁之意也籍者为二尺竹牒记其年纪名字物色县之宫门案省相应乃得入也后汉志宫掖门毎门司马一人比千石本注云南宫南屯司马主平城门北宫门苍龙司马主东门玄武司马主玄武门北屯司马主北门北宫朱雀司马主南掖门东明司马主东门朔平司马主北门凡七门凡居宫中者皆有口籍于门之所属宫名两字为铁印文符案省符乃内之若外人以事当入本宫长史为封棨传其有官位出入令御者言其官又胡广云诸门部各陈屯夹道其旁掌兵以示威武交戟以遮妄出入者盖寛饶传初拜为卫司马未出殿门断其禅衣令短离地冠大冠帯长剑躬案行士卒庐室视其饮食居处有疾病者身自抚循临问加致医药遇之甚有恩及歳尽交代上临飨罢卫卒卫卒数十人皆叩头自请愿复留共更一年以报寛饶厚恩元纪初元五年卫司马谷吉使匈奴郑吉传以侍郎迁卫司马冯奉世传以卫尉持节送大宛诸国客至伊修城案左氏春秋晋悼公以祁奚为中军尉魏绛为司马张老为候奄盖秦晋间以尉司马候为军官】左右都候廵宫中及天子有所収考【后汉志左右都候各一人六百石丞各一人本注曰主剑戟士徼循宫及天子有所収考蔡质汉仪曰宫中诸官有劾奏罪左都候执戟戱车缚送付诏狱在官小大各付所属以马被覆此其识也】皆与中尉相表里【汉旧仪宫司马诸队都候领督盗贼属执金吾司马掖门殿门此卫士皆属卫尉案百官表中尉属官无卫司马候左右都候此云属金吾者盖执金吾徼廵宫外实相表里所谓聨事】公交车司马令受章奏及征诣公交车者【三辅黄图未央宫四面皆有公交车刘向传章交公交车后汉志公交车司马令一人六百石丞尉各一人掌宫南阙门凡吏民上章四方贡献及征诣公交车者丞选晓讳掌知非法尉主阙门兵禁戒非常献帝起居注曰建安八年议郎卫林为公交车司马令位随将大夫旧公交车令与都官长史位从将大夫自林始】卫士令领卫士【后汉志南宫卫士令一人六百石丞一人掌南宫卫士北宫卫士令一人六百石丞一人掌北宫卫士】旅贲令盖主卫士之骁勇者以备非常【师古曰旅众也贲与奔同言为奔走之任也后汉志中兴省旅贲令案周官旅贲氏中士二人下士十有六人徒八人掌执戈盾夹王车而趋汉仿此名以卫士为之中兴以公交车司马卫故省之欤】凡卫尉太尉所部【汉官目录太仆光禄勲卫尉三卿太尉所部】时以领属卫将军【外戚传高后八年以梁王为相国居后军文纪即日夕入未央宫夜拜宋昌为卫将军领南北军二年始罢卫将军军案南军即卫士张安世传地节三年罢车骑将军屯兵更为卫将军两宫卫尉城门北军兵属焉】其转置送迎常二万人【武纪建元元年诏曰卫士转置送迎常二万人其省万人郑氏曰去故置新常二万人汉旧仪飨卫士万五千人应劭汉官卫尉卫士六十人南宫卫士令卫士五百三十七人北宫卫士令卫士四百七十二人右都候卫士四百一十六人左都候卫士三百八十三人南宫南屯司马卫士百二人北宫门苍龙司马卫士四十人玄武司马卫士三十八人北屯司马卫士三十八人北宫朱雀司马卫士百二十四人东明司马卫士百八十人朔平司马卫士百一十七人案卫尉所管卫士数诸离宫寝园及中都官不在其中然后汉制度大率减于西京】有分戍诸离宫寝园及中都官者【韦元成传昭灵后武哀王昭哀后孝文太后孝昭太后卫思后戾太子戾后各有寝园与诸帝合凡三十所用卫士四万五千一百二十九人养牺牲卒不在数中魏相传为河南太守后人有告相贼杀不辜事下有司河南卒戍中都官者二三千人遮大将军自言愿留作一年以赎太守罪师古曰来京师诸官府为戍卒若今卫士上畨分守诸司】虽时有减省然用民多矣【贾山传陛下即位减外徭卫卒元帝时贡禹言诸离宫及长乐宫卫可减其大半以寛繇役天子下其议省建章甘泉宫卫卒减诸侯王庙卫卒省其半】其始至丞相迎劳【汉旧仪卫士初至未入君侯到都国外赐劳吏士】歳尽罢遣天子临飨劝以农桑有加恩焉【汉旧仪正月五日大置酒飨卫士盖寛饶传及歳尽交代上临飨罢卫卒王尊传正月行幸曲台临飨罢卫士丞相衡与中二千石大鸿胪赏等会坐于殿门下后汉志飨遣故卫士仪百官会位定谒者持节引故卫士入自端门卫司马执幡钲护行行定侍御史持节慰劳以诏问所疾苦受其章奏所欲言毕飨赐作乐观其角抵乐阕罢遣劝以农桑】材官骑士【刑法志汉兴天下旣定踵秦置材官于郡国京师有南北军之屯汉官仪高祖命天下郡国选能引关蹶张材力武猛者以为轻车骑士材官楼船】属郡都尉【百官表郡尉掌佐守典武职甲卒秩比二千石有丞秩皆六百石景帝中二年更名都尉诸侯王国中尉掌武职】以歳八月太守都尉令长丞为会都试水处为楼船【汉旧仪常以八月太守都尉令长丞尉会都试材官骑士习骑驰战阵课殿最水处为楼船亦习战射行舩】令丞尉亦各统其县守尉不得专也【翟义传义为东郡太守王莽居摄义心恶之遂与东郡都尉刘宇严乡侯刘信信弟武平侯刘璜结谋于是以九月都试日斩观令因勒其车骑材官】大抵金城天水陇西安定北地河东上党上郡多骑士三河颕川沛郡淮阳汝南巴蜀多材官【髙纪十一年淮南王反上乃发上郡北地陇西车骑巴蜀材官及中尉卒三万人军霸上武纪元鼎六年发陇西天水安定骑士及中尉河南河内卒十万人征西羗宣纪神爵元年西羗反发三辅中都官徒弛刑及应募佽飞射士羽林孤儿胡越骑三河颍川沛郡淮阳汝南材官金城陇西天水安定北地上郡骑士诣金城】江淮以南多楼舩士【武纪元鼎五年南越相吕嘉反遣伏波将军路博徳出桂阳下湟水楼舩将军杨仆出豫章下浈水归义侯严为戈舩将军出零陵下离水甲为下濑将军下苍梧皆将罪人江淮以南楼舩卒十万人食货志元鼎五年南越反因南方楼舩士二十余万人击之朱买臣传东越数反朱买臣为会稽太守诏到郡治楼舩备粮食水战具严助传淮南王上书曰前时南海王反陛下先臣使将军闲忌将兵击之会天暑多雨楼舩卒水居击棹未战而疾死者过半】其兴发量地逺近若宣帝以沛郡淮阳汝南征西羗盖罢民矣【事见上】郡国不擅斥骑士【赵广汉传坐擅斥除骑士乏军兴数罪腰斩师古曰斥除谓逐遣之】非教士不得征发【武五子传燕王旦赐策曰毋乃废备非教士不得从征】以功推迁得至将相【申屠嘉传以材官蹶张从击质籍袁盎传君以材官蹶张迁为队帅积功至淮阳太守赵充国传始为骑士以六郡良家子补羽林霍去病传骑士孟已有功赐爵闗内侯】然其试骑士有为伍分左右部置军假司马千人或至坐死【韩延寿传萧望之案延寿在东郡时试骑为伍分左右部军假司马千人反治饰车甲三百万以上于是望之劾延寿上僣不道延寿竟坐弃市冯唐传夫士卒尽家人子起田中从军安知尺籍伍符】而诸侯王不得领库兵饬武备【燕王旦传旦诈言以武帝时受诏得职吏事修武备备非常于是下令羣臣曰寡人亲奉明诏职吏事领库兵饬武备案诸侯王不得领库兵盖七国败后稍禁抑之】武帝之后有选募有罪徒其选募曰勇敢【武纪天汉四年发天下七科谪及勇敢士遣李广利等击匈奴李陵传将勇敢五千人敎射张掖酒泉以备胡天汉二年召陵使为贰师将辎重陵自请曰臣所将屯边者皆荆楚勇士竒材剑客也力扼虎射命中愿得自当一队】曰奔命【昭纪始元元年遣吕破胡募吏民及发犍为蜀郡奔命击益州应劭曰旧时郡国皆有材官骑士以赴急难今夷反常兵不足以讨之故权选取精勇闻命奔走故谓之奔命】曰伉健【宣纪本始二年大发兴调选郡国吏三百石伉健习骑射者皆从军赵充国传奏云四月草生发郡骑及属国胡骑伉健各千倅马什二就草】曰豪吏【王温舒传会究军发诏征豪吏温舒匿其吏华成及人有变告温舒受贠骑钱它奸利事罪至族自杀】曰应募【宣纪神爵元年发三辅中都官徒及应募佽飞射士赵充国传罢骑兵留弛刑应募及淮阳汝南歩兵与吏士私从者冯奉世传复发募士万人拜韩安国为建威将军常惠传家贫自奋应募淮南王传时有欲从军者辄诣长安雷被即愿奋击匈奴太子数恶被王使郎中令斥免欲以禁后元朔五年被遂亡之长安上书自明上遣汉中尉宏即讯验王中尉还以闻公卿治者曰淮南王安壅阏求奋击匈奴者雷被等格明诏当弃市诏不许】曰私从【赵充国传愿罢骑兵留弛刑应募及淮阳汝南歩兵与吏士私从者李广传负私从者不与】其罪徒曰谪民曰恶少【武纪太初元年遣李广利发天下谪民西征大宛武纪天汉四年发天下七科谪及勇敢士遣李广利将击匈奴张晏曰吏有罪一亡命二赘壻三贾人四故有市籍五父母有市籍六大父母有市籍七凡七科李广利传太初元年发属国六千骑及郡国恶少年数万人以往又赦囚徒捍冦盗发恶少年及边骑岁余而出又发天下七科谪及载糒给贰师案七科谪张说非也七谪盖择其罪之轻者凡七科以谪发之其名不详见武帝虽暴未至如始皇之甚也李广利传伐宛罢十一岁征和三年贰师复出五原击匈奴无天汉四年击匈奴事纪传必有误昭纪元凤五年发三辅及郡国恶少年吏有告劾亡者屯辽东】曰亡命【武纪元封六年益州昆明反赦京师亡命令从军遣郭昌将以击之昭纪发吏有告劾之者】曰徒曰弛刑【昭纪元凤元年武都氐人反遣马适建等将三辅太常徒皆免刑击之宣纪神爵元年发三辅中都官徒弛刑李竒曰弛废也谓若今徒解钳■〈釒犬〉赭衣置任输作也】曰罪人【高纪十一年淮南王反上赦天下死罪以下皆令从军武纪元鼎五年南越相吕嘉反遣路博德杨仆等将罪人江淮以南楼舩十万人越驰义侯遗别将巴蜀罪人发夜郎兵】曰应募罪人【武纪元封二年杨仆荀彘将应募罪人击朝鲜昭纪元凤六年募郡国徒筑辽东玄菟城】至于中兴并尉职罢都试【后汉志建武六年省诸郡都尉并职太守无都试之役省闗都尉唯边郡往往置都尉及属国都尉稍有分县治民比郡安帝以羗犯法三辅有陵园之守乃复置右扶风都尉京兆虎牙都尉】材官骑士还复民伍【世祖纪建武七年三月诏曰今国有众军并多精勇宜且罢轻车骑士材官楼舩士及军假吏今还复民伍】盖长从募士多而郡国之兵坏矣【马援传建武二十四年武陵五溪蛮反援将十二郡募士及弛刑四万余人撃之应劭汉官曰自郡国罢材官骑士之后官无警备实启戎心一方有难三面救之发兴雷震烟蒸电激一切取办黔首嚣然不及讲其射御用其戒誓一旦驱之以即强敌是以毎战常负王旅不振张角懐挟奸伪遐迩揺荡八州并发烟炎绛天牧守枭裂流血成渠尔乃逺征三边殊俗之兵非我族类忿鸷纵横多僵良善以为己功财货粪土哀夫民氓迁流之咎见出在兹不敎而战是谓弃之迹其祸败岂虚也哉】天下之人皆直戍边谓之过更【高纪二年兴关中卒乗边塞娄敬传敬齐人汉五年戍陇西盖寛饶传家贫身为司隶子常歩行自戍北边后汉安纪永初四年诏三辅除三年逋租过更口算刍藁】行者兼代他人一歳而更【史记大事记高后五年令戍卒岁更鼌错传今逺方之卒守塞一歳而更不如选常居者如淳曰天下之人皆直戍边三日亦名为更律所谓繇戍也虽丞相子亦在戍边之调不可人人自行三日戍又行者当自戍三日不可往便还因便住一歳一更诸不行者出钱三百入官以给戍者是谓过更也案过更言三日之戍过之即更犹更卒一月名践更也案纪除逋租过更钱之逋者非谓出钱入官乃名过更】视秦人闾左之戍寛矣【陈胜传发闾左戍渔阳者九百人应劭曰秦时以谪发之名谪戍先发吏有过及赘壻贾人后以尝有市籍者发又以大父母父母尝有市籍者戍者曹辈尽复入闾取其左发之未及取右而秦亡】边无事又时减外繇【贾山传陛下即位减外繇卫卒霍去病传浑邪王降减陇西北地上郡戍卒之半以寛天下繇役宣纪五凤四年以边无冦减戍卒什二昭纪元平元年日者省不急减外繇案史记大事记文十三年除戍卒令诸传自文帝后但言减之尔未详】或以官奴婢代戍【贡禹传又诸官奴婢十余万人戏游亡事宜免为庻人廪食令代关东戍卒乘北边亭塞候望】武帝时始有以谪发者【武纪天汉元年发谪戍屯五原食货志算缗令匿不自占占不悉者戍边一歳】戍卒至边盖领属部都尉【地理志边郡有部都尉百官表无之疑领戍卒】其赐外繇着外繇者皆计庸直得受之其人也【卜式传赐卜式外繇四百人蘓林曰外繇谓戍边也一人出钱三百谓之过更式岁得十二万钱也沟洫志成帝河平元年治河卒着外繇六月师古曰以卒治河有劳虽执役日近皆得比繇戍六月也着谓着于簿籍也后二岁河复决治六月乃成治河卒非受平价者为着外繇六月案外繇无六月者外繇岁不过三日则六月可当六十人今着之俟调发时得受之今庸除已当戍三日它皆为已有犹卜式传赐外繇四百人也】汉之用民殆不过此而天子推恩则有复其身者若三老【髙纪二年举民年五十以上有修行能率众为善置以为三老乡一人择乡三老一人为县三老与县令丞尉以事相敎复勿繇戍】若孝弟若力田【惠纪四年举民孝弟力田者复其身】若吏卒从军至平城者【高纪八年令吏卒从军至平城及守城邑者皆复终身勿事】若博士弟子【儒林传武帝诏为博士置弟子五十人复其身】若通一经者【儒林传元帝好儒能通一经者皆复】若五大夫【食货志鼌错奏云令民入粟受爵至五大夫以上乃复一人此其与骑马之功相去逺矣案错云入粟受爵至五大夫以上乃复一人盖承旧制爵九级至五大夫乃复耳郑注周礼乡大夫贵者皆舍若今宗室及关内侯皆复自后汉改法爵二十级至关内侯乃复也】若车骑马【食货志鼌错奏云民有车骑马者复卒三人西域传武帝诏当令务在禁苛暴止擅赋力本农修马复令以补阙毋乏武备而已】若癃不可事【周礼乡大夫老者疾者皆舍注云疾者谓若今癃不可事者复之汉律民年二十三傅之畴官高不满六尺二寸以下为疲癃】有复其家若丰沛【高纪十二年谓沛父兄其以沛为朕汤沐邑复其民世世无有所与沛父老为丰请乃并复丰比沛】若吏二千石从入蜀汉者【高纪十二年诏云吏二千石入蜀汉定三秦者皆世世复吾扵天下贤士可谓无负矣】若军吏卒非七大夫以下者【高纪五年诏军吏卒非七大夫以下者皆复其身及户勿事】若吏六百石及尝佩将军都尉印将兵及二千石官印者若民徙塞下者【惠纪诏吏六百石以上父母妻子与同居及故吏尝佩将军都尉印将兵及佩二千石官印者家唯给军赋它毌有所与案军赋即算赋鼌错传今令逺方之卒守塞一岁而更不知胡人之能不如选常居者家室田作且以偹之募民之欲往皆赐高爵复其家贾谊传今西边北边之郡虽有长爵不轻得复案边郡与西羗匈奴接境虽高爵应复之人亦不免操兵为守战备言匈奴为边郡害如此非汉法不与之复也】若宗室【文纪四年复诸刘有属籍者家无所与周礼乡大夫国中贵者皆舍郑注云若今宗室及关内侯皆复是也】若功臣后【宣纪地节二年诏大司马大将军博陆侯复其后世畴其爵邑世世无有所与功臣表元康四年复高帝功臣绛侯周勃百三十六人家子孙令奉祭祀世世勿絶其无嗣者复其次案宣纪元康元年表必有误】至于关中卒从军者【高纪二年关中卒从军者复家一岁】诸侯子在关中者【高纪五年诏诸侯子在关中者复之十二岁其归者半之】流民还归者【宣纪地节三年诏流民还归者假公田贷种食且勿算事】八十九十者子若孙【贾山传九十者一子不事武纪建元元年诏民年九十以上以有受鬻法为复子若孙令得身率妻妾遂其供养之事周礼乡大夫老者皆舍郑谓若今八十九十复羡卒】民产子者【高纪七年诏民产子复勿事二岁】有大父母父母之丧者复身若家皆有期限【宣纪地节四年诏百姓或遭衰绖凶灾而吏繇事使不得塟伤孝子之心朕甚怜之自今诸有大父母父母之丧者勿繇事使得収敛送终尽其子道】而复算复租尤不轻予【宣纪流民还归者勿算事高纪二年蜀汉民给军事劳苦复勿租税二岁】武帝始令民入粟复【食货志桑弘羊请令民入粟甘泉各有差以复终身】入奴婢复【食货志兵连不解府库并虚乃募民入奴婢得以终身复】买爵至千夫复而征发之士益鲜【食货志法旣益严吏多废免兵革数动民多买复及五大夫千夫征发之士益鲜案秦爵五大夫第九武功爵千夫第七盖武帝创武功爵毎级加旧爵二等欲民贵之故千夫比五大夫皆得复除也】无以给中外繇役矣【元纪永光三年用度不足民多复除无以给中外繇役】所谓天子之卫则光禄勲所领诸郎是也【百官表郎中令秦官掌宫殿掖门户有丞武帝太初元年更名光禄勲期门羽林皆属焉汉旧仪殿外门署属卫尉殿内郎署属光禄勲文纪皇帝即日夕入未央宫夜拜张武为郎中令行殿中杨恽传擢为诸吏光禄为亲近用事居殿中亷洁无私郎官称公平】凡入郎者以吏二千石以上任其子若弟【汉仪注吏二千石以上视事满三年得任同产若子一人为郎哀纪即位除任子令张安世陈咸刘向王崇冯玄翟义以父任为郎袁盎霍光杨恽以兄任为郎】以明经【高相传子康以明易为郎召信臣传以明经甲科为郎眭弘传从嬴公受春秋以明经为议郎孔光传经学尤明年未二十举为议郎翟方进传以射策甲科为郎二三岁举明经迁议郎刘向传宣帝初立谷梁春秋召向受谷梁讲论五经扵石渠复拜为郎中给事黄门】以孝亷【董仲舒臣愚以为宜使诸侯郡守二千石各择其吏民之贤者岁贡各二人以给宿卫王吉王骏盖寛饶鲍宣京房韦元成杜邺师丹冯奉世子谭骏皆以孝亷为郎冯唐以孝亷为郎中署长】以射策甲科【萧望之翟方进马宫何武王嘉皆以射策甲科为郎】以博士弟子高第【儒林传武帝时太常奏博士弟子一岁皆辄课能通一艺以上补文学掌故缺其高第可以为郎中太常籍奏平帝时増元士之子得受业如弟子岁课甲科四十人为郎中】以上书若赋【主父偃传是时徐乐严安亦俱上书言世务上召见拜偃乐安皆为郎中枚乗传乗子皋召入待诏皋因赋殿中诏使赋平乐馆善之拜为郎】时使民入羊入奴婢入谷入财或买武功爵皆得补郎郎选衰焉【食货志武帝时府库空虚乃募民能入奴婢得以终身复为郎増秩及入羊为郎始于此后四年置武功爵以显军功多用超等大者封侯卿大夫小者郎吏道杂而多端则官职耗废及孔仅为大司农始令吏得入谷补官郎至六百石其后所忠又言世家子弟富人或闘鸡走狗马弋猎博戏乱齐民乃征诸犯令相自变量千人名曰株送徒入财者得补郎郎选衰矣卜式传是时富豪皆争匿财唯式先欲助费上以式终长者乃召拜式为中郎赐爵左庻长田十顷布告天下初式不愿为郎上曰吾有羊在上林中欲令子牧之式既为郎布衣草蹻而牧羊黄覇传以待诏入钱赏官补侍郎谒者】凡郎有议郎【后汉志凡大夫议郎皆掌顾问应对无常事唯诏命所使百官表议郎中郎秩比六百石侍郎比四百石郎中比三百石】有中郎【东方朔传复为中郎上为窦太主置酒宣室使谒者引纳董偃是时朔辟戟而前曰董偃有斩罪三安得入上默然曰吾业已设饮后而自改朔曰不可有诏止更置酒北宫引董君从东司马门】有侍郎【东方朔传上以为常侍郎遂得爱幸又设客难曰官不过侍郎位不过执戟】有郎中【司马迁传为郎中奉使西征巴蜀】有外郎【惠纪即位赐民爵中郎郎中满六岁爵三级四岁二级外郎满六岁二级中郎不满一岁一级外郎不满二岁赐钱万蘓林曰外郎散郎也按惠帝即位赐爵唯中郎郎中外郎不言议郎侍郎又董仲舒云今长吏多出于中郎郎中吏二千石子弟则知汉初郎官考其实唯有三等诸言郎者外郎也中郎者内郎也郎中者在二郎之中也自武帝后始扵中郎増议郎侍郎】非议郎皆更直执戟宿卫殿门【后汉志凡郎皆更直执戟宿卫殿门出充车骑唯议郎不在直中】而内郎守黄门者为黄门郎【汉旧仪黄门郎属黄门令日暮入对青琐门名曰夕郎】议郎中郎侍郎郎中多至千人【百官表议郎中郎侍郎郎中皆无员多至千人】而又有期门羽林骑期门亦至千人【百官表期门掌执兵送从武帝建元三年初置比郎无员多至千人平帝元始元年更名虎贲郎蔡质汉仪虎贲五百人无常员多至千人】或曰三百人【汉旧仪期门骑者陇西攻射猎及能用五兵材力三百人】羽林七百人【百官表羽林掌送从次期门武帝太初元年初置名曰建章营骑后更名羽林骑汉旧仪羽林从官七百人】孤儿无数【汉旧仪诸孤儿无数】或曰羽林郎百一十八人左右骑各八九百人【蔡质汉仪羽林郎百一十八人无常贠汉官仪羽林左监主羽林左骑八百人右监主羽林右骑九百人】皆以三辅六郡良家子补期门羽林【东方朔传建元三年微行始出八月九月中与侍中常侍武骑及待诏陇西北地良家子能骑射者期诸殿门故有期门之号自此始汉旧仪期门骑者陇西攻射猎及能用五兵材力三百人行出会待期门下従射猎无员秩比郎従官名曰期门骑地理志武帝选天水陇西安定北地上郡西河凢六郡补羽林以材力为官名将多出焉后汉志羽林郎无员掌宿卫侍従常选汉阳陇西安定北地上郡西河凡六郡良家补夲武帝以便马从猎还宿殿陛岩下室中故号岩郎汉旧仪羽林从官士百人取三辅良家子自给鞍马按汉用六郡良家补羽林期门盖三辅园陵頼为藩蔽故取其子弟以偹宿卫犹髙帝封赵壮士四人各千户也天水永平十七年更名汉阳赵充国传陇西人以六郡良家子善骑射补羽林甘延寿传北地人少以良家子善骑射为羽林投石拔距絶扵等伦尝超踰羽林亭楼由是迁为郎试弁为期门】及从军死事之子孙养羽林号孤儿父死子代【百官表又取从军死事之子孙养羽林官教以五兵号曰羽林孤儿无数父死子代皆武帝时击胡死子孙不能自活养羽林官比郎従官从车驾不得冠置令一人名曰羽林骑孤儿常挽大行丧车王莽以卿大夫博士直弟子挽大行丧车为羽林郎案荀绰晋百官表注曰虎贲诸郎皆父死子代汉制也未详】皆掌执兵送从而羽林又有黄头郎习棹船【邓通传以棹舩为黄头郎师古曰刺舩之郎皆着黄帽故号黄头枚乗传说吴王曰汉知呉有吞天下之心也遣羽林黄头循江而下袭大王之都苏林曰羽林黄头郎盖习水战者】宣帝发期门羽林从征殆轻用之矣【宣纪神爵元年西羗反发三辅中都官徒弛刑及应募佽飞射士羽林孤儿胡越骑三河颕川沛郡淮阳汝南材官金城陇西天水安定北地上郡骑士羗骑诣金城赵充国传神爵元年充国子右曺中郎将卬将期门佽飞羽林孤儿胡越骑为支兵案卬所将为支兵即神爵元年所发诣金城者也纪不言发期门误也冯奉世传击西羗请益兵乃发三辅河东宏农越骑迹射佽飞彀者羽林孤儿及呼速絫嗕种】中郎分五官左右【百官表中郎有五官左右三将秩比二千石】郎中分车户骑仍有左右【百官表郎中有车户骑三将汉仪注郎中令主郎中左右车将主左右车郎左右户将主左右户郎李广传景帝初为骑郎将盖寛饶传迁谏大夫行郎中户将事劾奏张安世子不下殿门杨恽传召户将尊欲令戒饬富平侯】与期门羽林皆有将【百官表中郎有五官左右三将秩皆比二千石郎中有车户骑三将秩皆比千石期门平帝元始元年更名虎贲郎置中郎将秩比二千石宣帝令中郎将骑都尉监羽林秩比二千石后汉志虎贲中郎将比二千石主虎贲宿卫羽林中郎将比二千石主羽林郎】光禄勲以岁时科第其行能【元纪永光元年诏丞相御史举质朴淳厚逊譲有行者光禄勲岁以此科第郎从官后汉志光禄勲考其徳行而进退之】大将军肄习射御战阵【武五子传将军都郎羽林道上称跸师古曰都大也谓大会试之汉光禄挈令诸当试者不会都所免之霍光传言光出都肄郎羽林师古曰谓緫阅试习武备也】将以兵法部属之【袁盎传为中郎将上曰将军怯耶案中郎将称将军则部属诸郎当以兵法犹周官诸子】奏免其有罪而荐举其髙第者【张释之传为骑郎十年不得调欲免归中郎将袁盎知其贤惜其去乃请徙释之补谒者杨恽传迁中郎将谒者有罪遇輙奏免荐举其髙第有行能者至郡守九卿郎官化之莫不自厉絶请谒货赂之端令行禁止宫殿之内翕然同声】中兴以五官左右虎贲郎将并将中郎侍郎郎中【后汉志五官中郎将主五官郎左中郎将主左署郎右中郎将主右署郎虎贲中郎将主虎贲宿卫皆有中郎侍郎郎中羽林中郎将主羽林郎】而废车户骑三将【后汉志省车户骑凡三将】其郎贠悉省于先汉矣【百官表谒者贠七十人后汉志谒者三十人案后汉制度大率省约以谒者推之大率可见也】其次则有南军有北军南军则卫士是也【外戚传髙后八年以梁王产为相国居南军以赵王吕禄为上将军居北军临崩戒禄产曰今王吕氏大臣不平我即崩恐其为变必据兵卫宫谨毋送丧为人所制髙后纪勃将北军然尚有南军丞相平召朱虗侯章佐勃勃令章监军门令平阳侯告卫尉毋纳相国产殿门产不知禄已去北军入未央宫欲为乱殿门不纳徘徊往来平阳侯驰语太尉勃勃未敢诵言诛之也乃谓朱虗侯章曰急入宫卫帝章从勃请卒千人入未央宫掖门见产廷中逐产杀之郎中府吏舍厕中勃曰所患独产今已诛天下定矣案外戚传及夲纪考禄产本末则南军当是卫士以其在北军之南故谓南军盖汉初未有他兵也是岁卫尉营陵侯刘泽】北军在未央北为军垒垣置中垒校尉以一校守之【百官表中垒校尉掌北军垒门内并屯骑等凡八校尉皆武帝初置刑法志汉兴天下初定踵秦置材官于郡国京师有南北军之屯至武帝平百粤内増七校外有楼船晋灼曰凡八校尉胡骑不常置故云七校案汉初有南北军则中垒校尉掌北军垒门当是髙帝所置诸吕反太尉不得入北军则中垒校尉所守也武帝所置自屯骑以下凡七校尉百官表以八校尉皆武帝所置误矣北军当在未央北中垒盖中北军而屯也汉制每一校少者七百人多者千二百人】有事屯兵其中事已輙罢【文纪皇帝即日夕入未央宫夜拜宋昌为卫将军领南北军二年诏曰朕既不能逺德故■〈忄间〉然念外人之有非是以设备未息今纵不能罢邉屯戍又饬兵厚卫其罢卫将军黄覇传守京兆尹发骑士诣北军马不适士劾乏军兴】武帝时有诸校尉则常屯矣【胡建传监军御史与护军诸校列坐堂皇上】北军有监军御史【胡建传监军御史穿北军垒垣以为贾区】或曰监北军使者【刘屈牦传征和二年戻太子召监北军使者任安发北军兵安受节闭军门不肯应太子金日磾传莽何罗与通及少弟安成矫制夜出杀使者发兵案监北军使者与监军御史职号略同自天汉后更名】有护军都尉皆监其军察举非法【陈平传拜平为都尉使骖乗典护军诸将尽讙曰大王一日得楚之士卒未知其髙下即与同载使监护长者或譛平曰今大王尊官之令臣闻平使诸将金多者得善处金少者得恶处平反复乱臣也汉王召譲平平对云云汉王乃谢厚赐平拜以为护军中尉尽护诸将自初从至天下定后常以护军中尉从百官表护军都尉秦官平帝元始元年更名护军都尉卫青传元朔五年青将六将军击匈奴还帝诏御史曰护军都尉公孙敖三从大将军撃匈奴常护军傅校获王案护军不属大将军师公孙敖从青击匈奴故傅诸校傅音附】有军正正丞掌军法【百官表髙帝五年军正阳咸延为少府昭纪始元五年大鸿胪田广明军正王平击益州卫青传军正闳长史安李广利传击大宛还诏曰军正赵始成功最多为光禄大夫胡建传孝武天汉中守军正丞时监军御史为奸穿北军垒垣以为贾区建欲诛之乃约其走卒曰我欲与公有所诛吾言取之则取斩之则斩于是当选士马日监军御史与护军诸校列坐堂皇上建从走卒趋至堂皇下拜谒因上堂皇走卒皆上建指监军御史曰取彼走卒前曵下堂皇建曰斩之遂斩御史护军诸校皆愕惊不知所以建亦已有成奏在其懐中遂上奏曰臣闻军法止武以威众诛恶以禁邪今监军御史公穿军垣以求贾利私买卖以与士市不立刚毅之心勇猛之莭无以率先士大夫尤失理不公用文吏议不至重法黄帝李法曰壁垒已定穿窬不繇路是谓奸人奸人者杀臣谨案军法曰正无属将军将军有罪以闻二千石以下行法焉丞于用法疑执事不诿上臣谨斩以闻案史记司马穣苴传监军荘贾后至穰苴召军正问曰军法期而后至者云何对曰当斩遂斩荘贾以狥葢军正古官主军法者】非有事不统于太尉诸将军【髙后纪太尉欲入北军不得入胡建传军法曰正无属将军】而护军之属大司马自武帝始也【百官表护军都尉武帝元狩四年属大司马成帝绥和元年居大司马府北司直赵充国传昭帝时武都氐人反充国以大将军护军护军都尉撃定之又充国为后将军击西羗豪靡忘自归充国遣还谕种人护军以下皆争之王莾传大司马护军亷褒奏言安汉公云云】武帝增置七校曰屯骑曰歩兵曰越骑曰长水曰胡骑曰射声曰虎贲【百官表屯骑校尉掌骑士歩兵校尉掌上林苑门屯兵越骑校尉掌越骑长水校尉掌长水宣曲胡骑又有胡骑校尉掌池阳胡骑不常置射声校尉掌射声士虎贲校尉掌轻车皆武帝初置有丞司马校尉秩皆二千石刑法志武帝平百粤内増七校外有楼船晋灼曰百官表凡八校尉云七校者胡骑不常置按胡骑虽云不常置而自武宣后屡见诸传至光武始并长水岂得不在数中所谓七校者葢中垒系北军非武帝初置自屯骑而下为七校也】各掌其兵以备宿卫【三辅黄图汉有长水中垒虎贲越骑歩兵射声胡骑宿卫王宫周庐直宿后汉志屯骑越骑歩兵长水射声校尉皆亦掌宿卫兵】葢选募精勇及胡越内附之人比之期门羽林无复更代而京师始有长从坐食之兵矣有事时发五校或胡越骑【李陵传贰师将军伐大宛使陵将五校兵随后赵充国传子卬将期门佽飞羽林孤儿胡越骑为支兵元纪永光二年冯奉世撃西羗任千秋别将五校并进奉世复请益兵乃发三辅河东宏农越骑迹射佽飞彀者羽林孤儿】而越骑尤重率以所亲信领之【金日磾传金敞子渉领三辅胡越骑师古曰胡越骑之在三辅者若长水长杨宣曲之属是也霍光传兄孙山奉车都尉侍中领胡越兵光薨帝封山为乐平侯以奉车都尉领尚书事诸领胡越兵悉易以所亲信许史子弟代】中兴省中垒以胡骑虎贲并长水射声而置北军中候以监五营【后汉光武纪建武七年省长水射声二校尉官九年置青巾左校尉官十五年复置屯骑长水射声三校尉官改青巾左校尉为越骑校尉是也后汉志中兴省中垒但置中候以监五营胡骑并长水虎贲主轻车并射声】始谓五校为北军【吴汉传汉薨发北军五校轻车介士送塟案霍光传发材官轻车北军五校士军陈至茂陵谓北军及五校也东都省中垒无北军中候营遂通谓五校为北军】而胡越骑或以他军充之其名则犹故也【后汉志越骑校尉如淳曰越人内附以为骑也晋灼曰取其材力超越也案光武改青巾左校尉为越骑校尉臣昭曰越人非善骑所出晋灼为允案刑法志武帝平百粤増七校又诸传多言胡越骑则胡越非超越明矣葢光武以他军充越骑其官则仍旧名也】至于少府有佽飞【百官表少府属官有左弋居室令丞武帝太初元年更名佽飞佽飞掌弋射有九丞两尉臣瓉曰官有一令九丞在上林苑中结缯缴弋鳬鴈岁万头以供祀宗庙如淳曰吕氏春秋荆有兹非得寳剑于干将渡江中流两蛟绕舟兹非拔寳剑赴江刺两蛟而杀之荆王闻之仕以执圭后世以为勇力之官兹佽音相近师古曰亦因取其便利轻疾若飞故号佽飞】水衡有辑濯【百官表水衡都尉属官有辑濯令丞如淳曰辑濯船官也师古曰辑与楫同音集濯直孝反皆所以行船也】武帝以后时备兴发其所领士徒亦甚多矣【宣纪神爵元年发三辅中都官徒弛刑及应募佽飞射士诣金城赵充国传子中郎将卬将期门佽飞孤儿胡越骑为支兵刘屈牦传征和二年戾太子反屈牦矫制发辑濯士以与大鸿胪商邱成是也】三辅之兵中尉主之中尉掌宫外戒司非常水火之事【百官表中尉秦官掌徼循京师武帝太初元年更名执金吾秩中二千石后汉志执金吾一人秩中二千石掌中外戒司非常水火之事月三绕行宫外及主兵器】常以缇骑二百人廵京师【汉官曰执金吾缇骑二百人五百二十人舆服道从光满道路世祖叹曰仕宦当作执金吾】与卫尉相表里【胡广曰卫尉廵行宫中则金吾徼于外相为表里擒奸讨猾】其督捕奸盗则官司马都候属焉【汉旧仪官司马诸队都候领督盗贼属执金吾案百官表卫候司马及左右都候皆属卫尉葢领督盗贼之事则以属中尉欤】有大事发兵屯卫事已輙罢【髙纪十一年淮南王反上乃发上郡北地陇西车骑巴蜀材官及中尉卒三万人为皇太子卫军覇上文纪三年上幸甘泉发中尉材官属卫将军军长安】其征伐四夷不轻用也【武纪元鼎六年发陇西天水安定骑士及中尉河南河内卒十万人遣将军李息郎中令徐自为征西羗】其官有两丞司马候千人又中垒寺互武库都船及式道左右中候皆属焉【百官表有两丞候司马千人属官有中垒寺互武库都船四令丞都船武库有三丞中垒两尉又式道左右中候候丞左右京辅都尉尉丞兵卒皆属焉初寺互属少府中属主爵后属中尉】武帝置左右京辅都尉分掌三辅而属之中尉则中尉所事职唯徼循而已【百官表元鼎四年置三辅都尉都尉丞各一人】凡城中属长安令有左右尉其外有广部明部尉凡四尉【汉旧仪长安城中皆属长安令置左右尉城南城东置广部尉城西城北置明部尉凡四尉】自戾太子败乃置城门校尉掌城门屯兵【武纪征和二年太子亡初置城门屯兵】有司马十二城门候【百官表城门校尉秩二千石掌京师城门屯兵有司马十二城门候师古曰八屯各有司马门各有候萧望之署小苑东门候】其后以近臣领之【张安世传罢车骑将军屯兵更为卫将军两宫卫尉城门北军兵属焉】至开幕府如将军【外戚元后传王音代鳯为大司马车骑将军而平阿侯谭位特进领城门兵譲不受后上悔废平阿侯谭不辅政而薨也乃复进成都侯商以特进领城门兵置幕府得举吏如将军商代音为大司马卫将军而红阳侯立位特进领城门兵】而函谷关亦置关都尉屯兵守之葢京师之兵大畧具此【百官表关都尉秦官武帝初置魏相传大将军霍光责过相曰幼主新立以为函谷京师之固武库精兵所聚故以丞相弟为关都尉子为武库令】其外则荥阳屯兵临事輙发无常屯之兵也【髙纪十二年帝崩吕后与审食其谋曰诸将故与帝为编户民北面为臣心常鞅鞅今乃事少主非尽族是天下不安郦商见审食其曰诚如此天下危矣陈平灌婴将十万守荥阳樊哙周勃将二十万定燕代比闻帝崩诸将皆诛必连兵还向以攻关中陈平传平恐吕后及吕嬃怒乃驰传先去逄使者诏平与灌婴屯荥阳平受诏立复驰至宫惠纪七年发车骑材官诣荥阳太尉灌婴将髙后纪八年崩上将军禄相国产颛兵秉政因谋作乱齐悼惠王子朱虗侯章在京师欲与太尉勃丞相平为内应以诛诸吕齐王遂发兵禄产等遣大将军灌婴将兵撃之婴至荥阳使人谕齐王与连和待吕氏变而共诛之文纪三年济北王兴居闻帝之代欲自撃匈奴乃反发兵欲袭荥阳于是诏罢丞相兵以柴武为大将军将十万众撃之祁侯缯贺为将军军荥阳吴王濞传七国反天子遣曲周侯郦寄击赵将军栾布撃齐大将军窦婴屯荥阳监齐赵兵】郡国之兵则材官骑士是也汉创秦故始令天下县邑城【髙纪六年令天下县邑城】而材官骑士岁时讲肄然其给事郡国唯更卒卫士而材官骑士非虎符不得輙发【齐悼惠王传哀王谋发兵中尉魏勃绐召平曰王欲发兵非有汉虎符验也】唯当冦之邉特异内郡自汉初置诸侯王【髙纪五年立番君芮为长沙王立卢绾为燕王六年立兄宜信侯喜为代王以太原郡三十一县为韩国徙韩王信都晋阳七年废代王喜立子如意为代王九年废赵王敖徙代王如意为赵王诸侯王表诸侯比境周帀三垂外接胡越】以信臣监邉【卢绾传陈豨以郎中封为列侯以赵相国将监赵代邉兵韩信传陈豨为代相监邉辞信信挈其手曰公之所居天下精兵处也而公陛下之信幸臣也案髙纪九年废赵王敖徙代王如意为赵王葢豨始为代相及如意王赵复为赵相故二传不同耳】兵精地大随即叛亡【髙纪六年韩王信降匈奴十年代相国陈豨反上曰豨尝为吾使甚有信代地吾所急故封豨为列侯以相国守代十二年陈豨降将言豨反时燕王卢绾使人之豨所阴谋上使审食其迎绾绾称疾食其言绾反有端使樊哙周勃将兵撃绾诏曰燕王绾与吾有故爱之如子闻与陈豨有谋吾以为亡有故使人迎绾绾称疾不来谋反明矣】其后徙代地置云中【髙纪十一年上击陈豨还雒阳诏曰代地居常山之北与夷狄为邻赵乃从山南有之逺数有胡冦难以为国颇取山南太原之地益属代代之云中以西为云中郡则代受边冦益少矣】而长沙燕代皆割其南北边为郡【诸侯王表长沙燕代虽有旧名皆事南北边矣如淳曰长沙之南更置郡燕代以北更置縁边郡其所有饶利兵马噐械三国皆失之也】既又募民徙塞下为筑室屋复其家不输赋【鼌错传错上言今使胡人数处转牧行猎于塞下或当燕代或当上郡北地陇西以候备塞之卒卒少则入陛下不救则边民絶望而有降敌之心救之少发则不足多发逺县纔至则胡又已去聚而不罢为费甚大罢之则胡又入如此连年则中国贫苦而民不安矣陛下幸忧边境遣将吏发卒以治塞甚大惠也然令逺方之卒守塞一岁而更不知胡人之能不如选常居者家室田作且以备之以便为之髙城深堑具蔺石布渠荅复为一城其内城间百五十歩要害之处通川之道调立城邑毋下千家为中周虎落先为室屋具田器乃募罪人及免徒复作令居之不足募以丁奴婢赎罪及输奴婢欲以拜爵者不足乃募民之欲徃者皆赐髙爵复其家予冬夏衣廪食能自给而止郡县之民得买其爵以自增至卿其亡夫若妻者县官买予之人情非有匹敌不能久安其处塞下之民利禄不厚不可使久居危难之地胡人入驱而能止其所驱者以其半予之县官为赎其民如是则邑里相救助赴胡不避死非以徳上也欲全亲戚而利其财也此与东方之戍卒不习地势而心畏胡者功相万也以陛下之时徙民实边使逺方无屯戍之事塞下之民父子相保亡系虏之患利施后世名称圣明其与秦之行怨于民相去逺矣上从其言募民徙塞下错复言陛下幸募民以实塞下使屯戍之事益省输将之费益寡甚大惠也下吏诚能称厚惠奉明法存恤所徙之老弱善遇其壮士和辑其心而勿侵刻使先至者安乐而不思故乡则贫民相募而劝徃矣臣闻古之徙逺方以实广虚也相其阴阳之和甞其水泉之味审其土地之宜观其草木之饶然后营邑立城制里割宅通田作之道正阡陌之界先为筑室家有一堂二内门户之闭置器物焉民至有所居作有所用此民之所以轻去故乡而劝之新邑也为置医巫以救疾病以修祭祀男女有昏生死相恤坟墓相从种树畜长室家完安所以使民乐其处而有长居之心也臣又闻古之制边县以备敌也使五家为伍伍有长十长一里里有假士四里为连连有假五百十连一邑邑有假候皆择其贤材有护习地形知民心者居则习民于射法出则教民于应敌故卒伍成于内则军政定于外服习以成勿令迁徙幼则同游长则共事夜战声相知则足以相救昼战目相见则足以相识驩爱之心足以相死如此而劝以厚赏威以重罚则前死不还踵矣】不给卫士材官【汉官仪边郡不又给卫士材官】以令徙奸猾吏民于边以扞冦虏【武纪元狩五年徙天下奸猾吏民于边】有征伐则将其兵以从将军【朱买臣传上拜买臣为会稽太守受诏将兵与横海将军韩说等俱击破东越赵充国传虏絶转道诏将八校尉与骁骑都尉金城太守合疏捕山间虏充国计欲以威信招降罕开及刼畧者时上已发云云与武威张掖酒泉太守各屯其郡者合六万人矣又云上即拜酒泉太守辛武贤为破羗将军将兵六千一百人炖煌太守快将二千人昭纪元凤三年辽东乌桓反以中郎将范明友为度辽将军将北边七郡郡二千骑击之】虽髙爵得复然不能不兴发也【贾谊传令西边北边之郡虽有长爵不轻得复五尺以下不轻得息】太守将万骑行障塞【汉旧仪边郡太守将万骑行障塞】治亭徼【食货志上北出萧闗行猎新秦中以勒边兵而归新秦中或千里无亭徼于是诛北地太守以下案上下文当是元鼎中纪下书】置长史司马候千人盖其权重矣【汉旧仪边郡太守置长史一人丞一人治兵民当兵行长史领置部都尉千人司马候农都尉皆不治民百官表边郡守又有长史掌兵马秩六百石后汉志郡置太守一人丞一人郡当边戌者丞为长史王国之相亦如之冯奉世传冯谭以孝廉为郎补天水司马严助传发兵会稽会稽守欲距法不为发助乃斩一司马谕意指】部都尉部戍卒乗障塞有东西部或南北部皆因秦故随地要害稍损益之【地理志朔方五原云中定襄代郡辽东有东西中部都尉酒泉有东西北部都尉鴈门上谷辽西有东西部都尉会稽有南西部都尉陇西乐浪有南部都尉北地武威广汉上郡有北部都尉西河有南西北部都尉炖煌有中部都尉案百官表有长史典兵马则部都尉葢部戍卒守塞欤】乗塞列隧不过数千人【赵充国传充国奏云窃见北边自炖煌至辽东万一千五百余里乗塞列隧有吏卒数千人虏数大众攻之而不能害】有障塞尉各领其土【武纪太初三年遣光禄勲徐自为筑五原塞外列城西北至卢胊强弩都尉路博德筑居延秋匃奴入定襄杀掠数千人行壊光禄诸亭障晋灼曰地理志从五原棝阳县北出石门障即得所筑城师古曰汉制毎塞要处别筑为城置人镇守谓之候城此即障也后汉志边县有障塞尉掌禁备羗夷犯塞张汤传博士狄山言汤诈忠于是上作色曰吾使生居一郡能无使虏入盗乎山曰不能曰居一县曰不能复曰居一障间山自度辩穷且下吏曰能乃遣山乗障至月余匃奴斩山头而去】要以屯卫边民不以从征也【案诸纪传无戍卒从军攻战也】农都尉武帝初置领内郡卒屯田塞下因以备虏【百官表农都尉武帝置后汉志武帝时置农都尉主屯田殖谷】其制边守塞大略如此然犹困于匃奴之强毎闻虏入则发兵屯边公卿大夫罢于奔命逺者至六月輙罢归【周亚夫传文帝后六年匃奴大入邉以宗正刘礼为将军军霸上祝兹侯徐厉为将军军棘门河内守周亚夫为将军军细栁以备胡月余三军皆罢武纪元光元年卫尉李广为骁骑将军屯云中中尉程不识为车骑将军屯鴈门六月罢二年御史大夫韩安国为护军将军卫尉李广为骁骑将军太仆公孙贺为轻车将军大行王恢为将屯将军太中大夫李息为材官将军将三十万众屯马邑谷中诱致单于欲袭击之单于入塞觉之走出六月罢】武帝后时有将屯之兵矣【李陵传为骑都尉将勇敢五千人教射张掖酒泉以备胡霍去病传路博徳为强弩都尉屯居延赵充国传迁中郎将将屯上谷赵充国传将四万骑屯縁边九郡师古曰九郡盖五原朔方云中代郡鴈门定襄北平上谷渔阳】自征伐之余夷狄衰耗于是即其归义者处之塞外为属国【鼌错传今降胡义渠蛮夷之属来归义者数千饮食长技与匃奴同可赐以坚甲絮衣劲弓利矢益以边郡之良骑令明将能知其习俗和辑其心者以陛下之明约将之即有险阻以此当之武纪元狩二年匃奴昆邪王杀休屠王幷将其众合四万人来降置五属国处之赵充国传减陇西北地上郡戍卒之半乃分处降者扵边五郡故塞外而皆在河南因其故俗为属国宣纪五凤三年置西河北地属国以处匃奴降者】置属国都尉领之【百官表典属国掌蛮夷降者武帝元狩三年昆邪王降复増属国置都尉丞侯千人属官九译令地理志天水勇士安定三水上郡龟兹西河羙稷五原蒲泽皆属国都尉治后汉窦融谓兄弟曰张掖属国精兵万骑】以备藩卫从征伐【赵充国传发郡骑及属国胡骑伉健各千倅马什二就草功臣表昆侯渠复絫以属国大首渠击匃奴侯骐侯驹几以属国骑击匃奴捕单于兄侯】而西域有都护【百官表西域都护加官宣帝地节二年初置以骑都尉谏大夫使护西域三十六国有副校尉秩比二千石丞一人司马候千人各二人西域传自伐宛之后西域震惧于是自炖煌西至盐泽徃徃起亭而轮台渠犂皆有田卒数百人置使者校尉领护以给使外国者至宣帝时遣卫司马使护鄯善以西数国其后匃奴日逐王叛单于将其众来降护鄯善以西使者郑吉迎之乃使吉倂护北道故号曰都护都护督察乌孙康居诸外国动静有变以闻可安辑安辑之可击击之都护治乌垒城去阳闗二千七百三十八里与渠犂田官相近土地肥饶于西域为中故都护治焉陈汤传迁西域副校尉与甘延寿俱出西域汤矫制发城郭诸国兵车师戊巳校尉屯田吏士汉兵胡兵合四万余人攻斩郅支单于】车师有戊巳校尉【百官表戊巳校尉元帝初元元年置有丞司马各一人候五人秩比六百石西域传元帝复置戊巳校尉屯田车师前王庭师古曰甲乙丙丁庚辛壬癸皆有正位惟戊巳寄治今所置校尉亦无常居故取戊巳为名也有戊校尉有巳校尉一说戊巳居中镇覆四方今所置校尉亦处西域之中抚诸国也案戊巳校尉在车师前王庭非寄治又车师在西域东邻匃奴亦非处西域之中也校尉名戊巳其义未详】监护诸国屯田殖谷以絶匃奴羗道所谓以蛮夷制蛮夷者也
　　补汉兵志
附录：
补汉兵志一卷（浙江巡抚采进本）
宋钱文子撰文子字文季乐淸人绍兴三年由上舍释褐出身以吏部员外郞兼国史院编修官厯宗正少卿后退居白石山下自号白石山人宋初惩五代之弊收天下甲兵悉萃京师谓之禁军辗转增益至于八十余万而虚名昌滥实无可用之兵南渡以后仓皇补苴招聚弥多而冗费亦弥甚文子以汉承三代之后去古未远犹有寓兵于农之意而班史无志因摭其本纪列传及诸志之中载及兵制者裒而编之附以考证论断以成此书卷首有其门人陈元粹序述其作书之意甚详盖为宋事立议非为汉书补亡也朱彝尊跋称其言近而指远词约而义该非低头拱手高谈性命之学者所能然兵农旣分以后其势不可复合必欲强复古制不约以军律则兵不足恃必约以军律则兵未练而农先扰故三代以下但可以屯种之法寓农于兵不能以井田之制寓兵于农文子所论所谓言之则成理而试之则不可行者卽以宋事而论数十万之众久已仰食于官如一旦汰之归农势不能靖惟有聚为贼盗耳而以渐而损之则兵未能遽化为农农又未能遽化为兵仓卒有事何以御之此又明知其弊而不能骤革者也以所论切中宋制之弊而又可补汉志之阙故仍录之以备参考文献通考载此书作补汉兵制与此本不同然文子明言班书无兵志则作补兵志审矣通考盖传写讹也（四库全书总目卷八十二·史部三十八·政书类二）
白石诗传二十卷
宗正少卿乐清钱文子文季撰所居白石岩以为号【案宋史艺文志白石诗传二十卷又诗训诂三卷魏了翁作钱氏集传序曰别为诂释如尔雅类例】（四库全书·史部·目录类·经籍之属·直斋书录解题卷二）
补汉兵制一卷
钱文子撰（四库全书·史部·目录类·经籍之属·直斋书录解题卷十二）
白石诗传二十卷
陈氏曰宗正少卿乐清钱文子撰所居白石岩因以为号（四库全书·史部·政书类·通制之属·文献通考卷一百七十九）
补汉兵制一卷
陈氏曰钱文子撰（四库全书·史部·政书类·通制之属·文献通考卷二百二十一）
钱文子白石诗传一十巻又诗训诂三巻（四库全书·史部·正史类·宋史卷二百二）
钱文子中庸集传一巻（四库全书·史部·正史类·宋史卷二百二）
钱文子论语传赞二十巻（四库全书·史部·正史类·宋史卷二百二）
钱文子孟子传赞十四卷（四库全书·史部·正史类·宋史卷二百五）
钱文子补汉兵志一巻（四库全书·史部·正史类·宋史卷二百七）
钱氏【文子】白石诗传
宋志二十卷
存
魏了翁序曰古之言诗以见志者载于鲁论左传及子思孟子诸书与今之为诗事实文义音韵章句之不合者盖十六七而贯融精粗耦合事变不啻自其口出大抵作者本诸性情之正而说者亦以发其性情之实不拘拘于文辞也自孔孟氏没遗言仅存乃皆去籍焚书之余编残简脱师异指殊厯汉魏晋隋久而无所统一上之人思所以救之于是尚书存孔三礼存郑易非王氏不宗春秋惟优左杜诗专取毛郑士岂无耳目肺肠而不能以自信也则宁倍往圣不刊之经毋违时王所主之传所谓传者千百家中一人耳而一时好尚遂定为学者之正鹄占毕训故悉惟其意违之则曰是非经指也以他书且不可况言诗乎诗之专于毛郑其来已久舍是诚无所宗然其间有浅闇拘迫之说非皆毛郑之过序文自一言而下皆厯世讲师因文起义傅会穿凿之说乃敢与经文错行而人不以为疑毛传简要平实无臆说无改字于序文无所与犹足以存旧闻开来哲至郑氏惟序是信则往往迁就迎合傅以三礼彼其于诗于礼文同而释异已且不能以自信也而流及后世则皆推之以为不可迁之宗迨我国朝之盛然后欧苏程张诸儒昉以圣贤之意是正其说人知末师之不可尽信则相与辨序文正古音破改字之谬辟专门之隘各有以自靖自献极于近世吕成公集众善存异本朱文公复古经主叶韵然后兴观羣怨之旨可以吟咏体习庶几其无遗憾矣永嘉钱公又并去讲师增益之说惟存序首一言约文述指篇为一赞凡旧说之渉乎矜已讪上伤俗害伦者皆在所不取题曰钱氏集传又别为诂释如尔雅类例者使人便于习读始公奉使成都尝出以视予至是门人丁文伯黼起家守庐陵将为板行而属予题辞呜呼圣人之经犹王室也二牧三监九宗五正相与同心僇力黜其不衷疆以周索虽匪风下泉之弱也苟有是志犹足以维持人心况巨人价藩实翰王略予惧不得与于执事其何敢辞钱公名文子字文季永嘉人蚤以明经厉志有声庠序仕至宗正少卿学术行谊为士人宗仰云
乔行简序曰诗者人心之所存有感而后发者也故国风雅颂莫非忧乐怨慕之所形见言诗者必自夫治道之隆替诗人之性情而索之斯足以得其意而达其微泥诸儒杂出之说而无优柔自求之功则其义隐矣小序之于诗其说固未必皆不然也前辈之传诗乃有削去而不存者今白石先生之诗传亦独有取于篇首之一言岂非前后讲师各出已见间不免于自相背戾而适以紊乱诗人之意乎士方入小学时诗之与序混然于句读诵习之初彼固视之皆经也迨夫稍通大义序之说或主于内且将牵合诗意以就之此其为诗之病痼矣志于传授解惑者苟不为之拔其本根而去其所先入安能使之以诗求诗而自有所得哉此殆黜异尊经之意故虽若失之易而不暇问也至于他所发明如世变之自兴而趋废人情之怀旧而怆新或致爱于君而引咎于已或委顺于天而无恶于人者先生尤致意然亦不过一章之中释以数语一篇之后赞以数辞而所谓发乎情止乎礼义者固已为之焕然善逆诗人之志者岂必待辞费哉行简昔尝从先生游听言论如引岷江下三峡滔滔乎其无涯也今是书乃谨严简要如此则知先生之学自博而之约岁殊而月异矣同门汤尹程尝为余述先生病革时言曰吾于诗传尚多欲有所更定又以见其用功之不已所诣之益深也先生姓钱氏讳文子字文季永嘉人入太学以两优解褐仕至宗正少卿干淳诸老之后岿然后学宗师白石其徒号之也没今二十余年司马文正公之孙述自尚书郎出守永嘉行简知先生有是书而未广也又知郡太守之贤可属以此乃访求于汤尹之侄时大俾偕诂释刻诸郡斋云绍定六年六月朔（四库全书·史部·目录类·经籍之属·经义考卷一百九）
诗训诂
宋志三卷
存
陈振孙曰宗正少卿乐清钱文子撰所居白石岩因以为号
徐秉义曰钱氏诗诂三卷曰释天曰释地曰释山曰释水曰释人曰释言曰释礼曰释乐曰释宫曰释器曰释车曰释服曰释食曰释禽曰释兽曰释虫曰释鱼曰释草曰释木凡一十九门（四库全书·史部·目录类·经籍之属·经义考卷一百九）
钱文子【字文季温州乐清人绍熙三年上舍释褐出身治春秋三年九月以吏部员外郎兼四年四月为宗正少卿仍兼】（四库全书·史部·职官类·官制之属·南宋馆阁录__南宋馆阁录续录卷九）
钱文子【字文季乐清人笃学明经为儒林巨擘入太学月书季考每占髙等绍熙壬子以两优释褐授职官其后把麾持节皆以循良介特著称擢宗正少卿】（四库全书·子部·类书类·万姓统谱卷二十七）
钱氏诗集传序　　（宋）魏了翁 撰
（四库全书·集部·别集类·南宋建炎至德佑·鹤山集卷五十四）
古之言诗以见志者载于鲁论左传及子思孟子诸书与今之为诗事实文义音韵章句之不合者盖什六七而贯融精粗耦事合变不翅自其口出大抵作者本诸性情之正而说者亦以发其性情之实不拘拘于文辞也自孔孟氏没遗言仅存乃皆去籍焚书之余编残简脱师异指殊歴汉魏晋隋久而无所统一上之人思所以救之于是尚书存孔三礼守郑易非王氏不宗春秋惟优左杜诗専取毛郑士岂无耳目肺肠而不能以自信也则宁倍徃圣不刋之经毋违时王所主之传所谓传者千百家中一人耳而一时好尚遂定为学者之正鹄占毕训故悉惟其意违之则曰是非经指也以他书且不可况言诗乎诗之専于毛郑其来已久舎是诚无所宗然其间有浅闇拘迫之说非皆毛郑之过序文自一言而下皆歴世讲师因文起义傅会穿凿之说乃敢与经文错行而人不以为疑毛传简要平实无臆说无改字于序文无所与犹足以存旧闻开来哲至郑氏惟序是信则徃徃迁就迎合傅以三礼彼其于诗于礼文同而释异已且不能自信也而流及后世则皆推之为不可迁之宗迨我国朝之盛然后欧苏程张诸儒昉以圣贤之意是正其说人知末师之不可尽信则相与辨序文正古音破改字之谬辟専门之隘各有以自靖自献极于近世吕成公集众善存异本朱文公复古经主叶韵然后兴观羣怨之旨可以吟咏体习庶几其无遗憾矣永嘉钱公又并去讲师増益之说惟存序首一言约文述指篇为一赞凡旧说之涉乎矜已讪上伤俗害伦者皆在所不取题曰钱氏集传又别为诂释如尔雅类例者使人便于习读始公奉使成都甞出以示予至是门人丁文伯黼起家守庐陵将为板行而属予题辞呜呼圣人之经犹王室也二牧三监九宗五正相与同心僇力黜其不衷疆以周索虽匪风下泉之弱也茍有是志犹足以维持人心况巨人价藩实翰王略予惧不得与于执事其何敢辞钱公名文子字文季永嘉人蚤以明经厉志有声庠序仕至宗正少卿学术行谊为人士宗仰云
书钱氏补汉兵志后　　（清）朱彝尊 撰
（四库全书·集部·别集类·清代·曝书亭集卷四十五）
宋惩五代之弊收天下甲兵悉萃京师名曰禁军开宝入籍十九万三千不为不多矣至道増至三十五万八千天禧増至四十三万一千庆歴増至八十二万六千治平以降迄于元丰稍为裁减尚六十余万徽宗将一童贯而禁军阙额二十四万靖康之祸按籍止存三万人而已无一夫可驱之战者遂以不支髙宗将一张浚富平符离之败弃师累十万乃莫有正其罪者尚可言兵事乎乐清钱文子见南渡兵食之冗滥也以汉制不失寓兵于农遗意而班史无志因以补之书仅一卷言近而旨逺辞约而义该此非低头拱手髙谈性命之学者所能括也文子字文季绍熙三年由上舍释褐出身以吏部员外郎兼国史院编修官歴宗正少卿退居白石山下自号白石山人故所辑诗传及是编皆以白石着録不知者疑是姜夔书误矣卷首有陈元粹序后有王大昌跋皆其弟子跋称嘉定中锓板于淮南漕廨予所抄者虞山钱曽藏本也
