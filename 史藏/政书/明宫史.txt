宫史　　（明）吕毖 撰

　　钦定四库全书

　　史部十三

　　明宫史

　　政书类二

　　仪制之属

　　提要

　　（臣）等谨案明宫史五卷旧本题芦城赤隠吕毖校次毖始末未详考明末有吕毖字贞九呉县人尝撰事原初畧三十四卷序题崇祯甲申姓名时代皆相合疑即其人然艹茅之士何由得详记禁庭事殆不可解毋乃奄人知文义者所私记毖依附其门为之编録故不称撰述而称校次欤其书叙述当时宫殿楼台服食宴乐及宫闱诸杂事大抵冗碎猥鄙不足据为典要至于内监职掌条内称司礼监掌印秉笔秩尊视元辅权重视总宪云云尤为悖妄葢歴代奄寺之权惟明为最重歴代奄寺之祸亦惟明为最深二百余年之中盗持魁柄浊乱朝纲卒至于宗社郊墟生灵涂炭实为汉唐宋元所未有迨其末造乆假不归视威福自専如具固有遂肆无忌惮笔之于书故迹其致亡之道虽亦多端要以宠任貂珰为病本之所在也我朝自列圣以来家法森严内竖不过供洒扫或违律令必正刑章不待于逺引周官委权冡宰而干纲独握宫掖肃清已足垂法于万世乃犹防微杜渐虑逺思深特命缮录斯编登诸册府着前代乱亡之所自以昭示无穷伏考尚书有曰殷鉴不逺在夏后之世诗大雅有曰仪鉴于殷亦越汉之髙帝使陆贾作新语亦曰着秦之所以失与我之所以得葢时代弥近资考镜者弥切也皇上于内殿丛编捡逢是帙辟其缪而仍存之圣人之所见者大矣谨恭録谕旨弁冕简端仰见衡鉴亲操折衷众论勒千古未有之鸿编皆义主劝惩言资法戒非徒以雕华浮艶为蔵弆之富也

　　乾隆四十七年十一月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●上谕

　　乾隆四十七年四月十七日内阁奉上谕昨于养心殿存贮各书内检有明朝宫史一书其中分类叙述宫殿楼台及四时服食宴乐并内监职掌宫闱琐屑之事卷首称芦城赤隠吕毖较次其文义猥鄙本无足观葢明季寺人所为原不堪采登册府特是有明一代粃政多端总因阉寺擅权交通执政如王振刘瑾魏忠贤之流俱以司礼监秉笔生杀予夺任所欲为遂致阿柄下移干纲不振每阅明代宦官流毒事迹殊堪痛恨即如此书中所称司礼监掌印秉笔等竟有秩尊视元辅权重视总宪之语以朝廷大政付之刑余俾若軰得以妄窃国柄奔走天下卒之流冦四起社稷为墟伊谁之咎乎着将此书交该总裁等照依原本抄入四库全书以见前明之败亡实由于宫监之肆横则其书不足録而考镜得失未始不可藉此以为千百世殷鉴并将此旨録冠简端钦此

　　●钦定四库全书

　　明宫史卷一

　　（明）吕毖 撰

　　○宫殿规制

　　皇城外层向南者曰大明门与正阳门永定门相对者也稍北过公生左门而向东者曰长安左门再东过玉河桥自十王府西夹道往北向东者曰东安门转而过天师庵草场转西向北曰北安门即俗称厚载门是也转而过太平仓迤南向西曰西安门再南过灵济宫灰厂向西曰长安右门红栅之内门之北则登闻鼓院在焉此外围之六门墙外周围红铺七十二处
　　紫禁城外向南第一重曰承天之门每年霜降后吏部等衙门朝审刑部重囚在门前中甬道之西东西甬道之南五府等衙门坐东向西吏部等衙门坐西朝东吏部主笔者第一座刑部正堂第二座都察院第三座余以次列之南二重曰端门三重曰午门魏阙西分曰左掖门曰右掖门转而向东曰东华门向西曰西华门向北曰玄武门此内围之八门也墙外周围红铺三十六处每晚有勲臣一员在门左门内直宿每更官军提铜铃巡之而护城之河遶焉
　　皇城内自北安门里街东曰黄瓦东门门之东街南曰尚衣监街北曰司设监再东曰酒醋麫局曰内织染局曰皮房纸房曰针工局巾帽局曰火药局即兵仗局之军器库也再东稍南曰内府供用库曰畨经厂曰道经厂曰司苑局曰钟鼓司再南曰新房曰都知监曰司礼监司礼监第一层门向西与新房之门一様门之内稍南有松树十余株者内书堂也先师位供安向南其楹联曰学未到孔圣门墙须努力儧行几步了不尽家庭事业且开懐丢在一边圣人位之北一间则内书堂教书词林先生讲憩之所也厨房设在后凡米肉食料俱取办于光禄寺内书堂稍北曰崇圣堂再北向南者则二层门矣入此门再东朝南者斯本监公厅之大门也门外有东西二井递封汲之西井之西一小门东井之东一小门其内皆提督监官典簿文书房掌司所居房屋也古书籍名画笔墨绫纱纸札各有库贮焉新房之北司礼监也新房之南御马监也所谓新房者东西一街南北一连二连三连等连连之十字路口各有井御马监之南向西者曰杆子房曰北膳房曰暖阁厂之东门可通河而西门最高大启闭不便遂于大门扇上复开一小门以便行走河之西岸榆栁成行花畦分列如田家也曰南膳房再南曰冥器厂曰混堂司曰内东厂曰尚膳监拨子斜对御马监向东者曰北花房亦办膳之所也曰印绶监曰中书房曰蹴圆亭曰内承运库此库掌印佥书掌司写字诸人所住之署也此路总名之曰东河边尚有房八区则司礼监秉笔随堂众住所谓河边直房是也过东上北门东中门街北曰弹子房曰学医读书处曰光禄寺街南曰篦头房再东则东安门里俗所称墙门者过桥则东安门也自东至南武庙恒临幸之门之东曰重华宫其前曰重华门曰广爱门曰咸熙门曰肃雍门曰和熙门犹干清宫之制而后有两井东西有两长街西长街则有兴善门丽京门长春门清华门宁福宫嘉福宫明徳宫永春宫永宁宫延禧宫延春宫宜春宫今为停丧之所凡妃嫔皇子皇女之丧皆于此停灵至发引时出东上南门东上北门北中门北安门诣西山等处坟园安厝东长街则有广顺门中和门景华门宣明门景明门洪庆门洪庆殿供畨佛之所也又有膳房又有门曰景和门又东则内承运库藏也自东上南门迤南街东曰永泰门门之内街北则重华宫之前门也其东有一小台台上有一小亭再东南则崇质殿俗云黑瓦殿是也【景泰间英庙自北狩回所居永泰门】再南街东则皇史宬珍藏太祖以来御笔实録要紧典籍石室金柜之书此其处也皇史宬每年六月初六日奏知晒晾司礼监第一员监官提督董其事而稽核之其看守则监工也左右小门曰■〈皇书〉【音龙】厯左门曰■〈皇书〉厯右门再东则追先阁钦天阁透珨碑在焉世庙御制钦天颂勒于碑碑石光润近似卧碑制也再南则御前作也
　　皇史宬之西过观心殿射箭处稍南有门曰苍龙其南则昭明门其西南则嘉乐馆也其北曰丹鳯门门列金狮二内有正殿曰龙徳左殿曰崇仁右殿曰广智正殿殿后则飞虹桥也桥以白石为之凿狮龙鼃鳖鱼虾海兽水波汹涌活跃如生云是三宝太监郑和自西域得之非中国石工所能制者桥之前右边一块缺损云是中国补造屡易屡泐亦古迹也桥之南北有坊二曰飞虹曰戴鳌姜立纲笔也桥之东西有天光云影二亭又北迭石为山山下有洞额曰秀岩以磴道分而上之其高高在上者干运殿也左右各耸一亭曰凌虚曰御风隔以山石藤萝花卉若墙壁焉又后为永明殿最后为圆殿引流水遶之曰环碧又再东曰玉芝宫后殿曰大徳殿外劵门曰宝庆门曰延祥门曰佳丽门其东墙外则观心殿也自皇史宬东南有门通河河上曰涌福阁旧名澄辉阁俗所谓骑马楼者是也迤东沿河转北则吕梁洪则东安桥再北有亭居桥上曰涵碧又北则回龙观在焉其殿曰崇徳者是也观多海棠每至春深盛开之时圣驾多临幸之是河也从北安门外文昌宫迤东步粮桥入经皮房内织染局巾帽局御马监之东东安门桥下至长安左门外迤东之玉河桥出焉北安门内街东曰安乐堂凡内官有疾者送此调理山陵及外厂九门官则不送也再南黄瓦西门之里则内官监也过北中门迤西则白石桥万洪殿等殿至大高玄殿则习学道经内官之所居也其北则里氷窨也北中门之南曰寿星殿左曰毓秀馆右曰育芳亭后曰万福阁其上曰臻福堂曰永禧阁其下曰聚仙室曰延宁阁曰北果园殿之西门内有树一株挂铁铸云板因年乆树长遂衔云版于树干之内止露十之三诚古迹也殿之东曰永寿殿曰观花殿植牡丹芍药甚多曰集芳亭曰会景亭曰翫春楼其下曰寿安室曰观徳殿亦射箭处也与御马监西门相对乃寿皇殿之东房万厯中年始开者殿之南则万岁山俗所谓煤山者此也【故老云土查堆筑而成崇祯己巳冬大京兆疏亦曾误指为有煤】山下树木葱郁鹤鹿成羣呦呦之鸣与在阴之和互相唤发可并闻于霄汉间上有一成磴道每重阳日圣驾在山顶升座可遥望靡涯矣山之门曰万岁门再南曰北上门左曰北上东门右曰北上西门西可望干明门东可望御马监也再南过北上门则紫禁城之玄武门也
　　此上西门之西大高玄殿也其前门曰始青道境左右有牌坊二座曰先天明镜曰太极仙林曰孔绥皇祚曰弘佑天民又有阁二座左曰炅【呼如阳】明阁右曰相【呼如阴】灵轩内曰福静门曰康生门曰高玄门曰苍精门曰黄华门殿之东北曰无上阁其下曰龙章鳯篆曰始阳斋曰象一宫所供象一帝君范金为之高尺许乃世庙玄修之御容也稍西曰石作曰圆明阁又西曰干明门门里迤南曰兵仗局曰西值房即尚衣监所属之袍房也曰旧监库属内官监地方曰尚膳外监曰甜食房曰西上北门其东向北者则西下马门矣
　　紫禁城护城河一带其东有内承运库衙门起至北花房止西岸有矮河墙罗列石作物料其东北角西北角有澡马河礓■〈石察〉石栅
　　自西北上门过西上南门向东则御用监也又南向西则银作局也再南过桥向南者曰灵台亦有观象台铜铸浑天仪以测星度观云气焉沿河西岸而南者曰宝钞司自西中门之西则尚宝监也鹰房司也属尚监再西出西苑门迤南向东曰灰池曰水碓水磨河之西土坡之上曰昭和殿曰拥翠宫曰趯台坡曰澄渊亭又北曰紫光阁再西曰万寿宫曰寿源宫嘉靖四十四年春更曰百禄宫曰五福殿曰承佑殿左佑祥殿右佑宁殿曰龙吉斋曰鳯祥馆曰昭祥阁曰朗瑞居曰耀曦门曰耀朗门曰含祥门曰成瑞门曰永和门曰永顺门曰永绥门曰永祉门曰纳康门曰长宁门曰凝一殿其东曰万春宫曰含春殿曰万和宫曰万华宫曰万宁宫曰御馔庖曰体仁门曰履康门曰启泰门曰纳福门曰泰安门其西曰仙禧宫曰仙乐宫曰仙安宫曰仙明宫其朝东南起有门廿一曰常宁曰常和曰常善曰常耀曰金宁曰攸顺曰攸利曰金静曰金瑞曰宣惠曰静安曰素康即灌木曰金宁即授衣曰常静曰寿安曰康成曰东和其南曰阳徳曰永光曰嘉安其东曰柏木殿曰旋坡台即兔儿山显扬殿也曰迎仙亭牌坊二南曰福峦北曰禄渚台上七层牌额曰玉光曰光华曰华耀曰耀真曰真境曰境仙曰仙台曰朝元馆曰景徳殿曰大光明殿曰登丰门曰广福门曰太始殿曰太初殿曰宣恩亭曰飨社亭曰一阳亭曰万仙亭后曰永吉门曰左安门曰右安门曰太极殿曰统宗殿曰总道殿曰天元阁下曰阐玄保祚朝东外二门曰天平曰丰和曰无逸殿曰豳风亭曰落成殿金海石桥之北河之西岸向南曰玉熈宫曰承华殿即迎翠殿曰宝月亭曰芙蓉亭曰清馥殿曰丹馨殿曰锦芳亭曰翠芬亭曰长春门曰昭馨门曰端芬门曰馥景门曰仙芳门曰馥东门曰馥西门曰澄碧亭曰腾波亭曰飞霭亭曰腾禧殿即黑老婆殿也曰王妈妈井河之上游倒影入水如城阙龙宫者曰干徳殿即俗所云北台是也高八丈一尺广十七丈磴道三分三合而上之万厯二十九年夏建干清宫牌子朝中内官监总理陈永寿董其役至天启元年十一月十四日奉旨折毁平之天启四年夏就其处为嘉豫殿其门曰迎凉门牌坊南曰福渚北曰寿岳河中有亭五中曰龙泽左曰澄祥右曰涌瑞左曰滋香右曰浮翠总谓之曰五龙亭也又洞三上曰龙寿中曰玉华下曰游仙已上俱万厯三十年秋添其三洞至天启元年冬拆再西则内教场也曰振武殿曰恒裕仓曰省敛事稍南临河有坊曰引祥桥其东则北闸口曰洪应殿曰坛城曰轰雷轩曰啸风室曰嘘雪室曰云雨室曰耀电室曰清一斋曰宝渊门曰灵安堂曰精馨堂曰驭仙次曰辅国堂曰演妙堂曰入圣居也自北闸口迤南东岸曰船屋乃冬日藏龙舟之所有弘济神祠桥之南亦有船屋焉再南曰玄熙殿有马头左拥翠亭右飞香亭后更名曰玄润亭再南曰陟山门通里氷窨者也又西马头曰龙渊亭曰念善馆又有玄雷居又有亭曰龙湫又有殿曰寿源即太素殿曰正心斋曰博敬斋曰素左门曰素右门曰隆治门曰腾瑞亭曰滋祥亭又再南岿然若山者广寒殿即俗云萧后梳妆台也【万厯七年倾颓其中钱多至元年号神宗亦曾分赐辅臣张居正数枚】曰太液桥其牌坊曰堆云曰积翠【今止存山石基址天启年间魏忠贤擅政又将旧砌山石俱拆毁焉】又再南曰圆殿即承光殿也砖砌如城墙亦有雉堞以磴道分上之上有楼阁古松松乃数百年物霜干虬枝式如偃盖凡枝之垂者皆以杉木撑拄之此干明门之西也其石梁如虹直跨金海通东西之往来者曰玉河桥有坊二曰金鳌玉蝀【万厯年间每遇七月十五日道经厂汉经厂做中元法事放河灯于此桥之中一空约丈余以木杇代石亦用木栏杆桥之东岸】再南曰五雷殿即椒园也亦名蕉园凡修实録成于此焚草左迎祥馆右集瑞馆曰太玄亭曰问法所曰临漪亭曰水云榭再南则至西苑门矣由玉河桥玉熙宫迤西曰棂星门迤北曰羊房夹道牲口房虎城在焉内安乐堂在焉棂星门迤西曰西酒房曰西花房曰大藏经厂即司礼监之经厂也又西曰洗帛厂曰果园厂曰西安里门曰甲字等十库曰司钥库曰鸽子房街南曰惜薪司正西则西安门也棂星迤西街南赃罚别库之门也门之东迤南曰蚕池曰阳徳门又西曰迎和门则万寿宫之门也自阳徳门外皆可以至河是河也由北安门外药王庙西桥下入萦回洸漾蓄泄惟谨莲藕鱼鰕味最美其萑苇茂密水禽上下俨若江南景云冬至河冻可拖床以木作平板上加交床或稿荐一人在前引绳可拉三二人行氷如飞遇积雪残云景更如画【世庙晚年尚玄修多居西内嘉靖壬寅正月十六日皇太子自宫中往见即絶河氷而过时合臣夏言词云胡床稳坐渡层氷即指拖床作也万厯年间临御既乆禁网疎阔每于河冻之后近京贫民羣来趂食即于皇城内外凡有冰处拉拖床以餬口遇雪后林皋间拖床者艳素相间交拉如织亦有兴豪乘醉而频往返者至春冰将泮或间有沉溺捐生】其河自宝钞司东与护城河之西脉合流过长安右门之北经承天门前再东过长安左门之北自涌福阁会归于皇城之巽域而总出焉
　　护城河者自北闸口分流经内官监白桥大高玄殿之东北上西门之外半边石半邉砖桥入此桥半用石者防车轮耳大高玄殿前竖石牌二曰宫眷人等至此俱下车马【世宗尊崇玄教敬恪如此】水由桥下至紫禁城墙下护城河而东而西经太庙之东玉芝宫飞虹桥之西而西脉则自太社太稷坛之西至灵台宝钞司之东总合流于涌福阁之河焉
　　紫禁城内之河则自玄武门之西从地沟入至廊下家由懐公门以南过长庚桥与马房桥由仁智殿西御酒房东武英殿前思善门外归极门北皇极门前会极门北文华殿西而北而东自慈庆宫前之徽音门外蜿蜒而南过东华门里古今通集库南从紫禁城墙下地沟亦自巽方出归护城河或显或隠总一脉也【神庙乆不临御河遂壅塞不通帮石圮泐者多魏忠贤专政时勒令疏通】是河也非谓鱼泳在藻以恣游赏又非故为转折以耗物料盖恐有意外回禄之变则此水尽可赖焉【天启四年六科廊灾六年武英殿西油漆作灾皆得此水之济而鼎建皇极等殿大工凡灰泥等项皆用此水回想祖宗设立良有深意】且宫后苑鱼池之水慈宁宫鱼池之水各立有水车房用驴拽水车由地灌以运输咸赖此河云
　　大明门内曰承天门其门里之东一门内则太庙也西一门内则太社太稷也曰端门内则六科也东曰阙左门再东则松林会堆处也西曰阙右门其居中巍然而向明者午门也钟鼓在焉旗纛在焉曰左掖门曰右掖门门之内居中向南者皇极门即承天门也俗所谓罗儿天铜壶滴漏在此其左曰弘政门即东角门也考选通政司叅议及鸿胪寺官在此焉右曰宣治门即西角门也居西向东曰归极门即右顺门也居东向西曰会极门即左顺门也皇极门内居中向南者皇极殿即奉天殿也金砖玉瓦在殿额两傍左向西者曰文昭阁即文楼也右向东者曰武成阁即武楼也南北连属穿堂上有渗金圆顶者曰中极即华葢殿也殿之两傍东曰中左门西曰中右门再北曰建极殿即谨身殿也俱嘉靖四十一年重修工完所更改今名者也殿居中向后高踞三躔白玉石栏杆之上与干清门相对者云台门也两傍向后者东曰后左门西曰后右门即云台左右门亦名曰平台也凡召对阁臣等官或于平台即后左门也又东则景运门也西则隆宗门也隆宗门西向南者仁徳门也干清门外左右金狮各一入门丹陛直至干清宫大殿其殿内居中向南大匾曰敬天法祖四字则崇祯元年八月初四日悬挂系司礼监掌印高太监时明笔也殿左曰日精门右曰月华门左小门曰龙光右小门曰鳯彩殿之东西有斜廊廊之后左曰昭仁殿右曰弘徳殿东西各有角门宫后披檐东曰思政轩西曰养徳斋再北则穿堂居中圆殿曰交泰殿其渗金圆顶亦犹中极殿之制也再北曰坤宁宫则皇后所居也曰永祥门增瑞门俱万厯二十五年二月十一日添额宫之东披檐曰清暇居北园廊曰游艺斋俱崇祯五年十月二十三日悬安者也宫后左曰景和门右曰龙福门再北右曰端则门左曰基化门便接琼苑东西门矣【坤宁宫有门原曰广运门至嘉靖十四年七月初二日改曰坤宁门万厯三十三年干清宫坤宁宫俱鼎建告成至四十年后始御居干清宫西暖阁】
　　干清宫大殿之左向西者曰端凝殿尚冠等近侍所司御服衮冕玉圭冠带等钱粮贮此左向东者曰懋勤殿【天启皇剏造地炕于此恒临幸之】此微垣北辰深邃之处中一路之大畧也
　　过日精门之东曰崇仁门稍南曰内东裕库曰弘孝殿曰神霄殿即旧名崇先殿也日精门在北向南曰景明门今曰顺徳左门则东一长街也再北向西与龙光门斜相对者曰咸和左门向南者曰景仁宫其东则东二长街也南首曰麟趾门北首曰千婴门麟趾门之东曰延祺宫曰怡神殿再东曰嘉徳左门又东则苍震门也【此门恒闭遇埽雪修造则开】咸和左门之北向西与景和门相对者曰广和左门向南者曰承干宫东宫娘娘所居也东二长街之东曰永和宫广和左门之北向西与基北门相对者曰大成左门向南者曰锺粹宫今曰兴龙宫东二长街之东曰景阳宫【孝靖皇后曾居此】千婴门之北并列者则干东之房五所其东后小门每月初四十四二十四日打扫凡有事则开也宫正司六尚局皆在干清宫之东已上皆东一路之大畧也
　　过月华门之西曰膳厨门即遵义门向南者曰养心殿前东配殿曰履仁斋前西配殿曰一徳轩后殿曰涵春堂东曰隆禧馆西曰臻祥馆殿门南则司礼监太监秉笔之直房也其后层尚有大房一连紧靠隆道阁后祖制宫中膳房也【魏忠贤移膳房于怡神殿将此房亦改为秉笔直房】养心殿之西南曰祥宁宫宫前向北者曰无梁殿【系世庙烹炼丹药之处】其制一木不有皆砖石砌成者
　　月华门之西南岿然者隆道阁原名皇极阁后更道心阁至隆庆四年春更此名也左曰仁荡门右曰义平门【此二门原名会极归极世庙时改之】阁之下曰仁徳堂【即旧名精一堂隆庆四年春更者】前曰仁徳门【万厯二十四年两宫灾后开此门出入至神庙晩年移居干清宫始闭不恒开也】阁之东曰忠义室阁之西南过义平门则慈宁宫矣【万厯年间慈圣李老娘娘所居泰昌元年八月神庙皇贵妃郑老娘娘亦居此神庙东宫昭妃郑老娘娘亦居此天启七年八月后熹庙皇贵妃范娘娘又居此宫】
　　月华门往北曰顺徳右门则西一长街也再北向东与鳯彩门斜相对者曰咸和右门即广安门向南者曰毓徳宫即长乐宫万厯四十四年冬更曰永寿宫其西则西二长街也南首曰螽斯门北首曰北百子门螽斯门西曰启祥宫【神庙自两宫灾先移居于毓徳宫后遂移居于此宫万厯三十年春圣体不豫曾召辅臣沈一贯至此宫】此宫乃献皇帝发祥之所原名未央宫世庙入继大统至四十年夏特更名曰启祥宫门内石坊向北扁石青地金字四原曰贞源茂始后更之曰圣本肇初向南字四原曰庆泽无终后更之曰玄徳永衍再西则嘉徳右门即旧名景福门也其两旛杆插云向南而建者隆徳殿也旧名玄极宝殿隆庆元年夏更曰隆徳殿供安玄教三清上帝诸尊神【万厯四十四年十一月初二日被毁天启七年三月初二日重修】崇祯五年九月内将诸像移送朝天等宫安藏六年四月十五日更名曰中正殿东配殿曰春仁西配殿曰秋义东顺山曰有容轩西顺山曰无逸斋再西北曰英华殿旧名隆禧殿供安西畨佛菩萨像殿前有菩提树二株婆娑可爱结子可作念珠又有古松翠柏幽静犹山林焉【三十年秋各殿复供安圣像如前】自嘉徳右门之西向南者曰二南门门之北则八角井也水不堪汲天启六年亦曾修改而味竟不堪其废井也再北曰四徳门再西曰咸安宫【穆庙继选皇后陈老娘娘曾居于此天启年间客氏曾移居之】
　　咸和右门之北向东与隆福门相对者曰广和右门向南者曰翊坤宫【油宫娘娘所居】西二长街之西曰永宁宫天启改曰长春宫【成妃李娘娘曾居此】
　　广和右门向东与端则门相对者曰大成右门向南者曰储秀宫西二长街之西曰咸福宫百子门之东并列者则干西之房五所其西后小门凡有事则开如东后小门总干清门官经管故闭也已上皆西一路之大畧也东西二小门之外皆有惜薪司贮柴炭之园备宫中进用焉
　　坤宁宫之后则宫后苑也钦安殿在焉供安玄天上帝之所也有门曰天一之门殿之东北有足迹二传云世庙时两宫回禄之变玄帝曾立此黙为救火其灵迹显佑有如此者崇祯五年秋隆徳英华殿诸像俱送付朝天等宫大隆善等寺安藏惟此殿圣像独存未动也曰承光门曰集福门曰延和门苑内曰万春亭曰千秋亭曰对育轩曰清望阁曰金香亭曰玉翠亭曰乐志斋曰曲流馆曰四神祠曰砚花殿万厯十一年春拆去累垜石山子劵门石扁名曰堆秀山山上盖亭一座名曰御景亭东西两边鱼池二处其东曰浮碧亭西曰澄瑞亭凡竒花异树禽声上下春花秋月景色可人东南曰琼苑东门西南曰琼苑西门即东一长街西一长街之北首也其南首则东西夹墙也
　　钦安殿后坤宁门嘉靖十四年秋更名曰顺贞门其宫墙外则紫禁城之玄武门每夜之更鼓在焉玄武门里迤东有廊下家可十一门而更鼓房则尽东首为紫禁城之艮隅也
　　干清宫门围墙之内左右廊房之朝南半间者曰东夹墙曰西夹墙特制粪桶坚好仍于幇沟处以木板为墙离地二三尺开圆孔安竹筒长六七尺者十余根为内臣便溺免沾污衣靴也慈宁宫西第等处皆宫眷内官便溺之所宫墙之外砖砌劵门安大石于上凿悬孔垂之各有净车在下接盛于每月初四十四二十四日开玄武门及各小门扫之
　　自嘉徳右门之西曰太安门其外向西曰长庚门凡放夫匠淘沟及修造或年老有劳宫人病故皆奏开此门以便出入其外自玄武门迤西可乆开自北而南过长庚桥至御酒房后墙曰长连可三十一门再前层曰短连可三门并玄武门东计之通共五十四门总曰廊下家俱答应长随所住各有佛堂以供香火三时钟磬宛如梵宫凡遇有风之日即轮挨一人大声巡警曰谨慎灯烛牢插线香禁地严慎火烛有如此各门所栽枣树森郁其实甜脆异常众长随各以造麫做酒货卖为生都人所谓廊下内酒是也长庚桥南有柿树一株高二丈余每至霜后柿悬树杪丹色可爱凡文书房并司礼监监官典簿各占过宿直房
　　自隆宗门外朝东者曰司礼监经厂直房日用纸札笔墨书籍皆贮于此候御前取讨过慈宁宫外层向东小门之南曰北司房即文书房也再南曰司礼监管赏处即两班四拨写字所居也亦有第房木桶竹筩为众便溺之所再南曰外膳房再南曰南司房即监官典簿直房也隆宗门外朝西者亦监官典簿直房也有井存焉再南则宝宁门门外偏西大殿曰仁智殿即俗所谓白虎殿者是也凡大行帝后梓宫灵位在此停供其西南曰御酒房西北曰马房监官典簿奉旨问刑拷打内犯之所门外有二大桩俗云里马房者此也东南曰思善门门外桥西曰武英殿命妇朝皇后于此再西曰太庖厨曰尚膳监乃第一员总理及管理佥书掌司所居也武英殿之西南曰御用里监乃把总等官所居再东曰南薫殿凡遇徽号册封大典阁臣率领中书官篆冩金宝金册在此【例有司礼监太监奉钦遣临视管待御用监里监把总管置办盛席伺候必杀鹿一只蒸炰作羹以明丰侈此旧典也】再东曰归极门所谓逍遥城者在六科廊背后【此门之西南礓■〈石察〉之下汉王高煦寘铜缸中曾炙死于此至天启年间鼎建大工时官匠亦计议及此魏忠贤曰这是国家甚么吉祥好勾当存之何为遂冺其迹今亡之矣】从归极门里向西南入曰六科廊东西两房掌司所居精微科及章疏在焉过皇极门再东曰会极门凡京官上本接本俱于此处各项本奉旨发抄亦必由此处会极门里向东南入曰内阁辅臣票本清禁处也出会极门之东礓■〈石察〉下曰佑国殿供安玄帝圣像籖最灵其像金铸成者曾经盗去镕化惟像首屡消不化盗惟藏之兠肚内昼夜随身后事遂由此发露将盗置法至于宝善门思善门干清门仁徳门平台之西室及皇城各门皆供闗圣之像佑国殿之东则内承运库银两表里等钱粮贮藏之所也两库之间有槐一株自徽音门南望枝干扶疎茂翠可爱有井甘洌可用再东过一小石桥曰香库乃内府供用库答应钱粮之所又稍北有库一连坐东向西有石碑曰古今通集库系印绶监职掌古今君臣画像符劵典籍贮此每年六月初六日晒晾如皇史宬例再北曰东华门门内有石桥桥之北有树三株曰马缨树高不足丈其叶似槐而细长昼舒夜敛其花粉红色无瓣而皆若蕋结角如椿亦可种而生是以名之曰马缨也再北曰马神庙御马监该班官及良马十余匹在此有飞龙二大字太监萧敬笔也会极门东向南者曰文华殿也后殿扁曰二帝三王平治天下大经大法者乃慈圣老娘娘御书后人多以为神庙御书分六行每行二字前殿扁曰绳愆纠缪者亦慈圣老娘娘特命小臣杜诗冩也殿内围屏中数扇画舆地图左数扇贴文官职名右数扇贴武官职名遇升迁则更易之【此系万厯初年辅臣张文忠公居正所创进者至二十四年之后神庙御居启祥宫另换一小围屏高二丈中左右亦贴文武职名于启祥宫前殿安设】文华殿前后柱上对联曰念终始典于学期迈殷宗于缉熙殚厥心若稽周后又曰披皇图考帝文九■〈宀禹〉化成于几席游礼阙翔艺圃六经道显于羮墙又曰四海升平翠幄雍容探六籍万几清暇瑶编披览惜三余又曰纵横图史发天经地纬之藏俯仰古今期日就月将之益又曰西昆峙九玉之峯宝气高腾册府东壁耿双星之曜祥辉遥接书林殿之侧有九五斋临宝室精一堂恭黙室殿之后曰玉食馆端敬殿理办房过小门西北曰省愆居其制度用木为通透之基高三尺余下不令墙壁至地其四围亦不与别处接连凡遇天变灾眚圣驾居此以示修省之意殿之东曰神厨内有一井凡每祭司井之神即于此井具仪祭之殿之西曰崇本门殿之后曰刻漏房铜壶滴漏在此凡八刻水交一时直殿监官抱时辰牌赴干清门里换之牌长尺余阔数寸石青地金字某时凡道途遇之者必侧立让行坐者必起立亦敬天时之义也殿之东北向后开门者曰圣跻殿供三皇厯代明医御服药饵之处也徽音门里亦曰麟趾门其内则慈庆宫也【神庙时仁圣陈老娘娘居此】内有宫四曰奉宸宫曰朂勤宫曰承华宫曰昭俭宫其园之门曰韶圃门曰丽园门曰撷芳殿曰荐香亭麟趾门之东曰闗睢左门其内则掌印秉笔直房所谓梨园者此也西闗睢右门再西转角向西者曰元辉殿再北曰御马监直房每日伺候御乘良马十余匹在此【神庙时有进到大黒牛二只无角亦喂养于此】再北曰御用等监库再北朝南者曰宝善门【门之西旧有核桃枣树数株乃二百余年所培植者魏忠贤因天启二年夏风变除去以便跪马】门内迤东曰慈庆宫后门门之外神庙末年凿一井味极甘洌北曰奉先殿即内太庙也街东曰隆祀门其内则外东裕库也街西再北曰苍震门又街东再北并列二门向西者曰履顺曰蹈和则号殿仁寿宫之外层小门也内有哕鸾宫喈鳯宫凡先朝有名封之妃嫔无名封之宫眷所居养老处也各有应得养赡膳银吃穿至病终之后该号殿看门官禀知司礼监监官典簿题知奉旨着照某封某氏例发送此巷自宝善门亦可通玄武门俗称狗湾其居中之门曰莲花门也
　　景运门南朝西者都知监之直房也隆宗门北朝东者司礼监人数之直房也每夜五更攒点至晓报九刻水者刻漏房官及答应长随也隆宗门南朝东者曰协恭堂慈宁宫
　　慈庆宫皆有花园有井皆有库藏而干清宫两傍之宫各有井无花园惟锺粹宫有松数株耳

　　附记

　　京北沙河巩华城有门四南曰扶京东曰镇辽西曰威漠北曰展恩内有驻銮宫曰龙跸门曰龙跸殿曰广载宫东曰凝禧之殿曰华鸾宫曰集祥宫西曰景惠之殿曰翠鳯宫曰会祖宫东曰丽春门曰布和门西曰延秋门曰宣泽门北曰宁逺门
　　天寿山红门里曰时陟门曰时陟殿曰松露殿曰肃敬殿曰修仪馆曰饰容馆曰圣迹亭曰感思门曰感思殿曰九龙池曰粹泽亭曰老君堂曰长生迹曰长生亭
　　湖广承天府即世庙发祥之所旧名安陆州今改曰承天府即兴都也曰重明门曰丽正门曰龙飞门曰龙飞殿曰启运殿曰卿云门曰卿云宫曰鳯祥宫曰弘载宫曰春晖门曰秋朗门曰纯一门曰纯一殿曰世子府曰泰禋门曰承配殿曰保和门曰太和门曰启祚门曰受命御极之殿曰青霄殿曰福宁殿门曰庆源殿曰光熙门曰元佑宫门曰储祉门曰元佑门曰元佑宝殿曰宣真殿曰衍法殿曰隆祥殿曰三洞殿

　　明宫史卷一

　　●钦定四库全书

　　明宫史卷二

　　（明）吕毖 撰

　　○内府职掌

　　祖训所载设立内府衙门职掌品级间有所未及载并载而未详者谨谱次梗概于左按内府十二监曰司礼曰御用曰内官曰御马曰司设曰尚宝曰神宫曰尚膳曰尚衣曰印绶曰直殿曰都知又四司曰惜薪曰宝钞曰钟鼓曰混堂又八局曰兵仗曰巾帽曰针工曰内织染曰酒醋面曰司苑曰浣衣曰银作已上总谓之二十四衙门也此外有内府供用库内承运府库等处亦胪列于后以备考焉

　　司礼监掌

　　印太监一员秉笔随堂太监八九员或四五员设有象牙小牌一面长寸余每日申时交接轮流该止凡每日奏文书自御笔亲批数本外皆众太监分批遵照阁中票来字様用朱笔楷书批之间有偏傍偶误者亦不妨畧为改正最有宠者一人以秉笔掌东厂掌印秩尊视元辅掌东厂权重视总宪兼次辅其次秉笔随堂如众辅焉皆穿贴里先斗牛次升坐蟒先内府骑马次櫈杌禄米每升一级则岁加十二石各家私臣曰掌家职掌一家之事曰管家办理食物出纳银两曰上房执掌箱柜锁钥曰掌班曰领班钤束两班答应官人曰司房打发批文书誊写印奏文书其下则管帽管衣靴茶厨房打聴官看庄宅皆琐屑事务也其余大小衙门遇有应题奏事情皆先闗白司礼掌印秉笔随堂而始行凡御前亲近大内臣如干清宫管事打夘牌子其秩亦显荣犹外庭之勲爵戚臣然皆得掌各衙门之印视其宠眷厚薄而钦传畀之不拘资次
　　司礼监提督一员秩在监官之上于本衙门居住职掌古今书籍册叶手卷笔砚墨绫纱绢布纸札各有库贮之选监工之老成勤敏者掌其锁钥所属掌司四员或六七员佐理之并内堂亦属之又经厂掌司四员或六七员在经厂居住只管一应经书印板及印成书籍佛藏道藏畨藏皆佐理之自提督之下则监官典簿十余员第一员监官提督皇史宬并新房候转提督俱轮流该止在廊下家宿专理皇城内一应礼仪刑名钤束长随当差聴事各役闗防门禁其次六科廊掌司六员或八员分东西两房管精微科内外章疏及内官履歴脚色职名月报逃亡事故数目其次又数十员或八员管二十四衙门山陵等处内官级职姓名撰冩每日传行圣旨稽查门禁钤束当差聴事题奏应行礼仪应颁赏赐其次六科廊誊黄冩字一员其次管赏冩字则按节令挨次题禀礼仪文书及赏例或百余员或数十员分两班四拨各拨若干人其班按十二支轮之曰头顶整一日过夜曰守早从夘至申曰守晚从申至次日天明曰末顶整一日过夜方得下班歇息四日也凡遇圣驾朝讲游幸穿麟补红■〈衤曳〉■〈衤散〉或青■〈衤曳〉■〈衤散〉执藤条拦挡者皆掌司人数冩字者也或转经厂司礼监掌司者则每拨内另有一种衙门冩字共十余员挨补而已自提督至冩字皆穿■〈衤曳〉■〈衤散〉或凡出入皇城各门俱门军接与挡道自内书堂奉旨拨泒名曰正途其次或乞恩奏保改升者亚焉
　　文书房官八员或十员职掌通政司使每日封进本章并会 极门京官所上封本及在内各衙门本天下各藩府本府有大小浓淡之不同文书房各以名衔前后分管之其在外之阁票在内之答票一应旨意圣谕御札俱由文书房落底簿发行【凡御前面考随堂秉笔自崇祯元年冬钦出事君能致其身题考郑太监之惠曹太监化淳中式始至十二年夏李太监承芳署司礼监印时其名下顾三聘者亟欲升迁遂密托已之名下王建鼎代作选于众时文一篇被巡绰发其状李遂不得已奏知圣上立将三聘责毙降建鼎净军发南海子看守墙铺其年秋季禠职逮狱】
　　内书堂读书【宣徳年间创始命大学士陈山教授之后以内臣任焉】凡奉旨収入官人选年十岁上下者二三百人拨内书堂读书本监提督总其纲掌司分其劳学长司其细择日拜圣人请词林众老师初则从长安右门人北安门出后则由北安门出入每学一名亦各具白蜡手帕龙挂香以为束修至书堂之日每给内令一册百家姓千字文孝经大学中庸论语孟子千家诗神童诗之类次第给之又每生给刷印仿影一大张其背书号书判仿然判仿止标日子号书不点句也凡有志官人另有私书自读其原给官书故事而已派年长有势力者六人或八人为学长选稍能冩字者为司房凡背书不过冩仿不堪或损污书仿犯规有过者词林老师批付提督责处之其余小字轻则学长用界方打手重则于圣人前罚跪再重则扳着几炷香扳著者向圣人前立弯腰用两手扳着两脚不许体屈屈则界方乱打如雨或半炷香或一炷香其人必眼胀头眩昬晕僵仆甚而呕吐成病者此最酷不近理之法也【凡强凌弱众暴寡长欺幼者毎贿托学长借公法以报私怨】诸凡读书官人遇节令朔望亦放学一日其每日暮临散则排班题诗不过云淡风轻之类按春夏秋冬随景而以腔韵题毕方摆列鱼贯而行误乱搀越者必羣打诟辱之别衙门官遇学生摆列行走必拱手端立让过即司礼老公遇之亦然凡各衙门缺冩字者即具印信本奉讨奉旨拨给若干即挨名给散若已拨散将完无人读书该监题知于二十四衙门官占官下及监工改读书以补之
　　礼仪房【署在东安门外旧都府草场之东向南】提督太监一员掌印或秉笔摄之掌司数员冩字管事数员本房长随数员掌管一应选昬吉礼每月春夏秋冬四仲月选乳妇生男十口生女十口月给食料在妳子府居住凡宫中有喜铺月子房则生男生女各一二口在文华殿外西北临河之小房住及报生皇子则用生女妳口皇女则用生男妳口弥月剪发百日命名及请髪留发入囊册立册封选妃打扒角选驸马一应礼仪皆经理之
　　中书房掌房官一员散官十余员系司礼监监工年老资深者挨转专管文华殿中书所冩书籍对联扇柄等件承旨发冩完日奏进御前凡宫中糊饰如不放外匠便只是监工并学手艺牌子糊饰挨转此处并御前作至贫老无依则发外经厂看守以待毙焉凡司礼监掌印秉笔随堂故后各有牌位送外经厂供安各有影像送至西直闗外大佛寺供安看厂监工守寺僧人侍香火不絶也
　　御前作掌作官一员散官十余员亦是监工年老资深者挨转专管营造龙床龙桌箱柜之类合用漆布桐油银朱等物料奉准于甲字等库闗支已上二处亦掌印或秉笔提督之
　　司礼监外差南京正副守备太监二员闗防一颗其文曰南京守备内官闗防护卫留都为三千里外亲臣辖南京内府二十四衙门孝陵神宫监等官奏进神帛鲥鱼苗姜等鲜各衙门印文比北京各多南京二字
　　孝陵神宫监掌印太监一员别衙门可升不系司礼监也辖本陵佥书掌司及谪南种菜净军人等
　　天寿山守备太监一员闗防一颗辖十二陵掌印佥书工部厂掌司等官凡每年清明亲率各掌印来京奏添土木每岁办进松花黄连茶核桃榛栗等果各陵皆有凉果厂在京
　　鳯阳守备太监一员闗防一颗护卫皇陵辖佥书数十员兼管高墙犯宗
　　湖广承天府守备太监一员闗防一颗辖佥书数十员辖承徳荆襄地方护卫显陵征収籽粒每年进茶扇葛布手巾香茶
　　太岳太和山即武当山也镇守太监一员辖均州等处经管本山香火羽流办进榔梅鹰嘴笋骞山茶等件
　　正阳等九门永定等七门正副提督太监二员闗防一颗
　　已上六处秩在文书房监官之上并孝陵掌印各有勅谕【又正阳等门掌司一员秩视六科廊然不随内转缺则补之近已裁革不补】
　　大坝等马房正副提督太监二员勅谕闗防秩在文书房之次外衙门官亦间任之
　　苏杭织造太监一员亦有勅谕闗防秩视秉笔
　　东厂【成祖即位永乐十八年始置其外署在东安门外迤北】提督太监一员闗防一颗其勅谕最为隆重凡内官奉差闗防皆曰某处内官闗防惟此处篆文曰钦差总督东厂官校办事太监闗防至天启四年因避御讳改铸官旗本厂设有掌贴刑千百户二员掌班领班司房四十余名圆帽皂靴穿直身十二颗管事圆帽■〈衤曳〉■〈衤散〉皂靴其挡头办事百余名分子丑寅夘十二颗圆帽■〈衤旋〉褶白靴畨役可千余名外署大厅之左小厅供岳武穆像一轴厅后砖影壁雕狻猊等兽狄梁公断虎故事大厅之西有祠堂内供从来掌厂职名牌位前有坊曰百世流芳稍南有狱一处凡重犯则繋狱轻犯干连则在署外之店也署西面有门以通出入向南大门未尝轻开也凡中府等处会审大狱北镇抚司拷讯重犯本厂皆有人聴记其口词一本拶打数一本于本日晩或次早奏进每日访看兵部有无进部有无塘报京城各门皇城各门闗防出入俱有事件奏闻或地方失火或雷撃何物亦奏闻之又每月晦日奏报在京杂粮米豆油面之价【此祖宗以来良法深意欲九重之上览物价之贵贱即可知农岁之丰歉以商贾之通塞便可知道路之夷塞也】凡皇城禁地人命亦皆有事件其内署在东上北门之北街东混堂司之南有匾曰朝廷腹心有至圣堂有井其掌厂公宫中直房有钦给密封牙章一枚凡事件应封奏者以此钤封

　　内官监

　　掌印太监一员其所属有总理管理佥书典簿掌司人数冩字监工自典簿以下分三班宫中过夜每班掌司第一人曰掌案所管十作曰木作石作瓦作搭材作土作东行西行油漆作婚礼作火药作并米盐库营造库皇坛库里氷窨金海等处凡国家营建之事董其役凡御前所用铜锡木铁之器日取给焉外厂甚多各有提督等官真定府设有插印木植管理太监一员则内官监之外差也四年一换只有本监公文无勅书闗防又宝坻县収籽粒西湖河差大石窝白虎涧等处各有提督俱外差也凡内外修建分封藩王府第外差须数万金营求方能到手领勅书闗防前去工竣即回凡大行帝后陵寝妃嫔皇子女薨逝修造坟茔及完婚修理府第皆其职掌

　　御用监

　　掌印太监一员里外监把总二员犹总理焉有典簿掌司冩字监工凡御前所用围屏摆设器具皆取办焉有佛作等作凡御前安设硬木库桌柜阁各象牙花梨白檀紫檀乌木鸂■〈氵鶒〉双陆棋子骨牌梳栊螺甸填漆雕漆盘匣扇柄等件皆造办之仁智殿有掌殿监工一员掌管武英殿中书承旨所冩书籍画扇奏进御前亦犹中书房之于文华殿中书也

　　司设监

　　掌印太监一员有总理佥书等官如内官监而所职掌者卤簿仪仗围幙褥垫各宫冬夏帘凉席帐幔雨袱子雨顶子大伞之类事最烦苦逺不逮御用监内官如遇御前打点库藏抬箱则此三衙门之人皆任重抬运不敢惮劳

　　御马监

　　掌印太监一员有监督提督四卫勇士小厮有监官有典簿掌司冩字拏马等官有象房掌房等官有母象九只各居一房缺则奏于外象房改补金鞍作长随房等处有各滩监工本监象房之东有里草拦草场皇城之外有天师庵草场旧都府草场【天启六年夏旧都府草场失火魏忠贤督率内外官员军士人等救扑三日始息】

　　神宫监

　　掌印太监一员司礼监监官或文书房无力者升之有佥书掌司十余员在端门之左九庙在焉四孟之朔圣驾亲享之正旦节及别朔或遇日食则改卜于初五日其余节令祀事惟谨即外太庙也其地不许畜犬【万厯年间掌印杜用养一獬■〈犭八〉小狗最为珍爱东厂李太监访知之指为违禁不敬声欲叅奏用费千余方得免】

　　尚膳监

　　掌印太监一员光禄寺西门提督太监一员西华门内里监有总理一员管理佥书掌司数员冩字监工及外牛房羊房等厂监工共百余员而抬供养官拨子官长随各数十员光禄寺凉楼酱房逢七等项各有监工坐家名色职掌造办每日早午晚奉先殿供养膳品干清宫等宫一号殿仁寿宫等宫眷月分厨料各有差等凡有御前掌印秉笔管事牌子暖阁近侍及外之内阁文华武英殿中书画士卓儿银两咸光禄寺职掌用典簿闗防缄封每月酒饭一桌折银十两有竒半桌者五两有奇到每月晦照钦赏数目坐名颁给之凡遇大典礼圣驾升大座则司礼监催督光禄寺备办茶饭钟鼓司承应九奏之乐有所谓炰鳯烹龙者鳯乃雄雉龙则宰白马代之耳至如南京等处进到各様鲜品皆属收纳【天启以前凡圣驾每日三时所进之膳俱司礼监掌印秉笔掌东厂者二三人轮办之近年改由此监亦节省意至崇祯十三年复照旧例挨月轮办遵祖制也】

　　尚宝监

　　掌印太监一员佥书等官可数十员职掌御用宝玺勑符将军印信其所司者尚宝司凡所领宝玺曰皇帝奉天之宝郊天斋醮用之曰尊亲之宝上尊号用之曰亲亲之宝有大小二颗与藩府用之曰诰命之宝勅命之宝广运之宝则用之最多也曰御前之宝则宫中库藏箱锁用之曰御药谨封则牙刻者也御药房用之凡勑命逺出者仍用一黄纸封套上下悉用一牙刻方宝封识之其文曰册符出验四方其余宝咸玊刻也凡宝皆内尚宝女官掌之遇用宝则尚宝司以掲帖赴尚宝监尚宝监请旨然后赴内司领取岁用宝三万余颗岁用宝色银六十余两工部虞衡司办进其余宝玺尚多不恒用【天启甲子冬河南巡抚　绍遣副使张梦鲸进到宝玺玉质莹洁欵制浑朴其文曰受命于天既寿永昌似小篆不甚古角无刓缺的非秦玺想是宋元时伪造者】

　　印绶监

　　掌印太监一员佥书掌司数十员职掌古今通籍库并铁劵诰勅贴黄印信图书勘合符验信符诸事及南京觧到文武诰轴凡追夺诰命交纳本监会同该科给事中中书舍人于勘合底簿内附冩为事縁由类于本监后小门之西傍河墙焚化

　　直殿监

　　掌印太监一员佥书等官数十员职掌皇极建极中极武英文华殿廷楼阁廊庑洒扫之役最劳苦冷局无大厅公署也

　　尚衣监

　　掌印太监一员管理佥书掌司监工数十员掌造御用冠冕袍服履舄靴韈之事兵仗局之南旧监库之北即本监裁缝匠役成造御服之袍房也又名曰西直房

　　都知监

　　掌印太监一员不甚显贵余者皆本监冩字长随各有青红执事衣服凡圣驾出朝谒庙等项在前警跸清御者即此监之官也手执骨朶身穿鹦■〈哥鸟〉等补子戴平巾或官帽亦有穿圆领■〈衤曳〉■〈衤散〉者其人极寒苦难以升转下下衙门也

　　惜薪司

　　掌印太监一员总理数十员佥书掌道掌司写字监工数十员各外厂又数十员专管宫中所用柴炭及二十四衙门山陵等处内官柴炭每月初四十四二十四日开玄武等门放夫匠打扫净车及抬运堆积粪壤每岁春暖开长庚苍震等门放夫役淘浚宫中沟渠正旦节安彩妆凡遇冬寒宫中各铜缸木桶该内官监添水奏安铁篘其中每日添炭以防氷涷凡宫中所用红箩炭者皆易州一带山中硬木烧成运至红箩厂按尺寸锯截褊小员荆筐用红土刷筐而盛之故名曰红箩炭也每根长尺许围可径二三寸不等气暖而耐乆灰白而不爆如曾经伏雨乆淋性未过尽而火气大炽多能损人倐令炫晕昬迷发呕大人尚可皇子女婴幼何堪又宫中咸木做地平墙壁多缺土气凡乳母畏寒皇子女或中此毒不觉屡致薨夭不可不深为察也顺天府岁供糯米一十五石一斗永平府岁供红枣一万五千五百七十斤于红箩炭交纳之厂中旧有香匠塑造香饼兽炭又塑造将军或福判仙童钟馗各成对偶高二尺许用金彩装画如门神黑面黑手以存炭制名曰彩妆于十二月二十四日奏安于宫殿各门两傍此亦岁暮植将军炭于门旁之遗意也至次年二月初二日仍抬归本厂修补装新临年节再安【魏忠贤擅政时各增而大之所费百倍于前傀儡体做法高八九尺丈余不等穿以真正绫绢纻紬佩以真正弓矢兵器须眉直竖猛恶如生又恐无知之人戏弄损壊凡该地方近侍必明灯看守虽氷雪寒夜不敢逺离必交接明白人人敢怨而不敢言】凡隆徳等殿修建斋醮焚化之际用杨木长柴宫中膳房用马口柴内官闗领则片柴也外有北厂南厂西厂新南厂等处各有掌厂佥书监工贮收柴炭以聴闗支

　　钟鼓司

　　掌印太监一员佥书数十员司房学蓺官二百余员掌管出朝钟鼓凡圣驾朝圣母回及万寿圣节冬至年节升殿回宫皆穿有补红贴里头戴青攒顶缀五色绒在圣驾前作乐迎导宫中升座承应凡每年九月登高圣驾幸万岁山端午斗龙舟插栁岁暮宫中驱傩以及日月蚀救护打鼓皆本司职掌西内秋収之时有打稻之戏驾幸旋磨台无逸殿等处本司扮农夫村妇及田畯官吏征租交纳词讼等事内官监等衙门伺候各用器具【亦祖宗使知稼穑艰难之意】又过锦之戏约有百回每回十余人不拘浓淡相间雅俗并陈全在结局有趣如说笑话之类又如杂剧故事之类各有引旗一对锣鼓送上所妆扮者备极世间骗局俗态并闺阃拙妇騃男及市井商匠刁赖词讼杂耍把戏等项皆其承应又御用监武英殿画士所画锦盆堆则名花杂果或货郎担则百物毕陈或将三月韶光富春山子陵居等词曲选整套者分编题目画成围屏按节令安设又上元之前或于干清宫丹陛上安七层牌坊灯或于寿皇殿安方员鳌山灯有高至十三层者派近侍上灯钟鼓司作乐内府供用库备蜡烛内官监备竒花火炮巧线盆子烟火火人火马之类又水傀儡戏其制用轻木雕成海外四夷及蛮王仙圣将军力士之像男女不一约高二尺余止有臀以上无下体油漆彩画如生每人之下平底安一栒夘用长三尺许竹板承之长丈余阔数尺进深二尺余深方木池一个锡箱不漏添水七分下用櫈支起又用纱围屏隔之经手动机之人皆在围屏之内自屏下游移动转水内用活鱼虾蠏螺蛙鳅鳝萍藻之类浮水上圣驾升座向南则钟鼓司官在围屏之内将人物各以竹片托浮水上游鬬玩耍钟鼓喧哄另有一人执锣在旁宣白题目替傀儡登答赞导喝采或英国公三败黎王故事或孔明七擒七纵或三宝太监下西洋八仙过海孙行者大闹龙宫之类惟是暑天白昼作之犹耍把戏者耳【天启六年以后凡御前撒科打院本有钟鼓司佥书王进朝绰号王瘤子者抹脸诙谐公然称赞惜薪司怎様轸恤商人内府库怎様米积天堆东厂怎様厘奸剔弊宝和店怎様裕国通商内修朝殿外镇边疆或称好个魏公公或夸好个魏太监圣颜每为喜悦】其人物器具御用监也水池鱼鰕内官监也围屏帐幔司设监也大锣大鼓兵仗局也

　　宝钞司

　　掌印太监一员管理佥书十余员掌司监工数十员每年工部商人办纳稻草石灰木柴若干万斤又香油四十五斤以为膏车轴之用抄造草纸竖不足二尺阔不足三尺各用帘成一张即以独轮小车运赴平地类总入库每岁进宫中备宫人使用至于皇上所用草纸则系内官监纸房抄造淡黄色绵软细厚裁方可三寸余进交官净近侍収非此司造也【神庙至天启惟市买杭州好革纸用之祖宗时造钞印板及红印闻其在库中贮埋其衙门左临河后倚河有泡稻草池而毎年池中滤出石灰草渣三百余年陆续堆积竟成一卧象之形名曰象山有作房七十二间各具一灶突朝天名曰七十二凶神凡空阔地土最宜种蔬今畦圃绵亘桔槔相闻若田家清野之象云】

　　混堂司

　　掌印太监一员佥书监工数员职司沐浴堂子惜薪司月给柴薪内官监拨有夫役今事皆废弛凡内官皆于皇城外有堂子之佛寺内沐浴有未选中的净身男子俗称无名白即古之私白者为之擦澡讨赏该寺僧擅其利而无名白分其余润故内官全不来司沐浴也

　　银作局

　　掌印太监一员管理佥书数员冩字监工数十员专管造金银银铎针及挑杖金银钱金银豆叶等豆者圆珠重一钱或三五分不等豆叶则方片其重亦如豆不拘其数以备钦赏之用又造花银每锭十两不等止可八成许又祖宗旧制有票儿银重十两五两三两二两一两至一钱之方块其色止有六七成上有分两印子【魏忠贤时乆废不造止以细丝银凿赏之失祖宗节省之意矣】

　　浣衣局

　　掌印太监一员佥书等数十员惟此署不在皇城内在徳胜门之西俗所称浆家房是也凡宫人年老及有罪退废者发此局居住内官监例有供给米盐待其自毙以防漏泄大内之事法至善也【天启七年十一月客氏笞死于此】

　　兵仗局

　　掌印太监一员管理佥书十余员军器库提督一员掌闗防掌司一员掌司冩字监工数十员职掌成造刀鎗剑戟鞭斧盔甲弓矢各様大小神器又火药局一处属之宫中元山上鳌山顶之灯例点放神器三位则监工事也凡每年七夕宫中乞巧小针并御前锁钥锤锥针剪之类及日月蚀救护锣鼓响器宫中做法事钟鼓铙钹法器皆隶之是以亦称为小御用监也

　　巾帽局

　　掌印太监一员管理佥书掌司监工数十员职掌内官长随内使小火者平巾官帽每年入夏据现在员数具题移文工部至冬初即于节慎库领银十余万两给散内官内使人等靴料凡有羡余缴进御前凡新升秉笔即送朝衣冠笏带鞋一分凡选中驸马中使之家正帽阍者之猪觜帽插栁跑马勇士之员帽藩王之国其旗尉靴帽带若干分皆本局造送之奏上于工部文领工价【其署后临河有梓潼帝君庙传云神像是顺流漂入至此不动遂建祠祀之籖最灵】

　　针工局

　　掌印太监一员余与巾帽局同职长内官长随内使小火者冬夏衣每年递散一次遇辰年戌年冬散铺葢银一次凡宫中做法事扬幡桌围等件皆隶焉凡内官曾赐蟒衣退出宫及病故者各具本交还本局収

　　内织染局

　　掌印太监一员总理佥书掌司冩字监工数十员掌染造御用及宫内应用縀疋绢帛之类有外厂在朝阳门外澣濯袍服之所又有蓝靛厂在都城之西亦本局之外署也【万厯三十六年始建西顶娘娘庙于此其地素洼下时都中有狂人倡为进土之说凡男女不论贵贱筐担车运或囊盛马駄络绎如织以徼福焉甚而处女美妇藉此机会以恣游观咸坐二人小轿懐中抱一土袋香纸以往进之殊可笑也】

　　酒醋面局

　　掌印太监一员管理等官与别局相若也职掌内官宫人食用酒醋麫糖诸物浙江等处岁供糯米小麦黄豆及谷草稻皮白面有差以备御前宫眷及衙门内官之用与御酒房不相统辖

　　司苑局

　　掌印太监一员管理等官同前职掌宫中诸处蔬果及种蓺之事岁用黑豆谷草山东等处岁供之御前所用瓜菜茶料俱此局与林衡等上林苑海子同办之
　　已上总谓之二十四衙门惟浣衣局在皇城之外也

　　内府供用库

　　掌印太监一员总理管理佥书掌书冩字监工共百余员专司皇城内二十四衙门山陵等处内官食米每员每月四斗有油库蜡库等处厅前悬木鱼一尾长可三尺许以示有余粮之意也凡御用白蜡黄蜡沉香等香皆取办于此库其印非九重倚毗最有宠眷者不得掌也司礼监掌印掌东厂秉笔管事牌子等岁赐禄米各于季冬给散之宫中各长街设有路灯以石为座铜为楼铜丝为门壁每日晩内府库监工添油点灯以便巡视闗防【魏忠贤擅政尽行废弛以便明行毋敢言者】

　　司钥库

　　掌印太监一员管理佥书冩字监工可数十员凡宝源局等处铸出制钱该部进交本库备御前取讨赏赐之用库中积有厯代古钱洪武以来大钱【魏忠贤时导帝滥赐左右几无孑遗】凡干清等门及午门东华门等门钥匙皆本库监工于五更三点时自宫中发出分启各门其钥即便缴回其印文曰司■〈门外龠内〉库印俗名曰天财库

　　内承运库

　　掌印太监一员近侍佥书太监十余员掌司冩字监工数十员其署在东下马门其职掌库藏在宫内者曰内东裕库曰宝藏库皆谓之里库其会极门宝善门迤东一带及南城磁器等库者皆谓之外库也凡金银纱罗纻丝闪色织金锦羊绒玉带内块象牙玛瑙宝石珍珠珊瑚之类总隶之又浙江等处每岁夏秋麦米共折银一百一万有竒即国初所谓折粮银今所谓金花银是也候解到京于每季仲月由长安右门入经进本库交収此印及直殿监印钟鼓司混堂司印灵台印皆本衙门第一员佥书挨掌不系贵近内臣掌至崇祯三年冬便改以贵近内臣掌也凡内官升玉带即于本库领取及褫降病故仍具本交还南京供应机房太监一员则本库外差有勅谕闗防所谓汉府织造是也其署汉庶人高煦遗址

　　灵台

　　掌印太监一员近侍佥书数员看时刻近侍三十余员学习数十员凡遇収选宫人则拨三四十名年幼者读步天歌阴阳杂法天官星厯等书习写算观星气轮流上台以候测变畀呈禀掌印具呈司礼监掌印据实奏闻其占候书曰观象玩占曰流星撮要等书皆抄誊授受不敢传布于外世虽有抄本玩占多差讹不全未足信也其教法极严比司礼监书堂之学较胜云每年厯様造厯系灵台钦天监公同经管

　　御酒房

　　提督太监一员佥书数员专造竹叶清等各様酒并糟瓜茄惟干豆豉最佳外庭不易得也

　　牲口房

　　提督太监一员佥书数员収养异兽珍禽有虎城羊房

　　弹子房

　　掌房一员佥书数员专备弹弓所用泥弹大小轻重各有等第以黄布作袋盛之

　　刻漏房

　　官十数员不隶灵台专管每日时刻昼则文华殿后每一时至即令直殿监官入宫换牌每夜攒点后至天明则隆宗门外报九刻水之第一声而答应长随接报第二声如某时初一至初四某时正一至正四之类为接班起早之候也

　　更鼓房

　　凡有罪内臣谪司其事挨年乆者一员予牌帽总之平巾乌木牌者数人佐之余者曰二牌曰定水牌子其余则净军每夜五名轮流上玄武门楼打更每夜自一更三点起至五更三点止按数目用藤条撃鼓用檀木榔头撃点点者铜铸之大云板也例则一更一人上楼不许携灯晴夜尚可惟风雨晦冥苦不可言如有错误即责处之

　　甜食房

　　赏房内官一员协同内官数十员经手习学造办虎眼等糖栽松减煠等様一切甜食于内官监取讨戗金盒妆盛进安御前兼备进赐各宫及钦赐阁臣等项其造法器具皆内官自行经手絶不令人见之是以丝窝虎眼糖外廷最为珍味又七月十五日进献波罗蜜亦所造也

　　绦作【即洗白厂】

　　掌作内官一员协同内官数十员经手习学织造各色兠罗绒各色五毒等绦花素勒甲板绦及内官长随小火者牌繐绦惟兠罗绒织法传自西域外毋敢私织者甜食房并此厂皆属内御用监辖最寒苦可悯

　　里草拦草场

　　在皇城内东北隅御马监大门之南永乐初年建収料豆至宣徳年间将中府草场之草分授始立场有仓厫也

　　中府草场【即旧都府草场】

　　在东安门外妳子府街永乐初创収御马草传云是胜国时都督府故名

　　天师庵草场

　　在皇城外东北角正统年间以张天师旧处改建故名墙外有井甘冽可用不减十王府街之井也
　　已上共谓之三场隶御马监各有掌厂太监一员贴场一十二员佥书数十员或百余贠

　　甲字库

　　职掌银朱乌梅靛花黄丹绿矾紫草明矾光粉黑铅水胶槐花蓝靛五倍子阔白三梭布苎布棉木红花水银硼砂藤黄茜草姜黄蜜陀僧磠砂白芨栀子百药煎之类皆浙江等省岁供纳之以备上用等监奉准讨取

　　乙字库

　　职掌奏本纸栾榜纸中夹等纸各省解到胖袄以备各项奏准取讨

　　丙字库

　　每岁浙江办纳本色丝绵合罗丝串五色荒丝以备各项奏讨而山东河南顺天等府岁纳棉花绒则内官之冬衣军士之布花咸取给于此

　　丁字库

　　每岁浙江等处办纳生漆桐油红黄熟铜白麻麻麻黄蜡锡牛筋黄牛皮麂皮铁线鱼胶白员藤生熟建铁以备御用监内官监等处奏准支给

　　戊字库

　　职掌河南等处解到盔甲弓箭刀及废铁以备奏准支给

　　承运库

　　职掌浙江四川湖广等省黄白生绢以备奏讨钦掌夷人并内官冬衣乐舞生净衣等项用

　　广盈库

　　职掌黄红等色平罗熟绢出十年色等色杭纱及青紬绵布以便奏讨

　　广惠库

　　职掌彩织帕梳栊刡刷钱钞锭之类以备取讨

　　广积库

　　职掌盆净熖硝熟硫黄聴盔甲厂等处成造火药凡京营春秋操演咸取给于此

　　赃罚库

　　职掌没官衣物等件或作价抵俸给官
　　已上总谓之曰十库各有掌库一员贴库数员佥书数十员不等然十库自戊之后不全用十干者已者已也止也是以不得不改用别名也

　　汉经厂

　　皇城内旧设有汉经厂内臣若干员每遇收选宫人则拨给数十名习念释氏诸品经懴其持戒与否则聴人自便如遇万寿圣节正旦中元等节于宫内启建道场遣内大臣瞻礼扬旛挂榜如外之应付僧人一般其僧伽帽袈裟缁色衣亦与僧人同惟不剃髪耳事毕焚化圆满后仍各易内臣服色【神庙时曽选经典精熟心行老成持斋者数员宫女数十人亦能于各宫佛前作法事行香念经若尼姑然】

　　畨经厂

　　习念西方梵呗经呪宫中英华殿所供西畨佛像皆陈设近侍司其灯烛香火其隆徳殿钦安殿香火亦各有陈设近侍者凡做好事则悬设旛榜惟此畨经厂仍立监斋神于门傍本厂内官皆戴畨僧帽穿红袍黄领黄护腰一永日或三昼夜圆满扫砂万厯时每遇八月中旬神庙万寿圣节畨经厂虽在英华殿做好事然地方狭隘须于隆徳殿大门之内跳步叱而执经诵念梵呗者十余人妆韦駄像合掌捧杵向北立者一人御马监等衙门牵活牛黑犬围待者十余人而习学畨经跳步叱者数十人各戴方顶笠穿五色大袖袍身披缨络一人在前吹大法螺一人在后执大锣余皆左持有柄圆鼓右执弯搥齐撃之缓急疎密各有节奏披五色方位鱼贯而进视五方五色伞葢下诵经者以进退若舞焉跳三四个时辰方毕监斋神者傀儡体制法真盔甲器械高与人等犹门神焉黒面竖须灵威可怖于本衙门宫门安之凡做好事毕即収于本殿库中凡食驴肉者絶不敢入殿入则必有意外灾咎凡食牛犬肉者亦不敢入隆徳殿钦安殿亦颇着灵验人不敢犯也英华殿前菩提树二株结子可作念珠词臣张士范偈谨附载之其序曰【大内西北之隅建有英华殿一处殿前菩提树二株闻系九莲菩萨慈圣皇祖母所植高二丈枝干婆娑下垂至地俨若佛菩萨慈悲接引众生也者盛夏开花作黄金色鼻观时时有异香叶如椒子不从花得乃生于叶之背双双若缀明珠似借空花喻世幻起色香佛果别成非闗生灭特现菩提身而为说法者秋深叶堕时飘扬永巷拾作念珠较南产者惜不甚大然色黄润而分瓣之线色微白名曰多宝珠如得未曾有神庙以圣母上宾奉御容于树之东北别殿值朔望令节亲诣行礼每仰瞻双树若有桮桊之思焉因上尊号九莲菩萨云偶禅友特以此珠作施备述其详如此臣士范故作小偈以代颂言曰英华殿前菩萨树净土移来饱霜露借问当年种者谁植以九莲菩提故托根不与凡卉同花作黄金欲迎风婆娑荫覆人天界馥郁香飘帝释宫香飘荫覆超尘刼培得本枝千万叶明珠每叶实离离佛子绳绳相续接秋深贝叶满阶铺会得西来意旨无分明舍利人恣取缀作人间念佛珠念兹在兹指其掌拳拳弗失非闗想常将法雨润心田浇灌菩提日日长果证三生不记春化作菩提万亿身万亿之身一身是九莲菩萨宁异人是则名为慈圣母九品莲花为上首即心即母即菩提菩提不朽毋不朽菩提即母足承欢谁道众生见母难寄语恒河诸佛子莫把菩提作树看翰林院侍讲臣张士范恭识】

　　道经厂

　　习演玄教诸品经懴建醮做好事亦于隆徳殿钦安殿悬旛挂榜如外之羽流服色而云璈清雅恍若仙音
　　已上共谓之曰三经厂每遇收选官人各拨数十人隶之凡做好事一永日或三昼夜或五昼夜七昼夜各有钦赏钱锭为襱一总事毕易服叩头谢恩凡三经厂将做好事之前预颁旨意传各衙门答应钱粮其所诵经卷所费纸札司礼监也桌櫈香炉等件内官监也铃杵等件御用监也旛桌围针工局也拜单帏幙伞司设监也香烛油米内府供用库也炭饼柴火惜薪司也斋供饮食尚膳监也钟磬铙钹兵仗局也

　　南海子

　　总督太监一员闗防一颗提督太监四员管理佥书掌司监工数十员分东西南北四围每面方四十里总二十四铺各有看守墙铺牌子净军若干人东安门外有菜厂一处是其在京之外署也职掌寿鹿獐兔菜蔬西瓜果子凡収选内官于礼部大堂同钦差司礼监监官选中时由部之后门到厂过一宿次晨点入东安门赴内官监又细选无违碍者方给乌木牌候収毕请万寿山前拨散

　　林衡署　蕃毓署　嘉蔬署　良牧署

　　提督太监一员各有掌署官一员贴署佥书数员职掌进宫川芎杂菜栽培树株鸡黄鸭蛋小菜等项

　　织染所

　　掌闗防太监一员佥书十余员职掌内承运所用色绢其署向南徳胜门内三座桥之北内有空地堪为园圃其染成之绢赴内承运库交纳此所亦有监督有所大使有供办颜料诸项商人此所不隶内织染局

　　盔甲厂【即鞍辔局】

　　建署于都城之东南隅掌厂太监一员贴厂佥书数十员辖匠头九十名小匠若干名专管营造铁盔甲铳礟弓矢火药之类【万厯年间火药忽燃者再其三十三年九月丙申申时忽响一声起烟如灵芝烧死京营药把总等官九员军人六十三名重伤者二十一名毁房屋若干间崇祯甲戌九月初七日天明时忽响一声损房屋人甚多将置火药石碾逺抛于泡子河城墙下又一石碾自空中落一民家屋上打透至炕而炕上所卧小孩不知何因在地无恙又一人撃挂于梁上头与脚下垂止有皮无衣无肉骨比生时颇长许多有一吴羊儿者素以食物入厂货卖此日已担入忽觉眼黒耳畔畧闻有些微响声移时始醒开眼视之则身立泡子河桥上不知得何神佑而无恙也又有一卖肥皂者素在崇文门里卖后改于门外卖是时偶入城索债被响震死于姜百户门首肥皂箱油粉狼籍见者无不悚惧奉旨将掌厂直日内臣贺尧年等监督主事蔡宸恩逮狱薄惩之】

　　安民厂【旧名王恭厂】

　　建署于都城之西南隅掌厂太监一员贴厂佥书十余员辖匠头六十名小匠若干名管营造钱粮与盔甲厂同

　　坟陵

　　西山坟陵景皇陵皇太子坟王坟公主坟各有掌官一员佥书十余员不等以供修理洒扫看守香火凡有祭祀即本处掌府库行礼

　　京城内外寺庙

　　大护国隆善寺等寺朝天宫等宫东岳庙等庙各有烧香内官十余员不等及东西舍饭寺亦各有内官十数员咸因年老有病退居于此止存本身柴火冬衣靴料以终天年此祖宗以来豢养之泽周详备至者也

　　安乐堂

　　在北安门内掌房官一员掌司数十员凡在里内官长随内使小火者有病送此处医治痊可之日则重谢房主销假供职如不幸病故则各有送终内官启铜符出北安门内官监给棺木板惜薪司给焚化柴抬至净乐堂焚化

　　净乐堂

　　在西直门闗外亦有内官数人经管凡宫女内官无亲属者死后于此焚化堂有东西二塔塔下有眢井皆盛贮骨灰之所犹唐之宫人斜也

　　内安乐堂

　　在金鳌玉蝀桥西棂星门迤北羊房夹道有掌司总其事者二三十人凡宫人有病及年老或有罪先发此处待年乆方再发外之浣衣局也天启七年客氏笞死于此焚尸成【化年间宪庙皇贵妃万娘娘专宠孝穆皇后纪娘娘觉有孕曾托病居此诞生孝庙为中兴圣帝云】

　　内赞礼官【附巡街长随】

　　凡宫中祭祀礼仪等事系掌礼官职掌如外之鸿胪寺焉其官十余员自答应长随选其动转便利声音洪亮仪表丰秀者为之得穿红圆领束金镶带此外又有巡街长随亦自答应长随内歴俸实挨戴平巾得穿青■〈衤曳〉■〈衤散〉牙牌各轮流巡厯地方有旗尉数人跟随凡禁地有异言异服及喧嚷犯禁者得诘而责之事大则开具连七纸手本名曰事件呈禀司礼监奏处事小则责打逐出而已

　　答应长随

　　凡収入官人之始先选身躯伟壮有力者百余人分派大轿即椶顶方轿也小轿即明轿也并伞扇等演习步骤凡遇谒庙朝讲以至圣驾出外抬弓箭赏赐等箱驾回各交原处俱在玄武门之东西长庚门之外一带廊下家住分各门共爨属司礼监辖平巾牙牌贴里看守六科廊报水巡街礼仪房等项皆从此中挨升补选凡夜间那方有光亮便从宫中门缝传出急分差长随遍寻是何处失火登时回奏凡召对宣官及钦赐大臣银两表里羊酒瓜茄等项皆长随赍送天下文武官员各藩府进到表笺礼物皆长随収接捧进其为首数员有官帽曰答应牌子即司礼监奉御然不敢穿■〈衤曳〉■〈衤散〉也

　　官下　官占

　　分两班四拨小火者乌木牌平巾遇升一级则内使乌木牌云宫中洒扫之时有力者勉之

　　当差聴事

　　两班四拨内使小火者乌木牌平巾有总牌一名二牌三牌四牌各一名每拨余者各数十名专答应司礼监监官典簿人数凡出票拏人马房动刑里外聴事房看守墩锁净军皆其职掌犹外廷之皂隶也夜则轮流呌火巡风隔门缝聴传驱使极勤苦忙迫可怜【此等内官间多骗诈嫖赌贪忍无耻亦与外廷厮役相似】

　　京城内外十六门

　　正阳门掌门官一员管事官数十员帯管外罗城南面居中之永定门凡冬至圣驾恭诣圜丘郊天并耕籍田皆由于此
　　崇文门掌门官一员管事官数十员带管外罗城之东南左安门正东之广渠门东北之东便门崇文门即俗称海岱门也左安门即俗称礓■〈石察〉门也广渠门即俗称沙窝门也
　　宣武门掌门官一员管事官百余员带管外罗城西南之右安门正西之广宁门西北之西便门宣武门即俗称顺城门也广宁门即俗称彰义门也此京城之南一面也东面则朝阳门即俗称齐化门也圣驾春分躬诣朝日坛及藩王之国则由此门出再北则东直门也西面即阜城门即俗称平则门也圣驾秋分躬诣夕月坛则由此门出再北则西直门也北面居西者徳胜门也圣驾谒陵及大行帝发引则出此门北面居东者曰安定门也凡遇夏至圣驾恭诣方泽坛祭地即经由此门也各掌门官一员管事官十余员或三四十员与前三门亦同稽查出入交纳课程
　　已上俱聴正副提督掌司节制而司礼监钤辖之凡在京大小丧柩得于安定西直东直阜城崇文宣武门发引余三门不许丧柩出也

　　在京府第

　　王府每承奉正副二员典宝等官数十员公主府每中使一员阍者数十员圣驾御前凡每日亲近内臣自司礼监掌印秉笔随堂之次而名位尊显者曰干清宫管事其第一员或第二员则提督两司房者也曰打夘牌子则随朝捧剑者也其次曰御前牌子曰暖殿则朝夕在侧者也其次曰管柜子曰人数司房曰管赏司房曰御药房曰御茶房曰管库又其次曰管弓箭曰驾马曰尚冠等四执事则并尚衣尚履管净者也曰带刀曰报时刻曰大庖厨曰宫后苑曰班上曰吹响器曰钦安殿曰隆徳殿英华殿之陈设已上皆穿红谓之曰近侍也曰某宫近侍则答应皇后妃嫔皇子女等近侍也各数十员不等总穿红近侍也

　　御药房

　　提督太监正副二员分两班余曰近侍二三十员未进宫未穿红者曰学医官人三四十员职掌上用药饵与太医院相表里凡选一次官人进内必拨年少者三四十人或五六十人选医官教习读药性赋医要集览及素问脉诀等书歴代以来无一人敢无事入药房者防至密也凡圣驾违和传放御医至日四人或六人吉服入宫不论冬夏必于殿门之内设炭火一盆中焚苍术杂香人人从盆上入叩头毕第一人膝行跪胗左手第二员跪诊右手胗毕仍互更再胗之各将圣恙大体面奏数言出至圣跻殿计药开方具本御药用金罐煎进之其罐口于御药谨封缄焉

　　御茶房

　　秩视御药房分两班有牌子四员常行近侍三四十员职司茶酒瓜果凡圣驾出朝经筵讲筵御用茶及宫中三时进膳圣驾匕箸中宫匕箸系其职掌尚膳监拨长随以供汲水抬扛厯代以来亦无一人敢擅入者

　　箆头房

　　近侍十余员专习为皇子皇女请髪留髪入囊整容之事凡诞生皇子女弥月剪胎髪百日命名后按期请髪者即如外之每次剃头然一根不留如佛子焉皇子戴玄青绉纱六瓣有顶圆帽名曰瓜拉冠至十余龄留髪约年余又择吉入囊总束于后冬用玄色纻夏用玄色纱作囊阔二寸许长尺余垂于后至选婚有妃始择吉行冠礼此皇子事也皇女戴寸许阔小头箍至十余龄留髪约年余又择吉行扒角至选婚有驸马始择吉上头此皇女事也凡奏文书皆礼仪房职掌凡収生妇医妇进宫出宫或乳妇有疾更换皆礼仪房事也

　　猫儿房

　　近侍三四人专饲御前有名分之猫皇心所钟爱者亦加升管事职衔牡者曰某小厮骟者曰某老爹牝者曰某丫头候有名封则曰某管事或直曰猫管事亦随中官数内闗赏【凡皇子女婴孺时多有被猫呌得惊风薨夭有谁敢言】

　　宫内教书

　　选二十四衙门多读书善楷书有徳行无势力者任之三四员五六员不拘穿■〈衤曳〉■〈衤散〉不妨原衙门原职衔而随御司房或管柜子闗赏以洊升玉带骑马仍命秉笔一员提督之所教宫女读百家姓千字文孝经女训女字经女诫内则大学中庸论语等书学规最严能通者升女秀才升女史升女官正司六局掌印凡圣母及后妃礼仪等事则女秀才为引礼赞礼官也凡宫人有罪者发落责处墩锁或罚提铃等名色以苦之提铃者每日申时正一刻并天晩宫门下锁时及每夜起更二更三四更之交五点则自干清门里提至日精门回至月华门仍还干清宫门里其声方止提者随行正步大风大雨不敢避而铃声若四字一句如曰天下太平天下太平云

　　宝和等店

　　经管各处客商贩来杂货一年所征之银约数万两除正项进御前外余者皆提督内臣公用不系额设内府衙门之数也店有六曰宝和曰和逺曰顺宁曰福徳曰福吉曰宝延而提督太监之厅廨则在宝和店也俱坐落戎府街凡奉旨提督者亦无勅书传云起自嘉靖年间裕邸差官征収神庙属慈宁宫圣母李老娘娘宫中征用按每年贩来貂皮约一万余张狐皮约六万余张平机布约八十万疋粗布约四十万疋棉花约六千包定油河油约四万五千篓烧酒约四万篓而都城内所烧者不与也荆油约三万五千篓芝麻约三万石草油约二千篓南丝约五百駄榆皮约三千駄各香铺分用也北丝约三万斤串布约十万筒江米约三万五千石夏布约二十万疋瓜子约一万石腌肉约二百车绍兴茶约一万箱松萝茶约二千駄杂皮约三万余张大曲约五十万块中曲约三十万块面曲约六十万块京城自造细曲六十万块而内臣勲戚自制之曲不与也四直河油五十篓四直大曲二十万块玉约五十斤猪约五十万口羊约三十万只俱各有税而马牛骡驴不与也如滇粤之宝石金珠铅铜砂汞犀象药材吴楚闽越山陜之币帛绒货又不与也

　　明宫史卷二

　　●钦定四库全书

　　明宫史卷三

　　（明）吕毖 撰

　　○内臣服佩

　　贴里

　　其制如外廷之披褶司礼监掌印秉笔随堂干清宫管事牌子各执事近侍都许穿红贴里缀本等补以便侍从御前凡二十四衙门山陵等处官长随内使小火者俱得穿青贴里又有双袖襕蟒衣凡左右袖上里外有蟒二条自正旦灯景以至冬至阳生万寿圣节各有应景蟒纻自清明秋千与九月重阳菊花俱有应景蟒罗自端阳五毒至八月月仙玉兔俱有蟒纱又旧制自十月初四日至次年三月初三日穿纻纱自三月初四日至四月初三日穿罗自四月初四日至九月初三日穿纱自九月初四日至十月初三日穿罗该司礼监预先题奏传行凡婚庆吉典则虽遇夏秋亦必穿纻纱供事若羊绒衣服则每岁小雪之后立春之前随纻丝穿之凡大忌辰穿青素值庙者穿青绿花様遇修省亦穿青素

　　■〈衤曳〉■〈衤散〉

　　其制后襟不断而两傍有襬前襟两截而下有马面褶两傍有耳自司礼监写字以至提督正并各衙门总理管事方敢服之红者缀本等补青者否

　　圆领衬襬

　　与外廷同各按品级凡司礼监掌印秉笔及干清宫管事与有劳者其补皆得坐蟒次则斗牛及都知监有牙牌者鹦哥杂禽补

　　官帽

　　以竹丝作胎真青绉纱蒙之自奉御至太监皆戴之俗所谓刚义帽也

　　平巾

　　以竹丝作胎真青罗蒙之长随内使小火者戴之制如官帽而无后山然有罗一幅垂于后长尺余俗所谓砂锅片是也

　　牙牌

　　内官监题本于内承运库领讨象牙制造每升奉御或长随即给与一面将原带乌木牌换收按御用监等衙门各有号数一边刻忠字若干号一边刻某监某衔亦间有私买者私造者从来不禁其制有云尖下方微阔而上圆可重六七两不等

　　乌木牌

　　其制荷叶头圆径二寸许一面刻内使或小火者字様一面用长方火印于中其篆文四字曰闗防出入而火印两傍分刻小字或内字若干号此系官物无敢私造者凡遇失落必题知惩处另给

　　牌繐

　　其制用象牙或牛骨作管青绿绵结宝盖三层圆可径二寸下垂红线长八寸许内悬牙牌或乌木牌上有牌系青绦凡穿圆领随侍及有公差私假出外本等带之左即悬此牌繐如平居在宫穿■〈衤曳〉■〈衤散〉者贴里者俱不带牌繐有绦

　　带

　　凡内使小火者乌木牌平巾者无穿圆领束带之理惟请轿长随并都知监长随各狮子等补束角带其升有牙牌官帽便谓之奉御正六品得服麟补束金厢玳瑁或犀带自奉御而上左右监丞五品左右少监从四品太监正四品自太监而上方敢穿斗牛补如再升则膝襕之飞鱼也斗牛也蟒衣也再升则受赏也特升方赐玉带冬则光素夏则玲珑三月九月则顶妆玉带也再升内府骑马再升每岁禄米十二石如再升但凡一级止岁加禄米十二石耳

　　骑马

　　凡内府有名骑马者自东西下马门起至北安西安门栅栏东上北门止又东上南门起至南内西上南门止至宝钞司凡遇万寿圣节正旦节凡内府骑马者各进马一匹若遇大婚礼诞生庆典亦然凡进马有例司礼监管赏写字预先于思善等门晓示一帖曰某日进马各家将马之毛色并已之官衘姓名开送司礼监总办黄本处各酬银二钱或钱不等以为买笔墨之用此旧规也临期请旨如圣驾亲览所进之马便都于干清宫门外伺候览过交御马监不堪者不收换补之凡赏过禄米者遇万寿圣节随进马之外仍各进鹿一只交南海子未赏禄米者则免之又冬至之前掌印秉笔随堂管事牌子各进子母羊四角六角羊交牲口房凡藩府所进之羊亦交牲口房所进之马亦交御马监也

　　櫈杌

　　凡司礼监掌印秉笔之年髙最有宠眷者方能得此其制如靠背椅而加两杆子傍用皮■〈糹攀〉如轿前后各用一横杠然抬者不在辕内只在杆外斜插摃抬而正行之所以曰杌者禁地不敢乗轿之义也

　　板

　　其制如床面髙五寸许于偏后些安一椅圏前后以麄绒绳拴用摃二条斜插抬走离地尺余凡司礼监掌印秉笔年老者方私置坐之不系钦赏亦不系正经品级自干清门外至西华门东华门里止

　　朝服朝冠带履

　　与外廷同冠七梁或五梁只许司礼监掌印于祭中溜之神之夜服此祭之

　　笏

　　以象牙为之与外廷同

　　抹布

　　非布也是素纻丝或绫染柘黄长五尺阔三寸双层方角如大带子之式而无繐凡干清宫管事牌子暖殿御药房管柜子御司房管库管弓箭请小轿四执事牌子钦安隆徳英华三殿陈设近侍须蒙赐过者方敢佩于贴里之右而蟠结绦上双垂之露半条于外垂与衣齐

　　刀儿

　　小牙筯一双小尖刀一把长六七寸不等银镶鲨鱼皮等鞘以红绒辫系表于衣左牌繐之上以昭近臣殊宠非外衙门之所敢望也惟司礼监是礼仪衙门斯不屑抹布刀儿矣

　　铎针

　　金银珠翠珊瑚皆可制年节则大吉葫芦万年吉庆元宵则灯笼端午则天师中秋则月兔颁厯则宝厯万年其制则八宝荔枝四字鲇鱼也冬至则阳生绵羊太子梅花重阳则菊花万寿圣节则万万寿洪福齐天之类洪福者于齐天字之两傍各有红色蝙蝠一枚以取意耳凡遇诞生婚礼及尊上徽号册封大典皆万万喜所谓铎针者单一枝有■〈釒亭〉居官帽中央者是也

　　枝个

　　其制随景如铎针但咸小偏向成对耳

　　挑板

　　亦随景如前而珍珠珊瑚自■〈釒亭〉端下垂或间以宝石金方胜字耳下垂脚【世庙时亦间将三种赐辅臣大臣神庙初年亦间赐宰相张居正云】

　　披肩

　　貂鼠制一圆圏髙六七寸不等大如帽两傍各制貂皮二长方毛向里至耳即用钩带斜挂于官帽之后山子上

　　直身

　　制与道袍相同惟有襬在外缀本等补圣上有大红直身袍凡遇大事若过司房或秉笔私自下直房始穿此凡见尊长则不穿其色止有天青黒绿玄青不敢做大红者或亦开襬加衬衣而束本等带者

　　道袍

　　如外廷道袍之制惟加子领耳间有缀补

　　氅衣

　　有如道袍袖者旧制本不缝袖故名曰氅彩素不拘

　　大褶

　　前后或三十六或三十八褶不等间亦缀本等补

　　顺褶

　　如贴里之制向褶之上不穿细纹俗为马牙褶即外廷之■〈衤旋〉褶也间亦缀本等补

　　束髪冠

　　其制如戏子所戴者用金累丝造上嵌晴碌珠石每一座有直数百金或千余金二千金者四爪蟒龙在上蟠绕下加额子一件亦如戏子所戴左右插长雉羽焉

　　唐朝帽

　　此古制如画上绵羊太子所戴者也以貂鼠银鼠皮制之凡冬月随驾出猎戴之而不寒

　　烟墩帽

　　亦古制也冬则天鹅绒或纻绉纱夏则马尾所结成者上缀金蟒珠石其式如大帽直檐而顶稍细

　　二色衣

　　近御之人所穿之衣自外第一层谓之盖面如■〈衤曳〉■〈衤散〉贴里圆领之类第二层谓之衬道袍第三层谓之缀领道袍其白领以浆布为之如玉环在顶而缺其前稍油垢即换之非入过皇城者不敢缀也自此三层之内或褂或袄俱不许露白色袖口凡脖领亦不许外露亦不得缀钮口只宫人脖领则缀钮扣是以切避忌之凡外廷讲幄召对之臣不可不晓二色衣之妙处者如夏则以葛布为上身以深蓝或玉色纱作下褶并按两袖各数寸又縁子领寸许一则恐于君前露白色一则省费省福以便拆澣

　　一把莲

　　宫壸中凡掌印秉笔管事牌子俱在干清宫内各直房居住每夜除名该正管事牌子在殿内直宿其余者候圣驾已安寝磕过安置头寝殿门已阖则始散归各直房或酒或茶自己用过便各安歇絶无敢私相会饮者以杜朋比欺蒙之弊其各家经管衣帽宫人即将宫帽一顶贴里道袍大袄或挂共上一条领者一副总致两道冠之将褆系绦牌总亦挂得停当名曰一把莲并硬抹口绒袜靴护膝一双俱紧安于所歇床傍伺候暗灯及烛于卓上立铜篐头攒竹五尺一根于卓司房宫人伺候笔袋一件空纸数幅本色纸花一袋纸花者即白纸裁成方叶如碗口大以备写字唾痰擦手之用凡猝然夜间御前有事忽有传召或值火灾意外之警便立可衣冠手持五尺速赴圣驾之前以防卫之

　　长者巾

　　制如东坡巾而后垂两方带如程子巾式【神庙恒尚长者巾冠前缝缀一大西洋珠两傍金五爪龙戏之而后垂两叶之中亦各蟠苍龙凡内臣髙年之人亦有戴者或金线黒线緑厢然只不敢缀云龙也忠靖巾六合巾方巾九华巾晋唐等制皆如外廷熹庙恒尚九华巾】

　　圆帽

　　凡内臣皇城之内除宫帽平巾之外即带圆帽冬则以罗或纻为之夏则马尾牛尾人髪为之有极细者一顶可值五六两或七八两十余两者名曰瓜拉或瓜■〈口頼〉絶不称帽子想有所避忌也

　　椶靸

　　巾帽局制造每年冬雪第一次即送司礼监掌印掌东厂秉笔每二双管事牌子每一双冰雪穿之以便趋走不滑跌也

　　撒扇

　　其制用木柄长尺余合竹作小骨二十余根用蓝绢糊表两面皆撒大块金箔放则遮日收则入囊自司礼监掌印至管事牌子皆于宫中夏间用之只可取阴不可取风其式如外之竹凉扇而不曲长可二三尺上阔下窄【宣庙有咏撒扇六言诗一首湘浦烟霞交翠剡溪花雨生香扫却人间炎暑招回天上清凉】

　　靴

　　皁皮为之似外廷之制而底软衬薄其里则布也与圣上履式同而前缝少菱角各缝少金线耳频加粉饰敝则易之凡当差内使小火者不敢槩穿但单脸青布鞋青布袜而已或雨雪之日油靴则不禁也

　　扁辫

　　用不堪之绒紫色青绿色织如大带子微松软耳长可丈余不等阔可三四寸凡遇雨雪将衣搊束离地八九寸以防泥污晴天不用如冬雪之月亦得穿皮氅衣夏暑之夜亦得用折迭竹架各支纱绢帐以御蚊蚋也

　　雨衣雨帽

　　玉色深蓝官绿杭紬或好油绢为之亦有蚕茧纸为者有斗体式有道袍式加挂者御前大内臣值穿红之日有红雨衣彩画蟒衣方补为贴里式者雨帽则如方巾周围加檐三寸许耳亦有竹胎绢糊黒油漆如髙丽帽式者惟御前大内臣戴之

　　明宫史卷三

　　●钦定四库全书

　　明宫史卷四

　　（明）吕毖 撰

　　○饮食好尚

　　正月

　　初一日正旦节自年前腊月二十四日祭灶之后宫眷内臣即穿葫芦景补子及蟒衣各家皆蒸点心储肉将为一二十日之费三十日岁暮即互相拜祝名曰辞旧岁大饮大嚼鼓乐喧阗为庆贺焉傍植桃符板将军炭贴门神室内悬挂福神鬼判钟馗等画床上悬挂金银八宝西番经轮或编结黄钱如龙檐楹插芝麻秸院中焚柏枝柴名曰■〈火禺〉岁正月初一日五更起焚香放纸炮将门■〈稨上木下〉或木杠于院地上抛掷三度名曰跌千金饮椒柏酒吃水点心即扁食也或暗包银钱一二于内得之者以卜一岁之吉是日亦互相拜祝名曰贺新年所食之物如曰百事大吉盒儿者柿饼荔枝圆眼栗子熟枣共装盛之又驴头肉亦以小盒盛之名曰嚼鬼以俗称驴为鬼也立春之前一日顺天府于东直门外迎春凡勲戚内臣达官武士赴春场跑马以较优劣至次日立春之时无贵贱皆嚼萝卜名曰咬春互相请燕吃春饼和菜以绵塞耳取其聪也自岁暮正旦咸头戴闹娥乃乌金纸裁成画颜色装成者亦有用真草虫蝴蝶者咸簪于首以应节景仍有真正小葫芦如■〈禾宛〉豆大者名曰草里金二枚可值二三十两不等皆贵尚焉初七人日吃春饼和菜自初九日后即有耍灯市买灯吃元宵其制法用糯米细面内用核桃仁白糖为果饀洒水滚成如核桃大即江南所称汤圆者十五日曰上元亦曰元宵内臣宫眷皆穿灯景补子蟒衣灯市至十六日更盛天下繁华咸萃于此勲戚内眷登楼玩看了不畏人斯时所尚珍味则冬笋银鱼鸽蛋麻■〈羊朿〉活鬼塞外之黄鼠半翅鹖鸡江南之蛋柑凤尾橘漳州橘橄榄小金橘风菱脆藕西山之苹果软子石榴之属冰下活虾之类不可胜计本地则烧鹅鸡鸭烧猪肉冷片羊尾爆炒羊肚子灌肠大小套肠带油腰子羊双肠猪肾肉黄颡官耳脆圆子烧笋鸡■〈酉暴〉腌鹅鸡煠鱼栁蒸煎■〈火赞〉鱼酒煑■〈〈今上酉下〉鸟〉鹑鹳醢汤米烂汤八宝攒汤羊肉猪肉包枣泥■〈飠卷〉糊油蒸饼乳饼奶皮素蔬则滇南之鹳■〈土从〉五台之天花羊■〈月者〉菜鸡腿银盘等麻菇东海之石花海白菜龙须海带鹿角紫菜江南之乌笋糟笋香蕈辽东之松子蓟北之黄花金针都中之山药土豆南都之薹菜糟笋武当之鹰嘴笋黄精黑精北山之榛栗梨枣核桃黄连茶木兰芽蕨菜蔓菁不可胜数茶则六安松萝天池绍兴岕茶径山茶虎邱茶也凡遇雪则暖室赏梅吃炙羊肉包浑酒牛乳十九日名燕九是日也都城之西南有白云观者云是胜国时邱真人成道处此日僧道辐辏凡圣溷杂勲戚内臣凡好黄白之术者咸游此访丹诀焉自十七日或至十九日御前安设各様灯尽撤之也二十五日曰填仓亦醉酒饱肉之期

　　二月

　　初二日各宫门撤出所安彩妆各家用黍面枣糕以油煎之或以面和稀摊为饼名曰薫虫是月也分菊花牡丹凡花木之窖蔵者开隙放风清明之前收蔵貂鼠帽套领狐狸等皮衣食河豚饮芦芽汤以解热各家煮过夏之酒此时吃鲊名曰桃花鲊

　　三月

　　初四日宫眷内臣换穿罗衣清明则秋千节也戴栁枝于鬓坤宁宫后及各宫皆安秋千一架凡各宫之沟渠俱于此时疏浚之竹篾棑棚大木补天沟水管俱于此时油捻之并铜缸俱刷换以新汲水也凡内臣院宇大者即制席箔为凉棚以绳收放取阴也圣驾幸回龙观等处赏海棠窖中花树尽出园圃亭榭棚栏等项咸此月修饰富贵人家咸赏牡丹花修凉棚二十八日东岳庙进香吃烧笋鹅吃凉糕糯米面蒸熟加糖碎芝麻即糍巴也吃雄鸭腰子大者一对可值五六分传云食之补虚损也

　　四月

　　初四日宫眷内臣换穿纱衣钦赐京官扇柄牡丹盛后即设席赏芍药花也初八日进不落夹用苇叶方包糯米长可三四寸阔一寸味与粽同也是月也尝樱桃以为此岁诸果新味之始吃笋鸡吃白煑猪肉以为冬不白煑夏不熝也又以各様诸肥肉姜葱蒜剉如豆大拌饭以莴苣大叶裹食之名曰包儿饭造甜醤豆豉初旬以至下旬耍西山香山碧云等寺耍西直门外之髙梁桥涿州娘娘马驹桥西顶娘娘进香二十八药王庙进香吃白酒氷水酪取新麦穂煑熟剥去芒殻磨成新条食之名曰捻转【去声呼之】以尝此岁五谷新味之始也司礼监有一种扇以墨竹为骨色笺纸而两面楷写论语六字一句成语极多脆裂仿此甚费工价也

　　五月

　　初一日起至三十日宫眷内臣穿五毒艾虎补子蟒衣门两傍安菖蒲艾盆门上悬挂吊屏上画天师或仙子仙女执剑降五毒故事如年节之门神焉初五日午时饮朱砂雄黄菖蒲酒吃粽子吃加蒜过水面赏榴花佩带艾叶合诸乐画治病符圣驾幸西苑看龙舟划船或幸万岁山前插栁看御马监勇士跑马走解夏至伏日戴草麻子叶长命菜即马齿苋也

　　六月

　　初六日皇史宬古今通集库晒晾吃过水面外象赴宣武门外洗初伏中伏末伏日亦吃过水面吃银苖菜即藕之新嫩秧也初伏日造曲惟以白面用菉豆黄加料和成躧之立秋之日戴楸叶吃莲蓬藕晒伏姜赏茉莉栀子兰芙蓉等花

　　七月

　　初七日宫眷穿鹊桥补子宫中设七巧子兵仗局伺候乞巧针十五日中元甜食房进供佛波罗蜜西苑做法事放河灯京都寺院咸做盂兰盆追荐道场亦放河灯于临河去处也是月也吃鲥鱼为盛会赏荷花斗促织而促织之善斗者一枚可值十余两不等各有名色以赌博求胜也

　　八月

　　宫中赏秋海棠玉簪花自初一日起即有卖月饼者加以西瓜藕互相馈送西苑躧藕至十五日家家供月饼瓜菓候月上焚香后即大肆饮啖多竟夜始散席者如有剰月饼仍整收于干燥风凉之处至岁暮合家分用之曰团圆饼也始造新酒蟹始肥凡宫眷内臣吃蟹活洗净蒸熟五六成羣攅坐共食嬉嬉笑笑自掲脐盖细细用指甲挑剔蘸醋蒜以佐酒或剔蟹胷骨八路完整如蝴蝶式者以示巧焉食毕饮苏叶汤用苏叶等件洗手为盛会也凡内臣多好花木于院宇之中摆设多般并养金鱼于缸罗列小盆细草以示侈富有红白软子大石榴是时各剪离枝甘甜大玛瑙葡萄亦于此月剪下缸内着少许水将葡萄枝悬封之可留至正月色尚鲜 

　　九月

　　御前进安菊花自初一日起吃花糕宫眷内臣自初四日换穿罗重阳景菊花补子蟒衣初九日重阳节驾幸万岁山登髙或兔儿山旋磨台登髙吃迎霜麻辣兔菊花酒是也糟瓜茄糊房窻制诸菜蔬抖晒皮衣制衣御寒

　　十月

　　初一日颁厯初四日宫眷内臣换穿纻丝吃羊肉爆炒羊肚麻辣兔虎眼等各様细糖凡平时所摆玩石榴等花树俱连盆入窖吃牛乳乳饼奶皮蒸窝酥糕蚫螺直至春二月方止也是月也始调鹰畋猎斗鸡内臣贪婪成俗是以性好赌博既赖鸡求胜则必费重价购好健斗之鸡雇善养鸡者昼则调驯夜则加食名曰贴鸡须燃灯亲看以计所啄之数有三四百口者更妙也是时夜已渐长内臣始烧地炕饱食逸居无所事事多寝寐不甘又须三五成羣饮酒掷骰看纸牌耍骨牌下碁打双陆至二三更始散方睡得着又有独自吃酒肉不下者亦如前约聚轮流办东帮凑饮啖所谈笑者槩鄙俚不堪之事多有醉后争忿小则骂打童奴以迁怒大则变脸挥拳将祖宗父母互相换骂为求胜之资然易得和解磕过几个头流上几眼泪即照旧欢畅如初也凡攅聚饮食之际其固获扬饭放饭流歠共食求饱咤食啮骨或膝上以哺弄儿或弃肉与猫犬真可笑也如有吃素之人修善念佛亦必罗列果品饮茶久坐或至求精争胜多不以箪食瓢饮为美亦可笑也间亦有一二好看书习字者乐圣贤之道或杜门篝灯草衣粝食不茍取不滥予差足愉快奈寥寥不多见耳内臣又最好吃牛驴不典之物曰挽口者则牝具也曰挽手者则牡具也又羊白腰者则外肾卵也至于白牡马之卵尤为珍奇贵重不易得之味曰龙卵焉

　　十一月

　　是月也百官传戴暖耳冬至节宫眷内臣皆穿阳生补子蟒衣室中多挂绵羊太子画贴司马监刷印九九消寒诗图每九诗四句自一九初寒纔是冬起至日月星辰不住忙止皆鼓词俚语之类非词臣应制所作又非御制不知如何相传年久遵而不敢改此月糟腌猪蹄尾鹅肫掌吃炙羊肉羊肉包匾食馄饨以为阳生之义冬笋到即不惜重价买之每日清晨吃爉汤吃生炒肉浑以御寒

　　十二月

　　初一日起便家家买猪腌肉吃灌肠吃油渣卤煑猪头烩羊头瀑炒羊肚煠铁脚小雀加鸡子清蒸牛乳白酒糟粗糟蟹煠银鱼等醋溜鲜鲫鱼鲤鱼钦赏腊八杂果粥米是月也进暖洞薫开牡丹等花初八日吃腊八粥先期数日将红枣槌破泡汤至初八早加粳米白米核桃仁菱米炙粥供佛圣前户牖园树井灶之上各分布之本家皆吃或亦互相馈送夸精美也二十四日祭灶蒸点心办年竞买时兴锦段制新衣以示奢美富豪三十日岁暮守岁干清宫丹墀内自二十四日起次年正月十七日止每旦昼间放炮遇风大暂止半日一日安鳌山灯扎烟火凡圣驾升座伺候花炮圣驾回宫亦放大花前导皆内宫监职掌其前导摆对之滚灯则御用监灯作所备者也凡宫眷所用饮食皆本人所闗赏赐置买雇倩贫穷宫人在内炊爨烹餁其手段髙者每月工食可得数两而零星赏赐不与焉凡煑饭之米必拣簸整洁而香油甜酱豆豉醤油醋一应杂料俱不惜重价自外置办入也凡宫眷内臣所用皆炙煿煎炒厚味遇有疾服药多自己任意胡涂调治不肯忌口总之宫眷所重者善烹调之内官而各衙门内官所最喜者又手段髙之厨役也

　　明宫史卷四

　　●钦定四库全书

　　明宫史卷五

　　（明）吕毖 撰

　　○内板书数

　　五伦书
　　计六十二本一千七百一页

　　周易大全
　　计十二本一千一百十八页

　　书传大全
　　计十本七百六十一页

　　诗传大全
　　计十二本九百九页

　　春秋大全
　　计十八本一千四百五十九页

　　礼记大全
　　计十八本一千二百五十九页

　　书传
　　计六本五百八十三页

　　易传
　　计六本五百八十二页

　　诗传
　　计六本六百三十五页

　　春秋传
　　计四本四百四十页

　　礼记
　　计八本一千六十二页

　　四书大全
　　计二十本一千五百九十九页

　　四书集注
　　计十本八百二十页

　　性理大全
　　计三十本二千二百六十九页

　　资治通鉴纲目
　　计四十本四千一百页

　　续资治通鉴纲目
　　计十四本一千一百二十二页少微

　　通鉴节要
　　计二十本一千四百三十八页

　　资治通鉴节要续编
　　计二十本一千六百八十三页

　　晏宏资治通鉴纲目
　　计三十本四千零二十页

　　文献通考
　　计一百本一万八百三十六页

　　歴代名臣奏议
　　计一百五十本九千九百二十页

　　歴代通鉴纂要
　　计六十本三千六百三十二页

　　大明会典
　　计一百四十本六千五百九十页

　　事文类聚
　　计一百三十本八千三百六十页

　　大明一统志
　　计四十本三千四百五十页

　　明伦大典
　　计二十四本七百二十页

　　大明集礼
　　计三十六本二千四百七十六页

　　大学衍义
　　计二十本一千三百八十八页

　　大学衍义补
　　计四十本三千六百页

　　对类
　　计十二本八百七十三页

　　诸司职掌
　　计三本四百二十八页

　　大明官制
　　计三本三百十页

　　御制大诰
　　计四本二百五十三页

　　大明律
　　计二本二百七页

　　御制文集
　　计八本七百十三页

　　洪武正韵
　　计五本五百页

　　御制诗集
　　计一本八十四页

　　韵府羣玉
　　计十本一千四百页

　　经史海篇直音
　　计五本五百十二页

　　广韵
　　计二本二百五十五页

　　玉篇
　　计二本三百十五页

　　经书音释
　　计二本一百七页

　　诗韵释义
　　计二本一百五十八页

　　四书白文
　　计六本三百十二页

　　诗学大成
　　计十四本一千页

　　尔雅埤雅
　　计四本三百九十七页

　　许氏说文
　　计八本六百五十页

　　孔子家语
　　计三本一百四十四页

　　通书大全
　　计八本九百九十页

　　列女传
　　计三本一百二十五页

　　神课金口诀
　　计二本二百四十页

　　仁孝皇后劝善书
　　计十本八百七十六页

　　臞仙肘后神枢
　　计二本一百六十八页

　　雍熙乐府
　　计二十本一千七百五十三页

　　选择厯书
　　计二本二百五十六页

　　三国志通俗演义
　　计二十四本二千一百五十页

　　厯代臣鉴
　　计十本五百六十页

　　贞观政要
　　计六本三百七十页

　　居家必用
　　计十本八百八十页

　　圣学心法
　　计十本三百十五页

　　释文三注
　　计千字文七十一页胡曽诗九十九页蒙求一百四十五页

　　饮膳正要
　　计三本一百七十五页

　　唐贤三体诗
　　计二本一百七十二页

　　古文精粹
　　计二本二百五十六页

　　李白诗
　　计四本三百六页

　　吕真人文集
　　计二本一百四十页

　　髙皇后传
　　计一本四十七页

　　女训
　　计一本四十九页

　　内训
　　计一本五十一页

　　尚书孝经大学中庸
　　计五本三百三十六页

　　选诗补注
　　计三本三百十二页

　　唐诗鼓吹
　　计五本二百六十六页

　　周易占法
　　计二本二百四十页

　　草堂诗余
　　计二本一百九十页

　　恩纪含春堂诗
　　计二本二百四十页

　　小四书
　　计三本二百四十页

　　明心宝鉴
　　计二本二百十五页

　　击壤集
　　计四本三百五十页

　　劝忍百箴
　　计四本三百页

　　古文真宝
　　计四本三百九十一页

　　医要集览
　　计六本二百八十页

　　草韵辨体
　　计六本二百七十页

　　増定华裔译语
　　计十一本一千七百八页

　　评史心见
　　计六本三百五十页

　　通鉴博论
　　计三本二百九十页

　　重刻证类本草
　　计十本一千二百四十五页

　　皇明祖训计
　　一本五十页

　　养生类纂
　　计五本一百九十七页

　　祖训条章
　　计一本十二页

　　释氏源流应化事迹
　　计四本四百四十页

　　皇明典礼
　　计一本九十五页

　　洪武礼制
　　计一本八十二页

　　御制洪范篇序
　　计一本三十页

　　稽古定制
　　计一本八十一页

　　慈圣宣文皇太后女鉴
　　计一本六十九页

　　郑氏女孝经
　　计一本四十二页

　　曹大家女训
　　计一本十六页

　　女诫直解
　　计一本四十八页

　　刘向说苑
　　计五本三百二十五页

　　内则诗
　　计一本六十二页

　　勤政要典
　　计一本七十三页

　　昭鉴録
　　计一本一百五十三页

　　内令
　　计一本十二页

　　外戚事鉴
　　计一本六十八页

　　山居四要
　　计一本八十三页

　　臞仙肘后经
　　计一本一百十二页

　　玉匣记
　　计一本八十二页

　　省躬録
　　计一本七十二页

　　祥异赋
　　计一本四十九页

　　步天歌
　　计一本八页

　　传心妙误
　　计一本四十五页

　　详明算法
　　计一本一百十页

　　草字碎金
　　计一本九十二页

　　真字碎金
　　计一本九十二页

　　千家姓
　　计一本二百九十二页

　　为善阴隲
　　计四本三百七十二页

　　小学书解
　　计一本一百六页

　　忠经
　　计一本四十二页

　　孝经大义
　　计一本四十三页

　　歴代纪年
　　计一本三十六页

　　四时歌曲
　　计一本十一页

　　随机应化录
　　计一本六十页

　　髙皇道徳经注解
　　计一本六十九页

　　达靼字孝经
　　计一本四十二页

　　医按书
　　计一本三十二页

　　蒙求白文
　　计一本三十九页

　　山歌
　　计一本四页

　　华裔译语
　　计一本八十八页

　　古字便览
　　计一本五十二页

　　八行遗字集
　　计一本二十八页

　　警世篇
　　计一本三十一页

　　忠经直
　　解计一本十六页

　　太上感应灵篇
　　计一本九十二页

　　宪纲
　　计一本五十页

　　百家姓
　　计一本十页

　　大学
　　计一本三十六页

　　千字文
　　计一本十七页

　　孝经
　　计一本十六页

　　中庸
　　计一本五十六页

　　千家诗
　　计一本四十四页

　　四言杂字
　　计一本十二页

　　神童诗
　　计一本二十页

　　七言杂字
　　计一本十三页

　　三字经
　　计一本二十六页

　　启蒙集
　　计一本四十页

　　启蒙书法【即永字八法】
　　计一本二十一页

　　草诀百韵
　　计一本十四页

　　草诀百韵歌
　　计一本四十页

　　八行图说
　　计一本四十一页

　　孝经直解
　　计一本三十六页

　　周公解梦书大全
　　计二本七十页

　　四书直解
　　计二十六本一千八百四十页

　　书经直解
　　计十三本八百五十六页

　　通鉴直解
　　计二十五本一千四十二页

　　帝鉴图说
　　计六本三百五十六页

　　刘向新序
　　计三本一百四十二页

　　洪武正韵玊键
　　计二本一百三十页

　　佛经一藏
　　计六百七十八函十八万八十二页共享白连四纸四万五千二十三张蓝绢五十三疋七尺四寸黄绢二十六疋二丈四尺一寸已上每疋长三丈二尺黄毛边纸五百七十张黄连四纸三百四十七张蓝毛边纸四千九百十二张白户繇纸一万八百九十五张黒墨二百八十六斤八两白麫一千一百二十五斤明矾四十五斤

　　道经一藏
　　计五百十二函十二万一千五百八十九页共享白连四纸三万八百九十七张蓝绢一百八十二疋一丈八尺六寸蓝毛边纸三千十八张黄绢二十疋一丈六尺黄连四纸一百七十六张黄毛边纸五百二张白户繇纸八千一百七张黑墨一百六十斤八两白麫七百五十斤明矾二十五斤

　　畨经一藏
　　计一百四十七函十五万七十四页共享腰子白鹿纸一万三千六百四十三张

　　大五大部经
　　华严经八十一本
　　大湼盘经四十二本
　　报恩经七本
　　金光明经十本
　　心地观经八本

　　小五大部经
　　法华经七本
　　楞严经十本
　　佛母大孔雀经三本
　　地蔵经三本
　　梁皇懴十本
　　圆觉经
　　弥陀经
　　诸品经咒
　　金刚经批注一本一百四十七页
　　华严小钞一百十七本三千二百十八页
　　诸真宝懴十二本
　　小道经一部

　　明宫史卷五 
