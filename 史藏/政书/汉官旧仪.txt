汉官旧仪　　（汉）卫宏 撰

　　钦定四库全书

　　史部十三

　　汉官旧仪

　　政书类二

　　仪制之属

　　提要

　　（臣）等谨案汉议郎东海卫宏敬仲作汉旧仪四篇以载西京杂事见于范书本传隋唐经籍艺文志汉旧仪四卷宋史艺文志三卷俱着于録马端临经籍考卷目与宋志同而别题作汉官旧仪陈振孙书録解题遂以其有汉官之目疑非卫宏本书或又以为胡广所作后亦佚不复传世所见者独前后汉书注及唐宋诸书所引而已今永乐大典所载此本亦题汉官旧仪不着撰人名氏其间述西京旧事典章仪式甚备且与诸书所引汉旧仪之文参校无弗同者自属卫宏本书其称汉官旧仪者或后人因其所载官制为多妄加之耳至汉书注中颇有称胡广曰者与汉旧仪互引其文亦絶不相合惟广传载广着诗赋铭颂及解诂二十二篇而史注所引别有汉官解诂之名葢即广所作而旧仪之当出卫宏手益无疑也此本旧时失于雠正首尾序次错糅文字至脱误不可乙今据史文核勘且旁征旧书参析同异疏于各句下方其原有注者略仿刘昭注续汉志例通为大书称本注以别之厘为上下二卷又前后汉纪志注及唐宋类书内所引佚文颇多葢此书递更显晦已非完本谨为搜择甄録别为补遗一卷附于其后以畧还宋志篇目之旧云

　　乾隆四十六年正月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　汉官旧仪卷上

　　（汉）卫宏 撰

　　皇帝起居仪宫司马内【按元帝纪初元五年宫司马中注应劭曰宫司马中者宫内门也据此则此内字与中字义同】百官案籍出入营卫周庐昼夜谁何殿外门署属卫尉殿内郎署属光禄勲黄门钩盾署属少府辇动则左右侍帷幄者称警车驾则卫官填街骑士塞路出殿则传跸止人清道建五旗丞相九卿执兵奉引乗舆冠髙山冠飞羽之缨【按晋书舆服志引此文作汉官仪又飞羽作飞翮】帻耳赤丹纨里【按续汉书舆服志刘昭补注引此文里下有衣字】带七尺斩蛇剑履虎尾絇履诸王归国称从

　　皇帝六玺皆白玉螭虎纽文曰皇帝行玺皇帝之玺皇帝信玺天子行玺天子之玺天子信玺凡六玺皇帝行玺凡封【按此句有脱字应云凡封命用之】之玺【按此句应云皇帝之玺】赐诸侯王书信玺【按此句应云皇帝信玺】发兵其征大臣以天子行玺策拜外国事以天子之玺事天地鬼神以天子信玺【按此条皇帝行玺下各句并有脱字续汉书舆服志注所引亦同惟隋书礼仪志称皇帝行玺封命诸侯及三公用之皇帝之玺与诸侯及三公书用之皇帝信玺发诸夏兵用之文义完备谨参校以正其缺又汉书霍光传皇帝信玺行玺孟康注天子之玺自佩行玺信玺在符节台亦可考见汉时藏玺之制并附着之以补此文所未备】皆以武都紫泥封青布囊【按续汉书舆服志注引此文无布字】白素里两端无缝尺一板中约署【按此句疑有脱字】皇帝带绶黄地六采【按六采旧作赤采似误又考宋书礼志引汉制皇帝黄赤绶四采黄赤缥绀亦与此互异今据续汉书舆服志注校正】不佩玺【按续汉书志注引此文玺下重一玺字】以金银縢组侍中组负以从秦以前民皆佩绶以金玉银铜犀象为方寸玺各服所好奉玺书使者乗驰传其驿骑也三骑行昼夜行千里为程

　　太官尚食用黄金扣器中官私官尚食用白银扣器

　　中官小儿官及门户四尚中黄门持兵三百人侍宿【按汉书百官公卿表百官志皆不载小儿官及门户四尚官名】

　　冗从吏仆射【按续汉书百官志中黄门冗从仆射一人六百石此句首疑脱中黄门三字吏字疑亦衍文】出则骑从夹乗舆车居则宿卫直守省中门户

　　本注曰省中禁中也成帝外家王禁贵重朝中为讳禁故曰省

　　中常侍宦者秩千石得出入卧内禁中诸宫

　　侍中无员或列侯将军卫尉光禄将大夫郎为之得举非法白请及出省户休沐往来过直事

　　御史员四十五人皆六百石其十五人衣绛给事殿中为侍御史宿庐左右渠门外二人尚玺四人持书给事二人【按汉书百官公卿表仆射御史治书尚符玺者有印绶续汉书百官志治书侍御史二人此文持字疑当作治】侍中丞一人领【按汉书表志汉改御史大夫为司空别留中丞为御史台率而侍中乃列侯以下入侍禁中者所加官名并无侍中丞之官侍字疑衍文】余三十人留寺【按寺御史署也在司马门内前汉书萧望之传注作三十人留守者非】理百官也

　　给事中无常员位次侍中常侍

　　尚书四人为四曹侍曹尚书【按前汉书师古注引此文侍上有常字与续汉书志合】主丞相御史事二千石曹尚书主刺史二千石事民曹尚书主庶民上书事客曹尚书主外国四夷事成帝初置尚书员五人有三公曹主断狱

　　尚书令主赞奏封下书【按续汉书百官志掌凡选署及奏下尚书文书众事】仆射主闭封丞二人主报上书者兼领财用火烛食厨汉置中官领尚书事中书谒者令一人成帝建始四年罢中书官以中书为中谒者令

　　尚书郎四人匈奴单于营部二郎主羌夷吏民民曹一郎主天下户口垦田功作谒者曹一郎主天下见钱贡献委输【按晋书职官志汉置尚书郎四人一人主匈奴单于营部一人主羌夷吏民一人主户口垦田一人主财帛委输与此文少异疑二郎当作一郎匈奴单于上脱一郎主三字】

　　中臣在省中皆白请其宦者不白请尚书郎宿留台中官给青缣白绫被或锦被帷帐毡褥通中枕太官供食汤官供■〈麦并〉饵果实下天子一等给尚书郎伯二人女侍史二人皆选端正者从直伯送至止车门还女侍史执香炉烧熏从入台护衣

　　黄门令领黄门谒者骑吹曰冗从仆射一人领髦头

　　左曹日上朝谒秩二千石

　　右曹日上朝谒秩二千石

　　黄门郎属黄门令日暮入对青鏁门拜名曰夕郎

　　五官中郎将秩比二千石主五官郎中

　　左右中郎将秩比二千石主谒者常侍侍郎以赀进

　　本注曰左主谒者右主常侍侍郎

　　五官属光禄勲不得上朝谒兼左右曹诸吏得上朝谒郎中令主郎中【按汉书注主郎内诸官】左车将主左车郎右车将主右车郎左户将主左户郎右户将主右户郎【按汉书如淳注引汉仪注与此文同】秩皆比千石独郎中令比二千石【按郎中令武帝太初元年更名光禄勲此文前后皆言光禄勲独此条言郎中令杜预所谓史驳文也又续汉书百官志光禄勲卿一人中二千石此云比二千石疑有误或汉初未更官名时旧制耳】

　　黄门冗从持兵无数宣通内外宦者署尚书皆属少府殿中诸署五郎将属光禄勲【按上文五官左右三中郎将此言五郎将者盖并虎贲羽林二中郎将为五也】宫司马诸队都候领督盗贼属执金吾司马掖门殿门屯卫士皆属卫尉【按宋钱文子曰百官表中尉属官无卫司马候左右都候此云属金吾者盖执金吾徼廵宫外寔相表里所谓聨事也中尉武帝太初元年更名执金吾】

　　右中二千石二千石四官【按少府光禄勲执金吾卫尉四官续汉志皆中二千石此云中二千石二千石者盖西汉时初制】奉宿卫各领其属断其狱

　　期门骑者陇西工射猎人及能用五兵材力三百人行出会期门下从射猎无员秩比郎从官名曰期门骑置仆射一人秩六百石骑持五旗别外内王莽更名虎贲郎迁补吏署【按百官公卿表平帝元始元年更名虎贲郎】

　　中郎将一人施旄头【按中郎将一人谓羽林中郎将也考汉百官公卿表宣帝令中郎将骑都尉监羽林霍光传有诸吏中郎将羽林监任胜盖以中郎将或骑都尉监羽林骑故于本官上不冠以羽林之号至后汉始置羽林中郎将为定职耳又东方朔传羿为旄头注引应劭曰旄头今以羽林为之髪正向上而长衣绣衣在乗舆车前据此则施旄头之文当为羽林所职无疑也】属羽林取三辅良家子自给【按宋钱文子补汉兵志引此文羽林下有从官七百人五字自给下有鞍马二字盖旧本脱此七字又汉书如淳注引汉仪注亦云羽林从官七百人】孤儿无数【按钱文子补汉兵志引此文句首有诸字】父死子代皆武帝时从军死子孤不能自活养羽林官比郎从官从车驾不得冠置令一人名曰羽林骑孤儿

　　皇帝见诸侯王列侯起侍中称曰皇帝为诸侯王列侯起起立乃坐太常赞曰谨谢行礼皇帝在道丞相迎谒谒者赞曰皇帝为丞相下舆立乃升车皇帝见丞相起谒者赞称曰皇帝为丞相起立乃坐太常赞称敬谢行礼宴见侍中常侍赞御史大夫见皇帝称谨谢将军见皇帝称谢中二千石见皇帝称谢二千石见皇帝称制曰可太守见皇帝称谢拜御史大夫为丞相左右前后将军赞五官中郎将授印绶拜左右前后将军为御史大夫中二千石赞左右中郎将授印绶拜中二千石中郎将赞御史中丞授印绶拜千石六百石御史中丞赞侍御史授印绶印绶盛以箧箧绿绨表白素里尚书令史捧西向侍御史东向取箧中印绶授者却退受印绶者手握持出至尚书下乃席之丞相列侯将军金印紫緺绶中二千石二千石银印青緺绶皆龟纽其断狱者印为章

　　汉初置相国史秩五百石后罢并为丞相史

　　丞相府司直一人秩一千石职无不监武帝初置曰马直官今省【按马直官当作司直官百官志本注曰世祖以武帝故事置司直居丞相府助督录诸州建武十八年省】

　　列侯为丞相相国号君侯御史大夫为丞相更奏乃封丞相车黒两轓骑者衣绛掾史见礼如师弟子白录不拜朝示不臣也听事阁曰黄阁无钟铃掾有事当见者主簿至曹请不传召掾见脱履公立席后荅拜百石属不得白事当谢者西曹掾为通谢部吏二千石初除诣东曹掾拜部谒者赞之

　　丞相门无塾门署用梗板方圆三尺不垩色不郭邑署曰丞相府东门西门长史物故廷尉正监守

　　丞相初置吏员十五人皆六百石分为东西曹东曹九人出督州为刺史西曹六人其五人往来白事东厢为侍中一人留府曰西曹领百官奏事长安给骑亭长七十人六月一更仓头庐儿出入大车驷马前后大车骈车中二千石属官以次送从

　　丞相太尉大将军史秩四百石【按汉书如淳注引汉仪注与此文同】

　　丞相刺史常以秋分行部御史为驾四封乗传【按汉书平帝纪如淳注律当乗传及发驾置传者皆持尺五寸木传信封以御史大夫卬章其乗传参封之参三也有期会累封两端端各两封凡四封也乗置驰传五封也两端各二中央一也轺传两马再封之一马一封也据此则前文所云奉玺书使者乘驰传当驾五封矣】到所部郡国各遣吏一人迎界上得载别驾自言受命移郡国与刺史从事尽界罢行载从者一人得从吏所察六条刺史举民有茂材移名丞相丞相考召取明经一科明律令一科能治剧一科各一人诏选谏大夫议郎博士诸侯王傅仆射郎中令取明经选廷尉正监平案章取明律令选能治剧长安三辅令取治剧皆试守小冠满岁为真以次迁奉引则大冠

　　武帝元狩六年初置大司马

　　丞相司置諌大夫秩六百石丞相小史秩四百石次三百石百石书令史斗食缺试中二千书佐髙第补因为骑史武帝元狩六年丞相吏员三百八十二人史二十人秩四百石少史八十人秩三百石属百人秩二百石属史百六十二人秩百石皆从同秩补以为有权衡之量不可欺以轻重有丈尺之度不可欺以长短官事至重古法虽圣犹试故令丞相设四科之辟以博选异德名士称才量能不宜者还故官第一科曰德行髙妙志节清白二科曰学通行修经中博士三科曰明晓法令足以决疑能案章覆问文中御史四科曰刚毅多略遭事不惑明足以照奸勇足以决断才任三辅令【按艺文类聚引此文辅下有剧字】皆试以能信然后官之第一科补西曹南阁祭酒二科补议曹三科补四辞八奏四科补贼决其以诏使案事御史为驾一封行赦令驾二封皆特自奏事各以所职劾中二千石以下选中二千书佐试补令史令史皆斗食迁补御史令史其欲以秩留者许之岁举秀才一人亷吏六人丞相典天下诛讨赐夺吏劳职烦故吏众

　　君侯月一行屯卫骑不以车卫士初至未入君侯到都门外劳赐吏士

　　武帝元封五年初分十三州刺史假印绶有常治所【按汉志书太守都尉之治而刺史无有故沈约刘昭皆以为传车周流无常治所但刺史行部必待秋分则秋分以前当居何所耶汉书朱博传博迁冀州刺史敕告吏民欲言二千石墨绶长吏者使者行部还诣治所师古曰治所刺史所止理事处是刺史本有治所汉志特畧而不载耳旧仪所云可取证也】奏事各有常会择所部二千石卒史与从传食比二千石所传刺史奏幽隠奇士拜为三辅县令比四百石居后六卿一切举试守令取征事○本注曰征事比六百石皆故吏二千石不以赃罪免降秩为征事

　　郡国守丞长史上计事竟遣君侯出坐庭上亲问百姓所疾苦计室掾吏一人大音者读勅毕遣勅曰诏书数下禁吏无苛暴丞长史归告二千石凡民所疾苦急去残贼审择良吏无任苛刻治狱决讼务得其中明诏忧百姓困于衣食二千石帅劝农桑思称厚恩有以赈赡之无烦扰夺民时公卿以下务饬俭恪今俗奢奓过制度日以益甚二千石务以身帅有以化之民冗食者谨以法养视疾病致医药务活之诏书无饰厨传増养食至今未变或更尤过度甚不称归告二千石务省约如法且案不改者长吏以闻守寺乡亭漏败垣墙阤壊所治无办护者不称任先自劾不应法归告二千石勿听惟神爵三年十月甲子丞相受诏之官【按百官公卿表神爵三年四月戊戌御史大夫内吉为丞相与此文月日不合】皇帝延登亲诏之曰君其进虚受朕言朕郁于大道获保宗庙兢兢师师夙夜思过失不遑康宁昼思百官未能绥于戏丞相其帅意无怠以补朕阙于戏羣卿大夫百官慎哉不勖于职厥有常刑往悉乃心和裕开贤俾之反本乂民广风一俗靡讳朕躬天下之众受制于朕丞相可不慎欤于戏君其诫之丞相府官奴婢传漏以起居不击鼔官属吏不朝旦白录而已诸吏初除谒视事问君侯应合奴名白事以方尺板叩合大呼奴名君侯出入诸吏不得见见礼如师弟子状掾史有过君侯取录推其录三日白病去

　　御史卫尉寺在宫中亦不鼔

　　诏书下朱钩施行诏书下有违法令施行之不便曹史白封还尚书对不便状

　　丞相有病皇帝法驾亲至问病从西门入即薨移居第中车驾往吊赐棺敛具赠钱葬地葬日公卿以下会送有天地大变天下大过皇帝使侍中持节乗四白马赐上尊十斛【按艺文类聚引此文尊下有酒字】养牛一头策告殃咎使者去半道丞相上病使者还未白事尚书以丞相不起病闻丞相不胜任使者奉策书驾騩骆马实时布衣步出府免为庻人丞相有他过使者奉策书驾骓騩马实时步出府乗栈车牝马归田里思过日食即日下赦曰制诏御史其赦天下自殊死以下及吏不奉法乗公就私凌暴百姓行权相放治不平正处官不良细民不通下失其职俗不孝弟不务于本衣服无度出入无时众强胜寡盗贼滋彰丞相以闻于是乃命刺史出刺并察监御史元封元年御史止不复监后御史职与丞相参増吏员凡三百四十一人分为吏少史属亦从同秩补率取文法吏

　　廷尉正监平物故以御史髙第补之御史少史行事如御史少史有所为即少史属得守御史行事如少史少史秩比六百石御史少史物故以功次征丞相史守御史少史所代到官视事得留罢中二千石詹事水衡都尉

　　丞相史物故调御史少史守丞相史若御史少史监祠寝园庙调御史少史属守不足丞相少史属为倅事已罢

　　丞相刺史侍御史皆称卿不得言君

　　御史中丞督司隶司隶督司直司直督二千石以下至黒绶【按北堂书钞引汉旧仪作司隶督丞相丞相督司直司直督刺史刺史督二千石云云与此文畧异又御史中丞上有武帝时三字】

　　大夫见孝廉上计丞长史皆放官司马门外比丞相掾史白录

　　御史大夫寺在司马门内门无塾门署用梓板不起郭邑题曰御史大夫寺

　　大夫初拜策曰惟五鳯三年正月乙巳御史大夫之官【按百官公卿表五鳯三年六月辛酉西河太寺杜延年为御史大夫与此文月日不合】皇帝延豋亲诏之曰御史大夫其进虚受朕言朕郁于大道获保宗庙兢兢师师夙夜思已失不遑康宁昼思百姓未能绥于戏御史大夫其帅意尽心以补朕阙于戏九卿羣大夫百官慎哉不朂于厥职厥有常辟往悉乃心和裕开贤俾贤能反本乂民靡讳朕躬天下之众受制于朕以法为命可不慎欤于戏御史大夫其诫之敇上计丞长史曰诏书数下布告郡国臣下承宣无状多不究百姓不蒙恩被化守丞长史到郡与二千石力为民兴利除害务有以安之称诏书有郡国茂材不显者言上残民贪污烦扰之吏百姓所苦务勿任用方察不称者也

　　汉官旧仪卷上

　　●钦定四库全书

　　汉官旧仪卷下

　　（汉）卫宏 撰

　　○中宫及号位

　　皇后称中宫

　　媫妤见大长秋称皇后为媫妤下舆坐称起礼比丞相娙娥见女御长称谢【按汉书戾太子传长御倚华如淳注引汉仪注云女长御比侍中皇后见娙娥以下长御称谢与此文相合惟御长作长御稍异又郑氏云长音如长者】礼比将军御史大夫昭仪见称谢比中二千石贵人见称皇后诏曰可礼比二千石美人无数媫妤以下皆居掖庭置令丞庐监宦者女御长如侍中

　　皇后一人媫妤以至贵人皆至十数美人比待诏无数元帝成帝皆且千人

　　侍中左右近臣见皇后如见【按北堂书钞引此文见下有帝字】媫妤行则对璧坐则伏茵皇后媫妤乗辇余皆以茵四人舆以行

　　皇后玉玺文与帝同皇后之玺金螭虎纽　本注曰一本无此条

　　皇后春桑皆衣青手采桑以缫三瓮蠒【按艺文类聚引此文作三盆瓮字误】羣臣妾从春桑生而皇后亲桑于苑中蚕室养蚕千薄以上祠以中牢羊豕祭蚕神曰苑窳妇人寓氏公主凡二神羣臣妾从桑还献于蠒观皆赐从采桑者乐皇后自行凡蚕丝絮织室以作祭服祭服者冕服也天地宗庙羣神五时之服【按后汉书东平王苍传五时衣各一袭李贤注谓春青夏朱季夏黄秋白冬黒晋书职官志有五时朝服盖朝祭皆以为法服也艺文类聚引此文羣神作羣臣误】皇帝得以作缕缝衣皇后得以作巾絮而已置蚕官令丞诸天下官下法皆诣蚕室与妇人从事故旧有东西织室作治

　　皇后五日一上食食赐上左右酒肉留宿明日平旦归中宫

　　皇帝聘皇后黄金万斤【按汉书王莽传故事聘皇后黄金二万斤为钱二万万与此文异疑万上脱二字】

　　立皇后太子大赦天下赐天下男子爵女子牛酒缯帛夫増秋

　　掖庭令昼漏未尽八刻庐监以茵次上媫妤以下至后庭访白录所录所推当御见刻尽去簮珥蒙被入禁中五刻罢即留女御长入扶以出御幸赐银镮令书得镮数计月日无子罢废不得复御

　　宫人择官婢年八岁以上侍皇后以下年三十五出嫁乳母取官婢

　　皇太子称家动作称从

　　皇太子黄金印龟纽印文曰章下至二百石皆为通官印

　　太傅一人真二千石礼如师亡新更为太子师中庶子五人职如侍中秩六百石

　　中尚翼中涓如中黄门皆宦者

　　门大夫比郎将

　　洗马职如谒者十六人选郎中补也

　　庻子舍人【按续汉书百官志太子庶子太子舍人为两官此书庶子已别见后条此条庶子二字疑当作太子】四百人【按四百人三字疑衍】如郎中秩比二百石无员多至四百人亡新改名为翼子

　　率更令秋千石主庶子舍人更直亡新改为中更丞一人秩四百石

　　家令秩千石主仓狱亡新改为中更

　　家府比二千石

　　仆秩千石主马

　　庶子秩比四百石如中郎无员亡新改为中翼子

　　卫率秩比千石丞一人主门卫

　　食官令秩六百石丞一人

　　中盾秩四百石主周卫徼循

　　庻子舍人五日一移主率更长三不会輙斥官奴择给书计从侍中以下为仓头青帻与百官从事从入殿中省中待使令者皆官婢择年八岁以上衣縁【按缘字疑绿字之讹】曰宦人不得出省门置都监老者曰婢婢教宦人给使尚书侍中皆使官婢不得使宦人奴婢欲自赎钱千万免为庻人宫殿中宦者署郎署皆官奴婢传言曰作者歌传以呼召侍中以下署长　本注曰宦者及郎署长各顾门户择官奴赤帻部领作者扫除曰正　本注曰歌传取于雒阳古周时传呼声法【按此注当在歌传以呼召句下】

　　天子六廏未央廏承华廏騊駼廏路軨廏骑马廏大廏马皆万疋

　　中黄门驸马大宛汗血马干河马天马果下马本　注曰果下马髙三尺驾辇大宛汗血马皆髙七尺干河马华山神马种也

　　长安城方六十里【按后汉书郡国志京兆尹条下注云长安城方六十三里汉志似误】经纬各十五里十二城门积九百七十三顷百二十亭长安城方六十里中皆属长安令置左右尉城东城南置广部尉城西城北置明部尉凡四尉

　　皇后太子各食四十县曰汤沐邑【按艺文类聚引此文作三十县】

　　帝子为王王国置太傅相中尉各一人秩二千石以辅王仆一人秩千石郎中令秩六百石置官如汉官官吏郎大夫四百石以下自调除国中汉置内史一人秩二千石治国如郡太守都尉职事调除吏属相中尉傅不得与国政辅王而已当有为移书告内史内史见傅相中尉礼如都尉太守【按太守当作太傅】相置长史中尉及内史令置丞一人皆六百石成帝时大司空何武奏罢内史相如太守中尉如都尉参职是后相中尉争权与王逓相奏常不和

　　王子为侯

　　侯王岁以户口酎黄金献于汉庙皇帝临受献金以助祭大祠曰饮酎饮酎受金小不如斤两色恶王夺户侯免国

　　汉承秦郡置太守治民断狱都尉治狱都尉治盗贼甲卒兵马

　　民年二十三为正一岁而以为卫士一岁为材官骑士习射御骑驰战阵八月太守都尉令长相丞尉会都试课殿最水处为楼船亦习战射行船

　　边郡太守各将万骑行障塞烽火追虏置长史一人掌兵马丞一人治民当兵行长史领置部都尉千人司马候农都尉皆不治民不给卫士材官楼船年五十六老衰乃得免为民就田里民应令选为亭长

　　亭长课射游徼徼循尉游徼亭长皆习设备五兵五兵弓弩戟盾刀剑甲铠鼔武【字衍】吏赤帻大冠行縢带剑佩刀持盾被甲设矛戟习射【按此文原本自甲铠鼔以上为一条而武吏赤帻大冠以下别为一条今考北堂书钞引此文云亭长习设五兵五兵言弩戟刀剑铠也其于五兵不数盾者盖传冩脱漏而并不及鼔则鼔字自当属下文读续汉书志注引此亦作鼔吏赤帻云云无武字原本既分为两条又衍一武字俱误】

　　设十里一亭亭长亭候五里一邮邮间相去二里半司奸盗亭长持三尺板以劾贼索绳以收执盗

　　旧制尉皆居官署有尉曹官中领平鏁署【按此句疑有脱误】

　　更令吏曰令史丞吏曰丞史尉吏曰尉史捕盗贼得捕格

　　县户口满万置六百石令多者千石户口不满万置四百石三百石长大县两尉小县一尉丞一人三百石丞县长黄绶皆大冠亡新令长为宰皆小冠号曰夫子亡新时有五百石八百石府下置诏狱　本注曰府河南府也邓展曰旧洛阳有两狱

　　建始二年【按元帝纪建昭二年三月益三河大郡太守秩成帝建始二年并无益秩之文建始当作建昭】益三河及大郡太守秩　本注曰十二万户以上为大郡太守小郡守迁补大郡

　　元朔三年以上郡西河为万骑太守月奉二万绥和元年省大郡万骑员秩以二千石居旧制令六百石以上【按令字疑当作吏】尚书调拜迁四百石长相至二百石丞相调除中都官百石【按汉书师古注中都官京师诸官府】大鸿胪调郡国百石二千石调哀帝时长相皆黒绶亡新吏黒绶有罪先请与廉吏同【按宣帝纪黄龙元年诏曰举廉吏诚欲得其真也吏六百石位大夫有罪先请秩禄上通足以效其贤才自今以来毋得举据此则有罪先请为吏六百石以上不得复举孝廉者此文乃曰与廉吏同未详其义疑上下文有脱误】

　　内郡为县三边为道皇后太子宫主所食为邑

　　算民年七岁以至十四岁出口钱人二十三以食天子【按句首脱二十钱三字】其三钱者武帝加口钱以补车骑马逋税又令民男女年十五以上至五十六赋钱人百二十为一笇以给车马民田积蒭槀以给经用备凶年山泽鱼盐市税以给私用【按武帝纪太初二年籍吏民马补车骑马盖自元狩四年以来县官钱少买马难得于是有马者籍之且于口赋之外増三钱以补车骑马之用所谓马口钱者此也其后昭帝省乗舆马及苑马元鳯二年诏郡国无敛马口钱前后汉书并无以口钱补逋税之文逋税乃逐年收责不籍口赋钱补也此条所云以补车骑马逋税当是明时校录者缘光武纪建武二十二年口赋逋税勿收责一条注中引汉仪注牵连逋税二字而误】

　　汉旧制天下郡国凡百六邑侯国凡千八百上林苑中昆明池镐池牟首诸池取鱼鳖给祠祀用鱼鳖千枚以上余给太官

　　上林苑中以养百兽禽鹿尝祭祠祀宾客用鹿千枚麕兔无数佽飞具缯缴以射凫鴈应给祭祀置酒毎射收得万头以上给太官

　　上林苑中天子秋冬射猎取禽兽无数实其中离宫观十七所皆容千乗万骑

　　武帝时使上林苑中官奴婢及天下贫民赀不满五千徙置苑中养鹿因收抚鹿矢人日五钱到元帝时七十亿万以给军击西域

　　古者诸侯治民周以上千八百诸侯其长伯为君次仲叔季为卿大夫支属为士庶子皆世官位至秦始皇帝灭诸侯为郡县不世官守相令长以他姓相代去世卿大夫士

　　汉承秦爵二十等以赐天下爵者禄位也

　　公士一爵赐爵一级为公士谓为国君列士也

　　上造二爵赐爵二级为上造上造乗兵车也

　　簮褭三爵赐爵三级为簮褭

　　不更四爵赐爵四级为不更不更主一车四马

　　大夫五爵赐爵五级为大夫大夫主一车属三十六人

　　官大夫六爵赐爵六级为官大夫官大夫领车马

　　公大夫七爵赐爵七级为公大夫公大夫领行伍兵

　　公乗八爵赐爵八级为公乗与国君同车

　　五大夫九爵赐爵九级为五大夫以上次年徳为官长将率秦制爵等生以为禄位死以为号谥【按百官志注引荀绰晋百官表注曰自公士至五大夫皆军吏也自左庶长至大庶长皆卿大夫皆军将也此条所云官长将率禄位谥号非颛指军吏之辞似当在二十爵一条下为总结之文或者错简在此耳】

　　左庶长十爵

　　右庶长十一爵

　　左更十二爵

　　中更十三爵

　　右更十四爵

　　少上造十五爵

　　太上造十六爵

　　驷车庶长十七爵

　　大庶长十八爵

　　侯十九爵【按侯当作闗内侯前汉书十九闗内侯师古曰言有侯号而居京畿无国邑】

　　列侯二十爵

　　秦制二十爵男子赐爵一级以上有罪以减年五十六免无爵为士伍年六十乃免老有罪各尽其刑几有罪男髠钳为城旦城旦者治城也女为舂舂者治米也皆作五岁完四岁鬼薪三岁鬼薪者男当为祠祀鬼神伐山之薪蒸也女为白粲者以为祠祀择米也皆作三岁罪为司冦司宼男备守女为作如司宼皆作二岁【按为司寇数句疑有脱误考前汉书刑法志隶臣妾满二岁为司寇司寇一岁及作如司寇二岁皆免为庶人与此互异】男为戍罚作女为复作皆一岁到三月【按此下疑有脱误或当别为一条】令曰秦时爵大夫以上令与亢礼

　　五人为伍伍长一人十人为什什长一人百人为卒卒史一人五百人为旅旅帅一人二千五百人为师师帅一人万二千五百人为军军将一人以上卿为将军九夫为井四井为邑四邑为丘四丘为乗乗则具车一乗四马步卒三十六人千乗之国马四千匹步卒三万六千人为三军大国也次国二军小国一军

　　汉官旧仪卷下

　　●汉官旧仪补遗

　　上林诏狱主治苑中禽兽宫馆事属水衡【成帝纪建始元年注】

　　诸侯王黄金玺槖驼钮文曰玺【师古曰谓刻云某王之玺　百官公卿表注】

　　银印背龟钮其文曰章【师古曰谓刻曰某官之章也　百官公卿表注】

　　六百石四百石至二百石以上皆铜印鼻钮文曰印【师古曰谓钮但作鼻不为虫兽之形而刻文云某官之印　百官公卿表注】

　　右前汉书凡四条

　　先农神农炎帝也祠以太牢百官皆从皇帝亲执耒耜而耕天子三推三公五孤卿十大夫十二庶人终亩乃致藉田仓置令丞以给祭天地宗庙以为粢盛【明帝纪永平四年注　又礼仪志正月始耕一条下注亦引此条有大赐三辅二百里孝弟力田三老帛种百谷万斛句】

　　伏日万鬼行故尽日闭不干它事【和帝纪永元六年注】

　　皇帝惟八月酎车驾夕牲牛以绛衣之皇帝暮视牲以鉴燧取水于月以火燧取火于日为明水火左袒以水沃牛右肩手执鸾刀以切牛尾荐之而即更衣巾待牛熟乃祀之【礼仪志注】

　　求雨太常祷天地宗庙社稷山川以赛各如其常牢礼也四月立夏旱乃求雨祷雨而已后旱复重祷而已讫立秋虽旱不得祷求雨也【礼仪志注】

　　颛顼氏有三子生而亡去为疫鬼一居江水是为虎一居若水是为魍魉蜮鬼一居人宫室区隅瓯臾善惊人小儿【瓯臾未详】方相帅百隶及童女以桃弧棘矢土鼔鼔且射之以赤丸五榖播洒之【礼仪志注】

　　祭天祡坛幄帷髙皇帝配天居堂下西向绀帷帐绀席【祭祀志注】祭天养牛五岁至三千斤【祭祀志注　按三千斤疑有误】

　　宗庙三年大祫祭于髙庙诸庙神皆合食设左右座髙祖南面幄绣帐望堂上西北隅帐中座长一丈广六尺绣茵厚一尺着之以絮四百斤曲几黄金扣器髙后右座亦幄帐却六寸白银扣器毎牢中分之左辨上帝右辨上后爼余委肉积于前数千斤名曰帷俎子为昭孙为穆昭西面曲屏风穆东面皆曲几如髙祖馔陈其右各配其左坐如祖妣之法太常导皇帝入北门羣臣陪者皆举手班辟抑首伏大鸿胪大行令九傧传曰起复位皇帝上堂盥侍中以巾奉觯酒从帝进拜谒赞飨曰嗣曽孙皇帝敬再拜前上酒却行至昭穆之坐次上酒子为昭孙为穆各父子相对也毕却西面坐坐如乗舆坐【按二句疑有脱误】赞享奉髙祖赐寿皇帝起再拜即席以太牢之左辨赐皇帝如祠其夜半入行礼平明上九巵毕羣臣皆拜因赐胙皇帝出即更衣中诏罢当从者奉承【祭祀志注】

　　凡斋绀帻耕青帻秋貙刘服缃帻【舆服志注】

　　右后汉书凡九条

　　腊者报诸鬼神古圣贤有功于民者也

　　汉法三岁一祭于云阳宫甘泉坛以冬至日祭天天神下三岁一祭地于河东汾阴后土宫以夏至日祭地地神出祭五帝于雍畤祭天用六彩绮席六重上一丈中一幅四周缘之玉几玉饰器

　　桓帝祭天居玄云宫斋百日上甘泉通天台髙三十丈以候天神之下见如流火舞女童三百人皆年八岁天神下坛所举烽火桓帝就行宫中不至坛所甘泉台去长安三百里望见长安成帝以来所祭天之圜丘也

　　祭地河东汾阴后土宫宫曲入河古之祭地泽中方丘也礼仪如祭天

　　武帝初置博士取学通行修博识多艺晓古文尔雅能属文章为髙第朝贺位次中都官史称先生不得言君其真弟子称门人

　　孝文皇帝时博士七十余人朝服玄端章甫冠

　　太仆帅诸苑三十六所分布北边以郎为苑监官奴婢三万人分养马三十万头择取给六廐牛羊无数以给牺牲按【汉书如淳注引此条作汉官仪注】

　　将作大匠改作少府景帝中六年更名

　　髙皇帝家在丰中阳里为沛泗上亭长及为天子立沛庙祠丰故宅

　　右艺文类聚凡九条

　　议郎中郎秦官也议郎秩比六百石特征贤良方正敦朴有道第公府掾试博士者拜中郎也

　　议郎十二人不属署不直事侍御史迁补博士诸侯王郎中令

　　中书掌诏诰答表皆机宻之事

　　髙后选孝悌为郎

　　武帝元年令郡国举孝廉各一人诣御史

　　右北堂书钞凡五条

　　正月五日大置酒飨卫士

　　右钱文子补汉兵志一条

　　汉官旧仪补遗 
