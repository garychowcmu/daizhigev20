钦定宪法大纲

  
　　君上大权

　　一、大清皇帝统治大清帝国，万世一系，永永尊戴。

　　二、君上神圣尊严，不可侵犯。

　　三、钦定颁行法律及发交议案之权。凡法律虽经议院议决，而未奉诏命批准颁布者，不能见诸施行。

　　四、召集、开闭、停展及解散议院之权。解散之时，即令国民重行选举新议员，其被解散之旧员，   即与齐民无异，倘有抗违，量其情节以相当之法律处治。

　　五、设官制禄及黜陟百司之权。用人之权，操之君上，而大臣辅弼之，议院不得干预。

　　六、统率陆海军及编定军制之权。君上调遣全国军队，制定常备兵额，得以全权执行。凡一切军事，皆非议院所得干预。

　　七、宣战、讲和、订立条约及派遣使臣与认受使臣之权。国交之事，由君上亲裁，不付议院议决。

　　八、宣告戒严之权。当紧急时，得以诏令限制臣民之自由。

　　九、爵赏及恩赦之权。恩出自君上，非臣下所得擅专。

　　十、总揽司法权。委任审判衙门，遵钦定法律行之，不以诏令随时更改。司法之权，操诸君上，审判官本由君上委任，代行司法，不以诏令随时更改者，案件关系至重，故必以已经钦定为准，免涉分歧。

　　十一、发命令及使发命令之权。惟已定之法律，非交议院协赞奏经钦定时，不以命令更改废止。法律为君上实行司法权之用，命令为君上实行行政权之用，两权分立，故不以命令改废法律

　　十二、在议院闭会时，遇有紧急之事，得发代法律之诏令，并得以诏令筹措必需之财用。惟至次年会期，须交议院协议。

　　十三、皇室经费，应由君上制定常额，自国库提支，议院不得置议。

　　十四、皇室大典，应由君上督率皇族及特派大臣议定，议院不得干预。

　　附臣民权利义务（其细目当于宪法起草时酌定）

　　一、  臣民中有合于法律命令所定资格者，得为文武官吏及议员。

　　二、  臣民于法律范围以内，所有言论、著作、出版及集会、结社等事，均准其自由。

　　三、  臣民非按照法律所定，不加以逮捕、监禁、处罚。

　　四、  臣民可以请法官审判其呈诉之案件。

　　五、  臣民应专受法律所定审判衙门之审判。

　　六、  臣民之财产及居住，无故不加侵扰。

　　七、  臣民按照法律所定，有纳税、当兵之义务。

　　八、  臣民现完之赋税，非经新定法律更改，悉仍照旧输纳。

　　九、  臣民有遵守国家法律之义务。

 
