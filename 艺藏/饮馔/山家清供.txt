山家清供

　　青精饭

　　青精饭首者，以此重谷也。按《本草》：南烛木，今名黑饭草。即青精也。采枝叶捣汁，浸米，蒸饭暴干，坚而碧色。久服益颜延年。仙方又有青精石饭，世未知石为何也。按《本草》：用赤石脂三斤、青粱米一斗，水浸越三日，捣为丸，如李大，日服三丸可不饥。是知石即石脂也。二法皆有据，第以山居供客，则当用前法；如欲效子房辟谷，当用后法。读杜诗，既曰：“岂无青精饭，令我颜色好。”又曰：“李侯金闺彦，脱身事幽讨。”当时才名如杜李，可谓切于爱君忧国矣。夫乃不使之壮年以行其志，而使之俱有青精、瑶草之思，惜哉！

　　碧涧羹

　　芹，楚葵也，又名水英。有二种：荻芹取根，赤芹取叶与茎，俱可食。二月三月作羹时采之，洗净，入汤取出，以苦酒研芥子，入盐与茴香渍之，可作菹。惟瀹而羹之者，既清而馨，犹碧涧然。故杜甫有“香芹碧涧羹”之句。或者谓芹微草也，杜甫何取焉而诵咏之不暇？不思野人持此，犹欲以献于君者乎！

　　苜蓿盘

　　开元中，东宫官僚清淡，薛令之为左庶子，以诗自悼曰：“朝日上团团，照见先生盘。盘中何所有？苜蓿长阑干。饭涩匙难滑，羹稀箸易宽。以此谋朝夕，何由保岁寒？”上幸东宫，因题其旁，有“若嫌松桂寒，任逐桑榆暖”之句。令之皇恐，谢病归。每诵此诗，未知为何物。偶同宋雪岩伯仁访郑野墅钥，见所种者，因得其种并法。其叶绿紫色，而茎长一作实或丈一作尺，采用汤焯油炒，姜盐如意，羹茹皆可。风味本不恶，令之何为厌苦如此？东宫官僚当极一时之选，而唐世诸贤见于篇什，皆为左选。令之寄兴，恐不在此盘。宾僚之选，至起食无鱼之叹，上之人乃讽以去，吁！薄矣。

　　考亭蔊

　　考亭先生每饮后，则以蔊菜（一作茎）供。蔊，一出于盱江，分于建阳；一生于严滩石上。公所供盖建阳种，集有《蔊诗》可考。山谷孙崿，以沙卧蔊，食其苗，云生临汀者尤佳。

　　太守羹

　　梁蔡遵为吴兴守，不饮郡井，斋前自种白苋、紫茄，以为常饵。世之醉醲饱鲜，而怠于事者，视此得无愧乎！然茄、苋性皆凝一作微冷，必加芼姜为佳耳。

　　冰壶珍

　　太宗问苏易简曰：“食品称珍，何者为最？”对曰：“食无定味，适口者珍。臣心知齑汁美。”太宗笑问其故。曰：“臣一夕酷寒，拥炉烧酒，痛饮大醉，拥以重衾。忽醒渴甚，乘月中庭，见残雪中覆一齑盎。不暇呼童，掬雪盥手，满引数缶。臣此时自谓上界仙厨，鸾脯凤腊，殆恐不及。屡欲作《冰壶先生传》记其事，未暇也。”太宗笑而然之。后有问其方者，仆答曰：用清面菜汤浸以菜，并消醉渴一味耳。或不然，请问之冰壶先生。

　　蓝田玉

　　《汉地理志》：蓝田出美玉。魏李预每羡古人餐玉之法，乃往蓝田，果得美玉璞七十枚，为屑服饵，而不戒酒色。偶疾笃，谓妻子曰：“服玉必屏居山林，排弃嗜欲，当大有神效。而吾酒色不绝，自致于死，非药过也。”要之长生之法，能清心戒欲，虽不服玉，亦可矣。今法用瓠一二枚，去皮毛，截作二寸方片，烂蒸以食之。不烦烧炼之功，但除一切烦恼妄想，久而自然神气清爽，较之前法差胜矣。故名法制蓝田玉。

　　豆粥

　　汉光武在芜蒌亭时，得冯异奉豆粥，至久且不忘报，况山居可无此乎？用沙瓶烂煮赤豆，候粥少沸，以豆投之同煮，既熟而食。东坡诗曰：“岂如江头千顷雪色芦，茅檐出没晨烟孤。地碓舂粳光似玉，沙瓶煮豆软如酥。我老此身无著处，卖书来问东家住。卧听鸡鸣粥熟时，蓬头曳履君家去。”此豆粥法也。若夫金谷之会，徒咄嗟以夸客，孰若山舍清谈徜徉，以俟其熟也。

　　蟠桃饭

　　采山桃，用米泔煮熟，漉置水中，去核，候（一作饭）涌同煮顷之，如盦饭法。东坡用石曼卿海州事诗云：“戏将桃核裹红泥，石间散掷如风雨。坐令空山作锦绣，绮天照海光无数。”此种桃法也。桃三李四，能依此法，越三年皆可饭矣。

　　寒具

　　晋桓玄喜陈书画，客有食寒具不濯手，而执书籍者，偶污之，后不设寒具。此必用油蜜者。《要术》并《食经》皆只曰环饼，世疑馓子也，或云巧夕酥蜜食也。杜甫十月一日乃有“粔籹作人情”之句，《广记》则载寒食事中。三者皆可疑。及考朱氏注《楚词》粔籹蜜饵，有餦餭些，谓以米面煎熬作寒具是也。以是知《楚词》一句，自是三品：粔籹乃蜜面之干者，十月开炉饼也；蜜饵乃蜜面少润者，七夕蜜食也；餦餭乃寒食寒具，无可疑者。闽人会姻名煎餔，以糯粉和面油煎，沃以糖食之，不濯手，则能污物，且可留月余，宜禁烟用也。吾翁和靖先生《山中寒食》诗乃云：“方塘波绿杜蘅青，布谷提壶已足听。有客初尝寒具罢，据梧慵复散幽经。”吾翁读天下书，攻愧先生且服其和琉璃堂应事，信乎此为寒食具矣。

　　黄金鸡又名钻离菜，出《志林》

　　李白诗云：“亭上十分绿醑酒，盘中一味黄金鸡。”其法燖鸡净，用麻油、盐水煮之，入葱、椒，候熟擘饤，以元汁别供，或荐以酒，则白酒初熟、黄鸡正肥之乐得矣。有如新法川炒等制，非山家不屑为，恐非真味也。每思茅容以鸡奉母，而不以鸡奉客，贤矣哉！《本草》：鸡小毒，补虚治病。

　　槐叶淘

　　杜甫诗云：“青青高槐叶，采掇付中厨。新面来近市，汁滓宛相俱。入鼎资过熟，加餐愁欲无。”即此见其法，于夏采槐叶之高秀者，汤少瀹，研细滤清，和面作淘，乃以醯酱为熟齑，簇细茵，以盘行之，取其碧鲜可爱也。末句云：“君王纳凉晚，此味亦时须。”不惟见诗人一食未尝忘君，且知贵为君王，亦珍此山林之味。旨哉诗乎！

　　杜甫诗中涉及的食品很多，但他生活拮据，自奉简约，故大多十分简单；不过这些食品被杜甫写得富于感情，且看夏天消暑的凉面，在他的笔下是多么清凉和富于色彩：

　　青青高槐叶，采掇付中厨。新面来近市，汁滓宛相俱。

　　入鼎资过熟，加餐愁欲无。碧鲜俱照著，香饭兼苞芦。

　　经齿冷于雪，劝人投比珠。愿随金腰袅，走置锦屠苏。

　　路远思恐泥，兴深终不渝。献芹则小小，荐藻明区区。

　　万里露寒殿，开冰清玉壶。君王纳凉晚，此味亦时须。

　　前四句写用挤出的槐叶汁和面，五至八句写在锅中把面条煮熟。九句以后写面的清凉和诗人对面条的珍视。“槐叶冷陶”的消暑作用除了面用冷水淘过十分清凉外，还在于它碧绿的颜色。中国古代医学认为绿色的东西有清热消渴作用，现在四川仍有翡翠凉面，保持了冷面的绿色，不过用的不是槐叶汁而是菠菜汁了。

　　地黄馎饦

　　崔元亮《海上方》：治心痛，去虫积，取地黄大者，净洗捣汁，和细面作馎饦食之，出虫尺许即愈。贞元间，通事舍人崔杭女作淘食之，出虫如蟆状，自是心患除矣。《本草》：浮为天黄，半沉为人黄，惟沉底者佳。宜用清汁，入盐则不可食。或净洗细截，和米煮粥，良有益也。

　　梅花汤饼

　　泉之紫帽山有高人，尝作此供。初浸白梅、檀香末水，和面作馄饨皮，每一叠用五出铁凿如梅花样者，凿取之。候煮熟，乃过于鸡清汁内，每客止二百余花，可想一食亦不忘梅。后留玉堂元刚有和诗：“恍如孤山下，飞玉浮西湖。”

　　椿根馄饨

　　刘禹锡煮樗根馄饨皮法：立秋前后，谓世多痢及腰痛，取香椿根一大握，捣筛，和面捻馄饨如皂荚子大，清水煮，日空腹服十枚，并无禁忌。山家晨有客至，先供之十数枚，不惟有益，亦可少延早食。椿实而香，樗疏而臭，惟椿根可也。

　　玉糁羹或用山芋

　　东坡一夕与子由饮，酣甚，捶芦菔烂煮，不用他料，只研白米为糁食之。忽投箸抚几曰：“若非天竺酥酡，人间决无此味。”

　　百合面

　　春秋仲月，采百合根曝干捣筛，和面作汤饼，最益血气。又蒸熟可以佐酒。《岁时广记》：二月种，法宜鸡粪。《化书》：山蚯化为百合，乃宜鸡粪。岂物类之相感哉。

　　栝蒌粉

　　孙思邈法：深掘大根，厚削至白，寸切，水浸，一日一易，五日取出，捣之以力，贮以绢囊，滤为玉液，候其干矣，可为粉食。杂粳为糜，翻匙雪色，加以乳酪，食之补益。又方：取实酒炒微赤，肠风血下可以愈疾。

　　素蒸鸭又云卢怀仅事

　　郑余庆有亲朋晨至，敕令家人曰：“烂蒸去毛，勿拗折项。”客意鹅鸭也。良久，乃蒸葫芦一枚耳。今岳倦翁珂书食品付庖者诗云：“动指不须占染鼎，去毛切莫拗蒸壶”。岳，勋阀也，而知此味，异哉！

　　黄精果附饼茹

　　仲春深釆根，九蒸九曝，捣如饴，可作果食。又细切一石，水二石五升，煮去苦味，漉入绢袋压汁，澄之，再煎如膏，以炒黑豆、黄米作饼，约二寸大，客至可供二枚。又釆苗可为菜茹。隋羊公服法：芝草之精也，一名仙人余粮。其补益可知矣。

　　傍林鲜

　　夏初林笋盛时，扫叶就竹边煨熟，其味甚鲜，名曰傍林鲜。文与可守临川，正与家人煨笋午饭，忽得东坡书，诗云：“想见清贫馋太守，渭川千亩在胸中。”不觉喷饭满案，想作此供也。大凡笋贵甘鲜，不当与肉为友。今俗庖多杂以肉，不思才有小人，便坏君子。“若对此君成大嚼，世间哪有扬州鹤”，东坡之意微矣。

　　雕菰饭

　　雕菰叶似芦，其米黑。杜甫故有“波翻菰米沉云黑”之句，今胡穄是也。曝干砻洗，造饭既香而滑。杜诗又云：“滑忆雕菰饭”。又会稽人顾翱，事母孝，母嗜雕菰饭，翱常自采撷。家濒太湖，后湖中皆生雕菰，无余草，此孝感也。世有厚于奉己，薄于奉亲者，视此宁无愧乎？呜呼！孟笋王鱼，岂偶然哉。

　　锦带羹

　　锦带又名文冠花，生如锦，叶始生，柔脆可羹，杜甫固有“香闻锦带羹”之句。或谓莼之萦纡如带，况莼与菰同生水滨。昔张翰临风必思莼鲈以下气。按《本草》：莼鲈同羹，可以下气止呕。已是知张翰当事意气抑郁，随事呕逆，固有此思耳，非莼鲈。而杜甫卧病江阁，恐同此意也。谓锦带为花，或未必然。然仆居山时，固有羹此花者，其味亦不恶。注谓吐绶鸡，则远矣。

　　煿金煮玉

　　笋取鲜嫩者，以料物和薄面，拖油煎煿，如黄金色，甘脆可爱。旧游莫干访霍如庵正夫，早供以笋切作方片，和白米煮粥，佳甚。因戏之曰：此法制惜精气也。济颠《笋疏》云“拖油盘内煿黄金，和米铛中煮白玉”，二者兼得之矣。霍，北司贵公也，乃甘山林之味，异哉！

　　土芝丹小者土栗

　　芋名土芝，大者裹以湿纸，用煮酒和糟涂其外，以糠皮火煨之。候香熟取出，安坳地内，去皮温食，冷则破血，用盐则泄精，取其温补，名土芝丹。昔懒禅师正煨此牛粪火中，有召者，却之曰：“尚无情绪收寒涕，那得工夫伴俗人。”又居山人诗云：“深夜一炉火，浑家团圞坐。煨得芋头熟，天子不如我。”其嗜好可知矣。小者曝干入瓮，候寒月用稻草盦熟，色香如栗，名土栗，雅宜山舍拥炉之夜供。赵两山汝涂诗云：“煮芋云生钵，烧茅雪上眉。”盖得于所见，非苟作也。

　　柳叶韭，温无毒，归心安五脏，又名藿

　　杜诗“夜雨剪春韭”，世多误为剪之于畦，不知剪字极有理。盖于炸时必先齐其本，如“烹薤圆齐玉箸头”之意。乃以左手持其末，以其本竖汤内，少剪其末。炸弃其末，只炸其本，带性投冷水中，出之甚脆，然必以竹刀截之。又方：采嫩柳叶少许同炸尤佳，故曰柳叶韭。

　　松黄饼

　　暇日过大理寺，访秋岩陈评事介。留饮，出二童，歌渊明《归去来辞》，以松黄饼供酒。陈方巾美髯，有超俗之标。饮边味此，使人洒然起山林之兴，觉驼峰、熊掌皆下风矣。春采松花黄，和蜜模作饼，如鸡舌龙涎状。不惟香味清甘，亦自有所益也。

　　酥琼叶

　　宿蒸饼薄切，涂以蜜，或以油，就火上炙，铺纸地上散火气，甚松脆，且止痰化食。杨诚斋诗云：“削成琼叶片，嚼作雪花声。”形容善矣。

　　凫茨粉

　　凫茨可作粉食，甘滑异于他粉。偶天台陈梅庐见惠，因得其法。凫茨，《尔雅》：一名芍。郭云：生下田，似龙须而细，根如指头而黑。即荸荠也。采以曝干，磨而澄滤之，如绿豆粉法。后读刘一止《非有类稿》，有诗云：“南山有蹲鸱，春田多凫茨。何必泌之水，可以疗我饥。”信乎可以食矣。

　　檐卜煎又名瑞木煎

　　旧访刘漫塘宰，留午酌，出此供，清芳极可爱。询之，乃栀子花也。采大者，以汤灼过，少干，用甘草水和稀面拖油煎之，名檐卜煎。杜诗云：“于身色有用，与道气相和。”今既制之，清和之风备矣。

　　蒿蒌菜蒿鱼羹

　　旧客江西林谷梅山房子少鲁，号谷梅山房书院，春时多食此。采嫩茎去叶，汤灼，用油、盐、苦酒沃之为茹；或加以肉燥，香脆良可爱。后归京师，春辄思之。偶遇李竹野制机伯恭临，以其江西人，因问之。李云：《广雅》名蒿蒌，生下田，江西用以羹鱼。陆疏云：叶似艾，白色，可蒸为茹。即《汉广》言“刈其蒌之”蒌矣。山谷诗云：“蒌蒿数箸玉横簪。”及证以诗注，果然。李乃怡轩之子，尝从西山问宏辞，多识草木宜矣。

　　玉灌肺

　　真粉、油饼、芝麻、松子、胡桃，莳萝，六者为末拌和，入甑蒸熟，切作肺样块，用辣汁供。今后苑名曰御爱玉灌肺，要之不过一素供耳。然以此见九重崇俭不嗜杀之意，居山者岂宜侈乎！

　　元修菜

　　东坡有《巢故人元修菜》诗，每读“豆荚圆而小，槐芽细而丰”之句，未尝不冥搜畦垄间，必求其是。时询诸老圃，亦罕能道者。一日，永嘉郑文乾自蜀归，过梅边，首叩之，答曰：蚕豆，即踠豆也，蜀人谓之巢菜。苗叶嫩时可采，以为茹。择洗，用真麻油热炒，乃下酱盐煮之。春尽苗叶老，则不可食。坡所谓“点酒下盐豉，缕橙芼姜葱”者，正庖法也。君子耻一物不知，必游历久远，而后见闻博。读坡诗二十年，一日得之，喜可知也。

　　紫英菊

　　菊名治蔷，《本草》名节花，陶注云：“菊有二种，茎紫，气香而味甘，其叶乃可羹；茎青而大，气似蒿而苦若薏苡，非也。”今法：春采苗叶，洗灼，用油略炒，煮熟，下姜、盐羹之，可清心明目，加枸杞叶尤妙。天随子《杞菊赋》云：“尔杞未棘，尔菊未莎，其如予何。”《本草》：杞叶似榴而软者，能轻身益气。其子圆而有刺者，名枸棘，不可用。杞菊微物也，有少差尤不可用，然则君子小人，岂容不辨哉！

　　银丝供

　　张约斋镃，性喜延山林湖海之士。一日，午酌数杯后，命左右作银丝供，且戒之曰：“调和教好，又要有真味。”众客谓必脍也。良久，出琴一张，请琴师弹《离骚》一曲，众始知银丝乃琴弦也。调和教好，调弦也；要有真味，盖取渊明琴书中有真味之意也。张，中兴勋家也，而能知此真味，贤以哉！

　　进贤菜苍耳饭

　　苍耳，枲耳也。江东名常枲，幽州名嚼耳，形如鼠耳。陆机疏云：叶青白色，似胡荽，白花细茎，蔓生。采嫩叶细灼，以姜、盐、苦酒拌为茹，可疗风。杜诗云：“卷耳况疗风，童儿且时摘。”《诗》之《卷耳》，首章云：“嗟我怀人，置彼周行。”酒醴妇人之职，臣下之勤劳，君必勤之。因采此而有所感，念及酒醴之用，以此见古者后妃，欲以进贤之道讽其君，因名进贤菜。张氏诗曰：“闺阃诚难与国防，默嗟徒御困高冈。觥罍欲解痡瘏恨，充耳元因备酒浆。”其子可参米粉为糗，故古诗有“碧涧水淘苍耳饭”之句云。

　　山海羹

　　春采笋蕨之嫩者，以汤瀹之，取鱼虾之鲜者，同切作块子，用汤泡裹蒸，入熟油、酱、盐，研胡椒拌和，以粉皮盛覆，各合于二盏内蒸熟。今后苑多进此，名虾鱼笋蕨羹。今以所出不同，而得同于俎豆间，亦良遇也。名山海羹，或只羹以笋蕨，亦佳。许梅屋棐诗云：“趁得山家笋蕨春，借厨烹煮自燃薪。倩谁分我杯羹去，寄与中朝食肉人。”

　　拨霞供《本草》：兔肉补中益气，不可同鸡食

　　向游武夷六曲，访止止师，遇雪天，得一兔，无庖人可制。师云：“山间只有薄批，酒、酱、椒料沃之，以风炉安座上，用水少半铫，候汤响，一杯后各分以箸，令自夹入汤，摆熟啖之，乃随宜各以斗供。”因用其法，不独易行，且有团圞热暖之乐。越五六年，来京师，乃复于杨泳斋伯岩席上见此，恍然去武夷如隔一世。杨，勋家，嗜古学而清苦者，宜此山林之趣。因作诗云：“浪涌晴江雪，风翻晚照霞。”末云：“醉忆山中味，浑忘是贵家。”猪羊皆可作。

　　骊塘羹又名东坡羹

　　曩客于骊塘书院，每食后，必出菜汤，清白极可爱，饭后得之，醍醐未易及此。询庖者，只用菜与芦菔，细切，以井水煮之，烂为度，初无他法。后读东坡诗，亦只用蔓菁、萝菔而已。诗云：“谁知南岳老，解作东坡羹。中有芦菔根，尚含晓露清。勿语贵公子，从渠醉羶腥。”以此可想二公之嗜好矣。今江西多用此法者。

　　真汤饼

　　翁瓜圃访凝远居士，话间，命仆作真汤饼来。翁讶曰：“天下安有假汤饼？”及见，乃沸汤泡油饼，人一杯耳。翁曰：“如此则汤泡饭，亦得名真泡饭乎？”居士曰：“稼樯作甘，苟无胜食气者，则真矣。”

　　沆瀣浆

　　雪夜，张一斋饮客。酒酣，簿书何君时峰出沆瀣浆一瓢，与客分饮，不觉酒容为之洒然。客问其法，谓得于禁苑，止用甘蔗、萝菔，各切作方块，以水烂煮而已。盖蔗能化酒，萝菔能化食也。酒后得此，其益可知矣。《楚辞》有蔗浆，恐即此也。

　　神仙富贵饼煮用淡石灰水，必切做片子

　　煮术与菖蒲，曝为末，每一斤用蒸山药末三斤，炼蜜水调入面作饼，曝收。候客至蒸食，条切，亦可羹。章简公诗云：“术荐神仙饼，菖蒲富贵花。”

　　香圆杯

　　谢益斋奕礼，不嗜酒，尝有“不饮但能看醉客”之句。一日书余琴罢，命左右剖香圆作二杯，刻以花，温上所赐酒以劝客。清芬霭然，使人觉金樽玉斝皆埃壒之矣。香圆似瓜而黄，闽南一果耳。而得备京华鼎贵之清供，可谓得所矣。

　　蟹酿橙

　　橙大者截顶，剜去穰，留少液，以蟹膏肉实其内，仍以蒂枝顶覆之，入小甑，用酒、醋、水蒸熟，加苦酒入盐供，既香而鲜，使人有新酒菊花、香橙螃蟹之兴。因记危异斋稹赞蟹云：“黄中通理，美在其中，畅于四肢，美之至也。”此本诸《易》，而于蟹得之矣，今于橙蟹又得之矣。

　　莲房鱼包渔父三鲜：莲藕羹汤瀣也

　　将莲花中嫩房去须，截底剜穰，留其孔，以酒、酱、香料和鱼块实其内，仍以底坐甑内蒸熟；或中外涂以蜜，出碟，用渔父三鲜供之。向在季春坊席上曾受此供，得诗云：“锦瓣金蓑织几重，问鱼何事得相容。涌身既入莲房去，好度华池独化龙。”李大喜，送端研一枚，龙墨五笏。

　　玉带羹

　　春坊赵莼湖璧会客，弟竹潭壅亦在焉，论诗把酒，及夜无可供者。湖曰：“吾有镜湖之莼。”潭曰：“雍有稽山之笋。”仆笑曰：“可有一杯羹矣。”乃命庖作玉带羹，以笋似玉、莼似带也。是夜甚适。今犹喜其清高而爱客也。每读忠简公“跃马食肉付公等，浮家泛宅真吾徒”之句，有此儿孙宜矣。

　　酒煮菜

　　鄱江士友命饮，供以酒煮菜。非菜也，纯以酒煮鲫鱼也。且云：“鲫，稷所化，以酒煮之，甚有益。”以鱼名菜，私窃疑之，及观赵与时《宾退录》所载，靖州风俗，居丧不食肉，惟以鱼为蔬，湖北谓之鱼菜。杜陵《白小》诗云：“细微沾水族，风族当园蔬。”始信鱼即菜也。赵好古博雅君子也，宜乎先得其详矣。

　　蜜渍梅花

　　杨诚斋诗云：“瓮澄雪水酿春寒，蜜点梅花带露餐。句里略无烟火气，更教谁上少陵坛。”剥白梅肉少许，浸雪水，以梅花酝酿之，露一宿取出，蜜渍之，可荐酒。较之敲雪煎茶，风味不殊也。

　　持螯供有风虫，不可同柿食

　　蟹生于江者黄而腥，生于湖者绀而馨，生于溪者苍而清。越淮多趋京，故或枵而不盈。辛卯，有钱君谦斋震祖，惟研存复，归于吴门。秋偶遇之，把酒论文，犹不减乎昨之勤也。留旬余，每旦市蟹，必取其圆脐，烹以酒、醋，杂以葱、芹，仰之以脐，少候其凝，人各举一，痛饮大嚼，何异乎拍浮于湖海之滨。庸庖俗饤非曰不美味，恐失真此物风韵。但以橙醋，自足以发挥其所蕴也。且曰：“团脐膏，尖脐螯。秋风高，团者豪。请举手，不必刀。羹以蒿，尤可饕。”因举山谷诗云：“一腹金相玉质，两螯明月秋江。”真可谓诗中之骚。举以手，不必刀，尤见钱君之豪也。或曰：“蟹所恶，惟朝雾。实筑筐，噀以醋。虽千里，无所误。因笔之，为蟹助。”

　　汤绽梅

　　十月后，用竹刀取欲开梅蕊，上下蘸以蜡，投蜜罐中。夏月以热汤就盏泡之，花即绽，澄香可爱也。

　　通神饼

　　姜薄切，葱细切，各以盐汤焯，和稀面，宜以少国老甘草也细末和入面，庶不大辣。入浅油炸，能已寒。朱氏《论语注》云“姜通神明”，故名之。

　　金饼

　　危巽斋云：“梅以白为正，菊以黄为正，过此恐渊明、和靖二公不取。”今世有七十二种菊，正如《本草》所谓今无真牡丹，不可煎者。其法采紫茎黄色正菊英，以甘草汤和盐少许焯过，候粟饭少熟，投之同煮。久食可以明目延龄，苟得南阳甘一作江谷水煎之，尤佳也。昔之爱菊者，莫如楚屈平、晋陶潜，然孰知今之爱者，有刘石涧元茂焉，虽一行一坐，未尝不在于菊也，繙帙得菊叶诗云：“何年霜后黄花叶，色蠹犹存万卷书。曾是往来篱下读，一枝闲弄被风吹。”观此诗，不惟知其爱菊，其为人清介一作情分可知矣。

　　石子羹

　　溪流清处取小石子，或带藓者一二十枚，汲泉煮之，味甘于螺，隐然有泉石之气。此法得之吴季高，且曰：“固非通霄煮食之石，然其意则甚清矣。”

　　梅粥

　　扫落梅英净洗，用雪水煮白粥，候熟入英同煮。杨诚斋诗云：“才看腊没得春饶，愁见风前作雪飘。脱蕊收将熬粥吃，落英仍好当香烧。”

　　山家三脆

　　嫩笋、小蕈、枸杞菜，油炒作羹，加胡椒尤佳。赵竹溪密夫酷嗜此，或作汤饼以奉亲，名“三脆面”。尝有诗云：“笋蕈初萌杞叶纤，燃松自煮供亲严。人间肉食何曾鄙，自是山林滋味甜蕈。”蕈亦名菰。

　　玉井饭

　　章艺斋鉴宰德清时，虽槐古马高，尤喜延客，然饭食多不取诸市，恐旁缘而扰人。一日往访之，适有蝗不入境之处，留以晚酌数杯，命左右造玉井饭，甚香美。法：削藕截作块，采新莲子去皮，候饭少沸投之，如盦饭法。盖取“太华峰头玉井莲，开花十丈藕如船”之句。昔有藕诗云：“一弯西子臂，九窍比干心。”今杭都范堰经进斗星藕，大孔七、小孔二，果有九窍，因笔及之。

　　洞庭饐

　　旧游东嘉，时在水心先生席上，适净居僧送饐至，如小钱大，各和橘叶，清香霭然，如在洞庭左右。先生诗曰：“不待满林霜后熟，蒸来便作洞庭香。”因询寺僧，曰：“采蓬蓬与橘叶捣之，加蜜和米粉作饐，合以叶蒸之。”市亦有卖，特差大耳。

　　荼蘼粥

　　旧辱赵东岩子岩云瓒夫寄诗，中有一诗云：“好春虚度三之一，满价荼蘼取次开。有客相看无可设，数枝带雨剪将来。”始疑荼蘼非可食者，一日适灵鹫，访僧蘋洲、德修，留午粥，甚香美，询之，乃荼蘼花也。其法取花片，用甘草汤焯，候粥熟同煮。又采木香嫩叶，就元汤焯，以姜、油、盐拌为菜茹。僧苦嗜吟，宜乎知此味之清，且知岩云之诗不诬也。

　　蓬糕候饭沸，以蓬拌面煮，名蓬饭

　　采白蓬嫩者，熟煮细捣，和米粉蒸熟，以香为度。世之贵介子弟，知鹿茸、钟乳为重，而不知食此，实大有补益，讵可以山食而鄙之哉！闽中有草稗。

　　樱桃煎用蜜则解毒

　　樱桃经雨，则虫自内生，人莫之见。用水一碗浸之，良久，其虫皆蛰蛰而出，乃可食之。杨诚斋诗云：“何人弄好手，万颗捣虚脆。印成花钿薄，染作水澌翠。北果非不多，此味良独美。”要之其法不过煮以梅水，去核捣印为饼，而加以蜜耳。

　　如荠菜

　　刘彝学士宴集间，必欲主人设苦荬。狄武襄公青帅边时，边郡难以时置。一日宴集，彝与韩魏公对坐，偶此菜不设，谩骂狄公至黥卒。狄声色不动，仍以先生呼之，魏公知狄公真将相器也。《诗》云：“谁谓荼苦。”刘可谓甘之如荠者。其法用盐、酱独拌生菜，然苦羹则加姜、盐而已。《礼记》苦菜秀是也。《本草》：一名荼，安心益气。隐居作屑饮，可不寐，今交广多种也。

　　萝菔面

　　王医师承宣，常捣萝菔汁溲面作饼，谓能去面毒。《本草》：地黄与萝菔同食，能白人发。水心先生酷嗜萝菔，甚于服玉。谓诚斋云：“萝菔便是辣底玉。”仆与靖逸叶贤良绍翁过从二十年，每饮适必索萝菔，与皮生啖，乃快所欲。靖逸平生读书不减水心，而所嗜略同。或曰能通心气，故文人嗜之。然靖逸未老而发已皤，岂地黄之过欤？

　　麦门冬煎

　　春秋采根去心，捣汁和蜜，以银器重汤煮，急搅如饴为度，贮之瓷器，温酒化服，滋益多矣。

　　假煎肉

　　瓠与麸薄批，各和以料，煎麸以油，煎瓠以脂，乃熬葱油，入酒共炒，瓠与麸熟，不惟如肉，其味亦无辩者。吴何铸晏客，或出此。吴贵为后家，而喜与山林友朋，嗜此清味，贤哉！尝作小青锦屏，鹄鸟山水，屏簪古梅，枝缀像生梅数花，置坐左右，未尝忘梅。一夕分题赋词，有孙贵蕃、施游心，仆亦在焉。仆得心字《恋绣衾》，即席云：“冰肌生怕雪来禁，翠屏前、短瓶满簪。真个是、疏枝瘦，认花儿、不要浪吟。等闲蜂蝶多休惹，暗香来时借水沉。既得个、厮偎伴，任风霜、尽自放心。”诸公差胜，今忘其词。每到必先酌以巨觥，名曰“发符酒”，而后觞咏，抵夜而去。今喜其子侄皆克肖，故及之。

　　澄玉生

　　雪梨大者碎截，捣澄，醋入少盐、酱拌供，可佐酒兴。葛天民《尝北梨》诗云：“每到年头感物华，新棠梨到野人家。甘酸尚带中原味，肠断春风不见花。”虽非咏此梨，然每爱其寓物，有《黍离》之叹，故及之。如咏雪梨，则无如张斗野蕴“蔽身三寸褐，贮腹一团冰”之句，被褐怀玉者，盖有取焉。

　　玉延索饼

　　山药名薯蓣，秦楚间名玉延。花白细如枣，叶青，锐于牵牛，夏月溉以黄牛粪则蕃。春冬采根，白者为上，以水浸之，入矾少许，经宿净洗去涎，焙干磨筛为面，宜作汤饼用。如作索饼，则熟研滤为粉，入竹筒中，溜于浅醋盆内，出之，于水浸去酸味，如煮汤饼法。如煮食，惟刮去皮，蘸盐、蜜皆可。其性温无毒，且有补益。故陈简斋有《玉延赋》，取色、香、味为三绝。陆放翁亦有诗云：“久缘多病疏云液，近为长斋进玉延。”比于杭都多见如掌者，名“佛手药”，其味尤佳也。

　　大耐糕

　　向杭云公充，夏日命饮，作大耐糕，意必粉面为之。及出，乃用大柰子生者，去皮剜核，以白梅、甘草汤焯，用蜜和松子、榄仁填之，入小甑蒸熟，谓柰糕也。非熟则损脾。且取先公大耐官职之意，以此见向有意于文简之衣钵也。夫天下之士，苟知耐之一字，以节义自守，岂事业之不远到哉！因赋之曰：“既知大耐为家学，看取清名自此高。”《云谷类编》乃谓大耐本李沆事，或恐未然。

　　鸳鸯灸雉不可同胡桃、木耳、簟食，下血

　　蜀有鸡，嗉中藏绶如锦，遇晴则向阳摆之，出二角寸许。李文饶诗：“葳蕤散绶轻风里，若仰若垂何可拟。”王安石诗：“天日清明聊一吐，儿童初见互惊猜。”生而反哺，亦名孝雉。虽杜甫有“香闻锦带羹”之句，而未尝食。向游吴之虞江，留钱春塘名选字舜举家，持蛰把酒，适有人携双鸳至，得之，燖以油熞，下酒、酱、香料燠熟，饮余吟倦，得此甚适。诗云：“盘中一箸休嫌瘦，入骨相思定不肥。”不减锦带矣。静言思之，吐绶鸳鸯，虽各以文彩烹，然吐绶能反哺，烹之忍哉？

　　笋蕨馄饨

　　采笋蕨嫩者，各用汤瀹，炒以油，和之酒、酱、香料，作馄饨供。向客江西林谷梅少鲁家，屡作此品。后坐古香亭，采芎菊苗荐茶，对玉茗花，真佳适也。玉茗似茶少异，高约五尺许，今独林氏有之。林乃金石台山房之子，清可想矣。

　　雪霞羹

　　采芙蓉花，去心蒂，汤瀹之，同豆腐煮，红白交错，恍如雪霁之霞，名“雪霞羹”，加胡椒、姜亦可也。

　　鹅黄豆生

　　温陵人前中元数日，以水浸黑豆，曝之及芽，以糠皮置盆内，铺沙植豆，用板压，及长则覆以桶，晓则晒之，欲其齐而不为风日侵也。中元则陈于祖宗之前，越三日出之，洗焯渍以油、盐、苦酒、香料，可为茹，卷以麻饼尤佳。色浅黄，名“鹅黄豆生”。仆游江淮二十秋，每因以起松楸之念，将赋归，以偿此一大愿也。

　　真君粥

　　杏实去核，候粥熟同煮，可谓“真君粥”，向游庐山，闻董真君未仙时多种杏，岁稔则以杏易谷，岁歉则以谷贱粜，时得活者甚众，后白日升仙，世有诗云：“争似莲花峰下客，种成红杏亦升仙。”岂必专于炼丹服气？苟有功德于人，虽未死而名以仙矣。因名之。

　　酥黄独并去声

　　雪夜芋正熟，有仇芋田从简载酒来扣门，就供之，乃曰：“煮芋有数法，独酥黄独世罕得之。熟芋截片，研榧子、杏仁，和酱拖面煎之，以为甚好。诗云：“雪翻夜钵截成玉，春化寒酥剪作金。”

　　满山香

　　陈习庵埙学圃诗云：“只教人种菜，莫误客看花。”可谓重本而知山林味矣。仆春日渡湖，访薛独庵遂大，留饮，供以春盘。偶得诗云：“教童收取春盘去，城市如今菜色多。”非薄菜也，以其有所感，而不忍下箸也，薛曰：“昔人赞菜，有云可使士大夫知此味，不可使斯民有此色，诗与文虽不同，而忧时之意则无以异。”一日煮姜油菜根羹，自以为佳茹。偶郑渭滨师吕至，供之，乃曰：“余有一方为献，只用茴香、姜、椒炒为末，贮以葫芦，候煮菜少沸，乃与熟油、酱同下，急覆之，而满山已香矣。”试之果然，名“满山香”。比闻汤将军孝信嗜盦莱，不用水，只以油炒，候得汁出，和以酱料盦熟，自谓香品过于禁脔。汤，武士也，而不嗜杀，异哉！

　　酒煮玉蕈灸，煎也

　　鲜蕈净洗，约水煮少熟，乃以好酒煮，或佐以临漳绿竹笋，尤佳。施芸隐枢《玉蕈》诗云：“幸从腐木出，敢被齿牙私。信有山林味，难教世俗知。香痕浮玉叶，生意满琼枝。饕腹何多幸，相酬独有诗。”今后苑多用酥灸，其风味尤不浅也。

　　鸭脚羹

　　葵似今蜀葵，丛短而叶大，以倾阳，故性温。其法与羹菜同，《豳风七月》所煮者是也。刈之不伤其根，则复生。古诗故有“采葵莫伤根，伤根葵不生”之句。昔公仪休相鲁，其妻植葵，见而拔之，曰：“食君之禄，而与民争利，可乎？”今之卖饼货酱、质钱市药，皆食禄者，又不止植葵，小民岂可活哉！白居易诗云：“禄米獐牙稻，园蔬鸭脚羹。”因名。

　　石榴粉银丝羹附

　　藕截细块，砂器内擦稍圆，用梅水同胭脂染色，调绿豆粉拌之，入清水煮供，宛如石榴子状。又用熟笋细丝，亦和以粉煮，名“银丝羹”，此二法恐相因而成之者，故并存之。

　　广寒糕

　　采桂英去青蒂，洒以甘草水，和米舂粉炊作糕，大比岁，士友咸作饼子相馈，取“广寒高甲”之谶。又有采花略蒸，暴干作香者，吟边酒里以古鼎然之，尤有清意。童用堀师禹诗云：“胆瓶清酌撩诗兴，古鼎余花晕酒香。”可谓得此花之趣也。

　　河枢粥

　　《祀礼》：干鱼曰菀。古诗有“酌醴焚枯鱼”之句。南人谓之鲞鱼，多煨食，罕有造粥者。比游天台山，有取干鱼浸洗细截，同米煮，入酱料，加胡椒，言能愈头风，过于陈琳之檄。亦有杂豆腐为之者。《鸡肋集》云：“武夷君食河枢脯，干鱼也。”因名之。

　　松玉

　　文惠太子问周颙曰：“何菜为最？”颙曰：“春初早韭，秋末晚菘。”然菘有三种，惟白于玉者甚松脆，如色稍青者，绝无风味，因名其白者曰“松玉”，亦欲世之食者有所决择也。

　　雷公栗

　　夜炉书倦，每欲煨栗，必虑其烧毡之患。一日马北廛逢辰曰：“只用一栗醮油，一栗蘸水，置铁铫内，以四十七栗密覆其上，用炭火燃之，候雷声为度。”偶一日同饮，试之果然，且胜于砂炒者，虽不及数，亦可矣。

　　东坡豆腐

　　豆腐葱油炒，用酒研小榧子一二十枚，和酱料同煮。又方纯以酒煮，俱有益也。

　　碧筒酒

　　暑月命客棹舟莲荡中，先以酒入荷叶束之，又包鱼鲊他叶内，俟舟回风薰日炽，酒香鱼熟，各取酒及鲊作供，真佳适也。坡云：“碧筒时作象鼻弯，白酒微带荷心苦。”坡守杭时，想屡作此供也。

　　罂乳鱼甘平无毒

　　罂中粟净洗磨乳，先以小粉置缸底，用绢囊滤乳下之，去清入釜，稍沸，亟洒淡醋收聚，仍入囊压成块，乃以小粉皮铺甑内，下乳蒸熟，略以红曲水洒，又少蒸取出，切作鱼片，名“罂乳鱼”。

　　胜肉饼玉蕈、潭笋尤佳

　　焯笋蕈同截，入松子、胡桃，和以酒、酱、香料，溲面作饼子。试蕈之法，姜数片同煮，色不变可食矣。

　　木鱼子

　　坡诗云：“赠君木鱼三百尾，中有鹅黄木鱼子。”春时剥梭鱼蒸熟，与笋同法，蜜煮醋浸，可致千里。蜀人供物多用之。

　　自爱淘食后须下熟面汤一杯

　　炒葱油，用纯滴酣和糖酱作齑，或加以豆腐及乳，候面熟过水，作茵供食，真一补药也。

　　忘忧齑

　　嵇康云：“合欢蠲忿，萱草忘忧。”崔豹《古今注》则曰：“丹棘，又名鹿葱。”春采苗汤瀹，以醯、酱作为齑，或燥以肉。何处顺宰六合时多食此，母乃以边事未宁，而忧未忘耶？因赞之曰：“春日载阳，采萱于堂。天下乐兮，其忧乃忘。”

　　脆琅玕

　　莴苣去叶皮，寸切，瀹以沸汤，捣姜、盐、糖、熟油、醋拌渍之，颇甘脆。杜甫种此，二旬不甲坼，且叹君子晚得微禄，坎轲不进，犹芝兰困荆杞。以是知诗人非为口腹之奉，实有感而作也。

　　炙獐

　　獐，《本草》：秋后其味胜羊。道家羞为白脯，其骨可为獐骨酒。今作大脔，用盐、酒、香料淹少顷，取羊漫脂包裹，猛火炙熟，去脂，食其肉。鹿、麂同法。

　　当团参北人名鹊豆

　　白扁豆温无毒，和中下气。烂炊，其味甘。今取葛天民“烂炊白扁豆，便当紫团参”之句名之。

　　梅花脯

　　山栗、橄榄，薄切同食，有梅花风韵，因名“梅花脯”。

　　牛尾狸

　　狸，《本草》：斑如虎者最佳，如猫者次之。肉主痔病。法去皮并肠腑，用纸揩净，以清酒净洗，入椒、葱、茴、萝于其内，缝密蒸熟，去料物，压隔宿，薄切如玉。雪天炉畔论诗把酒，真奇物也，故东坡有“雪天牛尾”之咏。或纸裹糟一宿，尤佳。杨诚斋诗云：“狐公韵胜冰玉肌，字则未闻名季狸。误随齐相燧牛尾，策勋封作糟丘子。”南人或以为脍，形如黄狗。鼻尖而尾大者，狐也，其性亦温，可去风补劳。腊月取胆，凡暴亡者，以温水调灌之，即愈。

　　金玉羹

　　山药与栗各片截，以羊汁加料煮，名“金玉羹”。

　　山煮羊

　　羊作脔，置砂锅内，除葱、椒外，有一秘法，只用捶真杏仁数枚，活火煮之，至骨亦縻烂。每惜此法不逢汉时，一关内候何足道哉！

　　牛蒡脯

　　孟冬后，采根净洗、去皮，煮毋令失之过，捶扁压干，以盐、酱、茴、萝、姜、椒、熟油诸料研细，浥一两宿，焙干食之，如肉脯之味。笋与莲脯，皆同此法。

　　牡丹生菜

　　宪圣喜清俭，不嗜杀，每令后苑进生菜，必采牡丹片和之，或用微面裹，炸之以酥。又时收杨花，为鞋袜毡褥之用。侄恭僖，每治生菜，必于梅下取落花以杂之，其香又可知矣。

　　不寒齑

　　法用极清面汤，截菘菜和姜、椒、茴、萝，欲亟熟，则以一杯元齑和之，又入梅英一掬，名“梅花齑”。

　　醒酒菜

　　米泔浸琼芝菜，暴以日，频搅候白，净洗捣烂，熟煮取出，投梅花十数片，候冻芼姜橙，为芝齑供。

　　豆黄羹

　　豆面细茵，曝干藏之，入酱清芥、盐菜心同煮为佳。第此二品独泉有之，如止用他菜及酱汁亦可，惟欠风韵耳。

　　菊苗煎

　　春游西马胜会，张将使元耕轩留饮，命余之菊田赋诗，作墨兰，元甚喜，数杯后出菊煎法。采菊留汤瀹，用甘草水调山药粉，煎之以油，爽然有楚畹之风。张，深于药者，亦谓“菊以紫茎为正”云。

　　胡麻酒

　　旧闻有胡麻饭，未闻有胡麻酒。盛夏张整斋损招饮竹阁，正午各饮一巨觥，清风飒然，绝无暑气。其法渍麻子二升，略炒，加生姜二两，生龙脑叶一把，同入砂器细研，投以煮酝五升，滤渣去，水浸饮之，大有所益。因赋之曰：“何须更觅胡麻饭，六月清凉却是仙。”《本草》名巨胜，云桃源所有胡麻，即此物也，恐虚诞者自异其说云。

　　茶供

　　茶即药也，煎服则去滞而化食，以汤点之，则反滞膈而损脾胃。盖世之嗜利者，多采他叶杂以为末，人多怠于煎煮，宜有害也。今法采芽，或用擘碎，以活水火煎之，饭后必少顷乃服。东坡诗云：“活水须将活火烹。”又云：“饭后茶瓯味正深。”此煎服法也。《茶经》亦以“江水为上，山与井俱次之。”今世不惟不择水，且入盐及果，殊失正味。不知惟姜去昏，惟梅去倦，如不昏不倦，亦何必用？古之嗜茶者，无如玉川子，惟闻煎吃，如以汤点，则又安能及七碗乎？山谷词云：“汤响松风，早减了、七分酒病。”倘知此，则口不能言，心下快乐，自省之禅参透矣。

　　新丰酒法

　　初用面一斗、糖醋三升、水二担，煎浆及沸，投以麻油、川椒、葱白，候熟，浸米一石，越三日，蒸饭熟，乃以元浆煎强半，及沸去沫，又投以川椒及油，候熟，注缸面，入斗许饭及面末十斤、酵半升，既晓，以元饭贮别缸，却以元酵饭同下，入米二担、面二十斤，熟踏覆之。既搅以木，越三日止，四五日可熟，夏月约三二日可熟。其初余浆，又加以水浸米，每值酒熟，则取酵以相接续，不必灰曲，只磨木香皮，用清水溲作饼，令坚如石，初无他药。仆尝以危巽斋子骖之新丰，故知其详。危君此时常禁窃酵，以专所酿；戒怀生粒，以全所酿；且给新屦，以洁所酿；透风以通所酿，故所酿日佳而利不亏。是以知一酒政之微，危亦究心矣。昔人《丹阳道中》诗云：“乍入新丰市，尤闻旧酒香。抱琴沽一醉，终日卧斜阳。”正其地也。沛中自有旧丰，马周独酌之地，乃长安效新丰也。

