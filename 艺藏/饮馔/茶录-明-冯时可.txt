茶录 明 冯时可辑
　　
　　茶，一名梗，又名蔎，名茗，名荈。槚，苦茶也。蔎则西蜀语，茗则晚取者。《本草》：荈甘槚苦。羽《经》则称槚甘荈苦。茶尊为经，自陆羽始，羽《经》称，茶味至寒，采不时，造不精，杂以卉莽，饮之成疾，若采造得宜，便与醍醐甘露抗衡。故知茶全贵采造。苏州茶饮遍天下，专以揉造胜耳。徽郡向无茶，近出松罗茶，最为时尚。是茶始比丘大方，大方居虎丘最久，得采造法。其后于徽之松罗结庵，采诸山茶，于庵焙制，远迩争市，价倏翔涌，人因称松罗茶，实非松萝所出也。是茶比天池茶稍粗，而气甚香，味更清，然于虎丘能称仲，不能伯也。松郡佘山，亦有茶与天池无异，顾采造不如。近有比丘来，以虎丘法制之，味与松萝等。老衲亟逐之曰，无为此山开膻径而置火坑，盖佛以名为五欲之一，名媒利、利媒祸，物且难容，况人乎。
　　鸿渐伎俩磊块，著是《茶经》，盖以逃名也。示人以处其小，无志于大也。意亦与韩康市药事相同，不知者，乃谓其宿名。夫羽恶用名，彼用名者，且经六经，而经茶乎。张步兵有云，使我有身后名，不如生前一杯酒。夫一杯酒之可以逃名也，又恶知一杯茶之欲以逃名也。
　　芘莉，一曰筤篣，茶笼也。牺木，勺也，瓢也。永嘉中，余姚人虞洪人瀑布山采茗，遇一修真道士云，吾丹丘子，祈子他日，瓯牺之余，乞相遗也。故知神仙之贵茶久矣。
　　《茶经》用水，以山为上，江为中，井为下。山勿太高，勿多石，勿太荒远。盖潜龙巨虺所蓄毒多于斯也。又其瀑涌湍激者，气最悍，食之令颈疾，惠泉最宜人，无前患耳。
　　江水取去人远者，并取汲多者，其沸如鱼目，微有声为一沸，缘边如涌泉连珠为二沸；腾波鼓浪为三沸，过此，水老不可食也。沫饽，汤之华也。华之薄者曰沫，厚者曰饽，皆《茶经》中语。大抵畜水恶其停，煮水恶其老，皆于阴阳不适，故不宜人耳。
　　
