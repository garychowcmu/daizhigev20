茶董
　　明 夏树芳编著
　　
　　叙
　　夫登高丘望远海，酒固为吾侪张军济胜之资。而月团百片，消磨文字五千，或调鹤听莺，散发卧羲皇，则桧雨松风，一瓯春雪，亦所亟赏。故断崖缺石之上，木秀云腴，往往于比吸灵芽，漱红玉，瀹气涤虑，共作高斋清话。自晋唐而下，纷纷邾莒之会，各立胜场，品例淄渑，判若南董，遂以《茶董》名篇。语曰：穷《春秋》，演《河图》，不如载茗一车。诚重之矣。如谓此君面目严冷，而且以为水厄，且以为乳妖，则请效綦毋先生无作此事。冰莲道人夏树芳识。
　　小序
　　范希文云：万象森罗中，安知无茶星。余以茶星名馆，每与客茗战，自谓独饮得茶神，两三人得茶趣，七八人乃施茶耳。新泉活火，老坡窥见此中三昧。然云：出磨则屑饼作团矣。黄鲁直去芎用盐，去橘用姜，转于点茶，全无交涉。今旗枪标格，天然色香映发。岕为冠，他山辅之，恨苏黄不及见。若陆季疵复生，忍作毁茶论乎。江阴夏茂卿叙酒，其言甚豪。予笑曰：觞政不纲，曲爵分愬，底诋呵监史，倒置章程，击斗覆觚，几于腐肋。何如隐囊纱帽，翛然林涧之间，摘露芽，煮云腴，一洗百年尘土胃耶。醉乡纲禁疏阔，豪士升堂，酒肉伧父，亦往往拥盾排闼而人。茶则反是，周有酒诰，汉三人聚饮，罚金有律。五代东都有曲禁，犯者族，而于茶独无后言。吾朝九大塞著为令，铢两茶不得出关，正恐滥觞于胡奴耳。盖茶有不辱之节如此。热肠如拂，茶不胜酒；幽韵如云，酒不胜茶。酒类侠，茶类隐，酒固道广，茶亦德素。茂卿茶之董狐也，试以我言平章之孰胜，茂卿曰；诺。于是退而作《茶董》。陈继儒书于素涛轩。
　　题词
　　荀子曰：其为人也多暇，其出人也不远矣。陶通明曰：不为无益之事，何以悦有涯之生。余谓茗碗之事足当之。盖幽人高士，蝉脱势利，藉以耗壮心而送日月。水源之轻重，辨若淄渑，火候之文武，调若丹鼎。非枕漱之侣不亲，非文字之饮不比者也。当今此事，惟许夏茂卿拈出，顾渚阳羡肉食者往焉，茂卿亦安能禁。一似强笑不乐，强颜无欢，茶韵故自胜耳。予夙秉幽尚，入山十年，差可不愧茂卿语。今者驱车入闽，念凤团龙饼，延津为瀹，岂必士思如廉颇思用赵。惟是绝交书所谓心不耐烦，而官事鞅掌者，竞有负茶灶耳。茂卿犹能以同味谅我耶。云间董其昌。
　　轻身换骨
　　陶弘景《杂录》：芳茶轻身换骨，丹丘子、黄山君尝服之。
　　还童振枯
　　李白《茶述》：余闻荆州玉泉寺，近清溪诸山。山洞往往有乳窟，窟中多玉泉交流。其水边处处有茗草罗生，枝叶如碧玉。惟玉泉真公常采而饮之，年八十余岁，颜色如桃花，而此茗清香滑热，异于他所。所以能还童振枯，人人寿也。余游金陵，见宗僧中孚，示余茶数十片，拳然重叠，其状如手掌，号仙人掌茶。兼赠以诗，要余答之。后之高僧大隐，知仙人掌茶发于中孚衲子及青莲居土李白也。
　　素瓷芳气
　　颜鲁公《月夜啜茶联句》：流华净肌骨，疏瀹涤心源。素瓷传静夜。芳气满闲轩。
　　丹丘仙品
　　谢宗论茶曰：此丹丘之仙茶，胜乌程之御荈。首阅碧涧明月，醉向霜华。岂可以酪苍头便应代酒从事。
　　溃闷常仰
　　刘琨，字越石，与兄子南兖州刺史演书曰：吾体中溃闷，常仰真茶，汝可置之。
　　脑痛服愈
　　隋文帝微时，梦神人易其脑骨，自尔脑痛。忽遇一僧云：山中有苕草，服之当愈。进士权纾赞曰：穷《春秋》，演《河图》，不如载茗一车。
　　乐天六班
　　白乐天方斋，刘禹锡正病酒，乃馈菊苗虀、芦菔鲊。换取乐天六班茶二囊以醒酒。禹锡有《西山兰若试茶歌》：何况蒙山顾渚春，白泥赤印走风尘。欲知花乳清冷味，须是眠云卧石人。
　　志崇三等
　　觉林院释志崇，收茶三等。待客以惊雷荚，自奉以萱草带，供佛以紫茸香。
　　好奇斗胜
　　周韶好蓄奇茗，尝与蔡君谟斗胜，题品风味，君谟屈焉。
　　静试对尝
　　和靖先生林君《复试茶诗》曰：白云峰下两枪新，腻绿长鲜谷雨春。静试恰如湖上雪，对尝兼忆剡中人。
　　顾渚取租
　　甫里先生陆龟蒙，宇鲁望。嗜茶荈，置小园于顾渚山下。岁取租茶，自判品第。
　　芒履为易
　　朱桃椎，尝织芒履置道上。见者为鬻，朱茗易之。
　　诗称芳冠
　　张载，字孟阳，诗曰：芳茶冠六清，溢味播九区。
　　人号漏卮
　　琅琊王肃喜茗，一饮一斗，人因号为漏卮。肃初入魏，不食羊肉酪浆，常饭鲫鱼羹，渴饮茗汁。高帝曰：羊肉何如鱼羹，茗饮何如酪浆。肃对曰：羊是陆产之最，鱼是水族之长，羊比齐鲁大邦，鱼比邾莒小国，惟茗不中与酪作奴。彭城王勰顾谓曰：明日为卿设邾莒之会，亦有酪奴。
　　顾况论
　　顾况，号逋翁，论茶云：煎以文火细烟，小鼎长泉。
　　薛能诗
　　唐薛能，字大拙，诗云：偷嫌曼倩桃无味，捣觉嫦娥药不香。
　　高人爱惜
　　龙安有骑火茶，唐僧齐己诗：高人爱惜藏岩里，白甄封题寄火前。
　　鲍姊著赋
　　鲍昭姊令辉，著《香茗赋》。
　　娇女心剧
　　左思《娇女诗》云：吾家有娇女，皎皎颇自晰。小字为纨素，口齿自清历。有姊字惠芳，眉目粲如画。驰骛翔园林，果下皆生摘。贪华风雨中，倏忽数百适。心为茶荈剧，吹嘘对鼎（钅历）。
　　山林性嗜
　　李约，字存博，雅度简远，有山林之致，一生不近粉黛。性嗜茶，尝曰：茶须缓火炙，活火煎。始则鱼目散布，微微有声。中则四际泉涌，累累若贯珠。终则腾波鼓浪，水气全消，此谓老汤。三沸之法，非活火不能成也。客至不限瓯数，竟日蒸火，执器不倦。曾奉使行至陕州硖石县东，爱渠水清流，旬日忘发。
　　姓余甘氏
　　胡嵩《飞龙涧饮茶》诗：沾牙旧姓余甘氏，破睡当封不夜侯。陶谷爱其新奇，令犹子彝和之。应声曰：生凉好唤鸡苏佛，回味宜称橄榄仙。彝时年十二。
　　名斛二瘕
　　桓征西谥宣武步将，喜饮茶至一斛二斗。一日过量，吐如牛肺一物，以茗浇之，容一斛二斗。客云此名斛二瘕。
　　茗战
　　孙樵，字可之，送茶与焦刑部。建阳丹山碧水之乡，月涧云龛之品。慎勿贱用之。时以斗茶为茗战。
　　茶宴
　　钱起，字仲文，与赵莒茶宴。又尝过长孙宅与郎上人作茶会。
　　汤社
　　五代时，鲁公和凝，字成绩，率同列递日以茶相饮，味劣者有罚。号为汤社。
　　茶品
　　陆羽，字鸿渐，品茶千类万状。有如胡人靴者，蹙缩然；犎牛臆者，廉檐然；浮云出山者，轮菌然；轻飚出水者，涵澹然。此茶之精腴者也。有如竹箨者，骊簁然；如霜荷者，萎萃然。此茶之瘠老者也。又论茶有九难：阴采夜焙非造也，嚼味嗅香非别也，膏薪庖炭非火也，飞湍壅潦非水也，外熟内生非炙也，碧粉缥尘非末也，操艰搅遽非煮也，夏兴冬废非饮也，腻鼎腥瓯非器也。造茶具二十四事，以都统笼贮之。远近倾慕好事者，家藏一副。
　　碧沈香泛
　　曹邺，字业之。《谢故人寄新茶》诗：剑外九华英，缄题下玉京。开时征月上，碾处乱泉声。半夜招僧至，孤吟对月烹。碧沈云脚碎，香泛乳花轻。六腑睡神去，数朝诗思清。月余不敢费，留伴肘书行。
　　翻玉添酥
　　唐奉节王好诗，尝煎茶就李邺侯题诗。邺侯戏题云：旋洙翻成碧玉池，添酥散出琉璃眼。
　　慕巢知味
　　少傅白乐天《睡后煎茶》诗，婆娑绿阴树，斑驳青苔地。此处置绳床，旁边洗茶器。白瓷瓯甚洁，红炉炭方炽。末下麴尘香，花浮鱼眼沸。盛来有佳色，咽罢余芳气。不见杨慕巢，谁人知此味。杨同州亦当时之善茶者也。
　　袭美杂咏
　　皮日休，字袭美。《茶中杂咏序》云：国朝茶事，竟陵陆季疵始为《经》三卷，后又有太原温从云、武威段磶之，各补茶事十数节，并存方册。昔晋杜育有《荈赋》，季疵有《茶歌》，遂为茶具十咏寄天随子。
　　龙陂仙子
　　开宝初，窦仪以新茶饷客，奁面标曰：龙陂仙子茶。
　　明月始生
　　明月峡在顾渚侧，二山相对，石壁峭立，大涧中流，乳石飞走。茶生其间，尤为绝品。张文规所谓明月峡前茶始生是也。文规好学有文藻，苏子由、孔武仲、何正臣皆与之游。
　　卢仝自煎
　　孟谏议寄新茶，卢仝《走笔作歌》云：柴门反关无俗客，纱帽笼头自煎吃。今洛阳有卢仝煮茶泉。
　　王濠水厄
　　晋司徒长史王濛，字仲祖，好饮茶。客至辄饮之。士大夫甚以为苦，每欲候濛，必云今日有水厄。
　　甘心苦口
　　皮光业，宇文通，最耽茗饮。中表请尝新柑，筵具甚丰。簪绂？集，才至，未顾樽罍而呼茶甚急。径进一巨觥。题诗曰：未见甘心氏，先迎苦口师。众噱曰：此师固清高，难以疗饥也。
　　吐雪堆云
　　梅圣俞，字尧臣，《在楚斫茶磨题诗》有：吐雪夸新茗，堆云忆旧溪。北归惟此急，药臼不须赍。可谓嗜茶之极矣。圣俞茶诗甚多，吴正仲饷新茶，沙门颖公遗碧霄峰茗，俱有吟咏。
　　樵青竹里煎
　　颜清臣作张志和传碑。渔童捧钓收纶，芦中鼓枻。樵青苏兰薪桂，竹里煎茶。
　　能仁石缝生
　　蔡君谟善别茶。建安能仁院有茶生石缝间，僧采造得茶八饼，号石岩白。以四饼遗蔡，四饼遗王内翰禹玉。岁除，蔡被召还阙，禹玉碾以待蔡，蔡捧瓯未尝辄曰：此极似能仁石岩白。禹玉未信，索帖验之，乃服。
　　珍赐一饼
　　欧阳永叔，谥文忠。《归田录》云：茶之品莫贵于龙凤团。小龙团仁宗尤所珍惜，虽辅臣未尝辄赐，惟南郊大礼致斋之夕，中书枢密院各四人共赐一饼。宫人剪金为龙风花草缀其上。嘉祜七年，亲享明堂，始人赐一饼。余亦恭与，至今藏之。因君谟著录，辄附于后，庶知小龙团自君谟始。其可贵如此。
　　仙芽
　　苏廙作《仙芽传》，载作汤十六法。以老嫩言者凡三品，以缓急言者凡三品，以器标者共五品，以薪论者共五品。陶谷谓汤者茶之司命。此言最得三昧。
　　甘露
　　新安王子鸾、豫章王子尚，诣昙济道人于八公山。道人设茶茗，子尚味之曰：此甘露也，何言茶茗。
　　甘草癖
　　宜城何子华，邀客于剖金堂，酒半，出嘉阳严峻画陆羽像，子华因言：前代惑骏逸者为马癖，泥贯索者为钱癖，爱子者有誉儿癖，耽书者有《左传》癖。若此叟溺于茗事，何以名其癖？杨粹仲曰：茶虽珍未离草也，宜追目陆氏为甘草癖。一坐称佳。
　　圣阳花
　　双林大土自往蒙顶结庵种茶，凡三年得绝佳者，号圣阳花，持归供献。
　　玉尘番乳
　　杨万里，号诚斋。《谢傅尚书茶》：远饷新茗，当自携大瓢走汲溪泉，束涧底之散薪，燃折脚之石鼎。烹玉尘，啜香乳。以享天上故人之意。愧无胸中之书传。但一味搅破菜园耳。
　　鱼眼针芒
　　吕居仁，谥文清。诗：春阴养芽针锋芒，沆瀣养膏冰雪香。玉斧运风宝月满，密云侯雨苍龙翔。惠山寒泉第二品，武定鸟瓷红锦囊。浮花元属三昧手，竹斋自试鱼眼汤。
　　御史瓶
　　会昌初，监察御史郑路，有兵察厅掌茶。茶必市蜀之佳者，贮于陶器，以防暑湿。御史躬亲监启，谓之御史茶瓶。
　　博士钱
　　常伯熊善茶，李季卿宣慰江南，至临淮乃召伯熊。伯熊着黄帔衫乌纱帻，手执茶器，口通茶名。区分指点，左右刮目。茶熟，李为饮两杯。既至江外，复召陆羽。羽衣野服，随茶具而人，如伯熊故事。茶毕，季卿命取钱三十文，酬煎茶博士。鸿渐夙游江介，通狎胜流。遂收茶钱茶具，雀跃而出，旁若无人。
　　贵新贵活
　　唐子西《斗茶说》：茶不问团（钅夸），要之贵新。水不问江井，要之贵活。唐相李卫公好饮惠山泉，置驿传送，不远数千里。近世欧阳少师得内赐小龙团，更阅三朝，赐茶尚在。此岂复有茶也哉。今吾提汲走龙塘，无数千步。此水宜茶，昔人以为不减清远峡。而梅道趋建安，茶数日可至。故每岁新茶不过三月，颇得其胜。
　　一旗一枪
　　荆公王介甫《送元厚之》诗：新茗斋中试一旗。世谓茶之始生，而嫩者为一枪，寝大而开谓之旗。过此则不堪矣。
　　涤尽昏渴
　　刘言史《与孟郊洛北野泉上煎茶》：敲石取鲜火，撇泉避腥鳞。荧荧爨风铛，拾得坠巢薪。恐乖灵草性，触事皆手亲。宛如摘山时，自饮指下春。湘瓷泛轻花，涤尽昏渴神。兹游惬醒趣，可以话高人。
　　不畏寒暑
　　敦煌单道开不提寒暑，常服小石子。药有松蜜姜桂茯苓之气，时复饮茶苏一二升而已。
　　乳妖
　　吴僧文了善烹茶。游荆南，高保勉子季与延置紫云庵，日试其艺。奏授华亭水大师，目曰乳妖。
　　汤戏
　　馈茶而幻出物象于汤面者，茶匠通神之艺也。沙门福全长于茶海，能注汤幻。茶成，将诗一句并点四瓯共一绝句，泛乎汤表。檀越日造其门，求观汤戏。全自咏诗曰：生成盏里水丹青，巧画工夫学不成。却笑当年陆鸿渐，煎茶赢得好名声。
　　百碗不厌
　　唐大中三年，东都进一僧，年一百三十岁。宣宗向服何药致然，对曰；臣少也贱，不知药，性本好茶，至处惟茶是求，或饮百碗不厌。因赐茶五十斤，令居保寿寺。
　　一片同饮
　　杜鸿渐，字子巽。《与杨祭酒书》云：顾渚山中紫笋茶两片，一片上太夫人，一片充昆弟同饮。此物但恨帝未得尝，实所叹息。
　　天柱峰数角
　　有人授舒州牧，李德裕遗书曰：到郡日，天柱峰茶可惠三数角，其人献数十斤，李不受。明年罢郡，用意精求获数角投李，李阅而受之，曰：此茶可以消酒肉，因命烹一瓯沃于肉食内，以银合闭之，诘旦视其肉已化为水矣。众服其广识。
　　义兴山万两
　　御史大夫李栖筠字贞一。按义兴山僧有献佳茗者，会客尝之。芬香甘辣冠于他境，以为可荐于上，始进茶万两。
　　草木仙骨
　　丁晋公言，尝谓石乳出壑岭断崖缺石之间，盖草木之仙骨。又谓凤山高不百丈，无危峰绝崦，而冈阜环抱，气势柔秀，宜乎嘉植灵卉之所发也。
　　山川真笋
　　黄儒《品茶要录》云；陆羽《茶经》不第建安之品，尽前此茶事未兴，山川尚阇，露牙真笋，委翳消腐而人不知耳。宣和中，复有白茶胜雪。熊蕃曰：使黄君阅今日，则前乎此者，未足诧也。
　　竹沥水取胜
　　苏才翁尝与蔡君谟斗茶。蔡茶用惠山泉，苏茶小劣。改用竹沥水煎，遂能取胜。天台竹沥水为佳，若以他水杂之则亟败。
　　练囊末以进
　　韩晋公滉，字太冲。阔奉天之难，以夹练囊缄茶末，遣使建步以进。
　　鸦山鸟嘴
　　郑谷，字若愚。《峡中煎茶》诗：簇簇新芽摘露光，小红园里火煎尝。吴僧谩说鸦山好，蜀叟休夸鸟嘴香。合坐满瓯轻泛绿，开缄数片浅含黄。鹿门病客不归去，酒渴更知春味长。
　　龙团凤髓
　　苏东坡尝问大冶长老乞桃花茶，有《水调歌头》一首：已过几番雨，前夜一声雷。枪旗争战建溪，春色占先魁。采取枝头雀舌，带露和烟捣碎，结就紫云堆。轻动黄金碾，飞起绿尘埃。
　　老龙团，真凤髓，点将来。兔毫盏里霎时，滋味舌头回。唤醒青州从事，战退睡魔百万，梦不到阳台。两腋清风起，我欲上蓬莱。坡尝游杭州诸寺，一日饮酽茶七碗。戏书云：示病维摩原不病，在家灵运已忘家。何须魏帝一丸药，且尽卢仝七碗茶。
　　久食益意思
　　华佗，字元化。《食论》云：苦茶久食益意思。又神农《食经》：茶茗宜久服，令人有力悦志。
　　尝味少知音
　　王禹偁，字元之。《过陆羽茶井》诗曰：甃石苔封百尺深，试令尝味少知音。惟余半夜泉中月，留得先生一片心。
　　党家应不识
　　陶谷学士买得党太尉故妓，取雪水烹团茶。谓妓曰：党家应不识此。妓曰：彼粗人，安得有此，但能向销金帐下，浅斟低唱，饮羊羔儿酒耳。陶愧其言。
　　蕃使亦有之
　　党鲁使西蕃，烹茶帐中，蕃使问何为。鲁曰：涤烦消渴，所谓茶也。蕃使曰：我亦有之。命取出以示曰：此寿州者，此顾渚者，此蕲门者。
　　眉白眼青
　　茶家碾茶，须碾着眉上白乃为佳。曾茶山诗：碾处曾看眉上白，分时为见眼中青。茶山诗极清峭，如：谁分金掌露，来作玉溪凉。唤起南柯梦，持来北焙春。子能来日铸，吾得具风炉。用字着语，俱有锻炼。
　　鲧哉点也
　　刘晔，字子仪，尝与刘筠饮茶，问左右：汤滚也未？众曰：已滚。筠曰：佥曰鲧哉。晔应声曰：吾与点也，
　　瀑布山大获
　　虞拱人山采茗，遇一道士牵三青牛，引拱至瀑布山。曰：山中有茗，可以给饷。祈子他日有瓯牺之余，乞相遗也。洪因设奠祀之。后常令家人入山，获大茗焉。
　　武昌山大丛
　　《续搜神记》：晋孝武时，宣城秦精尝人武昌山采茗。遇一毛人长丈余，引精至山曲大丛茗处便去。须臾复来，乃探怀中橘与精，精怖，负茗而归。
　　冰敲其晶莹
　　王休居太白山下，每至冬时，取溪冰敲其晶莹者，煮建茗待客。
　　水半是南零
　　江州刺史张又新，字孔昭。《煎茶水记》曰：李季卿刺湖州，至维扬逢陆处士，即有倾盖之雅。因过扬子驿曰：陆君茶，天下莫不闻，扬子南零水又殊绝，今者二妙，千载一遇，何可轻失。乃命军士深诣南零取水。俄而水至，陆曰：非南零者。倾至半，遽曰：止，是南零矣。使者乃吐实，李与宾从皆大骇。李因向历处之水，陆曰：楚水第一，晋水最下。因命笔口授而次第之。
　　奈何秽吾素业
　　陆纳，字祖言，为吴兴太守。时卫将军谢安常欲诣纳。纳兄子俶，怪纳无所备，乃私蓄十数人馔具，既至，所设惟茶茗而已。俶遂陈盛馔，珍馐毕集。及安去，纳杖假四十。云：汝既不能光益叔父，奈何秽吾素业。
　　景仁乃有茶器
　　司马温公偕范蜀公游嵩山，各携茶往。温公以纸为贴，蜀公盛以小黑合。温公见之惊曰：景仁乃有茶器。蜀公闻其言，遂留合与寺僧。《邵氏闻见录》云：温公与范景仁共登嵩顶，由轘辕道至龙门，涉伊水，坐香山憩石，临八节滩，多有诗什。携茶登览，当在此时。
　　列真上茶
　　温峤，字太真。条列真上茶千片，茗三百大薄。
　　温山御荈
　　山谦之《吴兴记》：乌程有温山，出御荈。
　　白鹤僧园本
　　《岳阳风土记》，载浥沏茶。李肇所谓浥湖之含膏也。今惟白鹤僧园有千余本。一岁不过一二十两，土人谓之白鹤茶，味极甘香。
　　金地藏所植
　　西域僧金地藏，所植名金地茶。出烟霞云雾之中，与地上产者其味？绝。
　　名别茶荈
　　郭璞云：茶者，南方佳木。早取为茶，晚取为荈。
　　时食茗菜
　　晏子相齐，时食脱粟之饭。炙三戈、五卵、茗菜而已。
　　止受一串
　　陆宣公贽，字敬舆。张镒饷钱百万，止受茶一串。曰：敢不承公之赐。
　　地各数亩
　　叶梦得《避暑录》：北苑茶有曾坑、沙撰二地。而抄溪色白，过于曾坑，但味短而微涩。草茶极品，惟双井、顾渚。双井在分宁县，其地属黄氏鲁直家。顾渚在长兴吉祥寺，其半为今刘侍郎希范所有。两地各数亩，岁产茶不过五六斤，所以为难。
　　味胜醍醐
　　瀹荼当以声为辨。李南金诗：砌虫唧唧万蝉催，忽有千车捆载来。听得松风并涧水，急呼缥色绿瓷杯。后《鹤林玉露》复补一诗：松风桧雨到来初，急引铜瓶离竹炉。待得声闻俱寂后，一瓯春雪胜醍醐。盖汤不欲老，老则过苦。声如涧水松风，不宜遽瀹，惟移瓶去火，少待其拂止而瀹之，方为合节。此南金之所未讲者也。
　　香薄兰芷
　　范仲淹，字希文。《和章岷从事斗茶歌》：新雷昨夜发何处，家家嬉笑穿云去。露芽错落一番新，缀玉含珠散嘉树。北苑将期献天子，林下雄豪先斗美。鼎磨云外首山铜，瓶携江上中泠水。黄金碾畔绿尘飞，碧玉瓯中翠涛起。斗茶味兮轻醒醐，斗茶香兮薄兰芷。胜若登仙不可攀，输同降将无穷耻。
　　密赐代酒
　　《韦曜传》，孙皓每飨宴，坐席率以七升为限。虽不尽人口，皆浇灌取尽。曜饮酒不过二升，皓初礼异，密赐茶荈以代酒。
　　以为上供
　　张舜民，号芸曳，云：有唐茶品，以阳羡为上供，建溪北苑未著也。贞元中，常衮为建州刺史，始蒸焙而研之，谓研膏茶。
　　雀舌
　　沈括，字存中。《梦溪笔谈》云：茶芽谓雀舌麦颗，言至嫩也。茶之美者其质素良，而所植之土又美。新芽一发，使长寸余。其细如针，如雀舌。麦颗者，极下材耳。乃北人不识，误为品题。予山居有茶论，复口占一绝：谁把嫩香名雀舌，定来北客未曾尝。不知灵草天然异，一夜风吹一寸长。
　　蝉翼
　　毛文锡《茶谱》：有片甲蝉冀之异。
　　恁地怎得不穷
　　黄鲁直论茶：建溪如割，双井如霆，日铸如（上绝下力）。所著《煎茶赋》：汹汹乎如裥松之发清吹，皓皓乎如春空之行白云。一日以小龙团半铤，题诗赠晁无咎：曲几蒲团听煮汤，煎成车声绕羊肠。鸡苏胡麻留渴羌，不应乱我官焙香。东坡见之曰：黄九恁地怎得不穷。
　　未遭阳侯之难
　　萧衍子、西丰侯萧正德归降，时元叉欲为设茗，先问卿于水厄多少，正德不晓叉意。答曰：下官生于水乡，立身以来来遭阳侯之难。坐客大笑。
　　丐赐受煎炒
　　叶石林云：熙宁中，贾青字春卿，为福建转运使。取小龙团之精者为密云龙，白玉食外，戚里贵近丐赐尤繁。宣仁一日慨叹曰：建州今后不得造密云龙，受他人煎炒不得也。此语颇传播缙绅间。
　　包裹钻权倖
　　周淮海《清波杂志》云：先人尝从张晋彦觅茶，张口占二首：内家新赐密云龙，只到调元六七公。赖有家山供小草，犹堪诗老荐春风。仇池诗里识焦坑，风味官焙可抗衡。钻余权倖亦及我，十辈遣前公试烹。焦坑产庾岭下，味苦硬，久方回甘。包裹钻权倖，亦岂能望建溪之胜耶。
　　午碗春风
　　高士谈，字季默，仕金为翰林学士，以词赋擅长。蔡伯坚有咏茶词：天上赐金奁，不减壑源三月。午碗春风纤手，看一时如雪。幽人只惯茂林前，松风听清绝。无奈十年黄卷，向枯肠搜彻。士谈和云：谁扣玉川门，白绢斜封团月。晴日小窗活火，响一壶春雪。可怜桑苎一生颠，文字更清绝。直拟驾风归去，把三山登彻。
　　一瓯月露
　　学士党怀英，号竹溪。咏茶调《青玉案》：红莎绿蒻春风饼，趁梅驿来云岭。紫柱崖空琼窦冷。佳人却恨，等闲分破，缥缈双鸾影。一瓯月露心魂醒，更送清歌助幽兴。痛饮休辞今夕永，与君洗尽满襟烦暑，别作高寒境，
　　见鬼觅茶
　　夏侯恺因疾死。宗人字苟奴，察见鬼神，见恺岸帻单衣，坐生时西壁大床，就人觅茶饮。
　　
　　
