酒谱 宋 窦苹

提要

　　《酒谱》一卷，宋窦苹撰。苹字子野，汶上人。晁公武《读书志》载苹有《新唐书音训》四卷，在吴缜、孙甫之前，当为仁宗时人。公武称其学问精博，盖亦好古之士。别本有刻作窦革者，然详其名字，乃有取于鹿鸣之诗，作苹字者是也。其书杂叙酒之故事，寥寥数条，似有脱佚，然《宋志》着录，实作一卷。观其始于酒名，终于酒令，首尾已具，知原本仅止于此。大抵摘取新颖字句，以供采掇，与谱录之体亦稍有不同。其引杜甫少年行醉倒，终同卧竹根句，谓以竹根为饮器。考庾信诗有山杯捧竹根句，苹所说不为杜撰，然核甫诗意，究以醉卧于竹下为是。苹之所说，姑存以备异闻可也。
　

酒谱

　　酒名

　　《说文》曰：酴，酒母也。醴，一宿酒也。醪，滓汁酒也。酎，三重酒也。醨，薄酒也。醑，莤酒也。

　　欢伯

　　酒为欢伯，其义见《易林》，无贵贱贤不肖，中外共甘而乐之。

　　酒

　　皮日休诗云：“明朝有物充君信，酒三瓶寄夜航。”酒，江外酒名。

　　酒旗

　　《韩非子》云：“宋人沽酒，悬帜甚髙。”酒市有旗始见于此，或谓之帘。

　　刘白堕

　　江东人刘白堕善酿，六月以罂盛酒于日中，经旬味不动而愈香美，使人久醉。朝士千里相馈，号白鹤觞，亦名骑驴酒。

　　醉圣

　　李白每醉为文，未尝差人，目为醉圣。白乐天自称醉尹，皮日休自称醉士。

　　祖台州书

　　晋祖台州与王荆州书：古人以酒为戒，愿君屏爵弃巵，焚罍毁榼，殛仪狄于羽山，放杜康于三危。

　　昆仑觞

　　魏贾锵有奴，善别水。尝乘舟于黄河中流，以匏瓠接河源水七八升，经宿色如绛。以酿酒，名昆仑觞，芳味絶妙。

　　般若汤

　　北僧谓为般若汤，盖廋词以避法禁。

　　卧黍穰

　　凡人醉卧黍穰中，必成癞醉。而饮茶必发膀胱气，食咸多成消中。

　　瘿木杯

　　松林唱和有瘿木杯诗，盖用木节为之。

　　竹根

　　老杜诗云：“醉倒终同卧竹根。”盖以竹根为饮器也，见江淹集。

　　莲子杯

　　唐人有莲子杯，白公诗中称之，周穆王时有杯名常满。

　　安石榴

　　顿孙国有安石榴，取汁停盆中，数日成美酒。

　　酒令

　　酒令云：“孟尝门下三千客，大有同人。湟水渡头十万羊，未济小畜。”又云：“锄麑触槐，死作木边之鬼。豫让吞炭，终为山下之灰。”又云：“夏禹见雨下，使李牧送木履与萧何，萧何道何消。田单定垦田，使贡禹送禹贡与李徳，李德云得履。”又云：“寺里喂牛僧茹草，观中煑菜道供柴。”又曰：“山上采黄芩，下山逢着老翁吟。老翁吟云：白头搔更短，浑欲不胜簪。上山采交藤，下山逢着醉胡僧。醉胡僧云：何年饮着闻声酒，直到而今醉不醒。山上采乌头，下山逢着少年游。少年游云：霞鞍金口骝，豹袖紫貂裘。又云：碾茶曹子建，开匣木悬虚。
　
