

　　○一之吏 
　　 
　　凡饮以一人为明府，主斟酌之宜。酒懦为旷官，谓冷也；酒猛为苛政，谓热也。以一人为录事，以纠座人，须择有饮材者。材有三，谓善令、知音、大户也。 
　　
　　○二之徒 
　　 
　　酒徒之选，十有二；款于词而不佞者，柔于气而不靡者，无物为令而不重者，令行而四座踊跃飞动者，闻令即解不再问者，善雅谑者，持屈尊不分诉者，当杯不议酒者，飞斝腾觚而仪不愆者，宁酣沉而不倾泼者，分题能赋者，不胜杯杓而长夜兴勃勃者。 
　　
　　○三之容 
　　 
　　饮喜宜节，饮劳宜静，饮倦宜诙，饮礼法宜潇洒，饮乱宜绳约，饮新知宜闲雅真率，饮杂揉客宜逡巡却退。 
　　
　　○四之宜 
　　 
　　凡醉有所宜。醉花宜昼，袭其光也。醉雪宜夜，消其洁也。醉得意宜唱，导其和也。醉将离宜击钵，壮其神也。醉文人宜谨节奏章程，畏其侮也。醉俊人宜加觥盂旗帜，助其烈也。醉楼宜署，资其清也。醉水宜秋，泛其爽也。一云：醉月宜楼，醉暑宜舟，醉山宜幽，醉佳人宜微酡，醉文人宜妙令无苛酌，醉豪客宜挥觥发浩歌，醉知音宜吴儿清喉檀板。 
　　
　　○五之遇 
　　 
　　饮有五合，有十乖。凉风好月，快雨时雪，一合也；花开酿熟，二合也；偶而欲饮，三合也；小饮成狂，四合也；初郁后畅，五合也。日炙风燥，一乖也；神情索莫，二乖也；特地排档，饮户不畅，三乖也；宾主牵率，四乖也；草草应付，如恐不竟，五乖也；强颜为欢，六乖也；草履板折，谀言往复，七乖也；刻期登临，浓阴恶雨，八乖也；饮场远缓，迫暮思归，九乖也；客佳而有他期，妓欢而有别促，酒醇而易，炙美而冷，十乖也。 
　　
　　○六之候 
　　 
　　欢之候，十有三：得其时，一也；宾主久间，二也；酒醇而主严，三也；非觥不讴，四也；不能令有耻，五也；方饮不重膳，六也；不动筵，七也；录事貌毅而法峻，八也；明府不受请谒，九也；废卖律，十也；废替律，十一也；不恃酒，十二也；歌儿酒奴解人意，十三也。不欢之候，十有六：主人吝，一也；宾轻主，二也；铺陈杂而不序，三也；室暗灯晕，四也，乐涩而妓娇，五也；议朝除家政，六也；迭谑，七也；兴居纷纭，八也；附耳嗫嚅，九也；蔑章程，十也；醉唠嘈，十一也；坐驰，十二也；平头盗瓮及偃蹇，十三也；客子奴嚣不法，十四也；夜深逃席，十五也；狂花病叶，十六也（饮流以目睚者为狂花，目斜者为病叶）。其它欢场害马，例当叱出。害马者，语言下俚面貌粗浮之类。 
　　
　　○七之战 
　　 
　　户饮者角觥兕，气饮者角六博局戏，趣饮者角谈锋，才饮者角诗赋乐府，神饮者角尽累，是曰酒战。经云："百战百姓，不如不战。"无累之谓也。 
　　
　　○八之祭 
　　 
　　凡饮必祭所始，礼也。今祀宣父曰酒圣，夫无量不及乱，觞之祖也，是为饮宗。四配曰阮嗣宗、陶彭泽、王无功、邵尧夫。十哲曰郑文渊，徐景山、嵇叔夜、刘伯伦、向子期、阮仲容、谢幼舆、孟万年、周伯仁、阮宣子。而山巨源，胡毋辅国、毕蔑世、张季鹰、何次道、李元忠、贺知章、李太白以下，祀两庑。至若仪狄、杜康、刘白堕、焦革辈，皆以酝法得名，无关饮徒，姑祠之门垣，以旌酿客，亦犹校官之有土主，梵宇之有伽蓝也。 
　　
　　○九之典刑 
　　 
　　曹参、蒋琬、饮国者也；陆贾、陆遵，饮达者也；张师亮、寇平仲，饮豪者也；王远达、何录裕，饮俊者也；蔡中郎，饮而文；郑康成，饮而儒；淳于髡，饮而俳；广野君，饮而辩；孔北海，饮而肆。醉颠、法常、禅饮者也；孔元、张志和，仙饮者也；杨子云、管公明，玄饮者也。白香山之饮适，苏子美之饮愤，陈暄之饮騃，颜光禄之饮矜，荆卿、灌夫之饮怒，信陵、东阿之饮悲。诸公皆非饮派，直以兴寄所托，一往标誉，触类广之，皆欢场之宗工，饮家之绳尺也。 
　　
　　○十之掌故 
　　 
　　凡《六经》、《语》、《孟》所言饮式，皆酒经也。其下则汝阳王《甘露经》、《酒谱》、王绩《酒经》，刘炫《酒孝经》，《贞元饮略》，窦子野《酒谱》，朱翼中《酒经》，李保《续北山酒经》，胡氏《醉乡小略》，皇甫崧《醉乡日月》，侯白《酒律》，诸饮流所着记传赋诵等为内典。《蒙庄》、《离骚》、《史》、《汉》、《南北史》、《古今逸史》、《世说》、《颜氏家训》，陶靖节、李、杜、白香山、苏玉局、陆放翁诸集为外典。诗余则柳舍人、辛稼轩等，乐府则董解元、王实甫、马东篱、高则诚等，传奇则《水浒传》、《金瓶梅》等为逸典。不熟此典者，保面瓮肠，非饮徒也。 
　　
　　○十一之刑书 
　　 
　　色骄者墨，色媚者劓，伺颐气者宫，语含机颖者械，沉思如负者鬼薪，梗令者决递。狂率出头者搔婴。愆仪者共艾毕。欢未阑乞去者菲对履。骂坐三等：青城旦；春；放沙门岛。浮托酒狂以虐使为高，又驱其党效力者，大辟。 
　　
　　○十二之品第 
　　 
　　凡酒以色清味冽为圣，色如金而醇苦为贤，色黑味酸醨者为愚。以糯酿醉人者为君子，以腊酿醉者为中人，以巷醪烧酒醉人者为小人。 
　　
　　○十三之杯杓 
　　 
　　古玉及古窑器上，犀、玛瑙次，近代上好瓷又次。黄白金叵罗下，螺形锐底数曲者最下。 
　　
　　○十四之饮储 
　　 
　　下酒物色，谓之饮储。一清品，如鲜蛤、糟蚶、酒蟹之类。二异品，如熊白，西施乳之类。三腻品，如羔羊、子鹅炙之类。四果品，如松子、杏仁之类。五蔬品，如鲜笋、早韭之类。 
　　以上二款，聊具色目。下邑贫土，安从办此。政使瓦贫蔬具，亦何损其高致也。 
　　
　　○十五之饮饰 
　　 
　　棐几明窗，时花嘉木，冬幕夏荫，绣裙藤席。 
　　
　　○十六之欢具 
　　 
　　楸枰、高低壶、觥筹、骰子、古鼎、昆山纸牌、羯鼓、冶童、女侍史、鹧鸪、沉茶具（以俟渴者）、吴笺、宋砚，佳墨（以俟诗赋者）。 
　　
　　 
　　余饮不能一蕉叶，每闻垆声，辄踊跃。遇酒客与留连，饮不竟夜不休。非久相狎者，不知余之无酒肠也。社中近饶饮徒，而觞容不习，大觉卤莽。夫提衡糟丘，而酒宪不修，是亦令长者之责也。今采古科之简正者，附以新条，名曰《觞政》。凡为饮客者，各收一帙，亦醉乡之甲令也。 
　　
