《醉乡日月》 唐 皇甫松

　　○序
　　叙曰：夫以酒德自怡者，莫若负壶云岩，长歌林莽，希夷陶兀，混浊百年，斯上士之为醉也。其或友月朋风，吟烟笑露，资欢于杼轴之境，取胜于徵引之场，追傲逸于古人，求舒适于当代，斯中士之为醉也。其或节以丝簧，程以袂舞，焰红烛于春夕，飘翠袖于香筵，以律度为高谈，以风标为上德，含妍吐艳，拂雾萦烟，此下士之为醉也。然而九土英华，五陵豪杰，纵横攘臂，络绎服膺，竟蒙倏忽之心，争牵浑沌之窍，眠瓮者嗤为朴陋，搦管者目曰迂儒。于是以上士中人之风，拂尽于樽爵矣。既而六音靡靡，九酝泠泠，傲云山为外人，愿罍杓为剩物。含犀露玉之党，悬缨拖紫之群，联襟而媚新声，接舞而趋艳曲。虽有清真雅士，肮葬高人，亦舍方而就圆，盖彼众而我寡。呜呼！十二年之内，天下翕然同风，酒德之衰，有一于此。余坐当樽罍大会之日，丝簧竞溃之时，蓬在麻中，何暇偃蹇？顷居清洛，欢多徇人，岁月既滋，颇有瑕颣。嫉其为下士之醉，又不能绝利一源，上下相蒙，巧拙相混。昔窦常为酒律，与今饮酒不同，盖止迟筹，寻弃于世。余会昌五年春，尝因醉罢，戏纂当今饮酒者之格，寻而亡之。是冬闲暇，追以再就，名曰《醉乡日月》，勒成一家，施于好事，凡上中下三卷。（《全唐文纪事》卷三三）
　　○饮论
　　凡醉有所宜。醉花宜昼，袭其光也；醉雪宜夜，乐其洁也；醉得意宜艳唱，宣其和也；醉将离宜鸣鼍（一作击钵），壮其神也；醉文人宜谨节奏、慎章程，畏其侮也；醉俊人宜益觥盂、加旗帜，助其烈也；醉楼宜暑，资其清也；醉水宜秋，泛其爽也。此皆以审其宜，攻其景，以与忧战也。呜呼！反此道者，失饮之大也。
　　○谋饮
　　凡酒以色清味重而饴者为圣，色如金而味醇且苦者为贤，色黑而味酸□〈饣离〉者为愚。以家醪糯觞醉人者为君子，以家醪黍觞醉人者为中人，以巷醪灰觞醉人者为小人。夫不欢之候有九：主人吝，一也；宾轻主，二也；铺陈杂而不叙者，三也；乐生而妓娇，四也；数易令，五也；骋牛饮，六也；迭诙谐，七也；互相热（一作手相属），八也；惟欢骰子，九也。欢之徵有十三：得其时，一也；宾主久间，二也；酒淳而饮严，三也；非觥盂不讴，虽觥盂而罍不讴者，四也；不能令有耻，五也；方饮不重膳，六也；不动筵，七也；录事貌毅而法峻，八也；明府不受请谒，九也；废卖律，十也；废替律，十一也；不恃酒，十二也；使勿欢勿暴，十三也；审此九候，十四也。征以为术者，饮之王道也。其欢乐者，饮之霸道也。
　　○为宾
　　愚同柴也，僻若子张。当宣令，乃塞耳不听。及行令，则瞋目重问，此陪坐人耳。
　　○为主
　　主前定则不系，宾前定则不乱，乐前定则不畅，酒前定则不严，时然后欢，人乃不厌。
　　○明府
　　明府之职，前辈极为重难。盖二十人为饮，而一人为明府，所以观其斟酌之道。每一明府，管骰子一双，酒杓一只，此皆醉录事人入配之，承命者法不得拒。凡主人之右主酒也，甲明府得以纠诸明府之罪。夫酒懦为旷官，猛为苛政（懦为冷也，猛为热也），若明府贪务承命，猛酌席人，遂使请告公喧黩挠录事（请告谓席人酒热请推掬之类），明府之孤暴于四座矣。
　　○律录事
　　夫律录事者，须有饮材。饮材有三，谓善令、知音、大户也。凡笼台以白金为之，其中实以二十筹、二十旗、二十纛。夫旗所以指巡也，纛所以指饮也，筹所以指犯也。始宾主就坐，录事取一筹，以旗与纛偕立于筵中，馀置器在手。执爵者告请骰子，命受之，复告之曰：“某忝骰子令。”乃陈其说于录事，录事告于四席曰：“某官忝骰子令。”然缕宣之。录事之于令也，必合其词，异于席人，所谓巧宣也。席人有犯，既下筹犯者，执爵请罪，辄曰：“一人爵法未当。”言犯者不退，请并下三筹。然告其状，谳不当理，则支其筹以饮焉。席人刺，录事亦如之。
　　○觥录事
　　凡乌合为徒，以言笑动众，暴慢无节，或叠叠起坐，或附耳嗫语，律录事以本户绳之，奸不衰也。觥录事宜以刚毅木讷之士为之。有犯者，辄设其旗于前，曰：“某犯觥令（法先旗而后纛）。”犯者诺而收执之，拱曰：“知罪。”明府饷其觥而斟焉。犯者右引觥，左执旗，附于胸，律录事顾伶曰：“命曲破送之。”饮讫无坠酒，稽首以旗觥归于觥主，曰：“不敢滴沥。”复觥于位。后犯者捉以纛，叠犯者旗纛俱舞，觥筹尽有犯者不问。（俗谓旬假）
　　○选徒
　　大凡寡于言而敏于令者，酒徒也；怯猛饮而惜终欢者，酒徒也；不动摇而貌愈毅者，酒徒也；问其令而不重问者，酒徒也；不停觞而言杂乱者，酒徒也；改令及时而不涉重者，酒徒也；持屈爵而不分诉者，酒徒也；知内乐而恶外嚣者，酒徒也。故告饮之法，选徒为根干，选酒为枝叶，选令为敷萼，则可以慎难者，断可知矣。
　　○骰子令
　　大凡初筵，皆先用骰子，盖欲微酣，然后迤逦入令。（以上《说郛》卷五八）
　　骰子令云：聚十只骰子齐掷，自出手六人，依采饮焉。堂印，本采人劝合席，碧油，劝掷外三人。骰子聚于一处，谓之酒星，依采聚散。骰子令中，改易不过三章，次改鞍马令，不过一章。又有旗幡令、闪ㄓ令、抛打令。（《客斋续笔》卷一六）
　　○手势
　　大凡放令，欲端其颈，如一枝之孤柏；□其神，如万里之长江；扬其膺，如猛虎蹲踞；运其眸，如烈日飞动；差其指，如鸾欲翔舞；柔其腕，如龙欲蜿蜒；旋其盏，如羊角高风；飞其袂，如虎眼大浪，然后可以畋渔风月，绘□〈矢敫〉笙竽，以召饮徒。
　　○拒泼
　　《孟子》曰：“杀人以梃与刃，有以异乎？”然则酗酒以拒与泼，有异乎？同归酗酒也。盖有闻饮必来，见杯即拒，或酒纠不容，密见明府。责饮则必固为翻滟，推作周章，始持杯而喏吁，背明烛而倾泼。如此则俱为害乐，并是蠹欢，自当揖之别室，延以清风，展薤叶而开襟，极茗芽以从事。
　　○逃席
　　酒徒有逃席之疹者，弃之如脱履。（以上《说郛》卷五八）
　　○使酒
　　《商书》曰：“沉酗于酒。”《抱朴子》曰：“君子以酒败德，小人以酒速罪。”乃知始谋欢，往往翻以为祸，夫合乐设酒者，得不慎其选徒欤！大凡蔑章程而务饮者，非欢源也；醒木讷而醉喋喋者，非欢源也；饰己非而尚议谳者，非欢源也；得浅酒索酒酌者，非欢源也；饮愈多而貌弥淡者，非欢源也；不谕令而嫉敏手者，非欢源也；己令谬而恶人言者，非欢源也；好请罪而讳以筹者，非欢源也。此八者，盖沉酗之滥觞，纷喧之鸿渐也。无使滋蔓，虽悔可追。复有每获登筵，必为负气，谬矜明敏，辄纵雌黄，言已乖张，必称我罪，何以差池，则其必不免。又诈行忠告，旁作指瑕，或目逆送之，或口以传授，倒上与下，欲盖而彰。唯求旁若无人，未曰刃有馀地，所谓民斯下矣，是宜与众弃之。至于殊不务欢，更为使酒。一与一夺，始则晋楚争强；载笑载言，俄成周郑交恶。于是狂如祢子，夺若灌侠，惟口起羞，声闻于外，或凌兢岸帻，或叱咤褰衣，騪牛饮千钟，将虎视一席，纷拿酒唑，喧喧而踊跃用觥，挠乱乐工；坎坎而自伐鼓，恣凭曲蘖。大纵轾佻，断绝而丝竹无伦，俯仰而章程失绪。问令不已，告之而莫晓懵惛；使自趋之，茫然而不谐节奏，非无以指谕，终成执柯伐柯。既而冠履披猖，俄亦言语无节，风駈弘管，雾散绮罗，灭灯烛于花筵，发扃关于柳巷，遣其恋欢者潜身巢地，使酒者揽辔长衢。然后重焰金缸，再陈绮席，列婵娟之子，间风雅之宾，极歌管之能，竭章程之妙。使其凶无害乐，暴不阻贤，缓从文囿之中，深入醉乡之路。然后绝踪酗客，啮指狂徒，欢从凤归于云，軏在乌合而醉。凡百君子，得无警焉！糟丘子抚然而歌曰：“客乡如使酒，四座罗绮空。细笛半楼月，慢筝高树风。金缸罢照耀，珠箔失玲珑。匹马上桥去，双鱼无复踪。”（《永乐大典》卷一二○四四）
　　○进户
　　进户法：葛花、小豆花各阴干，各七两为末，精羊肉一斤，如法作生，以二花末一两，匀入于生中。如先只饮得五盏，以十盏好酒，熟暖沃生服之。至日进一服花，尽作户倍矣。（《说郛》卷五八）
　　○害马
　　酒谓不可与饮者，为欢场之害马。
　　○饮饰
　　饮饰者，如暑中置寒筵冰之类。
　　○饮储
　　下酒物色，谓之饮储。
　　○饮器
　　饮器大曰武，小曰文。
　　○六鹤齐飞
　　古者交欢多为博。《列子》曰：“虞氏设乐饮酒，击博接士，其齿以牙，饰以箭，长五寸，其数六，刻一头作鹤形。”《仙经》云“六鹤齐飞”，盖其名也。宋、齐以降，多以樗蒲头战。酒骰子之制，亦六鹤、樗蒲之变也。
　　○狂花病叶
　　或有勇于牛饮者，以巨觥沃之，既撼狂花，复凋病叶者。饮流谓睚眦者为狂花，目睡者为病叶。
　　○招手令
　　《招手令》云：亚其虎膺谓手掌，曲其松根谓指节，以蹲鹗间虎膺之下。蹲鹗，大指也。以钩戟差玉柱之旁。钩戟，头指；玉柱，中指也。潜虬阔玉柱三分。潜虬，无名指也。奇兵阔潜虬一寸。井底平旦出之，破瓶，冰已结矣。
　　○霹雳酵
　　暑月候大雷霆时，收雨水淘米炊饭，酿酒名霹雳酵。（以上《类说》卷四三）


