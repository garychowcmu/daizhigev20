
　　布帛菽粟土地之所生。而自有常数者也。不在于官必在于民。少取则国用不足。多取则民生倒悬。金银珠玉山泽之所产。而孕于厥初。有减而无增者也。观于秦汉赏赐黄金。率以百千斤为槪。至于宋明之际。白金以两讨。古今之贫富于斯见矣。今有非布帛菽粟之为民所天。金银珠玉之为国所富。得于荒园隙地。自开自落之间。草木可以禅国家裕民生。则何可以事在财利。而莫之言也。
　　
　　茶者南方之嘉木也。花于秋而芽于冬。芽之嫩者曰雀舌鸟嘴。其老者曰茗蔎槚荈。着于神农例于周官。降自魏秦浸盛。历唐至宋人巧渐臻。天下之味莫尙焉。而天下亦无不飮茶之国。北虏最远于茶乡。嗜茶者无如北虏。以其长时餧肉。背热不堪故也。由是宋之抚辽夏。明之抚三关。皆以是而为之饵。我东产茶之邑。遍于湖岭载。中国之茶。生于越絶岛万里之外。然犹取而富国御戎之货。我东则产于笆篱阶。而视若土灰无用之物。幷与其名而忘之。作茶说一篇条例茶事于左。以为当局者建白措施之云尔。
　　
　　茶有雨前雨后之名。雨前者雀舌是已。雨后者卽茗蔎也。茶之为物早芽而晩茁。故谷雨时茶叶未长。须至小满芒种方能茁大。盎自腊后至雨前。自雨后至芒种皆可采取。或以叶之大小。为眞赝至别者。岂九方相马之偏也。
　　
　　茶有一枪一旗之称。枪则枝而旗则叶也。苦谓一叶之外不堪采。则荆州玉泉寺茶。以大如掌为稀奇之物。凡草木之始生一叶。大于一叶渐成其大。岂有一叶顿长如掌乎。且见舶茶茎。有数寸长叶。有四五连缀者。盖一枪者谓初茁。一枪一旗者。谓一枝之叶也。此后枝上生枝。则始不堪用矣。
　　
　　茶有苦口师晩甘候之号。又有以天下甘者。无如茶谓甘草。茶之苦。则夫人皆能言之。茶之甘。则谓嗜之者之说。近因采取徧尝诸叶。独茶以舌舐之。有苦淡蜜水渍遇者。始信古人命物之意。非苟肬也。茶是冬靑。十月间液气方盛。将以御冬。故叶面之甘尤。然意欲此时采取煎膏。不拘雨前雨后。而未果然煎膏。实东人之臆料硬做者。味苦只堪药用矣。
　　
　　(倭国香茶膏当以别论。我东所造最卤莽)。
　　
　　古人云。墨色须黑。茶色须白。色之白者。盎谓餠茶之入香药造成者。月兎龙凤团之属是也。宋之诸贤所赋餠茶。而玉川七椀。则乃叶茶。叶茶之功效已大。餠茶不过以味香为胜。且前丁后蔡以此招讥。则不必求其法。而造成者也。
　　
　　茶之味。黄鲁直咏茶词。可谓尽之矣。餠茶以香药合成后。用渠轮硏末入汤。另是一味似非叶茶之比。然玉川子。两腋习习淸风生。则何尝用香药助味哉。唐人亦有用姜盐者。坡公所哂。而向时一贵家宴席。用蜜和茶而进。一席赞颂不容口。眞所谓乡态沃蜜者也。正堪拨去吴中守陆子羽祠堂。
　　
　　茶之效。或疑东茶不及越产。以余观之。色香气味少无差异。茶书云。六安茶以味胜。蒙山茶以药胜。东茶盖兼之矣。若有李赞皇陆子羽。其人则必以余言为然也。
　　
　　余于癸亥春。过尙古堂。飮辽阳士人任某所寄茶。而叶小无枪。想是樵所谓闻雷而采者也。时方春三月庭花未谢。主人设席松下相对。傍置茶炉炉罐皆古蕫彝器。各尽一杯适有老傔患感者。主人命飮数杯曰是可以疗感气去。今四十余年其后。舶茶来人又以泄痢之当剂。今余所采者。非但徧试寒暑感气。食滞酒肉毒胸腹痛皆效。泄痢涩欲成淋者之有效。则以其利水道故也。疾疟者之无头疼有时截愈。则以其淸头目故也。最后病疠者初一二日热。啜数椀而病遂已。病疠日久而不得发汗者飮辄得汗。则古今人之所未论。而余所亲验者也。
　　
　　余倾浊酒数杯后见傍。有冷茶漫飮半杯入睡。痰卽盛唾出十余日始瘳。益信冷则反能聚痰之说。闻漂人来到也。于甁中泻出劝客。岂非冷者耶。又闻北译徐宗望之食儿猪灸也。一手持小壶且啖且飮。必是冷茶也。想食热之后冷亦不能作祟。
　　
　　茶能使人小睡。惑终夜不得交睫。读书者勤纺绩者。飮之可谓一助。禅定者亦不可小是。
　　
　　茶之生。多在山中多石处。闻岭南则家边竹林处处有之。竹间之茶尤有效。亦可于节晩后采得。以其不见日故也。
　　
　　茶之采。宜于雨余以其嫩净故也。坡诗云。细雨足时茶户喜。按文献通考采茶之时。县官亲自入山。使民之老幼男女偏。山披求采缀。蒸焙先以首采。而精者为贡茶。其次为官茶。余则许民自取。盖茶利甚大。有关国家如此。
　　
　　茶书又有片甲者早春黄茶。而舶茶之来举国称以黄茶。然其枪旗已长决非早春采者未知。当时漂来人果得传名如此否。有自黑山来者言。丁酉冬漂海人指儿茶树谓之黄茶云。儿茶者(俗谓儿求茶)圻内所谓黄梅也。黄梅花黄。先杜鹃发叶。有三角如山字形。有三筯茎叶皆带姜味。峡人之入山也。包饱而食。各邑取其嫩枝煎烹。以待使客。且其枝截取。二握为主材如药煎服。则感气伤寒及无名之疾。弥留树日者。无不发汗神效。岂亦一种别茶耶。
　　
　　(跋文)。
　　
　　光绪十七年辛卯夏。余在头仑山中。得此经阅之。卽大唐诸贤家各得玄玄妙妙之所述作。至若东国。则中间草衣大师。继振赵州之玄风于。自得妙理。兼述颂。世称草衣。宰官莫健羡此颂矣。草衣赵州。古今虽殊法无先后于斯可量。盖之为物。能除睡魔。能治百病。除魔治病。则禅者禅读者读。种种世间事。岂好哉。眞是究竟成就。百法之妙嘉药也。然而此经行道家之案目。于世未数有。故流月念二日仍。命四友挥誊。越七日巳时放兎。自记卷尾。
　　
　　潭后人法眞谨跋
　　
