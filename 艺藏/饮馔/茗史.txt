茗史
　　明 万邦宁辑
　　
　　小引
　　须头陀邦宁，谛观陆季疵《茶经》、蔡君谟《茶谱》，而采择收制之法，品泉嗜水之方咸备矣。后之高人韵士相继而说茗者，更加详焉。苏子瞻云：从来佳茗似佳人。言其媚也。程宣子云：香衔雪尺，秀起雷车，美其清也。苏廙著《十六汤》，造其玄也。然媚不如清，清不如玄，而茗之旨亦大矣哉。黄庭坚云：不惯腐儒汤饼肠。则又不可与学究语也。余癖嗜茗，尝舣舟接它泉，或抱瓮贮梅水，二三朋侪，羽客缁流，剥击竹户，聚话无生。余必躬治茗碗，以佐幽韵。固有烟起茶铛我自炊之句。时辛酉春，积雨凝寒，偃然无事，偶读架上残编一二品，凡及茗事而有奇致者，辄采焉，题曰《茗史》，以纪异也。此亦一种闲情，固成一种闲书，若令世间忙人见之，必攒眉俯首，掷地而去矣。谁知清凉散止点得热肠汉子，醍醐汁止灌得有绿顶门。岂能尽怕河众而皆度耶。但愿蔡、陆两先生，千载有知茗，起而曰此子能闲，此子知茗。或授我以博士钱三十文未可知也。复愿世间好心人，共证茗史并下三十棒喝，使须头陀无愧。
　　天启元年闰二月望日，万邦宁惟咸撰。
　　惟咸著《茗史》，羽翼陆《经》，鼓吹蔡《谱》，发扬幽韵，流播异闻。可谓善得水交茗战之趣矣。浸假而鸿渐再来，必称千古知己，君谟重遘，讵非一代阳秋乎。
　　点茶僧圆后识
　　惟咸有茗好，才涉荈（艹设）嘉话，辄裒缀成编，腹中无尘，吻中有味，腕中能采，遂足情致。置一部几上，取佐清谈，不待乳浮铛沸，已两腋习习生风，何复须缥醪酒水晶盐。
　　仑海董大晟题
　　茗，仙品也。品品者，亦自有品，固云林市朝，品殊不齐，（酉衣）鲜清苦，品品政自有别。惟咸钟傲烟萝，寄情篇什，饶度世轻，举志深知茗理，精于点瀹，世外品也。爰制《茗史》，摭其奇而抉其奥，用为枕石漱流者助。余谓即等鸿渐之《经》、君谟之《谱》，奚其轩轾。
　　社弟李德述评
　　《茗史》之作，千古余清，不弟为鸿渐功臣巳也。且韵语正不在多，可无求备。佳叙闲情逸韵，飘然云霞间，想使史中诸公读一过，沁发茶肠，当不第七瓯而止。
　　全天骏
　　茗品代不乏人，茗书家自有制。吾友惟咸，既文既博，亦玄亦史，常令茶烟绕竹，龙团泛瓯，一啜清谈，以助玄赏，深得茗中三昧者也。因筑古之诸茗家，或精或幻，或癖或奇，汇成一编。俾风人韵士，了然寓目，不逮于今惧滥觞也。君其泠泠倦骨，翩翩后雅。非品之高，乌为书之洁也哉。屠豳叟著《茗笈》，更不可无茗史，披阅并陈，允矣双璧。
　　友弟蔡起白
　　夫史以纪载实事，补缀缺遗。茗何以有史也，盖惟咸嗜好幽洁，尤爱煮茗，故汇集茗话，靡事不载，靡缺不补，实写自己冲襟，表前人逸韵耳。名之曰史，有以哉。昔仙人掌茶一事，述自青莲居土；发自中孚衲子，以散得传，今惟咸著史于兹鼎足矣。
　　社弟李桐封若甫
　　收茶三等
　　觉林院志祟，收茶三等。待客以惊雷荚，自奉以萱草带，供佛以紫茸香。盖最上以供佛，而最下以自奉也。客赴茶者，皆以油囊盛余沥而归。
　　换茶醒酒
　　乐天方入关，刘禹锡正病酒。禹锡乃馈菊苗薤芦菔鲊，取乐天六斑茶二囊，炙以醒酒。
　　缚奴投火
　　陆鸿渐采越江茶，使小奴子看焙。奴失睡，茶焦烁，鸿渐怒以铁绳缚奴投火中。
　　都统笼
　　陆鸿渐尝为茶，论说茶之功效，并煎炙之法，造茶具二十四事，以都统笼贮之。远近领慕，好事者家藏一副。
　　漏卮
　　王肃初人魏，好食羊肉酪浆，常饭鲫鱼羹，渴饮茶汁。京师士子见肃一饮一斗，号为漏卮。后与高祖会，食羊肉酪粥。高祖怪问之，对曰羊是陆产之最，鱼是水族之长，所好不同，并各称珍。羊比齐鲁大邦，鱼比邾莒小国，惟茗与酪作奴。高祖大笑，因此号茗饮为酪奴。
　　载茗一车
　　隋文帝微特，梦神人易其脑骨，自尔脑痛。忽遇一僧云，山中有茗草，煮而饮之，当愈。服之有效，由是人竞采掇。赞其略曰：穷《春秋》，演《河图》，不如载茗一车。
　　汤社
　　五代时，鲁公和凝，字成绩，率同列遁日以茶相饮，味劣者，有罚。号为汤社。
　　石岩白
　　蔡襄善别茶，建安能仁院有茶生石缝间。僧采造得茶八饼，号石岩白。以四饼遗蔡，以四饼密遣人走京师，遗王内翰禹玉。岁余，蔡被召还阙，访禹玉。禹玉命子弟于茶笥中选精品者以待蔡。蔡捧瓯未尝辄曰：此极似能仁石岩白，公何以得之。禹玉未信，索贴验之，乃服。
　　斛茗瘕
　　桓宣武有一督将，因肘行病后虚热，便能饮复茗，必一斛二斗乃饱，裁减升合，便以为大不足。后有客造之，更进五升，乃大吐。有一物出，如斗大，有口形，质缩绉，状似牛肚。客乃令置之于盆中，以斛二斗复茗浇之，此物噏之都尽而止，觉小胀，又增五升，便悉混然从口中涌出。既吐此物，病遂瘥。或问之此何病，答曰：此病名斛茗瘕。
　　老姥鬻茗
　　晋元帝时，有老姥每日擎一器茗往市鬻之。市人竞买，自旦至暮，其器不减。所得钱散路傍孤贫乞人。人或执而系之于狱，夜擎所卖茗器，自牖飞出。
　　渔童樵青
　　唐肃宗赐高士张志和奴婢各一人，志和配为夫妇，名之曰渔童、樵青。人问其故，答曰：渔童使捧钓收纶，芦中鼓枻。樵青使苏兰薪桂，竹里煎茶。
　　胡铰钉
　　胡生者，以铰钉为业。居近白蘋洲，傍有古坟，每因茶饮，必奠酬之。忽梦一人，谓之曰：吾姓柳，平生善为涛而嗜茗。感子茶茗之惠，无以为报，欲教子为诗。胡生辞以不能，柳强之曰：但率子意言之，当有致矣。生后遂工诗焉。时人谓之胡铰钉诗。柳当是柳恽也。
　　茶茗甘露
　　新安王子鸾、豫章王子尚诣昙济上人于八公山。济设茶茗，尚味之曰：此甘露也，何言茶茗。
　　三戈五卵
　　晏子春秋婴相齐景公时，食脱粟之饭，炙三戈、五卵、茗菜而已。
　　景仁茶器
　　司马温公偕范蜀公游嵩山，各携茶经。温公以纸为贴，蜀公盛以小黑合。温公见之惊曰：景仁乃有茶器，蜀公闻其言，遂留合于寺僧。
　　真茶
　　刘琨，字越石，与兄子南兖州刺史演书云：吾体中溃闷，常仰真茶，汝可致之。
　　大茗
　　余姚人虞洪人山采茗，遇一道土，牵三青牛，引洪至瀑布山。曰：吾丹丘子也，闻子善具饮，常思见惠。山中有大茗，可以相给。祈子他日有瓯牺之余，乞相遗也。洪因祀之，获大茗焉。
　　疗风
　　泸州有茶树，夷僚常携瓢置侧，登树采摘芽叶，必先衔于口中。其味极佳，辛而性热。彼人云饮之疗风。
　　益蚕
　　江浙间养蚕皆以盐藏其茧而缲丝，恐蚕蛾之生也。每缲毕，煎茶叶为汁，捣米粉搜之，筛于茶汁中，煮为粥。谓之洗瓯粥。聚族以啜之，谓益明年之蚕。
　　入山采茗
　　晋孝武世，宣城人秦精常人武昌山采茗，忽见一人，身长一丈，遍体生毛，率其腰至山曲丛茗处，放之便去。须臾复来，乃探怀中橘与精，甚怖。负茗而归。
　　赵赞典税
　　唐贞元赵赞典茶税，而张滂继之。长庆初，王播又增其数。大中裴休立十二条之利。
　　张滂请税
　　正元中，先是盐铁张滂，奏请税茶，以待水旱之阙。赋诏曰：可。是岁得铁四十万。
　　郑注榷法
　　郑注为榷茶法，诏王涯为榷茶使，益变茶法，益其税以济用度。下益因。
　　瓯牺之费
　　陆龟蒙鲁望嗜茶荈。置小苑于顾渚山下岁嗜茶入薄，为瓯牺之费。自为品第，书一篇继《茶经》、《茶诀》。
　　雪水煮茶
　　陶谷买得党太尉故妓，取雪水煮团茶，谓妓曰：党家应不识此。妓曰：彼粗人安得有此，但能销金帐中浅斟低唱，饮芋羔儿酒。陶愧其言。
　　榷茶
　　张咏令崇阳，民以茶为业。公曰：茶利厚，官将榷之。命拔茶以植桑，民以为苦。其后榷茶，他县皆失业，而祟阳之桑已成。其为政知所先后如此。
　　七奠
　　桓温为扬州牧，性俭。每宴饮，唯下七莫柈茶果而已。
　　好慕水厄
　　晋时，给事中刘缟慕王肃之风，专习茗饮。彭城王谓缟曰：卿不慕王侯八珍，好苍头水厄，海上有逐臭之夫，里内有学颦之妇，卿即是也。
　　灵泉供造
　　湖州长洲县啄木岭金沙泉，每岁造茶之所也。湖长二县，接界于此，厥土有境会亭。每茶时，二牧毕至，斯泉处沙中，居常无水。将造茶，太守具仪注，拜敕祭泉，顷之发源，其夕清溢。供御者毕，水即微减，供堂者毕，水已半之。太守造毕，水即涸矣。太守或还旂稽留，则示风雷之变，或见惊兽毒蛇木魅之类，商旅即以顾渚造之，无沾金沙者。
　　官焙香
　　黄鲁直一日以小龙团半铤，题诗赠赵元咎：曲兀蒲团听煮汤，煎成车声绕芊肠。鸡苏胡麻留渴羌，不应乱我官焙香。东坡见之曰：黄九怎得不穷。
　　苏蔡斗茶
　　苏才翁与蔡君谟斗茶，蔡用惠山泉。苏茶小劣，用竹沥水煎，遂能取胜。竹沥水，天台泉名。
　　品题风味
　　杭妓周韶有诗名，好蓄奇茗。尝与蔡君谟斗胜。品题风味，君谟屈焉。
　　漱茗孤吟
　　宋僧文莹，博学攻诗，多与达人墨士相宾主。堂前种竹数竿，畜鹤一双，遇月明风清，则倚竹调鹤，漱茗孤吟。
　　吾与点也
　　刘哗尝与刘筠饮茶，问左右云：汤滚也未。众曰：已滚。筠曰：佥曰鲧哉。晔应声曰：吾与点也。
　　清泉白石
　　倪元镇性好洁，阁前置梧石，日令人洗拭。又好饮茶，在惠山中，用核桃松子肉和真粉，成小块如石状。置茶中，名曰清泉白石茶。
　　茶庵
　　卢廷璧嗜茶成癖，号曰茶庵。尝畜元僧讵可庭茶具十事，时具衣冠拜之。
　　香茶
　　江参，字贯道，江南人。形貌清癯，嗜香茶以为生。
　　杀风景
　　唐李义府，以对花啜茶为杀风景。
　　阳侯难
　　侍中元叉为萧正德设茗，先问卿于水厄多少。正德不晓叉意，答：下官虽生水乡，立身以来，未遭阳侯之难。举座大笑。
　　清香滑热
　　李白云：荆州玉泉寺近青溪诸山，山洞往往有乳窟。窟中多玉泉交流，其水边处处有茗草罗生，枝叶如碧玉。惟玉泉真公常采而饮之，年八十余岁，颜色如桃花，而此茗清香滑热，异于他所，所以能还童振枯，人人寿也。
　　仙人掌茶
　　李白游金陵，见宗僧中孚示以茶数十片，状如手掌，号仙人掌茶。
　　敲冰煮茶
　　逸人王休，居太白山下，日与僧道异人往还。每至冬时，取溪冰，敲其精莹者煮建茗，共宾客饮之。
　　铤子茶
　　显德初，大理徐恪尝以龙团铤子茶贻陶谷。茶面印文曰：玉蝉膏。又一种曰清风使。
　　他人煎炒
　　熙宁中，贾青字春乡，为福建转运使。取小龙团之精者，为密云龙。白玉食外戚里贵近，丐赐尤繁。宣仁一日慨叹曰：建州今后不得造密云龙，受他人之煎炒不得也。此语颇传播缙绅。
　　涤烦疗渴
　　常鲁使西蕃，烹茶帐中，谓蕃人曰：涤烦疗褐，所谓茶也。蕃人曰：我此亦有。命取以出，指曰：此寿州者，此顾渚者，此蕲门者。
　　水厄
　　晋王豫好饮茶，人至辄命饮之。士大夫皆患之，每欲往，必云：今日有水厄。
　　伯熊善茶
　　陆羽著《茶经》，常伯熊复著《论》而推广之。李季卿宣尉江南，至临淮知伯熊善茶，乃请伯熊。伯熊著黄帔衫、乌纱帻，手执茶器，口通茶名，区分指点，左右刮目。茶熟，李为饮两杯。既到江外，复请鸿渐。鸿渐衣野服，随茶具而入，如伯熊故事。茶毕，季卿命取钱三十文酬博士，鸿渐夙游江介，通狎胜流，遂收茶钱茶具。雀跃而出，旁若无人。
　　玩茗
　　茶可于口，墨可于目。蔡君谟老病不能饮，则烹而玩之。
　　素业
　　陆纳为吴兴太守时，卫将军谢安尝欲诣纳。纳兄子俶，怪纳无所备，不敢问。乃私为具。安既至，纳所设唯茶果而已。俶遂陈盛馔，珍羞毕具。及安去，纳杖傲四十。云：汝既不能光益叔父，奈何秽吾素业。
　　密赐茶茗
　　孙皓每宴席，饮无能否，每率以七升为限。虽不悉入口，浇灌取尽。韦曜饮酒，不过二升。初见礼异，密赐茶茗以当酒。至于宠衰，更见逼强，辄以为罪。
　　获钱十万
　　剡县陈务妻少寡，与二子同居，好饮茶。家有古冢，每饮必先祀之。二子欲掘之，母止之。但梦人致感云：吾虽潜朽壤，岂忘翳桑之报。及晓，于庭中获钱十万，似久埋者，惟贯新耳。
　　南零水
　　御史李季卿刺湖州，至维扬逢陆处士，李素熟陆名，即有倾盖之雅，因之赴郡，抵扬子驿。将饮：李曰：陆君善于茶，盖天下闻名矣。况扬子南零水又殊绝，可命军士深诣南零取水。俄而水至，陆曰：非南零者。既而倾诸盆，至半遽曰止，是南零矣。使者大骇曰：某自南零齐，至岸舟荡覆半，挹岸水增之，处士神鉴其敢隐焉。李与宾徒皆大骇愕，李因问历处之水。陆曰：楚水第一，晋水最下。因命笔口授而次第之。
　　德宗煎茶
　　唐德宗好煎茶加酥椒之类。
　　金地茶
　　西域僧金地藏，所植名金地茶，出烟霞云雾之中，与地上产者其味？琼绝。
　　殿茶
　　翰林学士春晚入围，则日赐成象殿茶。
　　大小龙茶
　　大小龙茶，始于丁晋公而成于蔡君谟。欧阳永叔闻君谟进龙团，惊叹曰：君谟士人也，何至作此事。今年闽中监司乞进斗茶许之。故其诗云：武夷溪边粟粒芽，前丁后蔡相笼加。争买龙团各出意，今年斗品充官茶。则知始作俑者，大可罪也。
　　茶神
　　鬻茶者陶羽形置炀突间，祀为茶神。茗不利，辄灌注之。
　　为热为冷
　　任瞻，字育长，少时有令名，自过江失志。既下饮，问人云此为茶为茗。觉人有怪色，乃自申明曰：向问饮为热为冷耳。
　　卍字
　　东坡以茶供五百罗双，每瓯现卍字。
　　乳妖
　　吴僧文了善烹茶，游荆南高季兴，延置紫云庵，日试其艺，奏授华亭水大师。目曰乳妖。
　　李约嗜茶
　　李约性嗜茶，客至不限瓯数，竟日爇火执器不倦。曾奉使至陕州硖石县东，爱渠水清流，旬日忘发。
　　玉茸
　　伪唐徐履掌建阳茶局，弟复治海陵盐政盐检。烹炼之亭榜曰：金卤。履闻之，洁敞焙舍，命曰：玉茸。
　　茗战
　　孙樵可之送茶与焦刑部，建阳丹山碧水之乡，月谰云龛之品，慎勿贱用之。时以斗茶为茗战。
　　茶会
　　钱起，字仲文，与赵莒茶宴，又尝过长孙宅与朗上人作茶会。
　　龙坡仙子
　　开宝初，窦仪以新茶饷客，奁面标曰：龙坡仙子茶。
　　苦口师
　　皮光业，字文通，最耽茗饮。中表请尝新柑，筵具甚丰，簪绂藂集。才至，未顾樽垒而呼茶甚急，竞进一巨觥。题诗曰：未见甘心氏，先迎苦口师。众噱曰：此师固清高，难以疗饥也。
　　龙凤团
　　欧阳永叔云：茶之品，莫贵于龙凤团，仁宗尤所珍惜，虽辅巨未尝辄赐。惟南郊大礼致齐之夕，中书枢密院各四人共赐一饼，官人剪金为龙凤花草缀其上。嘉祐七年，亲享明堂始人各赐一饼，余亦恭与，至今藏之。
　　甘草癖
　　宣城何子华客于剖金堂。酒半，出嘉阳严峻画陆羽像。子华因言：前代惑骏逸者为马癖，泥贯索者为钱癖，爱子者有誉儿癖，耽书者有《左传》癖。若此叟溺于茗事，何以名其癖？杨粹仲曰：茶虽珍，未离草也，宜追目陆氏为甘草癖。一座称佳。
　　结庵种茶
　　双林大士自往蒙顶结庵种茶。凡三年，得绝佳者，号圣阳花吉祥芷，各五斤持归供献。
　　搅破菜园
　　杨诚斋谢傅尚书茶：远饷新茗，当自携大瓢，走汲溪泉，东涧底之散薪，然折脚之石鼎，烹玉尘，啜香乳，以享天上故人之意。愧无胸中之书传，但一味搅破菜园耳。
　　御史茶瓶
　　会昌初，监察御史郑路，有兵察听掌茶，茶必市蜀之。佳者贮于陶器，以防暑湿。御史躬亲监启，谓之御史茶瓶。
　　汤戏
　　馔茶而幻出物像于汤面者，茶匠通神之艺也。沙门福全，长于茶海，能注汤幻茶成将诗一句。并点四瓯，共一绝句，泛乎汤表。檀越日造其门求观汤戏。
　　百碗不厌
　　唐大中三年，东都进一僧，年一百三十岁。宣宗问服何药致肽。对曰：臣少也贱，不知药性，本好茶，至处惟茶是求，或饮百碗不厌。因赐茶五十斤，令居保寿寺。
　　恨帝未尝
　　杜鸿渐，字子巽。与杨祭酒书云：顾渚山中紫笋茶两片，一片上太夫人，一片充昆弟同？。此物但恨帝未得尝，实所叹息。
　　天柱峰茶
　　有人授舒州牧，李德裕遗书曰：到郡日，天柱峰茶可与数角。其人献数十斤，李不受。明年罢郡。用意精求获数角投李，李闵而受之。曰：此茶可以消酒肉。因命烹一瓯，沃于肉食内，以银合闭之。诘旦，视其肉已化为水矣。众服其广识。
　　进茶万两
　　御史大夫李栖筠，字贞一。按义兴山僧有献佳茗者，会客尝之，芬香甘辣，冠于他境，以为可荐于上。始进茶万两。
　　练囊
　　韩晋公滉，字太冲。闻奉天之难，以夹练囊缄茶末，遣使健步以进。
　　渐儿所为
　　竟陵大师积公嗜茶，非羽供事不乡口。羽出游江湖四五载，师绝于茶味。代宗闻之，召人供奉，命宫人善茶者饷师，师一啜而罢。帝疑其诈，私访羽召入。翼日，赐师齐，密令羽煎茶。师捧瓯喜动颜色，且赏且啜。曰：有若渐儿所为也。帝由是叹师知茶，出羽见之。
　　麒麟草
　　元和时，馆阁汤饮待学土，煎麒麟草。
　　白蛇衔子
　　义兴南岳寺有真珠泉，稠锡禅师尝饮之。曰：此泉烹桐庐茶，不亦可乎。未几有白蛇衔子堕寺前，由此滋蔓，茶味倍佳，土人重之。
　　山号大思
　　藩镇潘仁恭禁南方茶，自撷山为茶，号山白大恩，以邀利。
　　自泼汤茶
　　杜豳公悰，位极人臣，尝与同列言：平生不称意有三，其一为澧州刺史，其二贬司农乡，其三自西川移镇广陵，舟次瞿唐，为骇浪所惊，左右呼唤不至，渴甚，自泼汤茶吃也。
　　止受一串
　　陆宣公贽，字敬，与张镒饷钱百万，止受茶一串，曰：敢不承公之赐。
　　绿叶紫茎
　　同昌公主上每赐馔，其茶有绿叶紫茎之号。
　　三昧
　　苏廙作《仙芽传》载，作汤十六法，以老嫩言者凡三品，以缓急言者凡三品，以器标者共五品，以薪论者共五品。陶谷谓汤者茶之司命，此言最得三昧。
　　赘言
　　须头陀曰：展卷须明窗净几，心神怡旷，与史中名士宛然相对。勿生怠我慢心，则清趣自饶。得趣代枕、挟刺、覆瓿、粘窗、指痕、汗迹、墨瘕，最是恶趣。昔司马温公读书，独乐园中翻阅来竟，虽有急务，必待卷束整齐，然后得起，其爱护如此。千亟万轴，至老皆新，若未触手者。爱护闻前人平生有三愿，以读尽世间好书为第二愿。然此固不敢以好书自居，而游艺之暇，亦可以当鼓吹。静对朱紫阳云：汉吴恢欲杀青以写汉书，晁以道欲得《公？传》，遍求无之。后获一本方得写传。余窃慕之不敢秘焉。广传奇正幻癖，凡可省目者悉载。鲜韵致者亦不尽录。削蔓客有问于余曰：云何不入诗词。恐伤滥也。客又问：云何不纪点瀹，惧难尽也。客曰然。客辩独坐竹窗，寒如剥肤。眠食之余，偶于架上残编寸楮信手拈来，触目辄书，因记代无次。随喜印必精攘，装必严丽。精严文人韵士，泛赏登眺，必具清供，愿以是编共作药笼之备。资游赘言凡九品题于竹林书屋。甬上万邦宁惟咸氏。
　　
