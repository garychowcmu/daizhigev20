茶具图赞 （宋）审安老人 著
　　韦鸿胪 文鼎 景旸 四窗闲叟
　　木待制 利济 忘机 隔竹居人
　　金法曹 研古、轹古 元锴、仲铿 雍之旧民、和琴先生
　　石转运 凿齿 遄行 香屋隐君
　　胡员外 惟一 宗许 贮月仙翁
　　罗枢密 若药 传师 思隐寮长
　　宗从事 子弗 不遗 扫云溪友
　　漆雕秘阁 承之 易持 古台老人
　　陶宝文 去越 自厚 兔园上客
　　汤提点 发新 一鸣 温谷遗老
　　竺副帅 善调 希点 雪涛公子
　　司职方 成式 如素 洁斋居士
　　咸淳己巳五月夏至后五日，审安老人书。
　　韦鸿胪
　　赞曰：祝融司夏，万物焦烁，火炎昆岗，玉石俱焚，尔无与焉。乃若不使山谷之英堕于涂炭，子与有力矣。上卿之号，颇著微称。
　　木侍制
　　赞曰：上应列宿，万民以济，禀性刚直，摧折强梗，使随方逐圆之徒，不能保其身，善则善矣，然非佐以法曹、资之枢密，亦莫能成厥功。
　　金法曹
　　赞曰：柔亦不茹，刚亦不吐，圆机运用，一皆有法，使强梗者不得殊轨乱辙，岂不韪欤
　　石转运
　　赞曰：抱坚质，怀直心，啖嚅英华，周行不怠，斡摘山之利，操漕权之重，循环自常，不舍正而适他，虽没齿无怨言。
　　胡员外
　　赞曰：周旋中规而不逾其闲，动静有常而性苦其卓，郁结之患悉能破之，虽中无所有而外能研究，其精微不足以望圆机之士。
　　罗枢密
　　赞曰：几事不密则害成，今高者抑之，下者扬之，使精粗不致于混淆，人其难诸!奈何矜细行而事喧哗，惜之。
　　宗从事
　　赞曰：孔门高弟，当洒扫应对事之末者，亦所不弃，又况能萃其既散、拾其已遗，运寸毫而使边尘不飞，功亦善哉。
　　漆雕秘阁
　　赞曰：危而不持，颠而不扶，则吾斯之未能信。以其弭执热之患，无坳堂之覆，故宜辅以宝文，而亲近君子。
　　陶宝文
　　赞曰：出河滨而无苦窳，经纬之象，刚柔之理，炳其绷中，虚己待物，不饰外貌，位高秘阁，宜无愧焉。
　　汤提点
　　赞曰：养浩然之气，发沸腾之声，中执中之能，辅成汤之德，斟酌宾主间，功迈仲叔圉，然未免外烁之忧，复有内热之患，奈何
　　竺副帅
　　赞曰：首阳饿夫，毅谏于兵沸之时，方金鼎扬汤，能探其沸者几稀!子之清节，独以身试，非临难不顾者畴见尔。
　　司职方
　　赞曰：互乡之子，圣人犹且与其进，况瑞方质素经纬有理，终身涅而不缁者，此孔子之所以洁也。 
