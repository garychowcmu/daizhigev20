茗谭（明）徐□著


　　品茶最是清事，若无好香在炉，遂乏—段幽趣；焚香雅有逸韵，若无名茶浮碗，终少一番胜缘。是故，茶香两相为用，缺一丕可，飨清福者能有几人。

　　王佛大常言，三日不饮酒，觉形神不复相亲。余谓—日不饮茶，不独形神不亲，且语言亦觉无味矣。

　　幽竹山窗，鸟啼花落，独坐展书，新茶初熟，鼻观生香，睡魔顿却，此乐正索解人不得也。

　　饮茶须择清癯韵十为侣，始与茶理相契，若*汉肥伧满身垢气，大损香味，不可与作缘。

　　茶事极清，烹点必假姣童季女之手．故自在致。若付虬髯苍头，景色便自作恶，纵有名产，顿减声价。

　　名茶每于酒筵间递进，以解醉翁烦渴，亦是一厄。

　　古人煎茶诗摹写汤候，各有精妙。皮日休云：时看蟹目溅．乍见龟鳞起。苏子瞻云：蟹眼已过鱼眼生，飕飕欲作松风鸣。苏子由云：铜铛得火蚯蚓叫。李南金云：砌虫卿唧万蝉催。想像此景，习习风生。

　　温陵蔡元履《茶事咏》云：煎水不煎茶，水高发茶味。大都瓶勺间，要有山林气。又云：酒德泛然亲，茶风必择友。所以汤社事，须经我辈手。真名言也。

　　《茶经》所载闽方山产茶，今间有之，不如鼓山者佳。侯官有九峰、寿山，福清有灵石，永福有名山室，皆与鼓山伯仲。然制焙有巧拙，声价因之低昂。

　　衾欲构一室，中祀陆桑苎翁，左左以庐玉川、蔡君谟，配飨春秋，祭用奇茗，是日约通茗事数人为斗茗会，畏水厄者不与焉。

　　钱唐许然明著《茶疏》，四明屠豳叟著《茗笈》，闻隐鳞著《茶笈》，罗高君著《茶解》，南昌喻正之著《茶书》，数君子皆与予善，真臭味也。

　　注茶莫美于饶州瓷瓯，藏茶莫美于泉州沙瓶，若用饶器藏茶，易于生润。屠豳叟曰：茶有迁德，几微见防。如保赤子，云胡不藏。宜三复之。

　　茶味最甘，烹之过苦，饮者遭良药之厄，罗景纶山静日长一篇，雅有幽致，但两云烹苦茗，似未得玄赏耳。

　　名茶难得，名泉尤不易寻，有茶而不瀹以名泉，犹无茶也。

　　吴中顾元庆《茶谱》取诸花和茶藏之，殊夺真味。闽人多以茉莉之属，浸水瀹茶，虽一时香气浮碗，而于茶理大舛。但斟酌时移建兰、素馨、蔷薇、越橘诸花于几案前，茶香与花香相亲，尤助清况。

　　徐献忠《水品》载，福州南台山泉清冷可爱，然不如东山圣泉，鼓山喝水岩泉，北龙腰山苔泉尤佳。

　　新安詹东图孔目尝谓人曰：吾嗜茶一啜能百五十碗，如人之于酒。直醉耳。名其轩曰醉茶，其语颇不经。王元美、沈嘉则俱作歌赠之。王云：酒耶茶耶俱我有，醉更名茶醒名酒；沈云：尝闻西楚卖茶商，范磁作羽沃沸汤。寄言今莫范陆羽，只铸新安詹太史。虽不能无嘲谑之意而风致足羡。

　　孙太白诗云：瓦铛然野竹，石瓮泻秋江。水火声初战，旗枪势已降。得煮茶三昧。

　　吴门文子悱寿承，仲子也，诗题云：午睡初足，侍儿烹天池茶至，炉宿余香，花影在帘，意颇闲畅。适冯正伯来借玉壶冰，因而作诗数语，足资饮茶谭柄。

　　高季迪云：流水声中响纬车，板桥春暗树无花。风前何处香来近，隔崦人家午焙茶。雅有山林风味，余喜诵之。

　　泉州清源山，产茶绝佳，又同安有一种英茶，较清泉尤胜，实七闽之第一品也。然泉郡志独不称此邦有茶，何耶

　　余尝至休宁，闻松萝山以松多得名，无种茶者。休志云：远麓有地名榔源，产茶。山僧偶得制法，托松萝之名，大噪一时，茶因涌贵。僧既还俗，客索茗于松萝司牧，无以应，往往赝售。然世之所传松萝岂皆榔源产欤

　　人但知皇甫曾有《送陆羽采茶》诗，而不知皇甫冉亦有《送羽》诗云：采茶非采菜，远远上层涯。布叶春风暖，盈筐白日斜。旧知山寺路，时宿野人家。借问王孙草，何时泛碗花。

　　吴兴顾渚山，唐置贡茶院，傍有金沙泉，汲造紫笋茶，有司具礼祭始得水，事迄即涸。武夷山宋置御茶园中，有喊山泉，仲春，县官诣茶场致祭，井水渐满，造茶毕，水遂浑涸。以一草木之微，能使水泉盈涸，茶通仙灵，信非虚语。

　　苏子瞻爱玉女河水烹茶，破竹为契，使寺僧藏其一，以为往来之信，谓之调水符。吾乡亦多名泉，而监司郡邑取以瀹茗，汲者往往杂他水以进。有司竟售其欺。苏公竹符之设自不可少耳。文征明云：白绢旋开阳羡月，竹符新调惠山泉。用苏事也。

　　柳恽坟。吴兴白苹洲唐有胡生，以钉铰为业，所居与坟近，每奠以茶。忽梦恽告曰：吾柳姓，平生善诗嗜茗，感子茶茗之惠，无以为报，愿子为诗。生悟而学诗，时有胡钉铰之称。与《茶经》所载剡县陈务妻获钱事相类。噫!以恽之死数百年，犹托英灵，如此不知生前之嗜，又当何如也。

　　陆鲁望尝乘小舟置笔床、茶灶、钓具，往来江湖。性嗜茶，买园于顾渚山下，自为品第，书继《茶经》、《茶诀》之后，有诗云，决决春泉出洞霞，石坛封寄野人家。草堂尽日留僧坐，自向前溪摘茗芽。可以想其风致矣。

　　种茶易，采茶难；采茶易，焙茶难；藏茶难；藏茶易，烹茶难。稍失法律，便减茶韵。

　　谷雨乍晴，柳风初暖，斋居燕坐，澹然寡营。适武夷道士寄新茗至，呼童烹点，而鼓山、方广、九峰僧各以所产见饷，乃尽试之，又思眠云跛石人，了不可得。遂笔之于书，以贻同好。万历癸丑暮春徐煳兴公书于荔奴轩。



