棋诀 宋 刘仲甫

提要
棋诀
 　 
 
提要

　　《棋诀》一卷，宋刘仲甫撰。仲甫，钱塘人，南渡时国手也。书凡四章，一曰布置，二曰侵凌，三曰用战，四曰取舍。仲甫曰：棋者意同於用兵，故叙此四篇，粗合孙、吴之法。後附论棋杂说，即晏天章《棋经》之末篇，而仲甫为之注者也。案仲甫以弈名一世，而何薳《春渚纪闻》载有祝不疑者胜之。蔡绦《铁围山丛谈》又载有王憨子、晋士明者皆胜之，则其诀亦非出万全。然算数心计之事，大抵皆後胜於前。盖因所已至从而更推所未至，有所藉者易为力也。且盛名之下自负无敌，後来者或乘其暮气之将衰，或乘其骄气之太盛，往往抵隙而入，出所不防，利钝之形，盖由於此。夫孙武能帅师入郢，而不能禁楚之不复郢，则亦非百战百胜者。然十三篇之书，谈兵者莫能外也。仲甫此书，亦可作如是观矣。  
　 

棋诀

　　序

　　棋者，意同於用兵。故敘此四篇，粗合孫、吳之法。古人所謂怯敵則運計，乘虛沉謀默戰於方寸之間，解難排紛於頃刻之際，動靜迭居，莫測奇正，不以猶豫而害成功，不以小利而妨遠略。此非淺見諛聞者能議其彷彿耳。劉仲甫序。

　　布置

　　蓋布置棋之先務，如兵之先陣而待敵也。意在疏密得中，形勢不屈。遠近足以相援，先後可以相符。若入地境，或於六二三六下子，及九三與十三之著，斯不執一，進退合宜。訣曰：遠不可太疏，疏則易斷，近不可太促，促則勢羸，用意在人，此乃為格。

　　侵陵

　　夫棋路無必成，子無必殺，乘機制變，不可豫圖。且布置已定則強弱未分，形勢鼎峙，然後侵陵之法得以行乎其間，必使應援相接，勾落相連，多方以權逼，迤灑而侵襲。侵襲若行，則彼路不得不促擁；逼漸急，則彼勢不得不羸俟乎。忿而先動，則視敵而索其情；觀動，則制乎變。此之謂善奕者也。

　　用戰

　　用戰之法，非棋要道也。不得已而用之，則務在廉謹以守封疆，端重而全形勢。封疆善守，則在我者實矣；形勢能全，則在我者逸矣。夫以實擊虛，以逸待勞，則攻必破，戰必克矣。

　　取捨

　　取捨者，棋之大計。轉戰之後，孤棋隔絕，取捨不明，患將及矣。蓋施行決勝謂之取，棄予取勢謂之捨。若內足以豫奇謀，外足以隆形勢。縱之則莫禦，守之則莫攻，如是之棋，雖多可取而保之。若內無所圖，外無所援。出之則愈窮，而徒益彼之勢；守之則愈困，而徒壯彼之威。如是之棋，雖多可捨而委之。　

　　论棋诀要杂说

　　夫棋边不如角，角不如腹。约轻于捺，捺轻于嶭。（势之使然。）夹有虚实，（有实夹，有虚夹。）打有情伪。（凡打节有实打，有虚打。）逢绰多约，（因绰则多约。）遇拶多粘（不粘则断,嶭亦如之。）。大眼可赢小眼，（局面棋道相交之地，以棋围之曰眼。不可攻曰实眼，可攻曰虚眼。凡围棋有双眼则活，孤眼则死。若黑白相围，各无双眼，则大眼赢小眼也。地广而路多曰大眼，地狭而路少曰小眼。）斜行不如正行。（胡孟反不正谓之斜用而必中曰正）两关对直则先觑，（彼此有关相对宜先觑觑则张力存后活）前途有碍则勿征。（凡欲征棋先观前路有无敌之子相碍）施行未成，不可先动。（先动则觉慎勿妄施）四隅十字不可先纽，（四角之中有纽十字之著取其状类）弈不欲数，数则怠，怠则不精。（数弈则神疲体倦则不精）弈不欲疏，疏则忘，忘则多失。（疏稀也忘弃忘也疏弃则废忘而局生故多失而少胜）胜不言，败不语。（事以密成语勿洩胜负之由则敌不能测）振廉让之风者，君子也；起忿怒之色者，小人也。（君子守道而固穷小人趋利而避害）高者无亢，卑者无怯。（高者轻弱而多亢卑者畏强而多怯）气和而韵舒者，喜其将胜也。（将胜则心喜）心动而色变者，忧其将败也。（欲败则顶忧）棋直行三则改，（自古国手直行三子多是斜飞单关少肯直行四子若压敌子沿边而走者虽多亦许）方聚四则非。（自古国手少有方聚四者以四子围方卦名曰方聚四）皆筹为溢，（器中积水满而流出曰溢孝经云满则不溢是也白黑两棋非满局路各有多者为赢）停路为芇。（芇音绵说文曰相当也两家不胜不负故名曰芇俗云停局）弈棋者不可不知也。凡棋有敌手，（强弱均而争先谓之敌手）有半先，（强者饶弱者两局先弱者复饶强者一局先所饶之子强者在中以三局为一周）有先两，（强者两局之中饶弱者三子故谓之两）有桃花五，（强者两局之中饶弱者五子取桃花五出之义）有北斗七。（强者两局之中饶弱者七子取北斗魁四杓三之义）夫棋者有无之相生，远近之相成，强弱之相形，利害之相倾，不可不察也。是以安而不泰，存而不骄。安而泰则危，存而骄则亡。《易》曰：“君子安而不忘危，存而不忘亡。”  
