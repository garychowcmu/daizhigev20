长行经

    原曰：今之双陆，古长行也。元虞裕云：双陆之戏，最盛于唐。常考其技，凡黑白各用六子，乃今所谓六甲是也。昔有对云：三个半升升半酒，两行双陆陆双棋。即可知矣。《唐国史补》云：今之博戏，长行最盛。其具有局有子，子黑黄各十五。掷采之骰有二，其法生于握槊，变于双陆。后人新意长行出焉。强名争胜，谓之撩零：假借分画，谓之囊家。囊家什一而取，谓之乞头。则十二棋为双陆，三十棋为长行矣。然洪遵云：双陆，博局戏名。以异木为方盘，盘中彼此内外各有六梁，故名双陆。又云：以传记考之，获四名，曰握槊，曰长行，曰波罗塞戏，曰双陆。始于西竺，流于曹魏，盛于梁、陈、魏、齐，隋、唐之间，则四者又一也。岂大同而实异，故可混其称与？以意度之，视明琼为表的，则博双陆、氏行、樗蒲皆同；惟格五，有棋无茕，如《塞经》所谓行五道而投琼为博，不投为塞，塞四采，塞四乘五是也。博以六箸行六棋，棋黑白各六琼，施五采。刻一画谓之塞，二画谓之自，三画谓之黑。一边不刻，在五塞之间，谓之五塞。是六箸十二棋。有局有杯谓之博，乃双箭十二棋。薛孝通之《谱博》所云何与二茕十二棋。有杯有局是为双陆二琼三十棋，有枰有杯是为长行局，有道、有二关、有堑、有坑。五木木为骰五，上为黑，下为白，二面为难，背雉为犊。有王采，有【田云】采。其为器，又有矢百二十，关二，间矢为三，每聚四十。又有马【上竹下夹】二十，厥色五。戏时五人各辨所执，是为樗蒲。弄矢摇丸，纵横揣摩之术也。溯厥原始，皆昉自乌曹。《后魏书》所记：胡王有弟一人，遇罪将杀之。弟从狱中为此戏以上之。意言孤则易死也。后入中国，世宗时大盛于时。时工者，赵国李幼序、洛阳邱可奴也。胡谓六为偃数，二为？？。今言握槊幺幺，盖转声耳。《兼名苑》云：阿育王弟善容造，梁天监中始入中土。或曰起陈思王者，以俱是魏，同得罪于兄，事迹相似，误也。乃列星偃月，自吴已有。盖陈思易木以象，易齿以惺，惺二十一，非创为是戏。是虽小数，古今之为时甚长，四海之广袤甚至，转相措袭，或微或盛，或合或分，渐渍以来，而大博六箸、小博二茕，事不可考。颜氏已言之。斯凿凿者，今讵能有定论欤？况议礼乐，稽制度，欲陵轹前贤者乎？虽然，吾独有慨焉：后人之心思智慧，何尝少逊古之人？即斯艺所传，与古作者同不同，亦未可知。独此往来反复，视投进退，虽百千变而不能违焉。吁！可怪矣！虽誉为雅戏，詈为牧猪奴，总不能不听之遥遥以至于今。是凡今之人欲有所为，亦自计所范何如耳！毋曰非余不工，是朽骼不余异也，然皆天也。

左经一章
    长行器四；局、杯、棋、【木茕】。杯以投辅，辅以行棋，棋以布局，局以表道。
    以二骰投，视投之多寡而行。或以戏玑四除，多算二少者，仍用二骰也。杯，采盘也。
    局方以象地，棋圆以象天，黑白分两仪，门梁限内外。方者，偶局之路，各十有二；圆者，奇棋之数，各十有五。设两关以象月，而表道以象星。道二十有四，以法节气，每行止于五，以法五行，始立马，参伍错综，效阴阳之杂毗。
    四隅各易位设棋，姑行之一路叠二马，二隅各叠五马，近内关各叠五马成梁，以拒对局，二马近关，外隔一道，各叠三马。
    行马轇轕抵拒、进退乘除，视日星之运。
    局定，出玖进以据道。据于人者，可越而不可停，单马则可褫而据之，被褫者退，视蔽之齿，自末而立马。如马不得立，则余不得行。不得立，谓道皆为人据也。
    对局东向西向，则北为归；南向北向，则西为归。
    归，委也，以卑下为委。东南为阳，阳尚左，故右旋而委右；西北为阴，阴尚右，故左旋而委左。
    二关则易位，互为远近焉。
    各以所出之关为远关，入之关为近关。俗又名近关内之一路为胲屋。马俱入关，则视所投而取其棋。
    较疾舒剩除以获判。一判者，一帖也。
    以十数为一帖，盈数也。所罚遂所约：已人关取马，则罚一帖；入关未取马，二帖，关以外，三帖，未折而向关，四帖，此即曲道也：未出关，五帖，棋尽取，剩一马，仍被褫不得入关者，五帖外加二帖；褫二马，递加焉。
    或附益以撩零。撩零，关外视道，入关视棋。
    撩零，谓行不成偶，则零可撩而去之。近或以输一二帖者视马、余一棋，则增一为零焉。他视路，加一路则增一为零焉。加止一者，零为奇也，故曰附益以撩零。至于局之或板或球，或空中置铜簧以取声；路之或织成，或刻痕，或加饰；骰之多寡，或六面，或四面（四面者，形长去幺六），与下马行马出马之不同。更杂以相间七梁，揭头矜以让行。让着，称谓之中，方言市语纷然，详于洪遵《谱双》。虽名目嚣然，总循此途轨，非别出蹊径也，故不复取赘。
