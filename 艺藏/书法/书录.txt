四库全书 书录 （宋）董更 撰

　　钦定四库全书

　　子部八

　　书録

　　艺术类一

　　书画之属

　　提要

　　（臣）等谨案书録三卷宋董更撰更字良史不详其里贯自称闲中老叟盖未登仕版者也其书皆纪宋代书家姓氏分上中下三篇上篇载艺祖至髙宗中篇载北宋书家一百十人下篇载南宋书家四十五人有见輙抄于帙故不复以人品髙下为诠次凡诸书所有评论书法者悉加采摭彚次每人之后更为外篇附于卷末所载女子六人盖仿华阳国志窭儒贫女有可纪者莫不咸具例也录中所纪虽未为赅备而征引典核考据精审亦殊有体裁非泛滥撦挦者可比其书成于理宗淳佑壬寅后景定元年庚申毁于火度宗咸淳元年乙丑従曺氏得其旧本乃重加修校复成此编原本书未有至正丁未三月录办云云一行盖元时华亭孙氏所抄存者后辗转传録讹脱益甚自序亦已残缺不可读检勘诸本并同无可校补今姑仍其旧焉

　　乾隆四十六年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀●钦定四库全书

　　书録卷上

　　（宋）董更 撰

　　艺祖皇帝

　　国朝会要云宣和四年三月上亲出建隆真迹诗翰数幅于是羣臣始识艺祖书

　　太祖皇帝

　　秘阁刻祖宗御书十卷第一卷刻太祖书天下一统四大字臣岳珂宝真斋法书赞载太祖真迹处分手札楷书□行云王浦魏仁溥只今来学士院听处分十三日凡十七字臣更伏睹太祖皇帝以英武之姿开文明之运奎画传心人知宝爱葢伏羲之观象画卦仓史之阐幽发秘同一垂法后来圣子神孙代以文藻昭回云汉有自来矣

　　太宗皇帝

　　黄庭坚云熙陵以武定四方载櫜弓矢文治之余垂意翰墨妙尽八法当时士大夫皆亲承指画
　　苏轼云太宗皇帝以武功定祸乱以文德致太平天纵之能溢于笔墨摛藻尺素之上弄翰团扇之中
　　叶适曰学士院正厅曰玉堂太宗时苏易简为学士上尝语曰玉堂之设但虚传其说终未有正名乃以红罗飞白玉堂之署四字赐之
　　□□□□云太宗挺生五代文物已尽之间天纵好学几余临池研精书法草入三昧行书无对飞白入神一时公卿以上之所好遂悉学锺王至李宗谔主文既久士子始皆学其书肥褊朴拙以投其好及宋宣公绶作参政倾朝学之号曰朝体韩忠献公琦好颜书士俗皆学颜书及蔡襄贵士庶又皆学之王文公安石为相士俗亦皆学其体自此古法不讲能隶书者武胜留后刘瑗能草书者承议郎滕中宗室仲忽能行书者宣德郎鲍慎由能篆书者宣德郎赵霆已上是学古者余未见
　　国朝会要云雍熙三年十月内出飞白书一轴赐宰臣李昉太宗曰朕每公事退尝惜光景读书之外不住学习除隶草外兼习飞白淳化四年内出八分书千文赐宰臣以下五年十月赐近臣飞白冦凖得草书十八轴至道元年六月书故事三十纸刻石以百本并列秘阁官吏姓名令于江东名山福地道宫佛庙各藏一本或髙逸不仕敦朴有行为州里所称者亦分赐之二年六月出飞白书二十轴赐宰相等又以四十轴藏于秘阁字皆方圆数尺帝曰飞白依小草书体与隶书不同朕君临天下复何事于笔砚但中心好之不能轻弃岁月既久遂尽其法然小草字学难究飞白笔势罕工朕习此书使（阙页）
　　秘阁刋皇朝祖宗御书刻太宗书倍于累朝【自一卷至六卷】草圣一卷刻于绛台法帖有至道御书十二卷刻于清江学宫皆笔法精妙掩迹二王帝王法书第一也又有草书急就章一卷刻于某处赐苏易简戒酒诗二首刻于江西漕台

　　仁宗皇帝

　　黄庭坚记御书云窃观金匮石室之书论载上天资纯粹无声色畋游之好平居时御笔墨尤喜飞白书一书之成左右伏侍争先乞去稍稍散落人间士大夫家或得只字片纸相与传玩
　　长编云干兴元年仁宗即位三月赐羣臣飞白书各一轴上始未尝为飞白书一日至真宗灵前见所陈飞白笔遂取而试书之体势遒劲有如夙习遂分赐焉【会要同】
　　会要云天圣三年四月内侍以御书飞白书各一十轴赐辅臣帝宸翰遒劲笔势有法飞白书尤为精妙至是命工模刻赐之宝元二年十一月遣内侍就辅臣第赐御书飞白书各一轴次日面谢再拜讫宰臣奏曰陛下万几之余翰墨不倦神笔奇奥旷古未尝有帝曰听政之暇无所用心特以此为乐尔
　　秘阁祖宗御书帖刻仁宗书飞白字为多臣更伏惟飞白之书晋宋以来已无传迹葢羲献以为难者至我朝仁宗皇帝不学而能使后人复见一家之体此殆天授古法以续既絶岂不盛哉

　　徽宗皇帝

　　会要云宣和四年三月幸秘书省宣示御书千文十体书洛神赋行草近诗并御画既恩许分赉宰臣黼蒙恩独疋纸金花千文一轴御书二十二轴
　　长编云崇宁三年六月壬子都省言窃以书学之用于世久矣今欲依先王置学设官之制考选拣拔使人人自奋至于今日所有图画之技与书一体令附书学为之校试约束谨成书画学敕令格式一部冠以崇宁国子监为名并乞施行从之宣和六年正月己未诏提举措置书艺所以主客员外郎杜从古徐知新大中正丞徐兢新差编修汴都志米友仁并为措置管局生徒五百人为额篆正文法锺鼎小篆法李斯隶法锺繇蔡邕真法欧虞禇薛草法王羲之颜栁徐李逐月会试先是王黼以唐告三道虞世南书狄仁杰告颜真卿书颜允南兰陵郡太夫人张氏告及徐浩封赠告进呈上曰朕欲教习前代书法所颁告命使能者书之不愧前代时书学已罢故特置是局
　　更尝仰观州郡学有大成殿榜玉隆万寿宫有神功妙济真君殿榜皆笔势劲逸清入霄汉说者谓宸翰得薛稷法要是意度天成不袭前作非可以陈迹求也今宸章奎画间亦散在人间实为秘宝云

　　髙宗皇帝

　　中兴小厯云绍兴五年十月上御书车攻诗宣示宰执赵鼎曰陛下游神翰墨之间亦不忘恢复绍兴十三年九月丁巳宰执奏江东洪兴祖欲进石碑事上曰石碑安用不善刻者皆失其真学书者惟视笔法精神朕得王献之洛神赋墨迹六行寘之几间日阅十数过觉于书有所得近已写尚书终篇学字若使写经不惟字进而经亦熟宰臣曰平时诸生未有能写经一部于此仰见圣学之不倦也上尝亲写旅獒大有大畜卦与孟子之言于座右数屏又写赐经筵官扇皆取杜甫诗句又尝亲书羊祜传赐枢臣绍兴十年十月时御书皇太后玉册癸亥辅臣言陛下字法遒劲絶类云天之体上曰学书必以锺王为法然后出入变化自成一家辅臣曰陛下天纵多能无不造其至妙上所写六经与论语孟子之书毕秦桧因请刋石于国子监仍颁墨本赐诸路州学诏可刻于石者有翰墨志一卷真草孝经一卷御临歴代帝王名臣灋帖十卷草书千文一卷真书小楷千文数本赐州学六经刻石各州往往建阁储藏臣庶之家亦或宝藏榻本又临书兰亭刻数本御临杂书每有真迹流传于世世人宝之以比古帖羊祜传刻石一卷十卷帖初桧刻之私第石今不存惟鄂渚重刻存焉翰墨志初刻某处今又有蜀中重刻传焉
　　俞松刋兰亭续考载李心传跋髙宗赐郑谌本云思陵本斆黄庭坚书后以伪豫遣能黄书者为间乃改从右军焉

　　书録卷上书録卷中

　　（宋）董更 撰

　　江南后主李煜字重光

　　浮休跋其书云江南后主书杂说数千言及德庆堂题榜大字如截竹木小字如聚针钉似非笔迹所为欧阳永叔谓颜鲁公书正直方重似其为人若以书观后主可不谓之倔强丈夫哉
　　山谷云观江南后主手改表草笔力不减栁诚悬乃知今世石刻曽不得彷佛余尝见其与徐铉书数纸自论其文章笔法政如此但步骤太露精神不及此数字笔意深稳葢刻意与率尔为之工拙便相悬
　　皇朝类苑云古之善书有笔法五字擫押钩格抵用笔双钩则点画遒劲而尽善矣谓之拨镫法江南后主得此法书絶劲复増二字曰导送
　　张文靖公云李后主专意词翰而歌诗笔札皆与骚人墨客分路扬镳

　　呉越忠懿王钱俶字文德

　　山谷云熙陵尝称奖钱忠懿王笔法入神品中外学书无能出其右仰观英鉴大不可诬
　　有诗帖一纸刻石于绛台法帖卷末【诸书之见于刻石者不能具载聊记一二以见大概他仿此】

　　孙思皓

　　米元章书史云国初孙妃弟思皓学欧书本朝无人过也

　　徐铉字鼎臣　　徐锴字楚金

　　东都事略云铉好李斯小篆尤得其妙隶书亦工尺牍为士大夫所得皆珍藏之
　　挥麈録云铉书映日视之中心有一缕浓墨正当其中至曲折处亦然乃笔锋直下不倒故耳沈存中笔谈云【与挥麈同】又云铉尝自谓吾晩年始得蜾【蒯平声】匾法凡小篆喜瘦而长蜾匾之法非老笔不能也
　　余按铉弟锴亦善篆书有千文刻石传于世

　　李居简　　王嗣宗字希阮谥景庄

　　皇朝类苑云凡章草小草点画皆有法不可率意辄书近年李居简善草书太宗甚爱之以赞善大夫直御书院王嗣宗亦习而不能精谚云信速不及草书家贫难办素食言其难置也然小草尤难

　　李建中字得中

　　山谷云李西台书虽少病韵然似髙逸髙文进画神佛翰林工至今以为师又云余尝许西台书所谓字中有笔者也字中有笔如禅家句中有眼他人闻之瞠若也惟子瞻一闻便欣然耳
　　东都事略云建中善书札行笔尤工草隶篆籀八分俱妙好古勤学欧阳集古録跋杨凝式题名云五代之际有杨少师建隆以后称西台二人者笔法不同而书名皆为一时之絶
　　髙宗翰墨志云太宗皇帝搜罗法书备尽求访当时以李建中字形瘦健始得时誉犹恨絶无秀异至熙丰以后蔡襄李时雍体制方入格律欲度骅骝终以骎骎不为絶赏继苏黄米薛笔势波澜各有趋向

　　王着

　　皇朝类苑云太宗留心笔札首得蜀人王着召为御书院祇候迁翰林侍书善草隶独步一时永师千文缺数百字着补之世亦宝重东岳庙立碑命著书着辞官卑即日迁转着善大书其笔甚大全用劲毫号散卓笔太宗尝令对御书字初以禇一番令书八字又一畨书六字一畨书四字一番书两字一畨书一字皆极于遒劲上称善
　　山谷跋乐毅论石刻云书者是国初翰林侍书王着写用笔圆熟亦不易得如富贵人家子非无福气但病在韵耳
　　石林过庭録云蜀人素少善书国初王着最知名太宗尝从着学书自言右军石泉公方庆之后犹世其传家从僖宗入蜀然着亦自端直有守非专以艺进者也又燕语太宗平蜀王着为赵州隆平县主簿或荐其能书召为街尉寺丞史馆祇候使详定急就章等后遂以为翰林侍书而不加学士之名葢惜之也有翰林学士王着自别一人

　　句中正

　　张浮休题云精庐五铭句中正所为也句公仕于蜀孟氏入本朝为汜水令能书太宗召对访以书法擢任三馆
　　成都续记云能仁院范忠献祠堂前有句中正所书广政二十五年及第进士九人姓名在板上楷法极可观

　　郭忠恕字恕

　　先六一跋说文字源云郭忠恕及事皇朝世人但知其小篆而不知其楷法尤精字书忽废几于中絶今求其如忠恕小楷不可得也

　　宋绶字公垂谥宣献山谷跋武德帖云近世宋宣献公书号为近古犹未尽得此笔意也
　　东都事畧云绶笔札精妙仁宗尝取其所书藏禁中书史云宋宣献公绶作参政倾朝学之号曰朝体王广渊师其小字

　　李昌武宗谔

　　类苑云宋初李建中妙絶一时而行笔结字亦主于肥厚至李昌武以书著名而不免于重浊故欧阳永叔评书曰书之肥者譬如厚皮馒头食之未必不佳而世命之为俗物矣亦有激而云耳江南李后主善书尝为近臣语书有言颜鲁公端劲有法后主鄙之曰真卿之书有楷法而无佳处正如义手并脚田舍汉耳
　　青箱杂记云篇什笔札两皆精妙
　　书史云李宗谔主文既久士子始皆学其书

　　张维

　　类苑云张维者蜀人始为沙门后反初尤善王书絶得懐素之骨世鲜能及之王嗣宗曽荐于上召试御书院维自负其能入院视诸人书不觉微哂众怒排之止得隶秘阁为楷书不就景德末书郑州开元寺新塔碑真一时之絶也

　　石延年曼卿

　　晁氏读书记云善书札纵酒不羁
　　六一诗话云工于书笔画遒健体兼颜栁为世所好尝以澄心堂纸草书筹笔驿诗至今藏之号为三絶王直方诗话云以书名世大字愈妙龟山寺三佛名榜最为雄伟张文潜有诗云煌煌三佛榜铁贯金石纽能道其妙处
　　东坡书曼卿诗笔后云范文正公祭曼卿文其畧曰曼卿之笔颜筋栁骨散落人间宝为神物

　　李无惑　　郑文宝字仲贤
　　查道　　髙绅
　　申革　　葛湍侍书
　　尹熙古

　　类苑云皆工篆学又云古拨镫法今待诏尹熙古亦得之而所书为一时之絶李无惑工篆亦得其法查道始习篆患其体势弱熙古教以此法仍双钩用笔经半年始习熟而篆体劲直甚佳又云李无惑善小篆为翰林待诏葢阳冰之后未见其比徐铉郑文宝查道髙绅申革葛湍皆善篆弗能及也其劲健端妙又过于阳冰士大夫家藏之以为宝又云郑文宝在江南师徐骑省小篆尝篆千文以示铉其字不出一中指之甲骑省尝曰篆难于小而易于大郑子小篆
　　李阳冰不及若大字可兼尔
　　东都事畧云郑文宝善篆

　　王广渊字才叔　　临字大观

　　山谷云王才叔兄弟皆喜作大字魁梧臃肿乃以笔力豪壮为王当治平之元才叔笔墨字价千金蔡君谟书不值一钱
　　浮休云王才叔兄弟少小各负才器晩登禁从议论不阿性喜书人多求之小字师宋宣献大字法石曼卿然独少古意耳

　　王寿卿　　章友直字伯益
　　陈晞　　毕仲荀
　　文勋

　　山谷云陈留有王寿卿得阳冰笔意非章友直陈晞毕仲荀文勋所能管摄
　　国朝会要云嘉佑六年二月一日国子监言草泽章友直篆石经毕诏补将作主簿后友直自以不愿仕进免官乃赐银百两
　　世有石刻时贤帖有友直一帖云已被中旨召书石经比字体小成于义当往但愧无似孤奉粉饰之私耳即日泝淮及泗舎舟而徒上元之前期至阙下
　　东坡铭文勋篆云世人篆字隶体不除如浙人语终于吴带安国用笔意在隶前汲冢鲁壁周鼓泰山

　　张次立

　　会要云嘉佑六年五月二十一日诏同篆国子监石经殿中丞张次立与堂除合入差遣其篆石经月日理为一任

　　魏国忠献公韩琦字稚圭

　　书史云韩忠献公好颜书士俗皆学颜书
　　世有石刻画鹘行大字一卷又有昼锦堂诗附以蔡君谟书记刻石行世豫章观风堂亦刻扬州芍药诗一卷

　　祁国正献公杜衍字世昌

　　山谷云杜祁公七十老人书自能如此亦自难得有草书法帖一卷刻石清江诸公题跋甚详庚申春没于金兵

　　潞国忠烈公文彦博字寛夫

　　山谷云余尝论潞公书极似蘓灵芝公曰灵芝墨猪耳葢不肯与灵芝争长今观到洛为儿子赴许昌帖笔势清劲真不愧古人

　　陈尧叟字唐夫谥文惠

　　类苑云陈文惠公善八分书变古之法自成一家虽点画肥重而笔力劲健能为方丈大字谓之堆墨八分凡天下名山胜处碑刻题榜多公亲迹世或效之而莫能及也又云陈文惠公善八分书点画肥重自是一体世谓之堆墨书领郑州日伶人戏以一大纸浓墨涂之中以粉笔细书四点问曰此何字也曰堆墨书田字也公大笑

　　欧阳公修字永叔谥文忠

　　公好集古刻因得笔意有集古録一千卷遗墨流传人皆宝之遒媚可爱

　　温国文正公司马光字君实

　　中兴小厯云绍兴六年七月上论司马光字画端劲如其为人朕恨生太晩不及识其风采十一月丙辰上谓宰执曰司马光隶字真似汉人近时米芾辈所不可髣髴朕有光隶字五卷日夕展玩其字不已宰臣奏曰如光所谓动容中礼无毫发遗憾者也上曰然
　　山谷云温公正书不甚善而隶法极端劲似其为人【外集】又跋与潞公帖云司马温公天下士也所谓左凖绳右规矩声为律身为度者观此书犹可想见其风采余尝观温公通鉴草虽数百卷颠倒涂抹讫无一字作草其行已之度盖如此

　　范公仲淹字希文谥文正

　　山谷云范文正公书殊有古气往时苏才翁于书少所许可独论公书得乐毅论笔意以余考之诚然但骨气劲而少肉耳
　　南轩云文正范公德业之盛借使字画不工犹当宝藏况清劲有法度如此哉
　　有石刻所书韩文公伯夷颂行于世

　　老泉先生蘓洵字明允

　　缙云冯时可文集云老苏书法力不足韵度有余蜀人本不能书元佑间东坡始以笔画名世其流虽出于二王其实已滥觞于老苏渊源中矣

　　杨公亿字大年谥文　　王伯忠蔡玠魏道辅笔録云杨大年工小楷近臣王伯忠及尚书郎蔡玠皆善行书

　　荆国文公王安石字介父

　　山谷云荆公书法奇古似晋宋间人笔墨又云不着绳尺而有魏晋间风气又题法帖王蒙书云王荆公尝言学蒙书
　　南轩云王丞相书初若不经意细观其间乃有晋宋间人用笔佳处又云余喜藏王丞相字画丞相于天下事多凿以己意顾于字画独能行其所无事晩年所书尤觉精到又云荆公率意而作本不求工而萧散简逺如髙人胜士敝衣破履行于大车驷马之间而目光已在乎牛背矣
　　周益公云朱元晦言先君子及某喜学荆公书多储真迹惟此纸有跨越古今开阖宇宙之气
　　书史云王文公安石相士俗亦皆学其体

　　苏舜元字才翁　　舜钦字子美集贤校理

　　山谷云苏长史用笔沉着极不凡然四十年来絶难得知音也又跋二苏聨句云子美于蜀绫纸上写楷字极端劲可爱
　　浮休云苏舜钦书平日不逮舜元也今此或乱之矣舜元为书笔简而意足元丰中苏澥拜两浙提仓既对神宗问曰颇收卿父书否对曰私家有之其实无有也既悤悤走亲知家掊索得数十百字上之上一阅掷之座后久之近侍辈取观乃舜钦书也庸知圣鉴如此之精东都事略云舜钦尤长于古文歌诗行草士大夫收之以为墨宝
　　晁氏读书记云舜元工草隶舜钦善草书酣醉信笔为人所传玩

　　周越字子发又字清臣

　　山谷云子发临书殊劲但并使古人病韵耳又云周子发下笔沉着是古人法若使笔意姿媚似蘓子瞻便觉行间茂密去古人不逺矣何止独行于今代耶

　　和靖处士林逋字君复

　　山谷云林和靖字画尤工笔意殊类李西台而清劲处尤妙【外集】又云林处士书清气照人其端劲有骨亦似斯人涉世也
　　晁氏读书记云善行书
　　有法帖两卷刻于豫章漕廨之观风堂

　　唐询字彦猷　　诏字彦范
　　钱勰字穆父

　　山谷云唐彦猷钱穆父皆学欧阳率更书得其髣髴者类苑云唐彦猷彦范俱擅一时才雅之誉彦猷知书好古彦范文章气格髙简不屈竦秀比六朝人物尤精翰墨遗一小札亦必华笺妙管
　　钱伯言跋穆父临大令洛神赋云子敬洛神赋分裂在范尧夫范中济王晋卿三家穆父借摹遂全一赋故数自临写至数百过又蜀中石刻跋云钱公内翰并三家本摹之旦旦临写晩极精妙笔势字体深造大令阃域宜春所刻洛神赋有伯言跋者殊失真而蜀中所刻连草书千文为一卷粗见笔法
　　岳氏赞询帖云朱长文续书断所谓笔迹遒媚系之能品六十六人中又云行书学颜体殆非诬也

　　蔡公襄字君谟谥忠惠

　　东都事略云工于书人得其字以为珍藏仁宗尤爱之御制元舅陇西王碑命襄书之其后又欲襄书温成皇后父清河郡王碑襄不肯书曰此待诏职也
　　山谷云君谟书如蔡琰胡笳十八拍虽清壮顿挫时有闺房之态又云君谟渇墨帖仿佛似晋宋间人书乃因仓卒忘其善书名天下故能工耳又题庙堂碑云又知蔡君谟真行简札能入永兴之室也
　　欧阳文忠公归田録云蔡君谟为余书集古目録刻石其字尤精劲为世所珍
　　晁氏读书记云襄工书为本朝第一残章断稿得者珍藏之
　　类苑云古人以散笔作隶谓之散隶近世蔡君谟又以散笔作草谓之散草或曰隶草其法皆本于飞白亦自成一家
　　石林过庭録云君谟初在宋宣献公幕府授以书法苏才翁与君谟厚亦以书相先故二人卒以书知名
　　刘壮舆漫浪野録云君谟工笔札为天下第一好事者争以珍玩购其书故其珍玩为多又云苏子瞻论蔡君谟书谓其与颜栁欧虞禇薛上下唯羲之父子过之今世再有王羲之乃可议君谟书设使欧虞禇薛复生仅可与之比肩未可轻议也
　　君谟自评书云每落笔为飞草书但觉烟云龙蛇随手运转奔腾上下殊可骇也静而观之神情欢欣可喜耳
　　书史云蔡襄贵士庶皆学之
　　张文靖公云君谟碑板照四裔而尺牍尤遒媚可爱有法帖五卷合牡丹记荔枝谱茶録有美堂记清暑堂记刻于兴化蔡氏最为精好蔡氏君谟后也庐陵刻法帖一卷豫章刻法帖一卷观风堂刻杂书一卷又学宫刻昼锦堂记相州元刻云书丹而此本闻诸老先生云以墨迹抚于石庐山陈氏甲秀堂刻飞草一卷万安石桥记大字刻石最佳字径一尺气压中兴磨崖湖州学记四碑大字与放生池碑相上下
　　南轩云蔡端明书如礼法之士盛服齐居不敢少有舒肆之意见者自是起敬其中多有与庐陵同者
　　六一先生与君谟帖云见昌武诗后跋尾数日把玩不能释手昌武亦以笔翰自名当时谅应有愧也【吉帖续三卷谓李昌武也】
　　东坡尝题君谟帖尾云宣献太清留台太浊自有国以来当以君谟为第一会有知者当以斯言为然【见碑帖】
　　又云世之书篆不兼隶行不及草殆未能通其意者也如君谟书真行草隶无不如意其余力遗意变为飞白可爱而不可学非通其意能如是乎【别集廿三】
　　又云国初李建中号为能书然格韵卑弱犹有唐末以来衰陋之习其余未见有卓然追配前人者独蔡君谟书天资既髙积学深至心手相应变态无穷遂为本朝第一然行书最胜小楷次之草书又次之大字又次之分隶小劣又尝出意作飞白自言有翔龙舞鳯之势识者不以为过

　　苏公轼字子瞻谥文忠


山谷云东坡字字可珍委顿人家蛛丝煤尾败箧中数十年后当有千金悬购者又云蜀人极不能书而东坡独以翰墨妙天下葢其天资所发耳观其少时字画已无尘埃气那得老年不造微入妙也又云苏公长年书笔力豪壮兼李邕徐浩之所长士大夫乃以为不如少时书此阳春白雪难为唱者耳又云东坡先生书浙东西士大夫无不规摹颇有用意精到得其彷佛至于老年下笔沉着痛快似颜鲁公李北海处遂无一笔可寻丹阳髙述齐安潘岐其人皆文艺故其风声气格见于笔墨间造作语言想象其人时作东坡简笔或能乱真遇至鉴则亦败矣东坡书彭城已前犹可伪至黄州后掣笔极有力可望而知真赝也又云东坡尝自评作大字不善小字以余观之信然然大字多得颜鲁公东方先生画讃笔意虽时有遣笔不工处要是无秋毫流俗又题寒食诗云东坡此诗似李太白犹恐太白有未到处此书兼颜鲁公杨少师李西台笔意跋雪诗云此字和而劲似晋宋间人书中有草书数字极佳每能如此便胜文与可十倍葢都无俗气耳又云东坡少时规模徐浩笔圆而姿媚有余中年喜临颜尚书真行造次为之便欲穷本晩年乃喜李北海书其豪劲多似之往时惟唐林夫学书知古人笔意少所许可甚爱东坡书此与泛泛好恶者不可同年而语矣
　　漫浪野録云子瞻在黄州人争以金钱购其墨帖每一帖直百金
　　张溪云谷杂记云往时禁东坡山谷书令下之日其书焚烧殆尽碑刻则例皆毁仆韩子苍云士大夫有其书者皆深藏遇好事者相引入宻室中屏人相示犹惴栗恐有窃窥者其禁严如此髙宗方弛其禁近日滁州醉翁亭记九江狄梁公碑皆是用模本重刋

　　李隲字显夫　　李时雍字致尧
　　李时敏字（阙）

　　髙宗翰墨志云熙丰以后蔡襄李时雍体制方入格律淳佑庚寅冬有蜀士李某者避乱豫章自言家世以书擅名谓李隲字显夫者其祖也时雍字致尧者隲之子也隲以能书名东坡尝师之时雍克嗣家声与米元章同为书学博士尝对御书跨鳌二字书鳌字方及半宫人以花簮之不觉满头于是能声髙压元章又尝以书出外国敕以绛纱封臂非被旨不许辄书能以襟袖濡墨走步以作大字【牟徳新因余编书録得此一事以广所闻】余藏李隲草书文赋一卷【石刻】李时雍真迹数行非虚得名也
　　成都续记云朝散大夫李隲与其子时雍时敏皆以书名得真行草三体而真尤胜时雍尝为尚书郎冯澥写上殿札子徽宗异之问谁书澥以实对御批李时雍除书学博士当时士大夫碑记题榜多出时雍父子之手葢其结字妩媚虽乏遒劲然亦自成一家

　　邵■〈龠虒〉字仲恭丹阳人

　　崇宁中直龙图阁知蘓州余家藏其小字游景叔墓碑刻于京兆武功县字体清劲又有消灾经石刻皆其书也后又得其手帖数纸实为佳玩秦少游集中有闻雁懐仲恭诗一篇即其人也

　　文同字与可

　　谢艮斋题法帖云与可此诗其笔法槎牙劲削如作枯木怪石时自有一种风味蜀中有草书千文一卷又有草书阴符经一卷皆刻石字多纵健而少圆媚

　　黄庭坚字鲁直

　　豫章先生传云公楷法妍媚自成一家游荆州得古本兰亭爱玩之不去手因悟古人用笔意作小楷日进曰他日当有知我者草书尤奇伟公殁后人争购之一纸千金
　　山谷自云余极喜颜鲁公书时时意想为之笔下似有风气然不逮子瞻逺甚子瞻为予临写鲁公十数纸乃如人家子孙虽老少不类然皆有祖父风骨又云余尝观汉时石刻篆隶颇得楷法又云余学书三十年初以周越为师故二十年抖擞俗气不脱晩得苏子美才翁书观之乃得古人笔意其后又得张长史僧懐素髙闲墨迹乃窥笔法之妙今来老懒作此书如老病人扶杖随意倾倒不复能工顾异于今人书者不纽揑容止强作态度耳又自题草书云夜尝重酝一杯遂至沈醉视架上有凡子乞书纸因作草方眼花耳热既作草十数行于是耳目聪明细观此书端不可与凡子因以遗曽公衮公衮胸中殊不凡又喜学书故也山谷老人年六十一书成自喜似杨少师书耳又云余寓居开元寺之怡思堂坐见江山每于此中作字似得江山之助又云三十年作草今日乃似造微入妙憾文与可不在世耳此书当与与可老竹枯木并行也又自跋云山谷在黔中时字多随意曲折意到笔不到及来僰道舟中观长年荡浆羣丁拨棹乃觉少进意之所到辄能用笔

　　米芾字符章

　　□□□□□真楷篆隶不甚工惟于行草诚入能品以芾收六朝翰墨副在笔端故沉着痛快如策骏马进退裕如不烦鞭勒无不当人意处然喜效其体者不过得其外貎髙视阔步气韵轩昻殊未究其中本六朝妙处酝酿风骨自然超逸也昔人谓支遁道人爱马不韵支曰贫道特爱其神骏耳余于芾字亦然
　　髙宗裒集芾墨迹刻为十卷今有拓本传于人间元章剧迹咸萃焉史家藏拓本尝妄赞其后曰书家宝晋殆犹龙妙用通神五指中墨海波澜无定势玄云夭矫欲随空格髙韵胜存人品脚阔头空笑俗工建绍圣人精鉴赏夺真移在玉屏风
　　石林过庭録云米元章近世实未有比少时笔力豪放多出绳墨之外人或谓之颠既见古书帖乃取摹搨最得其妙亦有天姿絶人中岁但对本临写十得六七豫章刻法帖一卷连小米帖卷雨楼帖中一卷庐山甲秀堂中刻一卷镇江研山园刻若干卷最精今鲜有本薛绍彭尝戏米曰公故羊欣而评者以婢比欣公岂俗所谓重儓者耶

　　薛绍彭字道祖

　　髙宗翰墨志云本朝承五季之后无复字画可称至太宗皇帝始搜罗书法备尽求访当时以李建中字形瘦健始得时誉犹憾絶无秀异至熙丰以后蔡襄李时雍体制方入格律欲度骅骝终以骎骎不为絶赏继苏黄米薛笔势澜翻各有趣向然家鸡野鹜识者自有优劣犹胜冺然与草木俱腐者

　　苏公辙字子由谥文定

　　山谷云子由书瘦劲可喜反复观之当是捉笔甚急而腕着纸故少雍容耳
　　缙云文集云颕滨本无书名然风味絶髙真可以兄弟东坡苏叔谦携此示余谓之曰世间絶无颕濵书惟其少尤宜爱惜

　　秦观字少游

　　东坡云少游近日学书便有东晋风味
　　有绢临兰亭【见博议然或议其非真】

　　张耒字文潜

　　盘州跋曽躬所藏草书云张右史文名满天下而后之人不知其能书观此墨妙真可以藏之十袭

　　李公麟字伯时

　　东都事略云能行草书
　　山谷云伯时作马落笔如孙太古湖滩水石而作字乃尔葢至妙之闗纽不透入字中耶

　　唐垧字林夫

　　熙宁间同知谏院彦猷其父也
　　东坡记其六家书后云林夫之书过我逺矣
　　山谷云唐林夫学书知古人笔意

　　江休复字邻几

　　东都事略云休复善隶书
　　欧阳文忠公跋秦二世诏篆刻后云余友人江休复官于奉符尝自至泰山顶上视秦所刻石处云石顽不可镌凿不知当时何以刻也其四面无草木而野火不能及故若此之久也然风雨所剥其存者纔此数十字而已可以知其嗜好也

　　葛藴字叔忱

　　山谷题李翰林醉墨云是葛八叔忱赝作以尝其妇翁诸苏果不能别葢叔忱翰墨亦自度越诸贤可宝藏也南丰题葛藴书云葛君能属文尤长于诗又特善书或以淡墨尘纸戏为之假古人之闻名者以传而人莫能辨也惜其早死不大显于世其诗多自书以余故家藏颇多而参寮又集其平生所往还书为大轴以示余谓余尝知葛君者欲余识之若参寮于葛君可谓笃矣

　　王珦

　　会要云熙宁三年十二月十六日明州鄞县草泽王珦上篆书证宗要略三卷命御书院祇候

　　陆经字子履

　　魏道辅续东轩笔録云陆经学士坐责流落欧阳文忠公怜其贫每与人作碑志必先约令陆子履书欲以濡润助之也由是子履书名亦自此而盛

　　周邦彦字美成

　　谷中云周美成正行皆善有词稿藏张宫讲宓家

　　蒋之奇字颕叔

　　（阙）

　　章惇字子厚
东观余论云近世惟章申公能传笔意虽精巧不逮唐而笔势超超在褚薛上矣又云章申公书暮年愈妙一以魏晋诸贤为则此其正书殊类逸少所临锺繇宣示帖意象髙古非可以近世伦儗也
　　李汉老跋云申公作书气韵髙絶独追二王用意处视诸陆辈自郐以下无讥焉　世传评书一帖足见其概

　　蔡京字符长　　蔡卞字符度

　　愚按二蔡书迹自徽宗皇帝好书笔法瘦劲一时鼓舞故京卞书札亦尚枯健今往往于碑刻中见之士大夫少称之者以人废耳尝读张文靖公跋唐侍读书云本朝以书名世者多矣规模古人皆守法度自二蔡出新意作字崇宁以来士大夫无特操者靡然从之为倾邪柔媚之态无复古人用笔意其说正大然后知士之处世不可不以践履为先也成都记云府学二大字京书欧阳文忠公所谓蚩尤作五兵纣作漆器不以二人之恶而废天下之用也
　　蔡绦丛谈云先鲁公尝问米芾公谓能书者有几曰自晩唐杨少师近时公家君谟后天下独有笔三管公家兄弟与芾而已

　　陈归圣

　　谷中云陈归圣官至秘丞能篆书大字径丈其书极工

　　阎苍舒

　　谷中云公正书雄健而有楷则尤工扁榜今陈相尧佐家将相堂大字乃其所书

　　王升字逸老

　　谷中云王升宣和间以草书圣经进上除书学録见米友仁跋千文

　　杜唐稽

　　髙宗翰墨志云先皇帝尤喜书致立学养士独得杜唐稽一人余皆体仿了无神气

　　杜从古

　　谷中云杜从古宣和中与米友仁徐兢同为书学博士见徐兢兰亭跋【更意恐即唐稽其人也】

　　李彭字商老

　　无垢志其墓云其为字画有锺王之风
　　日涉园文集载戏书一篇自云法右军之赡丽用鲁公之气骨猎奇峭于诚悬体韵度于凝式

　　郇国文简公章得象字希言

　　东坡云章文简公楷法尤妙足以见前人笃实谨厚之余风也

　　邹浩字志完

　　诚斋杨公咏新隆寺题壁诗云道乡千古一清风雪壁银钩墨尚浓

　　陈莹中名瓘号了翁

　　张文靖公云字画精劲萧散有兰亭典刑自应宝藏以传不朽当不独以名节之重文辞之工也

　　沈辽字叡达

　　熙宁中为审官西院主簿
　　东轩笔録云近世沈辽最善行笔
　　岳氏赞云梦溪笔谈载公之论书书之神韵虽得于心书之法度必资乎学分制有法均停相若三四合体上下齐脚多寡不□乃异世作又云公以善书称王文公曽文肃师其笔法王得其清曽得其楷
　　东坡云学其家传师
　　挥麈余话云辽尤工翰墨王文公曽文肃学其笔法荆公得其清劲而文肃传其真楷登科之后游京师偶为人书裙带词颇不典流传达于宫禁近幸嫔御服之遂尘乙览后削籍为民

　　张察字通之

　　成都记云成都人尝帅鼎州以篆名今成都题榜往往通之笔也

　　徐郯

　　成都记云剑南西川四大字乃宣和初席叔献命成都贡士徐郯篆字径五尺雄伟可喜

　　呉师孟字醇翁　　张商英字天觉
　　张唐英字次公

　　成都记载呉师孟张商英张唐英善书天觉喜草而不工东坡戏之所谓脱帽风流余长史是也

　　赵霆

　　书史云能篆书

　　鲍慎田

　　书史云能行书

　　刘瑗

　　书史云能隶书

　　滕中

　　书史云能草书

　　董储

　　东坡云储宻州安丘人能书有名宝元庆厯间其书尤工而人莫知仆以为胜西台也又云董储能书近世亦少其比

　　刘焘字无言

　　山谷题续法帖云刘无言笺题便不类今人书使之春秋髙江东又出一羊欣薄绍之矣

　　宗室仲忽字周臣

　　书史云能草书绍兴府刻兰亭后有仲忽一帖草法圆美周膳部之伦也

　　宗室令穰字大年

　　浮休题其小草云大抵字难于小虽王氏止有乐毅论在篆草尤难便大不便小此小字如聚蝇蚊如撮针铁笔遒而法足观之使人目力茫然深逼藏真亦可怪也至贵侯伯能尔吾党执笔可愧哉

　　朱服

　　丁未録云绍圣元年闰四月朱服召试中书舎人三省以所试制诰三篇进读上曰服文采可观书札亦工

　　晁迥字明逺谥文元

　　晁氏读书记云国史云书法正楷为时推重

　　葛珣字叔宝

　　绍圣间人余尝得其草书千文一卷朱丝绢上书是知书者名不见于传记无从质证

　　杜介

　　善草书有词笔皆精絶也六字题于六一小草帖清爽圆媚可以见矣曹谷中亦云

　　翟静叔

　　能草书有跋米老游金山龙游寺题名后草书三行刻之石谷中云不意无所著名中而有此人笔札骎骎古人若微吾徒好僻几冺没不传矣

　　隐居先生陈某

　　东坡云陈公宻出其祖隐居先生之书相示轼闻之蔡君谟先生之书如三公被衮冕立玉墀之上轼亦以为学先生之书如马文渊所谓学龙伯髙之为人也书法备于正书溢而为行草未能正书而能行草犹未能庄语而辄放言无是道也

　　雷太简

　　有江声帖云余少年学王右军乐毅论锺东亭贺平贼表欧阳率更醴泉铭褚河南圣教序魏庶子郭知运碑颜太师家庙碑后见颜行书马病帖乞米蔡明逺帖苦爱学之但自憾未及其自然近刺雅安昼卧郡阁因闻平羌江瀑涨声想其波澜翻倒迅驶掀搕髙下蹙逐奔走之状无物可寄其情遽起作书则心中之想尽出笔下矣噫鸟迹之始乃书法之宗皆有状也唐张颠观飞蓬惊沙孙姬舞剑懐素观夏云随风变化颜公谓竖牵法似钗股不如壁漏痕斯师法之妙皆其自得者余聴江声亦有所得乃知斯说不专为草圣但通论笔法也钦服前贤之言果不相欺耳

　　黄伯思字长睿

　　李观文伯纪志公墓云公尤精小学凡字书讨论备尽公之书正行草隶皆精絶初仿欧虞后乃规模锺王法势简逺有魏晋风气得其尺牍者多藏去
　　叶石林跋急就章云长睿好古善隶楷能得古人用笔意

　　王巩字定国

　　东坡云自君谟没后笔法衰絶沈辽少时本学其家传师晩乃讳之自云学子敬病其似传师也故出私意新之遂不如寻常人近日米芾行书王巩小草亦颇有髙韵虽不逮古人亦必有传于世也

　　张有字谦中

　　善篆书有所著复古篇

　　范文度

　　能书有橅本兰亭记六一先生跋云宋兴百年雄文硕儒比肩而出独字学不振每以为憾今乃获见范君笔法信乎时不乏人又云蔡君谟以书名当世其为范君不为误矣

　　栁淇

　　学颜书中兴颂笔力虽未絶劲而间架已方严矣有袁州学记杭州放生池记刻石

　　刘次庄

　　各中云能小楷有戏鱼堂法帖释文元佑间刻于清江郡

　　李康年

　　东坡云江夏人好古博学而小篆尤精

　　杜庭之

　　东坡云杜庭之书为世贵重

　　书録卷中

●钦定四库全书

　　书録卷下

　　（宋）董更 撰

　　米友仁字符晖

　　元章子官至工部侍郎山谷尝戏赠之诗云虎儿笔力能扛鼎教字符晖继阿章虎儿晖小字也
　　吕企中跋豫章所刻法帖云米氏心画之妙得于家传父作子述识者谓宋之有元章元晖犹晋之有羲之献之
　　更尝考米西清之书多作斜努之笔甚者一字皆成横欹之势此效父体而用力太过耳

　　洪迈字景卢

　　善汉隶有隶纂隶释隶韵能尽汉刻之本末矣其隶书颇传于世

　　呉说字傅朋

　　翰墨志绍兴以来杂书游丝书惟钱塘呉说篆法惟信州徐兢亦皆碌碌可叹其弊也
　　挥麈録云说知信州朝辞上殿髙宗云朕有一事每以自慊卿书九里松碑甚佳向来朕自书易之终不逮卿所书当令仍旧说惶恐称谢是日降旨令根寻旧碑向在天竺寺库堂中即复令张挂取宸奎牓入禁中

　　徐兢字明叔

　　宣和间尝为书学博士工篆法以秦斯为本弟琛亦善篆

　　陈恬字易叔号存诚子

　　陈简斋诗载其能书

　　王利用字宾王

　　画继云书画皆能髙宗甚爱其书

　　汪藻字彦章

　　□□湖异跋于湖篆字云昨宧呉门得汪藻龙溪小篆今守长沙得张于湖大篆皆前此所未见也

　　康与之字伯可

　　呉兴陶定序其词集云君尝谓余曰我昔在洛下受经传于晁四丈以道受书法于陈二丈叔易有书传于世

　　向子諲字伯恭号芗林

　　书迹传世人多宝之

　　陆游字务观号放翁

　　书迹飘逸可以传玩

　　王安中字履道号初寮

　　书迹清俊可以爱玩

　　刘岑字季髙

　　宝学刘公能草书余尝得其千文一卷纵逸而不拘旧法葢有自得之趣诚斋诗话言于湖尝参书法于公云有娑嚩斋号柯山

　　薛尚功字用敏

　　善古篆尤好钟鼎书有钟鼎彛器欵识刻石二十卷在九江

　　呉琚字居父

　　谷中云呉琚工扁榜鄂渚有压云二大字极工又有天下第一江山字亦其所书更尝见压云二字搨本初疑为于湖得意书大畧可与宝晋秦台字比又天下第一江山疑米老书者及得谷中録示始知又有琚之书也

　　蒋璨字宣卿

　　绍兴间戸部侍郎敷文阁待制善行书亦长于大字今家藏数帖皆有韵度豫章诸寺扁额多其所书圆媚缜宻然少萧散岳氏赞云庐山之下僊佛之庐多公题扁余熟其体矣而今见其帖大抵小则通而大则婉而不失其健余犹愧乎知书之浅

　　胡世将字承公

　　尝帅江西刻古帖四卷于郡斋有资古録类集古今石刻为若干卷今题跋存于集中所书铁柱铭刻于延真宫邦人习书多取为楷则庚申火碑遂毁不存

　　单夔

　　善隶书仿唐八分书体官至侍从尝帅豫章故书疏间有存焉有老兵王姓者收其蓝绢上书二十字方劲有体葢积习之能非不知而作者也

　　单炜字炳文

　　谷中云西班人善书有所刻定武兰亭传于世谷中尝取其绛帖辨证刻于襄阳者重刻于星鳯帖后

　　司马括字子开

　　豫章寓公温国之后颇长于隶邦人多宝其真迹亦善行押

　　张孝祥字安国号于湖

　　诚斋云张安国书甚真而放如此然学之者皆未尝见公之足于戸下者也又云于湖下笔言语妙天下当其得意诗酒淋浪醉墨纵横思飘月外兴逸天半东坡云李白死世无此乐三百年矣
　　余儿时闻人言于湖廷对第一人御览试策有词翰俱美之褒
　　谷中云于湖篆书极工今长沙帅司有大字西壁南康落星寺篆书行记大字皆佳
　　岳氏赞云思陵尝因进对见公奏疏玉音谕公曰稍进乎此便可名世

　　范成大字至能

　　近世以能书称今有田园杂兴诗翰刻石字学山谷米老韵胜不逮而劲健可观
　　岳氏赞云近世能书惟范张相望笔劲体遒可广可狭如公亦足以名家矣

　　魏了翁字华父

　　善篆不规规然绳尺中而有自然之势余尝见龟龙麟鳯四字又于南昌尉饶实夫处见所篆先世墓道大字皆名笔也

　　王埜字子文

　　尝漕江西徧易诸处扁榜而以已书张之大字难为结宻而公独有余焉尝见其石刻小楷葢深入率更戸庭矣滕王阁有题榜稍劣
周颂

　　益公之后能扁榜大字尝倅洪士友间多得其书清劲可观

　　虞仲房

　　李汉老族孙咏所著兰泽野语云善篆隶隶法尤工家徒四壁藏汉隶刻数千卷心慕手追尽其旨趣具析波画正是偏旁各有根据大至数尺小至蝇头无不能之今江浙人家园亭墨榜时或有之

　　谢谔字昌国

　　艮斋书法似东坡而少变其体大抵窘于舒放然自成一家执笔如捉贼此或近之所书郡榜尤多清江其乡国也故存者班班可见曽闻前辈云尝书重华宫扁极蒙髙宗称赏云

　　杨无咎字补之

　　清江人后寓居豫章学率更小变其体江西碑碣多其所书善画梅人并蓄其书画以为珍玩余家率更邕禅师塔铭刻后有其亲题云余于率更为入室上足小楷殊清劲可爱余又收其文集世所不传后毁于火深可惜也

　　甘叔异字叔同

　　甘叔异者豫章□邑士人以学问称雄一郡书学米老草书学山谷余犹有存者余闻之故老其人豪放不区区拘引绳墨又有邓南秀者亦豪放有文乡人称甘邓云

　　姜夔字尧章号白石道人

　　能诗有书迹传于时尝着续书谱一篇以继孙过庭颇造翰墨阃域其自得当不减古人也

　　杜良臣字子卿

　　豫章士人也善小篆见重一时笔法精妙考究古学为详赵鋭者幼与子卿友善尝谓余言子卿幼日见牕纸有篆字者亦辄割而取之可以见其嗜学也同时又有漆遂良者亦博洽饱学人称漆杜云
　　呜呼老成雕落微余记録后生无复道之者矣岂不悲哉葢尝阅华阳国志虽窭儒贫女有可纪者莫不咸具余于是窃有志焉故处乡郡苟耳目所接不敢弃也然所不知者固多矣虽然士之抱负所长而不见知于一时不传于后世者岂惟书哉则亦存乎憎爱之私也则亦有幸不幸也则是可悲也至有阿曲以附势欺伪以盗名者乃或见称焉是益可悲也

　　牟益字徳彰

　　余亾友牟徳彰画入能品晩年尤喜篆书深究古文尝取石鼓诅楚钟鼎等文为辨证一编以纠前时释文之误未脱稿而君遂亾

　　曹士冕字端

　　昌谷之后谦撝嗜学博参古法服膺兰亭尝与余论书云今人尚不知有唐无问魏晋可以知其志趣矣

　　张即之字温夫

　　安国之后甚能传其家学

　　刘震孙号朔斋

　　善书大字尤有位置

　　庐山释颕彬
　　释茂将

　　善王书

　　闗右释梦贞

　　善书

　　浙东释苑基

　　善颜书

　　寿春释惠崇

　　善王书
　　右并见皇朝类苑

　　长沙释希白

　　东坡云希白作字自有江左风味故长沙帖比淳化待诏所模为胜【论长沙帖】

　　释徳止号青谷

　　谷中云善属文工画能书尝画庐山寻真观二壁朱文公题其上云此止老所画后人勿毁又二壁皆正书其文有青谷文集

　　释省肇

　　谷中云庐山人工行书庐山多有碑刻湖州徳清海会院常住田记乃其所书

　　豫章释素垧字季野

　　学率更书与逃禅之孙为一党其学亦出于逃禅闻后反初袭儒服今郡庠孔子庙庭从祀赞其所书也亦遒媚可爱但乏气骨耳

　　释言法华

　　东坡云仆书作意便髣髴蔡君谟稍得意便似杨风子更放则似言法华矣

　　钱塘释思齐

　　善书杭有放生池碑

　　书録卷下
●钦定四库全书

　　书録外篇

　　（宋）董更 撰

　　章友直女女煎

　　能篆书传家学亦能以篆笔画棋局纵横如一今有石刻心经阴符经传于世

　　状元黄由妻平江胡氏号惠斋

　　给事胡公女也能草书今西山玉隆宫有题诗一首
　　世又有草书禊序四幅字虽未合法然大书横放亦妇人所难
　　昔黄子由尚书帅蜀中夫人胡氏偕行过黄州雪堂胡氏行书赤壁赋于壁间刘改之题沁园春一阕于后云按辔徐驱儿童聚观神仙画图正芹塘雨过泥香路软金莲自折小小蓝舆傍柳题诗穿花觅句齅惢扳条得自如经行处有苍松夹道不用传呼清泉怪石盘纡信风景江淮各异殊想东坡赋就纱笼素壁西山句好帘卷晴珠白玉堂深黄金印大无此文君载后车挥毫处看淋漓雪壁真草行书
　　相传其尝因几上凝尘戏画梅一枝仍题百字令其上云小斋幽僻久无人到此满地狼籍几案尘生多少憾把玉指亲传踪迹画出南枝正开侧面花惢俱端的可怜风韵故人难寄消息非共雪月交光者般造化岂费东君力只欠清香来扑鼻亦有天然标格不上寒窓不随流水应不钿宫额不愁三弄只恐罗袖轻拂

　　悟空道人

　　朝天诗集内有跋悟空道人墨迹云临□教授诜之之母徐氏讳藴行自号悟空道人学虞书得楷法多手抄佛书

　　蓬莱女官徐清字静之

　　后山诗话云□□里黄氏诗作谢体书效鲁直妍妙可喜陈无已诗云蓬莱仙子补天手笔妙诗清万世功肯学黄家元佑脚信知人厄匪天穷

　　妓王英英

　　隠居诗话云楚州有官妓王英英□□□□□书体蔡襄顷教以笔法晩年□□□□□□□臣赠之诗云山阳女子大家书不学□□□□传笔法中郎孙妙尽蚕头鲁公体

　　妓楚珍

　　楚珍者不知姓本彭泽娼女善三色书草篆八分皆工家藏长沙古帖标籖皆其题署宣和间有跋其后者云楚珍盖江南竒女子初虽豪放不羣终以节显吾尝见其过湖诗清劲简逺大有夫夫气故知此人胸中不凡

　　书録外篇
●书録后跋

　　庚申之火藏书荡尽而书録亦不复存念始者编类非一日采摭非一书功成而废唯切怅怅因忆曩时此録之成惟匡庐曹谷中称之盖尝转冩□□寄声昌谷因致此意咸淳乙丑之夏乃能以旧録为寄用充修校复成此编或可传之好事以毕□志也是岁冬至更载书

　　书録后跋


