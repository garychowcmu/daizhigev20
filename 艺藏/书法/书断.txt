书断 唐 张怀瓘

提要
书断序
卷上
卷中
卷下
 
 
提要

　　《书断》三卷，唐张怀瓘撰。是书《唐书·艺文志》著录，称怀瓘为开元中翰林院供奉。窦蒙《述书赋注》则云怀瓘，海陵人。鄂州司马，与志不同。然《述书赋》张怀环条下又注云，怀环，怀瓘弟，盛王府司马，兄弟并翰林待诏。则与志相合。盖尝为鄂州司马，终於翰林供奉，二书各举其一官尔？所录皆古今书体及能书人名。上卷列古文、大篆、籀文、小篆、八分、隶书、章草、行书、飞白、草书十体，各述其源流，系之以赞。末为总论一篇。中卷、下卷分神、妙、能三品，每品各以体分。凡神品二十五人，除各体重复得十二人。妙品九十八人，除各体重复得三十九人。能品一百七人，除各体重复得三十五人。前列姓名，后为小传，传中附录又三十八人。其记述颇详，评论亦允。张彦远《法书要录》全载其文，盖当代以为精鉴矣。  

书断序

　　昔庖牺氏画卦以立象，轩辕氏造字以设教，至于尧舜之世，则焕乎有文章。其后盛于商、周，备夫秦、汉，固夫所由远矣。文章之为用，必假乎书；书之为征，期合乎道。故能发挥文者，莫近乎书。若乃思贤哲于千载，览陈迹于缣简，谋猷在觌，作事粲然，言察深衷，使百代无隐，斯可尚也。及夫身处一方，含情万里，标拔志气，黼藻精灵，披封睹迹，欣如会面，又可乐也。 

　　尔其初之微也，盖因象以瞳眬，眇不知其变化。范围无体，应会无方。考冲漠以立形，齐万殊而一贯。合冥契，吸至精。资运动于风神，颐浩然于润色。尔其终之彰也，流芳液于笔端，忽飞腾而光赫。或体殊而势接，若双树之交叶；或区分而气运，似两井之通泉。庥荫相扶，津泽潜应。离而不绝，曳独茧之丝；卓尔孤标，竦危峄之石。龙腾凤翥，若飞若惊。电烻<火霍><火蒦>，离披烂熳。翕如电布，曳若星流。朱焰绿烟，乍合乍散。飘风骤雨，雷怒霆激，呼吁可骇也。信足以张皇当世，轨范后人矣。至若磔髦竦骨，裨短截长，有似夫忠臣抗直，补过匡主之节也；矩折规转，却密就疏，有似夫孝子承顺，慎终思远之心也；耀质含章，或柔或刚，有似夫哲人行藏，知进知退之行也。固其发迹多端，触变成态。或分锋各让，或合势交侵。亦犹五常之与五行，虽相克而相生，亦相反而相成。岂物类之能象贤，实则微妙而难名。诗云：“钟鼓钦钦，鼓瑟鼓琴，笙磬同音。”是之谓也。使夫观者玩迹探情，循由察变，运思无已，不知其然。瑰宝盈瞩，坐启东山之府；明珠曜掌，顿倾南海之资。虽彼迹已缄，而遗情未尽。心存目想，欲罢不能。非夫妙之至者，何以及此？ 

　　且其学者，察彼规模，采其玄妙，技由心付，暗以目成。或笔下始思，困于钝滞；或不思而制，败于脱略。心不能授之于手，手不能受之于心。虽自己而可求，终杳茫而无获，又可怪矣。及乎意与灵通，笔与冥运。神将化合，变出无方。虽龙伯挈鼇之勇，不能量其力；雄图应箓之帝，不能抑其高。幽思入于毫间，逸气弥于宇内。鬼出神入，追查捕微，则非言象筌蹄所能存亡也。夫幼童而守一艺，白首而后能言，固不可恃才曜识，以为率尔可知也。且知之不易，得之有难，千有余年，数人而已。昔之评者，或以今不逮古，质于丑妍。推察疵瑕，妄增羽翼。自我相物，求诸合己。悉为鉴不圆通也。亦由苍黄者唱首，冥昧者唱声。风议混然，罕详孰是。及兼论文字始祖，各执异端，臆说蜂飞，竟无稽古，盖眩如也。 

　　怀瓘质蔽愚蒙，识非通敏。承先人之遗训，或纪录万一。辄欲芟夷浮议，扬榷古今。拔狐疑之根，解纷挐之结。考穷乖谬，敢无隐于昔贤；探索幽微，庶不欺于玄匠。爰自黄帝史苍颉，迄于皇朝黄门侍郎卢藏用，凡三千二百余年，书有十体源流，学有三品优劣，今叙其源流之异，著十赞一论；较其优劣之差，为神、妙、能三品。人为一传，亦有随事附者，通为一评，究其臧否，分成上、中、下三卷，名曰《书断》。其目录如此，庶儒流君子，知小学亦务焉。  
卷上

　　○古文 

　　案古文者，黄帝史苍颉所造也，颉首四目，通于神明。仰观奎星圆曲之势，俯察龟文鸟迹之象，博采众美，合而为字，是曰“古文”，《孝经援神契》云“奎主文章，苍颉仿象”是也。夫文字者，总而为言，包意以名事也。分而为义，则文者祖父，字者子孙，得之自然，备其文理。象形之属，则谓之文；因而滋蔓，母子相生，形声、会意之属，则谓之字。字者，言孳乳寝多也。题之竹帛谓之书。书者，如也，舒也，著也，记也。著明万事，记往知来。名言诸无，宰制群有。何幽不贯，何往不经。实可谓事简而应博，岂人力哉！《易》曰：“上古结绳以治，后世圣人易之以书契。”夫至德之道，化其性于未然之前；结绳之教，惩其罪于已然之后。故大道衰而有书，利害萌而有契。契为信不足，书为言立征。书契者，决断万事也。凡文书相约束皆曰契。契亦誓也，诸侯约信曰“誓”。故《春秋传》曰：“王叔氏不能举其契。”是知契者，书其信誓之言，而盟之滥觞，君臣之大约也。亦谓刻木剖而分之，君执其左，臣执其右，即昔之铜虎竹使，今之铜鱼，并契之遗象也。皇甫谧曰：“黄帝史苍颉造文字，记言行，策藏之，名曰‘书契’。”故知黄帝导其源，尧、舜扬其波，是有虞、夏、商、周之书，神化曲谟，垂范万世。及周公相成王，申明礼乐，以加朝祭服色尊卑之节，又造《尔雅》，宣尼、卜商，增益润色，释言畅物，略尽训诂。及秦用小篆，焚烧先典，古文绝矣。汉文帝时，秦博士伏胜献《古文尚书》，时又有魏文侯乐人窦公，年二百八十岁，献古文《乐书》一篇。以今文考之，乃《周官》之《大司乐》章也。及武帝时，鲁恭王坏孔子宅，壁内石函中得《孝经》、《尚书》等经。宣帝时，河内女子坏老子屋，得古文二篇。晋咸宁五年，汲郡人不准盗发魏安厘王冢，得册书千余万言，或写《春秋经传》、《易经》、《论语》、《夏书》、《周书》、《琐语》、《大历》、《梁丘藏》、《穆天子传》、及《魏史》至安厘王二十年，其书随世变易，已成数体。其《周书》论楚事者最妙，于是古文备矣。甄酆删定旧文，制为六书，一曰古文，即此也，以壁中书为正。周幽王时，又有省古文者，今汲冢书中多有是也。滕公冢内得石铭，人无识者，惟叔孙通云：“此古文科斗书也。”科斗者，即上古之别名也。(卫恒《古文赞》云：“黄帝之史，沮诵、苍颉。眺彼鸟迹，始作书契。纪纲万事，垂法立制。观其措笔缀墨，用心精专。中正循检，矩折规旋。其曲如弓，其直如弦。矫然特出，若龙腾于川。淼尔下颓，若雨坠于天。信黄唐之遗迹，为六艺之范先。篆、籀盖其子孙，隶草乃其曾玄。”)苍颉，即古文之祖也。

　　赞曰：“邈邈苍公，轩辕之始。创制文字，代彼绳理。粲若星辰，郁为纲纪。千龄万类，如掌斯视。生人盛德，莫斯之美。神章灵篇，自兹而起。” 

　　○大篆

　　案大篆者，周宣王太史史籀所作也，或云柱下史始变古文，或同或异，谓之为“篆”。篆者，传也，传其物理，施之无穷。甄酆定六书，三曰“篆书”；八体书法，一曰“大篆”。又《汉书·艺文志》云：“史籀十五篇。”并此也。以史官制之，用以教授，谓之史书，凡九千字。秦赵高善篆，教始皇少子胡亥书。又汉元帝、王遵、严延年并工史书是也。秦焚书，惟《易》与史篇得全。《吕氏春秋》云：“苍颉造大篆。”非也。若苍颉造大篆，则置古文何地？所谓籀、篆，盖其子孙是也。(蔡邕《大篆赞》云：“体有大篆，巧妙入神。或象龟文，或比龙鳞。纡体放尾，长翅短身。延颈负翼，状似凌云。”)史籀，即大篆之祖也。 

　　赞曰：“古文玄胤，太史神书。千类万象，或龙或鱼。何词不录，何物不储。怿思通理，从心所如。如彼江海，大波洪涛。如彼音乐，干戚羽旄。” 

　　○籀文

　　案籀文者，周太史史籀之所作也，与古文、大篆小异。后人以名称书，谓之“籀文”。《七略》曰：“史籀者，周时史官，教学童书也。与孔氏壁中古文异体。”甄酆定六书，二曰“奇字”是也。其迹有《石鼓文》存焉，盖讽宣王畋猎之所作，今在陈仓。李斯小篆，兼采其意。史籀，即籀文之祖也。

　　赞曰：“体象卓然，殊今异古。落落珠玉，飘飘缨组。苍颉之嗣，小篆之祖。以名称书，遗迹石鼓。” 

　　○小篆

　　案小篆者，秦始皇丞相李斯所作也。增损大篆，异同籀文，谓之“小篆”，亦曰“秦篆”。始皇二十年，始并六国，斯时为廷尉，乃奏罢不合秦文者，于是天下行之。画如铁石，字若飞动，作楷、隶之祖，为不易之法。其铭题钟鼎，乃作符印，至今用焉。则《离》之六二：“黄离元吉，得中道也。”斯虽草创，遂造其极矣。(蔡邕《小篆赞》云：“龟文斜列，栉比龙鳞。颓若黍稷之垂颖，蕴若虫蛇之棼缊。若绝若连，似水露缘丝，凝垂下端。远而望之，象鸿鹄群游，络绎迁延。研桑不能数其诘曲，离娄不能睹其隙间。般、垂揖让而辞巧，籀、诵拱手而韬翰。摛华艳于纨素，为六艺之范先也。”)李斯，即小篆之祖也。 

　　赞曰：“李君创法，神虑精微。铁为肢体，虬作骖騑。江海淼漫，山岳巍巍。长风万里，鸾凤于飞。” 

　　○八分

　　案八分者，秦羽人上谷王次仲所作也。王愔云：“次仲始以古书方广，少波势，建初中，以隶、草作楷法，字方八分，言有模楷。”又萧子良云：“灵帝时，王次仲饰隶为八分。”二家俱言后汉，而两帝不同。且灵帝之前，工八分者非一，而云方广，殊非隶书。既言古书，岂得称隶。若验方广，则篆、籀有之。变古为方，不知其谓也。案《序仙记》云：“王次仲，上谷人，少有异志，少年入学，屡有灵奇。年未弱冠，变苍颉书为今隶书。始皇时官务烦多，得次仲文简略，赴急疾之用，甚喜，遣使召之，三征不至，始皇大怒，制槛车送之，于道化为大鸟，出在槛外，翻然长引，至于西山，落二翮于山上，今为大翮小翮山，山上立祠，水旱祈焉。”又魏《土地记》云：“沮阳县城东北六十里，有大翮小翮山。”又杨固《北都赋》云：“王次仲匿术于秦皇，落双翮而冲天。”案数家之言，明次仲是秦人，既变苍颉书，即非效程邈隶也。案蔡邕《劝学篇》“上谷王次仲初变古形”是也。始皇之世，出其数书，小篆古形，犹存其半。八分已减小篆之半，隶又减八分之半，然可云子似父，不可云父似子，故知隶不能生八分矣。本谓之楷书，楷者，法也，式也，模也。孔子曰：“今世行之，后世以为楷式。”或云：“后汉亦有王次仲，为上谷太守，非上谷人。”又楷隶初制，大范几同，故后人惑之，学者务之，盖其岁深，渐若八字分散，又名之为八分。时人用写篇章，或写法令，亦谓之章程书。故梁鹄云“钟繇善章程书”是也。夫人才智有所偏工，取其长而舍其短。谚曰：“韩诗郑易挂着壁。”且二王八分，即挂壁之类，唯蔡伯喈乃造其极焉。王次仲，即八分之祖也。

　　赞曰：“仙客遗范，灵姿秀出。奋研扬波，金相玉质。龙腾虎踞兮势非一，交戟横戈兮气雄逸，楷之为妙兮备华实。” 

　　○隶书

　　案隶书者，秦下邽人程邈所造也。邈字元岑，始为衙县狱吏，得罪始皇，幽系云阳狱中，覃思十年，益大小篆方圆而为隶书三千字，奏之，始皇善之，用为御史。以奏事繁多，篆字难成，乃用隶字，以为隶人佐书，故名“隶书”。蔡邕《圣皇篇》云：“程邈删古立隶文。”甄酆六书，其四曰“佐书”是也。秦造隶书，以赴急速，为官司刑狱用之，余尚用小篆焉。汉亦因循，至和帝时，贾鲂撰《滂喜篇》，以《苍颉》为上篇，《训纂》为中篇，《滂喜》为下篇，所谓《三苍》也，皆用隶字写之，隶法由兹而广。郦道元《水经》曰：“临淄人发古冢，得铜棺，前版外隐起为字，言齐太公六世孙胡公之棺也。惟三字是古，余同今隶书，证知隶字出古，非始于秦时。”若尔，则隶法当先于大篆矣。案胡公者，齐哀公之弟靖胡公也。五世六公，计一百余年，当周穆王时也。又二百余岁，至宣王之朝，大篆出矣。又五百余载，至始皇之世，小篆出焉，不应隶书而效小篆。然程邈所造书籍共传，郦道元之说未可凭也。案八分则小篆之捷，隶亦八分之捷。汉陈遵字孟公，京兆杜陵人，哀帝之世，为河南太守，善隶书，与人尺牍，主皆藏之以为荣，此其创开隶书之善也。尔后钟元常、王逸少各造其极焉。(蔡邕《隶书势》曰：“鸟迹之变，乃惟佐隶。蠲彼繁文，崇兹简易。修短相副，异体同势。焕若星陈，郁若云布。纤波浓点，错落其间。若钟虡设张，庭燎飞烟；似崇台重宇，层云冠山。远而望之，若飞龙在天；近而察之，心乱目眩。”成公绥《隶书势》曰：“虫篆既繁，草稿近伪。适之中庸，莫尚于隶。”)程邈，即隶书之祖也。

　　赞曰：“隶合文质，程君是先。乃备风雅，如聆管弦。长毫秋劲，素体霜妍。摧锋敛折，落点星悬。乍发红焰，旋凝紫烟。金芝琼草，万世芳传。” 

　　○章草 

　　案章草者，汉黄门令史游所作也。卫恒、李诞并云：“汉初而有草法，不知其谁。”萧子良云：“章草者，汉齐相杜操始变稿法。”非也。王愔云：“汉元帝时，史游作《急就章》，解散隶体，粗书之。汉俗简隋，渐以行之。”是也。此乃存字之梗概，损隶之规矩，纵任奔逸，赴俗急就，因草创之义，谓之“草书”，惟君长告令臣下则可。后汉北海敬王刘穆善草书，光武器之。明帝为太子，尤见亲幸，甚爱其法。及穆临病，明帝令为草书尺牍十余首，此其创开草书之善也。至建初中，杜度善草，见称于章帝。上贵其迹，诏使草书上事。魏文帝亦令刘广通草书上事。盖因章奏，后世谓之“章草”，惟张伯英造其极焉。韦诞云：“杜氏杰有骨力，而字画微瘦，惟刘氏之法，书体甚浓，结字工巧，时有不及。张芝喜而学焉，转精其巧，可谓草圣，超然绝后，独步无双。”(崔瑗《草书势》云：“书契之兴，始自颉皇。写彼鸟迹，以定文章。章草之法，盖又简略。应时谕指，周旋卒迫。兼功并用，爱日省力。绝险之变，岂必古式。观其法象，俯仰有仪。方不中矩，圆不副规。抑左扬右，望之若崎。鸾企鸟峙，志意飞移。狡兽暴骇，将奔未驰。状似连珠，绝而不离。畜怒怫郁，放逸生奇。螣蛇赴穴，头没尾垂。机要微妙，临时从宜。”)怀瓘案：章草之书，字字区别。张芝变为今草，加其流速，拔茅连茹，上下牵连。或借上字之下，而为下字之上。奇形离合，数意兼包。若悬猿饮涧之象，钩锁连环之状。神化自若，变态不穷。呼史游草为章，因张伯英草而谓也。亦犹篆周宣王时作，及有秦篆，分别而有大小之名。魏晋之时，名流君子，一概呼为草，惟知音者，乃能辨焉。章草即隶书之捷，草亦章草之捷也。案杜度在史游后一百余年，即解散隶体，明是史游创焉。史游，即章草之祖也。

　　赞曰：“史游制草，始务急就。婉若回鸾，撄如舞袖。迟回缣简，势欲飞透。敷华垂实，尺牍尤奇。并功惜日，学者为宜。” 

　　○行书

　　案行书者，后汉颍川刘德升所作也。即正书之小伪，务从简易，相间流行，故谓之“行书”。王愔云：“晋世以来，工书者多以行书著名，昔钟元常善行押书。”是也。尔后王羲之、献之，并造其极焉。献之常白父云：“古之章草，未能宏逸，顿异真体。合穷伪略之理，极草纵之致，不若稿行之间，于往法固殊也，大人宜改体。”观其腾烟炀火，则回禄丧精；覆海倾河，则玄冥失驭。天假其魄，非学之功。若逸气纵横，则羲谢于献；若簪裾礼乐，则献不继羲。虽诸家之法悉殊，而子敬最为遒拔。夫古今人民，状貌各异，此皆自然妙有，万物莫比。惟书之不同，可庶几也。故得之者先禀于天然，次资于功用；而善学者乃学之于造化，异类而求之。固不取乎似本，而各挺之自然。(王珉《行书状》云：“邈乎嵩、岱之峻极，烂若列宿之丽天。伟字挺特，奇书秀出。扬波骋艺，余好宏逸。虎踞凤跱，龙伸蠖屈。资胡氏之壮杰，兼钟公之精密。总二妙之所长，尽众美乎文质。详览字体，究寻笔迹。粲乎伟乎，如圭如璧。宛若盘螭之仰势，翼若翔鸾之舒翮。或乃放手飞笔，雨下风驰。绮靡婉娩，纵横流离。”)刘德升，即行书之祖也。

　　赞曰：“非草非真，发挥柔翰。星敛光芒，云虹照烂。鸾鹤婵娟，风行雨散。刘子滥觞，钟、胡弥漫。” 

　　○飞白

　　案飞白者，后汉左中郎将蔡邕所作也。王隐、王愔并云：“飞白变楷制也，本是宫殿题署，势既径丈，字宜轻微不满，名为‘飞白’。”王僧虔云：“飞白，八分之轻者。”虽有此说，不言起由。按汉灵帝熹平年诏蔡邕作《圣皇篇》，篇成，诣鸿都门上，时方修饰鸿都门，伯喈待诏门下，见役人以垩帚成字，心有悦焉，归而为飞白之书。汉末魏初，并以题署宫阁。其体有二，创法于八分，穷微于小篆，自非蔡公设妙，岂能诣此？可谓胜寄冥通，缥眇神仙之事也。张芝草书，得易简流速之极；蔡邕飞白，得华艳飘荡之极。字之逸越，不复过此二途。迩后羲之、献之，并造其极，其为状也，轮囷萧索，则《虞颂》以嘉气非云；离会飘流，则《曹风》以麻衣似雪：尽能穷其神妙也。卫恒祖述飞白，而造散隶之书，开张隶体，微露其白，拘束于飞白，萧洒于隶书，处其季孟之间也。(刘彦祖《飞曰赞》云：“苍颉观鸟，悟迹兴文。名繁类殊，有革有因。世绝常妙，索草钟真。爰有飞白，貌艳艺珍。若乃较析毫芒，纤微和惠。素翰冰鲜，兰墨电制。直准箭飞，屈拟蠖势。”)梁武帝谓萧子云言：“顷见王献之书，白而不飞，卿书飞而不白，可斟酌为之，令得其衷。”子云乃以篆文为之，雅合帝意。既括镞而藉羽，则望远而益深。虽创法于八分，实穷微于小篆。其后欧阳询得之。蔡伯喈，即飞白之祖也。

　　赞曰：“妙哉飞白，祖自八分。有美君子，润色斯文。丝萦箭激，电绕雪雰。浅如流雾，浓若屯云。举众仙之奕奕，舞群鹤之纷纷。谁其覃思，于戏蔡君。” 

　　○草书

　　案草书者，后汉征士张伯英之所造也。梁武帝《草书状》曰：“蔡邕云：‘昔秦之时，诸侯争长，简檄相传，望烽走驿。以篆隶之难，不能救速，遂作赴急之书，盖今草书是也。’余疑不然。创制之始，其闲者鲜，且此书之约略，既是苍黄之世，何粗鲁而能识之？”又云：“杜氏之变隶，亦由程氏之改篆。其先出自杜氏，以张为祖，以卫为父，索为伯叔，二王为兄弟，薄为庶息，羊为仆隶者。”怀瓘以为诸侯争长之日，则小篆及楷隶未生，何但于草。蔡公不宜至此，诚恐后诬。案杜度汉章帝时人，元帝朝史游已作草，又评羊薄等，未曰知书也。欧阳询与杨驸马书章草《千文》，批后云：“张芝草圣，皇象八绝。并是章草，西晋悉然。迨乎东晋，王逸少与从弟洽变章草为今草，韵媚宛转，大行于世，章草几将绝矣。”怀瓘案，右军之前，能今草者不可胜数，诸君之说，一何孟浪。欲杜众口，亦犹蹑履减迹，扣钟销音也。又王愔云：“稿书者，若草非草，草行之际者。”非也。案稿亦草也，因草呼稿，正如真正书写而又涂改，亦谓之草稿，岂必草行之际，谓之草者。盖取诸浑沌，天造草昧之意也，变而为草法此也。故孔子曰“禅谌草创之”是也。楚怀王使屈原造宪令，草稿未成，上官氏见欲夺之。又董仲舒欲言灾异，草稿未上，主父偃窃而奏之，并是也。如淳曰：“所作起草为稿。”姚察曰：“草犹粗也，粗书为本曰‘稿’。”盖草书之文，祖出于此；草书之先，因于起草。自杜度妙于章草，崔瑗、崔寔父子继能，罗晖、赵袭亦法此艺。袭与张芝相善，芝自云：“上比崔、杜不足，下方罗、赵有余。”然伯英学崔、杜之法，温故知新，因而变之，以成今草，转精其妙。字之体势，一笔而成，偶有不连，而血脉不断。及其连者，气候通而隔行。唯王子敬明其深指，故行首之字，往往继前行之末，世称一笔书者起自张伯英，即此也。实亦约文该思，应指宣言，列缺施鞭，飞廉纵辔也。伯英虽始草创，遂造其极。(索靖《草书状》云：“圣皇御世，随时之宜。苍颉既工，书契是为。损之草隶，以崇简易。草书之状也，宛若银钩，飘若惊鸾。舒翼未发，若举复安。于是多才之英，笃艺之彦。役心精微，躭思文宪。守道兼权，触类生变。离析入体，靡形不判。聘辞放手，雨行冰散。高音翰厉，溢越流漫。著绝艺于纨素，垂百代之殊观。”)张伯英，即草书之祖也。 

　　赞曰：“草法简略，省繁录微。译言宣事，如矢应机。霆不暇发，电不及飞。征士已没，道愈光辉。明神在享，其灵有歇。斯艺漫流，终古无绝。” 

　　论曰：夫卦象所以阴骘其理，文字所以宣载其能。卦则浑天地之窃冥，秘鬼神之变化；文能以发挥其道，幽赞其功。是知卦象者，文字之祖，万物之根。众学分镳，驰骛不息。或安其所习，毁所不见，终以自蔽也。固须原心反本，无漫学焉。今欲稽其滥觞，不可遵诸子之非，弃圣人之是。 

　　先贤说文字所起，与八卦同作，又云八卦非伏羲自重。夫《易》者太古之书，夫子之文章，可得而闻也。弥纶乎天地，错综乎四时，究极人神，盛德大业也。子曰：“学以聚之，问以辨之。”盖欲讨论根源，悉其枝派。自仲尼没而微言绝，诸儒之说，是或不经。左丘明耻之，愧无独断之明，以释天下之惑。孔安国云：“宓羲造书契，代结绳。”非也。厥初生人，君道尚矣。应而不求，为而不恃，执大象也。迨乎伏羲氏作，始定人道，辨乎臣子，伏而化之，结绳而治。故孔子曰：“三皇伯世，叶神无文。洛书纠命，颉字胥分。”又班固云：“庖牺继天而王，为百王先。”并是也。《易》曰：“庖牺氏之王天下也，作结绳而为网罟，以畋以渔，盖取诸离。”“离者，丽也。日月丽乎天，百谷草木丽乎地，重明以丽乎正，乃化成天下。”“离也者，明也，万物皆相见，南方之卦也。圣人南面而听天下，向明而理，盖取诸此也。”庖牺、神农氏没，轩辕氏作，始造图书、礼乐、度数、甲子、律历。自开辟之事，皆先圣传流于口，黄帝已后，纪录言之。无几，故《春秋》、《国语》唯发明五帝。太史公叙黄帝、颛顼以下事。孔子撰书，始自尧、舜，尚年月阙然。诗人所述，起乎虞氏，其可知也。巢、燧之时，淳一无教，故言上古昔者，俱是伏羲、神农之时；言后世圣人者，即黄帝、尧、舜之际。《易》曰：“上古结绳以理，后世圣人易之以书契。”此犹太阳一照，众星没矣。《史记》及《汉书》皆云：“文王重八封为六十四卦。”又《帝王世纪》及孙盛等以为神农、夏禹重之，并非也。夫八卦虽理象已备，尚隐神功。引而伸之，始通变吉凶，成其妙用，触类而长，天下之能事毕矣。故《易》曰：“圣人立象以尽意，设卦以尽情。”“八卦成列，象在其中矣；因而重之，爻在其中矣；刚柔相推，变在其中矣。”伏羲自重之验也。又曰：“昔者圣人之作《易》也，观变于阴阳而立卦，发挥于刚柔而生爻。是以立天之道，曰阴与阳；立地之道，曰柔与刚；立人之道，曰仁与义。兼三才而两之，故易六画而成卦，六位而成章。”又伏羲自重之验也。若以后世圣人易之以书契，谓伏羲，即昔者圣人之作《易》也，谓谁矣？则知伏羲自重八卦，不造书契，焕乎可明，不至疑惑也。 

　　又曰：“河出图，洛出书，圣人则之。”孔安国云：“河图、八卦，是洛之九畴。”马融、王肃、姚信等并云：“得河图而作《易》。”礼含文嘉曰：“伏羲则龟书，乃作八卦。”并乘流而逝，不讨其源，滋误后生，深可叹息。去圣久矣，百家众言，自古非一。正史之书，不经宣尼笔削，则未可全是，况儒者臆说耶？悠悠万载，是非互起。一犬吠形，百犬吠声；一人措虚，百人传实。按龙图出河、龟书出洛，今或云“法龙图而作卦”，或云“则龟书而画之”，假欲遵之，何者为是？案《左传》庖牺氏有龙瑞，以龙纪官，非得八卦，八卦若先列于河图，又文王等重之，则伏羲何功于《易》也？又夫子不言因图而画卦，自黄帝尧、舜及周公摄政时皆得图书，河以通乾出天包，雒以流川吐地符，是知有圣人膺运，则河、雒出图、书，何必八卦九畴。九畴者，天始锡禹，而黄帝已获洛书。《易》曰：“蓍龟神物，圣人则之。”然伏羲岂则蓍龟而作《易》？言圣人者，通谓后世《易》经三古，不独指伏羲也。夫蓍龟者，或悔吝有忧虞之象，或得失有吉凶之征，或否泰有阴阳之辞，或刚柔有变通之理。若河图、洛书者，或天地彝伦之法，或帝王兴亡之数，或山川品物之制，或治化合神之符，故圣人则之而已。孔子曰：“河不出图，洛不出书，吾已矣夫！”是也。 

　　故知文字之作，确乎权舆，十体相沿，互明创革，万事皆始自微渐，至于昭著。《春秋》则寒暑之滥觞，爻画则文字之兆朕。其十体内或先有萌牙，今取其昭彰者为始祖。夫道之将兴，自然玄应。前圣后圣，合矩同规。虽千万年，至理斯会。天或垂范，或授圣哲，必然而出，不在考其甲之与乙耶！案道家相传，则有天皇、地皇、人皇之书，各数百言，其文犹在，像如符印，而不传其音指。审尔则八卦已为云孙矣，况古文乎！且戎狄异音各貌，会于文字，其指不殊。禽兽之情，悉应若是，观其趣向，不远于人，其有知方来，辨音节，非智能而及，复何所学哉！则知凡庶之流，有如草木鸟兽之类，或蕴文章，又霹雳之下，乃时有字。或锡贶之瑞，往往铭题。以古书考之，皆可识也，夫岂学之于人乎！又详释典，或沙劫已前，或他方怪俗，云为事况，与即意无殊。是知天之妙道，施于万类一也，但所感有浅深耳，岂必在乎羲、轩、周、孔将释、老之教乎！况论篆、籀将草、隶之后先乎！缕而分之则如彼，总而言之其若此也。  
　 
卷中

　　我唐四圣，高祖神尧皇帝、太宗文武圣皇帝、高宗天皇大圣皇帝，鸿猷大业，列乎册书。多才能事，俯同人境。翰墨之妙，资以神功。开草、隶之规模，变张、王之今古。尽善尽美，无得而称。今天子神武聪明，制同造化。笔精墨妙，思极天人。或颂德铭勋，函耀金石；或恩崇惠缛，载锡侯王。赫矣光华，悬诸日月，然犹进而不已。惟奥惟玄，非区区小臣所敢扬述。 

　　神品二十五人 

　　大篆一人：史籀。 

　　籀文一人：史籀。 

　　小篆一人：李斯。 

　　八分一人：蔡邕。 

　　隶书三人：钟繇、王羲之、王献之。 

　　行书四人：王羲之、钟繇、王献之、张芝。 

　　章草八人：张芝、杜度、崔瑗、索靖、卫瓘、王羲之、王献之、皇象。 

　　飞白三人：蔡邕、王羲之、王献之。 

　　草书三人：张芝、王羲之、王献之。 

　　○妙品九十八人 

　　古文四人：杜林、卫宏、邯郸淳、卫恒。 

　　大篆四人：李斯、赵高、蔡邕、邯郸淳。 

　　小篆五人：曹喜、蔡邕、邯郸淳、崔瑗、卫瓘。 

　　八分九人：张昶、皇象、邯郸淳、韦诞、钟繇、师宜官、梁鹄、索靖、王羲之。 

　　隶书二十五人：张芝、钟会、蔡邕、邯郸淳、卫瓘、韦诞、荀舆、谢安、羊欣、王洽、王珉、薄绍之、萧子云、宋文帝、卫夫人、胡昭、曹喜、谢灵运、王僧虔、孔琳之、陆柬之、褚遂良、虞世南、释智永、欧阳询。 

　　行书十六人：刘德升、卫瓘、王珉、谢安、王僧虔、胡昭、钟会、孔琳之、虞世南、阮研、王洽、羊欣、薄绍之、欧阳询、陆柬之、褚遂良。 

　　章草八人：张昶、钟会、韦诞、卫恒、郗愔、张华、魏武帝、释智永。 

　　飞白五人：萧子云、张弘、韦诞、欧阳询、王廙。 

　　书二十二人：索靖、卫瓘、嵇康、张昶、钟繇、羊欣、薄绍之、钟会、卫恒、荀舆、桓玄、谢安、孔琳之、王珉、王洽、谢灵运、张融、阮研、王僧虔、欧阳询、虞世南、释智永。 

　　○能品一百七人

　　古文四人：张敞、卫觊、卫瓘、韦昶 

　　大篆五人：胡昭、严延年、韦昶、班固、欧阳询 

　　小篆十二人：卫觊、班固、皇象、张弘、许慎、韦诞、傅玄、萧子云、刘绍、张弘、范晔、欧阳询 

　　八分三人：毛弘、左伯、王献之。 

　　隶书二十三人：卫恒、张昶、王廙、庾翼、郗愔、王濛、卫觊、张彭祖、阮研、陶弘景、王修、王褒、王恬、李式、傅玄、杨肇、王承烈、庾肩吾、薛稷、孙过庭、高正臣、释智果、卢藏用。 

　　行书十八人：宋文帝、司马攸、释智永、萧子云、萧思话、齐高帝、陶弘景、汉王元昌、王导、王承烈、孙过庭、高正臣、裴行俭、王智敬、王修、卢藏用、薛稷、释智果。 

　　章草十五人：罗晖、赵袭、徐干、庾翼、张超、王濛、卫觊、崔寔、萧子云、杜预、陆柬之、欧阳询、王承烈、王知敬、裴行俭。 

　　飞白一人：刘邵。 

　　草书二十五人：王导、何曾、杨肇、郗愔、庾翼、司马攸、李式、宋文帝、萧子云、陆柬之、宋令文、齐高帝、谢朓、庾肩吾、萧思话、范晔、孙过庭、梁武帝、王知敬、裴行俭、释智果、卢藏用、高正臣、王廙、王愔。 

　　右包罗古今，不越三品。工拙伦次，迨至数百。且妙之企神，非徒步聚。能之仰妙，又甚规随。每一书之中，优劣为次；一品之内，复有兼并。至如神品，则李斯、杜度、崔瑗、皇象、卫瓘、索靖，各惟得其一；史籀、蔡邕、钟繇得其二；张芝得其三；逸少、子敬并各得其五。考多之类少，妙之况神，又上下差降，昭然可悉也。他皆仿此。后所列传，则当品之内，时代次之。或有纪名而不评迹者，盖古有其传，今绝其书，粗为斟酌，列于品第，但备其本传，无别商榷。然十书之外，乃有龟、蛇、麟、虎、云、龙、虫、鸟之书，既非世要，悉所不取也。 

　　○神品 

　　周史籀，宣王时为史官，善书，师模苍颉古文。夫苍颉者，独蕴圣心，启冥演幽，稽诸天意，功侔造化，德被生灵，可与三光齐悬，四序终始，何敢抑居品列。始籀，以为圣迹湮灭，失其真本，今所传者，才仿佛而已，故损益而广之，或同或异，谓之为“篆”，亦曰“史书”。加之銛利钩杀，自然机发，信为篆文之权舆，非至精，孰能与于此。穷物合数，变类相召，因而以化成天下也，故其称谓无方，亦难得而备举。今妙迹虽绝于世，考其遗法，肃若神明，故可特居神品。又作籀文，其状邪正体，则《石鼓文》存焉。乃开阖古文，畅其戚锐，但折直劲迅，有如镂铁。而端姿旁逸，又婉润焉。若取于诗人，则《雅》、《颂》之作也，亦所谓楷、隶曾高，字书渊薮。使放小学者，渔猎其中，籀大篆、籀文入神。秦李斯，楚上蔡人，少从孙卿学帝王术，西入秦，位至丞相。胡亥立，赵高谮之，要斩，夷三族。斯妙大篆，始省改之以为小篆。著《苍颉》七篇，虽帝王质文，世有损益，终以文代质，渐就浇漓。则三皇结绳，五帝画象，三王肉刑，斯可况也。古文可为上古，大篆为中古，小篆为下古。三古为实，草、隶为华。妙极于华者羲、献，精穷于实者籀、斯。始皇以和氏之璧琢而为玺，令斯书其文，今《泰山》、《峄山》、《秦望》等碑，并其遗迹，亦谓传国之伟宝，百代之法式。斯小篆人神，大篆入妙也。 

　　后汉杜度，字伯度，京兆杜陵人，御史大夫延年曾孙。章帝时为齐相，善章草，虽史游始草书，传不纪其能，又绝其迹。创其神妙，其唯杜公。韦诞云：“杜氏杰有骨力，而字画微瘦。”崔氏法之，书体甚浓，结字工巧，时有不及。张芝喜而学焉，转精其巧，可谓草圣，超前绝后，独步无双。张芝自谓上比崔、杜不足，下方罗、赵有余，诚则尊师之辞，亦其心肺间语。伯英损益伯度章草，亦犹逸少增减元常真书，虽润色精于断割，意则美矣。至若高深之意，质素之风，俱不及其师也。然各为今古之独步。萧子良云：“本名操，为魏武帝讳，改为度。”非也。案蔡邕《劝学篇》云：“齐相杜度，美守名篇。”汉中郎不应预为武帝讳也。崔瑗，字子玉，安平人，曾祖蒙，父骃。子玉官至济北相，文章盖世，善章草，师于杜度，点画之间，莫不调畅。伯英祖述之，其骨力精熟过之也。索靖乃越制特立，风神凛然，其雄勇过之也。以此有谢于张、索。(一本云：“师于杜度，媚趣过之，点画精微，神变无碍，利金百炼，美玉天姿，可谓冰寒于水也。”)袁昂云：“如危峰阻日，孤松一枝。”王隐谓之草贤。晋平苻坚，得摹子玉书。王子敬云：“张伯英极似之。”其遗迹绝少，又妙小篆，今有《张平子碑》。以顺帝汉安二年卒，年六十六。子玉章草入神，小篆入妙。 

　　张芝，字伯英，敦煌人，父焕，为太常，徙居弘农华阴。伯英名臣之子，幼而高操，勤学好古，经明行修，朝廷以有道征，不就，故时称“张有道”，实避世洁白之士也。好书，凡家之衣帛，皆书而后练。尤善章草书，出诸杜度。崔瑗云：“龙骧豹变，青出于蓝。”又创为今草，天纵尤异，率意超旷，无惜是非，若清涧长源，流而无限，萦回崖谷，任于造化。至于蛟龙骇兽，奔腾拏攫之势，心手随变，窈冥而不知其所如，是谓达节也已。精熟神妙，冠绝古今，则百世不易之法式，不可以智识，不可以勤求。若达士游乎沉默之乡，鸾凤翔乎大荒之野。韦仲将谓之“草圣”，岂徒言哉！遗迹绝少，故褚遂良云：“钟繇、张芝之迹，不盈片素。”韦诞云：“崔氏之肉，张氏之骨。”其章草《金人铭》可谓精熟至极；其草书《急就章》，字皆一笔而成，合于自然，可谓变化至极。羊欣云：“张芝、皇象、钟繇、索靖，时并号‘书圣’，然张劲骨丰肌，德冠诸贤之首。”斯为当矣。其行书则二王之亚也。又善隶书。以献帝初平中卒。伯英章草、草、行入神，隶书入妙。 

　　蔡邕，字伯喈，陈留圉人。父棱，徐州刺史，有清行，谥贞定。伯喈官至左中郎将，封高阳侯。仪容奇伟，笃孝博学，能画，又善音律，明天文、数术、灾变。卒见问，无不对。工书绝世，尤得八分之精微。体法百变，穷灵尽妙，独步今古。又创造飞白，妙有绝伦，动合神功，真异能之士也。董卓用天下名士，而邕一日七迁，光照荣显，顾宠彰著。王允诛卓，收伯喈，付廷尉，以献帝初平三年死于狱中，年六十一。搢绅诸儒，莫不流涕。伯喈八分、飞白入神，大篆、小篆、隶书入妙。女琰，甚贤明，亦工书。魏钟繇，字元常，颍川长社人。祖皓，至德高世。父迪，党锢不仕。元常才思通敏，举孝廉尚书郎，累迁尚书仆射、东武亭侯。魏国建，迁相国。明帝即位，迁太傅。繇善书，师曹喜、蔡邕、刘德升。真书绝世，刚柔备焉。点画之间，多有异趣，可谓幽深无际，古雅有余，秦汉以来，一人而已。虽古之善政遗爱，结于人心，未足多也。尚德哉若人！其行书则羲之、献之之亚，草书则卫、索之下，八分则有《魏受禅碑》，称此为最。太和四年薨，八十矣，元常隶、行入神，八分入妙。吴皇象，字休明，广陵江都人也，官至侍中。工章草，师于杜度。先是有张子并，于时有陈良辅，并称能书。然陈恨瘦，张恨峻，休明斟酌其间，甚得其妙，与严武等称八绝，世谓沉着痛快。抱朴云：“书圣者，皇象。”怀瓘以为右军隶书，以一形而众相，万字皆别；休明章草，虽相众而形一，万字皆同：各造其极。则实而不朴，文而不华，其写《春秋》，最为绝妙。八分雄才逸力，乃相亚于蔡邕，而妖冶不逮，通议伤于多肉矣。休明章草入神，八分入妙，小篆入能。 

　　晋卫瓘，字伯玉，河东安邑人。父觊，魏侍郎。瓘弱冠仕魏为尚书郎，入晋为尚书令。善诸书，引索靖为尚书郎，号一台二妙。时议放手流便过索，而法则不如之。尝云：“我得伯英之筋，恒得其骨，靖得其肉。”伯玉采张芝法，取父书参之，遂至神妙。天姿特秀，若鸿雁奋六翮，飘飘乎清风之上。率情运用，不以为难。后为侍中、司空。楚王玮矫诏害之。元康元年卒，七十二。章草入神，小篆隶、行、草入妙。 

　　索靖，字幼安，敦煌龙勒人，张伯英之离孙。父湛，北地太守。幼安善章草书，出于韦诞，峻险过之。有若山形中裂，水势悬流，雪岭孤松，冰河危石，其坚劲则古今不逮。或云“楷法则过于卫瓘。”，然穷兵极势，扬威耀武，观其雄勇，欲陵于张，何但于卫。王隐云：“靖草书绝世，学者如云。”是知趣者皆然，劝不用赏。时人云：“精熟至极，索不及张；妙有余姿，张不及索。”萧子良云：“其形甚异，又善八分，韦、钟之亚。”《毋丘兴碑》是其遗迹也。大安二年卒，年六十，赠太常。章草入神，草入妙。 

　　王羲之，字逸少，琅琊临沂人。祖正，尚书郎。父旷，淮南太守。逸少骨鲠高爽，不顾常流，与王承、王沉为王氏三少。起家秘书郎，累迁右军将军、会稽内史。初度浙江，例有终焉之志。升平五年卒，年五十九。赠金紫光禄大夫，加常侍。尤善书草、隶、八分、飞白、章、行，备精诸体，自成一家法，千变万化，得之神功，自非造化发灵，岂能登峰造极。然割析张公之草，而浓纤折衷，乃愧其精熟；损益钟君之隶，虽运用增华，而古雅不逮。至研精体势，则无所不工，亦犹钟鼓云乎，雅、颂得所。观夫开襟应务，若养由之术，百发百中，飞名盖世，独映将来。其后风靡云从，世所不易，可谓冥通合圣者也。隶、行、草书、章草、飞白俱入神，八分入妙。妻郗氏，甚工书。有七子，献之最知名。玄之、凝之、徽之、操之，并工草隶。凝之妻谢道韫有才华，亦善书，甚为舅所重。 

　　献之字子敬，逸少第七子，累迁中书令，卒。初娶郄昙女，离婚后，尚新安愍公主。无子，唯一女，后立为安僖皇后。后亦善书，以后父追赠侍中、特进、光禄大夫、太宰。尤善草隶，幼学于父，次习于张，后改变制度，别创其法，率尔师心，冥合天矩。观其逸志，莫之与京。至于行、草兴合，如孤峰四绝，迥出天外，其峭峻不可量也。尔其雄武神纵，灵姿秀出。臧武仲之智，卞庄子之勇。或大鹏抟风，长鲸喷浪。悬崖坠石，惊电遗光。察其所由，则意逸乎笔，未见其止。盖欲夺龙蛇之飞动，掩钟、张之神气。惜其阳秋尚富，纵逸不羁。天骨未全，有时而琐。人有求书，罕能得者。虽权贵所逼，了不介怀。偶其兴会，则触遇造笔，皆发于衷，不从于外，亦由或默或语，即铜鞮伯华之行也。初谢安请为长史，太康中，新起太极殿，安欲使子敬题榜，以为万世宝，而难言之，乃说韦仲将题凌云台事。子敬知其指，乃正色曰：“仲将，魏之大臣，宁有此事？使其若此，知魏德之不长。”安遂不之逼。子敬五六岁时学书，右军潜于后掣其笔，不脱，乃叹曰：“此儿当有大名。”遂书《乐毅论》与之。学竟，能极小真书，可谓穷微入圣。筋骨紧密，不减于父。如大则尤直而少态，岂可同年。唯行、草之间，逸气过也。及论诸体，多劣于右军。总而言之，季孟差耳。子敬隶、行、草、章草、飞白五体俱入神，八分入能。或谓小王为小令，非也。子敬为中书令，太康十一年卒于官，年四十三。族弟珉代居之，至十三年而卒，年三十八。时谓子敬为大令，琰为小令。 

　　○妙品 

　　秦胡毋敬，本栎阳狱吏，为太史令，博识古今文字，亦与程邈、李斯省改大篆，著《博学篇》七章，覃思旧章，博采众训。时赵高为中车府令，善史书，教始皇少子胡亥书及狱律法令，亥私幸之，作《爰历》篇六章。汉兴，总合为《苍颉篇》。 

　　后汉杜林，字北山，扶风茂陵人，凉州刺史，邺之子，位至司空，尤工古文，过于邺也。故世言小学由杜公。尝于西河得漆书《古文尚书》一卷，宝玩不已，每困厄，自以为不能济于乱世，常抱经叹曰：“古文之学，将绝于此。”初卫宏方造林，未见，则暗然而服。及会面，林以漆书示宏曰：“常以此道将绝，何意东海卫君复能传之，是道不坠于地矣。子曰：‘德不孤，必有邻。’岂虚也哉！”光武建平中卒。灵帝时，刘陶删定古文、今文《尚书》，号《中文尚书》，以北山本为正。陶亦工古文，是谓“就有道而正”焉。卫宏，字次仲，东海人，官至给事中。修古学，善属文，作《尚书训指》。师于杜林，后之学者，古文皆祖杜林、卫宏也。 

　　曹喜，字仲则，扶风平陵人，明帝建初中为秘书郎。篆隶之工，收名天下。蔡邕云：“扶风曹喜，建初称善。”卫恒云：“喜善篆，小异于李斯。”邯郸淳师焉，略究其妙。韦庭师淳而不及也。善悬针、垂露之法，后世行之。仲则小篆、隶书入妙，虽贺彦先沉潜，乃青云之士也。 

　　刘德升，字君嗣，颍川人。桓灵之时，以造行书擅名。虽以草创，亦丰妍美，风流婉约，独步当时。胡昭、钟繇并师其法，世谓钟繇行押书是也。而胡书体肥，钟书体瘦，亦各有君嗣之美。 

　　师宜官，南阳人。灵帝好书，征天下工书于鸿都门，至数百人，八分称宜官为最。大则一字径丈，小乃方寸千言，甚矜其能。性嗜酒，或时空至酒家，书其壁以售之，观者云集，酤酒多售，则铲去之。后为袁术将命，《钜鹿》、《耿球碑》，术所立，是宜官书也。 

　　梁鹄字孟皇，安定乌氏人，少好书，受法于师宜官，以善八分知名。举孝廉为郎，灵帝重之，亦在鸿都门下。迁幽州刺史。魏武甚爱其书，常悬帐中，又以钉壁，以为胜宜官也。时邯郸淳亦得次仲法，淳宜为小字，鹄宜为大字，不如鹄之用笔尽势也。 

　　张昶，字文舒，伯英季弟，为黄门侍郎。尤善章草，家风不坠，奕叶清华，书类伯英，时入谓之“亚圣”。至如筋骨天姿，实所未逮。若华实兼美，可以继之。卫恒云：“姜孟颖、梁孔达、田彦和及韦仲将之徒，皆张之弟子，各有名于世，并不及文舒。”又极工八分，况之蔡公，长幼差耳。华岳庙前一碑，建安十年刊也。《祠堂碑》昶造并书。后钟繇镇关中，题此碑后云：“汉故给事黄门侍郎、华阴张府君讳昶，字文舒，造此文。”又题碑头云：“时司隶校尉、侍中、东武亭侯、颍川钟繇字元常书。”又善隶，以建安十一年卒。文舒章草入妙，隶入能。 

　　魏武帝姓曹氏，讳操，字孟德，沛国谯人。尤工章草，雄逸绝伦，年六十六薨。张华云：“汉安平崔瑗子寔、弘农张芝弟昶并善书，而魏武亚焉。”子植，字子建，亦工书。 

　　邯郸淳，字子淑，颍川人。志行清洁，才学通敏。初为临淄王傅，累迁给事中。书则八体悉工，师于曹喜，尤精古文、大篆、八分、隶书。自杜林、卫宏以来，古文泯绝，由淳复著。卫恒云：“魏初传古文者，出于邯郸淳。蔡邕采斯、喜之法为古今杂形，然精密闲理不如淳也。”梁鹄云：“淳得次仲法，韦诞师淳而不及也。”袁昂云：“应规入矩，方圆乃成。”张华云：“邯郸淳善隶书。”子淑古文、小篆、八分、隶书并入妙。 

　　胡昭字孔明，颍川人。少而博学，不慕荣利，有夷、皓之节。甚能史书，真、行又妙。卫恒云：“昭与钟繇并师于刘德升，俱善草、行，而胡肥钟瘦，书牍之迹也，动见模楷。”羊欣云：“胡昭得其骨，索靖得其肉，韦诞得其筋。”张华云：“胡昭善隶书，茂先与荀勖共整理记籍，立书博士，置弟子教习，以钟、胡为法。”嘉平二年公车征，会卒，年八十九。孔明隶行入妙，大篆入能。 

　　韦诞字仲将，京兆人，太仆端之子，官至侍中。伏膺于张芝，兼邯郸淳之法，诸书并善，尤精题署。明帝时凌云台初成，令诞题榜，高下异好，宜就加点正，因致危惧，头鬓皆白。既以下，戒子孙无为大字楷法。袁昂云：“仲将书如龙挐虎踞，敛拔弩张。”张华云：“京兆韦诞子熊、颍川钟繇子会，并善隶书。”初青龙中，洛阳许邺三都宫观始成，诏令仲将大为题署，以为永制。给御笔墨，皆不任用。因曰：“蔡邕自矜能书，兼斯、喜之法，非流纨体素，不妄下笔。夫‘工欲善其事，必先利其器’，若用张芝笔、左伯纸、及臣墨，兼此三具，又得臣手，然后可以建劲丈之势，方寸千言。”然真迹之妙，亚乎索靖也。嘉平五年卒，年七十五。八分、隶、章、飞白入妙，小篆入能。兄康，字元将，亦工书；子熊，字少季，亦善书。时人云：“名父之子，不有二事。”世所美焉。 

　　嵇康，字叔夜，谯国铚人，官至中散大夫。奇才不群，身长七尺八寸，而土木形骸，不自藻饰，未尝见其疾声朱颜。人以为龙章凤姿，天质自然，恬静寡欲，学不师受，博览该通，以为君子无私，心不惜乎是非，而行不违乎道。叔夜善书，妙于草制，观其体势，得之自然，意不在乎笔墨。若高逸之士，虽在布衣，有傲然之色。故知临不测之水，使人神清；登万仞之岩，自然意远。钟会谮康，就刑，年四十四，太学生三千人请为师，不许。 

　　钟会，字士季，元常少子，官至司徒。咸熙元年，卫瓘诛之，年四十。书有父风，稍备筋骨，美兼行、草，尤工隶书，遂逸致飘然，有凌云之志，亦所谓“剑则干将、莫耶”焉。会尝诈为荀勖书，就勖母钟夫人取宝剑。会兄弟以千万造宅，未移居，勖乃潜画元常形像，会兄弟入见，便大感恸。勖画亦会之类也。会隶、行、草、章草入妙。吴处士张弘，字敬礼，吴郡人，笃学不仕，恒着乌巾，时号“张乌巾”。并善篆、隶，其飞白妙绝当时，飘若云游，激如惊电，飞仙舞鹤之态，有类焉。自作飞白序势，备说其美也。欧阳询曰：“飞白张乌巾冠世，其后逸少、子敬，亦称妙绝。”敬礼飞白入妙，小篆入能。 

　　晋张华，字茂先，范阳人。父平，后汉渔阳太守。茂先官至司空壮武公，博涉群书，盈万余卷。高才达识，天文、数术，无所不精。善章草书，体势尤古。度德比义，嵇叔夜之伦也。 

　　卫恒，字巨山，瓘之仲子，官至黄门侍郎。瓘尝云：“我得伯英之筋，恒得其骨。”巨山善古文，得汲冢古文，论楚事者最妙。恒尝玩之，作《四体书势》，并造散隶书。元康中，楚王玮害之，年四十。古文、章草、草书入妙，隶入能。弟宣，善篆及草，名亚父、兄。宣弟庭，亦工书。子仲宝、叔宝，俱有书名。四世家风不坠也。

　　卫夫人，名铄，字茂猗，廷尉展之女弟，恒之从女，汝阴太守李矩之妻也。隶书尤善规矩，钟公云：“碎玉壶之冰，烂瑶台之月。婉然芳树，穆若清风。”右军少常师之。永和五年卒，年七十八。子克，为中书郎，亦工书。先有扶风马夫人，大司农皇甫规之妻也，有才学，工隶书。夫人寡，董卓聘以为妻，夫人不屈，卓杀之。 

　　王廙，字世将，琅琊临沂人。祖览。父正，尚书郎。导从父之弟也。官至平南将军、荆州刺史、侍中，逸少之叔父。工于草、隶、飞白，祖述张、卫遗法，自过江，右军之前，世将书与荀勖画为明帝师。其飞白，志气极古，垂雕鹗之翅羽，类旌旗之卷舒。时人云：“王廙飞白，右军之亚。”永昌元年卒，年四十七。世将飞白入妙，隶入能。

　　郄愔，字方回，高平金乡人。父鉴，太尉，草书卓绝，古而且劲。方回官至司空。善众书，虽齐名庾翼，不可同年。其法遵于魏氏，尤长于章草。纤能得中，意态无穷，筋骨亦胜。王僧虔云：“郄愔章草，亚于右军。”太元六年卒，年七十二。方回章草入妙，草、隶入能。妻傅氏，善书。子超，字景兴，小字嘉宾，亦善书。 

　　王洽，字敬和，导第四子。理识明敏，拜驸马都尉，累迁中书令。书兼诸法，于草尤工。落简挥毫，有郢匠乘风之势。虽卓然孤秀，未至运用无方。而右军云：“弟书遂不减吾。”饰之过也。升平三年卒，年四十四。敬和隶、行、草入妙。妻荀氏，亦善书。 

　　谢安，字安石，陈郡阳夏人。十八征著作郎，辞疾，寓居会稽，与王逸少、许询、桑门支遁等游处十年，累迁尚书仆射。太元十年卒，赠太傅，谥文靖公，年六十六。人皆比之王导，谓文雅过之。学草、正于右军，右军云：“卿是解书者，然知解书者尤难。”安石尤善行书，亦犹卫洗马，风流名士，海内所瞻。王僧虔云：“谢安得入能书品录也。”安石隶、行、草入妙。兄尚，字仁祖。弟万，字万石，并工书。 

　　王珉，字季琰，洽之少子，官至中书令。工隶及行、草，金剑霜断，崎嵚历落，时谓小王之亚也。自导至珉，三世善书，时人方之杜、卫二氏。尝书四疋素，自朝操笔，至暮便竟，首尾如一，又无误字。子敬戏云：“弟书如骑骡，骎骎欲度骅骝前。”斯可谓弓善矢良，兵利马疾，突围破的，难与争锋。隶、行入妙。妻汪氏，善书。兄珣，亦善书。

　　桓玄者，温之子，为义兴太守，篡晋，伏诛。尝慕小王，善于草法。譬之于马，则肉翅已就，兰筋初生。畜怒而驰，日可千里。洸洸赳赳，实亦武哉。非王之武臣，即世之刺客。列缺吐火，共工触山，尤刚健倜傥。夫水火之性，各有所长。火能外光，不能内照；水能内照，不能外光。若包五行之性，则可谓通矣。尝与顾恺之论书，至夜不倦。恺之，字长康，善书，小名虎头，时人号为三绝：痴、书、画也。(彦远案：长康三绝者，才绝、画绝、痴绝，书非痴数也。) 

　　宋文帝，姓刘，讳义隆，彭城人，武帝第三子。善隶书，次及行、草，规模大令，自谓不减于师，虽庶几德音，引领长望，尚辽远矣。然才位发挥，亦可谓“倬彼云汉，为章于天”。时论以为天然胜羊欣，工夫恨少。是亦天然可尚，道心唯微，探索幽远，若泠泠水行，有岩石间真声。帝隶书入妙，行、草入能。 

　　羊欣，字敬元，泰山南城人，官至中散大夫、义兴太守。师资大令，时亦众矣。非无云尘之远，若亲承妙旨，入于室者，唯独此公。亦犹颜回与夫子，有步骤之近。扌戚若严霜之林，婉似流风之雪。惊禽走兽，络绎飞驰。亦可谓王之荩臣，朝之元老。沈约云：“敬元尤善于隶书，子敬之后，可以独步。”时人云：“买王得羊，不失所望。”今大令书中，风神怯者，往往是羊也。元嘉十九年卒，年七十三。敬元隶、行、草入妙。时有丘道护，亲师于子敬，殊劣于羊欣。谢综亦善书，不重敬元，亦惮之云：“力少媚好。”又有义兴康昕与南州惠式道人，俱学二王，转以己书货之，世人或谬宝此迹，亦或谓为羊。欧阳通云：“式道人，右军之甥，与王无别。” 

　　薄绍之，字敬叔，丹阳人，官至给事中。善书，宪章小王，风格秀异，若干将出匣，光芒射人；魏武临戎，纵横制敌。其行、草倜傥，时越羊欣。若用力取之，则真正悬隔。敬叔隶、行、草入妙。 

　　谢灵运，会稽人。祖玄，父焕。灵运官至秘书监、侍中、康乐侯，模宪小王，真、草俱美。石蕴千年之色，松低百尺之柯。虽不逮师，歙风吐云，簸荡川岳，其亦庶几。虞和云：“灵运，子敬之甥，故能书，特多王法。”王僧虔云：“子敬上表多在中书杂事中。灵运窃写，易其真本，相与不疑。”元嘉初，帝就索，始进。亲闻文皇说此。元嘉十年，年四十九，以罪弃广州市。隶、草入妙。 

　　孔琳之，字彦琳，会稽山阴人。父廞。彦琳官至祠部尚书。善草、行，师于小王，稍露筋骨。飞流悬势，则吕梁之水焉。时称曰：“羊真孔草。”又以纵快比于桓玄。王僧虔云：“孔琳之放纵快利，笔迹流便，二王已后，略无其比。但工夫少，太自任，故当劣于羊欣。”斯言俞矣。景平元年卒，年五十五。行、草入妙。妻谢氏，亦善书。 

　　齐王僧虔，琅琊临沂人。曾祖洽，父昙首。官至司空。善书，宋文帝见其书素扇，叹曰：“非唯迹逾子敬，方当器雅过之。”后孝武欲擅书名，僧虔不敢显迹，大明之世，常用掘笔书，以此见容。虞龢云：“僧虔寻得书术，虽不及古，不减郄家所制。”然述小王尤尚古，宜有丰厚淳朴，稍乏妍华。若溪涧含水，冈峦被雪，虽甚清肃，而寡于风味。子曰：“质胜文则野。”是之谓乎？永明三年卒。僧虔隶、行入妙，草入能。(一本云：“隶、行、草入妙。”)子慈，亦善隶书。谢超宗尝问慈曰：“卿书何当及尊公？”慈曰：“我之不得仰及，犹鸡之不及凤。”时人以为名答。 

　　张融，字思光，吴郡人。祖祎，父畅。思光官至司徒左长史。博涉经史，早标孝行，书兼诸体，于草尤工，而时有稽古之风，宽博有余，严峻不足，可谓有文德而无武功。然齐、梁之际，殆无以过。或有鉴不至深，见其有古风，多误宝之，以为张伯英书也。而拓本大行于世。 

　　梁萧子云，字景乔，晋陵人。父嶷，景乔官至侍中。少善草、行、小篆，诸体兼备，而创造小篆飞白，意趣飘然。点画之际，若有骞举。妍妙至极，难与比肩。但少乏古风，抑居妙品。故欧阳询云：“张乌巾冠世，其后逸少、子敬又称绝妙尔。飞而不白，萧子云轻浓得中，蝉翼掩素，游雾崩云，可得而语。”其真、草少师子敬，晚学元常。及其暮年，筋骨亦备，名盖当世，举朝效之。其肥钝无力者，悉非也。今之谬赏，十室九焉。梁武帝擢与二王并迹，则若牝鸡仰于鸾凤，子贡贤于仲尼。虽绝唱于彼朝，未曰阳春白雪。以太清三年卒。景乔隶书、飞白入妙，小篆、行、草、章草入能。子特，字世达，亦善书，位至太子舍人，先景乔卒。

　　阮研，字文几，陈留人，官至交州刺史。善书，其行、草出于大王，甚精熟。若飞泉交注，奔竞不息，时称萧、陶等各得右军一体，而此公筋力最优，比之于勇，则被坚执锐，所向无前；喻之于谈，则缓颊朵颐，离坚合异，有李信、王离之攻伐，无子贡、鲁连之变通。其隶则习于钟公，风神稍怯。庾肩吾云：“阮居今观古，窥众妙之门，虽师王祖钟，终成别构一法矣。然迟速之对，可方于陆柬之。”则意此公性急，亦犹枚皋文章敏疾，长卿制作淹迟，各一时之妙也。行、草入妙，隶书入能。 

　　陈永兴寺僧智永，会稽人。师远祖逸少，历记专精。摄齐升堂，真、草唯命。夷途良辔，大海安波。微尚有道之风，半得右军之肉。兼能诸体，于草最优。气调下于欧、虞，精熟过于羊、薄。智永章草、草书入妙，隶入能。兄智楷，亦工草。丁觇亦善隶书，时人云：“丁真永草。” 

　　皇朝欧阳询，长沙汨罗人，官至银青光禄大夫、率更令。八体尽能，笔力劲险，篆体尤精。高丽爱其书，遣使请焉。神尧叹曰：“不意询之书名，远播夷狄。彼观其迹，固谓其形魁梧耶？”飞白冠绝，峻于古人。有龙蛇战斗之象，云务轻浓之势。风旋电激，掀举若神。真、行之书，虽于大令亦别成一体，森森焉若武库矛戟，风神严于智永，润色寡于虞世南。其草书迭荡流通，视之二王，可为动色。然惊奇跳骏，不避危险，伤于清雅之致。自羊、薄以后，略无勍敌。唯永公特以训兵精练，议欲旗鼓相当。欧以猛锐长驱，永乃闭壁固守。以贞观十五年卒，年八十五。飞白、隶、行、草入妙，大小篆、章草入能。子通，亦善书，瘦怯于父。薛纯陀亦效询草，伤于肥钝，乃通之亚也。 

　　虞世南，字伯施，会稽余姚人。祖俭，梁始兴王谘议。父荔，陈太子中庶子。世南受业于吴郡顾野王门下，读书十年，国朝拜银青光禄大夫、秘书监、永兴公。太宗诏曰：“世南一人有出世之才，遂兼五绝，一曰忠谠，二曰友悌，三曰博文，四曰词藻，五曰书翰。”有一于此，足为名臣，而世南兼之。其书得大令之宏规，含五方之正色。姿荣秀出，智勇在焉。秀岭危峰，处处间起。行、草之际，尤所偏工。及其暮齿，加以遒逸，臭味羊薄，不亦宜乎。是则东南之美、会稽之竹箭也。贞观十二年卒，年八十一。伯施隶、行书入妙。然欧之与虞，可谓智均力敌，亦犹韩卢之追东郭兔也。论其众体，则虞所不逮。欧若猛将，深入时或不利；虞若行人妙选，罕有失辞。虞则内含刚柔，欧则外露筋骨。君子藏器，以虞为优。族子纂，书有叔父体则，而风骨不继。杨师道、上官仪、刘伯庄并立，师法虞公，过于纂矣。张志逊又纂之亚也。 

　　褚遂良，河南阳翟人。父亮，银青光禄大夫、太常卿。遂良官至尚书左仆射、河南公。博学通识，有王佐才，忠谠之臣也。善书，少则服膺虞监，长则祖述右军。真书甚得其媚趣，若瑶台青锁，窅映春林，美人婵娟，不任罗绮。增华绰约，欧、虞谢之。其行、草之间，即居二公之后。显庆四年卒，年六十四。遂良隶、行入妙。亦尝师授史陵，然史有古直，伤于疏瘦也。 

　　陆柬之，吴郡人，官至朝散大夫、太子司议郎，虞世南之甥。少学舅氏，临写所合，亦犹张翼换羲之表奏，蔡邕为平子后身。而晚习二王，尤尚其古。中年之迹，犹有怯懦。总章已后，乃备筋骨。殊矜质朴，耻夫绮靡。故欲暴露疵，同乎马不齐髦，人不栉沐。虽为时所鄙，“回也不愚”。拙于自媒，有若通人君子。尤善运笔，或至兴会，则穷理极趣矣。调虽古涩，亦犹文王嗜昌蒲葅，孔子蹙頞而尝之，三年乃得其味。一览未穷，沉研始精。然工于效仿，劣于独断，以此为少也。隶、行入妙，章草书入能。(一本云：“隶、行、草、章草并入能。”)  
卷下

　　△能品 

　　汉张敞，字子高，河东平阳人，官至京兆尹。善古文，传之子吉，吉传之杜邺，杜邺传其子林。吉子靖，字伯松，博学文雅，过于子高。三王以来，古文之学盖绝，子高精勤而习之。其后杜林、卫宏为之嗣。子高好古博雅，有缉熙之美焉。 

　　严延年，字次卿，东海人，河南太守。雅工史书，规模赵高，时称其妙。后以罪弃市。 

　　后汉班固，字孟坚，扶风安陵人，官至中郎将。工篆，李斯、曹喜之法，悉能究之。昔李斯作《苍颉篇》，赵高作《爰历篇》，胡毋敬作《博学篇》，汉兴，闾里书私合之，想谓《苍颉篇》，断六十字为一章，凡五十五章。至平帝元始中，征天下通小学者以百数，各令记字于未央庭中。扬雄取其有用者作《训纂篇》二十四章，以纂续《苍颉》也。孟坚乃复续十三章。和帝永初中，贾鲂又撰《异字》，取固所续章而广之为三十四章，用《训纂》之末字以为篇目，故曰《滂熹篇》，言滂沱大盛。凡百二十三章，文字备矣。明帝使孟坚成父彪所述《汉书》。永平初受诏，至章帝建初二十五年而成，以窦宪宾客，系于洛阳狱，卒。年六十三。大小篆入能。 

　　徐幹，字伯张，扶风平陵人，官至班超军司马。善章草书，班固与超书称之曰：“得伯张书，稿势殊工，知识读之，莫不叹息。实亦艺由已立，名自人成。”后有苏班，亦平陵人也。五岁能书，甚为张伯英所称叹。 

　　许慎，字叔重，汝南召陵人，官至太尉、南阁祭酒。少好古学，喜正文字，尤善小篆，师模李斯，甚得其妙。作《说文解字》十四篇，万五百余字。疾笃，令子冲诣阙上之。安帝末年卒。 

　　晋吕忱，字伯雍，博识文字，撰《字林》五篇，万二千八百余字。《字林》则《说文》之流。小篆之工，亦叔重之亚也。 

　　张超，字子并，河间郑人，官至别部司马。工章草，擅名一时。字势甚峻，亦犹楚共王用刑失节，不合其宜。吴人以皇象方之，五原范晔云：“超草书妙绝。” 

　　崔寔，字子真，瑗之子也。博学有俊才，为五原太守。章草雅有父风，良冶良弓，斯焉不坠。张茂先甚称之。 

　　罗晖，字叔景，京兆杜陵人，官至羽林监。桓帝永寿年卒。善草，著闻三辅。张伯英自谓方之有余，与太仆朱赐书云：“上比崔、杜不足，下方罗、赵有余。”朱赐，亦杜陵人，时称工书也。 

　　赵袭，字元嗣，京兆长安人，为敦煌太守。与罗晖并以能草见重关西，而矜巧自与，众颇惑之。与张芝素相亲善。灵帝时卒。敦煌有张越，仕至梁州刺史，亦善草书。 

　　左伯，字子邑，东莱人。特工八分，名与毛弘等列，小异于邯郸淳。亦擅名汉末，尤甚能作纸。汉兴，用纸代简，至和帝时，蔡伦工为之，而子邑尤得其妙。故萧子良答王僧虔书云：“左伯之纸，妍妙辉光；仲将之墨，一点如漆；伯英之笔，穷神尽思。妙物远矣，邈不可追。”然子邑之八分，亦犹斥山之文皮，即东北之美者也。 

　　张纮，字子纲，广陵人。善小篆，官至侍御史。年六十一卒。孔融与子纲书曰：“前劳笔迹，乃多为篆。举篇见字，欣然独笑，如复观其人。”融之此言，不易而得。纮之小篆，时颇有声。 

　　毛弘，字大雅，河南武阳人。服膺梁鹄，研精八分，亦成一家法。献帝时为郎中，教于秘书，建安末卒。

　　魏卫觊，字伯儒，河南安邑人，官至侍中。尤工古文、篆、隶，草体伤瘦，笔迹精绝。魏初传曰，古文者篆，出于邯郸淳，伯儒尝写淳《古文尚书》，还以示淳，淳不能别。年六十二卒。伯儒古文、小篆、隶书、章草并入能。子孙皆妙于书。 

　　晋何曾字颖考，陈郡阳夏人。官至太保，咸宁四年卒，年八十余。工于稿草，时人珍之也。一云，颖考善草书，甚有古质，少于风味。孔子曰：“质胜文则野。”是之谓乎？ 

　　傅玄，字休奕，北地范阳人。祖燮，汉汉阳太守。父干，魏扶风太守。休奕少孤贫，博学善属文，解钟律，性刚直，不容人之短。举秀才，为御史中丞、司隶校尉。善于篆、隶，见重时人，云得钟、胡之法。休奕小篆、隶书入能。时王允之善草、隶，官至卫将军。又张嘉善隶书，羊欣云：“嘉师于钟氏，胜王羲之在临川也。”嘉字子胜，官至光禄大夫。时又有皇甫定，年七岁，善史书，从兄谧深奇之。 

　　刘绍，字彦祖，彭城人，官至御史中丞、迁侍中。善小篆，工飞白，虽不及张、毛，亦一时之秀。作《飞白势》。永和八年卒。小篆、飞白入能。柳详亦善飞白，彦祖之亚也。 

　　杨肇，字季初，荥阳宛陵人，官至折冲将军、荆州刺史。工于草、隶，咸宁元年卒。潘岳诔云：“草隶兼善，尺牍必珍。翰动若飞，纸落如云。”亦犹甘茂不能自通，借余光于苏代。安仁之诔，抑其然乎？季初隶、草入能。 

　　杜预，字元凯，京兆杜陵人。度即六世祖。祖畿，魏仆射。父恕，幽州刺史。并善行、草。预博学，官至镇南将军、当阳侯。父祖三世善草书，时人以卫瓘方之，称杜预三世焉。 

　　齐献王攸，字大猷，河内人，武帝母弟。善尺牍，尤能行、草书。兰芳玉洁，奇而且古。才望出武帝之右。帝用荀勖言，出都督青州。上道，愤怒呕血。咸宁四年卒，年三十六。行、草入能。 

　　李式，字景则，江夏钟武人，官至侍中。卫夫人之犹子也。甚推其叔母善书。右军云：“李式，平南之流，亦可比庾翼。”咸熙三年卒，年五十四。隶、草入能。许静民善题宫观额，将方直之体，其草稍乏筋骨，亦景则之亚也。 

　　王导，字茂弘，琅琊临沂人。祖览，父载。导行草兼妙，然疏柯迥擢，寡叶危阴，虽贤有余，而才不足。元、明二帝并工书，皆推难于茂弘。王愔云：“王导行、草见贵当世。”咸宁五年卒，年六十四。行、草入能。有六子，恬、洽书皆知名矣。 

　　张彭祖，吴郡人，官至龙骧将军。善隶书，右军每见其缄牍，辄存而玩之。夷、齐虽贤，若仲尼不言，未能高举。亦犹彭祖附青云之士，不泯于兹。 

　　韦弘，字叔思，位至原州刺史。弟季，字成为，平西将军，善隶书。 

　　王濛，字仲祖，太原晋阳人，官至长山令。女为皇后。赠光禄大夫、晋阳侯。善隶书，法于钟氏，状貌似而筋骨不备。永和三年卒，年三十九。隶、章草入能，卫臻、陶侃亚也。 

　　王恬，字敬预，导之子，官至后将军、会稽内史。工于草、隶，当世难与为比。永和五年卒，年三十六。张翼善隶书，尤长于临仿。率性而运，复非工，劣于敬预也。(时戴安道隐居不仕，总角时以鸡子汁投白瓦屑作《郑玄碑》文，自书刻之。文既奇，隶书亦妙绝。又有康昕，亦善隶书，王子敬常题方山庭殿数行，昕密改之，子敬后过不疑。又为谢居士题画，以示子敬。子敬叹能，以为西河绝矣。昕字君明，外国人，官至临沂令。) 

　　庾翼，字稚恭，颍川鄢陵人，明穆皇后弟，安西将军、荆州刺史。善草、隶书，名亚右军。兄亮，字元规，亦有书名。尝就右军求书，逸少答云：“稚恭在彼，岂复假此。”尝复以章草答亮，示翼，乃大服。因与王书云：“吾昔有伯英章草十纸，因丧乱遗失，尝谓人曰妙迹永绝。今见足下答家兄书，焕若神明，顿还旧观。”永和九年卒，年四十一。 

　　王修，字敬仁，濛之子也，著作郎。善隶，求右军书，乃写《东方朔画赞》与之。升平元年卒，年二十四。始王导爱好钟氏书，丧乱狼狈，犹衣带中盛《尚书宣示帖》。过江后与右军，乞敬仁，敬仁亡，其母见此书平生所好，遂以入棺。殷仲堪亦敬仁之亚也。 

　　韦昶，字文休，诞兄凉州刺史康之玄孙，官至颍州刺史、散骑常侍。善古文、大篆，见王右军父子书，云：“二王未足知书也。”又妙作笔，子敬得其笔，称为绝世。 

　　宋萧思话，兰陵人，父源。思话官至征西将军、左仆射。工书，学于羊欣，得其体法。行、草连冈尽望，势不断绝，虽无奇峰壁立之秀，亦可谓有功矣。王僧虔云：“萧令法羊欣，风流媚态，殆欲不减。笔力恨弱。”袁昂云：“羊真、孔草、萧行、范篆，各一时之妙也。”然上方琳之不足，下方范晔有余。喻之于玄，盖缁緅间耳。孝建二年卒，年五十。时有丘道护，善隶书，便书素。时司马珣之为吴兴，羊欣弟伦为临安令，欣吴兴看弟，珣之乃以道护素书《洛神赋》示欣，欣嗟咨其工，以为胜己。道护，乌程人也，官至相国主簿。时有张昶，亦善草书，官至征北将军也。 

　　范晔，字蔚宗，顺阳人也。父泰。晔官至太子詹事。工于草、隶，小篆尤精。师范羊欣，不能隽拔。永嘉二十年伏诛。诸葛长民亦善行、草，论者以为晔之流也。长民官至前将军，义熙八年伏诛。时又有张休，善隶书。初羊欣爱子敬正隶法，其崇仰以右军之体微古，不复见贵。休始改之，世乃大行。休字弘明，官至豫章太守也。 

　　齐高帝，姓萧氏，讳道成，字绍伯，兰陵人。善草书，笃好不已。祖述子敬，稍乏风骨。尝与王僧虔赌书，书毕，曰：“谁为第一？”对曰：“臣书臣中第一，陛下书帝中第一。”帝笑曰：“卿可谓善自谋矣。”然太祖与简穆赌书，亦犹鸡之搏狸，稍不自知量力也。年五十六崩。太子赜，亦善书，伦字世调，多才艺，善隶书，始变古法，甚有娟好，过诸昆弟。伦子确，字仲正，才兼文武，甚工草、隶，为侯景所杀。(太子赜后当有误。) 

　　谢朓，字玄晖，陈留人，官至吏部郎中。风华黼藻，当时独步。草书甚有声，草殊流美。薄暮川上，余霞照人。春晚林中，飞花满目。诗曰：“有美一人，清扬婉兮。邂逅相遇，适我愿兮。”是之谓矣。颜延之亦善草书，乃其亚也。 

　　梁武帝，姓萧氏，讳衍，字叔达，兰陵中都里人，丹阳尹顺之之子。好草书，状貌亦古，乏于筋骨，既无奇姿异态，有减于齐高矣。年八十六崩。子纲、纶、绎，并有书名也。 

　　庾肩吾，字叔慎，新野人，官至度支尚书。才华既秀，草、隶兼善，累纪专精，遍探名法，可谓赡闻之士也。变态殊妍，多惭质素，虽有奇尚，手不称情，乏于筋力。“文胜质则史”，是之谓乎！尝作《书品》，亦有佳致。大宝元年卒。肩吾隶、草入能。子信，亦工草书。时有殷钧、范怀约、颜协等，并善隶书，有名于世。 

　　陶弘景，字通明，秣陵人，隐居丹阳茅山。善书，师祖钟、王，采其气骨，然时称与萧子云、阮研等各得右军一体。其真书劲利，欧、虞往往不如。隶、行入能。 

　　周王褒，字子深，琅琊临沂人。曾祖俭，齐侍中大尉。祖骞，梁侍中。父规，并有重名。子深，官至司空。工草、隶，师萧子云，而名亚子云。蹑而踪之，相去何远。虽风神不峻，亦士君子之流也。 

　　隋永兴寺僧智果，会稽人也，炀帝甚喜之。工书铭石，甚为瘦健，尝谓永师云：“和尚得右军肉，智果得右军骨。”夫筋骨藏于肤内，山水不厌高深。而此公稍乏清幽，伤于浅露。若吴人之战，轻进易退，勇而非猛，虚张夸耀，毋乃“小人儒”乎？果隶、行、草入能。时有僧述、僧特，与果并师智永。述困于肥钝，特伤于瘦怯。 

　　皇朝汉王元昌，神尧之子也。尤善行书，金玉其姿，挺生天骨，襟怀宣畅，洒落可观。艺业未精，过于奔放，若吕布之飞将，或轻于去就也。诸王仲季，并有能名。韩王、曹王，即其亚也。曹则妙于飞白，韩则工于草、行。魏王、鲁王，即韩王之伦也。 

　　高正臣，广平人，官至卫尉少卿。习右军之法，脂肉颇多，骨气微少，修容整服，尚有风流，可谓“堂堂乎张”也。睿宗甚爱其书。怀瓘先君与高有旧，朝士就高乞书，冯先君书之。高会与人书十五纸，先君戏换五纸以示高，不辨。客曰：“有人换公书。”高笑曰：“必张公也。”终不能辩。宋令文曰：“力则张胜，态则高强。”有人求高书一屏障，曰：“正臣故人在申州，书与仆类，可往求之。”先君乃与书之。自任润州、湖州，筋骨渐备，比见蓄者，多谓为褚后。任申、邵等州，体法又变，几合于古矣。陆柬之为高书告身，高常嫌，不将入帙，后为鼠所伤，持示先君曰：“此鼠甚解正臣意耳。”风调不合，一至于此。正臣隶、行、草入能。 

　　裴行俭，河东人，官至兵部尚书。工草书，行及章草并入能。有若搢绅之士，其貌伟然，华衮金章，从容省闼。 

　　王知敬，洛阳人，官至太子家令。工草及行，尤善章草，入能。肤骨兼有，戈戟足以自卫，毛翮足以飞翻，若翼大略，宏图摩霄，殄冠则未奇也。房仆射玄龄与此公同品。房行、草亦风流秀颖，可与亚能。又殷侍御仲容，善篆、隶，题署尤精，亦王之雁行也。 

　　宋令文，河南陕人，官至左卫中郎将。奇姿伟丽，身有三绝，曰书、画、力，尤于书备兼诸体。偏意在草，甚欲究能。翰简翩翩，甚得书之媚趣。若与高卿比权量力，则驺忌之类徐公也。 

　　王绍宗，字承烈，江都人。父修礼。越王友道云孙也。承烈官至秘书少监。清鉴远识，才高书古，祖述子敬，钦羡柬之。其中年小真书，体象尤异，沉邃坚密，虽华不逮陆，而古乃齐之。其行、草及章草次于真。晚节之草，则攻乎异端，度越绳墨，薰莸同器，玉石兼储。苦以败为瑕，笔乖其指。尝与人云：“鄙夫书翰无功者，特由微水墨之积习，常清心率意，虚神静思以取之。每与吴中陆大夫论及此道，明朝必不觉已进。陆于后密访知之，嗟赏不少。将余比虞君，以虞亦不临写故也。但心准目想而已。闻虞眠布被中，恒手画肚，与余正同也。”阮交州断割不足，陆大夫芜秽有余。此公尤甚于陆也。又曾谓所亲曰：“自恨不能专有功，褚虽以过，陆犹未及。”承烈隶、行、章草入能。兄嗣宗，亦善书，况之二陆，则少监可比德于平原矣。 

　　孙虔礼，字过庭，陈留人，官至率府录事参军，博雅有文章，草书宪章二王，至于用笔，隽拔刚断，尚异好奇，然所谓少功用，有天材，真、行之书，亚于草矣。尝作《运笔论》，亦得书之指趣也。与王秘监相善，王则过于迟缓，此公伤于急速。使二子宽猛相济，是为合矣。虽管夷吾失于奢，晏平仲失于俭，终为贤大夫也。过庭隶、行、草入能。

　　薛稷，河东人，官至太子少保。书学褚公，尤尚绮丽，媚好肤肉，得师之半，可谓河南公之高足，甚为时所珍尚。虽似范睢之口才，终畏何曾之面质。如听言信行，亦可使为行人；观行察言，或见非于宰我。以罪伏诛。稷隶、行入能。魏草书亦其亚也。 

　　卢藏用，字子潜，京兆长安人，官至黄门侍郎。书则幼尚孙草，晚师逸少，虽阙于工，稍闲体范。八分之制，颇伤疏野。若况之前列，则有奔驰之劳；如传之后昆，亦有规矩之法。子潜隶、行、草入能。 

　　自陈遵、刘穆之起滥觞于前，曹喜、杜度激洪波于后，群能间出，角立挺拔。或秘象天府，或藏器竹帛。虽经千载，历久弥珍。并可耀乎祖先，荣及昆裔。使夫学者发色开华，灵心警悟，可谓琴瑟在耳，贝锦成章。或得之于齐，或失之于楚。足为龟镜，自可韦弦。此皆天下之闻人，入于品列，其有不遭明主以展其材，不遇知音以扬其业，盖不知矣。亦犹道虽贵，必得时而后动。有势而后行，况琐琐之势哉！ 

　　评曰：盖一味之嗜，五性不同；殊音之发，契物斯失。方类相袭，且或如彼，况书之臧否、情之爱恶无偏乎？若毫厘较量，谁验准的；推其大率，可以言诠。观昔贤之评书，或有不当。王僧虔云：“亡从祖中书令笔力过子敬者。”“君子周而不比”，乃有党乎？ 

　　梁武帝云：“钟繇书法，十有二意。世之书者，多师二王。元常逸迹，曾不睥睨。竞巧趣精细，殆同机神。逸少至于学钟势巧，及其独运，意疏字缓。譬犹楚音习夏，不能无楚。”子敬之不逮真，亦劣章草。然观其行、草之会，则神勇盖世。况之于父，犹拟抗行；比之钟、张，虽勍敌，仍有擒猛之势。夫天下之能事，悉难就也。假如效萧子云书，虽则童孺，但至效数日，见者无不云学萧书。欲窥钟公，其墙数仞，罕得其门者。小王则若惊风拔树，大力移山，其欲效之，立见僵仆，可知而不可得也。右军则虽学者日勤，而体法日速。可谓钻之弥坚，仰之弥高。其诸异乎？莫可知也已则优断矣。右军云：“吾书比之钟、张，终当抗衡，或谓过之。张学犹当雁行。”又云：“吾真书胜钟，草故减张。”羊欣云：“羲之便是少推张学。”庾肩吾云：“张功夫第一，天然次之；天然不及钟，功夫过之。”

　　怀素以为杜草盖无所师，郁郁灵变，为后册楷则，此乃天然第一也。有遒变杜君草体，以至草圣。天然所资，理在可度；池水尽墨，功又至焉。太傅虽习曹、蔡，隶法艺过于师。青出于蓝，独探神妙。右军开凿通津，神模天巧，故能增损古法，裁成今体。进退宪章，耀父含质。推方履度，动必中庸。英气绝伦，妙节孤峙。然此数公，皆藉因循。至于变化天然，何独许钟而不言杜。亦由杜在张前一百余年，神踪罕见，纵有佳者，难乎其议，故世之评者言钟、张。夫钟、张心晤手从，动无虚发，不复修饰，有若生成。二王心手或违，因斯精巧。发叶敷华，多所默缀。是知钟、张得之于未萌之前，二王见之于已然之后。然庾公之评未有焉。故常文休云：“二王自可，未能足之书也。”或以此为累，然草、隶之间，已为三古。伯度为上古，钟、张为中古，羲、献为下古。王僧虔云：“谢安殊自矜重，而轻子敬之术。尝为子敬书嵇中散诗，子敬或作佳书与之，意必珍录，乃题后答之，亦以为恨。”或云，安问子敬：“君书何如家君？”答云：“固当不同。”安云：“外论殊不尔。”又云：“人那得知此？”乃短谢公也。羊欣云：“张字形不及古，自然不如小王。”虞龢云：“古质而今妍数之常，爱妍而薄质人之情。钟、张方之二王，可谓古矣，岂得无妍质之殊？父子之间，又为今古。子敬穷其妍妙，固其宜也。并以小王居胜，达人通论，不其然乎？”羊欣云：“右军古今莫二。”虞龢云：“献之始学父书，正体乃不相似。至于笔绝章草，殊相拟类，笔迹流泽，婉转妍媚，乃欲过之。”王僧虔云：“献之骨势不及父，媚趣过之。”萧子良云：“崔、张以来，归美于逸少。仆不见前古人之迹，计亦无过之。”孙过庭云：“元常专工于隶书，伯英犹精于草体。彼之二美，而羲、献兼之，并有得也。”夫椎轮为大辂之始，以椎轮之朴，不如大辂之华。盖以拙胜工，岂以文胜质。若谓文胜质，诸子不逮周、孔，复何疑哉？或以法可传，则轮扁不能授之于子。是知一致而百虑，异轨而同奔。钟、张虽草创称能，二王乃差池称妙。若以居先则胜，钟、张亦有所师，固不可文质先后而求之。盖一以贯之求其合，天下之达道也。虽则齐圣跻神，妙各有最。若真书古雅，道合神明，则元常第一；若真行妍美，粉黛无施，则逸少第一；若章草古逸，极致高深，则伯度第一；若章则劲骨，天纵草则，变化无方，则伯英第一；其间备精诸体，唯独右军。次至大令。然子敬可谓《武》，“尽美矣，未尽善也”；逸少可谓《韶》，“尽美矣，又尽善也”。然此五贤，各能尽心，而际于圣。或有侮毁，亦犹日月之蚀，无损于明。白云在天，瞻望悠邈。固同为终古独绝，百世之模楷。高步于人伦之表，栖迟于墨妙之门。不可以规矩其形，律吕其度。鹏抟龙跃，绝迹霄汉，所谓得玄珠于赤水矣。其或继书者，虽百世可知。 

　　然史籀、李斯，即字书累叶之祖。其所制作，并神妙至极，盖无等夷；八分书则伯喈制胜，出世独立，谁敢比肩。至如崔及小张、韦、卫、皇、索等，虽则同品，不居其最。并不备载较量，然各峻彼云峰，增其海派，使后世资瞻仰而露润焉。赵壹有贬草之论，仍笑重张芝书为秘宝者。嗟夫！“道不同，不相为谋。”夫艺之在己，如木之加实，草之增叶。绘以众色为章，食以五味而美。亦犹八卦成列，八音克谐，聋瞽之人，不知其谓。若知其故，耳想心识，自该通审，其不知，则聋瞽者耳。庾尚书以臧否相推，而列九品，升阮研与卫瓘、索靖、韦诞、皇象、钟会同居第三等，此若棠杜之树，植橘柚之林。又抑薄绍之与齐高帝等三十人同为第七等，亦犹屈盐梅之量，处掾属之伍。李夫人以程邈居第一品，且书传所载，程创为隶法。其于工拙，蔑尔无闻，遗迹又无，何以知其品第？又云梁氏石书雅劲于韦、蔡。以梁比蔡，岂不悬绝。又张昶，伯英之弟，妙于草、隶、八分，混兄之书，故谓之“亚圣”。卫恒兼精体势，时人云得伯英之骨，并居第四，仍与汉王同流。又黜桓玄、谢安、萧子云、释智永、陆柬之等与王知敬同居第五等，若此数子，岂与埒能？耆好不同，又加之以言，况可尽之于刚柔消息，贵乎适宜，形象无常，不可典要，固难平也。萧子云言欲作《二王论草、隶法》，言不尽意，遂不能成。又云：“顷得书，意转深，点画之间，所言不得尽其妙者，事事皆然。”诚哉是言也！ 

　　“艺成而下，德成而上。”然书之为用，施于竹帛，千载不朽，亦犹愈没没而无闻哉！万事无情，胜寄在我。苟视迹而合趣，或循干而得人。虽身沉而名飞，冀托之以神契。每见片善，何庆如之。怀瓘恨不果游目天府，备观名迹，徒勤劳乎其所未闻，祈求乎其所未见。今录所闻见，粗如前列。学惭于博，识不迨能。缮奇缵异，多所未尽。且如抱绝俗之才，孤秀之质，不容于世，或复何恨？故孔子曰：“博学深谋而不遇者众矣，何独丘哉！”然识贵行藏，行忌明洁。至人晦迹，其可尽知？ 

　　开元甲子岁，广陵卧疾，始焉草创。其触类生变，万物为象，庶乎《周易》之体也；其一字褒贬，微言劝戒，窃乎《春秋》之意也；其不虚美，不隐恶，近乎马迁之书也。冀其众美，以成一家之言。虽知不知为上，然独善之与兼济，取舍其为孰多？童蒙有求，思盈半矣。且二王既没，书或在兹。语曰：“能言之者，未必能行；能行之者，未必能言。”何必备能而后为评。岁洎丁卯，荐笔削焉。

　　系论　赵撰（字克勋）

　　昔牺后作易，周公创礼，孔父修雅，岂徒异之而已将，实大造化之根，出君臣之义，考风俗之正耳。若三圣不作则后王何述，故天地非伏皇不昭，长幼非周公不序，雅颂又非孔子不列矣。是三圣者，所谓能弘其道而由之也。兹又论夫文字发轫，笺翰殊出，本于其初以迄今代。三千余载眇然难知，而书断之为义也。闻我后之所好述古能以方之，不谓其智乎。较前人之尤工陈清颂以别之，不谓其白乎。体物备象有大易之制，纪时录号同春秋之典。自古文逮草迹列十书，而详其祖首神品，至能笔出三等而备厥。人所谓执简之太素，含毫之万象。申之宇宙，能事斯毕矣。若是夫古或作之有不能评之，评之有不能文之，今斯书也，统三美而绝举成一家。以孤振虽非孔父所刊，犹是丘明同事。伟哉！独哉！君哉！臣哉！前载所不述，非夫人之能，谁究哉！  
