文笔式 佚名
　　
　　六志
　　一曰直言志。二曰比附志。三曰寄怀志。四曰起赋志。五曰贬毁志。六曰赞誉志。
　　一曰直言志。
　　直言志者，谓的申物体，指事而言，不藉余风，别论其咏。即假作《屏风诗》曰：“绿叶霜中夏，红花雪里春。去马不移迹，来车岂动轮。”
　　二曰比附志。
　　比附志者，谓论体写状，寄物方形。意托斯间，流言彼处。即假作《赠别诗》曰：“离情弦上急，别曲雁边嘶。低云百种(千过)郁，重露几(千)行啼。”
　　三曰寄怀志。
　　寄怀志者，谓情含郁抑，语带几微。事侧(例)膏肓，词褒谲诡。即假作《幽兰诗》曰：“日月虽不照，馨香要自丰。有怨生幽地，无由逐远风。”
　　四曰起赋志。
　　起赋志者，谓斥论古事，指列今词。模春秋之旧风，起笔札之新号。或指人为定，就迹行以题篇；或立事成规，造因由而遣笔。附申名况，托志流(浮)言。例此之徒，皆名起赋。即假作《赋得鲁司寇诗》曰：“隐见通荣辱，行藏备卷舒。避席谈曾子，趋庭诲伯鱼。”
　　五曰贬毁志。
　　贬毁志者，谓指物实佳，兴文道恶，他言作是，我说宜非。文笔见贬，言词致毁，证善为恶，因以名之。即假作《田家诗》曰：“有意嫌千石，无心羡九卿。且悦丘园好，何论冠盖生。”
　　六曰赞誉志。
　　赞誉志者，谓心珍贱物，言贵者不如；意重今人，云先贤莫及。词褒笔味，玄欺丰岁之珠；语赞文峰，剧胜饥年之粟。小中生大，短内生长，拔滞升微，方云赞誉。即假作《美人诗》曰：“宋腊何须说，虞姬未足谈。颊态花翻愧，眉成月倒惭。”
　　(以上《文镜秘府论》地卷)
　　八阶
　　○《文镜秘府论》地卷“八阶”节本于《笔札华梁》，题下注“《文笔式》略同”。参《笔札华梁》“八阶”节，此处从略。
　　属对
　　○《文镜秘府论》东卷《二十九种对》首列十一对云：“古人同出斯对。”包括《文笔式》、《笔札华梁》、《诗髓脑》、《诗议》及《唐朝新定诗格》，其中属于《文笔式》和《笔札华梁》者颇难厘清。故此节文字与《笔札华梁》有重合之处。
　　第一，的名对。
　　的名对者，正也。凡作文章，正正相对。上句安“天”，下句安“地”；上句安“山”，下句安“谷”；上句安“东”，下句安“西”；上句安“南”，下句安“北”；上句安“正”，下句安“斜”；上句安“远”，下句安“近”；上句安“倾”，下句安“正”。如此之类，名为的名对。初学作文章，须作此对，然后学余对也。诗曰：“东圃青梅发，西园绿草开。砌下花徐去，阶前絮缓来。”
　　第二，隔句对。
　　隔句对者，第一句与第三句对，第二句与第四句对。如此之类，名为隔句对。诗曰：“昨夜越溪难，含悲赴上兰。今朝逾岭易，抱笑入长安。”
　　第三，双拟对。
　　双拟对者，一句之中所论，假令第一字是“秋”，第三字亦是“秋”，二“秋”拟第二字，下句亦然。如此之类，名为双拟对。诗曰：“夏暑夏不衰，秋阴秋未归。炎至炎难却，凉消凉易追。”
　　第四，联绵对。
　　联绵对者，不相绝也。一句之中，第二字第三字是重字，即名为联绵对。但上句如此，下句亦然。诗曰：“看山山已峻，望水水仍清。听蝉蝉响急，思乡乡别情。”
　　第五，互成对。
　　互成对者，“天”与“地”对；“日”与“月”对；“麟”与“凤”对；“金”与“银”对；“台”与“殿”对；“楼”与“榭”对。两字若上下句安，名的名对。若两字一处用之，是名互成对。言互相成也。诗曰：“天地心间静，日月眼中明。麟凤千年贵，金银一代荣。”
　　第六，异类对。
　　异类对者，上句安“天”，下句安“山”；上句安“云”，下句安“微”；上句安“鸟”，下句安“花”；上句安“风”，下句安“树”。如此之类，名为异类对。非是的名对，异同比类，故言异类对。但解如此对，并是大才。笼罗天地，文章卓秀，才无拥滞，不问多少，所作成篇。但如此对，益诗有功。诗曰：“天清白云外，山峻紫微中。鸟飞随去影，花落逐摇风。”
　　第七，赋体对。
　　赋体对者，或句首重字，或句首叠韵，或句腹叠韵；或句首双声，或句腹双声。如此之类，名为赋体对。似赋之形体，故名赋体对。诗曰：句首重字：“袅袅树惊风，丽丽云蔽月。”“皎皎夜蝉鸣，胧胧晓光发。”句腹重字：“汉月朝朝暗，胡风夜夜寒。”句尾重字：“月蔽云晒晒，风惊树袅袅。”句首叠韵：“徘徊四顾望，怅悢独心愁。”句腹叠韵：“君赴燕然戍，妾坐逍遥楼。”句尾叠韵：“疏云雨滴沥，薄雾树朦胧。”句首双声：“留连千里宾，独待一年春。”句腹双声：“我陟崎岖岭，君行峣崅山。”句尾双声：“妾意逐行云，君身入暮门。”
　　第八，双声对。
　　第九，叠韵对。
　　第十，回文对。
　　第十一，意对。
　　诗曰：“岁暮临空房，凉风起坐隅。寝兴日已寒，白露生庭芜。”又曰：“上堂拜嘉庆，入室问何之。日暮行采归，物色桑榆时。”
　　第十二，头尾不对。
　　今江东文人作诗，头尾多有不对。如“侠客倦艰辛，夜出小平津。马色迷关吏，鸡鸣起戍人，露鲜华剑影，月照宝刀新。问我将何去，北海就孙宾。”此即首尾不对之诗，其有故不对者若之。
　　第十三，总不对对。
　　如“平生少年日，分手易前期。及尔同衰暮，非复别离时。勿言一樽酒，明日难共持。梦中不识路，何以慰相思。”此总不对之诗，如此作者，最为佳妙。夫属对法，非直风花竹木用事而已。若双声即双声对，叠韵即叠韵对。
　　句例
　　○《文镜秘府论》东卷《笔札七种言句例》，前七例多出于《笔札华梁》，八至十一言句例则出于《文笔式》。
　　二言句例。“翼乎”、“沛乎”等是。
　　三言句例。“春可乐，秋可哀。”
　　八言句例。八言句者：“吾家嫁我兮天一方，远托异国兮乌孙王。”
　　九言句例。九言句者：“嗟余薄德从役至他乡，筋力疲顿无意入长杨。”
　　十言句例。
　　十一言句例。《文赋》云：“沈辞怫悦，若游鱼衔钩而出重渊之深；浮藻联翩，犹翔鸟缨缴而坠曾云之峻。”下句皆十一字是也。
　　(以上《文镜秘府论》东卷)
　　论体
　　○《文镜秘府论》南卷《论体》，据小西甚一考乃出于《文笔式》，王利器以为出于《四声指归》，姑列于此，以俟后考。《定位》节同。
　　凡制作之士，祖述多门，人心不同，文体各异。较而言之，有博雅焉，有清典焉，有绮艳焉，有宏壮焉，有要约焉，有切至焉。夫模范经诰，褒述功业，渊乎不测，洋哉有闲，博雅之裁也。敷演情志，宣照德音，植义必明，结言唯正，清典之致也。体其淑姿，因其壮观，文章交映，光彩傍发，绮艳之则也。魁张奇伟，阐耀威灵，纵气凌人，扬声骇物，宏壮之道也。指事述心，断辞趣理，微而能显，少而斯洽，要约之旨也。舒陈哀愤，献纳约戒，言唯折中，情必曲尽，切至之功也。
　　至如称博雅，则颂、论为其标。颂明功业，论陈名理。体贵于弘，故事宜博；理归于正，故言必雅也。语清典，则铭、赞居其极。铭题器物，赞述功德，皆限以四言，分有定准。言不沉逭，故声必清；体不诡杂，故辞必典也。陈绮艳，则诗、赋表其华。诗兼声色，赋叙物象，故言资绮靡，而文极华艳。叙宏壮，则诏、檄振其响。诏陈王命，檄叙军容，宏则可以及远，壮则可以威物。论要约，则表、启擅其能。表以陈事，启以述心，皆施之尊重，须加肃敬，故言在于要，而理归于约。言切至，则箴、诔得其实。箴陈戒约，诔述哀情，故义资感动，言重切至也。凡斯六事，文章之通义焉。苟非其宜，失之远矣。博雅之失也缓，清典之失也轻，绮艳之失也淫，宏壮之失也诞，要约之失也阑，切至之失也直。体大义疏，辞引声滞，缓之致焉。文体既大，而义不周密，故云疏；辞虽引长，而声不通利，故云滞也。理入于浮，言失于浅，轻之起焉。叙事为文，须得其理，理不甚会，则觉其浮；言须典正，涉于流俗，则觉其浅。体貌违方，逞欲过度，淫以兴焉。文虽绮艳，犹须准其事类相当，比拟叙述。不得体物之貌，而违于道；逞己之心，而过于制也。制伤迂阔，辞多诡异，诞则成焉。宏壮者，亦须准量事类可得施言，不可漫为迂阔，虚陈诡异也。情不申明，事有遗漏，阑因见焉。谓论心意不能尽申，叙事理又有所阙焉也。体尚专直，文好指斥，直乃行焉。谓文体不经营，专为直置，言无比附，好相指斥也。故词人之作也，先看文之大体，随而用心。谓上所陈文章六种，是其本体也。遵其所宜，防其所失，博雅、清典、绮艳、宏壮、要约、切至等，是其所宜也；缓、轻、淫、阑、诞、直等，是其所失也。故能辞成炼核，动合规矩。而近代作者，好尚互舛，苟见一涂，守而不易，至今摛章缀翰，罕有兼善。岂才思之不足，抑由体制之未该也。
　　○小字或为空海释文，未能确定，姑列于此。下同。
　　凡作文之道，构思为先，亟将用心，不可偏执。何者？篇章之内，事义甚弘，虽一言或通，而众理须会。若得于此而失于彼，合于初而离于末，虽言之丽，固无所用之。故将发思之时，先须惟诸事物，合于此者。既得所求，然后定其体分。必使一篇之内，文义得成。谓篇从始至末，使有文义，可得连接而成也。一章之间，事理可结。章者，若文章皆有科别，叙义可得连接而成事，以为一章，使有事理，可结成义。通人用思，方得为之。
　　大略而论：建其首，则思下辞而可承；陈其末，则寻上义不相犯；举其中，则先后须相附依；此其大指也。若文系于韵者，则量其韵之少多。若事不周圆，功必疏阙。与其终将致患，不若易之于初。然参会事情，推校声律，动成病累，难悉安稳。如其理无配偶，音相犯忤，三思不得，足以改张。或有文人，昧于机变，以一言可取，殷勤恋之，劳于用心，终是弃日。若斯之辈，亦胶柱之义也。
　　又文思之来，苦多纷杂，应机立断，须定一途。若空勌品量，不能取舍，心非其决，功必难成。然文无定方，思容通变，下可易之于上，前得回之于后。若语在句末，得易之于句首；或在前言，可迻于后句也。研寻吟咏，足以安之；守而不迻，则多不合矣。然心或蔽通，思时钝利，来不可遏，去不可留。若也情性烦劳，事由寂寞，强自催逼，徒成辛苦。不若韬翰屏笔，以须后图，待心虑更澄，方事连缉。非止作文之至术，抑亦养生之大方耳。
　　定位
　　凡制于文，先布其位，犹夫行陈之有次，阶梯之有依也。先看将作之文，体有大小。若作碑、志、颂、论、赋、檄等，体法大；启、表、铭、赞等，体法小也。又看所为之事，理或多少。叙人事、物类等，事理有多者、有少者。体大而理多者，定制宜弘；体小而理少者，置辞必局。须以此意，用意准之，随所作文，量为限定。谓各准其文体事理，量定其篇句多少也。既已定限，次乃分位，位之所据，义别为科。虽主一事为文，皆须次第陈叙，就理分配，义别成科，其若夫、至如、于是、所以等，皆是科之际会也。众义相因，厥功乃就。科别所陈之义，各相准望连接，以成一文也。故须以心揆事，以事配辞。谓人以心揆所为之事，又以此事分配于将作之辞。总取一篇之理，折成众科之义。谓以所为作篇之大理，分为科别小义。
　　其为用也，有四术焉：一者分理务周。谓分配其理，科别须相准望，皆使周足得所，不得令或有偏多偏少者也。二者叙事以次。谓叙事理须依次第，不得应在前而入后，应入后而出前，及以理不相干，而言有杂乱者。三者义须相接。谓科别相连，其上科末义，必须与下科首义相接也。四者势必相依。谓上科末与下科末，句字多少及声势高下，读之使快，即是相依也。其犯避等状，已具“声病”条内。然文纵有非犯而声不便者，读之是悟，即须改之，不可委载也。理失周，则繁约互舛。多则义繁，少则义约，不得分理均等，是故云舛也。事非次，则先后成乱。理相参错，故失先后之次也。义不相接，则文体中绝。两科际会，义不相接，故寻之若文体中断绝也。势不相依，则讽读为阻。两科声势，自相乖舛，故读之以致阻难也。若斯并文章所尤忌也。
　　故自于首句，迄于终篇，科位虽分，文体终合。理贵于圆备，言资于顺序，使上下符契，先后弥缝。上科与下科，事相成合，若符契然。科之先后，皆相弥缝，以合其理也。择言者不觉其孤，言皆符合不孤。寻理者不见其隙，隙，孔也。理相弥合，故无孔也。始其宏耳。又文之大者，藉引而申之。文体大者，须依其事理，引之使长，又申明之，使成繁富也。文之小者，在限而合之。文体小者，亦依事理，豫定其位，促合其理，使归约也。申之则繁，合之则约。善申者，虽繁不得而减。言虽繁多，皆相须而成义，不得减之令少也。善合者，虽约不可而增。言虽简少，义并周足，不可增之使多。皆在于义得理通，理相称惬故也。若使申而越其义，谓申之乃虚相依托，越于本义也。合而遗其理，谓合之伤于疏略，漏其正理也。疏秽之起，实在于兹。理不足，故体必疏；义相越，故文成秽也。此固文人所宜用意。或有作者，情非通晤，不分先后之位，不定上下之伦，苟出胸怀，便上翰墨，假相聚合，无所附依，事空致于混淆，辞终成于隙碎。斯人之辈，吾无所裁矣。
　　篇既连位而合，位亦累句而成。然句无定方，或长或短。长有逾于十，如陆机《文赋》云：“沈辞怫悦，若游鱼衔钩而出重渊之深；浮藻联翩，犹翔鸟缨缴而坠曾云之峻。”下句皆十一字也。短有极于二，如王褒《圣主得贤臣颂》云：“翼乎，若鸿毛之顺风；沛乎，若巨鳞之纵壑。”上句皆两字也。在于其内，固无待称矣。谓十字以下，三字已上，文之常体，故不待称也。然句既有异，声亦互舛，句长声弥缓，句短声弥促，施于文笔，须参用焉。杂文笔等，皆句字或长或短，须参用也。其若诗、赞、颂、铭，句字有限者，非也。就而品之，七言已去，伤于大缓；三言已还，失于至促。准可以间其文势，时时有之。至于四言，最为平正，词章之内，在用宜多。凡所结言，必据之为述。至若随之于文，合带而以相参，则五言、六言，又其次也。至如欲其安稳，须凭讽读，事归临断，难用辞穷。言欲安施句字，须读而验之。在临时断定，不可预言者也。
　　然大略而论，忌在于频繁，务遵于变化。若置四言、五言、六言等体，不得频繁，须变化相参用也。假令一对之语，四句而成，笔皆四句合成一对。便用四言，以居其半，其余二句，杂用五言、六言等。谓对语内，二句用四言，余二句或用五言、六言、七言是也。或经一对、两对已后，乃须全用四言。若一对四句，并全用四言也。既用四言，又更施其杂体。还谓上下对内，四言与五言等参用也。循环反覆，务归通利。然“之”、“于”、“而”、“以”间句，常频对有之，读则非便，能相回避，则文势调矣。谓“而”“以”“之”“于”等间成句者，不可频对体同。其七言、三言等，须看体之将变，势之相宜，随而安之，令其抑扬得所。然施诸文体，互有不同：文之大者，得容于句长。若碑、志、论、檄、赋、诔等，文体大者，得容六言以上者多。文之小者，宁取于句促。若表、启等，文体法小，宁使四言以上者多也。何则？附体立辞，势宜然也。细而推之，开发端绪，写送文势，则六言、七言之功也；泛叙事由，平调声律，四言、五言之能也；体物写状，抑扬情理，三言之要也。虽文或变通，不可专据，谓有任人意改变，不必当依此等状。叙其大抵，实在于兹。其八言、九言、二言者，时有所值，可得施之，其在用至少，不复委载也。
　　(以上《文镜秘府论》南卷)
　　文病
　　○《文镜秘府论》西卷《文二十八种病》实列三十种病，前八病见引于魏文帝《诗格》，与《文笔式》多类似。《本朝文粹》引及《文笔式》亦可与《文镜秘府论》相印证。第九病至十四病据小西甚一说，亦出自《文笔式》。
　　第一，平头。
　　平头诗者，五言诗第一字不得与第六字同声，第二字不得与第七字同声。同声者，不得同平上去入四声。犯者名为犯平头。平头诗曰：“芳时淑气清，提壶台上倾。”如此之类，是其病也。又诗曰：“山方翻类矩，波圆更若规。树表看猿挂，林侧望熊驰。”又诗曰：“朝云晦初景，丹池晚飞雪。飘枝聚还散，吹杨凝且灭。”
　　第二，上尾。
　　上尾诗者，五言诗中，第五字不得与第十字同声，名为上尾。诗曰：“西北有高楼，上与浮云齐。”如此之类，是其病也。又曰：“可怜双飞凫，俱来下建章。一个今依是，拂翮独先翔。”又曰：“荡子别倡楼，秋庭夜月华。桂叶侵云长，轻光逐汉斜。”若以“家”代“楼”，此则无妨。
　　第三，蜂腰。
　　蜂腰诗者，五言诗一句之中，第二字不得与第五字同声。言两头粗，中央细，似蜂腰也。诗曰：“青轩明月时，紫殿秋风日。曈昽引夕照，晻暧映容质。”又曰：“闻君爱我甘，窃独自雕饰。”又曰：“徐步金门出，言寻上苑舂。”
　　第四，鹤膝。
　　鹤膝诗者，五言诗第五字不得与第十五字同声。言两头细，中央粗，似鹤膝也。以其诗中央有病。诗曰：“拨棹金陵渚，遵流背城阙。浪蹙飞船影，山挂垂轮月。”又云：“陟野看阳春，登楼望初节。绿池始沾裳，弱兰未央结。”
　　第五，大韵。
　　大韵诗者，五言诗若以“新”为韵，上九字中，更不得安“人”、“津”、“邻”、“身”、“陈”等字。既同其类，名犯大韵。诗曰：“紫翮拂花树，黄鹂闲绿枝。思君一叹息，啼泪应言垂。”又曰：“游鱼牵细藻，鸣禽哢好音。谁知迟暮节，悲吟伤寸心。”
　　第六，小韵。
　　小韵诗，除韵以外，而有迭相犯者，名为犯小韵病也。诗曰：“搴帘出户望，霜花朝漾日。晨莺傍杼飞，早燕排轩出。”又曰：“夜中无与语，独寤抚躬叹。唯惭一片月，流彩照南端。”
　　凡小韵，居五字内急，九字内少缓，然此病虽非巨害，避为美。
　　第七，傍纽。
　　傍纽诗者，五言诗一句之中有“月”字，更不得安“鱼”、“元”、“阮”、“愿”等之字。此即双声，双声即犯傍纽。亦曰，五字中犯最急，十字中犯稍宽。如此之类，是其病。诗曰：“鱼游见风月，兽走畏伤蹄。”如此类者，是又犯傍纽病。又曰：“元生爱皓月，阮氏愿清风。取乐情无已，赏玩未能同。”又曰：“云生遮丽月，波动乱游鱼。凉风便入体，寒气渐钻肤。”
　　傍纽者，据傍声而来与相忤也。然字从连韵，而纽声相参。若“金”、“锦”、“禁”、“急”、“阴”、“饮”、“荫”、“邑”，是连韵纽之。若“金”之与“饮”，“阴”之与“禁”，从傍而会，是与相参之也。如云：“丈人且安坐，梁尘将欲飞。”“丈”与“梁”，亦“金”、“饮”之类，是犯也。
　　第八，正纽。
　　正纽者，五言诗“壬”、“衽”、“任”、“入”四字为一纽。一句之中，已有“壬”字，更不得安“衽”、“任”、“入”等字。如此之类，名为犯正纽之病也。诗曰：“抚琴起和曲，叠管泛鸣驱。停轩未忍去，白日小踟蹰。”又曰：“心中肝如割，腹里气便焦。逢风回无信，早雁转成遥。”“肝”“割”同纽，深为不便。
　　正纽者，谓正双声相犯。其双声虽一，傍正有殊。从一字纽之得四声，是正也。若“元”、“阮”、“愿”、“月”是。若从他字来会成双声，是傍也。若“元”、“阮”、“愿”、“月”是正，而有“牛”、“鱼”、“妍”、“砚”等字，来会“元”、“月”等字成双声是也。如云：“我本汉家子，来嫁单于庭。”“家”、“嫁”是一纽之内，名正双声，名犯正纽者也。傍纽者，如“贻我青铜镜，结我罗裙裾”。“结”、“裙”是双声之傍，名犯傍纽也。又一法，凡入双声者，皆名正纽。
　　第九，水浑病。
　　谓第一与第六之犯也。假作《春诗》曰：“沼萍遍水缬，榆荚满枝钱。”又曰：“斜云朝陈列，回娥夜抱弦。”
　　第十，火灭病。
　　谓第二与第七之犯也。即假作《闺怨诗》曰：“尘暗离后镜，带永别前腰。”又曰：“怨心千过绝，啼眼百回垂。”
　　第十一，木枯病。
　　谓第三与第八之犯也。即假作《秋诗》曰：“金风晨泛菊，玉露宵沾兰”。又曰：“玉轮夜进辙，金车昼灭途。”
　　第十二，金缺病。
　　谓第四与第九之犯也。夫金生兑位，应命秋律于西方。上句向终，下句欲末，因数命之，故生斯号。即假作《寒诗》曰：“兽炭陵晨送，鱼灯彻宵燃。”又曰：“狐裘朝除冷，亵褥夜排寒。”
　　第十三，阙偶病。
　　谓八对皆无，言靡配属。由言匹偶，因以名焉。假作《述怀诗》曰：“鸣琴四五弄，桂酒复盈杯。”又曰：“夜夜怜琴酒，优游足畅情。”
　　第十四，繁说病。
　　谓一文再论，繁词寡义。或名相类，或名疣赘。即假作《对酒诗》曰：“清觞酒恒满，绿酒会盈杯。”又曰：“满酌余当进，弥瓯我自倾。”
　　(以上《文镜秘府论》西卷)
　　文笔十病得失
　　平头，第一句上字、第二句上字，第一句第二字、第二句第二字，不得同声。诗得者：“澄晖侵夜月，覆瓦乱朝霜。”失者：“今日良宴会，叹乐难具陈。”笔得者：“开金绳之宝历，钩玉镜之珍符。”失者：“嵩岩与华房迭游，灵浆与醇醪俱别。”然五言颇为不便，文笔未足为尤。但是疥癣微疾，非是巨害。
　　上尾，第一句末字，第二句末字，不得同声。诗得者：“萦鬟聊向牖，拂镜且调妆。”失者：“西北有高楼，上与浮云齐。”笔得者：“玄英戒律，繁阴结序。地卷朔风，天飞陇雪。”失者：“同源派流，人易世疏。越在异域，情爱分隔。”
　　笔复有隔句上尾，第二句末字，第四句未字，不得同声。得者：“设醴未同，兴言为叹。深加将保，行李迟书。”失者：“同乘共载，北游后园。舆轮徐动，宾从无声。”
　　又有踏发声，第四句末字，第八句末字，不得同声。得者：“梦中占梦，生死大空。得无所得，菩提纯净。教其本有，无比涅槃。示以无为，性空般若。”失者：“聚敛积宝，非惠公所务；记恶遗善，非文子所谈。阴虬阳马，非原室所构；土山渐台，非颜家所营。”
　　又诸手笔，第二句末与第三句末同声，虽是常式，然止可同声，不应同韵。
　　蜂腰，第一句中，第二字、第五字不得同声。诗得者：“惆怅崔亭伯。”失者：“闻君爱我甘。”笔得者：“刺是佳人。”四言。失者：“扬雄《甘泉》。”四言。得者：“云汉自可登临。”六言。“摩赤霄而理翰。”六言。失者：“美化行乎江、汉。”六言。“袭元、凯之轨高。”六言。得者：“高巘万仞排虚空。”七言。“盛轨与三代俱芳。”七言。“犹聚鹄之有神鹓。”七言。失者：“三仁殊涂而同归。”七言。“偃息乎珠玉之室。”七言。得者：“雷击电鞭者之谓天。”八言。失者：“润草沾兰者之谓雨。”八言。或云：“平声赊缓，在用最多，参彼三声，殆为太半。”
　　鹤膝，第一句末字、第三句末字不得同声。诗得者：“朝关苦辛地，雪落远漫漫。含冰陷马足，杂雨练旗竿。”失者：“沙幕飞恒续，天山积转寒。无同乱郢曲，逐扇掩齐纨。”“客从远方来，遗我一书札。上言长相思，下言久离别。”
　　笔得者：“定州跨蹑夷阻，领袖蕃维。跱神岳以镇地，疏名川以连海。”“‘原隰龙鳞’，班颂何其陋；‘桑麻条畅’，潘赋不足言。”失者：“琼玉致美，不为池隍之用；桂椒信好，而非园林之饰。”“西郊不雨，弥回天眷；东作未理，即动皇情。”如是皆次第避之，不得以四句为断。若手笔得故犯，但四声中安平声者，益辞体有力。如云：“能短能长，既成章于云表；明吉明凶，亦引气于莲上。”
　　大韵，一韵以上，不得同于韵字。如以“新”字为韵，勿复用“邻”、“亲”等字。诗得者：“运阻衡言革，时泰玉阶平。”失者：“新裂齐纨素，鲜洁如霜雪。”笔得者：“播尽善之英声，起则天之雄响。百代钦其美德，万纪怀其至仁。”失者：“倾家败德，莫不由于骄奢；兴宗荣族，必也藉于高名。”凡手笔之式，不须同韵。或有时同韵者，皆是笔之逸气。如云：“握河沈璧，封山纪石。迈三五而不追，践八九之遥迹。”
　　小韵，二句内除本韵，若已有“梅”字，不得复用“开”、“来”字。诗得者：“功高履乘石，德厚赠昭华。”失者：“昊天降丰泽，百卉挺葳蕤。”若故叠韵，两字一处，于理得通。故谢脁诗云：“怅望南浦时，徙倚北梁步。”以笔准诗亦如此。笔得者：“西辞酆邑，南据江都。”失者：“西辞丰邑，东居洛都。”若故叠韵，理通亦尔。故徐陵《殊物诏》云：“五云暧曃，鳞宗所以效灵；六气氛氲，柔和所以高气。”
　　正纽，凡四声为一纽，如“壬”、“荏”、“衽”、“入”，诗二句内，已有“壬”字，则不得复有“荏”、“衽”、“入”等字。诗得者：“《离骚》咏宿莽。”失者：“旷野莽茫茫。”凡诸手笔，亦须避之。若犯此声，则龃龉不可读。得者：“藉甚岐嶷，播扬英誉。”失者：“永嘉播越，世道波澜。”
　　傍纽，双声是也。如诗二句内有“风”一字，则不得复有此等字。诗得者：“管声惊百鸟，衣香满一园。”失者：“壮哉帝王居，佳丽殊百城。”若故双声者，得有如此。故庾信诗云：“胡笳落泪曲，羌笛断肠歌。”笔得者：“六郡豪家，从来习马；五陵贵族，作性便弓。”失者：“历数已应，而《虞书》不以北面为陋；有命既彰，而周籍犹以服事为贤。”若故双声者，亦得有如此。如云：“鉴观上代，则天禄斯归；逖听前王，则历数攸在。”如是次第避之，不得以二句为断。
　　或云，若五字内已有“阿”字，不得复用“可”字。此于诗章，不为过病。但言语不净洁，读时有妨也。今言犯者，唯论异字。如其同字，此不言。言同字者，如云：“文物以纪之，声明以发之。”“大东小东”，“自南自北”等是也。
　　或云，凡用声，用平声最多。五言内非两则三，此其常也。亦得用一用四。若四，平声无居第四；若一，平声多在第二，此谓居其要也。犹如宫羽调音，相参而和。
　　又云，赋颂有第一、第二、第三、第四或至第六句相随同类韵者。如此文句，傥或有焉，但可时解镫耳，非是常式。五三文内，时一安之，亦无伤也。又，辞赋或有第四句与第八句而复韵者，并是丈夫措意，盈缩自由，笔势纵横，动合规矩。
　　制作之道，唯笔与文。文者，诗、赋、铭、颂、箴、赞、吊、诔等是也；笔者，诏、策、移、檄、章、奏、书、启等也。即而言之，韵者为文，非韵者为笔。文以两句而会，笔以四句而成。文系于韵，两句相会，取于谐合也；笔不取韵，四句而成，任于变通。故笔之四句，比文之二句，验之文笔，率皆如此也。体既不同，病时有异。其文之犯避，皆准于前。假令文有四言、六言、七言等，亦随其句字，准前勘其声病，足悟之矣。
　　其蜂腰，从五言内辨之，若字或少多，则无此病者也。笔有上尾、鹤膝、隔句上尾、踏发等四病，词人所常避也。其上尾、鹤膝，与前不殊。束皙表云：“薄冰凝池，非登庙之珍。”“池”与“珍”同平声，是其上尾也。左思《三都赋序》云：“魁梧长者，莫非其旧。风谣歌舞，各附其俗。”“者”与“舞”同上声，是鹤膝也。隔句上尾者，第二句末与第四句末同声也。如鲍照《河清颂序》云：“善谈天者，必征象于人；工言古者，必考绩于今。”“人”与“今”同声是也。但笔之四句，比文之二句。故虽隔句，犹称上尾。亦以次避，第四句不得与第六句同声，第六句不得与第八句同声也。踏发音废者，第四句末与第八句末同声也。如任孝恭书云：“昔钟仪恋楚，乐操南音。东平思汉，松柏西靡。仲尼去鲁，命曰迟迟。季后过丰，潸焉出涕。”“涕”与“靡”同声是也。凡笔家四句之末，要会之所归。若同声，有似踏而机发，故名踏发者也。若其间际有语隔之者，犯亦无损，谓上四句末，下四句初，有“既而”、“于是”、“斯皆”、“所以”、“是故”等语也。此等之病，并须避之。
　　其鹤膝，近代词人或有犯者。寻其所犯，多是平声，如温子升《寒陵山碑序》云：“并寂漠销沈，荒凉磨灭。言谈者空知其名，经过者不识其地。”又邢子才《高季式碑序》云：“杨氏八公，历两都而后盛；荀族十卿，终二晋而方贱。”又魏收《文宣谥议》云：“九野区分，四游定判。赋命所甄，义兼星象。”“沈”与“名”、“公”与“卿”、“分”与“甄”并同声，是笔鹤膝也。文人刘善经云：“笔之鹤膝，平声犯者，益文体有力。”岂其然乎？此可时复有之，不得以为常也。其双声叠韵，须以意节量。若同句有之，及居两句之际而相承者，则不可矣。同句有者，还依前注。其居两句际相承者，如任孝恭书云：“学非摩揣，谁合赵之连鸡。但生与忧偕，贫随岁积。”“鸡”与“偕”相承而同韵，是其类也。又徐陵《劝进表》云：“蚩尤三冢，宁谓严诛。”“诛”、“冢”相承，双声是也。
　　然声之不等，义各随焉。平声哀而安，上声厉而举，去声清而远，入声直而促。词人参用，体固不恒。请试论之：笔以四句为科，其内两句末并用平声，则言音流利，得靡丽矣。兼用上、去、入者，则文体动发，成宏壮矣。看徐、魏二作，足以知之。徐陵《定襄侯表》云：“鸿都写状，皆旌烈士之风；麟阁图形，咸纪诚臣之节。莫不轻死重气，效命酬恩。弃草莽者如归，膏平原者相袭。”上对第二句末“风”，第三句末“形”；下对第二句末“恩”，第三句末“归”，皆是平声。魏收《赤雀颂序》云：“苍精父天，铨与象立；黄神母地，辅政机修。灵图之迹鳞袭，天启之期翼布。乃有道之公器，为至人之大宝。”上对第二句末“立”，第三句末“地”；下对第二句末“布”，第三句末“器”，皆非平声是也。徐以靡丽摽名，魏以宏壮流称，观于斯文，亦其效也。又名之曰文，皆附之于韵。韵之字类，事甚区分。缉句成章，不可违越。若令义虽可取，韵弗相依，则犹举足而失路，弄掌而乖节矣。故作者先在定声，务谐于韵，文之病累，庶可免矣。
　　(以上《文镜秘府论》西卷)
　　
