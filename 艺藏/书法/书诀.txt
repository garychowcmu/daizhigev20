
书诀　　（明）丰坊 撰 

　　昔人传《笔诀》云：双钩悬腕，让左侧右。虚掌实指，意前笔后。论书势云：如屋漏痕，如壁坼，如锥画沙，如印印泥，如折钗股。自锺、王以来，知此秘者，晋则谢安石、郗方回、庾稚恭、张君祖，宋则羊敬元、薄钦叔，齐则王简穆、伯宝，梁则萧景乔、萧挹、陶弘景、孙文韬，陈则蔡徵、毛喜、陈伯智、智永禅师，隋则史陵、薛道衡、丁道护、赵文渊，唐则欧阳信本、虞伯施、褚登善、薛纯陀、薛嗣通、孙过庭、锺绍京、贾膺福、李泰和、贺季真、李太白、张伯高、杜子美、颜清臣、柳诚悬、钱藏真、张从申，五代则杨凝式、释彦修，赵宋则蔡君谟、周子发、先清敏公、苏子美、黄鲁直、米元章、黄长睿、扬补之、姜尧章，金则赵周臣，元则胡汲仲、赵子昂、仲穆、钟子山、宣伯絅、薛宗海、仇仁近、黄晋卿、傅汝砺、俞伯贞、曹世长、陈叔夏、饶介之、揭曼硕、陈象贤、叶敬常、吴主一、龙子高，本朝唯宋景濂、仲珩、杨孟载、王叔明、端木孝思、陶晋生、陈文东、曾子启、先曾祖通奉府君、谢原功、陈继善、袁德骧、李贞伯、陆子渊、文徵仲、祝希哲数公而已。虽所就不一，要之皆有师法，非孟浪者。古语云：取法乎上，仅得乎中；取法乎中，斯为下矣。永、宣之后，人趋时尚，于是效宋仲温、宋昌裔、解大绅、沈民则、姜伯振、张汝弼、李宾之、陈公甫、庄孔旸、李献吉、何仲默、金元玉、詹仲和、张君玉、夏公谨、王履吉者，靡然成风，古法无馀，浊俗满纸。况于反贼李士实，娼夫徐霖、陈鹤之迹，正如蓝缕乞儿，麻风遍体，久堕溷厕，蒲伏通衢，拥肿蹒跚，无复人状，具眼鼻者，勇避千舍。乃有师之如马一龙、方元涣等，庄生所谓蝍蛆甘带，其此辈欤！ 

　　双钩悬腕者，食指、中指圆曲如钩，与拇指相齐，而撮管于指尖，则执笔挺直。大字运上腕，小字运下腕，不使肉衬于纸，则运笔如飞。让左侧右者，左肘让而居外，右手侧而过中，使笔管与鼻准相对，则行间直下而无欹曲之患。虚掌实指者，指不实则颤掣而无力，掌不虚则窒碍而无势，妙在无名指得力，三指齐撮于上，而第四指抵管于下，无垂不缩，无往不收，一画之间，变起伏于锋杪，一点之内，齐衄挫于豪芒。意前笔后者，熟玩古帖，于字形大小，偃仰平直，疏密纤秾，蕴藉于心。临纸瞑默，豫思其法，随物赋形，各得其理。扬子云：断木为棋，梡革为鞠，亦皆有法。况书居六艺之五，圣人以之参赞化育，贯彻古今。明道先生执笔甚敬，曰即此是学。近时业举白丁，厚赂主司，叨冒伦魁，舐痔权幸，骤跻膴仕，乃谓书不足学也。噫嘻，彼何知！彼何知！ 

　　无垂不缩，无往不收，则如屋漏痕，言不露圭角也。违而不犯，和而不同，带燥方润，将浓遂枯，则如壁坼，言布置有自然之巧也。指实臂悬，笔有全力，擫衄顿挫，书必入木，则如印印泥，言方圆深厚而不轻浮也。点必隐锋，波必三折，肘下风生，起止无迹，则如锥画沙，言劲利峻拔而不凝滞也。水墨得所，血润骨坚，泯规矩于方圆，遁钩绳于曲直，则如折钗股，言严重浑厚而不为蛇蚓之态也。古人论诗之妙，必曰沉着痛快。惟书亦然：沉着而不痛快，则肥浊而风韵不足；痛快而不沉着，则潦草而法度荡然。曾子曰：士不可以不弘毅。弘则旷达，毅则严重。严重则处事沉着，可以托六尺之孤；旷达则风度闲雄，可以寄百里之命。兼之而后为全德，临大节而不可夺也。姜白石云：一须人品高。此其本欤？ 

　　书有筋骨血肉。筋生于腕，腕能悬，则筋脉相连而有势；指能实，则骨体坚定而不弱。血生于水，肉生于墨。水须新汲，墨须新磨，则燥湿调匀而肥瘦得所。此古人所以必资乎器也。 

　　砚之良者，玄玉为最，温润而发墨，夏不渴水，冬不冰。其制如绍兴贡砚，高可三寸，径六寸，广三寸，面为池沟，勿蜡，下为插手，可时涤之，亦可藏笔。古砚神品曰：殷比干墓砖，周文王墓砖，宣王墓砖，齐桓公墓砖，邢侯墓砖，秦穆公墓砖，卫灵公墓砖，吴王阖闾墓砖，秦始皇墓砖，羽阳宫瓦，汉未央宫砖瓦，益寿延年瓦，阳朔砖，杨伯起澄泥，凤台砚，铜雀台砖瓦，唐吕仙陶砚，宋相州春波砚。石砚神品曰：葛仙翁岩石出唐州方城县，温州华严石，端州下岩青花子石，北岩石，惠州紫金石，洮河绿石，万州悬崖金星石，歙溪龙尾旧坑青黑卵石，婺源水船坑金纹石。妙品者曰：端溪中岩旧坑紫石，龙尾雁湖眉石，金丝罗纹石，金银间刷丝石，襄阳间玉玛瑙石，归州绿石，大沱石，潭州斧山石，夔州黟石，西都会圣宫石，淄州金雀石，青州红丝石，温州罗浮石，大理点苍山石。取大径尺许，高四寸，亦如绍兴贡砚之制，用作题署大字乃佳。 

　　制墨之法：陶烟■〈甬瓦〉数百，■〈甬瓦〉上窍十许，■〈氵繇〉其内别为檠，檠上为乳，亦十许，■〈氵繇〉其檠乳各有窍如插花者。乃取百年松脂析之，若灯草杂沉水、苏合香，投蓖麻、桐油渍之。浃十旬，插乳窍灼其端，覆以■〈甬瓦〉。乃燔桑薪、烹麋角为胶，乃取蚌胎之未成珠者及金箔龙脑，和热烟热胶，檀臼杵数万，乃为丸，为饼，为锭。忌宿胶寒煤。必半日而就。见绍兴广见录。磨墨之法：重按轻推，远引近收。每日晡时用莲房涤去宿墨，诘朝另磨，则不滞笔，亦以养砚。尖、齐、圆、健，笔之四德。尖取毛之锋，齐择毛之纯，不曲不■〈木片〉则圆，中有长柱则健。笔头须长一寸二分，以马鬃或尾之细而锐者为柱，外用鼠须之净者衬之，再加八月兔豪之长者覆其上。其人须及青羊毛、黄狼尾、鸂鶒翎、鷼翎、雉尾，亦可以代兔豪之用。然取毛必用象牙小梳，梳去薉毛，令其匀洁，乃可制笔。作小楷用兰惢全坚管，长一尺二寸。玳瑁最良，冬温夏凉。次则弥勒竹、棕竹、桃枝竹。笔冒用伽南、紫檀、黄檀，沉香则辟虫。篆、分、中楷、行草用三妙笔，湘妃竹、雪竹、紫竹、猪肠竹、人面竹、钹儿竹，长一尺四寸。书滑纸用刚豪，峭纸用柔豪。作题署大字用墨池，乌木管，长二尺。其次一尺八寸，其次一尺六寸。执手处削细如三妙笔。笔冒可用骰柏、楠、鸂鶒木、癭木、斑竹。石灰水浸猪鬃满百日，令刚柔得所，用为墨池。张温夫用羊须，久则滞墨。朱元晦用蒙草，不久即秃。皆不如猪鬃为正法也。笔床以白藤缚弥勒竹为之，或作笔槊亦然，加白檀底。笔格，灵壁石能收香，径四五寸，自然起五峰者奇。或洒墨玉，依米元章砚山式碾作七峰亦妙。秦汉铜螭，柴、汝、官、哥、古窑小山亦可。晋陟厘纸以海苔为之。唐麻纸以■〈艹耿〉，染以檗为硬黄。澄心堂以楮。宝晋斋以苔藤金粟，以野茧。高丽亦然。必加万杵之功，斯为全美。古人作篆、分、真、行、草书，用笔无二，必以正锋为主，间用侧锋取妍。分书以下，正锋居八，侧锋居二；篆则一毫不可侧也。详辩于后。 

　　古大家之书，必通篆籀，然后结构淳古，使转劲逸。伯喈以下皆然。米元章称谢安石中郎帖、颜鲁公争坐书，有篆籀气象，乃其证也。然篆学必精六书。六书之说，唯赵古则本义卷首谐声、假借、转注三论，足以一扫诸家之谬。但以小篆为主，不能深考古文，譬则无根之木，无首之人。如■为古文天字，庖羲始制，而以一大会意。■■象形，而以为形兼意。■从口指事，而以为事兼声。■象箪形，而以为从卑。■乃卮匜象形，而以为女阴。皆失仓颉本旨。盖小篆者，李斯以愚黔首，岂可反以为据乎？杨桓六书统最博，然承许慎之讹，以会意为转注，转注为假借，又不逮古则远矣。余著书海溯原，极博而精，第知者鲜耳。 

　　篆有百种，宜常用者六种而已。一曰古文，史皇、仓颉广天皇之制。二曰奇字，黄帝、史沮诵增损古文。三曰大篆，周公命史佚同天下之文三体，宜书箴铭，可以出入。四曰小篆，李斯制，碑额、志盖、斋扁用之。五曰缪篆，汉晋印章之文图书私印宜其体。六曰叠篆，今官府印信所用，礼部铸印局所掌，亦宜习知，以防诈伪。其唐元度、梦英、陈抟、道肯所传，杜撰非古，不必遍习也。 

　　古文。见宣和博古图、吕与叔考古图、李伯时甲秀堂帖、郑渔仲泉谱、赵明诚古器物铭、胡世将资古录、薛用敏钟鼎款识、王子弁啸堂集古录、王子端雪溪堂帖、曹贞素款识续录。兹拔其尤著于左： 

　　三皇器铭（太昊金棘币文，葛天币，尊卢币，神农金，黄帝货布。） 

　　五帝器铭（辛侯鼎（帝喾之父），神宗祀文祖鼎，虞帝祀神宗鼎，虞尊，子鼎（后禼书），匕鬲（皋陶书），象尊（郫侯书），龙觚（讷言书），夔鼎（典乐书）。） 

　　夏器铭（大帝受禅告五岳玉册文，昭明夹钟（商侯书，子禹之子）。） 

　　商器铭（庚鼎、伯申鼎、父乙鼎、宝彝、世母辛卣、宝卣、祖己甗、父己甗、文祖鼎。以上颇与奇字相出入。） 

　　周器铭（齐侯十三钟、齐侯镈，晋姜鼎，伯姬鼎，微栾鼎，南宫中鼎，伯砚父鼎，公缄鼎，叔旦敦，师望敦，宰辟父敦、尨敦、■〈弁阝〉敦、牧敦、师詈攵敦，师殕敦，孟姜敦，虢姜敦，师毛父敦，敔敦，■敦，弡巾四簠，厘仲簠，寅簋，鲁正叔槃，邛仲槃，齐侯槃，齐豆，伯克尊，乙伯尊，高克尊，乐大司徒卣，仲弓壸。以上皆纯古，与大篆相出入。召父彝，伯映彝，司空彝，杞公匜，孟姜匜，五铭与奇字相出入。） 

　　秦器铭恭公■〈弔上皿下〉，和钟，昭襄王诅楚文，始皇玺文曰受天之命皇帝寿昌。 

　　汉器铭鲍氏鼎，长宣子孙洗，蜀嘉王铁镜，长宜子孙鉴。 

　　（谷口甬本小篆，而行笔遒劲，结体不拘，犹有周器之风。） 

　　汉石经（鲁诗，周易，尚书，周礼，仪礼，春秋子夏传，孝经，老子。） 

　　汉石刻（曹喜，字仲则，扶风人，所书高祖大风歌，有剑拔弩张之势。在徐州。） 

　　魏石经（毛诗，左传，礼记，尔雅，论语，三坟书。邯郸淳，字子淑，为临淄侯文学。摹孔壁古文刻石。） 

　　唐石经（卫宏书论语、孟子，韩文公称之。贺拔惎书孝经，亦文公所取。） 

　　宋人书（徐铉，字鼎臣，广陵人。初仕南唐，入宋为散骑常侍。千文藏王济家。夏竦，字子乔，德安人。官至枢密使。集古篆韵最备。黄伯思，字长睿，邵武人。官至秘书郎。书阴符经。米芾，字元章，襄阳人。官至知淮阳军。书周官。薛尚功，字用敏，钱唐人。官至江州倅。书消灾经、心经、千文。颜直之，字方叔，吴人。官至朝列大夫。书集古篆韵，藏米芾家。） 

　　元人书（吾衍，字子行，号竹房，亦曰贞居，太末人。临诅楚文，笔力俊逸。释兆■〈古〉，蒙古人。书韵海，笔法精妙。） 

　　大明人书（徐兰，字芳远，号南塘，鄞人。续古篆韵，亦遒劲。朱云，字时望，无锡人。书阴符经、道德经、清静经，得薛用敏笔法。陆如，字玉如，号阗西，乌程人。书出师表、北山移文，得晋姜鼎、弡巾簠笔法。张和，字太和，号平山。刘林，字汝茂，号玉津。俱钱唐人。临鲁诗不失真。） 

　　奇字（奇读如畸零之畸，谓古文之别出者。盖古文简而质，奇字繁而巧。黄云林以此辩之。若夫六艺之备，则杨武子释之最详。） 

　　三皇时刻（北海石室字在史皇墓上，郑樵以为仓颉书，谬甚。盖地皇之世沮诵所刻，王著摘上天命皇辟作王等二十字于阁帖，亦赝物也。） 

　　五帝器铭（鸟篆戈，乃少昊时凤鸟氏所制，非商器也。滕公墓铭，路史以为颛顼诸侯。卦象卣，帝喾子。邰侯度，字去争，后稷之父也。虎方彝，虞时朱虎制。饕餮鼎，亦虞器。虎方彝，虞时朱虎制。饕餮鼎，亦虞器。嬴益，字伯翳，皋陶之子，有虞时为虞官。后相夏后启，封梁公。益鼎正虞时物，宣和以为周器，非也。） 

　　夏器铭（大帝钩带铭，篆一字曰禹。纪功钟，后启铸。昭明蛟篆壶，曰月，商侯名。少康蛟篆戈。） 

　　商器铭（成汤子父癸鼎，子孙父癸鼎，执刀父癸尊，辛未父癸尊，父癸匜，执干父癸卣，执戈父癸卣，举册父癸卣，父癸爵，尊癸爵。太丁龙爵。外丙子虎父乙甗，父乙三爵、父乙彝、丁亥父乙尊、北子孙父乙鼎。仲壬蜼尊、父乙彝、父乙卣、象形父乙爵、亚父乙觚、兄丁尊。太甲祖乙爵、父丁尊、丙甗、双弓角、执匕父丁卣、执爵父丁卣、阿衡尹卣。沃丁父甲彝、甲子觚、立戈鼎、立戈觯。小甲父庚爵、父庚觚。太戊济南二鼎，曰甗，中宗名也。戊鼎、伊陟伊彝。仲丁甚父戊尊。外壬兕爵、兕卣。河亶甲册卣。祖乙父壬爵、子父壬爵、乙毛鼎。祖辛子高彝、祖乙卣。祖丁举父辛爵、父辛盥。阳甲古父丁彝。小乙守父丁爵。高宗綦父乙。祖庚车爵、奕车觚。祖甲招父丁爵。帝乙子孙父丁鼎。箕子箕鼎。纣辛爵、胶鬲鬲甗。武庚子父辛觯、父辛觯。） 

　　周器铭（武王封比干铜槃、管叔鲜鼎、微子启甗、父乙甗、微仲子乙斝、苏公司寇匜、弗父何父贝觯、宋戴公兕敦、鲁僖公文王鼎、杞文公夫人文姬匜、单杨公单旗鸡彝。） 

　　秦器铭（李斯，字通古，上蔡人。传国玺，曰受命于天，既寿永昌，有鱼鸟之状。盖斯仿夏雕戈而稍加整齐，汉以后人无能及之者。） 

　　宋器铭（徽宗道君皇帝赵佶，一圆玺，曰天水，乃蛟篆。又方玺亦然。曹士冕，字端可。一私印曰昌谷，鱼鸟篆。） 

　　宋石刻（陈抟，字图南，亳州人。百福百寿，亦有可观。刘跂，字斯立。临夏大帝玉册文变大，刻石在峋嵝山。） 

　　大篆。结体本于古文，而垂笔圆齐。盖小篆之所从出。史逸，字孟佚，伯邑考之子，文王之嫡长孙也。逸生頙，跂生黎，黎生籀。世以大宗为周太史籀，又损益润色，别号籀文，垂笔銛利，以此为别。 

　　周器铭（彝二，一雷云，一雷文，皆曰作宝彝。史逸大篆也。叔夜鼎，周有八士，叔夜居五。王季庶子为周虞官，朱熹不考国语，妄云成王时人，或曰宣王时人，白丁可笑。史頙父鼎。应侯，武王第四子也，作姬原母敦。毕公名高，文王庶子，作叔高父簋、史黎簠。宋平公子姓名成，■〈音巠〉钟六铭。齐侯盘。以上皆大篆。伯克尊、乐司徒卣、伯庶父敦、肇父敦、鲁正叔盘、孟姜敦、■〈戠，言代日〉敦、杜孺镈、伯玉盉。以上用籀文与大篆，毫厘之异，非精博未易辨也。） 

　　周石刻（成王大搜于岐阳，左传有明证。史佚作诗十章，刻之石鼓。周公已薨，未奏于乐。韦应物以为文王，则不当称天子。韩退之以为宣王，宣搜乃在东都。唯董彦远、尤延之得之。郑樵因在秦地执为秦物，尤谬。穆王北征猃狁，刻坛山曰吉日癸巳，乃史籀书。李斯本之，以制小篆。先师孔子题季札墓曰乌乎有吴君子止之，六字亦大篆，视石鼓差小。王深宁云：孔世谱：鲁哀公使宰我聘于越，越王勾践问孔子，宰我具言其圣。是时夫子在陈，勾践因使宰我聘之。夫子行至延陵，闻杀大夫种，遂题札墓而返乎夷仪。唐殷仲容妄加延陵之墓四字，效汉人方篆，大径尺，非夫子之旧也。） 

　　秦石刻（之罘大篆，李斯书。宋宣献公绶刻于赐书堂。） 

　　汉石刻（司马门字，摹于汝帖。孔氏坟坛刻，雪溪堂摹。） 

　　吴石刻（皇象，字休明，广陵人。金陵三段石乃象籀文，笔力雄逸，但肩方，有似八分，非古也。苏建，宣兴人。国山文为建大篆。） 

　　唐石刻（陈惟玉为李撰等书碧落天尊碑，李少温师之。姿媚有馀，而淳古不足。李阳冰，字少温，赵郡人。官至将作少监。谦卦少作媚，而伤细。般若台铭，雄伟伤肥。） 

　　宋石刻（薛用敏临石鼓。游师雄临石鼓，逼真在用敏之上。） 

　　元石刻（赵孟頫，字子昂，吴兴人。书大道歌，古雅。老子袭常章，少笔嫩。吾子行临石鼓，优入神品。） 

　　大明人书（周伯琦，字伯温，鄱阳人。书车工、吉日、常武、江汉四诗，仿佛石鼓。宋璲，字仲珩，金华人。虞山丹井铭，学赵子昂。乔宇，字希大，太原人，号白岩。官至少保、吏部尚书。游北岳诗，接武石鼓，超出碧落之上。雷斧雷轮图咏，大篆尤雄伟。吴奕，字嗣业，长洲人。文定公宽之子。官至中书舍人。临石鼓妙。林应龙，字祥之，永嘉人。临石鼓木刻失真，不迨嗣业。） 

　　小篆，一名玉箸篆。吾子行曰：李斯方圆廓落，阳冰圆活姿媚。然兼之者，亦唯子行一人，可谓独步千古。陶宗仪乃云专法阳冰，浅之知篆矣。馀家亦有妙处，并详于左。 

　　秦石刻（李斯泰山碑并二世诏，浑厚淳古，有石鼓之风。斯书第一。峄山碑，得坛山笔意，唯郑文宝跋本最真。次则赐书堂遗字亦妙。西安府学失之板，应天府学伤于弱，去真远矣。琅邪台刻，峄山之亚。会稽山碑，琅邪之亚。） 

　　秦器铭（羽阳宫磬，亦斯书，雄逸。量，斯书最小而精，雪溪堂刻。权斤不逮量，汉器宗之。） 

　　汉器铭（博山炉，武帝时物。上林鼎。蜀鼎三，皆昭烈时铸，一铭小篆，丞相忠武侯阳都诸葛亮孔明书。） 

　　唐石刻（李阳冰琅邪新凿泉题，得羽阳宫磐笔势。庶子泉铭，结体可亚会稽山碑。滑州新驿记，泉铭之次。千文，驿记之次。阴符经，千文之次。上李大夫书，阴符之次。三英孝英记，怡亭记，孝德训，皆运笔虽熟，结体不古，处州文宣王庙记，缙云黄帝祠记，城隍神庙记，皆少时书，纤弱不足取法。明州刺史裴公碣，局促硬弱，无气无骨，薉浊俗恶，尤可憎恶，乃篆品之最下下者，亦题阳冰，恐赝笔也。赤松山，赤松宫，北山，鼎湖，黄帝祠宇，缙云县，缙云县学，般若台，天清地宁，俱少温大篆，斋扁可法。卫包华岳禅堂修饰记，李庚浯溪铭、浯台铭。右二人皆少温之流，不得李斯螎匾之法，亦熟于姿媚。至文雅、梦英辈，尤俗恶可恶。） 

　　五代石刻（郭忠恕，字恕先，雒阳人。仕周为国子博士。文宣王庙记，类少温三英记。阴符经，不佳。徐鼎臣宓子贱碑，乔公亭记，许真人丹井铭，大道不器赋，蝉赋。徐锴，字楚金，南唐内史鼎臣之弟。玉晨观贞素先生碑、紫极宫玉磬铭。兄弟皆学李斯，得其法。） 

　　宋石刻（郑文宝，江右人。官至工部郎中。徐鼎臣弟子也。小篆千文精妙。刘斯立泰山篆谱，字虽缩小而不失李斯笔意。张有，字谦中，吴人。游于黄冠。伯夷颂、严先生祠堂记，师李斯浑厚纯古，得泰山、之罘之法。葛刚正千文，吾子行称之。国子监石经，乃章友直、杨南仲、张次立、胡恢等书。） 

　　宋砚铭（文天祥，字履善，吉水人，号文山。官至少保右丞相、信国公。大明追谥忠烈。玉带生铭，笔法清劲。） 

　　宋人书（句中正，字德元，益州华阳人。官至屯田郎。李无惑，同安人，官至赞善大夫。查道，字湛然，休宁人。官至右司郎中。王寿卿，字鲁翁，陈留人。黄鲁直称其非章友直所及。文勋，字安国，官太官丞。苏子瞻赞其有石鼓、泰山之风。赵霆。赵子昼，字叔问，宋宗室。宋杞，张有弟子。徐兢，字明叔。李昭，字晋杰。汪藻，字彦章。魏克愚。） 

　　元人书（吾子行阴符经，千文，招雨师文，九歌，远游，乐毅论，思玄赋，出师表，徙戎论，归去来辞，桃花源记，北山移文，大鹏赋，梦游天姥吟，渼陂行，赠韩谏议注，李潮八分小篆歌，进学解，盘谷序，石鼓歌，真迹石刻皆优入神品。赵子昂李太白宝公像赞，雄秀类鼎臣井铭。少温论篆书，小字精。赵雍，字仲穆，子昂之子，尤长于斋扁。周伯琦，字伯温，鄱阳人。师徐明叔、张谦中。虞箴，逍遥游，弟子则，惜逝，招隐，归田赋，萤火赋，愚溪诗序，赤壁赋，定性书，西铭，临谦中严先生祠堂记。吴福孙，字子善，钱唐人。四气调神大论，得竹房、松雪笔意。陶九成以私意毁之，非公论。章弼，字共辰，松江人，师子昂。应在，字止善，句章人。陈绎曾，字伯敷，吴兴人。余襄，鄱阳人，斋扁尤佳。王翼，字元徵，金坛人，书四书行于世。吴炳，字彦炳，汴人。蒋冕，字文卿，师伯温，小字千文精妙，郑文宝不是过。张■〈王綦〉，字公弁，保定人，淳古可取。赵期颐，字子奇，汴人。陆友，字友仁，平江人。卢熊，字公武，昆山人。吴睿，字孟思，钱唐人。夹合希贤，蒙古人，小篆清劲。同时泰不华熟而无骨，非希贤之比。） 

　　大明人书（董伦，字安常，河南人，周仲薿，伯温弟。周宗仁，字克复，伯温子。陶复初，字明本，天台人，号介轩，师二徐、张谦中。缪贞，字仲素，姑苏人，师谦中。邵亨贞，字复孺，华亭人。干礼，字礼仲，扬州人，师张谦中。陈璧，字文东，松江人。官解州同知，永乐初不仕，年八十馀。弟子沈度思天下惟璧为愈己。征之，不食，卒于道。小篆圆熟有气。宋仲珩，小篆亦师子昂，题署尤雄伟，可比仲穆。滕权，字用衡，姑苏人，师吾子行，当代第一。王蒙，字叔明，临平人，赵子昂之外孙也。小篆师子昂，蒋冕之亚。朱芾，字孟辨，松江人，亦类蒋冕。汤荧，号箕山，浏阳人。邹伟，字元伟，南阳人。褚奂，字士文，钱唐人，师吴睿、蒋冕。龚观，豫章人。张绅，字士行，山东人。张伯仁，字至道，闽人。金湜，字本清，鄞人，学王尹实而圆熟胜之，但少温润。同时程南云最得宠，学李阳冰少年书。王密碑，软媚无骨，如煮烂面条，俗恶可厌。李西涯，长于题署，还读堂石壁阡淳古雄伟，千文俗。乔白岩，题署初学西涯，而青过于蓝。景旸，字伯时，南京人。正德戊辰及第，官至中允兼司业。孝忠端介，人品最高。篆得吾子行法，大观亭题署与赵仲穆争衡。陈沂，字鲁南，鄞人，居秣陵。正德丁丑进士，翰林编修，官至太仆寺卿。题署亦熟。林应龙，字祥之，永嘉人。学李阳冰。琅琊新凿泉题、千文，遒劲秀逸。） 

　　隶者作于程邈，今楷书之原也，微存篆体。元吴幼清、周伯温，国初赵古则，得其法。今隶皆楷书也，亦分五等。一曰铭石，锺繇特胜。二曰小楷，二王稍变锺法，右军用笔内擫，正锋居多，故法度森严而入神，子敬用笔外拓，侧锋居半，故精神散朗而入妙。三曰中楷，率更神品上，永兴妙品上，河南妙品中，嗣通妙品下。四曰擘窠，创于鲁公，柳以清劲敌之。五曰题署，亦颜公为优，太白次之，君谟又次之，本朝惟孟举可配古人，自后未见其比也。并详于左。 

　　周刻（齐太公九世孙胡公棺上有文隐起二十八字，类隶，程邈之所祖也。） 

　　汉器铭（注木匜，书言府弩机。） 

　　汉简书（见王庭筠雪溪堂帖。） 

　　汉檄文（隗嚣讨王莽檄，结体极古。以上皆古隶。） 

　　魏法帖（锺繇，字元常，颍川长社人。官至太傅，封定陵侯，谥曰成。忧虞帖，所谓铭石，星凤楼第一。力命表，石扬休刻佳，与右军乐毅论相似。锺会，字士季，繇之子也。官至征西将军，坐谋反诛。石经毛诗、石经春秋左氏、石经礼记，俱小楷，正和二年刻。益州周公礼殿石楹记，中楷。） 

　　晋法帖（王廙，字世将，琅邪郡临沂人。官至征西将军、荆州刺史。祥除表、奉赐表，得锺忧虞帖笔法。淳化祖刻佳，近时和庄孙氏摹刻亦不失真。陆玩，字叔瑶，华亭人。官至尚书令。上元帝贺雪表，亦学锺。以上今隶之铭石。王羲之，字逸少，自临沂徙山阴。官至右军将军、会稽内史，赠金紫光禄大夫。临锺繇宣示表，亦铭石。淳化祖刻。星凤楼，备锺、王之妙，馀皆失真。乐毅论，宋学士高绅所传，石本第一，后有付官奴三字。星凤楼次之，宝晋宋拓又次之，馀皆失真。东方朔画像赞，星凤楼第一。道德经，石扬休刻。春秋，黄庭经，石扬休遗字。右军书，其全文则智永临本也。曹娥碑，后有怀素、扬汉公跋，亦石扬休本为上，星凤次之，宝晋又次之。王氏家谱，太师箴，大雅吟。以上俱小楷。上皇太后表，大行皇帝表，霜寒表，上会稽王论北伐书，谏殷浩北伐书，上郗司空书，告墓文。以上俱中楷。王献之，字子敬，羲之第七子。官至中书令，赠太宰，谥宪侯。同时族弟珉，亦为中书令，故人称献之大令、珉小令。论语并注、孝经、女史箴、洛神赋全文，石扬休刻，今无锡华中父收。洛神半篇，修内司刻。洛神十三行，柳公权跋，星凤楼为上，柳璨、蔡襄跋。宝晋斋又次之。临右军乐毅论，无付官奴三字，修内司刻，乃大令书也。临右军黄庭经，黄伯思、董逌跋。以上俱小楷。中楷赠金紫光禄大夫右军将军会稽内史王公碑、中楷赠太傅右丞相中书令建昌谢文靖公碑。戴逵，字安道，剡溪处士。郑玄碑小楷，伯仲于二王。王濛，字仲祖，太原晋阳人。官至司徒左长史。中楷启稍变锺体，渐近二王，见绛帖。张讷，字行仁，琅琊人。官至散骑侍郎。小楷上晋康帝启，有锺法。张澄，字孺明，吴郡人。官至光禄大夫。小楷上晋成帝启，同前。张翼，字君祖，下邳人。官至东海太守。临王羲之上晋穆帝表，中楷，逼真，虽右军不能遽辨。范澄，字玄平，顺阳人。官至北安将军。中楷谢赐瓜启，有锺法。杨曦，吴郡人。修道茅山，时称真人。小楷黄庭内景经，飘飘有仙风道骨。鲜于枢摹刻于困学斋，永乐间东书堂翻，入右军部，非也。） 

　　六朝人书（范宁，字武子，顺阳人。澄子。官至中书侍郎。小楷三启，正锋古质。羊欣，字敬元，泰山人。官至中散大夫。王子敬之甥也。中楷具姓名帖二十行，似其舅氏。萧思话，兰陵人。官至征西将军、丹阳尹。上宋文帝表，小楷，有锺法。谢朓，字玄晖，陈郡人。官至尚书吏部郎。齐海陵王昭文墓志，宗悫母刘夫人墓志，皆小楷，有锺法。□□，字元幹，南阳人。儿珪之，中楷齐相柏山金庭馆碑。王僧虔，字□□，琅邪临沂人。官至中书令，谥简穆。师大令。御史台表、谢宪表，俱中楷，星凤楼佳。荐王琰牒，亦中楷，真赏斋佳。萧统，字德施，南陵中郡人。梁武帝衍之长子，谥曰昭明太子。心经，大楷，每字径二尺，雄伟秀丽，唐人擘窠之祖也。镇江甘露寺法堂板壁，高三丈六尺，墨入木四寸。嘉靖六年冬，山西野僧酗酒焚堂，会大风，莫能救，郡守刘储秀执僧杖死。然千古奇踪自是泯绝，虽杀万僧不足偿矣。萧纲，字世赞，昭明弟。嗣帝位，谥曰简文。小楷上武帝启。萧纶，字世调，简文弟，封邵陵王。小楷括隐寺刹下铭，在普州。萧子云，字景乔，兰陵人。官至侍中国子祭酒。小楷列子，淳化祖刻，有锺法，其馀翻刻失真，寒俭无俊气。进写古文启、颜回问学篇，俱小楷，太清楼宋拓佳。陶弘景，字通明，凡阳秣陵人。隐茅山，自号华阳真逸，人称为陶隐居，卒谥贞素先生，又曰贞白。小楷上梁武帝论书启四篇，黄庭外景经，大洞真君隐诀。初师扬曦、许翙，清逸有仙气，得右军东方朔赞之妙。中楷许长史旧馆铭，在茅山。大楷瘗鹤铭，在焦山，磨崖刻之，可与昭明心经争衡，黎氏翻本失真远甚，遂不成字。萧挹，字□□，兰陵人。官至尚书郎。中楷梁开善寺大法师碑，有锺法，米元章称之，在南京。孙文韬，梁道士，师陶隐居。中楷茅君九锡文，在茅山。张泽，中楷茅山碑。陈懋宣，中楷丹井铭，在茅山。许璠，中楷檀溪寺禅房碑。王僧恕，简穆弟。中楷吴延陵季子二碑，在镇江。刘灵正，中楷梁改堕泪碑。范怀约，吴郡人，梁东宫侍书。小楷正览。张野，中楷慧远法师碑，在九江府。魏孝文帝元宏，吊比干文，中楷之大者，似分非分，犹有古隶之意。沈馥书魏宣武帝御射碑，与吊比干文相似。韩毅，中楷大觉寺碑，犹似沈馥，而结体淳雅过之。比丘道常，小楷佛遗教经，中楷齐关亮造像记，唐徐峤之师之。赵文渊，中楷河渎碑、中楷华岳庙碑，渐似隋唐。徐陵，字孝穆，东海人。中楷陵启帖。释智永，王徽之七世孙也，住越州永兴寺。小楷法华经、黄庭经、千文、月仪，中楷归田赋、千文，木刻刘泾收者佳。临右军告墓文，星凤楼佳。薛道衡，字玄卿，河东汾阴人。官至司隶大夫。中楷隋平陈碑。史陵，中楷禹庙碑，褚登善师之。魏瑗，小楷姑苏上方寺舍利塔铭，妙过欧率更化度碑。元时失于盗，后人补刻，远不逮古。陈仁棱，小楷阿弥陀经。丁道护，中楷隋兴国寺碑，启法寺碑，俱在襄阳，遒媚有法。张公礼，中楷隋龙藏寺碑，颇似虞永兴。释智果，智永之弟子也。中楷心成颂论，楷法结体最精。） 

　　唐人法帖（欧阳询，字信本，潭州临湘人。官至太子率更令、渤海男。楷书原于右军，而刚劲遒逸，八法全备。初学童子八九岁即习欧书烂熟，稍长乃进于锺、王，斯不堕于俗品矣。小楷千文，石扬休刻，淳古类商周铭识，唐代法书第一。二王易学，此帖未易到也。小楷阴符经，离骚九歌，心经，临王右军道德经，乐毅论，东方朔画像赞，周罗喉墓志，隋姚辩墓志，化度寺舍利塔铭。中楷虞恭公碑，亦欧书第一。中楷九成宫醴泉铭。学欧书必先之以醴泉、恭公，渐敛于姚辩，又敛而阴符、道德、千文。使信手写出便与真本无异，进于宣示、乐毅，如折枝之易，其馀诸家，风斯下矣。小楷昭陵六马赞，清瘦类姚辩志。小楷金刚经，在成都府，修撰扬升庵慎收宋拓本，古雅似乐毅论。中楷荐福寺碑，宋人极重之，天圣中雷轰。近嘉靖间偶得唐拓木刻于饶州，在虞恭公之次。小楷荀氏汉书，见米元章书史。小楷卫灵公论，二吴论，御封奕事，节苏原事，俱宣和书谱，类姚辩志。中楷周大宗唐瑾碑，右仆射温彦博碑，俱在西安府。中楷工部尚书段文振碑，长吕令房定公碑。中楷甘州刺史元长寿碑，骨利献马赞，在凤翔府。中楷隋庐山西林道场碑，在吉安府。以上皆与虞恭公碑相似。中楷尹喜殿记，在凤翔府，类九成宫。中楷隋柱国皇甫诞碑，在西安府。亦虞恭公之亚，但颇露筋骨，其间开阙二字，结体过长，非古法。詹仲和以为少时笔，近之。大字道林之寺，米元章以为寒俭无精采，盖传刻失真之故也。虞世南，字伯施，明州馀姚人。官至礼部尚书、永兴郡公，谥文懿。唐太宗师其楷法。盖本学右军黄庭，而加以温厚秀润。余尝评信本神品上上，伯施神品上中，知者不以为谬。小楷智永千文跋七十八字，潇洒雄秀，欧阳永叔、赵德父皆以为虞书第一，诚然。盖信本小楷千文之次也。中楷孔子庙堂碑，曹士冕跋者不阙一字，乃贞观时所书，精妙第一。相王旦题者，贼曌垂拱中翻刻，凿去第一行唐字，字得宋拓，亦不失真。近时陕西重翻，乃类沈度书，落笔皆尖中肥浊，俗甚。盖学虞者，必先习知欧恭公碑，定其骨格，使八法全备，斯为得之。至国初陈璧、滕权，差为可取，若危素、沈度，唯尚多肉，骨法荡然，岂成书乎。中楷周行军总管罗刹碑，在滑州。昭仁寺碑，在汾州。小楷破邪论序，亦清丽，学黄庭。然其中鬼谷作峪，松木作苌，长松作苌，寝息作寝，不知六书有此谬笔，所以不得与欧方驾也。停云馆翻刻失真，乃两手所成，尤无足取。中楷千文，宋石本佳，不减庙堂，木板甚谬，大字攀龙鳞附凤翼，经一尺，石刻在广东，传摹失真，虽仿佛结体而笔势粗俗。殷令名，陈郡人。官至弘文馆学士。师丁道护。中楷益州长史裴镜民碑。褚遂良，字登善，钱唐人。官至中书令、河南郡公。谏立贼曌，贬潭州都督而卒。书学右军，长于中楷，小楷亦精。较之欧、虞，则雄逸未逮也。中楷太宗御制圣教序、高宗圣教记二碑，在西安府慈恩寺。黄云林以为用笔古劲，类汉谷口甬铭，信然。又二碑在同州，字微大，亦雄逸。中楷至德观孟法师碑、汉书儒林传赞，中楷三龛碑，在西安府。梁国文昭公房玄龄碑，独孤延寿碑，龙门磨崖碑，皆类圣教，古雅可爱。小楷阴符经，细如芝麻而结体廓落不窘，有大字规矩。石氏家刻甚精，停云亦可。小楷道德经，阎立本画，范文正公题，石氏刻。小楷度人经，亦阎立本画，石氏刻。宋拓佳，停云失真。小楷黄庭经，临右军。小楷乐毅论，亦临右军。大洞内视隐文，石研铭，谢表文，俱宣和书谱。中楷太宗御制帝京篇十首，似儒林赞而字差小，且过瘦。景审，南阳人。太宗用为侍书。小楷临右军黄庭经，甚似。赵模，与景审同时为侍书，亦师右军得法。小楷高士廉茔兆记、中楷集右军千文，湛甘泉收真迹神妙，苏州刻失真，有俗气。薛纯，字纯陀。大字砥柱铭。冯承素，直弘文馆，与赵模同时。小楷临右军乐毅论。张钦元，与景、赵同时，官为奉礼郎。书师锺元常。小楷金刚经，宣和书谱。道德经，石录。小楷戎路表，永叔考年月，断非元常书，然笔法淳古，馀人不能及。以金刚经较之，知为钦元书矣。卢藏用，字子潜，幽州人。官至中书舍人。大字建福寺，在开封府。魏华，字文英，山东人。官为右庶子，郑文贞公徵之孙也。得虞、褚笔法。中楷陇右节度使郭知运碑，黄山谷盛称其用笔之善。中楷豫州刺史魏叔瑜碑、太子少傅窦稀瑊碑，俱在西安府。张柬之，字孟将，襄阳人。官至中书令，以复唐社稷功封汉阳郡王，贬为新州司马，卒谥文贞。中楷尹氏孝德记，得欧、褚之法。欧阳通，率更令之子，官至司礼郎判纳言，贼曌杀之。书宗乃父而露筋骨，兼八分。中楷道因法师碑，在西安府。人鲜学之，拓者少，碑至今完。别帖笔力劲健，尽得家风，但微伤丰浓，故有愧其父。至于惊奇跳骏，不避危险，则无异也。殷仲容，令名子，官至礼部郎中，传家学。张怀瓘称其大字尤善，有骥腾凤翥之势。小楷大兴善寺舍利塔铭，中楷流杯亭侍宴诗，在西安府。中楷虢王凤碑，在耀州。赵弘智碑，大字汴州大业寺额，在开封府。资圣寺额，在邺州。褒义门额，在西安府。太仆寺额，在河南府。马神观额，在灵州。王勃，字子安，绛州人。官至沛王幕府修撰。省父福畤于交趾，溺海卒。中楷弥勒寺碑，在湖州。宋拓王子敬法，后翻刻，非真迹矣。杨炯，字仲丹，华阴人。贼曌用为司刑卿，睿宗时追论酷吏，贬盈川令，寻赐死。书与王子安齐名。中楷成都孔子庙碑，炯文自书，在四川。赠箕州刺史成公碑。王知敬，字文真，太原人。官至秘书少监，与殷仲容齐名。中楷太尉卫公李靖碑、洛州长史德政碑、大字清禅寺额，在洛阳。宋之问，字延清，邠州人。官至弘文馆学士，坐张易之党赐死。大字龙鸣之寺。宋之逊，之问之弟。中楷。陆柬之，吴人。官至朝散大夫，守太子司议郎。虞永兴之甥，书师舅氏。中楷十八学士赞。贾膺福，小楷周修封禅坛记，永叔、德父皆称精妙。薛稷，字嗣通，蒲州人。官至少保黄门侍郎、晋国公，坐窦怀贞党赐死。书师虞、褚，而秀媚特甚。盖褚公忠义见于心画，故笔法劲逸；稷邪人，宜其不逮。然以功深，与魏庶子齐名。小楷心经，宋兰坡赵与勤收真迹。中楷升仙太子碑阴、香冥君铭、封府君碑、三品李公碑、洛阳令郑敞碑、襄城令赐魏州刺史李公碑、秭归县令崔府君德政碑、白散骑常侍同三品赵郡成公碑、周封中岳碑，俱在河南府。佛图澄传，俱西安府。隋信行禅师兴教碑，并碑阴。王方庆，初名綝，琅琊临沂人。官至凤阁舍人。书得褚、薛之法。小楷谢赐宝章集表。崔湜，字澄源，定州人。官至兵部侍郎，坐私侍贼曌伏诛。书有魏、薛之风。小楷玄通处士张万迥墓志、杨庭奉贼曌诏书、小楷五蕴论。与薛稷同时。钟绍京，海康人。官至中书令。书有元常之法。小楷黄庭经、中楷千文。静法师方坟碑，在西安府。中楷虔州刺史徐元贲碑、扬历碑，见金石略。萧诚，兰陵人，官至右司员外郎。书有钟法，与绍京齐名。中楷太原题名，在山西。南岳真君碑，在长沙府。张旭，字伯高，苏州人。官至左宁府长史。楷法原于欧、褚。尝与颜鲁公论书。中楷尚书省郎官石记序。李白，字太白，陇西成纪人。官至翰林供奉。大字得陶隐居、梁昭明之法，而雄逸秀丽，飘飘然有仙气。壮观，在济宁酒楼。蔡有邻，济阳人，官至右卫率府兵曹。中楷石经藏赞。韩择木，昌黎人，官至工部尚书散骑常侍。楷法师褚、薛而未至。中楷荥阳王妣朱氏墓志。王维，字摩诘，太原人。官至尚书右丞。小楷山水图记。卢鸿一，字浩然，范阳人，隐居不仕。书得锺、王之妙。小楷草堂十志。徐峤之，字惟岳，会稽人。官至洛州刺史。楷书学比丘道常，务整齐而少风韵，与子浩皆仅入能品。中楷香岩寺碑、孝义寺碑及碑阴。张弘靖，字元理，蒲州人。中楷祭唐叔文，在太原府。颜真卿，字清臣，琅琊人。官至刑部尚书、鲁郡公，赠太师，谥文忠。得楷法于张长史。大字雄伟，中楷小楷拘于端整，学之易流于俗品。然东方朔赞，擘窠俗甚，多宝塔碑亦俗，皆当弃绝。大字虎丘剑池，在苏州。大唐中兴颂，在永州。金天王题名，在华山。八关斋记、颜氏家庙碑、夔州刺史颜勤礼碑、国子司业颜允南碑、濠州刺史颜元孙碑、杭州刺史杜济墓志、泾原节度使马璘先庙碑，并在西安府。右丞相宋文贞公碑，在广平府。玄靖先生李含光碑，在茅山。臧氏纠宗碑、工部尚书臧怀恪碑，俱耀州。湖州放生池碑、项王碑阴、射堂记，俱湖州。西平侯颜舍碑，在江陵府。魏夫人上升记，在抚州。麻姑仙坛记，大字磨崖，刻于建昌府。其小字者乃佛印书，黄山谷辩之甚明。鲜于氏离堆记，在阆州。中楷吉州庐山题名，米元章称其清秀，有褚法。疏拙帖，宣和书谱，亦元章所称，乃与张溆者。干禄字书，杨汉公翻刻，在湖州，细注拘整，无风韵。颜氏家谱、韵海，细注胜干禄。虎丘清远道士诗并和篇，在苏州。李太白宝公像赞，在南京灵谷寺。怀圆寂上人五言诗，在西安府。元次山墓志，在洛阳。刑部尚书诰、颜元孙诰、颜惟贞诰、殷夫人诰、颜昭甫诰，俱宣和书谱。朱巨川诰，停云馆失真。徐浩，字季海，越州人。官至太子少师。天宝、至德间，以书得幸，虽劲整而肥浊多俗气。碑帖传世五十馀种，可取者三种而已：中楷中书令曲江张文献公庙碑、宝林寺诗、三藏不空和尚碑。李含光，广陵人。茅山道士，赐号玄靖先生。小楷道德经，得杨曦之妙。苏溍，字原明，雍州人。官至汝州刺史。中楷五太守宴小洞庭序。韩滉，字太冲，太原人。官至中书令、晋国公。中楷洪福寺弥勒像碑，时称金字碑。陆贽，字敬舆，嘉禾人。官至兵部侍郎同平章事，谥曰宣公。小楷贺兰夫人墓志。裴休，字公美，孟州济源人。官至太尉。小楷殿中侍御史韦栩墓志，中楷定慧禅师传法碑，在西安府。大字祖堂，在襄阳府。敕大寂禅寺题，在西府。柳公绰，字子宽，京兆人。官至岭南道节度使。楷法得于欧、褚，米元章谓胜诚悬，则过誉耳。中楷紫阳观碑、南海庙碑、诸葛武侯祠堂碑。柳公权，字诚悬，公绰之弟。官至少师。书宗欧、张，虽结体险怪，而骨力清劲，无愧信本、伯高。米元章过为掊击，乃好奇偏僻之见，非公论也。小楷心经、尊胜陀罗尼、清净经、消灾经、度人经、法华经、金刚经、将作监韦文恪墓志，明州刺史王密墓志，太尉王播墓志，在耀州。太清楼宫钟铭，在西安府。中楷易赋、绝交书、阴符经序、商于新驿记、柳尊师墓志、临淮普光王寺主碑、邠宁节度使赠刑部尚书符璘碑、大觉禅师塔铭，在赣州府。大楷武宗皇帝巡幸左神策军纪圣德碑，在西安府。昊天观碑、砥柱铭、华山灯记、观音院记、魏博等州节度使何进滔德政碑、西平郡王李晟碑、检校吏部尚书东都留守李石碑、左仆射平章事王播神道碑、江西观察使赠礼部尚书罗让碑、太子太保李听碑、相国魏謩先庙碑、太子太保魏謩碑、赠太尉崔植碑、岭南节度使韦元贯碑、山南西道节度使王起碑、吏部尚书高元裕碑、卫尉卿李有裕碑、西京留守唐公碑、检校户部尚书兼太子宾客高重碑，在河南府。宣武节度使太傅侍中雁门郡王王智兴碑，在河南府。检校吏部尚书赠太师崔陲碑，检校金部郎中崔稹碑，散骑常侍致仕薛萃碑，司徒致仕太傅韩国公薛苹碑，检校金部郎中赠太尉罗公碑，淄王傅元公碑，太子太傅刘衍碑，起居郎刘公碑，河中节度使李说碑，淮南节度使崔从碑，少保牛僧孺碑，复东林寺碑，淮南监军韦元素碑，河东监军康约言碑，升玄先生刘从政碑，大达法师端甫碑，玄秘大师塔铭，涅槃和尚碑，在南昌府。大字国清寺题，大中寺题，灵岩寺题，空寂寺题。裴潾，字阙，河东闻喜人。官至刑部郎中。中楷太子宾客吕元膺碑，赠吏部尚书李公碑，左散骑常侍致仕李众碑，歙州刺史卢瑗碑，宣武节度大使赠司徒韩充碑，赵公拜墓碑，俱河南府。薛苹增修家庙碑，济亭记。窦庠，字胄卿，京兆人。官至昇州刺史。小楷四皓旧隐图文。窦巩，字友封，庠之弟。官至秘书少监。小楷心经。羊士谔，泰山人，官至资州刺史。中楷径山禅师影堂记，在杭州。张从申，字阙，□□人，官至长史。中楷平泉草木记，延陵季子庙记。萧祐，中楷右羽林卫统制普宁郡王赠太子太保陈府君碑。吴筠，字贞节，华阴人，隐居倚常山。中楷天台山天柱宫碑。颜頵，字阙，鲁公之子，传其家学。中楷晋祠新松记，湖南东西川盐铁青苗租庸等使殿中侍御史虢州刺史严公碑。王玄宗，小楷茅山紫阳观王先生碑。李德裕，字文饶，赵郡人。官至太尉、卫国公。中楷列子观题名。柳宗元，字子厚，河东人。官至柳州刺史。书似魏华。中楷南岳弥陀和尚碑，愚溪诗序。韩愈，字退之，南阳人。官至吏部尚书，追封昌黎伯，谥曰文。书似颜鲁公。中楷送李愿归盘谷序，送孟东野序，嵩山天封观题名，华岳题名，惠林寺题名。石洪，中楷总悟上人林下集序。牛僧孺，字思黯，安定人。官至太师同平章事。中楷郸州溪堂序。樊宗师，字绍述，南阳人。官至协律郎。书学颜鲁公。中楷绛守居园池记，大楷锦江楼诗。孟简，字载道，德州人。官至浙东观察使。小楷六赋。刘禹锡，字梦得，中山人。官至太子宾客。中楷丞相崔群碑，令狐楚先庙碑。白居易，字乐天，京兆人。官至少傅刑部尚书，赠右仆射，谥曰文。中楷游王屋山诗，游济源诗。元稹，字微之，河南人。官至尚书右丞。中楷修桐柏观碑。吴通玄，海州人，官至起居舍人。书学徐峤之。小楷度人经。吴通微，通玄之弟。中楷大圣舍利宝塔铭，在凤翔府。沈传师，字子言。中楷罗池庙碑，黄陵庙碑。徐放，中楷衢州徐偃王碑。陈让，中楷南海神庙碑。罗让，会稽人。中楷襄州新学记，在襄阳府。皇甫湜，字持正。中楷书浯溪诗。郑馀庆，中楷左常侍道君表，尚书省新修记。郑絪，中楷百花禅师铭。李绅，字公垂。中楷四望亭记。卢肇，中楷定州文宣庙碑。欧阳詹，字行周。小楷左骁卫将军马寔墓志。王仲舒，中楷光福寺塔题。李翱，字习之。小楷太常博士李干墓志。韦纵，中楷盐池灵庆公神祠记，刺史崔综遗爱碑。张祐，字承吉，清河人。中楷左史洞述。贾岛，字浪仙，范阳人。官至长江簿。中楷乐公修紫极宫记。盖巨源，小楷六译金刚经。李商隐，字义山，怀州人。官至吏部员外郎。中楷太仓箴。许浑，字用晦，丹阳人。官至监察御史。小楷近体诗百首。吴融，字子华，华阴人。官至右补阙。中楷赠■〈巬，言代夫〉光草书歌。李磎，字景望，江都人。官至太子少师，赠司徒。中楷送■〈巬，言代夫〉光诗。陆扆，字文粹，嘉兴人。小楷赠■〈巬，言代夫〉光草书歌。韩覃，中楷虎丘山序。崔倬，中楷襄州文宣王庙记。崔倚，中楷百家岩寺碑。濮阳兴，小楷归藏初经。萧遘，字得圣，兰陵人。中楷景公帖。陆希声，字阙，吴人。官至左仆射。中楷赠■〈巬，言代夫〉光诗。杨钜，中楷送■〈巬，言代夫〉光序。崔远，博陵人，官至左仆射。中楷送■〈巬，言代夫〉光诗。詹鸾，小楷唐韵。吴采鸾，进士文箫之妻。小楷唐韵。高氏，房璘之妻。太谷县令安廷坚美政颂，在太原府。范的，中楷太白禅师塔铭，在鄞县阿育王寺。胡霈然，大字七祖堂。张顗，字阙，□□人。官至左司郎中。中楷赠■〈巬，言代夫〉光诗。钮约，小楷三教经。杜光庭，括苍人，道士。中楷廷光草诗。梁元一，小楷太上内景神经。胡齐已，益阳西山之沙门也。中楷长生粥记。释云轲，中楷东林白氏寺文集记。释昙休，小楷金刚经。释湛然，书学锺元常。中楷衡岳碑。盛唐去晋不远，诸名家书典刑具在，至若率更小楷千文、虞恭公碑，淳古清逸，优入神品，恐二王亦未办此，褚、薛以来，尤在其下。学者必由此而进于魏晋，乃为捷径。中唐笔法过刚，晚唐衰弱者众，然犹未堕俗品。姑录平生所见，以资博识，非谓当尽学之也。） 

　　五代人书（钱镠，字具美，临安人。唐昭宗时为都指挥使，后唐末自称吴越皇帝，谥武肃，庙号烈祖。书宗率更。中楷贡枣帖。薛贻矩，河东人。唐末御史大夫，失节为温仆射。中楷赠■〈巬，言代夫〉光序。虞汝弼，官至祠部郎中，赠兵部尚书。中楷赠■〈巬，言代夫〉光诗。豆卢革，唐庄宗用为左丞相。中楷支公大德帖。王仁裕，字德章，天水人。官至太子少师。楷法清劲，自成一家。中楷送张禹偁诗。方廷珪，吴人。小楷浮梁县钟铭，在饶州。吕子元，吴道士。中楷灵宝院记。杨邠，魏州冠氏人，汉中书侍郎同平章事。书有气格。唐元宗李璟，字伯玉。都金陵。楷法匀稳。小楷边镐奏状。江南后主李煜，字重光，元宗长子。降宋封吴王，宋太宗鸩杀之。书师薛稷，得柳诚悬拨镫法。小楷心经，智藏禅师真赞。杨元鼎，南唐兵部郎中。中楷茅山紫阳观碑。林罕，蜀国子博士。小楷说文字源偏傍小说二十卷，石刻在成都府学。张德钊，官至简州平泉令。孙逢吉，官至国子博士。张绍文，官至秘书郎。周德贞，官至校书郎。孙明吉，官至秘书郎。五人俱事蜀主孟昶，书学率更、永兴王、和敬、薛稷，得其体。小楷石经周易，石经尚书，石经毛诗，石经周礼，石经仪礼，石经春秋三傅，石经论语，石经孝经，石经尔雅，石经礼记。郭忠恕，字恕先，雒阳人。周世宗时为国子博士。小楷阴符经。释梦英，南岳人，与郭忠恕同时。正书学柳，圆劲可喜，篆则俗甚，不可因彼而废此也。中楷。） 

　　宋人书（徽宗道君皇帝赵佶，改元六，曰建中靖国，曰崇宁，曰大观，曰政和，曰宣和，共二十五年。降金，卒于五国城。书学薛稷，号瘦金体。小楷道德经，阴符经，度人经，消灾护命经，黄庭内景经。中楷大观圣作之碑，元祐奸党碑，牡丹赋，画鹤诗。王著，字知微，京兆人。官至殿中侍御史。书欲学晋而无韵，盖未脱五代衰俗之气。小楷黄庭经。句中正，字德元，益州华阳人。官至屯田郎中。书得晋唐之法。小楷五凤楼赋，中楷千文。王曾，字孝先，青州益都人。官至左仆射，沂国公，谥文正。书宗晋唐，小楷劾丁谓疏、圣贤故事。范仲淹，字希文，高平人，徙居苏州。官至参知政事，楚国公，谥文正。书有晋唐风骨，小楷道服赞、伯夷颂石刻，肥浊寒酸，失真远甚。韩琦，字稚圭，相州安阳人。官至太师左仆射，追封卫王、谥忠献。书学颜鲁公，中楷阅古堂记。宋绶，字公垂，赵州平棘人。官至参知政事，谥宣献。书学晋唐，小楷密表，中楷千文。蔡襄，字君谟，兴化人。官至端明殿学士，谥忠惠。书得王子敬笔意，而大字兼虞、颜之法，中楷、小楷窘于法度而乏风韵。大字万安桥记，在廷平府，至喜亭，在峡州。中楷真州东园记，此碑以颜笔作褚体，刻手精工，不堕俗品，非昼锦堂记，荔支谱、有美堂记之比也。小楷庆成诗，得大令之趣，远胜茶录。刘敞，字原父，清江人。官至侍讲。书亦出于鲁公而飘逸不窘。中楷秋水篇。欧阳修，字永叔，庐陵人。官至少师、观文殿大学士，谥文忠。书宗颜、柳，而有自然之妙。小楷朋党论、上范司谏书、集古录目录序、集古录跋，中楷泷冈阡表。张维，蜀人。中楷郑州开元寺新塔碑。石延年，字曼卿，幽州人。官至太子中允、秘阁校理。书学颜鲁公，而长于题署，馀则浊俗，盖师东方朔像赞故也。大字大雄宝殿，在泗洲龟山寺。王子韶，字圣美，浙右人。官至秘书少监。书得褚、颜之法。中楷杜衍诗。刘泽，闽人。与蔡端明同时。书有笔尾存箸之法。大字万安桥，在海石上，径三尺许。宋敏求，字次道。宣献公之子。官至龙图阁直学士。楷法温厚清峻。中楷左仆射沂国王文正公神道碑、太师侍中卫王韩忠献公神道碑、参知政事楚国范文正公神道碑、太子少师祁国杜正献公神道碑、左仆射韩国富文忠公神道碑。孙思皓，中楷右仆射张文定公神道碑、御史中丞赠司空太尉孔忠宪公神道碑、右仆射赠太尉中书令李文靖公神道碑、工部尚书枢密直学士张忠定公神道碑。苏轼，字子瞻，后更和仲，眉山人。号东坡居士。官至翰林学士赠太师，谥文忠。早年学徐浩书，首废悬腕之法，以肉衬纸，甚有俗气。中年学颜鲁公，晚学王简穆，乃能入品。然楷法传世可取者三种而已。中楷上清储祥宫碑，得简穆法，见阅古堂帖。大楷范纯仁制、宸奎阁记，俱得颜体。十五世祖丰氏讳稷，字相之，周文王之后，自岐丰迁丹阳。官至御史中丞兼侍讲。论蔡京章惇，谪明州刺史，遂为鄞人。赠礼部尚书，追封缙云郡开国侯，谥清敏。得楷法于蔡端明，变其拘窘，优入大令之室。小楷大学、孟子讲义。钱易，字希白，临安人。镠之六世孙也。官至左司郎中翰林学士。大字表忠观。赵允宁，字德之，宋宗室。书学虞永兴。中楷千文。李时雍，字致尧，成都人。官至殿中丞。大字跨鳌。文同，字与可，梓潼人。官至太常博士。尝墨写盘谷图，录韩文于上，甚有士气。小楷盘谷序。李公麟，字伯时，舒州人，号龙眠居士。官至御史检法。小楷洛神赋。黄庭坚，字鲁直，分宜人，号山谷老人。中楷伯夷叔齐碑。米芾，字元章，襄阳人，号海岳外史。官至知无为军。初学萧诚书，进于褚河南、王大令。小楷千文、进呈书学事件、周官、黄庭经、崇国公墓志。中楷上清储祥宫碑、天衣禅师第二碑。薛绍彭，字道祖，河东人。官至秘阁修撰。书宗二王。小楷心经、阴符经。钱勰，字穆父，临安人。官至翰林学士。书学欧阳率更。小楷黄庭内景经、黄庭外景经。许采，字师正，吴兴人。书师锺繇。小楷临戎路表。唐询，字彦猷，钱唐人。官至右谏议大夫。得率更楷法。小楷。刘次庄，字中叟，□□人。官至御史。书师王大令、褚河南。小楷戏鱼堂记。潘师旦，字阙，□□人。官至附马都尉。楷法清劲有骨。小楷临宣示表。安宜之，小楷怀素草书歌。释了元，号佛印。元祐间高僧。与苏、黄相善。书似鲁公。小楷麻姑仙坛记。蔡京，字元长，兴化人。官至太师。奸恶亡宋，贬死。书宗晋人。中楷千文。陈景元，字太虚，号碧虚子。南城道士。书学右军、率更。小楷陶隐居传、高士传、相鹤经、陈谌墓志、乐毅传。蒲云，绵竹人。小楷道德经。释法晖，小楷华严经、法华经、楞严经、维摩经、圆觉经、金刚经、普贤行法经、大悲经、佛顶尊胜经、延寿经、仁王经。王古，中楷崇禧观碑。宋高宗赵构，徽宗第九子。初封康王。女真入汴，自立于建康，迁都临安。用秦桧降金，受金册封，篡位二十六年。改元二，曰建炎，曰绍兴。学山谷、元章书，晚欲学晋而有俗气。小楷黄庭经。宋孝宗赵昚，秀王之子，高宗立以为嗣。在位二十六年，改元三，曰隆兴，曰乾道，曰淳熙。中楷武经龟鉴序。大字诚斋赐杨万里。岳飞，字鹏举，汤阴人。官至少保，封鄂王，谥忠武。书端劲清逸，自颜、柳中来，可与永叔、原父接武。小楷请北伐复仇疏。胡铨，字邦衡。小楷论秦桧王伦封事。扬无咎，字补之，清江人。避秦桧不仕。书师率更。小楷题汤叔雅墨梅柳梢青词。毕良史，字少董。小楷萤火赋、大鹏赋、毛颖传、招海贾文。吴说，字傅朋，钱唐人。官至知信州。大字九里松。楼鑰，大字大学。吴琚，字居父，汴人。官至进安节度使，谥献惠。书宗米元章。大字。胡世将，字承公，常州晋陵人。官至端明殿学士。中楷砥柱铭。王安中，字履道，中山人，号初寮。书法清俊。小楷，大字。蒋灿，字宣卿，宜兴人。官至户部侍郎、敷文阁待制。书得古人风韵，尤长于大字。小楷，大字。单炜，字炳文，沅陵人，号安斋。字画清劲。小楷。张孝祥，字安国，历阳乌江人，号于湖。官至显谟殿直学士。小楷廷对策。大字。王埜，字子文，金华人。官至枢密院直学士。书宗率更。小楷，大字。曲端，字正甫，镇戎人。官至宣州观察使，谥壮愍。作字奇伟。中楷。向子諲，字伯恭，临江人，号芗林。官至户部侍郎。中楷涪翁亭记。王利用，字宾王，夔州人。小楷大雅。周必大，字子充。小楷。张即之，字温夫，于湖之侄。官至直秘阁。书学米元章而变以奇劲，有春花秋水之势。小楷。中楷金刚经、法华经、度人经、清净经。大字妙庄严海。刘震孙，字长卿，中州人，号湖斋。书有位置，大字。朱熹，字元晦，新安人，号晦翁。官至焕章阁待制。坐匿丧赴召，被论除名。门人史弥远当国，奏行其书，追赠太师、徽国公，谥曰文。书学张樗寮，唯大字可取。大字明伦堂，亲笔在鄞县学，馀皆传摹失真。克已复礼，居敬行简、诗礼传家、文章华国、夙兴夜寐、与造物游、上帝临女、无贰尔心、敬斋。朱敦儒，字希真，河南人。书宗晋，晦翁称之。小楷乐毅上燕惠王书。刘珙，字共父，崇安人。书师颜鲁公，亦晦翁所称。中楷原道。张栻，字敬夫，广汉人，号南轩。大字城南书院。吕祖谦，字伯恭，东莱人。小楷乡饮酒记。黄傒，字直卿。小楷。姜夔，字尧章，鄱阳人，号白石。书宗王右军，赵孟頫师之。小楷。曹士冕，字端可，昌谷人。书宗王右军。小楷临乐毅论、曹娥碑、洛神赋。周颂，益公之后。大字。曾宏父，小楷兰亭事迹。黄中，字通老，绍武人。官至国史院编修兼侍讲。中楷白云崇福观记，在茅山。文信公，长于大字，馀非所能。大字魁。释思齐，杭州人。学柳书甚似。大楷放生池碑。） 

　　辽金书（辽道宗耶律洪基，中楷大昊天寺碑。辽末主耶律延禧，中楷五子之歌。金章宗完颜璟，学徽宗瘦金书。中楷画鹰歌。完颜彝，小字陈和尚，丰州人。诏赠镇南军节度使。蒙古入汴，骂贼而死。作牛毛细字，类寒苦之士。小楷张中丞传后序。王竞，字无竞，彰德人。官至翰林学士。工大字，两都宫殿题榜皆竞所书，时推第一。大字。麻九畴，字知几，易州人。官至翰林应奉。大字。张彀，字伯英，许州临颍人。官至河东南路转运使。书师颜鲁公。中楷。赵沨，字文孺，东平人，号黄山。官至礼部郎中。学鲁公书。中楷。张天锡，字君用，河中人，号锦溪。官至枢密直学士。学柳少师书。中楷，大字。） 

　　元人书（胡长孺，字汲仲，金华人，号石塘。官至宁海县主簿。书师锺元常，得其骨力。小楷临力命表、宣示表、忧虞帖。薛汉，字宗海，德清人。官至国子助教。书师率更。小楷临千文。中楷临虞恭公碑。薛植，字子立，宗海子。得家学。小楷临周罗睺墓志。中楷临荐福寺碑。宣昭，字伯絅，汉东人。书学率更姚辩志，得其法。小楷待漏院记、昼锦堂记。曹永，字世长，松江人。书学锺元常。小楷临戎路表。仇远，字仁近，钱唐人，号山村。书学率更。小楷。傅若金，字汝砺。小楷亡室孙蕙兰墓志。卫德辰，字立中，华亭人。书学率更。小楷临化度寺塔铭。赵孟頫，字子昂，吴兴人。宋宗室，降于蒙古。官至集贤学士承旨，魏国公，谥文敏。书宗二王而于大令尤近。小楷灵宝度人经、袁清容跋、七观、同上、道德经、洞玄经、清静经、定观经、玉皇心印经、消灾护命经、黄庭内景经、黄庭外景经、玄元十子赞、三住铭、华严经、法华经、铁佛寺钟铭、临右军黄庭经、乐毅论、东方朔画像赞、临大令洛神赋真迹九行、临星凤楼洛神赋十三行、临修内司洛神赋半篇、临太清楼洛神赋全文、临钟绍京黄庭经、临杨曦黄庭内景经、邹将仕墓志、刘将军墓志、鲜于伯机圹志、千文停云馆刻、纨肩赋、桃花赋、马蹄篇。中楷临褚河南千文田良卿刻、临孟法师碑、丹阳公言子游祠堂记、金丹四百字、金刚经、莲经、善人焦君墓碣铭、湖州□□寺错盘龙碑。大楷千文，蜀府石刻，字径一尺。大字碧澜堂，在四明驿，方丈，在湖州慈感寺。妙心，在杭州洗布园。赵雍，字仲穆，子昂子。官至集贤待制。书得家学而风骨过之。小楷先考魏文敏公墓志、松雪斋集。中楷涅槃经、地藏经、魏文敏公神道碑。吴澂，字幼清，临川人。宋进士，降蒙古，官至集贤学士，赠参知政事，谥文正。其书全用篆法，而结体加方，盖程邈古隶之遗也。周伯温、杨武子亦然。中楷礼记纂言序。周伯琦，字伯温，鄱阳人。官至浙江省左丞。书学智永，而用古隶。中楷六书正讹序。杨桓，字武子，鲁郡人。官至秘书少监。中楷六书统序。周仁荣，字本心，天台人。官至翰林待制。书学率更。小楷，中楷。赵孟呯，字子俊。小楷，中楷，赵孟頫，小楷，中楷。赵奕，字仲光，雍之兄。不仕蒙古，独知孝义。书学父而未熟。小楷，中楷。赵凤，字允文，雍之子。书学父祖，而骨力不逮。小楷，中楷。赵麟，字彦徵，凤之弟。笔力过其兄。小楷，中楷。史弼，字君佐，真定人，号紫薇老人。官至江西行省平章政事，鄂国公。书师晋人。小楷，中楷，大字。揭傒斯，字曼硕，豫章人。官至翰林侍讲学士，谥文安。书学晋唐，而骨力劲古。小楷天马歌。袁桷，字伯长，四明人，号清容。官至翰林侍讲学士，谥文清。书宗晋人。小楷七观跋、度人经跋。中楷。黄溍，字晋卿，义乌人。官至翰林侍讲学士，谥文献。书师褚、薛。小楷畏斋程先生墓志铭。中楷贞节堂铭。杜本，字原功，京兆人，号清碧。征待制不就。书宗王、欧，全具八法。小楷潭帖题跋。张翥，字仲举，晋宁人，号蜕庵。官至翰林学士。书学锺繇而少骨力。小楷。巙，字子山，康里人。官至中书平章事，谥文忠。书师虞永兴。小楷朱宣人吉氏墓志。回回，字子渊，子山之弟。书学颜鲁公。中楷。叶恒，字敬常，慈溪人。官鄞令，谥曰仁功侯。书学褚、薛最精。小楷借船图诗序。吴莱，字立夫，金华人。隐居不仕，人称之曰渊颖先生。书师右军。小楷。陈绎曾，字伯敷，吴兴人。官至翰林侍讲学士。书宗二王。小楷。段天祐，字吉甫，汴人。官至浙江儒学提举。书宗二王。小楷。苏天爵，字伯循，真定人。官至浙江行省参知政事。书学赵子昂。小楷，中楷。胡益，字士弓，鄱阳人。官至参知政事。书学赵。小楷，中楷。袁裒，字德平，四明人。书学二王。小楷。郑瑛，字彦瑛。书学赵。中楷。朱振，字良玉，鄱阳人。书学赵。小楷。邬进礼，字行义，武林人。书学赵。小楷，中楷。章弼，字共辰。松江人。书学赵。小楷。范□□，字守中，黄岩人。书学赵。中楷。倪灏，字子京。小楷出师表。龙云从，字子高。中楷。程钜夫，字文海，京山人，号雪楼。官至翰林学士承旨，楚国公，谥文宪。大字。鲜于枢，字伯机，渔阳人。官至太常寺典簿。小字学锺繇。小楷琴心文。中楷千文。王都中，字元瑜，平江人。官至河南行省参知政事。谥文献。大字。王士熙，字继学，东平人。官至江东廉访使。其书清劲完整。中楷。王士点，字继志，继学之弟。官至云南廉访副使。大字。牛麟，字伯祥，太原人。大字。赵凤仪，字瑞卿，汴人，号怡斋。官至京畿都漕运使。大字。李敏中，字好古，河南人。大字。边定，陇西人。书学宣昭。小楷。倪瓒，字元镇，无锡人，号云林。初师张雨，隐茅山，后归养，终身不娶。书学戎路表。小楷。卫仁近，字叔刚，德辰侄。书学黄庭经。小楷。陈达，字元达，永嘉人。官至太子赞善。书师二王。小楷。饶介，字介之，鄱阳人。小楷。贡师泰，字泰甫，宣城人。官至户部尚书。宗虞、褚。小楷，中楷。廉希贡，字芗林，畏吾人。书师虞、柳。中楷，大楷。萨都拉，字天锡，回纥人。官至河北廉访经历。书宗晋唐。小楷，中楷。张翼，字翔甫，槜李人。书宗晋唐。中楷龙门谏院题名记。阿尔尼格，蒙古人，号西轩。官至大司徒。大字。多通，蒙古人，号石岩。官至江西行省平章政事。大字。托克托，官至中书右丞相。大字。锡喇努，字惟中，蒙古人。官至御史大夫。大字。伯勒齐尔巴哈，蒙古人。官至中书右丞。大字。布哈特穆尔，字兼善，蒙古人。官至江南行台御史大夫。大字。诺海，字德卿，蒙古人。官至镇江路镇守万户。大字。庆通，字正臣，康里人。官至丞相。大字。达实特穆尔，字九成，康里人。官至太尉。大字。张与材，字国梁，广信人，号紫薇子。三十八代天师。大字。祝士衍，号丹阳。贵溪道士。大字。李普光，字玄晖，大同人，号雪庵。为沙门，赐号玄悟大师。书宗蔡端明。大字。李普圆，字大玄，河南芝田人。普光法弟，学其书。大字。） 

　　本朝书（太祖高皇帝御书，大字第一山。宣宗章皇帝御书，小楷，中楷重阳歌赐胡濙。大字。孝宗敬皇帝御书，中楷赐晋王玺书。周宪王，小楷东书堂法帖序、临曹娥碑、黄庭内景经、兰亭事迹。晋恭王，小楷进宝贤堂帖表。刘基，字伯温，青田人。官至御史中丞，诚意伯，谥文成。书学智永。小楷，中楷。宋濂，字景濂，金华人。官至翰林学士承旨，谥文宪。小楷，中楷。王祎，字子充，义乌人。官至翰林待制，谥忠文。书学黄晋卿。小楷。宋仲珩诸体书，集晋唐名家之大成，自胡元以来鲜有其比。小楷渊颖先生传、季札论。中楷虎跑泉铭。詹同，字文同，歙人。官至翰林学士。书学二王。小楷。詹希源，字孟举，婺源人。官至中书舍人。大字兼颜、蔡之妙，独步当代。中楷学欧者次之。小楷学虞而挑拂稍变，在杨孟载、宋仲珩之下。大字奉天殿、大祀殿、太庙、奉天门、承天门、五凤楼、端门、午门、左掖门、右掖门、左顺门、右顺门、东华门、西华门、玄武门、洪武门、旧内之门、长安门、宗人府、吏部、户部、礼部、刑部、工部、翰林院、都察院、通政司、大理寺、光禄寺、太常寺、太仆寺、鸿胪寺、国子监、彝伦堂、集贤门、成贤街、太医院、尚宝司、贯城、城隍庙、英烈庙、会同馆、应天府、朝天宫、朝天门、神乐观、卢龙观、阅江楼、观心亭、天戒寺、报恩寺、清凉寺、灵谷寺、鸡鸣寺、凭虚阁、龙兴寺、弘济寺、聚宝门、长千里、大功坊、镇武堂、武功坊、锦衣卫、金吾卫、龙骧卫、虎贲卫。中楷太学碑，学欧书。大楷千文木刻，在宁国府。小楷。俞和，字子中，钱唐人。其母寡居，赵子昂私之而生和，遂冒赵氏，教之书。子昂死，赵雍等分出之，乃以俞为氏，号紫芝生。子孙至今居杭，业医。小楷，中楷吴兴赋。杨基，字孟载，自蜀迁吴。小楷耕渔轩记。中楷黄鹤生歌。高启，字季迪，吴人，号青崖。官至户部侍郎。小楷春草堂记。张羽，字来仪，吴人。官至陕西左布政使。小楷。徐贲，字幼文，吴人。官至山东左布政使。小楷。唐肃，字处敬，山阴人。官至翰林应奉。书学柳。小楷耕渔轩记、山阴樵者诗叙。危素，字太朴，临川人。元翰林学士，本朝为侍讲学士，获罪投江死。书学虞永兴。小楷。揭汯，字伯防，曼硕子。官至中书舍人。小楷。揭枢，字平仲，汯子。小楷。揭云，字之德，曼硕孙。小楷。杜环，字叔循。小楷，中楷。胡布，字子申。小楷。张信，小楷，中楷。宋克，字仲温，华亭人。官至凤翔府同知。书学锺繇，遒劲清雅，但上太疏而下太密，识者有寿星之讥，盖信袁昂之过也。中楷行书俗甚。小楷书述、竹赋、七姬志。苏伯衡，字平仲。小楷。朱德润，字泽民，昆山人。书学赵子昂。小楷。陶煜，字明允，天台人。书学李普光。大字。陶宗暹，字晋生，煜之子。书学欧阳率更。小楷，中楷。赵捴谦，字古则，馀姚人。官至吉安府学教授。书学锺繇，多从古隶。小楷六书总论、谐声论、假借论、转注论。危巘，字朝献，素之弟。书师虞永兴。小楷，中楷。吴沈，字濬仲，金华人。官至翰林学士。学永兴，端雅而不媚。小楷赠袁廷玉序。张体，字孟肤，江阴人。书学锺繇。小楷。汪广洋，字朝宗，婺源人。官至右丞相。书学晋唐。小楷。胡廷铉，字公惠，奉化人。官至中书舍人。书学詹孟举。中楷皇陵碑、滁阳王庙碑。王叔明，正书清劲，与宋仲珩友善，故似之。小楷。戴良，字叔能，天台人，号九灵。书学智永。小楷题何思敬画。端木智，字孝思，南昌人。官至翰林学士。书宗二王。小楷。陈文东，书师虞、褚。小楷谷阳生传。中楷乡饮酒记。夏日孜，字仲善，吉安人。书学颜鲁公。中楷。谢肃，字源功，上虞人。官至按察佥事。书宗二王。小楷。胡俨，字若思，南昌人，号颐庵。官至国子祭酒。书类王叔明。小楷。解缙，字大绅，吉水人，号文水。官至交趾参议。书与詹孟举、赵允文相似，圆熟光润而乏古意。中楷诏草。滕用衡，正书学虞。小楷，中楷。钱伯行，正书清劲，与王叔明、朱孟辨相伯仲。小楷石鼓释文并跋。朱孟辨，尤长于正书。小楷。陈谦，字伯谦，天台人。官至尚宝卿。书学虞。小楷，中楷。陈睿，字思可，会稽人。书学智永。小楷。卫靖，字以嘉，苏州人。官至中书舍人。书宗晋唐。小楷，中楷。沈度，字民则，华亭人。官至翰林学士。书学詹孟举、陈文东，而八法尽废，肥浊痴俗。小字差可观，亦少古意。小楷归去来辞、圣主得贤臣颂、苦节先生墓表。沈粲，字民望，度之弟。官至太常少卿。书学宋克而得锺体，大非其兄可及。小楷苏子卿别昆弟诗。解祯期，字□□，缙之子。官至中书舍人。书学赵、王，合作者胜其父。小楷临黄庭经。杨士奇，初名寓，庐陵人，号东里。官至少师，谥文贞。书学二王。小楷梦奠帖跋。郑真，字千之，鄞人，号荥阳外史。官至四川提学佥事。书学二王。小楷。曾棨，字子启，吉水人，号西墅。官至礼部尚书，谥文昭。书学锺繇。小楷。段民，字时举，武进人。小楷。陈敬宗，字继善，慈溪人，号澹庵。官至国子祭酒。书师虞、赵、宋克。小楷。林环，字崇璧，莆田人。官至礼部尚书，谥文敏。书宗王、赵。小楷。先曾祖讳庆，字文庆，鄞人，号简庵。官至河南右布政使。书宗二王。小楷劾于谦南城易储二罪疏。洪常，字子经，鄞人，号石田。官至兵部郎中。书学虞永兴。小楷。冯益，字损之，慈溪人。官至兵部主事，坐交结曹吉祥自尽。书学子昂、仲温。小楷。中楷永明寺修佛殿碑。章珍，字文重，鄞人。书学子昂、宋克。小楷，中楷。袁忠彻，字□□，鄞人。官至尚宝少卿。书学詹孟举。小楷。徐奉，字敬之，鄞人。书学锺、王、欧、虞、子昂，种种逼真。小楷临力命表、乐毅论、黄庭经、洛神赋。中楷临虞恭公碑、孔子庙堂碑、金丹四百字。李淳，字憩庵，长沙人，号愒庵。西涯之父，赠少师。书学李普光。大字字法手稿。蒋廷晖，字□□，吴兴人。官至太常少卿。学子昂，题扁可取，馀俗无足观。大字柳庄。刘珏，字廷美，苏州人，号完庵。官至山西提学副使。书学智永。小楷，中楷千文。李应祯，字贞伯，长洲人，号范庵。官至太仆少卿。书学欧、颜，得君谟用笔之法。小楷，中楷苏州府学记、姑苏驿记。姜立纲，字廷宪，永嘉人。官至太常少卿。小楷东坡三帖题跋。夏昶，字仲昭，昆山人。官至太常少卿。书学子昂、孟举。小楷，中楷。聂大年，字寿卿，安福人。官至杭州府学教授。书学赵。小楷菖蒲歌。中楷。瞿祐，字宗吉，钱唐人。书学子昂。小楷。曹习古，字□□，奉化人。官至御史。书学子昂。小楷。周濠，字□□，奉化人。官至山东副使。书学子昂。小楷，中楷。左赞，字时翊，盱人。官至浙江左布政。书学蒋廷晖，端丽不俗。大字承流、宣化、镇武堂、弼教坊。金琮，字元玉，南京人。书学子昂。小楷。孙淮，字□□，钱唐人。书学子昂。小楷。先祖讳耘，字用勤，号西园，封谕德。书学子昂、宋克，依洪武正韵，一笔不苟。小楷亡弟二舍人墓志，徐芳远，学锺繇，淳古俊逸，世鲜知者，徒以俗恶八分掩之。小楷前出师表、后出师表、归去来辞、原道、佛骨表、盘谷序、西铭、东铭、定性书、义田记、我箴、不自弃文。中楷丰清敏公遗事后序。李西涯，名东阳，字宾之，长沙人。官至少师。早年书学子昂，中年以后学鲁公。小楷。中楷愒庵府君字法手稿后序。都穆，字玄敬，吴人，号南濠。官至太仆少卿。书学率更而用古隶。中楷图绘要略序。詹僖，字仲和，鄞人。初学二王可观，晚变偏锋，遂无足取。小楷临乐毅论、东方朔画像赞。祝允明，字希哲，吴人，号枝山。官至应天府通判。书宗二王。小楷，中楷。先考讳熙，字原学。官至翰林学士，赠礼部侍郎，谥文毅。早承家学，学子昂书，后从西涯更颜体。小楷廷对策、元祐幸学诗、玉亭题名。文璧，字徵明，长洲人，称为衡山先生。官至翰林待诏。书学二王、欧、虞、褚、赵，清丽古雅，集名家之长，开元以来无此笔也。五纪之后，因书诰敕，颇兼时体，渐尚整齐。然八法完具，大革沈、姜之习，盖亦因猎校而正祭器者。小楷文太仆配吴孺人墓志铭，绝似黄庭，平生第一。文赋，刻在陆玄洲家，与河南阴符度人接武。道德经，仿佛子昂，而古意过之，刻在屠渐山家。石庄记，有锺法，刻在莆田柯氏。千文，极小者次于文赋，亦得河南度人之法。千文，此本字如石庄，似赵字。南京刑部尚书东桥顾公墓志铭。唐寅，字伯虎，吴人，号六如居士。南京解元。大字栋塘。释万金，字西白，吴江人。书学宋克。小楷。释善启，字东白，嘉兴人。书学沈度乱真。小楷。张宾，字□□，鄞人。樗寮之后。官至德府工正。书学其祖，而参以颜、蔡，正锋能时出之雄伟，萧洒而不俗。大字状元、会元、解元、大学士、进士第，为陈东书，玉几松堂。杨泽民，字文济，鄞人，号逸庵。书学子昂、孟举可观，或学樗寮，非其本色。大字。翁文□，字□□，钱唐人。优于孙淮。大字。王卫，字□□，无锡人。学颜字。中楷，大字。王辉，字□□。卫之弟，似其书。中楷，大字。陆深，字子渊，上海人，号俨山。官至詹事，谥文裕。书宗二王。小楷。景前溪，学柳书而稍变平易，其自得处时人罕及。小楷，中楷。张钦，字敬之，通州人，为御史有直声，官至左布政。书能径丈，骨气端伟。大字。杨才，字叔成，广西人。官至南京京畿道御史。书与张敬之相伯仲。大字武、勇、忠、孝。段金，字子辛，武进人。官至户部主事。小楷。叶应驄，字肃卿，鄞人，号三冈。官至吉安府知府。书得颜、蔡之法。大字致远堂。周令，字巽之，永嘉人。官至太常寺卿。书学姜立纲而鲜偏锋之失。中楷，大字。王同祖，字绳武，昆山人，号前峰。官至左司直。书学右军。小楷。王守，字履约，吴人，号涵峰。官至都察院副都御史。书学右军。小楷。王宠，字履吉，涵峰之弟，号雅宜山人。小楷。许初，字元复，吴人，号高阳。官至太仆寺主簿。书学二王、率更，清润劲逸。小楷。王偲祥，字禄之，吴人，号酉室。官至南京吏部主事。小楷。陆师道，字□□，长洲人，号玄洲。官至尚宝少卿。小楷，中楷。周潮，字时信，长洲人。书学欧阳率更。小楷。中楷瘗鹤铭。席上珍，字怀聘，震泽人。书学率更。小楷。彭年，字孔嘉，长洲人，号隆池。书学文衡山。小楷。崔深，字静伯，吴江人。官至鸿胪寺序班。书学赵。小楷。俞桥，字子木，海宁人。官至太医院判。书学赵。小楷。董溍，字宗本，鄞人。官至泰山州同知。书学姜立纲。小楷。徐易，字希文，广信府永丰县人。官至礼科给事中。小楷。王瑜，字廷璧，鄞人。官至安仁县典史。书学詹孟举。大字。顾亨，字汝嘉，长洲人。官至中书舍人。书学王、欧、虞、赵，尝受教于衡山之门。小楷。文彭，字寿承，衡山长子，号三桥。官至国子监博士。小楷二王帖选跋。文嘉，字休承，号文水，三桥之弟。官至□□。小楷怀素千文跋。朱缨，字大敬，鄞人，号龙洲。官至岷府典仪。书学欧、虞。小楷，中楷。虞书，字□□，鄞人，号虹川。唐永兴公之后，书学其祖。中楷，大字。薛农，字子旗，鄞人，号霞川。书学二王。小楷望云子叙。） 

　　书诀 

　　米元章书史录张伯高帖语云：忽忽兴来，五指包管。此为题署及颠草而书。伯高、鲁公皆言大字运上腕，谓径尺以上也。小字运下腕，谓径寸以内也。若径丈以上，如文信公魁字，人必立起，以一身全力自肩及肘运，则以五指齐撮墨池之端，似握铁槊画沙泥，使手离纸三尺，然后八法完整，左右无病。若字三尺至于五寸，可以端坐而书，亦必运肩及肘之力，使手离纸尺许，所谓上腕也。伯高得法于贺季真，其笔如空中抛弹，壮伟奇怪，高视千古。正以能运上腕，全力在笔，笔与神会，不自知其所以然而然也。其径寸以内如兰亭、乞假、金丹，小而姚恭公、化度寺、宣示、力命、忧虞、乐毅、方朔、黄庭、曹娥，细而河南阴符、法晖塔经，则运自肘至掌之力，亦必手离纸三二分，所谓下腕也。腕者，肘内之弯。上，时掌切，谓由此而上至肩也。下，奚价切，谓由此而下至掌也。窦蒙书赋，概以五指包管为言，则径寸以内不以三指摄管于上，不以无名指抵管于下，不面几端坐而书，颤掣倾侧笔且堕落，点画焉施？此蒙所以虽作此赋而不以书名也。子瞻反此，乃曰执笔无定法，大要虚而宽，由不能虚掌实指而肉必衬纸，故其遗迹匾阔肥浊，猥俗可厌，不惟自误，抑且误人。又世传学古编云：作篆宜单钩。夫单钩则颤掣欹邪，寒酸枯燥，真行且不能，况于篆乎？子行墨迹与李少温、徐鼎臣、楚金、张谦中用笔一律，乃知传写之讹，邪说惑世，因悉辩之。 
