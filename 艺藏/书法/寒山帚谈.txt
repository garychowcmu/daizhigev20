寒山帚谈　明　赵宧光

提要
卷上
卷下
拾遗
附录
 　 
 
提要

　　《寒山帚谈》二卷、《拾遗》一卷、《附录》一卷（直隶总督采进本）

　　明赵宧光撰。宧光有《说文长笺》，已著录。是编本在所撰《说文长笺》中，亦析出别行。《长笺》穿凿附会，且引据疏舛，颇为小学家所讥。而篆文笔法，则差有偏长，故此编犹为后人所重。上卷四目，曰权舆，论一十五种书也。曰格调，论笔法结构也。曰力学，论字功书法也。曰临仿，则力学之馀绪，析而为篇者也。下卷四目。曰用材，论笔墨纸砚及运用法也。曰评鉴，论辨识之浅深也。曰法书，论古帖也。曰了义，论书家秘谛也。其《拾遗》一卷，阐发未尽之意，各注某条补篇某字。其《附录》则金石林、甲乙表及诸论也。曰帚谈者，取家有敝帚，享之千金意耳。  

卷上

　　●小引 

　　书法略小引 

　　（因帚谈中时或泛及成案，为评议故，并录此引于首简。） 

　　书法者，小艺道路也。此道不明，视南成北。古今名家不惜笔舌，亦云勤矣，惜乎盲儿非但不知他人好丑，亦复不识自己妍媸。先哲立言，付之乌有，皆翰墨耻也。书法多跂，各有妙用，惜不淳耳。如东观、墨池、钩玄、佩觿、书苑、书谱、指南、□录之类，不下数十家，一皆杂附浮浅不急之务，未必专论字法。今取其运笔结构之要，录为书法略一卷，或古人未发，则有寒山帚谈如左。 

　　帚谈小引 

　　帚谈者，补书法未竟也。古有以白垩帚作字，一时兴到，遂得佳书。及以善豪楮墨更作，翻去之远矣。故知兴到作书，乃逑书第一义。能事不迫，与知者道。弊帚何爱焉，因作帚谈，以表其事。古今成言故烦，然详略失所者不乏，补所未发，续貂毋避焉。 

　　●权舆一 

　　帚谈有权舆，有了义。权舆不嫌其浅易，贵直而简；了义不嫌其深克，贵婉而玄。 

　　文字古法，子母相生，集多成体，不必构合而各自成像，故分合皆宜。其法不传，要非中古可及。世降而为篆，曰大，曰小，曰缪。从一法生，负抱俯仰，构结不离，犹之地天否泰，阴阳混合，算可分坼。其法若存若亡，亦非后世可及。再变而为徒隶，纵逸为体，波折为用，体用相乖，跳踯飞动，以过为德，而书道衰矣。其法揣摸成体，或得或失。三变而为真书，偏侧为体，挑剔为用，本来形义，荡然乌有，书道绝矣。其法恣为妍媚，举世自好，古今皆是也。四变而为稿草书，就势为体，放逸为用，取影忘真，时露相氐，除是恶俗野狐，名家者流未必无合。道在宇宙，无往不复。书家习一忘多，则大昧小是，未握其机耳。 

　　书法每云：学书先学篆隶，而后真草。又云：作字须略知篆势，能使落笔不庸。是故文字从轨矩准绳中来，不期古而古；不从此来，不期俗而俗。书法所称蜂腰鹤膝、头重末轻、左低右昂、中高两下者，皆俗态也，一皆篆法所不容。由篆造真，此态自远。 

　　古篆为真草相氐，真草为古篆生机。飞白、分隶，传驿而定耳。作小楷先学署书。得署书，小楷传驿而定耳。○象形古文，方圆不移。大小二篆，惟圆用事。八分以圆法行方，真楷以方法行圆。行简法楷，章草法分，稿书法古，二篆则自相为法，署书、摹印，略窃其绪馀。字以格力为主。作古文形事诸书，以顽而能锐、锐而还朴为格力。作大小籀篆诸书，以圆而能方、方不露圭角为格力。作分隶、飞白，以锋杪取波、借波成折为格力。作徒隶、真楷，以小字如大、大字如小为格力。作行书、稿草，以主客分明、引带不杂为格力。体法互用，取近斯显，不得不分属以著其说耳，泥则穷矣。 

　　时尚徒隶，谓之真书，真书行而百家废矣。书法欲粗识篆体，岂惟篆乎？即各体无不相关。借势低昂，全合草法；波折向背，全合隶法；大小随宜，全合钟鼎；行次贯珠，全合周秦；收锋则垂露，纵笔则悬针；拂借柳叶，捺仿倒薤；一法不具，不称大家。 

　　真书波折飞转，出于分隶、飞白，行止收纵，出于垂露悬针；戈拂挑剔，出于柳叶倒薤；至于附体构结，则十九不用矣。若辵之在闼，之在，之在寺，韦之在围，或之在国，必须就简结束。若仍用独体之法，便不是书。俗眼似媚，难逃识者。一于真字无情，一于草字无性，一于篆乏流盼，一于隶失根据。篆、隶之于真、草亦然。字之横直波折必有来历，书家漫然写去，未始不快，虽然，终是糊人耳目。因形得篆，因篆得隶，因隶得真、行、稿、草，便是顶门上针，无所不达。且易为力，力简功多，算此为便，不知者反视为难，正是不得其道，无门可入。求是门者，不必求人。何代法书书法不洞开无隐乎？人自不求就此周行耳。 

　　真书不师篆、古，行草不师章、分，如人食粟衣丝，而不知蚕茧禾苗所出也。晋唐名帖，每有奇钩怪引、转盼非常之文，未始不疑其阙误。及观古迹，宛然恍遇，回视前日，都成梦幻。 

　　书法止言真书须粗知篆体，余则以为岂惟真之取篆，即篆、隶不得真、草不成名家。常谓一法不通，儒者所耻，若一体不通，亦书家所耻也。篆无隶法，不得飞动；无草法，不得古雅；无斯法，不得严肃。一篆如此，展转可推。但篆之集美，可以言粗，若诸体法篆，粗则浮浅。蒙庄言：每至于族，吾见其难为。时俗之书常逢颠踬者，正以不知篆法，即知亦或粗耳。 

　　学法书，必不可先学下品轨辙。古人云：法上仅中。浅言之也。至其实际，要知中由上出，下由中来。不师其师而师其徒，谬审矣，愚极矣。故凡学大篆必籀鼓，小篆必斯碑，古隶必锺太尉，行草必王右军，徒隶必欧、虞诸公之书。从此参求古今名迹而后可。真楷不取锺、王者，小字无佳帖，从唐求晋，不得已耳，非画于唐也。不得佳帖而漫然好古，取其败处临摹，徒资识者一粲。不从上来学者，竟不自知。 

　　篆法常谈铁画银钩。画易解，钩难明。唐、宋而下骨力柔弱者，此语蔽之也。篆之宛转处宜匀者勿论矣，其不必匀者，会须迭荡顿挫，始有笔意。近见镌工改而相配，便不成观。此意与行草过脉处着意于笔锋之说相类，然似是而非。篆笔主到，行草不必到，篆是实体，草是意兴，故不侔也。 

　　阳冰、伯琦，各自名家，惜其骨俗，时限之也。阳冰可取处少而去古近，伯琦可取处多而去古远。近顾取少者，珠玉在侧也；远顾取多者，时媚继出也。故曰时限之也。何谓近？曰圆；何谓远？曰方。篆法圆不法方，以定二公优劣。或谓三代遗文，世多有之，未始以圆为法。是不然。论篆不论三代，三代何书乎？古文非一法可定，篆则中古一法而已。今之俗人，去真、草、隶书而外通混称篆，此为可笑耳。请别名号，而后可与言实体。不然梦中说梦，何时醒乎！ 

　　隶书以锺元常为法，尽阅汉碑，博采唐隶，游戏章草以及国朝名家。国朝隶书，直接汉法，未可轻也。 

　　徒隶书，挑剔波折，故不可废。然但作带笔引锋，不可倚为结构作用。世俗不知，致力于此，便不是书。名家作字，挑剔波折，有无一致。俗书则不然，去此便觉欠一肢者，然是即奴书也。世传高祖皇帝憎国学门题额右赘挑剔，而罪中书郎，以为塞我贤路，命左右去之。即未必果然，然正合书法之妙，天纵大圣，言为师范，俗人不知已矣。以书名世者，代不乏人，都未及此，何耶？ 

　　真书挑剔，多不如少，少不如无。至若内有字则外必省，如门口之类，下有字则上必省，如木水之类。即使带笔，只宜行草。真书务于洁净精微，省一笔，一笔功，省一曲，一曲功。晋人斜拂，上存古意，下启唐、宋而下俗骨。智者见之益其智，愚者见之增其愚。好而知恶，斯为善学。 

　　真书虽各有所取，总之一门。古今推锺、王二家，二家无佳帖，须阅后世趣步二家者，以求二家阃奥而后可。虞得其正锋，欧得其结构，智永得其圆而体俗，孟頫得其活而骨柔，仲温学而未成，伯机成而未至，一皆病多于药，勿中其毒。 

　　徒隶独推锺、王，须知二人不可及处。元常骨力去古未远，所以不失根原；逸少韵度会逢其时，所以得其遒迈。 

　　仿真楷书，必遵虞、欧方为正法。论粗迹，虞得一笔法，欧得一字法。语其妙，则虞结在肺腑，欧结在肢节，大不侔也。虞专内略外，欧事外失内，故俗眼左虞右欧，正自不然。 

　　今之徒隶书，不特抑左扬右，诸偏侧为不典，即上下半体，名家法书中十九上半居左，下半偏右，以为奇逸。前字如此，后字改辙，以为多能。单书必作波折，众画必相变更，以为奇妙。一画两端，粗细异态，一点首尾，转折逞妍，本来字义蔑如也。如此作字，可谓不真不正，而乃通称之为真书、正书，加之美名谓之端楷，义将何出！惟徒隶之名为适宜。法由分隶习成，且以便俗。 

　　虞世南妙在正锋而结构未妥，欧阳询妙在结构而锋锷多侧。欧出于虞，故得其貌如青蓝，失其体髓同苍素。至小欧书，滥觞乃公者也。书法云：不曰画而曰勒者，策起画终，勒有力量也。余谓此言尚未及指出要领。凡执笔在手，十九不能全直。斜倚于右，坦向于后者，皆是后人习俗之短。不策而画，锋必向前，不能全正。策者，为正锋也，为藏锋也，所谓如锥画沙，如屋漏痕是也。此因病投药，不可谓正法。李北海、米襄阳诸人，用笔求正，是以画必担子，竖必挺胸，此又因药成病，贤者之过也。好而知恶，恶而知美，三人我师。 

　　作字先后笔。余有楷法贯珠，详于长笺百七十六卷。偶见唐、宋诸帖中作变字，因更及之。凡名家书，分体合体，各是成形，是以善书者十九可离可合，其不可合者乃破体格也。变字从言从丝，正法也，上画覆丝，则破体也。正法中起言完而及丝无论矣，破体亦言完及丝，人不知也。凡三结字，必中完及傍，如亦兴等字之类。变字则先点画，次二，次口，次左糸，次右糸，攴仍为殿。正破虽殊，先后不异。若误以为作言而先伸其上，以俟两糸补之者，书法不然也。浅生常谈，用则不误，问则不知。余则以为谓之不知，势必有误，其不误者，偶中耳，非所愿闻也。于不误中辨其有误，期在明此法，不在明此字。法明则字必明，以一字明多字，一法明多法可也。否则不特不知变字先后之叙，亦复不知言字离合失所之差。一字浑则多字浑，一法浑则多法浑矣。 

　　欲作署书，先想一字体裁得所，以至多字体裁得所，然后拈笔。落中笔时，即作全体想。落左笔，意在右；落右笔，意在左。上下同之。署书须覃思乃佳，故杂念不得。泛写数十额中，未免有神遇，然未可以为常也。求书者未解乎此，枉费纸墨，点污轩居，人自取之，于我何有哉。鲜于太常云：仅免违命之责云尔。未必谦退，乃实语者。 

　　署额配合，同结者无论矣，异结者须于格外致思，别出一调，方能如法。此未可以言语尽，须数四比量，此特聊及其糟粕。 

　　小楷不愧大字，大字不愧署额，始可与言书法。行、草不离真、楷，真、楷不离篆籀，始可与言书学。画不可作点，点可以作画，故曰小楷不愧大字，大字不愧署额。宜挑剔处可以省，无挑剔处不可赘，故曰行、草不离真、楷，真、楷不离篆籀。 

　　文字原流久矣。名家作法颇多，集美故是书家能事。若未有所得，驰向多门，徒滋识者讪诮，不成书也。会须甄别，认定趣向，寓目皆师，所谓多多益善，非狂走者同年而语也。若浑浑从事，东看则西，南观成北，不成文矣。俗人之言，不过曰真、草、篆、隶，自谓尽于此矣。此大可笑。真书中一曰正书，如欧、虞、颜以及后世姜、蒋、二沈之类。一曰楷书，如右军黄庭、乐毅论、东方赞之类。一曰蝇头书，如麻姑坛、文氏文赋之类。一曰署书，如苍龙白虎之类，此法不传而流落后世，带草则徐武功得之，方正则官家中秘郎得之，然俗不堪齿矣。一曰行楷，如季直表、丙舍帖、曹娥碑、兰亭帖之类。已上五种，世俗通谓之真书，天地悬绝。 

　　草书中亦曰行楷，如二王诸帖之稍真者十当八九，僧怀仁等所集圣教、兴福、孔庙碑之类，唐人所称入院体者是也。一曰行草，如二王帖中稍纵体，孙过庭书谱之类皆是也。一曰章草，如章帝辰宿列张帖，索靖出师表，二王帖中章草法帖皆是也。一曰稿草书，或真或行或草，大小疏密随宜，如颜平原坐位、祭侄二帖是也。一曰狂草，如张芝、张旭、怀素诸帖是也。已上五种，通称草书，亦有分矣。 

　　隶书中一曰飞白，篆法将变，正侧杂出，燥润相宣，故曰飞曰白。后世失传，飞而不白者似隶，白而不飞者似篆，皆飞白之流别也。一曰分隶，隶法初成，十一蹈篆，但用笔背分与篆分途矣。一曰汉隶，如锺元常诸帖之类，此隶书之最也。一曰唐隶，视汉似古而体稍不雅，然法度实备，取裁可也。一曰徒隶，六朝诸碑文多作此字，绝似童子初执笔不成文者，然有古色，披沙拣金，往往见宝，不可尽废。近代隶书，颇谓淳雅，然皆倚真书为骨，而遥想汉法为之，虽无徒隶之短，然并近于真书，亦其流也。以上五种，通谓之隶，意亦混混。 

　　古人兴到作飞白书，是以白而不飞者有之，飞而不白者有之。书法云：飞白不传者，谓不必传可，必不传不可。韦氏、萧氏有解于此，惜各守其偏耳。虽然，二子可言者，非若求之骊黄而内之。徒将字字求飞，画画求白，浑身是假，古意荡然，此正飞白不传矣。 

　　作飞白书当有馀地，无馀墨；当有馀情，无馀形。 

　　篆书之名尤为浑乱。自周太史籀始立篆名，秦相效作，谓之小篆。因秦书通行，遂但以籀称大篆，亦已赘矣，何乃无古无今，概呼作篆？可怪也已。籀而前，但可以时代名，如古文、夏书、商书之类。籀而后，概呼作篆可也。何也？籀斯为后人趋步指归，莫能出其围范，即不得编讨古昔，聊识其可摹者如左。一曰古文，始于象形，迄于夏商，代非一人，人非一体，但可作文字，未可合篇章也。二曰雕戈文，雕虫篆刻，尚文之作，多不可解，亦难以下笔，汉章或稍一见之，亦未甚一律也。一曰籀篆，诅楚文、钟鼎识及啸堂录以至杨氏书统所载，及古篆诸韵，取其合于许氏所取作籀书者采焉。一曰大篆，石鼓文是也。一曰小篆，绎山、会稽诸碑是也。从此流传，变而弱者，一曰缪篆，唐、宋、元诸人如李阳冰、僧梦英，以至我明程南云、李东阳、文氏父子诸人是也。变而强者，一曰玉箸篆，如胜国周伯琦之类是也。任笔成文者，一曰飞白，篆貌隶骨，杂用古今之法。勉作草篆，为器所使，自我作之，不得不然也。一曰刻符，秦汉红文印章用之。其前此任字略章者，玺书诸文皆是也。一曰摹印，汉白文印用之。后此章不摄字者，六代而下皆是也。以上十种，世俗通呼作篆，失之远矣。因俗解释，聊采二十五种，有心此道，取为法式，思过半矣。 

　　学楷须先学图字，大口小口，广袤随宜，竖得是，画得是，转得是，折得是，方合楷字。如以一点当小竖，一捺当小画，又以一钩一镝当转折者，皆市井小儿记账体也，何以谓之楷乎？楷者，端正之称。其原虽出于徒隶，至小楷则又从粗入细，返俗还雅，故命之嘉名。法具名中，可以想见。 

　　行书之带笔，乃其过脉处，锋势与本文必有节奏，其字始有骨力。若其浑去不分者，狂草则可，不然败笔也。名家作家，但宁念本文，其锋势引带无意得之。不知者先已宁意引带，何暇分出本文？是以浑浑失之远矣。即有意分出，意又杂乱，临仿法书，至有引带诸字，直临本文，勿临带笔，本文成熟，带笔自随，随正文出，自然节奏。此临仿要诀，不可不知。 

　　学行草，须审古人引势来历，方得不谬。若但依曲效直，不问创法所自，势必以讹传讹，一字字画成花押，数传之后，不知笔画为何物。求来历如何，不得于真，求之篆隶，篆隶又异，多从章草，章草则杂用古文奇字，如之类，因古今通行，不知其怪耳。否则佳隹不分，左右一致，其可乎？能解乎此，方能理会粗识篆义之语。 

　　晋人行草不多引锋，前引则后必断，前断则后可引，一字数断者有之。后世狂草，浑身缠以丝索，或连篇数字不绝者，谓之精练可耳，不成雅道也。淳化帖第六卷首行蹈此失，其伪可知。至若悬针，用之绝少。后世妄书一篇数见者，不特非法，望之可憎。 

　　行草书中，引笔作实而重，用者偶然失所，可也，若本体作引而轻拂者，漫兴败笔矣，未可也。果能意到，必无此失。世之皮相者，去彼取此，此何以故？后失近乎轻清，前失入于重浊。重浊乃书中大病，如是取裁，未为非是。但须甄别功过，方为赏识。 

　　草书须刚柔相济乃得佳。直则刚，曲则柔；折则刚，转则柔；轻重捺笔则刚，首尾匀裹则柔。曲直转折易见，轻重首尾难知。主客分明，心手听令矣。字形实体，主也；顾瞻引带，客也。客过重，可；主过轻，不可。 

　　怀素自叙妙在骨力，是以人不可到。若但取狂荡，真野狐矣。 

　　学章草书多入粗俗险怪诸恶道，然草书之所必由也。作草祖章，便无苦气。挑剔最忌苦气。稍用章法，此病自远。 

　　书体流传，法非一代，代非一人。然徒拥其名而不见其形者众也。所可遵者，常取十体，欲著其妙，疏之下方。（详于母原，刻在长笺第九十六卷，因欲废彼，重录于此，似为重出。） 

　　一曰古文。本来之形，非古非今，不必始于何代。象其形似，交错成文。世用者虽今亦存，不用者虽古亦略。旁搜奇形异状，必有所据，始可下笔。或金石模糊，传写舛谬，乃得以意正之，虽未成书，而篆从此出。各体具在，不加强合，随小大，任方圆，匠意为之。后人取其一文，定为法度，矫众文而协同之，始有篇章结构。此文字之本原，不可废也。 

　　二曰古篆。三代之书，见于金石铭识，不能多有所考。虚象因篆而成形，实象因篆而废形。篆者，传也，传物理以至无穷也。前此未始有篆，其名其义，至是始立。然体裁异同，竹帛兴革，无法不具，世或求钟鼎于一律，则知大谬。有附义而成文者，有舍义而成文者。夏、商延于象形，周末渐于大篆。今所取者，谓之古篆，若雕戈文之类。虽不尽出于圣人之手，想当文晟之时，赏鉴家有谓蚊脚鹄头，定为夏书是矣。轨度典丽，即未必古始，断非后及。籀斯由来，结构由立，惜不多见，有遗恨焉。采其散见彝器者录之，聊备古法云耳。 

　　三曰大篆。石鼓十章，相传史籀作宣王猎碣，或谓秦穆公时文，虽无定据，必非秦下可及，即词藻亦岂后世可攻。汉无篆，则又去之更远，过此则益不能窥其门户，其周季书无疑。累代播迁，剥蚀殆半，后大为宝重。世主有以金填其文者，胡人剔金弃石，或遭杵臼之厄，或经修斫之异。剥落之馀，犹有不易者，在信体结构，自成篇章，小大正欹，不律而合。至若钩引纷披，作轻云卷舒，依倚磊落，如危岩乍阙。文施也异。用无定方，立有成法，圆不致规，方不致矩。可摸者仅三百馀言，赖前人释文能补其缺，遂为书家指归。 

　　四曰小篆。秦斯为古今宗匠。一点一画，矩度不苟，聿遒聿转，冠冕浑成；藏妍婧于朴茂，寄权巧于端庄；乍密乍疏，或隐或显；负抱向背，俯仰乘承，任其所之，莫不中律。大篆敦而圆，骨而逸，小篆柔而方，刚而和，筋骨而藏端楷。籀则简缩，斯乃舒盈，书法至此，无以加矣。唐李阳冰得大篆之圆而弱于骨，得小篆之柔而缓于筋。后世莫不由此而出，各就偏长，别立门户。及野火煨烬之后，泰山、绎碑可拓者二十馀言，世有徐铉摹本，而先秦之文仅存百一矣，反为所掩也。 

　　五曰缪篆。阳冰独步，缙云庙碑可为概代冠冕，若谦卦强作，遂入恶道。其自许云：李斯之后，直至老夫，因五百年是执绝响。汉人独印章擅美，而篆书无闻。杂王杂霸，刀笔如之。古篆隶真，一皆采摘，填满为式，是其用心。昔人刻符填篆用于婚媾契书，以革盗伪，非淳古之作也。 

　　六曰奇篆。采择杂体，就简避烦，趋逸去拙，其本来之形，与夫累代之制，皆不泥也。格借玉箸，体间碧落，情杂钟鼎，势分八分；点画以大篆为宗，波折以真草托迹，规矩绳墨，终束于斯。昔之文字，因脚引垂，今此奇篆，因垂引脚，书法之变，此大谬也。所尚者，简洁飞动，妍态取容，举世尚奇，去彼取此。从兹而降，好古之士锐其垂而为悬针，注其垂而为垂露，纵其垂而为柳叶，收其垂而为倒薤，顿而为科斗，折而为蜩虫，蹲墨为芝英，枯笔为飞白，龙蛇云鸟，转宿偃波，此其滥觞也。而莫知其所由师，昔存其名迹则莫考，效颦臆说，书法外道，翰墨之厄。 

　　七曰分隶。八分、散隶，合而为之也。篆籀相向成文，分隶背戾各分。其势波折左右，其形结屈钩连。篆势有转无折，隶笔有折无转，分则兼之。杜甫联称八分、小篆，故知八分犹杂篆体。后世因是以小篆为八分，曲说有以为损大篆十分之二为小篆者。今按小篆茂密，而大篆简易，其谬不辨而明。今隶宗匠锺元常，八分之省便。而真书之效古者，古隶出于篆，今隶依乎真。汉孔安国以隶写籀，谓之隶古。唐明皇不喜古文，凡不合开元文字，谓之野书，于是后人罕睹前人之迹。一变曰徒隶，再变曰草隶，人自为之，无论也。上不足考古，下不合时王，聊合为一说。分不骇族，隶不蹈时，以续古今脉络可耳。然今之真书多有取是改作者。草、分隶之波折，真书变而为曲直，若分隶之起伏，真书变而为撇拂。郑樵谓篆通隶僻，篆巧隶拙，真书则犹其流之逾深也。 

　　八曰真书。近代时书，而国朝之所通行。古文邈远，小学不兴。无学者蹈俗忘本，稍通者束义背时。古今意义恒同，蹊径每异。譬之三代文不得与秦汉合，汉魏诗不得与近体合。佛、老、庄、骚，饾饤入公车掌故家语，徒为知者喷饭。今拟古词，肖而不夺；此学彼行，似而莫移。时王之制，何得己见妄为变更？若用古体作今书，不堪眩世，徒足自惑，不特义不可行，而势亦难达也。但俗书之最谬者，与夫世俗之固加偏傍者，所当正耳。一以正俗，一以革古，而悉协于时中，真书是也。 

　　九曰草书。起于削国，天下有事，急就为之。或起草他简，然后正书，皆不暇致详而作。汉人遂以名家，杜度、锺、张飞扬俊逸，其圆转得于篆籀，波折得于分隶，简而有合，不大相离。上古结绳而治，刻契而与，丶识而别，剖竹而官，粗迹之于文故无足重，奚以草之去古为异乎？故文以达词，词以达志，草书虽去古而可达古文。且有真未必合，草未必离，如隹佳等字，古、草皆合，真书有愧矣。草鹿首岐，草山虚下。夜前垂乍，草正真讹。乃至臼旧秊（年）驱（駈）窻（窓）称（秤）乐（乐）两（刃）尽（尽），翻草书以成俗体，无以下笔，岂草之罪乎！ 

　　篆书一笔不得杜撰，而字字皆可变化。徒隶俗体杂陈，而一笔不可转移。何也？古者万国，人自为法，变是其本分耳。至于后世，作者不兴，同文有禁，所谓依样胡卢者非邪，此亦人之大不幸矣。 

　　●格调二 

　　夫物有格调，文章以体制为格，音响为调；文字以体法为格，锋势为调。格不古则时俗，调不韵则犷野。故籀鼓、斯碑，鼎彝铭识，若锺之隶，索之章，张之草，王之行，虞、欧之真楷，皆上格也。若藏锋运肘，波折顾盼，画之平，竖之正，点之活，钩之和，撇拂之相生，挑剔之相顾，皆逸调也。 

　　作字三法：一用笔，二结构，三知趋向。用笔欲其有起止，无圭角，结构欲其有节奏，无斧凿，趋向欲其有规矩，无固执。 

　　能结构不能用笔，犹得成体。若但知用笔，不知结构，全不成形矣。俗人取笔不取结构，盲相师也。用笔取虞，结构取欧，虞先欧后。结构易更，用笔难革，此笔一误，废尽心力。 

　　学用笔法，能作一画；学结构法，能作二画三画，已上可类推也。不然，千万画无一画之几乎道，千万字无一字之几乎道。始而卤莽作字，稍闻此道，则见笔笔倔强，不知字字畸邪不合，才觉甚难，始是进德。未难即易，不足与言。 

　　凡用笔如聚材，结构如堂构。用笔如树，结构如林。用笔为体，结构为用。用笔如貌，结构如容。用笔为情，结构为性。用笔如皮肤，结构如筋骨。用笔如四肢百骸，结构如全体形貌。用笔如三十二相，结构如八十随好。用笔如饮食，结构如衣裳。用笔如善书，结构如能文。 

　　用笔、结构二法，取大字帖指示，以显小字帖之阃奥，取真迹帖以临墨本帖之悬殊，取古善刻参按，以辨翻摹之脱失，取学人自书，逐字逐笔褒弹得失，以便趋避轨范。如是教诲，未有不于俄顷间爽然自失，转暗为明，转无为有，转妄为真，转愚为慧者矣。若教工刻字，亦须此法。 

　　近代时俗书，独事运笔取妍媚，不知结构为何物。总猎时名，识者不取。正如画像者但描颜面，身相容态则他人也；画花者但描须瓣，枝干扶疏则异木也，尚可称能画乎！ 

　　字体有从中及傍者，如兴水字之类；有从傍及中者，如中国之类。从中，须着念全体，然后下笔；从傍，则转移其念，凡作左，着念在右，凡作右，着念在左。凡作点缀收锋，又着念全体。此上乘也。若着念在阙漏处，此下乘也。任意完结者，不成书矣。 

　　字全在流行照顾，勿得失粘。有去无来谓之截，有来无去谓之赘。截之失生，赘之失俗。生可熟，俗不可医。○正锋不难于横画，而难于竖画；不难于右拂，而难于左撇；不难于点画，而难于转折。试观佣书小吏，偃笔侧头，即使作前所易，直易从耳；设令求前所难，一笔不成文也。以此法考欧率更，则知全是侧锋，其横画之正者，乃偶合耳。或以为正侧兼用，观者忽之。 

　　凡正侧锋，横正竖侧，已非佳书。近代此道茫昧，横竖皆侧，依然作大名士。世无人耳，悲夫！毋论字画恶劣，即作书时横侧竖侧，必其手腕笔札一皆臬兀不安，而后得成此字乎！习而弗察，亦劳止矣。一日有知，愧恨何已。 

　　点画不得着粗气，运转不得着俗气，挑剔不得有苦气，顾盼不得有稚气，引带不得有杂气。永、苏诸人不能无俗，米、黄诸人不能无粗，不妨各自名家，但苦稚杂乱，不足道也。 

　　字必取筋骨。自诅楚而下无筋，自石鼓而下无骨，独秦斯能藏筋骨于皮相间。过此而往，此道传于徒隶中。唐阳冰自谓直至老夫，今日而在，必生愧怍。字法故多，不出用笔、结构、体裁、顾盼，四者之外，无他能也。至若筋骨在学力功夫，逸锋在意兴去就。唐人尚功，晋人任逸，自此而往，不可求其端倪矣。何谓用笔？正锋起伏，下笔有意是也。何谓结构？疏密得宜，联络排偶是也。何谓体裁？格制裁益，不拘绳墨是也。何谓顾盼？左右上下，往来有情是也。何谓筋骨？强弱得所，和而不乖是也。何谓逸锋？乌衣子弟，翩翩爽爽，到处有致是也。字有四法，曰骨，曰脉，曰格，曰调。方圆肥瘦，我自能主，谓之骨；缓急从意，流转不穷，谓之脉；取法乎上，不蹈时俗，谓之格；情游物外，不囿法中，谓之调。字有四病，曰拘，曰稚，曰俗，曰野。为法所系谓之拘，为笔所使谓之稚，为墨所使谓之俗，为手所使谓之野。 

　　笔法尚圆，过圆则弱而无骨；体裁尚方，过方则刚而不韵。笔圆而用方，谓之遒；体方而用圆，谓之逸。逸近于媚，遒近于疏。媚则俗，疏则野。惟媚与疏，即未入恶道，亦野俗之滥觞乎！预防其流毒，斯不为魔中。 

　　书法云：点不变谓之布棋，画不变谓之布算。正有不必拘者，如欧氏作飞字四点如一，作灵字八点无差。以至结构对偶，画画未尝改易，而亦未始不善。若虞氏作书字，则上二画下三画俱平，中三画抑左扬右，便符前法，此有得于王氏。作三字则二画相从，下画别出；作佳字其左圭上如士，下如重点。或上画先作，中二联绵，此下画仰承之法也。故知各有所取，无往不善。除是无学，不可与言虞、欧师徒也，故比量说之。○真、草虽并有挑踢，大半从飞白得之，或引带过脉，无一笔虚设。虚设可已，可已不已，已非高格。至若世俗稚笔，全然借挑踢以补其阙漏，即不能除，谓之救药可耳。若惟此是务，未是书也。笔发于上，意先在下；字起于左，心先在右。假如真书草头作萑，草敛其足，穴头作邃，遂束其首；篆书水傍作满，水让右，水傍作江，水浸右工，心意不先，何以措置？故曰：胸中具个完字。难者曰：江满并出，将异结乎？通篇章法，古今不然也。曰：此中最难。须全然锻炼一翻，自有个生息。苟不诸体备具，涵漾于胸中者，未可轻议也。庄周云：每至于族，吾见其难为。其间必有游刃之地，满志藏刀，故曰得意。 

　　结构名义，不可不分。负抱联络者，结也；疏谧纵衡者，构也。学书从用笔来，先得结法；从措意来，先得构法。构为筋骨，结为节奏。有结无构，字则不立；有构无结，字则不圆。结构兼至，近之矣。尚无腴也，故济以运笔。运笔晋人为最，晋必王，王必羲，义别详之。 

　　运笔者，一画中之结构也。低昂巨细是其构，起伏显谧是其结。书家不学而熟之者，亦能结。学而未熟者，但能构。构为意念，结为情性。有结无构则习俗，有构无结则粗疏。粗俗都捐，近之矣，然无韵也，会须师古。师古晋人为最，羲之故善，又须去其似是而非者，黄、米诸家辨之详矣。 

　　字之左右相对体，或打围字，下左笔时可纵情落墨，下右笔时则毫不得纵，全要顾左。凡舒敛曲直，圆锐肥瘠，一一照应，始无后悔。否则败矣。 

　　笔锋引带，如词章中过文。虽然，似是而非也。笔锋乃无中生有，本是虚器；过文全篇脉络，去此离矣，是则实语者。 

　　用笔品藻，古人亦云详矣，但多昧于结构、破体二法。晋人结构囿于情，唐人结构囿于法。以法显情，其义斯显。情为法缚，皆桎梏也，勿论可矣。破体有篆破真不破，有真破篆不破，有篆真俱破，有可破不可破，有有义之破，有无义之破。不必破者，勿论可也。世谬以笔法为结构，或呼野狐怪俗之书为破体者，皆不知书法名义者也。名义尚昧，书道何有哉！因取同部结构有异者，著之于篇。若风衣人心水草火手木肉页黑十二部字，并左右上下内外俯仰，真篆全省，正破古俗。因势取裁，其法不定。不定为法，翻合书法。 

　　字须结束，不可涣散；须自然，不可勉然。各自成像而结束者，自然也；曲直避让而结束者，勉然也。若夫交错纷拿而结束者，妖邪野狐，无足道也。 

　　法书在在成形，全有全结，半有半结，偶有偶结，独有独结。大令不逮乃公，是以求妍于成字之后，识者弹之。虽然，要知大令受病何处，多中于破体一门耳。作破体时，全以诸体会成一局，方可下笔，若随意绷补，却不是书。 

　　正体法略不相涉，破体则相为依倚。若似破不破，又非正体。犹之堪舆家言，欲过不过，大凶宅相。 

　　一字诸画，当粘者勿断，当断者勿粘。当断而粘则固，当粘而断则离。逐字推敲，其意自出。当断竟断，如欧、颜诸家作正书乃及等字，上钩作一笔，下钩别起是也。当粘竟粘，如作光先等字，下撇之首直从上画之末拂出是也。若疑惑不决，全无主意，便不是书。 

　　置于竹帛谓之书，书成而后行款具，行整而后结构章法森然不紊矣。前此不然也。一字结构谓之字法，前言议之详矣。通篇结构谓之章法，譬之白曰二字为行列，则白首出之局外；田甲二字为行列，则甲垂出之局外；主甲二字为行列，则首足皆出。摹印阔边，特设此格是也。即摹印家多不解此，况书家乎！ 

　　书法昧在结构。独体结构难在疏，合体结构难在密。疏欲不见其单弱，密欲不见其杂乱。姑置疏法，先言其密。众文合字，文自成形，字自成像，小聚大聚，少聚多聚，各得其所。难其聚者，用破体法，如随游悠岁冥众左右之类。至若特为改作者，势不得不然也，如水人手，岂能上下四傍不变形体乎？但不必变者而固欲从俗，此可憎耳。 

　　方结者从其方，不可方者垂其脚，如十中廾之类。左右适均者从其峙，不可峙者上下出，如节斯亏群之类。上下适均者勿避其整，苟可避者，以一画担之，如台耋之类。 

　　三合并列者，一为傍，二为合，如识谢抑涤之类。左右同体者，中立而附耳，如斑雠嚻之类。 

　　字之结构，绝似词家之对偶。有可以正对，有可以借对，有可以影射对，有可以走马对。泥于形似，则质而不文；专于影射，则巫而不重。近体似真书，古词似篆籀。于篆之中，近体似小篆，古词似大篆。近体拟合而时或不合，古词拟散而时或不散。近体合以形，古词合以意。 

　　偏傍势变，岂惟徒隶，篆亦有法。由古至今，法如是，故风部门部所领诸字详于他简，此不更赘。是以字之结构无处不有，姑举其多者为法。如篆之门部，楷之风部，一皆随在变体；若拘于一律，是则不知书者。别详字法剺合攵，长卷一百七十六卷。文多不具录。 

　　作大字如小字，书法恒言之矣。作小字如大字，古今未之及也。作大如小谓用笔，作小如大谓结构。用笔有不学而能者矣，亦有困学而不能者矣。至若结构，不学必不能，学必能之。能解乎此，未有不知书者。不解乎此，未有可与言书者。字之结构，如几席间排设燕享之具，右羹左食，并不失款；即罢而行撒，一盂一鼎，亦皆法器，各自成像，可陈可列。非若后世俗书，如佣奴聚食，远望亦似丰盈，近之则见杯盘狼籍，不成雅观；至若破缶缺盆，折几残凳，苟失支撑倚着，几何而不倒仆哉！端人过之，掩鼻走矣，见其不成享也。 

　　作字有难于结构者，一为学力不到，一为平方正直尘腐之魔胶固胸膈间。平直故是正法，其势有不得平直者，不可以此拘拘也。即可以平直而不成文章者，亦不可以是拘拘也。乍满乍阙，让左让右，或齐首敛足，或齐足空首，或上下俱空，无所不宜。一字务于成文，一篇务于成章可矣。何谓文？交错盘互，得所是也。何谓章？音十为章，合集众形不使乖张是也。所谓难结构若何？如盥字之类。常考石经，作盥亦不甚雅，覃思不已，变文作，自谓可观，然不免改作。近有童子誊写一书，谬作直旁二白，始笑绝倒，既而爽然，翻可取法。三人我师，今而益信。因言其得失，其义安在，即不过自相结构，二白先自让避，其锋有归耳。 

　　有篆满而真阙者，有篆阙而真满者；有篆省而真全者，有篆全而真阙者。此两者无非为结构去取。以结构持心，有馀豫矣。 

　　配合数字，须字字锻炼，始成篇章；画画有据，始得成文；画画造立，始得成字。有据无立，书奴而已；有立无据，遂成野狐。笔逾少，字逾难，犹印之有章法。字法死，章法活。至若笔法，则又出于形骸之外，未可以言语形容。 

　　字之增减笔，惟篆书两用之，若徒隶、真草，有减无增。何也？不特义训在篆，非隶可窥，且真书之法，俗尚简省，篆书减笔贵古雅，增笔贵丰赡，无适而不可，是以兼得。汉已上，夫文用之，夫人能之。唐已下，文不皆用，万无一得。后代何尝不增损改作字体乎？增则益其配态，损则呈其鄙野。试探古今摹印，虚心比量，不能逃识者冰鉴。 

　　古人书自然合法，不加强附，即后世名家亦多不杂厕，是以古印章如玺书。先秦之法，直作数字而章法具在。至汉而后，章法字法，必相顾相须而成，然后合法。后世无其学而不勉效其事，遂有配合章法之说，此下乘也。犹之古无韵书而诗不废者，韵学具也。沈氏始能作韵，后世依韵题诗，亦下乘矣。诗法绝似印法，故比量言之。 

　　人知疏体可阙可让矣，而不知密体亦可阙可让也。此理一开，人人自得，即造立世界，由此而广，岂惟文学。 

　　仿书时，不可先着宋人以下纤媚之笔入眼。严沧浪所谓不可令下劣诗魔落吾肺腑，余谓字学尤甚。诗止于迷心，字兼魅其手腕。两贼夹攻，所存有几。故不学则已，学必先晋，晋必王，王必羲，羲必汰去似是而非诸帖。何乃训蒙先生特索现在名家写法帖，愚亦甚矣。 

　　用指不用腕，则画成点而不庄。能正腕而不正锋，则形如刷而不典。 

　　落笔须点检馀渖，收笔须点检残锋。唐已前无有此失，宋而下方出此丑，沾沾自好，增其恶态。宋人诮王安石写字似大忙中作，不知自家亦坐此病。若持心缜密者，必无野笔。野笔净尽，方入雅调，否则终是卑格。 

　　何谓野笔？当突而锐，当直而曲，当平而波，当注而引，当撇而镝，当捺而牵，当缩而故延之，当纤而故浓之。楷之馀为章，章之馀为草，草更张之，皆野狐也。游心于外能结构，游心于内能运笔。简牍广狭，外也；波折妍媚，内也。偏者各有一蔽，游心于范围近之矣。不在全简而在全体，不在豪素而在腕指，是之谓心意骨力，始可与言书。近世皮相文字，不知如是语言为何物，标致用事，亦足自豪者，姑置勿论。 

　　字须配合，配合有二种。结构之合，不必画画对偶，要在离合之势可指而目睹方是；使转之合，不必丝丝贯珠，要死活之脉可想见会心方是。能学问不能文章，此儒家之学究；能文章不能翰墨，此君子中伧父；能翰墨不能法帖，此名士中野狐；能法帖不能遵古，此好事中俗调，皆所不取。 

　　●学力三 

　　先读书法，后摹法书，能为古人忠臣，败笔可略，笔误可谅，俗工失款可正，剥落模糊可补。苟不知书法，遂不知法书矣。何者是得？何者是失？何人是浮名？何人是实学？何以为工？何以为妙？谁是全能？谁是偏胜？何处可及？何处不可及？书从何来？法从何授？一似梦中苦乐，总成妄诞，不惟无成，且枉费心力。 

　　粗能识得好恶，即须严加趋避。得一字好，即思未得时丑字革去。得一笔好，即思未得时恶笔革去。作一字不好，必求一好字易之。作一笔不好，必求一好笔易之。三人我师，言言实学，勿轻放过。遇好求恶，境逆而易；逢恶求好，境顺而难。若多看法书，顺境成易；多读书法，逆境不难。若不学空求，多遵谬妄。逸少中岁进德，每作一衡如惊蛇之曲，此九四跃渊之龙，不可遂认作飞空夭矫之文也。释典参悟而后功行，三阿僧祇始得成佛，未进此步，辟支禅也。若发愿不深，不求最上一乘，便并二乘亦不可得。取法乎上，仅得乎中；取法乎中，民斯为下。是以大根大器，宁受顶堕罪业，无宁自画小成。 

　　字无百日功，非虚语也。岂惟百日，即开卷注意，步步移形，三日刮目，诚然有之。至若学问了义，虽尽平生，何厌足之有！譬释典云：指爪作佛面已成佛道。又云：三阿僧祇然后成佛。须于此中参透，始知顿渐两途即是一法。 

　　字学二途：一途文章，一途翰墨。文章游内，翰墨游外，一皆六艺小学。而世以外属小，内属大，不然也。虽然，要皆大学之门户，不从此入，何由得睹宗庙百官。后世失传，拆而为三，文章斥而传疏烦，翰墨斥而流别异。何如求本寻原，所握者简，所施者博，不亦多乎！吾道一贯，彼此相证。 

　　诗文忌老忌旧，文字惟老惟旧是遵。诗文忌蹈袭，文字亦忌蹈袭。旧与蹈袭故自有分矣，格调、形似之异也。 

　　不专攻一家，不能入作者阃奥；不泛滥诸帖，不能辨自己妍媸。阃奥即在面前，不妍则忽而不觉其美。是以专治一家，帖不必改而新意自出。见得昨日临摹一画非是，乃是进德。苟新意不出，皆皮相也。若此帖果无新意，非佳书矣，便须改图而后可。自己妍媸多在骨髓；不博则习而不觉其恶。是以博览名家，帖虽不同而书法一轨，见得他人得失，各具一短长，乃是自知。苟得失无辨，皆耳食也。若果无所见，莫得强议，便须加功而后可。加功在读书谱，改图在玩法帖。至于识鉴，虽曰非人所能，然未有耽玩日久而识鉴不稍为之开发者矣。要在立志高，发愿固，未有不得者。若泛泛从事之人，姑置勿论。 

　　不专一家，不得其髓；不博众妙，熟取其腴。髓似胜腴，然人役也，其机死矣，腴乃转生，生始为我物。 

　　不熟则不成字，熟一家则无生气。熟在内不在外，熟在法不在貌。凡玩一帖，须字字经意，比量与我已得未得。若已得者，功在加熟；若未得者，作稀有想，藏之胸中，掩卷记忆。不能记忆，更开卷重玩，必使全记不忘而后已，他时再转便作已得想。 

　　阅一帖中字，有相同者，即于同处求其异，若无同字，须想别帖同字相参。苟不记他帖，即以自己念中欲作之字相参，虚心比量，何处不相似，何处可到，何处不可到。如是探讨，真是真非无遁形矣。 

　　攻一帖为当家，若不能生发，流而为绣工描样。集众美为大家，若不能取裁，流而为乡愿媚世。一为浅俗，一为时俗，俗等耳。浅易革，时难移。何也？世人共趋也。昔贤不说恶紫，几乎浑至今日。时俗书者，书家之三隅也。 

　　学后人帖，须见其原委，然后可以从事。如祝希哲真楷学锺元常，即先玩祝书无妨，名家所得者深故也。但得旋讨锺帖，便见其学由彼而得。于是求二人合处以取法，察古今变化以观妙，始可兼其二益，所得多矣。其行书出于章草，稿草出于芝素，可类推也。一人如此，其他可类推也。文待诏真楷之于黄庭帖，行书之于太宗帖，大草之于山谷书，亦类也。又若王文学真楷之于虞学士，行书之于右军父子，亦类也。又若宋仲温学王氏之章草，文休承学怀素之千文，亦类也。又若陈复甫学芾之苍古而失其圆妙，黄淳甫学献之遒韵而不得其严整，亦类也。苟不究其根本，皮相大能偾事。 

　　名家书有下笔便佳者，有用意辄好，不用意即不佳者，有不用意反好，用意即不佳者，此天工人工之异也。天工是其先世之人工，人工是其后世之天工。天人交至，上也；得人无天，次也；得天无人者，见世过世俱无利益者也。切莫自委，自委即自弃矣。其不用意即不佳者，佳非我有也。不用意亦佳者，胸中无有不佳之物也。无有不佳，全在识量。识量似天而实人，人可不学乎！ 

　　经史最误人处，在后世俗书。俗书一入，牢不可破。故少时授经，即与善本，善本须先一代得一分之力。写字即与名帖，名帖须先一代得一分之力。晋唐而上，合法者多。晋唐而下，合法者少。其得其失，具之晋、唐。晋、唐去古未远，典刑尚存，是其得也。攻于妍媚，不问来历，是其失也。余作刊误中有法帖刊误一类，此卷当冠诸误。何也？经史之误，未必出于作者，誊写俗工偶然失之，不知起于何年。惟名家手书碑帖，而失则自供其短，便见此误出于何代何人作用矣。无论真楷已上不当杜撰，即行书狂草，古人十九不失矩步也。试拈二王、张、素诸帖，可概见矣。 

　　学书者，博采众美，始得成家。若专习一书，即使乱真，无过假迹，书奴而已。拔其尤为师范，以诸家副之，必勿取法于中，落下劣阱。学篆，必籀鼓、斯碑，博之以坛山、诅楚诸金石，唐宋而下，一字不得入吾肺腑。学隶，必锺传、汉碑，博之以蔡邕而上诸碑碣，六代而下不得窥也。学正书，必欧、虞、颜、褚，博之以锺、王，锺、王非得唐迹不显其妙，宋人而下不得习也。学行书，必二王，博之以诸家法帖，诸帖非二王不能淘汰入正途，宋人书不得习也。学稿草，必颠、素，博之以章、索，章、索非颠、素不成文也，宋人而下亦不得习。如是五家，各为书法门户，苟先看后辈，便是醉生梦死。 

　　学一名家书竟，旋取他人之学彼者，参意得失。如学锺司徒，必以右军、卫夫人、宋儋、羊欣诸家为学徒而参究之；学王右军，以大令、智永、孙过庭、虞世南、赵孟頫、鲜于枢、宋仲温、文徵仲诸人为学徒，以及颜真卿临东方朔像赞而参究之；学大令，以虞世南、王履吉、黄淳甫为学徒而参究之；学率更，以小欧阳以及蜀本石经之似欧诸家而参究之。大抵前人书法不可多得，故借后人学力以辅吾不及。不可执近忘远，认药成病，反增一蔽。 

　　书法云：意在笔前，字居心后。即泛言心意。心意何居，当令有所。 

　　着意若何？意在到未也，意在流转未也，意在合法未也，意在圆熟未也，意在纵横飞动未也，意在逸韵流迈未也，意在淳适而不合于流俗，乃得佳书。一法未融，便落魔境。大抵因药致病，偏方杀人者众矣。如将措意，须觉意中所着者何物。 

　　书法云：作字不可急促。王介甫书一似大忙中作，不知此公有如许忙。嗟乎，可怜忙忙作字，岂惟字丑，人品亦从此分矣，可不勉乎！余常论食饮徐徐而进，诸病不作，何也？寒者可令稍温，热者可令稍凉。饥时渐入，饱时量加，喉未通渐开，性不喜渐别，是故不惟百病不作，即有疾可瘳矣。作字缓下笔，不惟谬妄不侵，即败笔可补矣。我辈粗疏，极坐此病，正如识药而不肯服也，须痛惩之。 

　　右军书无一笔不到，而能处处流转；无一笔粗俗，而能字字用力。非夫时时着意在忘形者，不能池水尽墨。书家非止一人，不知者妄讥其益美，余则以讥者为益恶。 

　　法法具者，谓因病投药、因药虑病可耳，非若畏首畏尾、执中无权者同年语也。执中之患，逾于无学。儒家谓之乡愿，恶其似是而非，惑世深也。释家谓之愚痴，东看则西，南观成北，恶其不闻道也。若更执以为正法，此所谓障正法眼，极重罪过，地狱道摄之，不可不慎。 

　　人之恒言：清俗在骨，能否在学。余则以为入门正，骨始生；师友直，学始立。前此未窥名家门户，骨未生也；不遭名师箴规，学未立也。若但委之血肉之骨，乃是大障；任己孤陋寡闻，乃是死魔。何谓力量？同是刚劲之称，深浅粗细从可分也。力浅量深，力粗量细，力卑量高，力易量难。露筋骨为力，藏筋骨为量。无筋骨为弱，急疾偏锋为露。正锋不滞为藏，柔媚宛转曰弱。 

　　世间恶札，一种但弄笔画妍媚，一种但顾雕体圆整，一种但识气象豪逸。求其骨力，若罔闻知；更进而与谈韵度，尤不知其九天之外也。如是书家亦足名世，可怜哉！骨力者，字法也；韵度者，笔法也。一取之实，一得之虚。取之在学，得之在识，二者相须，亦每相病。偏则失，合乃得。 

　　字法恶无骨。书状云：行行若萦春蚓，字字若绾秋蛇。此主客不分耳。凡作行草，意在主不在客。主有作用，客无作用。主立客从，筋骨自振，筋骨振而二病瘳矣。 

　　近代不知书人，作态自好，一日有知，皇愧何已。古人能书无论矣，其不能书者，老实随俗而已，何尝强弄出许多丑态如今日乎！若欲作书，须以法书为舟楫，书法为棹师，无为他时自己悔恨，何但他人议其后而已。 

　　学无偏好则不深，有偏好又多病。此中最难，不惟不当偏于短处，即偏于所长处，亦自褊心之疾。且如集羲之圣教序，非不字字生妍，但偏于修整，拘而可憎，宗之者一时谓之入院体。智永导其流，孟頫扬其沫，似为淳雅，实有三分俗气。临仿法帖，字字拟古，人知之矣；笔笔自好，知者益鲜也。不拟古无格，不自好无调。无格不立，无调不成。是以有格者多，成功者少，不自好者载道耳。世人不知书法，每每自好，及至法度现前，退舍辟易者众矣。何也？知法则愧自生耳。知愧而不忘自好，方能进德；若妄与怯，皆过也。 

　　学者须虚心，自考功过，着意力为去就。即自己不辨，须凭赏识家弹射受病要害，一不得先具成心，使嘉言不入于耳。古今书法，是其功过二案；古今法帖，是其功过佐证。两造具备，无可逃避，然后逐笔考验以对症，方起其膏肓。骨弱者强之，筋缓者固之，肉浮者摋之，节解者收之，纤巧者以韵易取，流荡者以逸锻炼。雅俗对照，欣厌自生。具有肝胆而复是非倒置，无人心者也。苟能取书法条例，采为箴砭丹石，即起死回生不难。其不治者，一在不识，一在不救耳。可不学乎！ 

　　书家有迟有速。迟，其本色也，古人无有急速者。急，自芝、旭、素式不过三四辈耳。虽然，也须能迟，乃妙于速。若必不迟，鄙俚野俗杂然而陈矣。 

　　幼学即仿佳帖，其法从骨髓中来，可令邪魔辟易，不必大加甄别，不必外取去就，尽自有冰鉴。若中岁知书，虽得换骨神丹，必须用力数翻，方能扫垢。至若老年进学，百倍加功，难追俗骨。余实蹈此，自亲其事，故言之切中，亦已晚矣。后生勉之，毋为后悔。 

　　人各有能有不能。或以小字见委，每为苦之，至于书扇，尤非所长也。常怪唐、宋而下诸家，作真草太易，作篆古太难，此以各不得其妙耳。余不能真草而能古篆，即方丈一笔，自顾得意。至若以飞白作篆体，即上古不可得。后代不可知，自秦斯而下，居然不肯让人。试为拈按，知余言之不妄。 

　　凡为学，不进则退，无有停机。惟书亦然。故名家作字，随在变化，各当其妙，此非固为苟难以求眩目也，日新又新，生发不穷，乌得不进，进则乌得不变。若无名伪迹，描定一局，到处摆弄，终似优倡一付行头，略无自得真境。无真境则自己亦觉可憎，可憎则勉强改作，改作无门，杜撰杂出，于是并所效颦成法亦已渐忘，乌得不退，退则死矣。 

　　凡为道，不损则益。释典云：万法退转乃是不退转。书学小道，亦然。于百丑退转，斯为不退转。譬如人面，诸丑不灵，便是佳人。 

　　赏鉴须见古人真实妙境，又须别名家真差别处；摹仿须见法书真不可到处，又要见自己真能学处。不然皆皮相也，即使学到白首，终是瞎着，总瞒得不知者，瞒知者不得；总瞒得眼前，瞒后世不得；总瞒得他人，瞒此心不得。何谓能学？法度是也。何谓不可到？全其法度是也。一法不具，不成名家，法法皆具，犹然皮相。皮相而往，便不可说。学力到处，自然心开。未到而开者，十九野狐，吾见其人矣。 

　　书法变幻，故自妙境。若无学而变，宁不变也。宋人作诗有禁体，弄出许多丑态。覆车前辙，亦可畏矣。古人谓老年才尽，余则以为学尽耳，非才之罪也。诗文如是，书法亦然。 

　　法书之于字学，如诗有别才，非关学；诗有别趣，非关理；又似八珍之于庖丁，非关服食，而但取其适口；丽人之于后庭，非关伉俪，而但取其适御。是或一道。虽然，创法究竟，又未始不同。诸体法度相关无论矣，但隶、真、草三体之左右倾侧，与篆毫不相关，然世人因习颇便，最难革除。学篆者，须取平分诸篆及左右反体相向诸字，书之薄蹄，翻覆取正，见其欹邪丑态，极力自惩，痛革其失，非翻覆数四，不易得也。要在入门正耳。管直而锋自正，锋正则体不欹。此法不过矫世俗之弊耳。譬人无疾，千金良药，亦何所投。 

　　养身家调身法固严，余以为作字亦尔。身手头足，必须端舒。倚胸俯首，无文士气，作姿摇态，尤为可憎。此身最是一件大器用，器用不调，终非雅调。 

　　学书须彻上彻下。上谓知其本原来历，下谓采其末流孙支。知本则意思通而易为力，求原则笔势顺而易为功。何谓本？字必晋、唐，晋、唐必汉、魏，汉、魏必周、秦篆隶，篆隶必籀斯、邕鹄，此数家又须仿之鼎彝铭识，而后不为野狐惑乱。虽然，为学有二品。其高者，如前说无论矣。急功之徒，则不必然，凡阅一帖，不须字字全仿，但会心处临摹，及胸中未有者记着，若平调文字，即有可观，能自为力，何用彼为。此亦取效之捷径也。 

　　昔人云：能草不能真，无本之学。余因而进之曰：真不知篆，草不知章，隶不知古，而妄作妄议，皆盲儿也。又郑樵云：六书明则六经如指掌。此语其大者耳，如以细，则将退而曰：六书明则诸体如探囊。斯可以概前说。 

　　凡临仿拓本，要须作真迹想。临仿后人镌刻，要须作古人佳帖想。否则瀸染其失处，大谬也。如模糊混杂乃剥蚀误之，挑踢狂肆乃俗学改作。故凡仿一代人书，须致此心于彼时风气中，始不失汉、魏、晋、唐规范。不然名为学古，都成杜撰，即使成就，不过宋、元波折而已。 

　　本原来历为上，支分末流为下。不知本无以下笔，不知末昧于使转。务上则不情，甘下则不典。 

　　学一家书，知其好不知其恶。学诸家书，好恶了然矣。知好不知恶，亦能进德，不能省过。好恶通晓，德日进，过日退矣。 

　　落笔偶侧，不宜更侧，遂成村鄙。使转误重，不宜更重，遂成粗俗。引带偶离，不宜固阔，遂成脱落。偶粘，不宜固着，遂成秽垢。点缀振救处偶大者，不宜益其大；作赘疣偶小者，不宜更贬小。如乌有左右相顾处，偶然参差，不宜更远，遂相龃龉；偶然透错，不宜更进，遂相纷拿。 

　　无意而得处，不可认为村鄙；自然而成处，不可认为粗俗。抑扬顿挫处，不可认作脱误；散诞不羁处，不可认作野狐。此皆神逸妙用，顾其人如何，其造诣如何，其作用究竟如何，未可以一笔一字定其功过也。若通篇赏鉴，便无此失。 

　　运笔谓正侧使转，起伏纤涩。结构谓疏密短长，参差巨细。顾盼谓负抱乘承，引带谓本体连珠。收锋、悬针、垂露。结束、补漏、赘阙。宾主谓有无虚实，可有可无。来历谓字义血脉、笔意原流。体格谓古今名世。韵调谓作用趋尚。意谓正借古俗。义谓古今得失。 

　　作字作绘，并有清浊雅俗之殊。出于笔头者清，出于笔根者浊。雅俗随分，端在于此，可不慎择！入门一蹉，白首茫然。 

　　绘氏将求名家画谱，以难得真本为歉。余曰：画无谱，方得真。客曰：子言若是，那得笔奇？余曰：无谱乃得奇。君所求者奇枝邪，何树不吾师；所求者奇石邪，何山不吾师。展转回旋，岂惟三人，择善在我。常论画人物以容貌不同为良工，何不着想交知贵贱间千百异彩，皆笔端造化，何乃舍真求假，认假为真，下至并真图不得，而专事传摹粉本。此何异不知书法而师字迹，不得真迹而师墨本，不得古拓而师后世翻刻，下至舍古法而效时人书，何异出宫娃大家，而悦颦眉西子？愚亦甚矣。书画一道，因比量详及之。 

　　字尚筋骨，粗犷非骨也，齿角耳，骨在结构；纷拿非筋也，爪牙耳，筋在锋势。一藏一露，雅俗斯呈。 

　　魏鹤山作乡字从邑，世人之效颦者写卿亦邑，识者举以诮之。馀谓岂直一字一人之谬已乎，近时后生见具字三画，并且字亦三，见真字从匕，并直字亦匕；见處字从，并據字亦；见蹂字左出，并内字亦出；见首倾，他山亦倾；见有右首屈，并左在亦屈之类。书法诲人粗识篆体，余则以为惟其粗识，乃有此误。粗识者，大谬之端也。医道称初知药性者不治。○刘须溪谓魏鹤山好识奇字，讥之曰：六经无一奇字，不可谓其文章无奇也。又见鹤山取篆字施之行草，笑其自苦无益。嗟乎，陋儒浅见，一至此乎！六经何尝不奇，习熟则见其易耳。奇字何尝不易，不习则见其难耳，一谬也。字体原流，同门异派，故草书或取于篆，或取于隶，或取于真，无法不具。世人谓草出于真，此浅俗之见。汉章帝时已好草书，彼时曾有今世之真楷乎？又如其字草作，天字草作，鹿字草作，前字草作，如是诸文，不由古篆，何以自解？二谬也。书道之乐，无乐如之，至于学古，其乐更多。不知学乐，以苦加人，三谬也。为学日益，古学甚今。不学古，古道几绝。万古长夜，从此而醒。寐者不苏，反骂无益，四谬也。儒家云：一法不通，儒者所耻。以儒讥儒，独举六经，六经而外，更无一法乎？不然也。六经而外，尽付祖龙乎？不敢也。不然而云，浅矣；不敢而云，伪矣。浅且伪陋至此乎，五谬也。 

　　●临仿四 

　　仿帖不得不记前人笔画，又不得全泥前人笔画。比量彼之同异，生发我之作用，变化随疑，始称善学。若钞取故物，佣奴而已。即不失形，似屋下架屋，士君子不取。字字取裁，家家勿用，方得脱骨神丹。苟不精熟，势必纪念旧画，杂乱系心，何由得流转不穷之妙，求成就不可得也。 

　　仿书时不得预求流转，预求流转不得其形似，反弄成卤莽。亦不可不预知流转。不知流转，到底不能生发，竟成描写佣工。 

　　临帖作我书，盗也，非学也。参古作我书，借也，非盗也。变彼作我书，阶也，非借也。融会作我书，是即师资也，非直阶梯也，乃始是学。能具此念而作书，即笔笔临摹，无妨盗比，但问初心何心耳。若中道而废，肝胆未易明白。 

　　临仿法书，要明明指出何处不如古人，不妨十数改作，必肖而后已。既能肖，必令熟；若不能肖，又不能自显其不合处，而一时眩惑者，则将权且放下，宜别作字，待后更临。更临不似，如前暂止，三四临摹，无有不肖矣。虽然，此特皮相。皮相既熟，筋骨精髓自然充裕。凡求皮相，以自家临仿之恶札比照法书。凡求筋骨，以他人临仿之佳书比照真迹。凡求精髓，以翻拓古拓之异同相为比照。凡求神妙，以真迹墨本相为比照。如此重重参考，如玉石之辨，无有不矍然醒悟者。○仿书，始不可不拘，后不可不纵。一于拘，不为我有；一于纵，古法全乖。故曲士不情，达士不典。仿大字作小字，欲其拘也；仿小字作大字，欲其纵也。 

　　常言仿大作小，仿小作大，为仿书要诀。更进乎须此仿纵逸帖为修整书，仿修整帖为纵逸书，以至篆、隶、真、草悉相为用，乃是善学。善学者师其意，不师其迹。迹蹂便落野狐中，中此魔便是心腹之疾，去之极难，虽有箴砭，无补毒螫。此无他，从学力来。方自喜不暇，舍其故步，能无吝心，无怪也已。 

　　仿书胜临摹者，心目不敌故也。先泛观后研察者，神貌不敌故也。流览得其精神，摹勒得其形似。得神遗形者高，得形遗神者卑。形失易革，神失难知。为学似倒，成功翻顺。书法云：作字急不如缓。虽然，有说急则失形，缓则失神，未可偏废。视力去就，可以满志。 

　　仿大帖作小楷才不苟且，麻姑坛记是也。仿小帖作大书才见力量，东方朔赞是也。麻姑坛字小而八法具，此小可以化大。方朔赞字大而用减笔，此大可以化小。书法至唐始有轨矩，可以言传，欧、颜尤称楚楚。但欧书无二体，故独举颜帖示人。颜虽近于方俗，然每帖有异，与晋王氏父子殊途同轨。置晋不谈，何居晋人之妙？藏法于韵，可以己力求，不可以人言尽，故姑置勿论。 

　　小大互临，不特使后日事事无碍，且能及时笔笔着力。着力则不苟，无碍遂为腕中神物。 

　　阅古帖，逐字掩卷如在目前，想见此帖佳书在我笔端，方能不失。若虽能悬想想见此字，而不在笔端，则写时仍惘然不类。 

　　古名迹不易得，求之金石文。金石善本不易得，当以同文数本并观，高下真假，自然呈露。又须淹灌前人书法，然后能校法书。否则不无行迷失路。 

　　阅同帖异刻，比量其不侔处，得失是非，校若白黑，方能得力。凡翻工之与正本，势必天渊。时帖或是二刻俱翻，通非善本，即偶中两是，百无一二。会须着眼辨之，自无水鉴，仿之哲匠。 

　　书仿正本，勿仿副本。墨迹为正，石刻为副。原刻为正，翻刻为副。前翻为正，后翻为副。全文为正，集文为副。可类推也。墨石之殊，古新之异无论矣，至若集古误人，人多昧此。譬之仿右军而遵圣教者，是未始窥见右军者也。彼集帖人收拾多字，择圆整如其意者填入，非不美至，殊失晋人风度矣。凡行草章法笔法，大半借势成形，巨细短长，方圆流转，任其所用，是以古人不可及，尤难于全局。若但捱字成形，数画成字，亦何必难！故曰独遵圣教，未见右军者也。若评论此帖，不必最初佳本，已自百倍新刻，何乃置之恶帖之末乎？要知割裂之害不浅耳。至若新帖之恶，谁不憭然，故可略矣。割取之弊，岂惟不见其失，世人反以为善者，十室九人。此古今大梦，不得不详言之。在儒为乡愿，在释为天魔。又谓之相似法最难祛遣，传者误称春秋责备贤者，不知经旨者也。善恶显著，何烦责备，略可言矣。 

　　临仿须用拓本，把玩须用墨迹。人一家言，不无出入，而气象自如。凡帖一经摩勒，败笔故少，而自得真境索然矣。至若书家亲炙，便是庄诵坟典，百千遍后，妙理自出，字字言言，皆我心髓，不以因人成事、受人指纵者比论也。 

　　刻石能振救书家之败笔者，此其小补而有大害事处。何也？善学书者多于败处为功，始见名家脂髓，一经改缀，虽若无漏，瞒人多矣。不特无以求作者用心，真境亦已索然。至若集古诸帖，则又后人拣择多帖中方圆平直合法者而加之整顿，全是后人作用，非不淳正，晋风扫地矣。余是以于圣教、兴福等帖每不喜观。 

　　不见真迹，不知妙境。不观古刻，孰辨败笔。 

　　临摹法帖，不必字字趋步。泛览一周，觉有得失，便握管拟作。伎痒不已，然后再阅，会心处喜不自胜，或依仿结构，或顿其波折而为之。再四再三，不得即已，三四仿阅，妙迹自呈。十数翻摹，古人败笔亦已不掩。能辨得失，败笔皆我师资。 

　　往见学书人，于近代名家无所不学，于古法帖反复茫然。即稍知仿效，不过浮慕几字几笔，遂杜撰改作，附名某家体法，大可怪也。临仿法书，始而仿佛，不必拘泥，拘则难成而易倦。数临不得形似，然后细阅古帖，求彼好处，求我恶处，参照相左在于何所，逐笔逐画，依曲效直，详细描写，一字不似不已，一笔不似不已。如是数过，字字记忆，笔笔不忘，至不用意亦不误时，然后着念自己笔端，自有一得意佳字在我眼中矣。心手相适，古今不倍，书乃淳雅，为我之物矣。既得则须求熟，能熟而后任意纵横，小大损益，无所不宜，故曰得意。不循此功，而但拘拘为之，不过书奴，则见书苦。未到此境，而莽莽为之，遂作野狐，不知书乐。家承旨云：夏月据案作书，可以忘暑，胸中自有清凉，炎熇自是不敌。 

　　凡学书时，一笔不可苟且，一念不可他移。移即苟，苟即鄙俗俱出。鄙俗成熟，法器自远。书远于法，古雅两字，一生无分，不可不慎。从不苟中生纵逸，始得佳字。否则纵令艺成，时露鄙野。试拈古今高下名迹，虚心较量，何尝不悬如日月。 

　　仿书有二病：一不知去取，败笔效颦；二未窥人长，先求人短。二者皆非也。学生初基，笔笔趋承无论矣。稍知去就，对帖握管，趋其所长，弃其所短，苟胜前哲，何乐不为。如不可及，随力改辙，数变不得，然后回观前人，工拙具现，自觉恍然，不患不到。 

　　好奇之徒每效古帖中怪异结构，未始不自谓有本有原。及考校法书，众刻罗列，始知大半石剥墨残，翻工巧饰，造此丑态，工匠过十一，效颦过十九。回视怪妄之书，如屠沽儿厕群贤中，可胜愧恨！须实见得方可下笔。尝历指古今翻摹诸异同得失，别详他谱，不能尽录。 

　　仿帖先学他妙处，自是不倦。自书先革己恶处，自是不窘。处长故正法，因病设药，不若拔其尤为易遵。 

　　临帖得手处，自能会心。如书法所列某出于某之类，初基人读之大自不解，正如水木芙蓉，动植射干，人研钟馗。一皆殊类齐名，以至数种海棠同谓名花，一茎茄的分条良药，或取于姿态，或求其性情，是乎非乎，终成鬼物。是牝牡骊黄求骨法者，视同一致也。否则纵令逼真，不失故步，遭逢识者，皮相何有焉。 

　　俗人评书但闻笔意，学者评书但闻帖意，未免各中一魔。作用在笔，鉴赏在帖。虽然，受病故自有重轻也。苟为无学，被人指出丑态，能不辟易千里。 

　　初临帖时，求其逼真，勿求美好。既得形似，但求美好，勿求逼真。 

　　仿书与临帖，绝然两途，若认作一道，大谬也。临帖，丝发惟肖无论矣。仿书，但仿其用笔，仿其结构，若肥瘠短长，置之牝牡骊黄之外，至于引带粘断，勿问可也。若留心于所不当留，枉费一生力气。皎若太阳升朝霞，灼若芙蕖出绿波，于美人何有？而远近皆以为比，固知人情在阿堵中。 

　　引笔联贯处不宜粗浊，不惟不雅，且于义不通。何也？本无之物，非所当有，况重取妨正乎！无已，上引可浓，下引必淡。行笔时贵着念，起笔处无停思，着念或重，不停自轻，势所必然也。拓本中或有反是者，皆钩刻之过，剥蚀误翻。须以意逆，勿为器使。 

　　永兴用笔善圆，如鱼浮雀跃，矢落丸流。不善学者，翻成木强，分崩脱落矣。率更结构善方，如飞甍镂楯，檐牙交错。不善学者，遂作布马排筹，折钉斫橛矣。临仿不能悉摹，切以彼有得失，我有去取，不得不然耳。因以彩色识其旁，自佳帖全仿外，一取汉、魏、晋韵度法则，二取奇逸巧构，三取有异通俗，四取烦不嫌其太多，简不避其太少，五取草出于章，真由于篆，不失来历，六取败笔为功，非名家不能到此，七取正结构、异结构、难结构三者得失处，八取我之所难，彼之所易，作我师资，九取彼死此活，彼讹此正，彼阙此全诸刻，十取各代名流自署名姓，或异或同，奇正得失。凡阅帖前先转一过，阅帖后再转一过，大能提撕警觉，勿以琐细而忽诸。  

卷下

　　●用材五 

　　偏才擅场，如真楷隶篆不能兼善者无论矣，即器用亦复如是。有善用败帚者，有必须佳毫者。毫之刚柔，人各异取。苟所遭相左，即所造殊功。此无他，心手无权耳。能权之士，无所不宜。权正兼济，斯称大方。 

　　昔人言能书不择笔，有旨哉！择笔而书，笔也，非书也，雅士不为。不择笔者，谓取舍非谓作用，兰亭得之败笔是矣。笔锐宜法方，笔颓宜法圆，则又不能不择笔也。米老自考云：臣刷字，而每以书自豪。此老能得不择之恉欤？○书法云：学书不须佳笔，须佳纸。用恶笔使后不择笔，用佳纸使后不慑。似矣，未尽也。择笔则事皮肉而忘其骨，纸疏则墨<禾足>不堪留笔，即有善思，无从自见，即有丑态，无从自考。余故曰：笔欠佳不妨，纸恶大病。近代名家有以模糊相掩、自蔽蔽人者，大谬不然也。○用败笔学书，以见字不在皮相而在筋骨脂髓。须善毫作字，以见字不苟且，勿以拖泥带水瞒人。二器兼长，乃是杰作。 

　　恶笔无妨，恶墨有妨。恶墨可，恶楮不可。三恶尚可，词恶最不堪也，而世间不免，无地可逃。 

　　搦管要如弄丸，使圆转活泼，其机自熟。作字之顷，任吾指使。无论作字未作字时，时时作一物在吾指端流转，其学自进。 

　　未作字先，管欲不死。已作字顷，指欲不活。活则成字无骨，大病也。 

　　书法云：腕欲动而指不知，谓小楷可耳。若作篆署，则又不然。篆法圆转相续处，若指不转，锋何粘续。 

　　正锋全在握管。握管直，则求其锋侧不可得也；握管袤，则求其锋正不可得也。锋不正，不成画；画不成，字有独成者乎？鄙俗审矣。 

　　正字全在用腕。用腕似难而实易。管直则求其用指不能也，若置腕使指，蜂腰鹤膝，籧篨戚施，丑态尽出。唐已前得法者多无论矣，宋已下惟米氏纵横正锋，然不能祛籧篨之病。彼能因病投药，不能药于未病之先，得之目，不得之心，是以不称上乘。 

　　晋已前藉地而坐，书必就膝。楷书就几，几广不过四五寸，修不过一二尺。惟天子玉几，广尺二，修三尺耳。故悬掌不期悬而悬，正锋不期正而正。又按古人作字不甚大小，至大不过二寸，至小不过五分。题石则稍大，如坛山、绎山之类，署书则就版而题，可以任其广狭，否则膝间无可大之道也。即张颠、素狂，亦就屏障始可纵逸成草，已非古法。今之作者，须先定古今器用，始可作古今字体。 

　　悬掌，故古人之顺境，今人之逆境也。自唐已前，虽有隐几，聊借掎阁而已。后世巧作台椅，安逸自恣，少而习之，不知身手死矣。及长而后知书法，将革前非，心手斗逆，反称甚难。苟能于小时始入家塾即教正法，何尝不顺，更有何难。 

　　用笔得之锋杪，纤而不文；得之笔根，涩而不韵。故濡欲透毫，运毋竭墨，不纤不涩，始合雅道。意在笔前者，岂惟运笔之顷，即濡翰而前，已具全意。世俗取纤嫩为合时，誉粗涩为古雅者，皆漫兴喝彩而已。 

　　书法言执笔法，凡作楷离笔头若干，作行书离若干，即不必详其离毫离管之异，然与其过近，宁过远，与其粘案，宁虚掌，以至与其浮动，宁坚执。近有不知书者誉一名家云：无论其书之妙，即观其作字提笔，指间若无多重也。嗟乎左矣！无论古人掣笔故事与夫后世铁管学法两重公案，但腕中无力必不得佳书。纵令成就，不过苏眉山、赵吴兴辈软弱弄笔、姿态媚俗之书耳，岂上乘乎！呜呼，不善譬者，誉亦毁矣！ 

　　作书须能用材，无使材屈无伸可也。常谓怀素诸草帖，疑今之笔墨非复往时。及得燕中所造水笔与砚式，知必此器为之，每用作字甚适也。近有西吴王生，脱格造笔，南工几欲废北。一时名流亦颇知善，但莫悉其合古法耳。有一名士反不善之，恶之特甚。一日过我作书，余曰：独有王生笔，不称君手，奈何？无已，姑试之。喜曰：大良器也。索数矢而去。异日相晤，乃云：前笔独所用一矢耳，馀皆弃物。余因叹息，可怜谁诉。昔宣城陈生，其先世为右军笔，至柳学士但取其常品，最者不收，何待今日哉！因讼笔冤，而录用材法于左。笔墨未合，一冤；墨水未入，二冤；楮笔不相发，三冤；笔不函字，四冤；客毫未退，五冤；急作未舒，六冤；多作透弱，七冤；任器不任指，八冤；滞墨胶涩，九冤；扫墨旋锋，十冤。冤不可极，姑识十端。秦相碑、狂僧叙，纤瘦不弱，浓润不腴，知古人多用水笔，合法在腕不在器，所以妙也。作篆时每阙此笔，颇觉不便。造笔合法，全在软毫，故柔而不弱，能大能小，且能经久，法书碑帖可想见矣。而后之俗子翻指为恶笔者，十常六七，大可怪叹，重为讼冤，作毛生百厄疏。凡渍笔，毋论巨细，必须过三四分已上，始能尽毫之才，亦能任指之用。俗子累濡分杪，全欲使器供其妍媚，亦可丑矣，一厄也。书后墨胶不令洒透，二厄也。晋汉已往砚用凤池，唐宋而下翻作陵阪，甚至钅敖心，遂令笔锋带扁，或歧而二三者有之。书生不觉其病，故字皆侧锋，及乎阁笔重书，归罪于笔，三厄也。醉饱肥鲜，污口吮毫，令毫卷缩，四厄也。向日毫开，五厄也。蜂入管端，失于墐塞，六厄也。因不知书法，遂不知用法，扫而不染，七厄也。疏砚，八厄也。灰墨，九厄也。稿纸，十厄也。十厄十乖，百厄具也。○濡墨宁赡毋窘，用可大之笔作小字，笔为我用，字为我作；用不可大之笔作大字，我为笔使，字亦笔成。○墨欲赡，勿尽用渖；笔欲和，勿尽用毫。腕欲劲，勿尽用力；指欲活，勿尽用转。目欲专，勿滞方所；意欲完，勿离锋杪。是以作书，墨须有馀。故古人晨起作墨，及用墨时，墨稍过，字便丑；有馀墨而不用，乃得佳书。余常有言：磨墨须奢，用墨须俭，渍笔须深，用笔须浅。 

　　墨傅其笔，笔傅其字，字乃成形。墨浮于笔，笔浮于字，字乃神妙。墨不傅笔，笔不傅字，不成形矣。傅则支，浮则赡，不傅窘矣。虽然，赡不尽其材也，尽其材，病过于窘，书法谓之墨猪，余又谓之书道涂炭。 

　　用草书笔作楷，具眼者不昧；以真书笔作草，能者亦乖。俗人反是者，其中无主，听令于笔耳。听令于笔，尚可谓之书乎！ 

　　余喜作草篆，以续飞白之脉，其任率自好，若谓前无作者。或诘之曰：大小诸篆，何有此法？既谓之篆，惟古是遵，何得改辙？余曰：有说。凡事取真不取假，用实不用浮，贵自然不贵勉然。大小篆书必有大小篆器，今器异昔，何堪效颦。必如昔书，势必虚假勉然而后可。子言故是，但须出之蒙将军未作用前而后可。如以将军笔作丞相书，吾见其难为矣。古今兴革，故有不可知者，子姑执笔临楮，然后破我未晚也。 

　　作晋、汉以上书，不特今时强笔勿用，必资软毫柔颖而后可，即墨须如漆，纸须如皮，研须如盂，掌须如木鸡，一物不称，终作时俗之书而已。 

　　书法云：学书宜恶笔，使后不择笔。又云：强纸用弱笔，弱笔用强纸。二说并后世人语也。案前人帖初无强笔，所谓恶笔乃败笔耳。亦无弱纸，纸之疏弱皆后世俗工所为。宋以上无此法，况晋、唐乎！试探稍古名帖，求其字画，虽极纵逸处，用笔无有不圆熟者，结构无有不了然者；即于锋交墨互中，未始不森森楚楚，果恶笔弱纸而能如是乎！能书不择，谓鉴赏，非谓作用也。强弱相济，谓救时，非谓相须也。但垩帚飞白，古法莫传，后世想成，而以枯笔燥墨为之者，是乎非乎，不可知矣。是则弱纸便于白，强笔便于飞。就世改辙，古法疏矣。强弱纸笔，遇此器即出此法。苟非我之长伎，亦须改弦易辙以勉就之。不然指器相左，心手不符，即不成书。今时弱纸满天下，要知古人全是强纸，全是弱笔，世俗不善用，遂谓过滑过软，不堪着墨者，因指间无有骨力，将听令于器耳。若胸中有个佳字，心能役腕，随在得意，即使与古人弱纸，亦自无妨，况强纸对名手乎！外境皆牝牡骊黄，何能碍我作用。 

　　凡强纸用墨，使墨有馀；浓墨用笔，使笔勿竭。饮墨如贪，吐墨如吝。不贪则不赡，不吝则不清。不赡可，不清未可，俗最忌也。 

　　纸有三品之异，量才施用。一古佳纸，如宋经笺、高丽茧之类。二宣德纸，泾县古千之类。三则满世间疏漏恶札是也。上纸须用古作法，中纸随意皆可，下非飞白、稿草不能就其犷劣也。 

　　弱毫，重墨轻用得佳书，轻墨重用其书恶，轻墨轻用其书纤，重墨重用其书俗。强笔，轻墨轻用则不腴，重墨轻用则不润，轻墨重用则犷而离，重墨重用则粗而俗，四者无一可者也。是以古人必须弱毫。握管之法，有单钩、双钩之殊，用大指挺管，食指钩，中指送，谓之单钩；食中二指齐钩，名指独送，谓之双钩。胜国吾子行善单憎双，试之果验。单则左右上下任意纵横，双则多所拘碍，且名指力弱于中指，送亦软怯矣。小时习双，今欲改之，增我一障，详说以示初习书者。凡单钩情胜，双钩力胜，双钩骨胜，单钩筋胜。单钩宜真，双钩宜草，双钩宜大，单钩宜小。 

　　描字不必憎恶楮，塑字不必厌灰墨。若运管舒毫，恶材绝不堪用矣。不惟腻涩难于使转，即对之败兴，宁得佳书。常戏为之语曰：靠笔成画，恰似描样；靠墨成形，何如塑像。二意似殊，总之一致。临池抚卷，到此自知。 

　　晋、唐、宋三品研式，笔锋功过所系，不特为石所使，亦为墨所使也。凤池墨阿，饮笔不及阿底而墨自足。陵阪锋石，半着钅敖心。则二器全相挹取，乌得不扁且歧乎？必如俗儿扫墨从事，扌卷锋向楮，尤为偾事。 

　　钩帖、镌刻二人，先与讲解数日，然后下手，更取其所钩所刻之字对按，指其得失。一指用笔正侧锋；次指一字负抱顾盼形势；三指连字引带；四指每行起止不同；或曾经割动之帖，可以意裁。五指主客失所败笔；或本帖原作败笔，可以意裁。六指写字名家人人具有得失，不得以我意改同之；七指唐已上帖，不得改软曲纤巧之笔，失其时代；八指晋已上帖，不得改时俗通行之体，乱其来历；九指疏密不得改移，失其避就；十指挑剔不得混晋转唐折殊法；十一指不得失晋人圆转逸韵；十二指不得失汉魏章草古涩妙境。 

　　工人能刻绘事，未必能刻文字；能刻文字，未必能刻名家善书；能刻名家善书，未必能刻古人法帖；能刻古人法帖，未必能刻同本异摹诸拓。刻同本异摹诸拓，工拙必露矣。 

　　●评鉴六 

　　昔人言：善鉴者不书，善书者不鉴，一未到，一不屑耳。谓不能鉴者，无是理也；果不能鉴，必不能书。 

　　阅名人书，须具有只眼。不然未得其佳处，先蹈其败笔，效颦之态，见之欲呕。是则不如无学，翻有一分自适处。 

　　古人书直是气象不同。晋、汉帖无有晋、汉人气象，即知是伪。故旧帖虽非善本，自有作用，新帖虽极力揣摹，直是弃物。何也？出自浅学之手，不知书法为何物，直以俗笔厕古书，分明别造一个宇宙，何取于古帖乎！ 

　　凡字收锋增美者，会稽以上也；收锋补过者，大令而下也。先哲言求妍媚于成字之后，大令所以去之更远。 

　　字有三品：曰庸，曰高，曰奇。庸之极致曰时，高之极致曰妙，奇之极致便不可知。不可知，其机甚危，学足以济之，识可以该之，则超乎高妙；学识不足以该济，而但思高出人上者，野狐何有哉！虽然，吾又恶庸。庸人趋时，作世俗事业，便无出头日。佛法中学道时宁落地狱，不愿畜牲，近之矣。曰：宁恶毋庸，有说乎？曰：有。恶故自豪，唾骂者载道，自然有日自觉其丑态。庸俗之作，甄别者世不多见，十人九人赞叹其美，历世愈久，庸根愈深，落此深坑，何时出离。 

　　画后策，竖后打，谓之能品。策如马头，打如鹤膝，谓之俗品。不策能藏，不打能正，藏不颓，正不锐，谓之高品。随势而施，无所拘碍，谓之逸品。若乃皮相飞黄、野狐骨胳者，怪妄自不能外掩，可谓低品。是以书法不道，世多蹈此，故稍及之。名义具书法中。 

　　古人法书，篇有篇法，行有行法，全字有全字法，半字有半字法，一画有一画法，一点有一点法。是以名帖只字半行，不可蹉过。近有墨客，以画遮点，以体遮画，以上下文遮一二字，以通篇气象豪逸遮却一生丑态，尚可谓之书乎！其最下者，借佳纸浓墨掩其拙笔，或以笔势波折掩其谬结，皆书中穿窬之流，识者耻之。 

　　古书佳处，在方圆斜直，不拘绳检。今人恶处，却与古同。古人胸中自有个佳字，任其所施耳。今则不然，上者只记忆古人成按，下者以无绳检遮掩其拙，以糊人耳目。谓貌则同，其造就处天地悬绝。 

　　名家书法，满亦佳，空亦佳；长亦佳，短亦佳；端方亦佳，斜倚亦佳；方圆平直，无不宜之。后世俗书，缩大为小，传瘦为肥，一字字弄作团团，无有潠漏。逐字观之，非不端楷，却增一团和气。 

　　整顿之失，即智永亲传家法作千字文，怀仁博采真迹集圣教序，已自磨砻熟烂，况其下者乎！虽然，二僧释子也，法如是故。何乃文人墨客，不师其全体作用，而师其整顿一门，正似盲儿摸象耳者谓象如箕，摸象尾者谓象如帚乎！ 

　　集古诸帖，岂惟修改误人，即其顾盼起伏，略不可得矣。名家作书，行款上下尚不可移易，况集取强合乎！往往见移行诸帖，行首无故而来，行末无故而往，甚至强割联丝，意义失所。不知者效颦从事，已自可憎。集古比之移行，又天渊矣。集古之取圆整，有不得不然者，失势故也。凡观集帖，又须缘情，欲定其罪，罪在乱次，不在取圆。 

　　古人笔锋纵逸处，翻摹诸人，十九收敛圆整，十一扬波怪妄，一时俗，一野狐，皆畔于书法。圆满故是正法，逸兴乃其权巧。初学者可与正，未可以权。虽然，若不能权，不知书法者也，即能权，而补缀从事改过成功可耳。若恃其后笔，即非上乘，大令且以取嗤，岂惟他人。 

　　字以知好恶难别。他人好恶易别，自己好恶难识。古人名家好处易识，古人名家恶处难识。今无名人恶处易识，今无名人好处难识。如此识得如白黑不差，方是识好恶。此无难，多看法书得之矣。 

　　皎皎而好为好书，混混而好为恶书，翩翩而好为佳书，莽莽而好为野书。佳好故难，野恶何难。不知愧何难，知愧斯难。 

　　后世以笔锋掩书，已自俗谬。至于近代，又将以墨汁掩笔，大可怪也。古人未始无之，此偶然落笔，浓淡失所，谓不伤于书可耳。若遮此丑态，法果如是乎？譬之残印章、烂画片、折足鼎、阙池砚，妙处不在破而在全，去其妙处，独取残阙，识者喷饭。 

　　世人多谓余拙于真楷，故作篆书，名言哉，真堪药石乎！惜未悉余病也。余故贪夫，常谓遇事不见根柢，宁不学。书法言作字粗通篆法，因此一语，每为致思。篆无粗通义，粗通即有俗恶二魔投手腕中，俟得我便矣。此无他，后世知见，善机不熟，俗习易染耳。有心书道，必从顶门着力。字之必篆，犹学诗者必熟读三百篇，作文者必贯通九经正史。不然皆野狐也。余之作篆者，书之始也；不作徒隶者，未究其终也。世之讥我者，但知用字之终，不愿闻横直点拂从何处来，从何下落，故余之不作真楷，功未到耳。世之讥我似矣，但卤莽横加，故曰药石哉未中余病。请以此良剂自灌肺腑，毋令俗魔中汝膏肓。 

　　余无世资，习以成性，以至作字。岂惟不能随波逐流，即唐、宋而下，却不喜效颦，是以每受世嗤。有见作飞白者，曰象道士画符；有见作古文者，曰如武夫戈戟；有见作小篆者，乃始解颐曰：写得太平。嗟嗟，何俗眼之局于一边，更不解开咫尺哉！心目都在胸中，牝牡骊黄何关千里逸足。且道士画符，何者非篆体？立戈持刀，何者非心画？余作书时，因文定法，故不泥者有之。颜鲁公家庙碑、方朔赞诸法书帖，旨义各别，徒隶尚尔，岂惟篆籀而无其说乎！悲盲儿摹像，作法书全帖，见谓字从胸中取由内照。能解于此，始可以得二王署名千变万化之妙。不然，妄谓二子好怪者，此真无耳目人也，请借蒙古人皇缝虞学士马尾，合其两眼，他时有目者出，出与共赏。 

　　子建云：文之好丑，我自得之，后世谁相知定吾文者邪！至于今之世，岂惟好处人不知其得，即丑处亦不知其失也。成败横于衷，毁誉梏于外，评者不得其实，听者莫之的从，未曾实用一翻功夫，总之梦中说梦。人之用功而不知者有矣，未有无功而知者也。知而不能言者有矣，未有能言而不知者也。 

　　后世书家，恶态百出。有工为波折以诬人者，有倚此模糊以浑人者，有故为丝曲以媚人者，有率其粗犷以欺人者，有任其放纵以凌人者，皆不知书者也。果能此道，所谓名教中自有乐地，可善取之，勿遗开眼后惭愧。 

　　好古不知今，每每入于恶道；趋时不知古，侵侵陷于时俗。宁恶毋俗，宁俗无时。恶俗有觉了之日，时俗则方将轩轩自好，何能出离火坑。不见古人书不能洒俗，不见今人书不能祛妄。问如何作书，曰：画得出，竖得出，撇得，点得，辏得，便是书法。 

　　真能有得，自一至十，即是法帖；或永或图，一字可蔽。 

　　评书不特毁人书难，即誉人书亦难。尝怍书遇败笔，世人漫然喝彩者无论矣，至真认以为好誉之，益令书者愧怍。 

　　有一友人初作卖书肆，索余写柔翰林三字匾额，期得佳书。余以其果属意也，构思日夕，始下笔，览之自觉飞动，四顾踟蹰可以满志。儿子请留正本，与之钩本足矣。余取初心夺以畀之。及后相见，略不色喜，稍间，曰：象道士画符。余亦不怏怏自若也，但戒他时俗地勿作佳书耳。 

　　友人请余作堂联，联中有瞑字。恶其近冥也，以为不祥，戒曰：幸用俗眠。余如其请，不惜蹈俗，并十字并作通时小篆。一日有一大名士过之，见其方整，误认非余作者，颇称奖。及知余书，因自饰曰：写得太平，悲哉世乎！就俗用俗，何必余书，帚可焚矣。 

　　字熟必变，熟而不变者庸俗生厌矣。字变必熟，变不由熟者妖妄取笑矣。故熟而不变，虽熟犹生，何也？非描工即写照耳，离此疏矣。变不由熟，虽变亦庸，何也？所变者非狂醒即昏梦耳，醒来耻矣。 

　　字避笔俗。俗有多种，有粗俗，有恶俗，有村俗，有妩媚俗，有趋时俗。粗俗可，恶俗不可，村俗尤不可，妩媚则全无士夫气，趋时则斗筲之人，何足算也。世人顾多尚之，目为通方者有矣。此以恶紫特甚，须痛惩之。 

　　近代善刻，如遥望美人，未见不好。及观真迹，如觌面相对，大半可憎矣。古人墨本，则骨胳筋肉一时呈露。至于古迹，语言举止趋步皆可师资。至若锺、王、张、索，名世贤哲，则风神顾盼，千里一息，非足迹可到，但得遐想，未可追踪仰止。若何不多阅真迹，不辨名家败笔，不多参拓本，不显镌工无稽？遵败笔，效伪镌，都成一笑。 

　　学者稍知字画，即弹射好丑。及至法书在侧，太半若罔闻之；书法在笥，全然不知何物；甚至临摹步武，亦但悦在近代时尚俗体而已，何怪乎叶公好龙哉！余是以断彼沈梦中人也。书家而不酷嗜古帖者皆是也。即好矣，而又但能视若玩器，以至翻其题跋，摸其剥蚀，考诸证佐，以验真伪而低昂其货值者，一皆茫昧于此道之徒，勿论可也。 

　　评论镌工，古以不失体为高手，今以不失笔为高手。不知者左今右古，大谬不然也。笔可自取，体须导师。试揣近代江左诸人，何人不能巧弄笔意，如花似柳，描成一段春色？至于结果收拾，无所措置矣。是以古人之结构体裁，揽其妙境，真有不知手舞足蹈之快。若夫锋袅鲜妍，不过漫然称赏而已，岂可同年而语哉！ 

　　阅墨刻，如十六观经之象；观真迹，如佛观；若亲炙名家濡毫运帚，则是开眼合眼，大圣现前，如羹如墙，芳轨不远。倘逢伪迹，等视天魔，必不为所娆乱，其有正法眼在。 

　　古帖模糊者翻觉校好，何也？镌工那得无漏，丑不呈也。善学者得其好处，我自不糊涂；不善学者认模糊作一段妙境，谬矣。更有以模糊糊人耳目者，此非士君子所为，小人伎俩耳，诈矣。不知者谓字既模糊，掩则通掩，露则通露，何独丑态不呈。大抵玩帖人必稍具鉴识，古帖骨格不失，而我胸中自有佳赏快心处，以意逆名家法度，是以但见其好，何疑乎。所以蒙董人只取明爽，稍涉模糊，略不流目。尝戏为之语曰：取帖愈明，其人愈昏。 

　　阅名家书，须识其来历。古帖无论矣，如吾吴文氏父子待诏，出于太宗而目为右军者，是截其血脉也；掌故出于藏真而目为襄阳者，是断其源流也。评者过犹不及，皆非是。 

　　鉴赏法书之乐，声色美好一不足以当之。玩好虽佳，无益于我，惟法书时时作我师范，不可斯须去身。常谓博古之士而不好法帖，是未尝博一古；善书之士而不好法帖，是未尝写一字。名家亦有但贵墨迹而不贵拓本者，此正不知真好者也。墨迹故佳不可得，而善帖为稀世之宝矣。善拓又不可得，而常拓亦为不可阙之物矣。即使其家多藏墨迹，或一帖不具，则刻本终不可少也。如是鉴赏，方是好古，方是知书，方是识去取，方是识好恶，不然皆浮慕也。 

　　米、黄诸君，鉴别真伪，凿凿不爽，所赏诸帖，即不墨迹亦必善拓，所以如别白黑。今则不然，后出诸碑大半传摸失真，无论好处弄坏，即恶处又多为好事人修饰遮掩，以眩世目，真伪几乎不可辨矣。故寒山法书集特设后出续帖，自为一类，窃比释典中单译经不与入重译藏，恐未免亥豕，疑以传疑。 

　　善鉴者取书忘笔，取笔忘刀，取刀忘绢素楮墨，即取绢素楮墨者，亦须忘装潢色泽而后可。不然，鲜不为所乱惑。 

　　仿书知其好处固要，知其不好处尤要。败笔人人不免，名家即不过差少过失耳。善学者取其长，不善学者兼其短。何也？无真鉴也。至于不经事少年，惟败笔是效，何也？败是我家故物，不自觉，其易入释家所谓熟境易于渐染。苟能开眼，痛惩何难，但恐大梦中翻怪人推觉，此最难治。 

　　●法书七 

　　汉人书不期合而合，晋人、六朝能以不合而合。唐人造立许多法度，宋以下尚能造诣于法，元则标致用事，抑末也。世人趋之，可怜哉！ 

　　求帖先寻古文篆隶，始可以窥章、锺秘奥，得章、锺而后可以别二王优劣。优劣浑浑，勿与说书。 

　　晋人法度不露圭角，无处揣摸，直以韵胜。唐人法度历历可数，颜有颜法，欧有欧法，虞有虞法。虞实近古而返拘，欧似习俗而入妙，颜则全用后世法矣。其他随人指纵，不足道也。 

　　晋人以无意得之，唐人以有意得之，宋、元诸人有意不能得。今之书家无意求，亦不知所得者何物。 

　　不学唐字无法，不学晋字无韵。不惟无韵，且断古人血脉；不惟无法，且昧宗支家数。谓晋无法、唐无韵，不可也，晋法藏于韵，唐韵拘于法。能具只眼，直学晋可也。不具只眼而薄唐趋晋，十九谬妄。 

　　时书之于法书，分明别是一重世界。时帖之于古帖，分明别是一重世界。拓本之于真迹，分明别是一重世界。泛尝名家书之于第一流书，分明别是一重世界。不宁惟是，即一人之作，平时书之于得意时书，分明别是一重世界。学者玩法书，必如是重重互案，等而上之，等而下之，无不烛照数计，始可以为鉴赏之真。如是赏鉴，其书必进，迹不从心者亦或有之。至于雅俗当前，水镜之辨如薰莸苍素，必不为所撼摇矣。 

　　善帖遭庸工，良工逢伪迹，虽皆恶道，然亦不皆空过也。家藏木本十七帖粗恶异常，然而晋人笔意十存八九者，此善帖遇庸工本也。他石本字故可观，晋风扫地矣，此良工逢伪迹本也。具眼者自能甄别，定其取舍，尽成良药。若无目握此，各中其毒，好而知恶，恶而知美，可以此言进。 

　　有识之士，直教钩帖人倒本从事，宁使失粘，骨力形似故在也，即不得前人书妙境，亦不杂后工丑态。苟能不失形似，伎俩足矣，其神情庶几自取。若后世丑态一入腕中，即百翻洒拂，未必净尽。何也？用后世耳目着后世皮相，气味易于相投，一染难革，势所必至。常谓熟境能熟，生境能生，非祖师不能道。晋人行草不多引锋，前引则后必断，前断则后必引，一字数断者有之。后世狂草浑身缠以丝索，或联篇数字不绝者，谓之精练可耳，不成雅道也。淳化帖第六卷首帖蹈此失，无论善恶，其伪可知。至若悬针，用之绝少。后世妄书一篇数见者，不特非法，望之可憎。○我朝已还，吾吴以书画甲天下，至于今日，家至户到。夫人而能握三寸管以自好，车载斗量，不可胜算。惜乎一皆因人成事，不似前朝诸公自立门户、不愧古人者流也。常恐易世而往，扫地尽矣。画非吾事，书法一道，可不补前贤未发之蕴，以冀同调友生相与上下其论为不刊之典乎！自己作字，每见其情，阅他人书，宁无水鉴。士衡所谓盖所能言者具于此云。 

　　颜真卿骨力有馀，逸韵不足。方朔像赞取资右军，晋风稍有存者，当为平原正书中第一帖。褚遂良志在妍媚，古雅罔闻，唐三藏叙比量集王帖，如伎女之并宫娃，兼葭之倚玉树，非其伦矣。略无唐家气骨，敢望晋乎？别论可也。颜伤于方，褚伤于圆。虽然，颜氏上达，褚氏下达，柳公权亦褚辈人也。 

　　智永千文学右军，其妙在圆，而晋人实无此圆。真卿画赞学右军，其妙在方，而晋人实无此方。孟頫一生学右军，妙在烂熟，而晋人实无此烂熟。过庭一生学右军，妙在疏旷，而晋人实无此疏旷。其他或得其端媚者，而非晋人之端媚，或得其狂逸者，而非晋人之狂逸。岂必后人失策已邪，即大令遒迈，已自大去乃公；怀仁拘束，亦且翻累本体，况其他乎！ 

　　余论书极致，少所许可，如篆断自籀、斯，真行断自羲、献，分隶断自锺、梁，狂草则古今无有无疵者。人以为过，举曰：即子书佳，未必如说；子书未佳，空言何补？则将应之曰：二典三谟，夫人能说；尧、禹、汤、武，未见其人。如以不尧、禹遂废谟训，有是理乎？言之无当，谟训亦疑；如其有当，宁问谁口。 

　　锺、王并称，锺以格胜，王以调胜。晋、唐媲美，晋以韵胜，唐以力胜。格力名近，品位殊绝矣。晋韵独冠古今，自足千古，骨似稍逊，力足以扶之。后之学书者不得振救，方徒事妩媚态，流而不返，法书何有哉。 

　　好整饰家书故是雅调，而意兴每为之塞，永、赵、欧、颜是也。好狂逸家书故是妙用，而气质或随之坏，张、素、米、黄是也。 

　　篆隶必秦、汉，秦、汉而下不取。真草必晋、唐。晋、唐而下不取。人孰不曰：己所不能，何以取信？余则以为此必恶闻谠言之徒，距人千里之外者。言果未是，直置不必相诘；言而果是，何嫌出之能不能之口！桥门说书，未是周、孔，而听者三千；法座谈经，何尝活佛，而顶礼万众。立言立功，本是三途，何妨兼称千秋不朽。 

　　览晋、唐而上法书，惟恐其尽。何也？取裁多也。然唐、宋而下旧迹欠伸随之矣，何也？兴易尽也。虽然，未阅书法之徒，未可与此言进。 

　　具只眼者，方能辨墨本法书。古刻贵在能改削败笔，今刻贵在不许改败笔。 

　　古刻即非名家亲自斟酌，必其工人实解此道，然后下手，是以去败笔是贵。今刻无论工人下劣，即当代书家亦谬，自谓但取笔意飞扬而已。自己本无真知实见，是以一经改动，即不益其丑态，便翻作刻工之书，漫然泛观，兼有浮议，可以一粲。 

　　仿书得佳帖故善，不必佳帖亦善。但后人翻刻失真者，不具只眼，未免有所累耳。佳帖无论矣，不佳本亦善。何居？凡古碑剥蚀及摹拓不精者，其锋锷浑浑不清。学者以意求之，苟得形似，自觉妙境。及后获遇真迹，或古善拓本，比量前此所学，合则恍然自喜，乖则惘然自失，乖合之间皆大师也。若无此误，未必能生稀有之想。短长结构，故有定法，若巨细断粘，必取名家真迹始可为法。若临本墨本，虽形似具在，顾盼起伏，大不然矣，未可据以为师法也。先读书法，具有成见，则真伪临拓，皆我师资。 

　　凡唐已上墨迹，十九伪书，虽不可不仿，尤不可过仿。不仿则无本，过仿则不特效颦败笔，并伪人漫兴俗笔都入肺腑，大害事也。诘者谓十九黜伪，不以过乎？余曰：试案圣教诸帖，摹集而成，校之通行晋帖，已别是一类。何乃当代好事家收藏重价之帖，略不见有可喜可愕人所不能及处？至于重摹入石者，遂与世俗通行恶帖无辨，亦有出自名家手勒者。虽其字画遒媚，而又略无晋、唐气味矣，安望锺、王流风遗韵乎？是以余谓好事家宝藏墨迹，以至万岁通天所进唐摹晋帖之类，即不必亲炙旧迹，已能悉辨其伪矣。诘者又曰：借使古今彼此文字不类，乌知子见为真彼见为妄乎？余曰：世间法书何啻千百，以多证少，就常黜变，万不失一。 

　　凡剥蚀碑刻，拓不如石。何也？纸面不全，碑底具在也。是以名家遭逢古碑，作希有想，坐卧其下，目不暂舍，实有不忍舍处，三昼夜留宿碑旁，吾以为尚速。石本木本，具有得失。凡刻石，钩墨一失，填帡二失，上石三失，椎凿四失。至于木，则四失皆无，独易于圆颓，使锋芒早失，不成佳赏耳，识者殆不妨领会其妙也。至若版伸缩，石不动；版工粗，碑工细；版工愚，碑工慧；版工轻易，碑工慎重，皆石胜木，是又天渊。然而善知书者，即不过牝牡骊黄，何伤神骏？苟能版得良工，拓得初本，便须远出石上。阁帖亦木，千缗不售，夫复何疑。 

　　校雠法帖，大能速化。即使伧父，若详校一二名帖，未有不爽然生欣厌者。其笔墨肥瘠，引带断粘，顾盼乖合，起止来去，各有得失。若其结构权正，笔锋正侧，虽别详之，而校雠时尤一佐证。常 

　　阅时俗恶帖，出于近代名家名手，纸墨拓装皆精绝，无不啧啧称赏，余唾恨挥去。人言或是原帖非真有之，其摹刻妙绝，非大高手不能。余曰：止见其恶耳。作此帖者，非伎低即眼低，非眼低即品低耳。不然，宁肯善伎就此恶帖？误主误人，先已自误，何所取之。 

　　客以余憎圣教诸帖为过，曰：岂以结集者多补缀杂厕乎？亦太难为矣。曰：非也。即字字羲之，非羲之矣。曰：何故？曰：取君百篇割集一首，犹然属之尊作，肯认取乎？客曰：通篇则非，句字还是。曰：句字说诗，何异笔画取字？以笔取字，此最下乘，君谈下乘，吾不敢非子矣。客爽然自失。 

　　常憎篇韵浅漏，墨污版阙，别列字样，大为可笑无论矣。名家摹帖亦多有之，如得之为得，问之为问，中之为中，贤之为贤，曰之为曰，事之为事，足之为足之类，渐草渐省，遂至不知来历，反以全体为怪耳。此谬甚也。或见古帖全文反删改就俗，此其可笑，比之篇韵坌比丘何如？是故行草帖中每有欠笔，或未必是所释之字，阙疑可也，若据以为实，是效颦耳。 

　　后世名家即不可师法，然亦各有所长，无以一眚掩众美，人自取裁可也。苏氏不文，取其任率；米氏不雅，取其任放；黄氏不精，取其任野；蔡氏不古，取其任时。米最蔡殿，锋势正侧，自能呈露其短长，非我雌黄上下其手口。 

　　近代吴中四家并学二王行草，仲温得其苍，希哲得其古，徵仲得其端，履吉得其韵。一于苍则芜，一于古则野，一于端则时，一于韵则荡，四者皆过也。能渐其髓，四病皆可勿药而治，偏则无有不为膏肓之患者。何谓髓？处其中以润泽四肢，如心为王，百骸听令，内有所主，故变化不穷。非若后世集于一家而不能化，或效颦杂态以相惑识者，见之几乎欲呕。 

　　书道与时高下，古今未暇为之品列，亦陈言具在，无俟添足。国朝独钟于吾吴，又同起于武、世二庙，如祝、文、王、陈四君子者，后先不过一甲子中，尽一时之盛。前乎此者，犹之舜、禹、周、孔未生之初，未始无圣善，要不能担当一代师表，无迹可求耳。京兆大成，待诏淳适，履吉之韵逸，复甫之清苍，皆第一流书。何后世求全，漫讥祝野、文时，王拘、陈纵，将概千古责备一人，非公论也。谓祝得魏肉，文得晋腴，王得晋脉，陈得唐、宋而下筋骨，惜乎不及头目髓脑。如是判断，便不能为之曲蔽矣。若前朝二沈，后代两文，以及徐、李、吴、黄，各擅偏长，雁门亚祝，姬水亚王，其他非所比伦矣。 

　　●了义八 

　　尝梦与人论字法，忽见持字，彼人不解。余于梦境为之解曰：乃古人作文字之本体，释为持字。凡文字以一笔持之，譬之文词犹一篇中之正义，一联中之眼目也。其变者，若众横中一直，稿草中悬针之类。又若众长独短，杂侧加点，又其变之奇者，未可以绳墨拘也。但安此一画，意在笔前，宜长者墧乎其长，宜短者墧乎其短，但不可欲短不短，欲长不长。严氏弹诗，所谓拖泥带水便不是诗，论字亦然。 

　　正法以一笔担之，有二笔担之者，变也。如辛、二字。辛字以下画担其上二笔，必缩以让其下，若上画先长，则首尾不称矣。字以上次画担其下二画，必缩以让其上，若下画亦长，两大不胜矣。宇宙二字，宇以五担，宙以三担，可以类推。书法详言永字八法，似未得其要领也。凡字不出五法，上有上法，下有下法，左有左法，右有右法，中有中法是也。一言蔽之者，都会是也。作十分字，都会在四五是也。至其流变，不可胜纪。汉有汉法，晋有晋法，唐有唐法。一代之中，官家有入院体，学士有金石文，作者自得之。至若一点一画，殊形变貌，或上锐下圆如瓜子，或起止流转作凝云，或作横画，或作直竖。有掷笔得者，有钩锋取者，有刺而得者，有打而得者，有拂者，有引者。凡此之类，无所不至，随宜措置，借势成形，自有完局。必如书法所言，则点点依其使转而后谓之书乎，如此则不特百家同轨、万手齐匀已也。设一人之书，字字如此，画画如此，点点如此，纵令大佳，见之可厌，尚可称文人之书乎？书奴计功可耳。米芾言蔡襄勒字，沈辽排字，黄庭坚描字，苏轼画字，臣刷字。五人亦微近一偏。欲去此病，各求对治之药。对治之药不必仙山灵草，即就毒药中求，自有活人妙用，牛溲马勃，神医所不弃。 

　　势从内出者已得也，从外作者未得也。已得则无论大小短长、平直倚侧，无往不佳，锺、王诸人是也。未得则临卷结构，思前算后，其书稍不方正，大半体解矣，智永、孟頫诸人是也。 

　　化工之妙，无论取大作小，取小作大；亦无论取欧作虞，取虞作欧，即汉、魏可以作晋、唐，晋、唐可以作汉、魏。推此微言，取篆、隶作真、草，取真、草作篆、隶，以至取文字作绘画，取绘画作山林川泽，何尝异轨。 

　　古人学问无穷，故作字无有定体。右军署名无一同者，非有意改作也，因其学进，不觉其自变耳。常与绘画之士谈画，但须写景，莫须写画。写画有尽，写景无穷。景无穷，学尤无穷也。书道与画正通。 

　　凡字先作稿，即不得佳书，兴尽故也。鄙言恶楮，即不得佳书，兴不到故也，乃有不韵之客谓难其事，大不然哉。未始不勉应人，徒增世间一可憎事。何所取之，戒勿更作。 

　　书不择笔，乃名家入神妙用，如释氏学不曾嚼着一粒米，不曾挂着一丝缕。苟非此道透彻，不能解此大话。尝状好酒之徒，见酒辄饮，不问浓淡甘酸，醉而后已，乃是真好。若拣择佳酿，即非真酒人也。又如好色之徒，嫫母、无盐，欣然相悦。昔曾听此辈人言，凡具形体，即具好恶，相与悦时，只想其好处，自足动情。又如真好闲适人，一丘一壑，盘桓自不能舍。若待婚嫁毕，而后游五岳名山，此向子尘心未断，未可与言真闲适也。巢父不必代庖，此中真实开眼，即后见得真手真文字，好恶如别苍素，何暇择笔然后定其妍媸乎？皮相之人，别论可也。 

　　书家有专攻古人一帖者，此骨董匡，非书也。有专熟自己一家者，此佣工调，非书也。何也？妙不在彼帖，亦不在此腕，骊黄而外，方是妙境。 

　　未入壳繂者，作时笔笔用意，书成字字无情。已入壳繂者，作时字字无心，书成笔笔有法。 

　　谓骨胜肉则可，去肉偏胜，字则不成。譬偏于肉而强之，骨亦佳，偏于骨而强之，肉亦佳，乃是大方。若但能此而不彼，纵八法具，终非法器。 

　　论书而言好某家，即非真赏鉴。学书而言学某家，即非真学力。以至好篆隶，好真草，或独善大署书，或独善小楷字，皆非真好恶者也。果能真知焯见，则目中自有佳处，任其短长肥瘠，雅俗古今，无所不可。应趋者取于造次间，应避者惩于得意处，如此了义，方是知书。 

　　识得败笔，一生不误；败处为功，一生不窘。法如禅机，笔如辨才，处处生涯，头头活泼，方是流转不穷。 

　　字法了义，非言可竟。若详说之，会须刚柔相经，权正相兼，平险相措，筋肉相着，古今相参，圆阙相让，纤涩相宣，理事相符，意兴相发，必如是而后字法能事尽。一于刚则不和，过此乖矣。一于柔则不振，过此靡矣。一于权则不典，过此野矣。一于正则不韵，过此腐矣。一于平易则不奇，过此鄙矣。一于险怪则不律，过此贼矣。一于筋骨则不情，过此疏矣。一于皮肉则不力，过此俗矣。一于古则不妍，过此死矣。一于今则不雅，过此市矣。一于圆则不逸，过此描矣。一于阙则不庄，过此残矣。一于纤则不文，过此弱矣。一于涩则不媚，过此枯矣。一于理字义。则不通，过此束矣。一于事字体。则不合，过此坼矣。一于意结构用笔。则不玄，过此滞矣。一于兴格调。则不韪，过此狂矣。  
　 
拾遗

　　汉晋遗迹，即名家临摹，已失故步，数翻而往，面目全乖。至于小楷，每帖各别矣。犹然属之一人之作，作真迹想，是邪，非邪。若谓古人诸体悉具，用意不同，亦或有之，未尽然也。何以见之？按淳化十七、兰亭诸帖，虽有小变，望去自然一家之作，何尝如小楷诸篇之豪不相类乎？如是判断，则今时所传诸帖将尽废乎？是又不然。汉晋人书法，法皆具，后世名家各得一偏，再摹再勒，若出两手，皮相虽殊，骨胳自在。具眼者取资不薄，但直认作汉、晋对面，一步一趋，此梦中梦耳。会须多阅名帖，虚心赏鉴。若识量不足，则资访前评，内外加功，无有不得者矣。目中爰然有汉、晋人真面目，其肥瘦古俗，辨若苍素，然后临仿。岂惟异迹不殊，即恶刻皆明师也。──临仿 

　　作书不必因字大而加笔，不必因字小而减笔。颜鲁公东方朔像赞冈八等字，何尝单弱。虽其取法右军，仿楷作署，然而亦其胸中不为大地所慑耳。元人蒋冕作小字千文，苟可借者，尽削偏傍。知后人局量不广，自呈其短。请须自宽，然后游刃。──学力 

　　古今临摹取舍，绝然两途。古人不畏无笔势而畏无结构，今人惟笔势自务，而不知结构为何物。毋论唐摹晋帖有结构无笔势为佐证，按淳化、太清二帖，即不过同朝百年间物耳，取舍顿异，何有于今日乎！竟不知笔势人人可以自取，结构非力学则全不知也。今不逮古，何言待辨。──格调 

　　夏已前文字别一世界，周、秦、汉别一世界，分隶草真别一世界，心思智虑，器用取舍，无一物相通。使周秦人作云英蛟鹄，坐见其废；唐晋人作大籀、小斯，判亦徒然。何后之俗竖，握今时纸笔，描成物怪神妖！──格调 

　　状分隶恒言蚕头燕尾，又曰斩钉截铁。邕、邈当其前，繇、鹄得其后。虽然，古人作字，一字之中少画得其前，多画得其后，主画得其前，从画得其后，偏于前则不清，偏于后则不合。不清乖时，不合乖法。乖时可，乖法不可。俗眼反是，夫复何言。──权舆 

　　不知字学，未可与作篆。不知篆书，未可与作印。作篆可，全篆不可；作印可，全印不可。全篆谓小大长短，全印谓红白阴阳。短篇可，长篇不可；白篇可，红篇不可。──权舆 

　　今不逮古，当缘其情。常论印章何尝不着力趋步汉人，而十不得一者，犹之南人讲经，时时系念敲打官话，即有妙意，因之阻塞。非若京都辇毂间，人但须一心析理，随口而出，如流水行云，任其纵横，可以满志。所以后世刻印，即能刻者不能书，能书者不知字义，审义者不能博采，能采者不知邪正，能正者不知变通。人心几何，百计汇集，顷刻取办，何以得佳。然则如何而可，请加学力，徐徐动手。──力学 

　　古今法帖，别其功过，定吾取舍，否则去就褒贬皆不得其当矣。古帖善本无论矣，即不善本，亦大胜时帖。何也？人人当家，字字师范也。后世诸刻，恶本无论矣，即名世善本，不堪比并前作。何也？所采未必当家，所刻滥及题跋，并其恶俗印章及观者恶札名姓都厕首尾，枉费无益，此何谓也。虽然，时帖佳本，妙在名家手裁，镌工精核，此其所以不可阙耳。若文氏之停云馆，因待诏、国博、掌故上林卫晖，诸公父子祖孙为翰墨渊苑，海内以名迹求赏鉴者之所必遵。于是出其馀资，手自摹勒，倩章简甫、吴才鼎诸良工，耳提面命，精一为之。稍不称意，即从刊削，不惜数四，恰情无忝，然后入卷，居然为明兴第一流。前无作者无论矣，后之继者亦未睹其人也，可不宝诸。──评鉴 

　　法书首尾题跋鉴赏诸文，亦不可少。但谓之古玩奇珍则可，刻入法帖则不可。佳者犹之试官取士，及髦俊立朝之日，试官何有；不佳者犹之问官鞫狱，囚犯的决之顷，问官何与。──材用 

　　古字直，今字曲，时也，习也。小儿直，老人曲，势也，趋也。学则直，不学则曲，正学也。学古则直，学今则曲，俗学也。唐已前字未始有曲，唐已后字始开曲之门户。李北海、柳公权为时俗之祖，从此而往，惟曲是遵矣。流毒至于胜国诸人，谓曲为妙境，直为简率，故学者但悦时俗名家，谓为近人，置古雅法帖投之于高阁。如是颠倒，沦于肌肤，入于骨髓，即使晚岁省晤，猝难拔其深根，可不慎欤！──格调 

　　诗人论云：诗直词曲，可夺诗乎，不可也；绘曲文直，绘能夺文乎，不能也。故曰弄笔逞妍，谓之画字是也。时俗人尚曲毋论矣，吾家承旨自谓深于此道，惟右军是遵，右军何尝有此忸怩巧弄乎！智永虽有一分俗气，俗故书家大忌也，比之忸怩尚末减。──格调 

　　字有难作者，但可作时俗体。胸中未有佳字，名家未之前作，无可师资，一时构思不及，须数四揣摹，思之不得，不妨阁笔。一时苟就，不妨改作，改后继得，不妨再更。其间会心处，真不可言语形容，到此自知。白仙翁尝论画竹云：不至意穷，不入妙境。庖丁满志，蒙庄而后，直至今日。──了义 

　　凡为学，为魔所中，不须痛惩，还须学力，足以胜之。往往见自负于晋而陷入波折飞扬者，时俗魔也；自负于汉魏而陷入皮相粗迹者，村俗魔也；自负于奇古而陷入爪牙张露者，野俗魔也。故学晋当知晋韵由古雅来，学汉、魏当知汉、魏由八分、章草来，学奇古当知奇古由字义形意来。苟无是学，即勿恃才，恃才之过，逾于无学。无学不过浅近而已，恃才弄出许多丑态，如何令人不呕。学与无学，识足以持之，不妨从容中道。──了义 

　　作字者落笔失所，勿因失而改辙，腕中自有得所处，可以振救。观字者评此败札，须原情而赏鉴，眼中自有不败处，可以取裁。──评鉴 

　　古帖即不甚知名者，必有可取，后世知名士亦远不逮。虽云时代下趋，亦作用有异两限之耳。何谓作用，古人重事，不善不止，故必有自得处，自得乃真实妙境，自足师资。今人逞才，稍可即骄，故无非慲人之作，慲人则一团假面，乌得不憎。──评鉴 

　　学时笔，笔仿古；成功字，字自作。但仿古如学究讲诵，而自作如狂狡无仪。──了义 

　　时人语言，言不由衷，即甘何益。书生文字，字非自作，虽好何干。故谄语临字，君子耻之。──了义 

　　汉摹印虽云雅俗互用，然其法度位制有不易者在，别详之刻符经叙例，长笺一百七七五卷。无论矣。俗刻章法，上下交错，左右撑拿，可憎特甚。 

　　友人戏曰：搭夜航人，肩磨背擦，稍得一隙，两脚伸来，何以异此。余亦云：昔昆氏有断弦不续而专房越僣者，亲知戏曰，谁教他座子空闲，不自觉其尻髀辗上去矣。闻者一齐喷饭，正是俗印章法。──评鉴 

　　或倩善印者刻一引首示余，评鉴颇不佳，曰：彼非良工欤？曰：无出其右者。曰：何以不称？曰：古无引首，无可师资，故不称。曰：人苦无能耳，能则何必效颦而后称善乎？余曰：譬高才博学娴于词赋矣，请作公车章句，能入彀否？引首之例，汉章非其类乎？──临仿 

　　客问：世人皆好，子总不好；世人皆不好，而子总好，何居？曰：粗工造器，细工磨括，尚笔书似之。造磨俱粗，髻工色泽，尚墨书似之。器髹并恶，洒拂得所，镌摹粗到书似之。彼三种书，识者见之憎，俗人见之赏。──评鉴 

　　凡字纵则疏，拘则怯。大小先后，各有分量，始可与言书。庄子：大智闲闲，小智间间，大言炎炎，小言詹詹。此公逍遥，从人间得之。──了义 

　　作字须取四馀，勿取四极。有馀墨则赡，有馀笔则清，有馀楮则泰，有馀意则安。墨极而浊，笔极而鄙，楮极则窘，意极则危。──了义 

　　熟烂字法，不可令初学者效颦，犹之杜甫诗、韩愈文未始不好，若圆熟诗文，先落肺腑，出词吐气，不免尘腐。因其磨砻圭角，以恰好夺俊逸，如布帛菽粟，虽生人必资，市奇者不顾。若夫率意成家之帖，人人具一出入，作者述者，取舍自由，患不知趋避耳，不患他人得失也。──临仿 

　　用笔须淳，不可杂出。金石款识之杂出者，法未定时之作也，定则规矩制度一毫不可逾矣。古文用锐，倒薤、柳叶用捺，大小二篆用圆，刻符描印用方，刻符借古，摹印借篆，分隶、徒隶方圆任取。分隶有定局，徒隶无拘关，无拘关中而能辨得有法度处，方是杰作。否则狂奔肆逸，全不成文，即有可观，狐狸跳梁耳。──格调 

　　恶人斋戒，可祀上帝；嫫母束修，无辨远人。浊海生紫澜，乱山成青碧，各有可观。若指谪其垢，十九可废矣。狂生乱涂，有似于此。──评鉴 

　　俗人妄谓双钩为飞白，前已详辨。然此法不可阙者，但资摹古翻刻之用。凡摹刻而单钩，锋出则肥，锋入则瘦，皆失也。惟双钩从中发刀，弃其馀墨，不失故步。──用材 

　　鉴赏须取其全体，仿效勿取其全体。取全即并其败笔为我效颦之资，大能偾事。临仿 

　　作篆须于刚中求和，作真须于和中求刚。草则刚柔互出，急就用事，不得不尔。八分刚夺其柔，命之曰隶，克称其名。──权舆 

　　字格之取调，犹人体之加饰，无饰不文，无体不立。又如食物之有五味，五味故不可阙，然不得失其调和。岂惟调和难，即迟速之叙，自有先后。若盐醯齐入，不成享矣。世俗人舍格取调，所谓何暇及此，无学逞妍，皆此类也。──格调 

　　字须一笔成就乃佳，若以点缀飞转补其前失，即是伪物，况可独藉肥瘠秾纤瞒人耳目乎！是以不具胸中完字，必毋动笔。不淹贯法书，书法必无完文，无完文非法器。──力学 

　　妄自好人作书，如昏梦中认梦为醒，虽具有苦乐，无甚痛痒。赏鉴家甄别，为苏醒中觉梦为梦，虽欣厌满前，游戏自在。──学力 

　　真书之习俗而不可变易，篆古之取正而翻可转移，前言备矣。惟分隶兼此二俗，莫之或非，何也？徒隶、分隶二家，本变乱成法，不可以字义求，是则古无与为辨矣。又不遵时制，不必以通塞废，是则今无与相剥矣。无天于上，无地于下，独不能逃于法眼。──权舆 

　　书求本原，前言详矣。若末流不察，亦乌能趋避。譬之尚锺之丰腴，流而为苏、赵；尚王之俊逸，流而为宋、元；尚虞之圆正，流而为姜、蒋；尚欧之刚方，流而为宋版；尚颜之整密，流而为今版。至若拙如鲁直，放如元章，妍如河南，恣如北海，未始无本，不可不遏其滔滔耳。试观吾吴书家，若履吉之妩媚，效颦者流而为崛强脱落；希哲之苍古，效颦者流而为披命胡涂；徵仲之清秀，效颦者流而为举吴纤弱；二沈之熟健，效颦者流而为官家时俗，一皆有趋无避之过也。──力学 

　　仿书择善，前言详矣。不善当前，须出己善胜之，胜故佳，不胜亦佳。一时以为己胜，而他时以为未胜，尤佳。大抵我失难觉，人失易彰，久则我失更彰于人失也。若前未力学，便无案自考，何以自惩。──力学 

　　篆书中小篆，真书中小楷，非强纸不可。二体行笔，不得急就故耳。若弱纸缓书，则笔墨不为我用矣。凡字不由缓中求速，即使有成，终是诡遇，是以古人都无弱纸。──用材 

　　笔翰极致，本自相通，故画字转音为雘，去声。训作图画之画，后世省改作画画，并俗。二字分用，殆不必也。古今能书遂能画者，若画谱所载周、秦、汉、魏以及晋、唐锺、王而下诸人是矣，然无迹可求。至若宋之苏米，又若国朝之祝、陈，并以书翰游戏于图画。若倪、沈、唐、谢以绘事兼善于书题，胸中自有得意，涵泳而出，皆为我用，不为外境拘使。刘安所谓以内乐外者，诸公有焉。他人但能以外乐内，即无以与此。──了义 

　　国朝吾吴以书画甲天下，惜乎风气所钟，又陷于善书不鉴一语。趋其华不趋其实，遂令名世者多，传家者寡。苟不必争名，即不必避善鉴不书之诮。余作帚谈绪论，知无不言，言无不尽，评论金石，穷案极断。试令轩颉籀、斯，当必为我击节。上古无论，切按丞相、中郎、太尉、右军以及晋、唐而下名世大家，无不有笔法，条论具在。其间托名伪作者无论矣，其人自书勒石者何限，而谓善书不鉴，善鉴不书，正不然也。──评鉴  
　 

附录

　　金石林绪论 

　　△篆籀部 

　　字须遵古。古文故烦，惟篆可法。上以溯古，下以通时。篆明而诸体具，故先字义，以冠诸帖。 

　　坛山刻石。相传武、成、穆三王及太史籀书。即皆未有的据，然文字之妙，古今二秦文之祖，不须置辨，惜止于四字耳。 

　　石鼓诗十章。三代而下整齐文字，独此猎碣。无论笔画之妙，即风雅颂数十章删后稀世之宝也。其词诘屈，其石剥残，不能成读者十八九。余得是帖，再求再拓者数四，抚玩临摹，转得妙境，时时刮目，千古常新。会诸释，断己见，为之章句，为之补亡，为之翻刻，全阙二本。即后胜我者出，而此石剥落，恐又不逮今日之文矣。日见伤残，不得不急，知我罪我，亦复何辞。 

　　诅楚文。三代文字莫善于秦。三篇全文，即莫可得，得其合作一篇，足为法式。放学为之，以补其阙，字即不类，揣摩鼎彝而为之。 

　　泰山碑。补秦文故佳矣。始皇壹宇宙而往，尤称楚楚。诸碑惜不并传。此碑所传字二十馀文，窃比绎山、会稽。其次则依摹传四面减小样制之式，补其阙损，不能无忝，奈何。四面传摹一百四十四字，尚须全拓。 

　　绎山碑。秦碑全具者，惟绎山、会稽。而绎碑翻刻颇非一本。昔人评云：长安第一，绍兴第二，浦江第三，应天第四，青社第五，蜀中第六，邹县第七。今以第一者为主，而以诸本考校得失，分毫短长，不枉其功过，翻作千古师资。 

　　会稽山碑。世传绎山为徐铉摹本。今按会稽字画，与之绝类，岂亦徐摹邪？其为新迹无疑，特以泰山小不同，故有此物议耳。按铉奉敕校说文，又为窜改五音韵谱二书，无论字画乖异，秦文阙略，即绎字且从俗作峄矣。岂铉矛盾至此乎？ 

　　琅邪台刻石文补。此刻全无所存，流传惟文章在。余为补写一过，聊以画虎，宁避续貂。 

　　之罘山刻石文补。按汝州帖聊存数字，死马骨耳。补如泰山、瑯邪。 

　　之罘东观铭补。全篇皆无，亦补同上。 

　　碣石刻石文补。补同东观。 

　　天禄辟邪四字。此柳叶篆体之祖。未睹真碑所传者，汝刻恐未必如此疏野也。然亦自有古色，在聊传其影响而已。 

　　钱志钱文。其文不一，雅俗杂收，十九不成观者去之。采其合法善者，以考时代作用之异。平准有书，作法可考。文即不多，实典可据。足为文字之史，似亦不可阙者。 

　　刚卯谶词。义在汉书。词有二篇，其一颇不成读，一篇奇古。三十二格，三十四文，世失其读，余为考正。字本绝细难明，摹作大书，释其文句，一讽而义自明。 

　　碧落碑。割列饾饤，杂然而出，以启梦英十八体之恶道。但此碑所采政自有佳书，惜摹失十之八九。偏长足采，不可无一，苟为无学，便中其毒，所得不偿所失矣。 

　　李阳冰诸碑。不下数十种。其笔过柔，其格最下，颇无所取。但顾盼烂熟，亦足自好耳。缙云县城隍庙碑却有骨力，谦卦怪恶甚于他碑，而多奇迈。过中求功，是或一道。同时李潮，宋僧梦英，国朝程南云，全蹈其辙。 

　　王著法帖跋。著难浅陋，于阁帖每卷之尾篆十馀字，亦不甚恶。今本帖分割，以类相从，不泯其所作，留附篆帖之末，不欲遗弃成书耳，无可取也。 

　　款识部 

　　三代、汉、唐款识。夏商如符印，周秦而下，始成书册，文多不及详论。汉别出一调，在摹印则可取法，比之古文，一段俗气。自鼎彝真文而外，有考古、博古二图，薛尚功集摹廿卷，如出一手，是其蔽也。啸堂录版不如石，近复翻刻二本，不成观矣。书法印法，两有师资，此博协之大海也。故后篆先印。 

　　凡款识之式，一字以至五六字者，皆刻符体，当备印法之祖。款故白文，而作印须红，与摹印篆不类。摹印则宜白不宜红。其成篇之文，文字兼长者，若齐侯镈钟、秦铭勋钟之类，皆可为籀鼓、斯碑师法权舆，所当别列为帖者也。 

　　符印部 

　　世不用篆而用印，自至尊而下，及掌故亭长，非印不遵；即亲简摛文，亦非印不信，则篆之重于徒隶可知。篆不能废于今日有据，宁堪付之俗工逞骛乎？印法莫传，非一日矣。赵氏、吾氏诸好事家，稍有记述，寥寥无几。得睹旧印文者，吾吴惟文国博、许文学、王舍人诸人，而外无从遥度。自顾氏印薮刊布大集，然后人人得睹汉人面目。然皮相而已，真境蔑如也。章法刀法，世或稍窥，至于字法，全然不省。拘者束于说文，狂者逞其野俗。过犹不及，都成诞妄。昔常与黄表圣论印：翻摹旧章，孰与全考摹印？表圣往矣，抚卷慨然。今取往代玺书而下，先秦、炎汉、六朝而止，入此律者，方为字法。其不堪入印诸家之篆，所谓道其所道，非印之所为道也。析若苍素，明如日星，欲尽此道，别有刻符、经传、表疏，自为一集，详之长笺一百七十五卷矣。独取字法入于金石林，附以时代欣厌，其他悉略不采。 

　　秦玺书。凡印出于玺书。玺书之流，传者独此二面，各九文耳。虽未必无讹，亦非后人可及。并世所摹盘螭钮文，同取作法，为刻符之祖。 

　　虎符文。此刻符书之小变，作汉篆之法式。字亦不多，以存一代制度，姑附于此。 

　　分隶部 

　　分隶非古也，又不堪通时，名号不典，而文士每每间作此。何以故？古法不传，取其易与。若谓可鄙矣，然不可阙者，不特汉人摹印必资，波折流变，古今藉此通贯，故后篆先真。 

　　蔡邕夏丞碑。八分正法，尚存篆体，笔势背分，此分书之始。九凝山、郭有道诸碑皆是也。校官碑失氏名矣，亦托之邕。程邈故始于秦，然未甚行世，至锺繇而艺益尊，为分隶之最，若卒史、受禅，皆名世之作。至梁鹄、孔羡等碑，与锺雁行。其后继作不绝，汉世勒石，十九皆隶，若韩敕、孔宙、尹宙、郑固、张迁、郙阁、曹全以及隶释所列数十百通，即不悉睹全碑，而太半具于汉隶分韵。惜其板刻苟简，影响而已。唐隶虽云去古，典则不爽，若泰山颂、孝经传并出御札，若夷齐、恒山等碑，韩择木、蔡有邻、史惟则、孙师范、张廷珪皆其表表。裴平孔庙新门记亦可观，宋僧云胜圣教序不失唐法。胜国无甚名家，至国朝则僧宗泐、滕氏兄弟学唐，文氏父子学汉，并是杰作。不暇殚论，聊举所见于此。 

　　小楷部 

　　小楷世用极博，锺繇、二王居然立极。锺逼古，王圆融，自古及今，皆两家耳孙。唐四大家，虽别立门户，何尝出其范围，具眼者直鉴其脂髓。宋、元或纵或拘，纵则野，拘则俗，皆畔于二子者也。虽然，不有后世名家，无能洞悉古人妙境，去其太无当者。徒隶便于用惟小楷，故大书后之。体似逆，用则顺。 

　　锺元常楷书惟宣示、昨疏、墓田三帖，而赏鉴家多谓并出逸少临本。墓田爽朗无论矣，宣示当必有据而云。 

　　季直表后出，虽临摹失真，然古逸并至，必非后人可及。戎路表字法疑出二帖之间，似亦非伪作，但失真更甚于前。惟力命表全放季直为之，略无奇处，其为效颦可知。总之季直伤肉，宣示伤骨，戎路则皮相而已。 

　　王逸少行草不甚相远，而真楷诸帖迥出异手。故知字小者钩临易失，重摹数四，遂成胡越。犹有恃者，临摹诸人必稍知书法，然后下手，典则犹有存者。是以面目虽殊，脾肺肝胆总能成就，学者未必无补。学力足以持之，皆师资也。但其败处，非无学所能辨。 

　　《黄庭经》，束修儒行君子也。《乐毅论》，如策略谋臣力士哉。方朔赞在二者之间，各得其妙，仙仙乎飞举矣。《曹娥碑》犹之缜静处子，女中丈夫乎？至若内景等伪迹，一不暇论。 

　　子敬洛神，畅绝千古，惜其不能消磨纨袴习气，是亦王家子弟故态，直得忍其跌荡恣睢矣。惜所存惟十有三行耳。近世溢出多本，可以一粲。 

　　虞世南破邪叙，纤笔无亏。颜真卿麻姑坛，蝇书有势。褚遂良尊胜、阴符、灵宝等经，并趋步黄庭，消灾护命，亦其亚也，而不题名。般若心妄题欧氏，何处似之？即未必尽褚，总之唐人名帖耳。 

　　王廙、僧虔、萧子云、宋儋皆出于锺，儋犹步武。 

　　卫夫人及隋、唐诸内札，十九拟王，而太宗其醉心者也。 

　　真书部 

　　淳化诸帖所见者无论，智永临王告墓而下，直过唐人。虞世南用笔第一，正锋善圆，结构善逸。书不正锋，一笔非是，即有他善，枉费功夫。尝谓写得一画，方知用笔，写得二画，方知结构。书法能事，尽于此矣。 

　　孔庙碑为世所重，其他不甚流传，即淳化阁所摹无几。停云馆小楷破邪序，稍大者皆行草。至若汝南公主，未可遽信，别论可也。蜀本石孝经、左氏传，字法全虞，与他经异。 

　　欧阳询结构第一，似过其师。方整严肃，实难步武。学者须透其一着，始可得力。否则不堕刻板，即沾尘腐矣。求其方中之圆，死中之活，顶虞蹈通，皮肉髓脑，皆呈露矣。虞恭公九成宫、皇甫君化度寺四帖行世。姚公碑未得。若停云馆小楷中般若心字固甚佳，非公笔也，独有衔款一行耳。蜀本石易、书二经及仪礼，全学欧书，与他经异。 

　　欧阳通学父未融，可补乃公之阙，似亦不可少者。道因碑泛观欲废，详玩则结构森然，可谓不堕严训者也。其棱角峭厉，智者见之益其智，愚者见之增其愚，须具只眼而后辨此。 

　　宋卢经慎刑箴，僧正蒙书梦英赠诗，皆学欧者。 

　　颜真卿严整第一，稍有一分俗气。唐人独推此公，亦以品第增重耳。东方朔像赞取资右军，故独脱凡骨，碑阴即本色矣。家庙碑名过于实，多宝塔已资多口，疑是刻工之过。公书颇多，不能详及。 

　　徐浩广智和尚碑，似颜而稍时矣。 

　　褚遂良书固大佳，不堪自立门户，欲会众长，作入院格。及写圣教序，事事筋骨，颇异唐法，岂惟不似平时之作而已。竟不可解，聊存一体。 

　　柳公权专事波折，大去唐法。过于流转，后世能事，此其滥觞也。 

　　玄秘塔铭亦无所取。 

　　李北海妙过于前，亦柳辈人也。南岳碑亦颇有名。 

　　裴休圭峰碑、僧契元尊胜咒，各有可采，惜不清耳。 

　　大书、署书同部 

　　署额不传，以稍大书比量为之，即小楷八法不甚明显，须稍大者始可指示得失。故古人大书尤称最要。若颜真卿中兴颂、蔡襄万安桥之正书，唐玄宗太山颂之分隶，以至宋苏轼之二记，大观之五礼，元赵孟頫之赤壁，悉勿轻过。旧迹所存者，有萧氏之阿育塔，李阳冰之黄帝祠宇、生公讲台，虞廷臣之寒泉、无量寿佛，米芾之第一山，赵孟頫之云居。国朝人写吾吴诸额，如徐有贞文正义泽，故自奇逸。中街路清嘉坊、生幼堂，皆公书也。祝允明之夏氏药室，文徵明自书翰林郡衙之承流宣化，皆入院体之选。字大不能摹入法帖，论书为学之士，遇之须坐卧其下，过三日而后去。 

　　章草法部 

　　章草为行草之祖，不可不学。辰宿列张帖，乃集古成篇，不必拟为何氏。昔人云周兴嗣采羲之千字集成，即不皆羲，断非后人可到。 

　　索靖出师颂，及萧子云、皇象、张芝、锺繇，二王，无不间作急就章，翻摹虽失，居然周行也。嗣响则近代宋克通时，祝允明通古，其学锺体，尤融通入妙。 

　　行楷部 

　　汉晋行书，不真不草，无大无小。近真者行楷也。兰亭为冠，淳化停云等帖厘而出之，皆是矣。李北海云麾将军、叶有道碑稍舒其体，褚遂良哀册、虞世南汝南志，则稍束其体。虞未必真取为类耳。宋王著法帖标目亦所不遗。后代名家不暇及矣。 

　　王仲英北岳，张仁愿唐宪庙，蔡卞曹娥，皆行楷也。 

　　行草部 

　　说具前条。近草者行草也，亦用诸帖厘出。唐太宗御题碑石颇多，晋祠铭、栖霞记皆是。后代继作极烦，悉不详及。 

　　兰亭，古今辨悉，如水鉴之照人物，何尝不真，犹未免相左耳。桑世昌之兰亭考亦云详矣，陶九成辍耕录尤自烂然。我辈所见，即不过近刻，彼善于此，不必置喙。善本既莫可得，须集数十种对按鉴赏，妍媸自是不能掩。择善而从，事在能者。 

　　狂草部 

　　汉张芝、杜度不可多得，唐张旭、怀素始有流传，杨凝式为奇逸之品。僧彦修学芝、旭之狂。颜氏坐位、祭侄，皆无意得之，各有妙境。宋黄氏黄庭，米氏天马，皆其最者。国朝祝文多作无论，王宠白雀绝笔尤佳。余家藏焦露诸诗可以伯仲。近与陈令入楚，不可得矣。所存者仙山障子歌差足雁行。若其生平大小真草，虽极其逸韵，皆常调也，不暇品第矣。狂草格宽，不类他本，故别自为集。 

　　二王全帖部 

　　行草为通俗之用，独举二王，拔其尤也。凡淳化诸本，及潭、绛、汝、鼎、黔江、长沙、武陵、温陵、蔡州、彭州、利州、太清、菁华、戏鱼、星凤、宝晋、真赏、淳熙、元祐及圣教、兴福、绛庙，以至近代二王十七帖，东书堂、宝贤、赐书、甲秀、停云、归来、戏鸿、郁冈、墨池、兰白诸本所具，去其伪，辨其错，别其割集效作之异，托名强名之殊，自为一部。集羲之帖，惟圣教叙精核无忝，然可摹而不可仿，仿其作用如闺閤处子，无士夫气，集者磨砻饾饤，不得不取其圆整入格耳，何得拟而自拘，岂逸少意乎？王氏诸帖具在，可按而得也。兴福、绛庙、栖霞去之更远，后世效颦，近代尤繁，以待祖龙一炬。 

　　冒羲之书，尤可憎厌。家自为法，何所不可，一作假物，呈其丑态矣。或未必彼人作伪，太半为后世强说，沭猴而冠，以邀资斧。观者效者勿堕其云雾中，但取其偏长，取裁取法，无不可者。 

　　字义部 

　　此类居首，因入法帖，移置于后，视表殊途。为学惟文，事文惟字，明字惟义。求义惟说文。说文表者，表说文生生之次也。慎祖贾逵，始一终亥。铉改许慎，始东终甲。二家略无统领，杂然而出。此表即贾、许之说，追其子母而为之次，从其义训而列之门，一览瞭然，不令浑浑。字由篆，篆有义，义惟此书。汉、唐遵守，后代因之，故为第一。即有未安，成书具在。 

　　谐声表者，韵学之祖也，取其字全而有统领。故楷体入帖，与说文相为表里。前表主义形，后表主音声。其书作音训颇繁，此特单文表谱而已。义详本书长笺一百四十八九卷。 

　　明字表者，推广贾、许未尽意义，穷搜古今解字形训也。一法可通，不嫌重出，择善而取，事在后贤。但欲详说相生次等，不使他时诖漏得失。幖表相生，非篆不显，许、徐殊途，我书未布，视前稍详，不免重列。前二表者，亦古未有，然全依本说此。虽我自作之，亦略不自用，黜其无当，翻觉明了。详于长笺九十九卷。 

　　徐锴部叙篆目。贾、许始一终亥之书，后人莫知二人作用，锴作系传，取彼五百四十部，联络二篇。其间不无穿凿窦漏，然亦大半可通。或与书先后不全伦处，稍为正之，阙略处一为补之。程氏解易作叙卦，全蹈其轨，足取法耳。其书小篆颇佳，因摹入帖。 

　　梦英偏旁，次同贾、许，互乱者一二，用徐锴部叙更定补足。字效阳冰而加丑俗。周伯琦字原，亦即贾许五百四十，小有更改，都不救正，一仍其书。篆法文字，亚锴迈英，后来之后，惜乎古色荡然。世之不古，亦可知也。 

　　张参五经文字。字体累代有更，无论矣，自玄宗以己意定为开元天宝文字，而孟蜀一遵其制，于是有五经文字之设，悬之象魏，不敢移易。百代人文，定于一人之手，文之厄会也。虽然，此碑一立，可断无学之漫。然改作者以力学运而为取舍，未必无补云。 

　　京兆府学移经碑。字法字义皆无足采，欲考秦蜀石经始末，以破后人妄语，似不可无，故附入帖。 

　　唐玄度九经字样，义同张参而广之。 

　　颜元孙干禄字书，亦张、唐流也，可供棘围文字法式。十谬三四，小学之最浅者。但出真卿，似不应阙。若其正通俗三法，创法之便，亦自可取。 

　　广干禄字书，能广而不能正，备员而已。 

　　书法部 

　　作字无书法，如狂奔失路，无有不颠踬者。况出名迹，执柯伐柯，取则尤切。孙过庭自书书谱，赵孟頫书姜尧章续书谱，宋克书锺王小传，以及墨池编、书苑菁华数家所载，采其最要者名家补作，续为完璧。 

　　评叙部 

　　不有评叙得失，莫彰古今。繁言故多，此但取名家书自为一类。如笔阵图，不必假王为嫌，亦烂然可取。梁武帝书评，僧智果书，不足者足之，二家评有别异者参之，亦成完璧。詹孟举书王宾叙字，虽云浅近，亦所不遗。祝允明自书托言无名氏书述，大能褒弹近代，不无言过其实。 

　　千文部 

　　千字文，法书下乘，有便初学。古今各家亦多作之，故特自为集。相传梁后取羲之千字，命周兴嗣集成。即未必然，按淳化阁辰宿帖章草书，古帝犹存，即非章帝，亦汉晋良工也。因采急就索、萧、二王诸帖，补续所阙，无采者直阙之。智永真草二体，怀素大小二篇，大者杨少师笔耳。张旭真草残本犹在，欧阳询正书近出讹作。阳冰缪篆拟斯无当，徽宗大草实出大素，梦英、南云又学于冰，米芾、赵模之大小，孟頫六体可观，俞和四体无取。周伯琦玉箸，蒋勉廷晖姜立纲篆真，并可供中书郎效仿。邵时登，学周者也。文徵明金兰小楷极精，三体自作，篆则国博仿蒋续貂。祝允明诸体效赵，陆士仁四体效文。王宠真草，和仲小篆，其他继作不能悉数。七十二体千古恶道，在所黜也。 

　　类聚部 

　　类聚为最下乘，然便于俗。钟鼎篆韵四种，六书统，篆累集，若篆诀，若草诀，隶韵、草韵及草书□□之类，或同字异体，或同体异用。初学诱奖，庶几可存，故勉录之。折扬黄荂，白雪共落，异趣者众矣。试以质之世人，吾知其去彼取此。  
　 
