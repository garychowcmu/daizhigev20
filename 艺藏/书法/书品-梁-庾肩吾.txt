
书品 梁 庾肩吾

提要
书品
 　 
 
提要

　　《书品》一卷，梁庾肩吾撰。肩吾字子慎，新野人。起家晋安王国常侍。元帝时官至度支尚书。事迹具《梁书·文学传》。是书载汉至齐、梁能真草者一百二十八人，分为九品。每品各系以论，而以总序冠於前。考窦臮《述书赋》，称肩吾通塞，并乏天性，工归文华，拙见草正。徒闻师阮，何至辽敻？使铅刀之均锋，称并利而则佞云云。其於肩吾书学，不甚推许。又其论述作一条，称庾中庶品格拘於文华，则於是书亦颇致不满。然其论列，多有理致，究不失先民典型。如序称寻隶体发源，秦时隶人下邳程邈所作，始皇见而重之，以奏事繁多，篆字难制，遂作此法，故曰隶书，今时正书是也。此足正欧阳修以八分为隶之误。惟唐之魏徵，与肩吾时代邈不相及，而并列其间，殊为颠舛，故王士祯《居易录》诋毛晋刊本之讹。又序称二百二十八人，而书中所列实止一百二十三人，数亦不符，殆后人已有所增削？然张彦远《法书要录》，全载此书，已同此本，并魏徵之谬亦同，则其来久矣。  
书品

　　元静先生曰：予遍求邃古，逖访厥初，书名起于“玄”、洛字势发于仓史。故遗结绳，取诸文、象诸形、会诸人事，未有广此缄滕，深兹文契。是以一画加“大”，天尊可知；二“方”增“土”，地卑可审。日以君道则字势圆，月以臣辅则文体缺。及其转注、假借之流，指事、会意之类，莫不状范毫端，形呈字表。开篇玩古，则千载共明；削简传今，则万里对面。记善则恶自削，书贤则过必改。玉历颁正而化俗，帝载陈言而设教。变通不极，日用无穷，与圣同功，参神并运。爰泊中叶，舍繁从省，渐失颍川之言，竟逐云阳之字。若乃鸟迹孕于古文，壁书存于科斗。符陈帝玺，摹调蜀漆。署表宫门，铭题礼器。鱼犹舍凤，鸟已分虫。仁义起于麒麟，威形发于龙虎。云气时飘五色，仙人还作两童。龟若浮溪，蛇如赴穴。流星疑烛，垂露似珠。芝英转车，飞白掩素。参差倒薤，既思种柳之谣；长短悬针，复相定情之制。蚊脚傍低，鹄头仰立，填飘板上，谬起印中。波回堕镜之鸾，楷顾雕陵之鹊，并以篆籀重复，见重昔人。或巧能售酒，或妙令鬼哭。信无味之奇珍，非趣时之急务。且具录前训，今不复兼论，惟草正疏通，专行于世。其或继之者，虽百代可知。寻隶体发源秦时，隶人下邳程邈所作，始皇见而奇之。以奏事繁多，篆字难制，遂作此法，故曰隶书，今时正书是也。草势起于汉时，解散隶法，用以赴急，本因草创之义，故曰草书。建初中，京兆杜操始以善草知名，今之草书是也。余自少迄长，留心兹艺，敏手谢于临池，锐意同于削板。而蕺山之扇，竟未增钱；凌云之台，无因诫子。求诸故迹，或有浅深，辄删善草隶者一百二十八人，伯英以称圣居首，法高以追骏处末。推能相越，小例而九，引类相附，大等而三，复为略论，总名《书品》。

　　张芝（伯英）。锺繇（元常）。王羲之（逸少）。右三人，上之上。

　　论曰：隶既发源秦史，草乃激流齐相，跨七代而弥遵，将千载而无革；诚开博者也。均其文，总六书之要；指其事，笼八体之奇能；拔篆籀于繁芜，移楷真于重密；分行纸上，类出茧之蛾；结画篇中，似闻琴之鹤；峰崿间起，琼山惭其敛雾；漪澜递振，碧海愧其下风；抽丝散水，定于笔下；倚刀较尺，验于字中。真、草既分于星芒，烈火复成于珠佩。或横牵竖掣，或浓点轻拂，或将放而更流，或因挑而还置，敏思藏于胸中，巧态发于毫铦。詹尹端策?故以迷其变化；《英》，《韶》倾耳，无以察其音声。殆善射之不注，妙短斲轮之不传。是以鹰爪含利，出彼兔毫；龙管润霜，游兹虿尾，学者鲜能具体，窥者罕得其门。若探妙测深，尽形得势；烟花落纸，将动风采。带字欲飞，疑神化之所为，非世人之所学，惟张有道、锺元常、王右军其人也。张工夫第一，天然次之，衣帛先书，称为“草圣”。锺天然第一，工夫次之，妙尽许昌之碑，穷极邺下之牍。王工夫不及张，天然过之；天然不及锺，工夫过之。羊欣云：“贵越群品，古今莫二。”兼撮众法，备成一家，若孔门以书，三子入室矣。允为上之上。 

　　崔瑗（子玉）。杜度（伯度）。师宜官。张昶（文舒）。王献之（子敬）。右五人，上之中。 

　　论曰：崔子玉擅名北中，迹罕南度，世有得其摹书者，王子敬见而称美，以为功类伯英。杜度滥觞于草书，取奇于汉帝，诏后奏事，皆作草书。师宜官《鸿都》为最，能大能小。文舒声劣于兄，时云“亚圣”。子敬泥帚，早验天骨，兼以掣笔，复识人工，一字不遗，两叶传妙。此五人，允为上之中。 

　　索靖（幼安）。梁鹄（孟黄）。韦诞（仲将）。皇象（休明）。胡昭（孔明）。锺会（士季）。卫瓘（伯玉）。苟舆（长允）。阮研（文机）。右九人，上之下。 

　　论曰：幼安敛蔓舅氏，抗名卫令。孟皇功尽笔势，字入帐中。仲将不妄染墨，必须张笔而左纸。孔明动见模楷，皆谓胡肥而锺瘦。休明斟酌二家，联驾八绝。士季之范元常，犹子敬之禀逸少，而工拙兼效，真、草皆成。伯玉远慕张芝，近参父迹。长允《狸骨方》拟而难迨。阮研居今观古，尽窥众妙之门，虽复师王祖锺，终成别构一体。此九人，允为上之下。

　　张超（子并）。郭伯道。刘德升（君嗣）。崔寔（子真）。卫夫人（茂漪）。李式（景则）。庾翼（稚恭）。郗愔（方回）。谢安（安石）。王珉（季琰）。桓玄（敬道）。羊欣（敬元）。王僧虔。孔琳之（彦琳）。殷钧。

　　右十五人，中之上。 

　　论曰：子并，崔家州里，颇相仿效，可谓酱咸于盐，冰寒于水。伯道里居朝廷，远讨其迹。德升之妙，锺，胡各采其美。子真俊才，门法不坠。李妻卫氏，出自华宗。景则毫素流靡。稚恭声彩遒越。郗愔、安石，草、正并驱。季琰、桓玄，筋力俱骏。羊欣早随子敬，最得王体。孔琳之声高宋氏，王僧虔雄发齐代，殷钧颇眈爱好，终得肩随。此一十五人，允为中之上。

　　魏武帝（曹操孟德）。孙皓（吴主元宗）。卫觊（伯儒）。左子邑（伯字子邑）。卫恒（巨山）。杜预（元凯）。王廙（世将）。张彭祖。任靖。韦昶（文休）。王修（敬仁）。张永。范怀约。吴休尚。施方泰。右十五人，中之中。

　　论曰：魏帝笔墨雄赡，吴主体裁绵密。伯儒兼叙隶草，子邑分镳梁邯。巨山三世，元凯累叶。王廙为右军之师，彭祖取羲之之道。任靖矫名，文休题柱。敬仁清举致畏逼之词，张范逢时俱东南之美。施吴邺下，后生同年拔萃。此十五人，允为中之中。

　　罗晖（叔景）。赵袭（元嗣）。刘舆。张昭。陆机（士衡）。朱诞。王导。庾亮（元规）。王洽（敬和）。郗超（景兴）。张翼。宋文帝（姓刘名义隆）。康昕。徐希秀。谢朓（玄晖）。刘绘。陶隐居（名弘景字通明）。王崇素。右十八人，中之下。

　　论曰：叔景元嗣，并称西州。刘舆之笔札，张昭之无懈。陆机以弘才掩迹，朱诞以偏艺流声。王导则列圣推能，庾亮则群公挹巧。王洽以下并通诸法，郗超以晚年取誉。张翼善效，宋帝康昕希秀孤生。谢朓刘绘文宗书范，近来少前。陶隐居仙才翰彩状于山谷，王崇素绘靡篇书笔传于里闾。此十八人，允为中之下。

　　姜诩。粱宣。魏徵（玄成）。韦秀。钟舆。向泰。羊忱。晋元帝（景文）。识道人。范晔（蔚宗）。宋炳。谢灵运。萧思话。薄绍之（敬叔）。齐高帝。庾黔娄。费元瑶。孙奉伯。王薈。羊祜（叔子）。右二十人，下之上。

　　论曰：此二十人，并擅毫翰，动成楷则。殆逼前良，见希后彦。允为下之上。

　　杨经。诸葛融。杨潭。张炳。岑渊。张舆。王济。李夫人。刘穆之（道和）。朱龄石。庚景休。张融（思光）。褚元明。孔敬通。王籍（文海）。右十五人，下之中。

　　论曰：此十五人，虽未穷字奥，书尚文情。披其丛薄，非无香草；初见涯岸，皆有润珠。故遗斯纸，以为世玩。允为下之中。

　　卫宣。李韫。陈基。傅廷坚。张绍。阴光。韦熊。张畅。曹任。宋嘉。裴邈。羊固。傅夫人。辟闾训。谢晦。徐羡之。孔闾。颜宝光。周仁皓。张欣泰。张炽。僧岳道人。法高道人。右二十三人，下之下。

　　论曰：此二十三人，皆五味一和，五色一彩，视其雕文，非特刻鹄；人人下笔，宁止追响。遗迹见珍，余芳可折。诚以驱驰并驾，不逮前锋；而中权后殿，各尽其美。允为下之下。

　　今以九例，该此众贤。犹如玄圃积玉，炎洲聚桂。其中实相推谢，故有兹多品。然终能振此鳞翼，惧上龙门。傥后之学者，更随点曝云尔。  
　 
