　　一举曰： 
　　蝌蚪为字之祖，象虾蟆子形也。今人不知，乃巧画形状，失本意矣。上古无笔墨，以竹梃点漆，书竹简上；竹硬漆腻，画不能行，故头粗尾细，似其形耳。古谓筆（笔）为聿，仓颉书从手持半竹，加畫（画）为聿（¤），秦谓不律，由切音法云。 
　　二举曰： 
　　今之文章，即古之直言；今之篆书，即古之平常字，历代更变，遂见其异耳。不知上古初有笔，不过竹上束毛，便于写画，故篆字肥瘦均一，转折无棱角也。后人以真草行，或瘦或肥，以为美茂。笔若无心，不可成体，今人以此笔作篆，难于古人尤多，若初学未能用时，略于灯上烧过，庶几便手。 
　　三举曰： 
　　学篆字，必须博古，能识古器，其款识中古字，神气敦朴，可以助人。又可知古字象形、指事、会意等未变之笔，皆有妙处，于《说文》始知有味矣。前贤篆乏气象，即此事未尝用力故也。若看模文，终是不及。 
　　四举曰： 
　　凡习篆，《说文》为根本，能通《说文》，则写不差，又当与《通释》兼看。 
　　五举曰： 
　　字有古今不同，若检《说文》，颇觉费力，当先熟于《复古编》，大概得矣。 
　　六举曰： 
　　篆书多有字中包一二画，如日字、目字之类，若初一字内，画不与两头相粘，后皆如之，则为首尾一法；若或接或不接，各自相异，为不守法度，不可如此。又圆点、圆 
　　圈，小篆无此法，古文有之。口字作三角形，不可引用，学者慎勿于难写处妄意增入。 
　　七举曰： 
　　篆法扁者最好，谓之蜾扁，徐铉谓非老手莫能到，《石鼓文》是也。 
　　八举曰： 
　　小篆一也，而各有笔法，李斯方圆廓落；李阳冰圆活姿媚；徐铉如隶无垂脚，字下如钗股，稍大；锴如其兄，但字下如玉箸，微小耳；崔子玉多用隶法，似乎不精，然甚 
　　有汉意；李阳冰篆多非古法，效子玉也，当知之。 
　　九举曰： 
　　写成篇章文字，只用小篆，二徐、二李，随人所便，切不可写词曲。 
　　十举曰： 
　　小篆俗皆喜长，然不可太长，长无法，以方楷一字半为度，一字为正体，半字为垂脚，岂不美哉。脚不过三，有无可奈何者，当以正脚为主，余略收短，如幡脚可也。有 
　　下无脚字，如生、曰、之等字，却以上枝为出，如草木之为物，正生则上出枝，倒悬则下出枝耳。 
　　十一举曰： 
　　凡写牌匾，字画宜肥，体宜方圆。碑额同此，但以小篆为正，不可用杂体。 
　　十二举曰： 
　　以鼎篆、古文错杂为用时，无迹为上。但皆以小篆法写，自然一法。此虽易求，却甚难记，不熟其法，未免如百家衣，为识者笑。此为逸法，正用废此可也。 
　　十三举曰： 
　　凡口（音围）圈中字，不可填满，但如斗并中着一字，任其下空，可放垂笔，方不觉大。圈比诸字亦须略收。口不可圆，亦不可方，只以炭墼（音基，粉末加水做成的块状物）范子为度自好。若日目等字，须更放小，若印文中扁“口”字，及子字上“口”，却须略宽，使“口”中见空稍多，字始浑厚，汉印皆如此。 
　　十四举曰： 
　　写篆把笔，只须单钩，却伸中指在下夹衬，方圆平直，无有不可意矣。人多不得师传，只如常把笔，所以字多欹斜，画不能直，且字势不活也。若初学时，当虚手心，伸 
　　中指，并二指，于几上空画，如此不拗，方可操笔，此说最是要紧，学者审之，其益甚矣。 
　　十五举曰： 
　　凡篆大字，当虚腕悬笔，手腕着纸，便字不活相。多有人不能用笔，用棕榈条及纸筒等物，皆俗夫所为，士大夫不可用此。 
　　十六举曰： 
　　汉篆多变古法，许慎作《说文》，所以救其失也。 
　　十七举曰： 
　　隶书人谓宜扁，殊不知妙在不扁，挑拔平硬，如折刀头，方是汉隶。《书体括》云：方劲古拙，斩钉截铁，备矣。隶法颇深，具其大略。 
　　十八举曰： 
　　汉有摹印篆，其法只是方正，篆法与隶相通，后人不识古印，妄意盘屈，且以为法，大可笑也。多见故家藏得汉印，字皆方正，近乎隶书，此即摹印篆也。王俅《啸堂集古录》所载古印，正与相合。凡屈曲盘回，唐篆始如此，今碑刻有颜鲁公官诰尚书省印，可考其说。 
　　十九举曰： 
　　汉、魏印章，皆用白文，大不过寸许，朝爵印文皆铸，盖择日封拜，可缓者也。军中印文多凿，盖急于行令，不可缓者也。古无押字，以印章为官职信令，故如此耳。自唐用朱文，古法渐废，至宋南渡，绝无知者，故后宋印文，皆大谬。 
　　二十举曰： 
　　白文印，皆用汉篆，平方正直，字不可圆，纵有斜笔，亦当取巧写过。 
　　二十一举曰： 
　　三字印，右一边一字、左一边两字者，以两字处与为一字处相等，不可两字中断，又不可十分相接。 
　　二十二举曰： 
　　四字印，若前二字交界略有空，后二字无空，须当空一画地别之。字有有脚、无脚，故言及此。不然一边见分、一边不见分，非法度也。 
　　二十三举曰： 
　　轩斋等印，古无此式，惟唐相李泌有“端居室”三字印，白文玉印，或可照例。终是白文，非古法，不若只从朱文。 
　　二十四举曰： 
　　朱文印，或用杂体篆，不可太怪，择其近人情者，免费词说可也。 
　　二十五举曰： 
　　白文印，用崔子玉写《张平子碑》上字，又汉器物上并碑盖、印章等字，最为第一。 
　　二十六举曰： 
　　凡姓名表字，古有法式，不可随俗用杂篆及朱文。 
　　二十七举曰： 
　　白文印，必逼于边，不可有空，空便不古。 
　　二十八举曰： 
　　朱文印，不可逼边，须当以字中空白得中处为相去，庶免印出与边相倚无意思耳。字宜细，四旁有出笔，皆滞边，边须细于字，边若一体，印出时四边虚，纸昂起，未免边肥于字也，非见印多，不能晓此。粘边朱文，建业文房之 
　　法。 
　　二十九举曰： 
　　多有人依款识字式作印，此大不可，盖汉时印文不曾如此，三代时却又无印，学者慎此。《周礼》虽有玺节及职金掌辨其美恶，楬而玺之之说。注曰：“印，其实手执之节也。”正面刻字如秦氏玺，而不可印，印则字皆反矣。古人以之表信，不问字反，淳朴如此。若战国时，苏秦六印，制度未闻。《淮南子·人间训》曰：“鲁君召子贡，授以将军之印。”刘安寓言，而失词耳。 
　　三十举曰： 
　　道号，唐人虽有，不曾有印，故不可以道号作印用也。三字屋匾，唐却有法。 
　　三十一举曰： 
　　凡印文中有一二字忽有自然空缺，不可映带者，听其自空，古印多如此。 
　　三十二举曰： 
　　凡印，仆有古人《印式》二册，一为官印，一为私印，具列所以，实为甚详。不若《啸堂集古录》所载，只具音释也。 
　　三十三举曰： 
　　凡名印不可妄写，或姓名相合，或加“印”、“章”等字，或兼用“印章”字，曰“姓某印章”，不若只用“印”字最为正也。二名，可回文写，姓下着印字在右；二名在左是也。单名者，曰“姓某之印”，却不可回文写。若曰“姓某私印”，不可印文墨，只宜封书，亦不可回文写。名印内不可着“氏”字，表德内可加“氏”字，亦当详审之。 
　　三十四举曰： 
　　表字印，只用二字，此为正式。近人欲并加姓氏于其上，曰“某氏某”，非也。若作“姓某父”，古虽有此称，系他人美己，却不可入印。人多好古，不论其原，不为俗乱可也。汉人三字印，非复姓及无“印”字者，皆非名印。盖字印不当用“印”字以乱名耳。汉张长安，字幼君，有印曰“张幼君”（右一字，左二字）；唐吕温，字化光，有印曰“吕化光”，亦三字表德印式（幼君，西汉王式弟子。化光见柳文，吕衡州也）。 
　　三十五举曰： 
　　诸印文下有空处，悬之最佳，不可妄意伸开，或加屈曲务欲填满。若写得有道理，自然不觉空也。字多无空，不必问此。
