书品 明 杨慎

●序 

　　书有以品名者，锺嵘诗品、庾肩吾书品是也。二子皆梁人，其称名也同，其遣词也类，时代则然，非相假袭也。诗品以三品品诗，书品以九品品书，何区别之精而用志之勤乎！或言：书与诗均艺，而书又非诗。此谬矣。古者君子之于物也，无所苟而已矣。如一二小技，罔不致其极焉。故曰：传兵论剑，与道同符。今人不及古人，而高谈欺世，乃曰：吾道在心，六经犹赘也。以此号于人曰：作字欲好，即为放心。趋简安陋者靡然从之，是苍籀上世道已丧矣。不曰道器，形神也。离道语器，弃形而存神也。故曰齐匠之斫轮，绵驹之擫籥，先王之道有在于是，矧夫进于六艺流乎！君子宜无所苟也。苟于物将苟于道，吾所为感其感云其云也。呜乎，又焉得真知其解者而竟吾云乎！升庵杨慎。 

　　○笔法字学 

　　宋史长编：太宗每暇日，问王著以笔法，葛端以字学。笔法，临摹古帖也；字学，考究篆意也。笔法与字学，本一涂而分歧。晋、唐以来，妙于笔法而不通字学者多矣。 

　　○刘表善书 

　　董北苑云：刘景升为书家祖师，锺繇、胡昭皆受其学，然昭肥繇瘦，各得其一体。景升即刘表也。表初在党人中俊厨顾及之列，其人品之高可知。艺文志有刘表集，今虽不可见，观三国志注载其与袁尚兄弟书，其笔力岂减崔、蔡耶！则翰札之工，又其馀事耳。 

　　○锺张二王书法不同 

　　王僧虔云：变古制今，惟右军、领军尔。不尔，至今犹法锺、张。书断云：王献之变右军行书，号曰破体书。由此观之，世称锺、王，不知王之书法已非锺矣。又称二王，不知献之书法已非右军矣。譬之王降而为霸，圣传而为贤。必能暗中摸索，辨此书字，始有进耳。 

　　○袁裒论书 

　　袁裒云：右军用笔内擫而收敛，故森严而有法。大令用笔外拓而开扩，故散朗而多姿。 

　　○王右军书 

　　唐李嗣真论右军书不同，往往不变格难俦其书。乐毅论、太史箴，其体正直，有忠臣烈士之象。告誓文、曹娥碑，其容憔悴，有孝子顺孙之象。逍遥篇、孤雁赋，有抱素拔俗之象。皆见义以成字，非得以独妍也。嗣真所举诸字之目，盖皆右军得意之笔，然传于石刻亦鲜矣。太史箴，书谱尚有其目，逍遥篇、孤雁赋，并其目亦不知，则右军之书，盖泰山一毫芒存于世尔。 

　　○袁昂书评 

　　袁昂书评一卷，余在京邸有之，四六极工。今散失无存。其警句如上谷之翮，未睹鸿踪；昙■〈石襄〉之鹅，空传赝本。上句王次仲变为大鸟入大翮山事，下句王右军笼鹅事。昙■〈石襄〉，山阴道士所居村名。四六必如此切对，方为工妙。又云：中郎连帚之妙，爽爽入神；师宜悬帐之奇，翩翩自逝。 

　　○羲之古字 

　　羲之诸帖，多用古字。如山岭之岭，但作领，汉书梅领、喻领是也。 

　　兰亭帖崇山峻领，实述用之。唐褚遂良加山作岭，赘也。又书岷岭作汶领。初月帖淡闷干呕。淡，古淡液之淡，干，古干湿之干。今以淡作痰，干作乾，非也。 

　　○虞泉作述书赋 

　　虞泉作述书赋于前，而窦臮作述书赋于后。凡能书之士，殆无遗矣。臮称其兄蒙书云：包杂体，冠众贤，手运目撇，瞬息弥年。而蒙亦称臮云：翰墨厮张、王，文章凌班、马，诗藻雄赡，草隶精深。后臮亡，蒙有诗云：季江留被住，子敬与琴亡。其伤之深矣。若二人者，游艺绝伦，友谊尤笃，真难兄难弟哉。米芾书画史载庾翼真迹，在张齐贤孙直清家，古黄麻纸全幅，上有窦蒙审定印，则知蒙精鉴博识旧矣。 

　　○草书百韵歌 

　　草书百韵歌，乃宋人编成，以示初学者，托名于羲之。近有一庸中书取以刻石，而一巨公序之，信以为然。有自京师来滇，持以问余曰：此羲之草韵也。余戏之曰：字莫高于羲之，得羲之自作草书百韵歌，奇矣。又如诗莫高于杜子美，子美有诗学大成；经书出于孔子，孔子有四书活套。若求得二书，与此为三绝矣。其人愕然曰：孔子岂有四书活套乎？余曰：孔子既无四书活套，羲之岂有草书百韵乎？其人始悟。信乎，伪物易售，信货难市也。 

　　○笔阵图 

　　笔阵图乃羊欣作，李后主续之。今陕西刻石，李后主书也；以为羲之，误矣。 

　　○拨镫法 

　　虞邵庵题画古木诗云：后主拨镫法。盖江南李后主云：书有七字法，谓之拨镫法，曰擫、压、钩、揭、抵、导、送也。镫，古灯字。拨镫、画沙、悬针、垂露，皆喻言。拨镫如挑灯，不急不徐也。杨铁崖与顾玉山联句云：书出拨镫侵茧帖。可证其音读。 

　　○鸾惊鹰跱 

　　梁元帝古迹启：鸾惊之奇，既闻之于索靖；鹰跱之巧，又显之于蔡邕。 

　　○梁姜罗赵 

　　梁孔达、姜孟颖、罗晖、赵袭，皆后汉末人，善书著名者也。赵有非草书一篇云：余郡士有梁孔达、姜孟颖，皆当世之彦哲也。然摹张伯英之草书，过于希颜孔焉。窃览张伯英与使君朱宽书云：上方崔、杜不足，下比罗、赵有馀。昕昕有自臧之意，无乃近乎贱彼贵我哉！昔西施心疼，捧胸颦首，众愚效之，只增其丑。赵女善舞，行步媚蛊，效者不获，匍匐失步。夫崔、杜、伯英，超俗绝姿，博学馀暇，敏手于斯。后世慕者，钻坚仰企，忘其疲劳，夕惕不息，昃不暇食。十日一笔，月数丸墨，领袖如皂，唇齿常黑。展指画地，以草刿壁，臂穿皮刮。指爪摧折，见腮出血，犹不休辍。然其为字，无益于工拙，亦如效颦者之增丑、学步者之失节也。夫草书之兴，上非天象所垂，下非河洛所吐，中非圣人所造，但贵删难省烦，损复为单，非常仪也，岂若用之于彼七经！稽历协律，推步期程，探赜钩深，幽赞神明。览天地之心，推圣人之精，折疑论之中，理俗儒之争。依正道于邪说，济雅乐于正声。兴至德之和睦，宏大伦之元清。穷可以守身遗名，达可以尊主致平。以兹命世，永坚后生，不亦渊乎。此文余尝见之墨池编，今失其帙，略记如此。 

　　○影书 

　　六朝人尚字学，摹临特盛。其曰廓填者，即今之双钩；曰影书者，如今之向拓。南史云：萧思话书羊欣之影，风流逼好，殆当不减。北史：赵文深少学楷隶，雅有锺、王之则，周明帝令至江陵影覆寺碑是也。又傍书释文亦曰影。唐太宗集右军帖，令褚遂良帖傍黄影之。 

　　○临摹 

　　王绍宗善书，与人书云：鄙人书翰无工者，特由水墨之积习，恒精心率意、虚神静心以取之。又虞世南亦不临写，但心准目想而已。然此可与上智道，若下学必须临摹。唐太宗云：卧王濛于纸中，坐徐偃于笔下，可以嗤萧子云，临摹之益大矣。 

　　○唐史称颜柳书法 

　　唐史称颜真卿笔力遒婉，又称柳公权结体劲媚。有见之言哉。今人极力仿者，但得其遒而失其婉，徒学其劲而忘其媚。米元章所以有笔头如蒸饼之诮也。 

　　○抱朴子论书 

　　吴之善书者，则有皇象、刘纂、岑伯龙、朱季平，皆一代之绝手。中州则有锺元常、胡孔明、张芝、索靖，各一邦之妙艺。并周古体，皆足用事，飘乎若起鸿之乘劲风，腾鳞之蹑惊云。 

　　○渴笔 

　　唐徐浩书张九龄司徒告身，多渴笔。渴笔，枯无墨也，在书家为难。 

　　○唐五书僧 

　　唐有诗僧九人，今有九僧集。复有五僧善书。刘泾尝作书话，以怀素比玉，■〈巬，言代夫〉光比珠，高闲比金，贯休比玻璃，亚栖比水晶。牟子才云：惜泾未见文楚，故未有定。胡应麟云：九僧，宋初人。唐僧能书者众，辨才其一也。 

　　○郝经论书 

　　郝陵川论书云：太严则伤意，太放则伤法。又云：心正则气定，气定则腕活。腕活则笔端，笔端则墨注。墨注则神凝，神凝则象滋。无意而皆意，不法而皆法。皆名言也。凡元人评书画皆精当，远胜宋人。 

　　○字画肥瘦 

　　方逊志云：杜子美论书则贵瘦硬，论画马则鄙多肉。此自其天资所好而言耳，非通论也。大抵字之肥瘦各有宜，未必瘦者皆好而肥者便非也。譬之美人然。东坡云：妍媸肥瘦各有态，玉环飞燕谁敢轻。又曰：书生老眼省见稀，图画但怪周昉肥。此言非特为女色评，持以论书画可也。予尝与陆子渊论字，子渊云：字譬如美女，清妙清妙，不清则不妙。予戏答曰：丰艳丰艳，不丰则不艳。子渊首肯者再。 

　　○范文正书 

　　宋苏才翁笔法妙天下，不肯下一世人，惟称范文正公书与乐毅论同法。黄山谷谓才翁傲睨万物，众人皆侧目，而文正公待之甚厚，故才翁评书，少曲董狐之笔耳。山谷此评，似非君子之言。文正公字法，实入书家之品，才翁非佞语也。王荆公字本无所解，评者谓其作字似忙，世间那得许多忙事。而山谷阿私所好，谓荆公字法出于杨虚白，又谓金陵定林寺壁有荆公书数百字，惜未见赏音者。何荆公字在当时无一人赏音，而山谷独称之邪！才翁曲笔于范文正公，不犹愈于山谷献谀于王安石乎！胡应麟曰：荆公作字似忙，见说郛所钞宋人杂记也。 

　　○书法 

　　韵语阳秋曰：本朝书法，米元章、蔡君谟为冠，馀子莫及。君谟始学周越书，其变体出于颜平原。元章始学罗逊、濮王让书，其变体出于王子敬。君谟泉州桥题柱记，绝逼平原。元章镇江焦山方丈六板壁所书，与子敬行笔绝相类。艺至于此亦难矣。东坡赠六亲老人诗云：六书非学聊自娱，误笔已唤周越奴。则越之书未甚高也。襄阳学记，乃罗逊书，元章亦襄阳人，始效其作。至于笔挽万钧沉著痛快处，逊法岂能尽邪。 

　　○丁真永草 

　　蔡君谟在杭日，坐有客曰：隋世称丁真永草，永乃知名，丁何人也？蔡云：道护岂其人耶。法书要录：丁觇与智永同时，善隶书，世称丁真永草，非道护也，君谟误矣。 

　　○朱文公学曹操书 

　　朱文公书，人皆谓出于曹操。操书传世绝少，惟贺捷表，元时尚有本，文公所学必此。刘贡父学颜鲁公鹿脯帖，文公以时代久近诮之。刘云：我所学者，唐之忠臣；公所学者，汉之篡贼耳。此又见文公之书出于操无疑也。 

　　○东坡书 

　　王初寮履道评东坡书者众矣。剑拔弩张，骥奔猊抉，则不能无。至于尺牍狎书，姿态横生，不矜而妍，不束而庄，不轶而豪，萧散容与，霏霏如零春之雨，森疏掩敛，熠熠如从月之星，纡徐婉转，纚纚如抽茧之丝。恐学者所未到也。 

　　○元和脚 

　　柳宗元诗：柳家新样元和脚。言字变新样而脚则元和也。脚盖悬针垂露之体耳。犹后山赠晁补之诗：闻道新文能入样，相州红缬鄂州花。言似相州之红缬鄂州花样也，句法相类。 

　　○皇象书帖 

　　皇象曰：欲见草漫漫落落，宜得精毫软笔，委曲宛转不叛散者，纸当得滑密不沾污者，墨又须多胶绀黝者。如逸豫之馀，手调适而心佳娱，正可以小展。善书者始能用软笔也。 

　　○擘窠书 

　　墨池编论字体有擘窠书，今书家不解其义。按：颜真卿集有云：点画稍细，恐不堪久，臣今谨据石擘窠大书。王惲玉堂嘉话云：东坡洗玉池铭，擘窠大字，极佳。又云：韩魏公书杜少陵画体诗：擘窠大字，此法宋人多用之，恶札之祖也。 

　　○署书 

　　署书始于萧何，其后梁鹄、师宜官。魏时北宫咸是鹄书，南宫既建，韦诞以古篆书之。元魏迁洛，始令中书舍人沈含馨以隶书书之。景明正始之年，又敕符节令江式以大篆易之。 

　　○沈含馨 

　　水经注：后魏中书舍人沈含馨书洛阳宫殿榜。今书谱不载姓名。 

　　○王无竞大书 

　　金燕都宫殿寺庙及汴京诸榜，古今第一，皆王无竞所书。 

　　○飞白 

　　飞白，字之名，书家例知之，但不晓作何状。予按王隐云：飞白，变楷制也，本是宫殿题署，势既遒劲，文字宜轻微不满，名为飞白。据此，则如今篆书之渴笔，俗所谓沙笔是也。唐人好奇，或作禽鸟花竹之象。顺陵碑略有数字，今绝无作之者，惟方外道流书酒肆壁，作竹节雀头，形容可憎矣。 

　　○萧子云飞白大书 

　　梁武帝造寺，令萧子云飞白大书，萧字至今存焉。李约竭产自江南买归东洛，建一小亭以玩，号曰萧斋。见尚书故实。书苑又载：约作萧字赞曰：抱素日洁，含章内融。逸疑方外，纵在矩中。宋荣咨道以五十万钱买虞世南夫子庙碑旧本，见山谷文集。此庄子所谓真天下之好也。今之鄙陋者，于所好无如饮食，犹称薪数米，况肯轻财贵文如古人乎！ 

　　○张飞书 

　　涪陵有张飞刁斗铭，其文字甚工，飞所书也。张士环诗云：天下英雄只豫州，阿瞒不共戴天仇。山河割据三分国，宇宙威名丈八矛。江上祠堂严剑佩，人间刁斗见银钩。空馀诸葛秦州表，左袒何人复为刘。 

　　○刘静修跋王子端书 

　　子端振衣起辽海，后学一变争奇新。黄山惊叹竹溪泣，钟鼎骚雅潜精神。默翁语也。雪溪仙人诗骨清，画笔尚馀诗典刑。声光旧塞天壤破，议论今著儿曹轻。遗山语也。二公之言，必有能辩之者。东坡谓书至于颜、柳，而锺、王之法益微；诗至于李、杜，而魏晋以来高风绝尘亦少衰矣。朱文公亦以为然。默翁盖知此者，是以不敢于子端矣。子端名庭筠，号雪溪。黄山，赵秉文也。竹溪，党学士也。默翁，徒单修撰也。 

　　○梦英篆 

　　梦英好篆书而无古法。其自序云：落笔无滞，纵横得宜。大者缩其势而漏其白，小者均其势而伸其画。此正其病处，而居之不疑，所以不可救药，沉疴入髓矣。梦英篆传于今者，有篆书偏傍，亦不工致。郭忠恕答之书云：见寄偏傍五百三十九字，按说文字源惟有五百四十部，了字合收在子部，今目录妄有更改。又集解中误收去部在注中，今检点偏傍，少晶惢至龟弦五字。故知林氏虚诞，误于后进，小说见宜焚之。忠恕所称林氏者林罕。梦英偏傍全依林罕小说，而忠恕谓小说宜焚，深不足于彼也。书末云：何人知之？英公知之。正谓其不知耳。郭忠恕曰：小篆散而八分生，八分破而隶书出，隶书悖而行书出，行书狂而草书圣。玉篇起，说文弃。楷隶易，籀学废。 

　　○篆书重叠字 

　　古钟鼎铭文子二孙二字，皆不复书。汉石经改篆为八分，如易之乾二、书之安二亦如之。今行草皆然，竟不知其何义也。尝质之李文正公，公曰：二乃古文上字，言字同于上，省复书也。千古书流，习而不察，关系虽小，亦所当知。 

　　○山谷论草书 

　　山谷一帖云：少时喜作草书，初不师承古人，但管中窥豹，稍稍推类为之。方事急时便以意成，久之或不自识也。余谓山谷岂杜撰者，盖自掊击以教人耳。 

　　○草书枯涩 

　　徐浩真书多渴笔，怀素草书多枯涩，在书法以为妙品。戴幼公赠怀素诗云：忽为壮丽就枯涩，龙蛇盘腾兽屹立。鲁收怀素草书歌。连拂数行势不绝，藤悬槎蹙生奇节。窦臮亦云：殊形诡状不易说，中含枯燥尤惊绝。任华云：时复枯燥何■〈衤离〉褷，忽觉阴山突兀横翠微。盖深知怀素之三昧者。姜白石云：徐季海之渴笔，譬如绮筵之素馔，美人之淡妆。倪思以痴重笔迹为墨猪。元班彦功之字，评者以为死猪肠，可以喻矣。 

　　○张禺山戏语 

　　张禺山晚年好纵笔作草书，不师法帖而殊自珍诧。尝自书一纸寄余，且戏书其后曰：野花艳目，不必牡丹；村酒酣人，何须蚁绿。太白诗云：越女濯素足，行人解金装。渐近自然，何必金莲玉弓乎？亦可谓善谑矣。 

　　○古书俗书 

　　水经注载：齐地掘得古冢，棺前和有八分书，验文乃太公三世孙胡公之墓。以此知八分书不始于秦矣。余又按庄子云：丁字有尾。李颐注云：丁字书写皆作右波，故曰有尾。此又一证也。予又尝考之，不止八分不始于秦，小篆亦不始于李斯，自五帝以来有之矣。书契既作，字体悉具，科斗、古文、大篆、小篆，各有所用。如禹刻岣嵝碑则用科斗，宣王刻石鼓则用籀书，如今之传世文字也。至于用之民庶媒妁婚姻之约，市井交易之券，则从简易，止用小篆。何以知其然也？唐人钱谱载太昊氏金尊卢氏币，其文具存，与今小篆不殊。余昔在京得太公九府圜钱，近在滇得黄帝布刀，其文悉是小篆。乃知小篆与大篆同出并用，决不始于秦也。如今人楷书，亦有数体，有古字楷书，有今字楷书，又有一种省讹俗书，同一时也。文人奇士，多用古字；官府文移，通用今字；吏胥下流，市井米盐账簿，则用省讹俗字，如钱作■，圣作圣，尽作尽是也。由是例之，推千万世以上，隆古之极，未必悉用科斗；推千万世以下，世变之极，未必悉用俗书也。详著愚见，以俟明哲。 

　　○元朝番书 

　　元朝主中国，日用羊皮写诏，谓之羊皮圣旨。其字用蒙古书，中国人亦习之。张孟浩诗云：鸿濛再剖一天地，书契复见科斗文。张光弼辇下曲云：和宁沙中朴遫笔，史臣以代铅椠事。百司译写高昌书，龙蛇复见古文字。侏■??犬羊之俗，而以科斗龙蛇称之，盖春秋多微辞之义也。
