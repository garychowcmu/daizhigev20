述书赋 唐 窦臮

提要
卷上
卷下
 　 
 
提要

　　《述书赋》二卷，唐窦臮撰，窦蒙注。臮字灵长，扶风人。官至检校户部员外郎，宋汴节度参谋。蒙字子全，臮之兄。官至试国子司业兼太原县令。并见徐浩《古迹记》。案张彦远《法书要录》，称臮作《述书赋》，精穷旨要，详辨秘义。今观其赋，上篇所述，自上古至南北朝。下篇所述，自唐代高祖、太宗、武后、睿宗、明皇以下，而终於其兄蒙及刘秦之妹，盖其文成於天宝中也。首尾凡一十三代，一百九十八人。篇末系以徐僧权等署证八人，太平公主等印记十一家，徵求宝玩韦述等二十六人，利通货易穆韦等八人。文与上篇相属，盖以卷帙稍重，故分而为二耳。其品题叙述，皆极精核。其印记一章，兼画印模於句下，遂为朱存理《铁网珊瑚》、张丑《清河书画舫真迹日录》之祖。注文尤典要不支。旧以为出其兄蒙，考赋中蒙条下注曰，家兄蒙字子全，司议郎安南都护，又似乎臮所自注。且所叙仕履与卷首结衔亦不同，均为疑窦。然张彦远《法书要录》所题已同今本。单文孤证，未敢遽易旧文，姑仍原本录之焉。  
卷上

　　古者造书契，代结绳，初假达情，浸乎竞美。自时阙后，迭代沿革’朴散务繁，源流遂广，渐备楷法，区别妍媸。洎于我唐，天宝末，国有寇难，府库倾覆，散坠闾阎。既而兴复京都，所司征购，得其归者盖寡矣。余至德中往往偶见，祛积年之遐想，骇此生之新观，虽欣鄙夫之幸遇，实为吾君之痛惜。恨沈草莽，上达无阶，因记彼而炫求，愿沽诸而善价。然为监临动静，公私贸迁，徒暂披玩，终归他人。今记前后所亲见者，并今朝自武德以来迄于乾元之始，翰墨之妙，可入品流者，咸备书之。

　　（周一人：史籀。秦一人：李斯。汉二人：蔡邕、杜操。魏五人：韦诞、虞松、司马师、司马昭、钟会。吴二人：皇象、贺劭。晋六十三人：齐献王、元帝、成帝、康帝、孝武帝、武陵王、会稽王、杨肇、山涛、嵇康、张翰、蔡克、顾荣、刘琨、孔侃、孔瑜、陶侃、熊远、应詹、卞壶、刘超、谢藻、庾亮、庾怿、庾冀、庾准、郗鉴、郗愔、郗昙、郗超、郗俭之、郗恢、谢尚、谢奕、谢安、王导、王劭、王珉、王羲之、王献之、王廞、王濛、王述、丁潭、何充、刘讷、刘琰、刘璞、张澄、张冀、桓温、桓玄、江灌、沈嘉、刘瓌之、刘廞、范汪、范宁、诸葛长民、刘穆之、温放之、杨羲、宋珽。宋二十五人：武帝、文帝、孝武帝、明帝、南平王、海陵王、谢灵运、谢方明、张茂度、张永、羊欣、孔琳之、薄绍之、王敬弘、王思玄、颜峻、桓护之、骆简、萧思话、庞秀之、巢尚之、裴松之、徐爰、江僧安、贺道力。齐十五人：齐高帝、武帝、竟陵王、褚渊、褚贲、徐孝嗣、王僧虔、王慈、王志、王俭、刘撝、顾宝光、胡谐之、徐希秀、张融。梁二十一人：武帝、简文帝、邵陵王、孝元帝、萧确、萧子云、王克、陆杲、任昉、傅昭、朱异、王籍、殷钧、阮研、王褒、萧特、庾肩吾、陶弘景、江蒨、周弘让、范怀约。陈二十一人：武帝、文帝、炀帝、沈后、新蔡王、庐陵王、永阳王、桂阳王、释智永、智果、江总、徐陵、沈君理、袁宪、毛喜、蔡景历、蔡徴、顾野王、伏知道、谢碬、贺朗。北齐一人：外五代祖刘珉。隋五人：刘玄平、房彦谦、卢昌衡、赵文深、赵孝逸。皇唐四十五人：神尧皇帝、文武圣皇帝、则天武后、睿宗、今上开元皇帝、汉王元昌、岐王元范、李怀琳、欧阳询、欧阳通、虞世南、虞纂、虞焕、褚遂良、陆柬之、薛稷、房玄龄、殷仲容、王知敬、王绍宗、孙过庭、张旭、贺知章、徐峤之。徐浩、李造、韩择木、田琦、卫包、蔡有邻、郑迁、李权、李枢、李平均、王维、王缙、史惟则、李阳冰、家舅绘、姨兄明若山、宋儋、李璆、萧诚、张从申、吕向、长兄蒙、马氏妻刘秦妹等，应亲见者之所言。）

　　并错综优劣，直道公论。或理尽名言，即外假兴喻，虽阙标旧品，而举寄斯文。刊讹误于形声，定目存于指掌。其所不睹，空居名额，并世所传拓者，不敢凭准，一皆略焉。其词曰：

　　尝考古而阅史，痛贱目而贵耳，述勋庸而任人，挥翰墨而由己。则知亲瞩延想，如见君子，谅风雅之足凭，奚卷舒之能已。古犹今也，斯得美矣。虽六艺之末曰书，而四民之首曰士；书资士以为用，士假书而有始。岂得长光价于一朝，适容貌于千里？（王羲之书蕺山姥竹角扇五字，字索百钱，人竞买去。梁元帝亦云：“千里之面目，转觉为能矣。”）

　　篆则周史籀，秦李斯，汉有蔡邕，当代称之。俱遗芳刻石，永播清规。籀之状也，若生动而神凭，通自然而无涯。远则虹绅结络，迩则琼树离披。斯之法也，驰妙思而变古，立后学之宗祖。如残雪滴溜，映朱槛而垂冰；蔓木含芳，贯绿林以直绳。伯喈三体，八分二篆。棨戟弯弧，星流电转。纤逾植发，峻极层巘。周、秦、汉之三贤，余目验之所先，石虽贞而云泐，纸可记而宝传。（史籀，周宣王时史官，著大篆教学童。岐州雍城南有周宣王猎碣十枚，并作鼓形，上有篆文，今见搨本。吏部侍郎苏勗叙记卷首云：“世咸言笔迹存者，李斯最古，不知史籀之迹，近在关中。”即其文也。李斯，上蔡人，终秦丞相。作小篆书《峄山碑》，后具名衔。碑既毁失，土人刻木代之，与斯石上本差稀。又至德中安史败后，四从弟治于河阳清水渠下得传国玺，其文曰：“受命于天，既寿永昌。”点画皆隐起，作龙鸟状。侧文小篆曰：“魏所受汉传国玺。”背上蟠螭一角折，鼻尖有黄疵瑕，按验谱牒，乃无差舛，云斯所书。蔡邕字伯喈，陈留人。终后汉左中郎将，今见打本《三体石经》四纸。石既寻毁，其本最稀，惟《棱隽》及。《光和》等碑时时可见。）草分章体，肇启伯度。时君重而立名，自我行而作故。掣波循利，创质畜怒。（杜操字伯度，京兆人。终后汉齐相。章帝贵其迹，诏上章表，故号章草。）魏之仲格，奋藻独步。或迸泉涌溢，或错玉班布。皆迹遗情忘，契入神悟。然而负才艺，履危惧，膏明自煎，鬓发改素。生非其代，痛惜不遇。名微格高，复见叔茂。体裁简约，肌骨丰嫮。如空凝断云，水泛连鹭。（韦诞字仲将，京兆人。终魏光禄大夫。时凌云台成，先误钉榜，明帝使诞坐笼，以辘轳引上就书，去地二十五丈。及下，鬓发皓然。虞松字叔茂，会稽人。终魏中书令、大司农。）挹子元之瑰迹，高子上之雄神。量蕴文儒，才苞古人。或寄词达礼，任道怀仁，或仰则钟繇，平视卫臻。如睛郊驷马，维岳降神。（司马师字子元，河内人终魏录尚书事、大司马、忠武公。炎受禅，追尊景皇帝。弟昭字子上，终魏相国、录尚书事，封文王，追尊文皇帝。）观士季之轨辙，审钟家之超越，将望古而偕遇，与象贤而蹈拙。如后生之可畏，实气盖子前哲。（钟会字士季，颍川人，繇子，终魏征西将军。）吴则广陵休明，朴质古情。难以穷真，非可学成。似龙蠖蛰启，伸盘复行。皇象字休明，广陵人。终侍中、吴青州刺史。贺氏兴伯，同时共休。瘠而不琉，逸而寡礼。等殊皇贺，品类兄弟。（贺劭字兴伯，吴兴人。终吴太子太傅。）司马氏之受禅，炎为帝祖。伟哉齐王，手迹目晴。翰墨之外，任贤是优。重则突兀嵩、华，轻则参差斗牛。（司马攸字大猷，文帝第二子，武帝弟。封齐献王。官至侍中大司马。）逮乎龙化东迁，景文兴嗣，天然俊杰，毫翰英异。元帝之用笔可观，世瑜之呈规仰似。如发硎刃，虎骇鹗眙；懦夫丧精，剑客得志。（元帝讳睿，字景文，东朝中兴之主。当东迁，谣曰：“五马浮渡江，一马化为龙。”即其人也。）成帝则生知草意，颖悟通谙。光使畏魄，青疑过蓝。劲力外爽，古风内含。若云开而乍睹晴日；泉落而悬归碧潭。（成帝讳衍，字世根，元帝孙，明帝子。）康帝则幼少闲慢，迥出凡境，驷马安车，不尚驰骋。（康帝讳岳，字世同，成帝弟。）真率孝武，不规不矩。气有余高，体无所主。若露滋蔓草，风送骤雨。（孝武皇帝讳酌曜，字昌明，简文子。）赳赳道叔，远淳迩俗。举姓名而孰多，议风度而不足。元子惮其威武，吾徒遵其轨躅。（武陵王晞字道叔，明帝弟）道子雅薄，绵密纤润。露轻藏沈，假曲蹑峻。犹尺水之含众象，小山之拟万仞。会稽王道子，孝武帝子）季初则隐姓名，展纤劲。写拓共传，赏能交盛。犹锯牙钩爪，超越陷阱。（杨肇字季初，荥阳人，晋荆州刺史。）巨源正书，朴略仍余。染翰忘筌，寄情得鱼。若被坚草泽，匿锐茅庐。（山涛字巨源，河内人，晋侍中、司徒。）叔夜才高，心在幽坟。允文允武，令望令闻。精光照人，气格凌云。力举巨石，芳逾众芬。（嵇康字叔夜谯国人，晋中散大夫。）季鹰有声，占貌磅礴，虽无名验，攀附张、索。如凝阴断云，垂翅一鹗。（张翰字季鹰，吴郡人，晋大司马掾。）子尼简约，片月孤峰。千岁之下，森森古容。（蔡克字子尼，陈留人，晋成都王掾。子谟，过江食蟹遇毒者，本朝尚书仆射。）彦先尚质，无而不有。犹崆峒上人，世俗谁偶。（顾荣字彦先，吴郡人，晋骠骑将军。今见草书带名三帖，共有一十二行。）越石伟度，纰糠翰墨。如伐树而爱人，似问鼎而在德。（刘琨，字越石，中山人，晋太尉。今见行书半纸，具姓名，五行。）敬思、敬康，二孔殊芳。思行则轻利峭峻，类惊虬逸骏；康草则古质郁纡，如落翮摧枯。（孔偘字敬思，会稽人，晋大司农。今见具姓名行书一纸，七行。孔瑜字敬康，会稽人，车骑将军。今见具姓名一纸，三行。）雍容士衡，季孟公旅。肌骨闲媚，精神慢举。如辞山登朝，混迹杂处。（陶侃，字士衡，秣陵人，晋侍中大将军。今见带名正书一纸，十行。）孝文刚断，谨正援毫。古虽拙利，今称且高。如贵胄之跃骏，武贲之操刀。（熊远，字孝文，豫章人，晋大将军长史。今见具姓名正书启七纸。）思远则稿草悬解，笔墨无在。真率天然，忘情罕逮。犹群雀之飞广厦，小鱼之戏大海。（应詹，字思远，汝南人，晋镇南大将军。今见草表带名二纸，共一十七行。）望之之草，紧古而老。落纸筋槃，分行羽抱。如充仞多士，交连杂宝。（卞壶，字望之，济阴人，晋侍中、骠骑大将军。今见带名草书一纸，共六行。）体大法殊，实推世逾。禀天然而自强，乱帝札而见拘。犹朝廷宿旧，年德相趋。（刘超，字世逾，琅琊人，晋卫尉零陵忠侯。今见带名正书一帖，三行。超手笔与元帝相类，自职居近密，遂绝其与外人所交之书也。）叔文法钟，纤薄精练。用笔虽巧，结字未善。似渐陆之遵鸿，等窥巢之乳燕。（谢藻，字叔文，会稽人，晋中书侍郎。今见具姓名正书启两段，合为一纸，五行。其半先在官，半在外，及得之，勘合如一。得新故异也。）博哉四庾，茂矣六郗。三谢之盛，八王之奇。至如强骨慢转，逸足难追。断蓬征，蔓葛垂。任纵盘薄，是称元规。（庾亮，字元规，颍川人，晋太尉。今见草书五纸，行帖共八行，具姓名草书又一纸，十一行。）遗古效钟，叔豫高踪。虽稳密而伤浮浅，犹叶公之爱画龙。（庾怿，字叔豫，颍川人，晋卫将军。今见正、行书带名一纸，四行。）积薪之美，更览稚恭。名齐逸少，墨妙所宗。善草则鹰搏隼击，工正则剑锷刀锋。愧时誉之未尽，觉知音而罕逢。其荒芜快利，彦祖为容，似较狡兔于大野，任平陂之所从。（庾翼，字稚恭，晋车骑将军。今见草书四纸，共二十六行。具姓名正书一帖，三行。怿与翼并是亮弟。庾准，字彦祖，希子，亮孙，晋豫州刺史。今见具姓名草书一纸，凡八行。）道徽之丰茂宏丽，下笔而刚决不滞。挥翰墨而厚实深沈，等渔父之乘流鼓枻。高平弈叶，盛德遗能。方回重熙，接翼嗣兴。回则章健草逸，发体廉棱。若冰释泉涌，云奔龙腾。密壮奇姿，抚迹重熙。若投石拔距，怒目扬眉。景兴当年，曷云世乏。正草轻利，脱略古法。迹因心而谓何，为吏士之所多。惜森然之俊爽，嗟薎尔于中和。处约、道胤，家之后俊。狂草势而兄优，谨正书而弟润。俱始登于学次，惭一亏于九仞。（郗鉴，字道微，高平人也，晋太宰。今见草书三纸，共十七行。郗愔，字方回；昙，字重熙。并鉴子。愔晋司空，见章草书写父杂表一首，四十三行；草书八纸。昙晋中郎将，今见具姓名草书一纸，四行。郗超，字景兴，愔子。晋临海太守。今见具姓名行草书共四纸。郗俭之，字处约，晋太子率更令。今见具姓名草书两纸。郗恢，字道胤，晋镇军将军。今见具姓名草书及行书共两纸。处约、道胤，并是昙子。）谢氏三昆，尚草特峻。犹注飞涧之瀑溜，投全牛之虚刃。达士逸迹，乃推无奕。毫翰云为，任兴所适。能事雅量，末归安石。至夫蕴虚静，善草正。方圆自穷，礼法拘性。犹恒德之仁智，应物之龟镜。恨其心惧景兴，书轻子敬。塞盟津而捧土，损智力有余病。（谢尚，字仁祖，陈郡人，晋散骑常侍。今见具姓名草书一纸，六行。谢奕，字无弈，晋镇西将军。今见带名行书一纸，六行。谢安，字安石，尚弟，晋侍中太傅。今见具姓名正书二纸，三十行。安得献之书，时断作纸夹焉。）业盛琅琊，茂弘厥初。众能之一，乃草其书。将以润色前范，遗芳后车。风棱载蓄，高利有余。类贾勇之武士，等相惊之戏鱼。有子敬伦，迹存目验。以古窥今，调涉浮艳。尚期羽翼鸿渐，芝兰香染。与兄拓而弟真，将奢也而宁俭。绳绳宜尔，杰出季琰。露锋芒而豁怀，傍礼乐而无捡。犹抟扶摇而坐致，超峻极而非险。（王导，字茂弘，琅琊人，晋丞相，谥曰文献公。今见具姓名草书两纸，共六行。王劭，子敬伦，即导子，晋车骑将军。今见具姓名草书一纸，六行。兄即恬、洽，不见真迹。洽子珉，字季琰，晋中书令。今见具姓名草书一纸，凡八行。）然则穷极奥旨，逸少之始。虎变而百兽跧，风加而众草靡。肯綮游刃，神明合理。虽兴酣兰亭，墨仰池水。武未尽善，韶乃尽美。犹以为登泰山之崇高，知群阜之迤逦。逮乎作程昭彰，褒贬无方。秾不短，纤不长。信古今之独立，岂末学而能扬。幼子子敬，创草破正。雍容文经，踊跃武定。态遗妍而多状，势繇已而靡罄。天假神凭，造化莫竟。象贤虽乏乎百中，偏悟何惭乎一圣。斯二公者，能知方祁氏之奚午，天性近周家之文武。诚一字而万殊，且含规而孕矩。然而真迹之称，独标俣俣。忘本世心，余所不取。何哉？且得于书法，失于背古。是知难与之浑朴言，可以为礲斫主矣。（王羲之，字逸少，晋右军将军。前后多见行、草书，唯正书世上稀绝。幼子献之，字子敬，晋中书令。今世上多见行书独步，不可具举迹书之。书称二王，辄加真字之。余虽超越者，并通谓之绝迹，盖俗学之意也。）温温伯舆，亦扇其风。风流之表，轩冕之中。骨体慢正，精彩冲融。已高天然，恨乏其功。如承奕叶之贵胄，备夙训之神童。（王廞，字伯舆，即导孙、薈子，晋司徒左长史。今见带名草书一纸，七行。）粤若太原之英，二子间生。仲祖慕元常之则，怀祖通文献之情。方言慕而我愧，（言慕钟繇。）比叔文而彼荣。（比叔文，即谢藻。）习所通而不及，（言通王导。）参放之而先鸣。（参温放之。）结束体正，肆力专成。犹栋梁富于合抱，巧匠斫而未精。（即王濛也。）高利迅薄，连属欹倾。犹鸟避罗而势侧，泉激石而分横。（即王述也。王濛，字仲祖，太原人，晋金紫光禄大夫。今见具姓名正书一纸，二行。王述，字怀祖，太原人，晋尚书令、蓝田侯。今见具姓名草书一纸，三行。）若夫反古不忘，吾推世康。似无逸少，如禀元常。犹落太阶之蓂荚，掇秘府之芸芳。（丁潭，字世康，会稽人，固孙，弥子，晋散骑常侍。今见正、草书各一纸，共十行。）次道淳实，寡于风彩。自是雄姿，翰墨具在。如士大夫之京华游处，参贵胄而肤质未改。（何克，字次道，庐江人，庾亮舅，晋侍中司空。今见带名行书，三行。）行仁靡杂，唯钟是师。悦端闲于高轨，能终始于清规。虽带偏薄，亦能邻几。若凤雏始备于五彩，长松仅攀乎一枝。（刘讷，字行仁，琅琊人，晋散骑常侍。今见康帝启四纸，共有三十五行也。）真长则草含稚恭之厚爽，正迩越石之羁束。轻浮森峭，秾媚藻缛。落众木于秋杪，狎群鸥于水曲。（刘琰，字真长，沛郡人，晋丹阳尹。今见具姓名行书及草各一帖，共六行。）国明励躬，钟氏余风。壮利纤薄，守雌知雄。如道门之子，仙路时通。（张澄，字国明，吴郡人，嘉之子，晋光禄大夫。今见咸康八年带名正书上成帝启一纸，七行。）猗欤子成，徇迹过名。正隶敦实，稿草沈轻。元常高风，虽疏复呈。犹不考击之钟鼓，含律吕之音声。（刘璞，字子成，南阳人，晋光禄勋，即得道南岳魏夫人之子。夫人魏舒女，父义，晋河内修武令。今见具姓名行书及草两纸，共二十行。）君祖驰驭，艺忝令誉。穷正验草，而罕逮其能。作伪乱真，而未可为据。正企钟而悠邈，草师王而莫著。与夫敬仁道群，（王修、江灌。）或拔茅以连茹。犹锐意鹏举，致身鹰翥。（张翼，字君祖，下邳人，晋东海太守。时穆帝令翼写王右军手表，帝自批后，右军殆不能别，久乃悟云：“小人几欲乱真。”今见具姓名正、草书总三帖，共十六行。）元子正草，厚而不伦。若遗翰墨，犹带真淳。似山林之乐道，非玉帛之能亲。（桓温，字元子，谯国人，寻子，晋丞相大司马南郡宣武公。今见具行、草书带名四纸，共三十行。）敬道耽玩，锐思毫翰。依凭右军，志在凌乱。草狂逸而有度，正疏涩而犹惮。如浴鸟之畏人，等惊波之泛岸。（桓玄，字敬道，温子，历晋义兴太守，自署丞相，僣号曰楚。今见带名正、行、草书总十纸，共六十行。）道群闲慢，气格自充。始习新制，全移古风。与伯舆之合极，（王廞。）若子敬之童蒙。犹富礼乐之世胄，备神彩于厥躬。（江灌，字道群，陈留人，晋侍中中护军。今见带名行书一纸，七行。）长茂草势，既捷而疏。慕王不及，独断所如。犹鸷鸟击搏而失中，因蹭蹬于古墟。（沈嘉，字长茂，吴郡人，晋吴兴太守。今见具姓名草书，共三行。）元宝刚直，两王之次。骨正力全，轨范宏丽。凌突子敬，病于轻肆。同变武而习文，若访龙而获骥。（刘瑰之，字元宝，沛国人，晋御史中丞义城伯。今见带名行书，九行。）季舒纤劲，循古有礼。遇稀难评，唯署一启。（刘廞，字季舒，会稽人，晋光禄大夫。今见书名启一纸也。）顺阳笔精，吾见玄平。近瞻元常，俯视国明。（张澄。）利且掩薄，能多似生。如班输之运斧，乏栋梁以经营。（范汪，字玄平，顺阳人，晋安北将军。今见具姓名正书谢赐瓜启四行矣。）武子正笔，颇全古质。去凡忘情，任朴不失。犹高人之与释子，志繇道而秉律。（范宁，字武子，汪子，晋中书侍郎。今见带名正书启三纸，共二十一行。）长民则全效子敬，便于性分。宏逸生于天机，众妙总而独运。凌所师而小薄，壮若已而不紊。犹豁其流而冰开，殷其响而雷奋。（诸葛长民，琅琊人，晋辅国将军，宣城内史。今见具姓名行书一纸，六行。）道和闲雅，离古蹑真。慢正繇德，高踪绝尘。若昂藏博达之士，謇谔朝廷之臣。（刘穆之，字道和，东莞人，晋侍中司徒，今见具姓名行书一纸，六行。）放之率尔，草健笔力。岂忘保持，足见准则。犹片锦呈巧，细流不极。（温放之，太原人，峤子，晋黄门侍郎。今见草书具姓名二行。）杨真人之正、行，兼淳熟而相成。方圆自我，结构遗名。如舟楫之不系，混宠辱以若惊。（真人讳羲，弘农人，今见行书带名六行。）宋珽讹紧，足光利用。习古者或以为轻，日新者必因而重。犹朴散而分形器，务成而立赋颂。（宋珽，广平人，晋相府参军。今见行书具姓名凡四行。）宋武德舆，法含古初。见答道和之启，未披有位之书。观其逸毫巨丽，载兆虎变。高躅莫究其涯，雄风于焉已扇。犹金玉鑛璞，包露贵贱。（刘裕，字德舆，彭城人，翘子，晋太尉中书监，封宋公，后受禅称宋武帝。今见带名批刘穆之启两纸，共六行矣。）皇矣文帝，天知正隶。举已达于纵横，攀王媚于紧细。（献之。）向精专而习熟，几可与之兴替。尚瞻击水之鹏抟，且并闻天之鹤唳。（文帝，讳义隆，武帝第三子。今见带名正、行书两帖，共七行，杂批五处，共有二十行也。）孝武则武威戡难，翰墨驰声。虽禀而已高，恨一篑而未成。徒忌人之贤己，异及父之令名。（王僧虔书，用拙笔以自容。）与思话而雄强，追彦琳而愧耻。（萧思话、孔琳之。）若夷狄之佳丽，慕颜容于桃李。（孝武帝，讳骏，字休龙，文帝第三子。今见带名正书启十行，又行书都四纸，共十三行。）太宗徽音，用壮之心。遗弃鄙野，不无高深。快突俗工，匠古邻今。冠祖梨之下果，怯鸾凤之珍禽。（明帝，讳彧，字休炳，孝武帝弟。今见带名行书四纸，并批杂启等，共八行也。）南平休玄，笔力自全。幼齿结构，老成天然。比夫鸟在鷇，龙潜泉。符彩卓尔，文词粲然。（南平王铄，字休玄，文帝第四子。今见带名启正书两行。）休茂尚冲，已工法则。长于用笔结字，短于精神骨力。性灵可观，运用未极。犹凫雏鹄子，初备羽翼。（海陵王休茂，文帝第十四子。今见正书带名启四行，姚怀珍押尾。）复见三谢两张，连辉并俊。若夫小王风范，骨秀灵运。快利不拘，威仪或摈。犹飞湍激矢，电注雷震。（谢灵运，陈郡人，宋侍中秘书监。今见带名行书七行。）方明宽和，隐媚且润。如幽闲女德，礼教士胤。（谢方明，陈郡人，惠连父，宋会稽太守。今见带名正书签三行也。）茂度逸翰，景初清规。或大言而峻薄，（景初对文帝云：“臣恨二王不得臣之体。”）或寡誉而崎奇。（王僧虔书，用拙笔以自容。）并心轻两王，迹及宗师。拟鹤鸣而子和，殊鲤退而学诗。（张茂度，吴郡人，敞子，宋会稽太守。今见具姓名行、草书两纸，共十行。张永，字景初，茂度子，宋征西将军。今见正、行、草书五纸，共三十行矣。）敬元则亲得法于子敬，虽时移而间出。手稽无方，心敏奥术。宁磅礴而不忘本分，纵横而粗得师骨。遇其合时，仿佛唐突。犹图骐骥而莫展，塑真仙而非实。尔后王羊谬同，众靡余风。彦琳、敬叔，允执厥中。孔则愈于紧速，病于干偏。超举之余，窥羊及肩。犹蓬瀛心想，濩武风传。竞其丰利，又睹薄氏。纤圆克成，骨力犹稚。精彩润密，乃诚莫贰。掩友凌师，抑亦其次。虽鍮无金价，而珉实玉类。（羊欣，字敬元，泰山人，不疑子，宋中散大夫，与丘道护同授献之笔法。今见正、行、草具姓名书二十余纸，凡六七卷。所言“王羊谬同”，谚云：“买王得羊，不失所望。”言虚也。孔琳之，字彦琳，会稽人，宋太常卿。今见具姓名正、行书三纸，共二十行。薄绍之，字敬叔，丹阳人，宋给事中，与杨、孔并师小王。今见具姓名行书四纸，共二十八行。）淮水茂族，敬弘不坠。故朝余风，翰墨兼至。既约古而任逸，亦遗能而独驶。犹创埏植于昔人，全朴略而成器。（王敬弘，琅琊人，导孙，桓玄姊夫，宋侍中左光禄大夫。今见具姓名草书一纸，四行也。）蔓衍枝派，思玄不忘。稳厚而无法度，淳和而蓄锋芒。独君子自适，顺时行藏。（王思玄，琅琊人，宋南康太守。今见具姓名行书，三行。）颜氏儒门，士逊墨妙。大令典则，中散气调。薄首孔肩，体格惟肖。如惊弦履险，避地膺峭。（颜竣，字士逊，琅琊人，延之子，宋右将军、东扬州刺史。今见具姓名行书一纸，五行。言“薄首孔肩”，则献之、羊欣、绍之、琳之。）桓公护之，神凝笔迟。富雅景，乏士规。犹门寒道高，衣薜言时。（桓护之，字彦宗，洛阳人，宋宁朔将军。今见具姓名行书一纸，四行。）翩翩正祖，恭己法则。师资小王，深入阃域。安知逸气，未详笔力。犹骥异真龙，紫非正色。（骆简，字正祖，丹阳人，宋钜野令。今见行书一纸，五行。有姚怀珍、徐僧权等押尾。）思话绵密，缓步娉婷。任性工隶，师羊过青。似凫鸥雁鹜，游戏沙汀。（萧思话，兰陵人，宋征西将军、丹阳尹，今见带名正书启两纸，共十三行；具姓名行书三行。）二王变古，法有所属。兢兢秀之，敛翰谨束。如仙童乐静，不见可欲。（庞秀之，宋江州刺史。今见正书具姓名启一纸，十行。）仲远循常，繇衷迩俗。企彦琳之墙仞，遵茂度之轨躅。（张茂度。）岂闻一而得三，同出吴而入蜀。（巢尚之，字仲远，鲁国人，宋宁朔将军。今见带名行书七行。）世期旁通，崛强断利。参方回之章法，（郗愔。）得敬元之草意。（羊欣。）匪庖丁之解牛，同君子之不器。（裴松之，字世期，河东人，宋散骑常侍、太中大夫。今见具姓名章草书慰劳文一卷，二十四行。）长玉靡慢，神闲态秾。荷小王之伟质，错明帝之高踪。执德而风尘不杂，发言而礼仪攸从。（徐爰，字长玉，琅琊人，本名瑗，避傅亮讳除“玉”。宋太中大夫。今见正书具姓名上明帝启一纸，五行。）江侯僧安，捷利而干。貌兼轻媚，体出多端。犹广庭之卉木，小苑之峰峦。（江僧安，陈留人，宋太子中庶子。今见具姓名行书一纸，八行。）道力草雄，圆转不穷。壮自躬之体格，疲逸少之遗风。犹立言而逍遥出世，验迹乃夙夜在公。（贺道力，会稽人，宋吴兴令。今见具姓名章书二纸，共二十行。）齐高则文武英威，时来运归。挺生绍伯，墨妙翰飞。观乎吐纳僧虔，挤排子敬。昂藏郁拔，腾草负正。犹力稽牛刀，水展龙性。（萧道成，字绍伯，兰陵人，永之子，宋右仆射太尉，封十郡为王，及受禅即位，称齐高帝。今见具姓名行、草书及杂批三十余纸。）世祖宣远象贤，岂敢仰英规而无功，超笔力而有胆。莫顾程式，率繇胸襟。能骋逸气，未忘童心。若横波束薪，泛滥浅深。（武帝，讳颐，字宣远，高帝长子。今见带名行、草书及杂批等十余纸。）子良则能知未善，心远迹迩。家风若遗，古则翻鄙。虽有力而无体，将从真而自美。犹土阶茅茨，俭德之始。（竟陵王子良，武帝子，今见带名行书，四行。）彦回无节，笔翰亦尔。决利不拘，足用而已。如拔枫柳，抑亦杞梓。（褚渊，字彦回，河南人，宋末与高帝同掌枢密，后齐台建，以佐命功，受司徒中书监。今见具姓名草书二纸，共一十三行。）蔚先忠良，自我名扬。老成不亏，和雅允臧。若穷隐肥遁，志傲侯王。（褚贲，字蔚先，渊之子，齐秘书监。因父忧免职，便不仕，时人以为耻父失节于宋室，遂尔屏居。今见正书启具姓名一纸，凡八行。）非礼不言，从容始昌。如硕德君子，道义难量。而盛德有素，笔精源长。（徐孝嗣，字始昌，东海人，齐太尉、尚书令。今见正书启共二纸。）简穆父子，载茂余芳。僧虔则密致丰富，得能失刚。鼓怒骏爽，阻圆任强。然而神高气全，耿介锋芒。发卷伸纸，满目辉光。才行兼而双绝，名实副而特彰。如运筹决胜，威震殊方。伯宝、次道，并资义训。兄则杂（太祖、高帝。）而外兼，禀家君于已分；弟则纤薄无滞，过庭益俊。并能宽闲墨妙，逸速毫奋。比达士与君子，人不知而不愠。仲宝同夫季舒，署名莫窥墙仞。（王僧虔，琅琊人，昙首子，齐尚书令简穆公。今见正书具姓名启二，并行书共十五纸。王慈，字伯宝；王志，字次道；并僧虔子。慈齐侍中冠军，今见具姓名行书两纸，共二十五行。弟志，齐侍中、吏部尚书，今见具姓名行书三帖，共七行。王俭，字仲宝，僧绰子，齐尚书令。今见署名启，行字而已，与孔廞同。廞字季舒。）茂谦则壮而不密，骋志恒俗。轻师模，任纵欲。如勇夫格兽，径越林麓。（刘捴，字茂谦，彭城人，齐太子洗马、御史中丞。今见行书两纸，共二十行。）宝光楷之，同调合韵。差池去就，羽翮齐振。依萧附王，（道成、僧虔。）俱曰慕蔺。论骨气而胡壮，验精神而顾峻。犹柳岸之先春，得地连于河润。（顾宝光，吴郡人，齐司徒左西掾。今见具姓名行书两纸，共二十行。胡楷之，南昌人，齐度支尚书。今见带名行书一纸，八行。）希秀之迹，敬叔之伦。（薄绍之。）正则谨促有度，草则拘捡靡伸。如俭德君子，清朝士人。（徐希秀，琅琊人，齐骁骑将军。今见具姓名行书、草书两纸，共十二行。）思光逸才，挥翰无滞。超宝光之力，从僧虔之制。越恒规而涉往，出众格而靡继。如塞路蓬转，摩霄鸢唳。（张融，字思光，吴郡人，齐司徒左长史。今见具姓名草书一纸，九行。）梁则高祖叔达，恢弘厥躬。泯规矩，合童蒙。文胜质而辞寡，明察众而理穷。犹巧匠琢玉，心惬雕虫。（萧衍，字叔达，兰陵人，顺之子，齐左仆射、征东将军。封梁王，及受禅即位，称梁武帝。今见带名行书及制草杂批等四十余纸。）简文慕钟，不瑕有害。傲景乔而含古，（萧子云。）肩邵陵而去泰。（简文帝，讳纲，字世缵，武帝第三子。今见带名正书启四纸，并写禅师碑文六纸，及行书四行。）世调则气吞元常，若置度内。方之惠达，（萧特。）旨趣犹昧。擅时誉而徒高，考遗踪而罕逮。（邵陵王纶，字世调，武帝第六子。今见带名行书三纸。）孝元不拘，快利睢盱。习宽疏于一体，加紧薄而小殊。惟数君之翰墨，称（去声。）天伦之友子。皆可比兰菊殊芳，鸿雁异躯。（孝元帝，讳绎，字世诚，武帝第七子。今见具姓名行书一十五行。）仲正则宽而壮，赊而密。婆娑蹒跚，绰约文质。禀庭训而微过，任天然而自逸。若众山之连峰，探仙洞而不一。（萧确，字仲正，纶子，梁广州刺史、永安侯。今见具姓名行、草书两纸，一十五行。）景乔则润色钟门，性情励已。丰媚轻巧，纤慢旖旎。诗虽易其国风，赐岂贤于夫子。犹鸾窥镜而鼓翼，虎不咥而履尾。（萧子云，字景乔，兰陵人，梁侍中、国子祭酒。今见正书具姓名启及临右军书共三十行，又见草书六十余纸。）名劣笔健，乃逢王克。通流未精，疏快不忒。犹腐儒宿士，运用自得。（王克，琅琊人，梁尚书仆射。今见具姓名草书四行，有胡昂印尾。）陆杲迅熟，骋捷遗能。任纵便，无风棱。如郊坰羽猎，＜羽戍＞奔腾。（陆杲，吴郡人，梁光禄大夫、扬州大中正。今见具姓名草书，九行。）体杂闲利，睹夫彦升。构牵掣而无法，任胸怀而足凭。犹注悬泉，咽凝冰。（任昉，字彦升，乐安人，梁吏部侍郎，掌著作。今见具姓名草书五行。）茂远捷锐，足以自给。彦和连环，迅不可及。如过雨之奔檐溜，飞燎之赫原隰。（傅昭，字茂远，北地人，梁秘书监、金紫光禄大夫，贞子。今见具姓名草书一纸，一十一行。朱异，字彦和，吴郡人，中领军右仆射。今见具姓名草书一纸，十三行。）文海紧快，势逸气高。未忘俗格，锐意操刀。犹乐成名于朝野，嗤遁迹于蓬蒿。（王籍，字文海，琅琊人，僧虔子，梁左塘令。今见具姓名草书，凡八行。）季和慢速，风规所属。圆转颇通，骨气未足。（殷钧，字季和，陈郡人，梁国子祭酒。今见行、草书两帖，共有一纸三行。）文机纤润，稳正利草。软媚横流，姿容美好。若其抑阮褒殷，庶几同尘。似泉激溜于悬磴，木垂条于晚春。（阮研，字文机，陈留人，梁交州刺史。今见具姓名正、行、草书五十余纸。）惟子深与惠达，总景乔之幼志。俱亲拂毫，同陪结字。深正稳而寡力，达草宽而丰意。或比父而疏省，或过师而巧媚。谁与别其罗纨，且欲同乎箧笥。（王褒，字子深，琅琊人，规子，梁尚书仆射。萧特，字惠达，子云子，梁海盐令。今见正、行、草书具姓名共有二十六纸。）肩吾通塞，并乏天性。工归文华，拙见草正。徒闻师阮，（阮研。）何至辽敻。使铅刀之均锋，称并利而则佞。（庾肩吾，字子慎，新野人，梁度支尚书。今见具姓名行书三纸。）通明高爽，紧密自然。摆阖宋文，峻削阮研。载窥逸轨，不让真仙。犹龙髯鹤颈，奋举云天。（陶弘景，字通明，丹阳人。隐居山林，武帝追谥贞白先生。今见具姓名正、行书一十二行。）彦渊气懦，任力或滞。犹翮短风高，升沉靡制。（江茜，字彦渊，济阳人，梁吏部侍郎。今见具姓名行书一纸三行。）弘让迅快，放诞可观。利疾速，著轻干。若星居僻陋，木蔓樛盘。（周弘让，汝南人，弘正弟。今见草书七行，有胡昂押尾。）蠢蠢怀约，任己作制。若孤陋儒生，辛勤一艺。（范怀约，吴郡人，梁东宫侍书。今见正书写《正览》一卷，并具姓名行书一纸。一宋本上卷从此止。）爰及陈氏，霸先创业。盘桓有威，牢落无则。等王师凭怒，挫衄攻劫。嗟文炀而不知，徒染毫而败法。（陈霸先，颍川人，文赞子，历梁司空丞相，封为陈公，后受禅即位，称陈武帝。今见批沈格启行书四行。文帝，讳茜，字子华，武帝子。见批陆琼行书三行。炀帝，讳叔宝，字元秀，宣帝子。今见带名行书一纸。）沈氏后德，名标婺华。允光亲署，独美可嘉。如晚晴阵云，傍日残霞。（炀帝后，沈氏，吴兴人，君理之女。今见署启一纸。婺华，后字。）叔齐郁然，署押而已。伯仁软慢，尺牍近鄙。钦荣之之劲举，虽师心而入流。高疏壮浪，复睹伯谋。并如策马驰逐，苇航泛浮。（新蔡王叔齐，字子萧，炀帝弟，官至侍中国子祭酒。见署名书一纸。庐陵王伯仁，字寿之，炀帝子，官至光禄大夫、中武将军。今见具姓名行书四行。永阳王伯智，字荣之，庐陵王弟，官至左翊将军。今见带名行书七行。桂阳王伯谋，字深之，永阳王弟，官至丹阳尹。今见带名行书五行。）智永、智果，禅林笔精。天机浅而恐泥，志业高而克成。或拘凝重，萧索家声。或利凡通，周章擅名。犹能作缁门之领袖，为当代之准绳。并如君子励躬于有道，高人保志而居贞。（会稽永欣寺僧智永，俗姓王氏，右军孙。今见具《真草千文》数本，并带名草书二纸。僧智果，会稽人，带名草书一纸。）坡陁总持，独步方外。甘率性而众，非接武于兴会。若时违隐沦，卒不冠带。（江总持，济阳人，陈尚书令。今见具姓名草书一纸三行。）孝穆鄙重，刚毅任拙。犹偏裨武夫，胆勇智怯。（徐陵，字孝穆，东海人，陈左仆射。今见正书带名启一纸。）仲伦则快速无度，驰突不疏。尺题已终，笔势仍余。似逸笼槛之众鸟，恣飞鸣之所如。（沈君理，字仲伦，吴兴人，陈尚书、吏部郎中、驸马都尉。今见具姓名草书一纸。）德章率尔，流浪急速。骨气乍高，风神入俗。符纵志而失道，等溃河与颠木。（袁宪，字德章，陈郡人，陈右仆射。今见具姓名草书两行，有胡昂印尾。）快哉伯武，心空手敏。古风若遗，令范惟允。如平郊逸骥，晚景飞隼。（毛喜，字伯武，荣阳人，陈吏部尚书。今见具姓名草、行书，共有四纸。）翩翩济阳，茂世希祥。任朴无闻，适俗不忘。父轻而迅，子凛而刚。（蔡景历，字茂世，济阳人，陈度支尚书。今见具姓名行、草书三纸。子征，字希祥，陈中书令。今见具姓名草书二纸。）接武随波，雷同野王。如异硗肥之挺质，俱竹柏之凌霜。（顾野王，字希冯，陈黄门侍郎领大著作。今见具姓名草书二纸。）知道则宽疏弛慢，无可取则。削凡常，病窒塞。犹岸陆纵獭，艰辛骋力。（伏知道，昌平人，陈镇北长史。今见具姓名草书三纸。）含茂悠悠，荐臻同德。迫时季而陵替，俱道丧于翰墨。徒麋鹿为后先，非胜负可差忒。（谢嘏，字含茂，陈郡人，陈中书令。今见具姓名草书三纸。）贺氏曰朗，虽非动人。不事笔力，犹阻学贫。三者若官游旅泊，衣化风尘。（贺朗，会稽人，陈秘书监，今见具姓名行书三纸。）文深、孝逸，独慕前踪。至师子敬，如欲登龙。有宋、齐之面貌，无孔、薄之心胸。（赵文深，天水人，后周为书学博士，书迹为时所重。孝逸，汤阴人，隋四门助教，深师右军，逸效大令，甚有功业。当平梁之后，王褒入国，举朝贵胄皆师于褒，唯此二人独负二王之法。俱入隋，临二王之迹，人间往往为货耳。）　

　　萧条北齐，浩汗仲宝。劣克凡正，备法紧草。遐师右军，＜猋欠＞尔繇道。究千变而得一，乘薄俗而居老。如海岳高深，青分孤岛。（刘珉，字仲宝，彭城人，彦英子，北齐三公郎中。今见具姓名草书十二纸。）隋则玄平嗣芳，讹熟名扬。彦谦草力，浮紧循常。糟粕右军之化，依稀夫子之墙。皆如益星榆之众象，无月桂之孤光。（刘玄平，珉之子，高道，隋赠贞范先生。今见具姓名行书二纸。房彦谦，清河人，司隶刺史，今见具姓名草书十纸。）昌衡跌宕，率尔而作。虽蔑法而或乖，乃繇衷而不怍。似野笋成竹，长风陨箨。（卢昌衡，字子均，范阳人，隋侍中，赠司空。父道虔，子均，隋礼部侍郎、太子左庶子。今见具姓名行书二纸。）  
　 

卷下

　　我巨唐之膺休，一六合而阐幽。武功定，文德修。高祖运龙爪，陈睿谋。自我雄其神貌，冠梁代之徽猷。（神尧皇帝陇西李氏讳渊，仕隋，官至殿内少监、右骁卫将军、大丞相，封唐王。及受禅即位，革隋为唐。又王右军书柱作爪形，时观者号为龙爪书。高祖师王褒得妙，故有梁朝风格焉。）太宗则备集王书，圣鉴旁启。虽蹑闾井，未登阶陛。质讵胜文，貌能全体。兼风骨，总法礼。（文武皇帝讳世民，神尧子，当贞观年中，鸠集二王真迹，征求天下，并充御府。）武后君临，藻翰时钦。顺天经而永保先业，从人欲而不顾兼金。（则天皇后，沛国武氏士彟女，临朝称尊号曰“大周金轮皇帝”。时凤阁侍郎石泉王公方庆，即晋朝丞相导十世孙，有累代祖父书迹，保传于家，凡二十八人，缉成一十一卷。后墨制问方庆，方庆因而献焉。后不欲夺志，遂尽模写留内，其本加宝饰锦缋，归还王氏。人到于今称之。右史崔融撰《王氏宝章集序》，具纪其事。）睿宗垂文，规模尚古。飞五云而在天，运三光以窥户。（睿宗皇帝，天皇第四子，性淳和，好书史，尚古质，书法正体，不乐浮华。）开元应乾，神武聪明。风骨巨丽，碑版峥嵘。思如泉而吐凤，笔为海而吞鲸。诸子多艺，天宝之际。迹且师于翰林，嗟源浅而波细。（开元天宝皇帝，仁孝慈和，兼负英断，好图画，少工八分书及章草，殊异英特。自诸王殿下已下，多效吴嗣、李涂，虽有工夫，不能高远。开元中，八分书北京义堂、西岳华山、东岳封禅碑，虽有当时院中学士共相摹勤，然其风格大体，皆出自圣心。）汉王童年，自得书意。夙承羲、献，守法不二。（汉王元昌，文皇帝弟。）惠文靡倦，博好敦劝。恨夫有始无终，灰烬成空。苟惧存而投阁，徒荣没而升宫。尚可谓梁园笔壮，乐府文雄。累圣重光之盛业，六书一艺之精工。非所以抑至人之徇己，服勇士以雕虫。责繁声于《韶》《濩》，征艳色于苍穹者也。（岐王元范，追册惠文太子，开元皇帝弟，时天府图书为张昌宗窃换，张氏诛后，归薛稷，稷殁，为王所得，初不闻奏，后虑焉，乃尽焚之。言乐府文雄者，王多能好事，有文词，特为歌者所唱。）爰有怀琳，厥迹疏壮。假他人之姓字，作自己之形状。高风甚少，俗态忧多。吠声之辈，或浸余波。（李怀琳，洛阳人，国初时好为伪迹。其《大急就》称王书，及七贤书假云薛道衡作叙，及竹林叙事，并卫夫人“咄咄逼人”，嵇康绝交书，并怀琳之伪迹也。有姓谢名道士者，能为茧纸，尝书《大急就》两本，各十纸，言词鄙下，跋尾分明，徐、唐、沈、范，踪迹烜赫。劳茹装背，持以质钱。贞观中，敕频搜寻，彼之钱主封以诣阙，太宗殊喜，赐缣二百疋。怀琳乃上别本，因得待诏文林馆。故在内之本，有贞观印焉。顷年在右相林甫家，后本在张怀瓘处，寻转易与李起居。）若乃出自三公，一家面首。欧阳在焉，不顾偏丑。＜幽页＞翘缩爽，了枭黝纠。如地隔华戎，屋殊户牖。学有大小夏侯，书有大小欧阳。父掌邦礼，子居庙堂。随运变化，为龙为光。（欧阳询，长沙人，纥之子，幼孤，陈中书令江总收养。书出于北齐三公郎中刘珉，官至率更令，太常少卿。子通，亦能继美。拜讷言，封渤海公。）永兴超出，下笔如神。不落疏慢，无惭世珍。然则壮文几而老成，与贞白而德邻。如层台缓步，高谢风尘。纂焕嗣圣，体多拘捡。如彼珷，乱其琬琰。（虞世南，会稽人，荔之子，迹居四公之上，官至秘书监，赠礼部尚书，封永兴公。子纂，孙焕，皆能继世。焕授武官，在仗宿卫。初，隋有猛将来护儿子恒济，皆负才学，入唐继登三仕，故陆元方所云：“来护儿儿把笔，虞世南儿带刀。”言物极则反，一至于此也。）河南专精，克俭克勤。伏膺《告誓》，锐思猗文。恐无成于画虎，将有类于效颦。虽价重衣冠，名高内外。浇漓后学，而得无罪乎！（诸遂良，河南人，兼爱子，尚书左仆射、河南公。兼爱，名亮，东都人。）柬之效虞，疏薄不逮。少保师褚，菁华却倍。超石鼠之效能，愧隋珠之掩颣。（陆柬之，吴郡人，仁公子，虞氏之出，官为著作郎。薛稷，河东人，太子少保。）房文昭则雅而能和，稳而不讹。精神乏气，胸臆余波。若苹萍异品，共泛中河。（房乔，字玄龄，清河人，彦谦子，官至司空，赠太尉、文昭公。）殷公、王公，兼正兼署。大乃有则，小非无据。骐驎将腾，鸾凤欲翥。题二榜而迹在，叹百川而身去。（殷仲容，陈郡人，不害之孙，令名之子，奕世工书，尤善书额，官至礼部郎中。书汴州安业寺额，京师裒义、开业、资圣寺、东京太仆寺、灵州神马观，额皆精妙旷古。王知敬，太原人，门传孝义，工正、行，善署书，与殷同工而异曲，兼草书。弟知慎，工图画。兄官至秘书少监，当时双绝，与仲容齐肩。天后诏一人署一寺额，仲容题资圣，知敬题清禅，俱为独绝。洛川长史德政二贾碑在修行寺东南角，即知敬之迹，极峻利丰秀。清禅、资圣寺，至今路人识者，驻马往观。普济度寺，即父令名手踪，皆为后代程式。）王秘监则首未全贞，尊道重德。或终纸而结字，或重模而足（遵句反）墨。濩落风规，雄壮气力。播清誉而祖述，屡见赏于有识。如曲圃鸿飞，芳园桂植。（王绍宗，琅琊人，修礼子，官至秘书少监。）虔礼凡草，闾阎之风。千纸一类，一字万同。如见疑于冰冷，甘没齿于夏虫。（孙过庭，字虔礼，富阳人，右卫胄曹参军。）张长史则酒酣不羁，逸轨神澄。回眸而壁无全粉，挥笔而气有余兴。若遗能于学知，遂独荷其颠称。（张旭，吴郡人，左率府长史，俗号张颠。）虽宜官售酒，子敬运帚。遐想迩观，莫能假手。拘素屏及黄卷，则多胜而寡负。犹庄周之寓言，于从政乎何有。（后汉师宜官工书嗜酒，每遇酒肆，辄书于壁。顾观，酒因大售，计价赏足而减之。王子敬以帚泥书壁，观者如市。已上皆言旭之可比。）湖山降礼，狂客风流。落笔精绝，芳词寡俦。如春林之绚彩，实一望而写忧。邕容省闼，高逸豁达。解朝服而归乡，敛霓裳而辞阙。（贺知章，字维摩，会稽永兴人，太子洗马，德仁之孙，少以文词知名，工草、隶书，进士及第，历官太常少卿、礼部侍郎、集贤学士、太子右庶子、兼皇太子侍读、简较工部侍郎，迁秘书监、太子宾客、庆王侍读。知章性放善谑，晚年尤纵，无复规检。年八十六，自号“四明狂客”。每兴酣命笔，好书大字，或三百言，或五百言，诗笔唯命，问有几纸，报十纸，纸尽，语亦尽；二十纸，三十纸，纸尽，语亦尽。忽有好处，与造化相争，非人工所到也。天宝二年，以老年上表，请入道，归乡里，特诏许之。重令入阁，诸皇以下拜辞，上亲制诗序，令所司供帐、百寮饯送，赐诗叙别。知章表谢，手诏答曰：“卿儒才旧业，德著老成。方欲乞言以光东序，而乃高蹈世表，归心妙门。虽雅意难违，良深耿叹。眷言离祖，是用赠诗。宜保松乔，慎行李也。儿子等常明执经，故令亲别。尊师之义，何以谢焉？仍拜其子典设郎曾子为朝散大夫、本郡司马，以伸侍养。”知章以羸老，乘舆而往，到会稽，无几老终。元年冬十一月诏曰：“故越州千秋观道士贺知章，神清志逸，学富才雄。挺会稽之美箭，蕴昆冈之良玉。故飞名仙省，待诏龙楼。愿追二老之奇踪，克遂四明之狂客。允协初志，脱落朝衣。驾青牛而不还，狎白鸥而长往。舟壑靡息，人琴两忘。推旧之怀，有深追悼。宜加缛礼，式展哀荣。可赠兵部尚书者也。”）广平之子，令范之首。娅姹钟门，逶迤王后。武都先觉，翰墨泉薮。子敬、元常，得门窥牖。侍中、简穆，异代同友。于孔门而升堂，惜颜子之不寿。（徐峤之，东海人，广平太守。子浩，中书舍人，国子祭酒。李造，陇西人，武都公。言“侍中、简穆”，即子云、僧虔。）韩常侍则八分中兴，伯喈如在。光和之美，古今远代。昭刻石而成名，类神都之冠盖。（韩择木，昌黎人。工部尚书，历右散骑常侍。）赫赫许昌，翰苑文房。征前贤而少对，当圣代而难方。（田琦，雁门人，德平之孙，工八分、小篆、署书，图画写洪崖子张氲云楼并雪木行于世，官历陕令、豫、蕲、许等州刺史。兼装背。有孙栖梧，尤妙其事。德平，武德功臣，拜兵部尚书。）卫包、蔡邻，功夫亦到。出于人意，乃近天造。（卫包，京兆人，工八分、小篆，通字学，兼象纬之术。官至尚书郎。蔡有邻，济阳人，善八分，本拙弱，至天宝之间，遂至精妙。相卫中多其迹。）荥阳昆弟，内外光华。挥毫美丽，自是一家。幼弟曰逾，丹青大夸。信斫玉而剖石，即拣金而披砂。（郑迁及弟迈、遇，并工八分。崔氏出，中书令湜之甥，迁官至浚仪尉。季弟逾，善山水，天宝中知名梁宋。）温良之德，书画兼美。诚依仁以游艺，同上善之若水。（皇室李权，工八分；弟枢，工小篆；侄平钧，亦善小篆，兼妙山水，并冠绝一时。淮安王神通曾孙权，官历金州刺史、枢侍御史。平钧富词学，江陵掾。）诗兴入神，画笔雄精。李将军世称高绝，渊微已过；薛少保时许美润，合极不如。（右丞王维，字摩诘，琅琊人，诗通大雅之作，山水之妙，胜于李思训。弟太原少尹缙，文笔泉薮，善草、隶书，功超薛稷。二公名望，首冠一时，时议论诗则曰王维、崔颢，论笔则曰王缙、李邕。祖咏、张说，不得预焉。幼弟纟冗，有两兄之风，闺门之内，友爱之极。）史侍御惟则，心优世业。阶乎籀篆，古今折衷。大小应变，如因高而瞩远，俯川陆而必见。（史惟则，广陵人，殿中侍御史，即谏议大夫，白之子。白善飞白。）通家世业，赵郡李君。峄山并鹜，宣父同群。洞于字学，古今通文。家传孝义，意感风云。（李阳冰，赵郡人，父雍门湖城令，家世住云阳，承白门作尉。冰兄弟五人，皆负词学，工于小篆，初师李斯《峄山碑》，后见仲尼《吴季札墓志》，便变化开阖，如虎如龙，劲利豪爽，风行雨集，文字之本，悉在心胸，识者谓之苍颉后身。澥子腾，冰子腾，并词场高第。幼子曰广，勤学孝义，以通家之故，皆同子弟也。）延安君则快速不滞，若悬流得势；三原君则婉媚巧密，似垂杨应律。（吾舅讳绘，彭城人也，延安都督。姨兄明若，山西平原人，京兆三原县尉、大理评事。）宋儋、李璆，擅美中州。李师王而意浅，宋祖钟而体流。（宋儋，字藏诸，广平人，高尚不仕，户部侍郎宇文融荐授秘书省校书郎。作钟体而侧戾放踪，迹不副名。开元末，举场中后辈多师之。李璆，陇西人，御史大夫杰之兄子，性速达，轻财重义，笔路紧媚，亦有声于代，为狄宇清、李渐所师。）员外萧公，名成于薛。安西变体，光润愉悦。（萧公名诚，兰陵人，梁之后，起家奉礼郎。开元初，时尚褚、薛，公为之最。拜右司员外郎。善造班石文纸，用西山野麻及虢州土谷，五色光滑，殊胜。子彭。）张氏四龙，名扬海内。中有季弟，功夫少对。右军风规，下笔斯在。（张从申，长史，文场擢第。弟从师，监察御史。从仪，灼然有才。从申，志业精绝，工正、行书。握管用笔，其于结密，近古所少。恨于历览不多，闻见遂寡。右军之外，一步不窥。意多拓书，阙其真迹妙也。）吕公欧、钟相杂，自是一调。虽则筋骨干枯，终是精神险峭。其于小楷，尤更巧妙。（吕向，东平人，开元初，上《美人赋》，忤上。时张说作相，谏曰：“夫鬻拳胁君，爱君也。陛下纵不能用，容可杀之乎？使陛下后代有愎谏之名，而向得敢谏之直，与小子为便耳。不如释之。”于是承恩特拜补阙，赐彩百段，衣服银章朱绂，翰林待诏。频上赋颂，皆在讽谏。兼皇太子文章及书官，至给事中、中书舍人、刑部侍郎。文词学业，当代莫比。有子曰广，聪利俊秀，有吏才，拜监察御史。）吾兄则书包杂体，首冠众贤。手关目瞥，瞬息弥年。比夫得道家之深旨，习阆风而欲仙。（家兄蒙，字子全，司议郎、南安都护。）马家刘氏，临效逼斥。安西兰亭，貌夺真迹。如宓妃遗形于巧素，再见如在之古昔。（翰林书人刘秦妹，归马氏。）押署缝尾，则僧权似长松挂剑，满骞如盘石卧虎。（徐僧权，中山人。满骞，富阳人。）繁多乃怀充、怀珍，稀少乃延祖、胤祖。（唐怀充，晋昌人。姚怀珍，武康人。陈延祖，长城人。范胤祖，顺阳人。）炽文时有，何妥近睹。虽正姓名，美其傲古。恨连书于至宝，无尺牍之行伍。（沈炽文，武康人。何妥，外国人。翊子，梁中书侍郎，名作当时书证。）　

　　印验则玉斫胡书，（三藐毋驮太平公主武氏家玉印有四胡书，今多墨涂，存者盖寡。梵云“三藐毋驮”四字也。）金镌篆字。少能全一，多不越四。国署年名，家标望地。独行龟益，（龟益即魏王恭家印。）并设窦臮。（窦愔、范阳功曹窦臮书印。）贞观开元，文止于二。（贞观开元太宗、玄宗所用印。）陶安、东海，徐、李所秘。（陶安东海徐祭酒峤之印，李起居造印。）万言方寸，（万言方寸未详。）轮囿所类。（“轨飞”“出出出出”延王友窦永书印。）张氏永保，（张氏永保张怀瓌印。）任氏言事。（任氏言事未详。）古小雌文，东朝周顗。（周顗东晋仆射周顗印。）审定窦蒙，（窦蒙审定议郎窦蒙书印。）亭侯袭贵。（安国宁侯未详。）猗欤刘郑，（猗欤刘郑未详。）门承貂珥。义仰彭城，（彭城侯书画印金部郎中刘绎书印。）邺周印异。（邺侯图书刻章周昉相国邺侯李泌印，宣州长史周昉印。）或有惭于稽古，谅无乏于雅致。宋虞龢《表》闻于明皇帝，齐简穆《书》答于竟陵王。《表》称委尽，《书》乃备详。（宋中书侍郎虞龢《上明皇帝表》，论古今妙迹，正、行、草、楷，纸色、标轴，真伪、卷数，无不毕备。表本行于世，真迹故起居舍人李造得之，齐司空、简穆公琅琊王僧虔《答景陵王子良书》，序古善书人，评议无不至当，本行于世，其真迹今御史大夫黎翰得之。）藻鉴则梁高祖巧而未博，（武帝时撰《书评》。）邵陵王博而未至。（萧纶亦撰《书评》。）庾中庶失品格，拘以文华，（梁庾肩吾撰《书品论》。）傅五兵比亡年，广于职位。（梁傅昭撰《书法目录》。）名录编于司马，（隋蜀王府司马姚最撰《名书录》。）善状集于散骑。（左散骑常侍姚思廉集《善书人名状》。）李亚相著藻饰之繁，（右御史大夫李嗣真撰《书品》。）张兵曹粗习玩之利。（率府兵曹、鄂州长史张怀瓘撰《十体书断》上、中、下。）考数公之著称，多约传而立记。余不敏于登高，岂虚言而求备。敢直笔于亲睹，非偏誉于所嗜也。　

　　我小司空，韦公曰述。职该艺府，才同史笔。茂族挺生，圣朝间出。若乃阐异闻之旨，接片善之勤。则必忘疲吐握，不间风尘。所谈而改观成市，所宝而增价为珍。小擅声于自我，大推美于其人。彼凡百而驰名既往，遇此公而其德唯新。可谓千载一时，孤标绝伦矣。（韦述，京兆人，尚书工部侍郎。）及乎验德力之工拙，知古今之优劣。余稽古而玩能，因假能而有说。匪徒姓名记录，面首超越。相质披文，虚空岁月者矣。是用相如慕蔺，抚新迹而忘怀；岂甘赐也望回，抱遐心而结舌。终冀乘时出处，备展名节。其或萃傅岩（钟绍京，南康人，中书令，光禄大夫。聚宝捐金，川流海纳。）而会颍川，（家伯讳瓒，邠王司马，耽玩达旨，固求不匮。）归右史（李造拂镜旁通，倾心善价。）而入补阙。（席巽，安定人，右补阙。心专务得，家业或遗。）祭酒、（徐浩法则道存，征求非利。）翰林之寻绎，（张怀瓘兄弟怀瓌，盛王府司马，并翰林待诏，俱好无厌，亦能臆断。）乌台、（潘履慎，荥阳人，监察御史。克遵能事，采玩芳猷。）粉署之敦阅。（蔡希寂，济阳人，金部郎中。习学润身，假借盈惬。）欣给事之道弘，（族兄绍，给事中，志弘雅道，不倦虚求。）仰议郎之区别。（家兄锐思穷源，增辉改观。）韩生委输，（韩滉，颍川人，给事中，委质虑远，推诚道博。）滕子拥决。（滕升，歙州婺源县令。取舍若流，通利泉薮。）张氏旁求，（怀瓘，海陵人，皇鄂州司马，利无推斥，道在专精。）陆家胥悦。（陆曜，吴郡人，卷缉余芳，事穷前志。）释朏超彼岸，（东京福先寺僧良朏，新罗人，俗姓林氏，遇捐衣钵，逸冠侪流。）梅仙行无辙。（高志直，渤海人，同官尉。气合古风，利加能事。）温播金声，（温晁，太原人，国子簿。悉心景慕，徒众博求。）崔含冰洁。（崔曼倩，清河人，鄠县尉。浩汗经营，见如不及。）若惊陈、赵，（陈闳，颍川人，陈王府长史。赵微明，天水人。或志敦习学，或自悦古能，习玩之无斁也。）贾勇徐、薛。（徐守行，东海人，监察御史。薛邕，河东人，郎中。或推古招致，或究能跧拔，并求之不已。）关、郭双奋飞，（关伪，陇西人，郭晖，太原人。或规规耽好，或楚楚传写。）潘、袁两倾竭。（潘淑，会稽人。袁明，陈郡人。或披寻洽道，或耽藉乐贫。）簪缨布素，申道间设。既辐辏而川流，并观光于后哲。速珠玉之无胫，可得略而言曰。长安则穆聿、（聿，咸阳陇右人，少以贩书为业，后至德中，因告讦征搜古迹，并强括石泉公家则天皇后所还书功，白身受金吾长史，改名祥，乘危射利。）王昌（辽东人，词荒智役。）导其源，叶丰、（括州人，貌恭性僻。）田颖（长安人，志凡识滞。）委其躯。必拾遗市骏，怀宝飞凫。洛阳则杜福、（河南人，论熟行巧。）刘翌（洛阳人，节苦心廉。）穷弥固，齐光、（河南人，道寡业微。）赵晏（河内人，智专别识。）乐忘劬。（此四人者，洛阳贩书者。）皆夸目动利，实繁有若无。诗不云乎“匪斧”，语有之曰“反隅”。若或征数子之运用，甘千里之殊途。则我鸡犬而无来无往，子衣裳而不曳不裾。成一家之憬彼，睽四海之友于。（言通货利。）事符道因，心与目亲。几变灰律，涉历冬春。互为宾主，往返周秦。左翊吾兄，业穷幽远。（名锡，同州别驾。）龙兴张揖，道契贞淳。（与潘淑献书，拜官，今任龙兴县尉。）雅兴闭关以随扣，古风开卷以袭人。不然者，何穷独而恣怡悦，何市朝而贪隐沦。（言尚往来。）众矣森然，往哲来贤。一朝而星罗入眼，百代而云披及肩。身已没兮若休，迹遗芳而可传。彼金印玉玺，丰碑货泉。虫篆制而八分间矣，正隶兴而稿草行焉。不可量乎所睹，又何极乎备宣。若乃流誉前代，效绩当年。录军机而羽括鹰隼，述国命而发挥貂蝉。通亲友以感节，启咨谋以闻天。接武波委，嗣芳鳞连。则余不让于赋颂，敢分媸而别妍。恃乎幼好而晚知之，乃至熟也；曲察而直言之，而无愧者。将拭目而众利轻言，入掌而百忧俱写。其藤苔缣谷，侧理蜀幅。花麻黄绚，缁赭绀绿。沦压而迩蠹亡文，（蓄非其人，虽迩朝亦朽蠹。）保持而远完缄卷。（处之得地，虽远古亦完全。）上智所以悬解，（直晓。）中庸所以交战。（疑之。）取迷伊他，贻笑鄙贱。则有乌系缥首，紫玺露面。好丹时更，悲素色变。状玄豹之雾隐，规雕虎之风扇。虽置水弥旬，移装屡遍。益深沉于直质，乃容易于览见。嗟乎！舍不疑于古疏，（高耸。）取凭假于俗眩。（眩惑。）诱浅情于末兴，肆凡赏而雷盼。何其妄哉！宁知立法而亏真，作德而还淳。忘情是悦，代有其人。（言定是非。）必也易背以时，（时在正夏。）受彩无欺。敏洽和之妙道，得润软之成规。（用面调适，候阴以成。）疏密苦乐，殊形异宜。（厚薄完蠹。）上约下丰，始增末裨。（接上下前后例。）沽将实名，位充合离。（改榜署榜余地。）或附卷均端，足使其夷。（薄而蠹者。）或鸣砧妥帖，然后呈姿。（厚而完者。）探寻源流，志逸肥遁。缉合剪截，躬劳不闷。明齐短长，龢结分寸。诚忽忽于或躁，祛悢悢之遗恨。至如虹萦系带，鸾舞锦褾。青间绫文，出之衣表。檀心鼊首，金映银络。舒囊貌妍，抚卷香作。多此饰类，又难详备。（并言检讨装背也。）若乃见稀意欲，虽可弃而昆山片玉。玩久压充，虽可宝而纨扇秋风。竞舍兹而易彼，夸视审而听聪。或芟秽于匿迹，或丧真于矜工。夥哉耳误，鲜矣目穷。因既原乎识量，遂悬别其淹通。已分流而兹在，徒并鹜而争雄。（言申博易。）假使作伪心劳，乱真首出。昧目童幼，摧残纸笔。终令君子弃瑕以拔材，壮士断腕以全质。期补劳于得丧，励采葑于始卒。子猷之竹在焉，曷可无其一日。（言务弘道。）夫喻大始于事卑，方崇极于类聚。况物著公器，赏推善主。异清白而非弓裘，岂孙谋而绍宗祖。仰如尧禅舜，舜命禹。道必贵乎声同，天无亲而德辅。归可保于授受，靡自私而御侮。故知乖其趋者，则密戚而心捐；合其轨者，则举储而掌传。亮玉帛之利末，望吾徒之义先。（先言传付，后总乐成以终也。）至其罢琴闲堂，散袟虚牖。阅新连之卷轴，倾旧满之樽酒。畅怀古而遗形，荷逢时以濡首。炎凉所寄，偃仰无咎。烟积孤松，春过五柳。想薜萝而在眼，狎鸾凤而盈手。善邻得朋，知我益友。暗遗名利，卧度卯酉。遂志愿兮苟若斯，生可凭兮死不朽。虽金翠溢目，陶匏聒耳。徒润色于多欢，实无阶于竞美。贤贤易色，勿药有喜。茅居食贫，陋巷饮水。誓将敦素业而毕矣，振清风而何已。乱曰：资乐道兮善莫大，佐玄览兮寄所赖。芝兰满室兮遗美芳，朋友忘言兮古人会。想贤玩迹俨如在，史册悠悠几千载。　

　　大历四年七月点发行朱，寻绎精严，痛摧心骨。其人已往，其迹今存。追想容辉，涕泪呜咽。

　　五言题此赋　窦蒙

　　受命别家鄊，思归每断肠。季江留被住，子敬与琴亡。吾弟当平昔，才名荷宠光。作诗通小雅，献赋掩长杨。流转三千里，悲啼百万行。庭前紫荆树，何日再芬芳。

　　《述书赋》语例字格　窦蒙

　　吾第四弟尚辇君字灵长，翰墨厕张、王，文章凌班、马。词藻雄赡，草、隶精深。平生著碑志、诗篇、赋颂、章表凡十余万言，较其巨丽者，有天宝所献《大同赋》、《三殿蹴踘赋》，以讽兴谏诤为宗，以匡君救时为本。帝乃咨尔，可编 书，中使王人，荣曜戚里，龙章凤篆，宠锡儒门。及乎晚年，又著《述书赋》，总七千六百四十言 精穷旨要，详辨秘义，无深不讨，无细不因，征五典、三坟、九丘、八索、《诗》、《骚》、《礼》、《易》、《文选》、《词林》，犹不尽所知。故别结语立言，曲申幽奥，一字一句，数义旁通。尚辇君学究天人，才通诂训，注解分析，皆凭史传。注有未尽，在此例中；意有未穷，出此格上。凡古今时哲，正文呼字，尊贵长老，各言其亲。或取便引官，或因言称爵，句则两字、三字，五言、四言。而于其以之间，或六或八；改时革命之际，举一相从。虑学者致疑，仍施朱点发此。则语之理例，别有字格存焉。凡一百二十言，并注二百四十句，且褒且贬，还同谥法。披文感切，抚己崩摧。手迹宛然，如向来之放笔；天才卓尔，成千载之分襟。孝义铭心，言笑在目。一枝先折，痛贯肝肠；一眼先枯，哀缠骨髓。

　　──右语例

　　述书赋（凡七十四首六十言，并注二百四十句。）

　　不伦（前浓后薄，半败半成。） 枯槁（欲北还南，气脉断绝。）

　　忘情（鹏鹗向风，自成骞翥。） 天然（鸳鸿出水，更好仪容。）

　　质朴（天仙玉女，粉黛何施。） 砻斫（错综雕文，方申巧妙。）

　　体裁（一举一措，尽有凭据。） 意态（回翔动静，厥趣相随。）

　　专成（直师一家，今古不杂。） 有意（志立乃就，非工不精。）

　　正（衣冠踏拖，若正若行。） 行（剑履趋锵，如步如骤。）

　　草（电掣雷奔，龙蛇出没。） 章（草中楷古 蹴踏摆行。）

　　神（非意所到，可以识知。） 圣（理绝名言，潜以意得。）

　　文（经天纬地，可大可久。） 武（回戈挽弩，拉虎 豹。）

　　能（千种风流曰能。） 妙（百般滋味曰妙。）

　　精（功业双极曰精。） 古（除去常情曰古。）

　　逸（纵任无方曰逸。） 高（超然出众曰高。）

　　伟（精彩照射曰伟。） 老（无心自达曰老。）

　　喇（超能越妙曰喇。） 嫩（力不副心曰嫩。）

　　薄（阙于圆备曰薄。） 强（筋力露见曰强。）

　　稳（结构平正曰稳。） 快（兴趣不停曰快。）

　　沉（深而意远曰沉。） 紧（团合密致曰紧。）

　　慢（举思闲详曰慢。） 浮（若无所归曰浮。）

　　密（间不容发曰密。） 浅（涉于俗流曰浅。）

　　丰（笔墨相副曰丰。） 茂（字外精多曰茂。）

　　实（气感风云曰实。） 轻（笔道流便曰轻。）

　　瘠（瘦而有力曰瘠。） 疏（违犯阴阳曰疏。）

　　拙（不依致巧曰拙。） 重（质胜于文曰重。）

　　纤（文过于质曰纤。） 贞（骨清神正曰贞。）

　　艳（少古多今曰艳。） 峻（顿挫颖达曰峻。）

　　润（旨趣调畅曰润。） 险（不期而然曰险。）

　　怯（下笔不猛曰怯。） 畏（无端羞涩曰畏。）

　　妍（逶迤并行曰妍。） 媚（意居形外曰媚。）

　　讹（藏锋隐迹曰讹。） 细（运用精深曰细。）

　　熟（过犹不及曰熟。） 雄（别负英威曰雄。）

　　雌（气候不足曰雌。） 飞（若灭若没曰飞。）

　　爽（肃穆飘然曰爽。） 动（如欲奔飞曰动。）

　　成（一家体度曰成。） 礼（动合典章曰礼。）

　　法（宣布周备曰法。） 典（从师约法曰典。）

　　则（可以传授曰则。） 偏（唯守一门曰偏。）

　　乾（无复光辉曰干。） 滑（遂乏风彩曰滑。）

　　驮（波瀾驚絶曰驮。） 闲（孤云生远曰闲。）

　　拔（轻驾超殊曰拔。） 放（流浪不穷曰放。）

　　郁（胜势锋起曰郁。） 秀（翔集难名曰秀。）

　　束（兴致不弘曰束。） 穠（五味皆足曰穠。）

　　峭（峻中劲利曰峭。） 散（有初无终曰散。）

　　质（自少妖妍曰质。） 鲁（本宗淡泊曰鲁。）

　　肥（龟临洞穴，没而有余。） 瘦（鹤立乔松，长而不足。）

　　壮（力在意先曰壮。） 宽（疏散无检曰宽。）

　　丽（体外有余曰丽。） 宏（裁制绝壮曰宏。）

　　──右字格

　　大历十年龙集乙卯二月乙丑，陕州大都督府夏县尉窦士初校，检校国子司业、太原县令窦蒙甫校。  
　 
