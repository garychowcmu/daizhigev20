书法纶贯　　（明）宋啬 撰 

　　○自题 

　　事无大小，以粗心浮气当之，未有得者。故必先澄神，神定矣，方究执笔与用腕。执笔用腕，人工也，五指之间，布置各异，作用不同，必人与器相习，腕乃可用，用腕惯，字法得三四矣。然后论正锋藏锋，此器与事交时也。事事之始，必先临摹。临摹者，听命古人者也。临摹既久，试之结构。结构者，听命我者也，方圆疏密，结构中大端也，结构佳，字法得七八矣。然后论迟速，论纯熟。纯熟之后，气韵自生此中，或今或古，或能或神或逸，人与天参，有着力不得者，微乎微乎。言语道断矣。统论者，会十二列所不足而补之者也。钝椎居士宋啬书。 

　　○澄神 

　　潘之淙曰：书，心画也。必先乎心，而应乎手。若心手参差，执笔不紧，何以成文！ 

　　蔡伯喈曰：凡书，先默坐静思，口不出言，气不盈息，沉密神彩，如对至尊。 

　　王右军曰：凡书之时，贵乎沉静，令意在笔前，字居心后。 

　　又曰：精思熟察，然后下笔。 

　　唐太宗曰：轻浮则俗薄而直置。 

　　虞永兴曰：心神不正，书即欹斜；志气不和，字即颠仆。 

　　张怀瓘曰：静而求之，或存；躁而求之，必失。 

　　翰林禁经曰：凝神绝虑，不可烦躁。 

　　董思翁曰：行书十行，不敌楷书一行。时习为之，以敛浮气。 

　　周莱峰曰：陈雨泉作书，虽数十纸，意尝夷然。初亦不矜持，中亦不急迫，终亦不厌倦，所以成名。可见文章翰墨，必须有道之士乃可得之。即字即学，于此可见。 

　　○执笔 

　　卫夫人茂漪曰：学书先学执笔。 

　　虞伯施曰：笔长不过六寸，真一，行二，草三。 

　　姜尧章曰：真书执笔近头，行书宽纵，执宜稍远，草书流逸，执宜更远。 

　　卢携曰：拓大指，擫中指，拒名指食指，辅中指小指，抵名指，令掌心虚如握卵。书断称，梁孟皇用笔尽势者此也。 

　　丰道生曰：双钩者，食指中指圆曲如钩，与拇指相齐，而撮管于指尖，则执笔挺直也。悬腕者，大字运上腕，小字运下腕，不使肉衬于纸，则运笔如飞也。实指者，三指齐撮于上，第四指抵管于下也。虚掌者，掌心虚可置卵也。 

　　赵宧光曰：用大指挺管，食指钩，中指送，谓之单苞。食中二指齐钩，名指独送，谓之双苞。 

　　卢携曰：置笔诸指之端，令转动自在。 

　　张怀瓘曰：笔在指端则掌虚，运动适意。 

　　又曰：执笔浅则坚，深则束。 

　　韦荣夫曰：搦破管，画破纸。 

　　梁武帝曰：执笔宽则书缓弱。 

　　姜尧章曰：浅其执，牢其笔，实其指，虚其掌。执之欲紧，运之欲活。 

　　唐太宗曰：指实则筋力均平，掌虚则运用便易。 

　　陆文裕曰：执笔之法贵浅而病深。盖笔在指端则掌虚，笔居指半则掌实。掌虚则腾跃顿挫，生意在焉；掌实则回旋运动，如枢不转。 

　　赵宧光曰：未作字先，管欲不死。已作字顷，指却不活，活则成字无骨。 

　　又曰：执笔之法，与其伤近，宁过远；与其粘案，宁悬腕；与其浮动，宁坚执。古人有掣笔故事，后世有铁管学法。 

　　古人云：书不入木，不如不学。 

　　又云：无论作字不作字，时时有一物在我指端流转，其业自进。 

　　○用腕 

　　姜白石曰：不可以指运笔，当以腕运笔。 

　　又曰：执笔在手，手不主运，运之在腕，腕不知执。 

　　黄山谷曰：能使笔力悉从腕中来笔尾上，自当得意。 

　　赵凡夫曰：正字全在用腕，用腕似难而实易，管直则求其用指不可得也。 

　　董玄宰曰：唐人书皆回腕，宛转藏锋，能留笔住，不直率流滑。此书家相传秘诀。 

　　○正锋 

　　欧阳信本曰：秉笔必在圆正。 

　　姜尧章曰：常欲笔锋在画中，则左右皆无失矣。 

　　书法三昧曰：横画须直入笔锋，竖画须横入笔锋。 

　　陆俨山曰：当其用锋，尝欲透纸。 

　　赵凡夫曰：正锋不难于横画而难于竖画，不难于右拂而难于左撇，不难于点画而难于转折。 

　　又曰：正锋全在握管。握管直，求其锋侧不可得也；握管斜，求其锋正不可得也。锋不正，不成画；画不成，字有独成者乎？ 

　　○临摹 

　　山谷老人曰：古人学书不尽临摹，张于壁间，观之入神，则下笔时自随人意。 

　　书指曰：取古人之书，反覆熟观，闭目而索之，心中若有成字，然后举笔而追之，字成复细心比勘。 

　　姜尧章曰：临书易失古人位置，而多得古人笔意。摹书易得古人位置，而多失古人笔意。临易进，摹易忘，经意与不经意也。 

　　王承烈曰：虞七生平不临写，但心准目想而已。鄙夫于书翰亦惟虚神静思以取之。 

　　唐太宗曰：吾临古人书，不学其形势，惟在其骨力。及得骨力，形势自生。 

　　赵寒山曰：直临本文，勿临带笔。本文成熟，带笔自随，随正文出，自然节奏。 

　　又曰：凡玩一帖，须字字经意，掩卷记忆。不能记忆，开卷更玩，必使全记不忘而后已。记忆乃字之先天，结构乃字之后天。 

　　又曰：临仿拓本，要作真迹想。 

　　又曰：致此心于彼时风气中，始不失汉、魏、晋、唐风规。 

　　董宗伯曰：临帖如骤遇异人，不必相其耳目手足头面，当观其举止笑语、真精神流露处。 

　　莫廷韩曰：赵承旨长于临摹，不求形似，而神气咄咄逼真。其生平于古人书法，心醉神解，不自知为二也。 

　　丰道生曰：意前笔后者，熟记古迹，于字形大小、偃仰平直、疏密纤浓蕴藉于心，随物赋形，各得其理。 

　　○结构 

　　王右军曰：先构筋力，然后装束。 

　　赵凡夫曰：游心字内能运笔，游心字外能结构。 

　　写得一画，方知用笔，写得二画，方知结构，书法能事尽此矣。当云写一画必审用笔，写二画必讲结构，书法之能事基此矣。 

　　字句说诗，笔画取字，皆最下乘。谓在全篇全字结构也。 

　　笔势人人可自取，结构非学力不知。 

　　能结构不能用笔，犹得成体；若但知用笔，不知结构，全不成形矣。用笔取虞，结构取欧。 

　　结构易更，用笔难革。 

　　用笔如聚材，结构如堂构。用笔如貌，结构如容。 

　　真书挑剔，多不如少，少不如无，务于洁净精微。 

　　省一笔，一笔功；省一曲，一曲功。当使有馀情，无馀形。 

　　情与势参。情者，势之体也；势者，形之体也。 

　　情如神，势如气，形如精。一字之间有精、气、神，微乎微乎。 

　　作楷书，挑剔波折，似不可废，然但取带笔引锋，不可倚为结构作用。俗学不知，致力于此，去此便觉阙欠一肢者。然至于名流大家，挑剔波折，有无一致。 

　　王右军曰：用笔结字，须有偃有仰，有正有欹，或大或小，或短或长。 

　　单不宜小，复不宜大，腹不宜促，角不宜峻。 

　　唐文宗皇帝曰：为点必收，贵紧而重；为画必勒，贵涩而迟；为撇必掠，贵险而劲；为竖必努，贵战而雄；为戈必润，贵迟疑而右顾；为环必郁，贵蹙锋而缓转；为波必磔，贵三折而遣毫。 

　　姜白石曰：点者，字之眉目，全在顾盼精神，有向有背，随字异形。从横画者，字之骨体，欲其坚正匀净，有起有止，长短合宜，结束沉实。波拂者，字之手足，其间伸缩异度，变化多端，要如鸟翼鱼鬛，有翩翩自得之态。挑剔者，字之步履，欲其峭拔遒紧。晋人为此，或带斜拂，或横引向外，至颜、柳始正锋为之。纯任正锋，则无飘逸之致。转折者，方圆之法，真多用折，草多用转。折欲少驻，驻则有力；转欲不滞，滞即不遒。然真以转而后融，草以折而后劲。 

　　悬针者，上努锐下，端若引绳。垂露者，下笔复上，捷收其势，即米老所谓无往不收、无垂不缩也。此两者皆欲笔锋极正，至精至熟，有意无意，然后工之。 

　　折钗股者，欲其屈折圆而有力。屋漏痕者，欲其无起止之迹。锥画沙者，欲其匀而藏锋。壁坼路者，欲其无布置之巧。 

　　徐会稽曰：疏肥令密，密瘦令疏。 

　　莫云卿曰：右军多内擫取法，大令多外拓取姿。 

　　董玄宰曰：书家之法，须于一起一束处着力，一转一折处着力。 

　　谭真人曰：点策蓄血气，顾盼含性情。 

　　书法三昧曰：一字有一字之起止，朝揖顾盼；一行有一行之首尾，接下承上。 

　　○方圆参结构 

　　崔子玉曰：观其法象，俯仰有仪，方不中矩，圆不中规，抑左扬右，望之若欹。 

　　变通异诀曰：方以圆成，圆由方得。舍方求圆，则骨气莫全；舍圆求方，则神气不润。 

　　赵凡夫曰：过圆则弱而无骨，过方则刚而不韵。笔圆而用方，谓之遒；体方而用圆，谓之逸。逸近于媚，遒近于疏。媚则俗，疏则野，惟豫防其滥觞。 

　　智永千文学右军，其妙在圆，而晋人实无此圆。鲁公画赞学右军，其妙在方，而晋人实无此方。赵荣禄一生妙在烂熟，而晋人实无此烂熟。孙虔礼一生妙在疏旷，而晋人实无此疏旷。 

　　○疏密参结构 

　　姜白石曰：疏欲风神，密欲苍老。 

　　袁昂书评曰：蔡邕书骨气洞达，爽爽为神。 

　　东坡曰：永禅师书骨气深稳，体兼众妙，精能之至，反造疏淡。 

　　祝京兆曰：小字易得局促，须令字内间架明整开阔，写起一似大体段。 

　　董宗伯曰：劲利取势，虚和取韵，疏密相间，不用等匀。古人作字，似疏实密，如环无端。小字难于宽展而有馀，又以萧散古淡为贵，游刃有馀地。此作小楷秘诀，刻秦汉小印秘诀。自学柳诚悬，方悟用笔古淡处。 

　　赵凡夫曰：笔逾少，字逾难。 

　　○迟速 

　　笔势论曰：缓笔定其形势，忙则失其规矩。 

　　欧阳率更曰：最不可忙，忙则失势；次不可缓，缓则骨痴。 

　　姜尧章曰：迟以取妍，速以取劲。专事迟则无神气，专事速则多失势。 

　　孙过庭曰：劲速者超逸之机，迟留者赏会之致。 

　　书诀曰：未能速而速谓之狂驰，不当迟而迟谓之淹滞。狂驰则形势不全，淹滞则骨肉重慢。 

　　陆俨翁曰：下笔之始，须藏锋转腕，前缓后急。 

　　赵寒山曰：缓下笔不惟谬妄不侵，即败笔可补。 

　　○纯熟 

　　谭景升曰：心不疑乎手，手不疑乎笔，然后知书之道。 

　　东坡先生曰：作字要手熟，则神气完实而有馀韵。 

　　陆俨山曰：张伯英临池学书，池水尽墨。锺元常入抱犊山十年，木石俱黑。王羲之五十二岁而书成。永禅师不下楼者四十馀年。要非一朝一夕之故也。 

　　董宗伯曰：砚成臼，墨成池，不是羲之即献之。此言书贵熟也。黄公望论画亦云：画得熟，自然笔法出现。 

　　○气韵 

　　郭若虚曰：气韵本乎运心，神采生于用笔。 

　　姜尧章曰：作书全以风神超迈为主。 

　　襟韵不高，记忆虽多，莫湔尘俗。若便风神萧散，下笔便当过人，淘洗俗姿，则妙处自见。 

　　董玄宰曰：晋人书取韵，唐人书取法，宋人书取意。或曰：意不胜法乎？不然。宋人自以其意为书耳，非能有古人之意也。 

　　晋书无门，唐书无态。学唐乃能入晋。 

　　赵凡夫曰：晋人法度，不露圭角，无处揣摹，直以韵胜。唐人法度，历历可数。 

　　不学唐字无法，不学晋字无韵。谓晋无法、唐无韵，不可也。晋法藏于韵，唐韵拘于法。薄唐趋晋，十九谬妄。晋人以无意得之，唐人以有意得之，宋、元诸人有意而时得时失。今之书家无意求，亦不知所得者何物。 

　　禁经曰：有功无性，神采不生。有性无功，神采不变。 

　　○统论 

　　董玄宰曰：落笔便思破庸庸之习。 

　　下笔须沉着，虽一点一画之间，皆须三过其笔。 

　　画多则分仰覆以别其势，竖多则分向背以成其体。 

　　赵凡夫曰：点画不得着粗气，运转不得着俗气，挑趯不得有苦气，顾盼不得有稚气，引带不得有杂气。 

　　方圆肥瘦，我自能主，谓之骨。缓急从意，流转不穷，谓之脉。取法乎上，不蹈时俗，谓之格。情游物外，不囿法中，谓之调。 

　　右军书无一笔不到，而能处处流转；无一笔粗俗，而能字字用力，非时时着意在在忘形者不能。 

　　仿大字作小字，欲其纵也；仿小字作大字，欲其操也。更进于此曰：仿纵逸帖为修整书，仿修整帖为纵逸书。 

　　仿书胜临摹者，心目不敌也。先泛观后研察者，神貌不敌也。流览得其精神，摹勒得其形似。得神遗形者高，得形遗神者卑。形失易革，神失难知。 

　　后世以笔锋掩书，已自俗谬，至于近代又以墨汁掩书，尤可鄙矣。古人偶然落笔，浓淡失所，所谓不伤于书可尔，若借此遮丑，法果如是乎！ 

　　有馀势则隽，有馀笔则清，有馀楮则宽，有馀意则远。 

　　画得出，竖得出，撇得，点得，辏得，便是书法。 

　　刚柔相济，权正相兼，平险相错，筋肉相着，古今相参，圆阙相让，纤涩相宣，理事相符，意兴相发，字法之能事毕矣。一于刚则不和，一于柔则不振，一于权则不典，一于正则不韵，一于平易则庸，一于险怪则丑，一于筋骨则疏，一于皮肉则俗，一于古则不妍，一于今则不雅，一于圆则描，一于阙则残，一于纤则弱，一于涩则枯，一于理则不通，一于事则不合，一于意则滞，一于兴则狂。理谓字义，事谓字体，意谓用笔结构，兴谓格调机势。 

　　孙过庭曰：初学分布，但求平正；既知平正，务追险绝；既能险绝，复归平正。 

　　姜尧章曰：真书以平正为善，此世俗之论也。古今真书之妙，无出锺、王二家，皆潇洒纵横，何拘平正？唐以书判取士，同时士大夫类有科举习气，加以虞、欧、颜、柳前后相望，入矩应规，无复魏、晋飘逸之气矣。且字之长短小大、斜正疏密，天然不齐，孰能一之？魏、晋书法之高，良由各尽字之真态，不以私意参之耳。 

　　董玄宰曰：小楷法欲可展为方丈者，乃尽势也。题榜书跌宕自在，一如细书，唯米襄阳近之。 

　　梁武帝曰：婉婉暧暧，视之不足，棱棱凛凛，常有生气。 

　　右军曰：十迟五急，十曲五直，十藏五出，十起五伏。 

　　白云先生书诀曰：望之惟逸，发之惟靖。 

　　卢携曰：认势。有一章之势，有一字之势，有一点一画之势。 

　　翰林粹言曰：学古人书，得形体不如得笔法，得笔法不如得气象，须因其近似而习之。 

　　董内直书诀曰：左欲去嘴，右欲去肩。乍徐还疾，忽往复收。
