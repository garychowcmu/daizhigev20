
 宝章待访录  宋 米芾

     汉河间宪王购书必录古简，梁武元、隋唐文帝金题玉躞、锦质绣章、破纸断麻取而华国。天宝以后，或进书得官，亦知上笃好。
     本朝太宗混一，伪邦国书皆聚。然士民之间尚或藏者，既非宝鉴，皆以世传，闻见浸多，惧久废忘，因作《宝章待访录》，以俟访图书使焉。元丙寅八月九日。
     ○目睹
     △晋右军王羲之书《雪晴帖》
     右真迹在承务郎吴郡苏激处，集贤校理舜钦子也。帖尾有古跋、君倩字及褚氏字印。
     △陈僧智永真草书《归田赋》
     右真迹在襄阳魏泰处，故南昌人装题曰：“虞世南白麻纸。”有古跋曰：“开成五年，白马寺临一过潭记。”某官潭，泰游湖外，携行赏跋累日。
     △唐率更令欧阳询书《卫灵公天寒凿池帖》
     右真迹麻纸，在魏泰处。
     △唐彭王傅徐浩书张九龄《司徒告》
     右真迹用一尺高绢，书多渴笔。词云：“正大厦者，柱石之力；匡帝业者，辅相之功。生则保其雄名，没犹称其盛德。”今在其孙曲江人岭南县令张仲容处。某官于桂林，借留半月，仍以纸覆裹，欲为重背，仲容惜其印缝古纸不许。九龄《神道碑》亦浩书。
     △唐中书令褚遂良《枯木赋》
     右唐粉蜡纸拓书也，在承议郎合肥魏伦处，收以为真迹，魏氏刻石。某官杭过润，借观于甘露寺。
     △唐太师颜真卿书《送辛子序》
     右真迹楮纸书，在宝文阁学士谢景温处。前后为好事者以笔描二大印，其文乱，仍书“铉”字，其中幸不合缝，鉴非铉笔，甚累墨宝。某佐宝文于潭，屡经赏阅。
     △陈僧智永《千文》
     右唐粉蜡纸拓书，有古跋云：“契阔艰难，不敢失坠，信好事也。”在前国子监直讲杨褒处，得于外舅王安国。某元丰五年过金陵见之。内二真字双钩填者，然人犹未信为拓焉。
     △陈僧智永《千文》
     右楮纸书，唐人临写，在宣德郎陈处。恭公侄作梵夹册，虽非真迹，秀润圆活逼真，今已罕得。某尝三阅。
     △智永《千文》半卷
     右黄麻纸，唐人临书，在刑部尚书丹阳苏颂处。
     △王右军《兰亭燕集序》
     右唐粉蜡纸双钩摹本，在苏激处。精神笔力毫发毕备，下真迹一等。此几冯承素辈拓赐大臣者。舜钦父集贤校理耆购于蜀僧元霭。某与激友善，每过，公必一出，遂亲为背饰。
     △唐太师颜真卿《乞米帖》
     右真迹楮纸在朝请郎苏处。度支郎中舜元子也得于关中安氏。士人多有临拓本。此卷古玉轴，缝有舜元字印，范仲淹而下题跋。某尝十余阅。
     △唐率府长史张旭四帖
     右真迹在杭州陆氏，大姓也。旧有五帖：第一秋深，第二前发，第三汝官，第四昨日，第五承须。今所存四帖，“汝官”后有一古印文记，不可辨。“昨日”、“承须”二帖，襞纸也。陆氏子素从奉议郎关景仁学，关因借抚三大帖，余见石本于镇戎军。及冠，官桂林，朝奉大夫关杞为使者语及，始知石在关氏。二十五，官潭，杞通判州，以石本见寄。三十五，官杭，而景仁为钱塘令，陆氏子登进士第者来谒，与关谢而阅之。既见真迹，独“秋深”一帖诘之，良久，颦蹙而言：嘉中，太守沈文通借观，拆留不还，自此不复借出，因亦不复借阅。遣工抚得之即归，诘遘弟，时为郡从事，乃言在其侄延嗣处，后复得阅，今归余家。
     △王右军《来戏帖》
     右麻纸，六朝人所临写，旁注小真字数枚，复以雌黄覆之。在苏州故相丁谓孙景处，后以一万质于郓州梁子志处，故相梁适孙也。又有《唐双钩抚帖》，亦在丁景处。某皆有题跋。
     △韩择木八分
     右真迹楮纸，在丁景处。第二行书官位，以大字改为中字。
     △唐太师颜鲁公书名两字
     右真迹书岭南刺史绫告，在朝奉郎临江许彦先处。
     △唐辩才弟子草书《千文》
     右黄麻书，在龙图阁直学士吴郡滕元发处。滕以为智永书，某阅其前空两才字，全不书，固以疑之；后复空永字，遂定为辩才弟子所书，故特阙其祖师二名耳。
     △唐虞世南《枕卧帖》
     右双钩唐模本，在朝奉大夫钱塘关杞处。上有储氏图书古印。关尝谓某曰：昔越州一寺修佛殿，于梁栋内龛藏一函古抚数十本，所可记者，王右军《十七帖》，世南《枕卧帖》、《十斗九帖》，褚遂良《奉书宁帖》，上皆有储氏图书字印，致功精绝，毫发干浓毕备。关与僧善购得《枕卧》、《十斗九》、《书宁》三帖。
     △唐秘书少监虞世南《积时帖》
     右古双钩摹本，在承议郎洛阳李熙处。翰林学士维之孙亦缝有储氏印，某借抚石。
     △唐僧高闲草书《千文》
     右楮纸真迹，在承议郎李熙处。
     △唐礼部尚书沈传师书《道林诗》
     右在潭州道林寺四绝堂，以杉板薄，略布粉，不盖纹，故岁久不脱。裴休书杜甫诗，只存一甫字。某尝为杜板行以纪其事。沈牌，某官潭借留书斋半岁，拓得之石本为抚石。僧希白务于劲快，多改落笔端直，无复缥眇萦回飞动之势。
     △唐太子率更令欧阳询书荀氏汉书节
     右楮册小楷，在潭州南楚门胡氏淳处。
     △唐欧阳询书道林之寺牌
     右在潭州道林寺。笔力险劲，勾勒而成，有刻板本。又江南庐山，多裴休题寺塔诸额，虽乏笔力，皆种种可爱。
     △羲之《千文》
     右楮纸书字，笔力圆熟。在宣州观察支使王仲诜处，故相圭之侄。谬题贺知章书四字于韵字下，非也。
     △颜鲁公顿首夫人
     右真迹楮纸，破烂过半，在驸马都尉王晋卿家。
     △孙过庭草书《千文》
     右真迹黄麻纸书。缝有梁秀收阅字印、王氏图书四字，随圈四转，其异制也，在如上。
     △怀素诗一首
     右真迹绢书，在王晋卿第。
     △张长史虎儿等三帖
     右楮纸真迹，同上。
     △晋武帝、王浑、王戎、王衍、郗、陆统、桓温、陆云、谢安、谢万等十四帖
     右真迹在驸马都尉李公第。武帝、王戎书字有篆籀气象，奇古，墨色如漆纸，皆磨破，上有开元二字，小印太平公主胡书，印美哉，不可得而加矣，世之奇书也。王涯永存珍秘印、殷浩之印、梁秀收阅古书记字印。内郗一帖即阁本法帖所录者。昔使王著取溥家书，与阁下书杂模，此卷中独取两行，余在所弃，哀哉。谢安《慰问帖》字清古，在二王之上，宜乎批子敬帖尾也。
     △晋谢奕、谢安、桓温三帖
     右真迹，麻纸书，在李公家。上有钟绍京书印、窦蒙审定字印印。谢安一帖，为后人恐墨淡，复用深墨填过，使人惋怛，与前卷并有绢帖书爵号，自为名笔。
     △黄素《黄庭经》
     右同上字札，古无褚薛体，殆六朝人所作。缝有钟绍京印，后有陶汉时跋云：“此《换鹅经》也。”甲戌九月十一日，百计取得此书，详观，诚无唐盛时，是锋笔行书，虽恐非右军，诚尔。界行有钟绍京书印，二字小印卷末，真写胎仙二字，用陈氏图书印印之。又有钱氏忠孝之家印纸，跋云：“山阴道士刘君以群鹅献右军，乞书《黄庭经》，此是也。”逸少真书此经与《乐毅论》、《太史箴告誓文》累表也。《兰亭》、《洛神赋》皆行书，其他并草书也。草十行敌行书一字，行书十行敌真书一字耳。又续题云：“此乃明州刺史李振景福中罢任，过浚郊，遗光禄朱卿。朱卿名友文，即梁祖之子，后封博王，王薨，予获于旧邸，时贞明庚辰秋也。晋都梁苑，因重背之。中书舍人陶记。”是日降麻，以京兆安彦威兼副都统。米某跋云：“印小字，乃唐越公钟绍京印也。”此书在李太师第，固是甲观。
     △颜鲁公、郭定襄《争坐位第一帖》
     右楮纸，真迹，用先丰县先天广德中牒起草，秃笔字，字意相连，属飞动诡形异状，得于意外也。世之颜行第一书也。缝有颜氏守一图书字印。在宣教郎安师文处，长安大姓也，为解盐池句当官，携入京，欲背，予得见之。安自云：“季明《文鹿脯帖》在其家。”
     △晋王右军《稚恭进镇帖》
     右麻纸书迹，后有太常卿萧题跋，在前著作郎丁仲修处。
     △晋王羲之《官奴帖》
     右双钩，麻纸本，亦在王仲修处。
     △唐张右史季明《贺八清鉴等帖》
     右楮纸，真迹，笔法劲古，不类他书，世间季明第一书也。在承议郎苏液处，世多刻石。
     △怀素《千文》
     右绢书，真迹，在苏液处，沈遘刻板本是也。
     △怀素书《任华草书歌》
     右真迹，两幅，绢书，字法清逸，歌辞奇伟，在驸马都尉王晋卿第。尚方有 三幅，乃其后幅，适完尝请出第，观复归尚方。
     △李邕《多热要葛粉帖》
     右白麻纸，真迹，上有唐氏杂迹字印、陈氏图书字印、勾德元图书记字印，紫微舍人石扬休物，今在其孙前宿州支使夷庚处。前一帖与光八郎谢惠鹿帖真迹， 余过甬上，于夷庚处购得之。
     △怀素草书《祝融高座帖》
     右绢书，两行，此字入神，石紫微尝刻石，有六行在，不见前四行。问夷庚，云：“在王洙参政家。”此亦为其子弟购去矣。
     △陈贤《草书帖》
     右六七纸，字奇逸难辨，如日本书。上亦有唐氏杂迹字印，在驸马都尉李公家。
     △颜真卿《祭叔濠州使君文》
     右真迹，楮纸，书改抹多，在长安。安氏子师文携至京。
     △颜真卿《疏拙帖》
     右麻纸书，真字，清劲秀发，亦与李大夫，时颜责硖州别驾，此颜第一帖也。
     △怀素三帖
     右绢帖，云贫道胸中如刀刺。第二帖见颜公，第三帖律公发，怀素不与，世 之第一帖也，亦见于师文。
     △怀素自序
     右在湖北运判承议郎苏泌处。前一帖破碎不存，其父舜钦补之。
     △庾翼帖
     全福上有窦蒙审定印。
     张芝、王翼二帖非真。
     △虞世南《汝南公主墓志》
     △欧阳询碧笺四帖，草圣
     △颜真卿与李大夫奏事张溆二帖
     △怀素草书三幅，杨凝式书三帖
     △皇象急就唐抚奇绝
     右在故相张公齐贤孙、名直清、字汝钦处，今为楚州山阳主簿。
     △王右军《相温破羌帖》  有开元印，唐怀充跋。
     右笔法入神奇绝，帖与王仲修学士家《稚恭帖》同是神物，有开元印，怀充 跋。在苏澄道渊之子之纯处，今为歙州判官。
     △王献之《送梨帖》，有黎氏印，连柳公权跋。王右军《言叙帖》两行有贞 观半印，徐僧权字。
     右在左藏库副使刘季孙处，据柳公权跋，于唐太宗书前杂出献之书，乃将其 父书却粘于献之帖后云。又一帖，柳误以父为子矣，况不知书者乎。
     △李邕四帖，内一幅碧笺，有唐氏杂迹印，勾德元图书记印、陈氏图书印， 与石夷庚所藏《多热帖》同。
     右在章子厚家。
     △王右军《笔阵图》，前有自写真，纸紧，薄如金叶，索索有声。
     右同上，章公自云：借于赵竦。今为蔡河拨发。
     △王右军《纸妙笔精帖》，有贞观印。王太令《日寒帖》，有唐氏杂迹印。     右故相王曾家物，在其孙景融处，后为前龙图待制沈括存中取之。古跋，右 军作，羊欣大令作，薄绍之仍将大中岁跋刮去数字，填为薛邕记之。而故相薛居 正题曰：“和傅遗余。”此盖和凝为薛氏故物，归居正耳。唐太宗雅不喜子敬书， 故时人以他名名之以应募。所谓绍之书，曰：乃于耳字不刮去，及不次献之顿首， 字犹在，一分许可识。大中所跋，既不能辨，复为不鉴之人所收，遂使至宝永失 其真，吁可痛也。
     ○的闻
     △唐僧怀素自序
     右在朝奉郎苏液处，杭州沈氏尝刻板本。泌、激皆舜钦子。苏氏自参知政事 易简之子耆，耆子舜钦，钦之子激，四世好事有精鉴，亦张彦远之比已。上三事， 并激云见之。
     △洪元慎集右军越州两碑
     右真迹，在越州僧正子文处。尝通许借，未果。
     △褚遂良书《黄庭经》
     右闻绿绫所书，丁谓孙倩处。质在无锡民家，士多因邑官借出。
     △王右军书家谱
     右在山阴县王氏家，越州教授王涣之以书抵某，具言有此书。
     △虞世南书经
     右同上，在越州上虞。
     △晋中令王献之《己复此节帖》
     右在朝请大夫新昌石元之家，关景仁屡见之，尝抚石。某见两本，字札精妙。
     △虞世南书《汝南公主铭》起草
     右在通直郎洛阳王护处，见抚本。给事中举元子云：真迹在洛阳好事家，有 古跋。
     △欧阳询四帖
     右同上。
     △颜鲁公书《韵海》
     右闻大书朱字，鲁公书小字，他人作苏驹云。在其父刑部尚书处。
     △柳公权书《柳尊师墓志》
     右真迹，在钱塘唐垌处。
     △张长史《千文》三帖
     右同上，模石乃李师中也，洛阳人。
     △欧阳询《鄱阳帖》
     右同上，模石在灵隐寺。
     △褚遂良临王右军二帖
     右同上，并自云，未肯轻出。
     △《老子西升经》，褚遂良书，阎立本画
     右在观文殿学士洛阳冯京处。
     △晋王恽《真草帖》，晋张翼帖，宋阮研帖，宋萧思话表文，帝批答
     右在驸马都尉李玮处。某并见石本，后见李云：“在高桥杨氏。”未获见。
     △颜真卿《寒食帖》
     右绫纸书，在中书舍人钱勰处，世多石本。
     △王右军《玉润帖》
     右苏州教授闾丘吁云：在承议郎建安王实处。有古跋。令装书人背，久不还。 及剪却半跋，皆唐名公也，付理不可得，匠人愿陪四十千，即知其切，真得金已 多。
     △兰亭抚本
     右正议大夫章跋，苏激所收兰亭云，此与吾家所收同。
     △褚遂良《奉书宁帖》
     右在关杞，某见石本。
     △晋葛玄飞白天台字
     右见石本，真迹闻在台州。
     △唐东宫长史陆柬之书《十八学士赞》
     右西京留台王云：在舍弟圭处。
     △唐高闲书令狐楚诗
     右真迹，在户部尚书康季常家，某见石本在湖州。
     △欧阳询二帖
     右在朝议大夫晁端彦处。其本与苏州进士周沔。
     △怀素书萧常侍日下三帖
     右同上。
     △宋羊欣、宋翼二帖，并褚令模兰亭
     右见中书舍人苏轼云：在故相王随之孙景昌处。抚石在湖州墨妙亭，屡见石 本，今在沈存中括家。
     △柳公权《紫丝ヒ兰亭诗》二帖
     右待制王广渊抚石，跋云：龙图大谏李公帅府暇日出书，请抚石。李师中也， 洛阳人。
     △张长史全本《千文》
     右见临淮令曾孝蕴云：在京师谢氏，亦宝文公远族也。
     △颜鲁公帖一轴五幅
     右见湖州巡检供奉官石裔驸马之孙云：在其兄处。
     △王子敬帖
     右宣义王硕云：其父所收，未得将出。


