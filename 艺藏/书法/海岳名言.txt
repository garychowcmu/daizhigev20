《海岳名言》 宋 米芾　

　　历观前贤论书，征引迂远，比况奇巧，如“龙跳天门，虎卧凤阁”，是何等语？或遣词求工，去法逾远，无益学者。故吾所论，要在入人，不为溢辞。

　　西风：平实之论。

　　吾书小字行书，有如大字。唯家藏真迹跋尾，间或有之，不以与求书者。心既贮之，随意落笔，皆得自然，备其古雅。壮岁未能立家，人谓吾书为“集古字”，盖取诸长处，总而成之，既老始自成家，人见之，不知以何为祖也。

　　江南吴（山完）、登州王子韶，大隶题榜有古意，吾儿友仁，大隶题榜与之等。又幼儿友知，代吾名书碑及手大字，更无辨。门下许侍郎尤爱其小楷，云：“每小简，可使令嗣书。”谓友知也。

　　老杜作《薛稷慧普寺诗》云：“郁郁三大字，蛟龙岌相缠。”今有石本得视之，乃是勾勒倒收笔锋，笔笔如蒸饼。“普”字如人握两拳，伸臂而立，丑怪难状。由是论之，古无真大字，明矣。

　　葛洪“天台之观”飞白，为大字之冠，古今第一。欧阳询“道林之寺”，寒俭无精神。柳公权“国清寺”大小不相称，费尽筋骨。裴休率意写牌，乃有真趣，不陷丑怪。真字甚易，唯有体势难，谓不如画算，勾，其势活也。

　　西风：既云“古无真大字”，何又云“葛洪‘天台之观’飞白，为大字之冠，古今第一”？米老好臆谤古人，由是见之。

　　字之八面，唯尚真楷见之，大小各自有分。智永有八面，已少钟法。丁道护、欧、虞笔始匀，古法亡矣。柳公权师欧，不及远甚，而为丑怪恶札之祖。自柳世始有俗书。

　　西风：柳字故俗，然诬为丑怪恶札之祖，或以为太过。“自柳世始有俗书”，泄愤之言耳，不足为观。

　　唐官告（一作“诰”）在世，为褚、陆、徐峤之体，殊有不俗者。开元以来，缘明皇字体肥俗，始有徐浩，以合时君所好，经生字亦自此肥。开元以前古起，无复有矣。

　　唐人以徐浩比僧虔，甚失当。浩大小一伦，犹吏楷也。僧虔、萧子云传钟法，与子敬无异，大小各有分，不一伦。徐浩为颜真卿辟客，书韵自张颠血脉来，教颜“大字促令小，小字展令大”，非古也。

　　石刻不可学，但自书使人刻之，已非己书也，故必须真迹观之，乃得趣。如颜真卿每使家僮刻字，故会主人意，修改波撇，致大失真。唯吉洲庐山题名，题讫而去，后人刻之，故皆得其真，无做作凡俗之差，乃知颜出于褚也。又真迹皆无蚕头雁尾之笔。与郭知运《争坐位帖》有篆籀气，颜杰思也。刘与欧为丑怪恶札祖，其弟公绰乃不俗于兄。筋骨之说出于刘，世人但以怒张为筋骨，不知不怒张，自有筋骨焉。

　　凡大字要如小字，小字要如大字。褚遂良小字如大字，其后经生祖述，间有造妙者。大字如小字，未之见也。

　　世人多写大字时用力捉笔，字愈无筋骨神气，作圆笔头如蒸饼，大可鄙笑。要须如小字，锋势备全，都无刻意做作乃佳。自古及今，余不敏，实得之。榜字固以满世，自有识者知之。

　　西风：米老自负，不虞为后人笑，此又见之。

　　石曼卿作佛号，都无回互转折之势。“小字展令大，大字促令小”，是张颠教颜真卿谬论。盖字自有大小相称，且如写“太一之殿”，作四窠分，岂可将“一”字肥满一窠，以对“殿”字乎？盖自有相称，大小不展促也。余尝书“天庆之观”，“天”、“之”字皆四笔，“庆”、“观”字多画在下，各随其相称写之，挂起气势自带过，皆如大小一般，真有飞动之势也。

　　书至隶兴，大篆古法大坏矣。篆籀各随字形大小，故知百物之状，活动圆备，各各自足。隶乃始有展促之势，而三代法亡矣。

　　欧、虞、褚、颜、刘，皆一笔书也。安排费工，岂能垂世？李邕脱子敬体，乏纤浓。徐浩晚年力过，更无气骨，皆不如作郎官时《婺州碑》也。《董孝子》、《不空》，皆晚年恶札，全无妍媚，此自有识者知之。沈传师变格，自有超世真趣，徐不及也。御史萧诚书《太原题名》，唐人无出其右。为司马系《南岳真君观碑》，极有钟、王趣，余皆不及矣。

　　智永临《集千文》，秀润圆劲，八面具备。有真迹，自“颠沛”字起，在唐林夫处，他人所收不及也。

　　西风：智永禅师《集字千字文》，更兼以八面开锋，后世米南宫得之，便成大家，世人皆以八面出锋为米颠所创，不知米颠实得于智永禅师。

　　字要骨格，肉须裹筋，筋须藏肉，秀润生，布置稳，不俗，险不怪，老不枯，润不肥。变态贵形不贵苦，苦生怒，怒生怪；贵形不贵作，作入画，画入俗，皆字病也。

　　西风：真知灼见。

　　“少成若天性，习惯若自然。”兹古语也。吾梦古衣冠人授以折纸书，书法自此差进，写与他人都不晓。蔡元长见而惊曰：“法何遽大异耶！”此公亦具眼人。章子厚以真自名，独称吾行草，欲吾书如排算子，然真字须有体势乃佳尔。

　　颜鲁公行字可教，真便入俗品。

　　友仁等古人书，不知此学吾书多。小儿作草书，大段有意思。

　　西风：此段殆有缺字，余亦不明其意。

　　智永砚成臼，乃能到右军。若穿透，始到钟、索也。可永免之。

　　［注］：右军，王羲之。钟，钟繇；索，索靖也。这三人都是晋代名家。


　　一曰不书，便觉思涩，想古人未尝片时废书也。因思苏之才《恒公致洛帖》，字明意俗有工，为天下法书第一。

　　半山庄台上多文公书，今不知存否？文公与杨凝式书，人鲜知之。余语其故，公大赏其见鉴。

　　［注］：文公，王安石。

　　金陵幕山楼隶榜，乃关蔚宗二十一年前书。想六朝宫殿榜皆如是。

　　薛稷书“慧普寺”，老杜以为“蛟龙岌相缠”，今见其本，乃如奈重儿握蒸饼势，信杜老不能书也。

　　学书须得趣，他好俱忘，乃入妙。别为一好萦之，便不工也。

　　海岳以书学博士召对，上问本朝以书名世者凡数人，海岳各以其人对。曰：“蔡京不得笔，蔡卞得笔而乏逸韵，蔡襄勒字，沈辽排字，黄庭坚描字，苏轼画字。”上复问：“卿书如何？”对曰：“臣书刷字。”


