
墨法集要 

　　《墨法集要》，一卷，明·沈继孙撰。继孙，洪武时人，但自署其籍为姑苏，余不可考，惟倪瓒《云林集》有《赠沈生卖墨诗》，序曰：沈学翁隠居呉市，烧墨以自给，所谓不汲汲于富贵，不戚戚于贫贱者也。烟细而胶清，黒若点漆，近世不易得矣，因赋赠焉。时代、姓氏、里贯，一一相符，则学翁殆继孙之字欤。继孙自言：初受教于三衢墨师，后又从一僧得墨诀，遂并録成书。凡为图二十有一。圗各有说。实近代造墨家之所祖也。古墨皆松烟。南唐李廷珪始兼用桐油后，杨振、陈道真，诸家皆述其法。元明以来，松烟所制渐亡，惟是法独传。继孙所制，今不传。其工拙虽莫可考，而此书由浸油以至试墨，叙次详核，各有条理，班班然，古法具存，亦可谓深于兹事矣。世传晁氏《墨经》，其说太畧，而明以来，方氏、程氏诸谱又斤斤惟花纹模式之是，矜不若是书之缕析造法切于实用。録而传之是亦利用之一端，非他杂家技术徒为戏玩者比也。 

 

原序

　　余録墨法既成，客有见者曰，旧传墨谱、墨苑、墨经之类者多矣，又何用録耶！余曰，墨谱诸家皆杂取墨工之言，非身厯手试，文具而已，不足凭也。聊举其一以明之：李廷邽之墨，至宣和间，黄金可得而李墨不可得矣。为世所贵如此。其法秘宻，世无知者，谱乃妄譔之：用数药煮汁，镕鱼胶，和松煤为之，大可笑也！果可信而可从乎？
　　余初制墨时，诸方并试之。用药愈多而墨愈下，其后受教于三衢之墨师，乃并去药，惟胶烟细和熟杵之。墨成，色黒而光，真所谓如小儿目睛也。具礼报之，师拒不肯受，惟戒不扬其姓名，恐乡里同业者知之或怨。时洪武之初也，至今不得再见之。
　　余家自此从其法，以为墨识者谓，墨有古意。余思念师之徳，追忆师之言，继又得一僧墨诀，遂并録之。余非敢求多于墨谱诸家也，身所厯，手所试，知其实之不戾于古墨工也。客闻而善之曰：可谓墨之实録矣。请以实録名之，使人知墨之法，实在此不在彼。其言，实，可信可从，而于墨谱诸家实有补其所未究也。
　　洪武戊寅岁立春日　 吴门沈继孙　序 

 

○浸油

　　古法惟用松烧烟。近代始用桐油、麻子油烧烟。衢人用皂青油烧烟；苏人用菜子油、豆油烧烟；以上诸油俱可烧烟制墨。但桐油得烟最多，为墨，色黒而光，久则日黒一日。余油得烟皆少，为墨色淡而昏，久则日淡一日。

　　每桐油十五觔、芝麻油五觔，先将苏木二两，黄连一两，半海桐皮、杏仁、紫草、檀香各一两，栀子、白芷各半两，木鳖子仁六枚，右（石？）剉碎，入麻油内浸半月余。日常以杖搅动。临烧烟时，下锅煎，令药焦，停冷，漉去柤，倾入桐油，搅匀烧之。今时少有用此浸油法者，姑存其古云。

 

　　○水盆

　　用圆厚瓦盆，内阔二尺一寸，縁阔一尺深三寸半，底平縁直。近縁，开指大一窍，用绵塞住，以备放水。用长木架，髙三尺，阁起水盆。以薄砖七块，遶盆縁排转。盆中央置阔縁瓦烟筒一个，内阔六寸，连縁共阔八寸，髙与盆口相齐。筒内亦置薄砖一块，油■〈角戋〉置各砖块上。底盆口三分侵水，离■〈角戋〉口三分，中央一■〈角戋〉用铁鸭脚穿定灯草。每■〈角戋〉纳灯草讫。然后，倾油。将长柄烟椀盖定，烧之。如盆中水热，则频侵冷水，不可全换冷水。冷，则烟不升上，得烟絶少。但侵水为妙，若水耗亁，要侵满时，去了近縁烟椀油■〈角戋〉各一只，拔去窍帛，放亁再塞住漏斗。倾水换之。仍以油■〈角戋〉烟椀补满。若水积久，生腻浮起，以撘箩去之。盆有油腻亁硬黏定边縁，刀铲去之，清水洗净，方可再用。一法：用杉为槽贮水，底板最厚四向，墙板次之，内长七尺，阔一尺四寸，深三寸半平，中用长木梁一条，界为两路，麻筋油灰黏固缝道，莫令渗漏，槽尾近底处开一圆窍，以备放水。髙三尺櫈两条阁之，砖衬油■〈角戋〉于水内烟椀，两路盖之，每槽用■〈角戋〉椀各二十只，烧法与水盆同。亦有石为槽者。

 

　　○油■〈角戋〉用

　　壮厚缸沙油■〈角戋〉，阔四寸半。平穏阔足，窑水通满者，以薄砖衬髙。顿放水盆内，低盆口三分，不宜太低。低则烟飞散，拘収不住，得烟少。或置水槽中亦然。若用过油■〈角戋〉，内外不净，以竹篼子刮之，次以，稻秆灰揩擦。若更不净，用刀铲净，再以水洗拭亁。一法：不用灰擦，置米饮中煮数沸，刷洗去其油腻。

 

　　○烟椀

　　用淘炼细土烧长柄瓦椀，圆阔五寸三分，深二寸五分，柄长三寸，连柄髙五寸五分，内深潭似釡，必磨砑十分光滑。以椀唇外置瓦盆縁上，内置瓦筒縁上，须椀心正对焰头，罩之椀口，縁涂些姜汁，急手扫烟，若烟椀油污，内外皆便拭净。倘污，烟煤不堪用矣。

 

　　○灯草

　　拣肥大黄色坚实灯草，截作九寸为段，理去短痩，取首尾相停者，每用十二茎，以少绵纒定头于粗板上，以手搓卷，成一条。今实复以少绵纒定尾。夏极热时，减去草两茎，只用十茎搓卷。仍旧用十二茎，则得烟虽多而不良。候卷得四五百条，方用苏木浓汁煎灯草，数沸，候紫色，漉出，晒令极亁，纸褁藏之，毋令尘污，用则旋取。

 

　　○烧烟

　　宜秋深初冬。于明亮宻室上，置仰尘，四向周宻，背处开一小门，髙限挂纸帘，水盆置木架上，盆窍向架外，塞住窍。侵水满砖衬油■〈角戋〉于水内。每■〈角戋〉倾油八方，纳灯草，讫，烟椀盖之勿见。风致烟落，约四五刻，扫烟一度，则一度剔去灯草，逐■〈角戋〉以筋，剪去灯煤，弃于水钵内，否则灯花罩了火焰，烟不能起。以鹅翎扫烟入瓦盆中，经宿始可并聚一室。盖之，须以空烟椀一只，替下有烟椀，扫之。敲碎巴豆三四粒，纳油■〈角戋〉中，发烟焰，得烟多，每日约扫二十余度。扫迟则烟老，虽多而色黄，造墨无光不黒。室中可置水盆十枚，自早至暮烧之，须拣无风之日，若有风或烟房不宻，得烟皆少。夏烟亦老，必频换冷水及减灯草为良。每桐油一百两，得烟八两，此为至能。忌油滴烟中及红烟灯花落烟内，则不堪用。

 

　　○筛烟

　　于宻室中，以手按定细生绢筛子，徐徐摩下小口光净缸内，去其毛翎纸屑，贮于纸糊笼中，绳悬梁间。毋近墙壁以伤湿气。用则旋取。或皮纸糊袋藏之亦佳。烟乃至轻之物，切忌露筛，露筛则飞扬满室矣。

 

　　○镕胶

　　鱼鳔胶用清白如绵者。冷水侵一宿令软。快斧刴碎。每胶一两入巴豆仁五粒，槌碎，与胶和匀。箬叶褁定，紧系之，煮十数沸。去箬叶，乗熟入阔口瓶中，急杵极烂无核，和药汁内，重汤煮化。若用牛皮胶，当拣黄明煎造得法者（有等煎生者煮不化），剉如指面大片子，临用先以些水洒润，候软，方下药汁中，重汤煮化。已上二胶，临镕之际，用慢火煎，长竹箄不住手搅，候之沫消清澈为度。煮化得胶清，墨乃不腻，此最紧要。

　　大法：

　　每用桐油烟十两，正月、二月、十月、十一月、十二月，用牛胶四两半，药水一十两。

　　四月、五月、八月，用牛胶五两半，药水九两半。

　　六月、七月，用牛胶六两，药水九两。

　　每松煤一觔，用牛胶四两或五两，药水四时俱用半觔。

　　春冬宜减胶增水。

　　仲夏季夏孟秋，宜增胶减水。

　　滤胶用细绢，绵滤最佳，若布滤，柤脚并下，制墨有病，药水亦重，绢滤之。

　　鱼鳔胶不可纯用。止可用九分，牛胶一分。鱼鳔若二分，便纒笔难写。

　　世俗见坡诗有“鱼胶熟万杵”之句，便谓墨须用鱼胶。痴汉面前难以说梦。又，货墨者，无一人肯辩其非。诈言鱼胶良是，由是人信为然。堪一笑也。

　　凢使牛胶，必以好牛皮，或做鼓处裁下剰牛皮煎成者，方好。若熟皮家刮下皮屑煎成者，力浅不可堪用。胶好方始有力。可以减觔两用墨，因胶少烟多，故倍加黒，名为轻胶。墨色黒且清利于速售，但年逺久藏，虑恐色退。若造久藏墨，须用桐油，烧烟十两，陈年牛皮四两半，陈年鱼胶半两，秦皮苏木各半两，煎浓汁，捜和蒸杵制之，岁久愈黒愈坚矣。予旧时，荆溪吴国良所造牛胶墨，至今五六十年，俨如古墨，何言牛胶之墨不善耶。世有造热胶墨者，非胶带热下也。于镕胶之时，倾药水在内，候胶煮得清熟。若药水耗少，更添得所方可，捜烟必上甑蒸透，硬剂杵成，熟剂取出，用力揉软，才堪丸擀上印，如此造者。谓之热胶墨，也有造冷胶墨者，非胶待冷下也。但以胶投药水中煮化，不问清浊生熟，倾入烟中团得成剂便上印脱，不蒸不杵，以此，胶力不匀，姿质顿劣，如此造者，谓之冷胶墨也。凢造胶制墨，宜在正月、二月、十月、十一月，余月造者，大热，则造胶不凝，制墨多碎；大寒则造胶冻瘃，制墨断裂。小墨尚可，大墨决不可为也。

 

　　○用药

　　用药之法，非惟增光、助色、取香而已，意在经久，使胶力不败，墨色不退，坚如犀石，莹泽丰腴，腻理可爱。此古人用药之妙也。药，有损有益，须知其由。且如緑矾、青黛作败，麝香、鸡子青引湿，榴皮、藤黄减黒，秦皮书，色不脱，乌头胶力不隳，紫草、苏木紫、矿银、朱金箔助色发艳，俗呼艳为云头，鱼胶增黒，多则胶笔锋，牛胶多亦然。又，无云头色少黒，鱼胶牛胶皆陈久者，好。有用羣队香药，以解胶煤气者，但欲其香，不知为病，损色且上甑一蒸之后，香气全无，用之何益。惟入蔷薇露者，其香经久不歇。其次，则丸擀之时，旋入脑麝。天气冷时，隔宿浸药，暖时当日五更浸药，皆浸至辰巳间，带药入锅，煎至浓稠，绢滤去柤，矴清逼出，浓脚用之，先以胶烊开，次下研细杏仁搅匀，细绢抆去柤脚，入前净药汁内，重汤煮化，捜烟造墨，荫亁试之，无泛沫，不腻，药有当研为细末旋和入剂中者，脑麝、朱砂、藤黄、螺青、金箔之类也。然，欲墨之黒，一须烟淳，二须胶好而减用，三须万杵不厌。此不易之法，不可全藉乎药也。

 

　　○捜烟

　　秤净烟一觔于白瓷盆。盆置櫈上，取煮化胶药汁，乗热以绵滤下烟之中央，急手捜匀，便入捜如细砂状，宁亁勿湿，捻作球子，如盆底有烟胶粘定，随即铲下，捻聚与球子，以布共褁，上甑蒸之，大墨最难捜和，只宜于软，硬则燥裂，手剂及有纹墨剂宜半软。脱子墨剂宜极软。硬则难脱，不美满。洗光墨剂，亦宜软。贵在揉搙，多则墨无病，当于正月、二月、三月、九月、十月、十一月为之，余月非宜也。

 

　　○蒸剂

　　用瓦甑或木甑嵌在锅中，底下水莫近甑，甑底以篾衬满，取前布褁球子入甑，箬■〈匚外赣内〉盖之四围，毋得走气，猛火蒸之，约十数沸，候甑内气合，■〈匚外赣内〉上汗下如雨，方可取出，乗热入臼杵捣。蒸时不可间断火气，生熟不匀，一剂必作三次，替换蒸之，若杵后仍复亁硬，洒些药汁再蒸，或秤下块子，停久凝硬，锤打。不软、揉搙不开者亦再蒸之，始可用度。

 

　　○杵捣

　　用青石臼一枚，外不拘方圆，内深圆光滑如釡，檀木为杵，长六尺余。取蒸透球子倾臼中，乗热以手按平，徐徐杵打俱实，乃使二人互杵捣之，捣得成熟均匀，分一半蒸，留一半捣，候捣得熟，却换出甑中者捣之，如此互换蒸捣，得十分成熟，方可住捣。贵在捣得四向卷起如椀楪，乃折转四角再捣，假如辰时下臼捣起，捣到午时，方为成熟，块剂常要捣温，休得迟慢，凝并定了。若块剂辊出难捣，再用一人以木锹捺住捣之。倘亁燥黏杵，洒药水少许于剂上，不可多。约杵七八百杵或千杵，柔软成熟为度。古语云，捣不厌多，愈捣愈坚，此其法也、出臼后，乗热搓为条子，任意大小。作剂，秤之迟慢则凝硬难搓矣。

 

　　○秤剂

　　取出臼成熟块子，置桌上搓揉，作长条，湿布宻褁，纳温暖釡中，旋取出，切为小块，秤架上每段秤凖，凢湿剂重一两四钱者，亁之，则得一两余。皆仿此秤之。放瓷瓶中，湿布罯盖，或顿汤内逐块取出锤炼。

 

　　○锤炼

　　用五人，相次各备铁碪铁锤。每人取剂一丸，铁钳夹定，置于碪上，锤二百余下，麤剂方成。光剂，再锤二百余下，光剂始成。硬剂：再锤二百余下，硬剂方成。熟剂与麫剂相似方可丸擀，锤时，若亁燥黏杵，畧蘸些药汁润之。古语云，一锤一折斗手捷，是此法也。

 

　　○丸擀

　　以锤炼成熟剂子，于光滑硬木桌上，抟揉软，逐块旋入脑麝，再加抟揉匀，方可丸擀。所贵一气搓得成就为善。若搓不熟，则生硬核，或开裂缝，犹如炭纹。剂不可冷，冷则亁硬难搓，不能沾黏成就，剂大难搓，假如四两重者，须分作两块，各人搓一块，候搓得熟，却并作一块再搓，方可丸擀。急手为光剂，缓手为皴剂，一丸即成，不利于再，必搓得如弹子圆滑，无丝毫折缝，方以抟板擀成形制，端正捺平，乃上印脱，更入后项香料，久逺研磨，香韵不退，蔷薇露、麝香片脑，右为细末，再乳如粉，无声为度。每入少许，丸擀。

　　○様制

　　墨之式様，当取则于古人。无大小厚薄之限，盖厚大利久，薄小利渐，厚大难工，薄小易善。故墨工不喜为厚大。然太大，则不便于用，太小则难以得色。要之，厚大虽可贵，不若三四两者，得其中也。古墨形制，多有纹理，可尚其法。秘而不传鲜有知者，兹恐久后湮没，笔于此编庻传不朽也。

　　斜皮纹法

　　搓揉块子，十分成熟，抟为弹丸，置当风处，少顷，却轻轻左揉，转成纹擀长捺平，便上印板、印讫、取起，停■〈日良〉性定，乃入灰池。

　　古松皮法

　　如制八寸长之墨，只擀六寸长条子，用纸帘辊动烘之，若欲麤纹，紧火烘；细纹，慢火烘。待皮面稍亁，以抟板松（上声读）长八寸，用力压平，即成纹也。候冷，入灰荫亁刷净，随意刻字塡金。

　　金星纹法

　　以软剂抟为弹丸，浓胶水畧润皮面，金薄褁满，置当风处，少顷，候稍亁，向左揉转成纹，擀长捺平，不用板印，纸衬入灰，候亁，不用蜡刷，以玉砑光，随意刻字塡青。

　　银星纹法

　　与前金星纹法同，但改用银箔褁。

　　罗纹法

　　脱子，不拘方圆，以稀眼硬生罗，依脱子大小，剪下，胶水黏在脱内，上下两面皆用，或只用一面亦得。取软光剂子擀长捺平，依脱内大小一体嵌下，用力压实，取出纸衬，入灰荫亁，刷光，任意刻字或就刻字脱内。

　　嵌金字法

　　先镕化牛胶，以少许姜汁和匀，笔蘸涂刻字内，候亁，以金箔量大小，吹上纸，覆半时，新散毫笔拂净，则金字粲然，此法最妙。

 

　　○印脱

　　抟板，长一尺一寸，阔三寸，厚一寸，字板长一尺，捺板如其长，并要平正光滑，以枣木为之。以抟板，推擀成形制，置字板上，以捺板平，平下印之若造脱子，大墨最难得，剂子满，脱内又难得实，须用压麫床坐木担压之，方得四围都到棱角美满。

 

　　墨脱之制。七木辏成，四木为墙，夹两片印板在内板，刻墨之上下印文，上墙露笋用■〈木〈户外睘内〉〉，下墙暗笋嵌住墙，末用木篐之，出墨则去篐。

 

　　○入灰

　　荫墨，须用稻秆灰淋过者，名曰败灰。其灰作池，无性不猛。日中晒亁，罗细，用之以木方盘为灰池。不问四时天气，底灰皆用一寸以上，面灰用一寸以下，灰要摊平，不要捺实，实则不能渗湿荫。小墨不必纸衬，大墨必须纸衬为佳。一免损色，二免灰入墨纹。每日一度换灰，须以一半亁灰，一半旧灰，和匀用之。不可见风，见风墨断。出灰太软，亦断。出灰太亁，则裂。不软不硬，始可出灰。出灰之后，以刷刷净，便以脑麝锡合灌之，纸褁藏之，若风中吹■〈日良〉，则墨曲裂。须记下荫出荫。

　　日期凢二月、三月、八月、九月，灰池可荫二层。

　　四月、五月、六月、七月，可荫一层。

　　十月、十一月、十二月、正月可荫三层。

　　且，如荫三层者，先铺底灰一寸，排墨一层，又铺灰一寸，排墨一层，又铺灰一寸，排墨一层，却，铺灰一寸盖之，此为三层也。春冬荫一钱二钱重者，一日两夜出灰。夏秋荫，则一日一夜出灰。春冬荫一两二两重者，二日三夜出灰，大畧如此，亦难太拘日期。但以墨相击，其声亁响，即可出灰。此是荫松烟墨法。若荫油烟墨，当稍迟出灰。盖油烟墨，元用药水倍多于松烟墨，故亁迟也。夏宜髙屋阴凉处荫之，冬宜宻室向阳处荫之。冬灰宜厚，夏灰宜薄，夏秋蒸湿之时，胶怕蒸败，最难制墨，可停造也。深冬极寒之时，胶怕冻败，亦难造也。冬月湿剂莫久停几案，急急入荫，久荫出灰迟者，则粗白如松烟色，终刷不光。灰湿则晒，天阴则炒，冬寒荫室中，昼夜不去火，然火大火暴，皆为墨病，须审用之也。荫大墨法，先用稍亁灰铺平底下，以纸上下衬墨，以灰盖之。经一日取出，别换润灰。如前，纸衬灰盖，一日一度换灰换纸，约五六日，候墨亁时，不用纸衬，只以墨入亁灰。假如辰时一换，午时一换，戌时一换，一日三度亁灰换之。约五六日，候墨十分亁讫，取出刷净，且未可上蜡厚纸褁起，无风处半月之后，方可见风。凢治造半觔重墨，宜用此法。

 

　　○出灰

　　取墨出灰，刷净，排细筛中，阴■〈日良〉一两日。再刷净，置当风处吹■〈日良〉一两日，候表里彻亁，以麤布擦去浮烟。硬刷蘸蜡刷光为度。墨亁硬，刷则光泽有色；未亁而刷，则皮面灰色，永刷不黒。惟水洗砑光者，明亮如漆。

 

　　○水池

　　石池贮水，其上置板，板上置墨，以旧细草鞋底，蘸些水摩擦。今墨平整绢帛拭净，停■〈日良〉候亁，刷过，麄布擦光，马脑石打砑，讫，囊贮悬于髙处，候彻亁，纸褁藏之。每俟晴明时，取出亁帛，拭过，风中■〈日良〉片时，收之。若蒸湿时，畧用火焙，但如人体之温，不可热也。经三两夏，过胶性，亁透，渐自不蒸，初出灰墨，亦可以焙，焙法：于焙笼下置一枚纸，灰缸深埋，熟炭团一个，徐徐焙去湿气，杉匣藏之，外用黒光漆，内不漆，置床上近人气处，以熟漆畧刷墨上，免湿蒸侵也。若制下新墨，便经一蒸，精华尽去，不堪用矣。

 

　　○试研

　　墨徐徐上下直研，自然无沫清彻，若急急纵横乱研，自然生沫渍腻，善墨研之如研犀，恶墨研之如研泥。李阳冰云：用则旋研，毋令停久，停久则尘埃相杂，胶力隳亡如泥，不任下笔矣。墨色以紫光为上，黒光次之，青光又次之，白光为下矣。光之与色不可偏废，以久而不渝者为贵。惟忌胶光，不取也。古墨多有有色而无光者。盖因蒸湿败之使然。非善者也。其善者，黯而不浮，明而有艳，泽而无渍，是谓紫光墨之絶品也。以墨试墨，不若以纸试墨。或以砚试，或以指甲试者，皆未善。东坡云：世人论墨，多贵其黒，而不取其光，光而不黒，固为弃物。若黒而不光，索然无神彩，亦复无用。要使其光清而不浮，湛湛如小儿目睛，乃为佳也。霉天用墨研过，便拭亁，免得蒸败。凢用墨须滴水研之，不可以墨入砚池拥水研也。



  
