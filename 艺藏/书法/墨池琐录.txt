墨池琐录　明　杨慎

提要
序
刻墨池琐录引
卷一
卷二
卷三
卷四 
 
提要

　　《墨池琐录》四卷，明杨慎撰。慎有《檀弓丛训》，已著录。王世贞《名贤遗墨》跋曰：慎以博学名世，书亦自负吴兴堂庑。世传其谪戍云南时，尝醉傅胡粉，作双髻插花，诸伎拥之游行城市。或以精白绫作裓，遗诸伎服之。酒间乞书，醉墨淋漓。人每购归，装潢成卷。盖慎亦究心书学者。此书颇抑颜真卿，而谓米芾行不逮言。至赵孟頫出，始一洗颜、柳之病，直以晋人为师，右军之后，一人而已。与王世贞吴兴堂庑之说合。知其确出慎手。中间或采旧文，或抒己意，往往皆心得之言。其述张天锡《草书韵会》源流，及小王破体书，亦兼有考证。至汉司隶杨厥碑字之类，偶尔疏谬者，已驳正於洪适隶释条下，兹不具论云。  
　 
序

　　壬申之春，读书小憩，偶于他处案头见杨升庵墨池琐录一册，其于六书之旨以及千载之名留金石者，无不辨晰源流，如离娄督绳、公输削墨而无可指议。余纵观之，不忍释手，询之，则藏板磨灭久矣。因急假以付剞劂氏，以广流传，俾后之好古者犹识先生艺事之粹美云。时嘉庆壬申春二月中旬。 

　　金陵小云谷朱照廉识  
　 
刻墨池琐录引

　　慨古书学不传，后世乐简便自肆，篆隶行草，惟宗晋宋，云书虫篆，讵识所由，玩细忘远，士生于其间，岂特艺然哉。升庵先生，今之子云，博雅探奇，洞视今古，心画心声，天人相契，兼总字源，时出奥语，议论精确，引喻明当，盖深究六书之旨而有志三代之上也。今年秋，予谪判是邦，过从请益。谓予曰：兹编群秽，千载之正始存焉。予唯先生蚤岁灵慧，忧患以来，敷文析理，雄篇雅什，布满滇云，此则游艺之一也。爰刻置郡斋，传之海宇，期与好古之士共览焉。 

　　嘉靖庚子冬十月三日，玉林山人成都许勉仁书  
　 
卷一

　　锺太傅云：多力丰筋者胜，无力无筋者病。卫夫人云：意在笔前者胜，意在笔后者败。 

　　王羲之《笔势图》云：书虚纸用强笔，书强纸用弱笔，强弱不等，则参差不入用。用墨者，墨不过三分，不得深侵，毛弱无势。 

　　姜白石云：真多用折，草多用转。折欲少驻，驻则有力。转不欲直，直则不遒。然而真以转而后遒，草以折而后劲，不可不知也。又曰：真贵方，草贵圆。方者参之以圆，圆者参之以方，斯为妙矣。 

　　欧阳询云：虚拳直腕，指掌齐空，分间布白，勿令偏侧。墨淡则伤神彩，太浓则滞锋毫。肥则为钝，瘦则露骨。 

　　怀素与邬彤为友，尝从彤受笔法。彤曰：张长史私教彤云：孤蓬自振，惊砂坐飞。余自是得奇怪，草圣尽于此矣。颜真卿曰：师亦有自得乎？素云：吾观夏云多奇峰，尝师之。其痛快处，如飞鸟出林，惊蛇入草，如遇拆壁之路，一一自然。真卿曰：何如屋漏雨痕？素起握真卿手曰：得之矣。 

　　董内直《书诀》曰：无垂不缩，无往不收，如悬针，如折钗，如壁拆，如屋漏痕，如印印泥，如锥画沙。左边短必与上齐，右边短必与下齐，左欲去吻，右欲去肩。指欲实，掌欲虚。 

　　李萃云：用笔在乎虚掌而实指，缓纫而急送。意在笔前，字居笔后。 

　　山谷云：心能转腕，手能转笔，书字便如人意。又曰：大字难于结密而无间，小字难于宽绰而有馀。又曰：肥字须要有骨，瘦字须要有肉。皆三昧也。 

　　米元章云：字要骨格，肉须裹筋，筋须藏肉。 

　　智果心成颂：覃心一字，功归自得。盈虚统视连行，妙在相承起伏。张怀瓘云：临仿古帖，毫发精研，随手变化，得鱼忘筌。晦翁云：放意则荒，取妍则拙。皆得书诀之妙。 

　　范成大云：古人书法，字中有笔，笔中无锋，乃为极致。宋潜溪跋张旭书酒德颂真迹云：出幽入明，殆类神鬼雷电。余尝见其千文数字，信然。 

　　张怀瓘云：古人篆籀，书之祖也，都无节角，盖欲方而有规，圆不失矩。如人露筋骨，是乃病也。夫良工理材，斤斧无迹。今童蒙有棱角，岂谓是哉。棱角者，书之弊薄也；脂肉者，书之滓秽也。婴斯病弊，须访良医。 

　　丁道护襄阳启法寺碑最精，欧、虞之所自出。北方多朴而有隶体，无晋逸，谓之毡裘气。盖骨格者，书法之祖也；态度者，书法之馀也。毡裘之喻，谓少态度耳。 

　　书法唯风韵难及。唐人书多粗糙，晋人书虽非名法之家，亦自奕奕有一种风流蕴藉之气。缘当时人物以清简相尚，虚旷为怀，修容发语，以韵相胜，落华散藻，自然可观。可以精神解领，不可以言语求觅也。 

　　得形体不若得笔法。学字如女子学梳掠，惟性虚者尤能作态度也。世之学阮研者，不得其骨力婉媚，惟见挛拳委曲；学薄绍之者，不得其婉妍渊微，徒似其经营险急。所谓丑女效颦，见者必走也。 

　　行行要有活法，字字要求生动。 

　　小心布置，大胆落笔。 

　　篆尚婉而通，隶欲精而密，草贵流而畅，真务简而便。此四诀者，可谓鲸吞海水，尽露出珊瑚枝焉。 

　　入道于楷，仅有三焉：化度、九成、庙堂耳。 

　　草书有圆无方，有直无横。 

　　山谷云：入则重规叠矩，出则奔辙绝尘。尽书法矣。 

　　草书尤忌横直分明，多则字有积薪束苇之状，而无萧散简远之气。草不兼真，殆于专谨；真不通草，殊非翰理。譬之良马，磬控纵送，不尔蹶矣。古称锺繇隶奇，张芝草圣，孙过庭遂疑其偏，不知乃似孟子不言易而善用易也。 

　　郑子经云：偶写一字不成，须于众碑中求之，不可轻易率尔而作。赵子昂所谓必求古人佳样是也。 

　　赵子固云：学唐不如学晋。人皆能言之，晋岂易学！学唐尚不失规矩，学晋不从唐入，多见其不知量也。 

　　钟绍京云：智永砚成臼，乃能到右军；石穿透，始到钟、索也。陶贞白云：右军临锺迹，胜其自运。山谷云：帖中有张芝书状二十许行，索靖急就章数行，清绝瘦劲，虽王氏父子当敛手者也。予观此论，所谓强中自有强中手，天下元无第一人，信矣。今之学书者知有二王，而不求二王之上，亦未为善学二王者也。 

　　三代之鼎彝，字画皆妙，盖勒之金石，垂世传后，必托于能者。为学古钩深者谋，不为单见浅闻者病也。又曰：石鼓文笔法，如圭璋特达，非后人所能赝作。熟观此书，可得正书行草法。盖王右军亦云耳。又曰：周秦古器铭皆科斗文字，其文章尔雅，朝夕玩之，可以披剥华伪，自见真情，虽戏弄翰墨，不为无补。又曰：李龙眠得金铜戟于市，汉制也，泥金六字，字家不能读。虫书妙绝于今，诸家未见此一种，乃知唐玄度、僧梦英皆妄作耳。又曰：草书与科斗篆隶同法同意。又曰：大王昨遂不奉深恨帖，有秦汉篆笔。姜夔云：真行草书之法，圆劲古淡则出于虫篆，点画波磔则出于八分，转换向背则出于飞白，简便痛快则出于章草。合黄与姜之言观之，学书者必先乎此。所谓乘槎直上斗牛宫，不但穷河源而已。不然，是弄潢池而承檐霤，岂有惊人之波澜耶。 

　　梁武帝云：众家可识，亦当复由串耳；六文可工，亦当复由习耳。程邈所以能变书体，为之旧也；张芝所以能尽书势，学之积也。既旧且积，方可以肆其谈。 

　　有功无性，神彩不生。有性无功，神彩不实。 

　　雷太简云：听江声而笔法进。文与可亦言：见蛇斗而草书长。  
　 

卷二

　　袁昂曰：锺繇之书，点画之间多有异趣，可谓幽深无际，古雅有馀。秦汉以来，一人而已。右军字似左传，大令字似庄周。山谷为此言，亦犹东坡以杜子美比司马迁，以江瑶柱比荔枝也。墓田丙舍，其锺元常之懿乎？霜寒阮生，其王右军之奥乎？李阳冰庶子泉铭、怡亭刻名、二世之诏，无是过也。 

　　李嗣真云：黄庭经象飞天仙人，洛神赋象凌波神女。 

　　续书品云：乐毅论小中有楷，黄庭经楷中有小；东方赞五分中有楷方丈，洛神赋方丈在五分中；力命篇三分画五分字，曹娥碑五分画四分字。 

　　张长史千字文数字，四明屠真卿家藏古帖有之。又有苏才翁所补，亦怪逸可喜云。 

　　索征西笔短意长。今人作字大概笔多而意不足。观秘阁续帖中月仪帖可见。 

　　晋贤草体虚淡萧散，此为至妙。惟献之绾秋蛇为文皇所笑。至唐张旭怀素，方作连绵之笔，此黄伯思、姜尧章之所不取也。 

　　薄绍之书，放纵快利，笔道流便，二王之后，略无其比。 

　　古草书赋云：杜度之后，以张为祖，以卫为父，索、范伯叔也，二王可为兄弟，薄为庶息，羊为仆隶。其言似夸，然确论也。 

　　智果书合处不减古人，然时有僧气可恨。古人所以贵于人品高也。 

　　徐浩云：虞得王之筋，褚得王之肉，欧得王之骨。夫鹰隼乏彩而翰飞戾天，骨劲而气健也；翚翟备色而翱翔百步，肉丰而力沉也。若藻曜而高翔，书之凤皇矣。欧虞为鹰隼，褚薛为翚翟，书之凤皇，非右军而谁！ 

　　陈景元评欧阳询字云：世皆知其体方，而不知其笔圆。亦可为欧之阐幽也。 

　　米元章目柳公权书为恶札。如玄秘塔铭，诚中其讥。若阴符经序，昔人评为柳书第一，实存晋韵。下此则冯宿碑亚于庙堂碑，非玄秘塔铭可同日观也。紫丝靸帖亦佳，比之颜当出其上。而世未有信予此说者，何所见之不同乎！ 

　　书法之坏，自颜真卿始。自颜而下，终晚唐无晋韵矣。至五代李后主，始知病之，谓颜书有楷法而无佳处，正如叉手并足如田舍郎翁耳。李之论一出，至宋米元章评之曰：颜书笔头如蒸饼，大丑恶可厌。又曰：颜行书可观，真便入俗品。米之言虽近风，不为无理，然能言而行不逮。至赵子昂出，一洗颜、柳之病，直以晋人为师，右军之后，一人而已。 

　　荣咨道云：褚遂良、薛稷、柳公权，不过名书，未得为法书也。 

　　李北海书云麾将军碑为第一。其融液屈衍，纡徐媚妍，一法兰亭。但放笔差增其豪，丰体使益其媚，如卢询下朝，风度闲雅，萦辔回策，尽有蕴藉，三郎顾之，不觉叹美。云麾碑刻在长安良乡县，石拓本远不如也。今长安碑已亡，惜哉！ 

　　张旭妙于肥，藏真妙于瘦。然以予论之，瘦易而肥难。扬子云曰：女有色，书亦有色，试以色论。诗云：硕人其颀。左传云：美而艳。艳，长大也。汉书载昭君丰容靓饰，唐史载杨妃肌体丰艳。东坡诗：书生老眼省见稀，画图但怪周昉肥。知此可以论字矣。 

　　吕总云：怀素挥毫掣电，随手变化。 

　　李白在开元间不以能书名，今其行草，不减古人。龙江梦馀录载其二帖是也。 

　　郑子经论张即之、陈谠之书曰：速无为，所染如深焉，虽卢扁无所庸其灵矣。然则其自知耶？知则不为，此论足以砭俗。 

　　倪止父云：东坡多卧笔，鲁直多纵笔，米老多曳笔。 

　　山谷云：米元章书如快剑斫阵，强弩射札，然势亦穷，此似仲由未见夫子时气象耳。米尝评黄庭坚为描字，亦是好胜遇敌也。米元章评蔡襄书如少年女子，访云寻雨，体态妖娆，行步缓慢，多饰铅华。 

　　苏子美似古人笔劲，蔡君谟似古人笔圆。劲易而圆难也。美而病韵者王著，劲而病韵者周越，著高于越多矣。王著，成都人，宋初为侍书。今之智永千文，著所补也，亦可乱真，无迹可寻。 

　　徐浩书固多精熟，无有异趣，殆如倚市之倡，涂抹青红，反令人赠金皱眉也。 

　　东坡云：君谟小字，愈小愈妙；曼卿大字，愈大愈奇。李西台字出群拔萃，肥而不剩肉，如世间美女，丰肌而神气清秀者也。不然，则是世说所谓肉鸭而已。其后林和靖学之，清劲处尤妙，此盖类其为人。东坡诗所谓：诗如东野不言寒，书似西台差少肉。可与和靖传神矣。 

　　虞文靖公曰：大德、延祐之间，称善书者，必归巴西、渔阳、吴兴。巴西谓邓文原，渔阳谓鲜于枢，吴兴谓赵子昂也。以二人先于赵者，以齿叙耳。邓书太枯，鲜于太俗，岂能及子昂万一耶！文靖他日又曰：魏、晋以来，善书者未尝不通六书之义。吴兴赵公之书冠天下，以其深究六书也。此评始为的论。 

　　王延之曰：勿欺数行尺牍，即表三种人身。言其难工也。 

　　张怀瓘书继以章草，新意颇多。 

　　有人问庄孔旸曰：张汝弼草书何如？孔旸曰：熟到极处，俗到极处。识者以为知言。 

　　黄山谷云：近时士夫罕得古法，但弄笔左右缠绕，遂号为草书。盖前世已如此，今日尤甚。张东海名曰能草书，每草书，凿字以意自撰，左右缠绕如镇宅符篆。文徵明尝笑之云：草书集韵尚未经目，何得为名书耶！  
　 
卷三

　　金张天锡君用号锦溪，尝集古名家草书一帖，名曰草书韵会。其所取历代诸家，汉则章帝、史游、张芝、崔瑗、崔寔、蔡琰、王瞻、罗晖、张超、赵袭、张越、徐幹。魏则曹孟德、少帝髦、曹植、韦诞、虞松、刘廙、杜畿、卫觊。蜀则诸葛亮。吴则皇象、贺邵。晋则成帝、司马攸、何曾、卫瓘、卫恒、韦昶、杜预、张华、嵇康、张翰、李式、刘瑰之、索靖、王允之、王导、王恬、王薈、郗鉴、郗愔、郗俭之、郗昙、庾准、庾翼、杨肇、卞壸、庾亮、王廙、谢安、卫夫人、谢璠伯、王羲之、王献之、王濛、王徽之、王浑、王戎、桓温、张翼、王岷、王珣、许静民、王洽、王敦、王述、王衍、纪瞻、王邵、王循、蔡克、王昙、沈嘉、陆机、陆云、温放之、谢敷、谢尚、詹思远、刘伶、谢万。前赵则刘聪、刘曜。后魏则崔景伯、崔浩、崔悦、王世弼、李思弼、刘懋、刘仁之、庾导、裴敬宪。宋则刘裕、太宗、谢灵运、孔琳之、薄绍之、范晔、羊谘、王敬和、丘道护、张茂度、卢循、沈约、裴松之、贺道力、羊欣。南齐则萧道成、源楷之、刘珉、褚渊、江夏王锋、萧慨、王僧虔、王志、王慈、张融。北齐则张景仁、赵仲将。梁则武帝、王克、任昉、傅昭、萧子云、刘孝绰、丁觇、萧思话、陶弘景、孔敬通、萧确、朱异、周弘让、阮研、庾肩吾。陈则始兴王、永阳王、江总、虞绰、沈君理、袁宪、毛喜、郑亻口、陈逵、顾野王、蔡景历、王彬、王公幹、蔡凝、伏知道、刘顗、蔡澄、陆缮。后周则泉元礼、王褒。隋则炀帝、智永、智果、房彦谦、窦庆。唐则太宗、高宗、则天、欧阳询、薛纯陀、虞世南、褚遂良、陆柬之、邬彤、杨师道、魏叔瑜、李怀琳、杜审言、张旭、李白、贺知章、孙过庭、王知敬、白居易、史麟、杜牧、裴行俭、张怀瓘、锺绍京、王绍宗、裴说、韦斌、李德裕、吴通玄、张諲、李翱、林杰、颜真卿、柳公权、郑虔、宋令文、魏元忠、陆希声、张志和、韩愈、卢知猷、萧俛、韩覃、王奂之、王承规、卫秀、洪元春、魏悌、韩偓、陆景融、周{山义}、李霄、张仲谋、裴素、胡季良、锺离权、徐峤之、章孝规、张廷范、萧遘，并释九人：怀素、怀仁、高闲、亚栖、■〈巬，言代夫〉光、景云、贯休、梦龟、文楚也。五代则杜荀鹤、薛存贵、杨凝式。宋则钱俶、苏舜元、苏舜钦、苏轼、黄庭坚、米芾、杜衍、蔡襄、周越、石苍舒、锺离景伯。金则王兢、高士谈、任询、党世杰、赵沨、王庭筠、赵秉文、史公奕、王仲元、张瑞童、王曼庆。闲闲居士赵秉文为之序曰：草书尚矣。由汉而下，崔、张精其能；魏晋以来，锺、王擅其美。自兹以降，代不乏人。夫其徘徊闲雅之容，飞走流注之势，惊竦峭拔之气，卓荦跌宕之志，矫若游龙，疾若惊蛇，似邪而复直，欲断而还连，千态万状，不可端倪，亦闲中之一乐也。初，明昌间，翰林学士承旨党文献公始集数千条，修撰黄华王公又附益之，兵火散落，不可复见。今河中大庆关机察张公君用，类以成韵，捃摭殆尽，用意勤矣，将板行以与士大夫共之。窃谓通经学道，本也；书，一艺耳。然非高人胜士，胸中有数百卷书，笔下无一点尘，不能造微入妙。君用素工书翰，故能成此。余犹及见金人板刻，其精妙神彩，不减法帖。至元末，好事者又添鲜于枢字，改名草书集韵，刻已不精。洪武中，蜀邸又翻刻，并赵公序及诸名姓皆去之，刻又粗恶，重可惜也。前辈作事多周详，后辈作事多阙略，信然。 

　　古人例多能书，如管宁，人但知其清节，而不知其银钩之敏。（茅山碑云。）刘曜，人但知其狞凶，而不知其章草之工。（其书见草书韵会。）又有能书而名不著者，后汉锦车冯夫人名嫽，善史书，仅见西域传。张伯高以书酣，身名亚皇象，仅见于抱朴子。曹蜍、李志与右军同时，书亦争衡，其人不称耳。北朝有沈含馨。隋有丁道护，与智永齐名，曰丁真永草者。唐有贝灵该、缪师愈、郑预、（心经草书，预草也。）胡英、（李邕齐名。）邬彤、（怀素之师。）武尽礼、（宁照寺钟铭。）贺兰敏之、（法门寺碑。）房璘妻高氏、崇徽公主，仅见金石集古录，张諲与王维齐名，雅善小王，见书苑。咸工梵书。南唐王文秉工小篆，不在二徐下。又有王逸老，善篆与八分，其命名有欲抗右军者，不知何代人，疑即文秉也。宋有秦子明、荣咨道、（皆蜀人，山谷之友。）高述、潘岐，（东坡门客。）仅传姓名。其馀不传者，又何限也。 

　　解大绅学士春雨斋续书评：锺繇书如公孙硕肤，赤舄几几。王右军如子之燕居，申申夭夭。智永瑶台雪鹤，高标出群。虞世南如重华在位，被袗鼓琴。欧阳询秋霄健翮，峭壁双清。褚遂良披沙拣金。薛少保寒机夜织。颜真卿五丁凿路。柳公权一夫当关。张长史风迥电驰。僧怀素云行雨施。李北海楼台映日，花木逢春。徐会稽怒猊渴骥，藏棱出力。坡、谷言难。张从申有入木三分之气。吾闻之子山云：米南宫奇逸超迈，烟云卷舒。黄山谷清圆妙丽，引绳贯珠。苏东坡丰腴悦泽，绵里藏针。蔡端明方正严重，土偶蒙金。赵文敏神明英杰，仪凤冲霄，祥云捧日。康里子山雄剑倚天，长虹驾海。饶介之卞庄刺虎，功倍力省。宋克鹏抟九万，须仗扶摇。宋仲珩龙驹凤雏，神彩已具。詹希元（字孟举，新安人，独擅署法）。署书冠冕庄重。俞紫芝（名和，字子中，同江人，逮事松雪）。临摹，子夫擅宠。杜叔循（名环，庐陵人。）真书，清风兰雪。胡子申（名布，盱江人）。珊瑚碧树，颇谢琮璜。揭平（名枢，丰城人）。旱蛟得雨，秋鹰入云。凡二十八人，评皆当，惟评蔡端明为土偶蒙金，殊为失之。蔡之字有晋韵，在苏、米、黄之上。又谓宋仲珩为神彩已具，似以未成少之。亦非也。本朝书当以宋克为第一，仲珩次之。逊志评之已定，胡杜揭岂能及哉。 

　　方逊志先生评书云：赵子昂书如程不识将兵，号令严明，不使毫发出法度外，故动无遗失。鲜于伯机如渔阳健儿，姿体充伟而少韵度。康里公如鸾雏出巢，神采可爱而颉颃未熟。虽俱得重名，而赵公高矣。继三公而作者，金华宋仲珩草书，如天骥行中原，一日千里，超涧度险，不动气力，虽若不可踪迹，而驰骤必合程度。又曰：子昂妙在行草，奕奕得晋迹度，所乏者格力不展。子山最善悬腕，行草逸迈可喜，所乏者沉着不足。又题褚遂良书唐太宗哀册墨迹云：古人常使意胜于法，后世常法胜于意。此书虽六艺之一，大儒未尝不留心。  
　 
卷四

　　古文如春，籀如夏，篆如秋，隶如冬，八分行草，岁之馀闰也。 

　　熊朋来云：周公之时未改籀，已有六书之教。孔子之时已改籀，尚存科斗之书。事固有用于一时而废于后世，久复蹈袭，乃与古符者多矣。世有小篆，谓李斯所作，然黄帝刀布，其文已作小篆。隶书谓王次仲所创，而葛天之金币文，与今隶无异。临菑人得齐胡公之铜棺，前和隐起，皆作今篆。后汉急就章，方有波磔钩踢，而钱谱所载尊卢、太昊至帝喾之金币文，及近世掘得周时镜铭，皆古篆而有钩踢。乃知后世所用者，上古已有之，今人特以所见为始耳，非至论也。 

　　《五代史补》云：郭忠恕工篆隶。尝有人于龙门得鸟迹篆示之，忠恕一见辄诵，有如宿习。余按河津、伊阙，俱有龙门，此迹今不知在否，好古者试一求之。 

　　刘静能曰：锺、王不能变乎蔡邕，蔡邕不能变乎籀古。今古虽殊，其理则一。锺、王虽变新奇，而不失隶古意。庾、谢、萧、阮守法而法在，欧、虞、褚、薛窃法而法分。降而为黄米诸公之放荡，犹持法外之意，周、吴辈则慢法矣。下而至张即之，怪诞百出，书怪极矣，不有子昂，谁能回澜乎！ 

　　唐僧贯休工篆隶。荆州守问其笔法，休曰：此事须登坛而援，讵可草草言之。此言最中理。登坛而援，言如人之登高，已至坛上之人，一举手援之而已。未加苦功而欲求捷法，譬如坐井中而求援上焉，有此理耶？李颀赠张諲诗：小王破体咸支策。人皆不解破体为何语。按徐浩云：锺善真书，张称草圣，右军草行法，小王破体，皆一时之妙。破体谓行书小纵绳墨，破右军之体也。夫以小王去右军不大相远，已号破体。今世解学士之画圈，如镇宅之符，张东海之颤笔，如风瘫之手，盖王氏家奴所不为，一世嚣然称之，字学至此扫地矣。 

　　今之笑书学者曰：吾学羲、献，羲、献当年学谁？予诘之曰：为此言者，非唯不知书，亦不知古今矣。羲、献学锺、索，锺、索学章草，章草本分隶，分隶本篆籀，篆籀本科斗，递相祖述，岂谓无师耶？今不屑步锺、索、羲、献之后尘，乃甘心为项羽、史弘肇之高弟，果何见耶！ 

　　先太师公学萧子云出师颂。李文正公尝云：石斋书真是简远，但急疾时所书，无乃太简乎？先公笑曰：夫何远之有。翰苑相传，以为善谑。 

　　孙虔礼云：书字有五乖五合：神怡务闲，一合也。感物徇知，二合也。时和气润，三合也。纸墨相发，四合也。偶然欲书，五合也。心遽体留，一乖也。意违势屈，二乖也。风燥日炎，三乖也。纸墨不称，四乖也。情怠手阑，五乖也。合乖之际，优劣互差。予尝以其言举似文徵仲曰：古人多以酒生思，而此乃遗之。徵仲笑曰：予不能饮，此言似为予设。管宁别传云：宁字画若银钩。茅山碑云管宁银钩之敏是也。唐朱放诗：琼树相思何日到，银钩数字莫为难。书家作字，省文之例，如凤皇连写，凰但作皇。鸳央庙郎亦然。其例起于六书建类主声、转注为义也。如弌从一，数也，从弋，声也。而弍弎之字皆从弋，弋非声也，以弋为建类之声，故可以转二三而为注。凤从鸟，义也，从凡，声也，而凤字亦从凡，凡非声也，以凤为建类。此于字学末之末者，人多习之而不察耳。 

　　书札于德性相关。朱子尝云：即子云所谓心画也。汉司隶杨厥碑：{辶业}通石门。{辶业}字，洪适亦不识为何字。愚按：{辶业}即凿字也。凿省作凿，又作{辶业}者，以辶代，如匝作{辶币}，匹作{辶兀}，匣作，陋作，谓之隶变。古有此例，干禄字书可考。洪适盖以六书求之而不得，所谓知常而不知变也。唐人书叶法师碑，宋人书杜诗禹凿寒江之句，皆以凿为{辶业}。盖师法古而结体密，源流远而意匠深，乃为法书。若确守六书，古人谓之毡裘气。东坡所云鹦哥之学止数言，山谷所谓虾蟆之禅惟一跳也。若左缠右绕，信手随心，而自号草书，又近世东海之流弊矣。书虽一艺，亦不易哉。 

　　处州松阳永宁观李邕书传云：叶法善修此观，欲求邕书，隔远不至，乃夜追其魂书之。谓之追魂碑，盖神异其事云尔。此碑予曾见其拓本，信为超绝，或者因传之，与碧落碑事相类。 

　　南唐昇元帖，以匮纸摹拓，李廷珪墨拂之，为绝品。匮纸者，打金箔纸也。其次即用澄心堂纸蝉翅拂为第二品，浓墨本为第三品也。昇元帖在淳化祖刻之上，隋开皇帖之下，然今皆不可复见矣。宋世集帖，传于今者绝少。大观帖，蔡京所摹，予及见之。雪溪堂，王庭筠所刻；宝晋斋，曹日新所刻；澄堂帖，贺知章所临：皆绝妙。秘阁续帖于王宜学处见之。又闻其家有钟山草堂刻梁人书，奇劲未之有也。皇象天玺石刻，雄伟冠世，世尚有之。 

　　古人论墨之佳曰：轻坚黝黑，入砚无声。又曰：其坚如玉，其文如犀。又曰：缋彩奋发。论砚之佳曰：秀润玉质。论笔曰：长而不劲，不如勿长；劲而不圆，不如不劲。皆至理也，善书者知之。 

　　宜州陈氏能作笔。家传右军与其祖求笔帖，子孙世精其法。唐柳公权求笔于陈氏，先与二管，语其子曰：柳学士如能书，当留此笔。不尔，当退还，即可常笔与之。未几，柳以不入用，别求陈氏，遂与常笔。陈曰：先与者二笔，非右军不能，柳信与之远矣。此事见墨薮。信乎，如来三昧，菩萨不知也。 

　　刘正夫云：观今之字，如观文绣；观古之字，如观钟鼎。  

