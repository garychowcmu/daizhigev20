《四库全书　书史会要（续书史会要）》　　
（明）陶宗仪 撰　（明）朱谋垔 撰

　　钦定四库全书

　　子部八

　　书史会要

　　艺术类一

　　书画之属

　　提要

　　臣等谨案书史会要九卷补遗一卷明陶宗仪撰续编一卷明朱谋垔撰宗仪有草莽私乘已着録谋垔字隠之号厌原山人宁藩支裔也是编载古来能书人上起三皇下至元代凡八卷末为书法一卷又补遗一卷据孙作沧螺集所载宗仪小传称书史会要凡九卷此夲目録亦以书法补遗共为一卷而刋夲乃以补遗别为卷又以朱谋垔所作续编一卷题为卷十移其次于补遗前殆谋垔之子统鉷重刋是书分析移易遂使宗仪原书中断为二今仍退谋垔所补自为一卷题曰续编以别于宗仪之书其书法补遗如仍合为一卷则篇页稍繁姑仍统鉷所编别为一卷以便省覧焉

　　乾隆四十六年十二月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　书史会要卷一

　　（明）陶宗仪 撰

　　○三皇

　　太昊伏羲氏风姓以木徳王龙马负图出于荣河帝则之以画八卦而文字生焉葢依类象形谓之文形声相益谓之字着于竹帛谓之书书者以代结绳之政也有龙瑞以龙纪官乃命飞龙朱襄氏造六书六书八卦之变也卦以六位而成书以六文而显六书者一曰象形二曰指事三曰谐声四曰会意五曰转注六曰假借于是始有龙书
　　炎帝神农氏姜姓以火徳王始为耒耜教民稼穑感上党牛头山生嘉禾一本八穗帝异之作穗书
　　黄帝轩辕氏公孙姓以土徳王庆云常见以云纪官作云书
　　仓颉黄帝史也亦曰皇颉姓侯刚氏首四目通于神明仰观奎星圆曲之埶俯察龟文鸟迹之象广伏羲之文造六书是为古文其冢在冯翊彭衙利阳亭南道旁北海亦有苍颉藏书台人得其书莫之能识秦李斯识其八字曰上天作命皇辟迭王汉叔孙通识其十二字今法帖中有二十八字淮南子云苍颉造书天雨粟鬼夜哭苍颉即古文之祖也赵郡吾衍曰科斗书者苍颉观三才之文及意度为之乃字之祖即今之偏傍是也画文象虾■〈虫麻〉子形故曰科斗今人不知乃巧画形状失本意矣上古无笔墨以竹梃点漆书竹上竹硬漆腻画不能行故头麄尾细似其形耳古谓笔为聿苍颉书从手持半竹加画为聿■秦谓不律由切音法云夫自颉以降书凡五变曰古文曰籕曰篆曰隶曰草秦灭古文书有八体一曰大篆二曰小篆三曰刻符四曰虫书五曰摹印六曰署书七曰殳书八曰隶书王莽使甄丰校文字部改定古文复有六书一曰古文孔氏壁中书也二曰竒字即古文而异者三曰篆书秦篆也四曰佐书即隶书也五曰缪篆所以摹印也六曰鸟书所以书幡信也唐六典校书郎正字掌雠校典籍刋正文字其体有五一曰古文废而不用二曰大篆三曰小篆四曰虫书即鸟书以刻印玺幡碣五曰隶书谓典籍表奏及公私文疏所用宋郑昻论文字之大变有八一曰古文二曰大篆三曰小篆四曰隶书五曰八分六曰行书七曰飞白八曰草书其余诸体以类相从为得之
　　沮诵黄帝史与苍颉同时眺彼鸟迹始作书契纪纲万事垂法立制

　　○五帝

　　少昊金天氏其立也凤鸟适至以鸟纪官文章衣服皆取象焉故有鸾凤书
　　颛顼高阳氏有科斗书盖出于古文饰之以形或云颛顼所制也六经之文遭秦焚灭世不可见鲁恭王坏孔子旧宅于壁中得古文尚书及传论语孝经皆科斗文字前汉夏侯婴掘地得石郭有铭以示叔孙通通曰此古文科斗书也其文曰佳城鬰郁三千年见白日嗟乎滕公居此室苍颉之初龙书専行于世时文章简要书用一体史籒作大篆之后云鸾等作皆未尝废然文字日繁少错综杂体而书之或有専体如作城之比皆非连编累简故可以存古不变至若孔壁之六经其辞不可谓不多矣岂得専以科斗书书之盖史籀之书秦尚兼行独古文废已久时人罕知间有一二科斗文尤为难辨举其所难故总而谓之皆科斗文字耳唐张怀瓘以为科斗者上古之别名也
　　帝喾高辛氏因自颛顼以来车服书契有仙人形帝作仙人书秦李斯善辨古文字改为篆书谓之仙人篆
　　帝尧陶唐氏外国进一巨龟背阔三尺比有科斗文记开辟以来尧命作龟厯或云黄帝游扈水上灵龟负图而至帝嘉其应作龟书或云洛龟负图禹观而得九畴之文三者皆龟书未知其孰是

　　○三代

　　夏禹命九牧贡金铸九鼎象神奸使民知备故作书象钟鼎形勒铭于天下名山大川曰钟鼎书唐韩愈所谓岣嵝山碑此其一也法帖亦有禹书十二字
　　仙人务光殷汤时避天下于清泠之渊植薤而食轻风时至见其积叶交偃为倒薤书晋王愔云倒薤书小篆法也
　　史佚周文王史也歴事武王成王当文王时有兽曰驺虞驯于灵圃不践生草于是佚错综其体作虎书又鸑鷟鸣于岐山赤雀集于户武王时火流王屋化为乌佚乃并状鸟瑞作禽书武王伐纣师渡孟津白鱼入于王舟故佚又作鱼书体鱼之首为乙尾为丙以纪瑞焉
　　史籀周宣王太史也或云柱下史取仓颉形意配合为之损益古文或同或异加之铦利钩杀为大篆十五篇以其名显故谓之籀书以其官名故谓之史书以别小篆故谓之大篆今之所存者特石皷耳石皷又谓之猎碣史籀即大篆之祖也吾衍曰衍闻之师云仓颉十五篇即是说文目録五百四十字许氏分为每部之首人多不知谓已久灭此为字之本原岂得不在后人又并字因为十四卷以十五卷着序表人益不意其存矣曰复篆亦籀作因大篆而重复之其法类夏篆汉武帝以题建章阙自后又别为十有三曰殳书曰传信鸟书曰刻符书曰萧籀曰署书曰鹤头书曰偃波书曰蚊脚书曰转宿篆曰蚕书曰芝英书曰气候直时书曰蛇书此皆大篆之流派也详注于后代各条下
　　周媒氏以仲春之月判合男女以书纳采之文作填书魏韦诞用题宫阙晋王廙王隠皆好之
　　周伯氏所职殳书者文记笏武记殳因而制之
　　周官保氏教国子以六书而书法始傋古文籀篆下而至于诸草书之体滋广矣古又有金错书即古之钱铭周之泉府汉之铢两刀布所制金错书或云以铭金石故谓之金错

　　○列国

　　先圣孔子采摭旧作縁饰篆文天授其灵剏物垂则今传于世者比干墓在卫州汲县唐开元中游武之竒耕地得铜盘有文曰左林右泉后岗前道万世之宁兹焉是寳乃比干墓铭也季札碑曰乌乎有吴延陵季子之墓与古文异而类大篆在润州延陵镇吴季子家庙歴代绵远其文残缺人劳应命石遂堙埋开元中玄宗勅殷仲容模榻其本大厯十四年润州刺史萧定重刋于石
　　孔子弟子以尼父作春秋絶笔于鲁哀公十四年之西狩获麟遂为素王纪瑞而遂作麒麟书
　　秋胡子妻鲁人因夫远宦三年不归幽居怀思玩蚕而作蚕书
　　唐终【一作综】鲁人梦蛇绕身寤而状之作蛇书
　　司马子韦当宋景时以荧惑退舍国富民康作转宿篆象莲花未开形
　　六国时各以异体濳为符信而芝英书兴焉不知谁所作秦焚其籍其文遂灭至汉武帝时产灵芝于宣房既作芝房之歌又述其事而作此书
　　六国时书节为信制传信鸟迹书象鸟首也亦曰虫书
　　列国诸侯书不同文故形体各异所谓欵识文者诸侯本国之文也至秦李斯作小篆始一其法

　　○秦

　　李斯字通古楚上蔡人始皇丞相也少从荀卿学知六艺之归参古文复篆籀书颇加改省作小篆着仓颉篇九章世谓之玉筯篆又谓之八分小篆盖比籀文十存其八李斯即小篆之祖也然以穆公时诅楚文考之则字形真是小篆疑小篆已见于徃古而人未之宗独斯擅有其名耳评斯书者以为骨气风云方圆妙絶曰刻符书鸟首云脚用题印玺曰细篆摹始皇碑序字曰仙人篆改古仙人书皆斯作也自后又别为八曰鼎小篆曰薤叶篆曰垂露篆曰悬针篆曰缨络篆曰栁叶篆曰剪刀篆曰外国胡书此皆小篆之异体也亦详注于后代各条下
　　赵高二世丞相也善大篆作爰歴篇九章亦善刻符书
　　胡母敬始皇太史令作博学篇七章敬与赵高皆取周史籀大篆或颇省改之亦谓之小篆
　　程邈字符岑下邽人始为衙县狱吏后得罪幽系云阳狱覃思十年变篆为隶得三千字奏之始皇释其罪用为御史当时此书虽行独施于隶佐故名曰隶又以赴急速官府刑狱间用之余尚用篆程邈即隶书之祖也后有发临淄冢得齐太公六世孙胡公棺棺上有文隠起字同今隶按胡公先始皇时已四百余年何为已有隶法岂是书元与篆籀相生特未行于时邈知此体乃自作一家法而上于秦以解云阳之难乎吾衍曰秦隶者程邈以文牍繁多难以用篆因减小篆为便用之法故不为体埶若汉欵识篆字相近非有挑法之隶也即是秦权秦量上刻字人多不知亦谓之篆误矣八分者汉隶之未有挑法者比秦隶则易识比汉隶则微似篆若用篆笔作汉隶字即得之矣八分与隶人多不分故言其法汉隶者蔡邕石经及汉人诸碑上字是也此体最为后出皆有挑法与秦隶同名其实易晓隶书人谓宜匾殊不知妙不在匾挑拔平硬如折刀头方是汉隶书体括云方劲古拙斩钉截铁傋矣莆田郑枃曰隶之八分变而飞白行草为十有三曰古隶即邈与王次仲所作曰今隶亦曰正书出于古隶锺繇卫瓘习之颇有异体锺隶谓之铭石羲献复变新竒故别为今隶书谓楷法而隶楷分矣曰八分王次仲作蔡邕述之邕女琰言臣父八分书割程隶字八分取二分去李小篆二分又曰皆似八字埶有偃波郭忠恕曰蔡邕以八体之后又分为此法蔡希琮曰王次仲以楷法局促更引而伸之为八字三分锺繇谓之章程书愚按程邈作隶王次仲广之王次仲造八分蔡邕述之在秦汉时分隶已兼有矣隶法虽自秦始葢取其简易施之徒隶以便文书之用未有点画俯仰之埶故此书终西京之世鼎彝碑碣皆罕用之东汉和帝时贾鲂以隶字冩三仓隶法始广而八分兼行至蔡邕则铭刻多分书矣建初中以隶书为楷法本一书而二名锺王变体始有古隶今隶之分则楷隶别为二书夫以古法为隶今法为楷可也隋唐以降古法尽废遂指八分以为隶可乎今之言汉字者则谓之隶言唐字者则谓之分其书体一不知何以分别葢汉有隶分唐有分楷分之不可为隶犹楷之不可为分也程邈法帖中有其迹西汉惟建平郫县碑是隶古法曰飞白蔡邕所作王愔云飞白巧法也本是宫殿题署埶既经文字且轻微不满名为飞白王僧虔曰飞白八分之轻者盖全用楷法古法飞少白多其体犹拘八分自萧子云又作小篆飞白又庾元威百体书中行草俱有飞白曰散隶晋卫恒祖述飞白而造开张隶体微露其白拘束于飞白萧散于隶书宋蔡襄复作飞草亦曰散草极其精妙曰神书晋太元中豫章有女巫神降之能空中与人言多验其书类飞白而不眞笔埶遒劲莫能传学或云仙人吴猛非也曰行书正之小变也后汉刘徳升所作锺繇谓之行押务从简易相间流行至王献之又傍出二体非草非真离方遁圆处乎季孟之间兼真谓之真行带草谓之行草曰龙爪书王羲之游天台还至会稽夕上洞庭题柱为一飞字有爪之形后人因之遂称龙爪书曰虎爪书王僧虔拟龙爪而作以龙爪形用萦婉因加棱角为虎爪之埶挚虞决录注云尚书台召人用虎爪书告下用偃波书皆不可卒学以防诈伪曰瑞华书齐武帝覩落英茂木而作曰花草书河东山胤所作曰云霞书未详所出曰反左书晋孔敬通作庾亮呼为众中清间法
　　王次仲上谷人与程邈同时増广隶书为八分班固谓起于官狱多事苟趋简易而无点画俯仰之埶为其徒隶所作故曰隶书亦曰佐书汉建初中以隶书为楷法言其字方于八分有模楷也人既便之世遂行焉王次仲即八分之祖也或谓始皇召次仲不至制槛车送之于道化禽飞去此语几于志怪学者所不道又云东汉末人又云有二王次仲皆非也余见上注

　　书史会要卷一

　　●钦定四库全书

　　书史会要卷二

　　（明）陶宗仪 撰

　　○汉

　　武帝刘氏讳彻字通景帝中子也表章六经游心翰墨正篆行草八分皆出人表曰鼎小篆汾阴得鼎而作也
　　元帝讳奭字盛宣帝子柔仁好儒多材艺善籀书
　　萧何沛人官至相国封酇侯善篆籀草隶尝与张良陈隠等论笔以为笔者意也书者胥也力者通也塞者决也何作未央殿成覃思三月以题其额观者如流水何便用秃笔书时谓之萧籀又题苍龙白虎二观世谓之署书即秦之八体书也时有鹤头书偃波书俱诏版所用又谓之尺一简髣髴鹤头故谓之鹤头书其偃波书即诏版下鹤头纎乱者也状若连波故谓之偃波又有蚊脚书尚书诏版用之其字体纎垂有似蚊脚三种书皆不详所始
　　扬雄字子云蜀郡成都人四十为郎三世不迁终于大夫善古文识竒字自伏羲命朱襄作六书黄帝命仓颉制文字下及唐虞三代通谓之古文至周史籀始着大篆十五篇损益古文或同或异所谓竒字也古人之书殊文者多秦兼天下丞相李斯乃罢其不合秦文者强而同之遂作仓颉篇所谓小篆是也程邈变小篆为隶书而王次仲复増广之于是古文废而不用汉兴李书师以仓颉之学教于乡里孝宣时始命诸儒修仓颉之学召通仓颉读者张敞从而授之杜邺爰礼秦近亦能言之孝平时召礼百余人令说文字未央宫中以礼为小学元士雄为黄门侍郎采以作训纂篇凡三十四章又易仓颉重复之字为八十九章
　　李书师合秦小篆三篇书之总谓之仓颉篇断六十字为一章凡五十五章以教于乡里
　　张敞字子高河东平阳人官至冀州刺史
　　杜邺字子夏魏都繁阳人官至凉州刺史
　　爰礼官小学元士沛人
　　秦近官讲学大夫已上四人皆善古文通仓颉篇
　　司马相如字长卿蜀郡成都人官至孝文园令作几将篇诚书文之林苑妙辨六律测寻二气采日辰之会屈伸其体升伏其埶识象四时之气为之兴降象形焉曰气候直时书又后汉东阳公徐安子搜诸史籀得十二时书皆象神形也
　　史游元帝时黄门令史作急就章一篇解散隶体麄书之损隶之规矩存字之梗槩依草创之义谓之行草以别今草谓之章草史游即章草之祖也杜度崔瑗并善之宋黄伯思云凡章草分波磔者为章草非此者但谓之草犹古隶之生今正书故章草当作草书先后世以为章帝书故名章草误矣
　　谷永字子云官至大司农与楼护俱为五侯上客长安谚曰谷子云之笔札楼君卿之唇舌
　　傅介子北地人官至平乐监封义阳侯十四好学书尝弃瓢而叹曰丈夫立功名絶域何事坐此散儒
　　刘向字子政本名更生楚元王交之子交高祖同父少弟也官至光禄大夫博极羣书尤工字画
　　孔光字子夏孔子十四世孙霸之子官至太师谥简烈侯经行着修书法古雅
　　严延年字次卿东海下邳人官至河南太守用刑刻急尤巧为狱文善大篆
　　张彭祖安世之子善行草正隶
　　陈遵字孟公三为二千石封嘉威侯善篆隶每书一座皆惊时谓之陈惊座亦善尺牍人皆藏以为贵

　　○东汉

　　章帝刘氏讳烜明帝子善草书或云杜度所作帝好焉故亦曰章草
　　安帝讳佑肃宗孙年十岁即好学籀书
　　杜度【一作操】字伯度京兆人终齐相善草书掣波循利创质畜怒章帝贵其迹诏上章表故号章草韦诞谓之草圣
　　崔瑗字子玉安平人骃之子举茂才迁济北相传父业明天官厯数工隶草师杜度甚得笔埶但结字小竦篆法尤妙梁袁昂评瑗书谓如危峯阻日孤松一枝有絶望之意
　　崔寔字子真瑗之子少沈实好典籍举至孝独行官至五原太守召拜尚书工草隶或云得法于蔡邕
　　韦诞字仲将京兆人太仆端之子为武都太守善小篆正书八分章草飞白师邯郸淳而不及以能书补侍中亦师张芝梁武帝谓诞书如龙威虎振剑拔弩张或云剪刀篆亦诞作后仕魏至光禄大夫明帝起殿欲安榜使诞登梯题之既下头鬓皓然
　　张芝字伯英炖煌酒泉人官至太尉趣操高尚学古不羣临池学书池水尽黑初师崔瑗杜度作章草遂擅出蓝之誉因变之以成今草其笔力飞动巧变无极张芝即草书之祖也梁武帝谓芝书如汉武帝爱道凭虚欲仙或以似春虹饮涧落霞浮浦又一笔书芝临池所制其倚伏有循环之趣后世又有游丝草者盖此书之巧变也
　　蔡邕字伯喈陈留圉人官至左中郎将性笃孝善篆隶八分熹平中刋正六经文字书丹刻于太学梁武帝谓邕书骨气洞达奕奕如有神力邕待诏时见门下吏垩帚成字作飞白书蔡邕即飞白之祖也
　　许慎字叔重汝南召陵人官至太尉祭酒性敦笃少博学经籍集二仓尔雅之学考之于贾逵作说文解字十四篇并序目一卷凡万六千余字取其形类作偏傍条例首一终亥各有部居包括六艺羣书之诂评释百氏诸子之训天地山川草木鸟兽昆虫杂物竒怪珍异王制礼仪世间人事靡不尽
　　王绮善正隶草
　　罗肹善行书
　　姜诩字孟颖
　　梁宣字孔达
　　田彦和
　　右三人皆学张芝有名于世然不及张昶也
　　罗晖字叔景善行隶章草
　　赵袭【一作恭】字符嗣善行隶章草与罗晖并与张芝见称于西州故芝尝云上比崔杜不足下方罗赵有余
　　刘徳升【一作升】字君嗣颍川人始作行书即正书之所变务従简易相间流行故曰行锺繇谓之行狎盖自隶法扫地而真几于拘草几于放介于两间者行书有焉不真不草是也于是兼真则谓之真行兼草则谓之行草刘徳升即行书之祖也又璎珞篆亦徳升观星象而作
　　张昶字文舒芝之季弟官至黄门侍郎声劣于兄时谓之垩圣章草入神八分入妙隶入能
　　师宜官南阳人工隶书大则一字径丈小则方寸千言或时不持钱诣酒家饮因书其壁以售酒直赍钱观者坌至计钱足而灭之梁鹄窃其本以工书梁武帝谓宜官书如鹏羽未息举翮而自逝也
　　张超字子并河间人善草亦有书名虽与崔氏同州不如伯英之得其法也
　　班固字孟坚扶风安陵人彪之子官至中郎将善大小篆因扬雄训纂遂作续训纂十三章通一百二章凡六千一百二十字无复者用训纂之末以为篇目曰滂喜
　　贾鲂和帝时郎中用隶字写之以仓颉为上篇训纂为中篇滂喜为下篇谓之三仓隶书浸广而籀篆转微矣三仓之书其辞质其义古不类偏傍亦不类四声未有反音亦未有训诂
　　贾逵官至豫州刺史和帝时修理仓颉旧史
　　曹喜字仲则扶风人建初间以善篆隶名篆少异于李斯而亦称善尝有述笔论传于世又薤叶篆垂露篆悬针篆并喜所作喜小篆垂枝浓直名薤叶本商务光法喜以小篆书之垂露以书章表谓其点缀如轻露之垂悬针以题五经篇目抽其执有若针锋梁袁昂评喜书谓如经论道人无不絶云
　　张澄工书当时亦呼有意
　　郭伯通【一作道】善书梁庾肩吾论云伯通府问朝廷逺封其迹
　　荀爽字慈明颍川人荀卿十二世孙官至司空年十二通春秋论语善书翰
　　卫宏【一作弘】字敬仲东海人工古文书
　　梁鸿字伯鸾扶风平陵人与妻孟徳曜共入覇陵山中以耕织为业咏诗书弹琴以自娱字画入能品
　　赵壹字符叔汉阳西县人作草书
　　杜林字伯山官至大司空博洽多闻善古文始作仓颉训诂世言小学由杜氏焉
　　刘睦【一作穆】善草书官北海
　　刘当
　　曹寿
　　李廵
　　张缉
　　左姬
　　尹珍
　　苏班
　　右俱善书
　　刘懆隶书巴郡太守繁敏碑碑下有云石工刘或习懆书者刘刻其石而厥子落笔也
　　郭香隶书西岳华山庙碑延熹间袁逢守弘农郡遣书佐郭香察书宋洪适云东汉循王莽之禁人无一名郭香察书者察莅他人之书尔欧阳棐以为郭香察所书非也
　　堂溪典字伯并【一云子度】官五官中郎将
　　马日磾官諌议大夫
　　刘弘官议郎
　　苏陵官郎中
　　杨赐官郎中
　　韩说官议郎
　　左立官博士
　　赵域官諌议大夫
　　张文官郎中
　　傅祯官郎中
　　张廵【一作驯】官议郎
　　单扬官太史令
　　孙表官郎中
　　右并在熹平间受诏正定诸经者洪适云史称蔡邕自书丹使工镌刻今所存石经字体各不同虽邕能分善隶兼傋众体但文字之多恐非一人可办史又云邕与堂溪典杨赐马日磾张驯韩说单扬等正定诸经今公羊论语之后惟堂溪日磾二人姓名尚存别有赵域刘弘张文苏陵传祯左立孙表数人窃意其间必有同时挥毫者
　　马夫人皇甫规妻也善行隶
　　蔡琰字文姬邕之女适河东卫仲道夫亡无子归宁于家兴平中为虏骑所获没于胡中十二年生二子曹操素与邕善乃以金璧赎之而重嫁于陈留董杞琰博学有才辨又妙于音律于书翰得家传之妙

　　○蜀汉

　　诸葛亮字孔明琅琊阳都人躬耕南阳先主三往见然后起官至丞相封武乡侯先主尝作三鼎皆亮篆隶八分书极其工妙又喜作草字世得其迹必珍玩之
　　诸葛瞻字思远亮兄之子官至卫将军亦能书
　　许靖善行草

　　○魏

　　武帝曹氏讳操字孟徳汉相国参之后机警有权数好师宜官及梁鹄书亦善章草
　　高贵乡公讳髦字士彦文帝孙幼好学善书
　　文昭皇后甄氏明帝母也九岁即善书
　　曹植字子建封陈思王十岁余诵读诗论及辞赋数千万言及长下笔成章复工笔札锺
　　繇字符常颍川长社人官至太傅善正隶行草八分尤工于正隶初师胡昭学书十六年又从刘徳升入抱犊山学书后与太祖邯郸淳韦诞孙子荆关枇杷议用笔因见蔡邕笔法于诞诞秘而不传輙搥胸呕血太祖以五灵丹救之诞死繇盗发其冢遂得邕法一一从其消息繇书有三体一曰铭石谓正书二曰章程谓八分三曰行狎谓行书三体皆世所推自言最妙者八分然其真书絶世评繇书者谓如郊庙既陈爼豆斯在又谓如云鹤游天羣鸿戏海
　　锺会字士季繇之子官至征西将军工八分梁武帝谓会书有十二种意外竒妙
　　梁鹄字孟皇安定乌氏人官至选部郎宗师宜官工正隶宜为大字然鹄之用笔尽其埶也魏官题榜皆鹄书梁袁昂评鹄书谓如太祖忘寝观之丧目
　　胡昭字孔明颍川人甚能籀书真行章隶皆妙与锺繇同出刘徳升之门昭用笔肥重在魏与繇鹄角胜负
　　锺毅善行隶
　　杜畿字伯侯杜陵人官至尚书仆射以行草驰名
　　杜恕字务伯畿之子官至御史中丞亦善行草
　　宋翼锺繇之甥繇得蔡氏法将死授其子翼学书于繇繇弗告也晋太康中有人破繇冢翼始得之
　　邯郸淳字子叔陈留人为临淄侯文学师曹喜作篆隶畧究其妙秦焚先典古文絶矣魏初传古文者出于淳恒祖敬侯冩尚书后以示淳而淳不别至正始中立三字石经转失淳法太康间汲县人盗发魏襄王冢得策书十余万言按敬侯所书犹有髣髴恒窃悦之故竭愚思以讃其美梁袁昂评淳书谓应规入矩方圆乃成
　　韦康字符将诞之兄官至凉州刺史工书
　　毛弘师梁鹄善古文隶书章草
　　张楫清河人官至博士着埤仓广雅古今字诂掇拾遗漏増益事类颇为有补然方之汉许慎说文古今体用或得或失
　　孙子荆
　　关枇杷
　　右并与锺繇同时议用笔事
　　虞松字叔茂会稽人官至中书令大司农善书评其书者谓如空凝断云水泛连鹭
　　司马师字子元河内人官至录尚书事大司马忠武公及炎受禅追尊曰景帝善书
　　司马昭字子上师之弟官至相国录尚书事封文王炎追尊曰文帝亦善书唐窦臮述书赋云挹子元之瓌迹高子上之雄神或仰则锺繇平视卫臻如晴郊驷马维岳降神
　　卫觊字伯儒河东人官至尚书仆射谥敬侯善古文隶草
　　徐干字伟臣在汉时与王粲等号建安七子善章草
　　应璩字休琏官至侍中以文章贵显亦善书
　　刘劭字孔才邯郸人官至骑都尉工飞白小篆八分
　　韦熊字少季诞之子善隶书
　　左伯字子邑东莱人汉末特工八分名与毛弘等列小异于邯郸淳
　　成公绥字子安东郡人少有俊才隶书埶曰烂若天文之布耀蔚若锦绣之有章后入晋为博士
　　陈翕善隶
　　来畋
　　锺舆并有书名
　　苏林
　　韦秀

　　○吴

　　大帝孙氏讳权字仲谋坚之子善行草隶
　　景帝讳休字子烈权第六子善书
　　乌程侯讳皓字亢宗和之子善行隶小篆飞白
　　皇象字休明广陵人官至侍中青州刺史工八分篆草初学杜度作章草沉着痛快世以书圣称论者以象书比龙蠖蛰启伸盘腹行盖言其蟠屈腾踔有纵横自然之妙或谓如歌声绕梁琴人舍徽则又见其遗音余韵得之于笔墨外也象作八分与蔡邕后先当时以象章草入神八分入妙篆入能象书吴大帝碑在江宁府书虽本汉隶然探竒振古有三代纯朴处故自是絶艺非如东汉遗书循一矩律籍距缀袭切而自私也建业有吴时天发神谶碑若篆若隶字埶雄伟
　　沈友少好学时人以友有三妙一舌妙二力妙三笔妙也
　　贺劭【史作邵】字兴伯吴兴人官至中书令与皇象同时体瘠而不疏逸而寡礼
　　张昭官至辅吴将军容貌端严有威风善书
　　张纮工小篆飞白
　　诸葛融善书

　　书史会要卷二

　　●钦定四库全书

　　书史会要卷三

　　（明）陶宗仪 撰

　　○晋

　　中朝四帝都洛阳
　　武帝司马氏讳炎字安世文帝子喜作字于草书尤工落笔雄健挟英武之气
　　齐献王攸字大猷文帝第二子行草书如玉素兰芳竒而且古
　　杜预字符凯京兆杜陵人官至征南大将军谥曰成博学多通祖畿父恕三世善行草而预草书尢有笔力
　　荀朂字公曽颍川人侍中太尉顗之子官至中书令谥曰成多才艺善书画锺会尝诈作朂书就朂母取寳剑会于时方造宅朂潜画会祖父形于壁会兄弟入门见之感恸乃废宅朂书亦会之比也
　　张华字茂先范阳方城人官至太子少傅进侍中阴阳图纬方伎之书无不该通尤工草书不在模仿其规矩气度似其人物见索靖遂雅相友善深与结纳
　　嵇康字叔夜谯国铚人在魏官至中散大夫入朝不仕美风仪文辞壮丽好言庄老工草书评康书者谓如抱琴半醉酣歌高眠又若众鸟时集羣乌乍散
　　王戎字浚冲琅邪临沂人浑之子官至司徒谥曰元神采秀彻善吐辞能作草字
　　王衍字夷甫戎之従弟官至太尉尚书令神情明秀善谈名理作草字尤妙初非经意而洒然痛快得于规矩之外葢真是风尘表物脱去流俗者不可以常理拘之也
　　索靖字幼安炖煌人汉张芝之姊孙也官至司空谥曰庄靖经史之暇喜作字遂以章草名重一时故论者以为飘风忽举鸷鸟乍飞以状其遒劲或以为如雪岭孤松氷河危石以状其峻险或以为精熟至极索靖不及张芝妙有余姿张芝不及索靖或以八分亚韦锺隶法过卫瓘其得誉有至于此宜乎书名与羲献相后先也
　　卫瓘字伯玉魏尚书仆射觊之子官至司空太保谥曰成性贞静有名理以隶草名当世尝谓我得伯英之筋恒得其骨曰藁草曰栁叶篆皆瓘所作藁草者采张芝及父觊法而草盖草书之带行者
　　卫恒字巨山瓘之子官至黄门侍郎博雅不凡作四体书曰草曰章草曰隶曰散隶然见于世者多其草字论者以为如揷花美女舞笑鉴台是其便娟有余而刚健非所长也
　　卫宣恒之弟善篆及草名与父兄后先
　　卫庭宣之弟亦工草
　　卫璪字仲寳官至散骑常侍
　　卫玠字叔寳官至太子洗马皆恒之子俱有书名
　　王浑字符戎【一作玄中】太原晋阳人官至尚书左仆射谥曰元沉雅有气量其作草书葢是平日偶尔纪事初非经心然而风吹水自然成文者其胸中本不凡耳
　　王济字武子浑之子官至侍中太仆风姿英爽亦以书名
　　刘琨字越石中山人官至侍中太尉谥曰愍工翰墨
　　刘舆字庆孙琨之兄官至骠骑将军谥曰贞善书
　　何曽字颕孝陈国阳夏人官至太傅谥曰元善草书
　　陆机字士衡吴郡人吴大司马抗之子官至平原内史天才秀逸辞藻宏丽能草书
　　陆云字士龙机之弟官至清河内史性清正有才理与兄齐名亦善书
　　傅玄字休奕北地泥阳人官至司隶谥曰刚性峻急善篆隶
　　乐广字彦辅南阳人官至尚书令性冲约善书
　　牵秀字成叔武邑观津人官至平北将军善书
　　阮籍字嗣宗陈留人官至步兵校尉志气宏放任情不羇工行草
　　阮咸字仲容籍之侄官至始平太守亦工行草
　　山涛字巨源河内人官至侍中司徒谥曰康少有器量工行隶评涛书者谓若拔贤草泽匿鋭茅庐
　　刘伶字伯伦沛国人官至建威将军放情肆志着酒徳颂工行草
　　王敦字处仲琅邪临沂人司徒导之従父兄尚武帝女自驸马都尉迁左将军都督征讨诸军事敦性简脱喜颠草初以工书得家传之学其笔埶雄健如对武帝击皷振袖扬枹旁若无人而飞扬跋扈之状固已想见其恶逆因其字而见其行亦足以为万世奸臣贼子戒
　　武元皇后杨氏讳艳字琼芝弘农华阴人文宗女武帝母姿质美丽善书
　　卫夫人铄字茂猗廷尉展之女恒之従妹汝阴太守李矩之妻中书郎充之母受法于蔡琰善正行篆隶撰笔阵图行于世评其书者谓如挿花舞女低昂芙蓉
　　江左十一帝都建康
　　元帝讳睿字景文宣帝曽孙工书时推难于王导盖晋以后有凤尾诺亦出于章草唐人不知所出有老僧善读书太常博士严厚本问之僧云前代帝王各有僚吏笺启上陈本府旨为可行是批凤尾诺之意取其为羽族之长始于晋元帝批焉按章草变法若字有尾故云凤尾诺
　　明帝讳绍字道畿元帝长子有识鉴善书画
　　成帝讳衍字世根明帝子善书评者谓劲力外爽古风内含
　　康帝讳岳字世同成帝弟亦善书
　　孝武帝讳曜字昌明简文子工书评者谓如露滋蔓草风送骤雨
　　武陵王晞字道叔明帝弟工书而风度不足
　　会稽王导子孝武子善书绵密纎润
　　王导字茂弘琅邪临沂人官至太傅丞相谥文献识量清远简素寡欲使晋祚中兴真社稷之臣喜作字规模前人初师锺繇卫瓘力学不倦行草尤工然论者以为疏柯逈擢密叶危阴虽秀有余而实不足
　　王恬字敬豫导次子官至散骑常侍赠中郎将军谥曰宪傲诞不拘礼法气岸凌轹流軰轻之然晩节好士多能善隶书于草字尤妙时张翼以书得名议者谓不能过恬
　　王洽字敬和导第三子官至中书令洽于导诸子中最为白眉理识明敏书兼众体于行草尤工挥豪落纸有郢匠运斤成风之妙羲之尝谓洽曰弟书遂不减吾王僧虔亦谓洽与羲之书俱变古形
　　王邵字敬伦导第五子官至尚书令谥曰简袭父兄之教书法调渉浮艳
　　王珣字符琳洽子官至尚书令谥献穆能草圣然当时以弟珉书名尤着故有僧弥难为兄之语僧弥珉小字也
　　王珉字季琰洽少子官至中书令有才艺工隶及行草世所寳者特是草圣名出兄珣右时人为之语曰法护非不佳僧弥难为兄法护珣小字也自导至珉三世以书名着人以方杜度卫瓘二氏焉尝以四疋缣素自旦及暮操笔一挥首尾如一亦无误字羲之见而戏之曰弟书如骑驴骎骎欲度骅骝前故当时遂与羲之齐名以珉尝代献之兼中书令世谓献之为大令珉为小令论者谓珉书弓善矢良兵利马疾突阵破敌难与争锋其亦知言者也
　　王旷导従弟与卫世为中表故得蔡邕书法于卫夫人以授子羲之
　　王羲之字逸少旷之子官至右军将军会稽内史工谈辩以骨鲠称善篆隶行草飞白隶草为今昔之冠然其得名乃専以草圣论者称其笔埶以为飘若浮云矫若惊龙羲之每自称我书比锺繇当抗衡比张芝犹当鴈行也然初以为不迨庾翼郗愔及其暮年造妙尝以章草荅庾亮而翼见之輙叹伏因与羲之书曰忽见荅家兄书焕若神明顿还旧观会稽佳山水羲之有终焉之志尝与名士宴集于会稽山阴之兰亭羲之自为序梁武帝评羲之书以为埶如龙跃天门虎卧凤阁故歴代寳之永以为训其亦善于拟伦也羲之少学卫夫人书自谓深穷及过江游名山见李斯曹喜锺繇梁鹄等字又去洛见蔡邕石经于従弟洽处复见张昶华岳碑始喟然叹曰学卫夫人书徒费年月或谓其得笔法于白云先生即紫真也羲之尝曰天台紫真谓余曰书之气必通乎道同混元之理阳气明而华壁立阴气大而风神生是也暮年乃作笔阵图笔埶论用笔赋草书埶等以遗其子孙或又谓羲之游天台还会稽上洞庭题柱为一飞字有爪之形人遂称龙爪书羲之有子七人为世所称者五人玄之凝之徽之操之献之并工草隶而献之最知名
　　王献之字子敬羲之第七子官至中书令清峻有美誉而高迈不羇风流藴藉为一时之冠方学书次羲之密従其后掣其笔不得于是知献之他日当有大名后其学果与羲之相后先献之初娶郗昙女羲之与昙论婚书云献之善隶书咄咄逼人又尝书乐毅论一篇与献之学后题云赐官奴即献之小字献之所以尽得羲之论笔之妙论者以为如丹穴凤舞清泉龙跃精密渊巧出于神智梁武帝评献之书以为絶妙超羣无人可拟如河朔少年皆悉充悦举体沓拖不可耐何献之虽以隶称而草书特多世曰今草即二王所尚云
　　王徽之字子猷献之第三子官至黄门侍郎敖达凌物故名教之流或病之要之亦王氏佳子弟也其作字亦自韵胜羊欣谓尤长于行草信不诬矣然律以家法在羲献间特未可以甲乙论云
　　王玄之蚤卒
　　王凝之官至会稽内史
　　王操之字子重官至豫章太守皆献之子并工草隶有名于时
　　王邃导从弟官至平西将军徐州刺史作行书有羲献法
　　王廙字世将导从弟官至平南将军荆州刺史谥曰康少能属文工书画作隶草飞白得张芝卫瓘遗法自羲之过江前廙号为独歩
　　王荟字敬文导第六子官至镇军将军散骑常侍亦工书
　　王■〈广外敛内〉字伯舆荟子官至司徒左长史书法骨体慢正精采冲融
　　王允之导之从侄孙官至卫将军会稽内史善草行
　　王涣之亦善书
　　王蒙字仲祖太原晋阳人官至司徒左长史美姿容喜怒不形于色工隶草俱入能品王僧虔谓可比庾翼论章草作人字法尝谓趯之欲利按之欲轻世以蒙为知言
　　王修字敬仁蒙子官至著作郎正行书体清举尝就羲之求书乃冩东方朔画赞与之
　　王述字怀祖浑之侄孙官至中书令谥曰简书法高利迅薄连属欹倾
　　王坦之字文度述之子官至安北将军谥曰献善书
　　王绥字彦猷述之孙官至冠军将军少有美称善行隶
　　谢尚字仁祖秣陵人豫章太守鲲之子官至尚书仆射谥曰简神悟夙成博综众艺作草书深得昔人行笔之意论者以比注飞涧之瀑溜投全牛之虚刃盖得之矣
　　谢安字安石尚从弟官至太傅谥文靖是时王谢两族各以文采相高而安于谢族尤主斯文盟会风神秀彻为名流所慕盖种种超诣每经意处便非他人可到初慕王羲之作行草正隶字自羲之有解书之目后之评其字者亦谓纵任自在若螭盘虎踞之埶要当入能品也然其妙处特隶草行耳
　　谢奕字无奕安之兄官至镇西将军少有名誉喜作字尤长于行书飘逸之气入人眉睫
　　谢万字万石安之弟官至豫州刺史才气隽秀风度不凡自得家学然于行草最长
　　郗鉴字道徽高平金乡人官至司空侍中谥文成沈酣经史刻意翰墨作草字下笔刚决畧无留滞厚实沈深丰茂宏丽而不乏风神盖痩则风神生而鉴书厚实丰茂宜堕于朴野而笔力乃尔激峻此所以宜知名于时也
　　郗愔字方回鉴之子官至司空谥文穆性至孝鉴以草书称古劲超絶愔乃能接翼遂与张芝齐名作章草尤工下笔若冰释泉涌云奔龙跃态度既多而筋骨有余王僧虔以为愔书亚羲之梁武帝评愔书以为得意甚熟而取妙特难踈散风气不无雅素
　　郗超字景兴一字嘉宾愔之子官至临海太守少卓荦不羇有旷世之度草书尤得家传
　　郗昙字重熈愔之弟官至中郎将谥曰简书有父兄之法
　　郗俭之字处约昙之子官至太子率更令长于草书
　　郗■〈忄反〉字道彻俭之之弟官至镇军将军正书谨严
　　庾亮字符规颍川人官至太尉中书令谥文康美姿容善谈论风情都雅有书名尝就王羲之求书法羲之答云翼在彼岂复假此
　　庾怿字叔豫亮之弟官至侍卫将军谥曰简书法锺繇虽隠密而伤浮浅
　　庾冰亮之弟官至侍中司空谥忠诚天性清慎常以俭约自居亦善书
　　庾翼字稚恭亮之弟官至车骑将军谥曰肃风仪秀伟少有经纶大畧善草隶与王羲之并驰争先
　　庾凖【一作准】字彦祖亮之孙官至豫州刺史书体荒芜快利
　　江灌字道羣陈留人官至吴郡太守书法与张翼角逐后先
　　张翼字君祖下邳人官至东海太守善隶草时穆帝令翼冩王羲之手表帝自批其后羲之殆不能辨真赝久乃悟云小人几欲乱真盖翼正书学锺繇草书学羲之皆极其精妙
　　羊佑字叔子泰山南城人官至侍中太傅谥曰成以清徳闻亦工书
　　桓温字符子【一作子元】谯国龙亢人官至丞相大司马谥宣武豪爽有风槩姿貌甚伟墨迹见于世者尤少然颇长于行草字埶遒劲有王谢之余韵亦其英伟之气形于心画也
　　桓玄字敬通温之孽子歴义兴太守自署丞相僣号曰楚被诛其正草书虽宗王羲之而甚工然莫能洗万世簒逆之遗臭也
　　王裒字伟元城阳营陵人隠居教授孝友博学善书
　　谢放字庆绪会稽人性澄静寡欲隠居不仕善冩径
　　戴逵字安道谯郡铚人隠居累征不起聪悟博学工书翰童时以鸡卵汁溲白矾屑作小碑子为郑玄碑又为文而自镌之时称词美书精陆玩字士瑶机之从弟官至尚书令器量洪雅喜翰墨尤长于行书
　　陶侃字士行本鄱阳人吴平徙家庐江之浔阳官至侍中太尉都督八州诸军事长沙郡公谥曰桓雄毅明悟书法肌骨闲媚逺近书皆自手裁笔翰如流未尝壅滞
　　孔侃字敬思会稽人冲之子官至大司农行书轻利峭峻类惊虬逸骏
　　孔愉字敬康会稽人恬之子官至车骑将军谥曰贞草书古质郁纡如落翮摧枯
　　孔敬通官梁东宫学士作反左书当时坐上酬答无有识者庾亮见而识之遂呼为众中清闲法
　　郭璞字景纯河东人官至著作佐郎博学有高才洞五行天文卜筮阴阳筭厯之术尤好古文竒字作三仓训詀非若说文之自为注也
　　卞壸字望之济阴人官至侍中骠骑将军谥忠贞弱冠有名誉草书紧古而老
　　詹思远史亡其系作章草字肥整整斜斜直有晋人风度世之论字者多病肥痩而不知肥之病在于剰肉而痩之病在于露骨肥不剰肉痩不露骨则于佳处自初不相妨也思远字虽肥而气古书虽章而法完
　　许静民高阳人仕镇军参军善隶草王羲之高足也
　　康昕字君明外国人或云义兴人书类王献之亦比羊欣曽濳易献之题方山亭壁献之初不疑之
　　虞安吉工正草大篆
　　吕忱官义阳王典词令以汉许慎之作说文训诂虽傋未有反切遂表上字林五篇万二千八百余字附托说文而按隅音句隠括古籀竒惑之字笔法古劲
　　刘瓌之字符寳沛国人官至御史中丞善八分二王之次骨正力全献之既不肯书太极殿榜谢安遂令瓌之以八分题之
　　沈嘉字长茂吴郡人官至吴兴太守长于草
　　荀舆字长胤善草隶隶书狸骨散方帖一纸王羲之见而叹曰天縦其能非学可及
　　张启祖善隶书王羲之每见其缣牍輙存而玩之
　　左思字太冲齐国临淄人齐王冏命为记室辞不就少习锺胡书诗曰弱岁弄柔翰卓荦观羣书
　　王育字伯春京兆人少孤贫为人佣牧羊时有暇即折蒲学书
　　杨肇字季初荥阳人官至荆州刺史草隶书体纎润
　　杨经肇之孙亦善草隶
　　张翰字季鹰吴郡人齐王冏辟为东曹掾因秋风起思吴中菰米莼羹鲈鱼鲙即引去有清才善属文书法张索
　　蔡克字子尼陈郡人仕成都王掾书体简约古容
　　顾荣字彦先吴郡人官至侍中骠骑将军谥曰元与陆机兄弟入洛时号三俊亦善书
　　熊远字孝友豫章人仕大将军长史挥毫谨正
　　应詹字思远汝南人官至镇南大将军工草书
　　刘超字世踰琅邪人官至卫尉谥曰忠书体与元帝相类自职居近密遂絶其与外交书
　　谢藻字叔文会稽人官至中书侍郎书法锺繇纎薄精练用笔虽巧结字未善
　　宋珽广平人仕相府参军书法精紧
　　许迈【一名暎】字叔玄丹阳句容人旌阳逊之后家世士族而迈清虚怀道不慕仕进徧游名山与王羲之为世外交故自改名远游自后莫测所终好道者皆谓之羽化矣书有晋人风致而尤清逸
　　许穆【一名谥】字思玄迈之弟官至护军长史儒雅清素博学有才华章草乃能而正书古拙符又不巧故不冩经也
　　许翙【一名据】字道翔小字玉斧穆之子郡举上计掾并不赴清秀莹洁糠粃尘务书学杨曦而字体劲健偏善冩经画符欝勃峯埶殆非人功所迨
　　真人杨■〈目羲〉【一作羲】本吴人居句容洁白美姿容该涉经史与许迈穆结神明之交正行淳熟不今不古能麄能细大较虽祖效郗法而笔力规矩兼于二王
　　丁潭字世康会稽人固之孙官至散骑常侍谥曰简书法高利迅薄连属欹倾
　　何充字次道庐江人庾亮舅官至侍中司空谥曰文穆书体淳实而寡风采
　　刘讷字行仁琅邪人官至散骑常侍师锺繇能端闲终始于规矩
　　刘惔字真长沛郡人官至丹阳尹少清远有竒标草含庾翼之厚爽正迩刘琨之羇束
　　刘璞字子成南阳人官至光禄勲即魏夫人子正隶敦实藁草沈轻
　　刘■〈广外敛内〉字季野会稽人官至光禄大夫书法纎劲淳古有体
　　刘穆之字道和东莞人官至侍中司徙性敏捷便尺牍书法闲雅絶尘
　　孙绰字兴公太原中都人少与许询有高尚之志居会稽放游山水十余年哀帝朝为著作郎善行楷书
　　范汪字玄平顺阳人官至安北将军书法锺繇范寗字武子汪之子官至中书侍郎书体颇全古质
　　诸葛长民琅邪人官至侍中司空谥忠肃有文武干用书法全效王献之
　　温放之太原人峤之子官至黄门侍郎工草书评者谓如片锦呈巧细流不极
　　李式字景则江夏人官至侍中善隶草弟定子公府能书同式
　　陈畅荥阳人仕秘书令史善八分时宫观城门皆畅书也
　　羊忱泰山人官至徐州刺史善行书
　　羊固兖州人官至临海太守善行书
　　韦昶字文休康之玄孙官至颍川太守工古文大篆及草
　　何元公陈国人善草书
　　张弘工飞白小篆
　　王循官至中军将军善行草
　　王愔魏平北将军乂之子善草书
　　纪瞻字思远丹阳秣陵人官至尚书右仆射谥曰穆少以方直知名才兼文武工书翰
　　谢璠伯官至散骑常侍善行草
　　戴若思广陵人官至骠骑将军谥曰简有风仪善书
　　张舆字子公华之孙避难过江辟丞相掾善书
　　袁崧官至吴郡太守有才名善书陈郡阳夏人
　　李充字弘度江夏人官至中书侍郎工正书妙参锺索世咸重之
　　孟光禄书如崩山絶厓人见可畏
　　刘聪匈奴人伪汉渊之子博涉经史善属文工草书
　　刘矅伪汉相簒位僣号赵亦善草书
　　张嘉
　　刘恢
　　岑渊
　　张炽
　　裴兴
　　辟闾训
　　傅庭坚
　　杨潭
　　陈基
　　张炳
　　识道人
　　韦弘
　　江伟
　　裴邈
　　辟闾休
　　阴光
　　孔闾
　　王昙
　　张绍
　　朱诞
　　辛旷
　　满爽
　　李韫
　　任静【一作青】
　　宋嘉
　　周仁皓
　　徐令文
　　法高道人
　　朱育
　　岑泉
　　羊暇
　　向泰
　　许文静
　　曹任
　　吕静
　　岳道人
　　释惠式
　　右皆书尚文情梁庾肩吾谓五味一和五色一采诚以争驱并驾不逮前锋而中权后殿各尽其美
　　安僖皇后王氏讳仁爱献之之女安帝后善书
　　魏夫人名华存字贤安左仆射舒之女太保公掾南阳刘幼彦之室光禄勲璞之母天才卓异少读庄老及春秋二传五经百子性乐神仙后修真得道托疾尸解位紫虚元君南岳夫人善书
　　傅夫人郗愔之妻也亦善书
　　荀夫人王恰之妻也亦以能书称
　　江夫人王珉之妻也亦善笔翰
　　郗夫人王羲之之妻也书甚工
　　谢夫人名道韫奕之女王凝之之妻有才辨亦善书
　　蔡夫人羊衡母善正书
　　荀夫人庾亮妻善篆隶正行
　　豫章女巫太元中有神降之能空中与人言且善

　　书书史会要卷三

　　●钦定四库全书

　　书史会要卷四

　　（明）陶宗仪 撰

　　○宋

　　武帝刘氏讳裕字德舆彭城人汉楚元王二十一世孙晋封宋公受禅称帝英杰有大度书法雄逸
　　文帝讳义隆武帝第三子博涉经史善隶行草书评者谓如藂里花红云间月白
　　孝武帝讳骏字休龙文帝第三子神明爽发才藻甚美驰声翰墨
　　明帝讳彧字景休【一作休炳】文帝第十一子好读书才学之士多蒙引进善书
　　南平王铄字休玄文帝第四子少好学有文才书体结构老成
　　海陵王字休茂文帝第十四子长扵用笔结字短扵精神骨立
　　萧思话南兰陵人官至征西将军丹阳尹工隶行草初学书扵羊欣下笔绵宻娉婷当时有鳬鸥雁鹜游戏沙汀之比至扵行草之工则有连冈尽望埶不断絶之妙其风流媚好殊不在羊欣下故萧行范篆羊真孔草所以着论扵袁昂也
　　王昙首琅琊临沂人太保弘之弟官至侍中幼而素尚兄弟分财昙首惟取图书而已沈毅雍容其作草字虽未足与古人方驾而行笔痛快亦自有可观者
　　羊欣字敬元泰山南城人官至中散大夫该博经史长扵隶书父不疑为乌程令欣年十二颇为王献之所知方时献之为吴兴太守尝因夏月入县值欣昼寝着新练裙献之书裙数幅而去既觉视裙书有得欣本工书因此弥善当时谓献之之后可以独步故谚曰买王得羊不失所望而论者谓欣学献之终不能度越献之规矩使洒落奔放自成一家故有婢作夫人之诮以其举止羞涩终不似真欣尝譔续笔阵图一卷古昔能书人名一卷
　　谢灵运陈郡阳夏人晋车骑将军玄之孙官至侍中临川内史博总羣书学王献之真草俱造其妙或谓献之灵运舅也故其得法为精凡献之所上表章多在中书杂事中灵运临模乱真因以已所书易其本人莫能辨然稍有知者后至元嘉中有司就索始进上作草字尤为人所推许有评其书者谓如石色松干吹翕风云簸荡川岳则清雄可见也然萧散气韵则恐此不能尽之徒能状其奔放
　　薄绍之字钦叙【一作敬叔】丹阳人官至给事中善隶草行书初学王献之绰有风味其作草字至自得处则驰骋步骤光采发越照映四坐然论其书者乃谓骨力尤稚何哉至梁袁昂评其字埶则谓如舞女低腰僊人逺唱以是言之则必以婉丽清闲为主矣安得发越照映如前所云然佟继之乃云挥豪振纸若疾闪飞星婉丽清闲所以论其常而发越照映所以言其变此心画之妙兼得乎为人耳梁武帝谓其亦有一家风气未为冠絶
　　孔琳之字彦琳会稽山阴人官至礼部尚书好文博古作隶行草度越流辈议者以谓飞流垂埶则吕梁之水焉二王已后畧无其比王僧虔亦谓琳之书天然絶逸极有笔力盖其所养豪放耻事迟拙故笔端流畅快健若不凝滞扵物或以谓功夫少此又责备春秋之法也
　　宗炳字少文【史作宗少文以字行】南阳涅阳人髙尚不仕善书
　　谢方明陈郡人惠连父官至会稽太守书法寛和穏媚
　　王藻琅琊临沂人官至东阳太守工行草
　　张裕字茂度吴郡人名与武帝讳同故以字称官至会稽太守素有吏能书法清逸
　　张永字景云裕之子官至征北将军涉猎书史善隶书守家传之规
　　王裕之字敬弘琅琊人名与武帝讳同故以字行官至侍中左光禄大夫翰墨约古任逸
　　王思玄琅邪人官至南康太守书穏厚而无法度淳和而蓄锋铓
　　颜竣字士逊琅邪人官至东扬州刺史早有文义墨迹亦妙
　　垣护之字彦宗畧阳桓道人官至豫州刺史倜傥不拘小节书神凝笔迟
　　骆简字正祖丹阳人官至巨野令书宗王献之深入阃域
　　龎秀之不知何许人官至江州刺史书宗二王
　　巢尚之字仲逺鲁国人官至宁朔将军书法企孔琳之之墙仞遵张茂度之轨躅
　　裴松之字世期河东闻喜人官至国子博士太中大夫博览坟籍书参郗愔之章法得羊欣之笔意
　　徐爰字长玉琅邪开阳人本名瑗避傅亮讳除玉官至中散大夫书神闲态秾
　　徐希秀爰之子官至骠骑将军淮南太守甚有学解亦娴篆隶正书谨促有度草则拘检梁武帝谓其书如南冈士大夫徒尚风范不免寒乞也
　　江僧安陈留人官至太子中庻子书健利轻媚
　　贺道力会稽人官至吴兴令草书圆转不穷
　　谢综范晔之甥书紧洁生起实为得力谢静善写经亦入能境
　　范晔字蔚宗顺阳人泰第四子官至太子詹事以谋逆伏诛善为文章师羊欣工草隶
　　张越善书评者谓如莲花出水明月开天露发金峯云低玉岭
　　张斯善书梁武帝谓如辨士对敌独语不回得心会理
　　傅操【一作玉】善书评者谓如金花细落徧地玲珑荆玉分辉摇宕璀璨
　　朱龄石字伯儿沛郡人官至雍州刺史弟楚石官至中书侍郎兄弟并娴尺牍
　　谢庄字希逸秣陵人晋刺史万之玄孙官至右光禄大夫善书
　　谢晦字宣明陈郡阳夏人官至荆州刺史涉猎文义善书
　　王弘字休元琅邪临沂人晋丞相导之曽孙官至太保中书监以清悟知名工于书翰人皆法之
　　王微字景元弘弟孺之子官至中书侍郎好学工书
　　张畅字少微吴郡人官至会稽太守有操行工书
　　周颙字彦伦汝南安成人隠钟山后仕齐官至国子博士不能终隠孔稚圭作北山移文嘲之工行草兼得晋卫恒散隶法
　　戴颙字仲若晋征士逵之子元嘉中征并不起父善琴书颙并传之
　　王道迄吴兴乌程人涉学善书
　　萧惠基思话之孙官中书黄门郎后入齐官给事中善隶书
　　徐羡之字休文东海郯人在晋为丹阳令入朝官至司空亦善书
　　羊谘
　　卢循并善草书
　　戴延寿会稽山阴人善书
　　孙奉伯善书
　　史棱工隶行

　　○齐

　　髙帝萧氏讳道成字绍伯南兰陵人宋封齐公受禅称帝博学善属文工隶草书尝谓王僧虔曰我书何如对曰臣真书第一草书第二陛下真书第二草书第三陛下无第一臣无第三又与僧虔赌书谁为第一对曰臣书臣中第一陛下书帝中第一
　　武帝讳赜字宣逺髙帝长子刚毅有断工行草尝覩落英茂木作瑞华书为辞纪之黄门侍郎何胤明扵图纬以为木徳之瑞纂其辞藏之王府凡若此类亦象形也
　　临川王映字宣光髙帝第三子美容止工左右书
　　武陵王曅字宣昭髙帝第五子工篆法
　　始兴王鉴字宣彻髙帝第十子性聪敏能书有兰陵帖宋髙宗尝跋之
　　江夏王锋字宣颕髙帝第十二子性方整年五歳即工凤尾诺因无纸继日画窻尘以学书
　　竟陵王子良字云英武帝第二子聪敏善书
　　萧钧字宣礼髙帝第十一子继衡阳王道度后歴位秘书监亦工书尝蝇头细书五经一部置扵中箱
　　王僧虔琅邪临沂人宋侍中昙首子官至尚书令谥简穆曾祖洽以书称扵时至僧虔家传之学不坠作草隶甚工初法王羲之而尤尚古直若溪涧含氷冈峦被雪虽极清萧而比之献之风流藴藉则所不逮或曰虎爪书僧虔拟王羲之龙爪而作以龙爪形用萦婉因加棱角为虎爪之埶梁武帝评僧虔书谓如王谢家子弟纵复不端正奕奕有一种风流气骨
　　王慈字伯寳僧虔子官至侍中冠军善行书谢超宗见慈学书谓慈曰卿书何如僧虔慈荅曰慈书与大人犹鸡之比凤盖超宗即凤之子也超宗惭而退
　　刘珉字仲寳彭城人官至三公郎中书法自王氏羲献父子以来其道浸以衰陋至齐尤甚珉喜草隶遂能一洗俗学之谬逺追羲之颇得其法落笔佳处往往凌轹古人至草益胜论者有海岳髙深青分孤岛之比
　　宗测字敬微宋炳之孙代居江陵不应召辟喜书画
　　刘系宗丹阳人在宋为景陵王子景粹侍书入朝为东宫侍书官至宁朔将军宣城太守自少便善书画
　　谢惠连陈郡阳夏人官至司徒府参军幼有词学族兄灵运叹伏之书画并妙
　　张融字思光吴郡人官至司徒左长史工行草效二王自谓不恨已无二王法乃恨二王无已法
　　谢眺【史作朓】字玄晖陈郡人官至尚书吏部郎少好学文章清丽以草隶名当时结字尚雅评者谓其若薄暮川上余霞照人
　　刘绘字士章彭城人官至大司马从事中郎雅有风则梁庾肩吾论云谢眺刘绘文宗书范近来少前
　　刘瑱字七温绘之弟官至义兴太守少聪慧工篆隶
　　丘道护工正草与羊欣俱受王献之笔法
　　徐伯珍字文楚东阳太末人隠居不仕少孤贫书竹叶及以钉画地学书遂至扵工
　　褚渊字彦回【南史名彦回以讳改】河南人幼有清誉宋末与髙帝同掌枢宻入朝官至司徒中书监笔翰不拘决利足用而已
　　褚贲字蔚先渊之子官至侍中左戸尚书少耿介书法和雅允臧
　　徐孝嗣字始昌东海人官至太尉尚书令笔翰源长
　　王俭字仲寳僧虔侄官至尚书右仆射幼笃学工书
　　刘撝字茂谦彭城人官至太子洗马御史中丞字体壮而不密
　　顾寳光吴郡人官至司徒左西掾书宗髙帝
　　胡楷之南昌人官至度支尚书风采瓌润书法与顾寳光同调合韵
　　王晏字休黙一字士彦琅邪人官至骠骑大将军太子少傅工行草
　　王融字符长宋太保弘之曽孙官至中书郎图古今杂体有六十四书少年仿效家藏纸贵
　　虞龢会稽余姚人官至中书郎廷尉在宋时尝上明帝表论古今妙迹正行草楷纸色标轴真伪卷数无不备焉
　　王僧佑字胤宗宋太保弘之后官至黄门郎雅好博古工草隶
　　张欣泰字义亨竟陵人官至雍州刺史亦工书
　　萧几字徳玄曲江公遥欣之子官至新安太守清贫自立善草书
　　崔偃清河东武城人官至宁朔将军善虫篆
　　纪僧真丹阳建康人官至庐陵内史善隶书
　　纪僧猛僧真弟官至晋熙太守亦善隶书
　　庾黔娄官编令善书
　　萧概善草书
　　齐简静工行草
　　褚元明善书
　　源楷之善草书

　　○梁

　　武帝萧氏讳衍字叔达南兰陵中都里人齐封梁王受禅称帝状貎殊特博学多通正行草隶莫不称妙评论名人书法皆窥其阃奥
　　简文帝讳纲字世纉武帝第三子器宇寛弘辞藻艳发仍善行隶
　　元帝讳绎字世诚武帝第七子聪慧俊朗博涉伎艺天生善书画
　　邵陵王纶字世调武帝第六子博学善属文工尺牍
　　萧坚字长白纶之子封汝南侯善草隶
　　萧确字仲正坚之弟官至广州刺史永安侯工楷隶公家碑碣皆使书之
　　萧骏字徳凝武帝曾孙官至尚书殿中郎南安侯工文章善草隶
　　陶弘景字通明丹阳秣陵人身长七尺四寸神采耸秀有僊风道骨读书万余卷工草隶而行书尤妙大率以锺王为法劲力不至而逸气有余武帝谓其书如吴兴小儿形虽未成长而骨体甚骏快李嗣真亦云如丽景霜空鹰隼初撃俱以骏快称弘景初为诸王侍读上章辞禄止扵句容之句曲山自号华阳隠居真神仙中人也后赠贞白先生
　　沈约字休文吴兴武康人在齐为南清河太守入朝官至尚书令少家贫一意书史博通羣籍著述颇多作草字亦工大扺胸中所养不凡见之笔下者皆超絶
　　萧子云字景乔兰陵人齐髙帝玄孙官至侍中国子祭酒善正隶行草飞白而正隶飞白尤工意趣飘然骞举之状而世多其草字正隶初学王献之晚学锺繇乃能研二家之妙雅为武帝所重尝论书曰笔力劲骏心手相得巧逾杜度美过崔寔当与元帝并驰争先又谓如危峰阻日孤松一枝荆轲负剑壮士弯弓雄人猎虎心胸猛烈锋刃难当或又谓如上林春花逺近瞻望无处不发
　　萧特字世达子云子官至太子舎人海盐令亦善草隶时人比之卫恒卫瓘武帝曰子敬不及逸少萧特遂逼扵父或谓其书虽有家风而风流埶薄犹如羲献安得相似
　　萧贲字文奂齐武帝曾孙官至湘东王法曺参军神识耿介能书
　　阮硏字文机陈留人官至荆州刺史师王羲之作行草尤卓絶若飞泉交注奔竞不息当时萧子云陶弘景辈谓各得羲之之一体然子云绵弱终不迨硏至作隶书则法锺繇而风神所不及袁昻评研书如贵胄失品次丛萃不能复排突英贤则研之书亦不可谓无利钝也
　　陆杲字明霞吴郡人官至光禄大夫好辞学工书画与舅氏张融齐名
　　庾肩吾字子慎新野人官至度支尚书工隶行草武帝谓其书畏慎収敛少得自充效未能精去萧蔡逺矣【一本云观阮未能去萧逺矣】
　　陆倕字公佐吴郡人晋尚书令玩之后官至太常卿工行草
　　江淹字文通济阳考城人在齐为秘书监入朝官至金紫光禄大夫醴陵侯少以文章显墨妙笔精
　　王克琅邪人官至尚书左仆射书法疏快不忒
　　任昉字彦升乐安博昌人在齐为司徒左长史入朝官至御史中丞秘书监八歳能属文扵书无所不见书法体杂闲利故当时有任笔沈诗之语
　　傅昭字茂逺北地灵州人在齐为尚书左丞入朝官至散骑常侍金紫光禄大夫博极古今书法捷锐足以自给
　　朱异字彦和钱塘人官至中领军性啬吝贪财冒贿而书法与傅昭同称评二人书者以谓如过雨之奔檐溜飞燎之赫原隰
　　王籍字文海齐黄门僧佑之子官至咨议参军工草书笔埶遒放盖孔琳之之流也
　　殷钧【一作均】字季和陈郡长平人官至国子祭酒工隶草书体圆转颇通骨气未足袁昻评其书谓如髙丽使人抗浪甚有意气滋韵终乏精味【滋韵一本作姿颜】
　　江蒨字彦渊济阳考城人官至光禄大夫书法气懦任力或滞
　　江禄字彦遐蒨之弟官至咨议参军亦工书
　　王褒字子深【一作渊】琅邪人官至尚书仆射工正草结字穏正寛丰武帝谓其书凄断风流而埶不称貌意深工浅犹未当妙按南史张率传天监中使工书人琅邪王琛吴郡范懐约等写古妇人事给后宫疑琛即其人也
　　范懐约吴郡人官至东宫侍书其书任已作制无大过人武帝谓其书真书有力而草行无功
　　王彬字思文宋侍中昙首之后官至吏部尚书秘书监立身清白工篆隶武帝谓其书放纵快利笔墨流便
　　栁惮书武帝谓其纵横廓落大意不凡而德体未备
　　栁恽字文畅河东解人官至吴兴太守好学善尺牍
　　王崇素书庾肩吾论云崇素绘美篇章笔传扵里闾
　　王仪同书评者谓如晋安帝非不处尊位而都无神明
　　颜蒨书武帝谓如贫家果实无妨可爱少乏珍羞
　　施肩吾书武帝谓如新亭伧父一往似扬州人共语语便态出
　　刘孝绰字孝绰齐中郎绘之子官至秘书监少有盛名善草书
　　刘沈字茂瀣彭城武原人官至殿中曺侍郎美风神工篆隶
　　颜协字子和琅邪人官至湘东王记室少以器局称工草隶飞白时范懐约能隶书协学其书殆过真也荆楚碑碣皆协所书
　　谢善勋会稽人官至湘东王録事参军能为八体六丈方寸千言
　　韦仲京兆人官至湘东王中兵参军善飞白王府中以协优扵韦仲而减扵谢善勋
　　纪少瑜字幼阳丹阳人官至武陵王记室参军工藁草
　　徐僧权东海人官至东宫通事舎人以善书知名
　　王志字次道齐侍中慈之弟官至散骑常侍善草隶纎薄无滞
　　吴休尚
　　施方泰
　　右皆邺下人俱工书庾肩吾谓其同年拔萃
　　邵陵工正行草
　　丁觇善草
　　斛斯彦明善书唐李嗣真谓其笔埶咸有由来

　　○陈

　　武帝陈氏讳霸先字兴国吴兴长城下若里人汉太丘长寔之后梁封陈公受禅称帝雄武多英畧涉猎史籍评其书者谓如王师凭怒挫衂攻刼
　　文帝讳蒨字子华始兴昭烈王之长子沈敏有识量留意经史虽号能书而失矩度
　　后主讳叔寳字符秀宣帝长子荒扵酒色不恤政事徒染豪而败法
　　始兴王伯茂字郁之文帝第二子性聪敏好学时军人扵丹徒盗发晋郗昙墓大获王羲之书及诸名贤遗迹事觉没入秘府帝知伯茂好古多以赐之由是大工草隶甚得右军法
　　新蔡王叔齐字子萧幼主弟书体郁然名押而已
　　庐陵王伯仁字寿之文帝第八子尺牍近鄙
　　永阳王伯智字策之文帝第十二子雅意翰墨作字劲举而行草尤工师其成心自为家学故名重扵时盖传习之陋论者以谓屋下架屋不免有奴书之诮此伯智独能摆脱而世有策马步逐苇航泛浮比其落笔之妙者非虚语也
　　桂阳王伯谋字深之文帝第十三子书法髙疏壮浪
　　陈叔懐作行书笔画圆整其论梅发一帖字虽妩媚而中藏劲气如幽香孤韵凌铄氷霜者其清致自应如此陈都江左而梅本江淮物因知叔懐必江左人宋淳化阁帖第一卷内有长沙王叔懐黄伯思辨误以为陈史长沙王但有叔坚而无叔懐其晜弟亦无此名观帖尾作名处疑是叔慎叔慎岳阳王也
　　后主皇后沈氏吴兴人君理之女善书评者谓如晚晴阵云傍日残霞
　　蔡凝字子居济阳考城人官至黄门侍郎风流俊迈善草隶而行书尤擅一时
　　蔡景歴字茂世济阳考城人官至度支尚书俊爽不羣善尺牍工草隶任朴通俗而复不拘窘
　　蔡征字希祥景歴子官至中书令后入隋除给事即卒精识强记留心翰墨且当时以书著名者甚鲜如萧干得子云之法征父景歴亦以隶称扵世及征草笔力尤劲颇合规矩岂非箕裘之习与
　　陆缮字士繻吴郡人官至左仆射仪表颖秀步趋可法其作字亦象其人之可喜也大抵人心不同书亦如之颜真卿之笔凛然如社稷臣虞世南之笔卓乎如廊庙器王僧虔字若王谢家子弟缮草字风度亦可以见其人物之飘逸矣
　　毛喜字伯武荥阳阳武人官至吏部尚书少好学师古雅扵翰墨间尤得名善草隶落笔峻激畧无滞思其奔放超絶处论者以比平郊逸骥晚景飞隼
　　江总字总持济阳考城人在梁为太常卿入朝官至尚书令后入隋拜上开府好学能属文作行草为时独步以词翰兼妙得名
　　郑信官至东宫洗马幼通经史尤善草字深慕锺王之法而得其旨观其用笔俯仰屈折而筋有余论者以谓丰力多筋者圣无力无筋者病而信亦颇知其要处也又如信喜用秃笔岂其藏锋韵古而至是耶抑又出其一时之意耶
　　萧干字思惕梁侍中子云侄官至五兵尚书善草隶得叔父之法
　　顾野王字希冯吴郡人官至黄门侍郎光禄卿七岁通五经九歳能属文长而天文地理蓍龟占候虫篆竒字无不精通
　　张正见字见颐清河东武城人在梁为彭泽令入朝官至尚书度支郎善行草
　　张克见善行草
　　蔡圣善正行草
　　萧引善隶书宣帝尝披奏事指引署名曰此字笔路翩翩似鸟欲飞也引谢曰此陛下假其羽毛耳
　　徐陵字孝穆东海人官至左仆射刚毅任重善书
　　沈君理字仲伦吴兴人官至尚书右仆射驸马都尉美风仪善行草隶书快速无度驰突不疏
　　袁宪字德章陈郡阳夏人官至右仆射后入隋赠安成公书法骨气乍髙风神入俗
　　伏知道昌平人仕镇北长史书法寛疏弛慢无可取则
　　谢嘏字含茂陈郡人官至中书令工翰墨
　　贺朗会稽人官至秘书监书法不事笔力
　　李祯字符正广汉郪人仕南平王友掌记室事工草隶虫篆
　　孙■〈王易〉字德琏吴郡人官至五兵尚书博涉经史尤便书翰
　　周弘譲汝南安成人在梁为国子祭酒入朝领太常卿博学多通书体迅快放诞
　　庾持字符徳颍川鄢陵人官至太中大夫领步兵校尉笃志好学善字书
　　侯安都字成师始兴曲江人官至江州刺史涉猎书史工隶书
　　刘顗善草
　　王公干善草
　　陈逵【或作达】其书不多见作行草古而腴肥而不剩肉虽未足以追配昔人亦自可珍至扵草字则飘发而不滞稍有羲献之风盖非规矩形容王氏者至其合处乃有一斑扵众人则有余扵作者则不足故其书名独不赫然与前人争长宜哉宋淳化阁帖第四卷内有陈逵书黄伯思辨误以为逵尝为西晋中郎将乃云陈朝误矣
　　释智永会稽人晋右将军王羲之九【一作七】世孙出家居永欣寺学书以羲之为师法笔力纵横真草兼备绰有祖风为一时推重求其书者戸外之履常满门阈穿穴以铁固其限尝作真草千文传扵世学者率模仿焉

　　○后魏

　　崔浩字伯深清河武城人官至中书令博览经史玄象阴阳百家之言无不研精工草书多写急就章世寳其迹以为模楷
　　江式字法安陈留人官至符节令六世祖琼受学扵魏卫觊数世不坠至式尤工篆体洛京宫殿诸门版题署皆其书也撰古今文字四十卷表上之大体依许氏说文为本
　　蒋少游乐安博昌人官至龙骧将军青州刺史敏慧机巧工书画
　　王由字茂道官至东莱太守善书画
　　沈法会以隶书知名宣武敇侍书然未有如崔浩之妙者
　　崔京伯
　　王世弼
　　刘懋
　　庾导
　　崔恱
　　李思弼
　　刘仁之
　　裴敬
　　右并工草书

　　○北齐

　　张景仁济北人官至通直散骑常侍幼孤家贫以学书为业遂工草隶
　　姚元标魏郡人
　　袁买奴济北人
　　韩毅颍川人
　　李超荥阳人
　　右并同时能书与张景仁齐名
　　殷英童善草隶
　　赵仲将善行草
　　刘逖善行草

　　○后周

　　庾信字子山南阳人梁尚书肩吾子官至司宗中大夫俊迈聪敏博览羣书兼工行草
　　鲜于斯彦善行草
　　元礼善草
　　赵文深天水人官至书学博士书师王羲之为时所重

　　○隋

　　薛道衡字玄卿河东汾阴人官至司隶大夫刻意学问声誉益彰为文必杜门髙卧冥搜精思每一篇出则传播人口然未闻以善书称者岂非以文掩之耶道衡正书亦非泯泯众人之笔也
　　阎毗榆林盛乐人官至将作少监工篆隶当时号为臻絶
　　刘仁范善书遭隋末丧乱不遑尊习每行坐辄书空画地
　　刘玄平彭城人齐三公郎中珉之子赠贞范先生善草书
　　赵孝逸汤阴人官至四门助敎书法王献之甚有功业
　　房彦谦字孝冲清河人官至司隶刺史后入唐为长史令草书笔力浮紧
　　卢昌衡字子均范阳人官至侍中善书评其书者谓如野笋成竹长风陨箨
　　蔡君知济阳人汉左中郎将邕十四代孙官至蜀王府记室工楷隶
　　张士隠【士一作大】善行草唐李嗣真云张益州叅小令之体
　　丁道护书不今不古遒媚有法
　　蔺静文书甚为鲜洁殊有规则
　　陈仁棱书字画清婉襄阳有石刻阿弥陀经
　　贺混善行草
　　窦庆善草
　　虞世基字茂世会稽人官至内史侍郎沈静有髙才兼善草隶
　　虞绰字士裕会稽人官至秘书学士博学聪俊工隶锋颕迅捷
　　杨素字处道弘农华阴人官至尚书令太子太师善属文工草隶
　　殷胄江南人工草隶
　　释智果会稽人工书铭石炀帝甚器重之有所撰心成颂传扵世
　　释敬脱能用大笔书方丈字人有求者惟有一笔遒劲而不加修饰

　　书史会要卷四

　　●钦定四库全书

　　书史会要卷五

　　（明）陶宗仪 撰

　　○唐

　　髙祖李氏讳渊陇西成纪人仕隋封唐王受禅为帝豁达有大度书师王褒得妙故有梁朝风格
　　太宗讳世民髙祖次子方天下混一四海无虞乃留心翰墨粉饰治具雅好王羲之字出内帑金帛购人间遗迹得真行草书二千二百余纸来上万几之余不废模仿先是释智永善羲之书而虞世南师之颇得其体太宗乃以书师世南然尝患戈脚不工偶作戬字遂空其落戈令世南足之以示魏征征曰今窥圣作惟戬字戈法逼真太宗叹其髙扵藻识然自是益加工焉世南既亡以褚遂良侍书尝谓朝臣曰朕少时临阵料敌以形势为主今吾学书亦然作笔法指意笔意三说以训学者复善飞白笔力遒劲尤为一时之絶
　　髙宗讳治字必善太宗第九子永徽之初百姓阜安卒以政归武氏几至亡国宋淳化阁帖第一卷内吊江叔并叔艺韫多材答进枇杷移营五桥四帖黄伯思辨误以为皆髙宗书
　　睿宗讳旦髙宗第八子性淳和长而温恭好学训诂工草隶书取法正体不乐浮华
　　玄宗讳隆基睿宗第三子临轩之余留心翰墨初见翰苑书体狃扵世习锐意作章草八分遂摆脱旧学议者言其丰茂英特斯亦天禀
　　肃宗讳亨玄宗第三子削平祸乱再造唐室亦杰然用武之君早歳时玄宗为选佳士如贺知章等侍读左右气味渐摩曽非一日又当玄宗在御以行书八分章草书为时矜式肃宗以子职侍东宫方温凊定省间得无过庭之训是宜行书亦有家法而其气韵与能字者争衡也
　　代宗讳豫肃宗长子聪明寛厚好学强记留心翰墨扵行书益工论其笔力则非有太宗玄宗超迈之气然亦有足观者
　　德宗讳适代宗长子性识强敏羣臣章奏来上皆即批答笔无滞思翰墨落笔可观
　　顺宗讳诵德宗长子仁而善断礼重师傅学书扵王伾善隶书德宗之为诗并他文赐大臣者率皆令帝书之
　　宣宗讳忱宪宗第十三子精扵聴断复以行书称
　　昭宗讳晔懿宗第七子为人明猜多喜作字初有志兴复思得非常之才惜无以助之当是时钱镠以节制领浙东虽称臣而实霸有一方昭宗乃能笼络驾驭使镠终唐室而不二心者昭宗实有以制之也观其以衣襟书赐镠不能无意其书虽不称扵时而兴复之志扵斯可见矣
　　汉王元昌髙祖子少博学书宗羲献
　　韩王元嘉汉王弟少好学藏书至万卷亦善书
　　鲁王灵夔韩王弟笃志扵学善草隶曺王明太宗子行书絶时飞白可乱王右军有唐以来一人而已
　　范阳王蔼鲁王子亦善书髙宗所谓叔艺韫多材慈深善诲蔼夙奉趋庭之训蚤擅临池之工是也
　　岐王范弘宗弟追册惠文太子善笔札
　　江都王绪霍王元轨子多材艺善书画
　　皇后武氏讳曌并州天水人士彟女髙宗后承其溺爱而窥觎窃起谋移唐室旧史以谓穷妖白首良以为训考其出新意持臆说増减前人笔画自我作古为十九字曰而【天】埊【地】■【日】囝【月】■【初】■【证】■【授】■【人】■【圣】■【生】○【星】■【君】■【年】■【正】■【臣】瞾【照】■【载】■【除】圀【国】当时臣下章奏与天下文契咸用其字然独行扵一世而止虽然亦本扵喜作字初得晋王导十四世孙方庆者家藏其祖父二十八人书迹摹搨把玩自此笔力益进其行书骎骎稍能有丈夫气
　　李阳冰字少温赵郡人官至将作少监留心小篆迨三十年初见李斯峄山碑与孔子延陵季子碑遂得其法乃能变化开合自名一家推原字学作书法论以别其点画作刋定说文三十卷人指为苍颉后身议其篆法者以虫蚀鸟迹语其形风行雨集语其埶太阿龙泉语其利嵩髙华岳语其峻实不为过论有唐三百年以篆称者惟阳冰独步吕总评其书谓若古钗倚物力有万钧李斯之后一人而已【或云阳冰即李潮也初名潮因以字行遂别字少温未知其果否遂复载潮在后】
　　虞世南字伯施越州余姚人茘之子官至秘书监赠礼部尚书封永兴公谥文懿与兄世基执弟子礼于吴郡顾野王力学不倦由陈入隋名重一时议者以比晋二陆释智永善书得王羲之法世南往师焉妙得其体晚年正书遂与羲之相后先当时与欧阳询皆以书称议者以谓欧与虞智均力敌虞则内含刚柔欧则外露筋骨君子藏器以虞为优盖世南作字不择纸笔立意纯粹若登太华百盘九折委曲而入杳冥或以比罗绮娇春鹓鸿戏海曽台缓步髙谢风尘其亦善知书者又谓体段遒媚举止不凡能中更能妙中更妙文皇一见竒之尝曰世南一人有出世之才遂兼五絶一曰忠谠二曰孝弟三曰博闻四曰词藻五曰书翰其器重如此作笔体学者多宗焉虽以正书见称而行书出竒处亦不在名流下
　　欧阳询字信本潭州临湘人纥之子官至太子率更令太常少卿封渤海男该洽经史由隋入朝髙祖即擢给事中询喜字学王羲之书后险劲痩硬自成一家议者以谓真行有王献之法盖自羊欣薄绍之已后畧无勍敌独智永恃兵精练欲与旗鼓相攻而询猛锐长驱智永亦复避锋为之夺气其作付善奴传授诀笔意殆尽至鸡林遣使求询书当时名重如此晚年笔力益刚劲有执法面折廷争之风或比之草里蛇惊云间电发金刚之瞋目力士之挥拳至其笔画工巧意态精密俊逸处而人复比之孤峯崛起四面削成皆非虚誉也然询以书得名实在正书而张懐瓘又称其飞白隶行草入妙大小篆章草入能盖亦各具一家之见耳
　　褚遂良字登善钱塘人官至尚书右仆射河南县公博雅通识工隶楷文皇尝叹曰虞世南死无与论书者魏征曰褚遂良下笔遒劲甚得王羲之体遂即召见令侍书文皇尝购王羲之书天下争以为献真赝莫能辨遂良独能区别如辨白黑遂良初师世南晚造羲之正书尤得媚处论者比之瑶台青琐窅映春林婵娟美女不胜罗绮或又谓字里金生行间玉润法则温雅美意多方盖状其丰艶雕刻过之而殊乏自然耳遂良喜作正书其磨崖碑孟法师碑圣敎序皆世所著闻者
　　薛稷字嗣通河东汾阴人擢进士第官至太子少保封晋国公词学名家多才藻稷外祖魏文贞公富有书迹多虞褚手写表疏稷鋭意橅学穷年忘倦结体遒丽遂以书名天下评其书者以谓如风惊苑花雪惹山柏
　　李邕字泰和扬州江都人尝作北海太守故世号李北海后赠秘书监资性超悟刚毅忠烈精扵翰墨行草之名尤着初学变王羲之行法顿挫起伏既得其妙复乃摆脱旧法笔力一新李阳冰谓之书中仙手当时奉金帛求邕书前后所受巨万计自古未有如此之盛者也吕总评其书谓如华岳三峯黄河一面至以题署当以邕为最
　　颜真卿字清臣琅邪人师古五世孙登进士第官至太子太师封鲁郡公骂贼而死惟其忠贯白日故精神见扵翰墨之间者特立而兼括自篆籀分隶而下同为一律号书之大雅论者谓其书点如坠石画如夏云钩如屈金戈如发弩此其大槩也又谓如锋絶剑摧惊飞逸埶至其千变万化各具一体若中兴颂之闳伟家庙碑之庄重僊坛记之秀颕元鲁山铭之深厚又种种有不同者宋欧阳修获其断碑而跋之云如忠臣烈士道德君子庄严尊重使人畏而爱之虽其残缺不忍弃也其为名流所髙如此后之俗学乃求其形似之末以谓蚕头燕尾仅乃得之曽不知以锥画沙之妙其心通而性得者非可以糟粕议之也其正书真足以垂世
　　韩择木昌黎人官至工部尚书散骑常侍工隶兼作八分隶学之妙惟蔡邕一人而已择木乃能追其遗法风流闲媚世谓邕中兴焉评者谓如龟开萍叶鸟散芳洲
　　卫包京兆人官至尚书郎工八分小篆且通字学其作字点画不妄发落笔必左规右矩论者以其入法度之域则可谓其飘逸絶尘则未也
　　唐元度不知何许人精扵小学动不离规矩至扵推原字画使有指归横斜曲直偏傍上下必就楷则作九经字様辨证谬误又为十体曰古文曰大篆曰小篆曰八分曰飞白曰薤叶曰悬针曰垂露曰鸟书曰连珠网罗古今绳墨盖亦无遗然责其疏放纵逸则非所长太宗时待诏翰林惜其出扵法中而不能遗法以见意是以议者讥其太谬云
　　徐师道会稽人官至益州九龙县尉赠吏部侍郎精扵书
　　徐峤之字惟岳师道子官至洛州刺史赠左常侍平时耿耿有髙节作字名播扵时正书遒媚有楷法评其字者谓如回鸾顾鹊之埶峤之父师道已精扵书峤之复以法授其子浩盖三世矣是亦熟扵翰墨之场者也
　　徐浩字季海峤之子官至太子少师擢明经有文辞初受法扵父真行草隶皆益工尝书四十二幅屏八体皆备草隶尤胜论者谓其力如怒猊抉石渴骥奔泉盖浩书锋藏画心力出字外得意处往往似王羲之其妙实在指法也
　　元稹字微之河南人官至尚书左仆射明经中第应制科第一歌诗歆艳一时天下称元和体诗名与白居易相上下人目之为元白其楷字盖自有风流酝藉侠才子之气而动人眉睫也要之诗中有笔笔中有诗而心画使之然耳
　　李商隠字义山懐州河内人官至工部员外郎初擢进士第又中拔萃选以章奏之学名一时及观其四六藳草方其刻意致思排比声律笔画虽真亦本非用意然字体妍媚意气飞动亦可尚也
　　栁公绰字子寛京兆华原人官至邠宁节度使性质严重属文典正工翰墨
　　栁公权字诚悬公绰弟博贯经术元和中擢进士第穆宗朝拜右拾遗侍书学士帝问公权用笔法对曰心正则笔正文宗尝与聫句命题扵壁字率五寸帝叹曰锺王无以过也书名达扵外夷往往以货贝购之当时大臣之家碑志非公权书以子孙为不孝然公权之书得名正以楷法耳
　　萧遘字得圣兰陵人瑀之逺孙擢进士第官至司空封楚国公自瑀逮遘凢八叶宰相名德相望与唐盛衰世家之盛古未之有遘之字画虽罕传扵世观其笔迹有廊庙之器而足规矩学者未易到也
　　陆扆字文祥苏州嘉兴人丞相贽之族孙后客扵陜因以家焉擢进士第官至翰林学士进中书侍郎工属辞敏捷若注善作正书笔迹不减古人
　　李磎字景望江都人登进士第官至太子少师赠司徒善著述学者宗之真儒相也其书见扵楷法处是宜皆有胜韵兹胸次使之然也
　　彩鸾不知何许人作楷字小者至蝇头许位置寛绰有大字法书唐韵极有功近类神仙吴彩鸾慕彩鸾故名焉
　　顾绍孙亡其世系作正书类锺繇所谓似而非者盖泾渭同流则清浊相去不得不尔
　　张顗莫知其裔官至左司郎中幼好学喜作正书字体谨严率仿栁公权自成一家公权之学出扵颜真卿加以盘结遒劲为时所重议者以谓如惊鸿避弋饥鹰下鞴盖以言其风骨峻极而少和淑之气焉顗虽未足以方公权之正而风致极古用笔有力亦可异也
　　杨巨喜作字得正书体其沉着处有类锺繇而点画则公权法也
　　崔逺其先博陵人官至左仆射同州刺史廷之曽孙吏部侍郎澹之子有文而风致整峻笔迹虽不传扵世然正书亦可喜想见其家范云
　　陆景融吴人以博学工书擅名一时行楷既实且美
　　陆柬之吴人官至朝散大夫守太子司议郎虞世南甥少学舅氏书多作行字晚擅出蓝之誉遂将咄咄逼羲献落笔浑成耻为飘扬绮靡之习如马不齐髦人不栉沐览之者未必便能识其佳处论者以谓如偃盖之松节节加劲亦知言哉然人才固自有分限柬之隶行入妙章草草书入能是亦未免其利钝也
　　陆彦逺柬之子时谓小陆传父书法以传张旭旭彦逺之甥也
　　陆希声吴人官至右仆射家世有书名其六世伯父柬之四世祖景融皆以书名至希声遂能复振家法且精扵正书宋钱若水常言古之善书鲜有得笔法者唐陆希声得之凢五字擫押钩格抵自言出自二王斯与阳冰得之希声授之■〈巬，言代夫〉光得其法者为一时之絶
　　郑賨天复中挈家自华至陈迁徙无常席不暇暖未尝须臾废词翰其楷书笔法清古有羲献典则
　　戎昱建中间为虔州刺史作字有楷法其用笔类段季展然筋骨太刚殊乏婉媚故雅德者避之
　　赵模喜书工临仿始习羲献学集成千文其合处不减懐仁然古劲则不迨
　　许浑不知何许人大中初守监察御史以疾告归正书字虽非専门而洒落可爱想见其风度浑作诗似杜牧俊逸不及而美丽过之古今学诗者无不喜诵故浑之名益着而字画因之而并行也
　　张钦元官至奉礼郎作正字喜书道德经不堕经生之学其逺法锺繇惟恐失真但去古既逺世习纷糅故未能脱去畦畛左规右矩自守奴书之病是亦束扵敎者也
　　蒋庭为时经生作字得精法之妙长寿间一时为流辈推许
　　景审南阳人工作诗留心翰墨长庆中以泥金正书黄庭经一轴追慕王羲之法字体独秀润而有典则
　　钮约善正书作细字使人喜见而忘倦盖其字画虽小而圆劲成就不乏精神为可喜者
　　欧阳通询之子官至司礼郎判纳言事封渤海公蚤孤母徐氏敎以父书惧其家学不振扵是毎遗通钱绐云质汝父书迹之直通遂刻意临仿不数年乃继询名号大小欧阳体然行草得询之险劲盘结分布意态则有所未及亦不失为名书也
　　吴通玄海州人官至谏议大夫善书扵行草尤长德宗毎有譔述非得通玄笔卒不满意故当时名臣碑刻往往得其书则夸以为荣至扵文藳断幅残纸人争传之
　　杜审言字必简襄州人擢进士第官至修文馆直学士恃才髙以傲世见嫉工书翰尝语人曰吾辈当得王羲之北面其矜诞类此
　　杜甫字子美审言之孙闲之子官至检校工部员外郎放旷不自检好论天下大事作诗善陈时事世号诗史扵楷隶行无不工者
　　李白字太白一字长庚兴圣皇帝九世孙官至翰林供奉善楷隶行草初生扵巴西落落不羁束喜与酒徒纵饮贺知章一见号谪仙人荐之明皇以布衣召见金銮殿当时荣之未几有诏放还裴回江左尝作行书有乘兴踏月西入酒家不觉人物两忘身在世外一帖字画尤飘逸乃知不特以诗名也
　　韩愈字退之邓州南阳人而愈自言昌黎盖先世别派尝有徙其地者至是宗族颇盛故漫云耳擢进士第官至吏部侍郎谥曰文通六经百家学作文章与孟轲扬雄相表里按林藴拨镫序曰藴咸通末为州刑掾时卢公肇罢南海太守归宜春藴窃慕小学因师扵卢公子弟安期公授以拨镫法曰推拖捻拽是也公自言昔受敎扵韩吏部愈
　　栁宗元字子厚河东人以进士及第官至礼部员外郎栁州刺史少精敏絶伦为文章雄深雅健名盖一时善书尝作笔精赋略曰勒不贵卧侧尝患平努过直而力败趯当蹲而埶生策仰収而暗揭掠右出而锋轻啄仓皇而疾掩磔■〈走历〉趯以开撑此永字八法足以尽书法之妙矣
　　栁宗直字正夫宗元从父弟善书融液竒陗人以为工
　　张籍字文昌和州乌江人第进士官至国子司业性狷直议论好胜人为诗长扵乐府善书翰行草为最其典雅斡旋处当自与文章相表里不必以书専得名也
　　裴潾河东闻喜人官至兵部侍郎好直言极谏隶书为时推右晚歳行草尤胜当是其耿耿流扵豪端者故笔不病而韵自髙耳
　　杜牧字牧之樊川人第进士官至中书舎人刚正有竒节扵诗情致豪迈人号小杜以别杜甫作行草气格雄健与其文章相表里亦善大字尝有分书碧澜堂三字今在湖州驿径三尺许茂密满榜都欲灭缝世少识之
　　李景譲字后已并州文水人官至太子少保方毅敢言其行书足以追配古人当时沈传师以书自名而雅与景让厚至为江西按察表以自副宜其所学故自超妙
　　崔龟从字符吉不知何许人相文宗官至宣武节度使初以进士登第复以贤良方正拔萃三中其科天下翕然以师匠尊之当时片文遗帖往往为世所寳想见其儒宗气味盖不必以书得名也
　　白居易字乐天其先太原人徙下邽官至刑部尚书谥曰文敏悟絶人工为文章初擢进士拔萃入为翰林后贬江州司马能顺适所遇会昌初家东都香山自号醉吟先生又称香山居士最工诗其笔埶翩翩不失书家法度行书妙处与时名流相后先大扺唐人作字无有不工居易以文章名世宜其胸中渊着流出笔下便过人数等也
　　裴休字公美孟州济源人擢进士第歴四节度官至太尉为人酝藉进止雍闲然刻意翰墨真楷遒媚作行书尤有体法
　　司空图字表圣河中虞乡人擢进士第官至兵部侍郎以足疾固辞居中条山王官谷自号耐辱居士作篆隶飞白章草行书尤妙知笔意史称其志节凛凛与秋霜争严考其书抑又足见其髙志云
　　卢知猷字子謩失其世次以进士第官至太子太师为文富赡作字有楷法时颇称之盖昔之为论者以楷为上行次之章草又次之草书为下以其难工者楷法而易工者草字耳知猷之书有此是岂不学而能
　　吴融字子华越州山阴人登进士第官至翰林承旨幼力学作草书歌痛论古人笔意至扵行书字画称是则知其留心翰墨复不浅耳
　　韩偓字致光自号玉山樵人京兆人官至翰林学士所著歌诗往往脍炙人口其字画虽无誉扵当世而行书亦复可喜
　　任畴不知何许人颇工行书其步骤类欧阳询得险劲妩媚之妙盖得其一体而非询之比其品第固自可见
　　林藻不知何许人作行书婉约丰研处盖出入智永之域者惜乎不能究永之学亦交一臂而失也
　　徐凝亡其系进士也喜作诗字画有行法
　　韦荣宗不知何许人工正及行草而行草尤胜
　　苏灵芝书生也尝为易州刺史行书有二王法而成就顿放当与徐浩鴈行戈脚复类虞世南亦当扵临仿者
　　裴行俭字守约绛州闻喜人官至礼部尚书谥曰献工草隶名家毎曰褚遂良非精笔佳墨未尝辄书不择纸笔而妍捷者余与虞世南耳所撰选谱草字数万言行扵世尝见其所书真草千文墨迹一卷宋徽宗泥金题籖今藏松江夏氏真佳笔也
　　贺知章字季真自号四明狂客越州永兴人擢第官至秘书外监赠兵部尚书天姿夷旷谈论警发能文善草隶当世称重晚节尤放诞每醉必作为文词初不经意卒然便就行草相间时及扵怪逸使醒而复书未必尔也评者以谓纵笔如飞酌而不竭天寳初上章乞为道士许之又赐鉴湖数顷为放生池
　　张旭字伯髙苏州人官至左率府长史善楷隶尤工草书初为尉时有老人持牒求判信宿又来旭怒老人曰爱公墨妙欲家藏无他也因复出其父书旭视之天下竒笔也自是尽其法旭喜酒叫呼狂走方落笔一日酒醉以髪濡墨作大字既醒视之自以为神尝言初见担夫争道又闻鼓吹而知笔意及观公孙大娘舞剑然后得其神其名本以颠草而至扵小楷行书又复不减草字之妙其草字虽竒怪百出而求其源流无一点画不该规矩者或谓张颠不颠是也
　　孙过庭字虔礼陈留人【一云富阳】官至率府録事参军好古博雅工文词得名翰墨间作草字咄咄逼羲献尤妙扵用笔儁拔刚断出扵天才非功用积习所至评者以谓丹崕絶壑笔埶坚劲又谓体度弘缓真不如草善临橅往往真赝不能辨作运笔论字逾数千妙有作字之旨学者宗以为法然落笔喜急速议者病之
　　周义不知何许人天成间作牧泌阳世以翰墨称喜懐素书心慕手追作草字得师法
　　李霄逺【一作达字】莫详其出处然其书多见扵后世岂当时以书得名者霄逺喜草字近类亚栖
　　张仲谋亡其世贯长扵草法其源流出自王羲之
　　张素失其世系寳厯初登第善草书其笔意盖规模羲献父子然力不甚劲而姿媚有余顾未得古人落笔之埶与亚栖辈可以季孟其间也
　　韦权不知何许人工草书其笔法宗羲献亦足尚也
　　张廷范本清河一优人善谄事朱全忠故録其扈从之劳为御营使进金吾卫将军河南尹喜草书
　　胡季良工行草追慕古人而得其法意字体温润虽肥而有秀润之气运笔畧无凝滞殆非一朝一夕之功
　　章孝规不知何许人工草书藴藉有余对之可喜
　　于僧翰河南人工八分与贝泠该俱擅名江左泠该学玄宗书无足取者僧翰师韩择木参用篆法故比泠该为胜
　　贝泠该【泠一作灵】史亡其系以八分书名扵江左一时推许而评其书者谓虽效玄宗而笔力疏弱惟知点画而已
　　张稔河东人有书名初得锺繇笔意壮歳遂仿王献之莫年人许有王羲之风度盖凡三变而后有成其遗风余泽沾馥后人者特非一日彦逺既世其家乃富有典刑而落笔不愧作者
　　张彦逺字爱宾稔之孙工字学隶书外多喜作八分尝撰法书要録十卷具载古人论书语自汉至唐上下千百载间其大笔名流几不逃彀中矣
　　沈传师字子言苏州人官至吏部侍郎材行有余善楷隶行草以书自名
　　虞纂世南子工书能世其家学
　　虞郁纂子虽能继世而风格不迨
　　虞焕纂子亦能书而体多检束
　　房玄龄字乔【一作乔字玄龄】隋司隶刺史彦谦子举进士官至司空封梁公谥文昭贯综坟籍善草隶
　　王知敬太原人官至秘书少监工正行草峻利丰秀尤善署书
　　王知慎知敬弟官至少府监书画与兄齐名
　　李思训宗室也官至左武卫大将军书画皆妙
　　殷令名陈郡人不害子累代工书牌额宗萧何之法
　　殷闻礼字大端令名子武德初官至弘文馆学士书画妙过扵父
　　殷仲容令名子武后时礼部郎中工书尤善牌额玄宗尝命模搨孔子所书季子墓碑
　　胡的善正书时作八分
　　贾岛八分似韩择木
　　卢鸿一名浩然以字行【一作卢洪字浩然】范阳人隠嵩山间开元中以谏议大夫召固辞赐草堂一所令还山工八分书
　　郑虔郑州人官至广文馆学士后贬台州司戸好书工真行隶常苦无纸日取柿叶作字尝自写其诗并画以献玄宗署其尾曰郑虔三絶评其书者以谓如风送云収霞催月上
　　郑迁荥阳人及其二弟迈逾并工八分有书名
　　张諲官至刑部员外郎与王维李颀为诗酒友明易象善草隶
　　田琦鴈门人德平孙武德功臣官至兵部尚书篆楷八分无不精诣
　　李平钧宗室也官至陈留令富词学善小篆
　　李权平钧叔官至金州刺史工八分
　　李枢亦平钧叔官至侍御史工小楷古篆
　　韩滉字太冲京兆人官至左仆射同平章事封晋国公谥忠肃性强直明吏事工隶书又章草得张旭笔法
　　张志和字子同始名龟龄十六擢明经肃宗赐今名婺州金华人性髙迈不拘束初待诏翰林以亲丧不复仕居江湖自称烟波钓徒着玄真子十卷亦以自号书迹狂逸
　　张懐瓘肃代时为翰林供奉右率府兵曺参军善正行小篆八分撰书断书估书评书药石论六体论用笔十法等篇行扵世评其书者以谓继以章草新意颇多
　　张懐素懐瓘弟亦善八分
　　张儆东洛人书学张旭
　　韩方明受法扵徐璹
　　张若劣宗徐浩
　　魏仲犀
　　崔邈皆师张旭
　　邬彤工书师张旭与懐素为兄弟素从彤受笔法彤曰张长史私谓彤曰孤蓬自振惊沙坐飞余自是得竒怪草圣尽扵此矣
　　徐璹浩之子传父书学
　　皇甫闳师徐浩
　　褚长文师崔邈
　　韦玩
　　王傅乂吴人宗张旭
　　冯承素善书直弘文馆日太宗尝令模乐毅论以赐长孙无忌等六人
　　李莒善八分尝写裴虬所作铭刻石武昌怡亭
　　宋儋字藏诸广平人官至校书郎善楷隶行草评其书者以谓如寒鸦栖木平沙走兎又谓小楷如断涧余花空庭骤雨垂心锺卫兼善欧阳
　　韩秀实为翰林善楷隶八分
　　莒俭善楷隶八分
　　姚赞吴兴人工八分书
　　卢肈宜春人以文翰知名海内而工扵书札
　　林藴字复梦泉州莆田人官至西川节度使推官师卢肇子弟安期后得肇传授拨镫法从此书日进
　　李腾阳冰侄官至检校礼部员外郎工篆隶作说文字原
　　王维字摩诘太原人家蓝田辋川擢进士官至尚书右丞九歳知属辞工草隶善书名扵开元天寳间画尤入神
　　王缙字夏卿维弟官至黄门侍郎同平章事文章泉薮善草隶功超薛稷时议云论诗则王维崔颢论笔则王缙
　　李邕李承福咸亨间人尝书长子县智乘院碑传扵世
　　宋令文汾州人富文辞且工书有力絶人世称三絶
　　宋之问字延清令文子中宗朝为修文馆学士伟仪貌雄于谈辨工真行评其书者谓其天性卓絶而功未深
　　宋之逊【一作愻】之问弟精隶草
　　宋之望与崔令相类
　　李贻孙贞元间刺史工书
　　薛纯本名纯陀后以纯自列扵时贞观间为秘书正字尝书砥柱铭笔力有余点画不失尚多隶体气象竒伟犹有古人体法宋欧阳修评其书谓不减欧率更
　　李靖字药师京兆人官至尚书右仆射封卫国公谥景武姿貌魁竒动以礼法自约工书有豪武之埶
　　陈惟玉工篆书尝书碧落碑字法竒古行笔诣絶不类世传篆学而惟玉扵本朝无书名扵世不应一碑便能奄有秦汉遗文径到古人絶处此后世所以疑也李阳冰扵书未尝许人至爱其书寝卧其下数日不能去世人论书不逮阳冰则未必知其妙处论者固应不同其碑云有唐五十三禩龙集敦牂尔雅歳在午为敦牂以唐厯考之自武德戊寅受命至咸亨元年庚午实五十三年则惟玉乃髙宗朝人或云荆州人
　　徐放尝书韩愈所撰徐偃王碑极有楷法
　　蔡有邻济阳人汉左中郎将邕十八代孙官至右卫率府兵曺参军工八分书传扵世者三碑惟卢舍■〈冉阝〉佛像记与尉迟迥庙碑存亦书法劲险驱使笔墨尽得如意当与鸿都石经相继也唐志称有邻八分本怯弱至天寳间遂至精妙然则当时盖不止三碑惜不能多见之
　　张友直工草自云得汉人心法其用笔过扵锋长而力弱殆不可持故使笔常动摇埶若宛转世人故自不复能用虽神明潜发不逮古人然其过人正在自然处胜也
　　袁滋【或作淄】字德深蔡州人官至彰义节度使文敏不竞工籀篆隶有法尝有书铸鼎原铭
　　戴叔伦字幼公润州人官至容管经畧使善书笔画疏痩婉丽劲疾不在唐诸子下然不能以书名世者盖以才学着又世少见其书宜其不为人知也
　　李翔【或作翱】字习之后魏左仆射冲十世孙中进士第官至戸部郎中尝书韩愈所撰太学博士李干墓志铭
　　王敬武官至平卢节度使能书尝见与子师范帖
　　顾诫奢善八分杜工部甫送顾八分文学诗云中郎石经后八分盖顦顇顾侯迟炉锤笔力破余地昔在开元中韩蔡同赑屃玄宗妙其字是以数子至此诗盖谓诫奢也尝见所书吕肃公碑乃知甫弗虚称之碑首倒■亦自竒古不独八分可尚云
　　何壁不知何许人工书字有二王橅矩
　　张从申擢第仕长史善正行草效王献之结字缜宻颇有东晋风尚笔意与李邕同科故名重一时但所短者抑扬扬昻太过又真不及行故尝见所书紫阳先生李含光碑李阳冰题世谓从申书逺近称善独步江外
　　张从师官监察御史
　　张从仪
　　张从约皆从申弟咸得王羲之风规时人谓之四龙
　　李懐琳洛阳人国初时好为伪迹尝仿嵇叔夜絶交书续帖中有其迹
　　张九龄字子焘韶州曲江人擢进士第官至右丞相谥文献守正持重风度藴藉善书自九龄以下至孙思邈凡九人皆宋绍兴秘阁续法帖内有其迹
　　毕諴字存之举进士官至礼部尚书同平章事性端悫工辞章
　　狄仁杰字懐英并州人举明经官至司空封梁国公谥文惠
　　李绅字公垂擢进士第官至中书侍郎同平章事为人短小精悍扵诗最有名
　　萧瑀字时文后梁明帝子入朝封宋国公累迁太子太保谥曰肃帝以其性忌谥贞褊爱经术
　　李德裕字文饶世为赵人吉甫子以荫补校书郎累迁至太子少保封卫国公少力学卓荦有大志
　　褚庭诲时人谓之小褚一云褚朝阳当时亦谓之小褚李邕之差肩也庭诲朝阳是岂二人者与
　　胡英
　　孙思邈京兆人居太白山隋文帝以国子博士召不至太宗召诣京师年已老欲官之不受通百家说扵阴阳推步医药无不学
　　已上俱善书说见张九龄条下
　　李揆字端卿陇西人擢进士第官至中书侍郎同平章事性警敏善文章尤工书
　　崔骥亦能书
　　于范书法险痩自有体裁
　　史浩字惟则广陵人官至殿中侍御史籀篆八分如王公大人进退有度吕总评浩书谓如鴈足印沙深渊跃鲤
　　韦陟字安卿【安或作殷】京兆人官至吏部尚书风格方整善真行书常以五采笺为书记使侍妾主之其裁答受意而已皆有楷法陟惟署名自谓所署陟字若五朶云时人慕之谓之郇公五云体吕总评陟书谓如虫穿古木鸟踏花枝
　　段季展大厯间书修禹庙碑笔埶劲拔极可尚也
　　瞿令问大厯中尝为道州江华县令八分书舜冢碑
　　王绍宗字承烈系本琅瑘徙江都官至太子文学进秘书少监少贫狭嗜学工草隶师陆柬之甚有骨气初写书取佣足给即止人厚偿辄不受评其书者谓如曲圃鸿飞芳园桂植
　　李从曮岐王茂贞子官至凤翔节度使工书善画
　　赖文雅善真行评其书者谓如腾沙爵雾翻浪扬鸥
　　唐推师王绍宗
　　马业师陆柬之
　　马雄骨气甚抗如卫霍布阵尝有战胜之心
　　陆曽楷隶行草分篆飞白临诸家帖无不真者评其书者谓如惊波鱼跃深水龙潜
　　史贱曽迹混陆公而峻过之
　　萧诚兰陵人官至右司员外郎与弟谅并能真草吕总评诚书谓如舞鹤交影腾猿在空
　　韩覃所书武丘山序特妙笔也
　　韩志清八分楷书优游扵法度之内
　　爨率子小草妍媚评者谓如细草浮春闲花映竹
　　陆孚精思虞世南之道但字伤扵侧薄
　　梁耿行篆甚善真草相敌吕总评其书谓如错落鱼文纵横鸟迹
　　韦暄八分甚平穏亦韩择木史浩之佐
　　徐晔真草千文稍涉紧促而诸事无阙
　　□园客甚能临写
　　顾瑶传李邕
　　何嘉周特善兰亭而伤勇壮
　　陈懐节小楷圆熟杂迹次之
　　万简小楷圆实李邕见而竒之
　　李清喜真行书吕总谓清书变化自逸代有斯人
　　张绍先懐瓘之父宗二王懐瓘自言髙正以夸新致数能其迹皆见先人之书
　　张彪善草书吕总谓如孤峰削成藏筋露骨
　　朱思慎楷书浮媚风流阮
　　奉之小楷甚善
　　蔡隠丘善真行书如临崖古栢体劲节多虽有切云之姿亦是枯枿之物吕总谓其古质放意自是一家
　　羊朝【一作朝逸】书迹亦逸气格虽强赡而无变态
　　沈四师行草等虽伤痛薄然圆静不俗也
　　褚冀师虞世南楷类张旭复善篆
　　杨涉篆籀亦着功勤
　　沈从道师虞颇有体埶
　　丘石弟之子亦能书翰
　　梁升卿善八分体甚古吕总评其书谓如惊波往来巨石前却
　　陈杰本扵写经颇善书额
　　丘弟善虞体草书亦狂纵
　　马秀才工草见权德舆诗
　　沈千运善八分吕总评其书谓如饥鹰杀心忍性筋骨
　　吴郁章草稍佳楷亦寻常吕总谓其字体绵宻不谢当时
　　沈益章草体格亦老但无变态耳吕总谓如春鹭窥鱼秋蛇赴穴
　　邹绍先笔格坚劲甚有古风蔡隠丘韩覃之徒
　　孙羽客师虞甚有格力
　　陆逺郊虽功多不免侧薄
　　史洪习武丘塔额且无疵病
　　史鳞【一作麟】工草书吕总谓其逸气雄镇超然不羣
　　史叙与鳞工夫相敌亦擅时名
　　归登字冲之苏州人官至左散骑常侍八分甚古都不近俗
　　于頔字允元后周太师谨七世孙官至司空同平章事工翰墨
　　杨归厚
　　卢颕
　　髙骈
　　王参元
　　褚齐贤
　　刘梦锡
　　史凌
　　裴佶
　　姚向
　　寇章
　　贾易
　　张藂
　　崔纾
　　陈游环
　　左兴宗
　　夏侯玄
　　李安车
　　董挺
　　萧结
　　李戎
　　杨泰
　　马署
　　崔弘裕
　　房直温
　　韩纬
　　卢尤元
　　贺拔其
　　陈荡
　　齐推
　　李则
　　归融
　　崔卓
　　李佋
　　卢潜
　　刘埴
　　韩权审
　　刘伯刍
　　李景初
　　李情
　　殷启
　　雷咸
　　权璩
　　段环
　　张迢
　　右并工扵翰墨有名当世
　　韦嗣真
　　陆岘
　　薛继沱
　　罗方真
　　王延期
　　蒋日用
　　马潜
　　史恒
　　姚栖梧
　　储伯阳
　　裴滉
　　李缪
　　髙玉
　　刘正臣
　　王定
　　蒋嵩
　　王湍
　　刘澄洞
　　袁中孚
　　刘廷琦
　　王蕃
　　王恒
　　胡仲南
　　吴通微
　　张覃
　　陈云
　　朱简
　　李虞
　　右自贞观至元和间并能精学书篆章分各著名当时者
　　王伾杭州人始以书待诏翰林后贬开州司马
　　陆长源吴人官至宣武节度使赡扵学善书
　　许康佐官至翰林侍讲学士善书
　　杨敬之字茂孝虢州人擢进士第官至太常少卿工扵翰墨
　　杨师道字景猷隋之后官至中书令清警有才思工诗善草隶
　　张说字道济洛阳人官至右丞相谥文贞敦节气重然诺字师卫夫人婉美有象
　　徐安贞久居中书恐其罪累乃逸隠扵衡岳山寺为掇蔬行者而病哑不言数年后因修建佛殿僧中选善书者题梁已二三人矣而徐行者跨梁而过掌事怒以杖连击其背徐乃画地曰口虽不言昔年曽学大书愿试之及题数行羣僧皆悦因遣尽书之时李邕过寺看其题处曰不知徐公在此
　　锺绍京南康人官至中书令武后时明堂门额九鼎之铭诸宫殿名皆绍京书
　　髙正仁广平人官至卫尉卿正隶行草书迹与张懐素父相类宋令文曰力则张胜态则髙强
　　魏叔瑜字思瑾善草隶书尝以笔意传次子华及甥薛稷
　　魏华叔瑜子书体亦近其父
　　范希声年三歳即善草隶当时称为神童
　　□□陇西人官至武都公工翰墨
　　□□山平原人官至大理评事书埶婉丽工密
　　李璆陇西人性疏达轻财重诺宗锺繇作真行笔路紧媚为狄宇清李渐所师吕总谓其书如垂藤着地枯木如折
　　吕向字子回东平人拜补阙翰林待诏强志于学书体锺欧相杂自是一调工草隶小楷尤妙能以一笔环写百字若萦髪然世号连绵书
　　贾眈字敦诗沧州人举明经官至尚书右仆射同平章事正书宗虞世南
　　萧郸工草书顾况诗云若把君书比仲明未知谁上凌烟阁
　　陈童子善草书释皎然作陈氏童子草书歌
　　卢藏用字子潜幽州人官至中书舎人能属文工大小二篆隶分行草吕总评其书谓如露润花妍烟凝修竹
　　张庭珪河南人慷慨有志尚第进士官至少府监善八分吕总评其书谓如古木崩沙闲花映竹
　　闗操善真行草书吕总谓如渊月沈珠露花濯锦
　　何昌裔善真行草书吕总谓其书子敬余波时时可翫
　　张芬善草书吕总谓如孤松耸身弱草垂露
　　房广善草书评者谓婉美芬霭春莺欲娇
　　张弘靖字符理蒲州人官至太子少师少有令问聚书画侔秘府兼精扵书
　　蔡希逸济阳人汉左中郎将邕十九代孙工草隶
　　蔡希寂希逸弟官至尉氏主簿工草隶
　　蔡希综希寂弟亦工翰墨兄弟三人皆为时所重
　　郑余庆字居业郑州荥阳人擢进士第官至尚书左仆射善书
　　韦渠牟京兆人官至四门博士迁谏议大夫为人佻躁憸巧而工书
　　李巽字令叔赵州赞皇人官至吏部尚书长扵吏事书法亦妙
　　李泌字长源官至崇文馆学士博学善治易常游嵩华终南间书体放逸
　　郑絪字文明郑州荥阳人擢进士第官至中书侍郎同平章事幼有竒志所交皆天下有名士故扵翰墨亦精
　　封敖字硕夫冀州人擢进士第官至尚书右仆射属辞赡敏不为竒涩语而字亦美丽
　　髙元裕字景圭其先渤海人第进士官至中书侍郎性勤约善书
　　李潮杜工部甫甥也工小篆八分甫作歌赠之云尚书韩择木骑曺蔡有邻开元以来数八分潮也奄有二子成三人况潮小篆逼秦相快劎长戟森相向
　　韩道政
　　狄与清
　　钱毅工小篆飞白寛博敏丽太宗贵之
　　程广善书评者谓若鸿鹄弄翅颉颃飞翔
　　岑文本字景仁邓州人官至中书令性沈敏有姿仪善文辞工飞白书
　　诸葛贞
　　李渐皆师李璆汤
　　普彻并太宗朝供奉搨书人
　　来济扬州人猛将护儿之子擢进士第坐褚遂良事贬庭州刺史与兄恒皆以能书名时虞世南子昶无才术歴将作少监故许敬宗曰护儿儿作相世南男作匠陆元方曰来护儿儿把笔虞世南男带刀
　　刘禹锡字梦得系出中山擢进士官至主客郎中工文章善书
　　卢弘宣为度支尚书有善书名太尉李得裕尝得一帖执翫颇爱其书后知是弘宣所临弥重之
　　傅奕相州人官至太史家贫佣书后有金帛洛阳盛称善书而得富也
　　薛逢官至侯官令书法浑厚竒秀
　　齐皎髙阳人官至潭州刺史工小楷古篆
　　朱延昌八分古健为时辈见惮
　　陈曽仕协律郎尝篆栁州罗池庙碑额
　　魏元忠宋州人官至中书令善草书
　　萧俛字思谦瑀之后官至尚书左仆射善草书
　　杜审之
　　王承规
　　裴素
　　裴说
　　卫秀
　　傅玉
　　韦斌
　　洪元喜
　　林（阙）
　　魏（阙）
　　右并以行草著名
　　郑螭长安人善八分
　　李豆官蒲州司马善书时司戸韦暠善判参军徐彦伯善属辞世称河东三絶
　　窦蒙字子泉扶风人官至检校国子司业书法包括杂体
　　窦臮字灵长蒙之弟官至检校刑部员外郎词藻雄赡草隶精深晚年著述书赋七千四百六十三言
　　司马承贞字子微谥贞一先生洛中人居天台山工篆隶词采众艺皆类陶隠居
　　孙位会稽山处士有道术工书画
　　女仙吴彩鸾自言西山吴真君之女太和中进士文箫客寓锺陵中秋夜见扵踏歌场中伺歌罢蹑踪其后至西山彩鸾见箫偕往山椒有宅在焉至其处席未暇暖彩鸾据桉治事箫询之再四乃曰我仙女也所领水府事言未既忽震雷冥晦彩鸾执手版伏地作听罪状如闻谪辞云以汝泄机密事罚为民妻一纪彩鸾泣谢谓箫曰与汝自有冥契今当往人世矣箫拙扵为生彩鸾为以小楷书唐韵一部市五千钱为餬口计然不出一日间能了十数万字非人力可为也钱囊羞涩复一日书之且所市不过前日之数由是彩鸾唐韵世多得之歴十年箫与彩鸾遂各乘一虎僊去唐韵字书虽小而寛绰有余全不类世人笔当扵仙品中别有一种风度
　　栁夫人河东人栁州刺史宗元姊永州刺史博陵崔简妻为雅琴以自娱善隶书
　　崔夫人媛博陵人永州刺史简之女朗州员外司戸河东薛巽妻读书通古今善笔札
　　髙氏房嶙妻也笔画遒丽不类妇人宋欧阳修云集古録已博矣妇人笔画着扵金石者一人而已
　　杨氏亦能书宋张端义云真定大厯寺有藏殿其藏经皆唐宫人所书经尾题名氏极可观内有涂金匣藏心经一卷字体尤婉丽其后题云善女人杨氏为大唐皇帝李三郎书
　　曺文姬本长安倡女姿艳絶伦尤工翰墨欲偶者请先投诗岷山任生诗曰玉皇殿前掌书仙一染尘心谪九天莫怪浓香熏骨腻霞衣曽带御炉烟女曰真吾夫也不然何以知吾事耶遂事之五年忽对任曰吾本上天司书仙人以情爱谪人寰二纪将归子可偕行腾云而去后以所居为书仙里
　　薛涛成都倡妇也以诗名当世作字无女子气笔力峻激其行书妙处颇得王羲之法少加以学亦卫夫人之流也
　　刘氏翰林书人刘秦妹归马氏临效逼斥安西兰亭邈夺真迹
　　道士杜光庭字宾圣号东瀛子括苍人传授真天师特进检校太傅太子宾客兼崇文馆大学士行尚书戸部侍郎广成先生上柱国蔡国公弃儒入道喜自録所为诗文而字皆楷书人争得之故其书因诗文而有传要是得烟霞气味虽不可以拟伦羲献迈往絶人亦非世俗所能到也
　　道士梁元一亡其乡里丹药之暇尤喜翰墨初慕锺王楷法久而出入规矩之外然其法严其气逸其格清有超世絶俗之态
　　道士鱼又玄华阳人工行书得王羲之笔意而清劲不堕世俗之习飘然有仙风道骨可以想见其人
　　释懐素字藏真俗姓钱长沙人徙家京兆玄奘三藏之门人也精意翰墨追仿不辍秃笔成冡一夕观夏云随风顿悟笔意自谓得草书三昧评其埶者以谓若惊蛇走虺骤雨狂风又谓援豪掣电随身万变又谓张长史为颠懐素为狂以狂继颠孰为不可及其晚年益进则复评其与张芝逐鹿兹亦有加无已考其平日得酒发兴要欲字字飞动圆转之妙宛若有神是可尚者
　　释亚栖洛阳人喜作字得张颠笔意毎论颠云世徒知张旭颠而不知实非颠也观其自谓吾书不大不小得其中道若飞鸟出林惊蛇入草则果颠也耶此亚栖所以独得而世俗未必知也
　　释髙闲乌程人善草书为韩愈所知作序送之大扺言其书法出扵张颠故其变动不可端倪
　　释■〈巬，言代夫〉光江南人潜心草字虽未足与智永懐素方驾然亦自是一家法为时所称岂一朝夕之力与
　　释□□好古喜学扵科斗小篆各为千文又以隶书识其侧其科斗小篆笔意淳古而隶书复洒然不羣亦不缪扵用心也
　　释□□作小楷下笔有力一点画不妄作然修整自持正类经生之品格髙者但恨拘窘法度无飘然自得之态然其一没三折笔之埶亦自不苟
　　释懐仁积年学王羲之书其合处几得意味若语渊源故未足以升羲之之堂然点画富扵法度非初学所能到集羲之之书自懐仁始
　　释行敦作行书仪刑王羲之笔法当天寳间写安国寺以书名千余字画遒媚富扵绳墨视王氏其犹得其门者后有集羲之一十八家者行敦其一也
　　释齐已俗姓胡氏潭州益阳人颇好吟咏留心书翰笔迹洒落得行书法望之知其非寻常释子书也
　　释景云喜草法初学张颠久之精熟有意外之妙观其书左盘右蹴若浓云之兴迅雷之发使人惊骇
　　释贯休字德隠姓姜氏婺州兰溪人工为歌诗天复中赐号禅月作字尤竒崛至草书益胜喜书千文虽不可比智永要自不凡
　　释梦龟作颠草竒怪百出虽未可语惊蛇飞鸟之迹而笔力遒劲亦自是一门之学
　　释文楚喜作草书学智永法久而有得落笔轻清无一点俗气飘飘若飞云之映素月一见使人泠然有物外之兴
　　释灵该会昌中以八分书称扵时手和笔调固亦可采其追步古人且几何哉
　　释景福工草书应规入绳犹有遗法然僧书多蔬茹气此古今一也
　　释湛然师锺繇工真行比见衡岳碑亦无愧色吕总谓子云之后难与比肩
　　释玄悟工八分真行八分虽不逮韩亦僧中之杰耳吕总谓气骨无双迥出时辈
　　释辨才俗姓袁氏梁司空昂之孙博学工文毎临智永书逼真原本
　　释崇简工真行书吕总谓其临写逸少时有乱真
　　释道钦
　　释惟则
　　释朗法
　　释回上人
　　释思顾
　　释惟嵩
　　右并工书翰
　　释献上人工草书孟郊有送草书献上人归庐山诗甚美之
　　释修上人工草书史邕诗曰张旭骨懐素筋筋骨一时传斯人
　　释广利大师工草书吴融诗云崩云落石千万状随手变化生空虚

　　○五代

　　梁太祖朱温宋州砀山午沟里人也其父诚以五经敎授乡里人号朱五经生三子全昱存温诚卒三子贫不能为生与其毋佣食萧县唐干符四年黄巢反温亡入贼中既而归降赐名全忠后封梁王簒唐自立更名晃尝见其批答贺表行书字体虽曰纯熟然乏气韵
　　梁末帝朱友贞温第三子即位更名瑱为人美姿仪沈黙寡言喜与文人儒士逰爱弄翰墨多作行书批敕大者或盈尺而笔埶结宻殊有王氏羲献父子之法
　　周世宗柴荣邢州人太祖柴后之侄事君孝以孝闻遂以主噐委之其继明在御绍述前烈増大基构故宜神武之畧氤氲盘礴发扵笔端其运用处自己过人逺甚观赐张昭诏有行书法亦可见其畧也
　　南唐主李景字伯玉徐州人先主升之长子升先为吴王杨行宻养子诸子不能容乃乞徐温冒姓徐氏名知诰及簒位复姓李氏更今名自言唐宪宗子建王恪之后景既立又更名璟富文学工正书观其字落笔分布匀穏曽无滞思乃积学所致非偶合规矩者
　　吴越王钱镠字具美杭州临安人幼与羣儿戏指挥队伍号令有法及壮贩盐为盗唐僖宗朝以杀黄巢贼将功起家都指挥使封越王至梁拜吴越王倜傥有大度好吟咏工图纬学喜作草书所书虽刚劲结宻似非出用武手殆未易以学者规矩一律拟议之
　　薛贻矩字熙用河东闻喜人唐干符中登进士第为御史大夫晚事梁太祖累官自仆射至守司空风仪秀耸喜弄翰墨正书得古人用笔意而秀润可观
　　杜荀鹤字彦之号九华山人池州人唐擢进士第歴官入梁至翰林学士淹贯经术善作诗尤工草字虽未能跨越前古然笔力遒劲要自有晋唐之遗风也
　　罗隠字昭谏余杭人初名横以不中第乃更今名恃才髙傲世见疾梁太祖以右谏议大夫召不至后节度使罗绍威宻表荐为给事中有诗名尤长扵咏史虽不以书显名作行书尚有唐人典刑无季世衰弱之习盖自胸中所养不为世俗浅陋之所移耳
　　豆卢革父瓒唐舒州刺史革避地中山鄜延后唐庄宗在魏议建国召拜行台左丞相及即位拜同中书门下平章事革素无学问自其为相遭天下多故方且服丹砂炼气以求长生作正书虽有隠者态度然要之不出五季人物风气其点画同为一律非若杨凝式之书在季世翰墨中如景星凤凰之杰出宜革辈皆不得书名也
　　卢汝弼字子诰不知何许人祖纶唐贞元中有诗名父简求为唐河东节度使汝弼少力学登进士第入后唐官至祠部郎中知制诰赠兵部尚书留心翰墨作正书有归
　　乌震冀州信都人后唐官至河北道副招讨使喜作诗善书
　　李夫人西蜀名家后唐郭崇韬伐蜀得之夫人以崇韬武弁常郁悒不乐善属文尤工书画
　　王仁裕字德辇天水人仕后唐歴晋入汉官至太子少师少尝梦人剖其肠胃以西江水涤之覩水中沙石皆有篆籀文及寤胸中豁然自是文性超敏翰墨虽无闻观其送张禹偁诗正书清劲自成一家岂非濯西江水之效欤
　　杨邠魏州冠氏人仕汉官至中书侍郎同平章事出扵小吏不喜文士末年留意缙绅延客门下知经史有用乃课吏传写至其作正书虽不造锺王之藩翰然气格超迈略有可观
　　杨凝式字景度华阴人登唐进士第为秘书郎歴梁后唐晋汉至周迁太子少师时人以杨风子呼之喜作字尤喜颠草居洛下十年凡梵宫佛祠墙壁间题记殆徧然挥洒之际纵放不羁或有狂者之目宋欧阳修尝跋其字以谓凝式笔迹犹有雄强与颜真卿行书相上下
　　冯吉字惟一河南人太师中书令道之子仕周官至太常少卿性滑稽佻薄无操行然嗜学善属文工草隶后入宋受诏撰述明宪皇太后谥议见称扵时
　　韦庄字端已杜陵人唐干宁中举进士第以中原多事潜依蜀节度使王建建奏为掌书记寻为起居舍人及建开国委任扵庄官至平章事当时以作字名扵世有行书法
　　黄居寳字辞玉成都人前蜀官至水部员外郎工书兼以八分书知名
　　滕昌佑字胜华吴人后游蜀以文章从事初不婚宦工书兼善大字
　　元昭嘏前蜀官至工部员外工八分书学韩择木
　　道士张昭胤前蜀人学栁公权书甚精
　　释昙域前蜀人工小篆学李阳冰
　　释晓峦【晓一作楚】前蜀人工草圣学
　　张芝张德钊后蜀仕至简州平泉令
　　孙逢吉后蜀仕至国子毛诗博士
　　张昭文后蜀仕至秘书省秘书郎
　　周德贞后蜀仕至秘书省校书郎
　　孙朋吉后蜀仕至秘书省秘书郎
　　右五人皆善书广政七年被选以右仆射毋昭裔所校勘定孝经论语尔雅毛诗尚书仪礼礼记周礼摹丹入石镌置益州
　　林罕后蜀仕至国子毛诗博士着说文字源偏旁小说二十卷刻石蜀中
　　罗緑后蜀官武德军廵官工篆
　　宋齐丘字子嵩广平人南唐官至太傅亦工书翰
　　潘佑南唐官至中书舍人博通经史行书奕奕超拔流俗殆有晋之遗风
　　释应之南唐人作行书颇有气骨然笔法本学栁公权其分间布置则殊乏飘逸故学者病之
　　张徐州失其名因官徐州故以为称业儒学喜翰墨作草字亦自不凡笔力清劲埶若削玉
　　孙昭祚中书堂吏也习翰墨尤长欧阳询行书法尝用其体书千文传扵世
　　薛存贵不知何许人喜作草字颇有晋宋之间风度其温润足绳墨处便类献之而刚劲乏妩媚处则李煜金错刀之俦侣也
　　苏武功莒人以官称工篆端劲方穏矩模李阳冰甚有可观
　　右自张徐州至此四人虽皆五季人品未能详其朝代世系爵里姑存阙疑云

　　书史会要卷五

　　●钦定四库全书

　　书史会要卷六

　　（明）陶宗仪 撰

　　○宋

　　太祖赵氏讳匡胤涿州人仕后周殿前都检点受禅即帝位以英武之姿开文明之运尝有所书诗数幅天下一统四大字处分手札楷书三行传世人知寳爱子孙代以文藻昭回云汉有自来矣
　　太宗讳炅太祖弟载櫜弓矢垂意翰墨真草八法草入三昧行书无对飞白入神评者又谓行草可逼盛唐但短于风韵耳尝出御府所藏歴代真迹命侍书王着临搨刻板禁中世谓之淳化阁帖者是也
　　真宗讳恒太宗子善书甚得晋人风度评者以为妙在全备八法
　　仁宗讳祯真宗第六子天徳纯粹无声色畋游之好平居时御翰墨特喜飞白体埶遒劲可入能品
　　英宗讳曙太宗曾孙濮安懿王子仁宗立为子善书
　　神宗讳顼英宗子厉精求治尤工笔札
　　哲宗讳煦神宗子元佑之治为盛翰墨亦佳
　　徽宗讳佶哲宗弟万几之余翰墨不倦行草正书笔埶劲逸初学薛稷变其法度自号痩金书要是意度天成非可以陈迹求也
　　荆恭肃王元俨太宗第八子少竒颖寡嗜欲惟喜聚书好为文辞颇善二王书工飞白
　　吴荣王颢字仲明英宗次子天姿颖异尤嗜学古图书工飞白
　　益端献王頵英宗第四子资表秀拔眉宇如画贯通经传留心翰墨飞白篆籀皆造其妙
　　冀王惟吉字国祥太祖孙燕懿王德昭子好学喜属文雅善草隶飞白真宗尝次为七卷御制序命藏秘阁
　　慈圣光献皇后曺氏真定人周武惠王彬之孙仁宗后性慈俭善飞白盖习观昭陵落笔得其奥妙是以笔埶飞动所书用慈寿宫寳识之
　　钦圣宪肃皇后向氏河内人故宰相敏中曽孙神宗后工行
　　草赵惟和惟吉弟雅好学为诗颇清丽工笔札
　　赵允宁字德之商恭靖王元份子性嗜学尤喜读唐史通知近朝典故工隶世南楷法
　　赵仲鸾濮安懿王允让孙官至常州防御使喜翰墨
　　赵仲忽字周臣宗室也能草书笔法圜美
　　赵令穰字大年宗室也游心经史戏弄翰墨尤工草书尝作小草如聚□□如撮针铁笔遒而法足观之使人目力茫然诚可喜也
　　赵士聴字明发宗室也少好学喜为文书师米芾
　　赵子澄字处度宗室也廉介修洁流落巴峡四十年善草隶
　　李煜字重光南唐主景第六子嗣位称后主入朝封违命侯改封陇西郡公卒赠太师封吴王少聪悟喜读书属文工书画其作大字不事笔卷帛而书之皆能如意世谓撮襟书复喜作颤掣埶人又目其状为金错刀尤喜作行书落笔痩硬而风神溢出然乏姿媚或者以谓煜大字如截竹木小字如聚针钉似非笔迹所为又谓笔迹不减栁诚悬其亦善评者矣又谓善书有笔法五字厌押钩格扺用笔双钩则点画遒劲而尽善谓之拨镫书煜得此法复増二字曰导送方煜来归时艺祖尝曰煜虽有文只一翰林学士耳此亦英伟之气有以盖之故其言如此
　　徐铉字鼎臣扬州广陵人仕南唐吏部尚书随李煜入朝官至左散骑常侍当太宗时直学士院典诰命称得体留心隶书尤善篆与八分识者谓自李阳冰之后续篆法者惟铉而已人跋其书以谓笔实而字画劲亦似其文章至扵篆籀气质髙古几与阳冰并驰争先又谓铉书映日视之中心有一缕浓墨至曲折处亦然乃笔锋直下不倒侧故耳尝奉诏与句中正葛湍王惟恭等同校定许慎说文行扵世铉自谓暮年方得■匾法识者然之
　　徐锴字楚金铉弟仕南唐内史舍人因铉奉使入宋忧惧而卒锴亦善篆书以许慎说文依四声谱次为十卷目曰说文解字韵谱铉序其首锴又集通释四十篇畅许氏之玄旨正阳冰之新义皆说文之羽翼也
　　宋绶字公垂赵州平棘人官至参知政事谥宣献作字尤为时所推右尝为小字正书整整可观真是黄庭经乐毅论一派之法国初称能书者惟李建中与绶二人建中之字肥而重浊或为时辈讥评至绶则无间言盖其书当扵法度虽清臞而不弱亦古人所难到也
　　宋敏求字次道绶子官至龙图阁直学士书法温厚清峻凡当时巨卿名碣必得敏求字方以为荣
　　李建中字德中其先京兆人官至司封员外郎工部郎中尝为殿中丞掌西京留司御史台至今谓之李西台居洛中以林泉自娱喜篆籀草隶八分扵真行尤精观其字体初效王羲之而气格不减徐浩当时士大夫得其书莫不争藏以为楷法作科斗书郭忠恕汗简集以献颇见褒美论者以谓尚有五代衰陋之气盖以其作字淳厚不飘逸致然
　　蔡襄字君谟兴化人官至端明殿学士谥忠惠博古尚气节工字学大字巨数尺小字如豪发笔力位置大者不失结宻小者不失寛绰至扵科斗篆籀正隶飞白行草章草颠草靡不臻妙而尤长扵行在前辈中自有一种风味笔甚劲而姿媚有余自珍其书以谓有龙翔凤舞之埶识者不以为过而复推为本朝第一也论者以谓真行简札今为第一正书为第二大字为第三草书为第四其确论欤
　　蔡京字符长与襄同郡而晚出欲附名阀自谓为族弟擢进士第官至太师鲁国公以罪徙死博通经史挥洒篇翰手不停辍性尤嗜书初类沈传师久之深得王羲之笔意自名一家评者谓其字严而不拘逸而不外规矩正书如冠剑大人议扵庙堂之上行书如贵胄公子意气赫奕光彩射人大字冠絶古今鲜有俦匹襄书为本朝第一而京可与方驾
　　蔡卞字符度京之弟与兄同年第进士官至检校少保谥文正髙宗追贬单州团练使自少喜学书初为颜行笔埶飘逸但圆熟未至故圭角稍露自成一家亦长扵大字厚重结宻如其为人
　　米芾字符章初居太原后为襄阳人芾徙吴以母侍宣仁后藩邸旧恩歴官至礼部员外郎知淮阳军博文尚古性好洁世号水滛违世异俗毎与人迕人又名米颠伟岸不羁口无俗语颀然束带一古君子善属文不蹈袭一字崇宁间除书画两学博士颇厌士论又诏作黄庭小楷千文以进旋加褒美大扺书效王羲之篆宗史籀隶法师宜官晚年出入规矩深得意外之旨自谓善书者只得一笔我独有四面识者然之当时名世之流评其人物以谓文则清雄絶俗气则迈往凌云字则超妙入神然异议者谓其字神锋太峻有如强弩射三十里又如仲由未见孔子时风气其为论或如此且类多行书世亦罕及
　　苏洵字明允号老泉眉州人官至秘书省校书郎赠光禄寺丞后生望风内谒世称老苏先生工书法律不足气韵有余蜀人本不能书元佑间轼始以字画名世其流虽出扵晋唐其实已滥觞扵洵之泉源矣
　　苏轼字子瞻号东坡居士洵之子官至端明翰林侍读两学士赠太师谥文忠髙名大节照映今古又以翰墨妙天下少时规模徐浩笔圜而姿媚可喜中年喜临颜真卿真行造次为之便欲穷本晚年乃喜李邕其豪劲多似之黄庭坚云东坡字字可珍委顿人家蛛丝煤尾败箧中数十年后当有饼金悬购者又云东坡书浙东西士大夫无不规模颇有用意精到得其髣髴至扵老年下笔沉着痛快处遂无一笔可寻
　　苏辙字子由号颍滨遗老轼之弟与兄同登进士科由尚书右丞进门下侍郎谥文定书痩劲可喜风味絶髙真可以兄弟东坡然特少雍容风气当是捉笔甚急而腕着纸故耳
　　黄庭坚字鲁直号山谷道人洪州分宁人官至吏部员外郎工正楷行草楷法妍媚自成一家草书尤竒伟尝自云余极喜颜鲁公书时时意想为之笔下似有风气然不逮子瞻逺甚子瞻为余临写鲁公十数纸乃如人家子弟虽老少不类然皆有祖父风骨又云尝观汉时石刻篆韵颇得楷法又云学书三十年初以周越为师故二十年抖擞俗气不脱晚得苏才翁子美书观之乃得古人笔意其后又得张长史僧懐素髙闲墨迹乃窥笔法之妙扵僰道舟中观长年荡浆羣丁拨擢乃觉少进意之所到辄能用笔
　　石延年字曼卿本幽州人其祖徙居宋城官至太子中允秘阁校理跌荡不羁剧饮尚气节文词笔墨照映流辈正书入妙品尤喜题壁不择纸笔而得如意初沿汴而东系舟泗水龟山下佛祠释子以题殿榜为请乃为剧饮卷毡濡墨作方丈字人以为絶笔异时范仲淹诔之曰延年之笔颜筋栁骨散落人间实为神物其为名流推许如此
　　陆经字子履越人官至集贤修撰善真行书前辈髙文必求经书故经之石刻殆徧天下然多作正书其典严以规矩自窘譬之椎鲁如参厚重如勃不失为盛德君子
　　王子韶字圣美浙右人官至秘书少监宿学醇儒知古今方王安石以字书行扵天下而子韶亦作字解二十卷大扺与安石之书相违背喜作正书至扵三过笔真可以挂万钧之重盖其宗褚遂良颜真卿而莫年自变为一家耳
　　苏舜钦字子美号沧浪翁其先世居梓州后为开封人官至集贤校理监进奏院少慷慨有大志工行草用笔沉着不凡端劲可爱评书之流谓入妙品当时残章片简传播天下美其翰墨者有花发上林月滉淮水之语
　　苏舜元字才翁舜钦兄官至尚书度支员外郎为人精悍任气节歌诗亦豪健善篆籀亦工草字笔简而法足书名与舜钦相后先盖是下笔处同一闗钮也
　　王安石字介甫号半山本抚州临川人后居金陵官至丞相封荆国公谥曰文追封舒王凡作字率多淡墨疾书初未尝略经意惟达其辞而已然而使积学者尽力莫能到评者谓得晋宋人用笔法美而不夭饶痩而不枯瘁黄庭坚云荆公率意而作本不求工而萧散闲逺如髙人胜士敝衣破履行乎大车驷马之间而目光已在牛背矣
　　刘正夫字德初三衢人登进士第官至少宰赠太师谥文宪謇謇有大臣节平日喜学书多作行法好与人论字所书字间有被旨承命为碑刻者以是传扵世者絶少晚年间作逸字
　　周越字子发或字清臣淄州人官至主客郎中天圣庆厯间以书显学者翕然宗之落笔刚劲沉着字字不妄作然而真行尤入妙草字入能也越之家昆季子侄无不能书者亦其所渐者然耶
　　杜衍字世昌越州山阴人擢进士甲科官至太师祁国公谥正献廉洁自刻考其大节伟如也好翰墨至暮年以草书为得意喜与壻苏舜钦论书韩琦尝以诗谢其书云因书乞得字数幅伯英筋骨羲之肤其为当时所重如此史谓正书行草皆有法然以笔迹考之真行则非所长
　　于琮毗陵人学隶书学魏受禅碑深得其行笔意
　　钱俶字文德吴越武肃王镠之孙文穆王元瓘之子初元瓘有子曰佐嗣位是为忠献未几而俶特以弟继其昭穆入朝封秦王谥忠懿方浙右富庻登丰之久上下无事惟以文艺相髙故俶尤喜书善颠草其斡旋盘结不减古人太宗评其书谓可入神品
　　钱惟治字和世吴越废王倧之长子官至检校太师善草隶尤好二王书尝曰心能御手手能御笔则法在其中矣家藏书帖图书甚多太宗知之尝谓近臣曰钱俶儿侄多任务草书因令翰林书学贺丕显诣其第徧取视之曰诸钱皆效浙僧亚栖之迹故笔软弱独治为工耳
　　钱惟演字希圣忠懿王俶之子官至同中书平章事谥文僖文辞清丽扵书无所不读家储文籍侔秘府书帖亦平平
　　钱昱字就之忠献王佐之长子官至郢州团练使善笔札工尺牍太宗尝取观而赏之
　　钱易字希白吴越废王倧之子俶归朝羣从悉补官易与兄昆不见録遂刻志读书举进士官至左司郎中翰林学士儤直未满卒喜寻丈大字及行草
　　钱昆字裕之易之兄举进士官至右谏议大夫以秘书监老扵家能诗书草隶书
　　钱勰字穆父易之孙风骨明秀如图画中人生五岁日诵千言工正草书正书师欧阳率更草书笔埶字体深造王大令阃域评者以谓可入能品
　　钱儇字智仁文穆王元瓘养子建隆初领彰武节度加使相性简俭书画皆入能品
　　章得象字希言世居泉州髙祖仕闽遂家浦城官至镇安军节度使同平章事封郇国公谥文简善正草篆书晚年逾妙一以魏晋诸贤为则楷法殊类王逸少然篆则不若真草也
　　章友直字伯益文简公得象族子公尝欲以郊恩奏补辞不愿嘉佑中诏与杨南仲篆石经扵大学除将作主簿亦固辞友直既以此书名世故家人女子亦莫不知笔法咄咄逼真说者云自李斯篆法之亡而得一李阳冰阳冰之后得一徐铉而友直在铉之门其犹游夏云米芾评其书云友直书如宫女揷花嫔嫱对镜自有一般态度继其人者谁欤襄阳米芾也
　　章惇字子厚建州浦城人父俞徙苏州官至尚书左仆射封申国公作书意象髙古莫年一以魏晋诸贤为则此其正书殊类王逸少
　　阳南仲不知何许人工篆书嘉佑中尝与章友直篆石经扵国子监甚有法度
　　王着字知微自言唐相石泉公方庆之后世家京兆渭南祖贲入蜀遂为成都人仕蜀为主簿入朝累迁翰林侍书加殿中侍御史善正书笔迹甚媚颇有家法太宗尝从学书黄庭坚以谓着用笔圆熟亦不易得如富贵人家子非无福气但病在韵耳着终侍书而不加学士之名盖惜之也别有翰林学士王着自是一人
　　句中正字德元【一作世然】益州华阳人仕蜀为泰武军节度掌书记入朝官至屯田郎中精扵字学古文篆隶行草无不工太宗召对访以书法擢任三馆楷法极可观
　　句希仲字衮臣中正子以进士起家官至光禄卿通训诂工篆隶能传其父学
　　孙思皓【皓一作陵】国初孙妃弟学欧阳率更书甚得体
　　李居简官至赞善大夫直御书院善草书凡章草小草点画皆有法太宗甚爱之
　　王嗣宗字希阮汾州人官至检校太傅谥景庄工习草书而不能精
　　秦观字少游一字太虚号淮海居士扬州髙邮人官至国史院编修官淹该经术书法有东晋风度
　　张耒字文潜楚州淮阴人登进士第官至太常少卿坡门四君子之一人文名满天下而草书飘逸可观
　　郭忠恕字恕先雒阳人仕周为博士入朝太宗素知其名召为国子监主簿能属文工篆隶而楷法尤精字书忽废几扵中絶求其如忠恕小楷不可得也
　　李宗谔字昌武深州饶阳人七歳能属文以隶书著名而不免扵重浊故欧阳修尝曰书之肥者譬如厚皮馒头食之未必不佳而世命之为俗物矣此亦有激云尔
　　张维蜀人始为沙门后反初尤善王书絶得懐素之骨王嗣宗荐之召试御书院维自负其能入院视诸人书不觉微哂众皆排之止得隶秘阁为楷法不就景德末书郑州开元寺新塔碑直一时之絶也
　　郑文寳江表人官至工部郎中在江南时师徐铉小篆尝篆千文以示铉不出一中指甲铉尝曰篆难扵小而易扵大郑子小篆李阳冰不及若大篆可兼尔
　　李无惑同安人官翰林待诏工篆得拨镫法益劲健端妙世谓无惑书斯冰之后未见其比也
　　查道字湛然歙州休宁人举进士第官至右司郎中事母以孝闻喜亲笔砚始习篆患其体埶弱有敎以拨镫法仍双钩用笔经半年始习熟而篆体劲直甚佳
　　尹熙古【熙一作希】官翰林待诏工篆亦得拨镫法而所书为一时之絶
　　髙绅
　　申革
　　葛湍皆江东人皆为侍书皆善篆与李无惑同时而弗能及也
　　王广微字才叔大名成安人官至龙图阁直学士小有才而善附会师宋绶作小字有法英宗尝令书钦明殿屏【微一作渊】
　　王临字大观广微弟官至戸部副使负才气议论不阿小字师宋绶大字法石延年魁梧拥肿乃以笔力豪壮为主然独少古意耳
　　王寿卿字鲁翁陈留人祖择之之外甥工篆得李阳冰笔意黄庭坚亟称其书法云非章友直辈所能管摄朝廷召至京师使篆字说辞以与王氏之学异后以命李孝扬而寿卿终身布衣
　　陈晞
　　毕仲询
　　李孝扬俱工篆与王寿卿同时而不及也
　　文勋字安国不知何许人官至太府寺丞善论难剧谈其篆画方严劲正未尝妄作一笔苏轼铭勋字云世人篆字隶体不除如浙人语终老带吴安国用笔意在隶前汲冡鲁壁周鼔秦山
　　文彦博字寛夫汾州介休人官至左仆射封潞国公谥忠烈工书黄庭坚云余尝谓潞公云公书极似苏灵芝公曰灵芝墨猪耳盖不肯与灵芝争长今观到洛为儿子赴许昌帖笔埶清劲真不愧古人
　　韩琦字稚圭相州安阳人举进士官至右仆射封魏国公谥忠献后赠魏郡王工正书师颜鲁公而颇露芒角
　　张次位官至殿中丞嘉佑中诏同篆国子石经
　　陈尧佐字希元其先河朔人后从阆中官至太子太师致仕谥文惠少好学善古隶自成一家虽点画肥重而笔力端劲老犹不衰能为方丈大字谓之堆墨八分凡天下名山胜处碑刻题榜多公亲迹世或效之而莫能及也
　　陈尧咨字嘉谟尧佐弟官至知天雄府赠太尉谥忠肃工隶书
　　王顾与陈尧佐同时善隶书
　　杨畋善隶书
　　林伯修莆田人善大字
　　胡恢金陵人官至华州推官博物强记善篆隶坐法失官十余年时韩魏公琦当国恢献诗自达魏公怜之令篆国子监石经因得复官
　　欧阳修字永叔号六一居士吉州永丰人举进士官至参知政事赠太子太师谥文忠幼颖悟过人读书辄成诵家贫至以荻画地学书好古嗜学凡周汉以降金石遗文断编残简一切掇拾研稽异同谓之集古録因此得古人笔意遗墨流传遒劲可爱人皆寳之
　　司马光字君实号涑水先生陜州夏县人官至右仆射赠太师封温国公谥文正正书不甚善隶书极端劲似其为人黄庭坚尝跋公书云司马温公天下士也所谓左凖绳右规矩声为律身为度者观其书犹可想见其风采
　　范仲淹字希文其先邠州人后徙江南遂为苏州吴县人举进士第官至参知政事谥文正内刚外和性至考好施予置义庄以赡族人泛爱乐善士多出其门下善书得乐毅论笔意清劲中有法度但少肉耳
　　杨亿字大年建州浦城人七歳能属文太宗召试下笔立成即授秘书省正字官至翰林学士谥曰文工小楷
　　王伯忠近臣也善行书
　　蔡玠官至尚书郎善行书
　　唐异其处士也善书世称与李建中相为左右
　　林逋字君复杭州钱塘人隠居不仕谥和靖先生善行书笔意殊类李建中而清劲处尤妙
　　唐询字彦猷杭州钱塘人官至右谏议大夫读书好古尤精翰墨学欧阳询得其髣髴
　　唐韶字彦范询之弟文章气格髙简疏秀亦善书
　　唐垧字林夫询之子熙寕间附王安石官同知谏院学书知古人笔意少所许可甚爱苏轼书
　　李隲字显夫成都人官至朝散大夫以能书名得真行草三昧而真草尤胜苏轼尝师之
　　李时雍字致尧号适斋隲之子官至殿中丞工书崇寕间与米芾同为书学博士尝对御书跨鳌二字字方及半宫人以花簮之不觉满头扵是能声髙压米芾又尝以书出外国敕以绛纱封臂不被旨不许辄书能以襟袖濡墨走笔作大字当时士夫碑记多时雍父子之手盖其结字妩媚虽乏遒劲然亦自成一家
　　李时敏字致道时雍弟官至朝请郎克嗣家声尤工大字
　　邵龢字仲恭丹阳人官至直龙图阁知苏州工正行字体清劲
　　髙述丹阳人
　　潘岐齐安人皆有文艺故其风声气格见扵笔墨间时作苏轼简笔或能乱真遇真识则亦败矣
　　文同字可与梓州梓潼人世称石室先生又自号笑笑先生锦江道人举进士稍迁太常博士集贤校理知陵州洋州湖州方口秀眉操韵髙洁善篆隶行草飞白又善画竹其笔法槎牙劲削如作枯木怪石时自有一种风味议者谓多纵健而少圆熟
　　李公麟字伯时号龙眠居士舒州人登进士第官至中书门下后省删定官御史检法好古博雅多识竒字自夏商以来钟鼎尊彛皆能考定世次辨测欵识闻一妙品虽捐千金不惜兼综览法书故悟古人用笔意作书有晋人风格清劲而妍丽
　　薛绍彭字道祖长安人官至秘阁修撰出为梓潼漕自谓河东三凤后人书名亚米芾符佑间号能书
　　江休复字邻几开封陈留人官至尚书刑部郎中善隶书官奉符日尝至泰山顶视秦所刻石处云石顽不可镌凿不知当时何以刻也其四面无草木而野火不能及故能若此之久然风雨所剥其存者纔此数十字而已可以知其嗜好也
　　葛藴字叔忱能属文尤长扵诗又特善书或以淡墨尘纸戏为之假古人之名闻者以传而人莫能辩也惜其蚤亡不大显扵世
　　王珦明州鄞县人熙宁间工篆书证宗要畧三卷命为御书院祇侯
　　周邦彦字美成号清真居士钱塘人官至秘书监尤长扵歌词正书行书皆善
　　蒋之竒字颕叔官至同知枢宻院事亦善书
　　吕权福唐人元丰间工题署书
　　阎苍舒正书雄健而有楷则扁榜尤工
　　陈归圣官至秘书丞能篆书尤工径丈大字
　　石苍舒字虽有骨气而失扵麄俗
　　王升字逸老自号羔羊居士工草书殊有旭颠转折态度宣和间以草书圣经上进除书録其书尤为内庭称赏
　　杜从古字唐稽官至礼部郎宣和中与米友仁徐兢同为书学博士髙宗云先皇帝喜书致立学养士独得杜唐稽一人余皆体仿了无神气
　　李彭字商老其字画有锺王之风自言法右军之赡丽用鲁公之气骨猎竒峭扵诚悬体韵度扵凝式
　　邹浩字志完号道乡先生常州人官至吏部侍郎谥曰忠元符间任谏争危言谠论朝野推仰亦善书
　　陈瓘字莹中号了翁南剑州沙县人官至右司员外郎字画精劲萧散有兰亭典刑
　　沈辽字叡达号云巢钱塘人官至太常寺奉礼部以善书称王安石曾巩师其笔法王得其清劲曾得其真楷登科后游京师偶为人书裙带词颇不典传达禁中近幸嫔御服之遂尘乙览后夺官流永州徙池州卒
　　张察字通之成都人尝帅鼎州以篆名今成都题榜徃徃察之笔也
　　徐琰成都贡士工篆书宣和初尝书劎南西川四大字字身长五尺雄伟可喜
　　吴思孟字醇翁官至知夔州善书
　　张商英字天觉号无尽居士蜀州新津人官至尚书右仆射谥文忠长身伟然姿采如峙玉喜草书而不求工
　　张唐英字次功商英兄第进士官至殿中侍御史少攻苦读书亦善笔札
　　赵霆官宣德郎能篆书
　　孙中官承议郎能草书
　　鲍慎由官宣德郎能行书
　　刘瑗官武胜留后能隶书
　　董储宻人善书苏轼谓近世亦少其比
　　刘焘字无言温陵人以草书名世晚年虽用笔圆熟然乏秀气黄庭坚题续法帖云刘焘笺题便不类今人书使之春秋髙江东又出一羊欣薄绍之矣
　　朱服绍圣元年召试中书舍人上曰服文词可采书札亦工
　　晁迥字明逺世为澶州清丰人徙家彭门官至礼部尚书谥文元性乐易寛简书法楷正为时推重
　　葛珣字叔寳绍圣间长扵草书
　　杜介善草书清爽圆媚诚精絶也
　　雷太简字简夫工书自云少年时学王右军乐毅论锺东亭贺平贼表欧阳率更醴泉铭褚河南圣敎序魏庻子郭知运碑颜太师家庙碑后又见颜行书马病帖乞米帖苦爱重之但自恨未及其自然近刺雅安昼卧郡阁因闻平羌江暴涨声想其波涛畨畨迅驶掀搕髙下蹙逐奔去之状无物可寄其情遽起作书则中心之想出笔下矣
　　翟静叔能草书尝有跋米芾游金山龙游寺题名后草书三行刻之石笔札骎骎逼古人
　　翟耆年字伯寿能清言工篆及八分
　　王仲薿字丰父官通议大夫有风采善词翰
　　王巩字定国魏州人工书小草颇有髙韵虽不逮古人亦可传扵世也
　　范文度能书有模本兰亭记欧阳修以为蔡君谟以书名当世其称范君不为误矣
　　黄伯思字长睿别字霄宾号云林子邵武人官至秘书郎天资警敏长扵考古正行草隶书皆精初仿欧虞后乃规模锺王笔埶简逺有魏晋风气尤精小学凡字书讨论备尽刘梦得云长睿好古善隶楷法能得古人用笔意
　　许采字师正吴兴人字画规模锺王殆窥其妙
　　陈昱官至寺丞少好学尝扵父伯修枕屏效米芾笔迹书杜甫诗一日芾过伯修见而惊焉因授以作字提笔法
　　赵竦字子立官水曺文章翰墨皆见重扵前辈
　　栁淇学书中兴颂笔力虽未絶劲而间架已方严矣
　　李康年字乐道江夏人好古博雅而小篆尤精黄庭坚谓康年晚寤籀笔下笔自有可喜直木曲铣得之自然秦丞相斯唐少监阳冰不知去乐道逺近也
　　杜庭之善书苏轼云杜庭之书世所贵重
　　程嗣昌字孺臣中山博野人少喜学书自谓独得古人用笔之妙尝评近代能书者曰苏才翁书笔埶迟怯蔡君谟但能模学前人点画及能草字而已周子发书妙出前辈至扵草书殊未得自悟之意古人自悟者惟张旭与余而已
　　张文正字义祖阴城人自少学书尝居一小阁上杜门不治他事积三十年不辍遂以书名神宗评其草书为本朝第一
　　吴■〈山完〉江南人善隶题榜有古意
　　何籀信安人以隶书知名尝书上饶令顾君祠记评者以为非汉人不能为也
　　袁液字仙夫贵戚子姓而好学趣尚不凡工书
　　张阅道善真草亦矫然自成一家风范
　　唐希雅嘉兴人书学李煜金错刀法
　　慎东美字伯筠工书王逢原赠之诗曰铁索急纒蛟龙僵盖言其字之老劲也
　　韩璠字景文开封人献肃公绛之孙风采瓌润字画遒媚
　　杜仲徽作隶书汉隶碑刻歳久风雨剥落故其字无复锋铓仲徽乃用秃笔作隶自谓得汉刻遗法岂其然乎
　　仲翼官至太府寺丞善飞白草书
　　刘次庄字中叟崇宁中为御史有书名工正行草笔法出王大令褚河南而能兼采羣书为一家行草差劣卜筑扵淦水之滨东山之麓所谓戏鱼堂是也临摹古帖最得其真凡草圣不可读者以小楷译之张舜民评其书谓如红莲新折润之以风雨
　　潘师旦官尚书郎模刻官帖骨法清劲今绛帖是也
　　沈文旭大中祥符间为太子右赞善大夫善大字
　　刘泽闽人善大字尝书万安桥三字在海石上径三尺许有隼尾存筋之法时蔡襄造桥不自书则泽书可知矣
　　王惟恭不知何许人工篆尝与徐铉等奉诏校定许慎说文行扵世
　　黄公孝仁宗朝官至太常博士有诗名书师王右军
　　徐易海州人能篆隶
　　安宜之长安人工楷书
　　夏竦字子乔江州德安人官至枢宻使封英国公进封郑国公赠太师中书令赐谥文正以言者改谥文庄资性明敏多识古文学竒字至夜以指画肤
　　晏殊字同叔抚州临川人官至同平章事谥元献
　　包拯字希仁庐州合肥人官至枢宻副使谥孝肃
　　张齐贤字师亮曺州寃句人官至右仆射谥文定
　　富弼字彦国河南人官至左仆射郑国公谥文忠
　　唐介字子方江陵人官至参知政事赠礼部尚书谥质肃
　　刘挚字莘老永静军东光人官至右仆射谥忠肃
　　韩绛字子华其先真定灵寿人徙开封之雍丘忠献公亿之子官至司空检校太尉致仕康国公
　　韩维字持国绛之弟官至学士承旨
　　石介字守道号徂徕先生兖州奉符人官至太子中允直集贤院
　　赵抃字阅道衢州西安人官至参知政事赠太子少师谥清献
　　滕元发字达道东阳人官至龙图阁学士知扬州谥章敏
　　杨杰字次公号无为子无为人官至礼部员外郎
　　贺铸字方回号庆湖遗老卫州人官至倅太平州
　　沈括字存中钱塘人官至光禄少卿
　　毛滂字泽民号东堂元佑中苏轼守杭日滂为法曺
　　刘泾字巨济简州阳安人官至职方郎中
　　韩驹字子苍号牟阳仙井监人官至中书舎人
　　曽巩字子固称曰南丰先生建昌军南丰人官至中书舍人
　　范祖禹字淳甫一字梦得成都华阳人官翰林学士
　　李之仪字端叔号姑溪沧州无棣人官至通判原州
　　张舜民字芸叟号浮休居士邠州人官右谏议大夫
　　苏幼学字行之温州瑞安人官至中书舎人
　　刘攽字贡父临江新喻人官至中书舍人
　　右自晏殊至此并擅毫翰其迹杂见羣玉堂法帖中按帖凡十卷元系安边所申发朝廷以着庭东廊为库架设之榜曰羣玉石刻著作佐郎傅行简书嘉定元年三月秘书少监汪逵改建室屋以藏名曰羣玉堂
　　宋祁字子京安州安陆人后徙开封之雍丘元献公庠之弟官至翰林学士承旨谥景文
　　吕夷简字坦夫先世莱州人后徙寿州官至太尉致仕谥文靖
　　向敏中字常之开封人官至左仆射谥文简
　　邵雍字尧夫其先范阳人徙家河南其居曰安乐窝自号安乐先生嘉佑诏求遗逸留守以雍应诏授将作监主簿后复举逸士补颍州团练推官皆固辞不受命竟称疾不之官卒赠秘书省注作郎赐谥康节
　　杨邦乂字希稷吉州吉水人官至翰林学士谥忠襄
　　苏颂字子容泉州南安人徙润州丹阳县官至右仆射赠司空
　　庞籍字醇之单州武城人官至右仆射谥庄敏
　　赵挺之字正夫宻州诸城人官至左仆射谥清宪
　　陈靖字道卿兴化军莆田人官至太常少卿
　　孔文仲字经父临江新喻人官至中书舎人
　　胡宿字武平常州晋陵人官至枢宻谥文恭
　　右自宋祁至此皆工笔札其迹杂见凤墅续法帖中按帖凡二十卷石刻藏吉州凤山书院乃曽宏父所集者
　　苏庠字养直号后湖元丰中居庐山召不起胸中本无轩冕是以风神笔墨皆自萧散
　　王曽字孝先青州益都人乡贡试礼部廷对皆第一官至左仆射封沂国公谥文正书画皆合格
　　王洙字原叔应天宋城人官至翰林学士少聪悟博学通篆隶书
　　梁鼎字凝止益州华阳人官至判西京留司卿史台伟姿貌有介节工篆籀八分
　　刘筠字子仪大名人举进士官至集贤院学士赠右仆射谥文恭好学有文善笔札
　　邵必字不疑丹阳人举进士官至龙图阁直学士知成都善篆隶
　　陶谷字秀实邠州新平人官至戸部尚书赠右仆射博通经史及诸子佛老多蓄法书名画善隶书
　　郑谌字本然不知何许人草书有■〈巬，言代夫〉光之遗则
　　吴元辅字正臣并州太原人官至定州钤辖善笔札
　　宋湜字持正京兆长安人官至给事中充枢宻使谥忠定风貌秀整笔法遒媚书帖之出人多传效
　　周起字万卿淄州邹平人官至知汝州赠礼部尚书谥安惠家藏书至万卷能书集古今人书并所更体法为书苑十卷弟超官至主客郎中亦能书
　　苏易简字太简梓州铜山人官至知陈州赠礼部尚书风度竒秀能笔札
　　赵安仁字乐道河南洛阳人官至御史中丞谥文定生而颕悟幼时执笔能大字及长善楷隶
　　髙继宣字舜举琼之子家世燕人后居濠州官至眉州防御使知读书工笔札
　　韩溥京兆长安人官至司门郎中少俊敏缙绅推重之尤善笔札人多藏其尺牍
　　姚铉字寳之庐州合肥人太平兴国进士官至起居舎人京东转运使隽爽颇尚气文辞敏丽善笔札
　　宗翼蔡州上蔡人笃孝恭谨好学强记经籍一见即能黙写学欧阳虞栁书皆得其楷法
　　孟玄喆字遵圣西蜀昶子官至泰宁军节度封滕国公幼聪悟善隶书
　　髙焘字公垂号三乐居士沔州人篆隶飞白皆造妙
　　李行简字易从同州冯翊人中进士第官至右谏议大夫集贤院学士改给事中家贫刻志扵学聚木叶学书笔法遒劲
　　李玮字公照钱塘人尚仁宗女兖国公主官至驸马都尉平海军节度使善章草飞白散隶
　　任谊字才仲洛阳人官至澧州通判隶书学蔡邕
　　刘松年字荣祖泾之子书学米芾
　　王逸民永康导江人初为僧名绍祖书学黄庭坚
　　丁晞颜字令子书画皆精
　　滕茂实字秀颕吴人初名宗发政和中擢进士改今名官至太学正善篆
　　锺离景伯字公序善书
　　锺离权不知何时人间出接物自谓生扵汉而唐吕岩扵吾执弟子礼双髻跣足睥睨物表自称天下都散汉又称散人尝草其所为诗字画飘然有凌云之气非凡笔也亦録诗寄王巩多论长生金丹事终自论其书以谓学龙蛇之状识者信其不诬
　　种放字明逺号云溪醉侯河南洛阳人累拜工部郎中卒赠尚书书迹有晋人风气
　　蒲云汉州绵竹人幼有方外之趣布裘笻竹游山野间类有道之士尤喜翰墨作正书甚古尝以双钩字写河上公注道德经笔墨精细若游丝萦汉孤烟袅风连绵不断或一笔而为数字分布匀穏风味有余览之者令人有凌虚之意
　　张有字谦中吴兴人隠扵黄冠善篆书法甚古有所撰复古编行扵世张征云昔人作篆如李丞相李少监徐骑省皆写篆非画篆是故用工至易如神行乎中至陈晞章友直文勋辈荣豪泄墨如圬如画是故笔痴而无神近世吴兴张有用写篆法神明意用到昔人波澜复古编出而晞辈废矣
　　内臣岑宗日字子文开封人庆厯初以父遗表通籍壁门然趣向髙逺不苟合取容扵世故终九品官而无遗恨尝取古之善书者自汉迄唐凡十有一人为论以评其书曰张芝如班输构堂不可増减锺繇如盛德君子容貎若愚语其众妙足以争造化者羲之也较其父风但恨乏天机者献之也世南潜心羲之盖若颜子之亚圣徐浩比肩伯儒有类仲由之勇态欧阳询得其正故如庙堂衣冠不失动静栁公权得其劲故如辕门列兵森然环卫怀素之间逸故翩翩如真仙真卿之淳谨故厚重如周勃至若李邕则举动不离规矩而有亏适通变之道焉此皆其自得扵心积学扵外而其吐论所以不愧古人者欤然宗旦作字尤善行书但银钩虿尾脱去妩媚规模点画当是苏舜钦之亚顾笔力亦穷扵此矣
　　内臣杨日言字询直开封人喜经史工篆隶八分
　　荆国大长公主太宗女幼不好弄喜图史能为歌诗善笔札
　　魏国大长公主英宗第二女嫁左卫将军王诜好读古文章工笔札
　　越国夫人王氏端献王頵之室作篆隶有古法
　　和国夫人王氏宗室赵仲輗室能诗章善字画
　　徐氏藴行自号悟空道人临川蔡敎授诜之母学虞世南书得楷法多手钞佛书
　　章氏煎友直之女工篆书传其家学友直执笔自髙壁直落至地如引绳而煎亦能如其父以篆笔画棋局笔笔匀正纵横如一
　　徐氏清字静之蓬莱女官也下西里王氏诗作谢体书效黄庭坚妍妙可喜陈无已诗云蓬莱仙子补天手笔妙诗清万世功肯学黄家元佑脚信知人厄匪天穷
　　朝云字子霞姓王氏钱塘人苏轼之侍妾敏而好义学轼楷书颇得其法
　　英英姓王氏楚州官妓也学颜鲁公书蔡襄敎以笔法晚年作大字甚佳梅尧臣赠之诗曰山阳女子大字书不学常流事梳洗亲传笔法中郎孙妙尽蚕头鲁公体
　　楚珍不知姓彭泽娼女草篆八分皆工董史云家藏长沙古帖标签皆其题署宣和间有跋其后者曰楚珍盖江南竒男子初虽豪放不羣终以节显吾尝见其过湖诗清劲简逺有丈夫气故知此人胸中不凡
　　马眄徐州营妓也性惠丽苏轼守徐日甚喜之能学轼书得其彷佛轼尝书黄楼赋未毕眄窃效书山川开合四字轼见之大笑畧为润色不复易之今碑四字乃眄笔也
　　道士陈景元字太虚号碧虚子建昌南城人喜读书至老不倦尝与蔡卞论古今书法至欧阳询则曰世皆知其体方而莫知其笔圆卞颇服膺生平不欲草字惟喜正书大扺祖述王羲之乐毅论黄庭经下逮询化度寺碑耳故扵古人法度粗已赡足
　　道士任玄能江南人工篆
　　司马炼师善大篆及楷
　　释法晖政和二年天宁节以细书经塔来上作正书如半芝麻粒写佛书十部曰妙法莲华经楞严经维摩经圆觉经金刚经普贤行法经大悲经佛顶尊胜经延寿经仁王护国经自塔顶起以至趺坐层级鳞次不差豪末恍然如郁罗萧台突兀碧落说者谓作此字时取窍宻室正当下笔处容光一点明而不耀故至细可书然其字累数百万不容脱落而始终如一亦诚其心则有是耶
　　释希白字寳月号慧照大师长沙人作字有江左风味庆厯中尝以淳化阁帖模刻扵潭之郡斋
　　释颕彬庐山人善王书
　　释梦贞闗右人善栁书
　　释惠崇寿春人善王书
　　释茂蒋庐山人善王书
　　释苑基浙东人善颜书
　　言法华工书苏轼尝云仆书作意便彷佛似蔡君谟得意便似杨风子更放则似言法华矣
　　都钱塘
　　髙宗讳构徽宗第九子善真行草书天纵其能无不造妙尝言学书惟视笔法精神朕得王献之洛神赋六行置之几间日阅数十过觉扵书有所得又言学书必以锺王为法然后出入变化李心传以谓思陵本斆黄庭坚书后以伪豫亦能庭坚书老年间改从右军或云初学米芾又辅以六朝风骨自成一家
　　孝宗讳眘太祖宗泒秀王之子入继大统敷文德求民瘼明赏罚惜名器书有家庭法度
　　光宗讳惇孝宗第五子亦能书
　　宁宗讳扩光宗长子临下以简御众以寛省刑薄赋书学髙宗
　　理宗讳昀宁宗侄尊尚道学崇重士类其书亦从髙宗家法中来
　　度宗讳禥理宗侄福王与芮子是时权臣持国帝拥虚器而已书法体制不失家敎
　　宪圣慈烈皇后吴氏开封人吴宣靖王近之女髙宗后博习书史妙扵翰墨帝尝书六经赐国子监刋石稍倦即命后续书人莫能辩
　　恭圣仁烈皇后杨氏宁宗后忘其里氏或云会稽人杨次山者亦会稽人后自谓其兄也少以姿容选入宫颇涉书史知古今书法类宁宗
　　景献太子询燕王九世孙希怿之子官至保宁军节度使临川郡王谥庄靖书法学髙孝两朝
　　赵子昼字叔问宗室也酝藉该洽蓄书近万卷多所亲校过江篆字为第一
　　赵必睾字伯暐号庸斋宗室也官至奏院宗丞善隶楷作续书辨妄以规姜夔之失
　　米友仁字符晖小字虎儿芾之子官至兵部侍郎力学嗜古善书黄庭坚尝戏之诗云虎儿笔力能扛鼎敎字符晖继阿章心画之妙得扵家传父作子述识者谓宋之有元章元晖犹晋之有羲之献之或谓作斜弩之笔一字皆成横欹之埶此效父体而用心大过耳
　　吴说字傅朋钱塘人髙宗谓绍兴以来杂书游丝书惟钱塘吴说说知信州日朝辞上谓曰朕有一事每以自慊卿书九里松牌甚佳向日书易之终不迨卿所书当令仍旧是日降旨俾根寻旧牌张挂说之见重扵髙宗如此
　　洪适字景伯号半洲鄱阳人官至右仆射谥文惠笃好汉隶有隶纂隶释隶韵皆尽汉刻之本末矣
　　徐兢字明叔号自信居士歴阳人铉之后自题保大骑省世家宣和间尝为书学博士渡江仕髙宗朝工篆法以李斯为本张孝伯谓兢书笔力竒古其沉着处不异鑚刻若非豪楮所能成且复陶镕酝醸变入小篆离析偏旁脗合制字来意纵横驰骋其用无穷
　　徐林字稚山兢之兄
　　徐□兢之弟并以篆名家
　　徐蒇字子礼号自觉居士林之子工篆隶篆宗家学隶学逢童子碑
　　张守字全真常州人髙宗朝参知政事字画圆熟流美世不多见
　　陈恬字叔易阳翟人为秘书省校书郎后弃官上筑嵩华间号涧上丈人能书
　　王利用字宾王潼川人举进士第官至夔宪工书画髙宗特爱其书
　　汪藻字彦章饶州德兴人官至翰林学士博极羣书手不释卷工小篆
　　康与之字伯升号颐庵洪州人南渡初以文辞待诏金马门学字扵陈恬有书传扵世
　　陆游字务观号放翁会稽人官至寳章阁待制致仕才气超迈尤长扵诗笔迹飘逸
　　向子諲字伯恭号芗林清江人官至戸部侍郎书迹传世人多寳之
　　王安中字履道号初寮书法精俊
　　刘岑字季髙能草书纵逸而不拘盖有自得之趣
　　薛尚功字用敏钱塘人官至佥书定江军节度判官厅事善古篆尤好钟鼎书有钟鼎彛器欵识二十卷及钟鼎韵七卷行乎世
　　吴琚字居父号云壑汴人宪圣皇后侄大宁郡王益之子官至进安节度使进少保谥献惠世称吴七郡王性寡嗜好日临古帖以自娱字画类米芾以词翰被遇孝宗大字极工
　　蒋粲字宣卿绍兴间戸部侍郎敷文阁待制善行书亦长扵大字皆有韵度得古人用笔意大者径尺小者如蝇头怪竒伟丽独步一时议者以粲书圆媚缜宻然少萧散
　　胡世将字承公常州晋陵人官至端明殿学士尝类集古今石刻为若干卷名曰资古録所书铁柱铭刻扵延真官邦人习书多取为楷则
　　单夔官至侍从仿唐八分方劲有体盖积习之能非不知而作者尝师豫章故书迹间有存焉
　　单炜字炳文号定斋居士沅陵人以武举得官仕至路分博学能文扵订考法书尤精字画遒劲得二王法度
　　司马括字子开文正公光之后寓居豫章颇长扵隶亦善行
　　张孝祥字安国号于湖歴阳乌江人读书一过目不忘下笔数刻数千言绍兴中廷对第一御览试策有词翰俱美之褒官至显谟殿直学士篆书极工大字亦佳杨万里谓安国书甚真而放
　　胡珵字德辉书学锺繇
　　朱昌龄书亦佳
　　范成大字至能号石湖居士吴郡人擢绍兴进士第官至资政殿大学士少髙放以能书称字宗黄庭坚米芾虽韵胜不逮而遒劲可观
　　魏了翁字华甫临邛人登进士第官至赠太师封秦国公谥文靖学者称鹤山先生善篆不规规然绳尺中而有自然之埶尝以篆法寓诸隶最为近古
　　魏克愚字明已号静斋了翁之子亦工篆
　　□埜字子文婺州金华人官至端明佥枢宻院善楷隶行草小楷深入率更戸庭大字难为致宻而埜独有余且有位置漕江西日徧易诸处扁牓而以已书张之
　　周颂乃益公之后尝倅洪其书清劲复工扁牓大字
　　虞似良字仲房号横溪自称寳莲山人吴郡余杭人官至监左藏东库善篆隶隶法尤工家徒四壁藏汉刻数千本心慕手追尽得旨趣其分析波画正是偏傍各有根据大至数尺小至绳头无不能也亦能古文竒字
　　谢谔字昌国号良斋清江人书法似苏轼而少变其体大扺窘扵舒放然自成一家执笔如捉贼此或近之
　　杨无咎字补之号逃禅老人又号清夷长者清江人后寓豫章髙宗朝以不直秦桧累征不起书多率更小变其体江西碑碣多无咎书小字尤清劲可喜尝自题所藏邕禅师塔铭后云予扵率更为入室上足
　　甘叔异字同叔豫章人为人豪放不区区拘引绳墨以学问称雄一郡行书学米芾草书学黄庭坚
　　姜夔字尧章号白石道人番阳人能诗文书法迥脱脂粉一洗尘俗有如山人隠者难登庙堂尝着续书谱一篇以继孙过庭之作颇造翰墨阃域
　　杜良臣字子卿豫章人学问该洽以小篆见重一时笔法精妙考究古学为详
　　牟益字徳新晚年喜篆书深究古文尝取诅楚石鼓钟鼎等文为辨证一编以纠前时释文之误
　　曺士冕字端可昌谷之后博参羣书服膺兰亭
　　张即之字温夫号樗寮歴阳人参政孝伯之子官至直秘阁致仕以能书闻天下特善大字为世所重
　　陈谠字正仲兴化人官至尚书与张即之同时并以书名
　　刘震孙字长卿号朔斋中州人善大字尤有位置
　　袁垧字季野豫章人学率更书亦遒媚可爱但乏气骨耳
　　张镒字季万本北人居滁州善草书
　　祝次仲字孝友太末人善草书
　　姚敦字公仪江左人潜心篆学得前古遗意
　　郑元秀善隶书
　　李肩吾字子我号蠙州魏文靖公门人能书取隶楷之合于六书者作字通行于世
　　朱熹字符晦一字仲晦徽州婺源人后寓崇安又徙建阳之考亭中绍兴进士第官至焕章阁待制赠太师封徽国公谥曰文学者称之曰晦庵先生熹登第五十年仕扵外者仅九考立朝纔四十日箪瓢屡空晏如也善正行书尤工大字尝评诸家书以谓蔡忠惠以前皆有典刑及至米元章黄鲁直诸人出来便自欹斜放纵世态衰下其为人亦然
　　刘克庄字潜夫号后村兴化人官至尚书谥文定书迹亦佳
　　郑侨字惠叔号回溪兴化人状元及第官至参知政事赠太师封郇国公谥忠惠善行草著书衡三篇
　　郑寅字子敬侨之子官至尚书左司除寳章阁致仕博极羣书留心翰墨作包蒙七卷其略曰伏羲之八卦皆当时之古文也三皇尚忠五帝尚质三王尚文八卦忠也古文质也籀文也籀则王降而霸矣隶其秦之法令书乎古隶隶之古文也八分隶之籀也楷法隶之篆也飞白八分之流也行楷之行也草楷之走也隶以规为方草则圆其矩而六书之道散矣
　　米尹仁友仁之弟亦有书名
　　李昭字晋杰鄄城人篆学三坟记甚工
　　郑昻字尚明福州人善笔翰尝撰书史二十五卷
　　叶鼎字和仲号山涧古括人篆隶皆能书
　　颜直之字方叔号乐闲居士吴人官至中散大夫杜门不妄交游専意雅尚尤工篆书法度森严可以追踪徐张尝手写集古篆韵二十卷今藏云间朱芾家
　　宋棻字文芳钱塘人
　　刁术字符宾
　　杜茂修
　　髙■〈疒梦〉字止善梁溪人
　　陈希愈字师韩
　　右五人并善书
　　陈与义字去非号简斋其先居京兆后迁洛阳官至参知政事
　　张九成字子韶号无垢居士其先开封人徙居钱塘官至参知政事
　　晁补之字无咎号归来子济州巨野人举进士官至礼部郎中
　　右三人共擅豪翰其迹杂见羣玉堂法帖中
　　杨万里字廷秀吉州吉水人官至江东转运使赠光禄大夫髙宗尝为书诚斋二字学者称诚斋先生
　　胡安国字康侯号草庵居士建宁崇安人中进士第官至给事中兼侍读进寳文阁学士谥文定
　　胡寅字仲明号致堂安国子擢进士第官吏部侍郎
　　胡宏字仁仲号五峯寅之弟
　　郑清之字德源庆元鄞人登进士第官至左丞相追封魏王谥忠定
　　史弥逺字同叔四明人官至左丞相封越王
　　陈康伯字长卿信之弋阳人官至左仆射封鲁国公谥文恭
　　□璘字伯玉古田人举进士官至太常少卿李纲字伯纪号梁溪邵武人徙居无锡登进士第官至尚书左仆射赠少师谥忠定
　　刘子翚字彦冲号屏山建州崇安人赠太师韐之子官至通判兴化军
　　右十人皆工笔札其迹杂见扵凤墅续法帖中
　　杨镇字子仁号中斋严陵人节度使蕃孙之子尚理宗女周汉国公主官至左领军卫将军驸马都统谥端孝喜观图史书学张即之
　　郑缊字天和工篆
　　葛刚正工篆毕
　　良史字少董绍兴间进士能写唐人小楷
　　娄机字彦发嘉兴人中干道进士第官至参知政事深扵书学尺牍人多藏去所著汉隶字源行扵世
　　杜杲字子昕邵武人官至刑部尚书为文丽宻清严善行草学急就章
　　翟汝文字公巽润州丹阳人官至参知政事风度翘楚精扵篆籀
　　丁徳隅中吴人晋公谓之孙工篆
　　秦桧字会之江宁人登政和第官至左仆射赠申王谥忠献开禧中追夺王爵改谥缪厉能篆书见金陵文庙井栏上刻其所书玉兎泉三字亦有可观虽以一艺之小善莫掩万年之遗臭姑存之以为奸臣逆贼惩
　　文天祥字宋瑞一字履善吉之吉水人举进士第一官至右丞相加少保封信国公体貎丰伟美晳如玉秀眉而长目忠义名节炳焕史册善小篆尝见丹书一砚后云紫之衣兮绵绵玉之带兮粼粼中之藏兮渊渊外之泽兮日宣呜呼磨尔心之坚兮寿吾文之传兮庐陵文天祥书共四十四字笔画贞劲似其人也【国朝追谥忠烈】
　　林希逸官至考功员外郎能书子泳亦能篆
　　楼钥善大字髙宗时太学成奉敇书扁
　　张安国歴阳人学
　　颜书颜汝勲字符老官至朝请大夫善笔札
　　魏宋直号颕峯山人书宗米芾
　　曲端字平甫镇戎人官至宣州观察使谥庄闵端本武士而知书善属文长扵兵畧作字竒伟
　　曺松泉天台人摄枣阳倅日穆陵遣赐督府诗字可尺许曺乃效李阳冰篆作一图以贺又以古篆文十二册为侑皆江南之所未见者古石鼓文尚在卷末
　　戴侗字复初永嘉人亦能篆有所编六书故行扵世
　　葛长庚自号白玉蟾闽人嗜酒苦吟善草
　　内臣王介字黙庵亦称能书
　　刘夫人希字号夫人建炎间掌内翰文字及写宸翰字髙宗甚眷之亦善画上用奉华堂印记
　　杨氏宁宗皇后妹时称杨妹子书法类宁宗马逺画多其所题往往诗意闗涉情思人或讥之
　　胡夫人自号惠斋居士平江人胡尚书与可女黄尚书子由妻能草书虽未有体法然大书宏放亦妇人所难
　　翠翘失其姓供内翰侍人字画媚婉
　　苏氏建宁人淳佑间流落乐籍以苏翠名能八分书
　　严蕊字幼芳天台营妓也善琴奕书画田田
　　钱钱辛弃疾二妾也皆因其姓而名之皆善笔札常代弃疾答尺牍
　　释德止号清谷善属文尤工正书
　　释省肇【一作徳肈】庐山人工行书庐山多有所书碑刻
　　释思齐杭人书师栁公权有所书放生池碑在杭州
　　释仁济字泽翁书师苏轼
　　释从宻字世踈长沙人以草圣为世所称
　　释子温字仲言号日观居钱塘玛瑙寺人但知其画葡萄而不知其善草书也其所画葡萄枝叶皆草书法也

　　书史会要卷六

　　●钦定四库全书

　　书史会要卷七

　　（明）陶宗仪 撰

　　○元

　　英宗蒙古氏讳硕迪巴拉仁宗子承武仁治平之余海内晏清得以怡情觚翰尝见宋宣和手敕卷首御题四字又别楮上日光照吾民月色清我心十字一卷上至治之音四字皆雄健纵逸而刚毅英武之气发于笔端者亦足以昭示于世也
　　文宗讳托克托穆尔武宗子以聪明睿知之资入正大统乃稽古右文开奎章阁置学士员讨论治道几致刑措喜作字每进用儒臣或亲御宸翰作敕书以赐之自冩阁记甚有晋人法度云汉昭回非臣庶所能及也
　　庚申帝讳托欢特穆尔明宗子天性仁恕务以寛平致治改奎章为宣文崇儒重道尊礼旧臣万几之余留心翰墨所书大字严正结宻非浅学可到奎画传世人知寳焉
　　阿裕锡哩达喇庚申帝子风仪俊迈性资英伟帝于东宫建端本堂置贤师傅以教之知好学喜作字真楷遒媚深得虞永兴之妙非工夫纯熟不能到也
　　赵孟俯字子昻号松雪道人宋太祖子秦王徳芳之后五世祖秀安僖王子偁实生孝宗赐第居湖州故公为湖州人在宋试中国子监国朝混一程文宪以行台治书侍御史奉诏访江南遗佚得二十余人公居首选又独引公入见神采秀异照耀殿庭世祖称之为神仙中人特授兵部郎中歴事成武仁英五朝累迁至翰林学士承旨赠江浙等处行中书省平章政事追封魏国公谥文敏性通敏持重未尝妄言笑书一目輙成诵诗赋文辞清邃高古善鉴定古器物名画画山水竹石人马花鸟悉造其微尤善书为国朝第一篆法石鼓诅楚隶法梁锺草法羲献或得其片文遗帖亦夸以为荣然公之才名颇为书画所掩人知其书画而不知其文章知其文章而不知其经济之才也弟孟吁字子俊亦工书殊得公之家传
　　邓文原字善之其先自巴西徙杭由儒学正累迁至岭北湖南道肃政亷访使赠江浙等处行中书省平章政事追封南阳郡公谥文肃尝自题其斋居之室曰素履人遂称素履先生丰姿凝粹内严外恕为文精深典雅诗简古而丽正行草书早法二王后法李北海虞文靖云大徳延佑间渔阳吴兴巴西翰墨擅一代黄文献奉敕撰公神道碑云工于笔札与赵魏公齐名
　　鲜于枢字伯机号困学民渔阳人官至太常寺典簿而带河朔伟气每酒酣骜放吟诗作字竒态横生善行草赵文敏极推重之评者以为太常蚤年尝作吏故所书未能脱去旧习不免间有俗气曽见手编草韵下用小楷音释类锺元常尤不可得也
　　虞集字伯生晚称翁生号邵庵其先蜀人徙抚之崇仁官至奎章阁侍书学士翰林侍讲学士赠雍国公谥文靖博文明识精于辞艺真行草篆皆有法度古隶为当代第一
　　姚枢字公茂号雪斋营州柳城人官至中书左丞翰林学士承旨谥文献其歴官政绩具见名臣事畧善草书
　　姚燧字端夫号牧闇枢之子官至集贤大学士谥曰文以文章名海内书宗颠素
　　程巨夫字文海号雪楼广平人官至翰林学士承旨封楚国公谥文宪世以文学知名謇謇有王臣节字体亦纯正大抵饱学儒流下笔处暗合书法兹胸次然也亦工大字
　　元明善字复初清河人官至翰林学士湖广行省参知政事谥文敏文章言行有声于时书体纯熟似守李北海之矩度
　　郭贯字安道真定人官至集贤大学士尚气节君子人也工篆书
　　卢挚字处道号踈斋涿郡人官至翰林学士亦能书
　　范梈字徳机临江人官至翰林待制广东廉访佥事博学善属文于诗尤长古隶清劲有法
　　掲徯斯字曼硕丰城人官至翰林侍讲学士封豫章公谥文安学艺渊博而能以和静致治正行书师晋人苍古有力
　　周驰字景逺聊城人官至佥燕南亷访司事经术赡逸宪度着明行草宗二王婉约丰妍
　　栁贯字道传金华人官至翰林待制为文章有竒气工篆籀于大字得体杜本谓其妙处不减李阳冰
　　周仁荣字本心天台人由文学累官至翰林待制以文章名而楷书宗欧阳率更尤为时所重
　　吴澄字幼清晚称伯清号草庐临川人官至翰林学士赠江西行省参知政事谥文正以文章道徳称于时深究六书之义直用篆法而结体加方以成一家之法
　　张起岩字梦臣河南人状元及第官至翰林学士承旨中书平章政事意气雄杰其书见于篆法处皆有胜韵
　　史弼字君佐号紫微老人真定人官至江西行省平章政事封鄂国公有经济之才后生望风内谒书师晋人亦善大字
　　袁桷字伯长四明人官至翰林侍讲学士谥文清笃学多所通晓书从晋唐中来而自成一家
　　王士熈字继学构之子东平人官至江东亷访使赠中书平章政事封赵国公风流藴藉为名流所慕书法亦清润完整
　　赵雍字仲穆魏国公子官至集贤待制同知湖州路总管府事姿貌雄伟豪爽有风槩工真行草篆篆法二李而清劲有余真行草法魏公公尝为幼住庵僧冩金刚经未及半而薨雍足成之其聨续处人莫能辩于此有以见其得家传之秘也子鳯字允文麟字彦征亦习书更益以工便可造父之域
　　赵奕字仲光雍之弟隠居不仕日以诗酒自娱工真行草书其合作者可与魏公乱真
　　李章字君章东平人性通简书法亦可尚
　　张衡字士衡乐陵人官至中书省员外郎少以才学知名草书师张长史
　　李有字仲方燕人官至两浙都转运盐使司经歴通雅博畅尤工古隶
　　吾衍字子行号竹房太末人寓杭之生花坊隠居求志好古博学凌物傲世不交杂客与赵魏公相厚善精于篆专法李阳冰律以石鼔当代独步
　　吴正道番阳人世为儒家深好篆法着六书渊源字偏傍辨误存古韵谱等书吴文正为序之
　　杨桓字武子鲁郡人官至秘书少监善大小篆尝着六书统以诏书刻之尚方多出已意篇帙浩穰学者莫之能究
　　余应桂字一枝号荪壁钱塘人在宋为县令入朝不仕楷书师欧阳率更体虽纯熟然乏气韵
　　龚开字圣与号翠岩淮阴人宋两淮制置司监当官入朝不仕博闻多识耿介不同于俗作古隶得汉魏笔意
　　白珽字廷玉号湛渊钱唐人徳望清重书学米元章
　　仇逺字仁近号山村钱唐人好古博雅楷书学欧
　　薛汉字宗海徳清人官至国子助教楷书宗欧阳率更
　　薛植字子立汉之子思致渊富精于楷书一点画不苟作殊有率更之体格
　　钱选字舜举吴兴人小楷亦有法但未能脱去宋季衰蹇之气尔
　　张孔孙字梦夫济南人官至河南亷访使书宗王黄华
　　史性良字显甫郓城人官至中书平章政事书有晋人法度亦能大字
　　赵俨字子威真定人官至翰林学士善古隶
　　王士点字继志士熈之弟官至四川云南亷访副使善大字亦能篆
　　欧阳玄字原功号圭斋潭之浏阳人登进士第官至翰林学士承旨福建闽海道肃政亷访使赠大司徒楚国公谥曰文行草略似苏文忠而刚劲流畅风度不凡未易以専门之学一律议之
　　黄溍字溍卿婺之义乌人登进士第官至翰林侍讲学士谥文献淹该经术书宗薛晋公而自成一家危承旨尝云吾平生学书所让者黄溍卿一人耳
　　张翥字仲举号蜕庵河东人官至翰林学士承旨领北行省平章政事封潞国公博综羣书作为文辞擅一时之誉蚤年书学锺元常
　　陈绎曽字伯敷吴兴人官至翰林编修学识优博真草隶隶俱通习之各得其法
　　陈旅字众仲莆田人官至国子监丞博学强记以文章名世善古隶而行楷亦有法
　　杜本字原功号清碧其先京兆人徙居武夷博该经术淹贯古今多蔵古图画器物名帖至正间朝廷以翰林待制聘至杭托疾而还工楷隶楷书结体谨严全具八法隶书学汉杨馥碑
　　段天佑字吉甫汴人官至江浙儒学提举亦号能书
　　龚璛字子敬高邮人书有晋宋人法度
　　魏敬益字士友洛阳人官至临江总管古隶学庐江太守碑亦能篆
　　刘致字时中河东人官至翰林待制风情髙简蚤负声誉能篆有所著复古纠缪编行于世行草宗晋人而不纯熟
　　张德琪字廷玉燕人草书学张长史行书亦佳
　　牛麟字伯祥太原人大字尤为时所称美
　　赵凤仪字瑞卿号怡斋汴人官至京畿都漕运使练逹吏治善扁牓大字
　　王都中号本斋闽审知之后居平江官至河南行省参知政事谥清献以亷介自持为政简而不凢大字似其为人小字亦善
　　赵期頥字子竒汴梁人官至陜西行台治书工于篆
　　李炯字漑之济南人官至翰林学士书有晋宋家法
　　柯九思字敬仲号丹丘生台州人官至奎章阁鉴书博士能诗文善鉴古器物书画亦善书
　　傅若金字汝砺新喻人官至广东廉访照磨长于诗正书学欧阳率更
　　苏天爵字伯修赵之栾城人再徙真定官至江浙行省参知政事两浙都转运盐使书学赵魏公
　　李□□字好古河南人官至陜西行省郎中工大字
　　石岩字民瞻京口人官至县尹隶书学韩尚书
　　张■〈王綦〉字公弁保定人官至集贤大学士封滕国公少而岐嶷早以才学知名篆书亦淳古可取
　　倪巾字中恺信州人官至翰林待制正书端谨清润
　　高翼字茂之南阳人官至嘉兴路推官正草行书皆从晋宋规矩中来但以不知六书偏傍时作谬字为识者所鄙耳
　　班惟志字彦功号恕斋大梁人官至集贤待制江浙儒学提举初徽仁裕圣皇后以泥金冩大蔵经邓文肃举惟志入经局补州教授累官至今任早岁宗二王笔势翩翩不失书家法度晩年学黄华应酬塞责俗恶可畏文宗尝评其书谓如醉汉骂街
　　吴里字处仁号逸民钱唐人官至江阴州儒学教授草书师鲜于太常
　　汪从善字国良杭州临安人官至邵武路总管正书亦合晋人纪律兼能大字
　　任仁发字子明号月山松江人官至都水庸田副司以画马得名中年后方专意学李北海书即得其法
　　宗椿字寿卿山东人官至江南行台照磨学王黄华书工大字
　　余谦字嵕山池阳人官至江浙儒学提举善古隶
　　孟昉字天伟大都人官至江南行台监察御史工书
　　刘桢字廷干燕南人官至福建行省参政亦能书
　　吴叡字孟思钱塘人工篆隶而于古隶尤精但笔画雕刻人以为病
　　宣昭字伯絅号艮斋汉东人有雅行博通古今天文地理阴阳术数百氏之学无不谙诣尤精翰墨正书师欧阳率更字字该备八法
　　郑杓字子经莆田人能大字兼工八分有所著述皆行于世
　　余襄番昜人工篆而大字尤善
　　程君寳泺源人草书有颠素之体
　　王翼字符征号华阳生金坛人有所篆四书行于世
　　郑烨莆田人天才卓出八分书能世其学能否之间虽以篆楷称要亦未为甚善
　　应在字止善句章人工篆尝作篆隶偏傍点画辨行于世
　　吴炳字彦辉汴人身安畎亩朝廷三聘不起工篆书
　　王亩字季野都中子官至成都路判官清峻有髙誉真行草师二王圆劲成就度越流軰
　　鲜于去矜字必仁号苦斋枢之子书得家传之法
　　鲜于端字文肃枢之孙书迹不失家学
　　边武字伯京陇西人行草专学鲜于太常时有乱真者子定字文静正书学宣昭亦称善
　　俞镇字伯贞嘉兴人官至建徳县尹行草师李北海
　　董复字君复沂州人居镇江书学鲜于太常
　　李□□字申伯江右人官至集贤待制古隶专学孙叔敖碑得方劲古拙之法
　　林镛字叔大嘉兴人官至江浙行省员外郎正书学虞
　　王务道字弘本山阴人古隶学孙叔敖碑
　　吴志淳字主一曹南人古隶学孙叔敖碑
　　洪恕字主敬金华人始学鲜于太常亦号能书后乃放乎法度之外无足观矣
　　胡布字子申河南人有材气善草书
　　郑禧字熈之吴郡人亦善书
　　曹埜字子学东平人善古隶
　　吴云字友雪义兴人官至太子司经以才颖见称书师虞永兴
　　掲厷字伯防徯斯子官至燕南亷访副使风尚通雅言议英秀正书得用笔意
　　陈达字符逹永嘉人官至崇文少监太子赞善志行真草师二王不以规矩自窘
　　饶介字介之番昜人博学有口才草书亦飘逸
　　朱振字艮玉番昜人草学圣教序真师赵魏公
　　蒋惠字季和号紫芝山人番昜人博学多通机敏有干行草师鲜于太常正书多晋人气格
　　杨遵字宗道浦城人徙居钱塘篆隶皆师杜待制
　　王黙字伯静松江人书学赵魏公行笔甚捷
　　刘堪字子舆檇李人思致渊冨工于古隶
　　王余庆字叔善四明人官至江南行台监察御史草书学巙正斋甚似
　　王顺字祖孝余庆子正书亦善
　　缪贞字仲素姑苏人篆书宗张有
　　邬进礼字行义武林人书师赵魏公
　　张体字孟肤江阴人隶书时作颤掣势盖学李重光金错刀法而行楷亦善又双钩书极纯熟可喜
　　唐肃字处敬绍兴人读书能文辞书迹亦佳
　　陈睿字思可会稽人学艺妍瞻真楷宗智永
　　褚英字士文钱塘人篆隶専学吴睿惜其不能以古人为师伎遂止于此耳
　　唐志大字伯刚如皋人多蓄古法书名画行草落笔峻激略无滞思
　　曹永字世长正书学锺元常行草学二王松江人
　　掲云字之徳文安孙正书学智永
　　黄中字彦美武林人草亦可尚
　　欧复字伯诚番昜人善古隶
　　易履字安道茶陵人能草
　　葛万庆庐山人居越中号越台洞主能为诗务出人不道语善草书酒酣落笔愈得其妙
　　杜敬字行简号夷门老人汴人徙居钱塘蓄古名人墨迹歴代金石刻甚富亦工觚翰
　　宋季子以字行临川人能古隶尝増广宋娄几汉隶字源及撰两汉字统凡十二卷
　　卫徳辰字立中华亭人素以材干称书学舍利塔铭
　　卫仁近字叔刚徳辰侄经子百氏无不该楷书学黄庭经自有一种风流藴藉侠才子气
　　章弼字共辰松江人笃志经史识度清逺未十岁即能扁牓大字及长真行草篆皆师赵魏公
　　陈徳永字叔夏黄岩人徳望清重书宗李北海
　　范□□字守中黄岩人博综羣籍才行高洁书师赵魏公州里碑碣所书为多
　　杨彝字彦常钱塘人登进士第官至翰林编修篆隶正书咸可取
　　张翼一名翨字翔南其先睦人徙居檇李博学强记属文敏捷好为竒涩语而切于理正书宗晋
　　邵亨贞字复孺其先睦人徙居华亭博通经史赡于文辞且工篆隶
　　王逢字原吉江阴人才气俊爽其属辞于诗尤长作行草初非经意大率具书家风范
　　杨惠不知何许人尝任江南行台监察御史善大小二篆
　　龚观豫章人能篆
　　王俣不知何许人尝佥浙东亷访司事书兰亭书扁其姓名乃与宋王俣书兰亭扁者同
　　李介石字守道天台人以儒术饰吏事亦能古隶
　　周宗仁字克复伯琦之子官至山东行省左右司郎中篆书宗其家学然不逮父
　　范居中字子正武林人亦工笔札
　　张绅字士行山东人负才略谈辨纵横能作篆书
　　杜从训字义方郓城人官至江阴州尹书效苏黄
　　张伯仁字至道闽人善篆及行草
　　郑炳字符炳余姚人书迹似晋人
　　汪正字大雅四明人工八分书
　　李林字九皋钱塘人古隶学受禅表
　　陈谦字伯谦天台人正书师虞永兴
　　王礼字礼仲扬州人篆宗张谦中
　　何仲章吴兴人
　　吴志行钱塘人
　　吕中立会稽人
　　邓学可维扬人
　　陈宗亮诸暨人
　　杜伯循江右人
　　卓习之庆元人
　　朱俊卿武陵人
　　徐子愚嘉禾人
　　右九人皆留心翰墨有声于时
　　贡师泰字泰甫宣城人官至户部尚书楷书亦善
　　先子讳煜字明元号白云漫士上虞典史赠承事郎福建江西等处行枢密院都事蚤岁馆授京师时学书于雪庵得其典则季父讳复初字明本号介轩老人台州儒学教授赠从事郎温州乐清县尹小篆师徐张古隶师锺梁从弟宗暹一名文昭字晋生江浙等处儒学副提举楷书学欧阳率更
　　亷希贞字芗林畏吾人官至昭文馆大学士封蓟国公善扁牓大字
　　贯裕实哈雅号酸斋北庭人官至翰林侍读学士豪爽有风槩富文学工翰墨其名章俊语流于毫端者怪怪竒竒若不凝滞于物即其书而知其胸中之所养矣
　　余阙字廷心武威人登进士第官至浙东肃政亷访司副使兵兴升淮西宣慰使出镇安庆坚守六年城陷偕妻子死之累赠湖广行省平章谥忠宣风采峭整负大节以王佐自任工篆隶字体淳古
　　盛熈明其先曲鲜人后居豫章清修谨饬笃学多材工翰墨亦能通六国书至正甲申尝以所编法书考八卷进上览之彻卷命藏禁中
　　萧抟字图南本契丹人金王黄华甥博学多能诗书画皆追踪舅氏
　　刘若水字澹斋女真人喜弄觚翰子煗亦能篆
　　甘立字允从河西人官至中书检校才具秀拔亦善书札
　　库库字子山号正斋恕叟康里人官至翰林学士承旨风流儒雅知经国大体博渉经史刻意翰墨正书师虞永兴行草师锺太傅王右军笔画遒媚转折圆劲名重一时评者谓国朝以书名世者自赵魏公后便及公也
　　回回字子渊巙巙弟官至中书平章政事正书宗颜鲁公甚得其体
　　阿尔尼格字西轩蒙古人官至大司徒封国公善大字
　　台哈巴哈字兼善元名逹布哈御赐今名号白野蒙古人状元及第官至浙东宣慰元帅台州路逹噜噶齐没于王事追赠江浙行省平章政事封魏国公谥忠介以清厉显名骨鲠不同于物篆书师徐铉张有稍变其法自成一家行笔亦圎熟特乏风采耳常以汉刻题额字法题今代碑额极高古可尚非他人所能及正书宗欧阳率更亦有体格
　　□□□都字克荘西夏人官至山南亷访使文章事业夐出人表书迹亦佳
　　萨都拉字天锡回纥人登进士第官至淮西亷访司经歴有诗名善楷书
　　多通字石岩蒙古人官至江西行省平章政事封司徒姿仪雄伟威惠着明尤工大字能作双钩书
　　庆通字正臣康里人官至中书右丞相器量弘重政教宣着善大字
　　托克托蒙古人官至中书右丞相赠太师封郑王材器宏大智谋善断扁其燕处之室曰道济书院延纳儒士讨论治道善大字
　　额森特穆尔托克托弟官至御史大夫亦能大字
　　实喇卜字惟中蒙古人官至集贤大学士善大字
　　伯勒齐尔巴哈蒙古人官至中书右丞相有治国之才善大字
　　达实特穆尔字九成康里人官至江浙行省丞相封太尉知读书能诗大字学释溥光小字亦有格力
　　布哈特穆尔字兼善蒙古人官至江南行台御史大夫宪度着明不屈节死善大字
　　巴延布哈徳济字苍岩髙昌国王子而鲜于太常甥官至江东亷访副使浙东宣慰使介立不羣草书似其舅氏
　　喀尔巴哈字普修伊里河温人官至海北亷访使笃志坟籍至于百氏数术无不研览书宗二王
　　拔□字彦郷凯烈人官至礼部尚书行草宗晋人
　　荣僧字子仁回纥人登进士第官至江浙行枢密经歴楷书师虞永兴
　　多尔济巴勒蒙古人官中政院使目尝奉敕书邓文肃神道碑
　　乌梁哈台蒙古人官至淮南行省平章尝奉敕书平徐碑
　　诺海字徳卿蒙古人官至镇江路镇守万户善大字郡之扁牓多其所书
　　喜山字近仁畏吾人官至集贤都事亦工书
　　圗列图字敬夫蒙古人登进士第官至监察御史善大字
　　因斜纳实哩字处元畏吾人楷书学虞永兴而不熟
　　内臣张仲寿字希静号畴斋钱塘人官至翰林学士承旨行草宗羲献甚有典则亦工大字
　　管夫人讳道升字仲姫吴兴人赵魏公室封魏国夫人有才略聪明过人为词章作墨竹笔意清絶亦能书仁宗尝取夫人书合魏公及子雍书善装为卷轴识以御寳命藏之秘书监曰使后世知我朝有一家夫妇父子皆善书也
　　刘氏不知何许人孟运判妻也性巧慧能临古人字咄咄逼真
　　曹氏号雪斋钱塘民家女居湖曲姿仪秀彻辞对清华能琴棋书亦可赏
　　柯氏天台人九思之女通经史善笔札
　　天师张与材字国梁号薇仙别号广微子封正一教主嗣汉三十八代天师太素凝神广道明徳大真人金紫光禄大夫留国公居信州龙虎山官至一品道赞三朝作大字有法草书亦佳天师
　　张嗣成号太玄与材子封正一教主嗣汉三十九代天师太玄辅化体仁应道大真人亦善草书
　　宗师吴全节号闲闲番昜人制授特进上卿玄教大宗师崇文弘道玄徳广化真人草书亦英拔
　　真人丘处机字通宻号长春登州栖霞县人诏赠长春演道主教真人行草宗黄山谷
　　真人薛玄羲字玄卿号上清外史贵溪人行书得体
　　道士方从义字无隅号方壶贵溪人工诗文善古隶章草
　　道士祝玄衍号丹阳贵溪人能大字
　　道士张雨字伯雨号句曲外史钱塘人博闻多识善谈名理作诗自成一家字画亦清逸
　　道士郑樗字无用号空同生盱江人性禀刚劲尚气作古隶初学孙叔敖碑一时称善后乃流入宋季陋习无足观者
　　道士赵宜裕大梁人善古隶
　　道士周兰雪信州人能篆隶
　　帝师帕克斯巴土波国人法号曰皇天之下一人之上开教宣文辅治大圣至德普觉真智佑国如意大寳法王西天佛子大元帝师共三十有八字且夫有元肇基朔方俗尚简古刻木为信犹结绳也既而颇用北庭字书之羊革犹竹简也及奄有中夏爰命帕克斯巴采诸梵文创为国字其功岂小补哉字之母凡四十一凡诏诰宣敕表笺并以书冩其书右行其字方古严重按宋郑樵七音略序云七音之韵起自西域流入中夏梵僧欲以其教传之天下故为此书虽重百译之逺一字不通之处而音韵可传华僧从而定之以三十六为之母重浊轻清不失其伦天地万物之音备于此矣虽鹤唳风声鸡鸣狗吠雷霆惊天蟁蝱过耳皆可绎也况人言乎初得七音藩鉴一唱三叹番僧有此妙义而儒者未之闻及乎研究制字考证谐声然后知皇颉史籀之书已具七音之作先儒不得其传耳据此则帕克斯巴之制创其由来逺矣详具外域天竺条下
　　释溥光字玄晖号雪庵俗姓李氏大同人特封昭文馆大学士荣禄大夫赐号玄悟大师为诗冲澹粹美善真行草书尤工大字国朝禁扁皆其所书
　　释至温字其玉一号全无俗姓郝氏荆州人与太保刘文贞公少相好同为僧及公为世祖知遇荐至温可大用召见将授以官弗受锡号佛国普安大禅师博记多闻论辨无碍百家诸子之言多所涉猎善草书得颠素之遗法有草书诗文传于世
　　程可中字南山天台人真草师晋人甚工
　　释祖瑛字石室吴江人书学赵魏公
　　释宗泐字季潭天台人诗文澹雅隶书亦古拙
　　释□允字中岩钱塘人书学赵魏公
　　释梵琦字楚石庆元人工行草有书名
　　释德祥字麟洲钱塘人书宗晋人
　　释克新字仲铭番易人能文有雪庐集刻梓以行亦能古隶
　　释静慧字古明松江人正书师虞永兴甚得其法但欠清婉耳
　　释守仁字一初富春人能文辞善草书亦能篆库
　　李溥圆字大方号如庵河南芝田人居燕京习头陀教能诗于溥光为法弟遂学其书

　　书史会要卷七

　　●钦定四库全书

　　书史会要卷八

　　（明）陶宗仪 撰

　　○辽

　　太祖耶律氏讳亿字阿保机小字多尔济多用汉人教以隶书之半増损之制契丹字数千以代刻木之约其字如■【朕】■【敕】支【走】■【马】痷【急】之类是也
　　圣宗讳隆绪小字文殊努景宗长子幼喜书翰十岁即能诗
　　道宗讳洪基字涅邻小字察喇兴宗长子性沉静严毅喜作字尝有所书秦越大长公主舍棠阴坊第为大昊天寺碑及额今在燕京旧城
　　末帝讳延禧字延宁小字阿果道宗孙亦能书尝奉道宗敕冩尚书五子之歌行于时
　　耶律罗卜科字信宁太祖从侄官至北院天王初太祖制契丹国字鲁不古以赞成功授林牙监修国史林牙乃掌文翰官时称为学士
　　圗鲁卜字铎衮官至崇义军节度使幼聪敏及制契丹大字突吕不赞成为多

　　○金

　　章宗完颜氏讳璟临轩之余喜作字专师宋徽宗痩金书
　　完颜璹本名寿孙赐今名字仲实一字子瑜号樗轩世宗孙越王永功子封密国公博学有俊才家藏法书名画几与中秘等尝学书于任询工真草书
　　完颜守禧字庆之璹之幼子风神秀彻如仙人作诗与字皆可喜年未三十卒
　　完颜希尹本名固绅完颜部人欢圗之子欢圗祖石鲁与昭祖同时同部同名希尹官至尚书左丞相封金源郡王谥贞宪自太祖举兵常在行阵间金人初无文字国势日强与邻国交好乃用契丹字太祖命希尹撰本国字希尹乃依仿汉人楷字因契丹字制度合本国语制女真字太祖大悦命颁行之其后熈宗亦制女真字与希尹所制字俱行希尹所撰谓之女真大字熈宗所撰谓之女真小字
　　完颜陈华善名彝字良佐以小字行丰州人系出萧王诸孙死节官至赠镇南军节度使天资髙明雅好文史军中无事则窻下作牛毛细字如寒苦之士
　　赵秉文字周臣号闲闲居士磁州滏阳人登进士第官至翰林学士为人至诚乐易未尝以大名自居仕五朝官六卿书法效锺王草尤遒劲世竞寳之
　　王庭筠字子端号黄华老人辽东盖州人【史作河东】举进士第官至翰林修撰仪观秀伟善谈吐书法宋米芾论者谓其胸次不在芾下
　　王曼庆字禧伯号澹游庭筠子官至行省右司郎中亦能书并诗
　　杨邦基字徳懋号息轩华阴人举进士第官至秘书监能属文工画亦善书有古人风度
　　任询字君谟号南麓易州军市人官至北京盐使慷慨有大节家藏法书名画数百轴书为当时第一
　　李澥字公渡号六峯居士少从王庭筠游诗及字画皆得法尤工行书
　　王竞字无竞彰徳人官至翰林学士承旨博学而能文善草隶工大字两都宫殿牓题皆竞所书士林推为第一
　　李经字天英号无尘道人锦州人再举不第拂衣归南渡后朝议以武功就命倅其州少有异才为诗喜出竒句书画亦异人
　　麻九畴字□几初名纯易州人繇太常寺太祝迁应奉翰林文字幼颖悟七岁能草书作大字有及数尺者
　　冀禹锡字京父忠州龙山人登进士第官至应奉翰林文字充尚书省都事聴敏絶伦作诗鍜炼甚工字画亦劲健可喜
　　王渥字仲泽后名仲泽太原人擢第官至右司都事明俊不羁博学无所不通字画遒媚有晋人风度
　　张彀字伯英许州临颍人少擢第官至河东南路转运使天性孝友字画劲古有颜真卿风致
　　史公奕字宏父大名人官至翰林修撰工于笔札
　　王仲元字清卿号锦峯老人东平人卒于京兆幙书法赵沨
　　党懐英字世杰号竹溪宋太尉进十一代孙冯翊人中进士第歴官至翰林学士承旨谥文献脱略世务工篆籀当时称为第一学者宗之
　　龙铸字才卿号黙翁辽东人少擢第官至京兆路转运使博学能文工诗与书
　　吴激字彦高建州人米芾之壻将宋命至留不遣命为翰林待制出知深州事工诗能文尤精乐府字画俊逸得芾笔意
　　赵沨字文孺号黄山东平人进士官至礼部郎中性冲澹学道有所得尤工书赵秉文云沨之正书体兼颜蘓行书备诸家体其超放又似扬凝式当处蘓黄伯仲间
　　左光庆字君锡蓟州人官至右宣徽使幼颕悟沈厚少言好古读书识大义喜为诗善隶籀尤工大字世宗行郊礼及受命寳皆光庆篆凡宫庙牓署经光庆书者人称其有法
　　张仲孚字信甫其先自安定徙居张义堡官至尚书左丞赠邓王天性孝友刚毅喜读书颇能书翰
　　张天锡字君用号锦溪老人河中人官至机察真字得桞诚悬法草师晋宋亦善大字遭遇道陵诸殿字扁皆其所题有草书韵会行于世
　　王子可字南云河东吉州人落魄嗜酒时作古文竒字字画峭劲
　　高士谈善草书
　　张瑞童善草书
　　释徳普号胜静老人武州人能作诗颇工字画
　　释玄悟能诗善书

　　○外域

　　天竺梵僧所作颜师古云西域僧能以十四字贯一切音文省而义广谓之婆罗门盛熈明云尝览竺典造书之主凡三人曰梵曰伽卢曰仓颉梵者光音天人也以梵天之书传于印度其书右行伽卢创书于西域其书左行皆以音韵相生而成字诸蕃之书悉其变也其季仓颉居中夏象诸物形而为文形声相益以成字其书下行未知其说果何所据因而考之西方以音为母华夏以文为基诸国之风土语音既殊而文字遂亦各异泝流穷源其法似不出乎此三者也葢梵者不啰麻也合而言之为梵此云光音天也其字之母凡五十曰悉昙章此云能成诸义也其中十六字为转声之范三十四字为五音之祖或一或二或三至于聫载互合而有轻重清浊非清非浊等声其详见于天竺字源今姑存其母云十六声者
　　（图表畧）
　　右依天竺声明字源及诸教中有十六转声今所传者去其中第七第八第九第十之四声惟有十二转声者盖以此四声已在第三第四二声中所统也三十四母分为五音者
　　（图表畧）
　　斯乃音韵之祖因之配合而生生无穷焉其土有五天竺文字稍异独以中天竺为正削竹为笔以贝多树叶为纸其书广有六十四种名载释书兹不复详诸蕃文字虽变迁各殊然其音韵莫不祖述梵音故今曰梵音而不曰梵书者以其音律交合而成字载音以导意非若华文有六义也切谓字母者犹仓颉之古文也其音韵会合而成字犹古文孳孕而成篆也其转变而为诸蕃之书者亦犹分隶行草之变也
　　畏吾儿虽有二十余母除重名外止有一十五音因此应声代用者多矣
　　回回其母凡二十有九横行而写自前抵后复好于前
　　日本国于宋景德三年尝有僧入贡不通华言善笔札命以牍对名寂照号圆通大师国中多习王右军书照颇得笔法后南海商人船自其国还得国王弟与照书称野人若愚又左大臣滕原道长书又治部卿源从英书凡三书皆二王之迹而若愚章草特妙中土能书者亦鲜能及纸墨光精左大臣乃国之上相治部九卿之列也曩余与其国僧曰克全字大用者偶邂逅于海陬一禅刹中颇习华言云彼中自有国字字母仅四十有七能通识之便可解其音义因索冩一过就叩以理其■〈耳纟纟〉辏成字处髣髴蒙古字法也全又以彼中字体冩中国诗文虽不可读而笔势纵横龙蛇飞动俨有颠素之遗则云
　　浮提国后周时献书生二人乍老乍少隐形则出声闻声则藏形出时开四寸金壶上有五龙之检封以清泥壶中墨汁状若浮黎洒木石皆成篆籀或科斗文字纪造化人伦之始
　　外国胡书何马鬼魅王之所授也其形似小篆
　　西夏国其主李元昊自制蕃书命野利仁荣演绎之成十二卷字形体方整类八分而画颇重复教国人纪事用蕃书而译孝经尔雅四言杂字为蕃语
　　西洋马八儿等国人以长细铦刀右手执用托以左母指横刻贝叶为字或暮夜交睫书之迅速精利皆不失行理即古刀书之流也
　　流求国职贡中华所上表用木为简高八寸许厚三分阔五分饰以髹扣以锡贯以革而横行刻字于其上其字体类科斗书
　　真腊国或称占腊其国自称曰甘孛智元朝按西蕃经名其国曰澉浦只盖亦甘孛智之近音也寻常文字及官府文书皆以麂鹿皮以物染黑随其大小阔狭以意裁之用一等粉如中国白善粉之类搓为小条子其名为梭拈于手中就皮画以成字永不脱落用毕则揷于耳之上字迹亦可辨认为何人书冩须以湿物揩拭方去大率字様正如回鹘字凡文书皆自后书向前却不自上书下也或云其字元音声正与蒙古音声相类但所不同者三两字耳
　　林邑国文字与天竺则同
　　康国文字似胡书
　　安息国书画【音获】革旁行不直下
　　云南大理国僰人蒙氏保和年间遣张志成学书于唐有晋人笔意故今重王羲之书
　　西夏国李德明小字阿移制书着十二卷又制字若符篆

　　书史会要卷八

　　●钦定四库全书

　　书史会要卷九

　　（明）陶宗仪 撰

　　○书法

　　李斯曰夫用笔之法先急回后疾下如鹰望鹏逝信之自然不得重改送脚若逰鱼得水舞笔如景山兴云或卷或舒乍轻乍重善深思之此理当自见

　　许慎曰周礼保氏教国子先以六书一曰指事指事者视而可识察而可见上下是也二曰象形象形者画成其物随体诘诎日月是也三曰形声形声者以事为名取譬相成江河是也四曰会意会意者比类合谊以见指撝武信是也五曰转注转注者建类一首同意相受考老是也六曰假借假借者本无其字依声托事令长是也

　　萧何曰夫书埶法犹若登阵变通并在腕前文武遗于笔下出没湏有倚伏开阖藉于阴阳每欲书字谕如下营稳思审之方可下笔且笔者心也墨者手也言者意也依此行之自然妙矣

　　蔡邕笔论曰书者散也欲书先散懐抱任情恣性然后书之若迫于事虽中山兎毫不能佳也夫书先黙坐静思随意所适言不出口气不盈息沈宻神采如对至尊则无不善矣

　　蔡邕九势诀
　　转笔宜左右回顾无使节目孤露藏　锋点画出入之迹欲左先右至回左亦尔　藏头圆笔属纸令笔心常在点画中行　护尾画点势尽力収之　疾势出于啄磔之中又在坚笔紧趯之内　掠笔在于■〈走赞〉锋峻趯用之　涩势在于紧驶战行之　横麟竖勒之规此名九势

　　锺繇曰多力豊筋者圣无力无筋者病

　　白云先生书诀
　　天台紫真曰阳气明则华壁立阴气大则风神生把笔抵锋肇乎本性力圆则润势疾则涩紧则劲逸则峻内贵盈外贵虚起不孤伏不寡回迎非近背接非逺望之惟逸发之惟静王羲之记

　　永字八法禁经云八法起于隶字之始自崔张锺王传授所用该于万字墨道之最不可不明也
　　（图表畧）侧不得卧　勒常患平　努过直而力败　趯宜■〈存〉而势生　策仰收而暗揭　掠左出而锋轻　啄仓皇而疾掩　磔■〈走赞〉趞以开撑
　　侧蹲鸱而坠石勒缓纵以藏机努弯环而势曲趯峻快以如锥策依稀而似勒掠彷佛以宜肥啄腾凌而速进磔抑惜以迟移【锥一作飞】
　　侧不得平其笔当侧笔就右为之口诀云先右揭其腕次轻蹲其锋取势紧则乗机顿挫借势出之疾则失中过又成俗又云侧者侧下其笔使墨精暗坠徐乃反揭则棱利矣　问曰侧不言点而言侧何也论曰谓笔锋顾右审其势险而侧之故名侧也止言点则不明顾右无存锋向背坠墨之势若左顾右侧则横敌无力故侧不险则失于钝钝则芒角隠而书之神格丧矣
　　勒不得卧其笔中高两头下以笔心压之口诀云头傍锋仰策次迅收若一出揭笔不趯而暗收则薄圆而疏笔无力矣夫勒笔锋似及于纸须微进仰策峻趯　问曰勒不言画而言勒何也论曰勒者趯笔而行承其虚画取其劲涩则功成矣今止言画者虑在不趯一出便画则锋拳而怯薄也夫勒者藉于竖■〈走历〉■〈走历〉则笔劲涩亡其流滑微可称工矣
　　努不宜直其笔笔直则无力立笔左偃而下最湏有力又云湏发势而卷笔若折骨而争力又云努湏侧锋顾右潜■〈走历〉轻挫则揭　问曰画者中心竖画也今谓之努何也论曰努者势微曰努努在乎■〈走历〉笔下行若直置其画则形圆势质书之病也笔诀云努笔之法竖笔徐行近左引势势不欲直直则无力矣
　　趯湏蹲锋得势而出出则暗收又云前画卷则别敛心而出之口诀云傍锋轻揭借势势不劲笔不挫则意不深趯与挑一也【直曰趯横曰挑】锋贵于涩出适出期于倒收所谓欲挑还置也夫趯自努出潜锋轻挫借势而趯之　问曰凢字之出锋谓之挑今谓之趯何也论曰挑者语之小异而其体一也夫趯者笔锋去而言之趯自努画收锋竖笔潜劲借势而趯之笔诀云即是努笔下杀笔趯起是也法湏挫衂转笔出锋伫思消息则神踪下坠矣
　　策湏斫笔背发而仰收则背斫仰策也两头高中以笔心举之诀云仰笔潜锋以鳞勒之法揭腕趯势于右潜锋之要在画势暗锋捷归于右也夫策笔仰锋竖■〈走历〉微劲借势峻顾于掠也　问曰策一名折异画今谓之策何也论曰策之与画理亦故殊仰笔趯锋轻抬而进故曰策也若及纸便画不务迟涩向背偃仰者此备画究成耳笔诀云始筑笔而仰策徐转笔而成形是也
　　掠者拂掠湏迅其锋左出而欲利又云微曲而下笔心至卷处口诀云撇过谓之掠借于策势以轻注锋右揭其腕加以迅出势旋于左法在涩而劲意欲畅而婉迟留则伤于缓滞　问曰掠一名分发今称为掠何也论曰掠乃疾徐有凖手随笔遣锋自左出取劲险尽而为节发则一出运用无的故掠之精旨可守矣
　　啄者如禽之啄物也立笔下罨湏疾为胜又云形似鸟兽卧斫斜发亦云卧笔疾罨右出口诀云右向左之势为卷啄按笔蹲锋潜蹙于右借势收锋迅掷旋右湏精险衂去之不可缓滞　问曰撇之与啄同出异名何也论曰夫撇者蒙俗之言啄者因势而立故非妄饰贻误学者啄用轻劲为胜去浮怯重体为工
　　磔者不徐不疾战行欲卷复驻而去之又云■〈走历〉笔战行翻笔转下而出笔磔之口诀云右送之波皆名磔右掲其腕逐势紧■〈走历〉傍笔迅磔尽势轻揭而潜收在劲迅得之夫磔法笔锋湏趯势欲险而涩得势而轻揭暗收存势候其势尽磔之　问曰发波之笔今谓之磔何也论曰发波之笔循古无踪源其用笔磔法为径磔豪耸过法存乎神凢磔若左顾右则势钝矣■〈走历〉重锋缓则势肥湏遒劲而迟涩之　又谓之波法【微直曰磔横过曰波】作一波当三过折笔

　　卫夫人笔阵图曰凢学书字先学执笔若真书法笔头二寸一分若行草书法笔头三寸一分若初学先大书不得从小善笔力者多骨不善笔力者多肉多骨微肉者谓之筋书多肉微骨者谓之墨猪
　　一【如千里阵云隠隠然其实有形磕】丶【如高峰坠石磕然实如崩也】丿【陆断犀象】■【百钧弩发】丨【万岁枯藤】乀【崩浪雷奔】【劲弩筋节】
　　右七条笔阵出八斩斫图执笔有七种有心急而执笔缓者有心缓而执笔急者若执笔近而不能者心手不齐意后笔前者败若执笔逺而急意前笔后者胜

　　王羲之题笔阵图后曰夫纸者阵也笔者弓鞘也墨者鍪甲也水砚者城池也心意者将军也本领者副将也结构者谋畧也扬笔者吉凶也出入者号令也屈折者杀戮也夫欲书者先干研墨凝神静思预想字形大小偃仰平直振动令筋脉相连意在笔前然后作字若平直相似状如筭子上下方整前后齐平此不是书但得其点画尔若草书湏缓前急后字体形势状等龙蛇相钩连不断每作一字湏有点处且作余字总竟然后安点其点湏空中遥掷笔作之

　　王羲之笔阵图曰每作一字湏用数种意或横画似八分而发如篆籀或竖牵如深林之乔木而屈折如钢钩或上尖如枯秆或下细若针芒或转侧之劳似飞鸟空坠或棱侧之形如流水激来为一字数体俱入若作一纸之书湏字字意别勿使相同若书虚纸用强茟若书强纸用弱茟强弱不等则蹉跌不入

　　王羲之笔势论曰大字促之贵小小字寛之贵大着点皆磊磊如大石之当衢或如蹲鸦或如科斗或如瓜瓣或如栗子■〈存〉若鹗口尖如鼠屎斫戈之法落竿峩峩如长松之倚溪谷复似百钧之弩初张处其中画之法皆不得倒其左右右相复宜麄于左畔横贵乎纎竖贵乎麄分间布白逺近宜均上下得所自然平穏

　　王羲之云腹不宜促【短也】脚不宜賖【长也】又不宜斜重不宜长单不宜小复不宜大宻胜乎疏短胜乎长不得上寛下窄不宜伤宻宻则似痾瘵纒身【不舒展也】不宜伤疏疏似溺水之禽【漫也】不宜伤长长则似死蛇挂树【腰肢无力】不宜伤短短则如压死虾蟇【言扁阔也】莫以字小易而忙行笔势莫以字大难而慢展毫头

　　王珉行书状曰虎踞凤峙龙伸蠖曲

　　索靖草书势曰婉若银钩漂若惊鸾

　　陶隠居云近左虚右分间不同视之不足学之弥工

　　梁武帝荅陶隠居论书曰夫运笔斜则无芒角执笔寛则书缓弱点掣短则法拥肿点掣长则法离澌画促则字势横画疏则字形慢拘则乏势放又少则纯骨无媚纯肉无力少墨浮涩多墨笨钝此乃黙然任心自然之理也又草书状曰或卧而似倒或立而似颠斜而复正断而还连

　　僧智果心成颂
　　逈展右肩
　　头项长者向右展宁宣台尚字是也
　　长舒左足
　　有脚者向左舒寳其等字是也
　　峻拔一角
　　字方者抬右角国用周字是也
　　潜虚半腹
　　右军云画稍麄于左右亦湏看逺近均匀递相覆盖放令右虚用见冈月字是也
　　间合间开
　　无字等四点四画为综上心开则下合也
　　隔仰隔覆
　　并字是隔二畺字是隔三斟酌二三字仰覆用
　　回互留放
　　为字有磔掠重者则爻字上住下放茶字上放下住不可并放
　　变换垂缩
　　幷字右缩左垂斤字右垂左缩上下亦然
　　繁则减除
　　王书县字虞书毚字并去下一点张书盛字改血从皿
　　疏当补续
　　王书神字处字皆加一点却字阝从卩
　　分若向背
　　为综也州册之类皆湏自立其抵背
　　合如对目
　　八字州字皆湏潜相瞩视
　　孤单必大
　　一点一画成其独立者是
　　重并仍促
　　为昌吕爻枣等字上小林棘羽等字左促
　　以侧映斜
　　丿为斜乀为侧交欠以入之类是
　　以斜附曲
　　谓■为曲女晏必在之类是
　　覃精一字功归自得盈虚
　　向背仰覆垂缩回互不失也
　　统视运行妙在相承起伏

　　唐太宗笔法诀
　　为点必收贵紧而重　为画必勒贵涩而迟　为撇必掠贵险而劲　为竖必努贵战而雄　为戈必润贵迟凝而右顾　为环必郁贵蹙锋而缓转　为波必磔贵三折而遣毫　侧不得平其势　勒不得卧其笔湏笔锋先行　努不宜直直则失力　趯湏存其笔锋得势而出　策湏仰策而收　掠湏笔锋左出而利　啄湏卧笔而疾罨磔湏战笔外发得意徐乃出之　凢三画湏上平中仰下覆春主是也两画并上仰下覆士字是也　彡乃形影字右边不可　一向为之湏背下撇之　爻湏上磔衂锋下磔放出不可双出　戋字上缩锋作努下出锋作趯　多字四撇一缩二少缩三亦缩四湏出锋

　　翰林宻论二十四条用笔法
　　【丶】点法口诀云作点向左以中指斜顿向右以大指齐顿作报荅便以中指挫锋湏收锋在内按笔而收之　禁经云点如利鑚镂金　又有打点单以指送笔似打物之势甚难用也
　　【一】画法口诀云作横画皆用大指遣之若作策法即指抬笔上若作勒法即用中指钩笔涩进覆画以中指顿笔然后以大指遣至尽处　鳞勒法湏仰收　禁经云画如长锥界石　抬笔法初紧策中抬锋轻劲微勒向右按衂古经云锺书宣示字长画用
　　【三】三画法口诀云上潜锋平勒中背锋仰策下紧趯覆收　古经云黄庭三关字用草法上衂侧中策下奋笔横飞【凡横画多者用此法】
　　【丨】悬针法口诀云锋湏先发管逐势行趯笔紧收涩进如锥画石　禁经云如长锥缀地　临池诀云悬针法兰亭年字尽其势也
　　【丨】垂露法口诀云锋管齐下势尽杀笔缩锋又始筑笔而极力终注锋而作努又无垂不缩此言顿笔以搉剉为工右军云竖如春笋之抽寒谷是也　临池诀云垂露本篆脚名玉筋如古钗倚物是也
　　【乙】背抛法又谓之踠脚法口诀云蹲锋紧掠徐掷之速则失势迟则缓怯　右军云援毫蹲节轻重有准　庾肩吾云欲抛而还置为驻锋而后趯之也
　　【乀】抽笔法口诀云左罨掠湏峻利右潜趯而战行待势卷而机驻揭摘出而暗收若便抛必流滑凡浅　又侧起平发紧杀按波为　抽笔从腹内起　庾肩吾云将放更留
　　【■】背趯法又谓之戈法口诀云悉以中指遣至尽处以名指拒而趯之又云潜锋暗勒势尽然后趯之　右军背趯戈法上则俯而过下则曲而就所以失之于前正之于后也　永禅师涩出戈法下以名指筑上借势以中指遣之至下以名指衂锋潜趯此名秃出法　张旭折芒法潜锋紧走意尽乃收而趯之　章草法潜按微进轻揭暗趯夫揭欲利按欲轻轻则骨劲神清肥乃质滞钝俗
　　【氵】散水法口诀云上衂侧中偃下潜挫趯锋　临池诀云或藏或露状类不同意要递相显异若频有则两点相近而下点当高此名潜相瞩视外虽解摘内相属附为上中潜锋暗衂下峻趯潜遣
　　【冫】冰法口诀云上侧覆杀下筑而趯之湏相承　若并连衂侧轻揭则率字左右用之草法湏借势　捷遣若缓滞则为病也
　　【灬】烈火法口诀云衂锋暗按　临池诀云湏各自立势抵笔潜衂所谓视之不见考之弥彰
　　【灬】聫飞法口诀云暗衂微驻轻揭潜趯笔锋连绵相顾不絶　禁经云聨飞如鴈阵当秋乐毅论燕然字用之
　　【宀】显异法口诀云上点驻锋左右挫锋横书按笔势湏相顺　又云上点侧横画勒左■〈亻壹〉笔摆锋【■〈亻壹〉笔竖策谓之■〈亻壹〉】右峻啄轻揭出法以圆峻飞动为度
　　【■】平磔法口诀云不迟不疾战笔侧去势卷不可便出湏驻笔而后放　禁经云如生蛇度水
　　【】勾裹法口诀云圆角趯锋作努法势未尽而趯之　颜鲁公云用笔如纸下行　书势论云急牵急引如云中之掣电日月目因等是也　翰林隠术云勾裹势湏圆角蹲锋用中指钩成之　张敬玄云固字转角之势初不宜棱角努张即字体俗也非特固字但有转笔一切贵其圆润也　右军云作右边折角势疾牵下微开左畔斡转合取登对勿使腰下伤慢视笔取势直截而下【瘗鹤铭兰亭固字虽不同皆絶妙】
　　【■】勾努法口诀云圆角激锋待筋骨而成要如武人屈臂　右军云回角不用峻及有棱是也卫夫人名之劲努法如劲努筋节
　　【小】奋笔法口诀云左侧而独立中衂揭而右钩古经云锺书宣示字用若中竖则左右暗衂而潜趯又簇锋捷进为系字下三点也
　　【彡】衫法口诀云上平点中啄下衂侧
　　【乚】外擘法口诀云左峻掠中潜锋衂挫右蹲锋外掷　右军云踠脚■〈兆刂〉干上捺下捻终始折转
　　【丨】竖■〈亻壹〉法口诀云抬笔竖策挫锋上下紧直尝尚等字中竖画用　又云■〈亻壹〉笔势湏抬笔竖策之
　　【二】暗筑法口诀云驭锋直冲有点连物则名暗筑月其字内两点是也
　　【■】曽头其脚法口诀云左潜揭而右啄　曽头用左啄右侧其脚智果云长舒左足
　　【令】衮笔法口诀云湏按锋上潜下衂又按锋上下蹙衂之令今等字是也【谓下点】
　　【戋】缩出法又为重复法口诀云上磔衂锋下磔出之如昌吕爻枣等字上小林棘羽等字左促森淼等字兼用之

　　翰林禁经九生法
　　一生笔纯毫为心软而复健　二生纸新出箧笥润滑易书即受其墨若久露风日枯燥难用　三生砚用则贮水毕则干之不可浸润　四生水义在新汲不可久停停不堪用　五生墨随要旋研多则泥钝　六生手适携执劳腕则无凖　七生神凝神静思不可烦躁　八生目寝息适寤光朗分明　九生景天气清朗人心舒悦乃可言书

　　变通异诀曰点不变谓之布棋画不变谓之布筭方不变谓之■〈豆斗〉圆不变谓之环此则书之大病学者切宜慎之

　　李阳冰曰于天地山川得方圆流峙之常于日月星辰得经纬昭回之度于云霞草木得霏布滋蔓之容于衣冠文物得揖让周旋之体于眉髪口鼻得喜怒舒惨之分于虫鱼禽兽得屈伸飞动之理于骨角齿牙得摆拉咀嚼之势随手万变任心所成

　　欧阳询八法
　　【丶】如髙峰之坠石【乚】似长空之初月【一】如千里之阵云【亅】如万歳之枯藤【】劲松倒折落挂石崖【丿】利剑截断犀象之牙【乀】一波常三过笔【】如万钧之弩发
　　澄神静虑端已正容秉笔思生临池志逸虚拳直腕指齐掌空意在笔前文向思后分间布白勿令偏侧墨淡即伤神采絶浓必滞锋毫肥则为钝痩则露骨勿使伤于软弱不湏怒降为竒点画调匀上下均平递相顾揖筋骨精神随其大小不可头轻尾重无令左短右长斜正如人上称下载东映西带气宇融和精神洒落省此微言孰为不可也

　　孙过庭书谱曰一画之间变起伏于锋杪一点之内殊衂挫于毫芒　篆尚婉而通隶欲精而密草贵流而畅章务检而便然后凛之以风神温之以妍润鼓之以枯劲和之以闲雅　必能旁通点画之情博究始终之理镕铸虫篆陶钧草隶一点成一字之规一字乃终篇之凖违而不犯和而不同留不常迟遣不恒疾带燥方润将浓遂枮泯规矩于方圆遁钩绳于曲直

　　韩方明授笔要说曰第一执管其法以双指包管亦当五指共执要在实指虚掌钩擫衂送亦曰抵送若以单指包之则力不足而无神气第二■〈扌族〉管亦名拙谓以五指共■〈扌族〉其管末吊笔急疾无体之书或起草藁用之第三撮管谓以五指撮其管末惟大草书用之亦与拙管同更有握管搦管之法非书家事

　　颜鲁公传张长史问答
　　平谓横子知之乎真卿曰长史每令为一画皆须纵横有象其此之谓乎长史曰然
　　直谓纵子知之乎曰岂不谓直者必纵之不令邪曲之谓乎曰然
　　均谓间子知之乎曰尝示以间不容光之谓乎曰然
　　宻谓际子知之乎曰岂不谓筑锋下笔皆令完成不令其疏之谓乎曰然
　　锋谓末子知之乎曰岂不谓末以成画使其锋健之谓乎曰然
　　力谓骨体子知之乎曰岂不谓趯笔则点画皆有筋骨字体自然雄媚之乎曰然
　　轻谓曲折子知之乎曰岂不谓钩笔转角折锋轻过亦谓转角为暗过之谓乎曰然
　　决谓牵掣子知之乎曰岂不谓牵掣为撇鋭意挫锋不怯滞令险峻而成乎曰然
　　益谓不足子知之乎曰岂不谓结构点画或有失趣者则以别点画旁救之乎曰然
　　损谓有余子知之乎曰岂不谓趣长笔短常使意气有余画若不足之谓乎曰然
　　巧谓布置子知之乎曰岂不谓欲书先想字形大小布置令其平穏或意外字体令其异势乎曰然
　　称谓大小子知之乎曰岂不谓大字促之令小小字展之令大兼令茂宻所以为称乎曰然

　　张懐瓘用笔十法
　　偃仰向背
　　谓两字并为一字须求点画上下偃仰向背离合之势
　　阴阳相应
　　谓阴为内阳为外敛心为阴展笔为阳左右亦然
　　鳞羽参差
　　谓点画编次无使齐平如鳞羽参差之状
　　峰峦起伏
　　谓起笔蹙衂如峰峦之状杀笔亦湏存结
　　真草偏枯
　　谓两字或三字不得真草合成一字谓之偏枯湏求映带字势雄媚
　　斜正失则
　　谓落笔结字分付点画之法湏依位次
　　迟涩飞动
　　谓勒锋磔笔湏飞动无凝滞之势是得法
　　射空玲珑
　　谓烟感识字行草用笔不依先后
　　尺寸规度
　　谓不可长有余而短不足湏引笔至尽处则字有凝重之态
　　随字转变
　　谓如兰亭年字一笔作悬针其下岁字则变垂露又其间一十八个之字各别其体

　　张懐瓘文字论曰以筋骨立形以神情润色虽迹在尘寰而志出云霄灵变无常务于飞动或若擒虎豹有强梁拏攫之形若执蛟螭见蚴蟉盘旋之势探彼意象入此规模　又六体书论曰执笔亦有法若执笔浅而坚掣打劲利掣三寸而一寸着纸势有余矣若执笔深而束牵三寸而一寸着纸势已尽矣其故何也笔在指端则掌虚运动适意腾跃顿挫生意在焉笔居半则掌实如枢不转掣岂能自繇转运旋迥乃成棱角笔既死矣宁望字之生动哉又药石论曰夫马筋多肉少为上肉多筋少为下书亦如之皆欲骨肉相称神貌怡然若筋骨不任其脂肉在马为驽胎在人为肉疾在书为墨猪惟题署及八分则肥宻可也

　　虞世南笔髓论曰笔长不过六寸捉管不过三寸真一行二草三指实掌虚草则纵心奔放覆腕转蹙悬管聚锋柔毫外拓左为外右为内

　　徐浩论书曰初学之际宜先筋骨筋骨不立肉何所附用笔之势特湏藏锋锋若不藏字则有病病且不去能何有焉字不欲疎亦不欲宻亦不欲大亦不欲小小展令大大蹙令小疎肥令宻宻痩令展笔不欲捷亦不欲徐亦不欲平亦不欲侧侧竖令平平峻使侧捷则湏安徐则湏利

　　蔡希综法书论曰右军云若作点必湏悬手而为之若作波则抑而复曳忽一点失所若美女之眇一目一画失所如壮士之折一肱可谓难矣每字皆湏骨气雄强奕奕然有飞动之态屈折之状如钢铁为钩牵掣之踪若劲斜直下主客胜负皆湏姑息先作者主也后为者客也既构筋力然后装束必湏举措合则起发相承每书一纸或有重字亦湏字字意殊右军书兰亭皆构别体盖其理也夫始下笔湏藏锋转脚前缓后急字体行势状如虫蛇相钩连意莫令断又下笔意如放箭箭不欲迟迟则中物不入然则施于草迹亦湏时象其篆势八分章草古隶等体要相合杂发人意思

　　林韫拨镫序曰卢肇谓韫曰用笔之方不在于力用于力笔死矣虚掌实指指不入掌东西上下何所阂焉昔受教于韩吏部其法曰拨镫推拖捻拽是也

　　卢隽临池妙诀云用笔之法拓大指擫中指敛第二指拒名指令掌心虚如握卵此大要也凡用笔以指节外置笔令转动自在名指拒中指小指拒名指此细要也又云　一用纸笔　二认势　三裹束　四真如立行如行　五草如走　六上稀　七中匀　八下宻

　　张敬玄曰楷书把笔妙在虚掌运腕不宜把笔苦紧紧则转腕不得既腕不转则字体或麄或细上下不均虽多用力元来不当又云楷书只虚掌转腕不要悬臂气力有限行草书即湏悬腕笔势无限不悬腕笔势有限又云其初学书先学真书此不失节也若不先学真书便学纵体为宗主后却学真体难成矣

　　李后主七字拨镫法
　　擫　压　钩　掲　抵　导　送

　　李华二字诀
　　截　拽

　　偏傍向背
　　亻　立人之法如鸟之在柱是也
　　■　垂缩法　斤字右垂左缩　并字在垂右缩
　　　为字脚切宜紧收他皆凖此马焉鸟字同
　　为　右军云字有缓急如鸟字下手一点点湏急横直则湏迟欲鸟之脚急乃取形势也
　　丁　打字脚势宜疾不宜迟
　　寺　寺字脚亦宜疾挑不宜迟
　　呜呼咙　口在左者近上
　　和扣　口在右者近下余皆仿此
　　容寳　容寳等字上点湏正画湏圆明不宜相着上长下短　姜夔云偏傍在左者宜狭长则右有余地在右者亦然
　　风凤　风字两边悉宜圆紧用笔之时左边势宜疾背笔时意中如电谓疾急也　几凤字同
　　姜夔云点者字之眉目全藉顾盼精神有向有背随字异形画者字之骨体欲其坚正匀凈有起有止所贵长短合宜结束坚实丿【音撆】乀【音拂】者字之手足伸缩异度变化多端要如鸟翼鱼鬛有翩翩自得之态乚【音挑】剔者字之歩履欲其沉实晋人挑剔或带斜拂或横引向外至颜栁始正锋为之转折者方员之法真多用折草多用转折欲少驻驻则有力转欲不滞滞则不遒然真以转而后遒草以折而后劲不可不知悬针者笔欲正自上而下若垂而复缩谓之垂露米芾云无垂不缩无徃不收是也

　　宋高宗翰墨志云士于书法必先学正书以八法皆备不相附丽至侧字亦可正读不渝本体盖篆隶之余风若楷法既到则肆笔行草自然臻妙

　　黄庭坚云作字湏笔中有画肥不露肉痩不露骨政如诗中有句亦如禅家句中有眼湏紧透乃悟耳

　　米芾云作字湏欲得笔苟得笔则细若丝髪亦佳不得笔虽大逾寻丈终无骨气

　　欧阳修云作字要熟熟则神气完实有余

　　姜夔云用笔之法古人以折钗股者欲其屈折圆而有力屋漏痕者欲其无起止之迹锥画沙者欲其匀而藏锋壁折者欲其布置之巧然皆不必若是笔正则藏锋笔偃则锋出一起一倒一晦一冥而神竒出焉常欲笔锋在画中则左右皆无病矣　方圆者真草之体用眞贵方用草贵员方者参之以员员者参之以方斯为妙矣　一字之体率多有变有起有应如此起者当如此应各有义理王右军羲之字当字得字深字慰字最多多至数十字无有同者而未尝不同也可谓不踰矩矣　古人作草如今人作真何尝苟且其相连处特是引带其字是点处皆重偶相引带其笔皆轻唐以前多是独草不过两字属连若数十字相连不足为竒更为大病也

　　姜夔禊帖偏傍考云　永字无画发笔处微折转　和字口下横笔稍出　年字悬笔上凑顶　在字左丿反剔　岁字有点在山之下戈画之右　事字脚斜拂不挑　流字内■字处就回笔不是点　殊字挑脚带横　是字下疋凡三转不断　趣字波畧反卷向上　欣字欠右一笔作章草发笔之状不是捺　抱字已开口　死生亦大矣亦字是四点　兴感感字戈边是直作一笔不是点　未尝不不字反挑脚处有一阙　右法如此甚多畧举其大概持此法亦可以观天下之兰亭矣五字损本者湍流带右天五字有损也

　　吾衍曰今之篆书即古人平常字下古初有笔不过竹上束毛便于写画故篆字肥痩均一转折无棱角也后人以真草行或细或肥以为美茂若笔无心不可成体今人以此笔作篆难于古人尤多若初学未能用时畧于灯上烧过庻几便手　篆书多有字中包一二画如日目之类若初一字内画不与两头相粘后皆如之则为首尾一法若或接或否各自相异为不守法度圆圏圆点古文有之小篆无此法口字作三角形不可引用　篆法匾者最好谓之■【音果】匾徐铉谓非老手莫能到石鼔文是也　小篆一也而各有笔法李斯方圆廓落李阳冰圆活姿媚徐铉如隶无垂脚字下如钗股稍大锴如其兄但字下为玉箸微小耳崔子玉多用隶法似乎不精然有汉意阳冰篆多非古法效子玉也　小篆俗皆喜长太长无法但以方楷一字半为度一字为正体半字为垂脚脚不过三有无可奈何者当以正脚为主余畧收短如旛脚可也有下无脚字如生甘之等字脚以上枝为出如草木之为物正生则上出枝倒悬则下出枝耳　凡冩牌匾字画冝肥体宜方圜碑额同此但以小篆为正不可用杂体　以鼎篆古文错杂为用时无迹为上但皆以小篆法冩自然一法此虽易求却甚难记不熟其法未免如百家衣为识者笑此为逸法正用废此可也　凢囗圏中字不可填满但如井斗中着一字任其下空可放垂笔方不觉大圏比诸字亦湏畧收口不可圆亦不可方只以炭墼范子为度自好若日目等字湏更放小若印文中匾口并口字及子字上口却湏畧寛使口中见空稍多字始混厚　写篆把笔只湏单钩却伸中指在下夹衬方圆平直无有不如意矣人多不得师传只如常把笔所以字多欹斜画亦不能直且字势不活也若初学时当虚手心伸中指并二指于几上空画如此不抝方可操笔此说最要紧篆大字当虚腕悬笔手腕额纸便字不活相

　　陈绎曽翰林要诀
　　执笔法
　　擫大指骨下节下端用力欲直如提千钧捺食指着中指旁【此上三指主力】钩中指着指尖钩笔下掲名指着指外瓜肉际掲笔上抵名指掲笔中指抵住拒中指钩笔名指拒定【此上二指主转运】导小指引名指过右送小指送名指过左【此上二指主往来】
　　右名拨镫法拨者笔管着中指名指尖圆活易转动也镫即马镫笔管直则虎口间如马镫也足踏马镫浅则易出入手执笔管浅则易拨动
　　右指法
　　枕腕以左手枕右手腕提腕肘着按而虚提手腕悬腕悬着空中最有力【唯鲜于枢善悬腕书余问之瞑目伸臂曰瞻二】
　　右腕法
　　大凡学书指欲实掌欲虚管欲直心欲圆
　　右手法
　　撮管以拨镫指法撮管头大字草书宜用之书壁尤佳■〈扌族〉管以大指名指用力执管下三指攅之就地书大幅屏障捻管大指与中三指捻管头书之侧立握管四指中节握管沉重有力书诰勅牓疏
　　右变法
　　血法
　　蹲七分三折管直心圆驻七分卧倒水聚提三分大指下节骨竦水下捺九分卧满过十分疾过抢各有分数圆蹲直抢偏蹲侧抢出锋空抢衂三分三摇笔杀力
　　字生于墨墨生于水水者字之血也笔尖受水一点已枯矣水墨皆藏于副毫之内蹲之则水下驻之则水聚提之则水皆入纸矣捺以匀之抢以杀之过以补之衂以圆之过贵乎疾如飞鸟惊蛇力到自然不可少凝滞仍不复重改
　　骨法
　　提竦大指下节骨下端提尾驻飞纵和大指下节骨下臼蹲首驻捺衂过
　　字无骨为字之骨者大指下节骨是也提之则字中骨健矣纵之则字中骨有转轴而活络矣提者大指下节骨下端小疎动也纵者骨下节转轴中筋络稍和缓也筋法
　　藏首尾蹲抢度中间空中飞度
　　字之筋笔锋是也断处藏之连处度之藏者首尾蹲抢是也度者空中打势飞度笔意也
　　右字法
　　中指下贯上左贯右笔中柔名指上贯下右贯左笔中衂
　　右指法
　　肉法
　　捺满　飞提
　　字之肉笔毫是也疎处捺满宻处提飞平处捺满险处提飞捺满则肥提飞则痩肥者毫端分数足也痩者毫端分数省也
　　右字法

　　陈绎曽法书论曰锺繇力命克捷宣示王羲之乐毅画赞黄庭告誓霜寒王献之洛神六朝不知名氏曹娥羊叔子遗教陶弘景瘗鹤旧馆坛智永千文虞世南孔子庙欧阳询九成宫化度寺虞恭公皇甫禇遂良哀册圣教张旭郎官颜真卿麻姑坛放生池中兴颂干禄字东方赞栁公权陀罗尼右真书锺繇丙舍吴人嬴顿长风王羲之兰亭极寒毒熟官奴映雪来禽奉橘慈荫圣教序开元寺王献之地黄岁终卫军授衣阿姨鹅羣岁尽夏日奉对思恋天寳吴兴山阴东家转胜相过鹅边触事夏节恨深炙□礜石骆驿月内尊体谢安八月五日褚遂良枯树星霜李邕岳麓娑罗树云麾将军东林寺张从申玄静先生【右行书】　淳化法帖诸帖之祖王着模刻深得古意不见古迹得此足矣綘帖淳化之子潘师旦模刻骨法清劲足正王着肉胜之失然驳马露骨又未免羸瘠之失潭帖淳化之子希白模刻风韵和雅血肉停匀但形势俱圆颇乏峭健之气大观帖淳化之弟蔡京模刻京沈酣富贵恣意粗率笔偏手纵非复古意赖刻手精工犹胜他帖太清楼续阁帖刘焘模刻工夫精致亚于淳化肥而多骨求备于上着乃失之麄硬遂少风韵戏鱼堂帖刘次荘模刻在淳化翻刻中颇为有骨格者淡墨搨尤佳武冈修内司福州诸帖皆有可观鼎帖石硬而刻手不精虽博而乏古意星凤楼帖曹□冕模刻工致有余清而不秾亚于太清续帖玉麟堂帖吴琚模刻秾而不清多杂米家笔仗寳晋斋帖曹之格模刻星凤之子在诸帖中为最下百一帖王曼庆模刻笔意清遒雅有胜趣恨刻手不精

　　杜本曰夫兵无常势字无常体若坐若行若飞若动若徃若来若卧若起若日月垂象若水火成形倘悟其机则纵横皆有意象矣

　　袁裒曰汉魏以降大抵皆有分隶余风二王始复大变右军森严而有法度大令散朗而多姿贞观以后书法清婉开元以后乃务重浊逮至王着始追踪永师逺迹二王不失古人意度君谟特守法度眉山豫章一埽故常米薛二蔡大出新竒虽皆有祖袭而古风荡然思陵筋骨过美吴传朋姿媚伤妍姜尧章太守绳墨则贻叉手并脚之议大要探古人之玄微极前代之工巧乃为至妙

　　郑杓曰题署之法弊于唐使人多忌讳其原盖出于阴阳家者流世有广成子集阴阳家应候法纂异记感应章一行禅师释微集燕卿大师字旨明简集葛仙翁勒字法应神集音义章白云先生笔论玄鉴诸书极言题署之法点画分毫末来去各立名字应之以阴阳象之以五行法之以六神使术者能察人平生祸福屋之太小字之尺寸各有程限占其喜怒休咎之详年月逺近之应可考而知按广成子当黄帝世是时阴阳家未出葛仙翁生晋朝题署未有此病唐一行以数学名家字非所长其必僧简定之流所托为也简定燕卿名也

　　书史会要卷九

　　●钦定四库全书

　　书史会要补遗

　　（明）陶宗仪 撰

　　○三皇

　　孔甲黄帝史所作字体谓盘盂刻铭

　　○汉

　　甄丰官大司马亡新居摄自以运膺制作使丰校文字之部颇定古文
　　王瞻善草书
　　朱登字仲条善隶建宁间尝书卫府君碑【东】
　　刘敏成都人官至扬武将军善草书【蜀】
　　谯周字允南巴西人官至散骑常侍研精六经尤善书札【蜀】

　　○吴

　　苏建官至中郎将其书与皇象同所书禅国山文在宜兴善卷山中
　　顾雍字符叹呉郡人官至丞相封醴泉侯学蔡邕书
　　严畯字曼才彭城人官至尚书令好说文
　　朱然字义封丹阳人官至右将军尝与孙权同学书

　　○晋

　　江琼字孟琚陈留济阳人式之祖也官至冯翊太守善虫篆训诂
　　宋炳
　　费元瑶俱以能书称【东】
　　谢发善行草【东】
　　李氏意如广汉人王献之保母也善属文能草书【东】

　　○宋

　　颜腾之字弘道琅邪人草隶有风格
　　颜炳字叔豹腾之之子官至江夏王叅军时号能书

　　○齐

　　庾景休书下下品
　　儿珪之正书金庭馆碑

　　○梁

　　萧挹官至尚书殿中郎正书学锺繇甚工有所书开善寺大法师碑传于世
　　张泽书茅山碑
　　道士孙文韬一名韬字文藏会稽剡县人陶真白弟子也其书初学杨许后学大王殊有深分有所书九锡碑及旧馆坛碑在茅山
　　道士陈懋宣钱塘人尝书丹井铭在茅山

　　○后魏

　　崔濳悦之子传父书法为兄浑等诔手笔本草人多摹搨之姚元标以为过于浩
　　崔宏字玄伯悦之子浩之父也官至天部大人赠司空谥文贞世不替业自非朝廷文诰四方书檄初不妄染尤善草隶为世模楷行押特妙
　　崔简字仲亮一名览浩之弟官至中书侍郎好学少以善书知名
　　崔衡字伯玉浩族子官至秦州刺史齐郡公谥曰惠少以孝行著称学浩书颇亦类焉
　　卢谌范阳人书法锺繇草习索靖与崔悦齐名
　　卢偃谌之子也卢邈偃之子世不替业
　　谷浑字符冲官至侍中仪曹尚书濮阳公谥文宣正直有操行道武时以善隶书为内侍左右
　　萧撝字智遐梁武帝弟秀之子侯景作乱时撝守成都以城归武帝官至少傅蔡阳郡公谥曰襄善草隶名亚王褒
　　郭祚字季佑太原晋阳人官至都督雍州刺史谥文贞涉厯经史习崔浩书
　　窦遵官至濮阳太守善楷篆北京诸牌及台殿楼观宫门题署多遵书
　　萧慨梁武帝弟恢之子建业陷从父入东魏官至司徒从事中郎深沉有体表好学善草隶
　　姚叙
　　王思诚并善八分
　　释道常书造像记

　　○北齐

　　韩毅鲁郡人工正书神武用为博士尝书大觉寺碑当时碑碣往往不著名氏毅以知书名故特自着之也然遗迹见于今者独此碑耳

　　○后周

　　薛温字尼卿道衡之兄官至燕郡守齐安县子沉敏有器局博览经典善隶书
　　薛慎字伯护官至膳部下大夫能属文善草书
　　柳虬字仲盘河东解人后魏扬州大中正入朝官至中书侍郎修起居注善隶书
　　阎弘字匡道官至御正下大夫工草隶
　　泉元礼上洛丰阳人官至洛州刺史善草隶
　　冀儁字僧儁太原阳邑人文帝记室后官至昌乐侯性沉谨善隶特工模写

　　○隋

　　黎景熙字季明河间鄚人善楷篆当时称之
　　王纂
　　王涣皆智永从侄皆善书
　　魏瑗大业中尝书姑苏上方寺舍利塔铭絶类虞禇后为人窃去虽更刻不逮古
　　颜有意书益州学馆庙堂记
　　侯孝真八分书益州使君江夏公碑
　　刘曼才书益州至真观碑
　　韦霈正书广业郡守郑君碑
　　龎恭之八分书老子庙碑
　　龎曽父正书兴福寺碑史陵书禹庙碑笔法精妙不减欧虞
　　丁道真善草

　　○唐

　　张绍宗晋侍中华十一世孙而怀瓘之髙祖也官至邵州武冈令赠宜春郡太守博学工书
　　张怀瓌官至翰林集贤两院侍书侍读学士有文学尤善草隶与兄怀瓘同时者
　　惠文太子范睿宗子善书
　　杜勤工部甫从侄勤落第归甫作醉歌行以别之云总角草书夸神速
　　卢隽范阳人传楷法于堂舅陆彦逺
　　卢野奴隽之从侄传书法于崔邈
　　上官仪永徽初西台侍郎师虞世南书过于王纂
　　张志逊又纂之亚李
　　建勲能八分书
　　刘子皋玄宗朝南熏殿学士尝书西明寺额
　　解无畏官弘文馆日奉敕摹十七帖刻石
　　殷度善正书开元间尝书曲阿县齐乡观钟铭
　　贺拔惎官至员外郎有书名
　　方直温官至少卿善书
　　邓景审善行楷有所临黄庭经传于世
　　华明素平原人工篆周处庙碑额乃其笔也
　　葛蒙丹阳人书迹似颜鲁公
　　瞿倗江夏人官至左卫兵曹叅军能文辞善古隶
　　韩阿买工八分文公愈诗云阿买不识字颇知书八分赵尧夫注云黄鲁直谓是退之之侄
　　贺拔恕贞元间进士工古文尝为韩愈书科斗孝经及卫宏字书
　　曹霸亦能书杜甫诗云学书初学卫夫人但恨无过王右军
　　胡山甫天宝间字极遒劲
　　崔敏清河人官至永州刺史艺邃六书
　　郭卓然太原逸人也能篆天宝间尝摹勒云麾将军李府君碑并题额
　　李融不知何许人尝书太尉朱怀珪墓碑在大都昌平县
　　沈佺期字云卿官至修文馆学士以工书著名
　　王元宗琅邪人所书茅山华阳观王先生碑传于世
　　杨幽经太极元年所书崇元观碑今在大茅山
　　濮阳兴尝有所书归藏初经行于世
　　贾膺福善八分笔法精妙可喜按旧史武后铸九鼎图山川物象命工书人贾膺福薛昌容李元振锺绍京等分题之
　　薛昌容
　　李元振见上
　　郭谦光善八分谦光书初不见称于唐人独宋欧阳修盛称之以谓不减韩蔡史李四家史
　　怀则与惟则同时惟则名浩必其晜弟也惟则以八分著名怀则之书盖不减惟则而初不见称于当时者岂非其位不显乎
　　刘君谔
　　武尽礼
　　柳洋
　　房自谦
　　郑铉
　　李景夫
　　崔倚
　　卢耿
　　郭陶
　　徐岘
　　颜颉
　　徐当
　　崔缙
　　萧延庆
　　王元同
　　牛僧孺
　　王翊
　　卢径
　　卢匡
　　魏庾
　　萧嵩
　　陈升
　　赵冬曦
　　崔漼
　　王象
　　郑琏
　　陈锡
　　李史奂
　　萧华
　　元衲
　　徐顼
　　韦纵
　　韦国
　　刘苑
　　陈沟
　　赵晏
　　萧佑
　　崔元略
　　陈去病
　　裴升之
　　崔倬
　　萧敬宗
　　鞠处信
　　裴令行
　　陈思光
　　李岩
　　卢自劝
　　郭瓘
　　程昂
　　赵惎
　　陶千岩
　　徐寿
　　崔溉
　　颜颙
　　栁遂
　　李克恭
　　陈諌
　　罗洧
　　崔植
　　马纉
　　慕容镐
　　杜宣猷
　　吕向
　　武三思
　　萧元皎
　　刘怀信
　　韦悟微
　　房子繇
　　于经野
　　沈中吕
　　杜劝
　　李舟
　　黎遂
　　郑造
　　李铣
　　呉丹
　　崔恭
　　武翊黄
　　王元弼
　　沈尧章
　　郑还古
　　萧起
　　柳仲年
　　诸葛思祯
　　盖巨源
　　魏栖梧
　　潘翙
　　包文该
　　平致和
　　郑■〈山上咢下〉
　　张宙
　　徐璘
　　王偁
　　窦羣
　　裴粦
　　王疑
　　呉宗冉
　　窦巩
　　柳公绰
　　李道夷
　　杨绍复
　　裴休
　　李目
　　右并善正书
　　王悬河
　　张嘉贞
　　崔宗三
　　胡沛然
　　令狐彰
　　王轨
　　王璇
　　郑云达
　　沈幼真
　　韩林
　　王君平
　　陈怀志
　　何荣老
　　崔黄中
　　刘轸
　　魏万珵
　　王羡
　　张谊
　　王纶
　　王疑
　　韩杼材
　　魏崇
　　王晏
　　韩覃
　　管卿
　　王山石
　　王世则
　　杨琡
　　罗让
　　韦皋
　　郑遵古
　　任迪
　　李思恽
　　双思贞
　　上官璨
　　陈知温
　　刘泰
　　赵复
　　周嬴
　　孙元
　　朱献任
　　孟简
　　范的
　　栢元封
　　艾叙
　　郭徳渐
　　张少悌
　　姚南仲
　　张楚昭
　　杨播
　　刘云
　　张绰
　　叚金纬
　　王藩
　　右并善行书
　　李元振
　　李涉
　　张杰
　　胡履虚
　　范希
　　吕献诚
　　杜得记
　　王子言
　　常同
　　王世则
　　裴平
　　张沔
　　王山从
　　陆丕
　　孙希范
　　苏诜
　　胡愔
　　姚思义
　　陆坚
　　李皋
　　赵若讷
　　戴崿
　　王曽
　　刘均
　　薛邕
　　徐珙
　　韩暖
　　胡思模
　　张遂隆
　　□瓌
　　□仲元
　　裴抗
　　韦鉴
　　李琚
　　韦回
　　刘景亷
　　林混元
　　李着
　　史镐
　　胡诞
　　瞿秀
　　韩齐申
　　李敬
　　殷子阳
　　刘升
　　白羲晊
　　魏包
　　范正则
　　张干护
　　胡秀
　　韩轸
　　屈突寘
　　韩彦弼
　　韩秀荣
　　卢自烈
　　郑师仁
　　韦同
　　苏说
　　司马绚
　　甘遗荣
　　房鳯文
　　胡沛
　　薛希昌
　　孕琚
　　周良弼
　　张庭邦
　　卢晓
　　胡证
　　唐衢
　　右并善八分书
　　邬繇
　　刘蔚
　　舒元舆
　　徐璋
　　李彝
　　苖端
　　李寓
　　右并善篆书
　　唐奉一
　　苏文举
　　房集
　　荀颕
　　陆蔚之
　　赵居真
　　呉智礼
　　王佑
　　班宏
　　龚真子
　　卢佐元
　　髙从彦
　　髙述
　　屈贲
　　俞珣
　　王遹
　　贺兰诚
　　戴千龄
　　令狐靖
　　令狐澄
　　张延寿
　　沮渠智烈
　　陆郢
　　屈师穆
　　张敬仙
　　右并善书
　　自刘君谔至此详见赵明诚金石録
　　昭容上官氏尝书千福寺额极佳
　　桓夫人善书评者谓如快马入阵屈伸随人
　　封夫人询字景文渤海人袐省校书殷保晦室容止都雅工文章善草隶广明庚子以不屈节骂贼死
　　白氏名金銮居易女年十歳忽书北山移文示家人居易以终南紫石刋之
　　关氏南楚人图之妹文学书札罔不动人图常语同僚曰某家有一进士所恨不栉耳后适进士常翛
　　杨夫人柳柳州宗元室善翰墨
　　道士李含光号玄靖先生广陵人居茅山精老庄周易幼年颇工篆籀而隶书尤妙或赏之云贤于其父因投笔不书玄宗强请楷书上经一十三纸以补杨许之阙
　　道士诸葛鉴元善八分书开成间尝题名杭青衣泉之石壁
　　释怀恽天宝间草书似怀素
　　释翘微有所书岑府君碑在句容县
　　释道秀
　　释飞锡俱善书
　　释仁基
　　释邈文
　　释云皋
　　释广正
　　释智谦
　　释翘征
　　释重闰
　　释法昭
　　释真庆
　　释有邻
　　右皆善书并有所书碑刻传于世

　　○五代

　　方廷珪杨呉武义间书饶州浮州院钟铭
　　杨元鼎南唐官虞部郎中日尝奉制书茅山紫阳观记并篆额
　　道士吕子元杨呉太和三年书王栖云所撰灵宝院记并篆额
　　道士任元能南唐人能篆
　　释太空梁开平间书万年寺钟铭
　　释彦修梁干化中能草书笔法遒劲得张旭法

　　○宋

　　米友知友仁之弟其父芾尝云幼儿友知代吾书碑及作大字更无辨门下许侍郎尤爱其小楷云每示简可便令嗣书谓友知也
　　王俣箕山人靖康中尝书山阴兰亭扁有法
　　袁正已汝南人善书
　　张驹阳羡人善楷书
　　冀上之字冠卿西河人楷书师欧率
　　姚现不知何许人草书极似王逸少
　　孟应之官御书院祇候天圣三年奉旨书太后受上清録记并篆额今在茅山
　　蔡仍七闽西山人天圣中书茅山二十三代国师碑并篆额皆佳
　　邵疏善篆
　　王古绍圣间官佥书荣州军州事书崇禧观碑有法
　　王植政和间任昌州刺史能篆
　　徐滋字符象吴兴人从张有习篆得其法
　　宋杞字子和吴兴人张有髙第弟子于篆极精
　　乔氏先为李煜宫人时煜尝手书金字心经赐之后入太宗禁中闻煜死自内庭出其经自书于后云故李氏国主宫人乔氏伏遇国主百日谨舍昔时赐妾所书般若心经一卷在相国寺西塔院云云字极整洁
　　天师张继先封嗣汉三十代天师亦能书所书有宣和御制化道文在茅山
　　释梦英号卧云叜南岳人与郭忠恕同时习篆皆宗李阳冰有所书偏傍字源及集十八体书刻石于长安文庙
　　释行霆尝从呉兴宋杞作篆

　　○南宋

　　范端臣字符卿号蒙斋瀫水人官至右史篆楷草隶皆造于妙
　　夏执中袁州宜春人以姊为孝宗后补合门祇候既贵始从师学作大字颇工
　　李处全赞皇人淳熙间官权发遣处州军事能文章亦善书
　　曹之格尝模古帖刻石宝晋斋帖是也
　　黄中嘉定间官国史院编修兼侍讲尝书白云崇福观记在茅山
　　张湜丹阳人长于词翰兼能篆
　　丁宗魏嘉煕间监行在左藏西库能篆
　　曽■〈日奂〉嘉定间官吏部尚书尝篆白云崇福观碑额
　　傅霄字子昂晋陵人绍兴间博古明经善书精于隶
　　鲁苏字正甫登进士第守潍州卒识古文奇字有续欧阳文忠公集金石遗文传于世
　　宪圣慈烈皇后呉氏开封人髙宗后习书史善翰墨
　　释净师住杭州临平广严院善草圣圆熟有法绍兴初被召作草首书名花倾国两相欢帝不悦赐罢今钱塘人家所收称王逸少合作者皆其书也
　　释宗相善诗草字学精博
　　释了性余杭人精于医而善草书

　　○元

　　刘秉忠字仲晦顺徳邢台人尝祝发从释氏游名山及至元初翰林王鹗请改正衣冠诏从之拜太保叅领中书省事后薨谥文贞风骨秀异精天文地理筭数推步之学兼工书
　　周仲嶷蕲黄人工篆隶
　　祖子静呉人习篆师二李
　　赵孟頖字山斋文敏公孟俯兄书法师二王
　　夏日孜字仲善吉安人登进士第官至会稽县尹楷学颜鲁公
　　张裔字朝宗能真草
　　邉鲁字鲁生邺下人工古文奇字
　　李处巽字符让东平人至元间能小篆
　　李銞字仲和号竹山溧水人宋进士官至无为军节制官入朝不仕能书有所譔稽古韵及存古正字编传于世
　　陈深字子微号宁极呉中人学古不羣为名流所尚草书步骤急就
　　刘有定字能静莆田人能知六书之旨
　　董伦字安常河南人淹该经术善属文篆宗周左丞
　　呉镇字仲圭嘉兴人草学■〈巬，言代夫〉光亦善画水墨山水
　　曹遇字心传华亭人官至致仕安吉主簿前至元末被选入京书泥金字藏经
　　汤荧号箕山浏阳人进士及第能篆
　　王亷字熙阳括苍人读书上虞山中能文章作篆隶
　　陈子翚字象贤奉化人书学李北海甚得体兼工草
　　谢肃字符功上虞人正草皆宗晋
　　张文盛字彬之秣陵人长于诗工草隶
　　王奇字文显潞州人作草间有可取者
　　叶见泰字夷仲丹丘人淹通经传作为文章书工草
　　莫昌字景行武林人隶亦古拙
　　艾斐字季成临川人博学多才善隶书
　　郓伟字符伟南昌人学艺渊博善真草篆隶
　　张去偏字从正余千人有学行善真草
　　曹衡字士望华亭人才器隽秀作真草蚤得时誉
　　许有壬字可用汤阴人登进士第官至中书左丞集贤大学士谥文忠善笔札
　　夹谷希颜居江右小篆清劲有法
　　马九皋以字行回纥人官至太平路总管能篆书弟九霄亦能之
　　松壑以字行蒙古人士夫间多推其书
　　哈刺字元素也理可温人登进士第官至中政院使能文辞其书宗巙止斋
　　赵夫人鸾字应善雍古部氏中书平章世延女中书叅政许有壬室朗惠厚静能琴书善笔札
　　叚氏天佑之女能诗章善笔札
　　刘氏名梁园秀歌儿也材艺精妙喜文墨能作乐府时吟小诗亦佳字画楷正
　　释夷简字易道义兴人书师张雨
　　释正除字见原天台人书师张雨
　　释密诸字道初天台人书师虞永兴
　　释慧敏字仲肤天台人正书学晋兼能篆
　　释道原字竺隠天台人能诗文行草有法

　　○金

　　冯壁字叔献真定人永安进士官至同知集庆军节度使自幼有重名诗词清峻字札楚楚亦有晋宋间风气
　　宇文虚中官至翰林承旨尝书功徳碑在燕城
　　刘汲字伯深善草书
　　外域释中巽字权中日本人书宗虞永兴

　　书史会要补遗

　　●钦定四库全书

　　续书史会要

　　（明）朱谋垔 撰

　　○明

　　太祖皇帝神明天纵黙契书法御书第一山三大字于鳯阳龙兴寺端严遒劲妙入神品
　　仁宗皇帝圣徳纯成无他嗜好万几之暇留意翰墨尝临兰亭帖赐沈度意法神韵唐之太宗不能过也
　　宣宗皇帝时三杨蹇夏诸贤辅政泰交之际常有御制诗歌必亲洒宸翰赐之行云流水飞动笔端真天藻也其上紫泥为广运之宝
　　宪宗皇帝尝题张三丰像圣藻僊容两絶尘表
　　孝宗皇帝酷爱沈度笔迹日临百字以自课又令左右内侍书之
　　神宗皇帝圣慧夙成留意翰墨蚤歳书月白风清四大字及御制咏月诗赐辅臣天下钦仰后王锡爵集所赐宸翰刻为一卷龙翔鳯翥逺轶羲献
　　晋恭王讳棡髙皇帝第三子分封山西尝命臣僚集锺王帖中散逸字编成文句并千字文刻石传世
　　宁献王讳权号臞僊髙皇帝第十六子也始封大宁徙南昌王神姿秀朗慧心天悟始能言自称大明奇士好古博学旁通释老著述甚富兼善书法作书评一卷程量允当为世所宗所著书目并载于后宁国仪范家训豫章志遐龄洞天志凌虚八景诗神隠原始秘书金縢秘録天运绍统通鉴博论史断汉唐秘史史略太极阐道论豸史采芝吟沧海遗珠文谱诗谱诗法大雅诗韵琼林雅韵文章欧冶乾坤生意十药神书寿域神方活人心神应经小儿灵秘方肘后神枢神枢内篇肘后灵枢肘后经月令经■〈雨上萌下〉■〈雨上苗下〉经龙虎经丹髓救命索代天言辩犹龙传太清玉册太清天箓太上宝録唐圣祖传原道辩伪録运化玄枢古本化胡书神光经庚辛玉册三教本末造化钳锤四体宫词梅花百韵诗太易钩玄琴阮启蒙谱太古遗音烂柯经贯经神奇秘谱洞天清録仙境瑶经蓬瀛志异域志萌学指南斗南诗回文诗北斗课天地卦茶谱颐庵文选太清钧天谱圣贤精义传丹破惑九霄鹤音长生久视书保命集化书壶天集素书蓍经渔樵闲话梦藁洞天神品谱洞天神品秘谱抛球乐涉世图续古霞外神品秘谱乐府太和正音谱彤庭乐章务头集韵批注道徳经阴符经清静经大通经太上心经释氏心经洞古经金刚经
　　宁靖王讳奠培号竹林懒僊献王嫡孙臞干疎髯尤敏于学修文辞造语惊絶着仙謡却扫吟拟古诗二百余首又集古今法书十余卷其书法矫洁遒劲号曰银钩铁画世传其作字必自剙结构不肯袭古毎书成令童子尽搜古帖偶一字同弃去更书
　　周宪王讳有炖国开封王恭谨好文辞兼工书法集古名迹十卷手自摹临勒石传世名曰东书堂法帖
　　晋庄王讳锺铉髙皇帝曽孙也好博古喜法书尝以绛帖歳久断脱令世子奇源采旧所传名人墨迹摹刻以传号曰宝贤堂集古法帖遒丽可观
　　保安王号中和道人尝临十七帖刻行于世自制后序
　　镇平恭靖王讳有爌周定王第八子也王嗜学少读书忽有悟作道统论又采厯代公族贤者作贤王传工吟咏兼通书画
　　三城康穆王讳芝垝唐宪王子也博通羣籍尤嗜绘事法书名画未尝一日去手所作行草人称玅絶
　　承休昭毅王讳弥鋠荣和王子也喜儒雅所著有复斋録十余卷又彚古法书名曰复斋集古法帖若干卷
　　宋濓字景濓浙江金华人官至翰林学士仁和郎仁宝云公草书有龙盘鳯舞之像又云先生之重也以道卒用于学士也以文世珍其书亦多由此然即使不道不文书亦当自珍也
　　刘基字伯温青田人公洞彻性理之学尤精天文兵法太祖定天下帏幄之功为多封诚意伯善行草所著有郁离子等集
　　宋璲字仲珩景濓之次子也官中书舍人工大小二篆并精行草评者云其书法端劲温厚秀拔雄逸规矩二王出入旭素当为本朝第一
　　朱克字仲温号南宫生呉人洪武中官鳯翔同知博学工诗小楷行草章草种种入神尝补急就章刻石行世宪副杨政谓其能继武于杜伯度皇休明殆非虚语评者云其用笔如篆最为髙古但结体寒酸故居仲珩之下又云初筵卣彝忽见三代
　　宋广字昌裔别号东海渔者又号桐柏山人南阳人流寓华亭嗜吟好古草书宗张旭怀素章草入神当时与仲珩仲温称为三宋但昌裔熟媚尤亚于克又毎作字相聨不断非古法耳
　　詹希原字孟举号逸庵别号丙寅讷叟其先歙人侨居都下洪武中官中书舍人正书体兼欧虞颜栁篆书深得秦汉笔意朝廷匾额多出其手
　　马彦强呉江人洪武中从詹孟举游名山观前人碑石议论笔法小楷归宗晋唐后自列门阀精絶可爱
　　危素字太朴号云林江西临川人仕元入国朝官侍讲学士文藻敏赡驰声翰墨弟瓛字朝献官卫府纪善亦善行楷
　　掲枢字平仲江西丰城人傒斯之后官至中书舍人风尚通雅言议英秀正书得其家传议者谓其与宋仲珩杜叔循相颉颃
　　杨维桢字亷夫号铁崖亦号铁史会稽人元进士江浙儒学提举入明不仕尝冠鐡叶冠衣褐衣手持鐡笛游江湖山水间自着有铁笛道人传能诗有琼台曲洞庭杂吟五十卷善行楷
　　俞贞木字乐昌号大庵世居呉城祖琰号石涧先生精于易贞木亦好学洪武初以荐为都昌县丞善小楷长于用笔短于结构但功力未就耳
　　陶宗仪字九成号南村天台人寓居华亭篆书得舅氏赵仲穆之传博学多闻著书史会要辍耕録说郛等书传世
　　罗性字子理以字行江西泰和人少孤贫自奋于学元季兵乱走避岩谷崎岖困顿未尝废卷性耿介一言一行必轨于正洪武初聘为学师寻中乡贡仕至徳安同知书法锺元常
　　髙启字季廸姑苏人官至侍郎善楷书飘逸之气入人眉睫行草入妙诗入能品评者云诗比青莲书髙白练
　　杨基字孟载号眉庵晩号海雪其先蜀人徙居呉中文采秀丽为名流所称洪武中累官山西按察使真书行草俱法锺王亦能诗
　　张羽字来仪号静居九江人寓呉兴官至太常喜临兰亭帖能诗亦能画
　　徐贲字幼文呉县人官至河南布政善楷书清逸可爱亦能画诗与髙启张羽杨基齐名称国初四杰云
　　呉勤字孟勤以先世居庐山号匡山樵者居鄂又号黄鹤山樵晩更号幽翁生元至正间洪武初被征除武昌教授以诗名当世字有晋人风格不择纸笔俱得其妙老年灯下小楷片时数千湘献王尝遗以诗有清才美徳冠时儒辞翰欣看逼褚虞之句
　　周砥字履道号东皋洪武中以人才授兴国州判官工正书行草与詹希原解缙卢熊齐名故时有詹解鸣于朝周卢着于野之语屠长卿云朝者乃当让野
　　卢熊字公武昆山人元季为呉县教谕洪武初以善书擢中书舍人迁兖州知州上疏言州印篆文讹谬忤旨得罪博学工文词尤精篆籀所著有说文字原等书孙瑛字克修宣徳进士亦能书尤工墨竹
　　赵谦字撝谦余姚人博洽经史时号考古先生洪武壬申繇国子典簿谪任琼山教谕守令为筑考古台为著述之所尤精六书之学尝言读书必贵识字故曰六书明则六经如指诸掌乃着六书本义十二卷
　　锺弼善隶书洪武初为会稽主簿县署三友亭王宥作记弼书之
　　呉履字徳基婺之兰溪人也少俊迈有奇才旁通诸史尤工行草书国朝取婺左丞李文忠知其才聘为郡学正寻举南康丞
　　林瑜字子润号后山漳之龙嵓人洪武中以太学生擢五军断事永乐时终浙叅政在官三十年自处泊然不加布素时能诗文喜书法
　　王佐濠梁人笃学好古凡法帖名画多能鉴定且善虞世南书洪武时以材选充非熊卫镇抚
　　杜环字叔循金陵人官工部员外郎宋濳溪为立小传盖义士也后为晋王府録士工临池之学解大绅谓其与宋仲珩詹孟举亲受业于康里子山之门故其书法相等埒耳
　　陈璧字文东号谷阳松江人官至解州判官工于诗文真草隶篆流丽遒劲入于神妙与三宋齐名用笔俱从怀素自叙帖中流出此所谓如锥画沙是也
　　郑沂字中与浦江义门人洪武中以人材召见上重其孝义授礼部尚书善篆隶
　　朱吉字秀宁昆山人洪武中授户科给事以能楷书迁中书舍人后奉命题髙庙神主其名愈大子士安亦工篆书
　　董纪字良史号一槎上海人洪武中任江西按察佥事草书大幅每竟匹纸
　　黄采字宗素号一斋嘉定人洪武中贡入国学授御史升兖州知府精于篆隶子寿字永龄亦能书
　　马兼善会稽人元季寓居华亭洪武初由明经任松江府训导工行草
　　朱芾字孟辨松江人官中书舍人才思飘逸工词赋真草篆隶清润遒劲俱有古则亦能山水白描人物
　　张绅字士行号友轩少负才略谈辩纵横其先山东人元季寓居昆山洪武中累官浙江布政善篆隶亦能墨竹
　　梁时字用行长洲人警悟博学善诗文洪武中以明经学为王府纪善工于楷书
　　张扆字翰宸又名子黼号草愚晩号端白居士嘉定人举署本县训导善真行草书并章草咸入神妙彭中丞韶谓其书天趣逸发陆文裕公谓国朝书家如宋仲温陈文东张翰宸三人难为伯仲其意外之意非常人可及
　　端木智字孝思溧水人官礼部员外郎父复初洪武时为刑部尚书孝思与兄孝文皆以儒士起家官翰林先后使朝鲜清节为逺人所服立双清馆草书步骤不凡入于妙品
　　刘爆字彦正江西鄱阳人尝为建徳令精通篆学着篆韵行于世宋景濓作序
　　严肃官翰林院学士善书宁献王评其书神怪莫测如云雾轻浓之态顷刻万状
　　赵毅汝宁人性至孝躬布素轻财下士善属文累官少詹事工部侍郎善行书
　　郑孟宣宁献王评其书如龙剑跃水天马驭云惜乎罕见耳
　　王景字景彰松阳人幼聪敏十歳通尚书时元鼎已沸乃辟常斋以屏世纷益求性命之学自号常斋居士洪武三年郡邑交荐明年又以科目进仕至翰林侍讲学士善书
　　邹缉字仲熙江西吉水人洪武中以明经举官至翰林侍讲性澹泊食禄三十年俭素不改布衣时其嗜学如饥渇之于饮食见异书必露抄雪纂及卒家无余资惟书数千卷自号素庵有素庵诗集行世亦精楷书
　　庄麟字文昭京口人官县尉能书画宁献王评其书如霓旌烟驾碧落空歌飘然有凌云之气
　　王琏字汝嘉呉县人官至翰林院五经博士进侍讲琏少有逸才从宋景濓学诗文古雅亦善书翰与弟璲齐名
　　张矩字孟方其先广陵人父伯岩为崇安巡检遂家焉因与屏山先生家密迩得其遗书读之遂通五经所书诸体皆精絶国初以当道荐为本学训导
　　龚炯字延璋晋江人洪武中应荐以二亲年髙乞归终养炯刻志为学诗文为当时称尚书翰遒劲端严得欧阳卒更笔意
　　唐肃字处敬号丹崖山阴人洪武中被召供奉翰林文字亦能画
　　朱文奎字应辰号寄翁呉江人洪武中举明经授苏州训导学艺该博书精篆隶
　　薛穆字公逺号澹园呉江人洪武中以人才授柳州通判能诗文善楷书
　　陈逺鄞县人洪武中授文渊阁待诏亦以书名
　　芮麟字志文宣城人洪武间以太学生授台州知府后改建宁府清亷寛简有古循吏风好学不倦尤善楷书
　　许廓襄城人洪武中官兵部尚书善书翰
　　周渊寿昌人洪武中官授中书舍人后累官四川叅议善书翰
　　俞和字子中号紫芝武林人隠居不仕真行草书皆师赵文敏其合作者殆优孟之于叔敖用赵欵记人不能辨
　　顾禄字谨中松江人官太常典簿少力学才藻艳发精于隶书深得秦汉笔法行草虽尽善而未尽美
　　李亨字嘉会号谷旸华亭人官授教谕精于大字一笔而成若宿构者
　　呉原颐宣城人官国子监博士精于古篆
　　王行字止中号半轩苏州人虽不以书名观其有二王书帖辨曲尽书家之法必能书也
　　杨文遇未详字号官翰林学士善行书
　　凌信字尚素呉江人顺天府庠生以楷书授中书舍人
　　章昞如松江人世业儒能诗文精于楷书授中书舍人尤工章草
　　杨士亷号思夷常熟人工草书
　　张端字希尹江阴人书法柳诚悬
　　尹寛字孟容号易齐呉江人善书亦能诗文
　　朱云呉江人善楷书亦能诗
　　焦伯诚松江人为人至孝博雅工书通五经
　　沈洪字雄仲长洲人万三秀之后善草隶亦工章草
　　赵昂官中书舍人善真行草书
　　陈肃号梅雪清江人亦能书
　　陆友字友仁苏州人由楷书官至主事行草篆隶皆有法则
　　呉应字允吉政和人由邑庠生升太学能诗尤工篆隶
　　张翌字文翔太仓人翥之弟慷慨尚气节善大字书法颜清臣尝书龙门諌院并题名记超伟非常谪戍开平故岭北多其笔
　　俞仲基松江人善书与宋仲温相友善
　　俞行三字文辅清江人草书章草俱工
　　顾悫字存诚慈溪人官司经局正字真草篆隶俱工
　　呉均字平仲善书法
　　乌斯道官永新县尹能诗文行楷俱佳
　　柯暹字启辉号东冈池州人善行草
　　陈辉号存庵闽人举进士官广西宪副草书宗怀素得其势处亦有可观
　　呉存南昌人官山东布政使长于草书
　　蒋晖字廷晖钱塘人官礼部郎中善真草然绳趋尺步不肯自脱
　　方孝孺字希直一字希古台之宁海人洪武时以荐召见后官侍讲学士死建文之难善书翰四方夷裔得一字宝于金璧所著有逊志斋集四十卷
　　梁良玉乃田玉族也建文中官中书舍人靖难后与妻子诀易姓名走出金陵逾岭至海南鬻书为业
　　姚广孝字独闇长洲人释名道衍永乐中以功授太子少师钦赐今名赠荣国公谥恭靖书法古雅全以筯胜亦能诗
　　解缙字大绅号春雨江西吉水人四歳能诗称神童举进士累官翰林学士楷书精絶草体微痩笔迹精熟从怀素自叙帖中流出书法赵魏公评者云其正书伤媚草书伤雅如危帽轻衫少年球鞠又如艳质明糚倩笑相对从子祯期亦善书
　　许鸣鹤字暨广江西庐陵人官中书舍人与解大绅同授业于詹孟举之门行草沉着可爱
　　郑定字孟宣福州长乐人洪武中举明经永乐为国子助教以草书名天下甚为解学士所推许亦能诗
　　李祯字昌祺江西庐陵人永乐进士官至河南布政使公学殖该洽处身清俭任牧伯空乏以终其身居恒吟咏自娯虽不以书名行楷亦有可观者所著有运甓稿剪灯余话
　　胡广字光大号晃庵庐陵人初名广传胪第一更名靖永乐初复旧名官至大学士谥文穆公深处荣禄不忘山林幽澹之趣公退闭户读书赋诗而已行草之妙独步当时虽求者接踵户外然非其人则不苟予
　　李时勉名懋字时勉以字行江西安福人永乐二年进士官至祭酒先谥文毅后改文忠为人刚正不折不挠当于古人中求之者王元美谓其行草遒劲而少度态楷法苏文忠公
　　滕用亨初名权字用衡避讳改名呉县人官翰林待诏正书宗虞永兴尤精篆法永乐三年召见年几七十矣面试篆书亨作麟鳯龟龙四大字称旨又精鉴别尝侍上阅画众目为赵千里亨顿首言笔意类王晋卿及终卷果有驸马都尉王诜名
　　陈登字思孝长乐人永乐时以篆籀简入翰林时滕用亨为待诏自以篆籀甲天下恒众中屈抑思孝思孝从容质以戾许叔重者十数事辩难娓娓皆用亨所忽者乃始黙然思孝精究六书周秦以来石刻委荒砾者皆深求而必得之收蓄之富比于欧阳公赵明诚厯官至中书舍人朝廷大题扁率出其手孙景隆举进士官监察御史能世其学
　　胡俨字若思号颐庵江西南昌人自幼好学博极羣籍由举人仕桐城知县太宗初以解学士荐上悦其文迁翰林累官国子祭酒行草法赵文敏亦能画水墨竹石颇佳
　　金幼孜江西新淦人太宗朝官大学士礼部尚书扈从北征善行楷
　　胡正字端方庐陵人官侍御史草书用笔如篆亦宋仲温之流亚也
　　凌晏如号云溪浙江人官至都御史善大书文庙时以布衣征至京师上亲视作书门殿诸牓皆出其手尤善小楷尝临子敬洛神赋咄咄逼真孙太初赠以诗云会意直须书法外临池真到古人中
　　夏宗大华亭人以才识召至京师与修永乐大典授广平主簿善真草隶篆书名重于时后以子衡赠太仆卿
　　陈敬宗字光世号澹庵晩号休乐老人慈溪人举永乐甲申进士累官国子祭酒行草任笔成形如苍虬老桧铁屈银蟠但欠圆熟耳
　　王英字时彦号泉坡江西金溪人举永乐甲申进士时上命解缙选进士颖秀者得如二十八宿之数俾尽读古今之书公在其数后以翰林侍讲扈从北征累官礼部尚书谥文安善行草楷书
　　黄约仲名守以字行永乐初征至京师文皇试上林晓莺天马歌擢第一官翰林检讨精楷法
　　王绂字孟端常之无锡人自少志气髙逸读书工古歌诗尝北游江淮浮黄河踰太行出鴈门往来晋代间周览形胜徘徊吊古久之归隠九龙山自号九龙山人永乐中以能书荐入翰林擢中书舍人尝以沐上恩拔慨然曰书必如古人方可名世传后报称万一尤工山水竹石
　　髙廷礼初名棅避讳改名字彦恢自号漫士长乐人永乐初自布衣召入翰林为待诏博学能文长于诗书画亦精雅时称三絶
　　陈亷字平叔福清人少聪敏嗜古法书构醉墨堂并云山不碍楼学书其中凡二十年篆籀草隶皆尝究意而草隶尤为时重性简伉不谐于俗贵游豪侠踵门求书弗屑与之遇故人家有楮墨当意即解衣挥洒数十纸人得之以为奇宝号黄山翁又号雪篷散人林鸿髙廷礼王恭周玄诸名士皆有诗美之
　　王直字行俭号抑庵江西泰和人永乐二年进士官至吏部尚书赠太保谥文端善行楷结构老成笔法精妙盖从苏玉局而出评者谓如山庄村姑自然一种媚人
　　沈度字民则号自乐华亭人永乐中荐翰林典籍累升翰林学士评者谓其楷书如美女插花鉴台舞笑并工行草隶篆太宗尝称度及弟粲为我朝羲献凡玉册金简用之宗庙朝廷施之四裔传之后世者必命度书之宣宗称度书丰腴温润真盛世之气象又赐以牙笏比常制颇髙大孝宗梦中见度服所赐牙笏来朝次日召其孙世隆授以中书舍人
　　沈粲字民望号简庵永乐中与兄度同荐授中书舍人累官侍讲学士草书法宋仲珩尝以御赐龙香墨枣心笔书之
　　沈藻字仲藻度之子官中书舍人升礼部员外郎真行草书并佳论者云有父风
　　夏昺字孟旸仲昭之兄官永宁尉后遇太宗擢授中书舍人书工楷隶
　　张顺江西奉新人永乐中累官国子监丞善诲人学者称为诚斋先生草书亦工闲窗散笔辄入妙品
　　金问字公素呉县人少受易于俞贞木家贫无书从人借读无不通解永乐间以能书荐授司经局正字厯洪熙正统累官翰林侍讲学士礼部右侍郎文行敦茂义闻流着平生阅厯否泰相寻而不变所操制述雅健精采善书得魏晋笔法
　　张益呉县人博洽多闻永乐中授中书舍人累官翰林侍讲没于王事能书
　　王璲字汝玉以字行号青城山人其先蜀之遂宁人从父宦游入籍呉中璲有异姿幼善属文名籍甚永乐时官翰林检讨仁宗在东宫试神龟赋极称善黄淮忌其才因谗之论死善书亦善画
　　程南云字清轩号逺斋江西南城人永乐中累官太常少卿篆法得陈思孝之传隶真草俱有古则又善大字
　　夏■〈日上永下〉字仲昭昆山人初姓朱名昶举进士选入庻常太宗尝召见之谓曰太阳丽天日宜加于永上昶字宜作■〈日上永下〉书有■〈日上永下〉字始此既而■〈日上永下〉又奏复本姓为夏以善书共事内省尝扈从两京授中书舍人厯宣徳正统官至太常卿■〈日上永下〉既善书亦能诗尤工墨竹得名于时为人乐易不拘小节自号自在居士
　　支鉴字汝同昆山人小楷学夏仲昭
　　何博字宗文别号牧羊子金华人永乐中官行人治水于呉工诗文书有晋人典则
　　平思忠呉江人永乐中官陜西叅政善行楷
　　陈敏松江人永乐中以能书授四川茂州升叅政
　　朱孔易字廷辉松江人永乐中授中书舍人累官顺天府丞工于楷书亦善大字以詹孟举为宗朝廷题额多出其手故枝山评其掾史手耳亦善画写东里少师归田图识者称之
　　陈撝字仲谦武昌人永乐中写御容称旨书宗赵文敏公
　　黄萌字养正瑞安人永乐中授中书舍人累官至太常少卿能大字题匾额有声枝山评云养正非吾徒也不知当时何以推服
　　卫靖字以嘉昆山人以能书授中书舍人善画枯木竹石
　　宣嗣宗字彦祁号凝素嘉定人永乐中以能书授中书舍人厯官吏部郎中扈从北征能于马上草诏太宗极爱之后赠礼部侍郎
　　髙糓字世用号育斋淮南人永乐乙未进士官谨身殿大学士以清节着卒谥文义善行楷
　　赵楷字宗范太仓人善书永乐中授都邑县尉
　　陆伯伦华亭人工楷书永乐中荐为中书舍人
　　王公亮华亭人世业儒博学能文以楷书举授吏科给事累官广东布政使
　　曽棨字子棨吉永丰人永乐进士第一官至少詹工行草自解胡后独步当时评者谓其草书雄放而不踰绳墨
　　魏骥字仲房萧山人由乙榜授训导召修永乐大典累升至南京吏部尚书卒谥文靖骥端简慎约雅有徳望正统中太监王振蔑视士大夫于骥亦礼重之晩致仕好学老而不倦不别治生产惟以文学自娯善书法
　　沈恪字克敬会稽人轩达通敏著书作字迥出尘表洒翰未终户外屦满且孝友惠义名重一时魏公骥林公鹗每赋诗称美有怀雅集子孙皆世其学
　　王尹实四明人永乐时以篆书擅名海内
　　曹寿字曼龄丰城人永乐八年授训导累迁翰林修撰文章雅赡尤工临池
　　陈宗渊刚中之后黄文简公以其能书荐于朝授中书舍人
　　呉余庆字彦积江西临川人官中书舍人善行草评者云观其点画之间无一笔凝滞则其胸中所养可知楷书亦为世所重
　　张黻字孟着松江人以楷书授中书舍人后升礼部员外郎行草隶书咸入神妙
　　张黼字孟昭黻之弟官中书舍人篆隶得秦汉遗法非流辈所及
　　金湜字本清号太痩生晩号朽木居士四明人官至太仆少卿工小篆
　　孙臣字存节以能书授鸿胪序班亦善篆
　　张端字正夫将乐县人真草隶篆俱有古则尤工草书
　　成国公朱勇字惟贞鳯阳人永乐时袭封擅恭谨简静之誉宣庙时从征沙漠上深倚重尝御制重阳歌亲洒宸翰赐之后死土木之难赠阴平王谥武愍善大字人咸推重
　　黄卓江夏人官翰林学士善草书亦善章草
　　张小痴苏州人寓居髙邮精于小楷评者谓不在沈度之下
　　蔡珪字徳馨其先昆山人寓居京师喜临苏文忠公帖颇得其妙
　　张翰国子生草书法怀素清劲有骨尝云学书贵乎用笔用笔得法于书何有不然徒得其形耳弟张约亦善书
　　衍圣公孔彦缙精篆书笔力豪壮入于能品顾谨中为赋诗云鲁国名公篆法奇悬针倒薤总相宜其誉在当时如此
　　潘暄字时旸号半散嘉定人举进士官至刑部郎中善楷书行草亦能作大书
　　傅亨号芝山工小楷篆隶
　　章宝臣号丹崖官祥符县尉能书
　　刘仲珩江西泰和人洪熙中官蜀府长史工正书议者云其格骨已定不能自脱有书法要览刻石行世
　　张节官礼科给事中能书
　　张士寔官中书舍人能书
　　徐墱官中书舍人能书
　　许伯贞官铅山县主簿善楷书
　　丘宗官中书舍人善楷书
　　陆顾官主簿善书
　　潘谦官中书舍人能书
　　郑公佐官渑池尉能书
　　杨士奇名寓字士奇以字行一字侨仲居东里人称东里先生江西泰和人永乐初以博学征入翰林任编纂官至内阁大学士谥文贞善行楷笔法古雅而少风韵
　　杨荣字勉仁福建建安人洪武末中进士永乐初简入翰林官至大学士礼部尚书谥文敏楷书姿媚动人
　　杨溥字文济湖广石首人官至礼部尚书行楷俱法赵文敏公
　　夏元吉字维诘湖广湘阴县人官至户部尚书善楷书虽神骨少合晋度笔势遒媚亦有可观
　　聂大年号东轩临川人宣徳末举明经授仁和教谕景泰中征诣翰林以疾不赴公一目重瞳幼颕悟日记数千言善属文工诗行楷精絶得李北海笔意
　　陆闿字伯阳号友菊兴化人官楚府伴读善草书杨文贞公称其书法锺王为当时重
　　彭叙古善书恨天年不永杨东里先生赠以挽诗云年过二十工书法往往挥毫逼古人
　　任道逊字克成号坦居瑞安人七歳能作径尺大字宣徳中有司以才荐累官至太常少卿
　　刘珏字廷美号完庵长洲人宣徳中由乡荐官至山西佥事珏撡履清白好学不倦工唐律对偶清丽当时称为刘八句行草师李邕画师王叔明皆能得其笔意
　　刘实字嘉秀号敬斋安成邑东竹江人宣徳进士入翰林官终南雄守性刚直少容或劝之少贬则曰惟圣刚柔合徳大贤以下未有不刚而能立者厯官三十余年终始以亷洁称尤嗜经史其莅公堂或出舆马上辄展卷吟诵为诗文时有髙趣草书飘逸师晋体所著有元史略等书
　　俞宗大松江人善楷书子拱以能书授中书舍人
　　余孜善字庆之临川人官给事中书善行楷
　　陈谟字古训江西南昌人官给事中善书
　　郑雍言四明人举进士官中书舍人工行草小楷篆书
　　晁东呉字叔泰翰林检讨瑮次子也弱冠登进士选庻常善搨古法书尝临赵松雪杂置多卷中人莫能辨
　　范绅字朝仪号节斋嘉定人真行宗圣教亦善隶书
　　陈宣字以昭号桂轩嘉定人善章草宗宋仲温
　　钱溥字原溥华亭人举正统进士试蔷薇露诗称旨命教内书馆授翰林检讨修寰宇通志累官南京吏部尚书小楷行草俱工
　　钱博字原博号静庵溥之弟发解应天登进士官至四川按察小楷精妙章草行书并佳
　　黄諌字廷臣别号兰坡陜之兰州人正统壬戌及第第三人官至学士博学多通工篆隶行草尤长八分着从古正文五卷兼善绘事馆中壁旧写白菜其上题者先后数百人一日圮众共惋惜谏一一书之并绘白菜如旧
　　叶盛字与中昆山人正统进士官至吏部侍郎谥文庄笃学辨博为一时首称善行楷得苏文忠公笔法
　　岳正字季方号蒙泉顺天漷县人正统进士第一累官至翰林学士博学好古为诗文髙简峻拔字法精熟大书尤伟旁及雕绘镌刻悉臻其妙
　　夏时正字季爵其先慈溪人徙居仁和正统十年进士成化初官大理卿公丰神俊爽疎眉秀目髙论娓娓若神仙中人博学工诗文尤精书法叶文庄谓公文如春空层云动含雨意又如簇蠒抽丝秋鹤引吭其洒翰亦然
　　朱应祥字岐鳯号鳯山晩号玉华外史华亭人领乡荐博学工诗善于行草
　　刘永字仲修山阴人工草书真行
　　胡子昂号竹雪旴江人书宗赵文敏
　　钱习礼吉水人官翰林侍讲善行草
　　金勉字希贤松江人官中书舍人善行楷
　　陆辅未详里氏精于楷书
　　夏卫字以平松江人官中书舍人篆隶有古则亦能诗
　　封锦字尚文号慎庵嘉定人景泰中应贡官至东平州同知善篆隶亦能行草
　　王■〈亻与〉字廷贵武进人景泰辛未探花官至南京礼部尚书谥文肃善楷书派从赵魏公流出
　　张宁字靖之别号方洲海盐人景泰进士好直言论者以为景泰天顺间谏官第一官至汀州知府善书画
　　沈性字士彝一字克循号砥轩景泰时进士官至宁国守以亷洁称平生讲学持论脱落凡近诗章字画皆有古意
　　苏致中字雪瑕蜀郡人官至太守以墨妙流声景顺间学士大夫咸珍之评者谓其出入锺王怀素而自适天然之趣亦能画四代孙苏雨亦善书
　　金铉字文鼎号尚素松江人书工章草画仿王叔明子钝字汝砺官至中书舍人精楷书章草亦入妙境
　　杜琼字用嘉号东原呉县人善书亦能仿
　　王叔明山水薛续字汝嘉号古岩呉县人善书
　　范礼字宗嗣常熟人真草隶篆俱能出人意表
　　莫懋字文懋号望楼无锡人善书
　　雷鲤字惟化闽之建安人善于书画
　　徐有贞初名珵字符玉号天全呉县人生而短小精悍颕敏絶世十二三即能古文辞宣徳中举进士入翰林公于经济之学无不淹贯尤善占验后以英皇复辟首功封武功伯书法古雅雄健名重当时
　　陈献章字公甫号石斋晩号石翁广东人居新会之白沙村学者称白沙先生中天顺丁卯乡试后会试下第不复出征聘以疾辞特旨授翰林检讨善书亦能诗画水墨梅如生
　　徐忭字徳充号云崖嘉定人天顺举人善楷书行草宗圣教序落笔痩硬但乏姿媚
　　徐博字徳宏号竹居忭之弟举进士官御史善草书清劲不凡
　　姚绶字公绶号谷庵又号云东逸史嘉兴人举天顺甲申进士官至御史公通敏闲逸宅心事外自得之趣宛然晋人画法呉仲圭书类张天雨
　　陈鉴字缉熙与天全友善未仕时尝曰吾得为钱塘令足矣及第为祭酒有大名作大字劲健奇古当代珍之议者云行笔圆熟特乏风采
　　姜立纲字廷宪浙江瑞安人七歳以能书命为翰林院秀才天顺授中书舍人内勅房办事厯成化弘治升至太仆少卿并仍旧办事卒赐祭塟亦异数也善楷书清劲方正今中书科写制诰悉宗之议者未免板刻
　　左赞字时翊江西南城人自幼颕异学春秋于姚太宰大章学书于程太常南云未冠博极羣书宁献王闻其名使赋玉界石援笔立就王称赏曰秀才词翰双美不易得也以所作草书赐之天顺丁丑登进士厯官至广东右布政其书法兼诸体而尤精于隶端重奇古得二蔡笔意宪宗皇帝尝访求善隶书者或以公所书进上览之称善
　　沈锺字仲律上元人天顺进士仕至山东副使厯官三十年一无干谒李西涯尝谓今之不识相门者公一人耳所著有休翁集诗成辄大书遒劲盈咫竟壁
　　王徽字尚文号辣斋河南考城人天顺庻吉士仕至陜西叅议能诗文尤长笔札遒劲可赏鉴别古器书画最称精博着有辣斋稿史疑引笑集若干卷
　　马绍荣字宗勉慕范仲淹为人号景范苏常熟人登天顺乡荐后试书中选授中书舍人累官太常少卿与姜立纲同僚最久姜善子昂君善宋克其升少卿也姜以布衣不得齐官君告主爵者愿损一级与立纲齐故马得太常姜得太仆姜拜曰吾固不能窥君际也
　　叶藻字维洁华亭人天顺时官太仆少卿善行草
　　陆勉字懋成号竹石无锡人善书
　　王兰字国馨号筠台嘉定人善鉴法书名画古器书宗锺王小楷遒劲沉着八法俱备人争爱重行草章草亦入矩度
　　周文褒永嘉人举进士官河南布政使善楷书
　　何暹松江人官按察使工书法
　　凌寿钱塘人官大理评事工篆隶
　　范鼎字文铉号桂楼松江人草书宗怀素
　　卢儒字为已号重斋昆山人官中书舍人博学能诗楷书宗颜清臣
　　罗伦字彝正号一峰江西永丰人成化丙戌状元及第授修撰谥文毅性慷慨乐善以斯道自任与陈白沙友善行楷法文信国笔力清健结构端严评者谓为翰墨中珊瑚玉树
　　张弼字汝弼号东海华亭人成化进士厯官南安知府极有时誉周徳中称之为神仙太守草书宗怀素而未能脱宋广解缙之俗习然为时所重海外之国重赀购求亦能诗仲子弘至字时行举进士厯官户科都给事亦善草书有奔蛇走虺之势弘至子其湜字季琰善诗草书有祖风
　　庄■〈日上永下〉字孔阳号木斋江浦人卜居浦口建亭而东莞林缉熙适至扁曰卧林遂号卧林居士迁定山桥又号定山居士夙志慕古文尤奇伟与陈白沙罗一峰为讲学赋诗之游而深解书法或问张汝弼草书先生曰好到极处俗到极处问何如则可曰写到好处变到拙处曰何居曰所谓行墨因调性者是也白沙曰定山草书迥然自成一家由成化丙戌进士选庻常授检讨官至南吏部郎中
　　曹时中初名节字时中恶同汉宦者请于朝以字行号定庵华亭富林人先生清臞飘洒有出尘离俗之态博学多通而要以诗律名尤工书晋唐名家皆能以意会怀素宋克则爱而摹仿者晩年益精小楷虽手简家稿亦不苟尝曰自少至老已觉世味浅薄惟学字一事可以消日由成化己丑进士厯官浙江佥事兄名泰举景泰甲戌进士亦能词翰时人语曰富林二曹一时人豪
　　呉寛字原博号匏庵长洲人成化壬辰状元及第厯官东阁大学士谥文定博学工诗文书宗苏玉局尝手抄陶诗一过匀熟整密盖前軰之用心如此
　　沈周字启南号石田先生长洲人好著书工诗与呉原博为友而文征仲尊事之王文恪称其风格洁修眉目娟秀外标朗润内藴精明书法涪翁遒劲奇倔绘事絶精写物各极其妙评者谓石田画献吉诗希哲书为我朝三絶云
　　张渊字子静号孟嘏呉兴布衣守道安贫隠居鸿村之野与沈石田友善行楷规模玉局翩翩有致所著有梦坡集
　　韦纶字大本宜兴逸人也尝携苍鹿一白鹤一游溪山涧驯扰左右不惊不逸扁舟往来呉越必载鹿鹤与俱至幽林穷壑修篁灌木辄吟哦忘返或主人知必奋絶惊去终不言姓名喜作书得法书名迹必日临数过虽老不倦每过呉必与沈石田流连浃旬乃去
　　王鏊字济之号震泽别号九峰主人呉中人中成化乙未进士第一仕至内阁大学士赠太傅谥文恪公在翰林闭门力学避逺权势平生嗜欲澹然惟喜文辞翰墨之事书体清劲有古色
　　李应祯名甡以字行字贞伯长洲人领乡荐授中书舍人累官太仆少卿真行草隶皆清润端方如其为人宪宗朝尝勅写梵经公上疏曰臣知有五经不知有佛经非圣之经臣不敢奉诏宪宗亦优容之王元美诗云李甡太仆北海后此书深得兰亭脉故评者云其笔精墨妙动应古法如守礼之士恭而能安然草劣于行行劣于真以规矩者胜也
　　林俊字见素莆田人成化进士官至司寇与陈白沙友善曽论斩妖僧断晓以直声着能诗文有集传世书宗苏米颇得笔势
　　叶绶字叔章上虞人以祖砥永乐中知饶州府得补郡弟子中江西乡试仕应州学正仪观清癯学问该博尤善古篆
　　赵寛字栗夫呉江人成化辛丑进士第一官终广东亷宪自少警敏絶人读书五行俱下诗文秀整行草亦清润
　　俞荩字廷臣桐庐人成化中官郧阳太守博学工诗尤工书人以为得晦翁笔法
　　乔字字希大号白岩太原之乐平人中成化进士仕至吏部尚书公奇才壮志藻思沛然讲学勤政之余倡为诗赋识者以为一代大家性嗜山水尝厯云中上恒霍登嵩华海岳太行及江南名山搜奇掘隠人莫之及通篆籀有二李风晩精鉴名书古帖以自娯
　　陈钦字谅之号自庵会稽人成化进士官终广东副使性嗜简帙手不释词翰为诗文典则闲逺根于理道字迹遒劲世珍爱之
　　陈炜字文曜号耻庵闽县人成化时官终浙江左辖为人志髙行卓一于正而不苟又能知人邪正妙翰墨善吟咏片言只字为人宝惜聚书万卷披讽略无暇日为文典重有体
　　张骏字天骏号南山松江人官中书舍人累官礼部尚书草书宗怀素得其龙蛇战斗之势论者病其伤于雕琢又似婢学夫人故居张东海之下
　　金琮字符玉金陵人书宗赵文敏公评者云松雪在元称独步谓其超宋人而步骤晋唐若元玉庶几能望其后尘耳
　　傅翰官翰林书法遒丽有晋人风韵弟朝亦工书法时人称一家二妙
　　柳济字孟渊徳化人雅性孝友不与人争善楷书
　　项元淇字子曕秀水人生有至性狷介寡俦博学嗜古工诗词尤好临摹古法书以草圣擅名毎游戏翰墨尺幅数行人竞宝之
　　项元汴淇之季弟博物好古尤精绘事家藏丹青墨迹毎欣喜意得辄摹临题咏其间自命墨林山人
　　曹泰字时和号九峰华亭人举进士工行书亦善章草
　　黄翰字汝申华亭人举进士官至按察司善隶书尤工章草笔力雄健而有则与宋仲温相彷佛耳
　　张锡成化时贡士常云观二王法帖极信子敬不及逸少盖逸少圣而神者变化无所不足献之虽云至妙其大而未化者耶善草书
　　马时旸名暄以字行会稽人幼颕悟博通经史兼精丹青术尤善古篆隶孝庙初征入华盖殿供御授锦衣卫镇抚
　　祝允明字希哲号枝山长洲人徐武功甥也弘治举乡闱官应天府判生而聪慧絶人右手枝指五歳作径尺字读书过目成诵以博学能文名重当时书学自急就章以至羲献怀素无不淹贯而狂草为本朝第一当时评者云其书法顿挫雄逸放而不野如鹤在鸡羣风格迥絶然真不如行行不如草以豪纵者胜又云枝山真行有天马行空之态第入能品
　　桑悦字民怿号思玄常熟人过目成诵毎览书毕即弃去之领乡荐官至柳州通判博雅工书
　　刘麟字符瑞江西安仁人弘治进士由刑部主事积官至工部尚书谥清惠性清慎不苟取予守绍兴以忤逆瑾挂冠去隠居呉兴之南坦教授生徒学者呼南坦先生善行草
　　张濳字用昭号东谷华州人弘治进士仕至山东叅政王九思云公风流藴藉人也善吟咏工书华州山水足以自娯又常往来武功与康先生游对客命酒谈论洒然
　　顾璘字华玉号东桥呉郡人家金陵弘治进士官至尚书能诗为当时风雅王盟善行草笔力髙古
　　李梦旸字献吉号空同庆阳人官至江西督学诗文力追古法为国朝大家第一书仿颜鲁公
　　何景明字仲黙号大复山人信阳人弘治进士官至学宪先生性髙洁不妄交游钱宁持古画求题欲因以结纳先生竟拒之诗赋与李空同齐名人称何李所著有大复集雍大记亦善书评者云其欲效颜体而未脱去怒张之势
　　孙一元字大初关中人玉立美髯风神俊迈性喜学书亦善作诗
　　淡若水字符明号甘泉广东増城人性颕敏自少知学从白沙先生游登弘治进士官至南京兵部尚书喜作书能诗文
　　蔡潮号霞山临海人弘治乙丑选庻常仕至河南右辖好读书自少至老未尝一日释卷喜作大书巨坊名扁取称遐迩
　　陆深字子渊号三汀晩号俨山上海人弘治乙丑进士入翰林正徳时以不附逆瑾黜瑾诛召还厯官至詹事谥文裕善真行草书俱法赵文敏公亦能诗
　　刘节字介夫大庾人世称梅国先生弘治进士官至刑部侍郎书仿颜鲁公
　　周宣字彦通号秋斋清浦人弘治进士仕终广东左辖曽諌武庙南巡责跪三日后议大礼首援濮议在仕砥公亷罢归乐意山水不挂时事能诗文书法端劲有体格海内重之
　　唐寅字伯虎更字子畏少轻侠有逸才弘治戊午发解南京明年以忌者论罢归心佛氏自号六如居士取四句偈旨治圃舎比桃花坞日般饮其中有索画者造门则随应之尝作诗云兴来写幅青山卖不使人间造孽钱诗似白太傅书法赵文敏
　　徐祯卿字昌谷苏州人官国子博士为诗上探骚雅下括髙岑论者谓呉中如徐博士诗祝京兆书沈山人画足称国朝三絶亦善行楷
　　詹仲和四明人生弘治时行草法赵文敏公一点一画必有祖述自云刻意书学五十余秋心记腹画方悟旨趣尝以子昂款式落之识者卒不能辩但评者云其不喜正锋兼乏劲气如山林老儒举止殊俗使之应时处变则不免于迂腐耳亦善水墨竹石
　　顾应祥字惟贤长兴人弘治进士官至刑部尚书好学不倦百家九流无所不窥善行草人谓其诗文似白太傅奏表似苏文忠笔札似赵文敏
　　周伦官尚书行草得承旨笔意亦善画山水
　　董嗣成字伯念善行楷
　　萧端岳字镇之江西泰和人县学生工于篆书
　　张嘉谟字舜卿号城南蜀成都人弘治进士仕至山东佥宪平生好书学篆隶行草各得其妙所著诗文有云岩集西行稿藏于家
　　张鳯翔字光世洵阳人生而异质殊才目短视而眩然暗处视反明左手横书作字瞬息满纸弘治五年举乡试年尚总角文赋诗歌笔落万言后成进士仕至主事
　　文征明名璧后以字行号衡山文信国之后长洲人官翰林待诏小楷行草深得智永笔法大书仿涪翁尤佳评者云如风舞琼花泉鸣竹涧刻有大小停云帖行于世盖双钩之极精者诗画皆入能品
　　陈淳字道复号白阳山人呉县人国子生善草隶亦能花鸟作没骨图妙絶当世
　　陆治字叔平号包山长洲人初为庠生后隠支硎治圃不出善行楷山水花鸟各臻其妙
　　王宠字履仁更字履吉号雅宜山人苏州人正徳时以诸生贡礼部卒业太学初寤寐大令后脱去怒张之势渐入圆融楷书卓然称一时之妙自云业已升堂尚未入室惜靳其天年未入化境邢侗云斯人可起余将执鞭盖慕其书法如此
　　魏校字子才昆山人弘治进士正徳时仕至太常卿公恬静端确笃志性命之学厯官大司成澹若寒士尝以六书之义通贯三才殚精研思究极本原作六书精藴为世所宗
　　杨一清号邃庵丹徒人正徳时官大学士卒谥文襄善行草
　　邵宝字国贤号二泉正徳时官礼部尚书卒谥文庄善行草深得颜鲁公笔意
　　李东阳字宾之号西涯茶陵州人博学工诗文官至少师大学士谥文正篆书有古则行草亦清健深得鲁公笔法但评者云其欲效正锋而不知结构体势疏懈特入俗品如色厉内荏之靡无端人正士之徳
　　江巨石名字失考巨石其号也正徳时为礼部主事好为钟鼎大篆斯邕以下耻而不为兄名晖翰林修撰作文好用奇僻字面人既难识又属弟以大篆书徒令观者张目而已王穉钦有诗嘲其僻
　　华爱字仁卿别号石窗栎阳人正徳时官桂林守有声后家居日以诗书自娯辄携所知夷犹于回溪叠嶂见云蒸雾变木秀卉荣则欣然忘返精于书法尤工羲献行草评者谓遒劲美泽变化若风云翱翔若龙鳯云丰南禺又惜其未传正锋不见古帖自撰媚体时俗尚之但笔迹罕观不知孰为笃论诗宗盛唐毎以王维杜甫自命
　　徐霖字子仁号九峰山人别号髯仙金陵人能诗画善书尤工乐府正徳末上令填新曲絶爱赏之毎幸其第欲授以官自陈不仕顾华玉云自赵孟俯亡书学遂微篆法尤失正至周伯温始复振本朝李文正逺续其绪时则徐君子仁直诣堂室绰登神品余若真行皆入妙碑板师颜栁题榜大书师詹孟举并絶海内王元美亦谓其篆可比周伯琦而丰存礼独以为如病水人拥肿垂命得无过乎
　　葛浒字希渊号秋泉四明人侨居南昌能篆书时徐霖在金陵径往访之语以误从偏傍者数事霖敬服遂相友善浒惯用煨笔霖谕之曰篆虽妙在藏锋未闻去笔锋而用之者浒终不能从所以絶无风致大不及霖
　　顾元庆姑苏人好古法书尝作瘗鹤铭考云其师南濠先生家藏碑刻甲于东南録其文悉加品题为金薤琳琅凡数十卷独恨此铭为山僧所匿乃放舟京口冒雪渡江始得于山石之下亲搨以归由是复传人间而山僧不能隠矣
　　杨慎字用修号升庵成都新都人状元及第国朝称博学第一人所著书百余种尤精书学有墨池璅録行于世书法赵魏公
　　陶成字孟学号云湖宝应人领乡荐不仕善行草篆隶亦能诗文写山水钩勒竹鹤皆妙
　　陶滋字时雨绛州人官武选郎好直言曽諌武庙南巡又议大礼不合两得杖左迁太学时庙列周宣石鼔有毁为臼者文多残缺先代如韩愈郑樵皆病于诵述先生独考索精详为石鼓正误一书几完其文识者快焉
　　李赞字惟诚号平轩芜湖人正徳时官浙左辖诗文清逸疎畅类其为人草书遒劲得苏长公笔意
　　陈沂字鲁南鄞人正徳进士官至太仆寺少卿书仿锺元常
　　景旸字伯时仪真人正徳进士官至太子中允事母至孝好学无怠善行楷后师周伯琦小篆颇得风骨
　　胡宗纉字世甫号可泉一号也斋泰安人正徳进士官至大中丞书法笔力清劲古雅唯乏风韵耳
　　许成名字思仁号龙石聊城人正徳进士官礼部侍郎词翰流布海内诗法晩唐亦善书画
　　孙存字性甫滁人正徳进士仕至河南左辖博学玄览虽隆冬盛暑笔札书牍未尝离手为文藻赡流丽书法以清媚见称
　　王鳯灵字应时太原人正徳进士仕淮安太守终陜西提学文章名髙一时着有淮阳急稿字法右军人珍慕之淮诸生称曰笔峰先生
　　许宗鲁字伯诚号少华咸宁人正徳进士官至巡抚能诗所著有少华集亦善书画
　　王韦字钦佩号南原南京人仕至太仆少卿为人孝徳纯备善书亦能诗
　　洪珠字玉方号西淙山人官叅政善行草诗亦髙逸
　　张环乐清人以神童举入翰林为中书舎人八歳时能作径丈大字
　　章冕字尚周号服斋嘉定县学生善楷书行草尤工大字
　　王逢原字子新善草书评者云如乳臭岐凝十步九颠间获遗迹亦端庄圆熟岂评者之过与
　　宋显章字文光号藻汀濮人也以孝行着正徳时人称宋孝子幼充郡弟子员负文学望作字用草竹笔体画遒劲自成一家应试东省时有携朱文公墨迹六日驱车过上阳四絶句来售问直须四千即如数偿之有疑赝者笑而不荅其弟后以殉塟
　　孙绍祖字逺宗号我山广徳人正徳辛未举进士官至中允博极羣书诗文超轶工书法为时所尚
　　周原已呉人能诗其体沉鬰忠厚杨公循吉毎得一诗未尝不三叹兼善小楷
　　丰坊字存礼号南禺后更名道生浙江鄞县人嘉靖进士官至南吏部考功主事善书翰屡评国朝书法其草书自晋唐而来无今人一笔态度唯喜用枯笔乏风韵耳李子荩评其甘露帖特入神品惜未之见
　　王守字履约号涵峰山人长洲人嘉靖进士官至都宪书仿李怀琳
　　夏言字公谨号桂洲嘉靖时官大学士江西贵溪人善书能大字亦能诗文所著有桂洲集
　　罗洪先字达夫号念庵江西吉水人嘉靖己丑状元及第授修撰引疾归终赞善赠光禄少卿谥文恭公闲居乐道浮云富贵布衣芒履遍访名山罕与世俗相接四方望之如景星庆云善书行草大字
　　朱世祥字禄之号酉室长洲人嘉靖进士官吏部员外郎公性整洁衣履虽敝无点腻可澣其行已大率类此诗文典雅亦能画行草法赵文敏篆籀亦臻妙品晩抱书癖手自抄録无间寒暑积至百卷
　　袁袠字永之号胥台呉郡人嘉靖进士官至学宪五歳知书七歳赋诗有奇语善行草
　　张合字懋观云南永昌卫人十歳能诗文工书画一时以为奇絶十三时兄含贡京师公赋万里别赠之右图左书书兼篆隶分行诸体诸名公见者皆嘉叹焉嘉靖壬午乡荐纔十六后十年举进士官终湖广副宪
　　王泮字宗鲁山阴人嘉靖进士官湖广叅政居官廉洁焚香静坐若禅室然诗词冲雅书法遒丽有其家右丞右军之致
　　张电字文光号宾山上海人学书于陆文裕能通其秘笔法宗李北海而规摹沈氏首为杨邃庵夏桂洲所称而尤受知于上初以荐入史馆累官至礼部侍郎太庙额九庙神位及玉册宝轴皆出其手世所传者有消痞帖
　　浦泽字时济上海人少与张电学书于陆文裕晋唐名帖无不纵观摹临穷古人波磔之妙字学著名一时为人慕汉逸民矫慎之风终身不娶喜任侠尝遨游呉燕赵间晩归僦廛僻所设一榻横一破琴左列图书与夙昔所嗜帖百卷偃仰其中醉则安枕或一二日不起平生嗜酒又喜睡故里人呼为小痴又呼为晏眠人
　　陈芹字子野金陵人嘉靖甲午领乡荐屡上春官不第乃往来天台摄山日与缁黄为方外游后尹奉新三上书求归起邉笛阁五柳斋于秦淮水上日与侪辈临流觞咏郡守姚汝循评其诗清婉幽澹有陶韦风小楷则锺元常入室弟子尤工写生于竹特妙在本朝当是王孟端后一人时以为确论
　　王应电字昭明昆山人嘉靖时侨寓泰和与罗文恭陈子虚康求仁友善精于周礼及字学尝以髙皇帝撡考文之权作正韵一书间以小篆正楷书之讹而未尝以古文正小篆之谬乃原本六书作同文备考又着书法指要六义贯珠图六义相关图布字原病等书
　　徐渭字文长山阴人幼孤性警絶九歳能属文二十为邑诸生胡少保宗宪招致幕府尝命撰进白鹿表世庙大嘉赏性通脱好与少年醉市肆中似玩似傲人或病之不恤也于行草尤精奇伟杰尝言吾书一诗二文三画四识者许之其论书至于运笔大槩昉诸米氏云
　　马一龙字负图号孟河别号玉华子溧阳人嘉靖时以解元登进士仕至国子司业公之生也有龙祥因名龙垂髫能诗长而博综羣籍诗类太白文类庄孟不屑摹拟前人直写胸中所得作字悬腕运肘落管如飞顷刻满幅初览若不可辩细玩则条理脉络俱可寻识非苟然者自谓怀素以后一人然评者谓其奇怪为书法一大变
　　章公美字道华呉人嘉靖进士官四川宪副平生修洁寡合官寺丞时退曹僦一牝马羸至见骨曰吾蚤暮亡贵人造请安事千里也诗近体有开元大厯风书仿祝京兆尝自谓目力寡众体未备云
　　徐文溥幼名鳯更名溥后益一字曰文溥字可大读书太岳寺爱其峰自号岳峰后更号梦渔生而颕异数歳善草书邑令程伦时给笔札后成进士嘉靖时官终广东宪副所著有燕程集梧山集短箑録等书
　　顾源字清甫号丹泉嘉靖时人世为秣陵巨族园林之盛甲于都城源素性髙洁皈心释教更号宝幢居士画师小米书法李怀琳落笔无烟火气殁后人争贵之
　　陈鎏字子兼长洲人号雨泉嘉靖进士官至四川布政使公为人长者不设溪谷立朝仗节则斩斩不可犯诗文随兴所落不拘古调于书法最工小楷篆隶出入晋唐其它行草及方尺以上丰媚绰约有惊鸿游鹄之态
　　莫如忠字子良号中江华亭人嘉靖进士官至方伯善行楷
　　王问字子裕锡山人门人称曰仲山先生其卒也私谥曰文静嘉靖进士官至广东佥事诗律清新擅名东南晩年谢絶世务足不他出穿緑萝小径毎遇月白风清净几明窗或写或画辄数十幅如有神助自谓径丈大字至老有进
　　陈鹤字鸣野号海樵山阴人家世武弁弃去葛巾布袍称山人善书画亦能诗人称五言似孟浩然复生着有海樵集
　　呉君懋字徳懋别号髙河山东宁阳人嘉靖贡士弱冠能古文辞时以陆机目之兼工篆籀行草五十时官顺庆判一日诸司乞诗文卷册堆积挥汗拈笔卷册既稀须发尽白亟命写真自题置笔而瞑君好仙佛尝黙坐终日洒然自得所著有南霞集行剑子乗槎稿叶渝檀林志行世
　　罗汝芳字惟徳江西南城人讲体仁之学学者称为近溪先生登嘉靖甲辰进士仕至云南大叅小楷精审有锺元常笔法门人汤显祖怀公诗有京洛争传小字笺之句
　　盛时泰字仲交以诸生贡京师天才敏捷为古诗文千言立就性好佳山水兴到辄往不关家人知竟以游大城山道卒善隶书画得倪元镇笔法子敏畊世其业
　　俞宪字汝成号是堂无锡人官至按察使善书画喜作诗所辑有盛明百家诗行世
　　王世贞字符美号鳯洲呉郡人嘉靖进士官至南京刑部尚书书学虽非当家而议论翩翩笔法古雅常自云眼中有神腕中有鬼诗文名动天下与李于鳞诸人称七才子所著有弇州山人前后续集等书
　　王世懋字敬美号麟洲元美弟嘉靖进士官太常卿与其兄人称二美书无俗笔多从晋帖中流出能诗文所著有奉常集等书
　　王慎中字思道号遵岩晋江人官至大叅善书亦能诗所著有遵岩集
　　俊格代简王之裔孙也嗜学善属文聚书数万卷尤好古篆籀墨迹尝手模六十余卷勒石名崇理帖
　　字浃新野王之孙也封辅国将军五歳丧明从师氏画掌识文字而耳授书日记五千言久之博通羣集著述数种于字学则有辩疑碑一卷
　　瑞昌王孙拱枘号白贲封奉国将军性朴茂好学嘉靖时上大礼颂一章上赐勅褒奬行草得晦翁体格名重一时枘侄多■〈火贵〉字宗良号贞湖一号密庵博雅好修以辞赋名行呉王七子中草书宗孙虔礼笔法茂美多煴字仲美号午溪闭户读书不交外物小楷法文衡山絶精■〈火贵〉煴俱封镇尉
　　呉维岳字峻伯号睿寰孝丰人官至佥都御史喜书法亦能诗穆少春云其诗中奇语往往惊人弇州又谓其得呉生即语为照乗大都诗优于字也
　　王同祖字绳武号飞泉道人又号前峰昆山人官翰林善行草结构润宻波澜焕发不减古人
　　黄姬水字士雅号淳甫省曽之子以书名家笔法虽古短于风韵未免板刻亦能诗所著有淳甫集
　　文彭字寿承长洲人官博士精于隶书行楷脱俗草书工于先待诏多矣
　　文嘉字休承号文水道人寿承之弟仕吉水教谕行草楷书兼宗米南宫祝京兆评者议其体格欲似风韵未逮犹有寒酸气味画仿倪云林实臻其妙亦能诗
　　俞允文字仲蔚昆山人隠士善楷书行草自成一家
　　袁尊尼字鲁望呉郡人永之子嘉靖进士官至学宪精于行楷
　　许初字符复呉郡人官至太仆寺卿善行楷
　　陆师道字子传呉郡人官至尚宝寺卿行楷丹青俱法文待诏
　　彭年字孔嘉呉郡人王元美尝言呉中隠徳文采后文先生而起者其在彭先生乎先生工文章下笔不千百言不止诗宗二杜楷法九成行体则翩翩眉山矣
　　黎民表字惟敬号瑶石南海人官秘书以诗名行七子中隶书深得受禅碑笔意篆书行草及山水俱入妙品子邦琰亦隶书
　　弋阳王孙多炡字贞吉号瀑泉封奉国将军诗才警敏尝轻装游览呉越所至倾坐家居以精铁冒门阈宾客杂沓未几复鋊兼精绘事行草宗米南宫杂以古字自成一体
　　周天球字公瑕号幼海长洲人人品髙古为世所重诗亦庄雅书法文待诏纯用藏锋所谓宁拙母俗不坠古意者也篆亦佳写兰草独步一代后强存仁貌其兰及行草神韵不及楷书亦精
　　傅光宅字伯俊别号金沙居士聊城人万厯进士仕终四川学宪博闻强志贯串百家落笔千言词采流丽诗在唐盛中之间书模黄豫章苍郁有致
　　詹景鳯字东图休宁人初为南丰掌教终吏部司务深于书学用笔不凡如冠冕之士端庄可敬狂草若有神助变化百出不失古法论者谓可与祝京兆狎主当代写墨竹不作垂叶萧森直上得神遗貌文与可之流匹欤所著书有詹氏小辩并千文等帖行世
　　张鳯翼字伯起呉郡人中乡试不上公交车行径似陈公甫风流藴藉掩映一时着有处实堂集数十卷又以豪侠之气寄诸传奇行草纯用偏锋严整古淡自为一体
　　张献翼字幼于后改名敉鳯翼之弟文采华赡堪取世资以兄不上公交车亦弃诸生不就试以诗豪李王七子中负性髙举行事骇凡俗楷书不入法而澹逺之气令人意消
　　秦宗敬鑉字进父号志川分封西安书宗王逸少有心经千文刻行于世
　　邢侗字子愿号知吾山东临邑人官御史以词翰著称临仿法帖虽未能尽合古人但笔力矫健圆而能转时亦有得有来禽帖行于世
　　莫云卿初名是龙后以字行华亭贡士善行楷画宗黄大痴甚妙
　　黄辉号慎轩蜀中人万厯中进士官至编修有诗名楷法锺元常亦作行书
　　刘一焜字符丙号石闾江西南昌人官至中丞本恬淡之思出偏侧之势笔笔萧疎颇饶晋韵所谓无风之水自然成文元丙之翰类焉
　　先子讳多■〈火翼〉字垣佐号崇谦一号觉庵乐安靖庄王孙封辅国将军性仁孝力学不倦作事不愧衾影以词翰为子孙菑畬书法初师赵文敏后进法圣教善画墨菊诗有长啸亭集
　　程福生字孟孺号六岳山人江西玉山人书工各体尤长麻姑坛楷法章草唐隶画墨梅亦佳博雅能诗倾动一时交游所贻书札皆宝藏箱箧虽数十年不遗不损又有好古之癖购陶氏造精甆或铸铜器遇山麓幽处辄埋之曰使后人掘得以为古玩也万厯初官中书
　　孙克弘字允执号雪居华亭人文毅公之子官汉阳太守书仿宋仲温逼真尤精篆隶山水花鸟俱入妙品
　　王穉登字百榖长洲人太学生初袁炜相公重其词翰属撰金箓青词欲其名达于世庙也又从棘闱摸索竟不得第行书自为一体骨法从孝侯碑来布置稍加已意时作隶书亦入妙境
　　赵宧光字凡夫姑苏人宧室东南隅也以为名连半字岂谓苏天下东南自负能光彼中耶早为经生弃去隠寒山举家佞佛疏食于经籍无所不窥而笃意仓斯之学着长笺论六议寒山帚谈论书法其自书创作草篆盖原天玺碑而小变焉繇其人品已超书亦不蹑遗迹允成髙士矣天启年间卒子均字灵均亦草篆妻能诗有集行世
　　呉元满字敬甫歙人一目眇貌寝经史百家无不精熟偶举一策试之不失一字真异人也少好六书晩亦不倦自三代及秦汉鼎彝碑铭皆淹贯于中所著有六书正义等书
　　邓良佐字损庵南海人工隶书
　　朱完字季美号白岳南海诸生万厯时人隶书严整清劲独步一时恒指其衡画示人云此画最难得平我自觉擅长今古楷书作颜体行草亦佳皆从隶书中出其用笔一也作枯木竹石自矜似玉局不免墨重之累
　　马元震字伯起南海诸生隶书与朱完争名用笔虽古体势多怪盖不屑平夷以自异云
　　汤焕字尧文号邻初杭州人官郡丞善草书
　　李开芳字伯东号还素闽永春人万厯进士仕江西亷宪好以篆隶八分作署书自谓得斯邈遗意见坊扁不佳必更以已札体势虽涉奇怪袤丈之字略无怯涩亦人所难又好篆刻印章出以夸人者盖六七百其偏僻如此处法官加意平反民无寃者孰谓翰墨妨吏事哉
　　黄汝亨字贞父号寓庸居士武林人万厯进士仕进贤令晋江西学宪行草合苏米之长施之小幅便面甚自豪快用于扁额未免怯缩
　　董其昌号玄宰华亭人官礼部尚书善书札片楮只字人皆珍玩尝自云吾书与赵文敏较各有短长行间茂宻千字一同吾不如赵若临仿厯代赵得其十一吾得其十七又云赵书因熟得俗态吾书因生得秀色赵更输余一筹有戏鸿等帖行世兼善山水
　　陈继儒字仲醇一字眉公华亭人清修博古著述甚富为时髙士书法苏长公故于苏书虽断简残碑必极搜采手自摹刻之曰晩香堂帖亦能山水
　　石城王孙谋■〈土韦〉字郁仪博雅好古著述百有余种总名天宝藏书尤研精于六义所著有六书贯玉六书本原六书绪论古文奇字辑解字原表微说文质疑等书又考订大禹碑周宣石鼔比干墓铭手自摹临而诠释之曰三古文释其第三子统锽字孝穆博雅能如其父喜书法而津津然以悬腕中锋为贵于诸帖能淹贯故作字必有所本盖以学胜者持斋三十余年手书华严经不尽七卷而没■〈土韦〉封镇尉万厯朝奉勅理藩政锽封辅尉
　　先兄谋■〈号上土下〉字弘之博学工诗尝曰作诗不根本骚选师法六朝以上终落下格故于文选一书熟精其理行草法圣教序楷法欧阳询而风神不乏为世所珍
　　张飞卿无锡人国初时以行草名称之者谓鳯舞鸾翔人不可及
　　王一宁号节斋仙居人年十三能诗随父京师孝陵召试之称旨遣诣国学永乐十六年成进士授工部主事景陵命赋神京八景及嘉禾诗寻改翰林修撰正统朝入内阁公诗秀雅襟度坦夷奬成后进休休有大臣风草书深得怀素自叙法
　　翟政字以徳安阳人景泰时进士仕至山西佥宪性尚质素有古人风罢政归守贫不干谒日坐庭中诵书学诗取古帖临写
　　朱端字克正海盐卫人正徳间以画士直仁智殿授指挥捧钦赐一樵图书亦善书
　　朱曰藩字子价号射陂宝应人嘉靖甲辰进士官九江守湖广宪副与父进士应登俱有诗名而藩更能书
　　顾应祥字惟贤号箬溪长兴人弘治进士厯官刑部尚书好吟诗毎一篇出人竞传诵评者谓其诗如白少傅书法赵呉兴夷然不屑也
　　郑天鹏诸暨人正徳中举于乡书法为世所珍令弋阳时手书文告毎为好事者窃去及归老手不释卷客至清谈竟日瓶无兼辰之粒不问也年八十余灯下蝇头小楷所著有秉烛正讹等书
　　梁孜字思伯号浮山广东顺徳人梁文康公之孙官中书舎人以能书名兼善绘事
　　梁辰鱼字伯龙昆山太学生身长七尺虬须虎颧以诗及行草名嘉隆间兼善词曲
　　方文焕字子文号两江临清人嘉靖甲午举于乡以书法名世亦能诗
　　陆九州岛字一之号修吉无锡人嘉靖初邑博士弟子善书善画善诗兼有三长为人豪迈爽恺俞是堂谓其诗似李昌谷故不享寿考云
　　常伦字明卿泽州沁水人登正徳辛未进士仕大理评事才髙气豪以诗名显为书潇洒遒劲直与晋争上下绘事妙出一时
　　米万锺字仲诏其先关中人徙京师万厯乙未进士仕至太仆少卿赋性澹漠寡营而独好石家有勺园所罗致四方怪石假山种种林立人谓无南宫之颠而有其癖号为友石先生行草得南宫家法笔更沉古与华亭董太史齐名时有南董北米之誉尤善署书擅名四十年书迹徧天下独不为权贵作一字魏珰时严拒其请卒罹党祸不恤其髙劲如此亦善画
　　宋臣熙号起岩溧阳人官广东新安令博雅风流耻谈簿书诗酒自娯改郴州学正迪士全无愠色吟咏如新安解令绶行李萧然载一石归名其堂曰载石两地入名宦善书小楷宗黄庭耄年不倦
　　宋献字献孺号如园官山东登莱道叅议博综羣书尤谙兵法延揽英俊故门下多奇士常司饷东江髙丽使臣为■〈风贝〉风飘阻公救援极力丽人徳之寄人参百觔通鉴一集致谢公却参受书家传清白行草遒劲尤善榜额晩年写各体臻妙
　　王肯堂字宇泰号损庵官翰林好古博学纬象医卜内典无不精通着有四书义府尚书要旨律例笺释证治规矩准绳诸书尤娴书有郁冈堂帖行世
　　蒋如奇字一先号盘初南直宜兴人万厯丙辰进士官湖西大叅性笃孝友情钟山水不以仕禄为念故其书法特潇洒絶俗董思白称其天骨超逸功力复深而其语人尝谓右军书以人重李志曹蜍至今安在其意雅不欲仅以工书名也所镌有晋唐宋诸大家净云枝等帖行世吾乡中购其大幅匹书不啻鸡林焉
　　杨嘉祚字邦隆号寨云江西太和人文贞公之后裔也中万厯丙辰进士官至广西左江道副使其先任维扬正值辽左之变征兵措饷颇有棱声书法清古与王雅宜笔法相类写墨竹有风寒暑雨之致
　　周鼎
　　呉大礼
　　（阙）
　　已上三人未详里氏俱善书人
　　（阙）
　　古城道人
　　锡山甫长洲人
　　夏文献西昌人
　　呉云崖官翰林
　　沈为忠
　　李龟年朝鲜宰相行书似赵文敏亦能诗
　　释永杰字斗南扶桑人书宗虞永兴
　　自古城道人以下八人俱善书见真迹于赵文敏公卷尾跋
　　娄妃书仿詹孟举楷书千文极佳江省永和门并龙兴普贤寺额其笔也后人以其贤不忍更之
　　杨妃书法赵文敏颇得笔意但偏锋耳范夫人呉郡督学范允临之室也亦善笔翰人称为墨池独步
　　杨宛东海茅元仪之侍妾临兰亭董其昌云其书非直娟秀取姿而回腕出锋絶无媚骨有临兰亭行世
　　张天骏有厮养婢善书观者咄咄称赏能赘列紫微郎署分科木天大可怪也屠纬真考盘余事云
　　内臣萧敬字克恭号梅东福建南平县人少能读书后遍观典籍学益富作诗清逸字初临欧帖晩变入沈体尤好草书宣徳时给侍内庭嘉靖壬午以司理太监卒厯事六朝忠勤一节云
　　外夷利玛窦号西泰大西洋人万厯时入中国侨寓江西后入两京卒葬应天其教宗天主性聪敏读中国经书数年略徧精天文星厯筭数之学恒以其国书为人书便面精熟自喜若擅长者程君房氏刻于墨苑盖以罕异见赏欤其徒李玛诺罗儒望皆以其书行
　　释来复俗姓黄江西丰城人仕元入国朝为僧深明内典国初召至京师与宗泐齐名受知欧阳玄诸公书法颇似赵呉兴
　　释大智字南溟天台僧工正书
　　释惟寅号樗庵太仓人永乐中与修三藏赐法服工书亦能诗为士林推重
　　释完敬号璧庵常熟人诗才清俊书宗虞永兴深得其妙
　　释洪恩号雪浪万厯时人住留都登座说法数十年不滞僧格留意藻翰所书小幅行草殆徧天下亦能诗
　　释徳清号憨山初住曹溪万厯时说法匡庐文字妙敏一写千言善行草
　　释宏株号莲池俗姓沈氏万厯时人住杭之云栖寺以修净土弘范一世书法端楷可宗

　　续书史会要
