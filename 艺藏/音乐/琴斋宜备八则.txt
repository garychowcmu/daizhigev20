《琴斋宜备八则》 
　　
　　《琴斋宜备八则》选自《五知斋琴谱》　
　　
　　琴几多用半方条桌。如遇起坐行走，稍不留心每致跌磕。今本斋桌样以条桌镶嵌琴砖，或一头、或两头，开一方孔。可容护轸入内。宽则以小榍塞之。稳当至极。桌下调弦，依然便易。如遇珊瑚玉轸更不虑其坠地。即无琴砖，木桌亦可开孔既免失跌之虞尤乏推移之累。　
　　
　　每见旧琴护轸多有损缺。皆因灰漆为之易于剥落。今本斋改用紫檀或花梨制为护轸，可以坚久不坏。况焦尾俱用紫檀等木，而护轸岂独不宜。即无关于音声，又饰观而耐久，亦补古人未尽之遗意也。　
　　
　　弹琴必需琴垫。但不宜太宽而过厚。宽则丑看厚则音滞。如用标布做一小口袋，内装细砂土缝好，以做琴垫最为稳安。　
　　
　　琴之龙龈多有琢磨不善，最伤琴弦。间有低削者，以鹅翎管衬之既不伤弦又且易上。　
　　
　　代甲护指别谱亦有载者。但诸物俱不尽善。代甲惟秋角为最，即活鹿角亦佳，象牙次之，玳瑁又次之。护指以雁翎管尖，剪合如法。须购哈密胶，锉碎为末。用细罗筛过以津唾粘帖。至十日半日不落。如无哈密胶既弓匠所用之胶亦可。虽沐浴净面俱无妨碍。至云旧膏药则太陋矣。　
　　
　　家居藏琴，少则用匣。如琴多匣多不胜其繁，宜置一大橱内不用隔板，周围以布裹勾头长钉直挂。即无潮湿又不致乔。且可一橱总收十余张岂不妥便。　
　　
　　琴徽多有不准者。皆因安徽之时，折叠分寸，不识个中之窍以致舛错。须知岳山至龙龈，对折居中即七徽。以七徽至岳山对折居中，即四徽。以七徽至岳山三折，一折即五徽、再折即二徽、三折与岳山齐。四徽至岳山对折，即一徽。五徽至七徽五折，从五徽取二折则六徽、从二徽取一折则三徽。后之八九等徽，以七徽至焦尾，与前折相同，即不至谬。试弹泛音，声声相应矣。　
　　
　　琴多用金徽玉轸。原所以庄重而饰观也。古人更有加以珠宝文彩，曾不闻鄙其奢华。今本斋琴额俱用玉、或水晶镶嵌以备雅观。虽不足法当俟同好。　
　　
　　收琴须择干燥洁净处所。有安放尤要得宜。旧琴多有折腰之病，皆因随手平搁，轸足高起，日久不弹以至如此。今琴匣内必要中辅一板，于放轸足处各开一空槽落下，自然前后俱得着实。可无折腰之患矣。　
　　
　　旧琴年久收放不善，多致圯凹。每有因其断纹，不肯破腹修整。孰知断纹虽好，无从取音，何益之有。况琴所贵断纹，原以取其音之灵透也。如不能弹，从何得其灵透之音乎。但修必用八宝鹿角灰。若无真金末，即响铜细末亦可。万不可误用瓦灰。如琴有折腰耸肩之病，弦硬拱手不堪落指。必要开腹下肩。修妥且不用漆，先合原笋试弹已好，方以漆漆之。如未尽善，尚可再修。务要复返元音，庶不负古琴之妙。不然纵惜断纹而不修整，此琴终于虚设矣。皆因前人有削圆方竹杖、漆却断纹琴之句。遂视为宝鍳。余思此句惟五柳先生可道耳，倘欲弦上取音者不必拘之。　
　　
