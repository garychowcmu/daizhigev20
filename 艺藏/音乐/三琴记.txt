《三琴记》北宋 欧阳修 

　　吾家三琴，其一传为张越琴，其一传为楼则琴，其一传为雷氏琴。其制作皆精而有法然，不知是否，要在其声如何，不问其古今何人作也。琴面皆有横纹如蛇腹，世之识琴者以此为古琴。盖其漆过百年始有断文，用以为验尔。其一金晖，其一石晖，其一玉晖。金晖者张越琴也，石晖者楼则琴也，玉晖者雷氏琴也。金晖其声畅而远，石晖其声清实而缓，玉晖其声和而有余。今人有其一已足为宝，而余兼有之，然惟石晖者老人之所宜也。世人多用金玉蚌瑟晖，此数物者，夜置之烛下，炫耀有光，老人目昏，视晖难准。惟石无光，置之烛下，黑白分明，故为老者之所宜也。余自少不喜郑卫，独爱琴声，尤爱小流水曲，平生患难，南北奔驰，琴曲率皆废忘，独流水一曲，梦寐不忘。今老矣，犹时时能作之，其他不过数小调弄，足以自娱。琴曲不多学耳，要于自适。琴亦不必多藏，然业已有之，亦不患多而弃也。  
