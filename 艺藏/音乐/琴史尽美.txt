《琴史　尽美》　朱长文 


《琴史》提要
　　六卷（浙江范懋柱家天一阁藏本） 

　　宋朱长文撰。长文有《吴郡图经续记》，已著录。是书专述琴典。前五卷纪自古通琴理者一百四十六人，附见者九人，各胪举其事迹。後一卷分十一篇，一曰莹律，二曰释弦，三曰明度，四曰拟象，五曰论音，六曰审调，七曰声歌，八曰广制，九曰尽美，十曰志言，十一曰叙史。凡操弄沿起，制度损益，无不咸具。采摭详博，文词雅赡，视所作墨池编更为胜之。钱曾《读书敏求记》但录其载太宗九弦琴条，以为异闻，其实可资博识者不止是也。绍定癸巳，其从孙正大始刊板，并为後序。又其五世孙梦炎所作长文事略一首，旧本并附於後。今仍录之，以见是书之缘起与长文始末焉。
---出《四库总目提要》 

　　琴有四美：一曰良质，二曰善琢，三曰妙指，四曰正心。四美既备，则为天下之善琴，而可以感格幽冥，充被万物，而况于人乎？况于己乎？昔司马子徽谓：“伏羲以谐八音，皆相假合，思一器而备律吕者，遍琢众木，得之于梧桐。”盖圣人之于万物也，亦各辨其材而为之器也。既知其材矣，又求其良者，以待于用，养其小者，以至于大。故禹作九州之贡，有峄阳梧桐，而《诗》美周室之盛曰：“梧桐生矣，于彼朝阳。”又卫文公之作宫室也，亦云：“树之榛栗，椅桐梓漆，爰伐琴瑟。”是所求其良者，以待于用，养其小者，以致于大也。古之圣贤留心于琴也如此。后之赋琴，言其材者，必取于高山峻谷、深溪绝涧、盘纡隐深、巉岩岖险之地，其气之钟者至高至清矣。雷霆之所摧击，霰雪之所飘压，羁鸾独鹄之所栖息，鹂黄干旦（后两字从鸟部）之所翔鸣，其声之感者，至悲至苦矣。泉石之所磅礴，琅玕之所丛集，祥云瑞霭之所护被，灵露惠风之所长育，其物之助者，至深至厚矣。根盘孥（下“子”应为“手”）以轮菌，枝纷郁以葳蕤，历千载犹不耀，挺百尺而见枝，其材之成者，至良至大矣。一日夔、襄、钟、牙之俦，睨而视之，嘉其可以为琴也，于是命般、倕之徒，斤斧之，绳墨之，锼中襄间，平面去病，按律吕以定徽，合钟石以立度，法象完密，髹彩华焕。于是饰以金玉瓖奇之物，张以弦轸弘（左半边应为勺）弭之用，而琴成矣。昔伏羲之“龙吟”，黄帝之“清角”，齐桓公之“号钟”，楚庄王之“绕梁”，相如之“绿倚”（“人”应为“丝”），蔡邕之“焦尾”，传于天下久矣。唐相李勉以响泉韵磬闻，白乐天以玉磬闻，而世称有雷氏者，有张越者，尤精琢琴。历代宝传，以至于今，非力足而笃好者，不能致也。近世琢琴者间有之，然孰能桀然绍前人之作者与？昔圣人之作琴也，天地万物之声，皆在乎其中矣。有天地万物之声，非妙指无以发，故为之参弹复征，攫援标拂，尽其和以至其变，激之而愈清，味之而无厌，非天下之敏手，孰能尽雅琴之所蕴乎？当其援琴而鼓之也，其视也必专，其听也必切，其容也必恭，其思也必和。调之不乱，酏之甚愉，不使放声邪气，得奸其间，发于心，应于手，而后何以与言妙也。是故君子之于琴也，非徒取其声音而已。达则于以观政焉，穷则于以守命焉。尧之神人，舜之南风，武王之克商，周公之越裳，所以观政也；许由之箕山，伯夷之采薇，夫子之漪兰，王通之汾亭，所以守命也。又有所自得也。夫丝与梧桐皆至清之物也！而可以见人心者，至诚之所动也。是故孔子辨文王之操，子期识伯牙之心者，昭见精微，如亲授于言也。故曰：惟乐不可以为伪。又曰：至诚动金石；不诚，未有能动者也。吾于乐，益知诚之不可不明也。夫金石丝桐，无情之物，又可以诚动，况穹穹而天，冥冥而神，诚之所格，犹影响也。君子慎独，不愧屋漏，可不戒哉！是故黄帝作而鬼神会，后夔成而凤凰至，子野奏而云鹤翔，瓠巴作而流鱼听，师文弹而寒暑变，可谓诚至也。是故良质而遇善琢，善琢既成，而得妙指，妙指既调，而资于正心，然后为天下之善琴也。总其能，作《尽美》。　
　　——《乐圃琴史校》卷六 

琴诀 
　　《琴诀》  唐 薛易简
　　薛易简以琴待诏翰林，盖在天宝中也。尝著《琴诀》七篇，辞赋近俚，义有可采，今掇其大概著焉，曰：“琴之为乐，可以观风教，可以摄心魄，可以辨喜怒，可以悦情思，可以静神虑，可以壮胆勇，可以绝尘俗，可以格鬼神，此琴之善者也。鼓琴之士，志静气正，则听者易分，心乱神润，则听者难辨矣。常人但见用指轻利、取声温润、音韵不绝、句度流美，但赏为能。殊不知志士弹之，声韵皆有所主也。夫正直勇毅者听之，则壮气益增；孝行节操者听之则中情伤感；贫乏孤苦者听之则流涕纵横；便佞浮嚣者听之则敛容庄谨。是以动人心，感神明者，无以加于琴。盖其声正而不乱，足以禁邪止淫也。今人多以杂音悦乐为贵，而琴见轻矣。夫琴士不易得，而知音亦难也。　
　　 ——（宋）朱长文《琴史》卷第四《乐圃琴史校》　
　　　
　　又曰：弹琴之法，必须简静。非谓人静，乃手静也。手指鼓动谓之喧，简要轻稳谓之静。又须乎两乎相附，若双鸾对舞，两凤同翔，往来之势，附弦取声，不需声外摇指，正声和畅，方为善矣。故古之君子，皆因事而制，或怡情以自适，或讽谏以写心，或幽愤以传志，故能专精注神，感动鬼神，或只能一两弄而极精妙者。今之学者，惟为多能。故曰：多则不精，精则不多。知音君子，详而察焉。　
　　 ——（明）蒋克谦《琴书大全》卷十　  
