《琴谱序》贵筑王锦季湘 撰

　　贵筑王季湘女史锦，为薛照南刺史德配。淹雅多才，尤精音律，性癖琴，重订《春草堂》琴谱，审音定徽，多所正误。余尤爱其自序骈体文一篇，微引精详，词格华妙。其词云：
　　粤自湘妃写怨，苍梧留帝子之音。蔡氏知音，绿水尽中郎之妙。改新声于北魏，艳说虞妃。纪韵事于西京，争夸赵后。邮亭女子，识楚国之明光。上景仙姝，倡汉宫之绝调。拍成雅操，癖有落霞谱人乐章。歌新子夜，故弦调九弄。香闺大有传人，亦琴鼓三终。正坐犹严女训，然而文君心荡，绮靡相沿，于嫂音微，筝琶莫辨，鸣鸾寡和，畴环珮之迎风，舞鹤不来，空丝桐之伫月，洋洋盈耳。半属淫哇，诩诩师心，殊乖古法，安弦操缦，堪羞艳李浓桃，累牌连篇。只诮灾梨祸枣，求其曲操雅正，音律详明，则《春草堂》原谱一书，固后学之津梁，元音之真诀也。所惜者徽分一间，尚误曲中，弦审五音，微差位表。吾师祝桐君先生为当时伯牙，将取此卷正之。乃仓皇戎马，未操郢上之觚，况瘁征鸿，早返闽中之驾。余也抚琴动操，指训亲承扢雅扬风，心传愿绍，因女红之馀暇，细校徽音，合元律之精微，详加删订。神来意会，每触类而旁通，激浊扬清，务纤毫之无憾，经年绮阁，既告成功。反命张帷，用谋锓板，所翼三声类聚，与古为徒，若云千载赏音，则吾岂敢。

　　【附录】

　　琴譜序

　　近見北人有琴譜一集集有序序頗可觀云龍波子作不知何氏名也今録於左

　　擬清廟之古賡南風之詩聖人之制作也續杏壇之音鼔宣尼之操吾徒之修養也瓏玲其聲龍吟鳯鳴妙契大造發越七情猗歟琴哉非金槽鐵撥比也非鴻鵠其心者可學也非鄭衛其耳者可聽也前輩或曰傳授無間然可傳者譜不可傳者心也心而可傳則何以千載而下獨伯竒師曠諸子之専其美葢得於心者自應於手其不得於心者徒求其聲求其聲者特造作之巧應於手者乃自然之清噫嘻志在髙山流水知之者惟一子期至於馬之仰鶴之舞則又物之靈也吾之於琴固不敢以子期望今人每獨惜今人之不馬鶴若也凡我同志以其自得於心者而撫之而自聽之亦不必冀人之知不知也龍波子序（四庫全書·子部·雜家類·雜説之屬·隠居通議卷十七）

　　苖彦實琴譜序

　　古唐棲巖老人苖公秀實其名彦實其字博通古今尤長於易應進士舉兩入御闈而不捷乃拂袖去之公善於琴事為當世第一葢嘗游於京師士大夫間皆服其髙妙泰和中詔天下工於琴者侍郎喬君舉之於朝公待詔於秘書監予幼年刻意於琴初受指於待詔弭大用每得新譜必與棲嵓商確妙意然後彈之朝廷王公大人邀請棲嵓者無虚日予不得與渠對指傳聲每以為恨壬辰之冬王師濟長河破潼闗涉京索圍汴梁予奏之朝廷索棲嵓於南京得之達范陽而棄世其子蘭挈遺譜而来凡四十餘曲予按之果為絶聲大率署令衛宗儒之所傳也余令録之以授後世有知音博雅君子必不以余為徒説云壬辰仲秋后二日湛然居士漆水耶律楚材晋卿序（四庫全書·集部·別集類·湛然居士集卷八）

　　琴譜序

　　琴何始始乎伏羲琴譜何始吾不知其始其可知者舜而已要之有琴斯有譜其不知者不傳耳舜之譜阜財解慍四語之外無聞焉降而為商周之詩三百篇之作所謂用之邦國用之鄉人者即琴譜之大成也然當是時其士君子無不習而能之未足為竒也至伯牙之徒乃始以此鳴於一世而其髙山流水之操則又窮極幽逺而不及乎民生日用之常人倫性命之正此古今琴譜之變也律起於黍音定於律所謂同律度量權衡者天下之一中音而已然今之用乎琴者有江西操有浙操中原操則南北之音又不同矣若夫合古今之譜正南北之音使南風之歌杏壇之吟復聞於當世政不能無望於今日能琴之君子胡德昭嗜琴入骨髓弄之忘寢食集古今人譜二三百曲為一卷予不能琴為作琴譜序（四庫全書·集部·別集類·師山遺文卷一）

　　琴譜序（鄭以偉）

　　古今聖於琴稱嵇中散矣其言曰琴瑟之體聞遼而音埤變希而聲清以埤音御希聲不虚心靜聽則不盡清和之極是以靜聽而心閒也嗟乎不佞猛心人耳惡乎知琴乎哉雖然居恒善病謂導養神氣宣滌性情琴徳最優欲時一玩苦勿習也居長安數從蕭君遊蕭君杖不掛一錢而一琴三十年每過我便鼓一曲隠几聽之則觸批如意美音載興抑按藏摧祕弄忽發其悲悽則澤畔被放也其流喨則鴻聲蘆中也其雜然驟至萬騎集也其清虚澹宕騎玄鶴而俯視也其紆以和鄒生之律而峭以峻髙山墮石也伎至此乎不知夙痾之去體已一日出譜請不佞文叙之不佞曰子譜曲乎則古曲之亡如夢游太平引亡論即師襄七十二調八十九曲子期百二十曲五百八十弄二十八調及蔡中郎所稱青雀别鶴飲馬長城楚曲明光俱不可攷他若履霜掇蜂大遁小游平陵狡兔亦多湮沒蓋絶而不傳者非獨一廣陵散也世所傳惟毛詩五曲十二操九引蔡氏五弄間什一顧瞽師能終數耳是可譜者世共傳而其不傳者又無從譜也子譜音乎則正宫之絃二十九絲按以左大指升以右食指者黄鐘也少宫之絃四十五絲按以左大指升以右食指者大吕也商絃五十四絲按以左大指剔以右食指者太蔟也角絃六十三絲按以左大指剔以右食指者夾鐘也徵絃七十二絲按以左無名指勾以右中指者姑洗也羽絃八十一絲按以左中指剔以右中指者仲吕也正羽絃九十絲按以左中指剔以右中指者蕤賓也而林鐘同仲吕重剔夷則同姑洗南吕同夾鐘無射同太簇應鐘同大吕重勾此古音之凡也今大岑宫絃二百四十綸中琴宫絃一百六十綸以次降而小琴袖琴各以次降亦一瞽師能終數耳夫酌絲之數而發之以手音從出焉謂音在手指當自鳴若出乎絲何事摘樓如從虚來應為鈞天若附於耳耳非繁絲此數者皆非也音果安在是其妙者不可譜而其譜者又非妙也子烏乎譜琴君曰雍門之譜尚矣顧吾傳之師而知其有不可亂者吾取不亂者譜之凡若干篇雖與古譜間有同異要之商之白雪扣角漪蘭玄鶴宜隠士羽之雉朝飛佩蘭宜曠士黄鐘之大雅宫意之修禊宜徳士不獨音不奪倫亦且調從所好今太和在宇寧無諸士者流觀予譜而知其解者哉其於古樂豈曰少苴夫傳糵方者不必善釀也而釀之所從出兹亦琴之糵方也巳矣不佞曰唯唯君勉矣第世諧宫意有鶴舞洞天今無之而益之以陽春廣寒商意有殘形八公今無之而益之以霜猿嘯月角意有子游凌虚今無之而益之以蒼梧徴意有南薰霜夜鴻今無之而益之以醉漁唱晚羽調有烏夜啼玉樹臨風今無之而益之以漢宫秋惟商角二調如故而蕤賓凄凉差有增損豈門師之異歟抑亦闕疑之意也譜在負竒聽者自知之不佞即非其人乎將結廬於廬山飛瀑之間冥心息念而後聽子琴（四庫全書·集部·總集類·明文海巻三百十八）
