《琴说》北宋 陈伯葵 

　　余家自国初时得唐琴一张于关南巡检李汉超家，汉超武人，务能尚勇不喜正声，一日与余曾祖父射弓，余祖幸胜而获焉，龙池中旧题雷颜石磬嘉祐中。欧阳永叔范希文过余，因此出琴示永叔，尝闻蜀中士大夫言雷会之父观其制作曲极其妙，谅非后世子孙所能及，然昔之名琴者，有曰金钟，有曰玉磬，有曰玉鹤，有曰玉雁，其类不可既举，而此琴特谓之石磬者，古人非不能温美耶，恶其名过于实耳。此琴虽古而规模制制雅合当今，所尚琴材坚实温润。世俗之论琴者皆曰：某人之琴，古某人之琴，古其材可以指掐下。此言盖得于市井之琴工尔。古琴多干虚而贵润实，假如材腐朽如此，则其声也已干虚而指下岂复有温润不穷余韵耶。此失于好古之过耳，故知音者，哂之宫声最佳。夫宫君声也，五音以宫为主，自古名琴惟宫声难得佳者。而此琴宫声特冠诸声，上下四声皆善，历观自古琴，上四声佳者，则下四声不足以应之，下四声佳者，则上四声不足以辅之。余游宦南北，阅琴多矣，未尝一见全琴，惟此琴上下四声皆善，上有蛇腹断文，琴之断有五，昔石曼卿以断如蛇腹而匀者为琴中第一。世俗之论琴者，不贵其声而惟取断者，有不贵断而惟取其声者，是皆失于一偏而未足以尽其美。盖有断而无声者，何以见琴之佳，有声而无断者，何以表琴之古。惟此琴有声而又有断，所以备琴之美而当世不可多得也。近世王公贵人之好琴者，往往以断相尚而不知琴之所主者在声。昔人所以贵乎断者，特欲其声之透而已，有断而无透者，透将安用？顷时有朝士蓄琴一张，断虽多而无声，自谓其直无价，每会宾客必出此琴以自矜眩。一日刘贡父在席乃言吾家有一黑漆厮马，岁久断裂，不可胜数，其直犹不在公琴之下。坐客为之大笑，盖木性顺而漆横，岁久未有不断者也，彼庸人乌知此哉。昔钱塘太守梅公闻此琴有环玮绝特之称，一日拉幕中诸客及寓居士大夫湖上会郡中名琴数十张，俾工于琴者鼓之。坐席未温，有抚之而无声者，有怀惭而引去者，惟此琴其声圆实清响如击金石，吟之指下有不穷之余思，众皆吧美不已，自是此琴名遂著于淮浙。噫，世之好琴者不别琴之古今，不辨琴之虚实，不知声之清浊，不识断之真伪，是非一决于琴工。琴工曰是，往往倾囊竭橐以偿其直，而不知琴工阴与之为地者以其授赂于鬻琴者也。琴工曰非，往往却之而不售，然不知琴工力与之为梗者以其无觊觎于鬻琴者也。王公贵人自谓察见其弊而人不可欺，岂知去取不能逃于纤人之彀中耶。然此特举其一，端其余奸弊又有出人意料之外者。自琴工以至缁衣之徒，有能此伎者，皆用一律，不如是者不能以称故。虽好古之士难遇知音，每为此辈所隔而不能相值，世之知音者又寥寥千载之间不可复有，故余为之诗曰：不遇钟子期，弹之何所为，由中千古意，只有泪痕知。所以叹夫识者之难遇也。道士吴见素字子明善琴，予尝欲听其运指，子明以谓无佳琴辄不鼓，今适遇雷颜琴而无子明之指，因书所予子明，诗于琴说之后，曰：太初有无千百年，薰风元鹤今悄然，但见峄桐皆左背，更闻陵散是神传。古来太音在指，世上小道徒安弦，惟师深缩袖间手，我听兹琴亦已全。政和改元四月二十五日陈伯葵响父题。  
