《鸥鹭忘机》 

　　《鸥鹭忘机》题解
　　《神奇秘谱》：臞仙曰，是曲也，宋天台刘公志方之所制也。或谓按列子海翁忘机，鸥鸟不飞之意。以指下取之，大概与坐忘意趣同耳。
　　《重修真传》：是曲宋天台刘志方所作，其意若海翁忘机，鸥鸟不飞之谓欤。而功名富贵视如草芥，一无动心然。
　　《琴苑心传全编》：是曲宋天台刘治方所制也。或谓即海鸥忘机，鸥鸟不飞之意，又谓静里忘机，其义同。
　　《五知斋琴谱》：臞仙曰，有海翁者，常游海上，群鸥习而狎焉，其妻知之。抵暮还家，谓翁曰，“鸥鸟可娱，盍携一二归玩之。”至旦往，则群鸥高飞而不下矣。乃知前此之忘机也。
　　《蕉庵琴谱》：臞仙曰，有海翁者……同《五知斋琴谱》……此调属清宫，言其音清而委蕤也。
　　《希韶阁琴瑟合谱》：此曲取四六两弦于七徽，音清而委蕤，其作用则全在四弦，虽属游戏小品，而机趣活泼，实有天空任飞之概。

　　《鸥鹭忘机》后记
　　《琴苑心传全编》：淡逸幽俊，对之尘想一空。
　　《松风阁琴谱》：宫音谱，定者久矣。若以七弦七徽起调而为宫，则其理之不明可知也。蔡氏乐书云：“宫音起调宫音毕曲”，是散一弦，而非七弦七徽，岂有宫音毕曲，而反无宫音起调者乎？余石耕夫子遂补一段于首，以成宫音，而又订正分为六段，属余附梓，以备鉴赏。
　　《琴瑟谱》：宫音起调，一散一弦，非七弦七徽，石耕先生此曲七段中，则泛音淡远之致，有海翁忘机，鸥鸟不飞之谓欤。李湘北评。
　　《五智斋琴谱》：鸥操虽游戏小品，而用意亦自不俗。当夫海日朝晖，沧江夕照，群飞众和，翱翔自得；浑然一派天机，可以想其音韵矣。
　　《治心斋琴学练要》：人能忘机，鸟即不疑；人机一动，鸟即远离；形可欺，而神不可欺；我神微动，彼神即知，是以圣人与万物同尘，常无心以相随。
　　《春草堂琴谱》：通尾皆收宫韵，是宫曲也。惟二三两段从汉宫秋化出，间杂羽韵，前人故有宫羽之说，勿泥。
　　《琴谱谐声》：此曲琴隐尝有变徽调谱，予嫌其音过高激，且以世多不言商调，遂改调变徽宫。江楼水榭时一抚之，觉天光云影，容与徘徊，不啻置身蓬阆间也。
　　《一经卢琴学》：闻诸子列子，人有好沤鸟；朝夕与之游，依依相狎扰；一旦机心生，翱翔先已晓；伊谁谱斯曲？情寄物我表；涵拟渌水深，明同秋月皎，鸣凤栖高梧，舞鹤娴清沼，相得在忘机，无欺物类小。物不可欺，矧其在人？机心生而物逝，猜情起而人疏，非智也，气之感也…… 。
　　《琴学初律》：曲典，臞仙曰，“有海翁者，常游海上，群鸥集而狎焉。其妻知之，抵暮还家，谓翁曰，‘鸥鸟可娱，盍携一二归玩之’。至旦往，则群鸥高飞而不下矣，乃知前此之忘机也”。此调属清宫，其音清而委蕤也。录五知斋。是曲，传自何君雨文，原谱乃闽派所授，不能详其姓氏，殆闽派繁节居多，此则音节恬静，指法流畅，洵美曲也。按韵虽属宫，而其功在羽，用指则全在乎顿挫，得能起转空灵，自然曲意生焉。虚白道人识。
　　《诗梦斋琴谱》：鸥鹭弹法不同，大半均宗蜀派，因其节奏急而易于一气，惟音斋先生弹法极缓，深得忘之旨，气舒意畅，一派天然，后学者宜宗此旨。诗梦。

　　《鸥鹭忘机》小标题
　　《重修真传》：
　　一、机止
　　二、坐忘
　　《五知斋琴谱》：
　　一、锦翼逶迤
　　二、鸣嘤相友之意
　　三、舒意忘机

　　《鸥鹭忘机》歌词
　　《杨西峰重修真传》：
　　第一段 机止
　　止水湛寒波，鸥与那鹭友结和。俺三个乐夫天真德趣多，学唱个渔歌。手执纶竿，头戴箬笠，身着蓑烟。寒江上虚舟直钓，闲眠醉卧，杂缘故那过活。
　　第二段 坐忘
　　风与和两相闲，功名无绊，富贵无关。怡情柳岸芦湾，生涯款款子陵滩。短裘高帽长竿，风清月朗地天宽。兀坐竟无言，胸次飘然，寂无机见从心便。瑶琴一曲流水高山，忘机曲漫谈。得追欢，再无梦到长安。
　　《陶氏琴谱》：
　　桡兰桨，乘月泛沧浪，江空人静夜茫茫，秋兴长。浙沥金飙荐凉，觑沙鸥白鹭，两两相忘，诵诗人窈窕之章。少焉长往，扁舟任荡漾，听渔歌初唱也绕虹梁，看惊鸿嘹呖也过水乡。喜澄波加熨，白露瀼瀼。趁西风，解脱了天罗那地网任翱翔。
　　有那黄鲿赤鲤与青鲂，香芹白藕充肠。行过万山迭嶂，碧水汪洋。又听花村短笛，水国菱歌，山窗琴韵，不觉的月转东方动曙光。更那鱼吹细浪，燕度危樯，别有一般情况，的是泉石膏肓。
　　回舟自想，可识那用舍行藏。及时行乐，又何须紫绶金章，笑邯郸梦惹黄梁。利名缰，既从今顿断，何妨枕藉孤航。山林闲旷也，说甚幺侯王。蜉蝣天地寄清狂，想余风永远由长。
