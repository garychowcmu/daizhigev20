古琴疏 虞汝明

文字据宛委山堂《说郛》卷一百。
　　
　　余少好书，复好琴，至老不衰。近尤喜观虞初、夷坚家言，中有琴事，辄命毛先生志之，名曰《古琴疏》。始于伏羲，终于六代，凡若干则，以示同好。庶几有博雅君子续而补之，禆其弗逮，非高山流水间一畅事乎。壬寅人日识。
　　
　　伏羲时婴禋贡梓，帝命下相柏皇斵而为琴。一曰丹维，二曰祖床，三曰委文，四曰衡华。
　　
　　黄帝合符于釜山，归，大鸿鼓清角之琴以娱帝。
　　
　　祝融取榣山之榇作琴，弹之有异声，能致五色鸟舞于庭中，琴之至宝者。一曰皇来，二曰鸾来，三曰凤来，故生长子即名曰琴。
　　
　　邹屠氏，帝喾之妃也。以碧瑶之梓为琴，饰以{玉雩}琈宝玉，故名{玉雩}琈。
　　
　　帝俊有琴曰电母，每夏月电光一照则弦自鸣，此与丰山之钟，谓之霜鸣，皆异宝也。
　　
　　晏龙者，帝俊之子也，有良琴六，一曰菌首，二曰义辅，三曰蓬明，四曰白民，五曰简开，六曰垂漆。
　　
　　素女播都广之琴，温风冬飘，素雪夏零，鸾鸟自鸣，凤鸟自舞，灵寿自花。
　　
　　帝相元年，条谷贡桐、芍药，帝命羿植桐于云和，命武罗伯植芍药于后苑。武罗伯谏曰：「帝方崇厥德，怪草奇木，惧迁厥嗜，宜食驾车之善马。」帝不从。于是作谊谏。羿乃伐桐为琴以进帝，帝善之，名曰条谷。帝稍移于音乐，不听政事，为羿所逐，居于商丘，援琴作源水之歌。歌曰：「涓涓源水，不壅不塞。毂既破碎，庸大其辐。事已败矣，乃重太息。」
　　
　　大戊三十一年，伊陟作琴，名曰国阿。
　　
　　周宣王有琴曰向风，背铭云：「墙有耳，伏寇在。」是武王之遗器也。宣王每朝，姜后辄以此铭援琴奏之，王于是益兢兢不怠，中兴之成，后与有力焉。
　　
　　齐桓公使宁戚叩牛角而歌，哀，公鼓号钟之琴以和之，侍者莫不涕下，命后车以归。
　　
　　宋华元献楚庄王以绕梁之琴，鼓之，其声袅袅，绕于梁间，循环不已。楚王乐之，七日不听朝，其音始歇。樊姬进曰：「君淫于乐矣。昔桀好妺喜之瑟而亡其身，纣听靡靡之音而丧其国。今君绕梁是乐，七日弗朝，君乐亡身丧国乎。」于是以铁如意锤琴而破之。
　　
　　祝牧入山樵采，得异木，其状类琴，因斵成之，名曰太古。与妻偕隠，尝作歌，鼓之曰：「天下有道，我黻子佩。天下无道，我负子戴。优哉游哉，聊以卒岁。」相乐以终身。
　　
　　楚王子无亏有琴曰青翻，后质于秦，不得归，因抚琴歌曰：「洞庭兮木秋，涔阳兮草衰，去千里之家国，作咸阳之布衣。」
　　
　　昔恒山有双白鹤，化为二神女，舞于台上，已而拊落霞之琴，歌清吴春波之曲，遍山俱响。
　　
　　秦惠文有琴，一曰宣和，二曰闲邪，故夏侯湛〈琴赋〉云：「聊闲邪于五弦兮，翼宣和于万里。」
　　
　　荆轲劫秦王，将刺之。王曰：「寡人好琴，愿听一曲而就死。」轲许之，因命琴女文馨奏曲，曲曰：「罗縠单衫，可掣而絶。三尺屏风，可超而越。鹿卢之剑，可负而拔。」王从其言，遂得脱。后名其琴曰超屏琴。
　　
　　鼓山者，昔仙人卭疏尝鼓凤修之琴于此山，故名。琴鼓亦名凤修。
　　
　　司马相如作〈玉如意赋〉，梁王悦之，赐以绿绮之琴，文木之几，夫余之珠。琴铭曰「桐梓合精」。
　　
　　张安世五岁能鼓琴，读书过目成诵，后为成帝侍中。其所寳琴二，一曰秋梧疎雨〖一说四字即琴铭也〗，二曰白鹄。背有「子野」两字。
　　
　　赵飞燕与宫奴赤凤昵，后赤凤惧事泄，亡去。后思之不已，制赤凤来曲，恒援琴而歌之，未尝不泪下，名其琴曰凤皇。帝卒不觉也。
　　
　　张机字仲景，南阳人，受业于张伯祖，精于治疗。一日入桐柏觅药草，遇一病人求诊，仲景曰：「子之腕有兽脉，何也？」其人以实具对，乃峄山穴中老猿也。仲景出囊中丸药畀之，一服辄愈。明日，其人肩一巨木至，曰：「此万年桐也，聊以相报。」仲景斵为二琴，一曰古猿，一曰万年。
　　
　　韦玄成有琴曰常清。玄成字少翁，孟六代孙，累官至太常。
　　
　　崔骃，涿郡人，字亭伯。有琴曰卧水，背铭曰：「空桑之桐泗滨梓，丁缓造琴于策底，弹之福降寿靡已。」李斯小篆。
　　
　　桓驎字符龙，有琴曰「丛竹流风」。荣之孙也。
　　
　　建武十一年，葢国女主遣使献五弦琴，中国制也。上有十六字，皆鹄头书，惟首「伊王」二字可识，故名曰伊王琴。上宝之。
　　
　　傅毅字仲武，有琴铭曰永宝。科斗虫篆。
　　
　　吴人有烧桐以爨者，蔡邕闻其爆声，曰：「此良材也。」因请之，削以为琴，号曰焦尾。
　　
　　荀季和〖淑〗有琴曰龙唇。一日大风雨失去，三年后复大风雨，有黑龙飞入李膺堂中。膺谛视，识之，曰：「此荀季和旧物也。」登即送还。季和恐复飞去，嵌金于背，曰刘累，以厌之，改名曰飞龙。
　　
　　吴叔治〖修〗夏月纳凉，门外时闻桐树下有琴声。后一胡请以五百金买此树，叔治曰：「金欲得耳。第吾自以口就食即见此树，今何忍伐之。」后叔治出为北海主簿，归，已为族人卖去。久之，胡以二琴至，示叔治，一曰阴姬，一曰阳娃。不加少漆，斵磨光毫，其文宛然，各有仙女弄琴之状，云：「凉天月夜，不鼓而自鸣，请留其琴，以一相报。」叔治拒而不受。
　　
　　潘正叔尼有琴，题曰抱寝。八分书。
　　
　　杨公回方有琴，刻云「东安造」。
　　
　　沈玩琴曰「霜霄铁马」。
　　
　　横阳令贺韬得吹台之桐为琴二，一曰啸鱼，二曰恒寿。
　　
　　张弘靖有古琴，漆光尽退，色如墨石。铭曰「落花流水」。一夕闻鼠声甚急，惧囓琴书，命婢以火烛之，见有断弦，系得一鼠。弘靖异之，改名曰鼠畏。
　　
　　孙登鼓一弦之琴，五音俱备，后人效之，名曰孙仙。
　　
　　宋太祖琴曰靡玉，即命萧思话弹于钟山赐银锺酒者也。
　　
　　戴逵有琴号曰黑鹄，背刻讃云：「至人托玩，道德宣情，微音虚远，感物悟灵。」皆小篆书。后不应武陵王召对，使破之，无不惋惜。
　　
　　戴仲若，逵子也。有琴曰跃鲂。兄勃有琴曰应谷，作垂露书。
　　
　　王敬伯琴曰感灵。旧说敬伯一日泊江渚中，是夜月明露下，敬伯凄然心动，援琴微弄，因感刘惠明亡女之灵，相就如平生。敬伯复抚弦歌曰：「低露下深幕，垂月照孤琴。空弦咽宵泪，谁怜此夜心。」女和之曰：「歌宛转，琴复哀，愿为烟与雾，氛氲共此怀。」故成此名。
　　
　　王韶之琴曰西省晨风。韶之，字休泰，伟子也。
　　
　　宣城王鸾有古琴，传是始元中物，背银嵌「谷风」二字，细古篆文。王极爱重之。一日命谢脁为诗咏之，诗成，王大击节称赏，遂用为骠骑。脁字玄晖。其诗曰：「洞庭风雨干，龙门生死枝。雕刻纷布濩，冲响郁清危。春风摇蕙草，秋月满方池。是时别鹤呌，侵淫客泪垂。」
　　
　　花静妇沈满愿，有寳琴，蛇腹断纹，铭曰深松候月，凤鸟大篆书。女红小间，未尝离手。尝有诗云：「逶迤起尘唱，宛转绕梁声。调弦可以进，蛾眉画不成。」
　　
　　吴迈远琴铭曰迈远。
　　
　　何仲弘〖偃〗为吏部尚书，有琴曰霜空雁响。
　　
　　虞龢琴刻曰：历山夜雨，虎爪林梅花。断纹。
　　
　　虞炎，会稽人，少时至秦望山，见猎人得一鹿，向炎悲鸣，炎买而放之。后过山下，遇一人赠以古琴，忽不见，背有芝英书，不可辨。后示沈约，约览久之，曰：「土离尘曾获贝遇文惠至骠骑」十二字也。是时已为文惠太子所重，官至骠骑将军矣。沈叹异久之。盖土离尘，鹿也。曾获贝，赠也。始悟其为放鹿，报也。
　　
　　梁武帝赐张士简〖率〗玉琴一张，琴首金嵌「灌木春莺」四字，遒劲有法。
　　
　　柳文畅〖恽〗琴号曰春风。
　　
　　徐修仁〖勉〗琴铭曰贫士。旧传即五柳先生无弦琴。
　　
　　薛德音生时有人送琴，铭曰德音。下又有五字，曰「天水赵取利」，故小字天水，名德音。　

