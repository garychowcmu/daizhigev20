
　　
　　
　　权舆章第一
　　夫权舆者，啸之始也。夫人精神内定，心目外息，我且不竞，物无害者，身常足，心常乐，常定然后可以议权舆之门。天气正，地气和，风云朗畅，日月调顺，然后丧其神，亡其身，玉液傍润，灵泉外洒，调畅其出入息，端正其唇齿之位，安其颊辅，和其舌端，考击于寂寞之缶而后发，折撮五太之精华，高下自恣，无始无卒者，权舆之音。近而论之，犹众音之发调，令听者审其一音也。耳有所主，心有所系于情性，和于心神，当然后入之。
　　【外激】以舌约其上齿之里，大开两胥，而激其气令其出，谓之外激也。
　　【内激】用舌以前法，闭两唇于一角，小启如麦芒，通其气，令声在内，谓之内激也。
　　【含】用舌如上法，两唇但起，如言殊字，而激其气，令声含而不散矣。
　　【藏】用舌如上法，正其颊辅，端其唇吻，无所动用而有潜发于内也。
　　【散】以舌约其上齿之内，宽如两椒，大开两唇，而激其气，必散于为散也。
　　【越】用舌如上法，每一声以舌约其上腭，令断气，绝用口，如言失字，谓之越也。
　　【大沈】用舌如外激法，用气令自高而低，大张其喉，令口中含之，大物含气煌煌而雄者，谓之大沈也。
　　【小沈】用舌如上法，小遏其气，令扬大小沈，属阴，命鬼吟龙多用之。
　　【疋】用舌如上法，如言疋字，高低随其宜。
　　【叱】用舌如上法，如言叱字，高低随其宜。
　　【五太】五太者，五色也。宫商征羽角所为之五大，八九五少为应，故为之大，以配仁义礼智信。此有看之本谓声者，皆不逃五太。但以宫商发应，君使次序理，则声理乱，则声乱。
　　【五少】五少者五太之应，五太自有阴阳，然太权而言，五太为阳，五少为阴。用声之至详，而后发凡十二法象，一岁十二月，内激为黄钟，外激为应钟，太沉为太簇，小沈为夹钟，五太为姑洗，五少为仲吕，散为蕤宾，越为林钟，疋为夷则，叱为南吕，含为无射，藏为大吕。律吕相生而成。又此则十法二之首也。
　　流云章第二
　　流云，古之善啸者听韩娥之声而写之也。湿润流转，妙中宫声。沉浮起伏，若龙游戏春泉，直上万仞，声遏流云，故曰流云。此当林塘春照，晚日和风，特宜为之。始于内激，次散自含越小沈，成于疋叱且五少，则流云之旨备矣。其音有定，所之若龙若虎若蝉若鬼，一发之后更无难挠，亦由易之有可适，亦谓云：凡十二啸之变态极矣。夫琴象南风，笙象凤啸，笛象龙吟，凡音之发，皆有象。故虎啸龙吟之类，亦音声之流，今所序故于后。
　　深溪虎章第三
　　深溪虎者，古之善啸者听溪中处声而写之也。雄之余，怒之末，中商之初，壮逸宽恣，略不屈挠。若当夏郁蒸华果四合，特宜为之。始于内激，既藏又含，外激而沈，终于五少而五太，则深溪虎之音备矣。
　　高柳蝉章第四
　　高柳蝉者，古之善啸者听而写之也。飘扬高举，缭绕萦彻，咽中角之初，清楚轻切，既断又续。华林修竹之下特宜为之。始于大沈，次以五少，激散越系而令清，终以小沈，则高柳蝉之音备矣。
　　空林夜鬼章第五
　　空林夜鬼者，古之善啸者夜过空林而写之也。点柳蟋蟀铁窃璚绝，轻不举，纤不灭，中征之余，浓雪昼暄，凄风飞雪之时，特宜为之。奏之当以道法，先呼群鬼聚于空林之中，递为应命，心当危危然，若有所遇。始于内激，次以五少三，去宫商耳，以越连之，则空林夜鬼之旨备矣。
　　巫峡猿章第六
　　巫峡猿者，古之善啸者闻而写之也。幽隐清远，若在数里之外，若自外而至，自高而下，杂以风泉群木之响，迥然出于众声之表羽之初。日映空山，风生众壑，特宜为之。初以内激，灱灱五连之，前二缓而清，后三急而高，错总偏此，则巫峡猿之旨备矣。
　　下鸿鹄章第七
　　下鸿鹄者，出于师旷清角之旨。古之善啸者听而写之也。其声宽绰浩渺，不绝以节。洪洞不绝，既上未上，宽大内外闻而乐之，轻浮遒急闻而恶之。尝奏则求此一一听之，受恶分明，鸿鹄下矣。且善啸无其声，至远不越数百尺，鸿鹄翔于冥冥之间，曷由闻而下也？盖激气出于辱齿之间，妙声转于风景之际，则风景和，风景和则元气下降翔云之间，游元气之上，有不随而下哉。若高秋和风景丽，特宜为之。先以外激翔风数十发声，次以疋叱，然后纯以五太终，以散越成之。三奏而清风臻，五奏而流云卷，九奏而鸿鹄降，则下鸿鹄之音备矣。
　　古木鸢章第八
　　古木鸢，古之善啸者闻而写之也。飞射哀咽，洪洞缭远，若有所不足，郁郁振荡，适断又续，寒郊原野，阴风若雾，特宜为之。始于内激长引之，次疋叱，又散，则古木鸢之旨备矣。
　　龙吟章第九
　　龙吟者，龙吟水中，古之善啸者闻而写之也。深沉郁没，重厚湿润，高不扬不杀，声中宫商，傍映嵓峦，俯对潭洞，特宜为之。先以内激，次含又藏，具大终以沈，则龙吟之旨备矣。
　　动地章第十
　　动地者，出于公孙。其音师旷，清征也。其声广博宏壮，始末不屈，隐隐习习，震霆所不能加。郁结掩遏，若将大激大发。又以道法先存，以身入于太上之下，鼓怒作气，呵叱而令山岳俱举，将手出于外。夫坤仪至厚，地道至静，而以一啸动之，不亦异乎？然有所动之何者？夫人心志而发乎气，气激于外而成于声，声含太宫太商，自然与四气相合，则吕动律应，阳行阴伏，必阳藏而动阴，阴藏而动阳。当藏而动之，则振发不定，地居阴阳之上，焉有所负者动而所据能息哉？然则声作而见动地之道，知音乐之有感，不必与震动然后谓动地之声。地气闭涸，烟凝阴冱，特宜为之。先以内激，次以大沈藏含，悉作动以五太成之，则动地之音备矣。
　　苏门章第十一
　　苏门者，仙君隐苏门所作也。圣人述而不作，盖仙君述广成务光以陶性灵，以演大道，非有以成声音作程品也。昔人有游苏门，时闻鸾凤之声，其音美畅殊异，假为之鸾凤。鸾凤有音，而不得闻之苏门者，焉得而知鸶凤之响？后寻其声，乃仙君之长啸矣。仙君之啸，非止于养道怡神，监于俗则致雍，熙于时则致太平，于身则道不死，于事则摄百灵，御五云于万物，则各得其所感应之效，莫近于音，而仙君得之。至于飞走禽兽，啸之末者，晋阮嗣宗善啸，闻仙君以为已若往诣焉，方被发握坐，藉再拜而请之，顺风而请者三，承风而请者再，仙君神色自若，竟无所对。籍因长啸数十声而去。仙君料籍固未远，因动清角而啸至四五发声，籍但觉林峦草木皆有异声，须臾飘风暴雨忽至，已而鸾凤孔雀缤纷，而至不可胜数。籍既惧又喜而归，因传写之。十得其二，为之苏门。今之所传者是也。深山大泽极高极远，宜为之，先发五太五少沈激，内外一十二法备举，方少得苏门之音矣。
　　刘公命鬼章第十二
　　刘公命鬼，仙人刘根之所为也。昔刘根道成，雅好长啸，为太守所屈，因啸召太守七世之祖立至。其声清净径急，中人已下恶闻之。虽志人好古啸者多不隶习，以故其声多阙。后之人莫能补者，谓之元刚格。先以五少之三去宫商，次用内激大小沈，终以疋叱则，刘公命鬼之声备矣。
　　阮氏逸韵章第十三
　　阮氏逸韵者，正阮籍所作也。音韵放逸，故曰逸韵。用法多比权舆与流云之鳞轣十二间，无约束，多散越，大雅君子与常才龌龊者，皆宜听之。天气清肃，氛垢之外，乃可杂埙篪俗态之乐郑卫人耳。善啸者多能为之。林泉逸人，每为呼风，亦偶作一韵法，寄在众之中，兴矩则短之，兴尽则止，则阮逸韵之旨备矣
　　正章第十四
　　正者，正也。深远极大，非常声所拟。近代孙公得之，人未之听。致平和而却老不死者，此声也。今有义，亡其声。
　　毕章第十五
　　毕者，五声之极大，道毕矣。尧舜之后，有其义，亡其声。
　　
