琴堂谕俗编 宋 应俊辑补

　　
　　钦定四库全书
　　
　　子部十
　　
　　琴堂谕俗编二卷
　　
　　杂家类三
　　
　　杂说之属
　　
　　提要
　　
　　臣等谨案宋史艺文志载郑玉道谕俗编一卷彭仲刚谕俗续一卷虽相因而作实各自为书此本为宜丰令应俊辑二家之书为一编而又为之补论其末择交游一篇又元人左祥所增入以拾原书之遗者其书大抵采摭经史故事闗于伦常日用者旁证曲喻以示劝戒故曰谕俗文义渉于鄙俚然本为乡里而作以文章工拙论之失其本意矣宋志列之子部杂家而史部刑法类中又出郑玉道谕俗编一条不但前后重复且非狱牍之词亦非禁令之事列于刑法殊踳驳不伦今仍列之杂家庶不失其实焉
　　
　　乾隆四十六年九月恭校上
　　
　　总纂官 臣纪昀 臣陆锡熊 臣孙士毅
　　
　　总校官 臣陆费墀
　　
　　●琴堂谕俗编原序
　　
　　昔郑彭二令君知乡邑时作也大意在于先教化后刑罚使风俗知劝人皆为士君子之归然世之作邑者徃徃困于文书之期会窘于财赋之煎熬齐民之道惟知有刑罚而已奚暇以教化为先务哉如二令君之待斯民亦可谓仁也已余学制宜丰每念无以及人而人之相欺相陵相斗相夺相戕贼相诋讦以唆教作生涯以胁持立门户风俗之弊视郑君所谓违理逆德之事彭君所谓乖争之端情态万状者殆有甚焉因叹曰天生烝民有物有则民之秉彛好是懿德斯民之生未甞无良心也其所以陷溺其良心不好德而好讼者葢亦刀笔之习相帅成风而不自觉耳余公退之暇遂取旧编附益之以前言徃行以广二令君未尽之意凡以讼来者随其事示之间有感悟然犹虑不能家至戸晓乃捐俸刻梓以传使尔民之于家庭于族里于亲戚朋友逓相训告率而行之勿狃故习勿犯非法但可以迁善而逺罪即可以昌门户而益子孙所为不昧天亦不违此可谓自爱其身者矣尔民幸听毋忽诸辛酉秋瑞芝亭长天台应俊书
　　
　　余曩栖翰林歴见累朝元老唯斋刘公雪楼程公草庐吴公每以忠厚之言告曰子他日为政当以道德齐礼移风易俗为先不可习苛刻为俗吏态仆拳拳服膺未几出宰广州香山甞以是为心愧莫有以副其望偶得谕俗编一书阅之皆齐民之道复有感于予衷欲刋行而未果继而改官潮幕初闻是郡乃昌黎过化之地天水所居之乡号称邹鲁喜甚至则民俗不然大以为忧甞语诸在泮之士有复于余曰民情莫不好善恶恶在治而教之者何如耳吾潮僻处海滨韩赵去逺治人者但知有刑治于人者不知有教公欲拯弊扶倾必先有以教之者郡学旧有三令谕俗编其义本于经书其言明白简易感人易入真化民成俗之要者岁久无存今是本得诸照磨东湖刘君英发刘君得之瑞州新昌若重锓梓以劝邦人诚大恵也余喜从其请长官僚友询谋佥同爰究编目郑令作之于前彭令修之于后应令又从而増益之以广未尽之意凡十四篇始于五服图终于积阴德中言孝友忠信务本节用之类不一而足嗟乎使人人能读而知之又能行之则皆有士君子之行何患乎风俗之不厚哉若广其传则可为天下劝岂独为是邦劝但惜其阙交朋友一条昔朱子编小学书甞以实善行篇偶脱朋友一节为恨盖朋友者人之大伦以之责善也其可阙乎愚故不揆固陋窃取朱子之意以足之庶几有补于民彛之万一云天厯二年岁次己巳孟夏月承直郎潮州路总管府经歴左祥谨叙
　　
　　●钦定四库全书
　　
　　琴堂谕俗编卷上
　　
　　（宋）应俊 辑补
　　
　　○孝父母
　　
　　父兮生我母兮鞠我拊我畜我长我育我顾我复我出入腹我欲报之德昊天罔极故孝子之事亲也居则致其敬养则致其乐病则致其忧丧则致其哀祭则致其严所以为厚德之报也昔者周文王为子事父王季每日鸡初鸣衣服至寝门外问左右曰今日安否何如左右曰安文王乃喜及日中又至亦如之及莫又至亦如之其有不安节则左右以告文王文王色忧行不能正履王季复膳然后亦复初凡食上必自视寒暖食下问所膳然后退其后武王（文王子也）亦如此事文王不敢有加焉然则不孝其亲而欲子孙事我以孝岂可得也（昔原榖祖父年老父母厌恶之意欲弃之谷年十五涕泣苦諌父母不从乃作舆舁弃山中谷乃随收舆归父谓之曰尔焉用此凶具曰谷恐后父老不能更作得是以收之耳父感悟愧惧乃载祖归侍养克已自责更成纯孝榖为纯孙出孝子传见太平御览楚谚曰伯劳食母代代相承）前汉石奋为上大夫老归于家其子石建为郎中令已老白首每五日一归省亲入诸子之舎问侍者取其亲中衣身自洗濯复与侍者不敢令其亲知之夫贵者之事亲犹如此况于贱者乎晋王祥性至孝继母朱氏不慈每使扫除牛下祥愈恭谨父母有疾衣不解带汤药必亲尝母常欲生鱼时天寒氷冻祥解衣将剖氷求之忽有双鲤跃出持之而归母又欲黄雀炙复有雀数十飞入幕中因取以供母其孝诚所感如此虽然此言其能养父母者也孝之道又不止于能养而已故孟子曰惰其四肢不顾父母之养一不孝也博奕好饮酒不顾父母之养二不孝也好货财私妻子不顾父母之养三不孝也从耳目之欲以为父母戮四不孝也好勇斗狠以危父母五不孝也曽子亦曰居处不庄非孝也事君不忠非孝也莅官不敬非孝也朋友不信非孝也战阵无勇非孝也五者不遂灾及其亲敢不敬乎孝经曰居上而骄则亡为下而乱则刑在丑而争则兵三者不除虽日用三牲之养犹为不孝也如此则所谓孝者又贵乎修身谨行不辱其先非独养口腹而已今尔百姓父母在则私分异财离居各食从妻子之言忘天性之爱且礼曰父母在不有私财又曰子甚宜其妻父母不恱则出之子不宜其妻父母曰是善事我子行夫妇之礼没身不衰然则私货财顺妻子岂为孝乎（郑至道原编）
　　
　　郑君此篇谕俗之第一事也先之以诗礼所以劝其为孝也继之以典刑所以戒其不孝也夫五刑之属三千罪莫大于不孝然世固有不孝之人而未甞受不孝之刑者何也渝川欧阳氏甞论之曰父母之心夲于慈爱子孙悖慢不欲闻官谓其富贵者恐贻羞门户贫贱者亦望其返哺一切含容隐忍故不孝者获免于刑然父母吞声饮恨之际不觉怨气有感是以世之不孝者或毙于雷或死于疫后嗣衰微此皆受天刑也呜呼王法可幸免天诛不可逃为人子者可不孝乎昔宋武帝春秋已髙每拂旦朝继母萧太后未甞失时刻汉太尉胡广年八十继母在堂朝夕必省瞻旁无几杖言不称老近世陜州夏县苏庆文事继母以孝闻常语其妇曰汝事吾母小不谨必逐汝继母少寡而无子由是安其室终身彼为帝王尚如此况士民乎彼事继母尚如此况生母乎虽然父母慈爱而子孝此常事也唯父母不慈爱而子孝乃可称耳舜之所以独称为大孝者以父顽母嚚而克谐以孝也盖天下无不是底父母父有不慈而子不可以不孝彼不孝其亲者常始于见其有不是处耳汉薛包好学笃行父娶后妻而憎包分出之包日夜号泣不能去至被殴杖不得已庐于舎外旦入洒扫父怒又逐之乃庐于里门晨昏不废积岁余父母惭而还之为人子者不幸而事难事之亲则于舜与薛包之事可不勉而师之乎（应俊续编）
　　
　　○友兄弟
　　
　　兄弟者同受形于父母一气所生骨肉之至亲者也（老泉族谱引兄弟其初一人之身也）诗曰凡今之人莫如兄弟死丧之威兄弟孔懐言死丧则相恤也（晋咸寜中大疫庾衮二兄俱亡次兄毘复危殆疠气方炽父母诸弟皆出次于外衮独留不去诸父兄强之乃曰衮性不畏病遂亲自扶持昼夜不眠其间复抚柩哀临不辍如此十有余旬疫气既歇家人乃反毘病得差衮亦无恙）又曰脊令在原兄弟急难兄弟阋于墙外御其侮言患难则相救也（后汉姜肱兄弟遇盗更相争死遂两释焉既至郡中终不言盗盗闻而感悔后乃就精庐求见征君谢罪　赵孝弟礼为贼所得将食之孝自縳诣贼曰礼痩不如孝肥贼晓其意俱舎之　晋索靖子琳字巨秀举秀才除郎中甞报兄之仇手杀三十七人时人莫不壮之）卫宣公有子二人曰伋曰寿伋被谤宣公遣徃齐使盗待于路欲杀之寿知以告伋使勿去伋曰弃父之命不可寿遂先行为盗所杀伋后至曰寿何罪请杀我盗又杀之故诗人作二子乗舟之诗思之也（毛氏曰伋宣公之世子宣公为伋娶齐女而美公夺之生寿及朔朔与母愬伋于公公令伋之齐使贼先待于隘而杀之寿知之以告伋使去之伋曰君命也不可以逃寿窃其节先徃贼杀之伋至曰君命杀我寿有何罪贼又杀之　真文忠公曰利莫大于得国观夷齐之相逊则区区土田金币何足校害莫大于杀身观伋寿之更相为死则利害得丧之微尤不足言矣　张宣公曰叔齐之让伯夷以为伯夷之长当立无兄弟之义而何以为国乎伯夷之不受国以为叔齐之立父命也无父子之义而何以为国乎二子者宁失国而存此矣伯夷叔齐孤竹君之子）晋王祥王览异母兄弟也母朱氏待祥不慈祥被楚挞览年数岁輙涕泣抱持之朱氏屡以非理使祥览輙与俱又虐使祥妻览妻亦徃共之朱氏患之乃止又甞使人以毒酒杀祥览知之与祥争酒饮朱氏遂夺之自后朱氏与祥馔览必先甞夫异母兄弟犹如此况同母乎南唐江州陈氏七代同居族人数百口每食铺广席以次就坐有畜犬百余共食一槽一犬不至余犬为之不食禽兽犹如此况兄弟乎今尔百姓不明礼义悖逆天性生虽同胞情犹秦越居虽同室迹如路人岂知兄弟之义哉后汉薛包好学笃行弟子求分财异居包不能止扵是中分其财奴婢引其老者曰与我共事久若不能使也田庐取其荒顿者曰吾少时所理意所恋也器物取朽败者曰我素所服食身口所安也弟子数破其产輙复赈给呜呼兄弟叔侄之不和皆因于争财之不平使能少慕薛包之风岂复有争也哉（郑至道原编）
　　
　　郑君此篇谕俗之第二事也先之以死丧孔懐欲其兄弟之相恤也继之以急难御侮欲其兄弟之相救也然观常棣之末章曰妻子好合如鼓瑟琴兄弟既翕和乐且湛夫常棣燕兄弟之诗也其言乃先妻子而后兄弟何也葢兄弟之不和每起于妻子之离间故颜之推论兄弟曰方其幼也父母左提右挈前襟后裾食则同案衣则传服学则连业游则共方虽有悖乱之人不能不相爱也及其壮也各妻其妻各子其子虽有笃厚之人不能不少衰也栁氏家训亦曰人家兄弟无不义者尽因娶妇入门异姓相聚争长竞短渐渍日闻偏爱私藏以至背戾分门割户患若贼雠皆汝妇人所作男子刚肠者几人能不为妇言所惑者鲜矣近世三衢袁氏世范亦曰人家不和多因妇女以言激怒其夫及同辈葢妇女所见不广不逺不公不平又有所谓妇姑妯娌皆假合强为之称呼非自然天性故轻于割恩易于修怨非丈夫有逺识则为其役而不自觉一家之中乖变生矣于是有亲兄弟子侄隔屋连墙至死不相徃来者有无子而不肯以犹子为后者有多子而不以与兄弟者有不恤兄弟之贫养亲必欲如一宁弃亲而不顾者有不恤兄弟之贫塟亲必欲均费宁留丧而不葬者甞见有逺识之人知妇女之不可諌诲而外与兄弟相爱常不失欢私救其所急私赒其所乏不使妇女知之亦可谓善处妻子兄弟之间者隋牛宏为吏部尚书弟弼甞醉射杀宏驾车牛宏还宅其妻迎谓曰叔射杀牛宏闻无所怪问直答曰作脯坐定其妻又曰叔射杀牛大是异事宏曰已知颜色自若读书不辍唐平章事韩滉有幼子夫人栁氏所生也弟湟戱于掌上误坠而死滉禁约夫人勿悲啼恐伤小郎意为兄如此岂妻妾他人所能间也然亦有妇人之贤而召兄弟之和者昔汝敦与兄同居有祖财物兄嫂必欲得之形于辞色敦妻劝敦尽逊田宅奴婢与兄自出别居但分荒园数亩后耕园得金一器敦以示妻妻曰本言逊兄此亦祖物愿归还敦于是与妻赍金器共徃还兄嫂初不知来意以为假货有不悦之色及见金器踊跃欲留之兄恻然感悟即逐其妻遂与弟合居焉世有因妻子而失兄弟之义者亦可以为鉴矣（应俊续编）
　　
　　○教子孙
　　
　　人有子孙不问富贫贵贱皆不可以不教也（临江傅侍郎之甥孙吴氏大理寺丞之孙女也能崇义方用诗礼导其子甞谓其夫邹国俊曰家虽贫不可不择师得师不可不加敬南斋先生傅聘君为志其言而系以铭曰儒家学脉择师为先得师知敬子学必贤师得其人世世勿怠此脉相传如亲常在萧秘丞兄弟书此铭谓可为世俗延师教子之法）所谓教者非徒诵读之谓也大要使之识道理顾亷耻不作非法不犯非礼以尽人道而已古之人子未生固有胎教况已生乎（刘向列女传古者妇人姙子寝不侧坐不邉立不跸不食邪味割不正不食席不正不坐目不视邪色耳不听淫声夜则令瞽诵诗道正事如此则生子形容端正才德必过人矣故姙子之时必谨所感感于善则善感于恶则恶人生而肖万物者皆其母感于物故形音肖之范蜀公东斋记宋君垂言嘉陵江上见二鹘掷卵相上下以接之江上人云教卵习飞也其胎教之义乎俊谓鹘禽也尚知教子可以人而不如鸟乎司马公家范曰子始生求乳母必择良家妇人稍温谨者乳母不良非惟败乱家法兼令所饲之子性行亦类之）未有知固举以礼况已有知乎（韩诗外传孟子幼时问东家杀猪何为母曰欲啖汝既而悔曰吾闻古有胎教今适有知而欺之是教之不信也乃买邻猪肉食之说苑父母正则子孙孝慈孔子家児不识怒曽子家児不识骂为人父者当知此义）故颜之推论教子之道有曰当及婴孩识人颜色知人喜怒便加教诲使为则为使止则止比及数岁可省笞罚父母威严而有慈则子女畏谨而生孝矣吾见世间无教而有爱每不能然饮食云为恣其所欲宜诫翻奨应诃反笑至有识知谓法当然骄慢已习方乃制之捶挞至死而无威忿怒日隆而増怨逮于成长终为败德孔子云少成若天性习惯如自然俗谚曰教妇初来教儿婴孩诚哉斯语（司马温公家范曰人之爱子者多曰儿幼未有知耳俟其长而教之是犹养恶木之萌芽曰俟其合抱而伐之其用力顾不多哉又如开笼纵鸟而捕之解缰放马而逐之曷若勿纵勿觧之为易亦此意也）然教之之法又当谨其所习昔黄筌黄居寀居实蜀之名画手也尤善为翎毛其家多养鹰鹘观其神俊以模写之故得其眞其后子孙有弃其画业而事田猎飞放者既多养鹰鹘则买鼠或捕鼠以饲之又其后世有捕鼠为业者愈趋而愈下皆置习使然也范蜀公甞记其事且曰人家置博奕之具者子孙无不为博奕藏书者子孙无不读书置习岂可以不谨哉（李子木书阁吟满堂贮金玉子孙务吞侵满堂载管弦子孙学荒淫伟哉夫子谋有阁临竹林阁中盛羣书古人可披寻子孙登是阁不解失光阴子孙精是书坐可攀朝簮德义日以髙见闻由之深君不见邉先生便其腹王先生醉其心清风飒飒传于今又不见汉相韦贤家一经教子轻黄金语意相似因附于此）画家固不足责也近年吾郡林家巷有官至浙漕者公退之暇每呼其子相对樗蒲以消日及其死也其子竟以樗蒲败家穷困无聊所为有不可言者昔丁文简公度之祖顗尽其家赀以置书至八千卷且曰吾聚书多矣必有好学者为吾子孙至公果为叅政由是观之范公之言岂欺我哉虽然子孙之贤不肖亦系乎乃祖乃父所积何如耳岂人力所能强教也唐卢坦为河南尉时杜黄裳为尹召坦曰某家子与恶人游破产盍察之坦曰凡居官亷虽大臣无厚蓄其能积财者必剥下以致之如子孙善守是天富不道之家不若恣其不道以归于人此又自本自根之论也为人祖父者宜思之（附诚斋杨文节公劝人教子弟说甞观富贵之家子弟多不通世务及多不肖者毋徒归咎于子弟乃父兄不教之过也富者曰吾有金谷以遗之贵者曰吾有爵禄以遗之为父兄者皆以此为得策而不使向学为子弟者以父兄为可恃而不肯向学是故蠢尔无所识懵然无所知着衣吃饭不知稼穑艰难礼义亷耻一旦失其父兄无所倚赖败壊其家狼狈其身者十常八九矣予谓家无贫富人无智愚子孙皆不可不教非欲其便取功名登科第以光门户且使粗知礼义亷耻稍通晓世务庶免为小人不肖之归亦好事耳人能由是以处子孙则虽不遗以金谷爵禄彼必能自致之如其不教遗以金谷爵禄彼亦不能守之不然古人何以谓遗子黄金满籯不如一经信哉斯言也司马温公家范曰为人祖父者莫不思利其后世然果能利之者鲜矣何以言之今之为后世谋者不过广营生计以遗之田畴连阡陌邸肆跨坊曲粟米盈囷仓金帛充箧笥慊慊然求之犹未足施施然自以为子子孙孙累世用之莫能尽也然不知以义方训其子以礼法齐其家自于数十年中勤身苦体以聚之而子孙于岁时之间奢靡游荡以散之反笑其祖考之愚不知自娱又怨其吝啬无恩于我而厉虐之也始则欺绐攘窃以充其欲不足则立约举债扵人俟其死而偿之观其意惟患其祖考之寿也甚者至于有疾不疗阴行酖毒亦有之矣然则向之所以利后世者适足以长子孙之恶而为身祸也顷尝有士大夫其先亦国朝名臣也家甚富而尤吝啬斗升之粟尺寸之帛必身自出纳镇而封之昼则佩钥于身夜则置钥于枕下病甚困絶不知人子孙窃其钥开藏室发箧笥取其资财其人复蘓即扪枕下求钥不得愤怒遂卒其子孙不哭相与争匿其财遂致鬬讼其处女亦蒙首执牒自诉于府廷以争嫁资而乡党笑之盖由子孙自幼及长惟知有利不知有义故也夫生生之资固人所不能无然勿求多余多余希不为累矣使其子孙果贤邪岂疏粝布褐不能自营至死于道路乎若其不贤邪虽积金满堂又奚益哉故多藏以遗子孙吾见其愚之甚也然则圣贤皆不顾子孙之匮乏耶曰何为其然也昔者圣人遗子孙以德以礼贤人遗子孙以亷以俭云云其为利岂不大哉　应俊续编）
　　
　　○睦宗族
　　
　　亲者身之所自出祖者又亲之所自出则爱吾身与吾亲者不可不以不尊祖推尊祖之心而下之则宗族者皆祖之遗体可不敬乎敬宗族者尊祖之义也古者圣人等人情之轻重立为五服以别亲踈以定上下上以治祖祢下以治子孙旁以治兄弟岁时之间合族以食序以昭穆别以礼义使之生则有恩以相欢死则有服以相哀然后宗族之义重今尔百姓多逆人理不知族属茍有忿怨不能自胜则执持棒杖恣相殴击岂择尊长也力足以胜之斯殴之矣我富而族贫则耕田佃地抬轿负担之役皆其族人岂择尊长也财足以养之斯役之矣此皆风俗薄恶人伦之深害也（郑至道原编）
　　
　　郑君尊祖敬宗之说深得范文正公之遗意然古人所谓睦族者岂止吾一宗而已也甞以族服考之父族四母族三妻族二皆吾之所当亲睦者也昔晏平仲弊车羸马桓子以为隐君之赐晏子曰自臣之贵父之族无不乗车者母之族无不足于衣食者妻之族无冻馁者齐国之士待臣而举火者三百余人如此而为隐君之赐乎彰君之赐乎吾爱晏子之仁有等级而言有次第也先父族次母族次妻族而后及其疎逺之贤是所谓以其所爱及其所不爱者也若晏子者可谓能尽睦族之道矣今之人固未可尽以晏子之事责之能不伤九族之义者亦寡矣每阅讼牒见有讼其父族者焉有讼其母族者焉又有讼其妻族者焉是何风俗之不古也呜呼讼父之族者犹讼其父也独不念其父乎讼母之族者犹讼其母也独不念其母乎讼妻之族者犹讼其妻也又独不念其妻乎观其待父母妻之族尚如此则其待国人者不言可知也甚非令之所乐闻也执笔教讼者纵不能传问孝之章又岂无诗书之族典刑之老崇礼义以薫化之明理法以晓谕之使天理复还人情不失伯叔兄弟依旧成伯叔兄弟甥舅亲戚依旧成甥舅亲戚（尔雅母之晜弟为舅妻之父为外舅姑之子为甥舅之子为甥妻之晜弟为甥姊妹之夫为甥孟子馆甥注壻亦谓之甥也）如此则人伦归厚风俗还淳亦令之所深望也（应俊续编）
　　
　　○恤邻里
　　
　　古者五家为比使之相保五比为闾使之相受四闾为族使之相■〈贝周〉五族为党使之相救五党为州使之相赒五州相乡使之相宾如此则百姓之情欢欣交通而和睦之道着矣孟子曰乡田同井出入相友守望相助疾病相扶持则百姓亲睦盖为此也礼记言居乡之礼年长以倍则父事之十年以长则兄事之五年以长则肩随之见父之执不使之进不敢进不使之退不敢退不问不敢对其于道路则父之齿随行兄之齿鴈行所任轻则并之所任重则分之以至班白者不负戴于道路则古人所以待乡党之老者又如此也乡饮酒之礼于岁十二月率乡党之民会聚饮酒以正齿位长者坐少者立老者食以厚少者食以薄所以示民以孝悌之道也其有祸患则邻里之人同其忧故曰邻有丧舂不相（相谓以声相助）里有殡不巷歌行吊之日不饮酒食肉焉汉万石君居乡里其子庆为内史醉归入外门不下车万石君闻之怒而不食庆惶恐请罪万石君责之曰内史入闾里中长者皆走避内史坐车中自如岂当如此自后庆及诸子入里门常趋至家王吉居长安东家有大枣木垂吉庭中其妇取以啖吉吉后知之乃去其妇东家闻之欲伐其枣邻里共止之因请吉令还妇里中为之语曰东家有树王阳妇去东家枣全去妇复还又曹节素仁厚邻人有失豕者与节豕相似诣门认之节不与争后所失豕自还邻人大惭送所认豕并谢节笑而受夫古人所以睦邻里者如此今尔百姓以富役贫以强凌弱以少犯长岂知古人所以交邻里之意哉（郑至道原编）
　　
　　晏子曰君子居必择邻可以避患左氏曰弃信背邻患孰恤之故梁人宋季有百万买宅千万买邻之语诚以急难相恤逺亲不如近邻之密也余甞闻眉山苏仲先（序）为人疏逹轻利好施救人之急孜孜若不及及岁凶卖田以赈其邻里乡党至冬间丰熟人将偿之公辞不受由是破散其祖业廹于饥寒然公未甞以为悔而好施愈甚遇人无疎密一与之倾心焉或欺而侮之公亦不变色人莫测其用心后生子曰洵（老泉先生）孙曰轼（东坡先生）曰辙（颕濵先生）皆显名天下人以为善恤乡邻之报又闻唐贞元中海盐县有戴文者家富而性贪每乡人举债必收利数倍有邻人与之交易利中起利刻剥至多邻人深恨数年文病死邻人家牛生一黒犊胁下白毛成字曰戴文文子耻之乃求谢以物熨去其字邻人从之既而文子以牛身无验乃讼邻人妄称牛犊有字追至官则白毛复出字愈分明但呼戴文牛则应声而至人以为不恤乡邻之报今之居邻里者岂徒不能为蘓公且有甚于戴文者或因侵越以起争或以兼并而速讼由是不相徃来视如仇敌岂知昔人所以待邻里之道哉试以徃事观之陈嚣与民纪伯为邻伯夜窃嚣藩地自益嚣见之伺伯去后密拔其藩一丈以地益伯伯觉之惭惶既还所侵又却一丈太守周府君髙嚣徳义刻石旌表其闾号曰义里又如赵清献公家三衢所居甚隘弟侄有欲悦公意者厚以直易邻翁之居以广公第公闻不乐曰吾与此翁三世为邻矣忍弃之乎命亟还翁居而不追其直此皆人情之所难者而二公能之此其所以为贤也且古人所以恤邻里者为其贫富可以相资缓急可以相助茍平时有怨无恩则临难皆吾仇敌如景定初大军临城小人幸乱时天寳乡富人周氏为邻里所刼若钱若谷若金银若衣物匹帛悉为盗有至于窖藏之物亦无遗留虽犯者不免于刑而周之家计亦荡然一空矣后甞判决此事就推其原为诸大税家告其畧曰富者乃贫者所恃以相资者也除伏腊供输之外凡可以济亲族济闾里济贫乏者随吾力而行之既平时有恩意以及人一旦设有缓急人方亲附之不暇谁肯以横逆加诸我也若多蓄之是贪又一毫之不拔是乃怨之招也是乃盗之资也非惟家不可保抑恐烖及其身为富不仁者又不可以不察是说也初判之时虽甞备榜市心以谕众尚虑逺乡有未见者因附録于此以为富家不恤乡邻者之戒（应俊续编）
　　
　　○重婚姻
　　
　　男女有别然后夫妇有义夫妇有义然后父子有亲婚姻者礼之本所以合二姓之好上以事先祖下以继后世可不谨乎是以婚礼有纳采问名纳吉纳征请期五者之礼皆主人设几筵于家庙而受之所以敬谨重正婚礼也古者男女非有行媒不相知名非受币不交不亲故斋戒以告鬼神为酒食以召乡党僚友所以厚其别也夫幽则质之于鬼神明则证之以乡党然后行婚姻之礼则男女之不可以茍合也如此及婚礼既成男子亲迎亲受之于父母也母送之门戒之曰徃之女家必敬必戒无违夫子以顺为正者教以为妇之道也既而出于大门男先率女女从男夫妇之义由是始也盖妇人从人者也幼从父兄嫁从夫夫死从子男先而女后则从人之义也质明妇执枣栗腵修以见舅姑成妇礼也舅姑入室妇以特豚馈明妇顺也舅姑降自西阶妇降自阼阶以着代也古人于婚礼之义如此今尔百姓婚姻之际多不详审闺闱之间恩义甚薄男夫之家视娶妻如买鸡豚为妇人者视夫家如过传舎偶然而合忽尔而离淫奔诱畧之风久而愈炽诚可伤也（郑至道原编）
　　
　　婚礼者将合二姓之好上以事宗庙下以继后世则择妇宜重于择壻也余以大戴礼教之其畧曰娶妻嫁女必择孝悌世世有行义者则子孙慈爱孝悌不敢淫暴鳯凰生而有仁义之意虎豹生而有贪戾之心无养乳虎将害天下是则妇与壻之性行俱不可以不择也故司马温公甞为之说曰凡议婚姻当先察其壻与妇之性行及家法如何（真文忠公曰孔子五不娶之说即择妇之法也妇人深居闺阃美不外着贤否未易知也亦观其家如何耳逆家子不娶是其所娶必忠孝之家也乱家子不娶是其所娶必礼义之族也推是类而求之其不中者鲜矣惟丧父长子一节先儒以为疑若父虽丧而母贤则其教女必有法又非所拘也）勿茍慕其富贵壻茍贤矣今虽贫贱安知异时不富贵乎茍其不肖今虽富贵安知异时不贫贱乎妇者家之所由盛衰也茍慕一时之富贵而娶之彼挟其富贵鲜有不轻其夫而傲其舅姑养成骄妬之性异日为患庸有极乎借使因妇财以致富依妇势以取贵茍有丈夫之志气者能无愧乎孔子谓南容邦有道不废（行能有过人者故邦有道不废）邦无道免于刑戮（寡言而谨事故邦无道免于刑戮也）以其兄之子妻之此可以为择壻之法矣晋武帝以卫氏种贤而多子贾氏种妬而少子欲纳卫瓘女为太子妃（后惑人言卒娶贾充女果淫妬）此可以为择妇之法矣（胡安定遗训嫁女必求胜吾家者则女之事人也恭娶妇必不若吾家则妇之执礼也谨楚谚曰男婚低戸女嫁髙门）而今之世俗每不能然将娶妇惟问资装之厚薄而不问其女之贤否将嫁女惟问聘财之多少而不问其壻之何如及其成亲而悔之则事无及矣又有始者妇家责聘财之少而不还其亲终也壻家怒资装之薄而欲遣其妇婚姻之家结为仇敌甚至激闺门之变而破家荡产者有之文中子曰婚娶论财夷虏之道也君子不入其乡为其知利而不知义也（唐僖宗时裴坦为相性俭素其子娶杨收之女资给丰厚器用多犀玉坦见之盛怒命壊之曰殃我家矣收终以赂败而坦号太平裴相本朝范文正公子纯仁娶妇归或传妇以罗为帐幔者公闻之不悦曰罗绮岂帷幔之物耶吾家素清俭安得乱吾家法敢持至吾家当火于庭今之人固不可以二公之事责之能见利而思义者亦少矣）温公又曰世俗好于襁褓童幼之时轻许为婚亦有指腹为婚者及其既长或不肖无赖（吴许升少为博徒不治操行妻吕荣甞躬勤家业以奉姑数劝升学每有不善流涕进规荣父积忿疾升乃呼荣欲改嫁之荣叹曰命之所遭义无离二终不肯归升感激自厉乃寻师逺学遂以成名）或有恶疾（华阴吕君举进士聘里中女后既中第妇家言曰吾女故无疾既聘而后盲敢辞吕君曰既聘而后盲君不为欺又何辞遂娶之生五男子皆中进士第其一人丞相汲公是也）或家贫冻馁（齐人刘廷式夲田家邻舍翁有女约与为婚契阔数年廷式登第归乡而翁已死女因病双瞽家极困饿廷式使人申前好而女之家辞以疾仍以佣耕不敢姻上夫夫廷式曰与翁有约岂可以翁死女疾而背之乎卒与成婚）或丧服相仍（南史韦放字符直为徐州刺史与吴郡张率皆有侧室懐孕因指腹为婚姻其后产男女未及成长而率亡遗嗣孤弱放常赡恤之及为北徐州时有贵族请婚者放曰吾不失信于故友乃以息岐娶率女又以女适率子时称故能笃旧）或从宦逺方（鲍蘓事见后）遂至弃信负约速狱致讼者多矣是以先祖太尉甞曰吾之男女必俟既长然后议婚既通书不数月必成婚故终身无此悔乃子孙所当法也（婚姻家背盟者凶践盟者吉俊昨主奉化簿时见管下鲒埼镇有张汉英定亲后亦如吕公卒登髙第黄甲四名人以为不负亲盟之报又吾乡有定亲后纔入太学而即背盟者两人后皆不利识者鄙之但以乡曲之事验之便知凶吉）世之人又有同姓为婚者尤为不知礼也礼曰娶妻不娶同姓买妾不知其姓则卜之白虎通以为不娶同姓者重人伦防淫佚耻与禽兽同也外属小功以上亦不得娶为其尊卑混乱人伦失次也惟姑舅兄弟姊妹乃是一等可以为婚而州县官不能细读律令者尚断离之嫁娶不可不谨也（容斋随笔姑舅兄弟为婚在礼法不禁而世俗不晓按刑统户婚律议曰父母姑舅两姨姊妹于身无服乃是父母缌麻据身是尊故不合娶及姑又是父母大功尊若姨虽于父母无服亦是尊属母之姑堂姑并是母之小功以上尊已之堂姨及再从姨堂外甥女亦谓堂姊妹所生者女壻姊妹于身虽并无服据理不可为婚并为尊卑混乱人伦失序之故然则中表兄弟姊妹正是一等其于婚娶了无所妨予尝记政和八年知汉阳军王大夫申明此项勑局看详为如表叔娶侄女从甥女嫁从舅之类甚明白徽州法司编类续降有全文今州县官书判至有将姑舅兄弟成婚断离者皆失于不能细读律令也又朱文忠公云自仁宗皇帝以公主嫁李璋亦是姑舅成婚此又一证也）虽然婚姻之外犹有说焉古者自天子至于士庶人妻妾媵各有等降之数（礼天子妻妾十二诸侯九大夫三士二惟庶人无之谓之匹夫匹妇）后世惟力是视而已此文中子所以有妾媵无数教人以乱之叹也夫正家之本由于夫妇之各正治家以礼而无宠昵之偏使嫡妾之次不紊此夫之正也（司马温公为太原府通判尚未有子夫人为买一妾公殊不顾夫人疑有所忌也一日教其妾俟我出汝自饰至书院中兾公一顾妾如其言公讶曰夫人出安得至此亟遣之）抚下以恩而无妬忌之失使怨旷之祸不兴此妇人之正也（宋鲍女宗者鲍蘓之妻也养姑甚谨鲍苏去仕于卫三年而娶外妻女宗养姑愈谨因徃来者请问鲍蘓不辍赂遗外妻甚厚女宗之姒谓女宗曰夫人既有所好可以去矣女宗曰若抗夫室之好茍以自荣吾未知其善也夫礼天子妻妾十二诸侯九大夫三士二今彼室人固士也其有二不亦宜乎且妇人有七去之道妬忌为首姒不教吾以居室之礼而反使吾为见弃之行将安所用遂不听事姑愈谨宋公闻而美之表其闾号曰女宗）得其正则家治失其正则家乱此必然之理也至于妾媵猥多未有不为家之害者内或陷子弟于恶（礼曰禽兽无礼故父子聚麀是故圣人作为礼以教人使人以有礼知自别于禽兽昔卫宣公卒惠公幼其庶子顽烝于惠公之母生子五人齐子戴公文公宋桓夫人许穆夫人国人疾之作墙有茨诗以刺其上曰不可道也言之丑也）外或生僮仆之变（晋王济字武子谕左右人尝于阁中就婢取济衣服婢欲奸之其人云不敢婢云若不从我当大呼其人终不从婢乃呼曰甲欲奸已济令杀之其人具述前状武子不信其人曰枉不受当讼府君于天武子经年疾困此人见形云府君当去矣遂卒）无所不有欲正其家者可不戒哉（史记齐桓公多内宠内嬖如夫人者六人长卫姬生无诡少卫姬生惠公元郑姬生孝公昭葛嬴生昭公潘密姬生懿公商人宋华子生公子雍桓公欲以孝公为太子桓公病五公子各树党争立十月乙亥桓公卒遂相攻以故宫中空莫敢棺桓公尸在床上六十七日尸虫出于户外十二月乙亥无诡立乃棺赴辛巳夜敛殡呜呼桓公九合诸侯一匡天下为春秋覇主而家道不正嫡庶不分身后至于此读史者未尝不为之掩卷叹息焉袁氏世范别宅遗腹子宜早收养教训免致身后论讼或已习为下愚方欲归宗尤难处也或婢妾与人私通因事逐去皆不可不于生前早有辨明恐身后有求归宗暗昧不明子孙被其害者　应俊续编）
　　
　　○正丧服
　　
　　礼记曰三年之丧何也曰称情而立文以别亲踈贵贱之节而不可损益也创大者其日久痛甚者其愈迟三年者所以为至痛极也斩衰苴杖食粥枕块所以为至痛饰也凡生天地之间有血气之属莫不知爱其类今鸟兽失其羣匹越月踰时反其故乡则回翔鸣号然后能去之故有血气之属莫智于人故人于其亲也至死不穷将由夫邪淫之人则彼朝死而夕忘之然而从之则鸟兽之不若也将由修饰之君子则三年之丧若驷马过隙之易然而从之是无穷也故先王为之中制止于三年使足以成文理则释之矣然则何以期年曰天地则已易矣四时则已变矣其在天地之间者莫不更始焉故以朞也九月之下则渐杀之使弗及也故三年以为隆期九月以为间小功缌麻以为杀上取法于天下取法于地中取法于人人所以羣居和一之理尽矣斩衰貌若苴齐衰貌若枲大功貌若止小功缌麻容貌可也此哀之发于容体者也斩衰之哭若徃而不返齐衰之哭若徃而返大功之哭三曲而偯小功缌麻哀容可也此哀之发于声音者也斩衰唯而不对齐衰对而不言大功言而不议小功缌麻议而不及乐此哀之发于言语者也斩衰三日不食齐衰二日不食大功三不食小功缌麻再不食父母之丧既殡食粥朝一溢米暮一溢米齐衰之丧疏食水饮不食菜果大功之丧不食酰酱小功缌麻不饮酒醴此哀之发于饮食者也父母之丧居庐寝苫枕块不脱绖带齐衰之丧居垩室编蒲而寝大功之丧寝有席小功缌麻床可也此哀之发于居处者也斩衰布三升齐衰四升五升六升大功七升八升九升小功十升十一升十二升缌麻十五升此哀之发于衣服者也圣人取于人情制为五服其等降如此今尔百姓亲属相犯问以服纪年月皆言不知以此观之则死而不为服服而不终其制者亦多矣其去禽兽岂逺哉（先师朱文公曰湖南楚王马希声塟父之日因食鸡臛为官属潘起所讥是五代之时居丧食肉者人以为异事今之人乃有亲肉未寒而肉食者有初丧未敛亲宾赍酒饮以劳之名曰暖丧者是禽兽之不若也尚可以三年之礼责之乎虽然南斋傅聘君实之居丧疏食逺近化之未可谓今之风俗不古也特在士夫一转移间耳负乡曲之望者宜表率之　郑至道原编）
　　
　　孔子曰少连大连善居丧三日不怠三月不懈期悲哀三年忧东夷之子也言生于夷狄而知礼所以警中国不知礼者也郑君丧服之编是固使人知有礼矣愚谓塟祭二事尤孝子所当尽心焉盖孝子之丧亲也塟之以礼则可以尽慎终之道祭之以礼则可以尽追逺之诚世之人固有不塟其亲者况望其能以礼塟之乎固有不祭其先者况望其能以礼祭之乎故司马温公尝论之曰塟者人子之大事死者以窀穸为安宅死而未葬犹行而未得其归也是以孝子虽爱亲留之不敢久也古者天子七月诸侯五月大夫三月士踰月而葬今五服年月勑王公以下皆三月而塟是举其中制而言之按礼未塟不变服啜粥居庐寝苫枕块盖孝子之心以为亲未获所安已故不敢安也（南史海虞令何子平母丧去官哀毁踰礼每至哭踊顿絶方苏蜀大明末东土饥荒继以师旅八年不得营塟昼夜号哭常如袒括之日冬不衣絮夏不清凉一日以米数合为粥不进盐菜所居屋败不蔽风日兄子伯兴欲为葺理子平不肯曰我情事未申天地一罪人耳屋何宜覆蔡兴宗为会稽太守甚加矜赏为营冡圹）今世信塟师之说既择年月日时（唐太常博士吕才叙葬书曰按礼天子诸侯大夫塟皆有月数则是古人不择年月也春秋丁巳塟定公雨不克塟戊午日下昃乃克塟己丑葬敬嬴雨不克塟庚寅日中而克塟是不择日也郑葬简公司墓之室当路毁之则朝而塴弗毁则日中而塴子产弗毁是不择时也）又择山水形势（古之葬者皆以国都之北域兆有常处是不择地也司马温公曰孝经云卜其宅兆而安厝之谓卜地决其吉凶耳非若今阴阳家相其山冈风水也程正公曰卜其宅兆卜其地之美恶也地美则其神灵安其子孙盛然则曷谓地之美者土色之光润草木之茂盛乃其验也而拘忌者咸以择地之方位决日之吉凶甚者不以奉先为计而专以利后为虑尤非孝子安厝之用心也惟五患者不得不谨湏使异日不为道路不为城郭不为沟池不为贵势所夺不为耕犂所及盖以安亲为心则地不可以不择其择也不可以太拘择而不至于太拘则塟不患其不时矣）以为子孙贫富贵贱贤愚寿夭尽系于此而其为术又多不同争论纷纭无时可决乃至终丧除服或十年或二十年或终身或累世犹不塟至为水火所漂焚它人所投弃失亡尸柩不知所之者岂不哀哉人所贵有子孙者为其死而形体有所付也既死而不塟则与无子孙而死于道路者奚以异乎诗云行有死人尚或殣之况为人子乃忍弃其亲而不塟哉大抵世之迁延不塟者多以昆弟各懐自利之心（唐温大雅改塟其祖卜人占其地曰弟则吉不利于君若何大雅曰如子言我含笑入地矣后官至待郎子孙亦为御史）而野师俗巫又从而诳惑之甚至偏纳其赂而绐之以私已（受兄之赂则绐之曰此地利长房又受弟之赂则绐之曰此地利小房）愚而无知者安受其欺而弗悟也（倪尚书诗风水人间不可无亦湏阴德两相符若无阴德凭风水再生郭璞也难图又曹仙姑诗曰风水山人喜脱空指南指北指西东山头若有王侯地何不归家塟老翁）夫某山强则某支富某山弱则某支贫非惟义理所不当问虽近世阴阳书亦有深排其说者惟野师俗巫则张皇煽惑以为取利之资择地者必先破此谬说而后无太拘之患为人子者所当深察也大观中南剑州罗巩在太学学有神祠甚灵巩每以前程事朝夕黙祷一夕神见梦曰子已得罪阴间宜亟还乡前程不湏问也巩恳之曰巩平生操守鲜有过愿告以获罪之因神曰子无它过唯父母久不塟耳巩曰家有兄弟罪独归某何也神曰以子习礼义为儒者故任其咎余子碌碌不足责也巩既寤悔恨束装遽归乡人有同舎者悉惊问之巩以梦告行未及家而卒此亦可以为鉴也世之人又有用羌人法而火化者（列子曰秦之西有仪君之国其亲戚死聚柴积而焚之熏则烟上谓之登遐世人亲死而焚之何异于是）积习既久视以为常曽不知古者背叛恶逆之人乃有焚骨扬灰之戮（鲁夏父弗忌献逆祀之议既其塟也焚烟彻于上谓已塟而火焚其棺椁也又王莽作焚尸之刑烧陈良等则是古人以焚尸为大僇也哀哉）今亲肉未寒为人子者何忍付之烈熖使为灰烬乎言之犹可痛心况复忍为其事或曰旅宦逺方贫不能致其柩不焚之何以致其归塟曰如亷范辈岂其家富耶（汉亷范父遭丧乱客死于蜀范遂流寓西川西川平归乡里年十五辞母西迎父丧蜀守张穆重资送范范不受与客并负丧归）延陵季子有言骨肉复归于土命也魂气则无所不至舜为天子廵守至苍梧而殂塟于其野彼天子犹然况士民乎必也竭力不能归其柩即所亡之地而葬之不犹愈于火焚乎温公又曰世俗信浮屠诳诱于始死及七七日百日期年再朞除丧饭僧设道场或作水陆大会云为此者灭弥天罪恶必生天堂受种种快乐不为者必入地狱剉烧舂磨受无边波咤之苦殊不知人生含气血知痛痒或剪爪剃髪从而烧斫之已不知苦况于死者形神相离形则入于黄壤朽腐消灭与木石等神则飘若风火不知何之借使剉烧舂磨岂复知之且浮屠所谓天堂地狱者计亦以劝善而惩恶也茍不以至公行之虽鬼可得而治乎唐人有言（刺史李舟与妹书）天堂无则已有则君子登地狱无则已有则小人入世人亲死而祷浮屠是不以其亲为君子而为积恶有罪之小人也何待其亲之不厚哉就使其亲实积恶有罪岂赂浮屠所能免乎昔伊川程先生家治丧不用浮屠洛人有化之者自江西言之南斋先生傅聘君以孝行化乡人亦如伊洛其门人邹宗居丧疏食公雅敬之为铭其母吴夫人之墓且告之曰疏食礼也更不要作佛事然尝闻西山真文忠公曰彼之教得行由吾之礼先废使今之居丧者始死有奠朔有殷奠虞祔祥禫皆有祭既足以尽人子追慕之情则于世俗之礼且将不暇为之矣不复祭礼而徒曰勿用浮屠使居丧者伥伥然无以报其亲未见其可也经曰卜其宅兆而安厝之春秋祭祀以时思之孝子之事亲终矣（祭之说亦岂止为居丧时也伊川程子曰豺獭皆知报本今士大夫家厚以奉养而薄于先祖甚不可也余尝修六礼大畧家必有庙庙必有主月朔必荐新时祭用仲月冬至祭始祖立春祭先祖季秋祭祢忌日迎主祭于正寝凡事死者皆当厚于奉生者人家能存得此等事数件虽幼者可使渐知礼义或问俗节之祭朱文公曰韩魏公处得好谓之节祠某家依之但七月十五用浮屠设素馔祭某不用初钦夫废俗节某问公于端午湏吃粽重阳湏饮茱萸酒不祭而自享于汝安乎唐颜鲁公张司业家祭不用纸钱衣冠效之纸钱起于元宗时王玙古无有也）虽然君子有终身之丧忌日之谓也忌日不用非不祥也言夫日志有所至而不敢尽其私也（朱文公母夫人忌日着黪墨布衫其巾亦然学者问今日服色何谓曰公岂不闻礼君子有终身之丧又丁晋公云文侍郎中孺母归时于衣笥中得一墨衰妯娌骇而诘之云父母教以候翁姑私忌日着此衣出慰当时士族之家犹有此礼今未之闻也）或又曰人子之于生日茍无父母亦当以忌日之礼自处为人子者可不知此意乎（伊川先生曰人无父母生日当倍悲痛更安忍置酒张乐以为乐若具庆者可矣唐太宗谓长孙无忌曰今日吾生日世俗皆为乐在朕翻成伤感今君临天下富有四海而承欢膝下永不可得此子路所以有负米之叹也诗云哀哀父母生我劬劳奈何以劬劳之日更为宴乐因泣数行下左右皆悲真文忠公曰人子之于生日茍无父母当以忌日自处太宗以万乗之主能行之况学者可昧此乎师友服胡澹庵为清节先生制师之服张魏公为张无垢制友之服蔡文襄公闻朋友丧不御酒肉杨诚斋尤笃师友之义凡少时有一字之师者必谨而称之曰某人先生未尝独以字称清纯刘先生卒为之制服　应俊续编）
　　
　　○保坟墓
　　
　　坟墓者父母之所由归而子孙之所由生也父祖子孙同气亡者安则存者安亦其理也人所贵有子孙者为其死而坟墓有所托耳世未有坟墓不守而子孙昌盛者唐栁子厚谪永州与许孟容书曰先墓在城南无异子弟为主惧便毁伤松栢刍牧不禁以成大戾此惟恐亡墓为人毁伐也（郭原平贸家赀贵买坟前田数十亩今之人乃有鬻其赡茔田者程伊川择地法要使异日不为耕犂所及今之人乃有侵耕墓地者）今之人乃有望其木思以为材（礼曰君子为宫室不斩于邱木世人伐阴宅以修阳宅者未有不随受其祸也）视其榛棘思以为薪（伐而为柴炭者何地无人）登其邱墓思发其所藏者（宝佑开庆间乡人艰食盗发人冡甚多亦有不肖子孙自发其三代之冡者亡者不得其安存者随受其害）使其先代有知亦将悼其不幸于土中矣呜呼尚忍言之哉昔有富児题壁间曰家有千万贯一世不求人有续其后曰既深三尺土难保百年坟政为此也虽然吾尝闻之唐人有言髙坟厚垄珍物毕备此适所以为亲之累非曰孝也（虞世南谏厚葬书）故后周太祖郭威屡戒晋王曰（柴荣即世宗也）昔吾西征见唐十八陵无不发掘者此无他惟多藏金玉故也我死当衣以纸衣敛以瓦棺速营塟勿久留宫中勿置守陵宫人勿作石羊虎人马惟刻石置陵前云周天子平生好俭约遗令用纸衣瓦棺嗣天子不敢违也汝或违吾吾不福汝（邵氏闻见録张侍中耆遗言厚塟晏丞相殊遗言薄塟二公俱塟淮翟元佑中同为盗所发侍中圹中金玉犀珠充塞盗未近其棺所得已不胜慰皆列拜而去丞相圹中但瓦器数十盗怒不酬其劳斵棺取金带亦木也遂以斧碎其骨厚葬免祸薄塟致祸杨王孙羸塟之计踈矣然特一时不幸耳厚塟诲盗终不宜也）夫以天子之尊犹虑及此况庶人乎后之欲保坟墓者又当于此而思之（为人子孙湏时月一省坟墓非但不忘祖宗亦免外人侵犯　应俊续编）
　　
　　○重本业
　　
　　古有四民曰士曰农曰工曰商士勤于学业则可以取爵禄农勤于田亩则可以聚稼穑工勤于技艺则可以易衣食商勤于贸易则可以积财货此四者皆百姓之本业自生民以来未有能易之者也若能其一则仰以事父母俯以育妻子而终身之事毕矣不能此四者则谓之浮浪游手之民浮浪游手之民衣食之源无所从出若不为盗贼即私贩禁物一旦身被拘执陷于刑禁小则鞭挞肌肤大则编配绞斩破荡家产离弃骨肉方此之时欲为四民之业何可得也（郑至道原编）
　　
　　琴堂谕俗编卷上
　　
　　●钦定四库全书
　　
　　琴堂谕俗编卷下
　　
　　（宋）应俊 辑补
　　
　　○崇忠信
　　
　　人之所以异于禽兽者以有人理也人理莫大于忠信忠则不欺于心信则不欺于人人能内不欺心外不欺人然后可以为人而异禽兽矣茍能力行不息则眀无人非幽无鬼责天地佑之鬼神福之亲族信之乡党敬之其在世也岂不乐哉若不忠不信懐私饰诈内以欺心外以欺人则人理絶灭去禽兽不逺矣如此则明有官府之典刑幽有鬼神之谴责不协于亲族不齿于乡党又何利焉三代之时人人有士君子之行虽小夫贱隶妇人女子皆知蹈履忠信不敢为欺何必古之时近世如包孝肃公尹京时民有自陈某人以白金百两寄我其人死矣以金还其子子不肯受愿召其子还之尹召其子其子辞曰亡父未尝以白金寄人两人相逊久之又尝亲见田间一老农时当大旱人皆诈以求蠲税独不肯诈问其故曰老夫田偶得荫注实不伤若雷同挟诈是欺天也又见一老吏有郷人诉事于郡嘱以三十千后果得理其老吏遣人送三十千还之云此事乃知州自判我实不曽致力不敢欺心受此钱也后其子登科人以为不欺之报又浙西有一牙侩之子登科人贺之答曰老夫自小为牙以至今日未尝欺瞒官司一文税钱所以获此报将来儿子受得官中俸钱亦无愧也如此数事皆可谓不欺心不欺人者矣今每见词讼动饰诈欺或有伪作契劵揩改簿约负财赖业设诈规利隐减财产规避赋役本因喧争便称被打本因讨索便称打刼情态万状虚伪百端皆是自欺其心以欺他人岂不大可耻哉（彭仲刚续编）
　　
　　谕俗之为编一也郑君先之以孝悌彭君先之以忠信孝悌忠信等为天爵不可以二道观也世未有孝悌之人而不忠信亦未有忠信之人而不孝悌者盖能孝于家必忠于国入孝出弟必谨而信孔子曰忠信笃敬可行蛮貊孟子曰孝悌忠信可挞甲兵人有天爵而不贵者皆自弃也余观此篇特取老农老吏牙侩及无名人之事亦所以愧上一等人之不忠不信者也彼无名之人及为农为吏为牙侩者尚忠信如此况稍有名称不为农不为吏不为牙侩而不忠信可乎孔子曰少连大连善居丧东夷之子也言生于夷狄而知礼所以警中国之不知礼者也彭君所编盖得此意观者可以自警矣（应俊续编）
　　
　　○尚俭素
　　
　　俭美徳也古人之所寳也禹圣人也帝舜称其徳曰克俭于家人君富有天下犹以俭为徳况民庶乎故曰俭徳之共也又曰俭常足人能崇尚俭素深自撙莭省口腹之欲抑耳目之好不作无益以害有益不务虚饰以丧实费食可饱而不必珍衣可暖而不必华居处可安而不必丽吉凶宾客可备礼而不必侈如此则一身之求易供而一岁之计可给既免称贷举息俯仰求人又且省事寡过安乐无事故富者能俭则可以长保贫者能俭则可以无饥寒岂不美哉今世之人不知以俭为美徳而反以俭为鄙笑往往纵目下之欲而不恤后来饰一时之观而不顾实患亦可谓愚矣故富饶之家日朘月削浸以不足中人之产积逋累欠浸以贫困于是见利忘义苟求妄取兼并争夺放僻邪侈无所不为农工商贩之家朝得百金暮必尽用博奕饮酒以快一时一有不继立见饥冻于是相攘相诈甚至盗窃身陷刑辟妻子流离原其所由皆不知崇尚俭素之过也（彭仲刚续编）
　　
　　司马温公训俭文曰吾本寒家世以清白相承吾性不喜华靡自为乳儿长者加以金银华美之服輙羞赧弃去之二十忝科名闻喜宴独不戴花同年曰君赐不可违也乃簮一花平生衣取蔽寒食取充腹亦不敢故服垢弊以矫俗干名但顺吾性而已众人皆以奢靡为荣吾心独以俭素为美人皆嗤吾固陋吾不以为病应之曰孔子称与其不孙也宁固又曰以约失之者鲜矣又曰士志于道而耻恶衣恶食者未足与议也古人以俭为美徳今人以俭相诟病嘻异哉近世风俗尤为侈靡走卒类士服农夫蹑丝履吾记天圣中先公为群牧判官客至未尝不置酒或三行五行多不过七行酒沽于市果止于梨栗枣杮殽止于脯醢菜羹器用甆漆当时士大夫家皆然人不相非也会数而礼勤物薄而情厚近日士大夫家酒非内法果殽非逺方珍异食非多品器皿非满桉不敢会宾常数月营聚然后敢发书苟或不然人皆非之以为鄙吝故不随流俗者鲜矣嗟乎风俗颓弊如是居位者虽不能禁忍助之乎又闻昔李文靖公为相治居第于封邱门内厅事前仅容旋马或言其大隘公笑曰第当传子孙此为宰相厅事诚隘为太祝奉礼厅事已寛矣参政鲁公为谏官时真宗遣使急召之得于酒家既入问其所来以实对上曰卿为清望官奈何沽酒于肆对曰臣家贫客至无器皿果殽故就酒家觞之上以其无隐益重之张文莭为相自奉养如为河阳掌书记时所亲或规之曰公今受俸不少而自奉若此公虽自信清约外人颇有公孙布被之讥公宜少从众公叹曰吾今日之俸虽举家锦衣玉食何患不能顾人之常情由俭入奢易由奢入俭难吾今日之俸岂能常有身岂能常存一旦异于今日家人习奢已久不能顿俭必致失所岂若吾居位去位身存身亡如一日乎呜呼大贤之深谋逺虑岂庸人所及哉御孙曰俭徳之共也侈恶之大也共同也言有徳者皆由俭来也夫俭则寡欲君子寡欲则不役于物可以直道而行小人寡欲则能谨身莭用逺罪丰家故曰俭徳之共也侈则多欲君子多欲则贪富贵逺道速祸小人多欲则多求妄用败家丧身是以居官必贿居乡必盗故曰侈恶之大也昔正考父饘粥以餬口孟僖子知后必有逹人季文子相三君妾不衣帛马不食粟君子以为忠管仲镂簋朱纮山节藻梲孔子鄙其小器公叔文子享卫灵公史鳅知其及祸及戍果以富得罪出亡何曽日食万钱子孙以骄溢倾家石崇以奢靡夸人卒以此死东市近世冦莱公豪侈冠一时然以功业大人莫之非子孙习其家风今多穷困其余以俭立名以侈自败者多矣不可徧数聊举数人以训汝汝非徒身当服行当以训汝子孙使知前辈之风俗云（应俊续编）
　　
　　○戒忿争
　　
　　一朝之忿可以忘身及亲锥刀之争可以破家荡业故忿争不可以不戒大抵忿争之起其初甚微而其祸甚大所谓涓涓不壅将为江河绵绵不絶或成网罗人能于其初而坚忍制伏之则便无事矣性犹火也方发之初微之甚易既以焰炽则焚山燎原不可扑灭岂不甚可畏哉俗语有云得忍且忍得戒且戒不忍不戒小事成大试观今人忿争致讼以致亡身及亲破家荡业者其初亦岂有大故哉被人少有所触击则必忿被人少有所侵陵则必争不能忍也则詈人而人亦詈之殴人而人亦殴之讼人而人亦讼之相怨相雠各务所胜性既炽无縁可遏此亡身及亲破家荡业之所由也莫若于其将忿之初则便忍之纔过片时则心便清凉矣于其欲争之初则且忍之果所侵有利害徐以礼貌问之不从而后徐讼之于官可也若蒙官司见直行之稍峻亦当委曲以全邻里之义如此则不伤财不劳神身心安宁人亦信服此人世中安乐法也比之忿鬬争竞丧心费财伺候公庭俯仰胥吏拘系囹圄荒废本业以至亡身及亲破家荡产者不亦优乎（彭仲刚续编）
　　
　　人心有所忿者必有所争有所争者必有所损忿而争斗损其身忿而争讼损其财此君子所以鉴易之损而惩忿也昔唐娄师徳戒其弟曰吾甚忧汝与人相竞弟曰人唾面亦自拭之师徳曰凡人唾汝是其人怒也拭之是逆其心何不待其自干又有人问吕荥公（希哲字原明）曰为小人所詈辱何以处之公曰上焉者知人与已本一何者为詈何者为辱自然无忿怒心下焉者且自思曰我是何等人彼为何等人若是答他与他一等如此自处忿心自消人能如二公之言无所争矣晋刘伶尝醉与俗人相忤其人攘臂奋拳而往伶曰鸡肋不足以当尊拳其人笑而止此可谓能消忿心而不与人争斗者也尚书杨玢致仕归长安旧居多为邻里侵占子弟欲诣府诉其事玢批状尾云四邻侵我我从伊毕竟湏思未有时试上含元（殿名）基上望秋风吹草正离离子弟不复敢言此可谓能消忿心而不与人争讼者也（魏子曰已是而彼非不当与非争彼是而已非不当与是争）彼二女争桑至于灭邑（楚邉邑脾梁之女与吴邉邑处女蚕争界上桑二家相攻呉国不胜遂更相伐灭呉之邉邑呉怒伐楚取二邑而去出后汉赵晔呉越春秋）兄弟讼田至于失欢清争（河百姓乙普眀兄弟田积年不断太守苏琼谕之曰天下难得者兄弟易求者田地假令得田地失兄弟心何如普眀兄弟叩头乞外更思分异十年遂还同住）皆忿心使之耳况又有哗徒恶党激之使闘嗾之使讼不至亡身及亲破家荡产不已也（何提刑耕论俗诗曰时间忿怒便行拳招引官司在眼前下狱戴枷遭责罚更湏枉费几多钱　他侵我界是无良我与他争未是长布施与他三尺地休夸谁弱又谁强　冩状唆人去入官入时容易出时难引人平地破家产他在傍邉冷眼看　伤人利已事多端唆讼尤为第一般二竞力疲俱■〈〈一上自下〉页〉息中人未了又经官）传曰鹬蚌相持渔人之利（春秋后语苏代曰臣过小水见小蚌方出暴而鹬啄其肉蚌合而挟其喙鹬曰今日不雨明日不雨必见蚌脯蚌亦曰今日不出明日不出必见鹬死鹬蚌两不相舍渔父得而并擒之）谚曰与人不足唝人相论起屋鬬讼者盍亦反而思之曰激吾之鬬者必有所为也嗾吾之讼者必有所图也吾可中其计乎思念及此则斗讼之心自氷释矣必不得已而至斗鬬而至于讼畧求直可也必求胜不可也淳佑初尚书江古心万里守吉州其劝农文有曰如里巷间朋友亲戚间有讼或是一家兄弟骨肉自有讼某曲某直虽是见得分晓直者不必甚胜曲者不必甚负宁为民间留有余不尽之意使亲戚依旧成亲戚朋友里巷依旧成朋友里巷自家兄弟骨肉依旧成兄弟骨肉其意甚忠厚也官司大率忠厚如此而昧者不察往往自县而州自州而台部词讼不已必欲求胜宁不自取终凶之祸哉此亦乡无善士以表率之礼义消亡风俗颓败以至于此独不见邻邦之美俗乎渝川呉寺丞家世有典型乡人则之兴于礼义十数年来间有争者不质于官而质于其孙吟峯先生（爕字和卿）以其平心率物公是公非足以服人也至有畏其公议望庐而返者相与言曰宁自议让无使吟峯先生闻之人以为有王烈之风焉尝考宜丰图志见邑之前辈亦有此风如无为居士蔡中奉（字伯恭）筑义方书院以教乡人讼者亦不愬于官而决于居士想见当时风俗淳厚虽有争讼亦不如今日之甚也呜呼中奉已矣九原不可作矣虽无老成尚有典刑是邦大夫之贤者与其士之仁者有能化风俗而不化于风俗使乡邑之间薫其徳而善良卖私斗之劔以为牛移教讼之笔而传孝庶不与南康庐陵宜春三郡并蒙恶声（谚云瑞袁虔吉头上挿笔虔即贑州吉南康郡）且不负江西道院主人为父老雪耻之意亦俊区区之所望也（枢相雷文简公孝友之髙柤新鼎臣为人长者乡里号曰慈悲居士祖就有道屡魁郡庠父孚保信由上舍登进士第居官清白长厚好徳尚义新以枢相恩赠太子太保就赠太子太傅孚赠太子太师按图志云自唐雷衡咸通中人至孚十一世未尝讼人于官时以为积善之报公宜丰人也因附録于此以为邑人争讼者之劝　应俊续编）
　　
　　○谨户田
　　
　　常人之家每被官司追呼禁系不得安宁者多縁户门之事田产之争此最不可不谨也大抵税赋宜及早输纳不使违期差役合依理承认不湏妄紏以至交易尤当审细湏防卑幼寡妇重迭私取之类致有违碍又湏钱物过度牙保契要之类凡事分眀具帐取问亲邻依限投印契书实时交业抱税无纽债负以准折交易无抬虚价以蒙昧亲邻无诡名隐寄以避免赋役无广作四至以包占他业抱税则尽其数不可使少抱未抱则还其钱不可使代纳已典而就卖者酬其价限满而取赎者听其赎理曲而被诉者还其业其或理直而有争竞则当闻之于官不可强种强割强种强割势必鬬争忽有杀伤必遭刑败至于分析财产务在和平宁可敦笃亲属损巳分以资骨肉不可争诉州县竭家赀以奉吏胥如前数事苟能谨守力行无贪小利而不念大患无见目前而不恤后来无争虚气而不思实祸如此则追呼不至其门刑责不及其身在家无耗费之财与人无争忤之怨岂不乐哉（彭仲刚续编）
　　
　　○积阴徳
　　
　　人之所以能安身立家长育子孙者不可但恃其智力而已必积行阴徳而后为天地之所佑鬼神之所福则其身康强其家昌盛其子孙逢吉苟惟矜恃智力多行不义不佑于天地不福于鬼神未有不祸败而覆亡也若不在其身必在其子孙故阴徳不可以不修也夫所谓阴徳者何也知善之可欲而力行之知不善之不可为而不为不求知不责报不以隐显二其心夫是之谓阴徳能行阴徳者不矜智以诈愚不逞勇以苦怯不恃强以陵弱不抰众以暴寡不以口腹之欲而戕杀物命不以己私之利而妨害他人凡事之有负于心有害于物者皆不忍为也凡事之有便于人有利于众者皆所乐为也寕可输人便宜不可讨人便宜茍能如是岂不为天地所佑鬼神所福哉如近世所见人行数事皆获善报或平价粜榖求济饥民或高赀置产深怜失业或得业实时受税不使虚挂名籍或买业亦许收赎不欲夺其祖产或周旋族党闾里极其欢心或存抚鳏寡小弱时加赈恤见人不善委曲劝诲闻人祸患多方救解修桥道以便行人筑堰埭以利农亩散药食以济病人为粥食以食饿者怜男女之无归而为之婚嫁悯旅丧之不举而为之津遣收弃子于路而飬育以俟其长拾遗物于道而标记以待其取如此之类不一而足往往身获寿考家道兴隆子孙蕃盛阴徳之报岂诬也哉（彭仲刚续编）
　　
　　积善之家必有余庆积不善之家必有余殃此易辞也易六十四卦凡事不言必独坤之文言论积善有庆积不善有殃断以两必字言之以其效之必应也夫圣人言积善不于他卦而独于坤卦者以坤属阴一元之善在坤为阴徳也积阴徳者必有福庆不积阴徳者必有祸殃盖人有一二善未必便有善报（左氏传曰天之假助不善非祚之也厚其凶恶而降之罚也）然今日作一善眀日作一善积之不已人钦神相福庆必来今日作一不善眀日作一不善积之不已人怨神怒祸殃必至故圣人系辞又申之曰善不积不足以成名恶不积不足以灭身成名即庆也灭身即殃也岂惟身名而已哉易之所谓余者言其殃庆尚及子孙也前汉于公为县狱吏尝曰我治狱多阴徳未曽有所寃子孙必有兴者至定国为丞相陈平封曲逆侯尝曰吾多阴谋道家之所禁吾世即废亦已矣至曽孙何而絶夫于公阴徳之多善之积也虽身为县吏而子孙至于丞相则善之有余庆诚可必矣陈平阴谋之多不善之积也虽身为将相而子孙至于絶灭则不善之有余殃亦可必矣以是观之则善与不善顾在人所积何如耳而余庆余殃皆于子孙见之人又何苦不为善而为不善耶虽然圣人于益之大象又曰风雷益君子以见善则迁有过则改而彖辞亦以有庆言之然则积善固有庆也迁善亦有庆也积不善之家有能悔过洗心向善亦可转祸为福如近世信州周才美家其子娶妇贤徳能干翁令分管家务付与斗斛秤尺各有两件谕以所用出纳轻重大小长短名色其妇不恱拜辞舅姑不■〈〈一上自下〉页〉为妇恐他日生子败家以谓妾之所出枉负其辜翁愕然曰吾家薄有田业可供伏腊何遽辞去妇曰公平日所为有逆天道妾心有媿居之不安翁曰汝言诚是当悉除毁妇曰未可问其所用年数若干翁曰约计二十余载妇曰必欲妾留此侍奉若许以小斗量入大斗量出小秤短尺买物大秤长尺卖物以酬前日欺瞒之数果能如是妾即■〈〈一上自下〉页〉留翁感悟欣然许诺其妇后生二子皆少年登科嗟夫才美何如人也改过自新尚获贤孙之报传曰人谁无过过而能改善莫大焉才美有之因并举以为世俗劝（附倪尚书思劝积阴徳文夫积土成山积水成池阴徳之在人也亦然干公治狱不寃而子孙以兴孙叔敖埋蛇去害而其身以贵报应之理捷于影响夫所谓阴徳者非独富贵有力者能为之寻常之人皆可为也世有乐施者施棺椁砌水井修桥路行此尊事固其一念之善然作用彰彰在人耳目此乃为阳徳也惟能广推善心务行方便不沮人之善不成人之恶不扬人之过人冇窘乏吾济之人有患难吾救之人有仇雠吾觧之不大斗衡以倍利不深机穽以陷物随力行之如耳之呜惟己自知人无知者此所谓阴徳也隋李士谦之语今日为之明日又为之今岁作之明岁又作之则所谓积者如是而已岂有甚髙难行之事哉然世之人鲜有能至焉者以其未知存心故也苟能以存心为先开方便之门行正直之道不望报不邀功则天之报也殆见福寿増崇门户昌盛子孙光显有不可得而辞者矣佛氏有言修善因结善縁永得人身生生富贵代代荣昌又曰作福相似来生我家与我同志勉之可也又曰好阴地不如好心地好住场不如好肚膓心地肚膓好子孙代代昌心地肚膓恶子孙代代殃君不见无限朱门生饿殍几多白屋出朝郎岂因风水能如此盖为前人行短长风水人间不可无亦湏阴徳两相扶若无阴徳凭风水再生郭璞也难图　应俊续编）
　　
　　○择朋友（案此一条系左祥所补今低一格书之以别于前）
　　
　　窃谓友者所以辅仁也自天子至于庶人莫不资友以成其徳人徒知朋友居人伦之后而不知为当先也君臣父子夫妇长幼所以有义有亲有别有序者非朋友相与讲眀之鲜有能尽其道者矣是以古之圣贤修道立教必重乎此而不敢忽也自世教衰君臣父子夫妇长幼之伦所以废坠者岂有他哉盖朋友道缺无有以相与辅成之故也且人生而蒙长无师友则愚推眀义理指引涂辙者师之功也而其所以渐摩诱掖讲学眀伦以成徳性者朋友之力也从师固不可不择而交友尤不可不择也（文中子曰君子先择而后交故寡尤韩子曰懐道守义非其人不交赵典不交非徳陆龟蒙不交流俗邴原至汝南止交范孟博李膺居颖州独友陈仲弓是数者皆知所以择交也）孔子曰友直友谅友多闻益矣友便辟友善柔友便佞损矣此正所以教人择交也奈何后世交友者直谅多闻者反见踈便辟善柔便佞者反见亲其不几于侮圣言乎唐宰相王珪少与房杜善母李氏曰而必贵未知所与逰者何如人试与偕来会元龄等过其家母大惊敕具酒食宋宻学张奎弟宻省元母宋氏亲教二子读书客至輙于牕间听之客与二子论文学政事则喜为设殽馔或闲话戱谑则不设也盖气习美恶最能移人趋向苟差成就顿异可不慎欤二母妇人也尚知此义况男子为人父兄者可不知此乎或谓人之禀质各有不同质美者虽与不善者同居自知为善不肯为恶如其不美虽有善者亦无如之何殊不知人性相近习则逺矣彼其天资粹美自止于善不为流俗所变者能几何人下此一等苟求益友相与切磋琢磨质稍美者可使进之于善恶者亦可使化而为善也家语曰与善人居如入芝兰之室与不善人居如入鲍鱼之肆久则与之俱化岂虚语哉此其交朋友不可以不择也虽然以予观之友义之所以失亦由学者有以致之也古之学者平日所与讲眀无非人伦日用所当然之则所以然之理善则相勉过则相规今之学者専尚华靡羣居较艺争长竞短互相排毁终成雠衅朋友之义既无况能讲夫人伦日用之道哉欲其士风民俗之厚也不亦难乎使其后生晚学无所效慕不知君臣父子夫妇长幼之义所当讲眀而乃弃夲趋末习为浮躁之归果何益哉甚至忘义狥利相诱习吏刻剥善良虽邻里亲戚亦鲜不为之吞噬君子之学果如是耶其有不然者则相与好闲游手破荡家产始则拍肩握袂执俗乐学歌舞昼夜酣饮游戏无度终则赌愽奸偷靡所不为烖及其身以累其亲不孝不义罪莫大焉言而至此良可太息为士民者习已成俗纵不知愧宁不为州县耻耶祥忝赞潮郡日观讼牒违理犯义之事比比皆是原其所由岂非交游之不择讲眀之无素使然乎故不能自已于言凡尔士民幸而察之着之于心行之于身诲而子弟谕乃乡邻使人皆知向善背恶同为君子之归海濵邹鲁之风以渐而复顾不美哉
　　
　　琴堂谕俗编卷下

