《鼓琴训论》 

　　尝谓“琴者，禁也”。禁邪归正，以和人心。是故圣人之制，将以制身，育其情性，和其天倪，抑乎淫荡，去乎奢侈，以抱吾道。此琴之所以为乐也。

　　凡鼓琴必择净室高堂，或升层楼之上，或于林石之间，或登山巅，或游水湄，值二气高明之时，清风明月之夜，焚香净坐，心不外驰，气血和平，方可与神合灵，与道合妙。

　　不遇知音则不弹也。如无知音，宁对清风明月、苍松怪石、颠猿老鹤而鼓耳，是为自得其乐也。然如是鼓琴，须要解意。知其意则有其趣，则有其乐。不知意趣，虽熟何益，徒多无补。先要人物风韵标格清楚，又要指法好，取声好，胸中要有德，口上要有髯，肚里要有墨，六者兼备，方无忝于琴道。

　　如欲鼓琴，先须衣冠整肃，或鹤氅，或深衣，要如古人之仪表，方可雅称圣人之器。然后盥手焚香，方才就榻。以琴案近座，第五徽当对其心，则两手指法俱便。置于膝亦然。其身必欲正，无得左右倾欹，前后仰合。其足履地，若射步之状。目宜左顾徽弦，不宜右视其手。手腕宜低平，不宜高昂。左手要对徽，右手要近岳。指甲不可长，只留一米许，甲肉相半声不枯、清润得宜。打令断弦，按令入木。擘、托、抹、挑、勾、剔、吟、猱、触、撞、锁、历之法，皆令极尽其力，不宜飞舞作势轻薄之态。欲要手势花巧以为好看，莫若推琴而舞。若要声音艳丽以为好听，莫若弃琴而弹筝。此为琴家之大忌也。务使轻重疾徐卷舒自若，体态尊重，方能心与妙会，神与道融。故曰：德不在手而在心，乐不在声而在道，兴不在音而在趣，可以感天地之和，可以合神明之德。又曰。左手吟猱绰注。右手轻重疾徐。更有一般难说。其人须是读书。

　　——《风宣玄品》  
