《五知斋琴谱》摘 
　　<十戒与十善>

　　弹琴有十戒：
　　头不可不正。坐不可不端。容不可不肃。足不可不齐。耳不可乱听。目不可邪视。手不可不洁。指不可不坚。调不可不知。曲不可不终。
　　弹琴有十善：
　　淡欲合古。取欲中矩。轻欲不浮。重欲不粗。拘欲有权。逸欲自然。力欲不觉。纵欲自若。缓欲不断。急欲不乱。
　　——《太古遗音》


　　凡取声。不可造作摇身作势。
　　凡拂。须在六徽间。不得过上下。
　　凡远行。须掉腕打之。
　　凡细吟。不得动腕。
　　凡左手来去势。至七徽已。不得过七徽也。
　　凡挑历。须移指二徽已来曲指历之。
　　凡散作声。左手中指看十徽已上大指屈弦外虚扼。
　　——《太古遗音》

　　《太古遗音.弹琴要则》
　　《学琴有四句》：
　　左手吟柔绰注.右手轻重疾徐.
　　更有一般难说.其人须是读书.

　　《调琴有十要》：
　　一曰心不散乱、二曰审辨音律、
　　三曰指法向背、四曰指下蠲净、
　　五曰用指不叠、六曰声势轻重、
　　七曰接奏缓急、八曰高低起伏、
　　九曰弦调平和、十曰左右朝揖.

　　《弹琴有五病》：
　　布指拙恶.
　　挑摘浑殽.
　　取予不圆.
　　节奏不成.
　　走作猖狂.  

《五知斋琴谱》摘 
　　《五知斋琴谱：指法纪略》

　　右手弹欲断弦，以却轻浮。又欲用而得中，以化粗暴。散泛二音，宜近岳山，合前声轻重相应。故声有高朗雄壮则欲刚，轻扬淡荡则欲柔，融和温雅，则欲中和。然未有直过五六徽而弹者，此琴之所禁也。惟泛音宜近岳山弹之。左如蜻蜓点水之轻，右如弹欲断弦之重，其声方得清亮。此泛音之要法也。初学指头不可离弦，离弦则失其所也。如挑七则指靠于六，勾四则指靠于五。余弦仿此。
　　左手按令入木，以求坚实。又欲用力不觉，以文指法。但取音有甲音，有肉音，有甲肉相半音。甲音于大指上，惟有四五徽以上可用之。为其用肉，则音不清也。肉音于大指节处取用，吟猱及走音，则无煞声。甲肉相半音，于指甲之傍，半肉半甲。半甲取其轻，半肉取其润也。清润相间而音始妙。又以甲肉半，而用于吟猱及走音者，要避甲取肉，则多温润之音。而名指纯肉，惟取坚寔。此取音秘法也。凡音有对徽者，有半徽者，几分者，不可一毫参差，以乖其和。然后轻重得宜。不明此者，必所传之谬也。同是弹也，而精粗有判，雅俗有别，今古有辨，美恶有分，岂得一概而论乎？同是声也，而繁缛伪似精细，娇媚伪似美丽，踈庸伪似淡荡，猛烈伪似古劲，安可不审乎？

　　<指法——定吟>
　　子安曰。琴之指法。诸谱亦俱备矣。惟定吟多遗而不载。即间有载而未详者。我思古人。或忽略过之耳。而今之以琴学授世者。亦竟置而不论。皆因定吟之奥。可以意会而不可以言传。然果究心体察。亦甚易得。要知食中名三指。俱有定吟。而名指尤觉多遇。重按之下。心与琴一。则血脉亦自灵动。再稍加轻重求之。个中之幽韵。不期而自出矣。
　　且更有藏吟一道。诸谱亦未明示。盖长吟急吟。大猱急猱。势必上下走贯。至若细吟。以及少息。手原暂可不动。将大指藏于四指之下。隐隐吟之。声愈幽柔而音愈沉洁。既无离弦之空。而又无形迹之忙。诚妙法也.....
　　——《五知斋琴谱》

　　<五音审辨>

　　凡宫音和平沉厚。其音雄洪。
　　凡商音动玱以凝明。上达而下归於中。开口吐音。其声铿锵。
　　凡角音圆长通彻。中正而平。其音哽咽。
　　凡徵音抑扬。嚱然有叹息之音。
　　凡羽音喓喓而透彻。细小而高。
　　——《五知斋琴谱》

　　<七弦论考>

　　一弦属土为宫。在天符经曰。土星分旺四季。弦最大。用八十一丝。声沉重而尊。故曰为君。
　　二弦属金为商。在天符经曰。金星应秋之节。次于宫。弦用七十二丝。能决断。故曰为臣。
　　三弦属木为角。在天符经曰。木星应春之节。弦用六十四丝。为之触地出。故曰为民。居在君臣之下为卑。故三弦下八为此也。
　　四弦属火为徵。在天符经曰。火星应夏之节。弦用五十四丝。万物成美。故曰为之事。
　　五弦属水为羽。在天符经曰。水星应冬之节。弦用四十八丝。聚集清物之相。故曰为之物。
　　六弦文声主少宫。在天符经曰。文星柔以应刚。乃文王之所加也。
　　七弦武声主少商。在天符经曰。武星刚以应柔。乃武王之所加也。
　　——《五知斋琴谱》


　　<十三徽论考>
　　一徽名太簇。应正月律。其音在角。
　　二徽名夹钟。应二月律。其音在角。
　　三徽名姑洗。应三月律。其音在宫。
　　四徽名仲吕。应四月律。其音在徵。
　　五徽名蕤宾。应五月律。其音在徵。
　　六徽名林钟。应六月律。其音在宫。
　　七徽为君。居中以象闰。
　　八徽名夷则。应七月律。其音在商。
　　九徽名南吕。应八月律。其音在商。
　　十徽名无射。应九月律。其音在宫。
　　十一徽名应钟。应十月律。其音在羽。
　　十二徽名黄钟。应十一月律。其音在羽。
　　十三徽名太吕。应十二月律。其音在宫。
　　黄钟、太簇、姑洗、蕤宾、夷则、无射为六阳
　　太吕、夹钟、仲吕、林钟、南吕、应钟为六阴
　　——《五知斋琴谱》  

《指诀》（附《指法纪略》） 
　　指　诀

　　声完绰注须从远。音歇飞吟始用之。弹欲断弦方得妙。按令入木乃称奇。

　　轻重疾徐蒙接应。撞猱行走怪支离。人能会得其中意。拽法虽深可尽知。

　　——《诚一堂琴谈·集论》


　　指法纪略

　　右手弹欲断弦，以却轻浮，又欲用而得中，以化粗暴。散泛二音，宜近岳山。合前声轻重相应。故声有高郎雄壮则欲刚，轻扬淡荡则欲柔，融和温雅则欲中和。然未有直过五六徽而弹者，此琴之所禁也。惟泛音宜近岳山弹之，左如蜻蜓点水之轻，右如弹欲断弦之重，其声方得清亮，此泛音之要法也。初学指头不可离弦，离弦则失其所也，如挑七则指靠于六，勾四则指靠于五，余弦同此。
　　左手按令入木，以求坚实，又欲用力不觉，以文指法。但取音有甲音有肉音，有甲肉相半音。甲音大指上惟有四五徽以上可用之，为其用肉则音不清也。肉音于大指节处取用，吟猱及走音，则无煞声。甲肉相半音于指甲之傍，半肉半甲，半甲取其清，半肉取其润也，清润相兼而音始妙。又以甲肉半而用于吟猱及走音者，要避甲取肉，则多温润之音。而名指纯肉，惟取坚实。此取音秘法也。凡音有对徽者，有半徽者，有几分者，不可一毫参差，以乖其和，然后轻重得宜。不明此者，必所传之谬也。同是弹也，而精粗有判，雅俗有别，今古有辨，美恶有分，岂得一概而论乎。同是声也，而繁伪似精细，娇媚伪似美丽，疏慵伪似淡荡，猛烈伪似古劲，安可不审乎？

　　——《五知斋琴谱》  
