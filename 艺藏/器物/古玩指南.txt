古玩指南 （瓷器部分）[民国]赵汝珍撰 

　　○瓷器述要

　　瓷之美恶系于胎，胎有数种，有瓷胎、有浆胎、有缸胎、有石胎、有铁胎等之不同。瓷胎者，辗石为粉，研之使细，以成胚胎者也，凡普通之瓷器，均属之。浆胎者，撷瓷粉之精液，澄之使清，融成泥浆以成胚胎，凡极轻而薄之器，属之。缸胎，亦名瓦胎，谓胎质粗如瓦器也。凡凝重粗厚之器，属之。石胎，非真石也，质凝重而坚，略似大理石琢成之器物焉，康熙有石胎三彩，是已。铁胎，非真铁也，磁质近黑，有如铁色，其胎之厚薄轻重亦不一致也。

　　浆胎质轻而松；缸胎质重而坚；瓷胎音清而脆，胎之沙底者，设其底露胎不涂釉也。沙底，贵白，贵细，以细沙底为上。缸胎，大半缸底色贵亮，声贵响。年久之缸胎，多有铜音。故鉴别家，往往叩其声而知是物历年之久暂也。

　　此外，尚有所谓脱胎者，其胎之薄，类卵壳，故又谓卵幂，如釉制而脱胎去者。然其薄者，能映见乎指之螺纹。此制始于明代永乐，亦以永乐所制为最精，宣德所制，亦可媲美永乐。清代康雍所制，虽亦极薄，然只能映见花与字耳。

　　浆胎必轻；缸胎必重，此恒例也。若缸胎而轻且薄者，则宋代之贵品矣。瓷胎而极轻、极重变为贵品也。

　　制瓷上釉有二法：一曰蘸釉，以皿入缸，荡匀其汁，蘸釉者其釉厚，故均哥诸窑，往往有若堆，所蘸不止一次也；一曰吹釉，截竹为筒，嘘气匀之，吹釉者，其釉薄，故瓷中有玻璃釉等名目，而薄者，甚至有卵膜也。

　　凡罩釉一次者，谓之一道釉；其青、黄、红、黑之一者，谓之纯色釉；若白色者，则谓之本色釉；古瓷釉厚者，有如堆脂，谓之密淋釉。其挂釉至底之处，往往垂若蜡泪，任其渗出，谓之鼻涕釉；又有釉不到底；露出胎骨者，露出部分太多者，曰露胎，少者则曰缩釉，釉内现粗纹，垂而直下者，视之若有起伏而扪之，甚乎者谓之泪痕，若屈曲蟠折者；谓之蚯蚓走泥印；若釉中现蓝斑者，大者谓之霞片，小者谓之星点，若扪之不平，有如结痂之初落，谓之疙疸釉，又有釉汁中含最细之黑点，稍凹下者谓之麻癞。

　　明之祭红釉汁较厚，成一种木纹，有若尖峰重起，又似迭浪，望之蔚然而深，名鸡翅木纹。又有一种祭红釉，中露白本色之釉，微微凸起，有若鱼蝶等形，名曰露骨。更若涂以抹红之釉，而虚其中若为空白也者，颇似乎阴文之花纹，名曰盍雪鸡翅露骨，盍雪皆釉质之奇者也。

　　釉汁中凹而缩者，曰棕眼，亦曰发眼；浅大而滋润者，曰橘眼；隐含黑点而不凹下者，曰犀尘；点形较大而微发老米色者，曰褐斑；白中黑者，曰尘星；有小沫凝如水泡者，曰泡沫；星不起泡沫而含水晕者，曰水浪；尘星之晕成黄色者，曰鹧斑，又曰兔毫。

　　釉之最贵者为宝石釉。宝石釉含有红、绿、蓝、紫各色之不同。世俗只以红色为宝石釉，岂知绿、蓝、紫各色亦皆有之。

　　宝石釉之品莫贵于亮釉，其明如镜，其润如玉，其赤如鸡血，其通如石之冻。《博物要览》所谓鲜红宝石者是也。亮釉，又名玻璃釉，乃薄釉也。宝石釉，亦有釉厚者，比之薄釉，其价值则稍逊。

　　釉汁翠也，紫斑细碎若鱼子，或若鸡翅木之纹理者，谓之均釉。

　　紫黑之釉满现星点，其光莹亮如铁者，谓之铁锈；花星点痕稍长，其光闪烁不定者，谓之蝗股纹，又谓之蚱蜢腿，又谓之蜻蜓翅，皆形容其所似也。凡紫黑之釉，苟元是等纹者，则不足观矣。

　　混合五色之釉，其纹缭绕纷纶有如五色之玛瑙，又似海滨纹蛤之壳，名曰混釉，又名云釉，谓其如云蒸霞蔚也，施之于小瓶类为多。

　　乾隆有专仿木制各器，远视俨然如木，而实为瓷者，名曰仿木釉；有仿漆器者，名曰仿漆釉；有仿景泰蓝者，曰仿景泰釉。此外，更有玳瑁釉、石釉、花釉等。骤视绝不类瓷，细辨始知皆釉质变化神奇之至也。

　　瓷釉有纹者，谓之开片，有大开片、小开片之别。大开片之稀疏者，曰牛毛纹、曰柳叶纹、曰蟹爪纹。小开片之细碎者，曰鱼子纹，皆以其所似之也。

　　开片，有自然与人为两种。自然开片系历年久而渐渐内裂成为片纹者；人为者，系配合药料烧成之者，肇始于宋之哥窑，其后递仿之。

　　开片仿哥之粗糙者，谓之冰纹；开大片而瓷色发红者，谓之格瓷。

　　器小而开大片，或器大而开小片者，皆足贵也。晚清以来，则不贵哥窑之开片，而贵郎窑之开片。大抵开片瓷器，概以扪之无痕者乃为可贵也。

　　辨器之底而察新旧，此瓷学家所必要也。宋元诸器，底际率多露胎。明器有款者，底必挂釉，而无款露胎者，亦不鲜康雍仿明制之如也。若露胎，而有印字款者，昔时所轻，今之所罕也。底际款有釉，而外无釉者，明代及康熙亦间有之。若有釉无款者，则当细辨釉质之新旧矣，色微黄者曰米汤；底色稍黄而似烙痕者，曰炒米底；色微近豆青者，曰苹果；底自款字兴，而底露胎之器日渐少矣。

　　古瓷之底，每有钉痕者，盖古人思想较拙，以铁扦支底入窑而烧，烧成则撤去铁扦，故底有钉痕也。又有一种底露胎而印花纹，或作花形，或作物形，或深入各钉痕而作辘轳形者，亦古瓷之特色者。若作螺旋纹，则明瓷常有。清初，底挂釉之器，亦每有螺旋纹者。

　　以浅深数种之青色交绘成纹，谓之青花；本色地而绘以五色花者，谓之五彩；绘三色花者，谓之三彩；彩地而傅以彩花者，谓之夹彩；先施圈栏内，绘花纹外填色彩或锦纹者，谓之开光；黑白等地而绘绿、黄、红三色花者，谓之素三彩；由窑变而成红、绿、紫三色者，谓之天然三彩；里外皆有花者，谓之两面彩。

　　彩色浓厚，釉傅其上，微微凸起，谓之硬彩。粉彩又名软彩，谓彩色稍淡，有粉匀之也。

　　此外有所谓豆彩者，究意豆作何书，作何解释，言人人殊，有谓豆彩者，大抵杂彩纹，独以豆青一色，古其多数，故纯色者，曰豆青。杂以他色者，曰豆彩。有谓为逗彩者，言其彩色碎点姘逗而成者也。又有谓为斗彩者，言杂彩鳞比，若斗者之争竞激烈也。盍古者，瓷无专书，肆贾随意立名。瓷器名词不成文义者甚多，岂止一斗彩已也。

　　青、黄、赤、白、黑通称五彩，概言之也。然由于深浅之不同，递衍递嬗颜色，种类已多至不可名状。即红之一色，已不下百余种，其次为青，青衍而为绿与蓝三者，一系不下数十种也。黄者较少，著名者，亦十余种。黄与绿之范围，时有出入。黑者最少，仅数种耳。盍黑为难变化之色也。白亦有数种。今就最流行之色，而以系统别之。

　　红之种类，有祭红、霁红、积红、醉红、鸡红、宝石红、朱红、大红、鲜红、抹红、珊瑚、胭脂水、胭脂红、粉红、美人祭、豇豆红、桃花浪、桃花片、海枣红、娃娃脸、美人脸、杨妃色、淡茄、云豆、均紫、茄皮紫、葡萄紫、玫瑰紫、乳鼠皮、柿、红枣、红橘、红矾、红翻、红肉、红羊肝、猪肝、苹果、青苹、果绿等。

　　青则有天青、东青、豆青、梨青、蛋青、蟹甲青、虾青、毡仓青、影青、青花、夹紫、新橘、瓜皮绿、哥绿、果绿、孔雀绿、翠羽、子母绿、菠菜绿、鹦哥绿、秋葵绿、松花绿、葡萄水、西湖水、积蓝、洒蓝、宝石蓝、玻璃蓝、鱼子蓝、抹蓝、海鼠色、鳖裙、褐绿、粉色褐等。

　　黄有鹅黄、蛋黄、蜜腊、黄鸡、油黄、鱼子黄、牙色、淡黄、金酱、芝麻酱、茶叶末、鼻烟、菜尾、鳝鱼皮、黄褐色、老僧衣。

　　黑有黑彩、墨彩、乌金、古铜、墨褐、铁棕等。

　　白有月白、鱼肚白、牙白、填白等。

　　以上计八色，但世俗以紫为红之变色，蓝绿为青之变色，故均附在原色之内，仍以五色计焉。

　　中国瓷器之颜色，从来并无定名，即帝王大内所有各器，亦均以式样，品物注册，并不以颜色称也。现在所有瓷器颜色之名称，多出自肆商之口，随意呼唤，既未经专家之决定，复无专书之记载，多年以来，只凭口传，遂致以讹传讹者，有之。毫无意义者，有之。瓷器术语中，有许多不可理解者，即此故。上述五彩之各颜色，其以实物名者，固可得知其颜色之概念，其他则非解释不易明也。兹将各特别名词略释如下：

　　祭红，色深，红如初凝之牛血。然曰祭红，究竟作何书法，有何意义，言人人殊。有谓宣德发明祭红，乃祭效坛用品所创之色也。夫颜色之名词，多为实物之疏状字，绝无以用途者。颜色者，若祭祀所用之红，名祭红，则吃饭喝茶之红器，必名饭红、茶红矣。其可乎。且祭祀之器，可限以颜色之别，不能限以深浅之别也。即宜用红器时，凡红器均可也，安能必限用某种程度之红乎，其为不伦也。明甚。盖世俗有此称谓，而文人故为穿凿，以求合理，岂知愈求合理，而愈不合理也。前人已知此种名词之不合理，故有写作霁红者，谓朝霞霁色相似也。朝霞霁色有牛血之红乎，其愈不合理也。又有写作积红者，更无意义也。又有写作鸡红者，谓似鸡血之红也，似尚有理。又有写作醉红者，则不知何所取义矣。

　　祭红之宝石釉者，谓之宝石红。

　　朱红者，朱砂之红色也。

　　祭红之非宝石釉者，谓之大红。

　　较之红之稍淡者，为鲜红。

　　较鲜红稍淡者，为抹红。

　　抹红釉，质薄如脂水，其微黄者，曰珊瑚。

　　胭脂水一色，发明于雍正，而乾隆继之，以其釉色酷似胭脂水，因以得名也。始制者，胎极薄，其里釉极白，因为外釉所照，故发粉红色。乾隆所制，则胎渐厚，色略发紫，其里釉尤白。美人祭，乃祭红之淡而艳者。美人霁，其俗称也。肇始于雍正。康熙时，只有苹果绿，初无所谓美人祭，故有以美人祭为苹果绿者。

　　豇豆红，系由祭红变化而来者，以其似豇豆，故以名之。釉中多有绿苔点，或大片绿斑，亦有纯红者，以康熙款者为最多，若雍正款者，则其釉与豇豆红无异，人亦辄以雍正祭红呼之矣。豇豆之黯败者，俗称乳鼠皮，价值殊贬，稍深入云豆色，近紫又入茄皮色。豇豆红之所以可贵者，在莹润无比，居若鲜若黯之间，妙在难以形容也。

　　粉红为鲜红之化身，亦即积红之最淡者，或呼为娃娃脸，或呼为牡丹芍药，或呼为桃花片、海棠红，总不外形容其艳丽而已。朱红色若正朱，康乾之制，鲜明夺目，以后则比之自桧。抹红釉，质极薄，参入夹彩，以乾隆间为多。其间又有柿红、橘红、枣红之别。橘红与朱红判别，又在微妙之间。抹红带黄者，又谓之杏子衫矣。珊瑚一种，釉质极薄，乾窑最精。此后殆为涂附。至羊肝、猪肝则殊不足轻重。盖红之为色，变化极大，而今日所重，只偏重于祭红耳。

　　天青一色，肇端北宋，盖出自柴周之遗义也。自宋迄明，代有作者，至清之康雍，始集大成，幽隽淡永，兼而有之。康熙初年之天青釉极厚，而色微表，釉色混融，有同鱼脑，迄乎末年，则釉略混，而色略蓝。雍正时之天青，其釉略混，其色殆与天蓝无甚大别，但款字多书成化。自康至乾，无论天青、天蓝，其釉皆厚而且润，新者釉混而且粗，鱼脑之说渺不可追矣。豆青、豆绿二色，以宋之哥弟窑为最妙。哥窑多作豆绿，而弟窑多作豆青，皆滋润莹洁，至为可爱。弟窑流传比哥窑较多。明、清所仿弟窑为多，雍正所仿者，市人谓为果绿。明以前之豆青微近黄色，清仿者则近绿矣。

　　如西瓜皮者，谓之瓜皮绿。

　　绿之深者为孔雀绿，稍黄则为蟹甲青。深绿之有棕眼者，谓之新橘，橘之未黄者也。近墨者为鳖裙，即俗呼之王八绿也。葡萄水如新长之葡萄，西湖水、松花绿亦不相远。淡绿而微发黄者，名曰秋葵。绿青而略同虾肉色者，名曰虾青。数者均标新领异，殊可珍贵。至色微近浅蓝之鹦鹉绿，与发黄较多之梨青，则稍近于平庸矣。

　　蓝之最著者为积蓝与洒蓝二种，均为蓝之深者。积蓝又名霁蓝，乃将蓝色与釉水融和挂于瓷釉之上。洒蓝则系先上一层白釉，再上一层蓝色，复上一层薄釉，故釉较积蓝为薄，而色则大略相同也。

　　青色之较浓者，曰天蓝，浅蓝而近于绿者，曰翠蓝，深蓝而有芝麻星者，曰鱼子蓝，殆谓其形有类似，非谓其色同鱼子也，此亦瓷器术语中之无理名词也。至于紫蓝相和而釉尤浓厚者，曰膻包青，亦不雅正之词也。

　　宣德瓷之黄色者，色深有同蜜蜡，为世所尚，谓之宣黄。至嘉靖始夹青花色同鱼子，深者又别之为鸡油黄矣。康熙以后，专尚淡黄，统称蛋黄，稍深者，谓之熟蛋黄，稍浅者谓之生蛋黄，若和黑绿二色者，则名茶叶末。茶叶末导源最古，一为纯正之茶叶末，一为不纯之茶叶末。不纯正者，或偏于黄，或偏于绿。纯正者，如将茶叶研成细末，画于釉中，其色古雅幽穆，足当清供焉。其黑色稍浓而有黄色碎点，周遭围绕于底足间者，谓之鳝鱼皮，亦象形语也。若鼻烟，若菜尾，若老僧衣，皆茶叶末之变体。鼻烟最浓，菜尾较淡，至如黄、黑、紫相和砌成斑点，则谓之虎皮斑，在昔极为风尚，今则不足贵矣。

　　紫、黄、绿三色绘花纹者，谓之素三彩。以黑地为最贵，亦有浅黄、浅绿等地，而花则黄绿较深者，亦有间露白地者，更只有黄绿二色者，殆合地统计为三色。也亦有绿套绿，黄套黄于浅深处分先后，故有实四五彩而亦称素三彩者。

　　彩之难分者，以黑彩与墨彩为甚。黑彩以实地言，墨彩以绘事言也。凡墨地而花为五彩或三彩者，皆称黑彩。墨彩则系淡墨绘于白地者也。墨彩视同常品，黑彩则价值极昂，素三彩而兼黑彩者，尤为殊绝。五彩兼黑彩者，次之。黑彩，莹亮光滑者，曰乌金。茶叶末和深黑，曰古铜。近古铜而色深紫，曰铁锈。花茄紫和深黑曰铁棕。墨彩弥漫全体，曰黑褐。以上皆黑彩、墨彩之变态也。

　　白色之最淡者，曰月白、鱼肚白；稍闪黄，则曰牙白；稍闪红，曰虾肉；白以粉料堆填瓷上再蘸釉汁，谓之填白。

　　瓷器有款，肇始于宋。宋瓷有"内府"二字者，有"政和年制"字样者。至钧器，则底有一、二、三、四、五、六等数目字者，虽非如后日瓷器款字之规律，然亦可谓款字之滥觞也。

　　元瓷，惟官窑有"枢府"二字款，其余民窑底有字者甚少，纵有字，亦不挂釉，在器底随意划成，若可识不可识之间，划成花纹及辘轳形者，亦间有之，绝无以年号为款字者。

　　明代瓷器之款识，较前代进步甚多，其方式有种种之不同，有凹雕款字而挂以黑釉者，有印花者，有绘花者，有雕花者，最奇者以永乐窑，器底绘狮子滚球，球内藏款字至为罕见。其次则嘉靖官窑底款，有书作环形者，又有于器之中心书字者，亦殊特别，颇不易遇也。明瓷款字多为某某年造，用制者极少。清代则概用"制"字，用"造"字者反甚少也。说者谓"造"与"肇"音同避清帝姓也。

　　题款位置，以在底足内居中者为最普通，若高足者，则于足内层之边际，或于足外层边际，但皆横款也。又有题于口上或腰腹际者，亦属横款。考横款始于明之中叶，至清嘉庆而遂替矣。

　　清代瓷器之款字，由何据点言之，均可谓之登峰造极，仅分代言之。

　　顺治仅一度开窑，瓷器甚少，其款字，均为楷书，其他极不易见。

　　康熙一代，款字甚多，兹汇录如下：

　　单圈、双圈、无圈、栏双边、正方形、双边、长方形、凸雕、凹雕、地挂白釉字，挂黑釉地与字统挂一色釉、白地写蓝字、白地写红字、绿地写红字，楷字、篆书、半行楷、虞永兴体、宋椠体、欧王体，红紫色款、天青色款、湖水色款，沙底不挂釉而凹雕天字、方栏内不可认之字、满文、回文、喇嘛文等。

　　以上均为文字款，以外尚有无字而绘以图形者，如双圈秋叶、梅花、团龙、团鹤、团螭及各种花形、物形等，且有无字无图者。

　　康窑有书"开元年制"四字款者，乃仿古铜并仍用其原款也。又有书"景镇康熙年制"六字款者，乃康熙时之客货也。

　　雍正一代，形式较之康熙为少，计有六字双圈、四字无边栏、四字方边、六字凹雕、四字凹雕、六字单圈、双边正方形、双边长方形、地挂白釉字、挂黑釉地与字统挂一色釉、白地红字、白地蓝字、楷书、篆书、虞永兴体、宋椠体、图书款、方栏内不可认之字、满文、回文、喇嘛文等各式文字款，此外，亦有各种花形、物形等图形者，其种类大抵与康窑相同。

　　款识用花形、物形者，以康雍两朝为最多，盖康雍皆曾有一时禁用款字之时期，但为时均不久，又复用焉。花物形之款识，多此时出品，盖明代官器花物形款识为世所重，故承袭用之也。

　　康雍仿明各器多用原款，康器多书宣德，雍器多书成化，乃不掠古人之美非冒充也。

　　乾隆朝之款识，又微有小异，计有六字双圈、六字单圈、六字无边栏、四字无边栏，四字方边、双线正方形、凹雕地与字统挂一色釉、白地蓝字、白地红字、绿地红字、绿地黑字、楷、篆书、欧王体、宋椠体、宋体书图书款、沙底不挂釉、凹雕满文、回文、喇嘛文、西洋文等各式文字款。此外有印花、团花等图样，亦有全无款识者。

　　嘉道以后，大率沿前朝诸式，有减而无增故不另行分述也。

　　清瓷有书"大清年制"四字款者，乃同光间肃顺当国所制也。当时肃顺势焰熏天，将有非常之举，监督官虑旦夕有改元之事，故阙朝号以媚之。

　　清代瓷款有以堂名或斋名者，大抵皆用楷书，其制品之人有四类，一帝王、二亲贵、三名士而达官者，四雅近良工等是也。兹分言之：其属于帝王者，康熙时，有乾惕斋，中和堂，乾隆时，有静镜堂、养和堂、敬慎堂、彩华堂、彩秀堂、古月轩等，皆内府堂名也。属于亲贵者，康熙时，有拙存斋、绍闻堂，雍乾时，有敬畏堂、正谊书屋、东园、文石山房、瑶华道人、红荔山房、友棠淡砚，书屋；乾嘉时，有宁静斋、宁晋斋、宁远斋、德诚斋；嘉道时，有慎德堂、植本堂、行有恒堂、十砚斋、 竹主人、文甫珍玩等，皆亲贵诸王之制品也。又康熙时有深珍藏; 乾嘉时有略园、荔庄、坦斋、明远堂、百一斋; 道光时，有听雨堂、惜阴堂等，皆有名于时，惜主制者不详，无从道其原委也。属于名士达官者，乾隆时有雅雨堂、卢雅雨故物也; 玉杯书屋，董蔗林所制也; 听松庐者，张南山所制也。其属于雅匠良工者，则有宝啬斋、陈国治、王炳荣、李裕元等，皆良工之著名者，故以姓名代款焉。清末有大雅斋三字款者，乃孝钦后之制器，似不属于前四者之中，而另为一格焉。

　　○瓷器之作伪

　　瓷器之真伪，非若书画之易于确定也。甲人之画，而落乙人之款，即谓之为伪。瓷器则不焉，不能根据款字以为区别，且在以前之瓷器，多无款识。出自官窑者，固为真器，但出自他窑，而仿官窑者，苟冒书官器字样，自属为伪，若在作品上并无款识，是作者并未明示，此为官器，何得谓之为伪，即明器虽多落款，但仿古亦无款识。清代仿明各器，亦均按原件书字款识，在作者之意以为既系模仿，自应与原器尽同，不可掠古人之美，据为己有，是虽不实，系属善意，亦何得谓之为伪。故瓷器之真伪不易确定，且瓷器之制造极难，既限于地址，复限于人工，非遍地皆可作也，非一人所能成也。盍一器之成，系分工合作，经数次过手，故造伪极为不易。本篇所述，专指造伪以欺世者，其他概不与焉。兹将通常之作伪方法，略述如次：

　　瓷器作伪之方法，最普通者为假底，即将破碎名瓷有款字之底，换装于新器之上，再用铁锈抹了底足之外，然后将铁锈烤干，烫上川白蜡一层，则所接之痕迹，即不显露矣。但只限于瓶罐之类，盘碗等器即不能矣。且以康、雍、乾三朝及有款者为多，其他则无为之者。

　　辨别瓷器之新旧，以火光之有无为第一着眼点，任何条件皆合于古瓷，只火光大盛，其为新制，不问可知也。故从来作伪者，必以除却火光为最要之手续。按火光即釉面浮光。新瓷明亮异常，年代久远，则温润似玉，一见即可分晓也。除却火光之法，手弄盘磨亦可，但为功大慢，作伪者多不取也。最简易之法，即先用浆砣，轻轻擦磨，更虑所磨之处，存有细痕，复用牛皮胶砣沾油磨之，使之平而润，则与旧者无殊，若只由火光上观之，任何人亦不能辨别其真伪也。

　　瓷佳而款文年代近者，每有将底釉及款全行磨去，改装烧釉，并换年远之款。如道嘉以后之款，改换康乾之款，惟此事甚难，非专长者不能为也。且底釉与其他必不同色，制成之后，必用汗手盘弄至数月之久，始可以欺世。

　　明器多无款，且底无釉，遇青瓷之相同颜色者，每将款字及底釉磨去，以充明器。此事，盖私藏御器，为法律所不许，故设法磨去也。

　　旧名器，偶有微璺，在不重要之处，每将破纹刷净，将原釉磨去微许，然后上釉吹烧，如恰值花纹之处，则补救更易，惟此种匠人，今世不多，每每居奇，如遇珍奇之物，索价常在原物三分之一以上，故出此方法者甚少也。

　　宋以前之一色器，因收藏之失宜，或埋藏之年久，每有磨伤或落釉之情形。作伪者，如无门市或售出，即无责任，每用彩画欺人，购买者，只贪便宜，不暇细视，定为所欺。比此较优者，即彩画之后，敷漆一层，不遇热水，永远不知其为伪制也。

　　名贵瓷器之缺损者，如炉欠耳足，瓶损口棱等，每以旧补旧，加以釉药，用火烧成，与旧制无二，若用吹釉法补之，则补处更可无迹可寻。

　　瓷器之式样无定，如瓶之种类，即不可枚举。作伪者，即利用此无定式以为之，如高瓶长颈者，设颈以上发生破坏之情形，则将项以上部分全磨去，而改为短颈之瓶，其口则以吹釉烧之，烧成之后，与原制无殊。设吹釉之不便，仍可磨成毛边状，以为原系有盍者。最低劣之作伪法，系用粘瓷药粘之，如瓶罐之缺耳，佛像人物之缺手，最为常事。如系名器，定另用妙法，其普通之法，则用粘瓷药粘贴之，如不用力摄拿，则不易发现其为粘合也。

　　宋器有铜铃品者，作伪者，每将今器边口有伤者磨平，另以铜圈镶之，以充古器。名器损伤，多用斯法。遇有镶边器，务宜慎择为要。

　　雍正以前，素瓷最多。作伪者，每将素瓷补彩色小件者，绘以花鸟。盘碗则多绘以过枝花卉，并用紫墨淡赭及不甚习见之彩料绘画，使人无从对证。且西人不重白地，数十年来，作伪者遇有白地佳瓷，必添绘彩画，以售西人。且作画均妙其精者，绝不易辨也。此种作伪，行话谓之真坯假彩。意谓瓷真而彩假也。其实，如果绘画果佳，则与真者无殊，不得以伪为而忽视之也。

　　瓷器之伪制方法较书画为少，盖瓷器真伪之分不在款识，不在形式，不在名称，而在实质。其实质之佳者，虽伪亦可贵。否则，虽真亦不值钱。作伪者，并无获厚利之可能，故均不努力为之，此所以伪制之事并不多也。

　　○瓷器之鉴别

　　瓷器之新旧、真伪，本人不难辨认，但世人多受其蔽者。特因不仔细考察耳。各代之瓷器，其式样、颜色、花纹及做工，皆有其特长。其每一种皆各有准则，凡系一朝之器，其式样虽千百之多，皆如一人所创；其颜色皆如一窑所烧；其款字皆如一人所书；其他一切均无丝毫之差；较之机器所制绝无逊色。造伪者，无论如何用心仿制，绝难与真者维妙维肖，真伪相去极为悬殊，如能详细检察，绝不致为人所欺也。惟鉴别瓷器不同书画，在书画之某一部分，确能证明为真迹时，即可决定其全体为真品。瓷器则不然，有改换旧底者；有改装口耳者；有后绘彩色者；其他伪制之甚多，必须整个检察方法决定，万不可执一部分以定真伪也。兹将鉴别时应注意之点列下：

　　作伪者，以按换旧底为最多。盖鉴别者多数均注意款字之真伪。甚有以为款字真者，其他可不必考量。故改换旧底为作伪之最妙方。策其作之精者，在外面颇不易察见，若在器内以加开碱水刷之，去其所涂抹之尘埃，则所接口之痕迹，不难立见，况其釉色、式样、火光、新旧相比，终有不同之处，绝难掩尽智之耳目也。

　　火光极亮之瓷固为新器，但亦绝不可认为凡无火光者皆为旧物。盖作伪者，凡新瓷必用人功除火光，以尤旧瓷。辨别之法，即检视釉面之痕迹，即可知之。盖旧器经过数百或千年以上之流传，其表面上必有多少无意之痕迹，其显著名，肉眼在普遍之情形下即可观见，稍暗者迎光亦可见之，即不然，用显微镜一观，更全形毕露矣。新者，必毫无痕迹，即有之，亦系人为者，其不自然，定可概见，略一用心检验，即可分辨矣。

　　作伪者，每有将年代近之底釉与款字全行磨去，以充年代远之沙底名器，或改年远之款字，另装烧釉者。故鉴别时，必须注意底釉之颜色，是否与他处一致；款字之神势，是否与该器合适。伪制者，无论若何精心，亦必有破绽可寻也。

　　作伪者，遇旧瓷偶有微璺或磨伤落釉等处，每有将其破损部分上釉吹烧，再绘以花纹，使人极不易察觉。故鉴别时遇有非理之花彩，或颜色不一致之花彩，则可断定其为伪制毫无问题。虽不能发现其伪迹，亦可断定其为伪也。

　　瓷器之有足耳及其他易碰落之部分者，鉴别时，务宜详察其接连处所，盍此等部分易落，多有补上，再以火烧成者。若用吹釉之法补上，其痕迹极不易见，只可以釉之新旧火光之强弱觇之也。

　　瓷器之式样，必须合理。其有不伦不类者，多为损毁改作之物。鉴别时，对于口边宜十二分注意。设式样不现成，而口边颜色与其他部分不一致者，多为改作之物，不可不察也。市上简易之作伪，多有用粘瓷药粘之者，故鉴别瓷器时，必须处处详细检查，如受此类欺骗，非惟受有损失，亦为智者所窃笑，不可不注意也。

　　遇有铜铃口之瓷器，必须详视其铜之成分。做工及瓷口之情形，盖多有损毁之名瓷改作冒充也。

　　白色瓷器绘有彩绘者，务必详察其彩色与质地是否同一光泽。若质地温润，而彩画光泽独强，多为真坯假彩之伪制。盍以前宫中存有素地之瓷器甚多，专为临时在京添彩者。但从来均有余器。民国后，素器均添彩色矣。此种伪制甚多，故素地彩绘之器，均须特别注意也。

　　改补之器，如能由表观上发觉其伪迹，固为上策，否则，由声音上亦可试别其伪造也。盖完整无疵之器，其音清脆悠长；改补者，沙沙而短。即新旧之器，亦可由声音分别也。旧器必清脆；新者糠散而久。于斯道者，闭目以听，即可得八分，决定不待斤斤把弄也。

　　宋元以上瓷器之釉水及颜色，其鉴别似属较难，然从来各窑皆有其特殊之优点，如能对其特点皆有相当之认识，则伪者一见即明矣。兹将各名窑器之特点列述如下：

　　古名窑器，如越州秘色，今已不可得见，只空存此一名词，令后人羡煞耳。柴窑，虽少而难得，以前故宫尚有陈列之者，所谓青如天，明如镜，薄如纸，声如磬，信不诬也。釉色滋润，细媚，有细纹，制精色异，为诸窑之冠。定窑、有南北之分，色有竹丝刷纹者，曰北定，以政和、宣和间窑为最佳；有花者，为南定，北贵于南。定窑，土脉细、有光素、凸花、画花、印花、绣花等种，多为牡丹、萱草、飞凤等式，均工巧，而以画花为最佳；素者亦美，以色白而滋润为正，白骨而加以釉水，有如泪痕者佳；质粗而色黄者间有紫色者，曰紫定；若漆者，曰黑定，俱不甚珍贵也。汝窑，系淡青色，其釉为玛瑙屑所制，其色如哥而深，微带黄似卵白，汁水莹厚如堆脂汁，中棕眼隐若蟹爪者，真，底有芝麻花，细小挣钉，土脉质地较官窑尤滋润，薄者，尤难得也。官窑，色青带粉红，浓淡不一，有蟹爪纹，紫口铁足。哥窑，色青，浓淡不一，土脉细薄，亦有铁足，多断纹，号百圾碎，釉水纯粹者，最贵。龙泉窑，土细质厚，色其葱翠，妙者与官哥争艳，但少纹片紫骨铁足耳。钧窑，俱五色，光彩大露，有兔丝纹，红若胭脂朱砂为最，青若葱翠，紫若墨黑者，次之。三者，色纯无多变，露者为上品。底有一二数目字号为记者，佳。青丝错杂若垂涎，皆上。三色之烧不匀者，非别有此色，俗名茄红紫、猪肝红、鼻涕等名，皆无足取也。

　　至明器这各种彩色，均极佳妙。清代康乾两朝，仿制及创造亦皆精美，但与明彩比较仍有小巫大巫之别。至伪造者，无论如何精心，终与真者有天壤之不同。兹将各种彩色之特点，简述如下，用为鉴别之张本：

　　明器之白地，俱略发青，其釉极厚，其光犹半失亮之玉，润而且细。至清康熙，则有深浅之不同矣。计其要者，约有纯白地者、浆白地者、青花白地者三种。纯白地者，色纯白，比明器较白，比乾隆器略黄，其润亮与象牙之纯白者几无以异。五彩器，俱此地者为多，浆白地者，白如米浆，故亦曰米汤娇，地白微呈黄也，与宋粉定之白略同，特不如粉定之透脱细润耳。纯白器俱此地者为多，青花白地者，白中略发青色，青花器之白地，多为此色。至仿造者，其白地多不润亮，且对光视之，均有棕眼，宛如人身之汗孔，其釉糟，而性亦糠。

　　明器之绿，色绿而艳，与翠之油绿无异。至康熙之器，其釉透而且亮，其色与子母绿略同矣。乾隆之器，其釉仍与康熙同，惟绿略淡，略发黄耳，若夫仿造之绿，釉厚则色黑，釉薄则色淡，或发黄、或发黑，绝不适中，盖纯系洋绿之故也。是故新物，凡有硬绿之处，莫不用砣去光，以掩其劣，且釉亦必混而不清。

　　明器之红，色红而略含紫意，如熟透而将烂之枣，然至康熙之红，则鲜艳娇嫩，与正熟之枣同矣。至乾隆之红，则柔润莹澈，如方熟之枣然。总之，红上均有光亮，系由红内返出，犹天然之光亮也。若夫仿造者之红，或发黄，或发黑，虽亦亮，乃委系人造者矣。其造亮之法不一，有将该物烤热，薄薄上一层川白蜡，或用油皮砣，轻轻磨出一层浮亮光，或上一层光药。真器之光，系出自釉内，因所用材料，增多系珍贵矿物，仿造者所不能为之者。故用种种人为之法，但仔细以察，真伪自不同也。

　　明器之黄色，有似金珀，有似松香。似松香之黄色，后世尚能仿造，惟不能仿造似金珀之黄耳。康熙之黄似金珀，而其色略淡。至雍正时，复发明浆黄料釉，遂与鱼子黄同矣。乾隆之黄，与康熙者同。至仿造之黄，绝不纯正，或发绿、或发红，其釉亦混而不透，与真者有天渊之别也。

　　明中叶以前之紫色，完全为葡萄紫，至明末与清康熙之时，遂变为茄皮紫矣。然比茄皮之色略淡，比煮熟茄皮色又略重，非绝似也，但均系玻璃釉者。至雍正时，始有料釉粉彩之紫色，若将粉调成而略觉紫色者。然自雍正迄乾隆，虽偶有茄皮紫釉，然其色发黑，其釉亦薄而混。仿造之茄皮紫，釉薄则色淡，釉厚则混，且绝不纯正，必发红或发黑，显系由他色配合而来者，较之真器之紫色，确有天然人造之别也。

　　明器之蓝色，类蓝靛，而釉亦不甚透亮。至康熙时，其釉亮而且润，其蓝色亦较明时鲜艳矣。但康熙之蓝，前后亦不相同，可分三期言之：初年之蓝，略发黑；中年则闪绿，故以翠蓝名之；迨至末年，则又闪红矣。乾隆之蓝，白而灰，或肉而发黑，翠蓝之色，至此而不复见矣。仿造者，亦不纯正，不黑则红且浮，而不能深入釉内也。明器之蓝，深入地内。至康熙，则虽不入地内，亦且深入釉中。嘉道之蓝，及仿造者则半入釉内，如抹于釉上者，然故均浮而不实也。

　　乾隆以前之瓷器，所谓玻璃釉者，虽皆透脱如玻璃，而究有些须混融气象，比之金泊、紫晶、子母绿等物。虽透脱如玻璃，终与真玻璃有别也。仿造者，无论釉之厚薄，虽偶有似玻璃者，而终不能呈现混融气象，与真者迥乎不同也。

　　粉彩之色不同，因施彩之不同也。康、雍之时，系将粉彩配成，然后施之器上，其色如将藕粉之内加以红色，以水冲熟，置于釉上者。然惟雍正之器，比康熙者之釉略混耳。至乾隆，其施彩之法，系先上一层白粉釉，再以粉红水点于白釉之上，系费两次手续也。嘉道以后，系以笔沾红刷于白粉釉之上，故其色浅而发紫。至仿雍正者，虽做法相同，然原料之不同，故其色发紫，或黑红，釉亦略混也。

　　雍正之瓜皮绿，颜色娇嫩，宛如春柳之叶，秋葱之心。至乾隆仍与雍正同，惟色稍深耳。釉皆滋润光亮，开片亦细，纹理亦不发黑。仿造者率多粗而不润，绿近于黑，火光之亮独强。真鱼子黄之色，系干黄釉，皆滋润开片，纹理亦不发黑。仿者色淡，而灰，或发绿，或发青，其亮亦系火光，非真光亮也。

　　康熙初年之蓝料，釉透脱如玻璃，其色与深蓝宝石略同。及末年，又发明一种磁料蓝釉，其色犹将蓝色加于粉内，以油调和而成者，即堆料款所用之色也，故其釉细而且润。若夫仿造者之玻璃蓝，其釉既薄，其色亦淡，近视之则蓝，远视之则灰，而黑与真者迥不同矣。且仿造之蓝，粗而糠，釉中多有空泡，其色亦发黑，不若真者鲜润也。

　　豇豆红一色，旧者之釉厚而润，仿者薄而粗，旧者釉内多有白珠，犹水珠滴于釉中，而与釉中之色仍不相混。仿者，绝无是据也。旧者之绿斑，润而且细，其色系由釉中返出。仿者之绿斑，或大绿或发黑。

　　胭脂水之旧者，其釉暗而润，其色红中略呈紫，与月季花之色略同。仿者之釉，焦而且亮，其色或发黄，或发粉红，不能如旧者之润亮也。

　　自康熙至乾隆，无论天青、天蓝，其釉皆厚而润，其间虽略有变迁，然大致相同也。真者之釉，若将藕粉如蓝，如水冲熟，抹于器上者，其中虽有深浅之别，然丰润则一也。仿者之釉，混而粗，绝不似旧者之丰润，求如鱼脑之混融，更不能得矣。

　　上述鉴别之道，如能悉心领会，则对于瓷之真伪，定有能分辨之把握。但瓷器之可贵，在精真，而精方为上品，但真器非必皆精也。真而不精，固不足贵，若真而有疵，尤无足取，惟疵之程度不同，有有疵而即为劣品者，尚有有疵而不为疵者，究竟何者为疵，何者非疵，鉴别者所不可不知也。

　　有疵而无关紧要者，曰缩釉、曰短釉、曰粘釉、曰麻癞。缩釉者，谓入窑之际，火候骤紧，往往敛釉露出胎骨也。短釉者，谓随意挂釉不到底足。此等蘸釉法，病不在匀，故易为短釉之弊，粘釉者，谓釉汁未干，两器相并而为一，劈之，使开，若粘片砾然。麻癞者，谓入窑时，粘有火炭，釉汁稍缩成堆垛形状，似麻癞也。此数者，皆宋元名器所常有，且因是而证作品之确者，故虽疵，而不得谓之疵也。

　　有小疵，而不掩大醇者，曰窑缝、曰冷纹、曰惊纹、曰爪纹。窑缝者，谓坯质偶松，为火力所迫，土浆微坼，厥有短缝。冷纹者，谓器皿出窑之倾，风力偶侵一线，微裂，不致透及他面。惊纹者，谓瓷质极薄，偶缘惊触，内坼微痕，表面却无伤损。爪纹者，谓器有裂痕，略如爪状，或由沸水所注，或由窑风所侵，是数者，皆疵类极微，无伤大体者也。

　　疵之为病者，曰串烟、曰伤釉、曰崩釉、曰暴釉、曰冲口、曰毛边、曰磕碰。串烟者，谓烧瓷之顷，偶为浓烟薰翳，或类泼墨之状，或呈果熟之形，若是者，视其浓淡多少，以定优劣。伤釉者，谓器用日久，案磨布擦，细纹如毛，色呈枯暗。崩釉者，谓硬彩，历年以久，遂致崩坼，彩色剥落，坠粉残红。暴釉者，谓釉质凸起，形如水泡，手法欠匀，火力逼之，遂呈斯状。若是者，视其地位多寡，以判低昂。冲口者，谓器皿之口，或触或震，口际微裂，成直缝形。毛边磕碰，均谓器皿口边微有伤损处。伤损处甚小，而扪处略有棱者，曰毛边。伤处较多，而胎骨少缺，但边际尚未露棱者，曰磕碰。若是者，亦视其受病之大小，以定其价值之增减焉。   

 
