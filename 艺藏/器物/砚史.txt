砚史 宋 米芾


提要

　　《砚史》一卷，宋米芾撰。首冠以《用品》一条，论石之当以发墨为上；后附《性品》一条，论石质之坚软；《样品》一条，则备列晋砚、唐砚以迄宋代形制之不同。中纪诸砚，自玉砚至蔡州白砚，凡二十六种。而于端、歙二石，辨之尤详。自谓皆曾目击经用者，非此则不録，其用意殊为矜慎。末纪所收，青翠迭石一、正紫石一，皆指为厯代之瓌寳。而独不及所谓南唐砚山者，或当时尚未归寳晋斋中，或已为薛绍彭所易，均未可知也。芾本工书法，凡石之良楛，皆出亲试，故所论具得砚理，视他家之耳食者不同。其论厯代制作之变，考据尤极精确，有足为文房鉴古之助者焉。  
　 
砚史

　　人好万殊，而以甚同为公，甚不同为惑。喻之而移，非真得之，更而得之，则必信其守。夫博奕犹贤乎已？则吾是文，必不见嗤于赏鉴之士 。

　　○用品 

　　器以用为功，玉不为鼎，陶不为柱。文锦之美，方暑则不先于表出之绤。楮叶虽工，而无补于宋人之用，夫如是，则石理发墨为上，色次之，形制工拙，又其次，文藻縁饰，虽天然，失砚之用。 

　　○玉砚 

　　玉出光为砚，着墨不渗，甚发墨，有光，其云磨墨处不出光者，非也。余自制成苍玉砚。 

　　○唐州方城县葛仙公岩石 

　　石理：向日视之，如玉莹，如鉴光，而着墨如澄泥不滑。稍磨之，墨已下而不热生泡，生泡者，胶也。古墨无泡，胶力尽也。若石滑磨久，墨下迟，则两刚生热，故胶生泡也。此石既不热，良久墨发生光，如漆如油，有艶不渗也。歳久不乏，常如新成，有君子一德之操。色紫可爱，声平而有韵。亦有澹青白色，如月如星而无晕。此石近出，始见十余枚矣。 

　　○温州华严尼寺岩石 

　　石理：向日视之，如方城石，磨墨不热，无泡，发墨生光，如漆如油，有艶不渗，色赤而多有白沙点，为砚，则避磨墨处。比方城差慢，难崭而易磨。亦有白点，点处有玉性，扣之声平无韵。校理：石扬休所购王羲之砚者，乃此石；今人所收古砚，间有此石，形合晋画，约见四五枚矣。 

　　○端州岩石 

　　岩有四：下岩、上岩、半边岩、后砾岩。余尝至端，故得其说详。下岩第一。穿洞深入，不论四时，皆为水浸。治平中，贡砚，取水月余，方及石。石细，扣之清越，鸜鹆眼，圆碧晕多，明莹。石嫰甚者，如泥无声，不着墨；清越者，温润着墨快，不热无泡，然良久微渗，若油发艶，亦有不乏者。然方城温岩十磨，此石三十磨方相及。下岩既深，工人所费多，砚直不补，故力无能取，近年无复有。闻有仁庙已前，赐史院官砚多是。其后来歳贡，惟上岩石。上岩在山上，石性干，紫色深、理麄、性硬，眼黄，差不圆，而青色淡。其岩深处，间有润者，而眼终不如下岩也。有着墨者、拒墨者。其着墨者，初用半月前甚快，葢细砂石所发出理也；半月后则退，生光挞墨，又须以柔石发之，已而复然。拒墨者，虽新成便拒墨，此等石，扣之声皆坚响而老。半边岩者，在山半，石理同上岩，色多青紫、近墨，多瑕而眼长如卵。有瞎眼者，中是白点；死眼者，黒点而晕细；翳眼者，或青或黒，横乱其眼，又多青不成眼，圆点横长青间道如松木纹。其极麤者费笔，而稍细者多乏。后砾石，上（土？）人刻为盆、印合、压纸、儿戏之物，多夹砂无眼，少瑕，间有极细软者，发墨不乏，扣之无声。土人不贵，而用实有在半边、上岩之上者，不可常得。又徧询石工，云子石未尝有，其在岩中，实于大石版上凿，岂有中包一子者。余尝谓，若溪流中多有卵石，容差褊可崭面磨墨，所谓石子，世因讹为子石，至有斵样相似而为之者，于理必不于大石中心复生卵子也。世之好竒者，又以歙州罗纹石作子石，砚文本直，两头取锐则纹脱短，至左右颊，自然成漩纹，便谓之是真子石，可笑！緑石带黄色，亦为砚，多以为器，材甚美，而得墨快，少光彩。已上砚，平生约见五七百枚，十千已上无估。 

　　○歙砚婺源石 

　　歙州有砚圗，石峒最多种。而赤紫石多瑕，土人以线脉隔为三种病，今人以细罗纹无星为上。少时见一砚于士人赵光弻家，其样上狭四寸许，下阔六寸许，如二十幅纸厚，色緑如公裳，而点如紫金，斑斑匀布，无罗纹，点中无窍，自后不复覩如此等者。又士人周昌谔处，见一小圆砚，青罗纹，一星紫金如鹅眼钱。此二砚最竒，大抵发墨不乏，独以色如常之石，而以奇怪为品髙。亦有赤紫色石，无文理，少瑕，光泽如枣木，土人以为香炉之类，亦斵为砚，与墨斗而不相入，经日便滑，不可研矣。又尝一士人家，见一金丝罗纹砚，其纹半金半黒，光彩与常异。此外麤罗纹、刷丝罗纹为次第。约见千余枚矣，但以色与瓦砖等，品故不能髙。今但曾官歙者，必收百余枚。土人以为生，终日成一砚，少有病，不直数十金；幸完仍好，直五七千已上无估。 

　　○通逺军漞石砚 

　　石理：涩可砺刃，緑色如朝衣，深者亦可爱，又则水波纹，间有黒小点，土人谓之湔墨点。有紧甚竒妙而硬者，与墨斗而慢甚者，渗墨无光。其中者甚佳，在洮河緑石上，自朝廷开熙河，始为中国有。亦有赤紫石，色斑，为砚，发墨过于緑者，而不匀凈。又有黒者，戎人以砺刀，而铁色光肥，亦可作砚，而坚不发墨。 

　　○西都会圣宫砚 

　　会圣宫石，在溪涧中，色紫，理如虢石，差硬，发墨不乏，扣之无声。 

　　○青州青石 

　　色类歙，理皆不及，发墨不乏，有瓦砾之象。 

　　○成州栗亭石 

　　色青，有铜点，大如指，理慢，发墨不乏，亦有瓦砾之象。 

　　○潭州谷山砚 

　　色淡青，有纹如乱丝，理慢，扣之无声，得墨快，发墨有光。 

　　○成州栗玉砚 

　　理坚，色如栗，不甚着墨，为器甚佳。 

　　○归州緑石砚 

　　理有风涛之象，纹头紧慢不等，治难平，得墨快，渗墨无光彩，色緑可爱，如贲色，澹如水苍玉。 

　　○夔州黟石砚 

　　色黒，理干，间有墨点，如墨玉光，发墨不乏。 

　　○庐州青石砚 

　　大略与潭州谷山同。 

　　○苏州褐黄石砚 

　　理麤，发墨不渗，类蘷石。土人刻成砚，以草一束烧过，为慢灰火煨之，色遂变紫，用之与不煨者一同，亦不燥，乃知天性非水火所移。 

　　○建溪黯澹石 

　　理如牛角，扣之声坚清，磨久不得墨，纵得，色变如灰，作器甚佳。 

　　○陶砚 

　　相州土人自制陶砚，在铜雀上，以熟绢二重淘泥澄之，取极细者，燔为砚。有色緑如春波者，或以黒白填为水纹，其理细滑，着墨不费笔，但微渗。 

　　○吕砚 

　　泽州有吕道人陶砚，以别色泥于其首纯作吕字，内外透，后人效之，有缝不透也。其理坚重与凡石等，以厯青火油之坚响渗入三分许，磨墨不乏，其理与方城石等。 

　　○淄州砚 

　　淄石理滑易乏，在建石之次。 

　　○髙丽砚 

　　理密坚有声，发墨，色青间白，有金星，随横文密成列，用乆乏。 

　　○青州藴玉石红丝石青石 

　　理密，声坚清，色青黒，白点如弹，不着墨，墨无光，好事者但置为一器可。红丝石作器罙佳，大抵色白而纹红者慢，发墨，亦渍墨，不可洗，必磨治之；纹理斑石赤者，不渍墨，发墨有光，而纹大不入看。慢者经暍则色损，冻则裂，干则不可磨墨，浸经日方可用，一用又可涤，非品之善。青石有麤文如罗，近歙，亦着墨不发。 

　　○虢州石 

　　理细如泥，色紫可爱，发墨不渗，久之石渐损回硬，墨磨之则有泥香。 

　　○信州水晶砚 

　　于他砚磨墨汁倾入用。 

　　○蔡州白砚 

　　理滑，可为器，为朱砚，花蘂石亦作小朱砚。 

　　○性品 

　　大抵四方砚发墨久不乏者，石必差软，扣之声低而有韵，歳久渐凹。不发墨者，石坚，扣之坚响，稍用则如镜走墨。余所品谓目击自收经用者，闻虽多，不録以传疑。古砚无不佳，岂不尝落非好事者手用之，则寻弃掷之矣。惟久在人间，贤庸并善，是以不乏传也。 

　　○样品 

　　晋砚，见于晋顾恺之画者，有于天生迭石上刋人面者，有十蹄圆铜砚中如鏊者。余尝以紫石作之，有上圆下方，于圆纯上刋两窍置笔者，有如鳯字两足者，独此甚多，所谓鳯凰池也。葢以上并晋制，见于晋人图画。世俗呼为风字，葢不原两足之制，谓之鳯足。至今端州石工，以两眼相对于足傍者，谓之鳯足。鳯之义，取五色英文，灿然成章也。今人有收得右军砚，其制与晋圗画同，头狭四寸许，下阔六寸许，顶两纯皆绰慢，下不勒成痕，外如内之制，足狭长，色紫，类温岩，中凹成臼。又有收得智永砚，头微圆，又类箕象，中亦成臼矣。又有人收古铜砚，一龟衔一砚如莲叶，两足，龟腹圆，墨水不可出，以笔头就之则出。又参政苏文简家，收唐画《唐太宗长孙后纳諌图》，宫人于玛瑙盘中托一圆头鳯池砚，似晋制，头纯直微凸，如书鳯字，左右纯斜刋，下不勒痕折，向顶亦然，不滞墨，其外随内势简易。其后至隋唐，工稍巧，头圆，身微瘦，下阔而足或圆为柱，已不逮古。至本朝，变成穹髙腰瘦，刃阔如钺斧之状。仁庙已前，砚多作此制，后差少。资政殿学士蒲传正收真宗所用砚，与仁庙赐驸马都尉李公照鳯池砚，形制一同，至今尚方多此制。国初已来，公卿家往往有之。仁宗已前赐史院官砚，皆端溪石，纯薄，上狭下阔，峻直不出足，中坦夷，犹有鳯池之像。或有四边刋花，中为鱼为龟者，凡此形制多端，下岩竒品也。嘉佑末，砚样已如大指麤，心甚凸，意求浑厚，而气象葢（益）不古，纯斗故勒深，滞墨难涤，心凸，故点笔不圆，常如三角簇，葢古砚皆心凹，后稍正平，未有凸者。始自侍读学士唐彦猷，作红丝辟雍砚，心髙凸，至作马蹄样，亦心凸，至磨墨溜向身出，观墨色则凸髙增浮泛之势，援毫则非便也。其晋铜砚，虽如鏊，然顶殊平，以便援毫。今杭州龙华寺收梁传大夫甆砚一枚甚大，磁褐色，心如鏊，环水如辟雍之制，下作浪花擢环近足处，而磨墨处无磁油，然殊着墨。古墨称螺，亦恐不若近世坚，不然殆不可磨也。又丹阳人多于古塜得铜砚，三足蹄，有葢，不镂花，中陷一片陶，今人往往作砚于其中，翻以为匣也。唐墓中间有得如莲叶，中凹两足，如鳯池之制，甚薄，足或如枣也。今歙人最多作形制，而土人尤重端样，以平直斗样为贵，得美石无瑕，必先作此样，滞墨，甚可惜也。大抵石美无瑕，方可施工，璞而厚者，土人多识其藏疾，不复巧制，人或因其浑厚而美之。余尝恶歙样俗者，凡刋改十余砚，纔半指许，便有病见，顿令人减爱。其端人不斵成，祗持璞卖者，亦多如是。陈文惠丞相家，收一蜀王衍时皇太子陶砚，连葢葢上有鳯坐一台，余雕杂花草，湼之以金泥红漆，有字曰“鳯凰台”，此制方直，上狭，笋在砚上，中甚平也。唐之制，见《文房四谱》；今之制，见《歙州砚图》，故不重出。此人力所为也。吾收一青翠迭石，坚响，三层，傍一嵌磨墨，上出一峰，髙尺余，顶复平嵌岩如乱云四垂以覆砚，以水泽顶，则随叶垂珠滴砚心，上有铭识，事见唐庄南杰赋，乃厯代所寳也。又收一正紫石，四迭，下有坐有足，巧于瘿盂，足上起一枝，细狭，枝上盘两迭，长七寸余，阔四寸余，如灵芝，首锐下阔，天然鳯池之象，中微凹，点水磨墨，可书十幅纸，石理在方城之右。此非人力所成，信天下之瓌寳也。  
　
