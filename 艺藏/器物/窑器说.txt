窑器说(清)程哲著

　　窑器，所传柴、汝、官、哥、钧、定可勿论矣，在胜朝则有永、宣、成、弘、正、嘉、隆、万官窑。其品之高下，首成窑，次宣，次永，次嘉，其弘、正、隆、万间亦有佳者。其土骨紫白，料法也；垩药，水法也；底足，火法也；花青彩，画法也。所忌者三：釉泽不具白骨，罅折日蔑，边毁剥曰茅。
　　成窑之草虫可口，子母鸡缸杯，人物莲子酒盏，草虫小盏，青花小盏，其质细薄如纸；葡萄把杯，五色敞口匾肚齐箸小碟，香合，小罐，皆五彩者。成杯茶贵于酒，彩贵于青，其最者斗鸡可口，谓之鸡缸。（神宗时尚食，御前成杯一双已值十万）。成、宣把杯皆非所贵。
　　宣窑之祭红杯盘有通体红者，有红鱼者、百果者，有西红宝石垩涂烧者，其宝光凸起紫黑者，火候失也。青花有茶把杯（画龙及松梅），有酒把杯（画人物、海兽）。朱砂祭红少大器，壶物有色红鲜，白锁口者；有竹节卤壶、小壶、扁罐，皆罩盖者。炉、瓶、杯、碟、敞口花尊、蜜渍桶罐，多五彩者。白坛盏心有"坛"字。
暗花白茶盏，瓮肚釜底线足，里有龙凤暗花，底有"大明宣德年制"暗款。坐墩有漏花、填彩，皆深青地，有蓝地填彩，有白地青花，有冰裂纹，其形以拱面为上，凹面次之，为其积水故也。又以花款青垩，光素品者次之。水注有五彩桃注、石榴注、彩色双瓜注、双鸳注，笔洗有鱼藻洗、葵洗、磬口洗、漓洗，两台灯檠、幡幢、雀食罐、蟋蟀盆。徐应秋曰：宣窑不独款式端正，色泽细润，即其字画亦精绝。尝见一茶盏，乃画轻罗小扇扑流萤，其人物毫发具备，俨然一幅李思训画。

　　永窑之压手杯传用可久，撇口折腰，沙足滑底，外深青花，内双狮球，球内篆书"永乐年制"，细如粟米。鸳鸯心次之，近仿蠢厚，约略形似耳。

　　嘉窑泡杯，其极低小磬口者，有画三友者称最，水藻者次之，芝草者又次之。坛盏大中小三号，内"茶"字者为最，"橄榄"字、"酒"字、"枣汤"字次之，"姜汤"字又次之（姜汤不恒有）。盏色以正白如玉斯美，垩嫩则近青，垩不净则近黄。其青花五色二窑器制悉备，有三色鱼匾盏，磬口馒心圆足红铅小花合子等，有大如钱，有青花，有红花。盖永尚厚，成尚薄，宣青尚淡，嘉青尚浓，成青为苏渤泥青，宣青名麻叶青。宣彩未若成彩浅深入画也。嘉万之回青特为幽菁，鲜红土绝，色止矾红，而回青盛作。

　　隆窑之秘戏不入鉴藏，他物汁水莹厚如堆脂汁，故名鸡皮、橘皮，质料厚实，不易茅蔑也。官窑土骨坯干，隆年方用车碾，薄上垩，永候干数次，故入骨最坚而厚，出火口足垩不满者，则碾去土垩更烧之，故有鸡、橘纹起，用久口不茅、身不蔑。其发棕眼、蟹爪纹者，垩中心小疵反以验火候之到，亦如宣炉冷热充补他铸无及者，至于别见他产者略疏于后。

彭窑。元时戗金匠彭君宝效古定器制折腰样者甚佳，土脉细白者与定器相似，青口，欠滋润，极松脆，称为新定。近景德仿者用青田石粉为骨烧造，名为粉定，垩粗骨松，更不佳。

龙泉窑出浙江处州龙泉县，与哥窑共一地。赵宋时名曰青瓷。明窑移处州府，处州青色土垩火候较旧龙泉质劣，古器质薄，一种盘底有双鱼，外有铜掇环，体厚者不佳。

象窑出浙江宁波府象山县，似定而粗，色带黄，有蟹爪纹。色白滋润者高，俱不贵。

欧窑出江南常州府宜兴县，明欧姓者烧造，有仿哥窑纹片者，有仿官、钧窑色者，采色甚多。皆花盘奁架，诸器不一，旧者颇佳。

建窑出福建泉州府德化县，其色甜白，青色深浅不同，古建瓷薄者绝类宋瓷，碗盏多是撇口，色黑滋润，有黄兔斑，滴珠大者真，体厚者多，少见薄者，唯佛像最佳。

饶器出江西饶州府浮梁县景德镇及广信府弋阳县，宋时器色样甚繁，其淋垩者甚肥，灵透与定相近而稍有异，明官窑皆出于此，其官造窑小而器不多，甚至一窑止烧一器者，盖取火候和匀周密而无欹斜、走烟、破喾之失。祭红以西红宝石为垩，又有朱砂点、翠青花点，色不同，垩肥，具有橘皮纹。甜白一种，色如羊脂者尤可爱，重垩不到，磨去复上，入窑再烧，故棕纹甚厚，久用而不茅蔑。御土窑体薄而润最好，素折腰样茅口者体薄，色润莹白尤佳，其值低于定器。元时烧小定印花者，内有"枢府"字者高，新烧大足素者欠润。有青色及五色花者，今烧此器佳者色白而莹最高，青黑色戗金者多是酒壶、酒盏之属。

　　吉窑出江西吉州府庐陵县永和镇，色与紫定相类，体厚而质粗，不足贵。宋时有五窑，书（应为舒）公烧者佳，有白、紫二色，花瓶大者直数金，小者有花，又有碎器亦佳。相传文丞相过此，窑器尽变成玉，遂止不烧。

　　山西窑出太原府榆次县、平定州平阳府。霍州又出霍器。

　　陕窑出平凉府平凉、华亭两县。

　　广东窑出潮州府，其器与饶器类。

　　高丽窑器类饶产，有甜白色而垩干燥，微近黄，皮粗骨轻，花素不等，细花竟似北定印花，青色者似龙泉，上有白花朵者不甚佳。

大食国器以铜骨为身，起线填五彩药料烧成，俗谓珐琅是也。宋官窑色鲜菁可爱，明官窑亦佳，又谓之鬼国窑。

古瓷（应为磁）器出河南彰德府磁州，与定器相似，但无泪痕，亦有画花，绣花，素者值昂于定新者。不足论也。

附明沈德符《敝帚斋余谭》：本朝窑器用白地青花间装五色，为古今之冠，如宣窑品最贵，近日又重成窑，出宣窑之上，盖两朝天纵留意曲艺，宜其精工如此，然花样皆作八吉祥、五供养、一串金、西番莲，以至斗鸡、百鸟、人物故事而已。至嘉靖窑则又仿宣成二种，而稍胜之。惟崔公窑加贵其值，亦第宣、成之什一耳。幼时曾于二三中贵家见隆庆窑酒杯、茗碗，俱绘男女私亵之伏，盖穆宗好内，以故传命造此种，然汉时发冢凿。砖画壁俱有之，且有及男色者，画册所纪甚具，则杯碗正不足怪也。以后此窑渐少，今绝不复睹矣。

　　国朝张宗楠《带经堂诗话》附《读曝书亭集词注》：后周时请瓷器式，世宗批其状曰："雨过天青云破处，者般颜色做将来。"又南宋《杂事诗注》、《五杂俎》：柴窑之外有定、汝、官、哥四种，皆宋器也。传流至今惟哥窑稍易得，盖其质量，颇耐藏耳。定、汝白如玉，难于完璧，宋时宫中所用率铜钤其口，以是损价。《稗编》：渡江后修内司造青器，名内窑。澄泥为范，极其精致，釉色莹砌，为世所珍。后郊坛下别立新窑。余如乌泥窑、余杭窑、续窑，皆非官窑比，所谓旧越窑，不复见矣。《四部稿》：南宋时处州章生兄弟皆作窑，兄所作者视弟色稍白而断纹多，号百圾碎。又《考古括遗芳》称兄所作为哥窑。《六研斋笔记》：南宋时余姚有秘色磁，粗朴而耐久，今人率以官窑目之，不能别白也。又兄寒坪曰：高江村宋均窑瓶歌注：世传柴窑色如天，声如磬，今人得其碎片，皆以装饰玩具。又宋以白定有芒不堪用，命汝州造青窑器，以玛瑙末为釉。又南渡后邵成章提举后苑时号"邵局"，法政和间京师旧制，名官窑，进奉之物，臣庶不敢用。又南宋时，处州章生兄陶者为哥窑，弟陶者为龙泉，足皆铁色，哥窑多断纹，名百圾破，更见重于世。又鸡缸宝烧碗、朱砂盘最为精致，价在宋磁上。《成窑鸡缸歌注》：成窑酒杯种类甚多，有名高烧银烛照红妆者，一美人持烛照海棠也。锦灰堆者，折枝花果堆四面也。秋千杯者，士女戏秋千也。龙舟杯者，斗龙舟也。高士杯者，一面画周茂叔爱莲，一面画陶渊明对菊也。娃娃杯者，五婴儿相戏也。满架葡萄者，画葡萄也。其余香草、鱼藻、瓜茄、八吉祥、优钵罗花、西番莲、梵书，名式不一，皆描画精工，点色深浅，磁色莹洁而质坚。又鸡缸上画牡丹，下有子母鸡跃跃欲动。又梅村作《宣宗戗金蟋蟀盆歌》，以鸡缸为宣窑。又云杨致轩先生曾语余，祭红亦作霁红，或作际红，惜不及问其出处。

　　刘廷玑《在园杂志》：瓷窑起于柴世宗，迄今将近千年，徒传柴窑片之名，所谓雨过天青者，已不可问矣。嗣后惟官、哥、汝、定，其价甚昂，间亦有之，然而不易多得。若成窑五彩暗花而体薄者，鸡缸一对，价值百金，亦难轻购，本无多也。再宣窑最佳，一时称盛，而真者甚少，以嘉、万之间本朝便仿本朝，极易溷淆。至国朝御窑一出，超越前代，其款式、规模，造作精巧，多出于秋官主政，伴阮兄之监制焉。近复郎窑为贵，紫垣中丞公开府西江时所造也。仿古暗合，与真无二，其摹成、宣，釉水、颜色、橘皮、棕眼、款字酷肖，极难辨别。予初得描金五爪双龙酒杯一只，欣以为旧，后饶州司马许以十杯见贻，与前杯同，询之，乃郎窑也。又于董妹倩斋头见青花白地盘一面，以为真宣也，次日妹倩复惠其八。曹织部子清始买得脱胎极薄白碗三只，甚为赏鉴。费价百二十金，后有人送四只，云是郎窑，与真成毫发不爽，诚可谓巧夺天工矣。瓷器之在国朝，洵足凌驾成、宣。可与官、哥、汝、定媲美。更有熊窑，亦不多让。至于瓷床，瓷灯，又近日之新兴也。

　　阮葵生《茶余客话》：御窑瓷器超越前代，规模款识多出刑部主事刘伴阮监制。伴阮名源。又有郎窑，巡抚廷极所造，仿古酷肖，今之所谓成宣者，皆郎窑也。又熊窑亦不多让。近则年窑、唐窑皆入赏鉴。
