　　出北门六十里，芙蓉峰下有山焉。连桓秀拔，溪环其足。志云：山产石如珉。又云：五花石坑去寿山十里。长老云：“宋时故有坑，官取造器。居民苦之，辇致巨石塞其坑，乃罢贡。”至今春雨时，溪涧中数有流出。或得之于田父手中，磨作印石，温纯深润。谢在杭布政尝称之，品艾绿第一，卒叹其未见也。谢殁五十年，吾友陈越山赍粮采石山中，得其神品，始大着。去秋予江左归，好事家伐石于山者采凡三月矣。日数十夫，穴山穿涧，摧堐为谷，逵路之间，列肆置侩。耕夫牧儿，咸有贸贸之色。于是名流学士，怀瑾握瑜，穷日达旦，讲论辨识，锦囊玉案，横陈斋馆。接文采则增荣，共欣赏则无倦。予也负痾，慕悦莫致。往往命驾周览故人之家。心目既荡，嗜好为移，讵比烟云过眼之喻？乃忆所见，录为一卷，聊以自娱，且慨兹山焉。
　　陈越山，二十余枚，美玉莫竞。贵则荆山之璞，蓝田之种；洁则梁园之雪，雁荡之云；温柔则飞燕之肤，玉环之体，入手使人心荡。
　　林道仪，甘黄无瑕者数枚。或妍如萱草，或倩比春柑。白者皆濯濯冰雪，澄澈人心腑。
　　彭十厓，凡五十有一枚。清秋云日俱静，空山天色者一；一横二寸、高半寸，望之如郊原春色，桃李葱茏；一如出青之蓝，蔚蔚有光；一黄如蒸栗，伏顶有丹砂，茜然沁骨；径半寸方者一，如砚池点积黑痫，明润欲吐；一枚长寸有五、广八分，两峰积雪，树色冥蒙，飞鹭明灭，神品。一如冻雨欲垂者，方寸；夏日蒸云、夕阳拖水各一；如墨云鳞鳞起者一；一半寸薄方，有北苑小山，皱染苍然；冰华见青莲色者一，逸品。一长方如美人肌肉；方寸中含落花落霞者二；一二寸方者，通体如黄云中曈曈日影；葡萄、太玄、犀花、艾叶绿、鹿文、苔点各一，俱妙品；白如玉者二；甘黄玉者三。
　　陈嵩山一枚，肤里莹然，映烛侧影，若玻璃无有障碍，方二寸、高三寸、重九两。
　　林陟庐，如棕文者一；一径寸方者，精华烂漫，如数百年前琥珀莹透；栗囊色者一；玄玉者一；瓜瓤红白者一；小方柱一枚，如蔚蓝天，对之有酒旗歌板之思。一浑脱高贵，若象牙，不辨为石，二寸而方者一，红丝萦骨，丽同嫣肤；一半寸方柱，温纯深润，太液之藕，大谷之梨，末足方拟。
　　王君宠十八枚。汉玉色，杨璇作狐钮，项上微紫，神品；如赭黄罗方柱二；一枚微红，散若晚霞，时称晚霞红；霜姿玉色，径寸者二；血浸甘黄者二。
　　杨去声，霞红云青相杂者二；一黄如枇杷，血浸半面，重可五两，妙品。
　　唐湛一一方。润胜汉玉，正面远山如黛，数株春树，云气苍苍，神品。
　　李某，径寸一方，如秋空无云，天色独垂；鹅儿黄者一；一修寸半、径二分，置掌上盈盈瑶光为水；光含春腊，色湛冰绡者各数枚；一枚皎然如梨花薄初日。杨璇作钮者八九，韩马、戴牛、包虎，出匣森森向人，盘礴尽致，出色绘事。
　　二胜道人一枚，色如云，握之，其中水汩汩然动。
　　长庆定公，方寸一枚，碧若春草，通体艾叶小花，神品。
　　友人斋馆肆中，杂见黄柑噀手，秀色通理者一；白如肌肤者一，何郎傅粉，逊其本色；一新黄如秋葵，亭亭日下；一如云海浴日，微吐其晕；龙鳞过雨者一；一晶莹玉色，如莫愁湖中新藕；沉香色一；海天晚照一，神品。水墨、玄精各一；玉无瑕者一；一半寸引首，殷红若棠梨花片；一如文犀，中有粉蝶半翅，蓝缠丝玛瑙；一黄罗缬纹；一雨过云月；一风雨射空，寒气迥薄；孤峰沉冥一；一枚方寸，白玉肤里，微有粟起，大似赵妃雪夜待人时；一如春雨初足，水田明灭，小米积墨点苍。一共十九枚。
　　石有络，有水痕，有砂隔。解石先相其理，次测其络，于是避水痕，凿沙隔以解之。石质厥润，锯行其间则热，行久热迫而燥则裂。解法，水解为上；锯行时，一人提小壶徐倾灌之。
　　石理不一，相石为难。肤黄中黄、肤白中白，肤苍中黄，中玄黄肤黝然，不可以皮相。
　　石有水坑、山坑：水坑悬绠下凿，质润姿温；山坑发之山蹊，姿闇然，质微坚，往往有砂隐肤里，手磨挲则见。水坑上品，明泽如脂，衣缨拂之有痕。
　　潘子和、谢弈，砚工高手，攻石能得理。好事家获石既伙，二人益自矜，以礼延致，不可卒至，造庐焉，映门一诺，童子负器先驱矣。
　　每解一石，摩肩围绕，心目共注。幸得妙品，传观闺阁，交手喜妒。
　　石初剖，须琉球砺石磋之。既磋，磨以金阊官砖。磨竟，以水浸檞叶，纵横揩拭，无有遗痕。然后取麝鞟平置几案，运石鞟上，徐发其光。
　　湛一诣陟庐竹堂看石，方开箧，趋令收却。予讶之。笑曰：“不敢久视，恐相思耳。”
　　(下略卞二济《寿山石记》。)
　　予戊申作此录，录中吾友六人，客三人，方外二人，共十一人，今亡其四。杂见之友人亦亡其五。嵩山、陟庐、越山之石，以贫散。湛一一石归予，为十叟夺去。十叟亦亡，今不知处。十厓石最多，亡后不能守。李某晚为石贾，颇得钱君宠。越人去声与杂见者，皆不可问矣！予最后有七枚，今秋既于火。火后，玄坚，如玉白者多崩碎。可证物虚实之理。丁巳后，大开山，日役民一二百人，环山二十里，邱垄亩亩，皆变易处。石舁至，大者凿鞍辔，小者为鞞铋。较之宋坑造器，民劳百之。按伐石之始自陈公某。某之石，人不得见。既没，家无一枚。
　　自戊申迄今一纪，伐凿之祸未息，近五行石妖云，或曰：“山以寿名，十年中，郡人恒夭折不寿，理或然欤？”
　　已未腊夜跋。
