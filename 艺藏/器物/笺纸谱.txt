笺纸谱  （元）费着 撰 

　　●钦定四库全书 

　　
　　古者书契多编以竹简其次用缣帛至以朩肤麻头敝布鱼网为纸自东汉蔡伦始简太重缣稍贵人遂以纸为便伦宦者也传多称其能然受宫掖风旨谄亲贵犹宦者态也智足以创物而亦足以杀身第于文字有功人至今传蔡伦纸今天下皆以朩肤为纸而蜀中乃尽用蔡伦法笺有玉板有贡余有经屑有表光玉板贡余杂以旧布破履乱麻为之惟经屑表光非乱麻不用于是造纸者庙以祀蔡伦矣庙在大东门雪峰院虽不甚壮丽然每遇岁时祭祀香火累累不絶示不忘本也恩足以及数十百家虽千载犹不忘如此 

　　易以西南为坤位而吾蜀西南重厚不浮此坤之性也故物生于蜀者视他方为重厚凡纸亦然此地之宜也府城之南五里有百花潭支流为一皆有桥焉其一玊溪其一薛涛以纸为业者家其旁锦江水濯锦益鲜明故谓之锦江以浣花潭水造纸故佳其亦水之宜矣江旁凿臼为碓上下相接凡造纸之物必杵之使烂涤之使洁然后随其广狭长短之制以造砑则为布纹为绫绮为人物花朩为虫鸟为鼎彝虽多变亦因时之宜 

　　纸以人得名者有谢公有薛涛所谓谢公者谢司封景初师厚师厚创笺様以便书尺俗因以为名薛涛本长安良家女父郧因官寓蜀而卒母孀养涛及笄以诗闻外又能扫眉涂粉与士族不侔客有窃与之宴语时韦中令皋镇蜀召令侍酒赋诗僚佐多士为之改观期歳中令议以校书郎奏请之护军曰不可遂止涛出入幕府自皋至李德裕凡歴事十一镇皆以诗受知其间与涛唱和者元稹白居易牛僧孺令狐楚裴度严绶张籍杜牧刘禹锡吴武陵张佑余皆名士记载凡二十人竞有酬和涛侨止百花潭躬撰深红小彩笺裁书供吟献酬贤杰时谓之薛涛笺晚歳居碧鸡坊创吟诗楼偃息于上后段文昌再镇成都太和歳涛卒年七十三文昌为撰墓志谢公有十色笺深红粉红杏红明黄深青浅青深緑浅緑铜緑浅云即十色也杨文公亿谈苑载韩浦寄弟诗云十様蛮笺出益州寄来新自浣花头谢公笺出于此乎涛所制笺特深红一色尔伪蜀王衍赐金堂县令张蠙霞光笺五百幅霞光笺疑即今之彤霞笺亦深红色也盖以胭脂染色最为靡丽范公成大亦爱之然更梅溽则色败萎黄尤难致逺公以为恨一时把玩固不为乆计也涛以笺名可矣虽良家女乃失身为妓韦尹欲官之段尹志其墓焉何哉时幕府宾客多天下选一时纵适不少敛大抵唐藩镇不度皆习然也涛固得之而诸公似以涛失云 

　　纸固多品皆玉板表光之苗裔也近年有百韵笺则合以两色材为之其横视常纸长三之二可以写诗百韵故云人便其纵阔可以放笔快书凡纸皆有连二连三连四（售者连四一名曰船）笺又有青白笺背青面白有学士笺长不满尺小学士笺又半之仿姑苏作杂色粉纸曰假苏笺皆印金银花于上承平前辈盖常用之中废不作比始复为之然姑苏纸多布纹而假苏笺皆罗纹惟纸骨柔薄耳若加厚壮则可胜苏笺也 

　　蜀笺体重一夫之力仅能荷五百畨四方例贵川笺盖以其逺号难致然徽纸池纸竹纸在蜀蜀人爱其轻细客贩至成都每畨视川笺价几三倍范公在镇二年止用蜀纸省公帑费甚多且恠蜀诸司及州县缄牍必用徽池纸范公用蜀纸重所轻也蜀人事上则不敢轻所重矣此以价大小言也余得之蜀士云澄心堂纸取李氏澄心堂様制也盖表光之所轻脆而精絶者中等则名曰玉水纸最下者曰冷金笺以供泛使 

　　广都纸有四色一曰假山南二曰假荣三曰冉村四曰竹丝皆以楮皮为之其视浣花笺纸最清洁凡公私簿书契劵图籍文牒皆取给于是广幅无粉者谓之假山南狭幅有粉者谓之假荣造于冉村曰清水造于龙溪乡曰竹纸蜀中经史子籍皆以此纸传印而竹丝之轻细似池纸视上三色价稍贵近年又仿徽池法作胜池亦可用但未甚精致耳 

　　双流纸出于广都每幅方尺许品最下用最广而价亦最贱双流实无有也而以为名盖隋炀帝始改广都曰双流疑纸名自隋始也亦名小灰纸
