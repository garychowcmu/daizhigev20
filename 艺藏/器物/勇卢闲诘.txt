勇卢闲诘
　　
　　〔清〕赵之谦撰
　　
　　
　　祁序
　　
　　同治甲子。余归自滦州。始与撝叔相见京师。昼长无事。往覆辨难。以破岑寂。一日。举鼻烟难撝叔。撝叔言二字见典章。实始雍正时。曩涉猎所及。闲得一二。羌无故实。久不省忆矣。余幼时见干嘉老辈耆此者。说色味气臭。甲乙品第。辞涉微。然未有述作。孰原孰委。不得明也。近世上自士大夫。下逮佣卒持刀儿。皆能蓄之。结习所存。不求甚解。询厥从来。贤士大夫且懵焉。于何问原委。宜有文字昌之。撝叔退而最录成数百言。复持示余。凡余所能言者。已尽言之。有余不能言者。亦言之。夫一物不知。儒者以为耻。鼻烟玩物。且尤细者也。于此求知视读通鉴丧志多矣。余又愿撝叔毋道己知。令群不知笑来也。戊辰七月。高平祁之鑅季闻。
　　
　　程序
　　
　　自意大里亚通中国。中国始尚鼻烟。三百年来。灵异竞出。其品在吕宋淡巴菰孟加腊波毕之上。赵子撝叔甚疾波毕。不茹淡巴菰。独取鼻烟。以为宜有最录。乃征闻考见。成书一篇。曰勇卢闲诘。闲诘云者。淮南之佚。单文廑存。散见他籍。鼻烟遗事。罕着篇册。太史公所谓书缺有闲。闲则诘之。儒者之责。勇卢者何。龙鱼河图云。御览八百八十一引鼻神之号。呼之九过。恶鬼自却者也。为之绎曰。天地之气。一辟一阖。时其节宣。谨其出内。众邪无从入。气之既衰。鬼噉其室。厥状如酲如。夜卧曶怳。瞀如有疾。余则呼神使扱。壹引畀。导以齁。旷若发蒙。志乃不怯。秃发乌乌。厥有女妭。游魂幻聻。坿之为活。是能夭札瘥昏。阻是百衇。余则呼神使。尘霏扬扬。是斡是。吸引清气。充于大宅。逐游魂使变。荡女妭无迹。夫九。阳数也。鼻者。气息之主也。扶阳抑阴。洞物达臭。其强中制外。有予斯夺。可一言决。方今圣德遐旉。海邦之氓。既同中国。异物琛赆。不胫而集。惟此鼻烟。最先列方物。玛窦南游。实兆今兹中外为一。不有馔述。为之明微。溷溷无意。熏莸何别。郑君有言曰。知善深则来善物。知恶深则来恶物。若善若恶。其鉴在识。引而申之。触类而长之。是即格物之学。非以穷知。对竹子七日。故君子犹乐言此也。释书意明白。光绪六年七月。绩溪程秉铦。
　　
　　
　　自序
　　
　　祁子季闻贻余鼻烟斤许。书来征事。既最录为一编。序曰。烟于字从火。许叔重氏解曰。火气也。吸烟始西域。释氏称山中有草。然而噉之。可以解倦。毗耶那杂事律言吸药烟。两盌相合。底上穿孔。孔置铁管。长十二指。是今世吸烟法所自。鼻烟非烟也。吸烟以口。此受以鼻。火不可然。无烟者也。无烟称烟。有征乎。证之广雅释器篇。烟。臭也。火气本义。臭引申义也。素问六元正纪大论曰草树浮烟。王冰注。燥气也。五常政大论曰烟埃蒙郁注。土气也。气之臭闻。不尽火也。以鼻服烟法。当亦始西域。根本说曰。诸苾刍畜歙烟筒畜灌鼻筒。比物连类。事相因也。或曰。筒引水以灌鼻。疑初灌水。后服气也。引火吸烟事。明天启中。始徧中土。崇祯十二年后为大禁。洪文襄在当时曾奏罢之。见杨士聪玉堂荟记国朝崇德六年二月。上谕王贝勒大臣曰。不习射之罪。非用烟可比。是亦着为令也。吸烟之害。鸦片出。而毒遂中于人心世道。鸦片烟。明会典。入贡。曰乌香。西洋语旧曰亚荣。李时珍本草纲目曰阿芙蓉。其国人自名合浦融。还音曰鸦片。中土人呼曰乌烟。道光十七年。特严鸦片之禁。职官兵丁犯者。论如律。迄今未有改也。鼻烟入中土最先。行世稍后。于物不为害。于法不设禁。且珍异之。岁时典礼。入备班锡。盖自欧逻巴洲。越海九万里。土物之爱。献于天府。琢壶盒罐。穷泰极侈。而尚方制器。敷崇宸藻。丹文镜色。精奇迈伦。尤足以驰域外。而为观美。兹事至微。要亦一时风会之所系也。纪载阙如。无征不信。爰捃摭见闻。辨物正名。略具解义。题曰勇卢闲诘。以坿小说家。异时观者。或亦举方畔揭道张存大博经之一术也。同治八年己巳正月。会稽赵之谦。
　　
　　
　　鼻烟来自大西洋意大里亚国。明万历九年。利玛窦泛海入广东。旋至京师献方物。始通中国。徐继畬瀛寰志略考。意大里亚。于汉为大秦国。后汉书言。延熹九年。大秦王安敦遣使自日南徼外入贡。则谓明以前未通中国。殆不其然。按。汉书。西域传。安息国进犂靬眩人。后汉书。大秦国一名犂。魏略作犂靬。又言。常欲通使。为安息遮遏。安息犂靬旧时分并属部。已不可考。无以传信。今仍据澳门纪略。断为明季始来。又意大里亚亦称以他利、伊达利、意大利、意大利、罗问、罗汶、那吗萨都尔尼哑、厄诺地里亚、奥索尼哑。同治五年。定通商条约。则称义国。其进口税。则鼻烟人酒果食物类。国人多服鼻烟。短衣数重。里为小囊。藏鼻烟壶。至国朝雍正三年。其国教化王伯纳第多贡献方物。始有各色玻璃鼻烟壶。咖什伦鼻烟罐、各宝鼻烟壶、素鼻烟壶、玛瑙鼻烟壶、及鼻烟。居六十种之六。按。利玛宝以明万历二十九年至京师。三十八年四月卒。其徒如汤若望、利类思、安文思、南怀仁。久居中国。至国朝顺治初。用汤若望修历法。康煕九年。命两广总督金光祖檄通晓历法恩理格闵明我二人入监。于是徐日升、安多、毕嘉、白进、张诚先后供职。煕朝定案云。二十三年。圣驾南巡。汪儒望毕嘉进献方物四种。上命留西蜡。赐青纻白金。二十九年。南巡。毕嘉洪若复献方物仪器。命后送来京。张汝霖澳门纪略云。康煕中。始通贡。其国王以逷远不获诣阙下。图像以朝。当在是时。西蜡为物不可晓。西洋人呼鼻烟瓶为蜡。或即是也。鼻烟在康煕时已盛行。见王士祯汪灏记载。惟会典所书。则雍正三年始也。五年。西洋博尔都噶尔国王若望遣使麦德乐贡方物四十一种。有鼻烟。乾隆十七年。国王若瑟复贡方物二十八种。有赤金鼻烟盒。咖什伦鼻烟盒、螺钿鼻烟盒、玛瑙鼻烟盒、绿石鼻烟盒、及鼻烟。圣德广大。不宝远物。自诸王贝勒大臣以下。预赐宴赐寿。蒙恩赉者。不可胜纪。幽格神明。远及外藩。咸膺殊赏。乾隆二十二年。孝圣宪皇后南巡。赐淮北惠济祠鼻烟壶一。五十二年。赐安南国王鼻烟二瓶。鼻烟壶一。五十三年。再赐鼻烟三瓶、鼻烟壶二。朝鲜国王鼻烟一筒。南掌国王缅甸国王瓷鼻烟壶。五十九年。赐咈西国王鼻烟壶。外藩陪臣。若朝鲜。南掌。英吉利。咈西。越南。暹罗。琉球诸国。先后来朝者。皆赐玻璃鼻烟壶、瓷鼻烟壶、及鼻烟有差。嘉庆元年。举行千叟宴。朝鲜越南暹罗使臣人赐鼻烟一缾。鼻烟盒一。七年。朝鲜使臣预重华宫筵宴。复赐玻璃鼻烟壶。后遂为常制。今世言鼻烟掌故。可考信者。略见于此。烟草皆来自海外。中土人得而种之。依法制之。既行。遂擅其业。淡巴菰出吕宋。明万历末。漳泉马氏始造烟。传自九边。今则处处有之。而吕宋无闻矣。鸦片。明会典称。入贡者为暹罗。爪哇、榜葛剌三国。今英吉利所货。出都鲁机与东南两印度。然滇蜀秦晋闽粤及江浙沿海农氓。亦有违禁私种者。质或过之。制恒不及。昔有人至印度。见其处造烟。如中土造纸法。实罂粟于池。待其烂。而后合之。故所得愈多。依法试造。亦不成。疑尚有秘药点之也。近年雅片入内地者。数稍减。盖禁网渐弛。利不克专。鼻烟中土亦有仿为者。通商各国。咸贩以去。色臭迥异。来自番舶。亦薄劣非旧时物。信乎利所不居。害亦弗及也。吕宋久易主。英吉利尚强盛。道光中。议缴销雅片事起。实为中外构衅之始。意大里亚来濠镜者三百余年。几等土著。国有鸦片。曾禁勿市。其和约第一条云。大义国与大清国素无失睦。噫。亦足记已。
　　鼻烟。西洋语旧译为布露辉卢。今英吉利语译为科伦士拿乎。产自中土者为士拿乎。鼻烟盒则为士拿乎薄士。英吉利语译行中土者。皆罗马语。罗马意大里亚属部也。今分九国之一。
　　上品曰飞烟。飞若今山东飞麫之飞。曾见乾隆时人题蛎懴字。曰水磨碾上飞、水磨碾次飞。一说。西洋人制鼻烟。为水磨屋碾烟草。以扫自屋顶者为上。故曰飞烟。又云彼国初时未有此制。有人藏烟叶数十年。发视。变为尘土。齅之有异。始制膭权。与中土糖霜。因大风拔屋。而得压法相类。飞兼轻清细腻。古义所称无根而至。絶迹而去。庶近之矣。次则鸭头绿色。厥味微酸。谓之豆烟。祁季闻曰。张汝霖澳蕃篇言飞烟豆烟。为对文。豆烟乃言颗粒。凡和乐碾极细。实器中。往得自结。鼻烟出蜡后经宿。辄成颗如豆。气清而润。故凝聚。此举其形质。非烟品。弗误会为一也。
　　旧说。鼻烟色深绿为上。鸭头绿者次。然深绿历百年变而深紫。有近墨色者。承日光斜暎之。隐隐类玛纳斯石耳。鸭头绿久则微黄。亦有成紫者。旧说以红为下。红者质薄而气烈。然视近时所称鸭头绿犹胜也。有白色者。向所未闻。曩居京师。曾一见之。初以为赝物。试尝少许。亦佳品也。市侩奇货居之。不能得。祁季闻识一故家。藏鼻烟甚伙。余偕往求观。主人则罗列几席殆满。给客徧尝。皆精絶。洵富有矣。将告归。主人言尙有一种。留自先世。未敢辨优劣。诸君试评之。及出蛎懴。色作绀碧。黝然以古。上有标题乾隆元年月江所赠。视其中。损不盈寸。似甚矜贵。齅之。如壁上土。坐定。索然意尽。余谓太羹元酒复见今日。季闻笑曰。此所谓中无所有。独以老见尊者也。主人亦大笑。近又有一种色紫黑。颇具云水纹。既暴而酷。且甘以坏。有争购以为至美者。讥评今古。牧竖司之。无责耳矣。余以观色为疑。季闻直为此皮相。耳不可为目。目何能为鼻。其言是也。
　　王士祯香祖笔记七。吕宋国所产烟草。本名淡巴菰。又名金丝熏。近京师又有制为鼻烟者。云可明目。尤有辟疫之功。
　　汪灏随銮纪恩曰。七月十五日。皇太子赐鼻烟一玻璃瓶。此烟草生海外章奇岛。西洋人以香药调制之。用瓶悬之带闲。以小指挑分许。齅入两鼻观。最能去疾。
　　李调元南越笔记曰。鼻烟。制烟为末。研极细。色红。入鼻孔中。气倍辛辣。贮以秘色瓷器。及玻璃水玉瓶盒。其价换轻重。与银相等。来自番舶。今粤中亦造之。足以馈送。按。汪说草出章奇岛。则地误。章奇乃长崎也。在日本。属东南洋。王说京师人制为鼻烟。则熏以末利玫瑰者。今京师及江浙皆能为之。非来自海外。无明目辟疫之用。李说色红气辛辣。盖未知其趣者。胡甘伯曰。昔有人病目五年。或教以鼻烟治之。两月而愈。军兴以后。山乡多疫。所至传染。有一人自远归。理医乐。毕丧葬。迄不病其人素服鼻烟者。又能愈头风。盖其力上行。自鼻頞至巅顶络脑。还下目内眦。是达太阳阳明。性善守。故调中。逐秽。故辟疫。其云以香药调制。则未闻。意大里亚本大秦地。大秦产香药。见于魏略。又苏合出大秦。云杂和诸香为之。或其国人能制香。变其法而为此。亦未可知也。
　　其气静为上。动为下。无尽为上。有尽为下。静与无尽。绵绵若存。上之上矣。清为上。浊为下。厚为上。薄为下。清而厚为上。清而薄为下。清而薄。愈于浊而薄。浊且厚。则下之下矣。
　　凡品目四等。曰羴。曰酸。曰。曰豆。羴尽神。酸知意。毗于气。豆丽于质。故羴为上。豆为下。可名象、不可迹求为上。可迹求为下。祁季闻曰。鼻烟品第。尽此四等。今人益以焦为五等者。庸妄子之言也。四等之分。举其大者而已。其实当通以二妙。曰兼。曰引。兼者。羴酸互。豆互。引则本而进酸。本豆而进。枯坐调息。得其疾徐。与其界限。宜为之表而详说之。余谓君家有藏烟。献疑者至。可令印证。若仅举文字示人。鲜不以为妄矣。又近时俗名若咸镫草、霉干菜诸目。皆鄙谬不足信。兹不具录。更有呼蚂蚁矢者。大失实。辨见后。
　　羴从三羊。说文曰。羊臭也。或从亶。作膻。素问。五臭无羴。春臭以臊月令。五臭无臊。春臭以羴。臊。说文曰。豕臭也。服虔通俗文。鱼臭曰腥。豭臭曰臊。吕氏春秋。本味篇。草食者羴。肉玃者臊。腥臊羴三者类也。谓腥臊浊。谓羴清耶。何取乎尔。曰。是不然。臭何以羴。实脂气也。吕氏春秋。孟春记其臭羴。高诱注曰。木香羴也。木香何羴。晻薆苾咈。凝而永之。脂气义也。必羴羊臭。是义渠之炰鳖。而东海之逐臭也。番舶来海外。出其布帛铅锡皮革。皆类羊臭。又炭湿气之积而然者也。鼻烟无是也。其为羴也。无质非气。浑于意而达于神。故曰尽神也。恍兮忽。无指名也。而县象之。腻若也。臐若也。如往如复。而浮游乎清虚之表也。淡而弥旨。浸淫幽眇。而周历乎思议之所穷也。密室坐忘。出户遇之。昼寝乍兴。悠然会之。方春蕃萌。圜煦斯孚。含津吐荣。风回雨酥。挹兹芳润。是为道腴。龙涎有香。鹿尾有浆。蒲萄之酒琥珀光。味若貂鼠乃称良。以兹比迾。吾犹不敢别其谁短长也。季闻曰。味若貂鼠句下。当益以秋脐夏壳均在旁。白八十万敌一黄。季闻尝出藏烟神品。属余评之。戏题为风定月凉。持熬对鞠。故有此语。附记之。
　　酸、味也。非气也。以酸为气。始见于荀子正名篇。香臭芬郁。腥臊洒酸。奇臭以鼻异。杨倞注。酸、暑浥之酸气也。王氏石臞以酸为庮之误。然五味甘咸苦。入口始辨。辛酸则鼻触知之。味亦兼气也。高诱注吕氏春秋。酸、钻也。刘熙释名。释疾病。酸、逊也。烟之酸。兼斯二义。羴圆而酸鋭。钻之用也。初候之。则屈曲而达也。复静审之。揫敛而发越。肉若瑟缩。而息若旁迕也。逊之用也。虬龙独游。狮子滴乳。洒然而凉。荡涤灵府。解人会意。得知其故。岂酒树曲木之托始。乃真竹畅草之罕遇。曩有伧父。年齿长矣。自谓茂先。能辨龙鲊。日令僮仆。罄其瓶盒。沃以酽酢。余语季闻。彼或未闻唐薛仁杲召富人求金宝以酰灌鼻事耳。不知而作。亦足哀已。故详说之。毋令浑沌凿七窍也。季闻曰。烟之酸者。入鼻直上。还沁于目。若欲泪然。已而去。清絶无滓。酷暑祁寒。客感胥蠲。故善去疾。文选。高唐赋。注。酸鼻。鼻辛酸泪欲出也。夫欲出者。不出者也。是铁板注脚。
　　。北方人呼饭焦为洪孤切。音若餬。本有声无字。今叚此字为之。见方言。火也。楚转语。犹齐言火也。。呼隗反。音毁。一声之转。同毁。毁音同火。古音鱼虞模脂微齐皆转歌麻。饭焦以火。宜叚借是。或以为。非也。锅底焦饭。始见徐广孝子传述陈遗事。南史潘综传。作好食锅底饭。录焦以贻母。今俗呼锅巴。又曰钵焦。粟历五变。以释以蒸。无糪饖。炊曝中程。水火所齐。方发其馨。非安干特。乃类婆饼。郁烈则熯。成之膏润。愿为糗芳。罔或覆甑。饭不必皆焦。焦之美者饭。同气相求。不能以寸。鼻观与迎。会心非远。故余以为毗于气也。南人不知字之义。益之曰焦。列诸五等。以为胡。指毕澄茄。比之椒涂。愚者信之。索诸虚无。语言文字。不能通方。乃至于斯乎。祁季闻氏曰。是则然矣。吾谓可作。见吴任臣书。训得也。饭熟不可见。以耳候声。以鼻候气。气焦则得矣。今北人饭焦呼。于他物呼烧。鼻治。烧目治。
　　豆列九谷。人所常食。尗答殊种。生熟殊用。大豆多甘。小豆有酸。嚼之若腥。饪之生香。以鬷。称重而芳。伊兹得名。独抱之质。非羴非酸。为三为一。厥类近。乃饭豆实。以为具体。则沙之种也。以为下物。则亦诘多之珠也。宜问诸乐灵殖之神。而不能为无慧者指其途也。视人表之九品。书中上而已止。出其下者。固实緐有徒也。姓名碌碌有难记。惟臭味差池。聊复举一隅也。斥漏见之乱真。戒曲听之受诬。夫何琐屑饾饤之不厌。忽纷罗而为是窍穴之喁于也。季闻曰。四等品目。尽人知之。无人言之。三百年来。始闻此语。造鼻烟者。何修得此。
　　鼻烟初成时。质未凝。气尚流散。纳蜡中密栗无一痕。数十年后。气敛质结。视其内舒卷如云霞。如水波。如晴沙。如蚁蛭。以如蚁蛭者为最陈久。俗呼蚂蚁矢。取形近也。今人直以白蚁矢当之。粤东地卑湿。蚁所聚处。置经宿。矢集蜡外几徧。贾人高其值欺过客。有奉之以自矜许者。此叶公之好龙也。
　　盛烟之蜡。旧制极小。仅贮两许。磨琢精巧。莹过水晶。闲涂以金。璀璨陆离。其式方圆三角六角八角。侈弇殊别。又有中分二隔三隔者。夫己氏曾以一百六十金得二隔者一。余获见之。羴烟也。计不足五两。凡此皆初入中土时珍品。后既徧行。乃有大蜡。一蜡贮斤许。小者亦四两。然不及前远矣。近时从番舶来者絶稀。列肆货贩。率多薄恶。惟出自故家巨族之遗。始得佳胜耳。俗以蜡称烟者。名尤不经。惟粤东呼松膊素一种。絶佳。近亦不易得。京师有云十三太保者。每箧十三蜡。或方或三角。乃最佳者。同治辛未。偶见之。索值大昂。非窭人所敢过问也。
　　既识品类。宜慎收藏。北方风日。燥烈可虞南方卑下。蒸湿弥甚。庋阁之区。必先审量。无使失宜。又当择匧笥。必旧物精洁、中无杂气者、樟檆所成。髹漆甫具。近辄窜越。不可复治。非惟秽恶。虽沈水甲煎。皆慎避之。棋僧湛字秋航。俗姓赵。仪征人。卒时年百一岁。为余言。地有燥湿。人持其平。置吾禅床。风日所不至。蒸湿所不坏。此老说法。亦具至理。
　　香祖笔记又曰。鼻烟以玻瓈为瓶贮之。瓶之形象。种种不一。颜色亦具红紫黄白黑绿诸色。白如水晶。红如火齐。极可爱翫。以象齿为匙。就鼻齅之。还纳于瓶。皆内府制造。民间亦或仿而为之。终不及。
　　沈豫秋阴杂记曰。鼻烟壶起于本朝。其始止行八旗并士大夫。近日贩夫牧竖。无不握此。壶则水晶羊脂玛瑙翡翠茄瓢瓷石等质。而盖则珊瑚珍珠猫眼。无不镂奇错釆。最行者。烧料套红。以藕粉地为上。久贮不干者。名老皮。价甚郑重。补堂久庽淮上。习见达官巨商。竞以羊脂翡翠为尙。而不知制壶之始。仅有玻瓈。余皆后起也。近人著录。说鼻烟事絶尠。偶得之。亦皮傅语。此类是也。
　　鼻烟壶初制。比古药瓶式。故呼为瓶。后惟称壶。壶皆以五色玻瓈为之。渔洋所称白如水晶、红如火齐者也。时天下大定。万物殷富。工执艺事。咸求修尙。于是列素点绚。以文成章。更创新制。谓之曰套。套者、白受釆也。先为之质。曰地。地则玻瓈、车渠、珍珠。乃白色明玻瓈。康煕中制有之。后不复见。其后尙明玻瓈。微白。色若凝脂。或若霏雪。曰藕纷。套之色有红有蓝。汉军阎研芗太守为余言。康煕间套红蓝壸。今仅存者。俗称三十六天罡。希世珍也。余居京师近十年。见红者二。蓝者一。其言非虚。有绿黑白。白者或蓝绿地。或黑地。无红地者。套蓝有红地。然不多见。更有兼套。曰二采、三采、四采、五采或重迭套。雕镂皆精绝。康熙中所制。浑朴简古。光艳照烂如异宝。乾隆以来。巧匠刻画。远过詹成。矩凿所至。细入豪发。扪之有棱。龙凤盘螭。鱼雁花草。山川彝鼎。千名百种。渊乎清妙。凡所造作。或称曰皮。最箸者曰辛家皮。辛家皮最精洁。其色屑珍宝为之。光采夺目。勒家皮。藕粉地。若冰雪。设色亦异。红紫苍翠。天然间迭。袁家皮。与辛家皮相近别有古月轩。地则车渠。亦具五色。上为画采。闲书小诗。壶足题古月轩。其题乾隆年制者。尤美。又有雕镂仙山楼阁珍禽异兽。点缀五色。如星在天。曰桃花洞。自此制行。遂有琢玉石罗珍宝。以示夸耀。争相引重。不知其为耳孙也。昔时造壶。取便适用。式多别异。器但逾寸。且有小如指节者。嘉庆后。始务宽大。浸至盈握。贵家陈设。有玛瑙壶。中容二升。其初壶口径或逾四分。后改而窄。不得逾二分。云可使气不旁泄。尽易前法。俗士寡闻。据以置辨。皆目论也。用述是篇。为之提纲。其有他制件。系于后。俾得按索。资谈助焉。
　　珠之属。珍珠大如鸡卵。或云出意兰。凡珠。南海色红。北海微青。西洋白。出松花江。色如淡金。所称东珠者也。珠壶见者色白。非中土产。螺钿。粤人亦呼云母。
　　玉之属。白截肪黄蒸栗所共知也。或留皮色为之。赤黄相闲。或改古玉琫为之。尤奇丽。珊瑚少完好。半从黏合。镂花于上。掩其璺痕。玛瑙诸色毕具。有缠丝柏枝水藻诸种。有成天然图画者。尝见一壶。面文错互若丛木。上为峻岭。岝崿刺天。旭日一轮。方出林表。背则平远沙堤。芦苇所交。宿二白鹭。淡月半规。照水有影。奇物也。又一壶。面之左。有一僧兀坐。其右。云气一缕。自下而上。背则类七孩相扑为戏。琥珀旧时尙赤。近以浅黄为贵。呼金珀。一种杂松根者。称雀脑。伪者曰柳青。亦呼玻瓈松。蜜蜡质闇。来自外洋。碧霞红者为上。有黄碧紫白诸色。翡翠质坚。不受砻琢。徒饰外观。叩其中。窄且塞。无以治之。水晶亦具诸色。有发晶椶晶。余曾见发晶壶。面发短近竹。背稍长。似画兰。遭俗工琢之而败。有月魄者。中含水珠。能上下。紫晶为多。
　　石之属。岫岩石色黄。金州石类缠丝玛瑙。云锦石出江西安仁县云锦湖。每大雷雨过。远望水中有光起。则有佳石。或具物象。类鬼工。然千万石中不得一二。有水藻文者为多。亦有与金州石仿佛者。绿松石旧时多制之。今不复作。端溪石砚材之余。云能润燥。亦未然。玛纳斯似碧玉。来自塞外。咖什伦褐色。中有金星。晃耀眩目。西洋人以玻瓈成之。实非石也。黑石中具物象者。居京师时。曾见一枚。面为蝶。有五色。背为木通一片、甘草二片。文理无少差别。季闻亦欲得之。后为有力者取去。又见一黑石。类茄。有纹皴起。如网如络。沈子受田极宝爱之。自署其室曰壶斋。不知何地产也。
　　木之属。木豆俗呼木腰子。色类槵子。上有水纹。木瘿色泽奇古。然不足用。竹根嘉定人制。或取两竹节近合者。随其中空。削为壶。颇幽雅。藏之不慎。辄裂。木变石出黑龙江水中。俗称墨珀桂馥札朴云。周书。王会夷。用木。孔晁注。木生水中。黑色而光。其坚若铁。即此。阎百诗尚书古文疏证云。宁古塔与肃慎相近。水中木变为石。即石砮也。榆变者上。松变者次之。杨宾柳边纪略云。楛木非铁非石。居人多得之虎儿哈河札朴。又云。缅江亦有木变石。与黑龙江所出同。性类琥珀。具摄力。盛之易漧。剔红乾隆中仿明漆器。制极工。今不多见矣。壶卢仅可置几上。余旧为二铭。失其稾。
　　瓷之属。今京师瓷壶有索高价者。视之。为明嘉靖时物。亦有万历中画采者。皆药瓶。又见一定瓷扁瓶。上刻双螭。仿佛宋元器。亦明时药瓶也。自康煕中景德镇始造瓷壶。半从旧式如筒。有作玉壶春诸制者。绘十二辰。乾隆中。始仿鼻烟壶式。画百子、及仕女仙佛、草虫华鸟。道光时。有画马者。今不常见。又有雕瓷。制类剔红。工拙非一。陈国治者。祁门人。以画法雕瓷。海内无两。余见一壶。上作蝙蝠五。飞伏回翔。似宋院本。后国治以骂贼遇害。其所手制。散亡殆尽。近亦有仿为者。无能及矣。余幼秉义方。长承师训。一名一物。不安无知。久居京师。友人见其苦心劳力。迄无所得。托于瓷壶以讽。其言曰。昔有一人。遇事留意。客至其家。自顶至踵。冠裳履舃。必熟察一过。忽以月朔访友。坐中见人持瓷壶。上画一鹊。心甚诧之。未有疑也。越五日。复遇其人。壶上具五鹊也。乃大疑。问姓名住址。乞其壶。审视久之。又越数日。诣之。其人出瓷壶。壶上鹊数适如日数。于是情好日密。相处半载。验之辄符。乃与之言。君此壶奇宝也。其人答以家世相传。莫名其故。因求重金易之。议不决。决矣。约日交易。复迁延爽期。待至月尽。其人始来。索金以去。壶上俨然三十鹊也。次日出视。三十如故。亟往询之。拒而不纳。盖其家本有壶三十。而卖其重出者。此君违俗。不务穷理。遂自取侮。然余尝游庙市。于摊上曾见瓷壶。一四鹊。一十二鹊。抑亦望文生义。有此言乎。闻者足戒。姑记之。其它游谈。不复录焉。
　　德清许宗彦鉴止水斋集鼻烟六言曰。论蜡携来市舶。海云养就蛮烟。闻道略如采茗。分别雨前火前。自注。鼻烟乃树叶所为。以先采者为上。贸易以蜡计。一蜡约斤许。疎快胜针风府。不嫌假道灵坚。水玉玲珑满贮。提壶劝徧尊前。
　　海盐朱一飞淡巴菰词曰。消寒辟疫信无疑。争羡收藏器皿奇。一样皇城买两种。郎瓶火齐妾玻瓈。西洋东洋贮器精。晶瓶今亦满天京。劝郎莫上插花去。溜夏敲春路不平。自注。插花。出洋船名。溜夏敲春。出洋名色。
　　宝山袁翼邃怀堂集谢惠玛瑙鼻烟壶启曰。石髓胚胎。云斤雕琢。鼻之于臭。既似烟而非烟。瓠之言壶。本因物以肖物。一拳可握。九顿拜嘉。中有珠尘。更承优赐。睡魔可遣。巴菰之香味同参。款识亲镌。竹叶之斑痕宛若。配高辛之瓮。甘露莹莹。摇驹跋之瓶。琼浆汨汨。歕嗤铁杖之瓜。魅畏蚩尤之血。嗅从伧父。定疑夏令之多鼽。擎出美人。莫掩西施之不洁。嗜好在酸咸之外。君已心知。氤氲通呼吸之方。我非耳食。唐仲冕陶山集。有玛瑙鼻烟壶记。感慨得失。无当本事。兹不录。
　　张维屏听松庐诗话曰。番禺谢有文字蔚林、娱晖阁诗草。咏鼻烟有云。似烟仍非烟。厥草惟何草。熏从艾蒳清。杂之姜桂燥。蒲萄酒细调。蔷薇露同捣。一缕吹息微。九转还丹早。赋物可谓细切。按。诗及蒲萄酒蔷薇露。乃就今时所出甘坏一种与熏烟言之。
　　程子公勖与余言。泰州康发祥字瑞伯。尝为鼻烟壶歌。公勖背诵一过。今日忆之。已忘其半。歌有云。或入滇南采翡翠。或翻沧海探珊瑚。或倩巧匠剔髹漆。或涂秘色烧宣炉。方员奇巧无不有。有时依样成胡卢。又云。凤皇鸾隺鹳雀凫。麒麟狮象蛟龙鱼。仙山楼阁烟云嘘。泉石卉木鼃蜢俱。奇草绝异淡巴菰。妙药亦非押不芦。乃是海外烟之殊。中邦不产外国输。论功与我通血脉。鼻观栩栩神苏苏。余不复记。字句异同。乃余补缀。非别本也。
　　鼻烟迭以象齿为之。刻铭四围。出入怀袖。久则色变如蜡。或如琥珀。亦可爱也。有以玉翡翠水晶为之者。余为友人制铭。无虑数十。向不存稿。偶忆一二。附识于此。挹彼注兹。能清无滓。以息相吹。天地一指。为胡练溪观察服气术。在此中。旁有解囊为壶公。为许迈孙酒阑茶罢。花南研北。左顾右盼。口讲指画。善气迎人。御众以宽。随方属员。平平安安。迈孙方中容员大烟迭目所视。手所指。一鼻孔出气。亦复如是。与大儿寿佺
　　初撰是书。分四类。为原始、正名、释器、缀辞。后徧求近人书。尠及此者。闲得之。皆里语耳。遂中止。生平论箸。无可示人。大率因此。吾友董觉轩悯其无成。娄劝写定。检点旧稾。此颇完具。遂付手民。惜季闻已归道山。不及见矣。光绪六年五月。撝叔识。
　　
　　
　　后序
　　
　　会稽赵撝叔作勇卢闲诘。以志鼻烟。叙释淹雅。若诂经。若拟子。非寻常谱录家言矣。余雅不嗜此。不识其品。顾颇忆干嘉以来诸老佚事。用缀卷末。以补此书之阙。宣南随笔云。乾隆中。纪文达召对。上所用鼻烟壶。刻此地有崇山峻岭茂林修竹十一字。举示之曰。汝善属对。能对此乎。文达应声曰。若周之赤刀大训天球河图。上悦。即赐之。一作彭文勤事。或云刘金门事。洋程纪略云。李忠毅总统水师。鋭意平蔡牵。牵与忠毅故同乡。凂其戚某。馈安南肉桂十束。西洋鼻烟十匣。哀词乞缓师。忠毅怒判其后曰。食汝之肉。劓汝之鼻。万斧交加。烟销灰灭。立斥还之。荩臣刚介。儒将风流。略可见已。金壶七墨云。浙中某观察。以衙参列坐官厅。忘携鼻烟。命其仆归取署中壶。少顷仆至。却立于后。观察诘之。敬对曰。壶在此。恐不雅观。不敢献也。观察趣出之。探手袴下。而后以献。一虎子耳。众大笑。盖彼误闻为合音也。此得之纪载者。某尚书典试事。不阅文字。怀中置二鼻烟壶。一红色。一黑色。大小相等。积试卷于案。抽其一。辄取一壶视之。红者中。黑者斥落。如额而止。人称为鼻烟壶老师。某相国督剑南。牙前设骨董肆。鼻烟壶累累。人以大府所好也。咸往售焉。主者曰。此值五千金。犍为县所购者。此二千金。万县所购者。其人悟。如数购之。献诸相国。不旬日。遂莅某任。相国还都。资装累千乘。蜀人为之语曰。前有献忠。后有相公。蔡麟洲观察官词苑。贫甚。而癖耆鼻烟。一日。晤宝文荘。文荘以鼻烟奉蔡。蔡亦以所佩答之。屡出屡易。味益奇。文荘大喜。蔡后简外任。不能治装。文荘知之。贷二千金。以资其行。又某公获罪时。于权贵家搜得其书柬。内一帖云。送上鼻烟一蜡。上层不便用。中层最精。而书蜡作刺。司谳者读如字。几陷大辟。两县令同官于浙。一吴人起科第。一闽人以资进者。并负才谞。为上游器重。闽人以鼻烟壶示吴人曰。此壶之红。可首称否。吴人曰。红则红矣。惜地子不佳也。闽人恚。遂成隙。终身不解。此得之传闻者。凡此诸事。撝叔固稔知之。然不欲以稗官委琐之语。羼入本书。致乖著述之体。则其慎也。博物君子。就所见闻。益我未备。傥亦有裨于多识乎。光绪六年六月。鄞董沛盂如甫撰。
　　
　　
