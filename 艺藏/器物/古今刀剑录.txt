
   古今刀剑录 　(梁)陶宏景撰
   
　　《古今刀剑录》一卷，梁陶宏景撰。宏景字通明，丹阳秣陵人。齐初为奉朝请。永明十年，上表辞禄，止于句曲山。梁大同二年卒。赠中散大夫，谥贞白先生。事迹具《梁书。处士传》。是书所记帝王刀剑，自夏启至梁武帝，凡四十事，诸国刀剑，自刘渊至赫连勃勃，凡十八事。吴将刀，周瑜以下凡十事。魏将刀，锺会以下凡六事。然关、张、诸葛亮、黄忠皆蜀将，不应附入吴将中，疑传写误佚蜀将刀标题三字。又董卓、袁绍不应附魏，亦不应在邓艾、郭淮之间，均为颠舛。至宏景生于宋代、齐高帝作相时已引为诸王侍读，而书中乃称顺帝准为杨玉所弒，不应以身历之事，谬误至此。且宏景先武帝卒，而帝王刀剑一条乃预着武帝谥号，并直斥其名，尤乖事理。疑其书已为后人窜乱，非宏尽景本文。然考唐李绰《尚书故实》引《古今刀剑录》云，自古好刀剑多投伊水中，以禳膝人之妖。与此本所记汉章帝铸剑一条虽文字小有同异，而大略相合。则其来已久，不尽出后人赝造。或亦张华《博物志》之流，真伪参半也。
　　序
　　夫刀剑之由出，已久矣。前王后帝，莫不铸之，但以小事记注者，不甚详录，遂使精奇挺异，空成湮没，慨然有想，遂为记云。
　　夏禹子帝启，在位十年。以庚戌八年，铸一铜剑，长三尺九寸，后藏之秦望山腹。上刻二十八宿，文有背面，面文为星辰，背记山川日月。
　　启子太康，在位二十九年。岁在辛卯，三月春铸一铜剑，上有八方面长，三尺二寸头方。
　　孔甲，在位三十一年。以九年岁次甲辰，采牛首山铁，铸一剑，铭曰夹，古文篆书，长四尺一寸。
　　殷太甲，在位三十二年。以四年岁次甲子，铸一剑，长二尺，文曰定光，古文篆书。
　　武丁，在位五十九年。以元年岁次戊午，铸一剑，长三尺，铭曰照胆，古文篆书。
　　周昭王瑕，在位五十一年，以二年岁次壬午，铸五剑，各投五岳，铭曰镇岳尚方，古文篆书，长五尺。
　　简王夷，在位十四年。以元年岁次癸酉，铸一剑，长三尺，铭曰骏，大篆书。
　　秦昭王稷，在位五十二年。以元年岁次丙午，铸一剑，长三尺，铭曰诫，大篆书。
　　秦始皇，在位三十七年。以三年岁次丁巳，采北祇铜，铸二剑，名曰定秦，小篆书。李斯刻埋在阿房宫阁下，一在观台下，长三尺六寸。
　　前汉刘季，在位十二年。以始皇三十四年，于南山得一铁剑，长三尺，铭曰赤霄，大篆书。及贵，常服之，此即斩蛇剑也。
　　文帝恒，在位二十三年。以初元十六年，岁次庚午，铸三剑，长三尺六寸，铭曰神龟，多刻龟形，以应大横之兆。帝崩，命入玄武宫。
　　武帝彻，在位五十四年。以元光五年，岁次乙巳，铸八剑，长三尺六寸，铭曰八服，小篆书。嵩、恒、霍、华、泰山五岳皆埋之。
　　宣帝询，在位二十五年。以本始四年，铸二剑，长三尺，一曰毛，二曰贵，以足下有毛，故为之，皆小篆书。
　　平帝衎，在位五年。以元始元年，岁次辛酉，掘得一剑，上有帝名，因服之，大篆书。
　　王莽，在伪位十七年。以建国五年，岁次庚午，造威斗及神剑，皆炼五色石，为之铭曰神胜万里伏，小篆书，长三尺六寸。
　　更始刘圣公，在伪位二年。自造一剑，铭曰更国，小篆书。
　　后汉光武秀，在位三十三年。未贵时，在南阳鄂山，得一剑，文曰秀霸，小篆书，帝常服之。
　　明帝庄，再位十八年。以永平元年，岁次戊午，铸一剑，上作龙形，沉之于洛水中。水清时，常有见之者。
　　章帝炟，在位十三年。以建初八年，铸一金剑，令投于伊水中，以厌人膝之怪。弘景按：《水经》云：「伊水有一物，如人膝，头有爪，人浴辄没，不复出。
　　安帝祜，在位十九年。以元初六年，铸一剑，藏峨眉山，疑山王也。
　　顺帝保，在位十九年。以永建元年，铸一剑，长三尺四寸，铭曰安汉，小篆书，后改年号。
　　灵帝宏，在位二十二年，以建宁三年，铸四剑，文曰中兴。一剑无故自失，并小篆书。
　　魏武帝曹操，以建安二十年，于幽谷得一剑，长三尺六寸，上有金字，铭曰孟德王常服之。
　　齐王芳，以正始六年，铸一剑，常服之。无故自失，但有空匣如故。后有禅代之事，兆始于此，寻为司马氏所废。
　　蜀主刘备，以章武元年，岁次辛丑，采金牛山铁，铸八剑，各长三尺六寸。一备自服，一与太子禅，一与梁王理，一与鲁王永，一与诸葛亮，一与关羽，一与张飞，一与赵云。并是亮书，皆作风角，处所有令，称元造刀五万口，皆连环及刃口，列七十二炼柄中，通之兼有二字。房子容曰：唐人尚书郎李章武本名方古，贞元季年，为东平帅，李师古判官因理第，掘得逼剑，上有章武字方。古《博物志》张茂先亦曰：蜀相诸葛孔明所佩剑也。乃改名师古，为奏，请为章武焉。盖蜀主八剑之一也。
　　后主禅，延熙二年，造一大剑，长一丈二尺。镇剑口山，往往人见光辉，后人求之不获。
　　吴王孙权，以黄武五年，采武昌铜铁，作千口剑，万口刀，各长三尺九寸。刀头方，皆是南铜越炭作之，文曰大吴，小篆书。又赤乌年中，有人得淮阴侯韩信剑，帝以赐周瑜。
　　孙亮，以建兴二年，铸一剑，文曰流光，小篆书。
　　孙皓以建衡元年，铸一剑，文曰皇帝吴王，小篆书。
　　晋武帝司马炎，以咸宁元年，造八千口刀，铭曰司马。
　　怀帝炽，以永嘉元年造一剑，长五尺，铭曰步光，小篆书。
　　成帝衍，以咸和元年，造十三口刀，铭曰兴国。
　　穆帝聃，以永和五年于房山造五口剑，铭曰五方单符，隶书。
　　孝武帝昌明，以大元元年，于华山顶埋一剑，铭曰神剑，隶书。
　　宋武帝刘裕，以永初元年，铸一刀，铭其背曰定国，小篆书，长四尺，后入于梁。
　　少帝义符，以景平元年，造一刀，铭曰五色，小篆书。
　　后废帝昱，以元徽二年，于蒋山顶造一剑，铭曰永昌，篆书。
　　顺帝准，以升明元年，掘得一刀，铭曰上血，其刀照一室。帝奇之，至二年七月，帝使杨玉候织女，玉候女不得，惧死，用以弒帝，果如铭。故知吉凶其征先见矣。
　　齐高帝萧道成，以建元二年，造一刀，铭曰定业，长五尺，篆书，自制之。
　　明帝鸾，以建武二年，造一刀，铭曰朝仪，长四尺，小篆书。
　　梁武帝萧衍，以天监二年即位，至普通中，岁在庚子，命弘景造神剑十三口，用金、银、铜、铁、锡五色合为之，长短各依剑术法，文曰服之者永治四方，并小篆书。
　　诸小国刀剑总在此
　　前赵刘渊，以元熙二年，造一刀，长三尺九寸，文曰灭贼，隶书。
　　后赵石勒，以建平二年，造一刀，用五百金，工用万人，头尖三尺六寸，铭曰建平，隶书。勒未贵时，耕地得一刀，铭曰石氏昌，篆书。
　　石季龙，以建武十四年，造一刀，长五尺，铭曰皇帝石氏，隶书。
　　后蜀李雄，以晏平元年，造刀五百口，文曰腾马，隶书。
　　前凉张实，造刀百口，无故刀尽失，文曰霸。
　　后魏昭成帝拓跋犍，以建国元年，于赤治城铸刺刀十口，金镂赤治字。
　　道武帝珪，以登国元年，于嵩阿铸一剑，铭曰镇山，隶书。
　　明元帝嗣，以泰常元年，造一剑，长四尺，铭背曰太常。至真君元年，有道士继天师白，为帝造剑，长三尺六寸，隶书。因改元真君。
　　宣武帝恪，以景明元年，于白鹿山造一刀，文曰白鹿，隶书。
　　前秦符坚，以甘露四年，造一刀，用五千工，铭曰神术，隶书。
　　前燕慕容儁，以元玺元年，造二十八口刀，铭曰二十八将，隶书。
　　后燕慕容垂，以建兴元年，造二刀，长七尺，一雄一雌，隶书。若别处之，则鸣。
　　后秦姚苌，以建初元年，造一刀，铭曰中山，长三尺七寸，隶书。
　　西秦乞伏国仁，以建义三年，造一刀，铭曰建义，隶书。
　　后凉吕光，以麟嘉元年，造一刀，铭背曰麟嘉，长三尺六寸。
　　南凉秃发乌孤，以太初三年，造一刀，狭小，长二尺五寸，青色。匠人曰：当作之时，梦见一人被朱服，云：吾是太乙神，来看汝作云！此刀有献必鸣，后落突厥可汗所有也。
　　南燕慕容玄明，以建平元年，作刀四口，文曰建平，隶书。
　　西京李皓，以永建元年，造珠碧刀一口，铭曰百胜，隶书。
　　北凉沮渠蒙逊，以永安三年，造刀百口，铭曰永安，隶书。
　　夏州赫连勃勃，以龙升二年，造五口刀，背刃有龙雀环，兼金镂作一龙形，长三尺九寸，铭曰古之利器。吴楚湛卢，大夏龙雀，名冠神都，可以怀远，可以柔迩，如风靡草，威服九区。宋王刘裕破长安，得此刀，后入于梁。
　　吴将刀
　　周瑜，作南郡太守，造一刀，背上有「荡寇将军」字，八分书。
　　蒋钦，拜列郡司马，造一刀，文曰司马，隶书。
　　周幼平，击曹公，胜，败平虏将军，因造一刀，铭背曰幼平。
　　董元成，少果勇，自打铁作一刀。后讨黄祖于蒙冲河，元成引刀断冲头为二流，拜大司马，号断蒙刀。
　　潘文，拜偏将军，为擒关羽，拜固陵太守，因造一刀，铭曰固陵。
　　朱理君，少受征讨，黄武中，累功拜安国将军，作一佩刀，文曰安国。
　　蜀将刀
　　关羽，为先主所重，不惜身命，自采都山铁为二刀，铭曰万人。及羽败，羽惜刀，投之水中。
　　张飞，初拜新亭侯，自命匠炼赤朱山铁为一刀，铭曰新亭侯蜀大将也。后被范强杀，将此刀入于吴。
　　诸葛亮，定黔中，从青石祠过，遂抽刀刺山，投刀不拔而去，行人莫测。
　　黄忠，汉先主定南郡得一刀，赤如血，于汉中击夏侯军，一日之中，手刃百数。
　　魏将刀
　　锺会，克蜀，于成都土中得一刀，文曰太一。会死，入帐下王伯升，伯升后渡江，刀遂飞入水。
　　邓艾，年十二，曾读陈太丘碑，碑下掘得一刀，黑如漆，长三尺余。刀上常有气凄凄然，时人以为神物。
　　董卓，少时耕野，得一刀，无文字，四面隐起作山云文，斸玉如泥。及卓贵，示五官郎将蔡邕，邕曰此项羽之刀也。
　　袁绍，在黎阳梦有一神授一宝刀，及觉，果在卧所，铭曰思召。绍解之曰：思召，绍字也。
　　郭淮，于太原得一刀，文曰宜为将。后遂为将军，及与蜀将战，败失此刀。
　　王双，曾于市中买得一刀，卖人曰：得之者贵。因不见。双后佩之，为魏将，后与曹真一刀换也。
　　
