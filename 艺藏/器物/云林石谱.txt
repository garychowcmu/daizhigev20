云林石谱

　　谱录类一
　　器物之属
　　提要
　　臣等谨案云林石谱三巻宋杜绾撰绾字季扬号云林居士山阴人宰相衍之孙也是书彚载石品凡一百一十有六各具出产之地采取之法详其形状色泽而第其髙下然如端溪之类兼及砚材浮光之类兼及器用之材质不但谱假山清玩也前有绍兴癸丑阙里孔传序传即续白居易六帖者序中称绾为杜甫之裔因引甫诗水落鱼龙夜句谓长沙湘乡之山鱼龙化而为石甫因形容于诗绾作是谱为能绍其家风考甫此句见于秦州杂诗乃由陜赴蜀之时何由得至楚地且甫之诗意本非咏石殊附会无理未附宣和石谱皆记艮岳诸石有名无说不知谁作又附渔阳公石谱皆载嗜石故事亦不知渔阳公为谁其中列周公谨元遗山诸名则必非绾书葢明周履靖刻是书时所窜入也今惟录绾书以资考证而所附二谱悉削而不载又毛晋尝刻是书并为一卷又佚去孔传之序而文句则无大异同今亦不别著录焉
　　乾隆四十六年三月恭校上
　　总纂官（臣）纪昀（臣）陆锡熊（臣）孙士毅
　　总校官（臣）陆费墀
　　●云林石谱原序
　　天地至精之气结为石负土而出状为竒怪或岩窦逶迤峯岭层棱凡弃掷于娲炼之余遁逃于秦鞭之后者其类不一至有鹊飞而得印鳖化而衔题叱羊射虎挺质之尚存翔燕鸣鱼类形之可验怪或出于禹贡异或陨于宋都物象宛然得于髣髴虽一拳之多而能藴千岩之秀大可列于园馆小或置于几案如观嵩少而面龟蒙坐生清思故平泉之珍秘于徳裕夫余之宝进于武宗皆石之瑰竒宜可爱者然人之好尚故自不同叶公之好龙支遁之好马卫懿公之好鹤王右军之好鹅齐宣王之好竽嵇康之好锻所好自异然无所据依殆无足取圣人常曰仁者乐山好石乃乐山之意盖所谓静而寿者有得于此窃尝谓陆羽之于茶杜康之于酒戴凯之于竹苏太古之于文房四宝欧阳永叔之于牡丹蔡君谟之于荔枝亦皆有谱而惟石独无为可恨也云林居士杜季扬盖尝采其瑰异第其流品载都邑之所出而润燥者有别秀质者有辨书于编简其谱宜可传也且曰幅■〈巾员〉之至逺闻见或遗山经地志未能淹该编覧尚俟讲求当附益之居士实草堂先生之裔大丞相祁国公之孙余尝闻之诗史有水落鱼龙夜之句盖长沙湘乡之山鱼龙垫土化而为石工部固尝形容于诗矣读是谱者知居士之好古博雅克绍于余风不忘于着録云时宋绍兴癸丑夏五月望日阙里孔傅题
　　●钦定四库全书
　　云林石谱卷上
　　（宋）杜绾撰
　　灵璧石
　　宿州灵璧县地名磬山石产土中岁久穴深数丈其质为赤泥渍满土人多以铁刃遍刮凡三两次既露石色即以黄蓓箒或竹箒兼磁末刷治清润扣之铿然有声石底多有渍土不能尽去者度其顿放即为向背石在土中随其大小具体而生或成物状或成峯峦巉岩透空其眼少有宛转之势或多空塞或质匾朴或成云气日月佛像或状四时之景须藉斧凿修治磨礲以全其美或一面或三四面若三四面全者即是从土中生起凡数百之中无一二有得四面者多是磇者石尖择其竒巧处镌治取其底平顷岁灵璧张氏兰皋亭列巧石颇多各髙一二丈许峯峦嵓窦嵌空具美大抵亦三两面背亦着土又有一种石理蹸踆若胡桃殻纹其色稍黑大者髙二三尺小者尺余或如拳大坡陁拽脚如大山势鲜髙峯岩窦又有一种产新坑黄泥沟峯峦嵌空竒巧亦须刮治扣之稍稍有声但石色清淡稍燥软易于人为不若磬山清润而坚此石宜避风日若露处日久即色转白声亦随减书所谓泗濵浮磬是也
　　青州石
　　青州石产之土中大者数尺小亦尺余或大如拳细碎磊磈未成物状在穴中性颇软见风即劲凡采之易脆不可胜举其质玲珑窍眼百倍于他石眼中多为软土充塞徐以竹枝洗涤浄尽宛转通透无峯峦峭拔势石色带紫微燥扣之无声土人以石药粘缀四面取巧像云气枯木怪石欹侧之状
　　林虑石
　　相州林虑石地名交口其质坚润扣之有声一种出土中采之穴地见石则寻坑坎处石多倒生向下垂如锺乳融结皆天然錾去麄石留石座如板山多自载山一座峯峦下秀髙拔或如无物状石色甚碧曽贡入内府有蓝关苍虬洞天凡十余品各髙数寸甚竒异又有一种色稍斑而微黑产土中微有土渍易于洗涤有大山势四面徘徊无背稍着土千岩万壑峯峦迤逦颇多嵌空洞穴宛转相通不假人为至有中虚可施香烬静而视之若烟云出没岩岫间此石因崇寕年方田相视地脉偶得之大不踰三五尺至如拳大竒巧百怪
　　平江府太湖石
　　产洞庭水中石性坚而润有嵌空穿眼宛转崄怪势一种色白一种色青而黑一种微黑青其质文理纵横笼络起隐于石面遍多坳坎盖因风浪中冲激而成谓之弹子窝扣之微有声采人携锤錾入深水中颇艰辛度竒巧取凿贯以巨索浮大舟设木架绞而出之其间稍有巉岩特势则就加镌礲取巧复沉水中经久为风水冲刷石理如生此石岩最髙有三五丈低不踰十数尺间有尺余惟宜植立轩槛装治假山或罗列园林广榭中颇多伟观鲜有小巧可置几案间者
　　无为军石
　　无为军石产土中连接而生择竒巧者即断取之易为洗涤不着泥渍石色稍黑而润大者髙数尺亦有盈尺及五六寸者多作羣山势扣之有声至有一叚二三尺间羣峯耸拔连接髙下凡数十许巉嵓涧谷不异眞山顷年维扬俞次契大夫家获张氏一石方圆八九尺上有峯峦髙下不知数中有谷道相通目之为千峯石又米芾为太守获异石拜者四面巉峻但石苗所出不广佳者颇艰得之
　　临安石
　　杭州临安县石出土中有两种一深青色一微青白色其质竒怪无尖峯崒嵂势髙者十数尺小者数尺温润而坚扣之有声间有质朴从而斧凿修治磨礲增巧顷岁钱塘千顷院有石一块髙数尺旧有小承天法喜堂徒弟授衣钵得此石价値五百余千其石置方斛中四面嵌空崄怪洞穴委曲于石罅间植枇杷一株颇年远岩窦中尝有露珠凝滴目为丑石元居中有诗略云人久众所憎岁久众所惜为负磊落姿不随寒暑易政和间取归内府此石之尤者
　　湖州武康石
　　出土中一青色一黄黑而斑其质颇燥不坚无混然巉岩峯峦虽多透空渲眼亦不堪宛转采人入穴石多卧生甚广润度竒巧处以铁錾揭取之或多细碎大抵石性匾侧多涮道折迭势浙中假山藉此为山脚石座间有险怪尖鋭者即侧立为峯峦颇胜青州穿眼宛转浑然可观
　　昆山石
　　平江府昆山县石产土中多为赤土积渍既出土倍费挑剔洗涤其质磊块巉岩透空无耸拔峯峦势扣之无声土人唯爱其色之洁白或种植小木或种溪荪于竒巧处或置立器中互相贵重以求售至正初杭州皋亭山后太山出石与昆山石无分毫之异
　　江革石
　　道州江革永寕二县皆产石在乱山间于平地土空礲积永寕石迭而生成或大或小不相粘缀江革一种稍青色一种灰黑间有巉岩特势其质例皆麄涩枯燥扣之有声未见絶竒巧者唯永寕所产大者十数尺或二三尺至有尺余或大如拳或多细碎每就山采石散处地土莫知其数盖率皆竒怪大抵各随人所欲旣择絶佳者多为泥土苔藓所积以水渍一两日用磁末痛刷一种色深青一种微青一种微黑其色质坚润扣之有声或多坳坎颇类太湖弹子窝峯峦巉岩四面亦多透空崄恠万状或有数尺若大山气象千岩万壑羣峯环遶中有谷道拽脚类诸物像不可槩举非人力能为之大抵其石多白脉又有如大山之巅合三两峯间因石脉相连数道而成瀑布直落涧壑凡遇石塞路迸溅即散漫分流石之两边如图写之状
　　常山石
　　衢州常山县思溪又地名石洪或云空字石去水底侧垂似锺乳杂沙泥不相联接采人车戽深水甚难得之或大或小不踰数尺竒巧万状多是全质每一石则有联续尖鋭十数峯髙下峭拔嵌空全若大山气势亦有如拳大者又于巉岩崄怪岩窦中出石笋或欹斜尖细互相撑拄之势盖石生溪中为风水冲激融结而成竒巧又有峯峦耸秀洞穴委曲相通底座透空堪施香烬若烟云萦遶乱峯间一种色深青石理如刷丝扪之辄隐手又一种青而滑或以磁末刷治而颜色皆温润扣之有声间有质朴全无巧势者石性稍矿不容人为非灵璧可増崄恠
　　开化石
　　衢州开化县龙山深土中出石虽磈或巉岩可观色稍燥扣之有声又地鳖滩亦多产石水中色稍青润石质骨麄而肉细率皆全质间有羣峯前后罗列若大山气势比之思溪无峭崪势扣之亦有声
　　澧州石
　　澧州石产土中磊磈而生大者尺余亦有絶小者颇多崄怪巉岩类诸物状其质为沙泥积渍费工刷治石理遍铺丝扪之隐手青白稍润有白脉笼络土人不知贵士大夫多携归装视假山髙视之颇类鴈荡诸竒峯
　　英石
　　英州含光眞阳县之间石产溪水中有数种一微青色有白通脉笼络一微灰黑一浅绿各有峯峦嵌空穿眼宛转相通其质稍润扣之微有声又有一种色白四面峯峦耸拔多棱角稍莹彻面面有光可鉴物扣之无声采之人就水中度竒巧处錾取之此石处海外辽逺贾人罕知之然山谷以谓象州太守费万金载归古亦然耳顷年东坡获双石一绿一白目为仇池石乡人王郭夫亦尝携数块归髙尺余或大或小各有可观方知有数种不独白绿耳
　　湖口石
　　江州湖口石有数种或在水中或产水际一种色青混然成峯峦岩壑或类诸物状一种匾薄嵌空穿眼通透几若木板似利刀剜刻之状石理如刷丝色亦微润扣之有声土人李正臣蓄此石大为东坡称赏目之为世中九华有百金归买小玲珑之语然石之诸峯间有外来竒巧者相粘缀以増崄怪此种在李氏家颇多适偶为大贤一顾彰名今归尚方久矣又有一种挺然成一两峯或三四峯髙下峻峭无拽脚有向背首尾一律或大或小土人多缀以石座及以细碎诸石胶漆粘缀取巧为盆山求售正如僧人排设供具两两相对殊无意味
　　袁石
　　袁州万载县去县十余里石无数在野田间其质嶙峋微青色间多峯峦岩窦四向又有石罅中上下生小林木蓊郁可喜或髙三四尺或五六尺全如一大山气势经行凡数百歩不断目地名为乱石里土人以石占田垄有妨布种恨不之去惜乎地远人罕知之
　　平泉石
　　平泉石出自关中考之李德裕平泉庄记草木花石之美其石产水中每获一竒皆镌有道二字顷余于颍昌杜钦益家赏一石双峯髙下有渲道挺然长数寸许无嵌空岩窦势其质不露圭角磨礲光润而青坚于石罅中镌有道二字扣之有声
　　兖石
　　兖州出石如褐色谓之栗玉有巉岩峯峦势无穿眼其质甚坚润扣之有声堪为器颇费镌礲土人贵重之与北方所产栗颇相类但见峯峦一律耳
　　永康石
　　蜀水永康军产异石钱逊叔遗余一石平如板厚半寸阔六七寸于面上如铺一纸许甚洁白上有山一座高低前后凡十数峯剧有佳趣回邉不脱其底山色皆青黑温润而坚利刃不能刻扣之有声清越目为江山小平远逊叔得自蜀中部使者云出自永康军后未见偶者
　　排牙石
　　临安府府署之侧一山甚髙名拜郊台钱氏故迹向山之巅险峻处两边各有列石数十块从地生出者峯峦巉岩穿眼委曲翠润而坚谓之排牙石
　　品石
　　建康府有石三块颇雄伟有岩洞崄怪色稍苍翠遍产竹木茂郁可观石罅中有六朝唐宋诸公刻字谓之品石
　　永康石
　　永州州署依山厅事之东隅顷岁太守黄叔度因其地稍露山骨除治积壤十余尺得眞山一座凡八九峯岩洞相通翠润可喜遍有唐人刻字于诸峯之侧甚竒右有一石横尺余联缀石上全若水禽因引泉出水潴满岩窦其石正浮水面亦有唐人刻字目之为鸂■〈氵鵣〉石又羣山之后下广二顷余率皆怪石罗布田野间或为居人蔽隐元次山剏万石亭于郡之山巅
　　石笋
　　石笋所产凡有数处一出鎭江府黄山一产商州一产益州诸郡率皆卧生土中采之随其长短就而出之或有断而出者大者二三尺小者尺余皆微着土者其质挺然尖鋭或匾侧有三面纹理如刷丝起隐于石面或得涮道彻扣之或有声石色无定间有四面停者又有髙一二丈首尾一律因斧凿修治而成
　　泰岩
　　袭庆府泰山石产土中大小踰三四寸间有磊块碎小者色灰白或微青亦有嵌崄竒怪势其质甚软可施镌礲土人不甚珍爱
　　峄山石
　　峄山在袭庆府邹县山土中产美石间有岩穴穿眼眼不甚宛转深邃亦有峯峦髙下无崷崪势其质坚矿不容斧凿色若拔蓝或如木叶翠润可喜
　　耒阳石
　　耒阳县土中出石磊磈巉岩大小不等石质稍坚一种色青黑一种灰白一种黄而斑四面竒巧扣之无声可置几案间小有可观
　　襄阳石
　　襄阳府去城十数里有山名鳯凰地中出石横长尺余或如拳者巉岩崄怪往往如大山势色稍青黑间有如灰褐者扣之有声土人不甚重政和间惟镇江苏仲恭留台家有数块置几案间
　　黄山石
　　鎭江府去城十五里地名黄山在鸐林寺西南
　　岘山石
　　岘山在黄山之东皆产石土中小者或全质大者或镌取相连处竒怪有万状色黄清润而坚扣之有声间有色灰褐者石多穿眼相通可出音
　　排衙石
　　镇江苏仲恭留台家有一石如蹲狮子或如睡鸂■〈氵鵣〉罗列八九状太守梅知胜目之为苏氏排衙石又有一石笋髙九尺有竒混然天成目之为苏栋梁悉归内府矣崇寕间米元章取小石为岘山甚竒特岘山石多青润而产黄山者色多土脉少有可镌治者
　　清溪石
　　广南清溪镇之三五十里土中出石巉岩险恠一种色甚清润扣之有声韵清越一种色白顷年苏仲恭家置于几案间有七八石甚竒巧此石所产相邻青绿坑尤竒于他处
　　刑石
　　刑州西山接太行山山中有石石色黑亦有峯峦竒巧亦可置几案间土人往往采石为砚名曰乌石颇发墨稍燥苏仲恭有三砚样制殊不俗
　　仇池石
　　韶州之东南七八十里地名仇池土中产小石峯峦岩窦甚竒巧石色清润扣之亦有声颇于清溪品目相类
　　卢溪石
　　袁州石出溪水中色稍青黑有嵌空崄恠势大者髙数尺鲜有小巧者唐卢肇隐居草堂溪水之侧堂前立一大石髙丈余三峯九窍甚竒怪指谓卢溪石崇寕间欲辇置内府以石背多有前人刻字语或时忌遂止之
　　卞山石
　　湖州西门外十五里有卞山在郡山最为■〈山上酋下〉崒顷朱先生所居产石竒巧罗布山间嵌石礧磈色类灵璧而清润尤胜叶少藴得其地盖堂以就其景故号石林石上皆有李唐逰人题字自颜鲁公而下悉署焉又州之西北鳯凰山后地名前山于乱筱间有石生土中下多流泉石质嵌空崄怪往往多穿眼青翠如湖口悉髙大鲜有小者宣和间尝使土人取之重不可致今有数块留道傍
　　涵碧石
　　婺州东南县之南五里有涵碧池唐令于典宗得其胜槩凿池面瀑布有二大石鱼置池面鱼之前有石一块髙二尺许崄岩可观石之半间凹然如掌罗列江东著书尝以为硏好事者每往逰览刘禹锡有诗在集中
　　吉州石
　　吉州安福县之东二三里有秀岭石产土中不相联缀其质巉岩清润扣之有声间有三两面或混然窒塞髙数尺无小巧者又有白马庙去县之东二十余里土中亦出石石质稍青或色稍白四面嵌空崄怪又有佛僧潭在县之西十四五里产潭上土中亦清润嵌空穿眼宛转扣之或有声又有一种如大山四面■〈山上酋下〉崒势间有小巧者或云潭逺处则皆枯燥无声色亦灰白又县西六十里庆云乡地名久石岩山极髙峻中有一岩深邃可容千余人岩之侧土中出石或大或小嵌空巉岩四面峙石少有穿眼多类物像宛然天成凡此四种若白马庙石加之清润有全美矣
　　全州石
　　全州湘江一带泝流而上江邉两岸狭处间有土石山悬石如锺乳嵌空巉岩万状扣之声清越其色若灵璧青翠可喜余舟过石侧击取数块髙尺余甚竒巧
　　云林石谱卷上
　　●钦定四库全书
　　云林石谱卷中
　　（宋）杜绾撰
　　何君石
　　临安江军新涂县玉笥山玉梁■〈扌间〉有涧洞名何君按图经十人避秦九人仙去独何君为地仙居其洞故因号焉岩洞透邃中有石棋枰山之前后闻产巨石皆崄怪昔何君洞有一石悬于洞口其状如云广数尺巉岩秀碧扣之无声土人云何氏击取置亭榭中
　　孰潭石
　　筠州髙安县之东北有水出自丰城号济歩江自江口入四十里地名孰潭水中多产巨石嶙峋四面无崷崪势穿眼委曲不甚苍翠鲜有小巧者
　　洪岩石
　　饶州府乐平县东山乡地名洪岩有三洞名木梓树水岩各有岩穴炬火而入自水岩上半间可不数十丈方到底闻水声如雷穷之即无水源其洞中有石田锺皷磬仙人帐若人力所为其山髙下巉岩翠壁岩穴中有石佛罗汉相仪如生凡髙十余尺
　　韶石
　　韶州黄牛滩水中产石峯峦巉岩百怪其色或灰扣之微有声凡就水采取例皆枯燥须用磁末刷治即色稍青其质颇与道州永明石品相类间有竒巧小者
　　袁州石
　　袁州分宜县距县二十里有五侯岭【侯或云猴猴字未详其名】岭上四旁皆山石岝■〈山上咢下〉峭絶若划裂摧倒势其嵌空多狙猨凡山下石或立或伏当是山上飞堕者石色绀青不润泽玲珑竒怪万状间有数人可远致者临江士人鲁子明有石癖尝亲访其处以渔舟载归满滩列置所居又去县十里有石洞名洪阳游者持炬以入闻有十六室诡怪百状又有石乳石田牛羊锺鼓凡仓廪床榻之类石帆髙数丈叚叚有边幅如有船樯所驾暴疾风状石田顷畆与眞无异凡洞髙处刻唐人题字彷佛可辨父老云是晋葛洪娄阳二仙所隐得名其洞穴深邃不可徧览顷一道人结庵辄尽游其室赍粮秉炬才歴数室闻洞上有篙撑船声骇惧而返
　　萍乡石
　　袁州萍乡县百耒里北名石观突兀一山石洞穴深六七丈岩上垂石如锺乳髙低无数嵌空怪石竒巧去古山之侧近侧皆有怪石隐草木中土人不知贵
　　修口石
　　洪州分寕县地名修口深土中产石五色斑斓全若玳瑁石理细润或成物像扣之稍有声土人就穴中镌礲为器颇精致见风即劲亦堪作砚粗发墨
　　鱼龙石
　　潭州湘乡县山之颠有石卧生土中凡穴地数尺见青石即掲去谓之盖石自青石之下微青或灰白者重重揭取两边石面有鱼形类鳅鲫鳞鬛悉如墨描穴深三二丈复见青石谓之载鱼石石之下即着沙土然选择数尾用相随游泳或石纹斑剥处全然如藻荇凡百十块中无一二可观大抵石中两面如鱼龙形反侧无序作蜿蜒势鳞鬛爪甲悉偹尤为竒异土人多作伪以生漆点缀成形但刮取烧之有鱼腥气乃可辨所产眞者又陇西地名鱼龙掘地取石破而得之亦多鱼形与湘乡所产无异岂非古之陂泽鱼生其中因山頺塞岁久土凝为石而致然杜甫诗有水落鱼龙夜山空鸟鼠秋正陇西尔
　　莱石
　　莱州石色青黯透明斑剥石理纵横润而无声亦有白色石未出土最软土人取巧镌雕成器其轻妙见风即劲或为铛铫久堪烹餁有益于铜铁
　　虢石
　　虢州荥阳县石产土中或在髙山其质甚软无声一种色深紫中有白石如圆月或如龟蟾吐气白雪之状两两相对土人就石叚掲取用药点化镌治而成间有天生如圆月形者极少得之昔欧阳永叔赋云月石屏诗特为竒异又有一种色黄白中有石纹如山峯罗列逺近涧壑相亦是成片修治镌削度其巧辄乃成物像以手礲之石面髙低多作砚屛置几案间全如图画询之土人石因积水浸渍遂多斑斓
　　阶石
　　阶州白石产深土中性甚软扣之或有声大者广数尺土人就穴中镌刻佛像诸物见风即致劲以滑石末治令光润或磨礲为板装制砚屏莹洁可喜凡内府遣投金章玉简于名山福地多用此石以朱书之
　　登州石
　　登州海岸沙土中出石洁白或莹彻者质如芡实粒圆熟间有大者或如樱李土人谓之弹子窝久因见风涛刷激而生
　　松化石
　　产婺州永康县松林顷因马自然先生在山一夕大风雨松忽化为石仆地悉皆断截大者径三二尺髙有松节脂脉纹土人运而为坐具至有小如拳者亦堪置几案间
　　穿心石
　　襄州江水中多出穿心石色青黑而小中有小窍土人每因春时竞向水中摸之以卜子息亦杂他石顷年家弟守官偶歩水际获得一青石大如鹅卵白脉如粉书草字两行把玩累日为贵公子夺去复搜求之不可再得
　　洛河石
　　西京洛河水中出碎石颇多青白间有五色斑斓采其最白者入铅和诸药可烧变假玉成琉璃用之
　　零陵石燕
　　永州零陵石燕昔传遇雨则飞顷岁余渉髙岩石上如燕形者颇多因以笔识之石为烈日所曝偶遇骤雨过凡所识者一一坠地盖寒热相激坠落不然飞尔土人有石板上磊块如燕形者呼为燕窝
　　相州石
　　相州之北十里地名梨园漳河水中出石数种或如浓墨圆点或纹如深广匾头颇坚润土人谓之量豉石堪琢为器物亦磨作鎭纸其价甚亷
　　西蜀石
　　西蜀水中出石甚坚润色黑白石理遍有匾纹如豆大中有纹如桃杏花心土人镌礲为龟蟾鎭纸又一种纹理如浓墨匀作圈点尤温润又一种微点黑石理稍麄涩又一种斑黑光润龟背上作盘蛇势或白或朱土人以药点饰谓之元武君
　　玛瑙石
　　峡州宜都县产玛瑙石外多沙泥积渍凡撃去粗表纹理旋绕如刷丝间有人物鸟兽云气之状土人往往求售博易于市泗州盱眙县寳积山与招信县皆产玛瑙石纹理竒怪宣信间招信县令【忘其姓名】获一石于村民大如升其质甚白既磨礲中有黄龙作蜿蜒盘屈之状归贡内府
　　奉化石
　　明州奉化县诸山大石中凡击取之即有平面石色微黄而稍润扣之无声其纹横裂两道如细墨描冩一带夹径寒林烟雾朦胧之状或如浓墨点染成髙林与无为军所产石屏颇相类但石质顽矿凡镌治旋薄则纵横断裂亦可加工磨礲为研屏土人不知贵
　　吉州石
　　吉州数十里土中产石色微紫扣之有声可作砚甚发墨但肤理颇矿燥较之永嘉华严石为砚差胜土人亦多镌琢为方斛诸器
　　婺源石
　　徽州婺源石产水中者皆为砚材品色颇多一种石理有星点为之龙尾盖出于龙尾溪其质坚劲大抵多发墨前世多用之以金星为贵石理微麄以手摩之索索有锋铓者尤妙深溪为上或如刷丝罗纹枣心或如瓜子或眉子两两相对又一种色青而无纹大抵石质贵清润发墨为最又有祁门县文溪所产青紫石理温润发墨颇与后厯石差坚近时出处价倍于常土人各以石材厚大者为贵又徽州歙县地名小沟出石亦清润可作砚但石理颇坚不甚剉墨其纹亦有刷丝者土人不知为贵
　　通远石
　　通逺军即古渭州水中有虫类鱼鸟形扣之有声土人见者多以梃办或坚物击之多化为石石色青黑温润堪为砺之质石或长尺余价直数十千凡兵刃用此磨治者青光而不鏉
　　六合石
　　眞州六合县水中或沙土中出玛瑙石颇细碎有絶大而纯白者五色纹如刷丝甚温润莹彻土人择纹采或斑斓点处就巧碾成物像
　　兰州石
　　兰州黄河水中产石絶有大者纹采可喜间于羣石中得真玉璞外臕又有如物像黑青者极温润可试金顷年余获一圆青石大如杮作鎭纸经宿连简册辄温润后以器贮之凡移时有水浸润一日坠地破而为三四叚空有小鱼一枚纔寸许跳掷顷刻即死
　　溜州石
　　溜州石其质甚白纹理偏有斑黑鳞鳞如云气之状色稍润扣之稍有声土人镌治为方斛诸器
　　鼎州石
　　鼎州祈阇山出石石中有黄土目之为太一余粮色紫黑其质磊磈大小圆匾外多沾缀碎石涤尽黄土即虚空间有小如拳者可贮水为砚滴或栽植菖蒲水窠颇佳
　　寿春石
　　寿春府寿春县紫金山石出土中色紫琢为砚甚发墨扣之有声余家旧有风字様砚甚发墨特轻薄皆逺物故也
　　绛州石
　　绛州石出土中其质坚矿色稍白纹多花浪颇类牛角土人谓之角石堪琢为砚惟可研丹砂滑而不发墨
　　辰州石
　　辰州蛮溪水中出石色黒诸蛮取之磨刃每洗涤水尽黑因名黑石扣之无声彷佛如阶州者土人琢为方斛器物及印材粗佳亦堪制为砚间有温润不可多得
　　肃慎氏石矢
　　临江军新涂县数十里地名白羊角凌云岭顶上平如掌皆古时寨基地中往往获石箭镞锋而刃脊其廉可刿其实则石长三四寸许间有短者此孔子所谓楛矢石砮肃慎氏之物也按禹贡荆州贡砥砺砮丹惟箘辂楛梁州贡镠铁银镂砮磬则楛矢石砮自禹以来贡之矣春秋时隼集于陈庭楛矢贯之石砮长尺有咫又有石甲叶形如龟背纹稍厚石斧大如掌有贯木处率皆青坚击之有声
　　上犹石
　　处州上犹县山土中出石微紫质稍麄多浅黑斑点两晕外晕绿色堪作水斛或阑槛好事者往往镌礲甃地面全胜玳瑁
　　螺子石
　　江寕府江水中有碎石谓之螺子凡有五色大抵全如六合县灵居岩及他处所产玛瑙无异纹理萦绕石面望之透眀温润可喜
　　栢子玛瑙石
　　黄龙府山中产栢子玛瑙石色莹白上生栢枝或青或黄甚光润顷年白蒙亨奉使北廷北主遗以一石大若桃上有鸲鹆如豆许栖栢枝上颇竒怪又有一种多中空不莹彻余获一块枣大可贮药数百粒
　　宝华石
　　台州天台县石名宝华出土中其质颇与莱州石相类扣之无声色微白纹理斑斓土人镌礲作器皿稍工或为铛铫凡经火不堪坚久
　　石州石
　　石州产石深土中色多青紫或黄白其质甚软颇类桂府滑石微透明土人刻为物像及品物甚精巧或雕刻图画印记字画极深妙
　　巩石
　　巩州旧名通逺军西门寨石产深土中一种色绿而有纹自为水波断为砚颇温润发墨宜笔其穴岁久頺塞无复可采先子顷有圆砚赠东坡公目之为天波
　　燕山石
　　燕山石出水中名夺玉莹白坚而温润土人琢为器物颇乱真
　　韶石
　　韶州石绿色出土中一种色深绿可镌礲为器一种青绿相兼磊磈或如山势者一种色稍次一种细碎杂沙石以水烹砑作数品入颜色用大抵穴中因铜苗气薫蒸即此石共产之
　　桃花石
　　韶州桃花石出土中其色粉红斑斓稍润扣之无声可琢器皿或为镇纸
　　端石
　　端州今为肇庆府石出斧柯山距州三四十里所谓灵羊峡对山也凡四种曰岩石曰小湘石曰后歴石曰蚌坑而岩石最贵山极髙峻以渔舟入小溪即蚌坑水陆行七八百歩至下岩十歩许步至上岩自上岩转而南凡百余步至龙岩上岩各三穴下岩一穴半边上穴凡九十余穴然又以下岩为胜龙岩乃唐初取砚处色正紫而细润不及下岩后不得入龙岩遂不复取之今下岩石尽遂取诸半边岩近亦塞矣独上岩可取之今下岩一穴泉水溢歳久石屑崩塞虽千夫终歳功亦不可得之凡北壁石在水底石色干则灰青紫色湿则深紫眼正圆有瞳子晕数十重绿碧白黑相间如画青绿处类翡翠色南壁石则水半石也上岩三穴则土地岩中岩穴即梅株岩下穴今俗呼为中岩上穴中穴今已塞矣而下穴中亦能开路采石之处下无积水上有泉滴如飞雨石色干湿与下岩同但稍多紫色北壁者与下岩南壁相类下穴南壁者石色以微带黄色眼有瞳子晕七八重青黄绿白黑相兼已不及北壁眼无晕矣上穴中穴石色益黄其眼亦赤黄色半邉山诸岩曰大秋风曰小秋风曰兽头曰狮子曰桃花曰河头曰新坑曰黄坑其石亦类下穴但眼晕只二四重色赤青碧可爱唯层晕稍驳杂耳凡岩石有两壁各石三层三层之上即复石也石色燥甚下即底石也石色杂虽润不发墨凡三层之石从上第一层谓之顶石皆素第二层腰石或有眼或无眼第三层脚石即无眼大抵有眼石在本岩中尤细润下岩石谓之鸲鹆眼上岩下穴谓之鹦哥眼上岩下中穴谓之鸡翁猫见眼半邉山谓之雀儿眼了哥眼土人以此别之
　　小湘石
　　在端州之西四十里石色紫稍燥间有眼者类雀眼但无瞳子后厯石在端州北十里色赤紫石极细不甚润石性极软间有眼者但一两晕蚌坑在下岩之一小溪今其歳久中崩落之石久为风日所侵性坚顽极不发墨石色止紫莹浄间亦有眼无层晕色驳杂大抵诸石在穴中正如石榴子■〈阝畐〉■〈阝畐〉各有石朴笼络中有砚材大小既施斧作十分之中可得三四许又有一种圆如瓜瓠中有其质谓之子石尤佳极鲜得之下岩之价二十倍于上岩下穴上石之价十倍于半邉山诸坑价十倍于小湘价倍于蚌坑后厯絶品亦不过十来千
　　白马寺石
　　河南府白马寺之野中每大雨过土中多获细石颇碎一种色深绀绿类西蕃马价珠一种色稍次一种色淡绿纹理多斑剥鲜有莹净者间有刻成佛像其大不过如梅李色深绿者价甚穹此石产外国盖西落故都之地即有之又有于土中获铜带钩填以七宝杂诸细石粲然可喜
　　云林石谱卷中
　　●钦定四库全书
　　云林石谱卷下
　　（宋）杜绾撰
　　密石
　　密州安丘县玛瑙石产土中或出水际一种色微青一种色莹白纹如刷丝盘绕石面或成诸佛像外多麄石笼络击而取之方见其质土人磨治为砚头之类以求售价颇廉亦不甚珍至有材人以此石迭为墙垣有大如斗许者顷因官中搜求其价数十倍
　　黄岩石
　　台州黄岩县有山名方山其山之颠状如斗因以得名凡中所产石不以巨细有数色率皆方形其质稍麄
　　鹦鹉石
　　荆南府有石如巨碑峙路隅率皆方形其质浅绿不甚坚名鹦鹉石击取以铜盘磨其色可靖笙【器皿紫色亦堪作砚颇致发墨】
　　红丝石
　　青州县红丝石产土中其质赤黄红纹如刷丝萦绕石面而稍软扣之无声琢为砚先以水渍之乃可用盖石质燥渇颇发墨唐林甫唐猷顷作墨谱以此石为上品器
　　石绿
　　信州铅山县石绿产深穴中一种融结为山岩势不甚坚一种稍坚于练色中及如刷丝极深者镌礲为器向眀视之颇光灿闪色又有一种淡绿或细碎者入水烹研可装饰
　　无为石
　　无为军石产土中惟甚软凡就土掲取之见风即劲两面多栢枝如墨描冩石色带紫或灰白间有纹理或成冈峦遍列寒林中有径路全若图画之状颇竒特又有彷佛类诸佛像土人装治为屛颇自然
　　泗州石
　　泗州竹墩镇玛瑙石出沙土中其质礧磈外多沙泥积渍或如灰粉笼络凡击去粗面中有本色微青白稍莹彻无刷丝纹工人治为器物颇亦珍贵
　　矾石
　　鹳巢中有石亦名矾或如鸡卵色灰白鹳于巢侧为泥池中多置鳅鳝之物蓄水中以此物养之每探取则吞而飞去颇难得顷年温州瑞安县佛舍尝有鹳巢因端午晨朝一人忽登屋谋取为人所捕致讼询之云窃取可以致富不利于寺今本草所载矾石凡有数种产汉川武当西辽诸处旧传鹳巢中最佳鹳尝入水冷故取壅卵令热今不复可得之
　　金华石
　　婺州金华山有石如羊蹲状余于僧寺见之耳角尾足彷佛形似髙六七尺传云黄初平叱石之山正与笔谈中所载无异但未见偶者
　　松滋石
　　荆南府松滋县溪水中出五色石间有莹彻纹理温润如刷丝正与真州玛瑙石不异土人未知贵
　　菩萨石
　　嘉州蛾眉石正与五台山石相似出岩窦中名菩萨石其色莹洁状如太山狼牙信州永昌之类映日射之有五色圆光其质六棱或大如枣栗则光彩微茫间有小如樱珠则五色灿然可喜
　　于阗石
　　于阗国石出坚土中色深如蓝黛一品斑斓白脉点点光灿谓之金星石一品色深碧光润谓之翡翠屡试之正可屑金润而无声然石之一叚凡广尺余择其十分之一二无纎毫瑕玷者极少故所产处贵翡翠而贱金星
　　黄州石
　　黄州江岸与武昌赤壁相对江水中有石五色斑斓光温润彻纹如刷丝其质或成诸物像率皆细碎顷因东坡先生以饼饵易于小児得大小百余枚作怪石供后亦为士大夫所采玩
　　华严石
　　温州华严石出川水中一种色黄而斑黑一种色紫石理有横纹微粗扣之无声稍润土人镌治为方圆器紫者亦堪为砚颇发墨
　　建州石
　　建州石产土中其质坚而稍润色极深紫扣之有声间有如豆点不甚圆亦有两三重石晕琢为砚颇发墨往往以石点名鸲鹆眼作端石以求售
　　汝州石
　　汝州玛瑙石出沙土或水中色多青白粉红莹彻少有纹理如刷丝其质颇大堪治为盘盒酒器等十余年来方用之
　　锺乳
　　广连丰郴等州多锺乳洞洞有石龟蛇蟾蟹蝘蜒及果蓏一一坚质或颜色如生盖因锺乳石点化成石余顷年屡于洞中获此数种考之本草载石蟹如寻常蟹生南海因年月深久水沫相着遂化为石每遇海潮即飘出又一般入洞穴年深亦然因锺乳点化无疑
　　饭石
　　婺州东阳县双林寺傅大夫道场山中产石凡有青白紫绿色皆莹彻谓之饭石石质细碎堪治为数珠或作镇纸
　　量土石
　　西蜀诸山多产墨玉在深土中其质如石色深黑体甚轻软土人镌治为带胯或器物极润
　　南剑石
　　南剑州黯淡溪水出石石质深青黒而光润扣之有声作砚发墨宜笔土人琢治为香炉诸器极精致【东坡所谓鳯尾砚朱是也】
　　石镜
　　永州祁阳县浯溪山岩之侧有立石一片广数尺色深青润光可照物数十步工人谓之石镜焉杭州临安县山中一石光明如镜颇类此
　　琅玕石
　　明州昌国县沿海近浅岸水底生琅玕状似珊瑚或髙三二尺尤繁茂渔猎者多得之初出水色甚白经久微紫黑纹理如强枝干一律遍多圆圈迹扣之有声稍燥土人不甚贵西北逺方往往多装治假山
　　菜叶石
　　汉州郡菜叶玊石出深土凡镌取条叚叚广尺余一种微色如蓝一种微青面多深青斑剥透明甚坚润扣之有声土人浇沙水以铁刃觧之成片为响板或界方压尺亦磨礲为器
　　沧州石
　　沧州海岸沙中出石石质长短不等色白如粉以细条萦绕石谓之络丝石甚软燥而无声每见装缀假山余无所用
　　方城石
　　唐州方城县石出土中润而颇软一淡绿一深紫一灰白色质细腻扣之无声堪镌治为方斛器皿紫者亦堪为砚颇精致发墨
　　登州石
　　登州下临大海有沙门鼍矶岛多产黑白石磨礲为棋子又有车牛大竹小竹凡五岛唯沙门甚近石有挺然而出者颇焦枯他处者紫翠巉岩出波涛中及多秀美五彩斑斓或如金纹者熈寕间士大夫就诸岛上取石得十二枚皆灿然竒怪因船舶载归南海为东坡称赏之
　　玉山石
　　信州玉山县地名宾贤乡石出溪涧中石色清润扣之有声土人采而为砚颇剉墨比来翻制新様如莲杏叶颇适人意
　　雪浪石
　　中山府土中出石灰黑燥而无声温然成质其纹多白脉笼络如披麻旋绕委曲之势东坡常往山中采一石置于燕处目之为雪浪石
　　杭石
　　杭州石出土中色多洁白扣之无声其质无峯峦势偏多磊磈若梅李大尖鋭或如朱砂床有棱角望之光眀积莹颇宜装缀假山小有可观
　　大沱石
　　归州石出江水中其色青黑有纹斑如鹧鸪质颇粗可为砚土人互相贵重甚发墨峡人谓江水为沱故名大沱石
　　青州石
　　青州石多紫金产深土中可琢为砚其质稍粗不堪发墨土人多用之
　　龙牙石
　　潭州寕乡县石产水中或山间断而出之名龙牙石色稍紫润堪治为砚亦发墨土人颇重之
　　石碁子
　　鄂州沿江而下隔罗濮之西土名石匮头水中产石如自然碁子圎熟扁薄不假人力黑者宜试金白者如玉温润山下有老姥鬻此石以为生相传神怜媪故以此给之
　　分宜石
　　袁州分宜县江水中产石一种色紫稍坚而温润扣之有声纵广不过六七寸许亦罕产不常得土人于水中采之磨为砚发墨宜笔但形制稍朴须藉镌礲
　　锺乳石
　　婺州金华县智者三洞洞中产石巉岩如雪洞土间有悬石如锺乳色灰白嵌空顷余于洞上获一石大如拳髙数寸若二龙交尾纒绕鳞鬛爪甲悉偹石之中有数窍因植荪为好事者求去亦疑锺乳点化所成又洞中有石鼓石磬击之各有声
　　浮光石
　　光州浮光山石产土中亦洁白质微粗燥望之透明扣之无声彷佛如阶州者土人琢为斛器物及印材粗佳
　　云林石谱卷下

