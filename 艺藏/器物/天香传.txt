《天香传》北宋 丁谓
　　
　　
　　香之为用从上古矣，所以奉神明，所以达蠲洁。三代禋祀，首惟馨之荐，而沉水、熏陆无闻焉。百家传记萃众芳之美，而萧芗郁鬯不尊焉。
　　礼云：「至敬不享味贵气臭也」。是知其用至重，采制粗略，其名实繁而品类丛脞矣。观乎上古帝皇之书，释道经典之说，则记录绵远，赞颂严重，色目至众，法度殊绝。
　　西方圣人曰：「大小世界，上下内外，种种诸香」。又曰：「千万种和香，若香、若丸、若末、若涂，以至华香、果香、树香、天和合之香」。又曰：「天上诸天之香，又佛土国名众香，其香比于十方人天之香，最为第一。」
　　仙书云：「上圣焚百宝香，天真皇人焚千和香，黄帝以沉榆、蓂荚为香。」又曰：「真仙所焚之香，皆闻百里，有积烟成云、积云成雨，然则与人间所共贵者，沉水、熏陆也。」故经云：「沉水坚株。」又曰：沉水香，圣降之夕，神导从有捧炉香者，烟高丈余，其色正红。得非天上诸天之香耶？《三皇宝斋》香珠法，其法杂而末之，色色至细，然后丛聚杵之三万，缄以良器，载蒸载和，豆分而丸之，珠贯而暴之，旦日此香焚之，上彻诸天。盖以沉水为宗，熏陆副之也。
　　是知古圣钦崇之至厚，所以备物宝妙之无极，谓奕世寅奉香火之笃，鲜有废日，然萧茅之类，随其所备，不足观也。
　　祥符初，奉诏充天书扶持使，道场科醮无虚日，永昼达夕，宝香不绝，乘舆肃谒则五上为礼（真宗每至玉皇真圣祖位前，皆五上香也）。馥烈之异，非世所闻，大约以沉水、乳香为本，龙香和剂之，此法累禀之圣祖，中禁少知者，况外司耶？八年掌国计而镇旄銊，四领枢轴，俸给颁赉随日而隆。故苾芬之着，特与昔异。袭庆奉祀日，赐内供乳香一百二十斤（入内副都知张淮能为使）。在宫观密赐新香，动以百数（沈、乳、降真等香），由是私门之沉乳足用。
　　有唐杂记言明皇时异人云：「醮席中，每焚乳香灵祗皆去。」人至于今传之。真宗时亲禀圣训：「沉、乳二香，所以奉高天上圣，百灵不敢当也，无他言。」上圣即政之六月，授诏罢相，分务西洛，寻遣海南。忧患之中，一无尘虑，越惟永昼晴天，长霄垂象，炉香之趣，益增其勤。
　　素闻海南出香至多，始命市之于闾里间，十无一有假，版官裴鹗者，唐宰相晋公中令之裔孙也，土地所宜悉究本末，且曰：「琼管之地，黎母山酋之，四部境域，皆枕山麓，香多出此山，甲于天下。然取之有时，售之有主，盖黎人皆力耕治业，不以采香专利。闽越海贾，惟以余杭船即市香。每岁冬季，黎峒俟此船至，方入山寻采，州人徙而贾贩尽归船商，故非时不有也。」
　　香之类有四，曰：沉，曰：栈，曰：生结，曰：黄熟。其为状也，十有二，沉香得其八焉。曰：乌文格，土人以木之格，其沉香如乌文木之色而泽，更取其坚格，是美至也。曰：黄蜡，其表如蜡，少刮削之，黳紫相半，乌文格之次也。曰：牛目，与角及蹄，曰：雉头、洎髀、若骨，此沉香之状。土人别曰：牛眼、牛角、牛蹄、鸡头、鸡腿、鸡骨。曰：昆仑梅格，栈香也，似梅树也，黄黑相半而稍坚，土人以此比栈香也。曰：虫镂，凡曰虫镂其香尤佳，盖香兼黄熟，虫蛀蛇攻腐朽尽去，菁英独存者也。曰：伞竹格，黄熟香也。如竹色黄白而带黑，有似栈也。曰：茅叶，如茅叶至轻，有入水而沉者，得沉香之余气也，燃之至佳，土人以其非坚实，抑之黄熟也。曰：鹧鸪斑，色驳杂如鹧鸪羽也。生结香也，栈香未成沈者有之，黄熟未成栈者有之。
　　凡四名十二状，皆出一本，树体如白杨、叶如冬青而小肤表也，标末也，质轻而散，理疏以粗，曰：黄熟。黄熟之中，黑色坚劲者，曰：栈香。栈香之名相传甚远，即未知其旨，惟沉水为状也，肉骨颖脱，芒角锐利，无大小、无厚薄，掌握之有金玉之重，切磋之有犀角之劲，纵分断琐碎而气脉滋益。用之与臭块者等。鹗云：香不欲绝大，围尺以上虑有水病，若斤以上者，中含两孔以下，浮水即不沉矣。
　　又曰：或有附于枯枿，隐于曲枝，蛰藏深根，或抱贞木本，或挺然结实，混然成形。嵌若岩石，屹若归云，如矫首龙，如峨冠凤，如麟植趾，如鸿铩翮，如曲肱，如骈指。但文理密致，光彩明莹，斤斧之迹，一无所及，置器以验，如石投水，此香宝也，千百一而已矣。夫如是，自非一气粹和之凝结，百神祥异之含育，则何以羣木之中，独禀灵气，首出庶物，得奉高天也？
　　占城所产栈沉至多，彼方贸迁，或入番禺，或入大食。大食贵重栈沉香与黄金同价。乡耆云：比岁有大食番舶，为飓风所逆，寓此属邑，首领以富有，大肆筵设席，极其夸诧。州人私相顾曰：以赀较胜，诚不敌矣，然视其炉烟蓊郁不举、干而轻、瘠而燋，非妙也。遂以海北岸者，即席而焚之，高烟杳杳，若引东溟，浓腴湒湒，如练凝漆，芳馨之气，持久益佳。大舶之徒，由是披靡。
　　生结者，取不俟其成，非自然者也。生结沉香，品与栈香等。生结栈香，品与黄熟等。生结黄熟，品之下也，色泽浮虚，而肌质散缓；燃之辛烈少和气，久则溃败，速用之即佳，若沉栈成香则永无朽腐矣。
　　雷、化、高、窦，亦中国出香之地，比海南者，优劣不侔甚矣。既所禀不同，而售者多，故取者速也。是黄熟不待其成栈，栈不待其成沉，盖取利者，戕贼之深也。非如琼管皆深峒黎人，非时不妄剪伐，故树无夭折之患，得必皆异香。
　　曰熟香、曰脱落香，皆是自然成香。余杭市香之家，有万斤黄熟者，得真栈百斤则为稀矣；百斤真栈，得上等沉香十数斤，亦为难矣。
　　熏陆、乳香之长大而明莹者，出大食国。彼国香树连山络野，如桃胶松脂委于石地，聚而敛之，若京坻香山，多石而少雨，载询番舶则云：「昨过乳香山下，彼人云：『此山不雨已三十年』」。香中带石末者，非滥伪也，地无土也。然则此树若生泥涂则香不得为香矣，天地植物其有旨乎？
　　赞曰：百昌之首，备物之先，于以相禋，于以告虔，孰歆至德，孰享芳烟，上圣之圣，高天之天。
　　
