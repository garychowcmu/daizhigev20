
　　○李后主砚 
　　李后主留意笔札所用，澄心堂纸、李廷珪墨、龙尾石砚三者为天下之冠。 
　　○右军风字砚 
　　会稽有老叟云，右军之后持一风字砚，大尺余，色正赤，用之不减端石云。右军所用者，石扬休以钱二万得之。 
　　○红丝石 
　　青州红丝石，外有皮表，磨砻即其理，红黄相参。理黄者其丝红，理红者其丝黄。须饮以水使足乃可用，不然渇燥。唐彦猷甚竒此砚，以为发墨不减端石。蔡君谟又言，端石莹润，惟有铓者尤发墨；歙石多铓，惟腻者佳。葢物之竒者，必异其类也。 
　　○鳯咮石 
　　苏子瞻云，仆好鳯咮石，少得真者。唐彦猷以青州红丝石为甲。或云唯堪作骰盆。 
　　○端砚 
　　苏公易简云，柳公权论砚，青州石为第一，绛州者次之，殊不言端石。世传端溪中有草，蒙茸可爱，匠琢石成砚，用草褁之，故自岭表迄中夏而无损。或云水中石其色青，山半石其色紫，山絶顶者尤润如猪肝色者佳。其贮水处有白赤黄色点者，谓之鸜鹆眼，脉理黄者谓之金线纹。其山号斧柯，昔人采石为砚，必中牢祭之，不尔雷电，失石所在。 
　　○鸜鹆眼 
　　端石有眼者最贵，谓之鸜鹆眼，石纹精美，如木有节。今不知者乃以为石病，吁，可痛哉。石有上下岩。西坑、后厯，悉其下也。惟上岩有眼，眼之美者，青黄緑三色相重，多者自外至心凡九重，其大者尤为希有。或布列砚中，如北斗心房之形。土人以眼多少为价重轻。其生于墨池之外者，谓之髙眼；生于内者，曰低眼。髙眼尤可，尚以不为墨渍，常可睹也。或云取石祭以中牢，故老云无之。又云石有金线为美，正其病也。（唐彦猷） 
　　○子石 
　　端石以子石为上，在大石中生，葢精石也，流俗讹为紫石。又以贮水不耗为佳，有眼为贵。眼，石病也。官司歳以为贡。在他砚上然十无一二发墨者，但充翫好而已。（欧阳永叔） 
　　○端溪 
　　端溪有斧柯、茶园、将军。地同是一溪，唯斧柯出者，大不过三四指，一两呵，津汗滴沥，真难得之物；茶园次之；将军又次之。（郑樵） 
　　○活眼死眼 
　　苏易简作文房四谱。谱言四寳，砚为首，笔墨兼纸，皆可随时收索，可与终身俱者，唯砚而已。谱中载四十余品，以青州红丝石为一，斧柯山第二，龙尾石第三，余皆在中下。虽铜雀台古瓦砚列于下品，特存古物耳。端所出有四，岩石为甲，石屋次之，西坑又次之，后厯为劣。岩与西坑相去二十里，石屋、后厯七里而所产逈然不同。犹建安产茶，北源壑源去沙溪十数里，而优劣差殊。而岩石又分上下，又有活眼死眼之别。圆晕相重，黄黒相间，繄精在内，晶莹可爱，谓之活眼。四旁浸渍，不甚鲜明，谓之泪眼。形体略具，内外皆白，殊无光彩，谓之死眼。活眼胜泪眼，泪眼胜死眼，死眼胜无眼 。
　　○龙尾石 
　　歙石出于龙尾溪，以金星为贵。予少时得金坑矿石，坚而发墨。端溪以北岩为上，龙尾以深为上，龙尾更在端溪上，而端石以后出见贵尔。（欧阳永叔） 
　　○李贺诗 
　　永叔以端溪后出，不然。李贺有端州青花石砚诗云，暗洒苌弘冷血痕，则谓鸜鹆眼，知端石为砚久矣。 
　　○诸州砚 
　　淄州金雀石，色绀青，声如金玉。又有青金石，叩之无声，发墨。青州紫金石，状类端州西坑石，发墨过之。吉州（缺）县紫石亦类西坑。登州駞基岛石，上有罗纹金星。绛州角石，色如白牛角。归州大沱石，江水中石也，止用于川峡人。宿州出乐石，润腻发墨，但无石脉。万州有悬金崖石，又有磁洞石。洮河出緑石，性腝不起墨，不耐久磨。牢山丹石，滑泽坚腻。古瓦砚出相州魏铜雀台，里人因掘土，往往得之。虢州澄泥，唐人品砚以为第一，今人罕用。潭州道人吕翁作澄泥砚，坚重如石，手触辄生晕，上着吕字。青维州石末砚，皆瓦砚也。柳公权以为第一，当时未见歙石，以为上品耳 。
　　○砚赋 
　　傅玄砚赋云，木贵其能软，石美其润坚。刘道友以浮查为砚，知吉亦有木砚。 
　　○铜砚蜯砚 
　　刘聪谓晋怀帝曰，顷赠朕柘木铜砚，袁彖赠庾翼蜯砚 。
　　○水精砚 
　　丁恕有水精砚，大纔四寸许，为风字样，用墨即不出光，发墨如歙石 。
　　○玉砚 
　　镇潼留后李充伯得玉材，琢为圆砚，发墨可爱。 
　　○碧玉砚 
　　许汉阳笔以白玉为管，砚乃碧玉，以玻瓈为匣 。
　　○铁砚 
　　青州熟铁砚甚发墨，有柄可执，晋桑维翰铸生铁砚 。
　　○漆砚 
　　晋仪注太子纳妃有漆砚。
　　○竹砚 
　　异物志云广南以竹为砚 。
　　○涤砚 
　　几砚须旦涤之，纵未能，亦须日易其水。洗宜用小毡片或纸，若久用石色为墨渍污，即以麸炭磨洗，复如新矣。苦寒，不宜用佳砚，石理既冻，墨亦少光 。
　　○帝鸿氏之砚 
　　黄帝得玉一纽，治为墨海。其上篆文曰，帝鸿氏之砚。又太公金匮砚书曰，石墨相着而黒，邪心谗言无得污白，是知砚其来尚矣。砚者，研也，可研墨，使和濡也。 
　　○孔子砚 
　　伍缉之从征记云，鲁国孔子庙中石砚一枚，甚古朴，孔子平生时物也。又颜路所请者车亦存 。
　　○砚溪 
　　永嘉郡记云，砚溪一源多石砚。述异记云，洞庭湖一陂有范蠡石床、石砚 。
　　○一箧磨穴砚 
　　古人有学书于人者，数年，自以艺成，告而辞去。师曰，吾有一箧物，可附于某处。及山之下，絶无所付人，封题亦甚不密，乃启之，皆磨穴者砚，数十枚，方知师夙所用者。乃返山服膺，至皓首方毕其艺。 
　　○补百碎砚 
　　石晋时，闗右有李处士，能画驯狸，能补端砚。百碎者赍归，旬日即复，旧如新琢成，畧无瑕颣。世莫得其法 。
　　○后主青石砚 
　　李后主得青石砚，墨池中有黄石如弹丸，水常满，终日用之不耗。每以自随。后归朝，陶谷见而异之，砚大不可持，乃取石弹丸去。后主拽其手振臂就取，后主请以寳玩为谢，陶不许。后主曰唯此砚能生水，他砚皆不可用。陶试数十砚，水皆不生。后主索之良苦，陶不能奈，曰，要，当碎之。石破，中有小鱼跳地上即死，自是砚无复润泽。 
　　○真材本性 
　　砚当用石，镜当用铜，此真材本性也。以瓦为砚，如以铁为镜耳。 
　　○谢铜砚笔格启 
　　庾肩吾谢铜砚笔格启云，烟磨青石已践孔子之坛，管插铜龙还笑王生之壁。 
　　○石砚赋 
　　黎逢石砚赋云：琢而磨之，其滑如砥；欲研精而染翰，在虚中而贮水；水随晕而还周，墨浮光而黛起；明而未融，是以为用，久而不渝，故以为美；成器尚古，征阙里于素王，匠法増华，参会稽之内史。又云一拳之石取其坚，一勺之水取其浄。又云对此大匠，厕诸鸿笔，见珍于杀青之晨，为用于草玄之日 。
　　○砚诗 
　　僧贯休砚诗云：低心蒙润久，入匣更身安。 
　　○石虚中传 
　　文嵩石虚中传云，石虚中，字居黙，器度方圆，中心坦然，若汪汪万顷之量，封即墨侯。与宣城毛元锐、燕人易玄光、华阴禇知白皆同出处 。
