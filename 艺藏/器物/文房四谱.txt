钦定四库全书

　　子部九

　　文房四谱

　　谱录类一

　　器物之属

　　提要

　　（臣）等谨案文房四谱五卷宋苏易简撰易简字太简梓州铜山人太平兴国五年进士累官叅知政事以礼部侍郎出知邓州移陈州卒事迹具宋史本传易简所作续翰林志洪遵收入翰苑羣书中已别着録是编集古今笔砚纸墨原委本末及其故实继以辞赋诗文合为一书前载徐铉序末有雍熙三年九月自序谓因阅书秘府集成此谱葢亦类书之体也其搜采颇为详博如梁元帝忠臣传顾野王舆地志等书今皆久亡惟藉此以获见其畧其它征引亦多宋以前旧籍足以广典据而资博闻凡笔谱二卷砚纸墨谱各一卷而以笔格水滴附焉当时甚重其书至藏于秘阁尤袤遂初堂书目作文房四寳谱又有续文房四寳谱此止题文房四谱与宋史本传相同葢后人嫌其不雅删去一字也

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀●文房四谱序

　　圣入之道天下之务充格上下绵亘古今究之无倪酌之不竭是以君子学然后知不足也然则士之处世名既成身既泰犹复孜孜于讨论者盖亦鲜矣昔魏武帝独叹于朱伯业今复见于武功苏君矣君始以世家文行贡名春官天子临轩考第首冠羣彦出入数载翱翔青云彩衣朱绂光暎里闬其美至矣而其学益勤不矜老成以此为乐退食之室图书在焉笔砚纸墨余无长物以为此四者为学所资不可斯须而阙者也由是讨其根源纪其故实参以古今之变继之赋颂之作各从其类次而谱之有条不紊既精且博士有能精此四者载籍其焉往哉愚亦好学者也览此书而珍之故为文冠篇以示来者徐铉

　　●钦定四库全书

　　文房四谱卷一

　　（宋）苏易简 撰

　　○笔谱上【附笔格】

　　一之叙事　　二之造
　　三之笔势　　四之杂说

　　△一之叙事

　　上古结绳而治后世圣人易之以书契盖依类象形始谓之文形声相益故谓之字孔子曰谁能出不由户扬雄曰孰有书不由笔茍非书则天地之心形声之发又何由而出哉是故知笔有大功于世也
　　释名曰笔述也谓述事而言之又成公绥曰笔者毕也谓能毕举万物之形而序自然之情也又墨薮云笔者意也意到即笔到焉又吴谓之不律燕谓之弗秦谓之笔也又许愼说文云楚谓之聿聿字从帇一乂帇音支涉反帇手手之捷巧也故从又从巾秦谓之笔从聿竹
　　郭璞云蜀人谓笔为不律虽曰蒙恬制笔而周公作尔雅授成王而已云简谓之札不律谓之笔或谓之点又尚书中候云玄龟负图出周公援笔以时文写之曲礼云史载笔诗云静女其娈贻我彤管又夫子絶笔于获麟庄子云舐笔和墨是知古笔其来久矣又虑古之笔不论以竹以毛以木但能染墨成字即呼之为笔也昔蒙恬之作秦笔也柘木为管以鹿毛为柱羊毛为被所以苍毫非谓兎毫竹管也见崔豹古今注秦之时并吞六国灭前代之美故蒙恬独称于时【又史记云始皇令恬与太子扶蘓筑长城恬令取中山兎毛造笔令判案也】
　　西京杂记云汉制天子笔以错寳为跗【音夫】毛皆以秋兎之毫官师路扈为之又以杂寳为匣厕以玉璧翠羽皆直百金
　　又汉书云尚书令仆射丞相郎官月给大笔一双篆题云北宫工作
　　又傅玄云汉末一笔之柙雕以黄金饰以和璧缀以隋珠文以翡翠非文犀之桢必象齿之管丰狐之柱秋兎之翰用之者必被珠绣之衣践雕玉之履
　　王子年拾遗云张华造【一作进】博物志成晋武赐麟角笔管此辽西国所献也
　　孝经援神契云孔子制作孝经使七十二子向北辰磬折使曾子抱河洛事北向孔子簪缥笔衣绛单衣向北辰而拜
　　王羲之笔经云有人以緑沉漆竹管及镂管见遗录之多年斯亦可爱玩讵必金寳雕琢然后为贵乎
　　崔豹古今注云今士大夫簪笔佩劔言文武之道备也晋蔡洪赴洛中人问曰吴中旧姓何如荅曰吴府君圣朝之盛佐明时之俊乂朱永长理物之宏德清选之髙望严仲弼九皋之鸣鹤空谷之白驹顾彦先八音之琴瑟五色之龙章张伯威岁寒之茂松幽夜之逸光陆士龙鸿鹄之徘徊悬皷之待槌此诸君以洪笔为锄耒以纸札为良田以玄墨为稼穑以义理为丰年【出刘氏小说又出语林】
　　文士传云成公绥口不能谈而有剧问以笔答之见其深智
　　吴阚泽为人佣书以供纸笔
　　世说王羲之得用笔法于白云先生先生遗之鼠须笔
　　又云锺繇张芝皆用鼠须笔魏曺公闻吴与刘先主荆州方书不觉笔坠地【何晏亦同司马宣王欲诛曺爽呼何晏作奏曰宜上卿名晏惊失笔于地】
　　晋王珣字符琳夣人以大笔如椽与之人说曰君当有大手笔事后孝武哀策谥文皆珣所草
　　汉书张安世持橐簪笔事孝武数十年以备顾问可谓忠谨矣
　　梁书纪少瑜字幼玚尝夣陆倕以一束青镂管笔授之云我以此犹可用卿自择其善者其文因此遂进
　　梁郑灼家贫好学抄义疏以日继夜笔毫尽必削而用之
　　隋刘行本累迁掌朝下大夫周代故事天子临轩掌朝又云是王东亭典笔砚持至御座则承御大夫取以进之及行本为掌朝将进笔于帝承御复欲取之行本抗声曰笔不可得帝惊视问之行本曰臣闻设官分职各有司存臣既不得佩承御刀承御亦焉能取臣笔帝曰然因令二司各行所职
　　栁公权为司封员外郎穆宗问曰笔何以尽善对曰用笔在心心正则笔正上改容知其笔谏
　　景龙文馆集云中宗令诸学士入甘露殿其北壁列书架架上其书学士等畧见新序说苑盐铁潜夫等论架前有银砚一碧镂牙管十银函盛纸数十种扬子法言云孰有书不由笔言不由舌吾见天常为帝王之笔舌也
　　论衡曰智能之人须三寸之舌一尺之笔然后能自通也
　　曹褒字叔通常慕叔孙通为汉礼仪夜则沉思寝则怀铅笔行则诵文书当其念至忽忘所之
　　韩诗外传曰赵简子有臣曰周舍立于门下三日三夜简子问其故对曰臣愿为谔谔之臣墨笔执牍从君之后伺君过而书之
　　梁元帝为湘东王时好文学著书常记录忠臣义士及文章之美者笔有三品或金银雕饰或用斑竹为管忠孝全者用金管书之德行精粹者用银管书之文章赡逸者以斑竹管书之故湘东之誉播于江表
　　东宫旧事皇太子初拜给漆笔四枝铜博山笔床一副
　　司马相如作文把笔啮之似鱼含毫
　　欧阳通询之子善书瘦怯于父常自矜能书必以象牙犀角为管狸毛为心覆以秋毫松烟为墨末以麝香纸必须用紧薄白滑者乃书之盖自重也
　　栁恽尝赋诗未就以笔捶琴坐客以筯和之恽惊其哀韵乃制为雅音后传击琴自笔捶之始也
　　史记相如为天子游猎之赋赋成武帝许尚书给其笔札
　　又汉献帝令荀悦为汉纪三十篇诏尚书给笔札
　　江淹夣得五色笔由是文藻日新后有人称郭璞取之君子避三端其一曰文士之笔端
　　汉班超常为官佣书久劳苦乃投笔曰大丈夫当效傅介子张骞立功异域以取封侯焉能久事笔砚
　　陆云与兄士衡书曰君苗毎常见兄文思欲焚笔砚
　　魏明帝见殿中侍御史簪白笔侧阶而立问曰此何官也辛毗对曰御史簮笔书过以记陛下不依古法者今者直备官眊笔耳
　　左思为三都赋门庭藩溷必置笔砚十稔方成
　　薛宣令人纳薪以炙笔砚
　　又鱼豢魏畧曰颜斐字文林为河东太守课人输租车便置薪两束为寒炙笔砚风化大行
　　祢衡为鹦鹉赋于黄射座上【祖之子】笔不停缀又阮瑀援笔草檄立成曺公索笔求改卒无下笔处
　　扬雄毎天下上计孝亷会者雄即把三寸弱翰赍油素四尺以问其异语
　　史记西门豹为邺令投巫于水复投三老乃簪笔磬折向河而立以待良久
　　崔豹古今注云牛亨问彤管何也答曰彤赤漆耳史官载事故以赤管言以赤心记事也
　　曺公欲令十吏就蔡琰写书姬曰妾闻男女礼不亲授乞给纸笔一月真草惟命于是缮写送之文无遗误
　　王粲才高辩论应机属文举笔便成锺繇王朗各为魏卿相至于朝廷奏议皆阁笔不敢措手
　　袁子正书云尚书以六百石为名佩契刀嚢执版右簪笔焉
　　僧智永学书旧笔头盈数石自后瘗之目为退笔冢【见笔势中】
　　孔子世家云孔子在位听讼文辞可以与人共者不独有也至于修春秋笔则笔削则削子夏之徒不能赞一辞
　　薛宣为陈留下至财用笔砚皆为设方畧利用必令省费也
　　王充好理实闭门潜思户牖墙壁各置刀笔着论衡八十五篇二十余万言
　　谢承后汉书云杨璇字机平平零陵贼为荆州刺史赵凯横奏槛车征之仍夺其笔砚乃啮臂出血以薄中白毛笔染血以书帛上具陈破贼之形势及言为凯所诬以付子弟诣阙自讼诏原之
　　王隐晋书陈寿卒洛阳令张泓遣吏赍纸笔就寿门下写三国志
　　谢庄传云时宋世祖出行夜还勑开门庄居守曰伏须神笔乃敢开门
　　王僧虔传云齐孝武欲擅书名僧虔不敢显迹常用掘笔书以此见容
　　孔雅圭上表曰圣照玄览断自天笔
　　庾廙字幼简侍中袁彖雅慕之赠鹿角书格蜯砚象牙笔管
　　陶弘景字通明年四五岁常以荻为笔画灰中学书遂为善隶
　　范岫字懋宾济阳考城人每居常以亷洁著称为晋陵太守虽牙管一双犹以为费
　　太公阴谋笔之书曰毫毛茂茂陷水可脱陷文不活
　　蔡邕与梁相复惠善墨良笔下工所无重惟天恩厚施期于终始【工一作土】
　　徐广车服仪制曰古者贵贱皆执笏缙绅之士者缙笏而垂绅带也有事则书之故常簪笔今之白笔是其遗像
　　礼云史载笔士载言注云谓从于会同各持其职以待事也笔谓书具之属
　　典畧云路粹字文蔚少学于蔡邕为丞相军谋祭酒曺操令作状奏孔融融诛之后人观粹所作无不嘉其才而忌其笔

△二之造

　　韦仲将笔墨方先以铁梳梳兎毫及青羊毛去其秽毛讫各别用梳掌痛正毫齐锋端各作扁极令匀调平好用衣青羊毫羊毫去兎毫头下二分许然后合扁卷令极固痛颉讫以所正青羊毫中截用衣笔中心名为笔柱或曰墨池承墨复用青毫外如作柱法使心齐亦使平均痛颉内管中宁心小不宜大此笔之要
　　王羲之笔经曰广志会献云诸郡献兎毫出鸿都门惟有赵国毫中用世人咸云兎毫无优劣笔手有巧拙意谓赵国平原广泽无杂草木惟有细草是以兎肥肥则毫长而鋭此则良笔也凡作笔须用秋兎秋兎者仲秋取毫也所以然者孟秋去夏近其毫焦而嫩季秋去冬近则其毫脆而秃惟八月寒暑调和毫乃中用其夹脊上有两行毛此毫尤佳其胁际扶踈乃其次耳采毫竟以纸裹石灰汁微火上煮令薄沸所以去其腻也先用人髪杪数十茎杂青羊毛并兎毳【凡兎毛长而劲者曰毫短而弱者曰毳】
　　裁令齐平以麻纸裹柱根令治【用以麻纸者欲其体实得水不胀】次取上毫薄薄布柱上令柱不见然后安之惟须精择去其倒毛毛杪合锋令长九分管修二握须圆正方可后世人或为削管故笔轻重不同所以笔多偏掘者以一邉偏重故也自不留心加意无以详其至此笔成合蒸之令熟三■〈豆斗〉米饵须以绳穿管悬之水器上一宿然后可用世传锺繇张芝皆用鼠须笔锋端劲强有锋铓余未之信夫秋兎为用从心任手鼠须甚难得且为用未必能佳盖好事者之说耳昔人或以琉璃象牙为笔管丽饰则有之然笔须轻便重则踬矣近有人以绿沉漆管及镂管见遗录之多年斯亦可爱玩讵必金寳雕琢然后为贵也余尝自为笔甚可用谢安石庾稚恭每就我求之靳而不与
　　博物志云有兽缘木文似豹名虎仆毛可以取为笔岭外尤少兎人多以鸡雉尾作笔亦妙故岭外人书札多体弱然其笔亦利其余至水干墨紧之后鬈然如虿焉所以岭表记云岭外既无兎有郡牧得兎毫令匠人作之匠者醉因失之惶惧乃以巳须制上甚善诘之工以实对郡牧乃令一户必输人须或不能逮輙责其直宣城之笔虽管答至妙而佳者亦少大约供进或达寮为之则稍工又或以鹿之细毛为之者故晋王隐笔铭云岂其作笔必兎之毫调利难秃亦有鹿毛盖江表亦少兎也徃徃商贾赍其皮南渡以取利今江南民间使者则皆以山羊毛焉蜀中亦有用羊毛笔者徃徃亦不下兎毫也
　　今有以金银为泥书佛道书者其笔毫纔可数百茎濡金泥之后则锋重涩而有力也
　　淮南王万毕术曰取桐烛与栢木及蜡俱内筩中百日以为笔画酒自分矣
△三之笔势【能书附】

　　老子曰凿户牖以为室当其无有室之用夫四谱之作其用者在于书而已矣故笔势一篇附之
　　真诰曰三皇之世演八会之文为龙鳯之章云篆之迹以为颁形梵书分破二道壤真从易配别分支乃为六十四种之书又真诰曰三君手迹杨君书最工不今不古能大能细大较虽效郄愔笔法力兼二王而名不显者当以地微兼为二王所抑【禄书学杨而字体劲利】
　　又云八会书文章之祖也夫书通用墨者何盖文章属阴自阴显于阳也
　　又云神僊之书乃灵笔真手也
　　时人咸云兎毫无优劣笔手有巧拙
　　今之飞白书者多以竹笔尤不佳宜用相思树皮棼其末而漆其柄可随字大小作五七枚妙徃徃一笔书一字满一八尺屏风者
　　墨薮云王逸少笔势图无取崇山絶仭中兎毛八九月收之取其笔头长一寸管长五寸锋齐腰强者妙
　　今之小学者言笔有四句诀云心柱硬覆毛薄尖似锥齐似凿
　　欧阳通自重其书必以象牙犀角为管狸毛为心覆以秋毫【见叙事中】
　　秦蒙恬为笔以狐狸为心兎毛为副【见博物志】
　　蜀中出石鼠毛可以为笔其名■〈畯，鼠代田〉
　　李阳冰笔法诀云夫笔大小硬软长短或纸绢心散卓等即各从人所好用作之法匠须良哲物料精详入墨之时则毫副诸毛勿令斜曲每因用了则洗濯收藏惟己自持勿传他手至于时展其书兴来不过百字更有执捉之势用笔紧慢即出于当人理无确定矣
　　王羲之笔势论云凡欲书时先干研墨安着水中研墨须调不得生用生用则浸渍慢涩点笔之法只可豆许大湿不宜大点横画之法不得缓缓即不紧竖牵之法不得急宜卓把笔管笔头先行笔管须卓竖傍则曲也轻健妙真书之法也草行之法即任意也
　　乂云初学书时不得尽其形势先想成字意在笔前一遍正其手脚二遍须得形势三遍须少似本四遍加其遒润五遍加其拽拔须俟笔滑不得计其遍数又云手穏为本分间布白上下齐平得其体势大者促之令小小者放之令大自然寛狭得所不失其仪又云书法点之法如大石当衢或如蹲鸱或如瓜子或如科斗落手之法峩峩若长松之倚溪立人之法如鸟存桂上
　　又云一点失如美人之无一目一画失如壮士之无一肱
　　吴沈友少好学时人以友有三妙一舌妙二力妙三笔妙
　　赵壹非草书曰十日一笔月数丸墨领袖如皂唇齿皆黑也
　　王羲之与谢安书曰复与君此真草所得极为不少而笔至恶殊不称意
　　蔡伯喈入嵩山学书于石室内得素书八角垂芒颇欲似篆伯喈得之不食三日惟大呌欢喜
　　锺繇见蔡邕笔法于韦诞自搥三日胷尽青因呕血魏太祖以五灵丹救之得活繇求之不与及诞死繇令人盗掘其墓而得之故知多力丰筋者圣无力无筋者病其后消息而用之由是更妙临死启囊授其子会繇能三色书然其最妙者八分
　　笔阵图云夫纸者阵也笔者刀矟也墨者鍪甲也水砚者城池也心意者将军也本领者副将也结构者谋略也扬笔之次吉凶之兆也出入者号令也屈折者杀戮也
　　右军云弱纸强笔强纸弱笔强者弱之弱者强之
　　又云草书欲缓前急后斯至诀也
　　又云古谓之填书今之勤字也
　　墨薮云凡书多肉微骨者谓之墨猪
　　又云凡笔乃文翰之将军也直宜持重
　　又云凡书必使心忘于笔手忘于书心手遗情书不妄想要在求之不得考之即彰
　　王逸少先少学于卫夫人自谓大能又渡江北游名山见李斯曺喜书又之许见锺繇梁鹄书又重之又入洛见蔡邕石经张咏华岳碑始知卫夫人书徒费年月耳遂兼众家习之特妙
　　卫夫人见王羲之书语太常王策曰此儿必见用笔诀也妾近见其书有老成之智因流涕曰子必蔽吾书名【晋安帝时北郊祭文命更写之工人削之羲之笔已入七分】
　　虞世南笔髓云夫书须手腕轻虚夫未觧书则曰一点一画皆求像本也乃自取拙见岂是书耶太缓则无筋太急则无骨侧管则钝慢则肉多竖笔则锋直干枯则势露宜麄而不锐细而不壮长者不为有余短者不为不足
　　又云夫笔长短不过五六寸搦管不过三寸真一行二草三宜指实掌虚
　　王方庆于太宗时上其十一代祖导十代祖洽九代祖珣八代祖昙七代祖僧绰六代祖仲寳五代祖骞高祖规曾祖裒九代三从伯祖晋中书令献之已下书共十卷上令中书舍人崔融为寳章集叙其事以赐举朝为荣
　　贞观六年正月八日令整理御府古今法书锺王等真迹得一千五百一十卷
　　汉元始中征天下小学
　　张融善草书自善其能帝曰卿殊有骨力但恨无二王之法答曰臣亦恨二王无臣之法
　　陈武帝论萧子云书曰笔力骏劲心手相应巧踰杜恕美过崔晏当与元帝争驱并先其相赏如此
　　齐高帝为方伯居处甚贫诸子学书尝少纸笔武陵王晔尝以指画空中及画掌学字遂工书法
　　夫握笔名指一指在上为单钩双指为双钩指聚为撮笔皆学书之因习也伪蜀士人冯偘能书得二王之法然而以二指搯笔管而书毎故笔必二分迹可深二三分斯书札之异者也
　　汉谷永字子云与娄护字君卿俱为五侯上客人号曰谷子云笔札娄君卿唇舌
　　晋王献之字子敬方学书父羲之常后掣其笔不得乃叹曰此儿当有大名后果能以箒帚泥书作大字方一丈甚为佳妙观者如堵笔札之妙时称二王
　　僧智永于楼上学书有秃笔头十瓮毎瓮数石人求题头门限穿穴乃以铁叶褁之谓之铁门限后取笔头瘗之号退笔塜自制铭志
　　李阳氷云点不变谓之布棊画不变谓之布筭方不变谓之斗圆不变谓之环
　　张伯英好书凡家之衣帛皆书而后练
　　晋书王逸少书字若金帖墨中炳然可爱
　　张昶字文舒伯英季弟也章草入神八分入妙隶书入能
　　刘德升字君嗣能书胡昭锺繇俱善书胡书体肥锺书体瘦亦各有君嗣之美
　　王羲之旷之子早于其父枕中窃读笔说父恐其幼不与乃拜泣而请之
　　王僧虔博涉经史兼善草隶齐太祖谓虔曰我书何如卿虔曰臣正书第一陛下草书第二正书第三臣无第二陛下无第一上笑曰卿善为辞也然天下有道丘不与易又高祖尝与僧虔赌书毕帝曰谁为第一虔曰臣书臣中第一陛下帝中第一帝笑曰卿可谓善自谋者也
　　欧阳询书不择纸笔皆能如意禇遂良须手和墨调精纸良笔方书
　　张旭得笔法传于崔邈颜真卿自言始吾观公主担夫争路而得笔法之意后见公孙氏舞剑得其神饮醉輙书挥笔大呌以头揾水墨中呼为张颠醒后自观以为神异不可复得也
　　长沙僧懐素好草书自言得草书三昧
　　魏明帝起凌云台先钉牓未题之乃以笼盛韦诞辘轳引上书之去地二十五丈诞甚危惧及下须髪尽白乃诫子孙絶此楷法
　　天下名书有荀舆狸骨药方帖王右军借船帖右军尝醉书数字点画象龙爪后遂有龙爪书
　　宋太祖问颜延之诸子谁有卿风延之曰竣得臣笔恻得臣文■〈毚，大代兔〉得臣义跃得臣酒
　　萧隶贫无纸止画牕尘以学书
　　羲之永和九年制兰亭序乗兴而书用蚕茧纸鼠须笔遒媚劲健絶代更无太宗后于玉华宫大渐语高宗曰若得兰亭序陪塟即终无恨矣高宗涕泣而从之
　　世传宣州陈氏世能作笔家传右军与其祖求笔帖后子孙尤能作笔至唐栁公权求笔于宣城先与二管语其子曰栁学士如能书当留此笔不尔如退遗即可以常笔与之未几栁以为不入用别求遂与常笔陈云先与者二笔非右军不能用栁信与之逺矣
　　孙敬事母至孝每得甘鲜必奔走奉母每画地书真草皆知也
　　卫恒每书大字于酒肆令人开之纳直以偿酒价直足则扫去之
　　唐太宗笔法云攻书之时当收视听絶虑怡神心正气和则契于玄妙心神不正字则敧斜志气不和字则颠仆如鲁庙之器也又云为点必收贵紧而重为画必勒贵涩而迟为撆必掠贵险而劲为竖必弩贵战而雄为戈必润贵迟疑而右顾为环必郁贵蹙锋而抝转为波必磔贵三折而遣毫
　　前蜀王氏朝伪相王锴字鳣祥家藏书数千卷一一皆亲札并写藏经每趋朝于白藤担子内写书书法尤谨近代书字之淫者也

△四之杂说

　　在昔受爵者必置赆于草诏者谓之润笔郑译隋文时自隆州刺史复国公爵令李德林作诏高祖戏之曰笔头干译对曰出为方牧杖策而归不得一钱何以润笔帝大笑
　　梁简文为笔语十卷【今书莫得见】
　　幽明录贾弼夣人求易其头明朝不觉人见悉惊走弼自陈乃信后能半面笑半面啼两手两足并口齐奋五笔书成文辞各异
　　齐高洋夣人以笔点其额王昙哲贺曰王当作主吴孙权夣亦同熊循觧之
　　梁纪少瑜尝夣陆倕以一束青镂管笔授之后文章大进【见叙事中】
　　捜神记曰王佑病有鬼至其家留赤笔十余枚于荐下曰可使人簪之出入辟恶举事皆无恙【又与上类壬甲李乙凢与书皆无恙】
　　酉阳杂爼云大厯中东都天津桥有乞儿无两手以右足夹笔写经乞钱欲书时先掷笔高尺余以足接之曾无失落书迹尤楷
　　石晋之末汝州有一高士不显姓名每夜作笔十管付其室家至晓阖户而出面背街凿壁贯以竹筒如引水者或人置三十金则一管跃出十笔告尽虽势要官府督之亦无报也其人则携一榼吟啸于道宫佛庙酒肆中至夜酣畅而归其匹妇亦怡然自得复为十管来晨货之如此三十载后或携室徙居杳不知所终后数十年复见者颜色如故时人谓之笔僊
　　魏末传曰夏侯太初见召还路絶人事不畜笔其谨慎如此
　　今之笔故者徃徃寻不见或会府吏千百辈用笔至多亦不知所之或云鬼取之判冥
　　昔有僧惠逺制湼盘经疏讫呪其笔曰如合圣意此笔不坠乃掷于空中卓然不落唐越州法师神楷造维摩经疏亦然后迎入长安
　　酉阳杂爼云长安宣平坊有卖油而至贱人久疑之逐入树窟乃虾蟇以二笔錔盛树津以市于人发掘而出尚挟錔瞪目气色自若今都会间有运大笔如椽者写小字小如半麻粒许瞬息而就或于稻粒之上写七言诗一絶分间布白歴歴可爱
　　阙史云术士如得一故笔可令于都市中代其受刑术者即觧化而去谓之笔觧
　　本草云笔头灰多年者烧之水服可以疗溺塞之病
　　列仙传云李仲甫颍川人汉桓帝时卖笔辽东市上一笔三钱无直亦与之明旦有成笔数十束如此三年得钱輙弃之道中
　　魏王思为大司农性急常执笔作书蝇集笔端驱去复来思怒逐蝇不得还乃取笔掷地毁之又蝇集苻坚笔以传赦【坚与王佑苻融宻议于灵台有大苍蝇入自牖间鸣声甚大集笔而去于市中为黑衣小人大呼曰官今大赦】
　　御史台记云台中尚揖揖者古之肃拜也故有台揖笔每署事必举笔当额有不能下笔者人号为高榰笔徃徃自台拜他官执笔亦误作台揖者人皆笑之
　　德宗在奉天与浑瑊无名官告千余轴募敢死之士赐瑊御笔一管当战胜量功伐即署其名授之不足即以笔书其绅
　　唐相裴休早肄业于河内之太行山后登显位建寺于彼目为化城寺旋授太原节镇经由是寺寺之僧粉额陈笔砚俟裴公亲题之裴公神情自若以衣袖湿墨以书之尤甚遒健逮归侍婢讶其沾渥裴公曰向以之代笔来
　　王子年拾遗记云任末年十四学无常师或依林木之下编茅为庵削荆为笔刻树汁以为书夜则映月望星暗则燃蒿自照
　　刘峻与沈约范云同奉梁武策锦被事咸言已罄而峻请纸笔更疏十事在座皆惊视失色
　　晋陆士龙云魏武帝刘媫妤以七月七日折琉璃笔管此其时也【出时照新书】
　　会稽典录云盛吉字君达拜廷尉每冬月罪囚当断其妻执烛吉持丹笔相向垂涕
　　晋春秋云何祯少孤常以缚笔织扇为业善为智诈由是知名
　　王隐始着国史成八十八卷属免官居家家贫匮笔札未能就遂南游陶侃又还江州投庾元规规乃给其笔札其书遂成
　　天台百录云西天龙猛尊者常用药笔点山石为金寳济施千人
　　唐法师楚金刺血写法华经笔端常有舍利
　　古者吏道必事刀笔今亦有藏刀于管者盖其遗制者也
　　段成式以葫芦为笔以赠温飞卿【书在词赋门】
　　柳公权不能用羲之笔【见笔势中】
　　今之职官断大辟罪者署案记必寻毁其笔盖彰其恻隐也医工常取之烧灰治惊风及童子邪气
　　谢承后汉书云刘佑为郡主簿郡将之子出钱付之令买果实佑悉买笔墨书具以与之
　　魏管辂徃见安平太守王基基令作卦辂曰床上当有大蛇衘笔小大共视须臾失之果然
　　诸葛恪父瑾长面似驴孙权大会羣臣使人牵一驴长检其面题曰诸葛子瑜恪跪乞笔益两字因听与之恪续其下曰之驴举坐大笑乃以驴赐之
　　赵伯符为丹阳郡极严酷典笔吏取笔失旨顿与五十鞭
　　罗什撰译伯肇执笔定诸词义学者宗之
　　魏略张既为郡小吏而家冨自念无自达乃畜好刀笔版奏伺诸大吏无者輙奉之
　　吴孙权常夣北面顿首于文帝顾而见日俄而日变为三日忽见一人从前以笔点其额流血于前惧而走之状似飞者复坠于地觉以问术士熊循循曰吉祥矣大王必为吴主王者人之首额者人之上王加点主字也在前而来王者之羣臣也虽王意未至而羣下自逼矣血流在前教令明白当从王出也权乃询之大臣遂絶于魏
　　永熙中童謡曰二月尽三月初桑生蓓蕾栁叶舒荆笔杨板行诏书后王玮杀汝南王亮帝以白虎幡宣诏收王玮诛之玮手握青纸谓监刑者曰此诏书也盖此应之
　　宋云行记云以魏神龟中至乌苌国又西至本释迦徃自作国名磨休王有天帝化为婆罗门形语王曰我甚知圣法须打■〈口上肎下〉作笔剥皮为纸取髓为墨王即依其言遗善书者抄之遂成大乘经典今打骨处化为琉璃桐烛笔分酒【见造门】
　　夣书云夣笔研为县官文书所连也
　　又云夣得笔研忧县官又云磨砚染笔词讼陈也
　　古诗云有客从南来遗我一把笔
　　国语云智襄子为室美士茁惧曰臣秉笔事君记曰高山峻原不生草木松栢之地其土不肥今土木胜臣惧不安人也室成三年而智氏亡
　　庄子曰宋元君将画图众史皆至受揖而立舐笔和墨在外者半
　　东观汉记永平年神爵集宫殿官府上假贾逵笔札令作神爵颂除兰台令史迁郎中
　　晋书赫连勃勃谓隐士京兆韦祖思曰我今未死汝犹不以我为帝王吾死之后汝辈弄笔当置吾何地遂杀之
　　贺循传陈敏之乱诈称诏书以循为丹阳内史循辞以脚疾手不制笔又服寒食散露髪袒身示不可用敏竟不敢逼
　　刘穆之传宋高祖素拙于书穆之曰此虽小事然宣被四逺愿公小复留意高祖终不能以禀分有自穆之乃曰公但纵笔大字径尺亦无嫌大既足有所苞具其名亦美高祖从之一纸不过六七字便满
　　宋世祖欢饮令羣臣各赋诗沈庆之手不知书眼不识字上逼令作书庆之曰臣不知书请口授上令颜师伯执笔庆之曰微生值多幸得逢圣运昌朽老筋力尽徒步还南冈辞荣此圣世何愧张子房上甚悦众美其辞意
　　齐虞玩之小娴刀笔泛涉文史
　　后魏世宗常勅廷尉游肇有所降恕肇不从曰陛下自能恕之岂能令臣曲笔
　　嵇含笔铭曰采管龙种拔毫秋兎
　　陆云与兄机书曰案视曺公器物笔枚所希闻黄初二年刘媫妤折之见此复使人怅然又有感处笔亦如吴笔又有琉璃笔一枝
　　王允将诛蔡邕马日磾曰伯喈旷世逸才多识汉事当续后汉为世大典允曰武帝不杀司马迁使作谤书流于后世今不可使佞臣执笔在幼主左右无益圣德我党复蒙讪谤
　　后汉来歙伐公孙述为刺客伤腰召盖延以属军事自书遗表讫投笔抽刄而絶光武省书揽涕
　　后汉周盘字坚伯年七十三朝会集论终日因令二子曰吾日者夣见先师东里先生与我讲于阴堂之奥岂吾齿之尽乎若命终编二尺四寸简写尧典一篇并刀笔各一以置棺前
　　捜神记盖州有神祠自称黄石公祈者持一双笔及纸墨投于石室中言吉凶有声而无形
　　石晋朝丞相赵茔布衣时常以穷通之分祷于华岳庙是夜夣神遗以一笔二剑始犹未寤既而一践廊庙再拥节旄
　　近朝丞相马裔孙幼干禄祈于上逻神夣与二笔一大一小后为翰林学士及知贡举自谓应之大拜之日堂吏进二笔大小与夣相符
　　石晋之相和凝少为明经夣人与五色笔一束自是文彩日新擢进士第三公九卿无所不歴

　　文房四谱卷一


●钦定四库全书

　　文房四谱卷二

　　（宋）苏易简 撰

　　○笔谱下

　　△五之辞赋

　　蔡邕笔赋

　　序曰昔苍颉创业翰墨作用书契兴焉夫制作上圣则宪者莫先于笔详原其所由究察其成功铄乎焕乎弗可尚矣赋曰
　　惟其翰之所生生于季冬之狡兎性精亟而慓悍体遄迅而骋步削文竹以为管加漆丝之纒束形调搏以直端染玄墨以定色画乾坤之阴阳赞宓羲之洪勋尽五帝之休德扬荡荡之明文纪三王之功伐兮表八百之肆觐传六经而缀百氏兮建皇极而序彛伦综人伦于晻昧兮赞幽冥于神明象类多喻靡施不协上刚下柔乾坤位也新故代谢四时次也圆和正直规矩极也玄首黄管天地色也（云云）

　　晋傅玄笔赋

　　简修毫之竒兎撰珍皮之上翰濯之以清水芬之以幽兰嘉竹挺翠彤管含丹于是班匠竭力良工逞术纒以素枲纳以玄漆丰约得中不文不质尔乃染芳松之淳烟兮写文象于纨素动应手以从心兮焕光流而星布柔不丝屈刚不玉折锋锷淋漓芒跱针列

　　傅玄笔铭曰

　　韡韡彤管冉冉轻翰正色玄墨铭心写言光赞天人深厉未然君子世之无攻异端

　　傅玄鹰兎赋云

　　兎谓鹰曰毋害于物有益于世华髦被体彤管以制苍颉创业以兴书契仲尼頼之定此文艺拟则天地圆尽万方经理羣品宣综阴阳内敷七政班序明堂道运玄昧非笔不光三皇德孔非笔不章

　　梁简文咏笔格诗

　　英华表玉笈佳丽称珠网无如兹制竒雕饰杂众象仰出写含花横插学仙掌幸因提拾用遂厕璇台赏

　　梁徐摛咏笔诗

　　本自灵山出名因瑞草传纎端奉积润弱质散芳烟直写飞蓬叶横承落絮篇一逢掌握重宁忆仲升捐

　　晋郭璞笔赞

　　上古结绳易以书契经纬天地错综羣艺日用不知功盖万世

　　后汉李尤笔铭

　　笔之强志庶事分别七术虽众犹可解说口无择言驷不及舌笔之过误愆尤不灭

　　梁庾肩吾谢赉铜砚笔格启

　　烟磨青石以践孔氏之坛管挿铜龙还笑王生之璧西域胡人用织成之绛簟游仙童子隐芙蓉之行阵莫不尽出梁园来颁狭室

　　嵇含试笔赋序

　　骋韩卢逐狡兎日未移晷一纵双获季秋之月毫锋甚伟遂刋悬崖之竹而为笔因而为赋

　　贾耽虞书歌

　　众书之中虞书巧体法自然归大道不同怀素只攻颠岂类张芝惟札草形势素肌骨老父子君臣相揖抱
　　孤青似竹更飕飗阔白如波长漂渺能方正不隳倒功夫未至难寻奥须知孔子庙堂碑便是青缃中至寳

　　成公绥字子安弃故笔赋

　　序曰治世之功莫尚于笔笔者毕也能毕举万物之形序自然之情也力未尽而弃之粪扫有似古贤之不遇于是收取洗而弃之用其力而残其身焉
　　有苍颉之竒生列四目而兼明慕羲氏之画卦载万物于五行乃发虑于书契采秋毫之颕芒加胶漆之绸缪结三束而五重建犀角之玄管属象齿于纤锋染青松之微烟着不冺之永踪则象神仙人皇九头式范羣生异体怪躯注玉度于七经训河洛之谶纬书日月之所躔别列宿之舍次乃皆是笔之勋人日用而不寤迄尽力于万钧卒见弃于衢路

　　唐张碧荅张郎中分寄翰林贡余笔歌

　　圆金五寸轻错刀天人摘落霜兎毛我之宗兄掌文檄翰林分与神仙毫东风吹栁作金线狂涌辞波力生健此时捧得江文通五色光从掌中见江龙角嫩无精彩画日挥空射烟霭谁能邀得怀素来晴明书破琉璃海扬雄得之甘泉赋胸中白鳯无因飞他年拟把补造化穿江入海剜天涯昨宵夣见欧率更先来醉我黄金觥手擎瑟瑟三十斗博归天上书黄庭夣中摆手不相许怅望空剰碧云去

　　梁吴均笔格赋

　　幽山之桂树恒萦风而抱雾叶委欝而陆离根纵横而盘互尔其负霜含液枝翠心赤翦其匡条为此笔格趺则嵒嵒方爽似华山之孤上管则员员峻逸若九疑之争出长对坐以衔烟永临窓而储笔

　　梁元帝谢宣赐白牙镂管启

　　春坊漆管曲降深恩北宫象牙猥蒙沾逮雕镌精巧似辽东之仙物写图竒丽笑蜀郡之儒生故知嵇赋非工王铭未善昔伯喈致赠才属友人葛龚所酬止闻通议岂若远降鸿慈曲覃庸陋方当琉璃无当随珠过侈但有羡卜商无因则削徒怀曺植恒愿执鞭

　　白乐天鸡距笔赋

　　足之健者有鸡足毛之劲者有兎毛就足之中奋发者利距在毛之内秀出者长毫合为手笔正得其要象彼足距曲尽其妙圆而直始造意于蒙恬利而铦终骋能于逸少斯则创因智士制在良工拔毫为锋截竹为筒视其端若武安君之头小窥其管如元玄氏之心空岂不以中山之明视劲而迅汝阴之翰音勇而雄一毛不成采众毫于三穴之内四者可弃取锐武于五德之中双美是合两揆相同故不得兎毛无以成起草之用不名鸡距无以表入木之功及夫亲手泽随指顾秉以律动以度染松烟之墨洒鹅毛之素莫不画为屈铁点成垂露若用之战阵则催敌而先鸣若用之草圣则擅场而独步察所以稽其故虽云任物以用长亦在假名而善喻向使但随物弃不与人遇则距畜缩于晨鸡毫摧残于寒兎安得取名于彼移用在兹映赤管状绀趾乍举对红笺疑锦臆初披辍翰停毫既象乎翘足就栖之夕挥芒拂鋭又似乎奋拳引斗之时茍名实之副者信动静而似之其用不困其美无俦因草为号者质陋折蒲而书者体柔彼皆琐细此实殊尤是以搦之而变成金距书之而化出银钩夫然则董狐操可以勒为良史宣尼握可以削定春秋夫其不象鸡之羽者鄙其轻薄不取鸡之冠者恶其柔弱斯距也如剑如戟可击可抟将为我之毫芒必假尔之锋锷遂使见之者书狂发秉之者笔力作挫万物而人文成草八行而鸟迹落缥囊或处类藏锥之沉潜团扇忽书同舞镜之挥霍儒有学书临水负笈辞山含毫既至握管未还过兎园而易感望鸡树以难攀愿争雄于爪距之下冀得隽于笔砚之间

　　窦紃五色笔赋

　　物有罄竒文抽藻思含五采而可寳焕六书而增媚岂不以润色形容昭宣梦寐渍毫端之一勺潜合水章施墨妙于八行宛成锦字言念伊人光辉发身拳然手受灼若迷真戴帛惊缬文渐出临池讶莲彩长新效用辞林惊宿鸟之丹羽呈功学海间游鱼之彩鳞所以成尽识之规得和光之道轻肆力于垂露覩流精于起草俾题桥之处转称书虹当进牍之时尤宜奋藻掌握攸重文章可惊糅松烟以霞驳操竹简而泪凝倘使书绅黼黻之容斯美如令画像丹青之妙足征卓尔无双斑然不一摛握彩以冥契刷孤峯而秀出纷色丝兮宜映练囊晕科斗兮似开缃帙动人文之际怀豹变于良宵呈鸟迹之前想鸟凝于瑞日当其色授之初念忘形而获诸魂交之次惊乱目之相于将发挥于拳石几迁染于尺书秉翰苑之间媚花阴而蔚矣耕晴田之上临玉德以温如是知潜应丹诚暗彰吉梦嘉不乱之如削意相宣而载弄混青蝇之点取类华虫迷皓鹤之书思齐彩鳯故可以彰施薤叶点缀桃花舒彩笺而增丽耀彤管而孔嘉彼雕翠羽而示功镂文犀而穷奢曾不如披藻翰而发光华

　　僧贯休咏笔诗

　　莫讶书绅苦功成在一毫自从蒙管録便觉用心劳手点时难弃身闲架亦高何妨成五色永愿助风骚

　　白乐天紫毫笔乐府词

　　紫毫笔尖如锥兮利如刀江南石上有老兎吃竹饮泉生紫毫宣城工人采为笔千万毛中拣一毫毫虽轻功甚重管勒工名称岁贡君兮臣兮勿轻用勿轻用将何如愿赐东西府御史愿颁左右台起居搦管趋入黄金殿袖毫立在白玉除臣有奸邪正衙奏君有动言直笔书起居郎侍御史尔知紫毫不易置毎岁宣城进笔时紫毫之价如金贵愼勿空将弹失仪愼勿空将録制词

　　韦充笔赋

　　笔之健者用有所长惟兹载事或表含章虽发迹于众毫诚难颕脱茍容身于一管岂是锋铓进必愿言退亦处黙随所动以授彩寓孤贞而保直修辞立句曾无点画之亏游艺依仁空负诗书之力恐无成而见掷常自悚以研精择才而丹青不间应用而工拙偕行所以尽心于学者常巧于人情惟首出筒中长忧锉锐及文成纸上或兾知名以提挈不难发挥有自纵八体之俱写亦一毛而不坠何当入夣终期暗以相亲倘用临池讵欲辞于歴试今也文章具举翰墨皆陈秋毫以削寳匣以新但使元礼之门不将点额则知子张之手永用书绅夫如是则止有所托有因然后録名之际希数字于伊人

　　卫公李德裕斑竹管赋

　　余寓居于郊外精舍有湘中太守赠以斑竹管竒彩灿烂爱玩不足因为小赋以报之山含杳兮潇湘曲水潺湲兮出幽谷縁层岭兮茂竒筱夹澄澜兮耸修竹鹧鸪起兮钩辀白猿悲兮断续实璀璨兮来鳯根聨延兮倚鹿徃者二妃不从独处兹岑望苍梧兮日远抚瑶瑟兮怨深洒思泪兮珠已尽染翠茎兮苔更侵何精诚之感物遂散漫于幽林爰有良牧采之岩趾表贞节于苦寒见虚心于君子始操截以成管因天姿之具美疑贝锦之濯波似余霞之散绮自我放逐块然岩中泰初忧而絶笔殷浩黙以书空忽有客以赠鲤因起予以雕虫念楚人之所赋实周初之变风昔汉代方侈增其炳焕缀明玑以为神饰文犀而为玩【见传玄】徒有贵于繁华竟何资于藻翰曽不知择美于江潭访竒于湘岸况乃彤管有炜列于诗人周得之而操牍张得之而书绅惟兹物之日用与造化而齐均方寳此以终老永躬耕乎典坟

　　韩愈毛颕传

　　毛颕者中山人也其先明视佐禹治东方土养万物有功封于卯地死为十二神尝曰吾子孙神明之后不可与物同当吐而生已而果然明视八世孙■〈需兔〉世传当殷之时居中山得神仙之术能匿光使物窃姮娥骑蟾蜍入月其后代遂隐不仕云居东郭者号曰东郭■〈鵕，兔代鸟〉狡而善走与韩卢争能卢不及卢怒与宋■〈犭足〉谋而杀之醢其家秦始皇时使蒙将军恬南伐楚次中山将大猎以惧楚召左右庶长与军尉以连山筮之得天与人文之兆筮者贺曰今日之获不角不牙衣褐之徒缺口而长须八窍而趺居独取其髦简牍是资天下同其书秦其遂兼诸侯乎遂猎围毛氏之族拔其豪载颕而归献俘于章台宫聚其族而加束缚焉秦皇帝使恬赐之汤沐而封之管城号管城子日见亲宠任事颕为人强记而便敏自结绳之代以及秦时事无不纂録阴阳卜筮占相医方族氏山经地志字书图画九流百家天人之书及至浮图老子外国之说皆所详悉又通当代之务官府簿书市井货钱注记惟上所使自秦始皇帝及太子扶苏胡亥丞相李斯中军府令高下及国人无不爱重又善随人意正直邪曲巧拙一随其人虽后见废弃终黙而不泄惟不喜武士然见请亦时徃累拜中书令与上益狎上常呼为中书君上亲决事以衡石自程虽宫人不得立左右独颕与执烛者常侍上休方罢颕与绛人陈玄弘农陶泓及会稽褚先生友善相推置其出处必偕上召颕三人者不待诏輙俱徃上未尝怪焉后因进见上将有任使拂拭之因免冠谢上见其髪秃又所摹画不能称上意上嘻笑曰中书君老而秃不任吾用吾尝谓君中书君今不中书耶对曰臣所谓尽心者因不复召归封邑终于管城其子孙甚多散处中国夷狄皆冒管城惟居中山者能继父祖业太史公曰毛氏有两族其一姬姓文王之子封于毛所谓鲁卫毛■〈日冉〉者也战国时有毛公毛遂独中山之族不知其本所出子孙最为蕃昌春秋之成见絶于孔子而非其罪及蒙将军拔中山之豪始皇封诸管城世遂有名而姬姓之毛无闻颕始以俘见卒见任使秦之灭诸侯颕与有功赏不酬劳以老见踈秦真少恩哉

　　周朴谢友人赠笺纸并笔【具纸谱】

　　段成式寄温飞卿葫芦管笔徃复二首

　　桐乡徃还见遗葫芦笔管輙分一枚寄上下走困于守拙不能大用瓠落之实有同于惠施竖原之种本惭于屈毂然两思荣器愁想酒杯嫌苦菜而不吟持长柄而为赠未曾安笔却省岁书八月断来固是佳者方知緑沈赤管过于浅俗求太白夌穗获临贺石班盖可为副也飞卿穷素缃之业擅雄伯之名沿泝九流订铨百氏笔洒沥而转王纸襞绩而不供或助操弹且非玩好便望审安承墨细度覆毫勿令仲宣等间敢咏也成式状

　　温庭筠答

　　庭筠累日来洛水寒疝荆州夜嗽筋骸莫摄邪蛊相攻蜗睆伤明对兰缸而不寝牛肠治嗽嗟药録而难求前者伏蒙赐葫芦笔管一茎久欲含词聊申拜贶而上池未效下笔无聊惭况沉吟出怀未叙然则产于何地得自谁人而能絜以裁筠轻同举羽岂伊筹草空操九寸之长何必灵芝独号三株之秀但曾藏戢册省永贮仙居供笑遗民迁永佳种惟应仲履忽压烦声岂常见已堕遗犀仍抽直干青松所染漆竹三珍足使玳瑁惭华琉璃掩耀一枝为贵岂其陆生三寸见称遂兼扬子谨当刋于岩竹寘以郊翰随纎刋而为床拟高云而作屋所恨书裙寡媚钉帐无功实腼凢姿空尘异贶庭筠状

　　陆龟蒙石笔架子赋

　　桮可延年帘能照夜直为絶代之物以速连城之价尔材虽足重质实无妍徒亲翰墨谩费雕镌到处而人争阁笔相逢而竟欲投篇若遇左太冲犹置门庭之下如逢陆内史先焚章句之前寳跗非邻金匣不敌直堪谏诤之士雅称玄灵之客谢守边城雨细题处堪怜陶公岭畔云多吟中合惜或若君王有命玺素争新则以火齐水晶之饰龙骨象齿之珎窥临旧砚襞染生春卫夫人闷弄彩毫思量不到班媫妤笑提丹笔眄睐无因若自蕺山如当榧几则叨居谈柄之列辱在文房之理诚非刻画几受谴于纎儿终假磨礲幸见容于夫子可以资雪唱可以助风骚莫比巾箱之贵堪齐铁研之高吟洞庭之波秋声敢散赋瑶池之月皓色可逃若有白马潜心雕龙在口钩罗不下于三箧裁剪无惭于八斗零陵例化肯后于双飞玄晏书成愿齐于不朽

　　陆龟蒙哀茹笔工辞

　　夫子之肱兮何绵绵耕不能耒兮渔不能船截筠束毫既胜且便昼夜今古惟毫是镌爰有茹夫工之良者责其精觕在价高下阙啮义牙尚不能舍旬濡数锋月秃一把编如蚕挐汝实助也我书竒竒浑源未衰惟汝是頼如何已而有兎千万拔毛止皮散涩钝铓缗觚靡辞圆而不流铦而不欹在握方染亦茹之为斵轮运斤传之者谁毫健身殒吾寜不悲

　　段成式寄余知古秀才散卓笔十管软健笔十管书

　　窃以孝经援神契夫子簪之以拜北极尚书中候周公授之以出玄图其后仲将稍精右军益妙张芝遗法闻氏新规其毫则景成愈于中山麝柔劣于羊劲或得悬蒸之要或传痛颉之方起自蒙恬盖知其妙不唯玄首黄管之制含丹纒素之华沾建备于一床雕锼上于二管而已跗则大白夌穗临贺石班格为仙掌之形架作莲花之状限书一万字应贵鹿毛书纸四十枚讵兼人髪前件笔出自新铨散卓尤精能用青毫之长似学铁头之短况虎仆久絶桐烛难成鹰固无惭兎或增惧足使王朗遽阁君苗欲焚戸牖门墙足备其阙也

　　余知古谢段公五色笔状

　　伏蒙郎中殊恩赐及前件笔窃以赵国名毫辽东仙管曾进言于石室奏议于圜丘经阮籍而飞动称神得王珣而形制方大妙合景纯之赞竒标逸少之经利器莫先岂宜虚授某艺乏鸿彩膺此緑沉降自成麟翻将画虎空懐得手之媿如无落度之忧春蚓未成丰狐滥对喜并出图而授惊逾入梦之征将欲遗于子孙清白莫比更愿藏之箧笥瑞应那同捧载明恩伏增感激谨状

　　殷元笔铭云

　　宣神者言载言者书受以毫管妙有以敷弥纶二仪包括有无

　　孔璠之笔赞曰

　　亹亹柔翰敷微通神时沦古冥玄趋常新

　　文嵩四侯传【各附诸谱之末】

　　管城侯
　　毛元鋭字文锋宣城人□□□□□□□□□□于东墅而生昴宿一名旄头遂姓毛氏世居兎□少昊时因少暴农之稼为鷞鸠氏所擒诛之以为干豆其族有窜于江南者居于宣城漂阳山中宗族毫盛元鋭之世二代祖聿因秦始皇时遣大将军蒙恬南征吴楚疑其有三窟之计恃狡而不从使前锋围而尽执其族择其首领酋健者縻缚之献于麾下大将军问聿之能曰善编録简册自有文字已来注记略无遗漏大将军竒之用命为掾掌管记及凯旋闻于上为筑城而居其族遂以文翰著名其子士载汉时佐太史公修史有劲直之称天子因览前代史嘉其述美恶不隠文简而事偹拜左右史以积劳累功封管城侯子孙世修厥职能业其官累代袭爵不絶皆与名贤硕德如张伯英卫伯玉索幼安锺元常韦仲将王逸少王子猷并为执友厯宋齐已来朝廷益以为重鋭之曾大父如椽与王珣为神契之交大父如聿与江文通纪少瑜有彩毫镂管之惠皆文章之会友也鋭为人颖悟俊利其方也如凿其圆也如规其得用也称旨则黙黙而作随心应手有如风雨之声者有如鸾鹤回翔之势龙蛇奔走之状者能为文多记不倦涛染光祖德也起家校书郎直馆迁中书令袭爵管城侯圣朝庶政修□□□□□□□□□易玄光同被诏常侍御案□□□□□□□□□□□须之友天子以六合晏然志在坟典因诏元鋭专职修撰鋭久蒙委用心力以殚至于疲惫书札粗疎惧不称旨遂恳上疏告老上览之嘉叹曰所谓达士知止足矣优诏可之曰壮则驱驰老则休息载书方册有德可观卿仰止前哲宜加厚礼可工部尚书致仕就国光优贤之道也仍以其嗣职焉
　　史臣曰管城毛氏之先葢昴宿之精取笔头之名以为氏以与姬姓毛伯郑之后毛氏不同族也其子孙则盛于毛伯之后其器用则编及日月所烛之地也天子至于士庶无不重之者也朝廷及天下公府曹署随其大小皆处右职功德显著宗族蕃昌云

　　文房四谱卷二

●钦定四库全书

　　文房四谱卷三

　　（宋）苏易简 撰

　　○砚谱【水滴器附】

　　一之叙事　　二之造
　　三之杂说　　四之辞赋

　　△一之叙事

　　昔黄帝得玉一纽治为墨海云其上篆文曰帝鸿氏之研又太公金匮砚之书曰石墨相着而黑邪心谗言得无污白是知砚其来尚矣
　　释名云砚者研也可研墨使和濡也
　　伍缉之从征记云鲁国孔子庙中有石砚一枚制甚古朴葢夫子平生时物也【及颜路所请之车亦存】
　　王子年拾遗云张华造博物志成晋武帝赐青铁砚此铁于阗国所贡铸为砚也
　　又吴都有砚山石
　　魏武上杂物疏云御物有纯银参带台研一枚纯银参带圆研大小各一枚
　　东宫故事云晋王太子初拜有漆砚一枚牙子百副
　　开元文字云砚者墨之器也
　　又皇太子纳妃有漆书砚一
　　刘澄之宋初山川古今记云典平县蔡子池石穴深二百许丈石青色堪为砚
　　说文云石滑谓之砚字从石见
　　魏甄后少喜书常用诸兄笔砚其兄戏之曰汝欲作女博士耶后曰古之贤女未有不览前史以观成败
　　或云端州石砚匠识山石之文理凿之五七里得一窟自然有圆石青紫色琢之为砚可值千金故谓之子石砚窟虽在五十里外亦识之
　　西京杂记云天子玉几冬加绨锦其上谓之绨几以象牙火笼笼其上皆散华文后宫则五色绫纹以酒为书滴取其不氷以玉为砚亦取其不氷
　　昔有人盗发晋灵公冢冢甚魁壮四角皆以石为攫犬捧烛石人四十人皆立侍尸犹不壊九窍之中皆有金玉获蟾蜍一枚大如拳腹容五合水润如白玉取为盛滴器
　　张彭祖少与汉宣帝微时同砚席帝即位以旧恩封阳都侯出常参乗曹爽与魏明帝亦然【刘洪与晋武帝同见杂记中】
　　李阳氷云夫砚用则贮水毕则干之若久浸不干墨乃不发墨既不发书乃多渍水在清净宜取新水密护尘埃忌用煎煮之水也
　　袁彖赠庾易蜯砚【见笔谱中】
　　梁武帝性纯俭吴令唐镛进铸成盘龙火炉翔鳯砚葢诏禁锢终身

　　△二之造

　　栁公权常论砚言青州石为第一绛州者次之殊不言端溪石砚世传端州有溪因曰端溪其石为砚至妙益墨而至洁其溪水出一草芊芊可爱匠琢讫乃用其草裹之故自岭表迄中夏而无损也噫岂非天使之然耶
　　或云水中石其色青山半石其色紫山絶顶者尤润如猪肝色者佳其贮水处有白赤黄色点者世谓之鸜鹆眼或脉理黄者谓之金线文尤价倍于常者也其山号曰斧柯山即观碁之所也昔人采石为砚必中牢祭之不尔则雷电勃兴失石所在其次有将军山其砚已不及溪中及斧柯者
　　今歙州之山有石俗谓之龙尾石匠制之其砚色黑亚于端若得其石心则巧匠就而琢之贮水之处圆转如涡旋可爱矣
　　魏铜雀台遗址人多发其古瓦琢之为砚甚工而贮水数日不燥世传云昔人制此台其瓦俾陶人澄泥以絺滤过加胡桃油方埏埴之故与众瓦有异焉即今之大名相州等处土人有假作古瓦之状砚以市于人者甚众
　　繁钦砚赞云或薄或厚乃圆乃方方如地象圆似天光班采散色沤染毫芒点黛文字辉明典章施而不徳吐惠无疆浸渍甘液吸受流芳
　　葢今制之令薄者常观之见令一夬捧持近方琢之或内于稻糓中出于半而理之其錾如麤针许制毕有如表纸厚薄者或有全良石之材工其内而质其外者或规如马蹄锐如莲叶上圆下方如圭如璧者圆如盘而中隆起水环之者谓之辟雍砚亦谓之分题砚腰半微坳谓之郎官様者连水滴器于其首而为之者穴其防以导水焉闭其上穴则下穴取水流注于砚中或居则略无沾覆繁之铭见之矣
　　又繁钦砚颂曰钧三趾于夏鼎象辰宿之相扶今絶不见三足砚仆常逰盱眙泉水寺过一山房见一老僧拥衲向旸模写梵字前有一砚三足如鼎制作甚古仆前举而讶之僧白眼黙然不荅仆因不复问其由是知繁钦颂足可征矣
　　傅玄砚赋云木贵其能软石美其润坚因知古亦有木砚
　　作澄泥砚法以墐泥令入于水中挼之贮于瓮器内然后别以一瓮贮清水以夹布囊盛其泥而摆之俟其至细去清水令其干入黄丹团和溲如面作二模如造茶者以物击之令至坚以竹刀刻作砚之状大小随意微荫干然后以刀手刻削如法曝过间空垜于地厚以稻糠并黄牛粪搅之而烧一复时然后入墨蜡贮米醋而蒸之五七度含津益墨亦足亚于石者
　　唐文李撰资暇云稠桑砚始因元和初其叔祖宰虢之朱阳邑诸阮温凊之隙必访山水以游一日于涧侧见一紫石憇息于上佳其色且欲纪其憇山之逰既常携镌且随至自勒姓氏年月遂刻成文复无刓缺乃曰不顽不麸可琢为砚矣既琢一砚而过但惜具重大无由出之更行百步许至有小如拳者不可胜致遂令从者挈数拳而出就县第制琢有胥精巧请琢之遂请解胥籍于是采琢开席于大路厥利骤肥后诸阮每经稠桑必相率致砚以报其本焉稠桑石砚自此也

△三之杂说

　　古人有学书于人者数年自以其艺成遂告辞而去师曰吾有一箧物可附于某处及山之下絶无所附又封题亦甚不密乃启之皆磨穴者砚数十枚此人方知其师夙之所用者也乃返山服膺至皓首方毕其艺是知古人工一事必臻其极焉
　　西域无纸笔但有墨彼人以墨磨之甚浓以瓦合或竹节即其砚也彼国人以指夹贝叶或藤皮掌藏墨研以竹笔书梵字横读成文葢顺叶之长短也韦见梵僧沸唇缓颊歴眸之间数行俱下即不知其义也
　　蓝田玉顺山悟真寺有髙僧写湼盘经羣鸽自空中衔水添砚水竭毕至曽闻彼山僧传云亦见于白傅百韵诗
　　常有蚁为精为王者逰猎于儒士之室儒士见之甚微且显乃于几案之上砚中施罾网获鲂鲤甚多
　　郑朗以状元及第覆落甚不得志其几案之砚忽作数十声郑愈不乐时洪法师在座曰砚中作声有声价之象朗后果入台辅斯吉兆也明矣今直阁范舍人杲言顷自大着直馆于史阁中与诸学士清话间范公几案之上所用砚忽作一十五声丁丁然甚骇之范独内喜迨半月有朱衣银鱼之赐亦异事也魏有芝生铜砚
　　今覩岁贡方物中虢州钟馗石砚二十枚未知钟馗得号之来由也
　　越州戒珠寺即羲之宅有洗砚池至今水常黒色今金州廉使钱公言
　　僖宗时郑畋卢携同为相不协议黄巢事忿争于中书堂卢拂衣而起袂染于砚而投之
　　开元传信记云玄宗所幸美人忽梦人邀去纵酒密会因言于上上曰必术人所为也汝若复往宜以物志之其夕熟寐飘然又往半醉见石砚在前乃密印手文于曲房屏风上悟而具启乃潜令人访之于东明观见其屏风手文尚在所居道人已遯矣
　　梁元帝忠臣传曰刘引沛国人常寄居洛阳与晋武帝同砚书
　　笔阵图以水砚为城池异苑蒋道支于水侧见一浮樝取为研制形象鱼有道家符谶及纸皆置鱼研中尝自随二十余年忽失之梦人云吾暂游湘水过湘君庙为二妃所留今暂还可于水际见寻也道支诘旦至水侧见罾者得一鲤鱼买剖之得先时符谶及纸方悟是所梦人弃之俄而雷雨屋上有五色气直上入云有人过湘君庙见此鱼研在二妃侧
　　宣室志云有蒋生者好道之士也逢一贫窭人自称章全素自役使来怠堕颇甚蒋生频槚楚之忽一日语蒋生曰君几上石砚某可点之为金蒋生愈怒其诳诞时偶蒋生忽出迨归章公已死矣然失几上之砚因窥药鼎中有竒光试探得砚而一半已为紫磨金矣蒋因叹愤终身也
　　近石晋之际闗右有李处士者放达之流也能画驯狸复能补端砚至百碎者赍归旬日即复旧焉如新琢成略无瑕颣世莫得其法也

　　△四之辞赋

　　傅玄砚赋

　　采阴山之潜璞简众材之攸宜节方圆以定形锻金铁而为池设上下之剖判配法象乎二仪木贵其能软石美其润坚加朱漆之胶固含冲徳之清玄

　　杨师道咏砚诗

　　圆池类璧水轻翰染烟华将军欲定逺见弃不应賖

　　李尤砚铭

　　书契既造砚墨乃陈篇籍永垂纪志功勋

　　魏王粲砚铭

　　昔在皇颉爰初书契以代结绳人察官理庶绩诞兴在世季末华藻流淫文不为行书不尽心淳朴浇散俗以崩沉墨连翰染荣辱是惩念兹念兹唯玄是征

　　唐李贺青花紫砚歌

　　端州石匠巧如神踏天磨刀割紫云佣刓抱水含满唇暗洒苌弘冷血痕纱帷昼暖墨花春轻沤漂沫松麝薫干腻薄重立脚匀数寸秋光无日昬圆毫促点声清新孔砚寛顽何足云

　　傅玄水龟铭

　　铸兹灵龟体像自然含源吐水有似清泉润彼玄墨染此柔翰申情写素经纬羣言

　　韩愈瘗砚铭

　　序曰陇西李元宾始从进士贡在京师或贻之砚既四年悲欢否泰未尝废用凡与之试艺春官实二年登上第行于褒谷间误坠地毁焉乃匣归埋设于京师里中昌黎韩愈其友人也赞而识之
　　土乎成质陶乎成器复其质非生死类全斯用毁不忍弃埋而识之仁之义砚乎研乎与瓦砾异

　　张少博石砚赋

　　砚之施也备乎用石之质也本乎山温润称珍腾异彩而玉色追琢成器发竒文而绮斑葢求伸于知已爰待用于君子故立言之徒载笔之史将吮墨以濡翰乃操觚而汲水始烂烂以光彻终霏霏而烟起或外圆而若规或中平而如砥原夫匠石流盻藻荧生辉象龟之负图乍伏如鹊之缄印将飞设之戸庭王充之名允着置之藩溷左思之用无违徒观夫清光景耀真质霜浄符彩华鲜精明隐映皎如之色比藏氷之玉壶焕然之文状吐菱之石镜当其山谷之侧沉冥未识韫玉吐云怀珍隐德及入用以磨砺因人而拂拭故能拊之类磬发竒音对之若镜开新色既垂文以呈象亦澄澜而渍墨砚之用也讵可兴叹而焚石乃■〈石坚〉然孰谓有时而泐斯可以正典谟之纪垂篆籀之则者也遂更播美六书传芳三妙用之汉帝尝同彭祖之席存之鲁国犹列宣尼之庙是以遗文可述兹器奚匹匪销匪铄良金安可比其刚不磷不缁美玉未足方其质光鸟迹于青简发龟文于洪笔则知创物作程事与利并兹砚也所以究墨之妙穷笔之精者也

　　黎逢石砚赋

　　有子墨客卿从事于笔砚之间学旧史之暇日得美石于他山琢而磨之其滑如砥欲精研而染翰在虚中而贮水水随晕而环周墨浮光而黛起明而未融是以为用久而不渝故以为美成器尚古征阙里之素王匠法増华参会稽之内史且王言惟一道心惟微于以幽赞由之发挥从人之欲委质莫违世若遐弃民将畴依肃观光而雾集赖设色而烟霏实将振文而为邦岂惟藴玉而山辉者哉君无谓一拳之石取其坚君无谓一勺之水取其浄君其遂取我有成性茍有补于敷阅固无辞于藴映惟圣人有大宝昊天有成命莫不自我以载形因我以施令志前王之事业作后人之龟镜夫物迁其常天运不息水有涸兮石有泐世贵其不磷我则受其磨世贵其不染我则受其黒象山下之泉为天下之式因碌碌于俗间类栖栖于孔墨呜呼辞上体要文当絶妙虽濡翰其不疲无烦文而取诮然实君子以其劲质或升之堂或入之室对此大匠厕诸鸿笔见珍于杀青之辰为用于草玄之日夫气结为石物之至精攻之为砚因用为名事若可久世将作程斯器也不独坚之为贵谅于人之有成

　　吴融字子华古瓦砚赋

　　勿谓乎柔而无刚土埏而为瓦勿谓乎废而不用瓦斵而为砚藏器蠖屈逢时豹变陶甄已往含古色之几年磨莹俄新贮秋光之一片厥初在冶成象毁方効姿论坚等甓闻缥胜瓷人莫我知是冬穴夏巢之日形为才役乃上栋下宇之时扶同杞梓回避茆茨若乃台号姑苏殿称枍栺楼标十二之耸阁起三重之丽莫不瓴甋凝辉鸳鸯迭势缝密如铄行踈若缀御来而月影重重漏出而炉香细细觚棱金爵竞托岧嶤玉女胡人争来睥睨陵谷难定松薪忽焉朝歌有已秀之麦咸阳有不灭之烟是则纵横旧趾散乱荒阡风飘早落雨滴仍穿藏弥迤之春芜耕牛脚下照青荧之鬼火战骨堆邉谁能识处亦莫知年何期邂逅见宠雕镌资乎有作备我沉研罄在水以羞浮钟因霜而谢响玉滴一堕松烟四上山鸡误舞澄明之石镜当头织女疑来清浅之银河在掌异哉昔之藏歌葢舞庇日干霄繁华几代零落一朝委地而合堕尘土依人而却住琼瑶天禄石渠和铅即召风台雪苑落笔争邀依依旧物歴歴前朝沈家令坐上回看能无泪下江中书归来偶见得不魂销有以见古今推移牢笼眇漫成败皆分短长一贯何树春秋各千年何花开落唯一旦星陨地以为石尽灭光辉鸡升天而上仙别生羽翰异类犹然浮生莫筭

　　王嵩■〈山上咢下〉孔子石砚赋

　　昔夫子有石砚焉邈观器用宛无雕镌古石犹在今人尚传从叹鳯兮何世至获麟兮几年世歴近王近霸年止几徂几迁任迥旋于几席垂翰墨于韦编时亦逺矣物仍在焉非圣人之休佑安得兹而不捐洎乎俗逺圣贤教移齐鲁列庙以居先师攸主上荧荧以光彻旁羃羃而色固介尔坚贞确乎规矩昔有诸侯立政周道无闻嗟礼乐之仍缺叹诗书之未分圣人乃启以褒贬垂以典坟必藉斯器用成斯文葢石固而人往亦事存乎砚云至乃方质圆形锢模龟首雕饰为用陶甄可久横彩烟而不絶添渌水之常有岂如是石斯为不朽昔偶宣父厥容伊何旁积垂露中含偃波时代迁移去游夏而弥逺日月逾迈变炎凉之已多别有缝掖书生献策东京仰望先哲攻文后成叨秉笔以当问愧含毫而颂声

　　李琪谢朱梁祖大砚瓦状

　　蒙恩赐臣前件砚者伏以记室濡毫于楯鼻刀侧非史多臣染翰于螭头个形甚小尚或文章焕发言动必书为号令之词作典谟之训如臣者坐忧才短行怯思迟自叨金马之近班常愧王瞻之旧物岂意又颁文器周及禁林制作泓渟规模广滑闭宫苔而色古连治石以光凝敢不致在坐隅酣茹笔阵余波浸润便同五老之壶终日拂磨岂但一丸之墨如承重宝倍感深恩

　　僧贯休咏砚诗

　　浅薄虽顽朴其如近笔端低心蒙润久入匣更身安应念研磨苦无为瓦砾看倘然人不弃还可比琅玕

　　魏繁钦砚颂

　　有般倕之妙匠兮倪诡异于遐都稽山川之神瑞兮识嘉璇之内敷遂萦绳于规矩兮假卞氏之遗模拟浑灵之肇制兮效羲和之毁隅钧三趾于夏鼎兮象辰宿之相扶供无穷之秘用兮御几筵而优游

　　庄南杰寄郑碏疉石砚歌

　　娲皇补天残锦片飞落人间为石砚孤峯削疉一尺云虎干熊跪势皆徧半掬春泉澄浅清洞天彻底寒泓泓笔头抢起松烟轻龙蛇怒閗秋云生我今得此以代耕如探禹穴披峥嵘心骨惊坐中髣佛到蓬瀛

　　李琪咏石砚

　　逺来何岭外近到玉堂间乍琢文犹涩新磨墨尚悭不能濡大笔何事别秋山

　　刘禹锡赠唐秀才紫石砚诗

　　端溪石砚人间重赠我因知正草玄阙里庙中空旧物开方灶下岂天然玉蜍吐水霞光净彩翰揺风绛锦鲜此日佣工记名姓因君数到墨池前

　　文嵩即墨侯石虚中传

　　石虚中字居黙南越髙要人天性好山水隐遁不仕因采访使遇之于端溪谓曰子有朴质沉厚之徳兼有竒相体貌紫光嘘呵润澈颇负材器但未遇哲匠琢磨耳礼不云乎玉不琢不成器人不学不知道子其谓矣今明天子御四海六合之内无不用之材无不成之器我今奉命巡察天下风俗采访海内遗逸安敢辄忘厥职见贤不荐者欤子无恋溪泉自取沉弃耳虚中曰仆生此南土逺在峡隅自不知材堪器用既辱采顾敢不唯命是从采访使遂命博士金渐之规矩磨砻不日不月果然业就虚中器度方员皆有邉岸性格谨黙中心坦然若汪汪万顷之量也采访使以闻于省有司考试之与燕人易元光研核合道遂为云水之交有司以荐于上上授之文史登台省处右职上利其器用嘉其谨黙诏命常侍御案之右以备濡染因累勋绩封之即墨侯虚中自歴位常与宣城毛元鋭燕人易元光华阴楮知白常侍上左右皆同出处时人号为相须之友
　　史臣曰卫有大夫石碏其先颛帝之苗裔也出靖伯之后曰甫甫生石仲仲之后曰碏春秋时仕卫世为大夫焉即墨侯石氏与卫大夫族不同也葢出五行之精八音之灵岳结而生禀质而名怀宝为玉吐气为云发硎利刃与天地常存者也

　　文房四谱卷三

●钦定四库全书

　　文房四谱卷四

　　（宋）苏易简 撰

　　○纸谱

　　一之叙事　　二之造
　　三之杂说　　四之辞赋

　　△一之叙事

　　周礼有史官掌邦国大事书于策小事简牍而已而又古用札释名云札者栉也如栉之比编之也亦策之类也汉兴已有幡纸代简而未通用至和帝时蔡伦字敬仲用树皮及敝布鱼网以为纸奏上帝善其能自是天下咸谓之蔡侯纸
　　左伯字子邑汉末益能为之故萧子良荅王僧虔书云子邑之纸妍妙辉光仲将之墨一点如漆
　　说文云纸者絮一苫也从系氏声葢古人书于帛故裁其邉幅如絮之一苫也
　　真诰云一条有杨椽椽名曦书两本一黄笺一碧笺魏
　　韦诞云蔡邕非纨素不妄下笔
　　张芝善书寸纸不遗有绢必先书后练
　　桓玄诏平淮作桃花笺纸及缥緑青赤者葢今蜀笺之制也
　　真诰云三君多书荆州白笺纸岁月积久首尾零落或兼缺烂前人糊榻不能悉相连补
　　墨薮云纸取东阳鱼卵虚柔滑净者
　　三辅决録曰韦诞奏蔡邕自矜能书兼明斯喜之法非得纨素不妄下笔工欲善其事必先利其器用张芝笔左伯纸及臣墨皆古法兼此三具又得臣手然后可以尽经丈之势方寸之言
　　晋时为诏以青纸紫泥
　　贞观中始用黄纸写勅制
　　髙宗上元二年诏曰诏勅施行既为永式比用白纸多有虫蠧宜令今后尚书省颁下诸司诸州县并宜用黄纸
　　欧阳通纸必坚洁白滑者方书之
　　陶侃献晋帝笺纸三千枚极妙幷墨
　　东宫旧事皇太子初拜给赤纸缥红麻纸勅纸各一百张
　　雷孔璋曽孙穆之犹有张华与祖书乃桑根纸也
　　王右军为会稽令谢公就乞笺纸库内有九万枚悉与之桓宣武云逸少不节
　　抱朴子曰洪家贫伐薪买纸墨故不得早涉艺文常乏纸每所写皆反复有字人少能读
　　御史故事云按弹奏白简为重黄纸为轻今一例白纸无甚差降矣
　　释名曰纸者砥也谓平滑如砥石
　　幡纸古者以缣帛依书长短随事截之以代竹简也
　　前汉服虔通俗文曰方絮曰纸字从系氏无氏下从巾
　　又桓玄令曰古无纸故用简非主于恭今诸用简者宜以黄纸代之
　　虞豫表云秘府有布纸三万余枚不任写御书乞四百枚付著作史写起居注
　　广义将军岷山公以黄纸上表于慕容儁儁曰吾名号未异于前何宜便尔让令以白纸称疏
　　古有藤角纸范寗教云土纸不可作文书皆令用藤角纸
　　古谓纸为幡亦谓之■〈巾区〉葢取缯帛之义也自隋唐已降乃谓之枚
　　魏武令曰自今诸掾属侍中别驾常于月朔各进得失给纸函各一
　　张华造博物志成晋武帝赐侧理纸万番南越所贡汉人言陟厘与侧理相乱葢南人以海苔为纸其理纵横邪侧因以为名
　　东观汉记曰和熹邓后立时方国贡献悉令禁絶岁时但贡纸墨而已
　　李阳氷云纸常宜収藏箧笥勿令风日所侵若久露埃尘则枯燥难用矣攻书者宜谨之
　　古弹文白纸为重黄纸为轻故弹王源表云源官品应黄纸臣辄奉白简以闻矣
　　国史补云纸之妙者则越之剡藤苔笺蜀之麻面屑骨金花长麻鱼子十色笺云阳州六合笺蒲州白薄重妙临川滑重
　　唐韦陟书名如五朶云每以彩笺为缄题时人讥其奢纵
　　抱朴子曰吴之杪季有不知五经之名而飨儒官之禄不娴尺纸之寒暑而坐著作之地笔不注简而受驳议之劳
　　干宝表曰臣前聊欲撰记古今怪异非常之事会聚散逸使自一贯博访知古者片纸残行事事各异又乏纸笔或书故纸诏荅云今赐纸二百枚
　　晋令诸作纸大纸一尺三分长一尺八分聴叅作广一尺四寸小纸广九寸五分长一尺四寸
　　石虎诏曰先帝君临天下黄纸再定至于选举于铨用为允可依晋氏九班为准格
　　京邦记东宫臣上疏用白纸太子合用青纸
　　崔瑗与葛元甫书今送许子十卷贫不及素但以纸耳
　　徐邈与王珉书东宫臣既黄纸奉表于天朝则宜白纸上疏于储宫或说白纸称表吾谓无此体
　　山简表臣父故侍中司徒涛奉先帝手笔青纸诏

　　△二之造

　　汉初已有幡纸代简成帝时有赫蹏书诏应劭曰赫蹏薄小纸也至后汉和帝元兴中常侍蔡伦剉故布及鱼网树皮而作之弥工如蒙恬以前已有笔之谓也又枣阳县南有蔡伦故宅彼土人多能作纸又庾仲雍相州记云应阳县蔡子池南有石臼云是蔡伦舂纸臼也一云耒阳县
　　黟歙间多良纸有凝霜于心之号复有长者可五十尺为一幅葢歙民数日理其禇然后于长船中以浸之数十夫举抄以抄之傍一夫以鼓而节之于是以大熏笼周而焙之不上于墙壁也由是自首至尾匀薄如一
　　蜀中多以麻为纸有玉屑屑骨之号江浙间多以嫩竹为纸北土以桑皮为纸剡溪以藤为纸海人以苔为纸浙人以麦曲稻■〈禾皋〉为之者脆薄焉以麦膏油藤纸为之者尤佳
　　汉末左伯字子邑又能为纸故萧子良荅王僧虔书云子邑之纸妍妙辉光仲将之墨一点如漆伯英之笔穷神尽思妙物逺矣邈不可追【仲将韦诞字也】
　　宋张永自造纸
　　墨蜀人造十色笺凡十幅为一榻每幅之尾必以竹夹夹和十色水逐榻以染当染之际弃置椎埋堆盈左右不胜其委顿逮干则光彩相宣不可名也然逐幅于方版之上砑之则隐起花木麟鸾千状万态又以细布先以面浆胶令劲挺隐出其文者谓之鱼子笺又谓之罗笺今剡溪亦有焉亦有作败面糊和以五色以纸曳过令露濡流离可爱谓之流沙笺亦有煮皂荚子膏并巴豆油傅于水面能点墨或丹青于上以姜揾之则散以狸须拂头垢引之则聚然后画之为人物砑之为云霞及鸷鸟翎羽之状繁缛可爱以纸布其上而受采焉必须虚窓幽室明盘浄水澄神虑而制之则臻其妙也近有江表僧于内庭造而进上御毫一洒光彩焕发
　　晋武赐张华侧理纸已具叙事中本草云陟厘味甘大温无毒止心腹太寒温中消榖强胃气止泄痢生江南池泽陶隐居云此即南人用作纸者唐本注云此物乃水中苔今取为纸名为苔纸青黄色体涩小品方云水中麁苔也音陟厘陟厘与侧黎相近侧黎又与侧理相近也又云即石发也【薛道衡咏苔纸云今来承玉管布字转银钩】
　　榻纸画纸法【见杂说门】
　　永徽中定州僧修徳欲写华严经先以沉香积水种楮树俟其拱取之造纸
　　丹阳记江宁县东十五里有纸官署齐髙帝于此造纸之所也常造凝光纸赐王僧虔【一云银光纸也】
　　林邑记云九真俗书树叶为纸
　　段成式在九江出意造纸名云蓝纸以赠温飞卿

　　△三之杂说

　　邺中记石虎诏书以五色纸着木鳯凰口中令衔之飞下端门
　　庾永兴荅王羲之书曰得示连纸一丈致辞一千増其叹耳了无解往懐
　　江南伪主李氏常较举人毕发榜日给会府纸一张可长二丈阔二丈厚如缯帛数重令书合格人姓字每纸出则缝掖者相庆有望于成名也仆顷使江表覩今坏楼之上犹存千数幅
　　画品云古画尤重纸上者言纸得五百年绢得三百年方坏
　　纸投火中烟起尤损人令肺腑中有所伤坐客或云天下神祠中巫祝间少有肥者葢纸钱烟常煄其鼻息故也
　　山居者常以纸为衣葢遵释氏云不衣蚕口衣者也然复甚暖衣者不出十年黄面而气促絶嗜欲之虑且不宜浴葢外风不入而内气不出也
　　亦尝闻造纸衣法每一百幅用胡桃乳香各一两煮之不尔蒸之亦妙如蒸之即恒洒乳香等水令热熟阴干用箭干横卷而顺蹙然患其补缀繁碎今黟歙中有人造纸衣段可如大门阖许近士大夫征行亦有衣之葢利其拒风于凝冱之际焉陶隐居亦云武陵人作榖皮衣甚坚好也
　　今江浙间有以嫩竹为纸如作密书无人敢拆发之葢随手便裂不复粘也
　　羊续字叔祖以清率下纸帷布被败以纸糊补之时为南阳守
　　在昔书契已还简策作矣至于厥后或以缣帛蔡侯有作方行于世近代以来阴阳卜祝通于幽冥者必斵纸为币以赂诸冥漠君每覩诸家玄怪之语或有鬼祈于人而求之者或有赂之而获洪福者噫游魂为变绵古而然汉室已前鬼何所资乎得非神不能自神而随世之态乎【唐末太学博士邱光庭亦有纸钱说文多不録】
　　杜阳编徳宗庙有朱鸟来常噉玉屑声甚清畅及为鸷鸟所搏宫人皆以金花笺写多心经荐其冥福
　　张平子与崔子玉书云乃者朝贺明日读太玄经玄曰百岁其兴乎端力精思以揆其义使人难论阴阳之事足下累世穷道极微子孙必命世不絶且幅写一通藏之待能者幅写者绢帛代纸以写也
　　邢子才少在洛阳会天下无事专为山水之逰时人方之王粲茍文一出京师为之纸贵
　　陈后主常令八妇人襞彩笺制五言诗
　　魏收文襄令为檄梁文初夜执笔三更便成文过七纸
　　杜暹为婺州叅军秩满将归吏以纸万张赠之暹惟受百幅人叹之曰昔清吏受一大钱复何异
　　张仲舒在广陵天雨绛罗笺纸纷纷甚驶非吉兆也
　　马融与窦伯向书曰孟陵奴来赐书手迹欢喜何量次于面也书惟两纸纸八行七字延笃荅张惟奂书曰惟别三年梦想言念何日有违伯英来惠书书盈四纸读之反复喜不可言
　　张奂与阴氏书曰旧念既密文章粲烂名实相副捧读周旋纸弊墨渝不离于手
　　羲之永和九年制兰亭序乗乐兴而书用蚕茧纸鼠须笔遒媚劲徤絶代更无太宗后得之洎玉华宫大渐语髙宗曰吾有一事汝从之方展孝道髙宗泣涕引耳而聴言得兰亭序陪塟吾无恨矣
　　郑虔为广文博士学书病无纸知慈恩寺有柿叶数屋遂借僧房居止取红叶学书岁久殆徧
　　歴代名画记云背书画勿令用熟纸背必皱起宜用白滑漫薄大幅生纸纸缝先避画者人面及要节处若缝之相当则强急卷舒有损要令参差其缝则气力均平太硬则强急太薄则失力绢素彩色不可捣理纸上白画可以砧石妥帖之仍候阴阳之气调适秋为上时春为中时夏为下时暑湿之时不可也
　　歴代名画记云江东地润无尘人多精艺好事者常宜置宣纸百幅用法蜡之以备模写古人好搨画十得七八不失神彩笔迹亦有御府搨本谓之官搨
　　搨纸法用江东花叶纸以柿油好酒浸一幅乃下铺不浸者五幅上亦铺五幅乃细卷而硾之候浸渍染着如一搨书画若俯止水窥朗鉴之明彻也【初举子云宜赍入词场以护试纸逢他物所污】
　　庾阐字仲初造扬都赋成其文伟丽时人相传争写为之纸贵
　　汉成帝赵婕好妬后宫有儿生八九日客持诏记封緑小箧与狱中妇人发箧裹有药二枚赫蹏书曰告伟能努力饮此药孟康曰赫蹏染黄素令赤而书之若今黄纸也刘展曰赫音阋兄弟阋于墙应劭曰赫蹏薄小纸也玄有所说
　　本草拾遗云印纸剪取印处烧灰水服令人絶产
　　抚州有茶衫子纸葢裹荼为名也其纸长连自有唐以来礼部每年给明经帖书【见茶谱】
　　药品中有闪刀纸葢裁纸之际一角疉在纸中匠人不知漏裁者医人入药用
　　孔温裕因直諌贬柳州司马有鹊喜于庭儿孙拜之飞去坠下方寸纸上有补阙字未几征还果有此拜【见因话録】
　　资暇云松花笺世以为薛涛笺误也松笺其来旧矣元和之初薛涛尚斯色而好制小诗惜其幅大不欲长剩乃命匠人狭小为之蜀中才子既以为便后减诸笺亦如是特名曰薛涛笺今蜀中纸有小様者皆是也非松花一色
　　魏人谤邢劭曰邢家小儿常作文表自买黄纸写之而送
　　司马消难不知书书架上徒设空纸时人云黄纸五经赤轴三史
　　苏纬为人公正周文推心委任而无间或出游常豫置空纸以授纬若须有处分则随事施行及还启知而已南朝有士人朱詹家贫力学常吞纸疗饥
　　今大寮书题上纸籖出于李赵公
　　唐初将相官告亦用销金笺及金鳯纸书之余皆鱼笺花笺而已厥后李肇翰林志云凡赐与征召宣索处分曰诏用白麻纸慰抚军旅曰书用黄麻纸大清宫内道观荐告辞文用青藤纸朱书谓之青辞诸陵荐告上衣表内道观文并用白藤纸凡赦书徳音立后建储大诛讨免拜三公命相命将并用白藤纸不用印双日起草只日宣宰相使相官告并用色背绫金花纸节度使并用白背绫金花纸命妇即金花罗纸吐蕃及赞普书及别録用金花五色绫纸上白檀木真珠瑟瑟钿函金鏁钥吐蕃宰相摩尼师已下书用五色麻纸南诏及青平官书用黄麻纸
　　唐朝进士榜头粘坚黄纸四张以毡笔淡墨衮转书曰礼部贡院四字【或云文皇以飞白书或云象阴注之象】
　　宣宗雅好文儒郑镐知贡举忽以红笺笔札一名纸曰乡贡进士李御名以赐之
　　孙放西寺铭曰长沙西寺层构倾颓谋欲建立其日有童子持纸花插地故寺东西相去十余丈于是建刹正当纸花处
　　摄生者尤忌枕髙宜枕纸二百幅每三日去一幅渐次取之迨至告尽则可不俟枕而寝也若如是则脑血不减神光愈盛矣
　　神仙传云李之章神仙人也蜀先主欲伐吴问之章乃求纸笔画作兵马数十手裂坏之又画一大人又坏之先主出军败衂
　　戴祚甄异传云王肇常在内宿晨起出外妻韩氏时尚未觉而奴子云郎索纸百幅韩视帐中见肇犹卧忽不复见后半岁肇亡
　　王琰冥祥记云元嘉八年蒲坂城中大灾火里中小屋虽焚而于煨烬下得金经纸素如故
　　林邑记九真俗书树叶为纸广州记取糓树皮熟搥堪为纸葢蛮夷不蚕乃被之为褐也
　　释迦佛为磨休王时剥皮为纸写大乗经
　　王羲之笔经云以麻纸裹柱根欲其体实得水不胀
　　搜神记益州西南有神祠自称王石公祈祷者持一百幅纸及笔墨放石室中则言吉凶
　　刘恂岭表异録云广管罗州多柞香树身似柜柳其花白而繁其叶如橘皮堪作纸名为香皮纸皮白色有文如鱼子笺雷罗州义宁新会县率多用之其纸慢而弱沾水即烂逺不及楮皮者
　　世说戴安道就范宣学所为范读书亦读书范抄纸亦抄纸见笔谱

　　△四之辞赋

　　傅咸纸赋

　　葢世有质文则理有损益故礼随时变而器与事易既作契以代结绳兮义造纸而当策夫其为物厥美可珍廉方有则体洁性真含章藴藻实好斯文取彼之淑以为已新揽之则舒舍之则卷可屈可伸能幽能显

　　梁江洪为傅建康咏红笺诗

　　杂采何足竒惟红偏可作灼烁类渠开轻明似霞破镂质卷芳脂裁花承百和【去声】不遇情牵人岂入风雅座

　　后梁宣帝咏纸诗

　　皎白犹霜雪方正若布碁宣情且记事宁同鱼网时

　　薛道衡咏苔纸诗

　　昔时应春色引渌泛清流今来承玉管布字转银钩

　　梁武威谢公纸启略云

　　虽复邺殿鳯衔汉朝鱼网平淮桃花中宫糓树固以惭兹靡滑谢此鲜光

　　韦庄乞彩笺歌

　　浣花溪上如花客緑闇红藏人不识留得溪头瑟瑟波泼成纸上猩猩色手把金刀裁彩云有时剪破秋天碧不使红霓段段飞一时驱上丹霞壁蜀客才多染不供卓文醉后开无力孔雀衔来向日飞翩翩压折黄金翼我有歌诗一千首磨砻山岳罗星斗开卷长疑雷电惊挥毫只怕龙蛇走班班布在诗人口满轴松花都未有人间无处买烟霞须知得自神仙手也知价重连城璧一纸万金犹不惜薛涛昨夜梦中来殷懃劝向君邉觅

　　僧齐已谢人赠碁子彩笺诗

　　陵州碁子浣花笺深愧携来自锦川海蚌琢成星落落呉绫隐出雁翩翩留防桂苑题诗客惜寄桃源敌手仙捧受不堪思出处七千余里剑门前

　　舒元舆悲剡溪古藤文

　　剡溪上绵四五百里多古藤株枿逼土虽春入土脉他值发活独古藤气候不觉絶尽生意予以为本乎地者春到必动此藤亦本于地方春且死色问溪上人有道者言溪中多纸工刀斧斩伐无时劈剥皮肌以给其业噫藤虽植物者温而荣寒而枯养而生残而死亦将似有命于天地间今为纸工斩伐不得发生是天地气力为人中伤致一物疾疠之若此异日过数十百郡洎东洛西雍厯见书文者皆以剡纸相夸予寤曩见剡藤之死职止由此此过固不在纸工且今九牧士人自专言能见文章戸牖者其数与麻竹相多聴其语其自安重皆不啻握骊龙珠虽茍有晓寤者其伦甚寡不胜众者亦皆敛手无语胜众者果自谓天下文章归我遂轻傲圣人道使周南召南风骨折入于折杨黄荂中言偃卜子夏文学陷入于淫靡放荡中比肩握管动盈数千百人数千百人笔下动成数千万言不知其为谬误日日以纵自然残藤命易其桑叶波波颓沓未见止息如此则绮文妄言辈谁非书剡纸者耶纸工嗜利晓夜斩藤以鬻之虽举天下为剡溪犹不足以给况一剡溪者耶以此恐后之日不复有藤生于剡矣大抵人间费用茍得着其理则不枉之道在则暴耗之过莫有横及于物物之资人亦有其时时其斩伐不谓夭阏予谓今之错为之文者皆夭阏剡溪藤之流也藤生有涯而错为文者无涯无涯之损物不直于剡藤而已予所以取剡藤以寄其悲

　　周朴谢友人惠笺纸并笔

　　范阳从事独相怜见惠霜毫与彩笺三副紧纒秋月兔五般方剪蜀江烟宵微觉有文通梦日习惭无子谅篇欲着不将两处用归山闲向墨池前

　　段成式与温庭筠云蓝纸絶句并序

　　一日辱飞卿九寸小纸两行亲书云要采笺十幡録少诗为予有杂笺数角多抽拣与人既玩之轻明复用殊麻滑尚愧大庾所得犹至四百枚岂及右军不节尽付九万幅因知碧硾棋上重飜懊恼之辞红方絮中更拟相思之曲固应桑根作本藤角为封古拙不重蔡侯新様偏饶桓氏何啻奔墨驰骋有贵长帘下笔纵横偏求侧理所恨无色如鸭卵状如马肝称写璇玑且题裂绵者予在九江出意造云蓝纸既乏左伯之法全无张永之功辄分五十枚并絶句一首或得闲中暂当药饵也
　　三十六鳞充使时数番犹得裹相思待将袍袄重抄了尽写襄阳播掿词

　　文嵩好畤侯楮知白传

　　楮知白字守玄华阴人也其先隐居商山入百花谷因谷氏焉幼知文多为髙士之首冠自以村散不仕殷太戊失徳于时与其友桑同生入朝直谏拱于庭七日太戊纳其谏而修徳以致圣敬日跻因赐邑于楮其后遂为楮氏二十二代祖支因后汉和帝元兴中下诏征岩穴隐逸举贤良方正之士中常侍蔡伦搜访得之于耒阳贡于天子天子以其明白方正舒卷平直诗所谓周道如砥其直如矢者也用■〈艹造〉史官以代简册寻拜治书侍御史奉职勤恪功业昭著帝用嘉之封好畤侯其子孙世修厥职累代袭爵不絶博好藏书尤能徧缮自有文籍以来经诰典策及释道百氏之书无不载之素幅遇其人则舒而示之不遇其人则卷而懐之终不自矜其该博晋宋之世每文人有一篇一咏出于人口者必求之缮写于是京师声价弥髙皆以文章贵达歴齐梁陈隋以至今朝廷益甚见用之白为人好荐贤汲善能染翰墨与人铺舒行藏申寃雪耻呈才述志启白公卿台辅以至达于天子未尝有所难阻隐蔽歴落布在腹心何祇于八行者欤知白家世自汉朝迄今千余载奉嗣世官功业隆盛簿籍图诗布于天下所谓日用而不知也知白以为不失先人之职未尝辄伐其功与宣城毛元鋭燕人易元光南越石虚中为相须之友每所歴任未尝不同知白自国子受牒补主簿直弘文馆为书吏所赂因润而坠之当轴素知廉洁怜而不问他日方戒而用之是以其道益光曽无背面累官中书舍人史馆修撰直笔之下善恶无隐明天子御宇海内无事志于经籍特命刋校集贤御书书成奏之天子执卷躬览嘉赏不已因是得亲御案乃复嗣爵好畤侯
　　史臣曰春秋有楮师氏为卫大夫乃中国之华族也好畤侯楮氏葢上古山林隐逸之士莫知其本出然而功业昭宣其族大盛为天下所用利矣世世封侯爵食不亦宜乎

　　文房四谱卷四

●钦定四库全书

　　文房四谱卷五

　　（宋）苏易简 撰

　　○墨谱

　　一之叙事　　二之造
　　三之杂说　　四之辞赋

　　△一之叙事

　　真诰云今书通用墨者何葢文章属阴墨阴象也自阴显于阳也
　　续汉书云守宫令主御墨
　　汉书云尚书令仆丞郎月赐隃麋大墨一枚小墨一枚
　　东宫故事皇太子初拜给香墨四丸
　　释名曰墨者晦也言似物晦黑也
　　陆士龙与兄书云一日上三台曹公藏石墨数十万斤然不知兄颇见之否今送二螺
　　古有九子之墨祝婚者多善祷之像也词曰九子之墨成于松烟本姓长生子孙无邉
　　顾微广州记曰懐化郡掘堑得石墨甚多精好可写书今山中多出朱石亦可以入朱砚中使
　　戴延之西征记曰石墨山北五十里山多墨可写书故号焉盛弘之荆州记曰筑阳县亦出
　　扬雄诏令尚书赐笔墨观书石室
　　墨薮云凡书先取墨必庐山之松烟代郡之鹿角胶十年之上强如石者妙
　　周书有湼墨之形庄子云舐笔和墨晋公墨缞邑宰墨绶是知墨其来久矣
　　陶侃献晋帝笺纸三千枚墨二十丸皆极精妙
　　王充论衡云以涂傅泥以墨点缯孰有知之清受尘白取垢青蝇之污常在绢素
　　欧阳通每书其墨必古松之烟末以麝香方可下笔
　　许氏说文云墨者墨也字从黑土墨者烟煤所成土之类也
　　古人灼龟先以墨画龟然后灼之兆顺食墨乃吉尚书洛诰云惟洛食汉文大横入兆即其事也
　　北齐朝会仪诸郡守劳讫遣陈土宜字有谬误及书迹滥劣者必令饮墨水一升见开宝通礼
　　郦道元注水经云邺都铜雀台北曰氷井台髙八尺有屋一伯四十间上有氷室数井井深十五丈藏氷及石墨焉石墨可书【又见陆云与兄书云】
　　括地志云东都寿安县洛水之侧有石墨山山石尽黑可以书疏故以石墨名山
　　新安郡记云黟县南一十六里有石岭上有石墨土人多采以书有石墨井是昔人采墨之所今悬水所淙激其井转益深矣
　　陈留耆旧传云王邯刚猛能解盘牙破节目考验楚王英谋反连及千余人事竟引入诘问无谬一见赐御笔墨再见赐佩带三见除司徒西曹属
　　王充论衡云河出图洛出书此皆自然也天安得笔墨而图画乎
　　晋令治书令史掌威仪禁令领受写书缣帛笔墨
　　笔阵图以笔为刀矟墨为鍪甲

　　△二之造

　　韦仲将墨法曰【即韦诞也】今之墨法以好醇松烟干捣以细绢簁于缸中簁去草芥此物至轻不宜露簁虑飞散也烟一斤已上好胶五两浸梣皮汁中梣皮即江南石檀木皮也其皮入水绿色又解胶并益墨色可下去黄鸡子白五枚亦以真珠一两麝香半两皆别治细簁都合调下铁臼中宁刚不宜泽捣三万杵杵多益善不得过二月九月温时臭败寒则难干每锭重不过二两故萧子良答王僧虔书云仲将之墨一点如漆
　　冀公墨法松烟二两丁香麝香干漆各少许右以胶水溲作挺火烟上薫之一月可使入紫草末色紫入秦皮末色碧其色俱可爱
　　昔祖氏本阳定人唐时墨官也今墨之上必假其姓而号之大约易水者为上其妙者必以鹿角胶煎为膏而和之故祖氏之名闻于天下今太行济源王屋亦多好墨有圆如规亦墨之古制也有以栝木烟为之者尤麤又云上党松心为之尤佳突之末者为上
　　江南黟歙之地有李廷珪墨尤佳廷珪本易水人其父超唐末流离渡江覩歙中可居造墨故有名焉今有人得而藏于家者亦不下五六十年葢胶败而墨调也其坚如玉其纹如犀写踰数十幅不耗一二分也
　　墨或坚裂者至佳凡收贮宜以纱囊盛悬于透风处佳造朱墨法上好朱砂细研飞过好朱红亦可以梣皮水煮胶清浸一七日倾去胶清于日色中渐渐漉之干湿得所和如墨挺于朱砚中研之以书碑石亦须二月九月造之
　　宋张永涉猎经史能为文章善隶书又有巧思纸墨皆自造上每得永表辄执玩咨嗟久之叹供御者不及也造麻子墨法以大麻子油沃糯米半碗强碎剪灯心堆于上燃为灯置一地坑于中用一瓦钵微穿透其底覆其焰上取烟煤重研过以石器中煎煮皂荚膏并研过者糯米膏入龙脑麝香秦皮末和之捣三千杵搜为挺置荫室中俟干书于纸上向日若金字也秦皮陶隐居云俗谓之樊槻皮以水渍和墨书色不脱故造墨方多用之
　　近黟歙间有人造白墨色如银迨研讫即与常墨无异即未知所制之法

　　△三之杂说

　　张芝临池书水尽墨
　　神仙传云班孟能嚼墨一喷皆成字尽纸有意义
　　王子年拾遗云张仪苏秦同志佣力写书行遇圣人之文无题记则以墨画掌及股里以记之
　　葛洪好学自伐薪买纸墨
　　灾祥集曰天雨墨君臣无道谗人进
　　神仙传汉桓帝征仙人王逺逺乃题宫门四百余字帝恶而削之外字去内字复见墨皆入木里
　　扬雄答刘歆书云雄为郎自奏心好沈博絶丽之文愿不受三岁俸且休脱直事之繇得肆心广意成帝诏不夺俸令尚书赐笔墨得观书于石室故天下上计孝廉及内郡卫卒会者雄常把三寸弱翰赍油素四尺以问其异语归则以铅摘次之于椠二十七年于兹矣
　　伪蜀有童子某者能诵书孟氏召入甚嘉其颖悟遂锡之衣服及墨一丸后家僮误坠于庭下盆池中后数年重植盆中荷芰复获之坚硬光腻仍旧或云僖宗朝所用之墨余者
　　唐王勃为文常先研墨数升以被覆面谓之腹藁起笔下不休【幼常梦人遗之墨丸盈袖】
　　西域僧书言彼国无砚笔纸但有好墨中国者不及也云是鸡足山古松心为之仆尝获贝叶上有梵字数百墨倍光泽会秋霖为窓雨湿因而揩之字终不灭
　　后周宣帝令外妇人以墨画眉葢禁中方得施粉黛
　　汉书光武起王莽令以墨污渭陵延陵周垣
　　仆将起赴举年梦今上临轩亲赐墨一挺仆因蹈舞拜受旦日言于座客有江表郭靖前贺曰必状元及第仆诘之郭曰仆有征方言也前春御试果冠羣彦而郭公已有他事遁归江表后言之于礼部郎中张洎洎曰夫墨者笔砚之前用时必须出手矣手与首同音也仆亦解之曰天子手与文墨也
　　顾野王舆地志曰汉时王朗为会稽太守子肃随之郡住东斋中夜有女子从地出称赵王女与肃语晓别赠一丸墨肃方欲注周易因此便觉才思开悟
　　抱朴子友人玄伯先生以濡墨为城池以机柚为干戈汲太子妻与夫书曰并致上墨十螺
　　葛龚与梁相书曰复惠善墨下士难求椎骸骨碎肝胆不足明报
　　干宝搜神记曰益州西有祠自称黄石公人或馈纸笔一丸墨则石室中言吉凶
　　本草云墨味辛无毒止血生肌肤合金疮散主产后血晕磨醋服之亦主瞇目物芒入目点瞳子上又止血痢及小儿客忤捣筛和水调服之好墨入药粗者不堪
　　陶隐居云樊槻皮水渍以和墨书色不脱即秦皮也
　　陶隐居云乌贼鱼腹中有墨今作好墨用之【乌贼者以其食乌也】海人云乌贼鱼即秦王筭袋鱼也昔秦王东游弃筭袋于海化为此鱼形一如筭袋两带极长墨犹在腹人捕之必喷墨昏人目也其墨人用写劵岁久其字磨灭如空纸焉无行者多用之
　　国语晋成公初生梦人规其臀以墨曰使有晋国三世故名黒臀
　　颖川荀济与梁武有旧而素轻梁武及梁受禅乃入北尝云会于楯鼻磨墨作文檄梁
　　今常侍徐公铉云建康东有云穴西山有石墨亲常使之又云幼年常得李超墨一挺长不过尺细裁如筋与其爱弟锴共享之日书不下五千字凡十年乃尽磨处邉际有刃可以裁纸自后用李氏墨无及此者超即廷珪之父也
　　唐末陶雅为歙州刺史二十年尝责李超云尔近所造墨殊不及吾初至郡时何也对曰公初临郡岁取墨不过十挺今数百挺未已何暇精好焉
　　山中新伐木书之字即隐起他日洗去墨字犹分明又书于版牍岁久木朽而字终不动葢烟煤能固木也亦徐常侍言
　　今之小学者将书必先安神养气存想字形在眼前然后以左手研墨墨调手穏方书则不失体也又曰研墨如病葢重其调匀而不泥也又曰研墨要凉凉则生光墨不宜热热则生沫葢忌其研急而墨热又李阳氷云用则旋研无令停久久则墨埃相污胶力隳亡如此泥钝不任下笔矣
　　初举子云凡入试题目未出间豫研墨一砚葢欲其办事非主于事笔砚之妙者也
　　今之烧药者言以墨涂纸裹药尤能拒火
　　王嘉拾遗记昔老君居景室山与老叟五人共谈天地之数撰经书垂十万言有浮提国二神人出金壶器中有墨汁状若淳漆洒木石皆成篆隶以写之及金壶汁尽二人乃欲刳心沥血以代墨焉五老即五天之释也景室即太室少室也
　　王献之与桓温书扇误为墨污因就成一驳牛甚工曹不兴画屛风误污为蝇文帝以手弹之
　　义熙中三藏佛駄跋陁住建业谢司空寺造护净堂译华严经堂下忽化出一池常有青衣童子自池中出与僧洒扫研墨
　　宋云行记云西天磨休王斮髓为墨写大乗经【见笔部中】
　　石崇奴券曰张金好墨过市数蠡并市毫笔备郎写书赵壹非草书云十日一笔月数丸墨【见笔势中】
　　刘恂岭表录异云岭表有雷墨葢雷州庙中雷雨勃起人多于野中获得石状如黳石谓之曰雷公墨也扣之鎗鎗然光莹可爱
　　典论云袁绍妻刘氏性妬绍死未殡杀其妾五人恐死者知乃髠其髪墨其面
　　曹毗志怪云汉武凿昆明极深悉是灰墨无复土举朝不解以问东方朔朔曰臣愚不足以知之可试问西域胡僧帝以朔不知难以核问后汉明帝时外国道人入来洛阳时有忆方朔言者乃试问之胡人曰经云天地大刼将尽则劫烧灰此烧之余乃知朔言有旨【又云出幽明録】

　　△四之辞赋

　　后汉李尤墨铭

　　书契既造研墨乃陈烟石附笔以流以伸

　　曹植乐府诗曰

　　墨出青松烟笔出狡兔翰古人成鸳迹文字有改刋

　　张仲素墨池赋

　　墨之为用也以观其妙池之为玩也不伤其清茍变池而尽墨知功积而艺成俾夜作昼日居月诸挹彼一水精其六言或流离于崩云之势乍滴沥于垂露之余由是变此黛色涵乎碧虚浴玉羽之翩翩忽殊白鸟濯锦鳞之潎潎稍见玄鱼自强不息克臻其极何健笔以成文俾方塘之改色映扬鬐之鲤乍谓寓书沾曳尾之龟还同食墨沮洳斯久杳冥莫测受湼者必其淄知白者成其黒恢弘学海辉映儒林将援毫而悦目岂泛舟而赏心其外莫测其中莫见同君子之用晦比至人之不炫氷开而纯漆重重石映而玄珪片片倘北流而浸稻自成黒黍之形如东门之沤麻更学素丝之变究其义也可传可继岂谋乐也泳之游之耻魏国之沉沉徒开墨井笑昆山之浩浩空设瑶池专其业者全其名久其道者尽其美譬彼濡翰成兹色水则知游艺之徒尽以墨池而为比

　　李白谢张司马赠墨歌

　　上党碧松烟夷陵丹砂末兰麝凝珍墨精光乃堪掇黄头奴子双鸦鬟锦囊养之懐袖间今日赠余兰亭去兴来洒笔会稽山

　　僧齐已谢人惠墨诗

　　珍重岁寒烟携来路几千只应真典诰销得苦磨研正色浮端砚精光动蜀笺因君强濡染舍此即忘筌

　　段成式送温飞卿墨往复书十五首

　　段云近集贤旧吏献墨二挺谨分一挺送上虽名殊九子状异二螺如虎掌者非佳似兔支者差胜不思吴兴道士忽遇因取上章赵王神女得之遂能注易所恨隃麋松节絶已多时上谷槲头求之未获也成式述作中踬草非上海若白事足以驱策讵可供成冢之砚夺如椽之笔乎
　　温答云庭筠白即日僮干至奉披荣诲蒙赍易州墨一挺竹山竒制上蔡轻烟色掩缁帷香含漆简虽复三台故物贵重相传五两新胶干轻入用犹怨于潜旷逺建业尫羸韦曜名方即求鸡木傅玄佳致别染龟铭恩加于兰署郎官礼备于松棂介妇汲妻衡第所未窥观广记汉仪何当着列矧又玄州上苑青琐西垣雠字犹新疑籖上整帐中女史每袭清香架上仙人常持缥帙得于华近辱在庸虚岂知夜鹤频惊殊惭志业秋虵屡绾不称精研惟忧痗物虚投蜡盘空设晋陵虽坏正握铜兵王诏徒深唯磨玉砚捧受荣佩不任下情庭筠再拜
　　段答云昨献小墨殆不任用籍枨之力殊未坚刚和麰之余固非精好既非懐化所得岂是筑阳可求况某从来政能惭洎祖之市果自少学业愧稚川之伐薪飞卿制肘功深碎掌□倦齐奋五笔捷发百函愁中复解玄嘲病里犹屠墨守烟不所附抑有神乎哉□礼承讯忻怿兼襟莫测疲词难知古训行当祇谒条访阙疑成式状
　　温答云昨夜安东聴偈比因追凉柟枕才敧兰缸未艾缥绳初解紫简仍传丽事珍繁摛华益赡虽则竟山充贡握椠堪书五丸二两之精英三辅九江之清润葛龚受赐称下士难求王粲着铭叹遐风易逺俱苞输囿尽入淙池遗逸皆存纎微悉举鷃观鹏运岂识逍遥鲵入鲋居应嗟坎窞愿承謦欬以牖愚蒙庭筠状
　　段答云昨更拾从土黒声之余自谓无遗策矣但媿井蛙尚犹自恃醢鸡未知大全忽奉毫白复新耳目重耳误彻谬设生惭张奂致渝研味难尽讵同王逺术士题字入木班孟何人喷书竟纸虽赵一非草数丸志征汲媛饷夫十螺求说肝胆将破翰荅已疲有力负之更迟承问成式状
　　温荅云伏蒙又抒冲襟详征故事苍然之气仰则弥髙毖彼之泉汲而増广方且惊神褫魄宁唯衿甲投戈复素洛呈祥翠妫垂贶龟字着象鸟英含华至于汉省五丸武部三善仲宣佳藻既咏浮光张永研工常称点漆逸少每停质滑长庸常务色轻捣乃韦书知为宋画荀济提兵之檄磨楯而成恩躬覆族之言削门而显敢持蛙井犹望鲲池不任惭伏宗仰之至庭筠状
　　段荅云赫日初升白汗四匝愁议墨阳之地懒窥兼爱之书次复八行盈襞交互访伏牛之夜骨岂望登真迷艮兽之沉脂虚成不任更得四供晋主五入汉陵隐侯辞着于麝胶葛玄术成于鱼吐宁止千松政染三凡可和僧繻独擅之才周颙自谓无愧而已支策长望梯几熟暇方困九攻徒荣十部齐师其遁讵教脱扄成式状
　　温荅云窃以童山不秀非邹衍可吹眢井无泉岂耿恭不拜墨尤之事谓以获麟笔圣之言翻同倚马静思神运不测冥搜亦有自相里而分岂公输所削流辉精绢假润青泉铭着李尤书投苏竟字忧素败不长飞扬传相见贻守宫斯王研蚌胎而合美配马滴以成章更率荒芜益惭疎略廷筠状
　　段荅云蓝染未青玄嘲转白责羝羊以求乳耨石田而望苗殆将壮膓岂止憎貌犹记烟磨青石黛渍幕书施根易思号介难晓苏秦同志佣力有而可题王隐南游著书无而谁给今则色流珢砚光滴彩毫腹笥未缄初不停缀疲兵怯战惟愿竖降成式状
　　温荅云驿书方来言泉更涌髙同泰畤富类敖仓怯蒙叟之大匪骇王郎之小贼尤有刚中巧制庙里竒香征上党之私心识长安之石炭马黔靡用龟食难知规虞器以成奢然梁刑而严罪便当北面不独栖毫庭筠状
　　段荅云飞卿博穷奥典敏给芳词吐水千瓶有才一石成式尺纸寒暑素所不娴一卷篇题从来葢寡窃以墨事故实巾箱先无可谓附骐骥而虽疲遵绳墨而不跌者忽记邺西古井更欲探寻虢略镂盘谁当仿效况又剧间可答但愧于子安一见之赐敢同于到恽乎阵崩鹤唳歌怯鸡鸣复将晨压我军望之如墨也岂胜懋居慑处之至成式状
　　温荅云庭筠阅市无功持挝寡効大魂阵聴蜗睆伤明庸敢抚翼鸳鹏追踪骥騄每承函素若涉沧溟亦有丛憏尚存戋余可记至于缞从新制既御秦兵绶匪旧仪仍传汉制张池造写蔡碣含舒荷新滏之恩空沾子野发治城之诏独避元规窘类轹羮辞同格飰其为愧怍岂可胜言庭筠状
　　段荅云韫椟遍寻缄筠穷索思安世箧内搜伯喈帐中更覩沈家令之谢笺思生松黛杨师道之佳句才焕□华抑又时方得贤地不爱宝定知灾祥不雨谁论穹昊所无还介方酬郁仪未睨羽驿沓集笔路载驰岂知石宣之书能迷中散麻繻之语只办光和底滞之时征引多误殚笔搦纸惭怯倍増成式状
　　温荅云昨日浴籖时光风亭小宴三皷方归临出捧缄在酲忘荅亦以蚔蝝久罄川渎皆陨岂知元化之杯莫能穷竭季伦之宝益更扶疎虽有翰海疉石须阳水号烟城倥咏剰出青松恶道遗踪空留白石扇里止余乌牸笄间正作苍蝇岂敢犹弯楚野之弓尚索神亭之戟谨当焚笔不复撡觚矣庭筠状
　　段荅云问义不休揽笔即作何翅悬皷得搥也小生方更陪鳃尚自举尾更搜屋火得复刀圭因记风人辞中将书乌皂长歌行里谓出松烟供椒掖量用百丸给兰台率以六石棠梨所染滋□多方黎勒共和周遮无法傅玄称为正色岂虚言欤飞卿笔阵堂堂舌端衮衮一盟城下甘作附庸成式状

　　文嵩松滋侯易玄光传

　　易玄光字处晦燕人也其先号青松子颇有材干雅淡清贞深隐山谷不仕以吟啸烟月自娱常谓门生邴炎曰余青山白云之士去荣华絶嗜欲修真得道久不为寒暑所侵寿且千岁然犹未离五行之数终拘有限予渐觉形神枯槁是知老之将至矣今他日必为风雨所踬后因子炽盛余当神化为云气之状升霄汉矣其留者号玄尘生徙居黔突之上必糜胶水之契隃麋处士煎鹿角和丹砂麝香数味遗而饵之其后果然门生皆以青松子前知定数矣玄尘生饵药得道自黄帝时苍颉比鸟迹为文以代结绳之政玄尘便与有功焉其后子孙皆传其术以成道易水之上遂为易氏焉玄光即玄尘曾孙也家世通玄处素其寿皆永尝与南越石虚中为研究云水之交与宣城毛元鋭华阴楮知白为文章濡染之友明天子重儒玄慕其有道世为文史之官特诏常侍御案之右拜中书监儒林待制封松滋侯其宗族蕃盛布在海内少长皆亲砚席以文显用也
　　史臣曰古者得姓非官族世功则多以地名为氏或爵邑焉或所居焉松滋侯易氏葢前山林得道人也青松子富有春秋不显名氏其族或隐天下名山皆避为栋梁之用也有居太山者秦始皇廵狩至东岳因经其隐所拜其兄弟五人为大夫焉其叅玄得道能神化者则自易水之上后代故用为姓云

　　文房四谱卷五

●文房四谱后序

　　班志有言曰小说家流千三百八十篇盖出于稗官道途之说也孔子曰虽小道亦有可观者焉茍至逺而不泥庶亦几于道也矧善其事者必利其器寻其波者必计其源吾见其决泄古先之道发扬翰墨之精莫不由是四者方传之无穷乎茍阙其一虽敏妙之士如廉颇不能将楚人也常观茶经竹谱尚言始末成一家之说况世为儒者焉能无述哉因阅书秘府遂检寻前志并耳目所及交知所载者集成此谱闻之通识者识者亦曰可故不能弃其冠序则有骑省徐公述焉敢以胸臆之志复书于卷末云
