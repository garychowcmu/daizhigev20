钱谱（明）董遹
　　
　　货钱
　　《管子》曰：汤七年旱，禹五年水，汤以庄山之金，禹以历山之金，并铸币以救人之困也。至周而以金银为钱，太公立九府圜法，始名为钱。钱之形以圆含方，轻重以铢。《国语注》云：“古曰泉，后转而曰钱。”《食货志》曰：“禹汤始用金铸钱。周立九府圜法，货宝于金，利于刀，流于泉，布于布，束于帛。”言钱之流布通于泉流。奏铸半两钱，汉高祖铸八铢钱，文帝铸四铢钱，武帝铸五铢钱，又铸半两钱，又铸侧钱一当五。汉兴有榆荚钱，以前钱重难用，更铸榆荚小钱，以一当百，状如榆荚。王莽铸货泉，径六分，重一铢，曰小钱，一当十三铢；曰法钱，一当十五铢；曰幼钱，一当二十七铢；曰中钱，一当三十九铢；曰壮钱，一当四十；并大钱，一当五十；立为九品。汉公孙述铸铁钱，梁王铸鹅眼钱，《食货志》曰：“贮藏曰泉，流行曰布。”
　　古文饯
　　半两，《汉志》曰：“秦始皇铸，质如周钱，重如之，其文曰半两。”汉吕后铸重八铢，文帝铸重四铢，应劭曰：“今民间半两中最小轻者是四铢钱也。”汉武帝建元元年铸重三铢，如钱文曰三铢。封演曰：“三铢又有别种，穿下有三竖文。”恐以此三画为三铢之别，铢重三铢，文曰“半两”，今有折二小钱共六样，皆篆文。
　　五铢，汉文帝元符五年罢半两钱，行五铢钱。王莽废，光武复兴行之。三国魏文帝黄初二年铸，西晋，南朝宋武帝、梁武帝亦铸有小五铢钱，谓之堆钱。陈文帝，后魏宣帝、西魏文帝又有鸡目五铢。隋文帝铸小五铢钱，其制轻小，八九万才满半斛。唐高祖武德四年废五铢，行开元钱。今以篆文推之有七样：大五铢钱，今有内廓者；小五铢钱，亦有内廓者，而钱文面后有点两星；大五铢钱无内廓者，钱之背有点四星者。董逌《钱谱》引张合曰：五铢又有穿上一星，“五”字上下各一星，南朝梁宋名两柱钱。镘面傍一星至三星者，五字之内、上、下各一星，上或有小星字，或有五字，穿上横文，穿下横文，外四角缺文，有廓，无廓，阔缘，不可穷尽。疑皆当时工人之意，非有别于年代。今考于古，四角缺文、有廓无廓自是一种，迨未尝考也。又封演曰：“别有最小五铢，文字轻薄未见。”《晋志》曰“吴兴沈克又铸小五铢钱，谓之沈郎钱”是也。
　　四道五铢，后汉灵帝铸，钱背内廓四角有路抵于外轮。《汉书》云，“灵帝中平三年，帝铸四出文钱，流布四海。”《钱谱》曰：五铢钱有四出道于造缘，俗谓之角钱。或谓岂非此钱既成，京师将坏而四出流布四海乎？至董卓焚宫乃劫銮舆，西幸长安，悉坏五铢钱矣。
　　传形五铢钱，封演曰：“传形五铢，刘备所铸，文字、轻重、大小与五铢无别，但以五字在左，铢字在右，谓之传形。”今考于古蜀尝铸五铢矣，但不言传形耳。
　　货泉，王莽所铸，径一寸，重五铢，今有内廓者、有重廓者。其后光武起春陵白水乡，文成“白水真人”，是验其谶也。
　　大泉五十，《国语》注云：王莽铸大泉五十，径一寸二分，重十二铢，直如其文。今有折二钱，又有小钱，亦不多见。今见镘有斗剑龟蛇之文者，未之考也。
　　大泉五百，吴王孙权嘉禾五年铸，一当五百钱。
　　大泉二千，未详所铸年代，一当二千。
　　大泉当千，吴孙权赤乌元年铸，一当千。
　　太平百钱，未详所铸年代，一当百。
　　四铢，南朝宋文帝铸，又宋世祖铸，比重四铢。
　　直百五铢，南朝梁武帝铸，一当百。
　　布泉，陈文帝天嘉二年铸，钱文曰“布泉。”一当百，与五铢并行。后周武帝保定元年亦铸布泉，以一当五。今有玉箸篆者，有柳叶篆者，柳叶篆文又有重廓者。董逌《钱谱》云：“藏曰泉，流曰布。”又引石氏曰：“钱径一寸，重四铢。”悬针书者，自梁武帝以来有之，文曰“布泉”，世谓之男钱，《梁书》曰：“布泉径一寸，重四铢半，妇人佩之，即生男也。天子频下诏，非敕铸之钱，并不许用。”敦素疑王莽时铸，亦无所据。后周布泉，字皆玉箸，与此甚异。
　　大货六铢，《陈书•宣帝纪》曰：“太建十一年七月辛卯，初用大货六铢。”《隋志》曰：“陈宣帝铸大货六铢，以一当五铢之十，与五铢并行。后复当一，人皆不从，乃相与讹言六铢钱有不利县官之象。”徐氏曰：“谣言大货六铢有类人叉腰哭。未几宣帝崩，竟至陈亡，岭南诸州多以盐米布交易，俱不用此钱矣。”
　　五行大布，《后周武帝纪》曰：“建德三年六月壬子更铸五行大布钱，以一当十，收商贾之利，与布泉并行。四年七月又以边境之人多盗铸，乃禁五行大布钱不得入四关。”张合曰：“小者至径八分，旧钱之文上五下行，又有上大下布者，皆古篆文。”
　　永通万国，《后周宣帝纪》曰：“大象元年十一月初铸，文曰‘永通万国’，径一寸三分，重十二铢，背面肉好。又有径一寸二分半，重八铢，皆一当十。”
　　永通泉货，后周宣帝铸，永通泉货以一当十。南唐李璟亦铸大钱，以一当十。《大定录》曰：“显德五年七月，江南李氏亦铸永通泉货。”
　　永安五铢，后魏敬宗永安年铸，径九分，重五铢。北齐神武皇帝亦铸永安五铢。
　　太和五铢，后魏献文帝延兴年中铸，其文曰“太和五铢”，径一寸，重五铢。
　　常平五铢，北齐文宣帝天保三年改铸，其文曰“常平五铢”，径八分，重五铢，皆篆文。
　　以上古钱计二十一样，自秦至隋所铸之钱，其钱之大小，文之篆籀，廓之有无，推之共五十三样。董逌曰：又有所谓异钱，虽不见于传记，然制作之近古者今录之，如李唐铸撒帐钱，其文有曰“长命富贵”，“金玉满堂”，又有“忠孝传家”、“五男二女’，“天下太平’、“封侯拜相”之类。又博戏钱，有背字镘者不及录。
　　平钱
　　开元通宝，《唐会要》曰：“唐高祖武德四年七月十七日铸开元通宝，欧阳询制词及书字，含八分，篆隶二体，俗谓之‘开元通宝’。其钱径八分，重十二铢，积十钱仅重一两，得轻重大小之中。”今开元通宝钱镘有文如初月者。《谈宾录》曰：“武德初行开元通宝钱，初进样时文德皇后掐一粉甲痕，因不复改。”郑虔《会碎》云，“熙宁中刘斧撰《青琐高议》，且曰事由明皇贵妃，彼徒见钱文有开元字，使乃谓明皇时事，亦不考实之过。”又有左桃开元钱，双桃开元钱、篆字开元钱。封演曰：“武宗会昌五年铸开元钱时，废天下寺佛像，宰相李德裕请以废寺铜钟佛像及僧尼瓶碗等物，命所在铸物，扬州节度使李绅乃以所废寺品铸钱，背加昌字以表年号。又有敕令铸钱所各加本郡州号名为背文，京（京兆）、洛（河南），兴（凤翔）、梁（汴州）、荆（江陵）、桂（广西）、潭（湖南）、广（广东）、福（福建）、越（浙东），洪（江西）、润（镇江）、昌（成都）、鄂（湖广）、兖（兖州），梓（东川）、襄（襄州），丹（河北）、益（四川），宣(宣州），平（燕山）、扬（扬州），蓝（蓝田），共二十三监。”
　　乾封泉宝，《唐会要》曰：“高宗祀昊天上帝于泰山，改乾封年，铸径一寸，重十二铢六分，以一当十。其年而旧钱皆废，明年因谷价涌贵，商贾不来，又明年诏罢之，仍行开元钱。”
　　乾元重宝，唐肃宗乾元二年第五琦请铸小钱，径寸，每缗重十斤，与开元通宝参用，以一当十，今有折二，又有小钱。第五琦复为相，命铸重轮乾元钱，径一寸四分，重十二铢，其文“承昌”，背之外廓为之重轮。又为之重棱，每缗重十二斤，以一当五十。法既屡易，物货腾涌，米斗钱至七十，饿死者满道，上元年减重轮钱一当二十，开元旧钱与乾元钱皆以一当十。代宗即位，乾元小钱一当二，重轮大钱一当三。元载作相，凡大小钱皆以一当一，《唐书>谓之重窥钱，今有当三折二小钱。
　　大历元宝，唐代宗铸。
　　建中通宝，唐德宗铸。
　　天成通宝，后唐明宗年号。至德年间安庆绪亦改元天成，未知铸钱否。
　　天福镇宝，晋氏旧史以为赵石虎所铸。
　　汉元通宝，后汉刘智远年号。
　　周元通宝，后周世宗毁天下铜佛铸。
　　以上平钱系大唐至于五代末所铸之钱也，钱共二十四样。
　　僭伪钱
　　得一元宝，唐史思明僭铸。顺天元宝，见上。保大元宝，江南主李璟铸。唐国通宝。大唐通宝，南唐世家铸。《五代史》不载，又有钱子。天感元宝，未详所铸之地。寿昌元宝，辽道宗寿昌年铸。大兴平宝，钱之镘有丁字，疑五代僭伪钱也。大德重宝。伪殷王建所铸，钱之镘有殷字者。乾亨重宝，伪汉刘俨所铸。永平元宝，前伪蜀王建铸。通正元宝，前伪蜀王建铸。天汉元宝，前伪蜀王建铸。光天元宝，前伪蜀王建铸。乾德元宝，前伪蜀王衍铸。咸康元宝，前伪蜀王衍铸。广政通宝，前伪蜀孟昶改元。
　　以上系唐末并五代间僭伪所铸，共二十四样。
　　北地钱
　　乾亨通宝，宋太平兴国七年辽耶律隆绪铸。统和元宝，宋太平兴国八年耶律隆绪铸。太平元宝，宋天僖五年耶律隆绪铸。清宁通宝，宋至和二年耶律隆绪铸。咸永通宝，宋治平二年耶律洪基铸。太康元宝，宋熙宁七年耶律洪基铸。太康通宝，同上。大安元宝，宋神宗元丰七年洪基铸。乾纯元宝，徽宗崇宁九年延基铸。天庆元宝，宋政和二年契丹国主在燕山府铸。阜昌重宝，高宗建炎四年知济南府刘豫反降金人，以山东、河南、陕西为齐国，立豫僭号，改元阜昌。以上并载于《圣政录》及见纪年《通鉴》。大定元宝，金世宗铸，镘有申酉字。正隆元宝，海陵王铸于太原府。
　　以上系北地钱，共一十三样。
　　海东番钱
　　三韩重宝，楷书，二样。东国重宝，楷书，篆，二样。东国重宝。
　　海东通宝。海东重宝。朝鲜通宝。
　　以上系海东番钱，共八样。董逌《钱谱》引徐氏曰：“又有重驭国钱，径七分，厚薄肉好不异中夏。敦素曰字文若梵书，凡十样。”
　　宋朝钱
　　圣宋元宝，宋太祖铸。宋元通宝，同上。太平通宝，宋太宗铸。
　　至道元宝，宋真宗铸。淳化元宝。咸平元宝。景德元宝。
　　大中通宝。祥符通宝。天禧通宝，以上宋真宗铸。天圣元宝。
　　景祐元宝。皇宋通宝。庆历重宝。明道元宝。至和元宝。
　　至和通宝。至和重宝。嘉祐元宝。嘉祐通宝，以上宋仁宗铸。
　　治平元宝。治平通宝，英宗铸。熙宁元宝。熙宁重宝。
　　元丰通宝，神宗铸。元祐通宝。绍圣元宝。绍圣通宝。
　　元符通宝，以上宋哲宗铸。崇宁通宝，徽宗年号，崇宁重宝。大观通宝。政和通宝．重和通宝。宣和通宝。宣和元宝。靖康元宝，钦宗年号。靖康通宝。建炎通宝，高宗年号。建炎元宝。建炎重宝。绍兴元宝。绍兴通宝，见上注。隆兴元宝，孝宗年号。乾道元宝。淳熙元宝。绍熙元宝，光宗年号。
　　庆元通宝，宁宗年号。嘉泰元宝。开禧元宝。开禧通宝。
　　嘉定元宝。大宋通宝，理宗年号。绍定通宝。端平元宝。
　　端平通宝。嘉熙元宝。淳祐元宝。宝祐元宝。开庆元宝。
　　景定元宝。咸淳元宝，度宗年号。德祐元宝，幼主年号。
　　以上系宋朝钱，共一百三十五样。
　　元朝钱钞
　　中统元宝交钞，世祖造。至元中行宝钞。至大银钞，武宗造。
　　至大通宝，武宗铸。皇庆元宝，仁宗。至治通宝，英宗。致和通宝，泰定帝。至正通宝，顺帝年号。
　　以上元朝钞三样，钱一十四样。
　　国朝宝钞
　　洪武通宝，圣朝太祖皇帝洪武年铸。大明通行宝钞。永乐通宝，圣朝太宗皇帝永乐年铸。
　　以上国钞二样，钱四样。
　　今见博戏中私铸钱：
　　合门清吉。秦将散骑，镘有骑马将军。称心遂意，镘有琢。
　　出入通宝，镘有马鞍。天下太平。长命富贵。封侯拜将。
　　忠孝传家。金玉满堂。五男二女。长生不老，镘有云日，花草，团圆二字。八卦饯，面有八卦文。命钱，面有十二属生肖。龙凤文钱。
　　
