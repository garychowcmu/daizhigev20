香谱 宋 洪刍

提要
目录
序
卷上
卷下
 　 
 
提要

　　《香谱》二卷，旧本不着撰人名氏。左圭《百川学海》题为宋洪刍撰。刍、字驹父，南昌人。绍圣元年进士，靖康中官至谏议大夫，谪沙门岛以卒。所作《香谱》，《宋史艺文志》著录。周紫芝《太仓稊米集》有题洪驹父《香谱》，后曰：“历阳沈谏议家，昔号藏书最多者；今世所传《香谱》，盖谏议公所自集也。以为尽得诸家所载香事矣。以今洪驹父所集观之，十分未得其一二也。余在富川，作妙香寮。永兴郭元寿赋长篇，其后贵池丞刘君颖与余凡五赓其韵，往返十篇。所用香事颇多，犹有一二事驹父谱中不录者。”云云。则当时推重刍谱在沈立谱之上。然晁公武《读书志》称：“刍谱集古今香法，有郑康成汉宫香、南史小宗香、真诰婴香、戚夫人迫驾香、唐员半千香，所记甚该博，然《通典》载历代祀天用水沈香独遗之。”云云。此本有水沈香一条，而所称郑康成诸条乃俱不载，卷数比《通考》所载刍谱亦多一卷，似非刍作。沈立谱久无传本，《书录解题》有侯氏《萱堂香谱》二卷，不知何代人，或即此书耶？其书凡分四类，曰香之品，香之异，香之事，香之法，亦颇赅备，足以资考证也。  
　 
　　序

　　香谱卷上

　　香之品　四十二品

　　龙脑香

　　麝香

　　沈水香

　　白檀香

　　苏合香

　　安息香

　　郁金香

　　鸡舌香

　　熏陆香

　　詹糖香

　　丁香

　　波律香

　　乳香

　　青桂香

　　鸡骨香

　　木香

　　降真香

　　艾蒳香

　　甘松香

　　零陵香

　　茅香花

　　馢香

　　水盘香

　　白眼香

　　叶子香

　　雀头香

　　芸香

　　兰香

　　芳香

　　蘹香

　　蕙香

　　白胶香

　　都梁香

　　甲香

　　白茅香

　　必栗香

　　兜娄香

　　藒车香

　　兜纳香

　　耕香

　　木蜜香

　　迷迭香

　　香之异四十品

　　都夷香

　　荼芜香

　　辟寒香

　　月支香

　　振灵香

　　千亩香

　　十里香

　　[香黹]齐香

　　龟甲香

　　兜末香

　　沈光香

　　沈榆香

　　茵墀香

　　石叶香

　　凤脑香

　　紫述香

　　威香

　　百濯香

　　龙文香

　　千步香

　　熏肌香

　　蘅芜香

　　九和香

　　九真雄麝香

　　罽宾国香

　　拘物头花香

　　升霄灵香

　　祇精香

　　飞气香

　　金磾香

　　五香

　　千和香

　　兜娄婆香

　　多伽罗香

　　大象藏香

　　牛头旃檀香

　　羯布罗香

　　薝卜花香

　　辟寒香

　　香谱卷下

　　香之事

　　述香

　　香序

　　香尉

　　香市

　　熏炉

　　怀香

　　香户

　　香洲

　　披香殿

　　采香径

　　啖香

　　爱香

　　含香

　　窃香

　　香囊

　　沈香床

　　金香炉

　　博山香炉

　　被中香炉

　　沈香火山

　　檀香亭

　　沈香亭

　　五色香烟

　　香珠

　　金香

　　鹊尾香炉

　　百刻香

　　水浮香

　　香篆

　　焚香读孝经

　　防蠹

　　香溪

　　床畔香童

　　四香阁

　　香界

　　香严童子

　　香文

　　天香传

　　古诗咏香炉

　　齐刘绘咏博山香炉诗

　　梁昭明太子铜博山香炉赋

　　汉刘向熏炉铭

　　梁孝元帝香炉铭

　　古诗

　　香之法

　　蜀王熏御衣法

　　江南李王帐中香法

　　唐化度寺牙香法

　　雍文彻郎中牙香法

　　延安郡公蘂香法

　　供佛湿香

　　牙香法

　　又牙香法

　　又牙香法

　　又牙香法

　　又牙香法

　　又牙香法

　　印香法

　　又印香法

　　傅身香粉法

　　梅花香法

　　衣香法

　　窨酒龙脑丸法

　　球子香法

　　窨香法

　　熏香法

　　造香饼子法  
　 
序

　　《书》称：至治馨香，明德惟馨。反是则曰腥闻在上；《传》以芝兰之室、鲍鱼之肆，为善恶之辨；《离骚》以兰、蕙、杜蘅为君子；粪壤、萧艾为小人。君子澡雪其身，熏祓以道义，有无穷之闻，余之谱亦是意云。  
　 

卷上

　　香之品　四十二品 

　　龙脑香

　　《酉阳杂俎》云：“出波律国，树高八九丈，可六七尺围，叶圆而背白。其树有肥瘦，形似松脂，作杉木气。干脂谓之龙脑香，清脂谓之波律膏。子似豆蔻，皮有甲错。”《海药本草》云：“味苦、辛，微温，无毒。主内外障眼、三虫，疗五痔，明目、镇心、秘精。又有苍龙脑，主风疹[黑干]，入膏煎良，不可点眼。”明净如雪花者善，久经风日，或如麦麸者不佳云。合黑豆、糯米、相思子贮之，不耗。今复有生熟之异。称生龙脑，即上之所载是也，其绝妙者；目曰：梅花龙脑。有经火飞结成块者，谓之熟龙脑，气味差薄焉，盖易入他物，故也。

　　麝香

　　《唐本草》云：“生中台川谷，及雍州、益州皆有之。”陶隐居云：“形似麞，常食柏叶及噉蛇。或于五月得者，往往有蛇皮骨。主辟邪、杀鬼精，中恶、风毒。疗伤多以一子真香分糅作三、四子，刮取血膜，杂以余物。大都亦有精簏、破皮毛共在裹中者为胜。或有夏食蛇虫多，至寒香满，入春患急痛，自以脚剔出，人有得之者。此香绝胜。带麝，非但香，辟恶，以香真者一子，着脑间，枕之，辟恶梦及尸疰鬼气。”今或传有水麝脐，其香尤美。

　　沈水香

　　《唐本草》注云：“出天竺、单于二国，与青桂、鸡骨、馢香同是一树。叶似橘，叶似橘，经冬不雕，夏生花，白而圆细，秋结实如槟榔，色紫似葚，而味辛，疗风水毒肿，去恶气。树皮青色，木似榉柳。”重实黑色沈水者是。今复有生黄而沈水者，谓之蜡沉。又其不沈者，谓之生结。又《拾遗解纷》云：“其树如椿，常以水试，乃知。”余见下卷《天香传》中。

　　白檀香

　　陈藏器云：《本草拾遗》曰：“树如檀，出海南，主心腹痛、霍乱、中恶、鬼气、杀虫。”又《唐本草》云：“味咸，微寒，主恶风毒，出昆仑盘盘之国。主消风积、水肿。”又有紫真檀，人磨之以涂风肿，虽不生于中华，而人间遍有之。

　　苏合香

　　《神农本草》云：“生中台川谷。”陶隐居云：“俗传是师子粪，外国说不尔。今皆从西域来。真者难别。紫赤色如紫檀坚实，极芬香，重如石，烧之灰白者佳。主辟邪、疟、痫、疰，去三虫。”

　　安息香

　　《本草》云：“出西戎，似柏脂，黄黑色为块。新者亦柔软，味辛、苦，无毒，主心腹恶气、鬼疰。”《酉阳杂俎》曰：“安息香，出波斯国，其树呼为辟邪。树长三丈许，皮色黄黑，叶有四角，经冬不凋。二月有花，黄色，心微碧，不结实。刻皮出胶如饴，名安息香。”

　　郁金香

　　《魏略》云：“生大秦国，二、三月花如红蓝，四、五月采之。其香十二叶，为百草之英。”《本草拾遗》曰：“味苦，无毒，主虫毒、鬼疰、鸦鹘等臭，除心腹间恶气、鬼疰，入诸香用。”《说文》曰：“郁金，芳草。煮以酿鬯，以降神也。”

　　鸡舌香

　　《唐本草》云：“生昆仑及交、爱以南，树有雌雄。皮不并似栗，其花如梅，结实似枣核者，雌树也，不入香用。无子者，雄树也。采花酿以成香，微温，主心痛、恶疮，疗风毒，去恶气。”

　　熏陆香

　　《广志》云：“生海南。”又《僻方注》曰：“即罗香也。”《海药本草》云：“味平温，无毒，主清人神。其香树一名马尾，香是树皮鳞甲，采之复生。”又《唐本草》注云：“出天竺国及邯祁，似枫松脂，黄白色。天竺者多白，邯祁者夹绿色，香不甚烈。微温。主伏尸、恶气，疗风、水肿毒、恶疮。”

　　詹糖香

　　《本草》云：“出晋安、岑州、及交、广以南，树似橘，煎枝叶为之，似糖而黑。多以其皮及蠹粪杂之，不得淳正者。惟软乃佳。”

　　丁香

　　《山海经》曰：“生东海及昆仑国，二、三月花开，七月方结实。”《开宝本草》注云：“生广州，树高丈余，凌冬不凋，叶似栎，而花圆细，色黄。子如丁，长四五分，紫色中有粗大长寸许者，俗呼为母丁香。击之则顺理而折。味辛。主风毒诸肿，能发诸香，及止干、霍乱、呕吐，各验。”

　　波律香

　　《本草拾遗》曰：“出波律国，与龙脑同树之清脂也。除恶气，杀虫疰。”见“龙脑香”，即波律膏也。

　　乳香

　　《广志》云：“即南海波斯国松树脂，有紫赤樱桃者，名乳香，盖熏陆之类也。”仙方多用辟邪，其性温，疗耳聋、中风、口噤、妇人血、风，能发酒，治风冷，止大肠泄僻，疗诸疮疖，令内消。今以通明者为胜。目曰：的乳，其次曰拣香，又次曰瓶香，然多夹杂成大块，如沥青之状。又其细者，谓之香缠。

　　青桂香

　　《本草拾遗》曰：“即沉香同树细枝、紧实未烂者。”

　　鸡骨香

　　《本草拾遗》记曰：“亦馢香中，形似鸡骨者。”

　　木香

　　《本草》云：“一名蜜香，从外国舶上来。叶似薯蓣而根大，花紫色，功效极多。味辛，温而无毒。主辟温，疗气劣、气不足，消毒，杀虫毒。今以如鸡骨坚实，啮之粘齿者为上。复有马兜苓根，谓之青木香，非此之谓也。或云有二种，亦恐非耳。一谓之云南根。”

　　降真香

　　《南州记》曰：“生海南诸山。又云：“生大秦国。”《海药本草》曰：“味温平，无毒。主天行时气，宅舍怪异，并烧之有验。”《仙传》云：“烧之感引鹤降，醮星辰烧此香甚为第一。小儿带之能辟邪气。其香如苏方木。然之初不甚香，得诸香和之，则特美。”

　　艾蒳香

　　《广志》云：“出西国，似细艾。”又云：“松树皮绿衣，亦名艾蒳，可以合诸香烧之，能聚其烟，青白不散。”《本草拾遗》曰：“味温无毒，主恶气，杀蛀虫，主腹冷、泄痢。”

　　甘松香

　　《本草拾遗》曰：“味温无毒，主鬼气，卒心腹痛、胀满，浴人身令香。丛生叶细。”《广志》云：“甘松香生凉州。”

　　零陵香

　　《南越志》云：“一名燕草，又名熏草，生零陵山谷，叶如罗勒。”《山海经》曰：“熏草似麻叶，方茎，气如蘼芜，可以止疠。”即零陵香。味苦无毒，主恶气、注心腹痛，下气、令体香，和诸香或作汤丸用，得酒良。

　　茅香花

　　《唐本草》云：“生剑南诸州，其茎叶黑褐色，花白，非白茅也。味苦温无毒，主中恶，温胃，止呕吐。叶苗可煮汤浴，辟邪气，令人香。”

　　馢香

　　《本草拾遗》曰：“亦沈香同树，以其肌理有黑脉者谓之也。”黄熟香，亦馢香之类也，但轻虚枯朽不堪者。今和香中皆用之。

　　水盘香

　　类黄熟而殊大，多雕为香山佛像，并出舶上。

　　白眼香

　　亦黄熟之别名也。其色差白，不入药品，和香或用之。

　　叶子香

　　即馢香之薄者，其香尤胜于馢，又谓之龙鳞香。

　　雀头香

　　《本草》云：“即香附子也。所在有之。叶茎都似三棱，根若附子，周匝多毛。交州者最胜，大如枣核，近道者如杏仁许。荆襄人谓之莎草。根大下气，除胸腹中热，合和香用之尤佳。”

　　芸香

　　《仓颉解诂》曰：“芸蒿似邪蒿，可食。”鱼豢《典略》云：“芸香辟纸、鱼蠹，故藏书台称芸台。”

　　兰香

　　《川本草》云：“味辛平，无毒，主利水道，杀虫毒，辟不祥。”一名水香，生大吴池泽。叶似兰，尖长有岐，花红白色而香，煮水浴以治风。

　　芳香

　　《本草》云：“即白芷也。一名茝，又名虈，又名莞，又名符离，又名泽芬。生下湿地，河东川谷尤佳，近道亦有，道家以此香浴去尸虫。”

　　蘹香

　　《本草》云：“即杜衡也。叶似葵，形如马蹄，俗呼为马蹄香。药中少用，惟道家服用，令人身香。”

　　蕙香

　　《广志》云：“蕙草绿叶紫花，魏武帝以为香，烧之。”

　　白胶香

　　《唐本草》注云：“树高大，木理细，茎叶三角，商洛间多有。五月斫为坎，十一月收脂。”《开宝本草》云：“味辛、苦，无毒，主瘾疹、风痒、浮肿，即枫香脂。”

　　都梁香

　　《荆州记》曰：“都梁县有山，山上有水，其中生兰草，因名都梁香，形如霍香。”古诗曰：“博山炉中百和香，郁金苏合及都梁。”《广志》云：“都梁出淮南，一名煎泽草也。”

　　甲香

　　《唐本草》云：“蠡类。生云南者，大如掌，青黄色，长四五寸，取厣烧灰用之。南人亦煮其肉啖噉。今合香多用，谓能发香，复来香烟。须酒蜜煮制方可用”，法见下。

　　白茅香

　　《本草拾遗》记曰：“味甘平，无毒，主恶气，令人身香。煮汁服之，主腹内冷痛。生安南，如茅根，道家用煮汤沐浴。”

　　必栗香

　　《内典》云：“一名化木香，似老椿。”《海药本草》曰：“味辛温，无毒，主鬼疰心气，断一切恶气。叶落水中鱼暴死，木可为书轴，辟白鱼，不损书。”

　　兜娄香

　　《异物志》云：“出海边国，如都梁香。”《本草》曰：“性微温，疗霍乱、心痛，主风水毒肿恶气，止吐逆。”亦合香用，茎叶似水苏。

　　藒车香

　　《本草拾遗》曰：“味辛温，主鬼气，去臭及虫鱼蛀物。生彭城，高数尺，白花。”《尔雅》云：“藒车艹乞舆。”注曰：“香草也。”

　　兜纳香

　　《广志》曰：“生剽国。”《魏略》曰：“出大秦国。”《本草拾遗》曰：“味温甘，无毒，去恶气，温中除冷。”

　　耕香

　　《南方草木状》曰：“耕香茎生细叶。”《本草拾遗》曰：“味辛温，无毒，主臭鬼气，调中。生乌浒国。”

　　木蜜香

　　《内典》云：“状若槐树。”《异物志》云：“其叶如椿。”《交州记》云：“树似沈香。”《本草拾遗》曰：“味甘温，无毒，主辟恶，去邪鬼疰。”生南海诸山中，种五六年，便有香也。

　　迷迭香

　　《广志》云：“出西域。魏文帝有赋，亦尝用。”《本草拾遗》曰：“味辛温，无毒，主恶气，令人衣香，烧之去邪。”

　　香之异四十品

　　都夷香

　　《洞冥记》：“香如枣核，食一颗历月不饥，或投水中，俄满大盂也。”

　　荼芜香

　　王子年《拾遗记》：“燕昭王广延国二舞人，帝以荼芜香屑铺地四五寸，使舞人立其上，弥曰无迹。香出波弋国，浸地则土石皆香，着朽木腐草，莫不茂蔚，以熏枯骨，则肌肉皆生。”又出《独异志》。

　　辟寒香

　　辟寒香辟邪香瑞麟香金凤香，皆异国所献。《杜阳编》云：“自两汉至皇唐，皇后、公主乘七宝辇，四面缀五色玉香囊，囊中贮上四香，每一出游，则芬馥满路。”

　　月支香

　　《瑞应图》：“大汉二年，月支国贡神香，武帝取看之，状若燕卵，凡三枚，大似枣。帝不烧，付外库。后长安中大疫，宫人得疾，众使者请烧一枚以辟疫气，帝然之。宫中病者差，长安百里内闻其香，积九月不散。”

　　振灵香

　　《十洲记》：“聚窟洲有大树如枫，而叶香闻数百里，名曰返魂树。根于玉釜中，煮汁如饴，名曰惊精香，又曰振灵香，又曰返生香，又曰马精香，又名却死香。一种五名，灵物也。香闻数百里，死尸在地闻即活。”

　　千亩香

　　《述异记》曰：“南郡有千亩香林，名香往往出其中。”

　　十里香

　　《述异记》曰：“千年松香闻于十里。”

　　[香黹]齐香

　　《酉阳杂俎》曰：“出波斯国拂林，呼为顶勃梨[口他]。长一丈余，围一尺许，皮色青薄而极光净，叶似阿魏，每三叶生于条端，无花结实。西域人常八月伐之，至冬更抽新条，极滋茂。若不剪除，反枯死。七月断其枝，有黄汁，其状如蜜，微有香气，入药疗百病。”

　　龟甲香

　　《述异记》曰：“即桂香之善者。”

　　兜末香

　　《本草拾遗》曰：“烧去恶气，除病疫。”《汉武帝故事》曰：“西王母降，上烧是香。兜渠国所献，如大豆，涂宫门，香闻百里。关中大疫，死者相枕，烧此香，疫则止。”《内传》曰：“死者皆起。”此则灵香，非中国所致。

　　沈光香

　　《洞冥记》：“涂魂国贡门中，烧之有光，而坚实难碎，太医以铁杵舂如粉而烧之。”

　　沈榆香

　　《封禅记》：“黄帝列珪玉于兰蒲席上。燃沉榆香，舂杂宝为屑，以沈榆和之若泥，以分尊卑华戎之位。”

　　茵墀香

　　《拾遗记》：“灵帝初平三年，西域献，煮汤辟疠，宫人以沐头。。”

　　石叶香

　　《拾遗记》曰：“此香迭迭，状如云母，其气辟疠。魏文帝时题腹国献。”

　　凤脑香

　　《杜阳编》：“穆宗尝于藏真岛前焚之，以崇礼敬。”

　　紫述香

　　《述异记》：“一名红蓝香，又名金香，又名麝香草香，出苍梧、桂林二郡界。”

　　威香

　　孙氏《瑞应图》曰：“瑞草，曰：一名威蕤，王者礼备，则生于殿前。”又云：“王者爱人命，则生。”

　　百濯香

　　《拾遗记》：“孙亮宠姬四人，合四气，香皆殊方，异国所献。凡经践蹑安息之处，香气在衣，弥年不歇，因香名百濯，复目其室曰思香媚寝。”

　　龙文香

　　《杜阳编》：“武帝时所献，忘其国名。”

　　千步香

　　《述异记》：“南海出千步者，佩之，香闻于千步。”草也。今海隅有千步草，是其种也。叶似杜若，而红碧相杂。《贡籍》曰：“南郡贡千步香。”

　　熏肌香

　　《洞冥记》：“用熏人肌骨，至老不病。”

　　蘅芜香

　　《拾遗记》：“汉武帝梦李夫人授蘅芜之香，帝梦中惊起。香气犹着衣枕，历月不歇。”

　　九和香

　　《三洞珠囊》曰：“天人玉女捣罗天香，按擎玉炉烧九和之香。”

　　九真雄麝香

　　《西京杂记》：“赵昭仪上姊飞燕三十五物，有青水木香、沈水香、九真雄麝香。”

　　罽宾国香

　　《卢氏杂说》：“杨枚尝召崔安石食，盘前置香一炉，烟出如楼台之状。崔别闻一香，非似炉烟，崔思之。杨顾左右，取白角碟子，盛一漆球子呈崔曰：‘此罽宾国香，所闻即此香也。’”

　　拘物头花香

　　《唐太宗实录》曰：“罽宾国进拘物头花香，香闻数里。”

　　升霄灵香

　　《杜阳编》：“同昌公主薨，主哀痛，常令赐紫尼及女道冠焚升霄灵之香，击归天紫金之磬，以导灵升。”

　　祇精香

　　《洞冥记》：“出涂魂国，烧此香魑魅精祇皆畏避。”

　　飞气香

　　《三洞珠囊隐诀》云：“真檀之香、夜泉玄脂朱陵飞之香、返生之香，皆真人所烧之香也。”

　　金磾香

　　《洞冥记》：“金曰磾既入侍，欲衣服香洁，得氤氲之气，自合此香，帝果悦之。曰磾尝以自熏，宫人以见者，每增其媚。”

　　五香

　　《三洞珠囊》曰：“五香，一株五根，一茎五枝，一枝五叶，一叶间五节，五五相对，故先贤名之五香之木；烧之十曰，上彻九星之天，即青木香也。”

　　千和香

　　《三洞珠囊》：“峨嵋山孙真人然千和之香。”

　　兜娄婆香

　　《楞严经》：“坛前别安一小炉，以此香煎取香水沐浴，其炭然，令猛炽。”

　　多伽罗香

　　《释氏会要》曰：“多伽罗香，此云根香。多摩罗跋香，此云藿香。旃檀、释云：与乐，即白檀也，能治热病。赤檀能治风肿。”

　　大象藏香

　　《释氏会要》曰：“因龙闘而生，……若烧其一丸，兴大光明，细云覆上。味如甘露，七昼夜降其甘雨。”

　　牛头旃檀香

　　《华严经》云：“从离垢出，若以涂身，火不能烧。”

　　羯布罗香

　　《西域记》云：“其树松身异叶，花果亦别。初采既湿，尚未有香。木干之后，循理而折之，其中有香。木干之后，色如冰雪。亦龙脑香。”

　　薝卜花香

　　《法华经》云：“须曼那华香、阇提华香、末利花香、罗罗华香、青赤白莲华香、华树香、果树香、旃檀香、沈水香、多摩罗跋香、多伽罗香、象香、马香、男香、女香、拘鞞陀罗树香、曼陁罗花香、殊沙华香。”

　　辟寒香

　　《述异记》曰：“丹丹国所出，汉武帝时入贡。每至大寒，于室焚之，暖气翕然而入，人皆减衣。”  
　 
卷下

　　香之事

　　述香

　　《说文》曰：芳也。篆、从黍从甘。隶省作香。《春秋传》曰：黍稷馨香。凡香之属皆从香。
　　香之远闻曰馨　香之美曰音使　香之气曰馦火兼反　曰馣音淹　曰馧于云反　曰馥扶福反　 曰音爱馤　曰方减反　曰馪音缤　曰馢音笺　曰馛步末及　 曰匹结反　曰馝满结反　曰馞音悖　曰馠大含反　曰馩音焚　曰馚上同　曰黁奴昆反　曰音彭大香　曰馟他胡反　曰音倚　曰馜音你　曰普没反　曰满结反　曰普减反　曰鸟孔反　曰音瓢　　

　　至治馨香　　　　　　《尚书》曰：至治馨香，感于神明。

　　有佖其香　　　　　　《毛诗》有佖其香，邦家之光。

　　其香始升　　　　　　《毛诗》其香始升，上帝居歆。

　　昭其馨香　　　　　　《国语》其德足以昭其馨香。

　　国香　　　　　　　　《左传》兰有国香。

　　久而闻其香　　　　　《国语》入芝兰之室，久而闻其香。

　　香序

　　宋范煜，字蔚宗撰《和香方》，其序云：

　　麝本多忌，过分即害；沉实易和，过斤无伤。零藿燥虚，薝糖黏湿。甘松、苏合、安息、郁金、捺多和罗之属，并被珍于外国，无取于中土。又枣膏昏蒙，甲煎浅俗，非惟无助于馨烈，乃当弥增于尤疾也。

　　此序所言，悉以比类朝士：麝本多忌比庾景之，枣膏昏蒙比羊玄保，甲煎浅俗比徐湛之，甘松苏合比惠休琳道人。沉实易和益，自比也。

　　香尉

　　《述异记》汉雍仲子进南海香物，拜涪阳尉，人谓之香尉。

　　香市

　　《述异记》曰：南有香市，商人交易诸香处。

　　熏炉

　　应劭《汉官议》曰：尚书郎入直台中，给女侍史二人，皆选端正。指使从直女侍史执香炉，烧熏以从入台中给使护衣。

　　怀香

　　《汉官典职》曰：尚书郎怀香握兰，趋走丹墀。

　　香户

　　《述异记》曰：南海郡有采香户。

　　香洲

　　《述异记》曰：朱崖郡洲中，出诸异香，往往不知名者。

　　披香殿

　　汉宫阙名。长安有合欢殿，披香殿。

　　采香径

　　《邵国志》吴王阖闾，起响屧廊，采香径。

　　啖香

　　《杜阳编》元载宠姬薛瑶英母赵娟，幼以香啖英，故肌肉悉香。

　　爱香

　　《襄阳记》刘季和性爱香，常如厕，还辄过香炉上。主簿张坦曰：“人名公作俗人，不虚也。”季和曰：“荀令君至人家，坐席三日香。为我如何？”坦曰：“丑妇效颦，见者必走。公欲坦遁去邪？”季和大笑。

　　含香

　　应劭《汉官》曰：侍中刁存年老口臭，出鸡舌香含之。

　　窃香

　　《晋书》韩寿，字德真，为贾充司空掾。充女窥见寿，而悦焉。因婢通殷勤，寿踰垣而至。时西域有贡奇香，一着人经月不歇。帝以赐充，其女密盗以遗寿，后充与寿宴，闻其芬馥，意知女与寿通，遂秘之以女妻寿。

　　香囊

　　谢玄常佩紫罗香囊。谢安患之，而不欲伤其意，因戏赌，取焚之，玄遂止。又古诗云：香囊悬肘后。

　　沈香床

　　《异苑》沙门支法存有八尺沉香板床，刺史王淡息切求不与，遂杀而藉焉。后淡息疾，法存出为祟。

　　金香炉

　　魏武《上杂物疏》曰：御物三十种，有纯金香炉一枚。

　　博山香炉

　　《东宫故事》曰：皇太子初拜，有铜博山香炉。《西京杂记》丁缓又作九层博山香炉。

　　被中香炉

　　《西京杂记》被中香炉，本出房风，其法后绝。长安巧工，丁缓始更之，机环运转四周，而炉体常平，可置于被褥，故以为名。

　　沈香火山

　　《杜阳编》隋炀帝每除夜，殿前设火山数十，皆沈香木根，每一山焚沈香数车。暗则甲煎沃之，香闻数十里。

　　檀香亭

　　《杜阳编》宣州观察使，杨收造檀香亭子，初成。命宾乐之之。

　　沈香亭

　　《李白后序》开元中，禁中初重木芍药，即今牡丹也。得四本红、紫、浅红、通白者，上因移植于兴庆池东沈香亭前。

　　五色香烟

　　《三洞珠囊》许远游烧香，皆五色香烟出。

　　香珠

　　《三洞珠囊》以杂香捣之，丸如桐子大，青绳穿。此三皇真元之香珠也。烧之香彻天。

　　金香

　　右司命君，王易度游于东板广昌之城，长乐之乡，天女灌以平露金香，八会之汤，琼凤玄脯。

　　鹊尾香炉

　　宋玉贤，山阴人也。既禀女质，厥志弥高自专，年及笄应适女兄。许氏密具法服登车，既至夫门，时及交礼，更着黄巾裙，手执鹊尾香炉，不亲妇礼。宾客骇愕，夫家力不能屈，乃放还出家。梁大同初，隐弱溪之间。

　　百刻香

　　近世尚奇者，作香篆，其文准十二辰，分一百刻，凡然昼夜乃巳。

　　水浮香

　　然纸灰以印香篆，浮之水面，爇竟不沈。

　　香兽以涂金为狻猊、麒麟、凫鸭之状，空中以然香；使烟自口出，以为玩好。复有雕木，埏土为之者。

　　香篆

　　镂木以为之，以范香尘，为篆文然于饮席或佛像前，往往有至二三尺径者。

　　焚香读孝经

　　《陈书》岑之敬，字思礼，淳谨有孝行，五岁读孝经，必焚香正坐。

　　防蠹

　　徐陵《玉台新咏》曰：辟恶生香，聊防羽陵之蠹。

　　香溪

　　吴宫故有香溪，乃西施浴处，又呼为脂粉溪。

　　床畔香童

　　《天宝遗事》王元宝好宾客，务于华侈器玩，服用僣于王公，而四方之士尽归仰焉。常于寝帐前，雕矮童二人，捧七宝博山香炉，自暝焚香彻曙，其骄贵如此。

　　四香阁

　　《天宝遗事》云：杨国忠用沉香为阁，檀香为栏，揽以麝香、乳香筛土和为泥饰。阁壁每于春时，木芍药盛开之际，聚宾友于此阁上赏花焉。禁中沈香之亭，远不侔此壮丽者也。

　　香界

　　《楞严经》云：因香所生，以香为界。

　　香严童子

　　《楞严经》云：香严童子白。佛言我诸比丘。烧水沈香。香气寂然。来入鼻中。非木。非空。非烟。非火。去无所著。来无所从。从由是意。销发明无。漏得阿罗汉。

　　香文

　　天香传

　　香之为用从上古矣，所以奉神明，所以达蠲洁。三代禋祀，首惟馨之荐，而沉水、熏陆无闻焉。百家传记萃众芳之美，而萧芗郁鬯不尊焉。礼云：“至敬不享味贵气臭也”。是知其用至重，采制粗略，其名实繁而品类丛脞矣。观乎上古帝皇之书，释道经典之说，则记录绵远，赞颂严重，色目至众，法度殊绝。

　　西方圣人曰：“大小世界，上下内外，种种诸香”。又曰：“千万种和香，若香、若丸、若末、若涂，以至华香、果香、树香、天和合之香”。又曰：“天上诸天之香，又佛土国名众香，其香比于十方人天之香，最为第一。”

　　仙书云：“上圣焚百宝香，天真皇人焚千和香，黄帝以沉榆、蓂荚为香。”又曰：“真仙所焚之香，皆闻百里，有积烟成云、积云成雨，然则与人间所共贵者，沉水、熏陆也。”故经云：“沉水坚株。”又曰：沉水香，圣降之夕，神导从有捧炉香者，烟高丈余，其色正红。得非天上诸天之香耶？《三皇宝斋》香珠法，其法杂而末之，色色至细，然后丛聚杵之三万，缄以良器，载蒸载和，豆分而丸之，珠贯而暴之，旦日此香焚之，上彻诸天。盖以沉水为宗，熏陆副之也。

　　是知古圣钦崇之至厚，所以备物宝妙之无极，谓奕世寅奉香火之笃，鲜有废日，然萧茅之类，随其所备，不足观也。

　　祥符初，奉诏充天书扶持使，道场科醮无虚日，永昼达夕，宝香不绝，乘舆肃谒则五上为礼（真宗每至玉皇真圣祖位前，皆五上香也）。馥烈之异，非世所闻，大约以沉水、乳香为本，龙香和剂之，此法累禀之圣祖，中禁少知者，况外司耶？八年掌国计而镇旄銊，四领枢轴，俸给颁赉随日而隆。故苾芬之着，特与昔异。袭庆奉祀日，赐内供乳香一百二十斤（入内副都知张淮能为使）。在宫观密赐新香，动以百数（沈、乳、降真等香），由是私门之沉乳足用。

　　有唐杂记言明皇时异人云：“醮席中，每焚乳香灵祗皆去。”人至于今传之。真宗时亲禀圣训：“沉、乳二香，所以奉高天上圣，百灵不敢当也，无他言。”上圣即政之六月，授诏罢相，分务西洛，寻遣海南。忧患之中，一无尘虑，越惟永昼晴天，长霄垂象，炉香之趣，益增其勤。

　　素闻海南出香至多，始命市之于闾里间，十无一有假，版官裴鹗者，唐宰相晋公中令之裔孙也，土地所宜悉究本末，且曰：“琼管之地，黎母山酋之，四部境域，皆枕山麓，香多出此山，甲于天下。然取之有时，售之有主，盖黎人皆力耕治业，不以采香专利。闽越海贾，惟以余杭船即市香。每岁冬季，黎峒俟此船至，方入山寻采，州人徙而贾贩尽归船商，故非时不有也。”

　　香之类有四，曰：沉，曰：栈，曰：生结，曰：黄熟。其为状也，十有二，沉香得其八焉。曰：乌文格，土人以木之格，其沉香如乌文木之色而泽，更取其坚格，是美至也。曰：黄蜡，其表如蜡，少刮削之，黳紫相半，乌文格之次也。曰：牛目，与角及蹄，曰：雉头、洎髀、若骨，此沉香之状。土人别曰：牛眼、牛角、牛蹄、鸡头、鸡腿、鸡骨。曰：昆仑梅格，栈香也，似梅树也，黄黑相半而稍坚，土人以此比栈香也。曰：虫镂，凡曰虫镂其香尤佳，盖香兼黄熟，虫蛀蛇攻腐朽尽去，菁英独存者也。曰：伞竹格，黄熟香也。如竹色黄白而带黑，有似栈也。曰：茅叶，如茅叶至轻，有入水而沉者，得沉香之余气也，燃之至佳，土人以其非坚实，抑之黄熟也。曰：鹧鸪斑，色驳杂如鹧鸪羽也。生结香也，栈香未成沈者有之，黄熟未成栈者有之。

　　凡四名十二状，皆出一本，树体如白杨、叶如冬青而小肤表也，标末也，质轻而散，理疏以粗，曰：黄熟。黄熟之中，黑色坚劲者，曰：栈香。栈香之名相传甚远，即未知其旨，惟沉水为状也，肉骨颖脱，芒角锐利，无大小、无厚薄，掌握之有金玉之重，切磋之有犀角之劲，纵分断琐碎而气脉滋益。用之与臭块者等。鹗云：香不欲绝大，围尺以上虑有水病，若斤以上者，中含两孔以下，浮水即不沉矣。

　　又曰：或有附于枯枿，隐于曲枝，蛰藏深根，或抱贞木本，或挺然结实，混然成形。嵌若岩石，屹若归云，如矫首龙，如峨冠凤，如麟植趾，如鸿铩翮，如曲肱，如骈指。但文理密致，光彩明莹，斤斧之迹，一无所及，置器以验，如石投水，此香宝也，千百一而已矣。夫如是，自非一气粹和之凝结，百神祥异之含育，则何以羣木之中，独禀灵气，首出庶物，得奉高天也？

　　占城所产栈沉至多，彼方贸迁，或入番禺，或入大食。大食贵重栈沉香与黄金同价。乡耆云：比岁有大食番舶，为飓风所逆，寓此属邑，首领以富有，大肆筵设席，极其夸诧。州人私相顾曰：以赀较胜，诚不敌矣，然视其炉烟蓊郁不举、干而轻、瘠而燋，非妙也。遂以海北岸者，即席而焚之，高烟杳杳，若引东溟，浓腴湒湒，如练凝漆，芳馨之气，持久益佳。大舶之徒，由是披靡。

　　生结者，取不俟其成，非自然者也。生结沉香，品与栈香等。生结栈香，品与黄熟等。生结黄熟，品之下也，色泽浮虚，而肌质散缓；燃之辛烈少和气，久则溃败，速用之即佳，若沉栈成香则永无朽腐矣。

　　雷、化、高、窦，亦中国出香之地，比海南者，优劣不侔甚矣。既所禀不同，而售者多，故取者速也。是黄熟不待其成栈，栈不待其成沉，盖取利者，戕贼之深也。非如琼管皆深峒黎人，非时不妄剪伐，故树无夭折之患，得必皆异香。

　　曰熟香、曰脱落香，皆是自然成香。余杭市香之家，有万斤黄熟者，得真栈百斤则为稀矣；百斤真栈，得上等沉香十数斤，亦为难矣。

　　熏陆、乳香之长大而明莹者，出大食国。彼国香树连山络野，如桃胶松脂委于石地，聚而敛之，若京坻香山，多石而少雨，载询番舶则云：“昨过乳香山下，彼人云：‘此山不雨已三十年’”。香中带石末者，非滥伪也，地无土也。然则此树若生泥涂则香不得为香矣，天地植物其有旨乎？

　　赞曰：百昌之首，备物之先，于以相禋，于以告虔，孰歆至德，孰享芳烟，上圣之圣，高天之天。

　　古诗咏香炉

　　四座且莫諠，听我歌一言，请说铜香炉，崔嵬象南山，

　　上枝似松柏，下根据铜盘，雕文各异类，离娄自相连，

　　谁能为此器，公输与鲁般，朱火燃其中，青烟扬其间，

　　顺风入君怀，四座莫不欢，香风难久居，空令蕙草残。

　　齐刘绘咏博山香炉诗

　　参差郁佳丽，合沓纷可怜。

　　蔽亏千种树，出没万重山，上镂周王子，驾鹤乘紫烟。

　　下刻盘龙势，矫首半衔莲，彷为伊水丽，芝盖出岩间，

　　复有汉游女，拾翠弄余妍，荣色何杂糅，褥绣更相鲜。

　　麏麚或腾倚，林薄杳芊眠，掩华如不发，含熏未肯然。

　　风生四阶树，露湛曲池莲，寒虫飞夜室，秋云没晓天。

　　梁昭明太子铜博山香炉赋

　　禀至精之纯质，产灵岳之幽，深探般亻垂之妙旨，运公输之巧心，有蕙带而岩隐，亦霓裳而升僊，写嵩山之巃嵸，象邓林之芉眠，于时青烟司寒，夕光翳景，翠帷已低，兰膏未屏，炎蒸内耀，苾芬外扬，似庆云之呈色，若景星之舒光，信名嘉而器美，永为玩于华堂。

　　汉刘向熏炉铭　　　　　　　　　

　　嘉此王气　崭岩若山　上贯太华

　　承以铜盘　中有兰绮　朱火青烟

　　梁孝元帝香炉铭

　　苏合氤氲　飞烟若云　时浓更薄　乍聚还分

　　火微难烬　风长易闻　孰云道力　慈悲所熏

　　古诗

　　博山炉中百和香，郁金苏合及都梁

　　红罗复斗帐，四角垂香囊　

　　开奁集香苏，金炉绝沉燎

　　金泥苏合香

　　熏炉杂枣香

　　丹毂七车香

　　百和裛衣香

　　香之法

　　蜀王熏御衣法

　　丁香　　　　馢香　　　　沈香

　　檀香　　　　麝香　　　　已上各一两

　　甲香三两制如常法

　　右件香捣为末，用白沙蜜轻炼过，不得热用，合和令匀，入用之。

　　江南李王帐中香法

　　右件用沈香一两，细剉，加以鹅梨十枚，研取汁于银器内盛却，蒸三次，梨汁干即用之。

　　唐化度寺牙香法

　　沉香一两半　　白檀香五两　　苏合香一两　　

　　甲香一两煮　　龙脑半两　　　麝香半两

　　右件香细剉捣为末，用马尾筛罗，炼蜜，溲和得所用之。

　　雍文彻郎中牙香法

　　沉香　　　　　　檀香　　　　　　甲香

　　馢香各一两　　　　黄熟香一两　　　　龙麝各半两

　　右件捣罗为末，炼蜜拌和，匀入新瓷器中，贮之密封埋地中一月，取出用。

　　延安郡公蘂香法

　　玄参半斤净洗去尘土，于银器中以水煮令熟，控干，加入铫中，慢火炒，令微烟出；

　　甘松四两拣去杂草、尘土方秤定，细剉之；　　白檀香剉

　　麝香颗者，俟别药成末，方入研　　的乳香细研，同麝入。上三味各二钱

　　右并新好者，杵罗为末，炼蜜和匀，丸如鸡头大，每薬末一两，使熟蜜一两；未丸前再入，杵臼百余下，油单密封；贮瓷器中，旋取烧之。

　　供佛湿香

　　檀香二两　　　　零陵香　　　　馢香　　

　　藿香　　　　　白芷　　　　　丁香皮　　

　　甜参各一两　　　甘松　　　　　乳香各半两　　

　　消石一分

　　右件依常法事。治碎、剉、焙干，捣为细末，别用白茅香八两，碎劈去泥，焙干，用火烧；候火焰欲绝，急以盆盖，手巾围盆口，勿令通气；放冷。

　　取茅香灰，捣为末，与前香一处，逐旋入经炼好蜜，相和，重入药，臼捣令软硬得所，贮不津器中，旋取烧之。

　　牙香法

　　沉香　　　　白檀香　　　乳香　

　　青桂香　　　降真香　　　甲香灰汁煮少时，取出放冷，用甘水浸一宿取出，令焙干。

　　龙脑　　　　麝香　　　　已上八味，各半两,捣罗为末，炼蜜，拌令匀

　　右别将龙脑、麝香于净器中研细入，令匀，用之。

　　又牙香法

　　黄熟香　　　馢香　　　　沈香各五两　　　

　　檀香　　　　零陵香　　　藿香　

　　甘松　　　　丁香皮各三两　　

　　麝香　　　　甲香三两，用黄泥浆煮一日后，用酒煮一日

　　硝石　　　　龙脑各三分　　乳香半两　

　　右件除硝石、龙脑、乳、麝同研细外，将诸香捣，罗为散，先用苏合香油一茶脚许，更入炼过，蜜二斤，搅和令匀，以瓷合出贮之，埋地中一月，取出用之。

　　又牙香法

　　沈香四两　　　檀香五两　　　　　结香四两

　　藿香　　　　　零陵香　　　　　　甘松已上各四两

　　丁香皮　　　　甲香各二分　　　　麝香

　　龙脑各三分　　　茅香四两烧灰

　　右件为细末，炼蜜，和匀，用之。

　　又牙香法

　　生结香　　　馢香　　　　　　零陵香　　　

　　甘松各三两　　藿香　　　　　　丁香皮

　　甲香各一两　　麝香一钱

　　右为粗末，炼蜜，放冷，和匀，依常法窨过，爇之。

　　又牙香法

　　檀香　　　　　　玄参各三两　　　　甘松二两

　　乳香　　　　　　龙麝各半两另研　　

　　右先将檀、玄参剉细，盛于银器内，以水浸，慢火煮水，尽取出焙干，

　　与甘松同捣罗为末，次入乳香末等，一处用生蜜和匀，久窨；然后用之。

　　又牙香法

　　檀香八两细劈作片子，以臈茶清浸一宿，控出焙令干，用蜜酒中拌，令得所再浸一宿，慢火焙干；

　　沈香三两　　　　生结香四两　　　

　　龙脑　　　　　　麝香各半两　　　甲香一两，先用灰煮，次用一生土煮，次用酒蜜煮，滤出用；

　　右将龙、麝另研外，诸香同捣罗，入生蜜，拌匀，以瓷罐贮，窨地中月余取出。

　　印香法

　　夹馢香　　　　白檀香各半两　　　白茅香二两

　　藿香一分　　　　甘松　　　　　　甘草

　　乳香各半两　　　馢香二两　　　　　麝香四钱

　　甲香一分　　　　龙脑一钱　　　　　沉香半两

　　右除龙、麝、乳香别研，都捣罗为末，拌和令匀，用之。

　　又印香法

　　黄熟香六斤　　　香附子五两　　　　丁香皮五两　　　

　　藿香　　　　　零陵香　　　　　　檀香　　　　

　　白芷各四两　　　枣半斤焙　　　　　茅香二斤

　　茴香二两　　　　甘松半斤　　　　　乳香一两

　　生结香四两

　　右捣罗细末，烧如常法，用之。

　　傅身香粉法

　　英粉　　　　　青木香　　　　　麻黄根

　　附子　　　　　甘松　　　　　　藿香　　

　　零陵香已上各等分

　　右件除英粉外，同捣罗为细末，用生绢袋盛，浴了傅之。

　　梅花香法

　　甘松　　　　　零陵香各一两　　　檀香

　　茴香各半两　　　丁香一百枚　　　　龙脑少许

　　右为细末，炼蜜令合和之，干湿得中用。

　　衣香法

　　零陵香六斤　　　甘松　　　　　　檀香各十两　

　　丁香皮半两　　　辛夷半两　　　　　茴香一分

　　右捣为末，入龙麝少许，用之。

　　窨酒龙脑丸法

　　龙麝二味同研　　丁香　　　　　　木香

　　官桂　　　　　胡椒　　　　　　红豆

　　缩砂　　　　　白芷已上各一分　　马哱少许

　　右除龙、麝另研外，同捣为细末，蜜为丸，和如樱桃大；一斗酒置一丸于其中，却封系，令密三五日，开饮之，其味特香美。

　　球子香法

　　艾蒳一两，松树上青衣是也　　　　　

　　酸枣一升，入水少许研，取汁一碗，煎成膏用

　　丁香　檀香　茅香　香附子　白芷五味，各半两　草荳蔻　龙脑少许

　　右除龙脑另研外，都捣罗，以枣膏与熟蜜合和得中，入臼杵，令不粘杵即止；丸如梧桐子大。每烧一丸，欲尽，其烟直上如一球子，移时不散。

　　窨香法

　　凡和香，须入窨，贵其燥湿得宜也。每合香和讫约多少，用不津器贮之，封之以蜡纸，于净室屋中，入地三五寸，痊之月余，日取出，逐旋开取然之，则其香尤旖馜也。

　　熏香法

　　凡熏衣，以沸汤一大瓯，置熏笼下，以所熏衣覆之，令润气通彻，贵香入衣难散也。然后于汤炉中，烧香饼子一枚，以灰盖或用薄银碟子尤妙。置香在上熏之，常令烟得所。熏讫，迭衣，隔宿衣之，数日不散。

　　造香饼子法

　　软炭三斤　蜀葵叶或花一斤半贵其粘

　　右同捣令匀，如末可丸，更入薄糊少许，每如弹子大，捍作饼子晒干，贮瓷器内，逐旋烧用。如无葵，则以炭末中半入红花滓同捣，用薄糊和之亦可。 
 
　
