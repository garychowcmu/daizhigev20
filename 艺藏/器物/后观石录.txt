　　寿山在福建福州城北六十里芙蓉峰下。《旧志》云：「山产石如珉。」又云：「五花石坑去寿山十里，宋时故有坑，以采取病民，县官辇巨石塞之。」明崇祯末，有布政谢在杭尝称寿山石甚美，堪饰什器。其品以艾叶绿为第一，丹砂次之，羊脂、瓜瓤红又次之。然未之见也。久之，有寿山寺僧于春雨后从溪间中拾文石数角，往往摩作印，温润无象，顾名不大着。
　　至康熙戊申，闽县陈公于越山，忽继粮采石山中，得妙石最伙，载至京师售千金。每石两辄估其等差，而数倍其直，甚有直至十倍者。自康亲王恢闽以来，凡将军督抚，下至游宦兹土者，争相寻觅。上者置几榻把弄，次者镂刻追琢，与宝石、珊瑚、瑁玳、砗渠，螺珨、齿贝同嵌什器，遍布饰缰繘、鞞珌、鞓带，念珠、牙筒、乐管诸物。其最下者，摩符雕印，杂镂人兽饼盂以为供具。而于是山为之空，近则入山无一石矣。然后收藏家分别其归藏者，以田坑为第一，水坑次之，山坑又次之。每得一田坑，辄转相传玩，顾视珍惜，虽盛势强力不能夺。石益鲜（少），价直益腾（扬），而作伪者纷纷日出，至有假他山之石以乱真者。予入闽最晚，不敢妄觊下品，然私心欲得上品一观而不得。当是时，有估人贩儿，摊门捱巷争以赝物来衒，概却之。去既久，忽从营丁得二石。既又从通家世友宦兹土而未归者得五石。又既与此间友人赌棋得三石。然尚妍媸之间也。既则友人有贻赠者，有转觅其亲党之旧藏而愿售者，虽稍胜于前，非上品也。又既则有有力者托人觅致，而中为人窃得之，私来相贸，且愿贬其直，以上上之石，而直出中下。予曰：「此非伯夷之树也。」虽然，一玩物耳。安见有力蛇必得，而无力者不必得？因贸得八石，而许子不弃——则予世通家子也，濒行江西，遣估者私觅闽城之佳者来售，又得九石。连前后陆续所得，通计四十九石。大概上者十三，中上十四，中十二，中下十。偶谛观之，其录一笺，以当展玩。尝见友人高固斋作观石一录，流传人间，因谬题之曰：《后观石录》。若夫好石之癖，予本无有，且贫不能致，致之亦不能保。今之所观，安保其必我有者？则亦从而观焉可已。
　　艾叶绿二：平直横径各寸，而卧螭钮——杨玉璇制钮。绿色通明，而底渐至深碧色，独其住处稍白，则艾背叶矣。骆幼重日，骤观之，但见两螭环首掉足，蜿蜒绿波中。
　　上半如碧玉，下半如红毛玻璃酒缾，又如西洋玻璃瓶。
　　羊脂一：高二寸半，径二寸，横一寸，白泽钮，玉质温润，莹洁无类，如搏酥割肪，膏方内凝，而腻已外达。
　　鸽眼砂一：此旧坑也。高二寸，横径各寸，辟邪钮，通体荔枝红色，而谛观其中，如白水滤丹砂，铢铢粒粒，透白而出，故名鸽眼砂。旧录亦以此为神品。
　　蔚蓝天一：蔚蓝天，又名青天散彩。高二寸半，横径各一寸半，钮作三狻猊，二蔚蓝色，一白色，各相搏噬，而蓝俯白仰，分明不杂。其石身下方，初露蔚蓝色三分许，渐如晚霞蒸郁，稍侵柴焰，而似黄云接日之气，真异观也。
　　又一：分寸同前，亦三狻猊钮，而二白一黄，毫厘相判，白如荞粉，黄如豌酱。殊质并弄，狰狞出脱。至其蔚蓝之妙，一若归云乍敛，倒影微薄，而中界以白虹者，造物之人神乃尔。
　　瓜瓤红二：横径各一寸三分，而高倍之，蟠螭钮。红沁若西瓜瓤子，流滑融溢，入手欲化。一项上黄螭，似瓜犀小，黄近蜜色者，腰下血浸淋沥，渐至流漫。
　　虾背青一：高二寸六分，横径各一寸二分，狮钮。狮项立稚狮，墨色，蠕蠕自得，而母狮首承之，唯恐其堕。通体浅墨如虾背，而空明映彻，时有浓淡，如米家山水。旧品所称春雨初足，水田明灭，有小米积墨点苍之形是也。
　　肉脂一：一名肉红。本羊脂玉，而略翳红影于其间。望之腌罩荧荧，如时世宫妆，预施胭脂于颊，而尚以胡粉彷佛。旧诗所称芙蓉脂肉绿云鬟者，此最上神品也。惜吉光片羽不满觐耳。钮二螭，颠倒卧，一红一白，长径各一寸，横四分，相传狐白裘，有胭脂雪，名当推此。
　　炼蜜丹枣一：此旧坑也。百年前流传至今之物。百炼之蜜，渍以丹枣，光色古黯，而神气焕发。以方番珀，则憎其红，以视缅葫，则怯其墨。高二寸，径一寸，横七分，圆身虓钮。
　　桃花水一：高一寸五分，横径各七分，石有名桃花片者，浸于定磁盘水中，则水作淡淡红色，是其象也。或曰如酿花天，碧落蒙蒙，红光晻然，宜名桃花天。旧名所称桃花雨后，霁色茏葱，庶几似之。卧（豸区）钮。
　　《观石录》云：「白玉肤理，微有栗起，大似雪夜待人之候，是石通莹，无纤毫瑕疵，而微有栗起，非石粒沙屑也。
　　三合一：首青羱立钮，如碧落蔚蓝色，独两角拳大，通明而色微淡。西羊名羱者，大角大蹄，是羊注蹄处，皆伟然可验也。特石身如羊脂，垂以药黄，恍青羊踏白石着黄土中，想全华道上、方平狡狯，故自有此。高一寸八分，横径各一寸。
　　晶玉一：殷于菜玉而白于蕨粉然，故明透曰晶玉。高二寸，径二寸五分，横一寸三分，辟邪钮。
　　《观石录》云：「晶莹玉色，胜莫愁湖中新藕。」言其明也。
　　白花鹰背二：又名灰白花锦，高二寸半，横径各一寸三分，一葡萄钮，一瓜钮。其钮为杨璇所制。葡萄、瓜，俱纯灰色，独取其白色而略渗微红色者为枝叶。其叶中蠹蚀处各带红黄色，浅深相接，如老莲画叶然。且嵌缀玲珑，虽交藤接叶，而穹洞四达，真鬼工也。石身如冰裂，灰白花锦，平曼间亦有枝叶横披，纷拿盘攫之势。
　　白如磁色，灰如旧锦，中紫灰色，且各有血浸纹，如宣和丝砚，于灰白质中，朱缠红格，备极景象。
　　《寿山石记》有云：色如鹰褐，如蝶粉，如鱼鳞，如鹧鸪，正指此类。
　　二合一：钮蜜魄色，身玛瑙色，高径各二寸，横五分，金猊钮。通体朗彻，而二色截然。其为玛瑙色者，如樱桃红，如霞红，深浅流漫，煜爚不定，真是神品。
　　洒墨一：高一寸五分，横径各八分，天青色，而隐以红晕，蒙蒙然如日隙洒雨。螭虎钮。
　　泥玉一：玉之类建窑白磁泥者。高径各一寸八分，横六分，螭虎钮。
　　杏黄一：如杏之初熟，于黄湛中一面微红，渗渗然若晒色然。白泽钮，高二寸，广半之。
　　砚水冻一：高一寸五分，广八分，狮钮。砚池水微黑，而冻似之。
　　藏经纸一：高一寸八分，广一寸，白泽钮，金栗山藏经纸色，人手作木莲冻。
　　桃晕一：蹲獬钮。高一寸半，径一寸，横半之。钮有晕红，而身微淡，桃坞夕阳，岩石俱带红色。
　　红粉一：如胭脂之渍粉，又如苋汁沁白糜中，萱萝村傍有红粉石，应如是矣。特西施去后，江枯石烂，不能多得耳。高径各五分，横三分，狐钮。
　　苹婆玉一：当庚钮，高二寸半，横径各一寸半，兽肥腯如豕，而光泽可鉴。其通体白色，大类苹果初白时，尚晻青气，而淡红点染，见之指动。
　　笋玉一：俨会稽象牙笋初脱衣时，高一寸半，广一寸。螭钮。
　　象玉一：高二寸三分横一寸半，径同之，立鹰钮，有象牙纹。
　　《观石录》云：「超脱高贵，若象牙，不辩为石。」
　　蜜蜡一：高径各一寸，横三分，天马钮。
　　《寿山石记》云：「如蜜、如酱、如鞠尘。」
　　秋葵蜜蜡一：高径各一寸，横三分，圆身，（豸区）钮。一名枇杷黄。
　　《观石录》云：「新黄如秋葵，亭亭日下。」
　　甘黄蜜蜡一：又名渣黄。狮钮，高径各八分，横三分。
　　《观石录》云：「研如萱草，蒨似春柑。」
　　天蓏瓤一：俗名天荔枝，鹰钮，高一寸四分，径一寸，广五分。
　　玉带茄花一：三足能钮，玉色，而下以茄花色承之，高一寸五分，广一寸。
　　玉柱一：高二寸半，径八分，横五分。圆身卧獌钮。俨端门两傍所称擎天柱者。
　　落花水一：一名浪滚桃花，高二寸，横径各一寸，辟邪钮，石类水色中有红白花片，随水上下，一面界白痕，如回波然。或曰：此石花之纹，非沙隔也。
　　《观石录》云：「如美人肌肉中，含落花落霞者。」
　　洗苔水一：与前高广同，亦辟邪钮，本对石也。石类碧水色，而中有苔痕，微间矶石，亦非沙隔。
　　玉镇一：高二寸，横径各一寸半，方正如镇子，螭虎钮，与前苹婆玉，高广相似，似对石。
　　《观石录》云：「明泽如脂，衣缨拂之有痕。」微类此。
　　紫白锦一：高二寸，横径各一寸，狐钮，钮白色，而石身紫白相间，类嘉锦。
　　蜜杨梅一：媸吻钮，类蜜蜡，色黄泽可爱，而一面有疹栗如杨梅粒，渗以朱点。高二寸，径一寸半，横八分；其它矾石一，高方，神羊钮，两角明莹，如羊角灯片，而面作枯矾色。水墨玉一，苍玉一，皆小方，狮钮。豆青一，小长方，狐钮。枯绿一，又名干箬绿，小长方，狐钮，与豆青同，似对石。豆白一，小方，白泽钮。凡白色而微带葱色曰豆白。朱砂磁壶色一，长方，媸吻钮。铁色磁壶色一，又作棕色，中方，辟邪钮。磁白一，大方，母子狻猊钮，与象玉高广同，似对石。石膏一，小长，圆螭钮。
　　小晶玉一：高八分，横径各四分，莹彻如晶，狮钮，高固斋所藏物也。偶读予所著《曼殊别志》，感之，取以赠，曰：请蓝公漪，篆曼殊二字，系之扇之骨间，日摩挲之。忆在京师间，曼殊以书笺乞张七雏隐篆曼殊与佛婢二石，而雏隐已行，遂嘱廊房胡同摊门者白篆之，而命之刻。今亦不知弃何所矣。志此为之泪下。
　　卞二济《寿山石记》云：「石有类玉者，珀者、玻璃、玠瑁、朱砂、玛瑙、犀若象焉者；其为色不同，五色之中，深浅殊姿，别有别有缃者、（原）者、绮者、缥者、葱者、艾者、黝者、黛者、；如蜜，如酱，如鞠尘焉者；如鹰褐、如蝶粉、如鱼鳞、如鹧鸪焉者。旧传艾绿为上，今种种皆珍矣。其峰峦波浪，縠纹腻理，隆隆隐隐，千态万状，可彷佛者；或雪中迭嶂，或雨后遥罔，或月淡无声，湘江一色，或风强助势，扬子层涛，或葡萄初熟，颗颗霜前，或蕉叶方肥，幡幡日下，或吴罗扬彩，或蜀锦曫文；又或如米芾之淡描，云烟一抹，又或如徐熙之墨笔，丹粉兼施。」石之妙也如此。
