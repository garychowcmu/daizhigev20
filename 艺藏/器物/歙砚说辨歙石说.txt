歙砚说辨歙石说 宋 佚名

提要
歙砚说
辨歙石说
 　 
 
提要

　　《歙砚说》、《辨歙石说》原本不着撰人名氏，陈振孙《书录解题》载之亦云皆不着姓名。左圭《百川学海》刻之唐积谱后，卷末有跋，称绍兴三十年十二月，弟左承议郎尚书、礼部员外郎兼国史院编修官迈跋。中称：景伯兄治歙，既掲苏氏《文房谱》于四寳堂，又别刻砚说三种云云。按景伯为洪迈兄洪适之字，则此二书似出于适，然与迈跋三种之说不合。考适《盘洲集》，有苏易简《文房四谱》跋，称说歙砚者凡三家，品诸李者有墨苑，以踵此编。然则此二种葢与唐积之谱共为三种，皆适所刻，以附于《文房谱》之后者，实非适所自撰也。《砚说》兼纪采石之地、琢石之法及其品质之髙下，《歙石说》则专论其纹理、星晕，凡二十七种，辨别颇为详细。如唐询《北海公砚録》见于《郡斋读书志》者，今其本久已失传，惟此书引有两条，及无名氏《砚谱》引有一条，犹可以考见什一云。  
　 
歙砚说

　　唐侍读砚谱云，二十年前，颇见人用龙尾石砚。求之江南故老，云昔李后主留意翰墨，用澄心堂纸、李廷珪墨、龙尾砚。三者为天下冠，当时贵之。自李氏亡而石不出，亦有传至今者。景佑中，校理钱仙芝守歙，始得李氏取石故处。其地本大溪也，常患水深，工不可入。仙芝改其流，使由别道行，自是方能得之。其后县人病其须索，复溪流如初，石乃中絶。后邑官复改溪流，遵钱公故道。而后所得尽佳石也，遂与端石并行。按图经龙尾山，在婺源县长城里。唐开元中叶氏得其地，尝取石为砚，不见称于世，故无闻焉。苏易简砚谱云，龙尾山石亚于端溪。今虽多故坑，无有石出。环县皆山也，而石虽出他山，寔龙尾之肢脉俱得，谓之龙尾。

　　自州一百八十里至西坑口，入山谷林莽，盘屈鸟道又三十里；自县三十里过溪，大岭重复九十里，并至罗纹山下。

　　自州一百九十里，自县八十里，并至济口入山，又七十里至济源。

　　龙尾山，亦名罗纹山，下名芙蓉溪，石坑最多，延蔓百余里，取之不絶。

　　眉子坑，在罗纹山之西，从溪下至坑十余丈，坑中无土，深丈余，阔二三尺许。

　　罗纹里山，在罗纹山后。

　　罗纹旧坑，地名寨头，即钱云所访南唐采石故坑也。

　　水舷坑，在眉子坑外，临溪，至冬水涸方能取之，入地丈余，石多金花。

　　水蕨坦坑，在罗纹山西北，其理若浪。

　　溪头坑，在金星坑之北五里。

　　叶九坑，在溪头之西百里，亦有眉子，其理麤慢，与溪头坑石相上下。

　　金星坑，在罗纹山西北，相去四十五丈。

　　驴坑，在县西北七十里，景佑中曹平为令，后王君玉为守，嘉佑中刁璆为尉，皆取之，其石青中緑晕。

　　济源坑，在县之正北，三坑相连。

　　碧里坑，在济山上，色理青莹。相去半里，有水步石、大雨点石。十里外，有里山石，青细有金纹花晕，其状竒怪不常。

　　洞灵岩，在县北一百二十里，三洞相连，石产于岩之左右无定所，色拟端溪，麤而燥，复多瑕璺。

　　淛石，出衢州开化县界，斑若玳瑁然。

　　麻石，三尺中隠砚材，数寸而已，犹玉之在璞也。坑往往在溪涧中，至冬水涸，合三二十人方可兴工。每打发一坑，不三数日必雨，雨即坑垄皆湮塞。较其工力，倍金银坑中取矿者，此其所以贵也。往时必先祠以中牢，方免诸患。

　　大抵攻琢贵精，治之不尽工，虽有佳石，亦常砚而已。每得一石，以铁凿击之，候其声清圆，乃可攻治。度其所宜，然后制样，须令人捧，不然内诸稻谷中，欲其不实也。苏易简云：“砚有薄如纸者。”葢以薄为利用云。

　　龙尾石，多产于水中，故极温润；性本坚密，扣之其声清越，婉若玉振，与他石不同；色多苍黑，亦有青碧者。采人日增，石亦渐少，有得之岩崖中者，色白而燥，殊不入用。

　　眉子，色青或紫，短者、簇者如卧蚕，而犀纹立理；长者、阔者如虎纹，而松纹从理，其曰“鴈湖攅”，与对眉子，最为精絶。凡九品：

　　鴈湖眉子；对眉子；金星眉子；菉豆眉子；锦蹙眉子；短眉子；长眉子；簇眉子；阔眉子。

　　大抵石顽则光滑，而磨墨不快；石麤则黏墨，而渗渍难涤。唯麤罗纹理不疎，细罗纹石不嫰者为佳。几十二品：

　　细罗纹；麤罗纹；暗细罗纹；松纹罗纹；角浪罗纹；金星罗纹；刷丝罗纹；倒地罗纹；石心罗纹；卵石罗纹；泥浆罗纹；算子罗纹。

　　麤罗纹者，细者易为磨墨；细罗纹稍坚者，最能发墨。或者以易磨墨为发墨，非也。唯蔡君谟论得其要：墨在砚中，随笔旋转，涤之泮然尽去，此乃石性坚润，能发起不滞于砚耳。若刷丝、松纹、角浪，皆以其理疎，易于磨墨；至于金星之类，乃其余事，自有优劣；独泥浆一品，较之诸石纹理细密，富于温润，但多不甚坚实；筭子罗纹，纹若瓜子罗纹，然此最佳者也，出水波坑中，幸而得之不可期。或取罗纹侧为之，甚能乱真。

　　驴坑石，色青緑晕，今不复出，士大夫家间有藏者，亦罕见之。

　　枣心，青润可爱，中有小斑纹，中广，上下皆锐，形若枣核，然虽少疵瑕，多失之顽固。

　　唐公《砚録》云：尝过金陵，于翰林叶道卿处见一砚，方四五寸许，其色淡青，如秋雨新霁，逺望暮天，表里莹洁，都无纹理，葢所谓砚之美者也。云得于歙，不知出于甚坑，今不复有。

　　里山，一种，金星而疎慢。

　　水舷金纹，凡十种：

　　青斑如舞鹤者；如长寿僊人者；如双鸳鸯者；如枯槎僊人者；如朝霞云气者；如湖中寒鴈者；如双鱼蹲鸱者；如壶缾者；如卧蚕者；如斗者。

　　砚以莹净为先，小有痕线皆不足甚贵。石病有十：

　　痕如蚓行迹。

　　鸡脚，如鸡迹，麻石黯色。

　　鸟肫，有痕如木叶，若肉中脞也。

　　浪痕，徧纒如布帛纹，作浅深黑色。

　　赘子，如乌豆隠起碍手，开之多成大璺。

　　搭线，斜纹若断裂者。

　　黄烂者，土中石皮也。

　　硬线，髙起隠手，虽良工不能砺平也。

　　石上有微尘孔者，石之肤也。

　　断纹，两不相着。

　　砚之形制不一，古人有以蚌为之者，取其适用而已。旧有古端样，并世传晋右军将军王逸少端样，皆外方内若峻坂然，使墨下入水中，至冩字时更不费研磨之工。今之端样葢其遗法也。或有为砚板、砚镜之类，微坳其首而已。或直用平石一片，别以器盛水，旋滴入研墨。以此知今人不如古人书字之多耳。  
　 
辨歙石说

　　细罗纹（石文如罗縠精细，其色青莹，其理紧密坚重，莹净无瑕璺，乃砚之竒材也） 

　　麤罗纹（似细罗纹，而文理稍麤） 

　　暗细罗纹（罗纹虽细，晦而不露，纹理隠隠，石色微青黒） 

　　刷丝罗纹（石纹精细缠密，如刷丝然） 

　　金花罗纹（罗纹地上间以金花乱点，大细不常，如画工销金） 

　　金晕罗纹（金晕数重如抹书者，或晕如卵形及杏叶，皆重迭数重） 

　　金星罗纹（细金点如撒星者，有金抺如眉子者，有横抹金纹长短不定者） 

　　算条罗纹（比刷丝纹理疎而麤大，正如棑算子） 

　　角浪罗纹（直纹数路，如角浪然） 

　　瓜子罗纹（比细罗纹尤细，狭如瓜子者） 

　　细枣心（无罗纹，而石纹两头尖如枣核） 

　　麤枣心（较细枣心而麤） 

　　水波（纹理横细，如晴昼微风，清沼涟漪之纹） 

　　对眉子（石纹如人画眉而细，遍地成对者） 

　　锦蹙石（晕如画云气，间以金晕，如蹙锦然） 

　　锦蹙眉子（石纹横如眉子，间有金晕） 

　　罗汉入洞（石中有金晕如云气，下有罗汉龛座之形） 

　　金星眉子（眉子踈匀，而有金星间之） 

　　鳝肚眉子（眉子疎而匀，石纹如人字。鳝肚纹间有金晕、金星者） 

　　鴈攅湖眉子（砚心有纹晕如汪池，四外眉子密密如羣鴈飞集之状） 

　　菉豆眉子（石理稍黒微暗，而斑内有短密眉子纹） 

　　金花眉子（眉子石中有金花金晕者） 

　　短眉子（眉子密短而匀） 

　　长眉子（眉子长而差大） 

　　泥浆（细罗纹而尤温润，乃罗纹下坑石） 

　　卵石 

　　雨点 

　　石：罗纹上坑石色微重，中坑石色微淡，下坑即泥浆石。

　　枣心坑，皆干坑，故石微燥。

　　水波坑，亦是枣心石。

　　祈门县出细罗纹石，酷似泥浆石，亦有罗纹，但石理稍慢，不甚坚，色淡易干耳。此石甚能乱真，人多以为婺源泥浆石，当须精辨之也。

　　歙县出刷丝砚甚好，但纹理太分明，无罗纹，间有白路、白点者是。

　　●辨歙石说跋 

　　研出端溪，其色如猪肝、蒲萄，中边莹澈，光可以鉴，粹然“紫琳腴”也；患太滑，不肯受墨。歙石细者肌理如丝，縠如“涵星泓”，如眉有棱，四壁垣垣，削成类文玉苍璧；而短处在不为毛锥地，好事者病焉。迈智不足鉴物，颇幸蓄两研：其一正方为斗形，径可五寸许，腹有东坡先生为仲豫铭二十四言，常箧椟藏去；其一椭为风字，铿然而轻，提携周旋，且二十年久，称意便足。曩寓五领无所买，莫府于歙尝出捐三千钱，售眉子石一随，辄予人莫惜。始之以识察之不精，中之以二者之先入，他无在顾眄者，故差若省事。景伯兄治歙期年，能纳其民于不忍欺之乡，断断廷下至无一迹，独念翰墨，众君子乗集吾土，而主人莫之省。既掲苏氏《文房谱》于四寳堂，又别刻《研说》三种，以书来令缀语，其下顾前云云，不能巧自饰也。客或谓兄曰：“使君雅无长物，诸郎桉头研不百钱直，今使家挟是书，人具是眼，则芙蓉、龙尾之珍不几于尽，公亦能忘薏苡嫌乎？”兄以手推客曰：“去！”

　　绍兴三十年十月二日，弟左承议郎尚书礼部员外郎兼国史院编修官迈跋。  
　
