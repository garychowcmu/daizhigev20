　　谨按：端州治髙要县，自唐为髙要郡，皇朝政和初，以太上皇潜藩，赐号肇庆府。府东三十三里，有山曰斧柯，在大江之南，葢灵羊峡之对山也。斧柯山峻峙壁立，下际潮水。自江之湄登山，行三四里即为砚嵓也。先至者曰下嵓，下嵓之中有泉出焉，虽大旱未尝涸。下嵓之上曰中嵓，中嵓之上曰上嵓。自上嵓转山之背曰龙嵓，龙嵓盖唐取砚之所，后下嵓得石胜龙嵓，龙嵓不复取。自山之下分路，稍东至半边山诸嵓；西南沿溪而上曰蚌坑。龙嵓，斧柯山脚谷中石也。大抵石以下嵓为上，中嵓、龙嵓、半边山诸嵓次之，上嵓又次之，蚌坑最下，此嵓石之品也。下嵓石干则灰苍色，润则青紫色。嵓有两口，其中则通为一穴。大者取研所自入也；小者泉水所自出也，故号曰“水口”，即陈公密所开也。嵓之北壁石背为泉水所浸，弥漫涌溢，下流为溪。嵓之中歳久崩摧，石屑翳塞，积水屈曲浅深，人所莫测，以是石工不复能采矣。今世所有下嵓砚，唐五季国初时物也。今欲得下嵓北壁石者，往往于泉水石屑中得之；若南壁石尚或可采，然自崇观以后亦罕得矣。北壁石葢泉生其中，非石生泉中也，则润可知矣。嵓之上虽秋冬干旱亦未尝涸，有泉珠散落如飞雨，不絶北壁。石眼正圆，有青緑碧紫白黒晕十数重，中复有瞳子。南壁石即泉水半浸者，稍不及北壁，眼之晕色皆少淡。下嵓、上嵓皆在山半。上嵓之穴陟而取石，中嵓之穴或陟或降，下嵓之穴降而取石。上嵓有三穴，上穴曰土地嵓，以土地祠居其上名焉；中嵓曰梅树嵓；下穴今石工以为中嵓者是也。下穴两口，其间通为一穴，皆中嵓也。土地嵓亦有两穴，其中亦相通。土地嵓石色带黄赤，眼亦如之。梅树嵓石微黄赤，稍轻而带灰苍色，眼黄緑。中嵓两壁石与梅树嵓同而少胜焉，北壁石则与下嵓南壁石相类而少劣焉。 

　　大抵石性贵润，色贵青紫。干则灰苍色，润则青紫色。眼贵翠緑圆正有曈子。 

　　石有眼则易分品第。若性枯燥，色黄褐；干则灰苍色，润则青紫色。眼赤黄皆下品也，眼赤黄轻、青緑重即渐为上品矣。 龙嵓石色深紫、眼少，有即类中嵓、半边山者。半边山诸嵓石色少灰青，与下嵓南壁石、中嵓北壁石相类，但眼不若下嵓，则眼晕少尔。中嵓者层晕多，青緑赤黄紫色皆浅深不同。然半边山嵓极多眼。　半边山嵓近南者眼大晕差，少緑；近北者眼少晕愈少，所谓“菉豆眼”。蚌坑石性坚，颜色深紫，有眼即黄白微带青，色不正，无瞳子，虽润亦不发墨，眼偏斜不正，无晕道，有翳。黄坑石即与上嵓石相类。新坑石与半边山石之劣者相类，但半段碎小耳。小湘峡在州之西四十里，其石类嵓石而性软燥，色深紫，如蚌坑及后厯，石眼亦类蚌坑石，大抵润及坑石，而发墨胜之。后厯山在州北十里，石性软燥，色深紫带黄赤，间亦有眼，极类蚌坑，坚润不及，发墨胜之。 

　　嵓石取诸嵓斧，并力然后可得。凡嵓石皆有黄臕，如玉之瓜蒌也。胞络、黄臕凿去，方见砚材，世所谓“子石”也。子石嵓中有底石，皆顽石，极润不发墨，又色污杂不可砚，端人谓之“鸭屎石”。底石之上大率如石榴子，又如砖坯，自底至顶中作三迭。下迭居底石之上，最佳品也，石必有眼，端人谓之“脚石”；中迭居下迭之上，次石也，眼或有或无，端人谓之“腰石”；上迭居中迭之上，又次石也，皆无眼，端人谓之“顶石”；顶石之上皆“葢石”也，亦顽麤而不堪用。大抵三迭石皆有麤、臕、络，无非子石，世人乃谓别一种“子石”，非也。葢往往有崩落嵓中泉水中者，其形偶圆类卵，人或中摸得之，故妄有此说。 

　　蚌坑石取于山下涧谷中，皆波涛所击，风日所曝，雷雨所摧，皆顽佷不才之物也。但人能到其处皆可拾取，端人谓之“野石”，葢遍地是也，甚易得之；而他处人不识，往往反爱之，正以大璞少瑕翳耳。其小湘石、后厯石皆掘地取。嵓石不假油蜡，久则自光润；后厯非油蜡则不堪用，歳次油蜡败，则麤燥不堪用矣。 

　　蚌坑自鼎湖山诸谷水聚为大溪，转斧柯山下，出大江中。半边山诸嵓有大秋风、小秋风、兽头、狮子、桃花、河头、新坑、黄坑等名，皆在斧柯山下，葢山之丽也。 

　　凡有眼之石在本嵓中尤缜密温润，端人谓“石嫰则眼多，老则眼少”。嫰石细润发墨，所以重有眼也。青脉者必有眼，故腰石、脚石多有青脉，而顶石多莹净。端人谓青脉为“眼筋”。夫眼之别者曰鸜鹆，曰鹦哥，曰了哥（秦吉了也），曰雀眼，曰鸡眼，曰猫眼，曰菉豆，各以形似名之，翠緑为上。 

　　李贺有《端州青花石砚歌》。葢自唐以来便以青眼为上，黄赤为下。 

　　砚之价：下嵓水底脚石十倍于南壁石。南壁石十倍于中嵓北壁石。半边山南诸嵓倍于中嵓南壁石。半边山北诸嵓及龙嵓中嵓南壁倍上嵓诸穴石。上嵓诸穴倍小湘石。小湘石倍后厯、蚌坑石。后厯之佳者亦与上嵓诸穴价等。 

　　砚之形制：曰平底风字，曰有脚风字，曰垂裙风字，曰古样风字，曰鳯池，曰四直，曰古样四直，曰双锦四直，曰合欢四直，曰箕样，曰斧样，曰瓜样，曰卵样，曰壁样，曰人面，曰莲，曰荷叶，曰僊桃，曰瓢样，曰鼎样，曰玉台，曰天研（东坡尝得石不加斧凿以为研，后人寻嵓石自然平整者效之），曰蟾样，曰龟样，曰曲水，曰钟样，曰圭样，曰笏样，曰梭样，曰琴样，曰鏊样，曰双鱼样，曰团样，曰八棱角柄秉砚，曰八棱秉砚，曰竹节秉砚，曰砚砖，曰砚板，曰房相样，曰琵琶样，曰月样，曰腰皷，曰马蹄，曰月池，曰阮样，曰歙样，曰吕样，曰琴足风字，曰蓬莱样。 

　　宣和初，御府降样，造形若风字，如鳯池样，但平底耳；有四环，刻海水、鱼龙、三神、山水；池作昆仑状，左日右月，星斗罗列。以供太上皇书府之用。 

　　石之病者，有曰铁线，乃是臕皮隔处，若于在线凿之则应手而断；曰瑖，白文；曰鑚，如蛀虫眼；曰惊，斧凿触裂者；曰火黯（一名熨火焦），惟嵓石有之，斜斑处如火烧状；曰黄龙，灰黄色，如龙蛇横斜布石上。唯“火黯”端人不以为病，葢嵓石必有之，他山石皆无。 

　　右缙云叶樾交叔传此谱，稍异于众人之说，不知何人所撰。称徽祖为太上皇，必绍兴初人云。淳熙十年七月二十四日，东平荣芑书。
