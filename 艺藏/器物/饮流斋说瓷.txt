《饮流斋说瓷》 民国 广州许之衡守白着


　　●目录
　　槪说第一
　　槪窑第二
　　说胎釉第三
　　说彩色第四
　　说花绘第五
　　说欵识第六
　　说瓶罐第七
　　说杯盘第八
　　说杂具第九
　　说疵伪第十
　　●槪说第一
　　吾华美术以制瓷为第一何者书画织绣竹木雕刻之属全由人造精巧者可以极意匠之能事独至于瓷虽亦由人工而火候之浅深釉胎之粗细则兼藉天时舆地力而人巧乃可施焉故凡百工艺欧美目吾华皆若土苴等视独瓷则甘拜下风尊为瑰寳诚以瓷质之美冠绝全球虽百图仿效终莫能及盖得于天地者厚也宜夫鈫拿之名代表国号释其义则支那瓷之省文也其声名洋溢固已久矣
　　瓷质之贵在于瓷泥瓷泥也者以地质学语释之乃一种富于粘性之冲积士也大抵由山水冲激积而成砂砂复滤细则成为泥是种土砂非随处所恒有复分各色有紫有黄有楬有白而以白为最贵紫也黄也楬也均无法使之白而白之一种千百年来独尊景德镇之所制焉
　　吾华制瓷可分为三大时期曰宋曰明曰清宋最有名之窑有五所谓柴汝官哥定是也更有均窑亦甚可贵其余各窑则统名之曰小窑详后说窑章而元之一代历年较短舆宋末不相远亦可附于宋明之最盛在永栾宣德成化嘉靖万历数朝清又可分为五期康熙雍正乾隆道光光绪均为一代作制之杰出者此时代之大较也至于宋以前虽隋唐时代有作者然皆于故录识其名罕得目覩其物兹故断目宋代为始
　　陶之为物发明最古自有虞氏已见经籍此后汉晋瓦器六朝偶俑近年筑路出土者填溢市肆可见吾华历朝制作之大槪焉若瓷之发明自晋始见于记载其后元魏隋唐骏澌盛观陆羽茶经所载则唐时茶具已极精美可知唐代以越窑著称陆龟蒙诗云九秋风露越窑开夺得千峯翠色来孟郊诗云越欧荷叶空顾况茶赋云越瓷如玉之甄诗人屡见诸吟咏其妙品当可想见然代远年湮流傅极罕虽近时出土间有发现然已在存疑之列殊难一一考证清高宗题鹞缸诗云李唐越器人间无赵宋官窑晨星看清初已如此今更可知矣
　　至于彩色之发明亦颇久远陆羽茶经谓欧越器青寿州瓷色黄洪州瓷色褐又谓盌越州为上其瓷类玉类冰青而盆茶邢瓷类银类雪白而茶丹杜甫集韦处乞大邑瓷盌诗云君家白盌胜霜雪急送茅斋也可怜至如吴越钱镠时有所谓秘色者蜀王建时又有所谓金梭椀者观于此则唐时已有青色有黄色有褐色有白色有金色几于五光十色矣近人覩宋代均哥诸器制作古朴色亦简单遂遇形式古朴者槪以宋元赅之乌知乎唐代制器已力求华美如是哉
　　至于瓷面有花就余所见则宋时已极精美宋瓷花之佚丽者莫如粉定粉定雕花者穷研极体几于鬼斧神工而哥窑亦有加彩者元瓷余亦见有暗花者余会见一半瓷半瓦之盘雕凹花加五彩者其彩舆花异常古拙是否宋以前物未敢决定可知瓷之有花其滥觞为已古矣至于明代则各种花绘穷态极妍佩文斋昼画谱载明代嘉靖官窑花彩有五十余之多其彩画之诡奇绘事之伟丽几于不可方物所惜者上方贵品旣罕流及人间而历年旣多残缺不少重以贾胡辇载搜及殿穴遂令朱明遗器粗伪者充寒市廛精真者珍同拱璧然间或一遇亦足考见前代美衔之一斑焉
　　西哲有言世愈近则愈进化以此原则衡之华瓷乃大不然观于宋瓷汝均哥诸器制作凝重古雅而瓷质之腴润釉色之晶莹历千载而常新粉定则精丽妍巧舆清乾隆同臻极轨至于元则反古拙有类于土缶硎羹明永栾影青一种迥非康乾之所能及明宣祭红天下称为瑰宝而天启崇贞甚至卑无闻焉康熙花卉人物似华秋岳陈老莲雍正花卉纯似恽南田而人物则逊于康熙至乾隆研练瓷质胜于康雍而绘画则除古月轩外稍未之逮其官窑多作锦地参入泰西几何画法虽穷研极巧错采锼金然视康雍之浑雅高古雅人视之殆不如矣至道光则别开一派虽属小家法亦有足观者焉若夫咸同殆卑之无甚高论而光绪近年仿康乾诸制往往逼真鱼目混珠识者憎之然不能不谓其美术之精进也统观诸朝或盛或衰殆无常轨衡以世愈近则愈进化之说乃迥不相侔律以人存政举人亡政熄之言则庶几相近盖瓷虽小道而于国运世变亦隠隠相关焉
　　宋代制瓷虽研炼极精莹润无比而体制端重雅洁犹有三代鼎彝之还意焉粉定妍巧极矣而花纹源出秦镜纯白一色仍极雅净也至宋末而加彩兴始稍稍趋于华美元瓷间有花彩然大都步宋规模且不及宋制之精时露占拙气象大抵蒙古历年既短故制品稍逊于宋代欤有明聿舆制作渐备润色承平乃及瓷业龙凤之文最古殆沿宋制由是而花卉而众兽而人物增华饰美然其时绘事犹见古朴疏宕之气焉至清康熙专以名工制瓷名手绘画殆纯入于美术范围而高穆浑雅之气犹未尽掩入雍正则专以佚丽胜矣至干降则华缛极矣精巧之至几于鬼斧神工而古朴浑厚之致荡然无存故乾隆一朝为有清极盛时代亦为一代盛衰之枢纽也政治文化如是瓷业亦然嘉庆虽犹存典型然仅虎贲中郎之似道光画笔出以轻倩而物料美盛远逊前朝咸同一蹶不振虽美术退化亦时势使然也光绪稍稍复舆但有形式而乏精神矣故观于瓷业之盛衰舆历史世代变还之局成正比例然由朴以趋华由简以趋赜乃必循之軐也
　　古瓷尚青凡绿也蓝也皆以青括之故缥瓷人潘岳之赋绿瓷纪邹阳之编陆羽品茶青盌为上东坡吟诗青盌浮香柴窑则雨过天青汝窑哥窑龙泉东窑均主青色此宋以前尚青之明证也至均窑始尚红色元瓷于青中每发紫色至明宣德祭红则为红色之极轨康熙郎窑递衍递嬗而豇豆红胭脂水尤为时代所尚故青色以后红色继舆至于今益盛足见由朴趋华之显征也而西人于重红之外兼重黑色青色则稍稍摈弃此种心理不解其由或者物以希为贵舆由是言之青为过去之色红为极盛之色而黑为异军特起之色若夫白色者则除粉定外不甚见重于世殆贵华而贱素固人情所同耶
　　试以瓷比之诗家宋代之汝均哥定则谢宣城陶彭泽也淡而弥永渊渊作金石声殆去三自篇犹未远也元瓷者其晋人之古乐府欤质直而有致朴拙而不陋若明瓷则初唐之四傺也壮奡华贵开盛唐之先声而疏处往往不及来者至于康熙殆如李杜无美不臻而波澜老成纯乎天马行空不可覊勒矣若雍正颇似王龙标岑嘉州高华而清贵者也若乾隆则似元白温李极妃青丽白之能事所谓千人皆爱雅俗共赏者矣嘉庆者有如晚唐之皮陆矩矱不失而声价远逊道光品格较小而饶有别趣揆之诗家其殆宋代之姜尧章欤若夫光绪则明之七子也刻意摹凝古人其功力亦有独烛处然比之盛唐则不上下床之别矣瓷者工之美术诗者辞之美术不类而类亦足资一噱也
　　吾华诸美术以论书画之书为最多以其舆文人气习近也若刻印若范铜则稍罕矣而论瓷之书尤寥寥若晨星盖工艺为自来文人所弗习而美术又非专家莫解也明代品瓷作者较伙屠隆之考盘余事黄一正之事物绀珠张应文之清秘藏谷应泰之博物要览源源本本勒为要専书后世犹可考见至项子京瓷器图说则彬彬美备译有英法名国文字西人考瓷者皆以是为监本焉有清以来朱琰之陶说程哲之窑说唐英之窑器肆考蓝浦之景德镇陶绿亦复有名于时然多详于远代而略于近也寂园陶雅瞻博极矣然自谓未尝厘订体例区别部分初学者殊有望洋之叹则美犹有憾也謭陋如余敢言述作然笃志所嗜研究遂勤日笔月识居然成帙慨乎吾华绝业不绝如缕生瓷国而不解言瓷厕工廨而不能知工吾党之耻也于是乎本其一得发为兹编世多愽雅鸟足邀其一晒然抱残守缺之思鏧险缒幽之想则固已锲而不舍矣以新体之悬谈作考标之自序跫然足音似人而喜或者其许我乎
　　●说窑第二
　　柴汝官哥定一语为瓷学家之恒言皆宋窑名也兹偏断自宋始则五窑不可以不详其余有名各窑亦当递述也说之如下
　　柴窑在河南郑州卽柴世宗所创也相傅当日请器式世宗批其状曰雨过天青云破处者般颜色作将来二语可以想见陶录谓其青如天明如镜薄如纸声如磬然薄如纸一语乃指称汁言非指瓷胎言也青如天一语亦不尽然柴窑固以天青为主色但据慱物要览则尚有虾青豆青豆绿等色不止天青一色也釉中有细文开片见于豆绿色较多无釉之处悉呈黄土色然滋润细媚为古来诸窑之冠在明代已不易见近筑路掘出陶器颇多间有类此者尝于某公座上见之或者天壤奇宝不肯终秘人间也
　　汝窑在河南汝州北宋时所创设也土细润如铜体有厚薄汁水莹润厚若堆脂有铜骨无纹者有铜骨鱼子纹者有欆眼隠若蟹爪文者尤佳豆青虾青之色居多亦有天青茶末等色无釉之处所呈之色类乎羊肝底有芝麻花细小挣钉乃真物也其色纯静深穆余前云俨有三代鼎彝气象者卽感于此而言
　　官窑宋大观政和间在汴京所造体薄色青有带粉红色者浓淡不一有色带白而釉薄如纸者大观中尚月白粉青大绿三种有蟹爪交紫口铁足盖其胎本紫色也然宋官窑有数馑南渡后卲成章于修内司烧造曰内窑亦名官窑其后郊坛下别立新窑亦曰官窑是宋时已有旧京修内司郊坛下三种唐氏秉钧谓旧京着时未久当以修内司所造为上新窑为下当时己分差等矣南宋余姚秘邑瓷后人亦目之为官瓷大抵皆仿汴京遗制递术递嬗也
　　哥瓷宋处州龙泉县人章氏兄弟均善治瓷业兄名生一当时别其名日哥窑其胎质细性坚其体重多断纹隠裂如鱼子亦有大小碎块文即开片也以米色豆绿二种居多有紫口铁足无釉之处所呈之色其红如瓦其釉极厚润纯粹历千年而莹泽如新元未明初暨清唐英屡有仿制然远不逮宋制之精矣但近年以来不甚为时人所重因之价値稍眨
　　定窑在直隶定州所造者名日北定宋初所建设也南渡后在景德镇制者名曰南定以其釉似粉故通称曰粉定北定其质极薄其体极轻有光素凸花划花印花暗花诸种大抵有花者多无花者少花多作牡丹萱草飞凤盘麶等形源出泰镜其妍细处几疑非人间所有乃古瓷中最精丽之品也开片者其开片皆系柳文白骨而加以釉水有如泪痕者亦为佳品口底率漏胎故其口往往有以铜镶之者南定之胎质极细色极白其釉亦系白玻璃釉惟澄清之处略闪豆绿色耳釉中有鼓花者有不故花者其形式舆北定相同而胎釉微有小异凡粉定之真者其釉光而且润舆旧象牙同釉中多有柳文开片舆伪造之开片不同伪者之釉或大混或太干或大透亮或大间淡万难如旧者之润亮也粉定种类不一胎有厚薄色以闪红者为贵闪黄者次之闪黄即牙色也有开片有不开片明代成化仿者亦佳乾隆以后遂无仿之者矣
　　章龙泉窑宋龙泉人章生二所陶器名曰章龙泉窑又名弟窑前所述章生之哥窑即其兄也章瓷舆哥别者哥有纹弟无纹以是为特异之点有粉青色翠青色深浅不一足亦铁色龙泉不自章始古龙泉不易见章所仿制大致同古而较精致耳今人但称章制为龙泉古制已为所掩矣明仿龙泉舆宋无甚大异惟其色略淡其釉略薄耳清唐英在景德镇所仿胎釉乃迥乎不同大低豆绿色有暗花者卽唐所仿也龙泉豆绿者舆汝窑大致相同往往易于相混今为析之汝胎粗而略糠龙泉坚而且细汝称薄而清龙泉釉厚而混汝无釉之处色如羊肝龙泉无釉之处色如瓦屑汝釉上有光透脱如料龙泉釉上无光滋润若玉汝多有鱼子文少有蟹爪文龙泉间有蟹爪文绝无鱼子文其相异之点在此
　　均窑宋初禹州所造禹州昔号钧台钧讹作均相沿已久胎质细性坚其体略重釉具五色浑厚浓润有兔丝文红若胭脂朱砂者为最青若葱翠紫若墨者次之初制者色纯无少变杂后制有青紫相错如垂涎者皆烧不足之故而世人往往尊视此种犹之佳砚本不宜有鹆鸲眼而人反以鹆鸲眼为贵也其釉分为两种一曰细平釉一曰橘皮釉橘皮釉亦属后起者故兼有紫斑者居多平釉而紫斑者绝少也均窑之底有一二三四等数目字为识或谓红色等器以一三五七等单数为识青色等器以二四六八等双数为识此说乃不尽然惟六角花盆必如是耳余器则不拘此例均釉厚而且润若躐泪之成堆惟纯色者混而且匀釉中多有蟹爪文无釉之处呈羊肝色或芝麻醤色乃真物也伪若釉薄而不匀其色非偏于蓝则偏于灰舆纯正天蓝色迥异无称漏胎之处亦不能呈羊肝色緃有之亦是先抹后烧者也均窑舆元瓷辄易相混然宝大有别也均称厚而匀元瓷釉厚而垂均之胎釉皆细元瓷之胎釉皆粗均之釉无论深浅浓淡皆混然一律元瓷之釉浓处有时或起条文浅处有时仍见水浪均窑之天青色者肆人呼为月白盖仿柴之雨过天青也紫油而无蚯蚓走泥纹者殆不如月白而能莹润然人恒往往重紫而轻月白所谓痼习者非耶
　　平阳窑在山西平阳宋时所建其胎舆釉皆白中闪黄微具土色而制皆仿北定居多故又称曰土定平阳真者其胎之色纯似黄土其质在半瓷半瓦之间其釉光而且润细而发黄多有蛇文开片伪者色稍闪红而性略糠其釉亦粗而且暗干且发白也
　　耀窑在西安耀州亦宋时所建初烧青器仿汝而略逊后烧白器较佳初制者其釉透亮如玻璃其色微黄略似虾青色后制者其釉略混其色其白有似牛乳之白有似粉油之白有似熟菱米之白不等耀窑有一种细胎细釉者胎极薄而带有暗花釉极细而带有开片不知者往往以定呼之其宝非也盖其胎虽薄而仍比定略厚其釉虽细而仍比定略粗其色虽白而仍比定略闪黄也而暗花开片亦舆定微有不同
　　磁窑出磁州（昔属河南今属直隶）宋时所建磁石引针之磁石卽产是州取石炼陶磁釉之名乃专指此令人辄误以磁舆瓷混用矣器有白釉有黑釉有白釉黑花不等大率仿定居多但无泪痕亦有划花凸花者白釉者俨同牛乳色黑釉中多有铁绣花黑花之色舆贴残之膏药无异
　　建窑在福建初设于建安后迁建阳始自宋代古制者质粗不润釉汁干燥又名乌泥窑后制者出德化色甚白而颇莹亮亦名福窑因有紫建乌泥建自建三种白者颇似定惟无开片佳者瓷质颇厚而表裹能映见指影焉以白中闪红色者为贵有凸化及雕字者然花多不甚工细比之粉定则小巫见大巫矣故价値亦逊至今闽省制器尚盛
　　广窑宋南渡后所建在广东肇庆阳江胎质粗而色褐（即灰色所制器多作天蓝色惟不甚匀耳釉厚之处或作靛蓝釉薄之处或作灰蓝无釉处所呈之色或如黄酱或如麻酱大致仿均而无红斑舆蟹爪文则舆均异也广窑又名泥均盖以胎骨系以乌泥制成而仿宋均青色之釉汁也然多淡青带灰于灰釉之中露出深蓝色之星点或如云斑霞片颇呈异采视彼窑变泪痕者狯似胜之或以泥宜音相近遂将宜舆所仿之均窑广窑混合其讹实甚宜舆瓷胎舆广窑瓷胎似同而质异至釉汁虽形似而宝大殊（详下欧窑一叚）纵有彼此仿制者不难一望而知何至因音相近而混合耶广窑在粤名曰石湾盖南海县佛山镇之一村名也自明时已迁于此宋阳江旧窑今日早已消减矣清初颇有良工数人其仿均见称于世自日本嗜之谓其国人所授价遂条涨然实无稽之谈也至今日制器尚盛实则胎质粗下远不及潮阳合浦(潮阳合浦其瓷质甚白类似醴陵然名不出于省外无良工故也吾粤殊贱视之徒以其历史甚古会出良工省外遂颇重视谚所谓物离乡贵者非舆
　　前所述诸窑柴汝官哥定暨章窑均窑皆鼎鼎有名者也若建广二窑则别成系统亦足自树一帜焉平阳耀窑磁窑亦杂窑之有名者此外尚有诸窑统名杂窑亦曰小窑兹约举之仿柴者东窑宋建于东京东青所由得名也仿汝者曰唐邑曰邓州曰河北仿官者曰余姚仿龙泉者曰鹿水仿定者曰吉州曰宿州曰泗州。总之宋代杂窑不外取法诸大窑辗转仿效其佳者每致乱真而胎质釉计之精粗明眼人不难判别也虽同一宋器而价值则远逊矣
　　元瓷元代制瓷亦有多窑然其名不着统称曰元瓷而已近流行之元瓷皆元时由西河南一带所制者若南省所制从有发现大都以宋末目之而元瓷之名始尃属之仿均带紫之品矣此制品多作天蓝色兼带紫斑以成鱼蝶蝠等形者为贵不带紫者常品也河南制者系元代初年之物胎釉色凙舆宋均所差无几潞安制者系元代中年之物其胎系半瓷半瓦釉比初年略觉透亮蒲州制者亦元代中年之物釉亦略透亮惟红斑之中带有葡萄紫色耳元瓷之天蓝色者舆均大致相同然亦有别也元瓷之釉厚而垂均釉则厚而匀元瓷之紫聚成物形宋均之紫弥漫全体元瓷之釉浓处或起条文浅处仍见水浪宋均则浓淡滚浅皆混然一律此其所以异也元瓷真者无论瓷胎瓦胎其体皆重其性极坚瓦胎者其色虽似瓦而仍带半瓷质瓷质者其质虽似瓷而仍略带瓦质伪者之胎则或纯乎瓷或纯乎瓦舆真者迥不侔矣
　　欧窑欧窑一名宜均乃明代宜兴人欧子明所制形式大半仿均故曰宜均也制品虽出宜兴然舆阳羡名陶一系微有区别舆清代紫砂挂釉各器亦微有不同大抵制造时仍参入瓷质非绝用紫砂者欤瓶盂等物皆有而尤以洗类为多欧窑舆广窑同一仿均外观厚重形极相似而实不同今略析之广窑以青发蓝班者为最多此外他色虽有然总不脱灰墨一类釉也欧窑则色泽较多除青蓝外有仿均深紫者又有云豆茄皮等色且蓝斑亦不若广窑之浓其别一也广窑之底露胎较多欧窑之底露胎处甚少其别二也广窑之制纯乎浑朴欧窑之制于浑朴中见妍整其别三也至清代唐英亦会于景镇仿制欧窑但明欧窑多橘皮釉而唐仿无之其釉又舆乾隆时器无异孰明清固不难一望而知
　　自宋以来已有官窑民窑之分官窑者由官监制以进上方备赏餐者也民窑又名客货民间所通用者也清代于官窑之中更有御窑专备御用而下不敢僭若官窑则贡人达官亦得用之设专官以监督其工发内帑以支销其用故所制物品日益精美御窑画龙必作五爪尤其显著之识别欤
　　郎窑近人最重视之品厥惟郎窑然所称实有误篕通称郎窑者大抵乃明祭红之寳石釉者也不必纯为郎制郎为郎廷极康熙朝监督瓷业之官而肆人误为郎世寗世寗法国人善画雍干间供奉内廷未尝监督造瓷郎廷极官至江西巡抚其制瓷之事实频见于蓝浦陶録阮葵生茶余客话各书中则必为廷极而非世宁也明矣此种制品以深红宝石釉为主体肇于明代宣历仿于清初今之所谓郎窑者实混明清而一之然沿误已成习惯余亦从众也云而今俗所分别者凡深红宝石釉之品概呼郎窑红色玻璃釉橘皮釉之品概呼积红积红有款识郎窑无款识云郎窑有先后所制之分凡裹外皆有开片而底足有灯草旋文其色深红如初凝之牛血此先制者也若后制微有不同先制者口底微黄所谓米汤底者是也后制者口底或作豆青色或作苹果青所谓苹果底者是也先制者釉色深红后制者釉色鲜红惟釉尚透亮不似窑变之肉耳又有所谓绿郎窑者其色深绿葱蒨可爱满身细碎纹片实则明仿弟窑之品也雍干时代亦有仿者
　　窑变窑变者乃烧窑时火候不匀偶然釉汁变色之故大抵欲作深红之色非一般颜料所能造必参以他种颜料而火候深浅之处红色失而他色露变成种种形状不等颇为特异因之踵作盖本偶然者后逐成为故然矣窑变先后所制亦各有不同若康熙末年之窑变其蓝色与雍正时同惟其红色则发黑若雍正初年之窑变红蓝二色均不发黑其釉与郎窑之釉略同若雍正末年乾隆初之窑变其釉与色均与郎窑回异且有带款者盖纯乎人工故意制成者也
　　年窑臧窑年窑者雍正时年大将军羹尧督造之瓷也青花五彩皆有之而市肆中人但以一种积红小瓶小杯等物呼为年窑其它则不省也年窑之红比郎窑之红较黑而实且不开片其声价亦远逊于郎矣又有臧窑者为雍干间臧应选所督造然无甚特异之点故人罕有知之者。
　　●说胎釉第三
　　欲识瓷之美恶必先辨胎胎有数种有瓷胎有桨胎有缸胎有石胎有铁胎瓷胎者辗石为粉研之使细以成肧胎者也凡普通之瓷器均属之桨胎者撷瓷粉之精液澄之使清融成泥桨以成肧胎凡极轻而薄之器属之缸胎亦名瓦胎谓胎质粗如瓦器也凡凝重粗厚之器属之石胎非真石也质凝重而坚略似大理石琢成之器物焉康熙有石胎三彩是已铁胎非真铁也磁质近黑有如铁色其胎之厚薄轻重亦不一到也
　　瓷器有纹者谓之明片有大开片有小开片小片之细碎者曰鱼子纹大片之稀疏者曰牛毛纹曰柳叶纹曰蟹爪纹不外形容其所似也
　　瓷之开片其原因有二一曰人为之开片一曰自然之开片人为之开片多属桨胎当人窑烧时已定使之开片或开大或开小配合药料烧之则出窑时成开片形一如人意之所欲出是等开片形似龟坼开在肧胎者也自然之开片则历年既久其釉渐渐内裂或成鱼子或成牛毛诸形其坼也纯舆肧胎无涉是等开片痕不深入开在釉汁者也
　　牛毛纹带黄色鱼子亦然凡年久自然开片者其釉似坼而未坼在若隐若现之间若人为开片者则轩呈露矣人为开片始于宋代哥窑其后因递仿之
　　桨胎质轻而松缸胎质重而坚瓷胎音清而脆瓷胎之沙底者谓其底露胎不涂釉也沙底贵白贵细以细砂底为上缸胎大半缸底色贵亮声贵响年久之缸胎多有铜音故鉴别家往往叩其声而知是物历年之久暂也
　　脱胎一种其薄类于鸡卵之壳故又谓卵幂纯乎见有釉不见有胎者也映日光照之表裹能见手影有花者于其裹照见外之花纹有欵者于其表照见内之欵字此等制器始于永乐仿于康雍乾隆以后遂不能仿盖夺造化之天工极制作之能事矣
　　开片仿哥之粗糙者谓之冰纹粤人谓之襞裂开片青花而瓷色发黄者统称浆胎沪人谓之煨瓷开大片而瓷色发红者厂人谓之格瓷有一种釉汁翠地紫斑细碎若鱼子或若鸡翅木之文理者肆人谓之均釉
　　制瓷上釉有二法一日蘸以釉皿入缸荡匀其汁蘸釉者其釉厚故均哥诸器往往有若堆脂所蘸不止一次也一日吹釉截竹为筒嘘气匀之吹釉者为其釉薄故薄故旧瓷中有玻璃釉等名目而薄者甚至有同卵膜也
　　宋元古瓷釉厚者有如堆脂谓之密淋釉其挂釉至底之处往往垂若蜡泪任其渗出谓之鼻涕釉又古瓷中常有釉不到底露出胎骨大小片段不等甚至有半有釉半无釉者若是者谓之露胎其少者谓之缩釉但以是为宋元之证则不尽然盖宋汝均诸器固多露缩釉然官窑极精之品亦有无是者即有之亦片段甚小至于元诸瓷则有露胎颇多者若康雍间仿宋之品则又缩釉处甚小矣至咸同间仿宋诸器吾辈目为赝鼎者则密淋鼻涕等状又必全似于宋釉是在明眼人辨之而巳
　　均密之釉扪之甚平而内现粗纹垂垂而直下者谓之泪痕屈曲蟠折者谓之蚯蚓走泥印是均密之特点也广窑之釉扪之甚平而中现蓝斑大者谓之霞片小者谓之星点是广密之特色也均窑以紫胜广窑以蓝胜
　　凡罩釉一次者谓之一道釉无论青黄红黑种种诸色得其一者谓之纯色釉若白色者则谓之本色釉
　　今之所贵于世者其寳石釉乎凡深红鲜红皆有寳石釉在内不惟红而已若绿若蓝若茄紫各色亦皆有之而世俗则专属于深红一种也清初颜料大都明代所遗其火红大绿均非后来所有意者其亦糁入寳石等料乎
　　寳石釉之品莫贵于亮釉其明如镜其润如玉其赤如鸡血其通如石之冻博物要览所谓西红宝石者是也亮釉又名玻璃釉乃薄釉也薄釉而能备种种诸美其胎之精细不待言矣寳石釉亦有一种厚釉者有稷眼橘眼及满开小片等文然比之薄釉其价值则稍逊
　　釉质之厚者堆脂密淋鼻涕之外又有所谓疙疸釉者此等釉扪之略有不平有如结痂之初落故谓之疙疸也又有釉汁中含最细之黑点稍凹下者谓之麻懒盖烧时为火力所缩黏有黑炭故也
　　有明祭红釉汁较厚成一种木纹有若尖峰重起又似迭浪望之蔚然而深是等木名为野鸡翅是等文名为鸡翅木纹又有一种祭红红中露白本色釉微微凸起有若焦蝶等形名曰露骨更若涂以抹红之釉而虚其中若为空白也者颇似乎阴文之花纹名曰盖雪鸡翅露骨盖雪皆釉质之奇者也
　　青红各器其口际有白釉一线形若灯常底足之处又必有圈缐一围二者皆名曰灯草边以质极滑线极斋者为贵市人所谓规矩者也彼伪制之品往往不能规矩赏鉴家每于此辨别之若雍正仿宣红之品近蹬草边处色亦较淡然浅深蹬稍有间亦必极规矩固不能以伪制目之矣
　　灯草边而圆者固贵矣若方者则尤贵盖口际扪之若平面者谓之方边康乾乃有之后则圆邉有仿制绝情者而方邉则甚罕仿制也
　　紫口铁足谓口际有边深黄而近紫足则铁色也宋瓷多数有之哥窑尤伙明成化窑暨康熙光素青花诸瓶有铁口铁足又兼铁膊者口际大半雕有凹花而雍正官窑紫口铁足亦不尠此等物品其款字亦多凹雕挂铁色釉
　　紫黑之釉满现星点其光莹亮如铁者谓之铁绣花星点痕稍长其光闪烁不定者谓之蝗股纹又谓之蚱蜢腿又谓之蜻蜓翅同一名词皆形容其所似也凡紫黑之釉苟无是等纹者则不足观矣
　　脱胎之制始于明代永乐宣德亦精制器有名者为昊十九紫桃轩极称之其薄者能映见手指之螺纹真绝品也康雍所仿虽亦极薄然多能映见花舆字耳至道光瓷尚薄胎亦有类脱胎之制识者辨其色泽而知之
　　红釉中有绿者谓之苔点苔点浑成一片者谓之苹果绿苹果绿有似老苔荡漾水中微放金光者乃真奇品也又有一二片段忽呈鲜红奇采者兼有星金尤为可贵是也以品红者恒以苔点金星为帜志也
　　浆胎必轻缸胎必重此恒例也若缸胎而轻且薄者则宋代之贵品矣瓷胎则视物之大小而定其轻重之所宜凡极轻与极重之品皆有研究价値者也辩器之底而察新旧此瓷学所必要也宋元诸器底际率多露胎明器有欵者底必挂釉而无欵露胎者亦不尠康雍仿明制亦如之若露胎而有印字欵者昔时所轻今之所罕也底际欵有釉而外无釉者明代暨康熙亦间有之若有釉无欸者则当细辨釉质之新旧矣色微黄者日米汤底色稍黄而似烙痕者曰炒米底色微近豆青者曰苹果底辨郎窑者辄于此三致意焉绿裹绿底之器肆人谓之九江瓷此称殊误然沿讹袭谬久矣绿底之器恒露本色釉以容欸字欸作篆书者多若作楷书者非常品也自款字与底露胎者少乾隆以后底露胎之器日渐少见矣
　　古瓷之底有钉痕者古人思想较拙以铁支皿底入窑而烧烧成则撤去铁故底有钉痕也又有一种底露胎而印花纹或作花形或作物形或深入如钉痕而作辘轳旋形者亦古瓷之特色也若作螺旋文则明瓷常有清初底挂釉之器亦每有螺旋文
　　釉汁中凹而缩者曰谡眼亦曰鬃眼浅大而滋润者曰橘眼隐含黑点而不凹下者曰犀鹿点形较大而微发老米色者曰褐斑白中有黑者曰鹿星有小沫凝如水泡者曰泡沫星不起泡沫而含水晕者曰水浪尘星之晕成黄色者曰鹧斑又日兔毫
　　釉裹蓝一种其作法系先上一层白釉再上一层蓝色复上一层薄釉最后又画金花多作龙身夭矫青云缭绕之画釉裹红之作法亦然釉裹蓝以康熙为最精新仿者粗恶可厌釉裹红乾隆间尚精后亦间有仿者然不足观矣
　　釉之旧者谓之实光釉之新者谓之浮光所谓失之毫厘谬以千里者也但以闇淡无光谓为历年久远之证则大不然彼佳瓷未有无光者或则曾经入土光气净尽名曰失亮则又当辨土锈花之有无矣若为者乃用桨跎磨去浮光易于掩蔽一时终难逃识者之明鉴也
　　辨浮光之有无此易事也若新制之极精者不惟毫无浮光且能露出实光而旧瓷之种种特色几于具体若是者则难辨矣然有花彩则细辨花彩无花彩则细辨质地花彩之精者几足与旧制颉顽惟质地则剖析毫芒自形判别然其间亦有微乎其微者矣
　　玻璃釉之制盖甚古矣自宋迄清初凡带有玻璃釉者虽皆透脱如玻璃然总有浑融气象自成一种特色臂如琥珀水晶虽亦如玻璃之浏亮而与玻璃之质究有别也若夫新造之釉则无论厚薄其色虽亦类似玻璃然终不能混融仍露迹象也
　　宋元之釉极厚而咸同间仿宋元者其釉之厚亦同也雍干之釉极薄而光宣间仿雍干者其釉之薄亦同也然其厚同其间同而其薄自有不同者在也以皮相则失之矣
　　器小而开大片器大而开小片皆足贵也晚近以来则不贵哥窑之开片而贵郎窑之开片大抵开片瓷品概以扪之无痕者乃为可贵也
　　辨胎釉之道盖亦伙矣手而扪之审其泽也指而扣之聴其声也目而察之辨其色也更有附于耳际而听其有无微响以验火气之曾否退若者然不甚足恃故雅人弗取之
　　有一种香瓷能于座间发出香气恽南田有瓯香馆即指此也盖宋瓷制胚胎往往杂以香料历年既久异香喷溢最为珍罕之品有土胎香者有泥桨胎香者有瓷胎香者桨胎香者较多瓷胎较少更有藏香胎沈香胎等等若小合之属乃古时奁具载梳头油久亦能浸溢成香是又入于韵事者矣
　　香瓷之香乃在胎骨宋制器皿釉不到底恒稍露胎骨于外故能发香若釉汁满挂则纵有香料入胎而亦不能喷溢芬馥矣是以香胎间于古瓷中有之后代则甚罕也
　　挂釉之法古时以笔搨釉病在不匀后改为以皿入缺用蘸釉法匀矣而屡有不到底者嗣改为吹釉之法有三四遍吹至十余遍不等则既匀且净盖进化之理然也
　　常见一种混合五色之釉其文缭绕纷纶有如五色之玛瑙又似海滨文蛤之嗀名曰混釉曰云釉谓其如云蒸霞蔚也施之于小瓶类为多是亦乾隆间一种好奇之新发明
　　乾隆有专仿木制各皿望远俨然如木而质为瓷者名曰仿木釉有仿漆器者名曰仿漆釉有仿景泰法琅者名曰仿景泰釉此外更有玳瑁釉石釉花釉等等骤视绝不类瓷细辨始知皆釉汁变化神奇之至也
　　●说彩色第四
　　以浅深数种之青色交绘成文谓之青花本色地而绘以五色花者谓之五彩绘三色花者谓之三彩彩地而傅以彩花者谓之夹彩先施圈阑内绘花文外填色釉或锦文者谓之开光黑白等而绘绿黄紫三色花者谓之素三彩（素三彩亦有连地统计者）由窑变而成红绿紫三色者谓之天然三彩裹外皆有花者谓之两面彩
　　本色地加加彩盖始宋或谓于明者非也陶说戴宋学士王珪召对蕊珠殿设紫花坐墩是其有力之证以余所见哥窑加彩之器古物保存所有之而友人所藏复有一具确为宋物无疑花彩古气盎然殊不类后加者至元瓷法花之品（法花详下章）花舆底不一色己开夹彩之权舆元时旣有夹彩则本色地加彩必在其先断可知矣
　　五彩之器明永栾制作始盛证以博物要览所载则穷研竞巧花様渐多或谓五彩间有洪武款者皆属明未清初之所讹殆或然欤明代彩瓷发明足以复绝奕世震铄一代者殊不浅尠综其迁变可得而言
　　永乐影青一种瓷质极薄雕暗龙花表裹可以映见花纹微现青色故曰影青陶雅称为绝品回非雍干所及或又谓此等影青决非永栾乃嘉靖瓷而书永栾欸者亦有雍窑书永乐欸要之永乐于明代寳彩瓷始盛之时也
　　宣德发明祭红乃祭郊坛用品所瓶之色也又称霁红谓如朝霞霁色一名积红一名醉红复名鸡红则因瓷无专书市人以音相呼逐成种种异名耳
　　成化五彩青花均极工致青花蓝色深入釉骨画笔老横康照犹当却步也正德发明一种蛋青浅绿色其釉极厚极透其色极艳极鲜回非后来所能及嘉靖则锦纹开光之器益颗万历祭红侔宣德而雕磁碗白间绿色雕万不断花纹亦始于是时
　　明代发明彩色极多不胜覼指大抵康雍时所有之色殆几无不沿于明代者若釉裹红豇红抹红秋葵绿等新艳可喜之色明已有之若豆彩一种成化亦微露端倪故就彩色论朱明一代已极纷纭璀璨清初益推衍基波澜耳
　　有明彩料多采自外国如青花初用苏泥勃青继用回青红色则有三佛齐之紫渤泥之紫矿胭脂石是以彩色浓厚辉映奕世而清初采用犹多前朝内府所遗
　　清代彩瓷变化繁迹几于不可物方康熙硬彩雍正软彩硬彩者谓彩色甚浓釉傅其上微微凸起也软彩又名粉彩谓彩色稍深有粉匀之也
　　硬彩华贵而深凝粉彩艳丽而清逸青花幽靓而雅洁硬彩青花均以康熙为极軐粉彩以雍正为绝美乾隆夹彩最盛镂金错采几于鬼斧神工三朝鼎盛殆叹观止矣
　　粉彩易于剥落为其粉质松软故也然硬彩歴年旣久亦时有剥落者但使完好精美则雍正之粉彩亦何让康熙之硬彩耶
　　康熙官窑客货槪无粉彩惟御制料欸之盌则有之其粉红为地杂以彩绘者尤为珍罕市人不察辄以胭脂水堆料欸呼之实不知粉红舆脂水回乎不同也或谓此等堆料盌乃雍正物而书康熙款者亦属非是
　　康熙硬彩蓝绿二色堆起甚厚歴年旣久时亦有裂坼之患红为深色之抹红且较他色釉质有平凸之差故亦易于褪落
　　五色五章繁杂粉纶穷极变化而细为寻绎又似有系统之可言通称五色青黄赤白黑而己递衍递嬗迅至不可名状则红之一色不下百余种其次为青青衍而为绿舆蓝三者一系不下数十种也黄者较少著名者亦十余种黄舆绿之范围时有出入黑者最少仅数种耳盖黑为最难变化之色也而白亦有数种
　　今就最流行之色而试以系统别之
　　红（附紫）、祭红、霁红、积红、醉红、鸡红、寳石红、朱红、大红、鲜红、抹红、珊瑚、胭脂水、胭脂红、粉红、美人祭、豇豆红、桃花浪、桃花片、海棠红、娃娃脸、美人脸、杨妃色、淡茄、云豆、均紫、茄皮紫、葡萄紫、玫瑰紫、乳鼠皮、柿红、枣红、橘红、矾红、翻红、肉红、羊肝、猪肝、苹果绿、苹果青、（二色皆红色所变故不入绿类而入红类）
　　青（附蓝绿）天青、东青、豆青、豆彩、梨青、蛋青、蟹甲青、虾青、毡包青、影青、青花夹紫、新橘、瓜皮绿、哥绿、果绿、孔雀绿、翠羽、子母绿、菠菜绿、鹦哥绿、秋葵绿、松花绿、葡萄水、西湖水、种蓝、洒蓝、宝石蓝、玻璃蓝、鱼子蓝、抹蓝、海鼠色、龟裙、绿褐、粉色褐
　　黄、鹅黄、蛋黄、密蜡黄、鸡油黄、鱼子黄、牙色淡黄、金酱、芝麻醤、茶叶未、鼻烟、莱尾、鳝鱼皮、黄褐色、老侩衣
　　黑、黑彩、墨彩、乌金、古铜、黑褐、铁棕
　　白、月白、鱼肚白、牙白、填白
　　以言系统千绪万端然槪括之不外浅深二字为之归汇均紫最古然已有葡萄紫玫瑰紫之分至元紫釉有近猪肝者有类葡匋者明代祭红亦分为二一宝石又曰大红肆人混称郎窑者也一鲜红项子京瓷器图说别之为积红者也大红衍而为抹红为枣红为橘红为猪肝羊肝为茄皮紫为云豆鲜红衍而为胭胎水美人祭豇豆红桃花片娃娃脸杨妃色皆由一深一浅竞说派别焉豇豆红变而成苹果深者谓之苹果绿淡者谓之苹果青黯败者谓之乳鼠皮至于橘红又有广橘福橘之殊茄紫又有深茄淡茄之别条叶盆繁支派百出盖矜奇而竞巧亦逞异而标新也
　　晋缥唐绿夐乎远矣柴周之雨过天青实接其轨汴京之东青继之汝窑之豆青承之是数者皆青之先河也哥窑衍而为豆绿弟窑衍而为果绿至于瓜皮孔雀子母菠荣鹦哥诸绿又其后之孳乳也其浅色者有秋葵松花葡萄水西湖水诸种其黯色者有蟹甲龟裙毡包青诸种推之蓝色深者有宝石蓝酒蓝等名浅者有天蓝灰蓝诸类此外黄也黑也亦莫不有深浅诸色吾故谓浅深二字可分两大支流而为槪括之总汇也
　　今就世人所宝贵之色择要以说明之俾辨色者稍得厓略非以求备也其别如左
　　宝石红祭红之宝石釉者俗呼之曰郎窑今为行文之便以宝石红别之始于宣德盛于万历康熙仿者己稍不如前此后遂绝响矣此种器皿大都亮釉其色深红如初凝之牛血裹外皆有开片而扪之无痕开在釉汁之内若隠若现底足灯草边异常斋整底槪无欸疑有米汤底苹果底两种稍黄者曰米汤稍青者曰苹果均有小开片以纯红者为极难得满带苔点绿者次之其不纯红者则变为其它名称矣（与说窑章郎窑节参看）
　　积红祭红之鲜红釉者据项氏子京说以积红别之凡朱红粉红及变为青绿等色无开片而有欸者槪属于此类亦始于宣德其它明代诸朝暨康雍干嘉均有之舆宝石红之祭红本为一物其所异者特一深红一鲜红一有小开片一不开片耳其灯草边之齐整亦同惟因其不如宝石红之透亮价値遂远逊云
　　豇豆红此色亦由祭红变化而来以类于豇豆故以豇豆红呼之釉中多有绿苔点或大片绿斑亦有纯红者以康熙欸者为最多若雍正欸者则其釉虽舆豇豆红无异人亦辄以雍正祭红呼之矣豇豆之黯败者俗称乳鼠皮价値殊贬稍深则入云豆色近紫又入茄皮色豇红之所以可贵者在莹润无比居若鲜若黯之间妙在难以形容也
　　胭脂水胭脂水一色发明于雍正而乾隆继之以其釉色酷似胭脂水因以得名也始制者胎极薄其裹釉极白因为外釉所照故发粉红色乾隆所制则胎质渐厚色略发紫其里釉犹白于灯草边处如白玉一道焉至乾隆末窠喜满雕阴文细花绘以杂彩比之初年殆不啻上下床之别而近今伪制尤以此类为多客货多系疙疸釉而明艳鲜丽釉亦极薄至嘉道以后虽有此色然已比之自桧矣
　　美人祭美人祭又曰美人齐祭红之淡粉色者也酉人又呼为桃花色此种巿伙不解其名或呼为淡豇红或呼为淡祭红孰者美人祭名称之娇艳也耶余若娃娃脸杨妃色桃花片桃花浪诸名均属于此类稍深稍浅吹万不同而歧名异名因之遂伙一言以蔽之则祭红之淡粉色而不发绿班者卽此类也苹果绿积红所变之色绿者成点谓之苔点绿者成片则谓之苹果绿其淡红者谓之苹果青皆积红之巧化者也凡积红豇豆红而带绿成片者均以是呼之成化始舆康熙为盛而宣德则但有点未成绿片也近人品积红每每以绿片绿点为贵无者辄疑为赝鼎鸟知当日有绿斑者反为弃材耶自窑变偶成此色后遂踵作且成专名而价値亦侔于深红者市人竞利搜者好奇不其然欤
　　均紫均紫最秾丽为古今所艳称初制较浓有类长熟之葡萄后制则近鲜有类开透之玫瑰故有葡萄紫玫瑰紫等名也全器纯紫者近已不易一见末叶篮相间成垂涎纹如蔚篮水光中泛出片片之紫浪洵异彩也元紫成鱼蝠蝶等形釉能深入胎骨故亦可贵至明迄清仿均之品涂附大抵浅紫尚可形似而深紫已渺不可追或则紫中发红或则紫中发黑殆非正紫矣
　　茄皮紫茄皮一色始于明末康熙继之皆系玻璃釉淡者比茄皮之色略淡深者比煮熟茄皮之色略重故有淡茄深茄之分淡茄尤为鲜艳介于豇豆云豆之间自雍正至乾隆虽间有茄紫然已甚不多见盖其色甚虽摹拟故也最近仿制者紫中发红且不匀净不难一望而知真伪立判又此色器皿大半有雕花者
　　各种红紫红有百余种至繁赜矣除上所述诸种外其它亦可略述也粉红为鲜红之化身亦即积红之最淡者或呼为娃娃脸或呼为牡丹芍药或呼为桃花片海棠红总不外形容其艳丽而己朱红色若正朱康乾之制鲜明夺目以后则比之自桧抹红质极薄参入夹彩以乾隆间为多其间又有柿红橘红枣红之别橘红舆朱红判别又在微秒之间抹红带黄者又谓之杏子衫矣
　　珊瑚一种釉汁极薄干窑最精此后殆如涂附至羊肝猪肝则殊不足轻重盖红之为色变化至伙而近所重则偏在于祭红一脉云
　　天青天青一色肇端北宋柴周遗制复乎渺矣自宋迄明代有作者至康雍集其大成幽隽淡永兼而有之往往于淡隽中有秾蒨之小点尤为引喜其釉色变边略有不同康熙初年之天青其釉极厚其色微青釉色混融有同鱼脑康熙末年之天青其釉略混其色略蓝雍正时之天青其釉略混其色殆舆天蓝无甚大别此时制器又往往书成化欸也自康至干无论天青天蓝其釉皆厚而且润新者釉混而且粗鱼脑之说澉不可复追矣
　　豆青豆绿此二色宋哥弟窑为最盛哥窑多作豆绿弟窑多作豆青皆滋润莹泽至为可爱弟窑留傅比哥窑较伙明暨清初亦仿弟窑为多雍正仿制之品沪上名曰果绿莫解其由谓是哥绿转音弟为兄未必謭陋至此谓是苹绿省文则色泽殊亦不类殆沿讹袭谬不可究诘耳以前之豆青微近黄色至清则纯近绿色雍干以后往往加以彩绘素地者遂处于平淡无奇此色易制沿袭过多世人淡漠置之殆如老去秋娘无复当年声价矣
　　瓜皮禄瓜皮绿如西瓜之皮因以得名康窑有一种罐作西瓜状盖上有瓜藤弥可珍贵釉上满开小片其纹略如牛毛雍正所制釉厚而且润色绿而略黄或如春时之柳叶或如秋末之葱心乾隆制者绿色略深开片亦较前略粗然皆滋润莹泽纹内亦不发黑若新制则燥而不润绿而发黑故不足珍也
　　各种青绿深色诸绿以孔雀绿为最可爱葱翠夺目制亦近罕其次则蟹甲青古气盎然扑人眉字新橘满含稷眼亦有足多若龟裙者俗谓之忘八绿殆非雅品大抵青绿之色不贵深而贵浅以浅者鲜艳可爱变化无穷也葡匋水如新长之葡萄西湖水松花绿亦不甚相远淡绿微发黄者名曰秋葵绿青而略同虾肉色者名曰虾青数者均标新领异殊可珍贵至色微近浅蓝之鹦哥绿舆发黄较多之犁青则稍近于平庸矣
　　洒蓝积蓝康窑于洒蓝中加绘金彩云龙奕奕有生气其作法系先上一层白釉再上一层蓝色复上一层薄釉最后乃画金花积蓝又名霁蓝作法舆洒蓝有别乃将蓝色舆釉水融和挂于瓷胎之上并不先上白釉因此之故其釉比洒蓝为厚而色则大略相同也
　　至若青色之较浓者曰天蓝浅蓝而近于绿者曰翠蓝深蓝而有芝麻星者曰鱼子篮殆谓其形有类似非谓其色同鱼子也至于蓝紫相和而蓝尤浓厚者曰毡包青亦好奇之所嗜云
　　豆彩何谓豆彩盖所绘花纹以豆青色为最多占十分之五六故曰豆彩也或称斗彩谓花朶之攒簇有类斗争或称逗彩谓彩绘之骈连有同逗并实则市人以音相呼辗转讹述殊非正诠是彩康雍至精若人物若花卉若鸟兽均异采发越清蒨可爱至乾隆以后喜作团彩稍欠风致矣然于华丽之中别饶葱蒨之致足为清供雅品弥可宝贵也
　　各种黄色黄亦宣得时所尚之色其时色深有同密蜡致有宣黄之称至嘉靖始夹青花色同鱼子深者又别之为鸡油黄矣康熙以后专尚淡黄统称蛋黄也其稍深者谓之熟蛋黄稍浅者谓之生蛋黄若和黑绿二色者则名茶叶未茶末导源最古一为纯正之茶末一为不纯之茶末不纯正者或偏于黄或偏于绿纯正者如将茶叶研成细末谓于釉中其色古雅幽穆足当清供焉其黑色稍浓而有黄色碎点周遭围绕于底足间者谓之鳝鱼皮亦象形语也若鼻烟若菜尾若老侩衣皆茶叶末之变体鼻烟最浓菜尾较淡至如黄黑紫相和砌成斑点则谓之虎皮斑在昔偶然风尚今则无复问津矣金酱而加金花亦乾隆间所尚然皆小品居多究未足当鼎彝之巨制也
　　素三彩茄黄绿三色绘成花纹者谓之素三彩以黑地为最贵亦有浅黄浅绿等地而花则黄绿较深者亦有间露白地者茄紫为地始稍罕见有则花仅绿黄二色耳殆合地统计为三色也绿套绿黄套黄于浅深中分先后故有实四五彩而亦称素三彩者西人嗜此声价极高一瓶之値輙及万金以怪兽最为奇特人物次之若花鸟价亦不赀也同一年代而素三彩之品视他彩乃腾踊百倍且其瓷质较粗底多沙眼而视同拱璧殆有解人难索者矣
　　黑彩墨彩黑彩以质地言墨彩以绘事言凡黑地而花或五彩或三彩者皆称黑彩黑彩则以淡墨绘诸白地而己墨彩视同常品不外备鉴家之一格若黑彩则声价甚昂素三彩而兼黑彩者尤为殊绝五彩兼黑彩者次之
　　乌金者黑彩之尤莹亮者也古铜者茶末之和深黑者也铁绣花者近古铜而色深紫者也铁棕者茄紫之和深黑者也墨褐者墨彩之弥漫全体者也四者皆黑之支流也
　　月白鱼肚白乃青之最淡者牙白则稍闪黄色矣若稍闪红色者又称为虾肉白填白者系以纷料推填瓷上再蘸釉汁或讹甜白失之远矣以素瓷而论白亦有种种之别焉
　　洋彩雍干之间洋瓷逐渐流入且有泰西人士如郎世寗軰供奉内廷故雍干两代有以本国瓷皿摹仿洋瓷花彩者是曰洋彩画笔均以西洋界算法行之尤以开光中绘泰西妇孺者为至精之品至于花鸟亦喜开光又有不开光者所用颜色纯似洋瓷细辨之则显然有别且底内往往有华字欵也
　　洋瓷洋瓷有两种一为泰西流入之洋瓷本不入考古家赏鉴然清初流入之品有极精者如绘女神像自由神之属恹诡可喜至旧至精者亦堪藏庋一二也一为吾国所造铜胎挂瓷之品市人通称亦曰洋瓷实则此类彩绘大半本国华风尤以绘西厢等故事为多其兼仿洋彩者反居少数则呼曰洋瓷称名殊嫌不当大抵互市伊始洋瓷流入有铜胎者遂印市人之脑由是凡瓷之铜胎者不问其为本国制舆否槪以洋瓷呼之相沿成习牢不可破耳
　　红之一色康不同于雍雍不同于干干又不同于嘉道以后故后仿者惟红最难摹拟康熙之蓝敻绝一代而近来新发明蓝亦能得八九超轶于光绪初年所仿者多矣若绿舆黄略得四五亦易于鱼目混珠惟紫则新仿者甚少若红若白最难逃识者之眼然纯色釉之器红亦有仿制极精不止四五成者惟白较难追步前朝而判别乃在微之又微云
　　●说花绘第五
　　瓷之有花宋代已渐流行苏东坡诗定州花瓷琢红玉仁宗召见学士王珪设紫花坐墩是已今则宋定流傅递衍尚伙若耀窑磁窑均宋器之仿定者也花多作盘螭飞鳯牡丹萱草等形其精者几舆玉琢细器无异舆乾隆御窑后先媲美殆于异曲同工自明迄清初仿定之品亦足为世重乾隆后则无复仿者矣章龙泉窑亦多花纹其可贵逊于粉定一等明清仿者价亦视代之远近为差耀窑间有黑花者但不甚为世所重至紫花宋瓷暨有红绿花彩者殆如威凤祥麟不易一见然亦间有之也
　　定窑章龙泉窑之花皆雕花也定雕较深章雕较浅然亦有种种名目之殊有平雕谓化纹舆地平釉罩其上扪之不觉也有凸雕谓花皆阳文凸起也有凹雕谓花皆阴文凹入也凹雕亦名划花凸雕亦名法花平雕亦名暗花
　　博物要览谓定器有划花绣花印花三种划花者最佳绣花者次之可见当时制作之盛矣划花用刀刻绣花用针刺印花用版印更有锥花乃用锥尖鏧成花纹又有堆花以笔揩粉成凸堆形堆花又各填白绣花锥花二种后世罕有仿者
　　印花肆人亦谓之法花或又谓之鼓花盖皆市声也
　　前所云凸雕平雕凹雕云者又舆雕瓷无涉雕瓷盛于乾隆所雕之花尤为深入显出市人旣名是为雕瓷彼宋之雕法则用暗花划花等名以别之
　　近人亦能取景德镇素瓷以针或刀刺成种种花纹花成以墨填之俗称刻瓷其用针用锥用刀也固舆宋法无涉
　　素瓷甚薄雕花纹而映出青色者谓之影青镂花而两面洞透者谓之玲珑瓷花纹堆起高于质地乃用笔抹成者谓之堆料花
　　填白之堆花花文之疏落者也堆料花者花文之繁密者也增一料字亦有别矣
　　釉里红之花亦为花之别派大抵此等绘花须费两番手法也若两面彩面映光照之花纹一一相对者亦奇隽之品
　　以上所云皆由瓷之本身出花者也若不由本身出花而别刻花嵌入者则又当谓之嵌花
　　影青固甚薄之瓷也乃有瓷质厚仅能一面影出青色雕花者此则名为隐青盖雕花后微傅以青色再加釉汁云尔制亦始于明代云
　　法花之品萌芽于元盛行于明大抵皆北方之窑蒲州一带所出者最佳蓝如深色宝石之蓝紫如深色紫晶之紫黄如透亮之金珀其花以生物花草为多平阳霍州所出者其胎半属瓦质蓝略发紫绿略发黑殆非精品西安河南所出者较平阳霍州略为鲜亮盖属瓷胎也至清初始有景德仿造则纯是玻璃釉花既玲珑地尤细净人物众兽毫髪毕现矣雍正以后间有仿造巳失良工
　　故干窑虽精亦趋入雕瓷一途罕见法花之制其它更无论矣
　　脱胎舆影青之别何在乎曰其薄如纸映光照见指纹者是谓脱胎此吴十九卵幕之制所以独绝于明代也笔细如发表裹花纹发青者是谓影青此永乐云龙小盌所以超前轶后也
　　明瓷花样绘事亦既争妍斗巧观朱琰陶说所载不下百余种书不胜书兹但就其创始特别之点纪载一二亦足见前代美术之一班焉
　　永乐压手杯底中心画双狮浪球球内篆欸字为最奇之品駌鸯心者次之花心者又其次此为底内绘花之始至康雍诸器底内亦有绘花者皆沿其遗制也乾隆以后底内只有欸字纵有花亦非精品
　　宣窑之美为有明一代冠不但宣红宣黄彪炳奕叶巳也卽青花五彩各器亦发明极多咸为后代所祖如轻虽小扇扑流萤等画诗句入瓷实开其先若海兽人物靶杯亦极奇肆可喜至于漏空花纹填五彩又五彩实填花纹皆绚艳悦目又有蓝地填画五彩者则夹彩之制盛舆矣戗金之制亦始宣德吴梅村有戗金蟋蟀盘歌可知当时瓷业美街之发达震古烁今也
　　鸡缸始于成化画石山牡丹下有子母鸡跃跃欲动小儿扬袂其侧又器之中心往往绘和合二仙也高江村集有成窑鸡缸歌此后干嘉道歴朝均有鸡缸之制欵称仿古盖仿成化云今日乾隆之鸡缸亦已珍同拱璧若成化者又在景星庆云之列莫之或觏矣
　　成窑如画秋千士女龙舟周茂叔爱莲五子相戏八吉祥西番莲锦灰堆等皆开清康乾之先路尤以画人物各器足为世珍也
　　嘉靖绘事喜内外夹花喜锦地渐趋于华缛一派其特色有数种如外龙凤惊雀内云龙外出水龙内狮子花之类即所谓两面彩也如海水苍龙捧八卦天花捧寿山福海字捧字一种谓花上夹以圆圈书字其内此制当兴于是时清代万寿无疆等捧字盘卽仿此也惟清制多捧四字明制于器中间多有仅棒一字或福或寿者
　　嘉靖八仙捧寿或羣仙棒寿等盘以视龙凤捧寿海水飞狮捧寿者尤为可贵寿字居盘中余花围之龙鳯较易配置八仙羣仙则颇费匠心矣转枝莲托百宝或转枝莲托百寿字此种奇制配置极难而大体又过于琐碎是以后代罕有仿者
　　万歴瓷踵嘉靖法而益务华丽两而彩夹彩之品甚多花样奇巧绚烂不胜枚举捧字一种尤其所尚当时回回字西藏喇叭字已入中国故花内捧回回字者亦始于是时喇嘛字亦称藏经字舆篆书之寿字彷佛相似当时谓之真言字插入五采花朶中亦颇奇观
　　明代绘事人物虽不甚精细而古趣横溢俨有武梁画像遗意若绘仕女又似古椠之列女傅图也成化人物多半意笔高古疏宕纯似程孟阳若花卉有极整斋者虽开锦纹夹花之权舆然色潭深古一望而知为朱明之物矣若绘龙凤众兽则颜色深入釉骨时露古拙之致却非庸手所能及若万歴之九龙盘盌五龙四凤盘等古泽擈人眉字虽俪红妃绿亦同于夏鼎商彝
　　康熙画笔为清代冠人物似陈老莲黄萧尺木山水似王石谷吴墨井花卉似华秋岳盖诸老规摸沾溉远近故也雍正花卉纯属恽派没骨之妙可以上拟徐熙草虫尤奕奕有神几于误蝇欲拂人物山水则稍不如康然先正典型犹未之坠乾隆大兴锦地花参入泰西界画法俗谓之规矩花镂金错采叹观止焉人物细微毫发毕现翖毛尤极工致均以古月轩为极则又舆蒋南沙沈南苹等把臂入林矣道光精者亦如改七芗王小梅此盖一代画笔舆一代名手相步趋故一望其画已知为某朝某代之器也
　　近日仿康熙青花之品亦有极精者其蓝色竞能仿得七八至一观其画乃流入吴友如杨伯润之派不问而知为光绪器矣若仿乾隆人物至精者颇突过道光虽明知新制价亦不赀盖舆干窑已具体而微其所差者乃在几希耳
　　成化五彩人物其工细者系以蓝笔先绘而目衣褶继乃如填五色清初康雍犹沿此例其用红笔绘面目者大抵皆粗材耳至乾隆以后则无不用红笔者矣
　　乾隆绘人物面目其精细者用写照法以淡红笔描面部凹凸恍若傅神阿堵者然嘉道以后无复斯制若康熙绘美人亦用淡红笔涂双脸微頳乃愈觉其妩媚也
　　明瓷人物以淡描青花者为精描青而加填五彩者亦殊可喜至纯粹五彩不杂描青者大抵瓶罐为多于生野中弥见俊逸而赝制最伙即属此称
　　明瓷所绘故事若周茂叔爱莲陶渊明赏菊竹林七贤流觞曲水之属均极俊逸雅倩之致康熙人物无一不精若饮中八仙若十八学士十八罗汉舆夫种种故事皆神采欲飞栩栩欲活以视道光之画型无双谱必书人名小傅者殆有仙凡之别
　　人物故实标新领异波澜推衍穷极诙诡大抵皆导源于小说稗官然皆舆歴代丹青画法相合也至雍正小品始有绘剧埸装者其须必为挂须或作小丑状盘辨于顶又有作清朝袍帽装者皆恶道然康熙仕女已有绘纤趺弓鞋之恶习则又不自雍正始矣乾隆亦间有绘剧埸装者然甚罕见至绘小儿游戏作清朝装微拖小辨而画笔工细乃反不觉其可厌也
　　康熙仕女其绘弓鞋纤趺者雅人所鄙而价值辄累千金乾隆贡品绘碧瞳卷髪之人精妙无匹西商争购値亦奋钷也若绘八蛮进金羣蛮梭猎等巨盘虽稍次之近亦如凤毛麟角矣
　　乾隆以古月轩声价为最巨古月轩所绘乃于极工致中饶极清韵之致以人物为最难得卽绘杏林春燕聱价亦腾矂寰区疏柳野凫亦殊绝也当时由景镇制胎入京命如意馆供奉画师绘画于宫中开炉烘花或谓会见有臣董邦逹恭绘者然寻其画笔派别殆出诸蒋延锡袁江焦秉贞之流（参疑识章）
　　绘战争故事者谓之刀马人无论明清瓷品皆极为西人所嗜至挂刀骑马而非战争者亦准于刀马人之列也康窑大盘有两阵战争过百人者尤为奇伟可喜又有青花加紫其皿绝大而仅一人一马者笔端恣奡亦非恒品
　　康窑所画怪兽最为生动嘘气喷雾毛毶毶欲跃真神品矣若绘翔凤孔雀则稍不如绘燕雀小鸟以小鸟易有神至花卉画笔以白地者为佳老横无匹俨然者华秋岳也雍正粉彩花鸟遶丽过于乾隆若人物则青花胜于五彩盖犹循康熙前轨也乾隆花鸟除古月轩外殆不能比迹康雍惟人物仕女工致秀媚乃殊尤耳
　　康窑画松树苍翠欲滴古干森郁其粉本纯由宋画而出若李思训赵大年殆其私淑者也配以人高士亦飘飘有仙气
　　素彩海马之盌声价极巨以九兽者为最佳其余有五兽亦有一兽者盖视盌之大小为多寡也海涛作圈纹多深绿色兼泛梅花兽或绿或黄作腾跃蹲踞状亦有忝绘八宝于其间者
　　瓷花之有龙盖自宋定始明代绘龙指不胜屈大抵龙象至尊为中国歴代以来之古说久矣近者绘龙瓷品颇为世人所不喜实则此类微嫌陈俗则有之若谓龙为有清国徽之故则殊桧父之见也
　　所不喜于龙者如五彩盘盌之属无甚特色者乃嫌陈俗耳若教子升天之杯古人且至舆大狱若九龙若海水飞狮龙若龙捧八挂之类又皆明瓷之卓卓有名者也康雍釉裹红之品云龙夭矫尤以不见全身或兼釉裹蓝云者为佳至干窑胭脂水堆料花之龙亦非恒品大抵绘龙贵夫特别若板滞无奇不外穿云赶珠之属则诚不足贵至出乎习见之外而戞戞独造者是又焉能以陈俗目之
　　瓷之绘一龙一鳯者大抵皆歴代君主大婚时所制以志纪念者也宣德青花最有名近则康乾之品亦足为世重矣至所绘不止一龙一凤者则大都取御用之意而不关乎大婚纪念也
　　绘小儿游戏之画亦自明始谓之要娃娃有五子有八子有九子有十六子有百子百子之制道光时尤为盛行近所见百子舞龙灯十六子在鱼缸边游戏之类则新制甚伙殊不足贵九子穿串枝莲之瓶若干窑者价値殊巨至五子夺魁或九子夺魁之属则稍近于平庸矣
　　绘桃质九颗连带枝叶者谓之九桃康窑大瓶价亦不资此后九桃瓶罐盘盌代有踵作雍正九桃盘多作豆彩又兼外绘团鹤者亦足珍也又有八桃及二十余桃者
　　过枝花杯盌雅称隽品过枝者自彼而达于此而枝叶连属之谓也成化开其先雍正继其轨雍窑多画翠竹碧桃又有兼箫绘采凤者至道光时盛行过枝癞瓜及过枝葡匋视雍窑己多逊色然较胜于寻常绘花卉者
　　瓷品之画以绘人物为上绘兽次之花卉山水又次之至锦灰堆者即俗所谓规矩花在管见颇为不取然乾隆之精品于极华缛之中饶有清空之处不尽填满也精者华腴富丽恍见党太尉貂裘羊酒之风夫亦足以自豪矣
　　仙女乘槎之杯雍干嘉道均有之海水往往浅雕乃在后叶其初海水以极细之笔绘之更胜于浅雕者又此杯器之中心绘一红日彩云绕之亦觉秀倩可宝
　　耕织图为康熙官窑精品兼有御制诗楷亦精美声价殆侔于鸡缸也若乾隆之绘田家乐者亦犹耕织遗意又有渔家乐兼绘仕女者则不禁诵渔洋青荷中妇镜黄竹女儿箱之句为之神往不置
　　干窑人物工致绝伦故事则举汉晋以来暨唐人小说几于应有尽有下至西厢三国水浒之伦亦穷秀极妍并称佳妙至末叶乃益曼衍如水浸金由山等不经之事实亦入绘事盖争奇斗巧锺事增华势必至也然明未清初已有采取封神演义绘千里眼顺风耳者则又不自乾隆始矣
　　康雍瓷品所绘八仙带有水波纹者吕洞宾旁立一人头戴柳枝状殊怪异俗谓之柳树精干道诸窑仿者亦同斯制者八仙而无水波纹配以他景者则不带柳树精也又康窑八仙盘具其中必兼绘南极老人及麻姑童子仙鹿亦有但绘南极童子等而不绘麻姑者
　　厌胜瓷品颇为猥亵明穆宗好内故隆庆杯碗始有之康雍干道诸朝亦有递作者旁及花囊屏枕诸器风斯靡矣然汉广川王画屋巳有此种则滥觞为已古矣若但写风怀含蓄不露者犹为彼胜于此
　　绘百蝠者殊嫌呆滞百子较胜而新制亦最多故百廘不如十廘也是等彩绘皆有康乾精制然继者踵作未免陈陈相因至二十一鸟二十喜鹊十二肖生之类较为可喜若三羊开泰五鹞鹌鹑之属精妙亦殊足珍然尚不及异兽朝龙舆怪兽狮熊之尤为奇伟也
　　十二肖生之物以入瓷画者乾隆道光均有之乾隆瓷灯有锦地开光三圆幅每幅绘生物二者配景楚楚殊有新趣灯一对则十二生物适斋矣康熙十二月花卉酒杯每花各配以一生物然是等生物又不按地支生肖者也
　　雍正花卉兼草虫者多画络纬娘蜻蜓蚱蜢蜗牛之属道光草虫最喜画螳螂其花卉多作碎花以视雍正之善绘折枝者真如小巫见大巫矣惟绘五毒差堪鉴录五毒而兼人物者乃稗官故事也亦道光窑之别开生而者
　　瓷品满画花朶种种色色形状不一者谓之万花以黑地者为最贵即白地者亦可珍若中有五蝠者则乾隆五福堂物也虽嘉道仿制之品价値亦巨花之形状大小偏反各尽其致繁窑之极盖几不见有地矣
　　嘉道之间所画楼台之画书有地名者大约绘西湖景为多绘卢山十景者亦有之至有绘海珠景者乃粤人向景德镇窑定制之品而非出于广窑所自制也又有羊城八景之类亦然
　　雕瓷之巧者有陈国治王炳荣诸人所作品精细中饶有画意其仿木仿竹仿象牙之制尤极神似故谓此等釉为仿竹木象牙之釉也至于仿漆之器精雕花纹所涂之釉又极似漆或谓有竞髹以漆者
　　嵌花之制清初已盛行康窑笔洗嵌龙螭者常有若嵌九螭之杯尤佳九螭聚于一处蜿蜓浮突有一尾口街小螭余螭绕之成杯耳形寯品也干窑胭脂水瓶有一螭盘绕瓶身慨属脂水釉亦称罕靓若上方贡品或数小儿作牵索状之瓶或小儿游戏突出全身瓶或十八罗汉一一突嵌之瓶皆可宝贵
　　雍正豆彩花果之盘其所绘花枝有若字形者虬结连蜷不甚可识或谓乃藏满蒙文于其内也此后道光亦有之
　　百鸟归巢绘百鸟一一不同极飞翔动静之致后仿者颇多神采殊失若绘喜鹊三十只者有一红月名曰一月三十喜又名日日见喜皆吉祥语也若不足二十者即以其数名之日若千喜杂以红梅亦颇不俗
　　道光所绘人物亦有极精者惟好于人物之旁位置琴书画之属又题诗于其间或书传于其后虽存论世知人之意而乏配景布局之观故鉴家抑之
　　明瓷之画也用笔粗疏而古气横溢且有奇趣其地之色釉浓厚深穆却非后来所有康熙画花于肆幂之中而行其缜密于工致之中而寓其高古雍正则逸丽而秀倩若乾隆则繁密富丽之极而时露清气其颜料之色泽又一代有又一代之特色而不容以相掩要而言之皆非后来所及而已
　　●说欵识第六
　　瓷皿有欵肇始于宋宋瓷有内府二字者书法舆大观钱相类闲有政和年制字样者至均窑底内有一二三四五六等数目字或谓红朱色者用单数青蓝色者用双数于花盆则然余器则不尽然也又均窑器底有横镌数字直镌数字上罩以芝麻醤釉者尤为希世之珍
　　元瓷欵识惟官窑有枢府二字欵其余民窑底有字者甚少从有字亦不挂釉在器底随意刓成若可识不可识之间刓成花纹及辘轳形者亦间有不之
　　明代瓷品欵识盖有种种有凹雕欵字而挂以黑釉者有印花者有绘花者有雕花者最奇者以永乐窑底绘狮子滚球球内藏欵字至为罕觏其次则嘉靖官窑底欵有书作环形者又有于器之中心书字者亦殊特别若底之螺旋纹乃当时制器手法之事舆欵识固无涉耳
　　明代官窑题某某年造字样亦有用制字者清代则概用制字罕见有用造字题欵位置以在底足内居中者为最普通若高足者或题于足内层之边际亦有题于足外层边际者盖皆横欵也又有题于口上或腰腹际者亦属横欵横欵最为珍罕始于明代至清嘉庆而遂替矣
　　有清瓷品之最高贵者厥惟料款料有两种曰某某年制曰某朝御制大抵皆四字为多间有六字书法似欧王间亦有似虞永舆及宋椠者有竟作宋体书者乾隆未叶间有作铁缐篆者
　　凡料款之字皆釉汁凸起双圈方边至为名贵康雍干嘉四朝皆有之嘉庆已极罕道光殆未之有矣
　　古月轩彩为有清一代最珍贵之品价値奇巨而同时仿者値亦相等也古月轩为内府之轩名当时选最精画手为之绘器所绘有题句上下有胭脂水印章引首印一文曰佳丽或曰先春下方印二文曰金成曰旭映大抵即绘画之人名欤当时所制不多同时即须饬工仿制故仿古月轩彩者亦系乾隆之物其价略舆之相埒若直书古月轩三字者乃属后来伪制而近亦罕见故精者亦颇不赀也
　　或谓古月轩乃胡姓人精画料器所画多烟壶水盛等物画工之精细一时无两其曾否画瓷器未可臆断而乾隆御制乃取其料器精细之画而仿制入瓷耳又谓胡氏之款凡三种有古月轩三字者有乾隆年制者有大清乾隆年制者〈皆指料器而言〉是有古月轩三字者亦非伪证舆前说异然谓为精画料器则甚有据谓为胡姓人者则又传闻异词矣
　　至市人凡属堆料款之器无论康雍干诸朝概谓之古月轩其说则谓歴代此种最精之瓷品藏庋于此轩故以得名也
　　是古月轩凡三说一谓古月轩属于乾隆之轩名画工为金成字旭映者也一谓古月轩系胡姓人精画料器而乾隆御制瓷品仿之也一谓古月轩为清帝轩名不专属乾隆历代精制之品均藏于是轩也三说者所闻异词所传闻又异词要之无论其孰确一言以蔽之则凡属堆料款画极精细而侥有清气往来者皆为最名贵最瑰宝之品也
　　堆料款之器始于康熙末年终于嘉庆初年康熙末年者款多用粉红釉雍正至嘉庆皆用蓝料釉又康熙御制堆料款小饭盌有用红紫天青湖水各色以书款字者四字堆料笔法端整是又不止粉红一色矣
　　乾隆堆料而天蓝色用铁线篆者所画花卉多团簇成锦黄地五彩视白地之疏落秀倩者虽同系料款其价值乃少逊
　　乾隆时之宁晋斋宁静斋宝啬斋款亦系用堆料者二宁为亲贵谓王之制品宝啬乃李姓制品也此种名之曰私家堆料款视官家御制之堆料其声价又远逊云
　　辨欵识之是非以定瓷品之新旧花馑鉴别之一端似可凭而不尽可凭也官窑无欵而客货有欵此历朝所恒有且新制之字有极工而旧制有极率者至近年仿乾隆之品字之整齐工雅殆不止十得七八故但凭是以判断往往有毫厘千里之差
　　顺治仅一度开窑烧瓷故顺治瓷品极少有之则作楷画书也
　　有开元年制四字者非唐代物也乃康窑之仿古铜者并仿其年号耳
　　康熙一代欵识形式最伙兹汇录之如下
　　单圈双圈无圈阑双邉正方形双边长方形凹雕凸雕地挂白釉字挂黑釉地舆字统挂一色釉白地写蓝字白地写红字绿地写红字楷书篆书半行楷虞永兴体宋椠体欧王体六字分两行每行三字六字分三行每行二字四字分两行省去大清二字红紫色款天青色欵湖水色欵沙底不挂釉而凹雕天字方阑内不可识之字满清文回回文喇嘛文〈以上为有字者〉
　　双圈秋叶梅花团龙团鹤团螭花形物形完全无字〈以上为无字者〉
　　有书景镇康熙年制六字者康窑之客货也用景镇二字雍干以下殆未之见矣
　　雍正一代形式较之康熙为少然亦递变屡易也缀录如左
　　六字双圈四字无邉阑四字方邉六字凹雕四字凹雕六字单圈双边正方形双邉长方形地挂白釉字挂黑釉地舆字统挂一色釉白地写红字白地写蓝字楷书、篆书、虞永舆体、宋椠体、图书欵、方阑内不可识之字满清文、回回文、喇嘛文、〈以上为有字者〉
　　花形、物形、完全无字、〈以上为无字者〉
　　雍正之无字者除双圈秋叶团龙团鹤团螭外其余大抵舆康制不甚相远盖花形物形皆承明代之旧派也康熙雍正皆会禁用欵字未几旋复用焉康熙雍正又多不书本朝代欵而书明代欵者康书宣德者为多雍书成化者为多盖宣成为明代瓷品最盛之时期而清初所制犹以之为轨范也
　　雍正外脂水内粉彩之杯花绘极细其底画一桃形内藏雍正年制四字盖沿明花藏款字之法也在清代瓷品亦为罕见
　　乾隆朝之款识又微有小异述之如左
　　六字双圈六字单圈六字无边阑四字无边阑四字方边双缐正方形凹雕地舆字统挂一色釉白地蓝字白地红字绿地红字绿地黑字楷书篆书欧王体宋椠体宋体书图书款沙底不挂釉凹雕满清文回回文喇嘛文西洋文〈以上有字者〉印花团花完全无字以上无字者
　　凡六字分三行每行二字成六字分两行每行三字四字分两行省去大清二字三种历朝皆有之六字分两行者大都官窑若分三行者则有官窑有客货也字以端楷荘重整饬者为美若字形较大方横四五分者尤为可贵
　　方圈内不可识之字者非字也亦非回回喇嘛西洋等文也乃一种花押之类耳此制明代有之故康雍亦有仿者
　　嘉道以后大率沿前朝诸式有减而无增渐有趋于一致之势间有楷书即前所云六字分两行分三行二种也至四字楷书省去大清二字者嘉道甚为罕见惟篆书有之耳篆书之款自乾隆至同治均居其大部分篆书有两种一种无边阑字或红或蓝不等一种有双边红字居多卽俗所谓图书疑也
　　图书款以道光末年暨咸同间为最盛行鄙见所雅不喜间有雍正乾隆款者虽不敢谓其必无然属于赝鼎者殆八九也
　　同治一朝流行客货凡篆书者几无不图书款且省去大清二字为尤多
　　就大槪而论康雍两朝为篆书盛行时期篆书者偶或一见自嘉庆至同治为篆书盛行时期而楷书亦偶一见也乾隆篆楷兼有而篆究多于楷至光宣二代除仿古外则又楷多于篆矣
　　瓷品有但书大清年制不书何朝号者乃同光间肃顺当国时所制品也当时肃顺势焰熏天将有非常之举监督官窑者虑旦夕有改元事故阙朝号以媚肃顺物虽近代而有一段故实亦瓷学家所不可不知
　　瓷欵之堂名斋名者大抵皆用楷书制品之人有四类一为帝王一为亲贵一为名士而达官者一为雅匠良工也
　　有清仁庙纯庙两代君主好讲理学故所命堂名多理学语康熙则有干惕斋中和堂乾隆则有静镜养和敬慎诸堂皆内府堂名也由是亲贵诸王亦趋重于理学成为风气如拙存斋绍闻堂在康熙间敬畏堂正谊书屋在雍干间宁静宁晋宁远德诚诸斋在干嘉间慎德堂植本堂有恒堂均嘉道间大抵属亲贵诸王之制品
　　若不以理学语名者乾隆有彩华彩秀二堂皆内府物也雍正为东园文石山房雍干间为红茘山房乾隆为友棠浴砚书屋瑶华道人道光为十砚斋竹主人文甫珍玩大抵皆亲贵也若名士而达官者则乾隆时之雅雨堂制庐雅雨故物也玉杯书屋者董蔗林也听松庐者张南山也雅匠名工则有宝斋有陈国治有王炳荣有李裕元
　　榷陶者卽唐英卽着窑器肆考之唐隽公也亦有题唐英欵下钤榷陶二字印章者
　　若深珍藏为康熙制品又有略园荔庄坦斋明远堂百一斋等皆干嘉间制品听雨堂惜荫堂乃道光制品其主制若未详
　　亲贵中雅制之品以慎德绍闻薢竹为最有名余则东园文石瑶华十砚红荔等亦堪珍玩也慎德瓶类近极罕见有之则价値甚昂绍闻薢竹皆以杯盘盂盌等类为多
　　欵字之最多者以道光间有恒堂为最曰道光某年定府行有恒堂珍赏凡十余字奇品也本以行有恒堂四字连属成文而市肆辄简称有恒堂姑乃之中和堂欵书康熙辛亥中和堂制八字带干支者亦属瓷话一种故实
　　称堂称斋者帝王亲贵建官名匠皆有之若称书屋山房者称珍藏珍玩雅制雍玩者亲贵达宦有之而帝王无是也故此类欵概谓之私家欵
　　晓岚雅制之品字作四五分大楷分列上下左右以四圆圈圉之绿地开光红字概无花绘质极莹润似干嘉间物骤覩之几疑为纪晓岚制也及阅底多有同治年欵不禁嗒然
　　大雅斋者清孝钦后所制品也以豆青地黑线双钩花者为最多五彩者亦有之所绘多牡丹萱花绣球之属豆青地者横题大雅斋三字旁有天地一家春印章底有永庆春四字亦有大雅斋字在底者虽甚近代而值亦颇昂
　　康雍干三朝但绘画不题字之品为最多有题字者较少若题字必精楷又以御制诗为至珍贵其次则长篇成文也若行草数字乃客货之随意者珠不足赏且所制亦不多盛时大率无题字者矣道光画无双谱题识最伙如画数人物则每人系以一小传分占其器之半若楼台景者又必于其旁书明西湖各地名胜雕非甚可厌比较为差矣若同光间客货之粗者辄题行章短句至可憎恶而近年所作各器又必无题字颇合于有清盛时矩镬也
　　书长篇成文者如赤壁赋圣主得贤臣颂归去来辞阑亭序出师表皆全篇录齐笔法出入虞诸均康窑之铮铮者赤壁赋一边绘画一边写字尤为珍品其余则有字无画后代殊不敢仿制一则无此善书之手一则制近古朴难博俗人之嗜好耳
　　康熙书圣主得贤臣颂及归去来辞等文施之大笔筒为多且有四体书者底欵有熙朝传古四字
　　康熙耕织图为瓷界可珍之品所作以盘盌为多图凡多幅每幅各察系以御制诗一诗乃短五古也青花五彩均有之五彩尤为罕觏
　　耕织图画意既媲美宋人其题楷句法亦足与永兴抗手若彩盘于所题诗句又有作篆书者
　　鸡缸为成化精品康熙乾隆暨嘉道各朝均有之以乾隆为尤精上题御制诗有乾隆丙申御题字样款识为篆书大清乾隆仿古六字其后各朝亦俱称仿古也所题诗字体有两种一种字较小体近虞王之间一种字较大楷法凝重又颇似颜鲁公矣缸亦有两种一种较小尤为难得
　　鸡缸之可贵固已腾溢人口然乾隆同时贵品驾轶于鸡缸者不可缕指何独于是而惊心动魄耶道光之仿乾隆舆同冶光绪之仿道光者亦较他种瓷品值涨倍蓰大抵因御制一诗增其声价耳
　　乾隆间有称杯盌专录御制诗于上而无画者诗乃五古诗末有某朝御题字样下有胭脂小方印其楷法之精美者亦殊可珍
　　嘉庆官窑盖杯有外题御制诗而器与盖中心绘花者诗乃五律咏品茶者也康窑十二月花卉之酒杯于题句下有印章文系一赏字雍正料欵之器瓷面有印二一曰月古一曰香清同时文石山房制品亦于瓷面作两印分列文石山房四字乾隆御题制诗之品句末乾隆二字分为两印干字作三种挂文
　　慎德堂以三字直欵者为可贵欵多系抹红色亦间有描金色若有题句者下有一印作椭圆形篆道光二字慎德所以鼎鼎有名盖其瓷质之白彩书之精固足颉颃御制也
　　薢竹主人亦道光瓷之精者固以质白画美为其特长然亦有寻常粗品若红地双钩画竹之类是也小杯最精盌亦不俗然其所制颇少巨大之品
　　若深以小品茶杯为多或谓制者乃一嗜茶雅士也有不书若深而画一玉字者亦昰同一人所制
　　敬畏堂所制器具多系豆青一色彩华彩秀则雅好作豆彩花养和堂静镜堂所绘花鸟有极精者宁远宁晋诸斋字不避讳亦在道光以前之一证〈道光名旻宁〉其质极润细而花彩则规矩花三品球之类为多宝啬瓷花能独出新意尤好作堆料也雅雨堂人物画工一时妙手骚擅盟主自是不凡
　　薢竹喜作八宝碎花及团鹤之属至绘折枝而饶有雅致者慎德堂当堆妙选矣文甫雅玩之器多画金鱼乃殊不觉其可喜
　　蓝欵红欵舆作楷作篆大有泾渭分流之象大抵乾隆以前多系楷书又兼多系蓝字也乾隆以后多系篆书又兼多系红字也底杂色釉而款写黑字者惟乾隆有之此殆未之见
　　瓷品之有回回喇嘛西洋等文者回回文或于花地开光处书之或有全体书回回文而不绘花者喇嘛文多于绘花之上书之卽明瓷所谓棒真言字者也或作圆形字如八卦之围例西洋文则于画空隙处书之或于器底书之又一种旧洋瓷表面纯系洋式器底有华字某某年制者字作宋体书亦奇品也若写洋文欵兼有基督纪年者乃当日舶来流入之品耳
　　●说瓶罐第七
　　古人制器载酒用以飨神犠尊象尊导源至远此尊之权舆也尊一变而为瓶用以插花清供殆绿后起腹口相若者谓之尊口腹大者谓之瓶其后市人任意相呼瓶舆尊遂混而为一矣袁宏道撰瓶史遂为着绿专书所论以铜器为多亦兼及瓷制然其时形式名目有不若今之粉纭璀璨也同是一瓶而形式争奇巧千变万化稍有差明遂呈异观故瓶之种种色色最有研究舆味就不佞所知缀述于下虽未堪作瓶史之补傅亦颇足窥制作之一班焉
　　吾华制器初之名学之恩概由市人象形臆造久之遂成习惯莫之能易下列瓶尊诸名悉从市肆沿称固不必尽以雅驯绳之也
　　太白尊太白尊亦名渔父尊形似渔父之罾鱼故得名也底平腹巨口小而微哆项极短而缩此等尊无巨大者通体不过数寸耳以豇豆红色或带苹果绿苹果青色为多腹有三团螭暗花乃浅凹雕也除康密外历朝甚罕仿制故价値之昂等于拱璧
　　观音尊有大观音尊小观音尊两种大者高二尺余小者高数寸口侈项较短肩宽博至胫则以次渐杀胫及于底又稍加豊自肩至胫约占全体五分之三项舆胫相若口舆底相若此等都观音尊以祭红及郎窑最为奇珍盖郎窑喜制此式也若康熙青花五彩亦称殊品至小观音尊以苹果绿者为最昂其余种花彩均有
　　牛头尊牛头尊口稍巨直下至肩无项腹较肩尤鉅至底稍杀旁有双耳者居多以其形似牛头故名大者高二尺余直一尺余小者高亦及尺鉅制也历朝均有之以康熙青花者为上
　　百鹿尊百鹿尊有两种大者高二三尺小者仅二三寸大者其式亦类似牛头惟有两鹿头为耳彩绘百鹿故以是得名小者或同前式或有作捧锤式无耳者然既以百鹿抽象得名则不问其作何式亦概呼为百鹿云
　　硬棒锤身如截筒肩耸而拥肿自肩至底同一直下口有凸边一道者名硬棒锤有青花五彩各种亦有开长光两面彩画余为锦地者大小不一其制
　　软棒锤形舆硬棒锤相仿惟肩亸口哆足稍敛明朝祭红概无棒锤惟康窑青花五彩有之大棒锤初年较鉅晚年较小康熙此类画草虫及粗疏花卉为多盖客货也
　　如意尊如意尊高约六七寸上杀下丰口巨躯短清初多作青花若纯色釉及暗花者亦为雅制
　　美人肩略似如意尊项舆胫均苗条口舆足相等腹稍巨弯折处有姿致故曰美人肩也大小不一雍正官窑彩瓶有画红白桃花者生动娇艳冠绝等伦乾隆多画人物精者每有颊上添毫之妙
　　油锤瓶白口至项均甚细瘦至腰腹而突膨脝者名日油锤有小而大者为尤多积红积蓝青花五彩均有之康窑多系纯色釉及青花者尤以画龙为多乾隆画龙釉里蓝或釉里黄黑而兼胭脂水波纹者亦恒有之
　　饽饽凳形似油锤而项其肥直下若截筒者曰饽饽凳亦寻常式也纯色釉者以积红积蓝茶叶末等为多若五采者多带锦地或锦地开光或锦边
　　马蹄尊马蹄尊有两种高者为瓶矮者为盂高者项舆胫均长腹短而微皤形类马足故名康熙青花最多此种矮者名矮马蹄口巨而无项康窑有釉里红花朵者亦殊足珍
　　天球瓶天球口舆项相若腹为浑圆肩舆足又相若也雍正瘦身抹红者品格殊美若乾隆青花夹紫或豆彩者亦佳
　　胆瓶胆瓶形如悬胆口径直下腹征椭圆形式有大有小古时铜瓶此式尤盛行瓷制以乾隆为多
　　锥把大致同于胆瓶而口微哆者市肆别其称曰锥把谓同锥子之柄也实亦胆瓶之阔口者耳
　　鸡心腹略同于胆瓶而项甚短者谓之鸡心以小品为多积红积蓝瓜皮绿等色尤多此式也
　　梅瓶梅瓶口细而项短肩极宽博至胫稍狭折于足则微豊口径之小仅舆梅之瘦骨相称故名梅瓶也宋瓶雅好作此式元明暨清初历代皆有斯制红色者仿均为最多豆青天青茄紫豇豆红等诸色均有之
　　萝卜尊式如梅瓶而通体近瘦肩不甚宽博项同白萝卜也豇豆红苹果绿苹果青为最佳乾隆有堆料款者绘水仙月季蜡梅之属亦为内府之珍品
　　玉壶春玉壶春口颇哆项短腹大足稍肥亦雅制也天青积红者尤居多数此式大半官窑甚少客货而官窑又大半纯色釉也
　　截个瓶截个之形瓶形如木筒近口处微凹明制最多青花尤伙花甚粗率而殊有野趣清初仿者亦然
　　灯笼罩灯笼罩不此一种有形若巨筒而上下口舆足凸起若盘底之一覆一仰者亦有同上式而腹际截分数叚者有上半段舆前式同而腹际下半有胫至足底稍散开者是亦谓之灯笼式也此等式乾隆乃有之
　　岁草瓶口直而长项有两截中凸起如球腹浑圆胫短稍缩至足而大展大体甚似洋油之坐灯缘初特制以锡侩藏中有草取以供佛故得名也惟乾隆有之嘉道数代藏侩卽罕来朝此式逐不复制花彩以珊瑚红釉绘西番运者为多亦取西土荘严之意也
　　凤尾瓶凤尾足长而豊底处益散开略同凤尾故名此外身段无甚特异以大凤尾五彩者为最佳若硬绿三彩者尤为瓖宝此式多康窑客货而彩画雄奇之极洵为伟观
　　象腿瓶式颇特别自口至足直下无纡曲但非圆式乃三瓣之海棠式也口际凸起厚边近口稍粗近足稍窄市人呼曰象腿亦象形语也云豆淡茄乳鼠等色为多
　　蝙蝠瓶自口至足均作蝙蝠形肩稍宽博宋时哥窑龙泉已有斯制往往有紫口铁足兼有冰纹者明清所仿亦大抵相同数寸高者最多大者颇罕
　　海棠瓶自口至足均作三瓣海棠式惟不直下口舆项同至腹则突皤而仍分三瓣颇为雅观以茶叶末鳝鱼皮等色为多
　　石榴尊腹绝巨口巨而张项短而缩足微敛形同石榴故名也雍正天青色而底有篆书凸雕欵者乃当时官窑雅品豆青一种较小有盖者乃作罐用也
　　佛手尊口径稍敛胫之将近足处条缩而瘦纯似佛手柑状故名形不甚大小略同佛手柑所稍异者近口际无指爪形耳青花夹紫居多制亦雅饬
　　葫芦瓶形纯似葫芦有大有小以东青积红等色为多东青有凹雕暗花者窑变之演属亦偶一见而伪制甚伙
　　橄榄尊口舆足俱小无项无胫全体似橄榄形故名此式以广窑为最多大抵溯原于均市肆所称均釉者亦好施之此制也
　　荷包瓶形扁圆口腹均大类如荷包故名宋定始有斯制故此式又大都有凹雕暗花也以纯色釉者为多
　　苹果尊苹果尊有两种有缩项者有巨口而无项可缩者缩项者口径不及寸巨口者口胫可二寸大者高几及尺小者约五寸余往往有凸雕荷花瓣者小者底足稍嫌不穏又有天青釉裹红两种满身苔点至可珍玩其声价之大足舆郎窑媲矣
　　转心瓶瓶之腹际玲珑剔透两面洞见而瓶内更有一瓶兼能转动似美术雕刻之象牙球者然若是者名曰转心乃内府珍赏殊品也陶雅名为套环转动之瓶颇嫌名称烦古物保存所则标其名曰转心今从之
　　塔瓶口哆而平项数折至腹圆而不甚巨胫略缩旋散开至足略如平顶之塔形故号塔瓶也乾隆始有此制东青色者尤多
　　柳叶尊口较身稍大项短而身长膊略舆口相等至足而愈小繊趺瘦削几难立穏惟须檀座夹辅之耳形似柳叶故名以豇豆红者为贵
　　箭桶瓶口舆足直下相斋惟通身如海棠状而六瓣七瓣不等舆三瓣之正海棠微有别焉足略敛故非帽架也名曰箭桶亦市人取象之称
　　络子尊络子尊略似绍舆酒坛于下半截有縄圈纹如包络之状故名制自雍正有地舆络一色者有白色锦络者锦络略同古锦纹璀璨可观大者高二尺余小者高一二三寸纹皆凸起也
　　方瓶方瓶种式不一有体方口圆类旧时之轿灯者亦名方灯笼以东青色凸雕八卦形为多有口体俱方身分两截者略如神前之香案以黄地青花为多有扁方形口底俱方而腹膨脖项旁有两耳可以穿带者有如吕字形而口微凸起者其它种种形状不胜枚举
　　穿带穿带之制有方有圆方者如前条所述圆者大体似天球而左右两耳可以穿带则方圆悉同也（耳舆口之孔同一平行视缐舆寻常垂双耳者异）此制仿古礼投壶之壶又有足际两横孔仍于孔内挂釉者亦名穿带皆纯色釉为多槪系官窑甚少客货也
　　背壶此式腹扁而浑圆于体中又凸起一圆缐若篆书回字者然口横而方底亦相若绝似行军之背壶故名也有口际飘双带者有无带者东青羊肝等色为多
　　百环百环之壶亦仿古铜器制也扁方或长方形以纯色釉为多或白或天青古铜等色多无花彩乃道光以前式也
　　六角六角亦有数种有略如棒锤式项短无胫而身直下者有口张项稍长而腹巨者有有项有胫略如花蓝式者皆好奇之趋尚竞异标新也
　　三孔三孔者口际同样突出三孔如品字形有大有小以豆青东青等色为多有豆青而夹五彩花者制自乾隆盖其时西风渐渐输入已舆西餐掉中插花之器略有相同矣
　　五孔五孔者又名五岳朝天亦市人炫异之名称也有五彩有素三彩式样不一有类洋灯者有类甚长之石榴者口既诡异体亦瓌奇
　　九孔体制愈出愈奇遂有九孔亦五孔之推衍者也豆青地碎花为多乃道光朝兢异争奇之制
　　蒜头莲蓬荷叶诸口蒜头者口似蒜头而体段则近油锤宋制己有之后此尤伙纯色青花多有之莲蓬者口上作一莲蓬式有数小口仅能插折枝梅菊耳身叚亦不一致荷叶者口际之边翻出向下如荷叶然身段多棒锤之属数者皆好奇之创制也
　　仿古各式仿古之式不一其制仿周泰罍缸者名曰云罍尊有仿汉魏葬器者名曰虵虎瓶大抵仿古尊罍之器必有双耳居多又或凹雕挂铁色釉或古铜彩或铁绣花此并色泽而仿之者也若青花若五彩若素三彩但仿式样而不仿色泽者亦各有之
　　花觚口大腹小者谓之花觚明制者身叚直下绝无波折康熙以后则腰际凸起略如香案中插花之具亦康仿明制粗五彩花者为多于粗率中更见老横至干嘉则有镂金错采锦堆成片者有一种口绝侈而身甚瘦直下无曲折而身际盘有凸螭一条者系素三彩干嘉均有之仿制者尤伙
　　渣斗觚之小者曰渣斗明制已有之至清逾伙五彩或黄地碎花者均有之渣斗之小者则入于漱具之属非清供品矣
　　花浇花浇者浇花之壶也尊略似如意尊惟仅有一耳亦可作插花用若彩色精者颇足当清供也
　　花熏花熏之用如花囊贮花其内而透香于外也故必透雕形式种种不一有似瓶者有似罐者有大有小大者高约及尺小者仅二三寸耳花浇花熏皆花神之伴侣亦庭几之清供故附瓶类而兼及之
　　天子罐制出康熙以底有一天字款故名青花居多所绘以山水为贵康窑底有天字者瓶罐均有而罐尤一时所称
　　日月罐有一种圆罐高可及尺肩之左右各有凸雕半圈形名曰日月罐康熙积红者颇为足珍若东青暗花者底辄有朝代欵也
　　梅花罐周身绘冰纹藏梅花片片制始康熙历代均有之形不甚大在当时亦粗材耳然此等物料已非后世所有故迩来声价亦颇腾踊五都
　　花鼓罐形作鼓式豆青者居多乃贮茶之品也旁有双耳凸雕兽环状底往往有乾隆款
　　巨德堂罐形式不大多作粉彩底有巨德堂制四字乃雍正时物也所绘花卉明丽固自可赏
　　瓜罐形如西瓜上盖有瓜蒂色即瓜皮绿而釉中开片俗又谓之绿郎窑也康朝最佳乾隆亦有制者以不实原盖为贵
　　福隆罐罐之口际一边凸雕蝠形一边凸雕龙形名曰福隆罐义取谐声兼寓颂祷之意盖乾隆时代物也天青东青等纯色釉为多底有篆欵
　　罐之形式不若瓶变化之多故名称较少大抵可按其物绘花彩或彩色而名之也明制己极瑰丽至清代华贵矞皇不一而足而尤以人物为最佳雍窑绘美人尤好施之于罐也
　　罐之陈设以大为贵以同样为贵以白地五彩为贵高至尺余檀架盛之列于厅事排行整列殊有富贵气象不同于鸟瘦郊寒者矣
　　●说杯盘第八
　　宋制杯式多撇口故大杯亦名瓷即取撇口之义也又名压手杯亦作押手杯压押一声之转义亦相通谓其口较巨便于手托也
　　酌酒之器口径较巨便于酒人以助其鲸吸百川之势绝巨者谓之海方而巨者谓之斗略小者谓之斝口大而身高者谓之琖匪惟铜器亦有瓷品要皆可以杯括之
　　陛羽茶经论列瓷品之高下当时茶具精美当可想见近均汝哥定等器时亦流露人间而定尤为绝美盖定器必雕花必较薄较巨尤可宝也
　　宋定压干大杯浆胎开片容量极大雕有鱼藻细花纹略闪黄色乃酒器之宏瑰者
　　汝窑托杯制舆时式不甚相远而蚓纹深黝釉汁莹润后世殆无甚匹仿者甚伙然终不能神似
　　均窑杯式瘦小名曰莲子杯全紫者不易一见泪痕者近亦同于拱璧卽元明所仿亦殊足珍
　　成化仿宋八角大杯平雕荷花纹胎质清刚釉汁极白底有螺旋文亦属希有之瓌宝
　　宜德白坛琖于器心有一坛字乃当时经箓蘸事坛中供品也质细料厚式美足称珍品又有一种白茶琖瓮肚釜底缐足光莹如玉内有细龙凤暗花底有大明宣德年制暗款一代殊品直超定器而上之
　　靶杯之制以其足有枘可把本名把杯后讹作靶沿误久矣宋哥窑有八角之制莹美可玩然宣德祭红者尤为奇珍
　　盌形而下有柄者名曰靶盌俗称高足盌浮屠喜于佛前贮供品故又称佛盌也宣德祭红光照四座其它青花五彩清代不少良制然已一览众山小矣杯式之变迁虽不若瓶式之多然历代标新领异各呈奇构以餍吾人眼福综其迁变可得而言
　　厌于之制亦有数种口绝撤而底甚小者名之曰瓷口大而身高者名之日琖此不折腰者也口撇而身高者名曰仰钟式口撇而身矮者名曰马铃式口撇而丈底矮而阔者名曰草帽式此皆略有折腰者也
　　口径与底径相差不甚远身直而高者名曰筩子杯似筩子而身矮者名曰墩子杯口下敛缩至底足而颇小者名曰莲子杯口与底相悬无几身粗而矮者名曰栗子杯莲子栗子皆以盛果实得名非谓其形似也
　　杯底有深窝园而略深以次递锐者名曰鸡心形小而园似半浑园形者名曰牛眼杯有四角者有四角之旁各有深凹线一道名曰海棠式有六角者有八角者而四角又有双耳单耳无耳诸式
　　双耳之杯有方有园康窑蛋黄色凹雕喑花者耳作龙形乃御窑也若寻常双耳则以耳小者为贵干降金酱色小杯上绘金花亦有双耳颇具轻盈之致
　　吴十九之卵幕杯胎质之薄有同卵膜在明季铮铮有名李日华太仆所艳称者也康雍之间所制影青一种虽稍不如吴制然云龙精细欵似蜡头固自人间罕有
　　康窑有九螭斝方式而高身诸螭沓绕其旁即兼作耳之用雅制也又有一种形似爵杯而无觚舆高足有罩耳旁黏四螭作引颈圾水状乃素三彩也身绘有虎头形亦殊诡异
　　吸杯形式作莲蓬莲叶交互相连状别有莲茎茎之中有孔可以吸饮又有但作莲叶而不带莲蓬底缀三小螺中状一虾蟆者饮处亦有莲茎吸孔皆康窑索三彩也式有作鸭形者向鸭口吸饮皆不外争奇斗异竞为新式而巳
　　酒令杯者于杯内作人形略似不倒翁状一瓷罩覆之中有圆孔恰能露其顶注酒满则人形浮出无酒则否盖视人形之向对以为行酒令之用也
　　梁溪漫志呼此人形谓曰陆鸿渐然鸿渐善品茶不善品酒此器卽代酒纠事之用而蒙以茶博士之名无亦有误认颜标之嫌也耶
　　套杯之制一至十小至大历朝均有之雍正人物者稍逊于花卉至乾隆有绘厌胜画者虽猥亵甚于鞋杯然精妙乃无匹也
　　口径颇巨而身叚甚矮者谓之奶子盌清宫以盛牛乳者也然宋制己有此式则又未必盛牛乳者也然宋制已有此式名取通俗不必数典矣青花五彩均有之又有凸雕花纹仿汉铜夔螭者名曰博古花上挂色釉亦殊足珍
　　正德官窑五彩盌地为蛋青浅绿色极艳极鲜当时发明此色后竟绝响犹在秋葵孔雀之上也中画盘螭四口边足边均有花纹秾华工丽实导康雍之先轨者矣
　　宣德小杯有仰钟式有马铃式有鸡心式皆宝石红也又有釉袁红小杯想釉裹红即发明于是时若淡红珠斑者卽朱红之变化者也
　　明瓷五彩宣成己臻美丽宣德有轻罗小扇扑流莹茶琖成化有高烧银烛照红妆酒杯皆诗句入瓷之初祖若成化之周茂叔爱莲梅妻鹤子青女秋千等杯皆开康雍之先轨视画折枝八吉祥西香莲等尤远胜矣
　　素三彩之盘盌以嘉靖海马为最殊尤中绘一团龙旁列众兽七八所谓众兽朝龙者也众兽中固有海马亦有海马居中者大者兽多小者兽少统名海马便俗称耳绿波翻涌梅蕊纷披兼绘小八宝康熙所仿已非恒品而况于嘉靖也耶
　　近来宋元盘盌出土颇多寻常汝哥龙泉暨平阳泽潞各项窑篆无甚特色者不甚难得人亦轻视之声价不及康乾之大也试就特别者约纪之一为黑定紫定两盌粉定难属难得然仿者最多人纵不能得见真定亦知定之规模无不白质者居多也紫定已不易一见黑者更绝无仅有矣一为宋官窑之牙色薄盌开片形状颇似郎窑而釉汁之薄胎质之轻则殆同冰片所谓如冰如雪者今见之矣一为哥窑加彩碗彩釉浓厚色泽深古决非真坯假彩之物可以考见宋代彩色之一斑焉一为紫蝠元瓷盌元瓷贵成物形固矣此器成蝠七八只各有姿态而不流于穿鏧回非矫揉造作者比以视但成一二尾鱼形者抑远胜也一为暗花元瓷盌元瓷暗花者绝少此器暗花精细底有枢府二字疑确非宋非明而为奇渥温朝之官窑则物希为贵矣数者信可铺子京之别录增笠亭之遗书若夫蚓纹鱼藻蟹爪诸宋器亦己置诸卑无高论之列奚待悉数也哉
　　有明一代珍具骈圆亦云盛矣就铮铮有名者而论如永栾之影青盌质薄如纸花纹精细如髪此鬼工也如永乐之压手杯底绘有花款字藏于花内细若粒米如嘉靖之红鱼靶杯目骨烧出鱼形凸起宝光如成化之鸡缸歴朝争仿其制纯庙题诗江村作歌均盛称之如吴壶隐之流霞琖天下知名若周丹泉之仿古各器直造堂奥此皆驰名艺苑宝若琳琅者也若递求其次则宣德之祭红成化之人物正德之蛋青嘉靖之海马万歴之九龙五毒亦有足珍者焉其它盘盌流入规矩花一路者则如涂涂附虽确属朱明之器亦等诸曰桧以下矣
　　成化粉定小蝶有夹彩者蝶形正圆而底足并无边墙置处稍平不自倾跛殊奇制也亦有雍正所仿者
　　康窑素有名者莫如堆料欵御制盌有青有黄有红有绿彩地夹彩颜色填满所绘多绣球牡丹番莲之属亦有花际嵌字者至绘耕织图之杯盘绘百余人列阵之大盘绘饮中八仙之酒器绘十二月花之全副酒盏暨六旬万寿之官窑彩盘亦均铮铮有名
　　康熙鸡杯式不一律有高二寸弱对径三寸弱者有高寸弱径寸强者有深如斗者至乾隆以后形式殆趋一至耳
　　康窑杯有口对径不及二寸而高四寸余者乃仿明制也至乾隆后则高者口径亦巨决不如前之狭矣
　　郎窑大盘有正圆者有六角者直经七八寸居多过一尺者尤为奇珍
　　欧窑之盘最喜六角八角者或作战鼓形以天青天蓝云豆等色居多间有葡萄紫者
　　宣德红地青花大盘红色甚深而青不如康熙就红而论非此时无此色也雍正黄地青花果盘亦颇不俗
　　大盘有面积对径二尺余者置诸万棹中则已占满一棹之地位清初有之此等巨品决非恒人所用意者宫庙供佛佛像常有高数丈者非是不足以相称耶
　　康熙大盘多属双底足双底足者足圈内有深沟一道沟之内又腹起足然后乃至底边也乾隆以后无复斯制矣
　　康熙大盘舆乾隆大盘五彩者均极精美然古茂舆时趋则显分派别康熙之制稍窝乾隆之制稍平此面积之不同也康所画硬彩而高古干所画粉彩而华缛此用彩之不同也康人物面部施蓝笔干人物面部施红笔此绘事之不同也其相异之点尚不止此然各为世所重所谓异曲同工者非耶
　　菊花形之皿具始于雍正但仅施诸小碟耳至干嘉道诸朝则盘盅均有之并有盖舆托亦同兹式者瓷质益薄而巧
　　椭圆式之盌用以养水仙至为雅饬薢竹慎德亦善作此道光之品佳者亦可接迹雍干
　　过枝花之杯盌乾隆者尤绵密癞瓜牵藤间夹翠竹而翠竹又往往影青也繁丽之中殊有玲珑剔透之致
　　洋彩盌具精者殊伙有整圆者有长方者有凹凸边者形式不一大抵开光者居多尤以大圆盘为贵而开光又有作扇形瓜形菊形种种格式也
　　承杯之器谓之琖托亦谓之茶船明制如舟形清初亦然又有作盘形中间圆圈或凸起或陷入以便承器而不虚其中者嘉道以后则大抵虚中矣
　　清制杯盘盌碟各其悉数之不能尽更仆之不能终仅能略举一斑耳大抵康瓷之特色如御制欵如郎窑如素三彩如青花皆独绝一代者也至雍正则暗花影青之品瓷质极薄粉彩鲜艳欲滴又足自树一帜焉至乾隆则古月轩盌杏林春燕盌五福堂盌丙甲小缸等类均足炫耀一时震铄奕世此外若万花若合家欢若胜鸽图诸名品亦皆五光十色娱目赏心固无俟一一悉数者矣
　　●说杂具第九
　　宋制印合以粉定为最精式样极扁内容印泥处甚平浅也若哥密若泥均亦佳哥窑印合胎釉视常器较薄泥均有浑圆者有六角者蓝晕浓点亦殊足珍印合之式曰馒头曰战鼓曰磨盘曰荸齐曰平面〈平面中仍有子口〉曰六角曰正方曰长方曰海棠曰桃形曰瓜形曰果形递衍递嬗制愈变形愈巧矣
　　明制粉定印合概无欵识荸荠式者甚匾制颇特别其它有作战鼓形者有作磨盘式者种种不一又有粉定而描以青花者秾郁丽密一时无两
　　印合巨者圆径或七八寸长方形者尤巨乃当时钤御玺之用也盖绘龙形云霞缭绕上方珍品自殊凡近矣小者乃仅如栗底器窝而深无足而有微凹两圈堪以安置不欹盖之中间亦微凹远视恰如栗子状也满绘青花云龙亦精美可贵
　　宣德成化嘉靖万历皆有龙凤青花印合而以宣德为最美成化次之清初康熙青花亦足雄视一代官窑必绘龙其寻常客货山水居多有极老壮苍蔚者虽多率笔然自不俗
　　乾隆官窑印合以豆青地五彩规矩花为多豆彩团花亦恒有之若作疏蒨之花者颇为罕见
　　康熙大笔筒圆径宏伟所绘花彩以人物为最奇瑰花卉次之若书滕王阁赋归去来辞兰亭序等类书法出入虞柳亦饶有别趣也藏家往往代作花盆之用可谓别有匠心此等笔筒底必有露胎阔圆圈一道其正中处圆径又往往凹下焉
　　笔筒雕瓷者辄喜仿象牙竹木之釉所雕花以竹林七贤东坡赤壁垂杨系马之类为多良工陈国治王炳荣颇善斯制又有一种雕瓷纯不涂釉者明曰反瓷则多属季裕元所制云
　　乾隆小笔筒好作海棠四方等形开光者居多地式作古锦夔纹状质莹画细虽小品亦自足珍
　　笔筒反瓷而墨彩者固常有之若反瓷而胭脂水彩者诚为罕觏之宝
　　洗也者在古时以之盆双鱼洗之类是也近世属之笔冼即水中丞之类是也浣笔之器浅者曰冼深者曰盂
　　康窑豇豆红苹果绿笔冼最为殊尤若胭脂水者亦为珍品窑变或泥均者亦颇可珍积红则视其年代而定上下也
　　有一种积红水盂口处微陷乃天然缺口用以置水匙者也雍窑居多若口敛腹皤者则康乾均有之而底又必平而巨类似太白尊而无项者
　　冼之口边辄喜作凸螭形歴代皆有之以有款者为贵
　　水中丞又谓之水盅形状不一或方或圆或高或矮各随其意匠也若作荷花含苞形者则不免稍欠大方矣
　　画碟有数种寻常梅花形者以深而内外俱有花者为贵多系青花或豆彩也至分为各件者则形式尤伙有肖种种物形者有分每格如高盒者有作荷花瓣九片者尤以荷花瓣者为轻艳可爱
　　文房之品墨床以堆花及釉哀红者为佳五彩山水尤有尺幅千里之势笔架以宣均为雅若玲珑瓷者殊稚气耳镇纸明制尚方清初亦然至乾隆则盘螭凸起长方瘦削而花极工细堆花者亦比比也桨合一种亦以乾隆为精
　　琢石为屏尚矣亦有以瓷制者有长方形有扁方形有圆形明制已有之清初至末菓其制尤盛乾隆有仿洋画绘泰西美人者或作栖台界画状至于山水人物尤多不可胜纪
　　瓷屏有仿珊瑚戋者书吉祥金字一一远视之几欵有宣春帖也
　　笔管亦有瓷制者明时有锦地穿宝相花灵芝八宝团龙等花然笔管用瓷究嫌笨重故后菓不甚尚之
　　水滴象形者其制甚古蟾滴龟滴由来旧矣古者以铜后世以瓷明时有蹲龙宝象诸状凡作物形而贮水不多者则名曰滴不名曰孟
　　花盆以均窑为最佳其座谓之盆连有圆者有海棠式者有六角近则折足磨边亦珍逾拱璧盖均之可贵极矣均盆舆盆连其底必有数目字红紫者箪数青蓝者双数因盆舆座取其有识别易于配合不致混乱鏧枘故也
　　康熙青花花盆有极巨者圆舆六角均有之绘松者尤苍蔚可爱乾隆五彩者异常精美盆座之遥有高至寸者绘开光各景尤具奇丽之观
　　瓷缸大者养鱼小者置之案头可作清供之用不必其定养鱼也口径数寸至数尺不等若案头清供大抵口径数寸为最流行均制最虽得仿者亦自不俗明制有裹白外青云龙狮子滚球诸花亦颇堪供清赏
　　郎窑瓷缸里舆底作苹果色口边则炒米色外体深红宝光逼人奇伟之品也若釉裹红式浅雕云龙者亦颇足贵若青花红鱼绘鱼藻者虽康窑亦恒品耳
　　烛台之制宋时已有之至明万歴有云龙人物香草莲瓣诸花彩清制形式不一最特别者乃作象形背驮一壶文绣蔽体而背驮者恰以承烛洵雅制也
　　常见宋香炉一具色之莹润固无伦比而底舆足之釉异常匀净表而通体不见有露胎之处盖此种浑身挂釉其入窑时系以铁钩钩炉之裹面吊器而烧谓之吊烧故表面全无露胎处者职是之故
　　香炉在明代喜作法花兽形鼓起者尤为可喜至康熙则大而扁者往往无足其式稍入时矣若人物八仙之属亦有佳品干窑大者则仿古鼎形宫庙中尤多巨制五彩锦地荘严绚烂此等又俱横款居多也
　　扇匣亦有用瓷制者明万歴有云龙回文扇匣至清制颇罕用洋瓷铜胎者则有之
　　瓷灯有仿汉雁足者其釉色则仿汝之类大抵明代杂窑也至清干嘉贵尚五彩制虽华腴而乏朴茂式亦趋时不古矣清中叶所制竟有如洋油灯罩者亦可以点烛罩之有锦地开光及影青花不等
　　瓷塔有极巨者高三四尺层层迭矗又可一一拆卸小者亦分数层高可及尺之谱亦能一一拆卸也又有兼作香炉用者最下一层可以焚香而上数层均有孔以出香烟制亦精巧若不拆卸者则作佛龛形中坐二佛作合十状塔顶则五宝粉纭舍利璀璨一望而知为清宫拱奉之器也
　　圆盒有口径阔几及尺者五彩盘龙锦纹缭绕大抵宫禁间以盛果饵者欤中叶以后洋瓷铜胎者兴不易碰损纯瓷之盒遂罕有过巨者
　　果盒亦谓之馔盒乃合数个盘格星罗綦布于中略似七巧之版而置种种食品于其内也康窑最喜三彩有由九格而至十余格者乾隆所制尤多有洋瓷采绘花鸟者有紫砂挂釉绘山水者彩色精美冠绝等伦
　　嗽具有数种有上下分作两器者有似两器而实浑为一者均谓之痰盂有如盒形下为底而上为盖盖有孔略似环形者谓之痰盒康之青花较巨干之五彩较小均极精美可观
　　酒壶式亦递变其高身长耳者谓之提粱壶彩绘至精喜于豆青地夹五彩锦花或锦地开光绘五色人物于洋瓷尤多精制皆宫府所用品也亦有仿均者龙泉壶亦间有之大抵明仿者居多
　　桃形而无盖有嘴者名曰酷壶亦曰酷滴明制己有之豆青东青地青花夹紫者为多其所以无盖者底有孔以纳水而不至淌出制颇巧妙乃防蝇蚋之侵入也
　　有一种壶形甚特别略如直截之竹筒惟于上半截旁出一嘴嘴作龙形其盖在顶处甚平不露盖也顶略同僧帽形向嘴一边较高向背一边斜矮身有数截纯竹筒形惟每截均绘花乃素三彩龙螭海马之属名曰多穆壶盖内府以之盛牛乳者其制乃满蒙遗俗也〈多穆二字当系满语〉
　　鼻烟壶宋定者己有之殆当时作药瓶用耳尝见一宋定鼻烟壶作一人形海仙状面目衣褶一一欲活尤妙者头戴一帽揭帽则挑烟之匙随之而起殊有巧思约高三寸余真宋朝物信属可贵
　　鼻烟壶佳者多至不可胜纪大抵雍正者多浑圆而长亦有六角或青花或夹紫或釉裹红种种不一而形体较巨者亦可兼作小瓶用也乾隆之制形式较扁种种均有而以雕瓷五彩人物者为尤多
　　四方之盂边稍凹似海棠式有豆青夹碎花亦有全体金花四围作博古式者又往往浅雕也干嘉道数朝屡屡有之
　　纯庙时有瓷制祭品形极奇丽腰扁细而足丰旁有两耳而耳又作飘带状也上有盖形盖之上则盛供具者名之曰豆恐尚非磪称耳
　　羹匙有极别致者匙之两旁作踞齿状柄瘦削而柄头稍巨略似如意形又有匙作榄核形而极深者有匙甚长略似船形皆不外好奇之使然
　　瓷制佛像有立者有坐者半臂袒裼持宝塔诸法具各有意态亦颇足参襌悦五彩荘严之佛像多属乾隆朝贡品佛跌坐而垂目者乃真官窑进御者也
　　素三彩佛像面部及手足多不涂釉有极荘严者有极潇洒者若广窑欧窑面部露胎者往往黑色其衣服多蓝色达摩弥勤之属皆然
　　观世音之像以粉定者为最殊尤余则清明制品亦有极精者大低以纯白为贵者五色华美者似非大士本色矣建窑之观音以手揑者为最佳其手指间往往能透见背面也
　　福禄寿三星之属五彩斒烂多作厅堂供品然未免有伧俗气象
　　瓷品作小儿欹卧等状置之案头亦属清玩之一并堪作压纸之用
　　无论人物鸟兽概谓之像生器具若仿均双廘双马奕奕如生隽品也至双狮亦颇可玩而稍嫌于笨重不如双象之名贵双鹤亦矫矫可观至五彩双鸡则品斯下矣
　　象亦有单个者干窑驯象身作米色体五采文绣至精美也背驮一器可作插香之用案头清供亦殊雅玩
　　鹿也马也兔也狗也有双者亦有单者双者不可必得则单者亦足清玩马有三彩者狗有红黑者雍干间品颇属可喜
　　瓷狗在清中叶尝喜制之小者往往混于洋瓷盖干嘉当时泰西己有流入者矣
　　尝见有一瓷品作蹲兽状不知其为狮欤狻欤但极怪而巳底甚平背有一孔意者亦作插香之用为兽垆之别派耶
　　●说疵伪第十
　　物有纯必有疵有真必有伪知其纯者真者而不知其疵者伪者非真知也惟能知其疵舆伪而不允为疵伪所斯斯纯舆真者出焉矣凡物皆然于瓷尤甚故特辟一门以作照夜之灯然犀之镜也
　　疵者易见伪者难知剖析毫芒微之又微往往谬以千里失之毫厘惟经验之久歴斯准绳之不耳
　　彩色之沿革代有不同绘事之流派世有各别非深明乎彩色之沿革绘事之流派未易穷其真际也且素瓷之质同一白地底足之色同一露胎亦有年代远近物质变迁之殊非洞达其源流而烛以巨眼鸟能不目迷五色耶
　　绘事之流派固不易知然易于欺常人颇难于欺吾辈盖翰墨舆六法沆瀣一气故也若彩色则尤虽辨矣吾人于彩色之研究虽洞知其变迁而近年发明之蓝黄绿均得八九但红舆紫稍不及耳故一遇此等物屡易炫惑吾人之眼殆由贾胡悬金以旌价値日涨遂益淬厉工料以应其求恒有光绪初所之不能仿者而近年竟能仿之不得不谓为美术进步然认作卢山真面则非矣
　　有虽疵而不得谓之疵者曰缩釉曰短釉曰麻癞曰黏釉缩釉者谓入窑之际火候骤紧往往敛釉露出胎骨也短釉者谓随意挂釉不到底足此等蘸釉法病在不匀黏釉者谓釉汁未干两器相并而为一擘之使开若黏片砾然麻癞者谓入窑时黏有火炭釉汁稍缩成堆垜形此数者皆宋元所常有且有因是而证制作之确据者故曰虽疵而不得谓之疵也
　　有小疵而不掩大醇者曰窑缝曰冷纹曰骛纹曰爪纹窑缝者谓坯质偶松为火力所迫土浆微坼厥有短缝冷纹者谓器皿出窑之顷风力偶侵一缐微裂不致透及他面惊纹者谓瓷质极薄偶缘惊触内拆微痕表面却无伤损爪纹者谓器有制痕略如爪状或由沸水所注成由窑风所侵是数者皆疵类极微无伤大体者也
　　有视其病之浅深以定有碍无碍者曰串烟曰伤釉曰崩釉曰暴釉曰冲口曰毛边曰磕碰串烟者谓烧瓷之顷偶为浓烟熏翳或类泼墨之状或呈果熟之形若是者视其浓淡多少以定优劣伤釉者谓器用日久案磨布擦细纹如毛色呈桔闇崩釉者谓硬彩歴年既久遂至崩坼彩色剥落坠纷残红暴釉者谓釉质凸起形如水泡手法欠匀火力逼之遂呈斯状若是者视其地位多寡以判氐昂冲口者谓器皿之口或触或震口际微裂成直缝形毛边磕碰均谓器皿口边微有伤损伤处甚小而扪处略有棱者曰毛边伤处较多而胎骨少缺但边际尚未露棱者曰盖碰若是者亦视其受病之大小以定其价値之增减焉
　　有人工造作而成疵者曰磨边曰磨底磨边者谓瓶具口际曾经缺损颇巨因将边磨平或锯去颈项故成罐形价值所失十折八九矣磨底者因嫌底款年代不久磨去其款托于远代然物品果美亦有得善价者
　　有人工造作而成伪者曰假底曰真坯假彩底者取旧瓷之底嵌于新瓷伪物真欵以欺一时然功劳而计拙易于识破不常有也真坯假彩者谓取旧瓷之白质无花者加以彩绘肧质则确属古物彩绘则后来所加缘旧瓷之光素者价値甚廉且景镇积年遗物颇多一经加彩则冀得数倍之善价此种甚伙易售其欺也
　　至于补耳补颈补足补口等病则尤不胜覼指但小心检视察及细微则此种疵病亦不难于洞烛惟当勿掉以轻心耳
　　更有将光素破瓶用药粘紧复于裂痕之处加画硬彩花绘于其上此等作伪乃合真坯假彩及黏补两者而一之亦不易猝尔识破尤不可不慎者矣
　　有一种新制之瓷异常精细不但毫无浮光且能发出宝光价甚不赀余初不解其何以能发宝光及详致之乃知系用重赀定制一切物料悉以旧物为标本毫髪无异故有明知新制者亦出重价以购之闻某西人以数百金定制瓶一对即此类也
　　近年此种最精之新制仿康熙若以纯色釉为多尤以豇豆红者为最精青花亦佳但花卉耳仿雍正者竟作堆料欵然终易于判别仿乾隆者以五彩为多人物有极精者必以旧日贡品为标本者矣惟康雍人物无论青花五彩均不能悉肖康彩尤不易仿也
　　又近年仿康雍之品肆伙每对鉴藏家言谓是乾隆道光所仿此君子欺以其方之术也然老眼无花者则目笑存之耳
　　瓷质其地其变迁亦伙矣康之舆干干之舆道皎然可见者也同光间之舆前数代亦皎然可见者也所难者近年精制之品直逼乾隆若道光更有过无不及所不逮者独康雍耳此则最易炫人者欤
　　款字之鉴别亦不易道光至光绪初所仿前代欵字狯不甚笃似若近年之欵字恒有舆乾隆时官窑丝毫无二者但凭是以辨真伪殆不仅皮相之讥故藉绘事以察新旧而绘事之精者足以颉颃前代也藉瓷质以察真伪而瓷质之精者又足鱼目混珠也论欵字则丝毫无二论彩色则十得八九所欠略之一二成亦容易忽略也然则执何术以察之曰所终逊于前代者但胎釉上之研究耳然非极细心巨眼狯未能以察别之也
　　精制作伪之瓷品必有一二特点舆旧物相同之证乃用手术以惑人者也鉴家偶不留意见此一二特点即深信不疑殊不知一二特点之外仍有图穷七见之处或瞀于内观或震于外铄或炫于标榜遂至熟视无覩以讹转讹此所以往往有弃周鼎而宝康瓠者
　　仿制之品自来所有而工料不侔或但摹形式或但书旧款者则谥之曰伪此殆萌芽于道咸间至同光间而渐盛至光绪未则满坑满谷其作伪而尚精者皆近数年所制品也道咸制器间冒雍干欵耳独至光绪以来则康雍干以上溯明代无不有冒托之欵矣
　　有取新制之瓷去却釉面浮光之法系先用浆砣轻轻擦磨更虑所磨之处存有细痕复用牛皮胶砣沾油磨之使更平而且润但此等去光之法骤视成足乱真然细微察之终晋迹象也
　　磨釉退光一在求旧一在掩新其术恒易售凡仿旧之物万不能色色俱佳毫无破绽惟将光亮退去使色之新旧无由辨而后物之真伪乃无由分斯诚术之巧者矣不知古物原来失亮系被士气所侵故虽失亮之中乃有透亮之处若夫新物失亮乃用物磨去无论细痕有无而识者终不难于判别也
　　红为最难仿之色光绪初中叶所仿者惟薄施淡扶而己至近年则大红深红舆夫胭脂水豇豆红诸难仿效之色均无一不有仿效亦能颇得六七虽专家亦往往售其欺然是等物品色泽纵足炫人而瓷质瓷胎细辨之终有不类耳绿色之难仿更甚于红纯色釉之绿色者则颇足乱真然仍乏深黝之致至于仿康熙彩之硬绿则最难形似釉每混而不清或则发黑或则发黄参入洋料其迹显然故新物凡有硬绿之处莫不用砣去光以掩其迹
　　黄色之新者其匀也足舆旧相类而病在过鲜若夫深黄其釉亦略混舆天然之金珀黄其光润透亮迥乎不同至蛋黄色舆旧者较亦未免有差池之别
　　紫色亦为最难仿之色薄则色淡厚则发混且其色亦紫中发红或紫中发黑显由他色配合而成比于旧瓷之紫瞠乎远矣
　　蓝之一色乃近年仿旧之最有成效者也光绪中所仿者或蓝而带黑或蓝而带灰均不难于判别至近年摹仿康熙蓝竟得七八最乱真且亦能深入胎骨所尚能认别者侍质地及画片耳
　　白者本质研究最要而识别又甚难大抵新者其釉近糠火气宛然求如旧瓷之美质渺不可复得或者就发青发黄之点以判时代之高下是又不尽然也最近新发明者光致之极几似乾隆矣独稍欠缺者一则光由内发一则光由外铄相去终有径庭也
　　新制黑色舆旧者最难相混旧瓷之黑釉舆彩浑成一片新者之黑不但浮光宛然且细辨之釉舆彩歞有迹象未能水乳交融
　　凡新仿之品以光绪之朝为最多若咸同间仿者皆易于识别盖彼时一朝有一朝之面目虽仿旧制亦不脱当时面目也惟光绪则不然袭历朝之形式无所不仿且亦一一皆得近似今于仿制中可分其沿革先后焉初年所仿者以宋元及纯色釉等品为多盖当时清初物品不甚难得而当朝士夫一二好古者喜请宋元藉供考订故宋元物仿者最多中叶所仿殊属寻常彩绘既不甚精遂遯入仿明一派盖以明画粗率易于藏拙也自末叶以至近日所仿至为进步一由官窑良工四散禁令废驰从前所不敢仿之贡品今则无所不敢矣一由近年西人辇金重购业此者各自竞争美术因之进步研料选工仿旧精者辄得八九而五彩冒乾隆欵者为尤多以其易投时好也至纯色釉冒明代暨康雍款者亦极仿旧之能事杂出其途以相炫焉前所云最精最难辨者大率皆最近之品舆
　　饮流斋说瓷


