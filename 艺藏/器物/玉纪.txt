玉纪
　　江阴陈性（原心）
　　杜序
　　江阴陈翁原心，善单剑，喜谈兵，而尤好玉成癖。落魄郢北，往往不举火。蓄一哑妾，日闭置之。手一玉行市上，行且抚摩之。余初识於陈东屏司马座间，翁放言高论，详玉不去身之旨。忽探背出一拱璧，大如盎，云：“此太公璜也。曾游晴川阁，堕三层楼不死，以背有此璜，能轻身故，自此常负之，不须臾离。”余窃笑其痴。积与稔熟，复出所撰《阴符经注》、《剑说》、《玉纪》诸书，始知翁为奇人。当其时，天下晏安，翁无事事，辄抱玉自娱，贫困勿顾。迨粤匪陷武昌日，翁客大冶未归，其哑妾与玉与书，悉付浩劫。后十年，余来楚，觅翁不可得。访其夙好，亦落落如晨星。独李裴山郎中钞存《玉纪》数纸，似不全本。亟付刊，以传翁之孤诣。翁惜已亡，不及于用兵时一试，其排阖纵击之技，乃并《阴符》、《剑说》诸书而亡之，为可悲夫。同治三年甲子十二月既望，秀水杜文澜谨序。
　　吴序
　　澜幼读《鲁论》，朱子注云：“君子无故，玉不去身。”每就塾归，必向先母乞玉以为佩。先母素钟爱，常检一二事授之曰：“守身如玉，勿倾跌焉。”澜谨受命，喜不自禁，佩之弗敢火，逾一二年读《戴礼》，至“君子比德於玉”，觉向之殷然慕者，今始憬然悟矣。然只知玉之可贵，而不知古玉之尤为可贵也。旋赴武林，谒汉寿亭侯庙，得见玉印，红白粲然，洵非后世所造。又闻我禾文翁后山收藏赵婕妤印，白质，而纽刻双燕嫣红如朱。惜未得一见，已为好古者以千金易去。咸丰三年，晤杜筱舫方伯於萸湾行营。舫翁本同乡戚属，小时赴鄂，至此相见。意合情投，遂订交焉。常出古玉钏曰：“此真脱胎旧玉，净如水晶，明若玛瑙，每至风雨，先现白雾如絮，历验不爽。并道客鄂时，得遇陈翁原心者，详悉辨玉、煮玉诸法，皆其家学渊源，惜未录其所著《玉纪》，其相师承。”越十年，舫翁奉檄楚岸督销局，邮寄陈翁书来，知从李正郎家觅得抄本，校定付梓。开函详阅，简括无遗，证诸澜之所藏，或赝或真，辨别详尽。置诸案头，有同志者辄欲借观，几至应接不暇。今又二十余年，舫翁早归道山，原版恐又遗失，存兹孤本，心窃忧之。今年自制《千金集锦》甫成，试印百本，非特存陈翁乔梓博古之苦心，并以偿澜幼时爱玉之素愿云尔。光绪十三年丁亥蒲夏，吴澜识於姑幕说止斋。
　　金序
　　近世竞尚旧玉，真赝既极难辨，而摩洗莹泽，为法亦至多。顾未有专著一书详言之者。丙戌岁家螺青，太守吴澜寄示所印丛书，内有《玉纪》一卷，为吾邑陈君原心所撰，秀水杜小舫方伯校定之本。分目凡十有一，论辨玉、煮玉诸法，简括无遗。观自序及杜序，知陈君喜谈兵，有《剑说》、《阴符经注》等书，盖振奇人也。所言拱璧为太公璜，不免诙诡。而是编叙次尚雅洁，爰重刻以饷好古之君子。夫玉以比德，自古所重，特碔砆赝造，遂令风尘中无真赏耳。书中《辨伪》一条所谓“非真巨眼，鲜不以燕石为玉者”，又《盘功》、《养损璺》二条言，“盘之以发其华”，“养之以完其旧”，是岂独为玉言之哉？光绪十五年己丑仲夏，江阴金武祥。
　　自序
　　昔先子博学好古，尤精赏鉴。闻有古玉，不惜重赀购求。其辨别真伪，虽暗中摸索，亦百无一爽。性趋庭时，尝蒙指示，得粗知梗概。既而浪游南北，援先子辨玉之法，与玉相证，凡生平所见，无一不相印合者。益信先子格物之学，为不可及也。道光壬午，自楚归省，先慈手一箧付性曰：“此尔父一生心力，易产所置，将留以待进呈者，皆三代物也，汝其慎守之。”性跪受检视，得古玉八十一事，光怪陆离，五色具备，洵至宝也。年来落拓鄂渚，煮玉无术，载来八十一玉，尽归质库中。性不肖，不克仰承先志读书自立，又不能恪守旧物，负罪实甚。顷邵君香伯书来，属作《玉纪》。性不学，何能有所撰述？然古玉之原委，知者稀，辨者寡。既有所闻，苟秘而不宣，不将终於埋没耶！用是录先子之语，参考群书，择其言之信而有徵者，汇集成卷，而应香伯之命。所记者实，非躬亲试著有实效者，概不书。所冀博雅君子，加以正定，俾先子毕世苦心孤诣，不致湮没而无传，则私愿足矣。己亥花朝前一日，江阴陈性书於八十一玉山房。
　　出产
　　玉为阳气之纯精，体属金，性畏火，多产西方。维西北陬之和阗（古于阗国，今属新疆）、叶尔羗（古莎车国，今属回疆）所出为最。其玉体如凝脂，精光内蕴，质厚温润，脉理坚密．声音洪亮，佩之益人性灵，能辟邪厉。（产水底者，名子儿玉，为上。产山上者，名宝盖玉，次之）间产天智玉，火不能热，亦不为火伤，（按《周书》：武王伐纣，纣以玉五千裹身自焚。凡玉皆毁，仅存天智玉五，故武王宝之。）不易得也。其西南陬阿丹（古国名，在小西洋，今为乌土国属邑）、巴勒布（今名布鲁克巴，番音曰：“白布”蜀人呼之为“别蚌子”，居前藏扎什伦布之西南。）诸处所产者，体似翠石，（翡翠石亦出西南陬，性刚，锐能削金，盖亦西方金气凝结，形虽似玉，实非玉也。）其光外浮，质薄燥脆，脉理轻松，声音清亮而多绺裂氛祲（氛祲玉中之病。浅曰氛，深曰祲，不知者认为玉中之沁，谬矣。），佩之利人精神，能消郁结，西南陬之玉所以不逮西北者，以地近於南，受火克也。
　　名目
　　玉有古今新旧之别。新玉人皆知之，古玉则以入土不入土为断。未经入土之玉，谓之传世古；入土重出之玉，世谓之旧玉。更有古时含殓之器，谓之琀玉。（口实曰琀。古人多以水银殓，因水银性活易流，遇玉则凝，故用玉以塞之）不知者，遇旧玉皆称为琀玉者，非。更有音讹而呼为汉玉者，尤非。
　　玉色
　　玉有九色：元如澄水曰瑿，蓝如靛沫曰碧，青如鲜苔曰<王筆>，绿如翠羽曰瓐，黄如蒸栗曰玵，赤如丹砂曰琼，紫如凝血曰璊，黑如墨光曰瑎，白如割肪曰瑳（玉以洁白为上，白如割昉者，又分九等），赤白斑花曰瑌。此新玉古玉自然之本色也。至於旧玉，则当分别外沁之色。所谓沁者，凡玉入土年久，则地中水银沁入玉里，相邻之松香、石灰以及各物有色者，皆随之浸淫於中。如下染缸，遇红即沾红色，遇绿即沾绿色。故入土重出之玉，无有不沾颜色者。若无水银沁入，虽鄰颜色亦不能入玉中。也有受黄土沁者，其色黄（色如蒸栗），名曰玵黄。（若受松香沁者，色更深，复原时酷似黄蜡，谓之老玵黄。）有受靛青沁者，其色蓝（色如青天），名曰玵青。（此青衣之色，传染沁人，有深浅不同，有深似蓝宝石者，谓之老玵青。）有受石灰沁者，其色红（色如碧桃），名曰孩儿面（复原时酷似碧霞玺宝石）。有受水银沁者，其色黑（色如乌金），名曰纯漆黑（漆非地中之水银，乃古死殓尸之大堆水银沁之，方有此颜色）。有受血沁者，其色赤（有浓淡之别，如南枣北枣）。名曰枣皮红（此乃尸沁，非洁物也）。有受铜沁者，其色绿（色如翠石）名曰鹦哥绿（铜器入土，年久则青绿生，玉适与之相邻，为其传染沁入，复原时似翠石而更娇润）。此外杂色甚夥，有朱砂红、鸡血红、棕毛紫、茄皮紫、松花绿、白果绿、秋葵黄、老酒黄、鱼肚白、糙米白、虾子青、鼻涕青以及雨过天青、澄潭水苍诸色。受沁之源，难以深考，总名之曰十三彩。又有各种巧沁花色，如虾蟆皮、洒珠点、碎磁文、牛毛文、唐烂斑等名，皆出人意料之外者。更有一种香玉，嗅之作奇南香气。（奇南香，木名，出海南，见《七修类稿》，俗称伽楠者，讹。）盖玉在土中与香物为邻，年久受其沁，沾其香，非玉之自能吐香也（欲试须烹佳茗，置玉其中，香气自吐）。此种绝少，真稀世之宝也。
　　附考注。瑿（音兮。《正韵》：黑玉。《本草》：琥珀千年者，为瑿，状如元玉）。<王筆>（青白玉。《玉篇》：音笔，玉管）瓐（音卢。《博雅》碧瓐，玉名）璊（音门。《诗传》：璊，頳也）玵（音雸。《集韵》：美玉也）瑎（音谐。黑石以玉）瑌（乳袞切，音耎。《山海经注》：白者如冰，半有赤色者）。
　　辨伪
　　旧玉与石最难分别。世有美石酷似脱胎旧玉者。不下数十种。亦具五色，皆坚硬不可刀削。是在认其体质，如属真旧玉，其体质必温润沈重，精光内含，如属石类，皆干松轻脆。贼光外浮。自非真巨眼，鲜不以燕石为玉者。更有宋宣和、政和间，玉贾赝造，将新玉琢成器皿，以虹光草汁罨之，其色深透红，似鸡血色。（虹光草，出甘肃大山中，其汁能染玉。用草汁入碯砂少许，罨於玉之文里间，用新鲜竹枝燃火逼之，则深入玉之肤理，红光自面透背。按《格物余论》虹光草出西宁大山中似茜草。）时人谓之得古法，赏鉴家偶失於辨，或因之获重价焉。此等今世颇少，识家呼为老提油者是也。比来玉工每以极坏夹石之玉染造，欲红则入红木屑中煨之，其石性处即红。欲黑则入乌木屑中煨之，其石性处即黑，谓之新提油。初仅苏州为之，近则遍处皆是矣。又有一种死玉，不可不辨。凡玉，性畏黄金，若玉入土中，适与金近，久则受其克制，黑滞干枯，便成弃物。纵加盘功，顽质不化。若认为水银沁，则误矣。
　　质地
　　凡玉在土中五百年，体松；受沁千年，质似石膏；二千年形如朽骨；三千年烂为石灰；六千年不出世，则烂为泥矣。如果三代以上旧玉，体已朽烂，其质松软，指爪亦能搯落。（名曰老三代）若秦汉对旧玉，质地虽已烂软，玉性未尽，非刀不能削落。若晋、魏、六朝旧玉，质地未松，其性尚坚，偶有软硬相间者，系南土中出世之物也。到唐宋时旧玉，质地全在，坚硬如故，惟水银间有沁入玉中耳。
　　制作
　　三代以上，制作款式各有不同。夏尚忠，雕刻极细如发。尝有玉器上镶嵌金丝宝石者。（镶嵌系复制，今人呼商嵌者，讹。犹之宋刻，乃周时宋国人所刻，所谓宋人刻者是也。今世谓为宋朝人所刻，谬矣。）商尚质，雕刻朴素少文。周尚文，雕刻细密而缛。夏用鸟迹篆，商用鱼虫篆，周用大篆。要皆阴文，多在器内。秦兼大小篆，汉则小篆，渐用阳文在外。三国、六朝以后，并用隶楷矣。
　　认水银
　　凡旧玉，必有水银沁入，赝旧则无。盖玉喜水银，玉入土中，久不透风，则朽烂体松。地中随处皆有水银，故水银沁入玉之肤理。（此非殓尸之水银也）看水银，更须分别老嫩，若三代以上旧玉，水银在内已结成块，干老色滞、参差错落。若秦汉时旧玉，水银虽结成块，其色鲜亮。若魏、晋、六朝时旧玉，水银明晃活泼，有成片者。若唐宋时旧玉，水银吸入未老，得人之热，滚动易出也。
　　地土
　　旧玉须分别何处土中所出，如陕西、甘肃、山西、四川诸省谓之西土，土干燥，玉在其中，虽烂似石灰，其棱角文理全无损蚀最为上品。其直隶、山东、河南、湖广以及江苏之徐州、安徽之颍州、六安诸处，谓之中土，地土虽干不燥，玉在土中，年久稍有瘢痕者，次之。其余各省谓之南土，玉在土中，年久文理大半模糊，且缺损者，多惟沿东海一带出盐之处，谓之咸土，玉在其中，不过百年已腐烂不堪矣。
　　盘功
　　凡三代以上旧玉，初出土时质地松软，不可骤盘，只可在手中抚摩或藏于贴身，常得人气养之。年余，玉气稍苏，谓之腊肉骨。又养一二年，玉稍复明，谓之腊肉皮。（云骨，云皮，以其状相似出）养之年久，地涨自然透也，层厚一层，渐渐复硬，再挂再养，色浆亦自然徐徐铺满，还原十足，酷似宝石。此之谓文工，非十余年不能成也。若欲速成，须用武功。亦必得人气养之复硬，然后用旧白布轻轻擦之，稍苏，再换新白布，愈擦愈热，（数人昼夜替换轮擦，不可间断）水银自从土门内渐次挤出，擦落，其中灰土亦随之而去。（水银透出处谓之土门，甚至裂成大缝，复原时水银自然去尽融化无迹。不知者多误认为损璺）于是玉气渐渐透明，颜色徐徐融化，地涨亦层层透足，色浆亦处处铺满。三年不问断，可以成功。既苏且明，酷似水晶，仍须人气养之，方能还原如宝石，此所谓武功也。及其成功，皆是脱胎旧玉。脱胎云者，玉器埋土中三四千年，朽烂如石灰，出世常得人气养之复原，石性全去，但存精华，犹之仙者脱尽凡胎之意。其玉晶莹明洁，毫无渣滓瑕疵，似宝石而更含光，纯粹乃阴阳二气之精也，故称宝玉。此非亲历其境者不知，亦非初学赏鉴家所肯信也。至其终始，颜色时骤时散，变化多端，竟似晴云舒卷，幻化无心，令人莫测，亦莫知其所以然也。不独旧玉可养，即宝石、珊瑚，入土厄烂，得人气养之，亦能脱胎复原。惟蚌珠，不过百年，已成灰土矣。如入士虽已受沁，而未经厄烂之旧玉，年代较近，其体尚坚，尽可用灰提法煮之。提出玉中水银、灰土，再看身分，或用猪鬃刷，或用棕老虎，或用麸皮袋，或用米粉袋等法盘之，成功较易。然看火候最难得法，太过不及，均于玉有伤，不若人气温和养之稳妥。不谙者未可轻试也。
　　灰提法
　　用栗炭、木贼草泡水，入银硝少许，合装大瓦罐内，将玉悬空挂于其中，用栗炭火煮之，水浅随添，以提出玉中水银、灰土为度。
　　养损璺
　　初出土之旧玉，质地未坚，倘有误碰损璺，（音部，破损痕也。扬子《方言》：秦晋器破而未离谓之璺）只要不落，即挂在贴身。常时养之，日久自能合拢。
　　忌油污
　　旧玉地涨未足，色浆未满，土门未合之前，倘有水银、灰土在内者，切忌沾染油腻，并妇女污手盘玩。倘沾油污，则土门闭塞，水银停住，灰土永不能出矣，纵加盘功，终无益也。
　　
