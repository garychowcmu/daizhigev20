
　　子部八

　　庚子销夏记

　　艺术类一

　　书画之属

　　提要

　　（臣）等谨案庚子销夏记八卷国朝孙承泽撰承泽所著春明梦余録天府广记诸书俱已着録承泽晩年思以讲学自见论者多未之许独其于鉴赏书画则别有専长是编乃顺治十七年承泽退居后所作始自四月迄于六月故以销夏为名自一卷至三卷皆所藏晋唐至明书画真迹四卷至七卷皆古石刻每条先标其名而各加评隲于其下八卷为寓目记则皆他人所藏而曾为承泽所见者故别为一卷附之大抵议论之中间有考据如宋之钱时尝为秘阁校勘史馆检阅终于江东帅属本传所载甚明而承泽以为隠居不仕此类亦颇失于检点然其鉴裁精审叙次雅洁独有米芾黄长睿之遗风视董逌之文笔晦涩者实为胜之固考古者所宜取资也

　　乾隆四十三年五月恭校上

　　总纂官（臣）纪昀（臣）陆锡熊（臣）孙士毅

　　总校官（臣）陆费墀

　　●钦定四库全书

　　庚子销夏记卷一

　　吏部左侍郎孙承泽撰

　　庚子四月之朔天气渐炎晨起坐东篱书舍注易数行闭目少坐令此中湛然无一物再随意读陶韦李杜诗韩欧王曽诸家文及重订所著梦余録人物志诸书倦则取古柴窑小枕偃卧南窓下自烹所蓄茗连啜数小杯或入书阁整顿架上书或坐藤下抚摩双石或登小台望郊坛烟树倘佯少许复入书舍取法书名画一二种反复详玩尽领其致然后仍置原处闭扉屏息而坐家居已久人鲜过者然亦不欲晤人老人畏热或免蒸灼之苦矣退谷逸叟记

　　右军裹鲊帖
　　裹鲊帖十八字是唐人双钩古人草书以右军为第一神行官止备尽作草之法如大令之连绵已失家学矣米海岳书史载此帖为薛道祖所收今帖上有道祖自书名并宏文印又元章一印或在道祖家见之而用此印乎后米友仁手题字亦劲拔元人下临安得之于宋又有赵宋南廊库长条记沧桑后西川栁鳯占收得予借之上石后回扬州竟归余又于山西张氏寓见右军此事帖亦唐人双钩与裹鲊帖相类云是太仓王氏家物纸尾有贾氏悦生印曽入金元御府又有明昌诸印题签隶书呉匏庵云是金章宗手笔余尝言世无晋迹得唐人钩摹本足矣不然得米老临本亦足矣赵松雪自负赏鉴者如右军思想帖乃双钩本也大徳中子昻同霍肃周宻郭天锡张伯淳亷希贡马昫乔篑成杨肯堂王芝邓文原观于鲜于伯几池上子昻跋谓右军真迹有龙跳天门虎卧鳯阙之势观者咨嗟叹赏神物之难遇是不知为双钩本也又右军大道帖十字是米南宫所临至元中子昻跋为世间神物有能砻片石刻以传逺仆愿供摹搨之役是亦不知为临本也盖世断无晋人之迹华氏刻真赏斋帖谓荐季直表乃锺元常墨迹岂其然乎

　　王子敬地黄汤帖
　　子敬地黄汤帖一纸后有秋壑印文三桥跋谓其祖得之龙游士绅家衡山先生每以自随王雅宜见而健羡乃归之及雅宜殁复归文氏三桥称为唐钩之最佳者余细玩之笔意全是米老知为海岳临本又如右军东山帖乃米老书呉江村竟刻入王帖中墨迹在嘉禾曹秋岳处装入米卷余借之刻米帖中

　　陆柬之书陆机文赋
　　世传王右军有所书文赋不知海内尚有搨本否至柬之所书则精絶一世字字员秀脱胎于兰亭而带有其舅氏虞永兴之逸致遂觉机法双絶陆司议书世不多见元人李倜云在世者止兰亭诗兰若碑与此而三欧阳圭斋谓兰亭诗已毁于赭冦之乱是在世者益尠且累累千余字而纸色完好是海内第一竒迹也卷旧在元人李倜家倜字士宏号员峤真逸【按兰亭诗近海昌陈氏刻于渤海藏真帖中】
　　陆司议盖见兰亭墨迹者昔人称其用緑麻纸临兰亭押尾署陆司议书最为精工惜今不传矣所书文赋风骨内含神采外映真得兰亭之髓者不独皮貌相肖也赵子昻晩年书法大进人言其得力于定武兰亭而不知全摹司议此卷后有子昻一跋云唐陆柬之行书文赋真迹唐初善书者称欧虞禇薛若以书法论之岂在四子下耶然世罕有其迹故知之者希耳字法竟摹司议欧阳玄云近代米元章书矫亢跌宕世咸称其自创一法乃不知其全学柬之头陀寺碑耳元章閟而不言以陆书少传于世也若文赋累千百言当为方今陆帖第一又云柬之本虞世南甥书法得于渭阳而神俊过之掲傒斯云唐人书法结体遒劲有晋人风格者惟见此卷虽若隋僧智永犹恨妩媚太多齐整太过前人推尊之如此予所见唐迹最心折者惟书谱及此

　　孙过庭书谱墨迹
　　唐初诸人无一不摹右军然皆有蹊径可寻独孙虔礼之书谱天真潇洒掉臂独行无意求合而无不宛合此有唐第一妙腕余垂髫时见文氏停云馆帖中有此书爱之后见宋人刻本以为观止矣甲申忽覩此卷惊叹欲絶以市贾索价太昻不能收惜惋竟日卷上有宋髙宗徽宗双龙玺及宣和小玺卷中五乖也下少一百三十字汉末张伯英下少一百六十八字虞伯生临秘阁帖补之后越六年复见于西川士夫家以予爱之特甚乃许购得已将虞所补并后跋割去时一披阅觉宋人所刻尚在影响之间而停云馆不足言矣

　　宋秘阁续帖书谱
　　书谱石本以秘阁为胜视墨迹稍肥然神韵宛存非他刻所能及也予觅之经年始得此本惜首缺十余行

　　宋太清楼书谱
　　太清楼书谱视秘阁稍瘦其率意处无不与墨迹相合道君与蔡元长皆精于书法者故工致至此予觅之数年乃得此本

　　宋刻楷书书谱
　　孙虔礼书谱余所见墨迹及宋人刻本皆草书也然又有正书本字法劲秀大有锺王遗意前人所絶未语及也后有嘉定字岂彼时上石乎虔礼书有讹字皆从旁注之呉说一跋书亦工惜不全呉说字傅朋南渡后擅书名跋云若评法书当以锺王为初祖欲学王法当以过庭为指南此确论也

　　张长史旭草书墨迹
　　长史自言帖纸用唐大麻字法圆转而左规右矩深得山阴遗法予旧有其四时帖狂逸之甚殆伪书耳甲申后得此六十余字真鸿寳也上有多印灭没不可辨识惟天水双龙玺及内府圗书奉华寳藏诸印尚存奉华堂乃宋髙宗内侍刘夫人所居之室也髙宗所得珍秘悉令掌之用此印钤识然非极品不轻用也

　　禇河南遂良书孝经阎立本画
　　河南书法刚正类其人昔评者谓如婵娟不胜罗绮未然也所书孝经一卷阎立本画沧桑后得之故内签题云颜真卿书周昉画外有一朱函盛之则题云禇遂良书阎立本画盖题签者乃武英殿中书以为字类麻姑坛记故以为颜耳不知非颜也当以朱函刻字为正宋人范思正有河南所书灵寳度人经亦立本画字法与此无毫发异尤其佐证耳

　　唐王维伏生圗
　　摩诘妙画传世者人止知有江干雪霁图余曽一见之乃后人临本至人物之妙有非唐人所能及者伏生图一老儒生伏几而坐手持一卷乃授经圗也宋髙宗题签云王维冩济南伏生上用干卦小圆玺卷旧在金陵黄琳家顾遯园客座赘谭载都元敬尝在黄美之家见此圗惊叹不置不知何年入故内今复传出

　　徐季海浩书心经墨迹
　　徐季海心经一册书法隶中带有篆籀脱胎于石鼓文视世传所书嵩阳观碑殆为胜之予已上石矣帖上有天水双龙小玺乃黄山谷所藏亦有其印
　　唐人墨迹传世者甚少沧桑后如曹嘉禾溶所收林纬干帖李江右元鼎所收韦庄乐章李西蜀迎晙所收懐素小字千文东孝亷荫商所收颜鲁公送刘太冲序皆唐迹之佳者予借之砚山斋把玩弥日今书与人散杳如海外三山矣
　　东孝亷号云雏博学能诗计偕来京余时杜门谢客乃叩阍而请曰千里思晤幸以鲁公为介绍予竒其人乃进而与饮

　　朱元晦城南二十咏墨迹
　　朱夫子和敬夫先生城南二十咏字法俊逸大有晋人风致而诗之清逺亦非宋人所能及元尚书干文传得之于婺源以赠常熟钱伯广钱氏居于城南遂构城南斋刻诗其中而黄文献溍为之记至杨亷夫又録敬夫原诗于其后惜不得当日张宣公手书与文公书合成一卷耳余旧有先生或问手稿一卷前画先生小像惜为有力者攫去见此益为惘然
　　晦翁在浙东时侍御史谢廓然陈贯秘书郎赵彦仲首攻之后以提刑召对人恐其遂陟清要唆侍郎林栗极论之谓其为乱人之首及韩侂胄用事则御史林采施康年攻为伪学是时言官以晦翁为竒货御史胡纮尝谒晦翁山中饭以脱粟怒之与太常沈继祖共诋其十罪汪义端余嚞又请斩之以絶伪学京镗何澹辈谓其讲学山中弃母不养使其乞食亲党小人诬陷之惟恐不至方林栗上疏时其友人止之谓朱待制当今圣贤何仇而必欲痛诋林曰吾见其面貌可憎撃邪人非诋圣贤也友人曰昔人指孔子为丧家狗或亦见其面貌可憎耳林曰使孔子而在吾亦不辞为叔孙武叔况此么么嗟乎小人无忌惮一至于此未几晦翁举世仰之如山斗得其片楮只字寳如琬琰则当日小人殊足怜不足恶也故士君子立身行已有终身之忧无一朝之患阅先生遗墨谩记于此时庚子四月初九日

　　范文正仲淹与尹师鲁洙二帖
　　范文正书昔人谓得之乐毅论观与尹师鲁二帖清劲可见其人卷中有楼钥洪迈杨万里胡助栁贯黄溍郑僖呉寛王世贞诸跋
　　按景佑二年范公上论迁都事与吕文靖异议黜知饶州秘书丞集贤校理余靖言加罪言者非太平之政坐落职监筠州酒税而太子中允馆阁校勘尹洙又言范某义兼师友乞从降黜亦坐贬崇信军节度掌书记监郢州酒税其后公镇邓尹公再贬监筠州酒税舁疾来邓以存殁托公公急至尹所尹已瞑闻公至复开目向公拱手曰也无鬼神也无恐怖如此而已复瞑若二公者真千载以上人也况亲见其徃来手札何幸如之

　　欧阳文忠集古録跋尾墨迹
　　文忠集古録千卷皆手题之古今巨观也公精于书学所题一笔一画豪无懈意即此亦见公一班公没世未久録已漫散此四跋尾一为西岳华山碑一为汉杨君碑一为平泉山居草木记一为陆文学传崇寜中在赵明诚徳父家后有其手题徳父亦有金石録二千卷盖博雅君子也文忠公文章事业炳烨千古其手书又精工如是真希世珍后跋者有米元章韩元吉朱晦翁尤袤洪迈方从义胡俨李贤诸公亦他卷所未有也
　　自欧阳公为集古録后曽子固亦作金石録五百卷赵明诚作金石録二千卷叶石林取碑所载事与史不合者为金石类考五十卷洪文逹适集汉魏间碑为隶释凢四十八卷昭武李内类其所有夏后氏竟五代为博古圗亦千卷近代杨慎有金石古文十四卷然如汉尹宙碑曹全碑出自近日集中不载博物一事亦君子所不废也予见朱文公集云予少好古金石文字家贫不能有其书独时取欧阳子所集録观其叙跋辨证之辞以为乐遇适意时恍然若手摩挲其金石而目了其文义也既又怅然自恨身贫贱居处屏逺弗能尽致所欲得如公之为者或寝食不怡竟日来泉南又得东武赵氏金石録观之大畧如欧阳子书然铨序益条理考证益精博予心益好之于是始胠其囊得先君子时所藏与熹后所増益者凡数十种虽不多要皆竒古可玩悉皆标饰因其刻石大小施横轴县之壁间坐对循行卧起恒不去目前不待披筐箧卷舒把玩而后为适也盖汉魏以前刻石制度简朴或出竒诡皆有可观存之足以佐嗜古者良非小助其近世刻石本制小者或为横卷若书帙亦以意所便也盖欧阳子书一千卷赵氏书多倍之而予欲以此数十种者退而与之并则诚若不可冀然安知积之久则不若是其富也耶观朱文公之所好则政不必以玩物为丧志也【按此则集中所不载下疑有脱误博物下或另是一则今仍其旧】

　　苏米墨寳小册
　　坡公与质翁帖一纸计七十余字原在仇山村家后有其手跋又米襄阳帖二纸皆晩年书精妙之甚三帖原装一卷既于市佣得米小字一纸又左旦明赠连水陈生帖三段此三段已刻绍兴米帖内戊戌山中合装之
　　余少年学米帖不得其运笔结构之妙徒得离竒遂入倾欹一路后乃痛改之近年玩其墨迹始悟晋法宋思陵云近人书存晋法者惟米芾及薛绍彭耳信然
　　年来所见米迹如朱南昌徽之长卷魏泰酬和诗稿曹嘉禾溶之长卷叔晦帖淡墨秋山诗稿超逸絶伦未多有也余借之上石今卷与人杳寜无遐思

　　苏子瞻苦雨诗墨迹
　　苦雨五言古诗乃坡公元丰六年八月六日书字凡五百有余指顶行楷神韵备足坡公最属意之书也予于崇祯壬午得之吏部黄襄兵乱失之贾人仍持来售亦奇縁也
　　传世者米书多苏书少盖以当时党禁人不敢收苏氏文字存者多付之水火今之行世者皆烬余也坡公尝自评其书吾书骨撑肉肉没骨又曰吾书虽未工自出新意不浅又每书辄多留余纸曰以待五百年后人题跋然公书一至南渡已重如拱璧寜待五百年哉黄涪翁曰子瞻书为当代第一为其挟以文章忠义之气耳此真知公者也涪翁因公逺谪濒死不悔米元章初借公以成名既而背之号于人曰在苏黄之间自恃其才不入党与视涪翁有余愧矣

　　米元章小字天马赋墨迹
　　米元章好书天马赋如王子敬好书洛神赋人间合有数本此卷小行草瘦劲跌宕与王金沙家本相类余止见王氏刻本未见其墨迹或即此卷取入旧内今复传出乎余于乙酉得之次年王孟津觉斯见之称叹不已遂跋数语其后旧内画卷皆御用监内臣装裱此卷前装赵子昻马图将此卷装后作跋中书题签云子昻唐马米元章跋可笑也

　　米元章大字天马赋墨迹
　　元章所书天马赋以擘窠大字书于平海大师后园者为最得意之作雄浑流动起止横竖诸法俱备余尝见其多景楼诗亦大书逺不及此此卷不独在天马卷中称第一其生平书迹亦当以此为第一上有蔡姓珍藏印乃蔡京也又有贾似道小印及秋壑圗书在明又入严相家籍没入内如此名迹累辱于权奸之手良为可叹黄子久云展视之时有大星贯斗而坠其声如雷亦一竒也卷既入内将后跋皆割去今江南传一卷后有永乐甲辰浚仪张肯跋从徐有贞家传流者临本也

　　黄鲁直松风阁诗墨迹
　　予于甲申后见山谷数卷最爱松风阁卷其诗清脱妙不可言字乃正书劲秀全用栁公权法他书所不及也予晩年极喜栁书复得其一二秘本今见此卷益知世之学栁者一味硬直真钝汉也卷佳极矣而有可恨者嘉定间向姓者所题不称一也旧在贾似道家上有贾似道小印及恱生秋壑长字诸印辱于权奸之手二也元大长公主不择人而命题絶有可喷飰者三也项墨林收藏之印太多后又载所买价值俗甚四也
　　友人吉安李梅公元鼎得山谷书杜诗卷字极佳与此相类赵松雪有跋语亦得意书先在予家予物色此卷经年不得闻在梅公处乃以赵跋归之竟成合璧
　　曹嘉禾溶有山谷小字墓志稿二合装一卷董玄宰大书四字于后曰山谷墨寳真墨寳也嘉禾与余好尚相若其应征入京尽以所携卷册送予斋如米老卷君谟卷及此卷俱累累千百言世不多见之珍也又王长垣有山谷书阴长生诗亦正书不及松风阁

　　黄鲁直书诸上座
　　此卷乃涪翁草书末有数行正书字法竒宕如龙抟虎跃不可控御宇宙伟观也然横纵之极却笔笔不放古人所谓如屋漏痕折钗脚此其是矣世传东坡见山谷草书从旁称叹钱穆父谓惜未见懐素真迹后山谷见自叙帖书法顿异然山谷天分髙学力足固非全取法于懐素者也卷上有绍兴及内府书印曽入思陵御府者后又在贾似道家余见山谷草书当以此为第一

　　薛道祖诗卷
　　宋人书能存晋法者惟薛绍彭道祖盖彼时定武兰亭妙石在其家故所书诗稿五纸笔笔用右军法无论不肯带唐人格调即大令亦畧不渉及此深于书学者也惜传世者少真如天呉紫鳯耳卷旧在陆水村太宰家西涯题云右宋薛绍彭书五纸薛氏以三鳯名河东绍彭其后人也字道祖号翠微居士居长安符佑间以书名一世米芾书史会要所载是也水村陆公得此卷特爱重之间出示余为识数语于后后入王元美家题识累累文休承云薛道祖书予惟见晴和二像随事吟三帖松雪谓其脱畧唐宋齐踪前古陆居仁谓其虽杂于六朝盛唐人书中当无愧后又见其所临兰亭盖定武石刻在其家故所临尤妙今获观其诗帖若上清连年实享清适帖及和刘巨济诗真能轩轾六朝追踪魏晋宜与元章抗行而当时谓之为米薛也

　　秦少游论书帖
　　少游书不多见端劲大约得之颜鲁公杨少师其论书云学书端正则窘于法度侧笔取妍徃徃丰左而病右故端书如右军霜寒表子敬乞解台职状张长史郎官厅壁记皆不以法度病其精神至于行书则王家父子随意肥瘠皆有佳处近世惟颜鲁公杨少师特窥其妙其用笔能左右之不好处惟王荆公书有古人气而不甚端遒司马公正书不甚善而隶法极端观淮海所论书而其书可知矣淮海与黄豫章同为坡公门下士皆善书陆放翁言豫章晩自称许淮海则退避不肯以书自名故淮海之书传世者少益足重也

　　宋髙宗皇帝御书毛诗马和之补图
　　宋思陵极重经学而尤留心于诗每手冩一章辄令马和之补圗予所收者凡八章一为鲁颂駉一为有駜一为閟宫一为商颂那一为烈祖一为玄鸟一为长发一为殷武字皆端谨有致大约取法于铁门限后补图亦工古人宴飨祭祀之仪礼乐舆马之制悉备焉尤非他图画所可及也和之绍兴中登第官至工部侍郎予又于江右李梅公寓见鹿鸣十章朱子美寓见节彼南山十章山西张氏寓见闗睢十章首有夫子及卜子夏小像髙宗又曽手书九经刻石今临安文庙尚有存者彼时戎马倥偬而能神闲气定雅意表章跨有半壁百余年非幸也

　　宋宪圣皇后书养蚕图
　　蚕织图所绘自浴种至翦帛凡二十四事使阅者宛然置身田舍见妇子拮据不遑之景也每段下题小字极其工致至元中郑足老题云为显仁皇后字后习髙皇字髙皇手书九经每倦则后书续之人未易辨金华宋景濓云图出于潜令楼璹璹获召见以图上进上携至宫宪圣慈烈皇后逐段题之皇后姓呉配髙宗其书絶相类谓非显仁韦后书余考之显仁韦后乃髙宗母也从徽宗北辕老年始归宪圣慈烈呉后乃髙宗继后史称其善翰墨则为呉后书无疑金华之言为确矣

　　宋赵乐易篆书
　　书家篆法不传近代擅工者寥寥此卷三段一为李监法书归去来一为欵识法书盘谷序一为小篆书红白莲词皆精工絶伦赵为寳庆间人乐易其号卷为求是先生书亦不知其名以俟博古者考定后观者图章累累皆宋元人也

　　黄伯思书黄庭内景经墨迹
　　黄长睿为南宋博雅第一其所著法帖刋误及秘阁古器说俱载东观余论中王顺伯厚之尝称之曰本朝始自欧阳公集古録千卷赵徳父金石録至二千卷考订甚工然犹未免差误惟云林之书为尽美顺伯盖留心古学者称许如此长睿有云林堂元人倪元镇竟袭之或重其人耳予求其书迹仅于陈山人家见北齐勘书图一跋正书精工之甚丁酉夏自山中回得此卷小字草书全用急就章法甚可珍也按索靖急就篇一千四百五十字阙七百五十九字在宋时犹存唐人硬黄临本叶石林梦得求之弗获仅得长睿双钩本谓气韵精彩尚可仿佛典型乃刻之闽中盖长睿长于章草者故精妙如是也虞伯生云长睿书不逮言岂其然乎

　　陆放翁诗稿陆
　　务观先生自书所作诗八首后题嘉泰甲子岁正月甲午用郭端卿所赠猩猩毛笔时年八十矣书法劲逸老年不衰如此诗句冲淡全无烟火色相盖公以寳章阁待制修实録完即致仕优游若耶溪久领林泉之乐故其笔墨清胜如此昔公跋山谷卷谓此卷不应携在长安逆旅中亦非贵人席帽金络马传呼入省时所观他日幅巾笻杖渡清衣江相羊唤鱼潭瑞草桥清泉翠樾之间与山中人共小巢龙鹤菜飰扫石置风炉煮蒙顶紫茁然后出此共读乃称耳予于公书亦云然卷中嘉泰甲子乃嘉泰四年也越五年而公殁【按陆渭南文集他日上有程子二字盖帖乃程正伯所藏程为蜀人清衣江唤鱼潭瑞草桥在蜀中小巢亦蜀蔬即东坡所赋元修菜也】

　　鲜于伯几书杜诗
　　渔阳太常以书名一世予见其遗迹极多最佳者为杜诗秋风破屋歌风格遒逸有晋人遗法后自跋亦自负盖得意书也其子去矜亦善书见卷后世传伯几与赵呉兴齐名赵每自书二纸易其一纸辄焚之不知果有此事否然寥寥宇宙得一人妬亦足矣呉兴乃知已也此卷余官开封时张大理睡心所赠相随二十余年矣每开卷辄作聚散存亡之感
　　元人书呉兴渔阳而外无可存者即库库喀尔名甚噪然其书稍俗喀尔常问人赵承旨日书几何或对曰万字喀尔曰吾日可书三万字此其所以俗也然承旨书后人尚有评其稍熟者盖作画则欲熟中熟作字则欲熟中生董玄宰谓鲜于书胜赵承旨亦正以鲜于书不熟不俗耳
　　附黄山谷论书帖
　　学书端正则窘于法度侧笔取妍徃徃丰左而病右故正书如右军霜寒表子敬乞解台职状张长史郎官厅壁记皆不以法度病其精神至于行书则王家父子随意肥瘠皆有佳处近世惟颜鲁公杨少师特窥其妙其用笔能左右之不好处更觉妩媚求一点一画俗气不可得比来士大夫惟王荆公书有古人气而不端然笔力甚遒司马公正书不甚善而隶法极端劲似其为人

　　庚子销夏记卷一

　　●钦定四库全书

　　庚子销夏记卷二

　　吏部左侍郎孙承泽撰

　　赵子昻千文墨迹
　　子昻千文予旧有墨刻本上有晋府印意手迹必在晋府安得一寓目以快生平乙酉之秋偶于棋盘街下马牌侧见此卷倾囊得之子昻书初学铁门限及宋思陵晩乃学兰亭及李北海此正学定武时书风骨内含神采外溢书家倾国也后题皇庆二年五月望日为戴架阁书后又有至正二年中丞张希孟等题名

　　赵子昻临絶交书
　　子昻于古帖无所不临亦无不宛合其临絶交书神韵具足班之六朝帖中真无怍色最得意书也后自题予十年前尝为仲长书此不意失去后两幅今携至都下复为全之观者审定延佑六年八月十日后有黄文献一跋极详核跋云魏公书嵇中散絶交书自题云十年前尝为仲长书此因失去后二纸延佑六年再为补之按前十年至大元年也公以大徳元年知汾州三年除江淛儒学提举至大二年为泰州尹以题语考之正提举儒学时书也延佑六年十一月谒告归呉兴而后二纸实补于将归时仲长叶裔字也裔与公同学厚善为济州经歴以忧解归延佑六年还朝与公邂逅书此予以延佑二年领荐上春官拜公于京师时犹为侍读学士至顺二年见叶公于中丞马公座皆以文字相推爱今二公亡矣鄙陋无闻有加于昔友人王行成出此相示追感畴昔谨识如此此文献至治三年七月跋文献金华人名溍宋景濓之师也文集冲逺有法元时大著作皆出其手谓之玺口学士余见子昻小行草三四卷与絶交书相敌者惟西川李青眉所收书东坡杏花诗前画东坡小像方巾道服手持竹杖翛翛欲仙后书其杏花飞帘散余春七言古诗八十余字诗既流俊书复娟逸真双絶也后题至元二十六年三月既望呉兴赵孟俯冩先生小像并书此诗先生有神当赏其意耳此卷在予斋数月李殊不知重予不欲掩取之仍封还李殁于扬州无嗣卷不知何存矣

　　赵子昻自书诗稿
　　诗稿二纸一书天冠山二十八咏一书元州十咏寄贞居先生贞居乃句曲外史张雨也字法仿黄庭乐毅论是其中年笔余有文敏大字条幅袁六完从淮上差回得此卷乃以相易易后有持条幅来售者书小陆何如大陆贤七言律一首字更遒逸可爱又得书唐絶句一幅余以赠山西卫邰孙

　　赵子昻书所临马和之毛诗图
　　子昻仿和之画毛诗七段而无诗自跋云马和之在画院中名冠一时论者谓其独得古雅之气于蹊径之外先思陵每书三百篇辄虗其后以命和之补图后画与诗俱散落人间好事者争购之逹奚王孙所藏独有画而无诗孟俯不揣遂欲追踪古人临冩一过并想象其诗亦有不待言而知其篇名者如河上之台既泚既洒而国人经从其下望者动色见者抑首皆有不忍覩其籧篨戚施之态而相顾腹诽者非新台乎城隅九雉而一见所爱踟蹰搔首于下则静女也渉危遂往乘舟泛泛若无所薄而涯端父老望而伤悲中心养养如见其状非二子乘舟其孰当之其君露次而诸臣之鞠躬以谏者其黎臣之赋式微乎前髙后下者旄丘也其上蔓延相及者旄丘之葛也而叔伯羣居有褎如充耳之容则旄丘之所以责卫也倚树之女有深思焉而所临者毖然之流所与谋者娈然之姬也岂非卫女之赋泉水以思归乎城门之外树木丛蔚其背阳向阴之北门乎而羸马瘦仆萧然独出有仕不得志之意焉其卒篇盖北门也夫诗存而可名其图者非善之善也诗亡而可知其图者真能诗者也此所以为和之也孟俯画不逮古图成而更为题出后之人其有不必按图而知诗者乎至大五年三月五日识字法右军极绵宻与画可称双絶逹奚王孙卷后在上海顾氏家衡山犹见之余在京师刘元公家见和之一卷亦有图而无诗

　　赵子昻书陶诗小楷
　　子昻有秋林散歩图上以小楷书陶渊明嬴氏乱天纪一诗计一百六十字风格遒逸为子昻最得意书陈眉公题云松雪此图仿赵千里秋林散歩圗上系以陶柴桑诗书法风流精紧有黄庭东方赞风格的是呉兴双璧宜玄宰坐卧其下不去也
　　楷法至晋人而圣唐楷失之板宋人无楷即呉说以楷名亦多带行惟子昻独得晋人遗法盖其结构精严丰神潇洒胡汲仲谓上下五百年纵横一万里无此书非过也余于江右李梅公寓见小楷书姜白石兰亭考又于香河袁六完家见小楷书九歌楷矣而不工乃其少年书惟所书圆觉经数万字后题奉为妻魏国夫人管氏道升懴除业障早证菩提与法界有情同成圆觉字法精工可与画上小楷敌然数万字长卷尤希世珍也此卷乃徐司冦石麒赠一大帅者大帅不知重留予斋中经年还归之今已在秦中一士夫家矣

　　赵文敏天马图
　　文敏好画马每得片纸必画而后弃去故所画英逸之甚予见十余卷惟一卷奚官三马四乃延佑元年十月所画尤为得意然文敏画肉不画骨少陵所谓忍使骅骝气凋丧者若彼时龚圣予之瘦马独存筋骨于氷霜厯落之际觉翩翩王孙为之失色

　　龚圣予山水画卷
　　宋逸民龚圣予赵子固郑所南诸公皆能画余觅其遗迹得圣予山水一卷笔意仿大小米极其潇洒上题一诗谷口长松涧底藤石桥山路晩登登囊琴斗酒来何暮空负寒斋昨夜灯小隶极其髙古后有刘青田跋谓圣予名开别号翠岩当时得其片纸若连城之璧为时所重如此按龚公尝与陆秀夫同居广陵幕府宋亡潜居深隐立则沮洳坐无几席一子名浚每令俛伏就其背按纸作唐马图风鬃雾鬛豪骭兰筋备尽诸态一持出人辄以数十金易之藉是不饥然竟以无所求而死居呉之日髙邮龚璛为忘年友时人谓之楚两龚以比汉之两龚

　　杨补之孤竹图
　　无咎以梅花擅名世传画竹惟此两枝数叶孤清欲絶柯敬仲所藏后有顾阿瑛题一诗碧眼胡儿呌横玉落月如盆照茒屋美人清梦断梅花却冩相思在修竹至正甲辰七月望日与张可观观于市泾别业按无咎在髙宗朝以不直秦桧累征不起自号清夷长者盖南宋一代髙人也故画法清旷如此百世可想其人

　　赵子固水仙卷
　　彛斋倜傥不羁风神遒上精于绘事晩年尤好画水仙欲以敌杨补之梅花一日刺舟严陵滩见新月出水大笑曰此所谓緑浄不可唾乃我水仙出现也余观此卷风枝雨叶纵横奇宕如读蒙庄迁史文莫可端倪殆如子固出现此宇宙奇观不可作画图看
　　元人姚桐寿云赵子固宋宗室也入本朝不乐仕进隐居州之广陈镇时载以一舟舟中琴书尊杓毕具往往泊蓼汀苇岸看夕阳赋晓月为事县令宣城梅黻刺船访公公飞棹而去梅曰昔人所谓名可闻而身不可见殆谓先生欤公从弟子昻自苕中来访公公闭门不纳夫人劝之始令从后门入坐定苐问弁山笠泽近来佳否子昻云佳公曰弟奈山泽佳何子昻退使人濯其坐具盖恶其作宾王家也余生也晩虽身寓公里苐有想象鼓棹行吟胜处耳【按梅黻之事与姚善访韩奕事同又按周公谨齐东野语云子固身后有严陵之命禊帖后归之恱生堂袁伯常跋子固落水兰亭亦称子固死帖入贾相家贾败籍于官有官印据二说是子固没于宋未亡之前则桐寿所云者妄也】

　　倪云林六君子图
　　云林画在逸品收藏家以有无论雅俗予见其画最多然伪者十之六七生平妙迹无如六君子图自题云卢山甫每见辄求作画至正五年四月八日泊舟弓河之上山甫篝镫出此纸苦征画时已惫甚只得勉以应之大痴老师见之必大笑也大痴题一诗于上云逺望云山隔秋水近看古木拥坡陀居然相对六君子正直特立无偏颇
　　李尚寳日华云六君子乃松栢樟柟槐榆六树行列修挺踈宻掩映位置得宜而皆在平地且气象萧索有贤人在下位之象岂或当日运数否塞髙流隐遁而为是欤
　　按元末倪云林顾阿瑛皆以风流文藻相尚二人赀雄江南亭馆声妓妙絶一时兵起皆毁家自全顾薙发为僧自题小像云儒衣僧帽道人鞋到处青山骨可埋若问向来豪侠处五陵裘马洛阳街倪有云林堂清閟阁名闻四夷至乱斥卖田宅得钱数百缗会稽张伯雨至念其贫且老悉推与之不留一缗扁舟遨游终于故人之家
　　薛道祖有清閟阁黄伯思有云林堂倪皆两袭之清閟尤胜前植碧梧四周列以竒石蓄古法书名画尝有进贡人经无锡以沉香百斤求见倪辞之再至再辞其人徘徊不去倪令开云林堂使登焉堂东设古玉器西施古鼎彛樽罍其人方惊顾间问曰清閟何在家人曰非可易入也乃望阁再拜而出
　　云林画有清閟阁图画已像其中图在孝感程翰林正揆家程善画为予临一纸

　　倪云林狮子林图
　　僧如海所居曰狮子林狮子者奇石如狻猊之形也图为云林得意之作自题云余与赵君善长以意商确作狮子林图真得荆闗遗意非王蒙所梦见也如海因公宜寳之懒瓒记癸丑十二月予寤寐此卷有年南征之兵从鞬槖中带至北地售之因后有南中年号及马瑶草题跋割去前后断烂幸画体不伤乃于癸巳腊月重装之云林传世手卷惟此图及鹤林图鹤林图无人物狮子林图上有一僧又不用印章余质得祥符人一设色山水上有云林子印
　　余见云林徐卿二子图画竹二枝为有斐堂主人贺生子韵甚又见枯木竹石图自题云南湖陆元素髙士幽居今王君仲和居之水木清华户庭幽邃余尝寓其家四年翛然忘世虑也仲和以此帧索画并诗其上以冩惓惓之懐曽住南湖宅于今已十年丛筠还自翳乔木故依然雨杂鸣渠溜云连煮术烟何时重相过烂醉得佳眠
　　王仲和旧称其富而韵黄大痴有山水卷为仲和作即其人也元末将乱里人倪子贵悉散家财将田劵送仲和不计直人以为讶倪笑曰子贵田有送处仲和无送处未几张士诚据姑苏按畆比租仲和竟累毙其人闇士也辱诸君子画矣

　　黄大痴天台石壁图
　　石壁图为大痴最得意之作数峯天表皴法如草隶层峦叠嶂长林映带气象雄浑直接荆闗之传与他画絶异沧桑后名画满市絶无元四家之画仅于败楮中见此上有袁栁庄印盖其所藏也
　　子久博学多闻初隐杭之筲箕泉往来三呉设敎于苏之文徳桥至松与曹知白善居小蒸后归富春年八十六而终戴表元赞其像曰身有百世之忧家无担石之乐盖其侠似燕赵剑客其逹似晋宋酒徒至于风雨塞门呻吟盘礴欲援笔而著书又将为齐鲁之学此岂寻常画史也哉观此赞则其学问人品超絶一世故画境奇妙如此今以粪土庸流动曰仿子久岂可得哉元季髙人不愿出仕如尹蓬头莫月鼎冷启敬张三峯子久与之为师友恣意玄修以求出世大约皆负才之士不屑隐忍以就功名者也人传子久于武林虎跑石上飞升然其人住世已仙矣岂待飞升而知其仙哉

　　大痴小幅山水
　　子久小画峰峦坡陀不多而苍秀异常笔丝如铁线张雨题云前山无定云后山无定柯溪流岂不佳子久妙如何

　　王蒙松山书屋图
　　松山书屋图全用巨然法予见巨然浮岚图未及收每以为惜覩此宛如浮岚在眼画至此观止矣王百榖题以为是陆文裕公物暑月展阅飒然如陶家北窓下凉风予于四月廿五日展看时久旱热蒸觉氷雪在懐若曰窓下凉风犹有待也董玄宰曰黄鹤山樵画以右丞为师时出入巨然虽用披麻皴亦兼泼墨法此松山书屋图正其合作与吾家青弁图絶类青弁图不知何在恐未易鴈行也叔明乃松雪甥居呉兴最近太湖日游东西洞庭以荡其胷臆传世者极少何元朗极爱元人画尝言画当自元始所藏子久仲圭方壶诸作各五十余帧云林至二十四帧独叔明仅一帧其难得可知已余于周栎园寓见叔明山静日长卷上有元朗印或其所藏然稍板犹疑是临手也
　　旧传叔明极推服子久常以得意请正子久为増数笔于嶕峣处作樵境遂觉宕逺余年友钱云将有黄王合作一帧寳之如连城云将殁后张云庵文光以重价得之携至京乃伪笔耳画不易定如此

　　王蒙灵石草堂图
　　灵石草堂图仅二尺许髙古深厚纯用荆闗法范中立以下不能及也予竟日披对殊忘身在人世间昔刘彭城诗有云却忆山中客披图日几回似为予咏也嘉禾项氏印章太多甚觉村气
　　向年在沧州士绅家见叔明小幅山水自题林泉清趣繋一诗于画上至正六年九月望时年七十有五初极赏其画及见灵石图则蹊径寻常失之逺矣又在陈山人公雨家见秋林对奕图佳甚今不知何在惜当日把臂失之

　　呉仲圭鸳湖图
　　梅花道人品地絶髙不专志于画故传世者多简畧而愈増其韵致予初仅见其墨竹嗣乃得其鸳湖图道人嘉禾人鸳湖乃嘉禾胜境也笔法秀逺得董巨之妙而此画尤其合作文三桥彭官嘉禾时题一诗于上乱后已入伧父家予以赵子昻芭蕉美人图易得之世传仲圭少好剑术偶读易乃一意韬晦隐武塘卖卜又厌而潜迹委巷中遶屋植梅日哦其间因号梅道人后预治圹自题云梅花和尚墓及兵乱诸墓被伐而独以和尚墓获免盖元之髙隐后世乃以画掩之也

　　仲圭松泉图
　　松泉图境界甚竒以淡墨作一坡陀巨泉飞落其上又以古松一株夭矫覆之手冩长歌诗字俱劲逸不可一世可谓灵心独絶不可以画笔观也张云庵携至京师予以倪云林徐卿二子图易得之

　　王元章画梅
　　元章墨梅一株信笔挥洒直以古逸取势自题一诗我家洗砚池头树个个花开淡墨痕不要人夸好颜色只留清气满乾坤宋元人作梅有以工胜者若论韵致则惟元章耳
　　按元章名冕又字山农诸暨人尝北逰大都馆秘书卿台哈布哈家欲荐以馆职元章笑曰公诚愚人不十年此地狐兎走矣何以仕为掉臂归越复大言天下将乱时四方无事或斥其妄元章曰妄人非我谁当妄者乃携妻子隐九里山尝仿周礼著书一卷坐卧自随秘不示人曰吾未即死持此以遇明主伊吕事业不难致也及明祖下金陵杖策见之署为军咨未几以老病卒

　　钱舜举山居图
　　舜举与赵子昻同里并在呉兴八俊中至元间子昻征入功名赫赫诸人皆依附取官独舜举龃龉不合流连诗画以老盖宋之遗老也予见其画颇多独山居图为最苍松老屋云白树红二人静对扁舟想见髙人胸次觉子昻诸作终多翩翩富贵气象耳里人锺文子有旅獒图索余题之余曰舜举宋进士不肯出仕归老霅川以诗画自娯旅獒一图仿阎立本笔意盖身际板荡之余追忆来庭之盛凄然有今昔之感焉此即前人纪梦华谱涂山之意也观者以意逆志斯得之矣见余跋者谓能知画者之旨然前人曽题其花卉卷有云霅翁夙号老词客乱后却工花冩生寓意岂求颜色似钱唐风物记升平亦此意也
　　子昻有题舜举茄菜二图诗一云天上归来两鬓皤山园近日竟如何年年五月黄梅雨老瓦盆中此味多一云归老林泉无外慕盘中野菜飰黄梁交逰来往休相笑肉味何如此味长子昻二诗亦归休后慕霅翁之髙致而赞其画也

　　商琦山水卷
　　商学士画不多见此帧设色浓郁林木坡渚有致自具士气非盛子昭辈所敢望也元人饶太虚着山水家法极推重之谓商徳符得山水之真趣初学郭熈层峦叠嶂髙树长林形势浑厚气脉连接虽淋漓满幅不觉其繁又得古人张藻双管俱下之妙唐希雅战笔之奇饶氏之书议论虽不甚髙然必有所见也

　　李息斋墨竹
　　李蓟丘衎喜作墨竹初学王澹游后学文湖州余收数帧以得之刘半舫家大幅为第一兵乱失去又小帧一石一竿絶肖湖州名下固无虗也

　　管夫人墨竹
　　管夫人画竹风格胜子昻此帧凡三竿极其苍秀自题一诗春晴今日又逄晴闲与儿曹竹下行春意近来浓几许森森稚子石邉生字法似子昻有友人见而爱之携去

　　黄筌翠竹图
　　黄筌长幅竹数竿双钩填色菁翠欲滴踈宻俯仰无不为此君冩生昔人言筌花竹真而俗然画至真处亦不易言也同里李宗伯得之故内以归余筌五代人子居寳居宷居实俱善画

　　文与可大幅竹
　　石室人品甚髙画竹为古今第一从故内得大幅竹二帧一题巴郡文同与可戏墨一题熈寜元年仲冬与可文同作竹仅一枝真有月落空庭千万丈之势今一在予斋一在吉安李氏处
　　世传道臻净因禅僧居都城西隅三十年不出戸无所嗜好独雪方丈西壁请文与可画墨竹谓人曰吾使游人见之心自清凉此君盖替我说法也吾暑月披石室先生竹真有清风习习袭座者此僧非三十年不出户不知其妙也
　　湖州亦善山水旧在成国家后有山谷跋余曽一见之

　　东坡墨竹
　　东坡悬崕竹一枝倒垂笔酣墨饱飞舞跌宕如其书如其文虽派出湖州而神韵魄力过之矣朱晦翁云东坡英秀后凋之操坚确不移之姿竹君石友庶几似之百世之下观此画者尚可想见也晦翁之评诚有然者余并有一卷以渇笔作竹一枝题曰化龙又题曰过葛陂还能飞去否上有神庙御玺后姚广孝题一诗觉无生韵恐是临本赠张云庵
　　画评云文与可画竹是竹之左氏也子瞻却类庄子此语良是

　　赵松雪枯木竹石图
　　松雪竹石凡数见此帧髙古简澹赵画之极有生韵者上不落欵惟用其印又陈山人持一帧来售与此相若上有云林题语

　　赵仲穆长椿图
　　仲穆画不及父然长于画树此帧一椿挺立枝叶丰茂下惟小坡陀溪涧盖寿图也余收其鞴鹰等图所存惟此题后亦赠友人矣余向有松雪待渡图极其精工盖仿其家伯驹之作又得仲穆待渡图自题同松雪临伯驹是父子一时所作俱获入目乱后坐池上陈山人持一画来售乃伯驹待渡图即松雪父子所临者翰墨信乎有縁也予因题所居为墨縁重轮之居松雪画得之归安袁户部枢仲穆画得之亳州旧家今俱不知何在矣

　　庚子销夏记卷二

　　●钦定四库全书

　　庚子销夏记卷三

　　吏部左侍郎孙承泽撰

　　宋廸山水卷
　　复古与兄道俱以能画名而复古名更噪家于洛中故好作巩洛之景此卷丘壑深■〈穴上幻下〉烟岚澹静深得李成惜墨如金之法曽入思陵御府故卷有奉华瑶晖堂印后题跋诗多佳余尤爱倪云林诗云烟澹容与冈岭岌奔腾修涂逸巴虵归人如冻蝇宋侯天机深游戱精艺能风流各异代卧游聊曲肱

　　郭熈树色平逺图
　　河阳画早学李成晩能更出己意自成一家苏坡翁有诗玉堂昼掩春日闲中有郭熈画春山文潞公跋其画而东坡诗其跋也二公重之如此此卷旧在王元美家王有跋録之于此右郭熈树色平逺图一卷按熈河阳温人渠宗若虗称其施为巧赡位置渊深虽复学慕营丘亦能自放胸臆巨嶂髙壁多多益壮至宣和帝则盛推李成而谓熈与范寛王诜虽自成名仅得一体然熈之传世者多号平逺与若虚所记颇不同今览此画孤亭木末平楚苍然遥艇小桥时自映带若深若浅或晦或明几欲置身此间卷尾赵松雪虞伯生冯海粟柯丹丘辈皆胜国名士恨语不甚称耳元美曽得戴文进仿熈卷爱之然河阳之妙岂文进所能仿佛哉而况与之较优劣也元美于是失言矣
　　河阳尝着有山水画论言逺近浅深风雨明晦四时朝暮之不同则有春山淡冶而如笑夏山苍翠而如滴秋山明浄而如籹冬山惨淡而如睡之说至于溪谷桥彴渔艇钓竿人物楼观等莫不分布使得其所盖其所证入者深矣宋人往往摹之有夺真者今人见画中有爪树针松遂曰郭熈未然也余在曹秋岳寓见一卷山石林木无一笔不似河阳乃张浃溪山书屋图也按浃画彼时重之绍兴间臣下有勲绩者始赐之重浃画如此则熈画在当时可知已
　　画史载宋中书门下省及枢宻学士院照壁皆郭熈一手画中间甚有杰然者惟学士院春江晓景为尤工

　　李伯时袁安卧雪图
　　卧雪图为龙眠有名之迹一伧父自故内得之以上有龙瞑印不知瞑即古眠字也余见惊叹欲絶髙山突兀长林一围境深雪积暑月对之令人挟裘一人拥衾而卧一人扣扉一人骑一人前引一人张盖卧者静穆扣者手撃耳听其三人欲反欲止且行且顾神情曲妙无论自龙眠而后未有其匹恐前此顾陆诸人亦所未及也
　　卧雪图不始自龙眠前人已有之但不知与龙眠画为何如耳世传丁谓典金陵陛辞之日真宗出袁安卧雪图赐之曰卿到金陵日可选一絶景处张此图谓至金陵于城西北隅构亭曰赏心张图于此久之图壊后王琪宻学出典是邦观图嗟惋有诗云昔人已化寥天鹤往事难寻卧雪图
　　志称龙眠仕宦居京师十年不游权贵门得休沐遇佳时则载酒出城拉同志二三人访名园荫林坐石临水翛然终日当时富贵人欲得其笔迹者往往执礼愿交靳固不答至名人胜士则虽昧生平相与追随不厌乘兴落笔了无难色又龙眠以御史检法致事晩置龙眠山庄优游林壑三十四年其立品如此安得笔墨不髙絶一世也

　　李伯时临唐韦偃放牧圗
　　放牧图乃公麟奉旨临韦偃画唐人极重马政各苑俱以百千万计偃盖冩当年苑中放牧之景而公麟以妙笔临之遂觉吞牛汗血之奇备尽卷中马至万余牧者千余而林木坡陀沮洳不与焉真奇观也洪武三年二月二十三日髙皇帝坐板房羽林将军叶日升面进此卷上手题数百言于后谓天下已定居安虑危使后世子孙育多马于郊野防疆御患想见开国承家垂谟百世之意焉

　　李伯时九歌图
　　龙眠作画凡临古则用绢素自运则不设色独用澄心堂纸九歌图载在宣和画谱上有宣和中秘印纸系澄心堂画法灵秀生动昔人称其人物似韩滉潇洒似王维若论此卷之妙韩王避舍矣他不具论即湘夫人一像萧萧数笔嫣然欲絶古今有此妙手乎龙眠收藏法书极多留心书学所书九歌隶法劲逸在宋亦称第一余言九歌为宇宙第一妙文非龙眠妙画不足以称之此真千秋快事也卷旧在贾似道家上有其印元人题跋诗多有可观又元人张叔厚曽临此图呉孟思以小篆书其文藏江南人家又余在袁六完家见赵文敏所画九歌为仇山村作乃其少年笔亦自奇异

　　李龙眠髙士图
　　画用绢素澹设色古栁一株髙士袒坐其下书卷横陈有酒盈罍坐者微醺含笑翛然自得是陶征君归后像也非龙眠三十年优游林泉岂能追摹至此赵子昻亦曽画归来像素人题云文章撑住晋乾坤三径清风宛若存何事挥豪松雪老不知芳草怨王孙子昻见之当有余媿矣余所收龙眠画有莲社图有罗汉图有临顾斵琴图有临陆布发图今皆散在友人家更有祖师像一卷精絶自宋皆流传衲子家如云坪宏济诸人皆有跋语及贯休罗汉宋人应梦罗汉又罗汉渡江卷亦俱赠友人矣

　　王诜设色山水卷
　　晋卿文藻风流掩映当代所作画水墨则仿李成着色则师李将军此卷乃仿李将军楼阁桥梁极其工致浓郁中饶有青葱之色赵千里不能及也至末段遥山逺浦更极画家妙致
　　曹秋岳赠余一卷布景不多悠然有海阔天空之妙后宣和帝题烟江叠嶂图殊无所谓叠嶂也祥符张云庵见而爱之携去秋岳又有一卷亭阁修整新荷满池后有范石湖诗字俱妙惜畧属目未及详阅

　　唐胡瓌番犬图
　　瓌与子虔俱能画瓌范阳人所画皆番地之景此卷三人一犬人皆番装伏仰瞻视备见狞狰一人引犬犬甚驯服赵子昻跋为东丹旧称瓌画笔用狼毫极清劲东丹李赞华乃五代时人旧谓其笔乏壮气卷中笔意似瓌非赞华也

　　易元吉猴猫图
　　元吉猴猫图载宣和画谱中谓之冩生戏猫图猴一挟一乳猫又一乳猫畏怖而走猴之狙猂猫之穉怯情事如见后有宋裕陵御题余不喜此种画如郭权之角鹰徐熙之雏鸽散之友人此帧喜赵文敏跋字甚佳故记之

　　赵千里待渡图
　　千里画在当时极为思陵所重设色虽浓而精神清润赵子昻山水全仿之此待渡图髙峰宻樾青翠欲滴两岸之人登舟者与牵骑而候者情景如见上有晋府诸印旧书画有其印者俱真迹可观近代收藏赏鉴家也

　　千里花鸟卷
　　花鸟卷为千里得意之作丛花浅浦羣羽翔泳其中生意烂然元人诗跋俱佳末有倪云林一诗尤妙

　　刘松年成王问道图
　　旧称松年画传世者不满十幅问道图尤其得意之作画法全似卫贤髙士图林木殿宇人物苍古精妙不似南宋人亦不似画院人寜宗当日特赐之金带良有以也

　　刘松年东山丝竹图
　　东山图乃松年笔图中山冈回合美荫飞泉掩映喷洒极其幽胜安石策杖同诸佳丽歩行桥上风流蕴藉可想见也画乃晋府物四隅皆有其印

　　僧超然山水图
　　超然画当时重之至与巨然并称峰峦全学郭熙林木亦似张浃若比之巨然之超逸则相去千里矣余所见惟此一帧

　　赵昌菡蓞图
　　赵昌菡蓞图见于李方叔画品予得之故内绢已断落而画处一丝不伤其画花叶稠叠满幅一俯一仰各具情致李方叔云旧言徐熙画花传花神赵昌画花冩花形然比之徐熙则差劣其后镡宏王友之辈皆弗逮也莲花生淤泥之中出于水而不着水昌此花标韵清逺能识此意耳此帧予赠成大名又有红梅一小帧风格秀艶乃房海客赠余者付儿朴收藏

　　荆浩山水
　　洪谷子以山水专门为古今第一甲申之变名画满市独无浩画一日见从故内负败楮而出者浩画在焉然已破烂之甚余使善手重装见绢素之内复有重绢亦一竒也其山与树皆以秃笔细冩形如古篆隶苍古之甚非闗范所能及也令朴儿收之贮海云阁

　　荆浩庐山图
　　今年夏月久旱酷热异常故家忽有持二画来看者一乃浩画也中挺一峯秀拔欲动而髙峯之右羣峯巑岏如芙蓉初绽飞瀑一线扶摇而落亭屋桥梁林木曲曲掩映方悟华原营丘河阳诸家无一不脱胎于此者且绢素如银板对之令人色飞上有宋髙宗题荆浩神迹真品六字下用内府之寳又有元人韩屿柯九思二诗其人肯割爱乃倾箧易得之其一则髙士画临本也还之是日松风谡谡满我茅亭暑气已避三舍矣
　　昔洪谷子以山水自负每曰呉道子有笔而无墨项容有墨而无笔吾采二子所长成一家之体今传世者有山水诀盖其人当五代之世不肯出仕隐于太行之洪谷借笔墨以寄其髙旷故超絶一世如此昔赵子固与周公谨各携书画放舟湖上相与评赏酒酣子固脱帽以酒晞发箕踞歌离骚旁若无人薄暮入西泠掠孤山■〈舟羲〉棹茂树间指林麓最幽处瞪目呌絶曰此是洪谷子董北苑得意笔也亦惟如此等人乃可阅此等画耳

　　闗仝山水
　　余求闗仝画不可得忽于故内得一帧已壊絶而画体不伤世传闗画师荆浩其造境絶相类山峯壁立从平地陡起树木奇崛有枝无干用浓墨挥洒不事烟云用意简澹此画家之神品兼逸品也王叔明一梧轩图与倪云林师子林图冩石法皆用其意真足作法百世也画谱言仝画脱略毫楮笔愈简而气愈壮景愈少而意愈长而深造古澹如诗中渊明琴中贺若

　　闗仝江山渔艇图
　　渔艇图见宣和谱髙古简朴自是名作山形如层螺不用劈皴前古后今所无至于亭阁精工人物俊雅亦非宋人刘松年辈所到世传仝工山水不工画人多使胡翼为之岂其然乎闗仝

　　匡庐清晓图
　　匡庐图予于乙未得之南中士夫家其图中耸一峰奇拔浑厚环列数峯揖拱相向忆余崇祯壬午舟过浔阳避风江上遥望匡庐宛然如在目前此所谓庐山真面目也一段清淑之气浮动笔墨之外愈繁愈简愈健愈雅其屋宇人物极小而有天然之致非关不能燕文贵画极力仿此然笔力纎弱无士气去此不止千里故作画不求气韵而求形似未有不流于俗工者也

　　巨然林汀逺渚图
　　林汀逺渚图见于画谱巨然师法董源而能自出己意至老年之笔更造平淡妙絶千古此图政老年之笔也起段茂林一丛茅茨隐见余则浦溆平铺弥漫无际其中树如荠人如豆或行或舟逺帆乱荻景色俨然画至此灵心独絶矣昔人称其笔墨秀润又称其幽溪细路屈曲萦带竹篱茅舍断桥危栈真若山间景趣殆不虗也予于陈山人处见一卷乃浮岚逺岫图原是长画宣和帝装为手卷乃极力仿董北苑而此则师子独行无所依傍可谓前无作者
　　张尔唯名学曽善画家藏江贯道长江圗一卷赴蘓州太守任携一樽并卷来山中相别时太仓王元照东粤陈路若俱在开尊展卷亟称江卷之胜余独无言徐出巨然卷共阅觉江卷退舍盖长江图虽贯道得意之作然无浑然天成之致故知巨然不易到也

　　巨然秋塘羣鹭图
　　巨然世传其山水鲜见别画此帧自注秋塘羣鹭图旧藏巩都尉家世无二本图中秋水既落蒹葭苍然白鹭羣立坡陀萧然有霜露之警焉传神寓意在笔墨之外昔杜少陵诗有云鸥行炯自如盖状士君子委虵在公之景也又云只今湖海上形影日萧萧盖伤贤人摈落在野之景也巨然此画直可作诗观矣若徐熙辈止求形状之似了无别韵相去奚啻人天之别乎曽入宋御府故有缉熙殿寳

　　李成寒林图
　　李营丘画史称为古今第一葢其生平不易为人落笔而其孙名宥为天章阁待制开封府尹倍价収购祖画故传世者益少米元章去营丘之世未逺自言仅见二轴欲作无李论则求之今世其难可知也予所藏寒林图古木夭矫雪色凛冽寒雅羣集衰草中暑月展之如披北风图令人可以挟纩非营丘不能也余于沧桑后觅得大幅山水一帧稍乏天韵疑是元人临本孟津王氏以古觚易去又于王长垣寓见观碑图林木絶佳一人策蹇观碑传为王晓笔画上落其欵又于陈山人家见一本相同而王差胜然亦未敢定其真伪也
　　画继云李营丘多才足学之士其所作寒林多在岩穴中裁札俱露以兴君子之在野也自余窠植尽生于平地亦以兴小人在位观此图羣雅饥集之状或以兴世乱小民之流离困顿者乎
　　郭熙云画亦有相法李成子孙昌盛其山脚地面皆浑厚阔大上秀而下丰河阳善画亦善鉴画如此按成人品甚髙当时有显人慕成名贻书招之成得书且愤且叹曰自古四民不相杂处吾本儒生虽游心艺事然适意而已奈何使人羁致入戚里宾馆研吮丹粉而与画史冗人同列乎此戴逵之所以碎琴也却其使不应乃以厚价别购数图成不知也成后计偕赴春官谒显人显人喜延之书舍适见所画作色振衣而出其不肯轻徇人如此天下未有不立品而能擅絶调者也

　　范寛夏山图
　　华原夏山图名著画谱崇冈宻荫飞泉奔激其间觉山石木叶皆带湿润此真古今之奇也上有宋髙宗御题四字曰范寛真迹又入金元御府上有明昌御览一寳余见世家所藏凡山顶有宻林水际作大石突兀之画皆作范寛不知寛画古拙深厚宋元之人多仿之止知其癞头山铁屋板桥诸形似而其一叚魄力则断断不能也予所最赏者此图及归徳宋两恭所藏雪山图耳世传华原生平落魄嗜酒作画初学李成又学荆浩既悟乃舍旧所习隐居终南山太华岩隈林麓之间而览其云烟阴霁之景兴之所至尽寄于楮墨间故千岩万壑变化百端昔人云虽盛暑中凛凛然使人急欲挟纩殆不虚也

　　许道宁山居图
　　许髙阳画不多见旧见张户部学曽所收长卷近乃于大老家得此山峯峭拔树木修挺回塘曲涧潆洄于山■〈土幻〉林际之间茅亭之上两人如生一童烹茶一童洗砚皆古朴有致傍小书诗聨疑后人所为落欵小隶亦清劲之甚此君不独工画也曽入元人御府上有天歴之寳
　　旧传许道宁画初师李成晚脱旧学风度益髙名画评云道宁之格长者一林木二平逺三野水张士逊咏赏之曰李成絶世范寛老惟有长安许道宁为人推重如此

　　米元章画山水小幅
　　元章画源出董北苑而特运己意故其境界与人絶异盖其天资髙迈所见古人墨迹又多所作书不袭晋唐之迹而得晋唐之正脉所作画不袭闗董之象而得闗董之神韵此帧旧藏一戚里家余在掖垣时曽一见之越八年乃归余斋山峯圆秀点法笔笔生润林木阴翳又稠叠而不杂乱至人物楼阁屋宇桥梁渔艇极其纎秀似唐人小界画后人仿米者浓墨涂洒曰此蒙懂云无根树也岂不可哂哉
　　襄阳无大幅画尝自言平生只于寳晋斋以三幅纸作一轴余则无之盖小幅易于收藏即东坡作书每留余纸以待五百年后题跋之意也此帧极小而超越深厚不减大画上题字亦妙有黄子久诸家印

　　米元晖白云出岫图
　　元晖作白云出岫图山峦林木全仿董源大变其父之法犹之大令不袭右军也故字曰二王画曰二米不囿于家学乃所以善承家学耳此图得之故内近邉处已浥烂乃裁去寸许重装之每张素壁觉白云滃鬰出我栋宇间向年孟津王觉斯每过辄索看大呌称絶今老思故旧不胜今昔之感

　　不知名洛神图
　　洛神图予凡三见一在开封张睡心家一在归徳宋两恭家一在杭州陈山人家皆全卷极精工大约宋画人髙手临本予得一卷止一段上有米芾审定印画法绢色是唐人手笔逈在三卷之上后有小楷全赋精采劲秀不知出谁手旌徳刘雨若云笔力似米元章所书九歌极言为米然米无真楷即九歌亦带有行知非米所能办或是南宋人呉傅朋说耳宋楷以傅朋为第一明楷以文衡山为第一

　　宋徽宗栁雅芦雁图
　　余见宣和帝画数帧而以栁雅芦雁图为最两幅相连纸用澄心堂栁丝摇曳两雅缀丽其上墨光如漆当是李廷珪墨芦荻一丛羣雁俯仰唼咂宛宛如生是当日紫宸殿宴大臣随画以赐之者后有诸臣题跋语多悲感又王长垣所藏宣和所临张萱虢国夫人图亦佳丰姿策鞚极其明艶所谓画里犹能动世人何恠当年走天子者也
　　宣和博收书画然赏识逺不及髙宗盖宣和所尚者人物花鸟如收黄筌父子至六百七十余幅徐熙至二百四十余幅而名家山水寥寥至髙宗所收今传世上有干卦双龙小玺内府图书及奉华寳藏瑶晖堂印者皆髙雅可观虽未见髙宗之画然所书九经及马和之补图毛诗又非宣和所能及也一兴一亡观所好尚已可知矣

　　赵子昻青緑山水
　　子昻画中青緑茜倩得不传之秘此帧峯峦层叠林木茂宻一僧度桥归寺踽踽欲动乃其得意之作董玄宰题云松雪翁青緑山水纯似吾家李成层峦萧寺图虽不落名欵止用小印或是进呈本也

　　戴文进灵谷春云圗
　　文进画在明初名甚噪然其风格不髙马逺夏珪之流派也予所收灵谷春云图是其合作设色布景苍秀有宋元大家风使掩其欵而阅之未有信其为文进者乃为聂双江大年所作聂有一帖附后字亦甚工不似道学人笔
　　按王文端直为冡宰日曽以诗寄文进求画且自序昔与靖庵交尝作一诗至是十年始成之聂双江题其后云公爱文进之画十年而不忘也使公以十年不忘之心待天下之贤岂复有遗才哉文端闻其言笑置之未几聂举为史官困于讥谗卧病旅邸投诗于文端有云镜中白髪难饶我湖上青山欲待谁千里故人分槖少百年公论盖棺迟文端得诗泣下曰是欲吾铭其墓耳聂果殁文端为墓志有云吾以大年之才必能自振故久不拟荐而乃止一校官耶前辈以道义相成如此然双江讥文端好文进之画观双江与文进之帖又何倾慕笃切耶
　　文进画有絶劣者遂开周臣谢时臣等之俗至张平山蒋三崧等恶极矣皆其流派也不有文沈两公一起而继宋元之絶学风雅不几扫地耶世传宣庙时召文进至京令作钓雪图一人衣绯有谮者谓绯乃朝服不宜钓鱼遂罢回此三家村中语也宣庙善画尝见御制雪山图一人衣绯策杖入寺此岂朝服耶其不取文进定有在也

　　沈石田煮雪图
　　石田画传世者多然真伪相半当石田晚年时自收其画间有伪者亦自误收之况至今耶余最爱先生画沧桑后世家所藏尽在市贾手余见辄购之然亦每为同好者携去今存者无几皆真本妙品也
　　煮雪图是纸画大幅峰峦树木全用北苑而带荆闗之峭拔茅屋数楹土墙环之后竹前林云深境寂四人围一炉而话宛然岩村景色此石田得意之笔上题一诗人间有雪寻常事座有嘉宾雪亦奇羔酒党家何足问一炉活火试茶时此帧旧在孙汉阳家陈眉公重装于墓田丙舍后入淮抚李修吾家上有其印王长垣赠余为沈画之冠

　　石田天平山图
　　纸画小幅仅尺余许髙山巉巉一寺隐其隈门外古松苍劲孤笻小桥掩映古松中景色不多魄力深厚此启南公小画之得意者上题一诗指顾天平山山隈翠微寺我随白云来不随白云去

　　石田松鹤髙士图
　　纸画长幅而狭笔法全似王叔明髙山峩峩飞泉奔落古松之间一人策杖神韵幽闲随鹤而行有亭古朴宛然山隈令人直欲置身其中也上题一诗七尺藤枝着地轻长松夹道碧云晴深山似恐云遮却缓步还敎一鹤行呉匏庵和之云片帆髙挂一舟轻渺渺湖光暮雨晴载酒携琴何处去兰桡徐棹看山行此帧乃广平刘半舫珍爱者半舫清正为当事大臣不喜借河工事系狱部拟遣戍上未允传闻事在不测乃自狱以所用小砚及此画作一诗别余余以半舫之故更珍爱之贼变画已失去重于市贾买之每一展阅真觉车过腹痛也

　　石田松壑图
　　绢画中幅笔法仿黄大痴而带董北苑之皴法故觉苍劲胜黄旧言石田学大痴去其短而师其长此语良不虚也画时已落欵不知越几年重见之又题一诗宻荫参差漏夕阳潺潺流水潄回塘玄言消尽人间事一壑松风满鬓凉又题旧作于仲和家今复见题后

　　石田蕉林图
　　绢本大幅芭蕉一林青苔满地一人执卷偃卧其下对之真可令人忘世上题一诗两树芭蕉一地苔緑阴清昼尽徘徊坐深虑静无人共更待青天好月来

　　石田江皋寄傲图
　　纸本小幅乃石田先生八十二岁时作笔力髙简前无古人其画逺山近水秀色欲滴坡陀之上宻树阴阴一人闲坐小艇弄笛意甚适也人生至此世间尚有何名利可言桃源中人云不足为外人道余转一语曰即道之外人那得知

　　石田江山一览图
　　江山图乃长卷石翁晩年之作笔势苍古超逸全用黄大痴之法而运以自己之魄力忆崇祯壬午余自楚中回径过金陵住年友钱云将家时有大痴长卷在金陵取至寓所其卷乃大痴为倪云林所作笔酣墨饱元气淋漓自题十年乃成石翁此卷乃仿黄卷也识力悉足相敌卷在开封王半庵惟俭家张孝廉民表购以赠余今相依三十年矣黄卷闻为邹衣白所收今已殉葬彼时金陵即有一临本不知邹所收真乎临乎

　　沈石田看花图
　　看花图乃石田老年之笔平淡古朴大雅不羣上缀长短句亦极韵折花下一壶酒人与花酬酢树上百枝花花对人绰约昨朝颜色正新鲜今朝少觉不如昨人若无花人不乐花若无人花寂寞看花酌酒久逺事人生如花亦难托去年花下看花人今年已渐随花落花且开酒且酌催花鼔板挝芍药醉他三万六千场我与花神作要约又题偶步东园见落花赋此诗并冩图寄意

　　石田有竹庄赏月图
　　石翁置有竹庄尝出疏以募竹其事甚韵此图乃石翁与浦汝正中秋赏月庄中之平安亭而作笔墨更为清胜后有长歌可入白苏集中字大如椀亦似黄鲁直得意之笔诗云少时不辨中秋月视与常时无各别老人偏与月相恋恋月还应恋佳节老人能得几中秋信是流光不可留古今换人不换月旧月新人风马牛壶中有酒且为乐杯廵到手莫推却月圆还似古时圆故人散去如月落眼中渐觉少故人乘月夜游谁我嗔髙歌太白问月句自诧白发欺青春青春白髪固不及豪卷酒波连月吸老夫老及六十年更问中秋赊四十
　　尝见石翁题画有絶佳之诗而集中俱不载安得有心人肯大为搜罗以成快编也石翁集乃陈明卿为孝廉时所刻不足尽石翁之百一也

　　石田菱鸭图
　　石翁不独工山水常见所画花鸟走兽之类皆别有天趣非冩生家所能及余年友钱云将所藏菱鸭图菱叶纵横一鸭徐行其下肥泽安闲有在野肥遯之意焉上题一诗甫里畜成物悠悠沙渚头我家亦有此不及是中俦

　　石田画册
　　画册十六幅皆仿宋元大家无不夺真为石翁最得意之笔每幅匏庵系一诗诗与字皆精工亦为匏翁不多见者真双璧也册首衡山题石翁墨妙四字篆法髙古足与册称祥符王半庵司空寳之如拱璧其子温叟不能守质一诸生家余购得之并有何大复手録所作一册乱后不知何在今此册幸存计与余周旋三十年矣

　　明四家画册
　　册仅八幅沈石田四幅一仿梅道人一仿黄大痴俱为栗里作一幅仿董北苑蜀江垂钓一幅仿大痴题一诗于上此四幅皆石田极得意之作唐伯虎二幅一幅渔舟秋钓图自题辛夘夏日戏墨一幅半醉驴背图自题一诗其上皆翛然有别致文衡山枯木竹石一幅亦甚潇洒陆包山一幅工致不俗此册计幅不多然据一代之盛可寳也

　　唐伯虎秋山携琴圗
　　伯虎画传流极少余向有试茗图二人坐梧下试茗梧叶萧萧枝如篆籀乱后失去又有小幅山水为苏州廵抚作极精工亦为后人携去今秋山图是余以盛子昭画与陈道人相易者画法仿闗仝中矗髙峯羣木翳之红紫相映山腰危栈一主一仆携琴而行其造境非子畏不能也上题一诗竟出韵狂逸不拘多如此

　　伯虎山静日长图
　　玉露中山静日长一段余酷爱之旧见文衡山有图尚未尽致又见元人王叔明图以石鼓籀法书其文王百榖有跋极赞之然稍板是临本庚子夏闻无锡华氏有子畏所作画十二幅在龚合肥处议以旧人书画相易真定梁玉立见而爱之携去至五月初余复借至东篱书舍藤下每日晨起辄一披阅其画仿王摩诘辋川图及李龙眠山庄图极工致而有生韵华氏有跋谓延子畏至剑光阁三阅月始成良不易也玉露中妙境固非此妙笔不能传神冩照耳

　　文衡山雪山图
　　衡山先生画传世者多每见大幅及长卷鲜有佳者今山斋所存数帧皆以逸致胜者如雪山图其最矣图中山仿范华原林木仿董北苑雪色平铺孤笻独往见者不知为衡山也上题一诗漠漠长云已灭踪隔溪照见玉芙蓉诗人何必骑驴背尽有闲情付短笻

　　衡山雨山图
　　雨山图纸本小幅山峦一围林木耸秀一人坐茅亭看雨余旧题之曰景色空蒙树石如沐此雨山真面目也他人冩雨山但以浓墨相衬贴视此奚啻千里见者以为知言先生自题一诗云隔溪緑树荫潺湲啼鸟春来意思闲最是髙人茅屋底推窓独对雨中山

　　衡山江深草阁图
　　衡翁此帧全仿梅道人山峦林木屋宇人物无一不肖暑月对之觉新凉满座上有诗云为爱江深草阁寒倚阑终日坐忘还个中妙境谁应识阁下溪声阁外山

　　衡山设色山水
　　衡山与石田皆喜作青緑画设色浓郁得古人之秘此帧乃春景也山光浮动真有如笑者两岸古栢夭矫小舟横放其中每一展看辄叹安得髙手冩阿髯舟上如李龙眠冩蔡天启故事以领其趣乎

　　衡山冩东坡诗意
　　坡公有絶句云扫地焚香闭合眠簟纹如水帐如烟客来睡起浑无事卷起西窓浪接天此诗赵千里及赵子昻皆作图衡山一帧盖仿子昻也笔意清老更胜之旧在刘司空半舫家上有其题

　　董玄宰松风流水图
　　纸本小幅峯峦层叠羣松满谷皆以淡墨点染真有古人惜墨如金之意此文敏晩年之笔由神奇而造平淡矣上题万壑响松风百滩度流水两语点缀无限佳景

　　玄宰金笺山水
　　此帧乃文敏早年之画秀颕絶伦笔法全仿黄子久自题辛夘除夕冩是岁凡作画五帧振之得其三其二则霅川社友米偕之所征也又题癸夘元日重观凡十二年矣予不复为元人画为元画亦与故吾别一法门画上又有陈眉公题惜金笺不耐久蔵耳

　　玄宰仿董北苑画
　　纸本中幅乃文敏晩年之笔髙岳长松浓墨挥洒全用北苑法絶不蹈元人一笔一画矣上题一诗翠岚迎步兴何长笑领渔翁入醉乡日暮渚田微雨后鹭鸶闲暇稻花凉

　　玄宰仿董北苑画
　　文敏画以临北苑者为胜此帧壬申作于广陵舟中极其奇纵余见巨然浮岚图是学北苑笔意后此惟见此帧南宋元明诸家未敢望其肩背也上自题一诗緑溪青嶂是秦余灵境今归蔵史居素友讵迷初得路顽仙宁读未焚书

　　玄宰山水卷
　　米元章画全学董北苑虽间出新意然胎骨则董也文敏每仿米画輙用董法故其奇宕逺过于米此卷不知者以为仿米不知实董也盖公晩年在部为余友潘仲美所作作完亦甚满意欣然题句云平踵花侵岸春波水上桥仲美赠余已三十年矣

　　邹衣白仿黄子久
　　衣白甫登第即以科场事降上林苑余从之游彼时初学画仅作小便面萧萧数笔后升工部误窜身宣城邪类中为时不容落职家居始肆力于画此帧淡着色仿黄子久气韵髙迈为生平最得意之作盖不多见者

　　衣白小幅山水
　　此帧乃晚年最佳之画用笔如草书如篆籀力深韵逸近代无此敌手画于崇祯十四年至十六年重题之自亦矜秘之甚

　　李长蘅画册
　　长蘅长于诗文画乃其余事畧为点染即灵旷欲絶然又不肯为人轻画所许可为程孟阳一二士耳此册乃画虎丘山湖之景湖光山色歴歴如见而又摹宋元诸家画无不各臻其妙文人灵心乃至于此

　　呉匏庵冬日赏菊图
　　匏庵先生为少詹时寓居京师之海潮庵侧辟园种菊于弘治二年十月二十八日集李西涯诸公赏之各赋诗又命杜堇为图装成一卷当弘治时主上明圣海内升平一时名士咸在词林故分韵倡和文酒流连盛世风流可想见也卷藏成国公家上有捧日楼纯忠堂印旧传孝庙时问内臣今各衙门官每日蚤起朝参日间坐衙门同年同乡何时得以燕集内侍对想在晩间上曰京官俸薄无人随侍夜晚回家那讨灯烛可传与五城遇各官饮酒回家逐铺灯笼传送雨京皆然又西涯相公当国日门生满朝或朝退或散衙即羣集其家分题赋诗以为常而四方之人购请诗文书篆者填塞戸限夫人每展纸舐墨强公书之以供客具京师父老犹侈谈之故先朝风俗人物之盛未有过于孝庙之世者也

　　庚子销夏记卷三

　　●钦定四库全书

　　庚子销夏记卷四

　　吏部左侍郎孙承泽撰

　　五月之末久旱不雨林居始觉有热意静坐青藤下取古石刻翻阅日以二卷为率忆丁亥之冬曽着帖考今冉冉十三年矣旧所见者失去大半存者重一寓目聊借以潇洒送日月而已烟云过眼宁敢谬执为常有乎退翁手记

　　宋赐毕文简淳化阁帖
　　淳化帖为墨苑至寳内府枣木板搨用澄心堂纸李廷珪墨者絶少其字极丰穰而有神采凡钩捺转折起伏诸法俱备宛如手书余初见一二本上有翰林学士院印及绍圣三年装题字者极精工寳之如拱璧忽于戊子之春见九本乃淳化四年赐学士毕士安者搨法佳妙纸色墨色如古漆板诚海内第一部也时贾人索价甚昻余与子朴极力捜措衣物一时俱罄葢恐市价图利分析售之使此竒寳无复珠连璧合之日非为一人耽清玩也
　　帖中第八卷第十卷俱有毕文简题云淳化四年四月二十八日当直中使就院赐御札八分千字文一卷法帖一十卷受恩如是激昻可知第九卷有苏丞相颂题云苏氏家藏子容题第十卷题云乙卯闰六月十四日太一宫斋晚临南轩看不知谁题下有长字印疑是贾秋壑又有李洪徳秀题云右法帖十卷得于呉兴苏氏乃元佑丞相魏公家物第八卷后用公髙之裔印盖言毕公髙之后也余假守濡须郡斋刊魏公谭训内载公于相国寺得毕文简赐本阁帖甚竒且云文简以图书斥逺祖名未中礼因考实録淳化二年文简自考功郎拜学士四年五月出知升州然则乃文简在翰林时所赐也下用李氏叔固及李氏家藏印
　　尝考辍耕録载大梁刘衍卿所见淳化祖石帖每卷有题识种种今帖中无之然帖上洗去之痕甚多岂另一本耶即此本耶至云淳化四年六月廿二日赐毕士安按文简以四年五月出知外州何至六月复有钦赐之事此则不可觧者也原装用山和尚锦今帖仍是山和尚锦盖锦中五色银锭纹名山和尚也所谓祖石帖者帖几经翻刻而以原刻为祖石非别有一帖在淳化之前而祖之也陆友仁以李后主升玄帖为法帖之祖马传庆陈简斋等各袭其说至董玄宰又以为澄清堂帖是祖帖皆误也宋太宗当平定之后出内府之藏令王着摹勒上石以传后世岂有反祖亡国之帖而赐臣下乎
　　余既得文简赐本而缺首卷以为大美忌完理固如是正不必求全阅数月忽有持首卷来售者乃宋搨之最精者也与宋人汪逵诸君所考无异无论墨色开卷可辨其所刻卷数版数字相聨而字比诸帖中字皆大他本所絶无有也遂令十卷俱足亦异数也戊戌李上林以所藏宋搨第五卷阁帖送阅宋裱断壊已甚余重装之题云淳化官法帖真本极其丰逸然带有开国朴气他本摸刻虽极精工非失之瘦即失之媚逺不及也吾向见第六卷第十卷上有翰林学士院印及绍圣三年冬至前一日装题字乃初搨本也又见第七卷第八卷上有贾似道印乃中年搨本也今复见此第五卷上有横裂纹乃晚年搨本也吾三见而备悉帖之终始惟拈出朴气二字则潭綘大观诸刻一齐拜下风矣戊戌六月二十六日退翁记庚子五月二十四日重阅于集古阁

　　宋赐本大观太清楼帖
　　宋搨大观帖有黄白纸二种所见不一而黄纸者止见一部字法精妙宛如手书乃徽宗赐宰相余深者予初从市贾得二本于江右李梅公得二本莱阳左旦明得二本浙江张尔唯得一本寳坻曹子固得一本第一本在以塩换烂纸者担头呉太和収之余数四购求不与后以银酒巵十件易得止缺第九本闻杭州姜汇思有此本虽非黄纸者然系初搨予有颜鲁公大字麻姑坛记帖世无二本姜欲得之更益以宋人画卷乃相易而十卷适完按此帖在宋时莆田方楷曽以百万购之不得后年久散乱王沣翁多方凑合始成全帙今兵火之后业已散乱如曩时而复珠聨璧合岂非神物在世有鬼神呵护之以至是乎王澧翁有手跋极详

　　宋搨绛帖
　　绛帖第五第六第七第八共四卷乃宋人方楷所藏本又第六卷上有水精宫道人印乃赵子昻所藏本皆纸墨精妙绛帖之最佳者也按绛州法帖二十卷乃潘师旦用淳化帖重摹而叅入别帖视宋人翻刻阁帖此最精采师旦尚哲宗秦国公主又名潘驸马帖潘自能刻石虽井阑阶砌皆徧刻无余故段数最多或长尺余者师旦死二子析而为二长者负官缗没十卷于库绛守重刻下十卷足之谓之东库本幼者复重摹上十卷亦足成一部于是绛有公私二本靖康兵火石并不存金人百年之间重摹至再南渡后潘氏真本已称难得今传世者大约皆榷场中翻刻所谓亮字不全本新绛本北本是也如方赵二公藏本真此时之星凤矣余又于王长垣寓见方楷所藏第九第十二卷而第九卷首叶断损处与单炳文所考脗合单炳文云淳化官本法帖今不复多见其次绛帖最佳而旧本亦已难得尝以数本较之字画多不侔某家所藏旧本第九卷大令书一卷第四行内面字右邉转笔正在石破缺处隠然可见今本乃无右边转笔全不成字其面字下一字与第五行第七字亦不同又第七行第一字旧本乃行书止字今本乃草书心字笔法且俗余所见九卷与单所考无异信乎方氏所藏本为当今第一即赵本虽真亦觉墨色少逊其余上有日月字等号者不足言矣

　　潭帖
　　甲申后予见潭帖最多盖潭有初刻本有私第本有碑匠家本有新刻本有三山木本皆潭也而以刘丞相命僧希白所摹刻者为最今所藏第三第四二卷乃希白所摹刻者故独存之字法清劲不俗不媚绛帖之下屈指惟此帖耳昔苏子瞻于桂帅程钦之家见潭帖谓希白作字自有江左风味故长沙帖比淳化待诏所摹为胜世俗不察争访阁本误矣子瞻善书者乃以为潭胜阁帖何比拟失伦耶盖子瞻之书从唐人颜鲁公杨少师入手不深究晋旨故其言如是信乎鉴帖之难也
　　阁帖中不収颜鲁公犹之文选中不収兰亭叙当日岂无见而然政难与世人深语耳

　　定武禊帖肥本
　　余生平酷爱兰亭叙不啻昔人所谓有兰亭癖者然求一真定武本三十年无所遇所収者宋人翻刻本至于唐石宋榻戛戛乎难言之矣南和白侍御抱一家传一本是赵子固藏本所谓落水兰亭也其本旧称阔行五字未损神韵浑沦世间第一鸿寳侍御由林县令征为御史此帖不一日去手壬午予自楚中典试回侍御招余饮出此帖侑觞侍御为余门人余不敢一语赞恐侍御疑余欲得之也既而世道沧桒侍御避地会稽予次児道楷亦就婚在彼每出帖相视辄言不能令予再见之惨然不乐越十五年侍御隠居山中学出世法忽遣一介之使持帖遗余退谷中谓入山来一切俱弃岂可独留此物以累清虚乎予意不欲収使者不肯持回适有唐僧贯休所画罗汉卷神竒絶世乃以遗之觉三十年大愿一旦豁然而故人髙谊时时在我心目间也
　　赵子固所藏兰亭乃姜白石旧物后有白石跋云嘉泰壬戌十二月因与乡人汤伯升过童道人许见此禊帖知是乌台卢提点者所藏定武旧刻后数日雪后更欲雪上车寒凛因诣童买得之又跋云廿余年习兰亭皆无入处今夕灯下观之颇有所悟漫书于此此帖后归于霅川萧氏在其家二十年又归于俞玉鉴家又归于髙干辧家赵子固托满师以半万劵得之舟过升山风厉帆壊子固抱帖立浅水中曰兰亭在此余不足惜也乃自为跋数百言以记之末云首尾三十三年心好目玩终获为我物几死犹不恨也人其可以轻视予有此哉其笃好之如此
　　赵松雪跋云古今言书者以右军为最善评右军之书者以禊帖为最善真迹既亡其刻之石者以定武为最善然而纸墨有精麤拓手有工拙于是优劣分焉此本纸墨精拓手工在定武中岂非至寳耶又云吾观禊帖多矣未有若此本之妙者此本后或归子昻也

　　定武禊帖瘦本
　　瘦本定武帖缺角处有柯九思印盖其所藏也姜白石言兰亭石本以有锋芒棱角为上此本羣带右流天五字已缺而锋颕神采奕奕搨法之最工者也济南邢子愿曽翻刻之视此相去千里矣甲午始来余家余曽题之云昔人谓评兰亭如聚讼其实有不然者兰亭之有定武如众星之有斗羣峯之有岳也举目可辨宁待聚讼乎兰亭之妙法度悉备而不以法见神力具足而不以力见所谓纯绵裹鐡此其是矣宋人极力规橅不下百本或学其纯绵而失之妩媚或学其裹鐡而失之硬直即面貌已逺况精神乎此本在赵中舍士祯家济南邢太仆得之太仆殁归于新城王氏兵乱淄川人以五斗米易得携至亰师不知重也刘安丘见之叹赏其人乃珍秘之时余物色定武帖不得再四购求不许其人爱予唐人维摩说法图及宣铸乳炉乃彼此相易未几赵子固所藏五字未损本亦至子固本肥此本瘦盖纸有厚薄■〈火参〉湿之不同寔一石也于是宇内秀气尽在吾几砚前矣余未见赵柯藏本之先日所服膺惟国学本此本眀初出于天师庵土中送置国学字法遒秀气味深厚宋人诸家所临逺不及之每疑燕京自石晋后沦于境外此石何时所刻何时入土定在石晋以前姜尧章云定武本在官库中熈寜中薛绍彭刻一副本易之取原石刻损五字以归此本五字未损或薛氏所刻副本乎又云大观间诏取薛氏所藏石龛至宣和殿内丙午冦至与岐阳石鼓俱载而北今石鼓具在而兰亭何在此本五字未刻损非薛氏所藏石也盖定武今之定州也去京师不逺薛氏所刻副本金元人移之于此理或然也
　　宋刻石本今存者一为颕上本相传颕上井中夜放光如虹县令异之使下探得兰亭及六铜罍一为长治本崇祯初陜西茍好善令长治掘地得兰亭及舍利数颗茍与余同官汴梁时曾以搨本见遗今石已在茍君家矣余所见前人集本如宋理宗御府所集最为精工每刻玉池皆用御府图书其一百一十七刻俱全在故内今零散不可问矣又南宋丞相游似所集亦百余本今西川胡菊潭先生所収二三十本后皆有手题用景仁及克斋图书其中有御府领字从山本极为精采余手摹之刻石置山斋【按退翁题跋云禊帖领字从山本米老曽刻之世称三米兰亭及见元本则知米刻己意多而古法少未合也因与刘居士雨若经营三月始登之石婆娑二老精力尽于此矣】

　　右军黄庭经
　　黄庭经传世者少佳本禇河南临者旧称第一然石缺其半乙酉之春从市贾得宋装小册一函展视用笔之妙宛如手书其墨色搨工俱絶上书御府古石刻盖唐石而宋装也为宋髙宗所鉴赏上有内府图书印及奉华寳藏印刘夫人掌内书记居奉华堂凡有上品书画始用其印此帖诚不世之珍每晨坐小牕下旭光满室开卷欣然盖十五年于兹矣

　　二王洛神赋
　　右军所书洛神赋世絶不传大令亦未见全本此石不知何时所刻笔致古逸真翩若惊鸿宛如逰龙世目所不经见者合装成帙余曾有题云向闻王右军有所书洛神赋求之二十年弗获寓目即大令洛神亦止见宋搨十三行耳丁亥之春同诸友人于报国寺松下见右军洛神钱咋舌称为异寳越数日复见大令全文二王妙迹一旦完聚真异数也宋人董广川最称该博其书跋云逸少此赋当以为第一今无复存者但子敬所书犹传未可以伯仲间论也又云昔马澄评右军书谓劝进洛神赋诸书皆作今体知逸少尝书此赋子敬当是习其家学耳是广川止见大令洛神未见右军书也今并子敬书亦无复存者矣名迹在世有日减无日増可慨也余行年六十始获暏此良厚幸矣退翁记于山西之烟霞窟
　　大令洛神帖后有元人跋云子敬书洛神如龙如鸾莫可踪迹世代以来咸知所寳或以十三行或以八行为珍閟其全文不可得盖可知己此刻具其文可想象也更当兵乱临揽寜不慨然至正二十六年歳在丙午五月二十一日跋是日为小暑节天气蒸雨久之数点而止华盖叟记

　　澄清堂帖
　　澄清堂所刻皆右军书计十卷黄长睿谓为唐贺季真手摹李后主得之刻石澄清堂极其精善逺在淳化阁帖之上惜世无传者余仅得第一第三第四共三卷然王氏书法备于是矣是帖余付之朴儿置天津海云阁戊戌五月余同内人观海取此帖舟中一日数十展记旧所跋
　　李后主刻此帖后宋太宗见而悦之因刻淳化帖相敌至于神骨风致固非王侍书所能办耳【五月廿五日海门舟中】
　　书家草法宜入规应矩力能扼腕处处停笔为佳所谓忙中不及作草也此法惟右军独据其胜而澄清帖悉传其神【扬邨舟中】
　　舟至河西务司关者胡君亟欲相晤以舟小有内眷辞之乃出精楮求书并赠其先人震亨所著书予喜为临此帖觉腕力差胜盖原本极佳窥其几微便胜数倍此名帖之足寳也【河西务舟中】
　　吾行年六十始知草法友人陈石云窥其旨而未熟王孟津熟矣而未得其法盖作草最忌连绵子敬所以不及右军细玩澄清帖思过半矣【泊舟张家湾夜半大雨挑灯记此】

　　夏禹衡岳碑
　　岣嵝碑余所藏有二本一乃嘉定壬申何致逰南岳至祝融峰下遇樵者访禹碑樵者言石璧有数十字俾之导前过隠真屏复渡一二小涧攀萝扪葛至碑所得古篆七十余字乃取随行市厯碎而摹之归献长沙转运曹彦约刻之岳麓书院者一乃湛甘泉先生重刻新泉精舍者其碑韩昌黎刘禹锡俱有诗称不得见而欧阳集古録赵氏金石録郑渔仲金石畧俱未载其为真伪不可知然字画竒古非近代人所能为自可寳也
　　释文有三家从杨慎其沈镒杨廷相则叅注其下承帝曰咨【沈云嗟】翼辅佐【杨云硕】卿洲渚【沈云水处】与登鸟兽【杨云万有】之门参身洪流【杨云一鱼一池】而明发尔兴久旅【沈云以此】忘家宿岳麓庭智营形折心罔弗辰徃求平定华岳泰衡宗疏事裒劳余伸【杨云祗神】禋欝【沈云嬴】塞昏徙南渎衍亨【沈云暴昌言】衣制食备万国其宁【杨云宇奠】窜【杨云鼠】舞永【沈云蒸】奔

　　周穆王坛山刻石
　　赞皇坛山吉日癸巳四字竒古之甚宋皇佑中宋郊寻而摹之县令刘荘凿取辇归州治权郡事李中佑龛致厅璧政和五年道君取入内府靖康之变遂不可问余从博古堂得一纸乃政和以前搨本后又得三纸一为赞皇翻刻本一为中书谢从宁刻本一为呉恭顺惟英刻本闻宋景濓曽刻于浦阳书院未见其本古刻瘦劲而有天然之致非后人所能摹也

　　周宣王石鼓文
　　周宣王石鼓文在国子监庙门内其形如鼓其数盈十盖周宣田猎之事史籀之迹也诸家纷纭之说不足存旧在陈仓野中韩昌黎为博士时请于祭酒欲舆之太学不从郑余庆迁之凤翔孔庙经五代之乱遂至散失宋司马池知凤翔复辇致府学庑已失其一皇佑四年向傅师捜足大观二年归于汴京诏以金填其文初致之辟雍后移至保和殿金人破汴辇致于燕置王宣抚家复移大兴府学元皇庆移置文庙戟门内其文澷灭不可读潘廸音训载三百八十六字薛尚功帖载四百五十一字今存三百二十五字数虽少于薛帖然遒朴而饶逸韵自是上古风格薛刻不逮逺矣残玑断壁终当以真者为寳也
　　元至元己卯国子司业潘廸音训刻石鼓旁其自跋畧云廸自为诸生徃来鼓旁每抚玩不忍去距今纔三十余年昔之所存者今已磨灭数字不知后今千百年所存又何如也间取郑氏樵施氏宿薛氏尚功王氏厚之等数家之说考订其音训刻诸石俾习篆籀者有所稽云
　　余家有宋搨薛氏石鼓文自跋云右岐阳十鼔周宣王太史籀所书歳月深逺剥泐殆尽前人尝以其可辨者刻之于石以甲乙第其次虽不成文然典刑尚存姑勒于此与好事者共之薛帖予得之故内精工之甚恐后人并此不见矣
　　石鼓文据杨升庵慎金石古文载其全文谓得唐人拓本于李文正家予读而惊叹已録于京师古石考中然陆文裕深谓石鼓经博洽之儒如王顺伯郑渔仲捜访靡余力咸存断缺欧阳公集古録才四百六十有五字胡世将资古所録仅多九字孙巨源于佛龛中得唐人所録古文乃有四百九十七字近世吾衍子行自谓以甲秀堂谱图随鼓形补缺字列钱为文以求章句又叅以薛尚功诸作亦仅得四百三十余字不知近日何縁得此十诗完好如杨用修之所从来果有的据固是千古一快如以补缀为竒固不若阙疑为愈今细读十诗古致翩翩恐非用修所能办然用修谓得之李文正家而文正懐麓堂稿絶不道及何也

　　庚子销夏记卷四

　　●钦定四库全书

　　庚子销夏记卷五

　　吏部左侍郎孙承泽撰

　　孔子季札墓题字
　　季札墓题字曰呜呼有呉君子延陵之墓世传为夫子书一见于淳化帖一见于镇江石刻即未敢定为夫子手书亦夫子原有此书而后人摹刻之如有若之似夫子余敬玩再四觉穆然有道之象非如武王之铜盘铭及夫子殷比干墓四字竟属后人伪作比也昔李阳冰学篆初摹峄山碑后见仲尼书季札墓字便变化开合如虎如龙劲利豪爽风行雨集固知大圣人遗迹非寻常之书所能及也

　　李斯泰山碑断本
　　泰山碑世无石本余仅有二十九字按其文乃秦二世诏也剥落已甚但存郛廓耳此眞秦石非宋庆歴中宋莒公及江邻几翻刻也金石略中载秦时石刻有十皆李斯一手书当日欲尽灭先王之迹而以己书行后世奸恶甚矣董逌有言曰篆文于后世为工然况之三代此其为戎翟异俗之法以乱中国者君子则宜过而不问也予谓其知言

　　徐铉摹秦峄山铭
　　峄山铭杜少陵诗已云峄山之碑埜火焚枣木传刻肥失真在唐时已不见石刻矣宋人董逌谓曽见残缺本气质浑重有三代遗象原石耶枣木传刻耶予有徐常侍摹本其门人郑文寳于淳化四年刻之长安精神奕烨常侍自谓得思于天人之际良非过也旧称徐铉善小篆映日视之书中心有一缕浓墨正当其中至曲折处亦无偏侧其妙如此惜不得见其手迹耳

　　五凤二年残字
　　昔欧阳公着集古録不得西汉字刘原父出守秦中得古铜器数件以款识寄之得偿其愿葢碑文起于东汉而西汉无之也金明昌中诏修孔庙于灵光殿基西南三十步有太子钓鱼池取池石充用得一石刻曰五凤二年鲁丗四年六月四日成十三字按五凤乃宣帝年号字形朴质此西汉之物絶无仅有者也使欧阳公当日见之不更为欣慰耶

　　蔡邕石经残字
　　东汉书学以中郎为最而石经犹其得意之作故当为两汉之冠按鸿都石经立于熹平四年当时观者车马填溢未三十年兵火乱■〈禹隹〉已失其半后迁于邺迁于洛复迁于长安遂致荡然至唐开元时仅存墨本耳宋初开地唐御史府得石经十余石又嘉佑中居民治地得碎石洗视乃石经此本葢彼时所搨也虽所存仅百十余字然先正典刑具存真希世之珍也予装之砚山斋秘籍中石经在宋赵明诚犹见数千字谓以世所传经书本挍
　　此遗字其不同者已数百言又篇第亦时有小异使完本具存则其异同可胜数耶观徳父之言则圣逺言湮后学于经无所师承无所根据而徒执一已之说使圣人之经曲就之真可慨也

　　东汉仙集留题字
　　余于呉国华故侯家得汉安元年四月十八日会仙友十二字书法妙甚其事虽未可信然非汉人手笔不能也未审其石在何所亦未见他书载其事存之以志异闻呉侯以勲封掌国营赫赫一时然被服如儒生喜与贤士大夫逰家蓄古金石刻最富海内残石秘迹皆多方搜集沧桑后零落都尽予仅得其十之二三山居清侣实嘉頼之予着四朝人物志向其后人求取志石不可得并问其始堂所刻三代古文亦亡矣深可慨也又家传制香秘方每饼以微火蒸之斋中可香月余侯亦自珍惜贵家得之每以金丝笼罩为闺阁妆饰当神庙盛时亰师三絶谓呉恭顺家香魏戚畹家酒李戚畹家园也

　　冀州刺史张表碑
　　余从故内得汉碑四种一凉州刺史魏纯碑一□宙字周□碑一太保高峻碑及张冀州碑而四三碑断缺已甚惟冀州碑完整如新搨且书法遒整有古致汉石之鸿寳也宋人孙宗鉴曽得之极为珍重此本殆宋前物见者亦罕矣
　　张冀州碑载集古録魏凉州碑载金石録已言文字残阙至断字碑及髙峻碑欧阳赵氏俱未见也古迹在世遁于见闻者亦多矣

　　鲁相韩勑造孔庙礼器碑
　　孔庙礼器碑建于永寿二年碑完好所缺不多而笔法波拂具存汉碑存世者不必皆佳而以遒逸有古致者为上如此碑者未易屈指也书法之美旧石之完书家得此与曹全碑而从事焉他可无问矣予初得一本珍袭之又以罗小华墨一大笏得易一本以为副真如乞儿暴富矣
　　集古録云韩明府名勑字叔节前世见于史传未有名勑者岂自余学之不博乎春秋左氏传载古人命名之说不以为名者颇多故以勑为名者少也
　　广川书跋云考之字书勑字从束谓诫也按韩明府自名勅耳古者以劳赉为勑勑为赉音其文为徕别体当南齐时有刘勅为内史则古人名勅何世无之观广川之跋是博如文忠犹有误疑也学问一事寜有尽哉故两録之以见予虽老未敢废学也

　　鲁相乙瑛请置百石卒史孔龢碑
　　孔庙卒史碑文既尔雅简质书复髙古超逸汉石中之最不易得者都元敬谓此碑残阙予所収本则完善当在都所见本以前后云后汉锺太尉书则后人附会之耳

　　鲁相史晨孔子庙碑前碑后碑
　　史鲁相有二碑石皆完好字复尔雅超逸可为百世楷模汉石之最佳者也前碑载史姓字爵里于建寜元年四月十一日戌时到官乃以令日拜孔子即修禋祀罢敛民钱后碑史自出俸钱家糓以供禋祀于建寜二年三月癸卯朔七日上尚书时副言太傅太尉司徒司空大司农葢国有大造司徒司空通而论之史不以案食小节自忽必上之尚书请之天子亦贤矣哉

　　泰山都尉孔宙碑
　　孔季将碑字法古逸尚存分体汉石之佳者王元美乃谓文与书皆非至甚矣鉴定之难也秦人郭宗昌金石史云汉太山都尉孔宙融父也史作伷赵明诚欧阳公王元美皆谓卒以延熹四年元美谓又四年都尉废废三年长子褒坐融匿张俭抵罪时融年十六宙卒时仅九岁按建寜二年张俭举奏侯覧诬俭钩党刊章讨捕时融年十七非十六也又按碑宙以延熹六年正月乙未卒甚明三公皆谓四年何也又按融建安十三年卒年五十六则是永兴元年癸巳生至延熹六年癸卯融正十一岁非九岁也夫以文举望繋汉鼎横遭贼瞒荼毒海内痛衋其卒年史不应浪书至云融年十三丧父史亦矛盾当以卒年及碑为正此段可正史之误附録之

　　博陵太守孔彪碑
　　按彪为孔子十九代孙仕终于河东太守而碑额仍云博陵太守或碑乃博陵故民所建每阅汉人碑阴载出钱名氏或其门生故民非其子弟所置也彪名及字符上碑中犹存集古録谓名字磨灭不可见岂当日所见不及今本耶书法娟美开锺元常法门矣

　　合阳令曹全碑
　　曹景完碑万歴间始出合阳土中中惟一因字半缺余俱完好且字法遒秀逸致翩翩与礼器碑前后辉映汉石中之至寳也万歴中河南土中并出尹宙碑字不逮此然完好可读每阅集古録金石録及近代都元敬杨升庵诸书叹古刻日就销刓入目者日艰然如曹尹二碑前人所未见也秦人王宏度字文含从余逰酷爱古刻每向余言秦中石刻自经冦祸焚荡无余间有存者州县惮于应上司之索取乗乱搥毁恐此后秦无石矣故旧石搨本有存者所宜共寳也

　　北海相景君碑　又碑阴
　　景君碑据金石録云在济州任城县今乃在济寜州学不知何年移此此碑集古録云文字漫灭金石録云此碑最完何也岂搨者有先后耶余所収本文已漫灭惟碑阴差存其书方整有分法王元美称之曰古雅非溢美也

　　淳于长夏承碑
　　金石録云碑在洺州元佑间因治河堤得于土中刻画完好如新余所収亦无剥落者其字隶中带篆及八分洪丞相谓其竒恠真竒恠也有疑其伪者然笔致有一段英毅之气决非后人所能及元人王恽谓为蔡中郎书恐未必后刻建寜三年蔡邕伯喈书后人附会其说耳汉碑如郭有道碑最是名迹今假刻可厌之甚何可与夏承同日语耶

　　司隶校尉鲁峻碑
　　鲁仲严碑已剥落不可读然其所存字分法劲拔古雅汉石之佳者杨升庵云鲁峻碑水经注以峻为恭赵氏谓方舆志寰宇记皆作峻而辨水经之误予家旧藏此碑峻字明白可识赵氏何必证之以地里书也郑浃漈又谓此碑书于蔡邕按徐浩古迹记其叙邕书惟三体石经西华光和殷华冯敦数碑及考其它字书亦未闻邕尝书此不知郑氏何所据也

　　鲁峻碑阴
　　鲁峻碑阴视前碑较完善可读益为可珎不知集古録金石録及隶释何以俱遗而失载即近日秦人赵崡着石墨镌华极力捜措并前后碑俱未入目甚矣古今翰墨信有縁也

　　执金吾丞武荣碑
　　武荣碑久称残剥集古録载其名金石録并不载然石非全磨灭者文既简质字亦如之自是东亰风格可珎也荣之父呉郡丞武开明兄炖煌长史武班俱有碑载金石録何以独遗此碑耶

　　竹邑侯张寿碑
　　张竹邑碑在武城县仅载集古録他书俱不载近日好古如杨升庵诸君亦未见也碑文简质字法古雅具见汉人风格

　　巴郡太守樊敏碑
　　樊巴郡碑建于建安十年不知今在何地余所収本无一字残缺题额及镌书人刘武良名俱全而书法遒劲古逸尤为可寳集古金石二録俱不载岂近代始出现耶金石古文载其文至铭辞缺六字又误四字余凭此碑改正
　　辞曰演元垂【　像】岳渎【　　治匠】兮金精火佐实生贤兮【　岂】欲救民徳弥大兮遭遇阳九百六会兮当【　举】遐季今遂逝【逡廵】兮呜呼哀哉【懐氏】魂神【　裕】兮
　　古文之缺当存其旧若妄加改窜非其质矣辞中误四字视原文不及逺甚误耶改耶杨升庵之病多坐此

　　荡阴令张迁碑
　　张荡阴碑建于中平十年石完好无缺而书法方整尔雅汉石中不多见者考之通志金石略既无其目而集古録金石録及隶释隶续并不载岂亦出自近代耶而近代人如秦中赵崡及郭宗昌搜访旧碑亦不之及何也此碑及樊巴郡碑俱完整而佳一旦获见前人所未见天下事孰有快于此者乎

　　李翕析里桥郙阁颂
　　李翕在武都为析里桥一事有碑有颂予所収本字极完整所缺不过六七字但有颂而无碑集古録云颂后又有诗皆磨灭不完今诗固可读当是集古録已前搨惜欧公未见也又金石録止见碑未见颂广川书跋亦止见颂未见碑天下事固难兼也

　　白石神君碑
　　白石碑不甚剥落光和四年民葢髙等为无极山诣太常求法食至六年而众民比例为白石神君以请碑文云居九山之数参三条之壹语殊荒唐

　　魏百官劝进碑
　　劝进碑为梁鹄书欧阳公云呜呼汉魏之事读其书者可为流涕也其巨碑伟字其意唯恐传之不逺也岂以后世为可欺与不然不知耻者无所不为乎
　　何元朗谓隶书当以梁鹄为第一是隶书之祖余谓不然汉隶雍容古雅卓然千古梁鹄所书方削寡情矫强未适视史晨韩勅诸碑相去千里矣古谓书关世代岂不信然
　　梁鹄字孟皇安定人以善书为比部尉后依刘表及荆州平曹瞒募求鹄鹄惧自缚诣军门署假司马使在秘书曹常县其所书帐中或钉璧上玩之谓胜师宜官元人呉献禇涣及明文征明皆学其书然终是魏人隶槩谓之汉误矣

　　受禅碑
　　此碑余家有旧搨本无一字断裂上有晋府图书葢宋时搨也书法同劝进金石史云虽小逺汉人雍雍雅度衫履自饬亦复矫矫余按此碑昔人谓王朗文梁鹄书锺繇刻石为三絶碑颜鲁公谓为繇书

　　黄初制命碑
　　何元朗谓孔庙碑陈思王文梁鹄书为二絶此矮人观场语也予观其碑矫厉方板无论不及汉且逊受禅碑矣当时曹瞒假立名义弋取汉鼎子平济恶父子兄弟伦理乖斁千古异变乃欲矫祀孔子以掩世目而书者此中寜无■〈木臬〉杌有中形外宜其书法不及东京孔庙诸碑也

　　锺繇贺捷表
　　贺捷表欧阳公考当日破关公年月不合疑其为伪黄长睿又考之魏史断其为真然此表旧传有大小二本不同欧阳公以小者差类繇书余所见者乃小本然不知出谁氏之临摹也予每言锺书以右军临者为正如右军书以唐人双钩者为正也

　　锺繇荐季直表
　　荐季直表前此未见古刻止于华氏真赏斋帖见之谓真迹在沈唘南家华氏得之上石一时盛传以为竒迹然乎否乎世岂有晋迹存于千二百年之后者乎其书虽有隶体但媚娟开俗学之渐视力命墓田诸刻端劲具有典刑相去径庭矣其为宋元人伪作无疑也

　　王右军临锺繇力命表墓田帖
　　右军所临锺太傅书乃南唐墨寳堂石神韵俱全信乎其为墨寳也太傅字形多匾阔带有隶意右军但以己意临之不区区求形相之似也古人临书惟欲发露自己精神不肎寄人篱下往往如此赵子昻云兰亭与丙舍帖絶相似乃王自似王非王之似锺也

　　王右军黄庭经
　　予有御府本黄庭经特为寳重又得宋搨残缺本乃禇河南所临宋髙宗刻之禁中米元章所谓天下第一者也虽存者仅半然不失为寳今行世乃呉通微书视此不啻霄壤矣

　　王右军乐毅论
　　乐毅论是王右军亲书于石以贻后人者唐太宗取入御府甃昭陵中后温韬盗发旧石已碎宋学士髙绅以鐡束之其末独存海字此本是也欧阳文忠云其石髙学士之子弟质钱于富人而富人家失火遂焚其石赵徳父云石未焚后在郎官赵踈家木匣贮之极为珍惜亲旧有求墨本者必手摸以遗之后不知所在近人李日华有一本题一修字传为欧阳重刻然世亦罕见今所传行者乃宋人王着伪书耳

　　王右军东方朔畵讃
　　贞观所购大王书评定以黄庭第一画讃第二则知此帖唐时尚在御府所谓殉塟王敬仁乃伪也书法挺劲与他书稍异唐初诸贤无不自此入手而桞诚悬得之为多观护命经固全用其法也

　　王右军曹娥碑
　　宋搨曹娥碑乃宋髙宗御府本书法静婉贞淑如觌其人书字至此真可倾国昔赵文敏谓见其墨迹日如亲见吕仙听吹玉笛可以称量天下之书讵不信然
　　六月七日为初伏天气蒸雨数年来无此竒热也阅此帖殊觉清风习习不啻赤脚踏层氷也

　　王右军笔阵图
　　相传卫夫人有笔阵图右军题其后累代皆以为右军书予观其论书语殊浅薄尚不及孙虔礼而书法亦逺逊右军他书殆后人妄为之耳赵子固云学书必先定间架若论间架莫平正于此矣操觚者所必资也至孙虔礼云既知平正务追险絶是又在人自得何如耳

　　王右军十七帖
　　唐文皇収右军遗迹率以一丈二尺为一卷因首有十七字故名十七帖李后主得贺知章临本刻之澄心堂大观中又刻之太清楼俱精工至唐人双钩墨迹后有勅字者万歴中在京师王思延家济南邢子愿借之上石亦甚苍劲有致不逊宋刻国变后此石不存后人恐未得见也
　　晋人以书擅当代然见之碑板无一佳者至周孝侯碑不知何人假之为右军书且其文谬妄前人驳之详矣不足存也

　　庚子销夏记卷五

　　●钦定四库全书

　　庚子销夏记卷六

　　吏部左侍郎孙承泽撰

　　隋皇甫诞碑
　　皇甫君隋人而碑则立于唐欧阳询书其笔带有汉人分法是率更得意书王元美云比之诸碑尤为险劲是伊家兰台发源信然兰台道因碑笔笔带批得之家学也此碑旧在陜西鸣犊镇后移西安府学万歴戊子提学余君房作亭覆之丙申亭圯压碑中断余所収虽稍有剥落然是未断前本也

　　智永千文
　　智永尝书千文八百本散在江南诸寺今尚有墨迹存世宋大观中薛氏以长安崔氏所藏眞迹刻石极其精善余所収乃当时旧搨不待验律吕为律召及有方纲摹字而知其妙也董玄宰云智永为虞世南之师作永师书当思永兴用笔乃不笨钝作永兴书当思永师用笔乃不板结吾家有赵文敏六体千文惟楷书纯类智永葢以虞伯施参合为之遂为古今之絶
　　智永千文在宋原有善本欧阳文忠所见本有后人妄补者遂去二百六十五字蔡君谟犹曰未能尽去岂欧阳公未见善本耶则薛氏之功大矣

　　龙藏寺碑
　　眞定府龙兴寺有隋人龙藏寺碑其书方整有致为唐初诸人先锋可存也至碑立于开皇六年齐已久灭而张公礼犹称齐官书者不以为嫌当时不以为禁此皆尚有古道尤可纪也

　　唐刻虞世南孔子庙堂碑
　　庙堂碑为虞永兴得意之书贞观四年碑成进墨本赐以王逸少所佩右将军会稽内史黄银印当时车马塡集碑下毡搨无虚日故未久而壊至五代王彦超翻刻之止存其郛廓耳今观此本珠圎玉栗神采照映信为千秋至寳唐搨久亡恐世无二本昔宋人荣咨道以钱三百万购唐榻本在彼时已难得如此矣金石録云庙堂碑武徳时建而题曰相王旦书额者葢应额无额武后时増之尔至文宗朝冯审为祭酒请琢去周字而唐史遂以此碑为武后时立误矣

　　五代重刻庙堂碑
　　唐刻庙堂碑既泐王节度取原碑勒石故初榻字已不全虽神彩大逊然犹虎贲之于中郎也近得一本乃以孔庙本与西安本合装者所缺不多市贾葢欲以唐刻诳人耳金石史云唐书法以欧虞并称然前人云欧若狂将深入时或不利虞若行人妙选罕有失词又虞刚柔内含欧筋骨外露君子藏器以虞为优固当至谓秀岭危峰处处间起则非也欧虞固可并称今止存一庙堂碑已经五代翻刻丰神尚尔映发初刻更不知何如耶

　　虞世南破邪论
　　永兴小楷予所藏乃宋人博古堂藏本余旧有跋云虞永兴书师智永然永书絶绵宻虞加之以秀朗遂觉出蓝吾家有唐拓庙堂碑此论亦唐石宋拓本与庙堂形有大小而精采无二虽石理稍泐而笔致翩翩于分行布白间真絶构也有唐三百年书法当以永兴为第一而永兴书又以破邪论为第一【按张米庵真迹日録云虞永兴小楷破邪论真迹在王元驭阁老家风流藴藉品在庙堂碑墨本上】

　　虞世南昭仁寺碑
　　昭仁寺碑为朱子奢文不著书者名郑樵金石略以为虞世南细阅之笔致娟秀尔雅非永兴不能也旧唐书载贞观三年诏建义以来交兵处为陨身戎阵者各立一寺令虞世南朱子奢等为之碑此碑立于豳州乃破薛举处也文既为朱则字为虞更足据耳

　　褚遂良孟法师碑
　　河南此碑圆劲而深厚犹存古隶遗意是其得意书且旧石完好断落仅二三字传世极少人鲜见者余得之故太保呉国华家闻太保读何元朗集谓此碑之妙生平止于无锡秦氏见一本呉乃使人徃江南物色之而得葢墨寳也

　　褚遂良同州圣教序记
　　同州河南所书圣教序记与慈恩寺大小略同而同州饶骨慈恩饶韵如出两手而同州尤有坠石惊雷之势后云龙朔三年癸亥六月廿三日建大唐褚遂良书在同州倅厅按公永徽九年庚戌出为同州刺史三年还朝六年贬潭州显庆二年贬爱州三年戊午卒于贬所至龙朔癸亥卒巳六年矣安得复与书事葢非手书上石公殁同人不胜桐乡之思复摹刻官所实记所建岁月初不计其存亡其两地字迹不同者摹手异耳

　　褚遂良雁塔圣教序记
　　长安慈恩寺有河南所书圣教序记分为二碑嵌雁塔门东西两傍最完好序云永徽四年十月十五日建中书令臣褚遂良书记云永徽四年癸丑十二月十日建尚书右仆射上柱国河南郡开国公臣褚遂良书此自同州召还后笔称臣者以御制文非奉敕书也

　　褚遂良倪寛赞
　　倪寛赞乃河南书字法带隶极遒古予未见古刻此乃韩宗伯敬堂从所藏墨迹句勒上石者金坛王氏又重刻之不逮韩氏本矣

　　褚遂良度人经
　　灵寳度人经褚河南书阎立本画宋时藏韩城范氏家元佑中上石此宋搨也稍有缺字乃原本壊非石泐也字法娟秀真有美人不胜罗绮之致河南公大节凛然而书法乃如此与余家所藏孝经墨迹细看无毫发异而孝经乃至圣所作度人经则幻妄邪说耳固知予所藏之为寳也

　　褚遂良小楷阴符经
　　晋人无蝇头小楷其法至虞褚而精而褚尤生动永徽中公奉旨书一百三十卷此其一也

　　褚遂良草书阴符经
　　河南草书阴符经字法歩骤二王而微带章草风神瞥映机致流转孙虔礼书谱脱胎于此贞观中奉敕书五十本此其一也

　　僧懐仁圣教序
　　懐仁圣教序乃集右军书宋人极薄之呼为院体院中人习以书诰勑士大夫不学之也赵子固云其中逸笔不知懐仁从何处取入使人未学他书先学此殊为可恶子固深于书学者故其言如此至近时乃大不然视此帖不断本如瓌璧収藏家学与不学俱购求一本以侈人而秦中士夫为甚有着金石史者谓圣教序较之定武兰亭相絶千里可为喷飰真所谓夜郎王不知汉大彼或未见真定武耳兰亭是右军第一妙迹定武是兰亭第一妙迹不特此也即宋所临诸本无不各具一风格陆子渊所谓原本既髙得其一枝半节无不善者人能学一分即有一分之得力无不卓然大雅惟一学圣教序则浑身板俗即唐人呉通微号能书者亦受此累况其它乎黄长睿云学弗能至自俗碑字未尝俗夫碑字不俗何以学之輙俗使学兰亭者有是乎长睿深于书学者失言矣余初得一不断本继于故内复得此本更完好字法纎毫毕具葢唐搨也秦人王文含见之叹不释手

　　髙宗万年宫铭
　　初唐帝王留心书学太宗每得二王帖辄令诸王临五百遍另易一帖故所书多可观至太宗晋祠碑不见佳不如淳化帖中诸书髙宗万年宫铭笔致生动有晋人遗致胜似所书李绩碑

　　万年宫碑阴题名
　　碑阴五十余人长孙无忌李绩褚遂良辈皆与焉书名大小不伦然皆有法即契苾贺兰亦不草草唐人能重书学如此
　　赵徳父云每览此碑未尝不掩卷太息以为善恶如水火决不可同器惟人主能辨小人而逺之然后君子道长而天下治若俱収并用则小人必得志小人得志则君子必被其祸如无忌遂良是已然知人帝尧所难非所以责髙宗也可称笃论附録之
　　六月十三日阅唐诸帝王碑于悬车堂时久旱不雨东斋花卉皆槁家人自东安郑庄来言皆赤地也愀然有卒岁之忧矣然是日诸老冒热有事郊坛予以病老偃卧于茅茨之下而又预计■〈飠乞〉食焉岂可得乎睿宗景龙观钟铭楷书带有隶篆然文弱如儒生知其靡靡不振也且书各有体不得相杂如大小隶即楷也写楷者亦惟用其法而不用其象故佳况楷岂可兼篆乎阅李仲璇孔庙碑忽楷忽分忽篆令人喷飰睿宗殆袭其遗迹耳【按两宋人唯识廨院记忽楷忽行又时带篆隶殆亦学歩仲璇者】
　　相王所书顺陵碑字法遒逸整洁唐妙迹也其中多用武后新字且自称忠唐之子孙何不类至此令人欲唾此碑丰大之甚至万歴乙邜地震而仆县令取其石修河今已亡矣余所収乃呉氏家藏旧本

　　元宗纪太山铭
　　唐初诸人隶古犹略存汉法如孔庙诸碑是也至元宗而始一变力趋丰艶汉法荡然矣所书太山铭字大七八寸雄伟可观絶胜他书是其最得意笔王元美云予尝登太山转天门见东二里许穹崖造天铭书若鸾凤翔舞于云烟之表为之色飞惜其下三尺许为搨工畏寒篝火焚蚀遂缺百余字云余所収本完善无一字缺者殆二三百年前物也其余如孝经鄎国公主碑凉国公主碑兰陵公主碑金仙公主碑尚书杨珣碑皆旧搨然俱逊太山铭矣闻易州有正书道徳经近在咫尺又未见也

　　欧阳询醴泉铭
　　赵子固谓率更化度醴泉为楷法第一今其碑具在诚第一也余向年于王公惟俭家得醴泉善本仅缺数字沧桒后竟失之丙戌之春复得此本故尚方物也虽缺廿余字然搨法甚精昔人所称草里惊虵云间电发森森若武库矛戟者备见纸上今人絶不能有此毡蜡真宋人本也率更正书多带隶法如首行宫字左点作竖笔正锋一画乃隶体近年搨本竟是一点大失书家妙旨矣此搨之所以贵旧也

　　欧阳询化度寺舎利塔铭
　　化度寺字法视醴泉差小而整秀则同其石旧在关右南山佛寺宋庆歴间开府王雍过寺见之诧为至寳寺僧闻之误以为石中有寳也破石求之勿得弃之寺后他日王公再至失石所在问之僧具以实对公寻得之己三断矣乃以数十缣易得载归置里第赐书楼下靖康之乱取藏井中兵后好事者出之争相搥搨遂碎之世无复有此石矣此本得之故恭顺家清劲而有神采诚所谓至寳也元人王恽云化度碑率更规模一出黄庭至奇古处乃隶书一变耳

　　欧阳询温虞公彦博碑
　　温虞公碑虽已泐然所存者风骨整峻至同年张坦公处见一临本靡靡矣王元美云如郭林宗标格清峻而虚和近人信然考温公卒贞观十一年是时信本年已八十余而楷法精神如此集古録云按唐书温大雅字彦宏弟彦博字大临弟大有字彦将兄弟义当一体而名大者字彦名彦者字大不应如此此诚不可晓附録之

　　欧阳询九歌
　　率更有小楷千文及九歌予未见千文至九歌晋府所藏上有其印乃宋搨之精者昔董玄宰先生见于朱御医家谓世无二本回环胸中二十余年诚希世之珍世人艳称化度碑政未见此耳
　　率更九歌宋时刻于长沙至南渡石已不存精妙宛如手书昔山谷谓唐彦猷得率更真迹数行精思学之遂以名世人能于此帖致精思焉不患不名世矣予恨相见之晚也

　　欧阳询心经
　　金石略载率更心经在饶州是贞观九年十月书于白鹿寺楷法精严而又寛展自如笔墨外有方丈之势如郭恕先画楼阁纎微合度了无安排真千秋絶调也米元章谓其真书直到内史此经足当之非溢美矣

　　欧阳通道因碑
　　兰台父子齐名号大小欧阳然率更世传数碑而兰台止存一道因碑率更楷法源出古隶居唐楷第一而兰台早孤购求父书不惜重赀力学不倦作书毎用批法葢学其父也予得宋搨善本遂与率更碑合装之

　　李邕云麾将军李思训碑
　　李思训碑为北海最妙之迹今残剥已甚予所収者止缺一二字宋以前搨本旧藏京师李贡士家为赵文敏故物其题签乃手书也崇祯辛未李贡士携以相赠帖之四隅久已浥烂裱背纸乃宋戸口册为重装之携至任所相随三十年兵火后己失复得葢异縁也
　　李北海有两云麾碑一李思训一李秀官同姓又同思训碑在陜西秀碑在良乡秦人着石墨镌华者误以为一碑且以北碑为赵文敏所临误矣良乡碑不知何时入都城宛平令掘地得六础洗视乃云麾碑建古墨斋以贮之不知何时又移至少亰兆署中止二础其四础传谓万歴中亰兆王惟俭携去汴中金石録云明皇以天寳三年改年为载今此碑元年正月立而称元载附记之俟考
　　李之名迹如李秀碑及娑罗碑东林碑余所収俱翻刻本娑罗碑登州张司冦忻有旧搨乃邢子愿物予曽借阅今张死而絶碑帖不知何在矣

　　李邕岳麓寺碑
　　岳麓碑虽已残剥然其锋颕尚凌厉不可一世北海奇人故所书尔尔昔俞仲蔚谓此碑胜云麾必有所见也
　　北海书宋初人不甚重之至苏米而稍袭其法又至赵文敏每作大书一意拟之矣北海诸碑皆手自镌所云黄仙鹤伏苓芝无其人而托名也欧阳公云李邕书余始甚不好好之最晚譬犹结交其始也难则其合也必久全

　　李邕歙州刺史叶慧明碑
　　叶歙州碑乃八分书遒雅大有东亰遗意久传为北海书然碑首断落不敢定金石畧载有道先生叶公碑而不载此碑又赵明诚録有道二碑一为邕行书一为韩择木八分书此碑乃八分书韩耶李耶姑阙疑可也然其书佳甚日数阅之而不倦
　　汉碑有隶有八分八分亦隶也今之正书亦隶也赵明诚谓欧阳公误以八分为隶公实不误耳
　　北海书始变右军行法顿挫起伏李阳冰谓为书中得仙手

　　颜真卿书郭氏家庙碑
　　碑在今陜西布政司乃汾阳父敬之庙碑文与书俱出鲁公手以一代伟人之家庙非得一代伟人之书不足当之可称古今二絶碑阴载汾阳兄弟九人皆列大位不止史所传幼明一人也所载汾阳封拜亦与史小异

　　颜真卿书臧懐恪碑
　　臧将军碑视鲁公他书差劲峭且石又完好锋颕都具墨寳也

　　颜真卿书东方朔赞
　　此讃在山东陵县书法较他刻更严整予以曼倩生平极诙谲后世乃有以极正之笔书其讃者使曼倩见之当为骨踈

　　颜真卿家庙碑
　　碑在西安文庙文刻四面制作精工鲁公忠孝植于天性殚竭精力以书此碑而竒峭端严一生耿耿大节已若显质之先人矣

　　颜真卿八关斋会碑
　　八关碑在归徳府字法大径三寸许方整而有风致视他书更胜予向年官汴城于故家得一不断本后督饷彼中亲至碑下见石尚完好今为时三十年得宋长公荦搨寄此本乃碑之下段已尽泐落不胜怃然

　　颜真卿书宋文贞璟碑
　　碑在沙河县书法方整中带有虚和视他书稍异犹为可寳予以崇祯己卯于役河南亲至碑下见石虽渐泐然规画尚可抚摩因搨一纸置舆中共晨夕者经年近霍少司马达搨赠此本大不如二十年前者矣
　　颜鲁公宋广平碑侧记云广平任御史时持服于沙河县属突厥冦赵定州河朔凶惧邢州刺史黄文轨投艰于公公以父母之邦金革无避及贼至城下公为晓陈祸福其徒有素闻公威名者相率而去之开元末安西都护赵含章冐于货赂多以金帛赂朝廷之士九品以下悉皆有名后节度范阳事觉有司以闻元宗将加黜责公一无所受乃进谏焉上纳之御花萼楼一切释放举朝皆谢公衣冠俨然独立不拜翼日元宗谓公曰古人以清白遗子孙今卿一人而已公曰含章之贿偶不及臣门非不受也上深嘉之又曰公第八子衡因谪居沙州参佐戎幕土畨入冦陷于贼知为公子曰大尉贤相也以三百骑尽室护归此皆广平逸事新旧史皆不载故特録之

　　颜真卿多寳塔碑
　　鲁公诸碑惟此字法差小平易近人故学书家无不収置一本王元美云贵在藏锋小逺大雅不无佐史之恨其言诚有然者

　　颜眞卿华岳题名
　　欧阳文忠集华岳题名自开元至清泰五百余人今存者止鲁公二石每见人妄希托石以传而不知石终托人以传耳
　　昔鲁公每逰名山必刻己姓名一置高山之颠一投深谷之内曰焉知后世不有陵谷之变耶古人重名所以重其身今人不重其身只因不重名耳

　　颜眞卿麻姑仙坛记
　　抚州有鲁公仙坛记字形大如指顶笔笔带有隶意鲁公最得意书也不知何时毁壊世无见者余収此本得之故恭顺家宋以前搨楮墨精好最所秘惜至行世蝇头小书乃庆厯中人伪书载金石録而今举世奉为楷模误矣杭州姜汇思有宋搨大观第九本帖予家正少此乃持以换仙坛本去今所观者乃忠义堂中本耳【按陆放翁云颜鲁公麻姑仙坛记东坡先生经藏记皆有大字小字两本盖用羊叔子岘山故事千载之后陵谷变迁尚冀其一存耳据此则小字本亦鲁公书赵氏之说未可竟信也】
　　欧阳文忠云颜公忠义之节皎如日月其为人尊严刚劲象其笔画而不免惑于神仙之说释老之为斯民之患也深矣

　　颜真卿争坐位书藁及二祭文藁
　　宋搨鲁公坐位帖及二祭文皆手稿也而坐位一帖尤米元章所极力规橅不能得其彷佛者葢其书欝勃竒宕浑以天行而无迹可求故令人自逺也鲁公与素师论书素曰如折钗脚公曰何如屋漏痕素抚其背曰得之矣公所得于悟后者尽露三帖中矣

　　颜真卿鹿脯帖
　　宋搨鹿脯帖与三稿稍异而沈毅激昻力透纸背书至此神矣圣矣吾每观张长史真迹气韵古宕此帖无不一一宛合鲁公言累代书法皆手传口授以至长史公之所得者深矣书之一道可漫然而为之哉

　　颜真卿书清逺道士诗及和韵
　　鲁公以正书书清逺道士诗及和诗端劲中气韵冲夷求之碑版中微与宋文贞碑相类鲁公所谓如印印泥如锥画沙于此求之思过半矣
　　鲁公学书于张长史言长史楷法精详特为眞正此见书终以楷为重鲁公楷书带汉人石经遗意故祛尽虞褚娟媚之习此或长史口授法乎宋人谓鲁公眞不如行有意不如无意此非深知鲁公者也宋人无真楷坐是故耳鲁公书道辉映千古终以楷为极则也

　　颜鲁公忠义堂帖
　　宋人有忠义堂祀颜鲁公嘉定间刘元刚刻鲁公帖置其中极其劲秀计十卷末卷有嘉定丁丑东平巩嵘跋予仅得八卷贮海云阁元王秋涧云观颜鲁公忠义堂帖偶悟公书劲而润葢笔善转而韵胜故也

　　徐浩题经记
　　徐季海书名最噪世赞其书曰怒猊抉石渇骥奔泉当时司空图极爱之予所见其石刻最少如嵩阳观隶碑势魄亦觉轩翥然终唐法耳至不空和尚碑亦止见平正求如所谓怒猊渇骥者无有也闻王长垣文荪有题经记因借观指顶正书端凝而有风骨墨寳也帖为贾似道家物乃世彩堂装潢恐世无二本

　　庚子销夏记卷六

　　●钦定四库全书

　　庚子销夏记卷七

　　吏部左侍郎孙承泽撰

　　桞公权神策军纪圣徳碑
　　碑为崔铉文桞公权书书法端劲中带有温恭之致乃其最得意之笔唐时刻在禁中人无敢搨者故墨本最少即欧阳文忠及赵徳父俱未见也余所収乃贾似道家物上有秋壑图书及长字印元入内府上有官书条记后在晋王府中卷首手书云恠君何处得此本犹有桓玄寒具油乃鲜于伯几笔也

　　桞公权书崔太师碑
　　碑为刘禹锡文桞公权书字法较他碑稍小而深厚不露风骨桞碑之仅见者上有河东郡图书及翠微印乃薛道祖家物也元人有跋称其温厚精严故足寳重得之矣
　　此碑薛道祖装为二册沧桒后自大内流出下册在王长垣寓上册有人携徃三韩丁酉之夏三韩本复还京师长垣买得之余以古觚及米氏英光堂帖易得未几碑额在一市贾家持来求售河东诸印宛然一帖之微萍分镜合若有司之者天下事况有大于此者乎人可憬然矣

　　桞公权冯宿碑
　　冯尚书碑今在陜西省下诚悬小书精严而冲夷如崔太师碑桞书中之最佳者且文字完好当是百余年前所搨秦人王宏度酷嗜古墨余问如此妙迹近在省会何以不多见搨本王云碑已剥尽不可复搨每扪碑石輙欲涕流余亦为之怃然杨用修曰诚悬冯尚书碑亚于庙堂碑

　　桞公权书李晟碑
　　西平碑文为裴晋公撰桞诚悬书余旧未见此碑近始见之字虽剥落然一叚挺拔不羣之概尚可扪而得也王元美不满晋公之文谓西平之子皆逝独太保听存乞文于晋公晋公自以为位列宰相文崇简要体当如是而于西平之元功伟略十不着一二元美之言是矣然此碑列衔云臣裴度奉敕撰而非太保听乞也予以为奉命之作固自有体西平之功赫着人世何可过为铺扬不为人主地元美见不及此矣尝见蘓子瞻着温公碑累累数万言卒来忌者之口温公竟不能有其碑此千秋之炯鍳也六月十七日偶记

　　栁公权书苻璘碑
　　苻尚书碑字法深厚与崔太师碑同王文含自秦中搨寄此本把玩竟日唐初诸公无不学晋即褚河南刚正不挠千古伟人而其书亦带有婵姢不胜罗绮之致葢屈而就晋法也至诚悬始大辟境界自出手眼虽学鲁公实有出蓝之誉故唐人称其一字千金又谓墓碣之书不出诚悬则为不孝至四裔咸知寳重岂幸致哉近人评书者乃以晋法绳之真井蛙之见也
　　苻符二姓各有分派从苻者其先本姓蒲以谶文改为苻从竹者其先仕秦为符玺郎遂以为氏二姓固自不同而唐苻璘碑合从竹而书作苻而苻坚之苻又有书从者二字古原通用汉碑率以为卝少有从竹者魏晋以下真书碑亦有书符节为苻莭者不可不知也附见于此

　　栁公权玄秘塔碑
　　诚悬玄秘碑最为世所矜式然筋骨稍露不及圣徳与崔太师碑宋僧梦英等学之遂落硬直一派不善学栁者也此碑之文为裴休撰唐人取经西域皆梵书畨语文义不通使裴休等翻译润色窃取圣贤之义故幻妄之以文其陋而世人昧昧奉为上乘者皆休等为之也即如撰玄秘塔文何能着一名理但侈言人主宠遇之隆以张扬其教而已休辈之伎俩不过如此先儒云地狱无则已有则小人入若休辈者吾知其沉沦无已矣吾尝读欧阳文忠文集中无一篇佛寺碑记元时欲刻释书令呉幼清先生作序先生坚不应命此皆圣人之徒也

　　栁公权小楷护命经
　　前人称栁诚悬所书清静经护命经俱为佳迹然清静经犹摹放大王雁行虞禇至护命经絶去摹仿之迹有自我作祖之意真有唐第一妙迹栁公名墨行世者李西台爱栁尊师志欧阳公爱髙重碑蔡君谟爱阴符序米元章爱金刚经薛道祖爱崔陲碑至于古逸深秀莫护命经若也董玄宰谓于虞褚颜欧皆彷佛十一自学栁诚悬方悟用笔古澹处自今以后不得舍栁法而趣右军然董公秀媚处终囿于王右军不能如栁之脱然能离也六月十八日记于小阁上
　　栁迹在京师者有宋搨金刚经贾似道藏本在李梅公寓又有王播墓铭在一富商家

　　苏灵芝书寳塔颂
　　碑在京师之悯忠寺当日书丹于石故文自后而前字法端洁苏碑之佳者按唐史肃宗至徳二载安禄山已死安庆绪忌史思明之强遣安承庆安守忠阿史那徃征兵因宻图之思明纳判官耿仁智等之谋乃囚承庆等以所部十三郡及兵八万来降上大喜以思明为归义王范阳节度使未几复叛此碑乃建于初归附之时而以媚唐也

　　史惟则大智禅师碑
　　惟则分隶为开元时第一揆以汉法固少觉丰腴然而畅适匀妥不乏筋骨是一代髙手也书述称其古今折衷大小应变如因髙而瞩逺俯川陆而毕见信然碑石完好无一字剥落尤为可珍

　　李阳氷李氏三坟记
　　篆书自秦汉而后推李阳氷为第一手今观三坟记运笔命格矩法森森诚不易及然予曽于陆探微所画金縢图后见阳氷手书遒劲中逸致翩然又非石刻所能及也
　　宋僧梦英留心篆学大要于李斯诸人皆加贬驳而独推重阳氷后人非之然所著篆书偏旁字源诚可为后学取法自书后跋云依刊定说文重书偏旁字源目録五百四十部贞石于长安故都文宣王庙使千载之后知予振古风明籀篆引上学者取法于兹意亦甚自任余故装于李氏篆之后窦众谓李阳氷篆为笔虎又善小篆自谓苍颉后身

　　绛州碧落碑
　　碧落观名也开元间改为龙兴寺其碑旧传为陈惟正书洛中纪异録称二道士书化白鸽飞去妄也旧刻天尊像背州将摹刻此碑昔李阳氷观之七日而不忍去学之十二年而不成必有独得其妙者矣后人轻毁之可乎旁注释文乃郑承规书方整可存
　　六月二十日晨起凉生几簟复展碧落碑细看中有絶佳之字不让古篆有絶不佳之字卑俗可■〈口芺〉者昔欧阳公集古録有割去恶字而存佳者如智永千文去二百余字是也此碑当存数十字另装之

　　王知敬书李靖碑
　　李卫公碑稍泐金石録谓为王知敬书知敬负书名当时与房玄龄殷仲容相伯仲宜其所书遒美可爱如此唐初名手人止知虞褚如李卫公碑兰陵公主碑崔敦礼碑髙士亷茔兆记孔颕达碑马周碑薛収碑褚亮碑有著名者有不著名者皆精妙絶伦不逊虞褚人罕见之故多不知也

　　兰陵公主碑
　　公主太宗第十九女也碑文不知出何人手方整娟秀书家倾国也余尝见赵模所书髙申公茔兆记笔致相合模擅书名太宗尝命之摹兰亭者此为模书无疑也

　　中书令崔敦礼碑
　　崔公初名元礼髙祖改敦礼墓碑已剥落然所存者整洁俊逸颗颗明珠也笔致大似李卫公碑当亦是王知敬书秦人赵崡云此碑久仆少传于世又薛収碑书法亦类此当俱是王书也

　　褚亮碑
　　禇公乃河南公父由陈入隋由隋入唐八十八卒今碑已残剥分隶精工之甚唐石之最佳者字与马周碑相类马碑金石録谓为殷仲容书则此碑知为仲容无疑也仲容盛负书名河南公肯舍之他求乎

　　尚书张允碑此碑
　　稍泐昔人称其书法精健信然唐史为张后允旧书无字新书曰字嗣宗而碑乃曰故金紫光禄大夫张允无后字葢古人双名或时以单字行多有如此

　　裴休书圭峰碑
　　裴休书脱胎于智永而附益以欧阳率更是碑乃以篆额付栁诚悬而已任书何不自量也后世乃有以为胜栁书者儿童之见耳所撰文乃彼家剰语舍本业而拾异类之唾余铺张以见学术真如浪子衣珠行乞亦可哀矣

　　张増书段行琛碑
　　张増无书名所书段公碑遒劲丰逸全得晋人遗法唐石之最佳者可玩也按行琛乃忠烈公秀实之父长祥颕次忠烈次秀成次同颕史传不载

　　曲阜县文宣王庙记
　　孔温裕乃先圣三十九代孙能以私俸奏请葺庙赐诏嘉奖碑无书者名劲秀大有颜鲁公栁诚悬遗意其事其书俱足存

　　陆荣书陀罗尼经
　　陆荣所书佛经传世者少止见此本为晋府所藏又有永亨珍玩印乃冯保家物也字法圆健而有风致宋人名家书多从此入手细阅之自见

　　髙氏书鐡弥勒像颂
　　集帖中少女人书所存惟太原叅军房嶙妻髙氏所书鐡佛颂昔人称其字画简古笔力遒健今石虽经翻刻然简古遒健之致尚在夫男子生而泯泯者何限乃妇人借书名以传后世君子疾没世而名不称焉寜无愧此巾帼哉

　　僧无可书寂照碑
　　此碑为段成式文僧无可书成式着酉阳杂俎者好竒之士也无可乃贾岛从弟有诗集行世观其所书矫劲不凡盖亦竒人也

　　僧建初书玄奘塔铭
　　玄奘取经西域广为翻译葢大有功于佛教者而史载其寿止云五十六葢中寿也世人佞佛大约求消灾延寿耳而玄奘冝延而不能延人奈何舍经徳而趋异教兾不可必之福乎史云卒于显庆六年至文宗开成四年改塟建墖刘轲为之撰文始云卒于麟徳元年享年六十有九餙辞也

　　吕秀岩书景教碑
　　秀岩景教流行中国碑书法秀逸遒劲唐石之最佳者予前此未见己亥之秋王文含自秦寄来未知碑在何地何以能完好如此又王长垣送冷朝阳所书碑字法秀颕亦甚完好俱可珍也

　　龎仁显小楷三经
　　龎仁显宋初人素无书名而其所书道经整洁浑是唐法可珍也葢宋人书至苏米出而始大变其初固犹存先民法则也

　　宋贡士书西明寺塔铭
　　宋贡士所书碑字法俊逸宛是唐人名手惜书名处石泐无可考耳

　　韩魏公北岳庙记
　　余于宋名臣墨迹每每见之独未见公手书此碑仿鲁公书宛如画像赞毅然有不可犯之色
　　王元美云北岳在曲阳中有一白石梁相传云是舜时从岳飞至者因祀于此其说迂诞不可信然古树竒竦有二塑鬼竒甚皆千年外物碑刻亦称是魏公此书全法颜平原而锋铓四出令人不可逼视公之受遗二世以身系重轻此亦可窥一班矣

　　苏文忠书温公碑
　　温公碑在夏邑苏文忠奉旨撰书文既宏肆琳琅其音书法端谨大有晋唐遗法文忠第一妙迹也此碑仆后皇统八年夏邑令王廷直重刻之因斵旧石为四前有额后有跋事载元人程巨夫老杏图诗序及王廷直修复温公墓碑记中此本予得之王都尉家葢未仆以前搨神采奕奕后载玉册王磻奉旨摹勒完好如新真竒寳也
　　按司马温公以元佑元年九月卒于位二圣亲临其丧哲宗再遣使诏其孤康又遣大臣谕指俾夺遗命从官塟命入内内侍省供奉官李永言乗驿诣涑水相地卜宅于是以十月甲子掘圹发陜解蒲华四州卒穿土复选尚方百工为塟具十月复命公从子富提举之以二年正月辛酉既塟之期年敕翰林学士蘓轼撰碑上亲为篆字以表其首又命永言及公从孙桂督将作百工起楼于墓之东南以居焉楼城凡四丈有五尺七月毕事费公帑一万六千有竒八年九月宣仁皇后崩绍圣元年七月三省言前后臣僚论列元佑以来司马光等罪恶诏追所赠官并谥告及追所赐神道碑额拆去官修碑楼及倒碑磨毁碑文未几熈寕奸党之碑大书深刻皆以公为首靖康初元除元佑党禁赠公太师而时已不可为矣按王廷直修复公墓在金皇统八年戊辰乃宋髙宗绍兴之十八年也距绍圣仆碑时计五十有五年时公墓已沦在异域而其臣爱护修复之如此其视绍圣崇寜为何如也金主拜甡乃绘温公之像赐之正中国指为党魁时也吁可叹哉

　　蘓文忠小楷谢唘
　　公授殿中丞直史馆具唘陈谢手书小楷笔笔锺王公帖中仅见者韩平原石本摹刻亦工

　　蘓子瞻仙逰墖题字
　　公为凤翔判官时游仙逰墖而记其事字法絶似颜鲁公座位帖近人学苏者一味丰腴全未梦见此也

　　蘓子瞻海棠诗断石
　　海棠诗仅存百余字楷书端劲似徐季海题经记而风致过之前有小像石亦泐叶石林云海棠诗为东坡先生最得意之作故常喜写人间刻石有五六本此本予里农人得自古墓中始掘时为鉏镢所壊复规而方之也去其余仅存百字诗前有先生自绘像即小剥泐不妨伟观此石后在黄冈王同轨家每搨以赠人同轨字行甫为蕃育署丞着耳谭及合江亭稿行世

　　米元章书颜鲁公碑阴
　　米老为鲁公书碑阴即用鲁公书法竒宕可喜至碑中谓杞欲害公之人而不能害公之仙其说亦新余以为杞能害公一时而不能不予公以千古固无论公之仙与不仙也

　　米元章芜湖县新学记
　　芜湖学记黄裳撰文米芾书字法遒劲而韶秀余旧有未断本兵乱失去今虽稍剥然大胜龙井方圆庵诸刻

　　米元章明道观壁记章圣天临殿记及天临殿铭
　　三石皆奉勑书颕秀异常唐人不敢望其项背也六月二十二日久旱大雨几席生凉坐小阁上观之竟日

　　米元章书天衣懐禅师碑
　　碑文全用彼家语似一篇语録非文也而笔法劲逸絶胜他书后书芾呈葢稿也韩平原脱以上石今墨迹在龚合肥处前缺十余行中亦有数字不同想所书非一本耳

　　黄山谷书狄梁公碑
　　碑为范文正公撰文黄文节书文载梁公事极悉书极端谨不类他书以梁公之勲徳文正之文章文节之妙笔可称三絶文节尚有夷齐碑惜未见

　　黄山谷题琹师元公
　　此君轩诗此君轩诗为涪翁极得意之作而书亦潇洒如意不知刻于何地摹手不工然一段清朗之致如霁色在林尚足扑人眉宇也
　　又见山谷緑菜赞刻于卢山庙葢山谷谪居涪城作也緑菜赞赠女子炎玉者炎玉姓史氏名琰字炎玉为张子复妻喜文墨夫妇诗词倡和彚为一编曰和鸣集山谷来涪叙张氏为姑表亲炎玉致緑菜遂为之赞书法甚佳石理已泐姑记其事于后

　　蔡君谟万安桥记
　　泉州万安桥长三千六百尺费至一千四百万事亦巨矣忠惠以一太守不费公帑为之事举而民不怨此忠之所以为忠惠之所以为惠也桥成公召还朝乃大书刻石雄伟开宕堪与桥称

　　蔡君谟荔枝谱
　　荔枝谱书法颜鲁公体格相嫓风骨则逊世代使之然也然宋季诸公能存晋唐法者指不多屈也

　　蔡君谟茶録
　　宋人无工楷法者忠惠茶録出入晋唐间絶构也此本刻于宋大内彼时已称不易得余又于友人处见一本结构稍懈大不及此此本后有黄文献手跋云蔡君谟小楷茶録结体似颜平原张景隆刻之汴亰又有墨本入绍兴焕章阁摸勒禁中无八分题序字势飘逸颇具晋人风轨此搨是也今皆不传恐当日所书不止一二或别有眞迹旦暮遇之亦未可知耳至正三年佛日黄溍记

　　宋翻刻髙从书盘谷序
　　髙从唐贞元间人所书盘谷序端劲有古法世不多见至欧阳文忠修唐书搜罗金石遗文始得此碑人益贵尚至有万钱购之者久之剥落元佑八年济源令傅君俞摹刻之然笔法大有唐致非宋人所及也

　　宋髙宗藉田手诏
　　宋诸帝多能书者而以髙宗为第一此绍兴十七年耕藉诏书颁至婺州上石余见思陵手书甚多此诏更觉劲拔近代宸翰未有也

　　卢经书慎刑箴
　　慎刑箴乃晁尚书迥判西京时所作一序一箴极其剀切而进士卢经书刻于石书法整洁可爱当兹刑罚烦苛四海重足安得此仁人之言重刋置司刑之座右乎
　　此石序文稍有剥落者録其箴云刑之所设禁暴防淫慎用戒滥利泽惟深如烛于闇如拯于沈所以君子必尽其心慎刑本仁仁者多寿滥刑护报天网不漏严母先见于公有后愿布斯文置诸座右

　　道士于贞庵记
　　于道士元隠殁宣和帝赐之道号乃集唐诸名家书而为记集字絶无凑泊痕风神潇洒髙手也

　　僧参寥书三十六峯赋
　　武林僧参寥从坡公逰其所书楼四明三十六峯赋笔法全仿坡公闻彼时徐州有营伎习坡公书人每不能辨葢公为一代伟人即异流妇女咸知企慕效法如此而朝士顾欲杀之而甘心者则独何欤

　　朱元晦先生题愚叜墓
　　朱子大书雄伟异常石已剥落书云呜呼大愚叜君之墓八字以先贤手迹存之

　　龚敦頥书陆宣公祠堂记
　　祠建于淳熈四年吕东莱先生文龚敦頥书文既条达卓朗书复驯驯雅饬当时事衰微之日而诸君子犹表章正人以维风纪其事犹可纪也

　　金修巾岳庙碑
　　碑文为黄久约撰书者止云臣郝不着其名石又完好非泐也书法方整遒劲大有唐人遗致

　　王庭筠书博州庙学碑
　　庭筠负书名此碑风骨磊落有襄阳之劲秀而无其倾欹金石不多见者庭筠以名家子仕于完颜年未四十自称黄华老人其意良可悲矣

　　沂州普照寺兴造记
　　碑立于皇统四年集栁诚悬书方整劲秀宛如栁公手迹集者不著名如此妙腕大胜唐人懐仁此可为知者道耳赵

　　文敏书张留孙碑
　　元道士张留孙官加开府仪同三司上卿名器之滥至此可咲也赵文敏奉敕书其碑丰伟秀拔最称巨观自徐季海李北海而后未见其匹敌也碑刻两面今岿然矗东岳庙中石理坚致丝毫不壊刻者为茅绍之彼时求公书者非茅刻则不书观其摹勒之妙固名手也

　　赵子昻张留孙画像赞
　　张道士像赞亦文敏奉敕书字形比碑稍小而更劲逸后有呉全节记亦似文敏书稍乏精采或学文敏者乎记中至比之白乐天司马温公何失伦也

　　赵子昻书僧裕公碑
　　裕公少林僧也元人赠大司空开府仪同三司追封晋国公冝当日仁虞院司鹰者皆带中书衔也碑为程巨夫文赵孟俯书稍不及他碑或摹刻者非茅绍之耳

　　赵子昻书汉番君庙碑
　　番君庙者祀番阳令呉芮也令当秦末汉初有功于民世世祀之庙始于范文正公至此重新之文敏书翩■〈扁迁〉欲仙可珍也

　　赵子昻书道士孙道行碑
　　赵文敏书道行碑更觉圆秀王元美云姿韵溢出于波拂间葢能用大令指于北海捥者信然

　　赵子昻书捐施题名记
　　记乃文敏小书遒秀絶伦班之晋唐间当无怍色邢子愿云晋人书法以赵文敏为嫡胤余皆庻出耳知言哉

　　赵子昻书千字文
　　文敏好书千字文余藏其墨迹一卷纯用兰亭法此则兼有李江夏笔意墨寳也

　　赵子昻书姜白石续书谱
　　姜白石续书谱其精义不逊孙虔礼更得松雪翁书之可称二絶其书以娑罗碑写定武兰亭犹属得意之作王元美称此帖精工之极如花月松风娟娟濯濯披襟留连不能自己诚有然者

　　赵子昻书枯树赋
　　褚河南书枯树赋墨迹旧在华补庵家不知何时入故内沧桒后在龚合肥寓予曽借观后有晁无咎跋字甚竒宕此帖祝枝山集中疑为元人伪作余再四细看无河南秀挺不羣之致枝山之疑非妄赵文敏所临师其意不践其迹圆秀温润即河南见之亦当心折乃周公瑕钩摹者冝非常刻所能及也

　　赵世延书昭徳殿碑
　　碑亦在东岳庙书法微类文敏而逊其紧严矣大约书法要有结构与文章一律有结构则紧严更益之以风韵天下无敌矣

　　鲜于枢书萧山文庙碑
　　太常特起北地与呉兴齐名呉兴常自书二纸易其一纸重之如此此碑圆秀潇洒具见名士风流可珍也

　　夏溥书融堂先生墓记
　　融堂先生钱姓名时著书乐道隠居不仕余未得见其论学书仅于故内得写册两汉笔记议论不诡于正葢卓然得先贤之传者今见其修墓记始知先生之生平遂所景行可喜也

　　姚燧书重阳仙迹记
　　姚牧庵书仿颜平原秀拔朴厚大有先正典刑人有言此记可追嫓宋文贞碑非妄

　　赵良弼黙庵记
　　道士邢道安于樊川佳胜之地筑庵以隠当中原祸乱之日道人守黙五十年不变其志卒免锋镝之难其人葢遯于黄冠者可仰也碑集颜书亦极精工

　　危素书崇国寺碑
　　太朴擅书名虽乏挺拔然圎秀有致名手也此碑在京师崇国寺人甚重之寺有二井元末京城陷太朴奔井所将跃入寺僧挽之曰国史非公不能也自此老臣危素遂不得为文天祥矣

　　王龙泽丽泽书院记
　　丽泽书院乃吕东莱先生与朱晦庵先生张南轩先生讲道之所淳佑中建祠以祀东莱先生至至元中复修之而龙泽为之记记石乃嘉靖中翻刻者其事可纪也存之

　　黄石斋书孝经
　　石斋于崇祯辛巳自诏狱过刑曹初拜杖血肉淋漓乃据一败几日书孝经凡百余本每本系之以跋无一语重复当时人得一本侈为竒寳是年冬寄余二本一小八分书一小楷书兵乱俱失去越二十年庚子市贾持小楷本来售余旧印宛在也追维今昔不胜怃然
　　孝经后复书西铭先生云看孝经如食米稻要下盐豉者且看西铭
　　横渠西铭极得孝经大意如此做去畎畆而王天下茅茨而享明堂亦是这个道理然自横渠别出宗子家相看我辈又是一种人古人只说痌瘝如伤横渠说出兄弟无告看天地又是大憾事不如读孝经处处节节俱有着手稳寔切当中于人情也然如知化穷神七八语极是髙出诸贤之所未渉或问横渠作西铭时曽看经否曰平昔自然用功纔得隠约理会要其入头是读孟子孟子言尽心知性知性知天事天立命一一是西铭祖家又言万物皆偹反身而诚行法俟命守身为本凑来是一西铭矣先儒说是理一而分殊者又却不然如理一分殊者须是孝经五孝五礼纔有定夺不然亦统同头巾耳横渠于亲亲仁民仁民爱物处全不照管何暇照管濓溪口角毕竟诸儒横渠识髙力健令在圣门得入游夏之班或问勇于从而顺令是不然伯竒么夫子明说顺令非孝若伯竒不顺令当何以处分曰横渠亦只是说顺受其正未尝照管到陷亲不义处
　　或问事天事亲事君事亲事君说得不陷于不义事天如何说得曰益烈山泽而焚禹决四渎于海仲尼径黜楚王孟子独排杨墨如此裁成便是不陷天地于不义也曰曾子战战守身岂得如此手段却以此相证曰曾子手段大看伊说仁以为己任死而后己又说托孤寄命大节不夺又说不义则吾不仕不仁则吾不长居然是伯夷伊尹一流人縁他才髙所以夫子以此益之亦自知才髙恐于不免所以临易唘免纔称无憾毎念曽子为之澘然
　　孟子曽子一様学问若与横渠同时亦収得一大髙足正恐横渠未肎耳学问人才亦各时代不等也

　　庚子销夏记卷七

　　●钦定四库全书

　　庚子销夏记卷八

　　吏部左侍郎孙承泽撰

　　○寓目记

　　甲申后铜驼既在荆棘玉盌亦出人间二三同好日収败楮断墨以寄牢骚予有墨縁居在室之东或有自携所藏间相过从千秋名迹幸多寓吾目焉追忆纪之

　　顾恺之列女传仁智图
　　新安汪注宋卿跋云晋顾虎头列女传圗元跋一十五变四十九人男二十四女二十一童子四歴岁深逺流落遗脱仆偶得其迹仅存八变男十五女九童子四总二十八人缺七变二十有一人后于盛文肃公耳孙家见有蝉翼纸临本止一十四变男女童子总四十四亦少一变缺五人卷末有元友方回逢源叶梦得跋因求假摹写以补真迹之缺处且并録四跋于后寳庆改元端月人日识又有隆礼跋云以续摹补真迹之缺徒使后人有貂不足之诮乃撤去而重装之残璜断璧夫岂以多为贵哉图今在王长垣寓

　　陆探微金縢图
　　金縢图绢本画内前列金縢次列爼豆诸器周公冕服执笏侍者八人后有唐人李阳氷篆书金縢一萹图在西川向氏寓

　　史道硕八骏图
　　八骏图如龙如彪竒诡异常后有赵松雪及钱唐白珽诗万歴中藏王元美家有跋云谢赫画品谓史道硕师曹卫与王微齐名而王得其意史得其似不无甲乙至李嗣真续画品屈在中上然在二曹顾陆前则与赫异矣贞观公私画史称史有八骏图为隋朝官本宣和帝因之遂入画谱此卷首虽残破然有宣和秘殿印记即赵呉兴白钱唐亦定其为史本无疑也予常考图画见闻志晋武帝临御得穆王时八骏图本令道硕摹冩之歴宋齐梁陈以为国寳至隋破台城为贺若弼所有齐王暕以骏马四十蹄美锦四十段购得之寻献炀帝至贞观中敕借魏王泰因而转摹于世今此卷无贞观小印当是人间摹本第其騀駊蹀躞灭没之态固可按而想见也此像素美官太仆时摹刻太仆署中今在龚合肥寓

　　呉道元地藏变相
　　图在开封相国寺予为令时曽向寺僧借至署中昔传道子图成成都人咸观皆惧罪修福两班市屠沽鱼肉不集今观其图恠幻异常其说诚有然者相国寺中有蔡元长题名字大如盌甚佳殿前有宋白碑又府学中有石经今皆沉没深泥矣

　　阎立本帝王图
　　图在李吉安梅公家图中仅十三帝汉昭文光武魏文帝呉大帝汉先主晋武帝陈宣宗陈文帝陈废帝陈后主周武帝隋文帝隋炀帝肖貌皆如生后题跋大半灭没惟韩魏公蔡忠惠数人尚可辨是周益公家物

　　燕文贵山水卷
　　文贵画极工致此卷尤为属意之作藏王长垣家子瞻跋云轼通守钱唐日与方外师逰借此画逾年将去郡乃题其后归之今十六年矣师云字为人窃去复为书此元佑四年十二月四日按文贵有武夷图昔人谓其用笔精工但不劲秀诚然盖畵家太细巧少士夫风韵耳

　　卫贤髙士图
　　髙士图乃梁鸿孟光故事原长条宣和帝装为手卷乱后予偶得之旋为章立人买去画家言宫室入畵须折筭无差乃为合作束于绳矩笔墨不可以逞稍渉畦畛便入庸匠故自唐以前不闻名家至贤始工今观其画信然至于风韵则大逊前人矣

　　顾闳中夜宴图
　　熈载夜宴图凡见数卷大约南宋院中人笔王长垣一卷甚佳熈载相貌昻藏而诸客僧俗混杂极其狎邪然画者但知绘其事而不知其用意之深也熈载五代之末能知赵点检不可测识已过人又知时事日非而耻为之相故以声色晦之常语僧徳明曰吾为此行正欲避国家入相之命僧问何故避之曰中原一旦真主出江南弃甲不暇吾不能为千古笑端此其髙识岂画家所能知耶

　　李伯时山庄图
　　山庄图之妙已见于坡公集中近传世者多画院中摹本孝感程氏有一卷寳为真迹予得一卷与之如出一手虽非真迹画苑中髙手也予卷已属祥符张氏按伯时为御史检法遂以病痹致其事实元符三年庚辰遂归老龙眠山优游岩壑自命云元丰纪号岁在丁巳月在除即买山于龙眠以基以堂庚辰上距丁巳凡歴二十四年矣

　　赵千里桃源图
　　桃源图凡见数本王长垣家一本系刘松年笔纸已黯落惟归徳宋氏一本乃赵千里笔妙絶其画惟一渔郎舍舟沿溪入洞口余髙山苍莽云气掩暎不复写入后景事可谓旷杳今画在闽中士夫家

　　张择端清明上河图
　　上河图乃南宋人追忆故亰之盛而写清明繁盛之景也传世者不一而足以张择端为佳上有宣和天歴等玺予于淄川士夫家见之宋人云京师杂卖铺每上河图一卷定价一金所作大小繁简不一大约多画院中人为之若择端之笔非画院人能及也

　　所翁画龙
　　世传所翁龙予见数帧而人不知所翁为谁按所翁陈姓名容字公所长乐人端平二年进士官至朝散大夫喜画龙极夭矫然非収藏家上品

　　阎立本十八学士图
　　图乃绢本立本画于志宁讃沈存中跋旧称三絶图中人物如生独许敬宗作回首忸怩状苏世长头秃无髪脑傍七痣如星且肥短多髯极为丑陋卷乃蒲州监生魏希古物嘉靖中崔驸马欲以千金购之不与具疏条议兵事连卷上之疏不当遂同卷发兵科科中以一红匣贮之每科新庻常同鼎甲三人诣兵科观卷科中设席待之遂为故事崇祯辛巳予在兵科日取展阅见画无神彩或为人临去
　　沈存中跋学士图谓图称房玄龄字髙年薛庄字符敬陆元朗字徳明姚柬字思亷而唐书称姚思亷字简之房乔字玄龄以字行陆徳明薛元敬即名也以是证史之误

　　王叔明石梁秋瀑图
　　叔明自题云至正辛丑九月三日与陈征君同宿愚庵师房焚香烹茗图石梁秋瀑翛然有出尘之趣黄鹤山人王蒙写其逸态云周伯昻题云梁挂飞泉遥喷雪山间踈树净含霜幽人自爱清秋景闲坐虚窻对夕阳

　　王右丞捕鱼图
　　予未见右丞图但见宋人临本晁无咎跋云右丞妙于诗故画意有余世人欲以语言粉墨追之不似也常忆楚人云帝子降兮北渚目渺渺兮愁予袅袅兮秋风洞庭波兮木叶下引物连类便若湖湘在目前顷时岁晚道呉江如此渔者男子妇女童稚舟楫梁笱网罟罾罩纷然在江然其业亷而事佚故无市廛争利意此与画二大夫去国其色无别恨奚以异

　　韩滉七贤过关图
　　图在西川桞凤占处予屡见之其画人物楚楚自非宋以后人所能为七贤事莫可考杨升庵云七贤旧云髙适杜甫李白孟浩然刘禹锡栁宗元潘逍遥然逍遥宋人生不同时胡乃合而图之又云是开元冬雪张说张九龄李白李华王维郑虔孟浩然出蓝田关逰龙门寺郑虔之图且以虞伯生及张槎为证似矣总不如黄山谷云博雅之士赏其画则可必凑合姓名不亦凿乎

　　宋耆英会圗
　　耆英会圗不知出谁手然诸老龎眉皓首坐卧长林丰草之间致足乐也罗庐陵云元丰间洛阳诸老为耆英会图形赋诗一时夸为盛事而识者悲之曰此皆仁宗所飬之君子而皆老矣升沈消长之会过此甚可畏也时林行已曰天将祚其国必祚其国之君子视其君子之众多如林则知其国之盛视其君子之落落如晨星则知其国之衰视其君子之康寜福泽如山如海则知为太平之象视其君子之摧折顿挫如湍舟如霜木则知其为衰乱之时又曰天将使建中为崇寜则不使范忠宣复相于初元天将使宣和为靖康则不使刘陈二忠肃愸遗于数岁时以为至论

　　匡庐十八贤圗
　　圗不知谁作上有博古堂印识宋景濓跋云当是时晋室日微杀戮大臣如刈草菅士大夫徃徃不仕托为方外之逰如元亮道祖少文軰皆一时豪杰其沈溺山林而弗返者岂得已哉传有言羣贤在朝则天下治君子入山则四海乱三复斯言抚图流涕宋

　　徽宗草书千文
　　徽宗千文书法学懐素而腕力弱甚后题宣和壬寅御书上用御书印佥押有云林子久及黄琳袁栁庄诸収藏印予得之乱后今已赠人

　　东坡相
　　坡翁小相戴笠着屐手策一杖王守溪题一赞云长公天仙谪堕人界人界不容公气逾迈斥之杭州吾因以游摈之赤壁吾因以适琼厓儋耳鲸波汗漫乗桴之游平生竒观金莲玉带曰维东坡戴笠着屐亦维东坡出入诸黎负瓢行歌十惇百卞其如予何

　　谢太傅相
　　方秋厓赞云丝竹云林妓女邱壑此亦一安石鬼蜮老奸风鹤劲敌此亦一安石盖太虚之云无心而虚谷之响无迹要未易窥敌手之棋而訾折齿之屐也

　　唐韦庄借乐章帖
　　帖凡六十八字风骨似晋人前有泥金题签是金章宗御府物又有宣和政和绍兴诸印在严相家籍没入内故有南昌县号印余于李梅公寓见之按韦庄杜陵人唐昭宗进士副李洵使蜀时中原兵乱遂居于此朱温簒唐蜀王建亦僣号拜庄左散骑常侍判中书门下事以殁

　　黄山谷草书杜诗
　　黄自跋云欲作草要须觧张颠笔法又当知屋漏折钗股笔及公主家担夫争道体势乃能用笔从横可意耳元佑八年十一月丙子试郑友直笔予有赵松雪题此卷之跋后闻此卷在李梅公处送归之赵跋云黄太史所书杜少陵诗笔力雄健又论草书体势深得其要非善于书法者不知也至大三年三月题于车桥寓舍

　　苏东坡书前赤壁赋
　　赤壁赋为东坡得意之作故屡书之此本小字楷书尤有精采后自跋云轼去岁作此赋未尝轻出以示人见者盖一二人而已钦之有使至求近文遂亲书以寄多难畏事钦之爱我必深藏之不出也又有后赤壁赋笔倦未能冩当俟后信轼白卷首损壊文衡山补之笔法苍劲

　　赵子昻楷书姜白石兰亭考
　　此卷乃子昻蚤年书予同李梅公坐报国寺松下见此卷李购之子昻自题云白石先生兰亭考一卷予兄徳楙有此真迹野翁自江东抄得携来京师且以此纸要予作小楷予自少小爱作小字迩来宧游无复有意兹事盖北方多风尘不宜笔研而客中又乏佳几此纸虽出髙丽亦非良品偶今日雨后风尘少息拳曲土炕上据白木小卓聊复书此以应野翁之命孙过庭所谓乖作者也

　　蜀僧令宗画六祖像
　　山谷跋云浴室院有令宗画达摩西来六祖相人物皆妙絶其山川草木毛羽衣盖诸物画工能知之至于人懐有道之容投机接物触目而百体从之者未易为俗人言也此画列于冠盖之会而湮没不闻者数十年得蜀人苏子瞻乃发之物之不系于世道兴衰亦有数如此此寺井泉甘寒汝师碾建溪茶当不落第二故人陈季常林下士寓棋簟于此苏子瞻范子功数来从之故予过门必税驾焉

　　宋本淳化阁帖
　　乙酉贾人持阁帖第十卷来看上有水晶宫道人印是赵文敏家物文敏跋云淳化中诏翰林侍书王着以所购书繇三代至唐厘为十卷摹刻秘阁题曰上石其实木也既成赐宗室大臣人一本自此遇大臣进二府取墨本赐焉后乃止不赐故世尤贵之黄太史曰禁中板刻古帖皆歙州贡墨墨本赐羣臣今都下用钱万二千便可购得元佑中亲贤宅借板墨百本分遗官僚用潘谷墨光辉有余而不甚黟黒及有木横裂文士大夫不能尽别由此观之刻同而墨殊亦有以也甲申岁五月予于书铺中得古帖三卷第二第五第八明年五月又得七卷多第八缺第九六月以其多者加公权帖一卷于钱塘康自修许易得第九卷始为全书虽墨有燥湿轻重造有工楛皆为淳化旧刻无疑是可寳也自太宗刻此帖转相传刻遂遍天下有二王府帖大观太清楼帖绍兴监帖淳熈修内司帖临江戏鱼堂帖利州帖黔江帖卷帙悉同又有庆歴长沙刘丞相私第帖碑工帖尚书郎潘师旦绛州帖工库帖稍加损益卷帙亦异其它琐琐者又有数十家而长沙绛州帖最知名要皆本此帖书法之不丧此帖之泽也

　　王大令十三行
　　余有宋刻洛神十三行精采如手书董玄宰云十三行真迹元时在赵文敏家使我得之则不啻也一日得见文敏所书跋云晋王献之所书洛神赋十三行二百五十字人间止有此本是晋时麻笺字画神逸墨彩飞动绍兴间极力搜访仅获九行一百七十六字所以米友仁跋作九行定为真迹宋末贾似道执国柄不知何许复得四行七十四字欲续于后则与九行之跋自相乖忤故以绍兴所得九行装于前仍以绍兴小玺欵之却以续得装于后以悦生胡卢印及长字印欵之孟俯数年前见此神物托集贤大学士陈公颢委曲购之既而孟俯告归延佑庚申忽有僧持陈公书并此卷见遗陈公诚磊落笃实之士不失信于一言岂易得也因并及之又有一本是宣和书谱所収七玺完全是唐硬黄纸所书当是唐人临本后有栁公权两行云子敬好冩洛神赋人间合有数本此其一焉寳歴元年正月二十四日起居郎栁公权记吾不敢以为眞迹盖晋唐纸异亦不可不知也

　　朱文公墨迹
　　文公墨迹一卷前画文公小像后书独游寳应寺诗又与程允夫帖又或问诚意章手稿小行书极精工后有元人朱公迁诸人跋此卷原在予家今在章邱张氏

　　北齐勘书图
　　图在杭州陈山人寓予尝借至斋中细绢白描人物楚楚后有黄伯思跋云仆顷岁尝见此图别本虽未审画者主名特观其人物衣冠华裔相杂意谓后魏北齐间人作及在洛见王氏本题云北齐勘书图又见宋公次道书始知为杨子华画其所写人如邢子才魏収辈岂在其间乎宜其模矩乃尔今观此本益知北土人物明甚则知子华之迹为无疑唐阎令称子华自象人以来曲尽其妙简易标美多不可减少不可踰今详其迹信然苐他本尚余两扇有唘轴隠几而仰观者有执卷楮而沈思者数辈盖当时画此不但一通也李正夫资暇谓茶托始于唐崔宁今北齐图画已有之则知未必始于唐世亦犹萧梁已有紫囊盛笏而唐史谓始于张九龄者同也观者宜审定之政和丁酉八月武阳黄伯思长睿父于楚川衮华堂观又欧阳玄跋云右勘书图出于高齐齐初禅东魏当时主肄于上而国治于下且有余力萃境内书籍集时髦校之至绘事传于后世可谓盛矣宇宙间书籍至东汉甚緐后散居南北五朝北魏孝文时书甚富后尝遣使借书南齐补完而南五朝书乃尽于梁元帝江陵一夕之自焚所谓文武之道今夜坠地者是也至隋世艺文志所载浩瀚唐又増多且多整娖得非北五朝所存或经髙齐所校勘者与画中诸贤衣冠什器微有异同黄长睿辨之已悉有一士意度骞举眉目清扬非当涂翩翩者乎使文襄遵彦见之君臣间复发一笑至正十七年丁酉秋七月乙亥庐陵欧阳玄原功甫为治书侍御史袁君亨伯跋

　　懐素小字千文墨迹
　　小字千文乃绢本字法端谨不似懐素书上有政和宣和及内府图书诸印记旧在姚公绶家后归文衡山不知何时入内工部李迎晙得之予借至斋中最久犹疑为宋人临本又闻懐素有草书律诗上有天歴小玺又有书尉迟恭碑宋徽宗标题未得入目

　　南唐曲燕图
　　曲燕图曾见后人临本南唐中主保大五年元日会大雪别展曲燕太弟集为曲燕图髙冲古画御容周文矩画太弟以下侍臣及法部丝竹朱澄画楼阁宫殿徐崇嗣画池沼禽鱼董元画雪竹寒林皆一时絶笔

　　不碍云山楼图
　　杨竹西富而韵楼成赵仲穆作画杨鐡厓作记马文璧诸人题咏之又呉绎为画其像倪元镇为布树石极一时韵事

　　禇摹兰亭墨本
　　禇摹兰亭有数本行世此本工部李迎晙得之故内是旧人双钩未必禇也上有大中祥符三年九月九日前进士苏耆字国老题又有王钦臣刘震孙及邓文原栁贯诸跋柯九思云右唐双钩兰亭叙其飘撇不经意处当下眞迹一等耳非禇河南不能也旧藏邓集贤家集贤亦以能书名得此笔意为多今归静逺书府故是甲观印章累累米老亦止一印无其题语疑是米氏父子为之李工部得之不久为其堂翁攫去曽在予斋月余

　　黄山谷书阴真君诗
　　此卷乃山谷正书极其端劲自题云忠州丰都山仙都观朝金殿西壁有天成四年人书阴真君诗三章予同年许少张以为真汉人文章也以予考之信然因试生笔偶得佳纸为钞此诗以与王泸州补之之季子观阴君所学守尸法耳犹须择师勤苦如是乃能得之何况千载之后尚友古人求知道徳之上宰者乎绍圣四年四月丙午黔中禅悦楼中书此卷予借王长垣

　　端尚书小像
　　端司冦名以善溧水人在元为小吏居金华好书画明初召为徽州府经歴累官刑部尚书偶见其小相学士朱升赞云其人谦退似懦夫専谨似腐儒瞻视精悍似侠客掀髯谈世事似谈士而其精神超越又似逸民隠者

　　黄山谷赠元师诗
　　此卷字法遒逸是涪翁得意书江西朱子美得之故内予曽借观后自跋云予旧得东坡所作醉翁操善本尝对元道之元欣然曰徃尝从成都通判陈君颀得其谱遂促琴弹之词与声相得也蜀人由是有醉翁操然词中之微旨弦外之余韵俗指尘耳岂易得之建中靖国元年正月辛未江安水次偶住亭书

　　刘松年画卷
　　画卷四段布景设色乃松年得意笔李西厓题云刘松年画考之小说平生不满十幅此图四幅作写数年始成今观笔力细宻用心精巧可谓画中之圣者卷在朱子美处

　　赵伯骕画鱼长卷
　　伯骕字希逺伯驹之弟大年之孙也长于画鱼余见一卷备尽噞喁游泳之妙后有陶南村钱霅翁诸人题分宜严介溪亦手题甚工希逺以宗室为湖州太守贵介而有此清韵亦可取也

　　马逺红梅
　　逺在画院中最知名予有红梅一枝菁艶如生杨妹子题一诗于上字亦工按杨妹子者宁宗恭圣皇后之妹书法类宁宗凡御府马逺画多令之题此帧李梅公见而爱之携去竟毁于火予又有女诫一卷为马麟画相传为宁宗书实杨妹子书用御书之印耳此卷今在畿南士夫家

　　任月山髙士图
　　任画不甚髙而苍劲髙士图上题月山道人画于可诗斋月山名仁发字子明年十八举于乡宧水监所著水利书十卷元时凡水议皆仁发主之月山又喜画马学赵松雪

　　十八学士图
　　卖画者持学士图来看极精工然无士气葢院中人笔也后有宣和帝书十八学士官爵姓名蔡亰奉命题跋

　　髙宗瑞应圗
　　图凡六段余见三四卷大约宋画院中人笔旧传为刘松年文休承载严氏画目以为萧照照当南渡失身为盗李唐取之渡江而南补画院

　　巴延布哈鼠图
　　布哈号苍岩予有所画鼠图一鼠缘木窃果惶惶畏人宛然如生易曰晋如鼫鼠葢言小人而据髙位贪而畏人也此画葢有所讥乎予赠真定梁玉立

　　韩滉丰乐图
　　图中全不设景惟画多人长幼牵连或拍手而歌或跳跃而舞葢写开元时丰盛之景也后有元人题字一行云赠仲穆吾壻熙寜丁已崇福退叟题此卷予得之市贾壊甚重装之允冈师自南来爱之携去

　　戴嵩闘牛图
　　图中二牛抵触一牛怒视目光炯炯二童惊避树下备极情态卷上有宋徽宗题及髙宗御寳又贾似道题云戴嵩闘牛图自内府得之永为贾府之寳此卷在呉恭顺家

　　贯休罗汉
　　贯休所画罗汉极其诡异予有一长卷尤为竒妙笔法如懐素草书旧在徽州许家天下有名之迹也予赠顺徳白舎人又京师城南有明因寺僧紫柏夜梦十六僧请住寺中醒而异之次日有持巨轴售者乃贯休所画罗汉乃収贮寺中紫柏各系以赞

　　李龙眠罗汉
　　龙眠罗汉予旧在驸马巩永固家见十六轴精工絶伦是八公主自尚方带出又京师城南明因寺之前有天庆寺中贮十六轴与巩都尉家者一律予有池亭在寺旁毎来游寺辄看之不知何时入寺中也

　　范华原华山图
　　图中一山陡絶羣峯环列前缺一面瀑布如线自天而落长桥大堤两人昂首而看予在左莱阳寓见之然画乃旧人笔未必范寛也

　　渡水神骏图
　　画不知何人作图中一童子骑马入水中岸上石搨坐一士人一僧旁有大树一侍者傍树而立臂鹰于龚芝麓寓见之

　　潇湘八景图
　　图不知何人作乃元进士和实硕家物跋言至正己亥括城之变仓皇避地舟覆恶溪此卷乃独全遂赠同年陈用中乃易之题一诗云岳阳楼下船初泊压岸黄芦秋漠漠刲羊浇酒赛龙君髙挂蒲颿晩风作白头波里君山青满湖明月过洞庭金银台殿出林麓踈钟隠隠烟中听小市人家茅缉缉山翠蒙蒙客衣湿一声渔唱浦口回竹艇摇摇归去急崖颠云气暝不开夜深风雨如奔雷游子衣寒倚篷看一双白雁沙头来只今作客僧窻下白髪镫前空看画谩吟诗句忆潇湘少慰江南未归者卷在予家今失去

　　赵徳麟周公辅成王图
　　图中成王冲年未具冕旒周公肃恭于前毕公召公退立墙侧座后侍者四人阶前虎贲二人皆雍容有道之象其世其人可想而见也

　　王荆公天香云峤图
　　予同张云庵过故恭顺寓见荆公此画极细宻云庵极赞之上有倪瓒一题不佳恐是伪作因过云庵寓尽出所藏快观张僧繇夜月观泉图上有徽宗题关仝秋山图郭忠恕仙山楼阁图马和之钓雪图王叔明仿董北苑小画落欵处断落韩宗伯家物上有其印呉仲圭夕阳垂钓图赵松雪飞鹤长松图王若水浴鹆图皆一时名迹至沈石田晴雪探梅图冬游虎邱图唐伯虎古木乱泉图三幅神妙絶世超前人而上之矣云庵赏鉴不精而好事所积之画令予竟日审定如画院之俗笔老苏州之临摹屏逐殆尽亦闲居快事也

　　王叔明惠麓小隠图
　　图乃孝感程端伯所藏王叔明为愚懒先生作盖元时隠君子也上题一诗白头学种邵平瓜四百年前故将家第一泉头春梦醒洞庭烟水接天涯画与诗俱佳余过端伯寓见之更有王摩诘江干雪霁图原在董玄宰家上有题又倪云林清閟阁图长林广榭图倪小相其中端伯善画为予临一帧

　　庚子销夏记卷八
