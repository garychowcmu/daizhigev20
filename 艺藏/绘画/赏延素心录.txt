赏延素心录 清 周二学
　　
　　王澍 序    
　　
　　书画鉴藏，矜重自古。梁之虞和，唐之徐浩、武平一，皆品目精尽，鉴入毛发。自兹以降，惟君相有雅好者，屈天下之物力，金题玉躞，照映一世；寒门素士能讲求雅玩者，盖难之矣。周君药坡，读书稽古，以其余力为鉴藏者定为装潢十则，一一精到，不可移易；知其赏会者微矣。他日过武林，将尽发其藏而纵赏之，引满狂叫，一大快事也。琅琊王澍书。
　　厉鹗 序    
　　
　　唐内府书画装潢匠，则有张龙树、王行真、王思忠、李仙舟辈，要皆良工好手。宋思陵秘阁龙大渊、曾纯甫，审定目力虽短，而褾覃诸锦绫，杆轴各色不一，各务精丽，见于周公谨氏所记。盖古人留心游艺，不欲苟简如是。若收藏之法，如赵希鹊《洞天清录》所载，亦可谓之详且密矣。药坡居士有丹邱之鉴识，兼清閟之储藏。此录十则，悉经讲求自出新意，诚墨宝之金汤，绘林之于城也。张彦远云非为无益之事，又安能悦有涯之生。海内不乏雅流，得此亦悦生之一助云。雍正甲寅嘉平月甘有一日樊榭厉鹗。    
　　丁敬 序    
　　
　　顾长康所画《清夜游西园图》，流传至唐，河南褚公亲为装背。宋郭着虚犹及见公题记，郭有《图画见闻志》，特详录焉。米海岳以诗题大令帖后云：龟澼虽多手屡洗，卷不生毛谁似米。盖自矜其装背之妙也。故每得剧迹，必手自湔烷尘垢，界运楮浆，始人于笈。即他氏收蓄，有当意者，亦躬与背饰之。如苏激家兰亭、张仲容家《张曲江诰身》，载之《宝章待访录》，可按也。而自藏顾画维摩像，标识“虎头金粟”字，玉牌亦李伯时手琢以结缘者。他如梁之虞和，唐之卢元卿武平一、张彦远，宋之赵叔盎，元之周公谨、陶南村，遇法装名饰，皆谨其条件款样，以荐嗜古之士。呜呼！是诸公者岂好为不惮烦，与工艺之流较优劣哉？良以粉墨虽微，古人之神理所注，大可以辅治道、益神智，小可以破嚣纠。烷俗气。至精忠奇孝之点画，高隐名贤之皴染，又不待论矣。慨夫日月愈远，楮素之朽糜愈深，求装潢好手如汤翰、凌偃、殳叟者，已渺不可得，况李仙舟、张龙村。姚明、陈子常其人者耶。致使烟云黯沮，花鸟深愁。良堪痛悼。吾友周君深忧之，放是，酌斟修饰之法，自揭洗至悬置凡得一十件。虽未尽与古合，要若已试之方，—一悉有成效。今而后收蓄家人，储一帙，按法而治，庶不恣俗工莽匠之持扯涂割，岂非霁目赏心之快举乎！先是予从《曝书亭簿录》中，见有明人周嘉胄《装潢志》一卷。亟欲传写，忽忽未果；今得受周君是编，精而不苛，简而有要，知彼周郎自当退避三舍也已。雍正甲寅仲冬十有六日城南丁敬顿首拜撰。
　　陈撰 序    
　　前哲已往，其所留贻仅此残墨数点，获之当如头目脑髓，顾装潢委请几手，收置则又鲜会，见之往往令人气塞。吾友药坡先生，清真好古，诵鉴淹远，其於铭心之品，既性命以之，复著为此法，以戒好事。观其立论开发渊深，如昔人创物必造微而后已，盖深者不能使之浅也。至於题识繁芿，引核罕据，初不省度，疥疠满纸，尤可惋痛。读王都尉云云一则，向所失物，取次得之，快绝！快绝！乾隆丁巳清和玉几陈撰书。
　　
　　前 言
　　书画不装潢，既干损绢素；装潢不精好，更剥蚀古香，况复侈陈藏弆，件乖位置，俗涴心神，妙迹蒙尘，庸愈桓元寒具之厄。此编法不违古制、匪翻新、旁及器用，籍以供养烟云，岂珠宝护头目。世有真赏之士，定知寓目会心，祛凡设雅。取吾家草窗之言，名曰《赏延素心录》。
　　
　　一
　　装潢书画，好手难得。倘幸购剧迹，兼获法装，即缣楮苏脱，宜斟酌修整，不可重背。至古人寸峦尺壑，流传后世，完好者十不得一。惟治积年霉白，揭去背纸正托白粉，平案用秋下陈天水湔洗；治屋漏黄迹，亦如前揭托，先用前水洒渗，次渍灯草盘结，依迹轻吸。迹既浮动，即斜竖案，再用前水淋漓递灌，并尘垢尽出。按揭洗良法，能不损粉墨，不伤古泽。着红黑霉点及油污，辟之杂毒入心，不能去也。
　　二
　　补缀破画，法备前人，无可增损。惟有经裱多次，上下边际为恶手滥割，必须觅一色纸绢接阔一分，才不逼画位。要之，书画之纸白版新为贵，若纸敝墨渝，无论近代，即晋、唐、宋、元恒赫有名之迹，亦应减色。
　　三
　　画背纸用元幅，精匀漫薄，泾县连四硾熟，两纸合一，糊就风干。视画之长短阔狭裁割，勿以零剩补凑，交接细止一线，稍阔便横梗画面。托画亦用前纸，更拣密腻者，不但质韧护画，他日复裱，且易揭起，可供书画家挥染。褾用宣德小云骛绫，天地以好墨染绝黑或淡月白。二垂带不必泥古墨界双线，旧裱亦竟有不用者。上下及两边宜用白，大画狭边，小画阔边。如上嵌金黄绫条，旁用沉香皮条边等，古人取以题识。鄙意剧迹审定，未宜疥字，此式不必效之。短帧尺幅，必用仿宋院白细绢独幅挖嵌，其上下隔水，须就画定分寸，不得因斋阁之高卑意为增减，更不得妄加贉池。轴首用绵薄落花流水旧锦为佳，次则半熟细密缥绢最熨贴。撅竹即狭画必钉紫铜四纽，贯金黄丝绳，缚用旧织锦带。轴身用杉木，规圆刳空。轴头觅官、哥、定窑及青花白地宣瓷，与旧做紫白檀、象牙、乌犀、黄杨制极精朴者用之。凡轴头必方凿入枘，卷舒才不松脱，不可过壮，尤忌纤长。
　　四
　　横卷引首及隔水，用宣德小云鸾绫，贉池用自宋笺、藏经笺或宣德镜面笺，如宋元金花粉笺，虽工丽却不入品。边用精薄藏经笺，阔止三分，其法以笺裁七分条，两头斜剪，再斜接一分粘画背，余对折紧贴卷边际，则边狭而有力，不但能护画，且无套边苏脱之患。矮卷用如前白绫镶高，然后接藏经笺，次用细密绵薄院绢作边，或染皮条黄，或缥色，亦如前边法。复背忌健厚，止用精漫径县连四一层。卷首用真宋锦及宋绣，然不易得。即胜国高手翻鸿。龟纹、粟地等锦亦精丽。轴用白玉、西碧为上，犀角制精者间用之，以备一种；须缩入平卷，才便展舒，勿仿古矗出卷外。古玉签虽佳，但历久则签痕透入画里，为害不小。不如用旧织锦带作缚，宁宽无紧。册页用宣德纸挖嵌，或细密缥白二色绢，忌绫裱。帖若扁阔，必仿古推篷式，不可对折。面用真来锦为上，次则豆瓣捕或香捕作胎，黑漆退光，贵方平，勿委棱角。面签用藏经笺或白宋笺，随作篆隶真行书标题，不得镌刻。
　　五
　　糊法：用陈天水一缸，以洁白飞面入水，水气作酸，再易前水，酸尽力度。既曝干，入白矾少许，和秋下陈天水打成团，人锅煮熟，倾置一缸，候冷，浸以前水，日须一易。临用，入瓮瓿千杵烂熟，以前水匀薄，大忌浓厚。夏裱治糊十日之前，春秋治糊一月之前，过宿便失糊性。装潢郑墨香云：糊帚新则硬涩，旧则脆脱，利用在不新不旧之间。说颇切理，附入以备艺林采取。
　　六
　　装潢，春和秋爽为佳候，忌黄梅、积雨、痴风、严寒。装潢之法，但得腴润不枯，墨彩不伏，层糊叠纸中边上下之均平，展案、擎叉、转折、卷舒之熨贴，即未能如张、李秘妙，亦今世之汤、凌高手也。更须悬挂宝爱，约四、五日一易，既不病画，亦不损裱。
　　七
　　王都尉刻“句德元图书记”印书画，米海岳辨出“元”字脚；赵集贤跋“定武兰亭”，董宗伯犹议其不识唐彦猷。乃知跋尾印记精确最难。今人镌法庸劣，考据踳伪，每好附名烜赫，正如佛头著秽，徒贻识者喷笋满案也。
　　八
　　银锭画闩，制虽古却不入品。须两头枘凿，平如一字，或作锁壳形，更须外凸中凹，四棱略规圆，用坚老香捕木为之。挂画之法，将极竹贴闩，短幅一、二转，长幅多转，但不得过隔水。最忌升起闩上作一曲，与硬折拖落闩后。汉钢绦钩代画又最佳。又柄觅方竹棱直而节匀者，去青，摩弄滑腻，养其色如蜜。叉取白玉若截肪者，琢如新月一痕，制亦雅别。
　　
　　九
　　画案，有宋元退漆、断纹，周边嵌银丝方胜，不用四足，即案面拖尾着地，一边略飞卷，便看画承轴，制最奇别。他则紫檀、铁木为上，香捕、花相次之。长可六尺，阔可二尺。贵方棱、忌委角。有作两架承案面者亦雅重。然必覆以青氍毹，或珊瑚色及莹白罽与精白旧锦，卷轴才不惹润。壁桌觅纯紫铁木制板精古者，不时拭抹，久则滑泽，发光如鉴。若俗制粗脚，窃名“董桌”，常为文敏称冤，可竟废不用。
　　
　　十
　　小画作匣，用香楠木，长短阔狭，随画定制。一匣容四替，一替容五画。顶置提梁，横开一门、嵌入门上，钉紫铜方钮，纽中起枘，入凿便锁。锁贵精古，觅宋铁嵌金银者最佳，紫铜者次之。匣后按四穴，入指出替，省却替横钉钮。殿制如方几，高不过二尺，两匣并置，既取看不劳，即携带亦便。大画作橱，用豆瓣楠，次则香楠木。高亦随画定制，阔止二尺，深可尺余，一门开展，一门藏榫。上落铰钉，用紫铜仿古梭子式。承殿止高六寸。惟橱内忌粉漆及糊纸。卷册用旧锦作囊，或紫白檀作匣，匣内衬宣德小云鸾白绫，以檀末糁新棉花为胎，不但展舒发香，且能辟蠹。
　　
　　
