续画品 陈 吴兴

提要
续画品
　

提要

　　《续画品》一卷，旧本题陈吴兴、姚最撰。今考书中称梁元帝为湘东殿下，则作是书时犹在江陵即位之前。盖梁人而入陈者，犹《玉台新咏》作於梁简文在东宫时，而今本皆题陈徐陵耳。其书继谢赫《古画品录》而作，而以赫所品高下多失其实，故但叙时代，不分品目。所录始於梁元帝，终於解蒨，凡二十人，各为论断。中嵇宝钧、聂松合一论，释僧珍、僧觉合一论，释迦佛陀吉底、俱麾罗菩提合一论，凡为论十六则。名下间有附注，如湘东殿下条注曰，梁元帝初封湘东王，尝画《芙蓉图》、《醮鼎图》。毛棱条下注曰，惠秀侄，似尚是最之本文。至张僧繇条下注曰，五代梁时吴兴人。则决不出最手，盖皆后人所益也。凡所论断，多不过五六行，少或止於三四句，而出以俪词，气体雅俊，确为唐以前语，非后人所能依托也。
　

续画品

　　夫丹青妙极，未易言尽。虽质沿古意，而文变今情。立万象于胸怀，传千祀于毫翰。故九楼之上，备表仙灵，四门之墉，广图贤圣。云阁兴拜伏之感，掖庭致聘远之别。凡斯缅邈，厥迹难详。今之存者，或其人冥灭，自非渊识博见，熟究精粗，摈落蹄筌，方穷致理。但事有否泰，人经盛衰，或弱龄而价重，或壮齿而声遒。故前后相形，优劣舛错。至如长康之美，擅高往策，矫然独步，终始无双。有若神明，非庸识之所能效；如负日月，岂末学之所能窥。荀、卫、曹、张，方之蔑矣，分庭抗礼，未见其人。谢、陆声过于实，良可于邑，列于下品，尤所未安。斯乃情有抑扬，画无善恶。始信曲高和寡，非直名讴；泣血谬题，宁止良璞。将恐畴访理绝，永成沦丧，聊举一隅，庶同三益。夫调墨染翰，志存精谨，课兹有限，应彼无方。燧变墨回，治点不息，眼眩素缛，意犹未尽。轻重微异则奸鄙革形，丝发不从则欢惨殊观。加以顷来容服，一月三改，首尾未周，俄成古拙，欲臻其妙，不亦难乎。岂可曾未涉川，遽云越海，俄睹鱼鳖，谓察蛟龙。凡厥等曹，未足与言画矣。陈思王云：传出文士，图生巧夫。性尚分流，事难兼善。蹑方趾之迹易，不知圆行之步难；遇象谷之风翔，莫测吕梁之水蹈。虽欲游刃，理解终迷；空慕落尘，未全识曲。若永寻河书则图在书前，取譬连山则言由象者，今莫不贵斯鸟迹，而贱彼龙文，消长相倾，有自来矣。故傜齿乞其指，巧不可为。杖策坐忘，既惭经国；据梧丧偶，宁足命家。若恶居下流，自可焚笔；若冥心用舍，幸从所好。戏陈鄙见，非谓毁誉。十室难诬，伫闻多识。今之所载，并谢赫之所遗，犹若文章，止于两卷，其中道有可采，使成一家之集。且古今书评，高下必铨，解画无多，是故备取。人数既少，不复区别，其优劣可以意求也。

　　○湘东殿下（梁元帝初封湘东王。画芙容湖醮鼎图。）

　　右天挺命世，幼禀生知，学穷性表，心师造化，非复景行所能希涉。画有六法，真仙为难。王于像人，特尽神妙。心敏手运，不加点治。斯乃听讼部领之隙，文谈众艺之馀，时复遇物援毫，造次惊绝。足使荀、卫阁笔，袁、陆韬翰。图制虽寡，声闻于外，非复讨论木讷可得而称焉。

　　○刘璞

　　右胤祖之子，少习门风，至老笔法不渝前制。体韵精研，亚于其父。信代有其人，兹名不堕矣。

　　○沈标

　　右虽无偏擅，触类皆涉，性尚铅华，甚能留意。虽未臻全美，殊有可观。

　　○谢赫

　　右写貌人物，不俟对看，所须一览，便工操笔。点刷研精，意在切似，目想毫发，皆无遗失。丽服靓妆，随时变改，直眉曲鬓，与世事新。别体细微，多自赫始。遂使委巷逐末，皆类效颦。至于气连精灵，未穷生动之致；笔路纤弱，不副壮雅之怀。然中兴以后，像人莫及。

　　○毛惠秀

　　右其于绘事，颇为详悉，太自矜持，翻成羸钝。遒劲不及惠远，委曲有过于棱。

　　○萧贲

　　右雅性精密，后来难尚。含毫命素，动必依真。尝画团扇，上为山川，咫尺之内而瞻万里之遥，方寸之中乃辩千寻之峻。学不为人，自娱而已，虽有好事，罕见其迹。

　　○沈粲

　　右笔迹调媚，专工绮罗，屏障所图，颇有情趣。

　　○张僧繇（五代梁时吴兴人）

　　右善图塔庙，超越群工。朝衣野服，今古不失，奇形异貌，殊方夷夏，实参其妙。俾昼作夜，未尝厌怠，惟公及私，手不挥笔。但数纪之内，无须臾之闲。然圣贤晒瞩，小乏神气，岂可求备于一人，虽云晚出，殆亚前品。

　　○陆肃

　　右绥之弟。早藉趋庭之教，未尽敦阅之勤。虽复所得不多，犹有名家之法。方效轮扁，甘苦难投。

　　○毛棱（惠秀侄）

　　右惠远之子。便捷有余，真巧不足。善于布置，略不烦草。若比方诸父，则床下安床。

　　○嵇宝钧、聂松

　　右二人无的师范而意兼真俗，赋彩鲜丽，观者悦情。若辩其优劣，则僧繇之亚。

　　○焦实愿

　　右虽早游张、谢，而靳固不传。旁求造请，事均盗道之法，殚极斫轮，遂至兼采之勤。衣文树色，时表新异，点黛施朱，重轻不失。虽未穷秋驾，而见赏春坊，输奏薄伎，谬得其地。今衣冠绪裔，未闻好学，丹青道堙，良足为慨。

　　○袁质

　　右瑽之子。风神俊爽，不坠家声。始逾志学之年，便婴甗痫之病。曾见草庄周木雁、卞和抱璞两图，笔势遒正，继父之美。若方之体物，则伯仁龙马之颂；比之书翰，则长胤狸骨之方。虽复语迹异途，而妙理同归一致。苗而不实，有足悲者，无名之贵，谅在斯人。

　　○释僧珍、释僧觉

　　右珍，蘧道愍之甥；觉，姚昙度之子。并弱年渐渍，亲承训勖。珍乃易于酷似，觉岂难负析薪。染服之中，有斯二道，若品其工拙，盖嵇、聂之流。

　　○释迦佛、陀吉底俱、摩罗菩提

　　右此数手，并外国比丘。既华戎殊体，无以定其差品。光宅威公，雅耽好此法，下笔之妙，颇为京洛所知闻。

　　○解蒨

　　右全法章蘧，笔力不逮，通变巧捷，寺壁最长。
　
