　钦定四库全书

　　子部八

　　画鉴

　　艺术类一

　　书画之属

　　提要

　　（臣）等谨案画鉴一卷旧本题宋东楚汤垕君载撰案卷末有题词曰采真子妙于考古在京师时与今鉴画博士柯君敬仲论画遂着此书用意精到悉有依据云云则垕与柯九思同时九思为鉴画博士在元文宗天厯元年则作此书时上距宋亡已五十三年下距元亡仅三十九年垕安得复称宋人且书中称元曰本朝称宋曰宋朝内元外宋尤不得以遗民借口旧本盖相沿误题也又题词称惜乎尚多疏畧乃为删补编次成帙名曰画鉴后有高识知赏其言采真子东楚汤垕君载之自号也云云则此书乃因垕旧稿重为润色不但非垕之原本并画鉴之名亦非垕所自命矣惟题词不著名氏遂不能详考其人耳所论厯代之画始于吴曹弗兴次晋卫协顾恺之次六朝陆探微诸家【案吴晋皆在六朝之数不应别探微以下为六朝原本标目如是姑仍其旧而附订其误于此】次唐及五代诸家次宋金元诸家然元惟龚开陈琳二人盖赵孟俯诸人并出同时故不録也次为外国画次为杂论大致似米芾画史以鉴别真伪为主凡所辨论皆在笔墨气韵间不似董逌诸家以考证见长也

　　乾隆四十六年十月恭校上

　　总纂官（臣）纪昀（臣）陆锡熊（臣）孙士毅

　　总校官（臣）陆费墀

　　●钦定四库全书

　　画鉴

　　（元）汤垕撰

　　呉画

　　曹弗兴古称善画作人物衣纹皴皱画家谓曹衣出水呉带当风宣和内府刻意搜访不过兵符图一本余尝见于钱塘人家上有绍兴题印笔意神彩疑是唐末宋初人所为也

　　晋画

　　卫协晋人也唐名画记品第在顾生之上世不多见其迹画谱所传高士图刺虎图余并见之乃唐末五代人所为耳真迹不可见矣或云二图是支仲元作
　　顾恺之画如春蚕吐丝初见甚平易且形似时或有失细视之六法兼备有不可以语言文字形容者曽见初平起石图夏禹治水图洛神赋小身天王其笔意如春云浮空流水行地皆出自然传染人物容貌以浓色微加点缀不求晕饰唐呉道玄早年尝摹恺之画位置笔意大能彷佛宣和绍兴便题作真迹览者不可不察也谢赫云恺之画迹不迨意声过其实近见唐人摹本果得其说

　　六朝画

　　陆探微与恺之齐名余平生止见文殊降灵真迹部从人物共八十人飞仙四人皆各有妙处内亦有畨僧手持髑髅盂者葢西域俗然此卷行笔紧细无纎毫遗恨望之神采动人真希世之宝也今藏秘府后有维摩像观音像摩利支天像皆不迨之张彦逺谓体运遒举风力顿挫一点一拂动必新奇非虚言也
　　展子虔画山水大抵唐李将军父子多宗之画人物描法甚细随以色晕开余尝见故实人物春山人马等图又见北齐后主幸晋阳宫图人物面部神彩如生意度具足下为唐画之祖
　　六朝人画鲁义姑图一兵士持戈作勇猛之势义姑作安详荅问之态弃所生子于地作畏惧恐怖急挽母衣之状而所抱之子以两手抱义姑之项回视兵士一一如生笔法细润传色鲜明望而知其非唐画旧藏申屠大用家今归义兴王氏王藏缪画至三百轴此为最也

　　唐画【五代附】

　　阎立本画三清像异国人物职贡图传法太上像五星像皆宣和明昌物余并见之又见步辇图画太宗坐步辇上宫人十余舆辇皆曲眉丰颊神采如生一朱衣髯官执笏引班后有赞普使者服小团花衣及一从者赞皇李卫公小篆题其上唐人八分书赞普辞婚事宋高宗题印完真奇物也
　　王芝子庆家収阎立本画西域图为唐画第一赵集贤子昻题其后云画惟人物最难器服举止又古人所特留意此一一备尽其妙至于发采生动有欲语状葢在虚无之间真神品也
　　呉道子笔法超妙为百代画圣早年行笔差细中年行笔磊落挥霍如莼菜条人物有八面生意活动方圆平正高下曲直折算停分莫不如意其傅采于焦墨痕中略施点染自然超出缣素世谓之呉装当时弟子甚多如卢楞伽杨庭光其尤者也五代朱繇亦能彷佛终不甚似览者当自得之
　　尝见呉道子荧惑像烈焰中神像威猛笔意超动使人骇然上有金章宗题印秘在内府又见善神二■〈巾登〉摩利诸天像帝释像木纹天尊像及行道观音托塔天王毘沙门神等像行笔甚细恐其弟子辈所为耳
　　王右丞维工人物山水笔意清润画罗汉佛像致佳平生喜作雪景剑阁栈道骡网晓行捕鱼雪渡村墟等图其画辋川图世之最著者也葢其胸次萧洒意之所至落笔便与庸史不同
　　周昉善画贵游人物又善写真作仕女多秾丽丰肥有富贵气
　　李思训画着色山水用金碧晖映自为一家法其子昭道变父之势妙又过之故时人号为大李将军小李将军至五代蜀人李升工画着色山水亦呼为小李将军宋宗室伯驹字千里复仿效为之妩媚无古意余尝见神女图明皇御苑出游图皆思训平生合作也又见昭道海岸图绢素百碎粗存神采观其笔墨之源皆出展子虔辈也
　　曹霸画人马笔墨沉着神采生动余平生凡四见真迹一奚官试马图在申屠侍御家一调马图在李士弘家并宋高宗题印其一下槽马图一黑一骝色圉人背立见须眉髣髴奇甚其一余所藏人马图红衣美髯奚官牵玉面骍緑衣阉官牵照夜白笔意神采与前三画同赵集贤子昻尝题云唐人善画马者甚众而曹韩为之最葢其命意高古不求形似所以出众工之右耳此卷曹笔无疑圉人太仆自有一种气象非世俗所能知也集贤当代赏识岂欺我哉
　　韦偃画马松石更佳世不多见其笔法磊落挥霍振动杜子美诗所谓戏拈秃笔扫骅骝倐见骐驎出东壁者余尝収红鞯覆背骢马图笔力劲健鬉尾可数如颜鲁公书法往岁鲜于伯机见之惊叹累日尝赋诗曰渥洼产马如三龙韦偃画马如画松奇文也惜不成章而卒
　　韩干初师陈闳后师曹霸画马得骨肉停匀法遂与曹韦并驰争先及画贵游人物各臻其妙至于傅染色入缣素余尝见其人马图在钱唐王氏二奚官引连钱骢燕攴骄又见一卷朱衣白帽人骑枣骝五明马四蹄破碎如行水中乃李伯时旧藏在京师见明皇试马图调马图五陵游侠图照夜白粉本上有干自书内供奉韩干照夜白粉本十字要知唐人画马虽多如曹韦韩特其最著者后世李公麟伯时画马专师之亦可谓优入圣域者也
　　戴嵩专画牛为韩晋公滉幕客专师法于韩而青出于蓝者也不惟画牛至于川原树石牧子樵童亦各臻妙余凡七见真迹一在扬州司德用家二牛相鬬毛骨竦然一在四明士人家一牛引犊奇甚又见三牛图渡水牛图归牧图皆合作也古人云牛畜非文房清玩若其笔意清润开卷古意勃然有田家原野气象余于嵩有取焉
　　韩晋公滉画人物及为牛图尝见其田家移居图村童蚁戏图醉客图鼓腹图醉学士图及牛图粉本人物源流顾陆牛图是其所长戴嵩得其绪余有名于世葢人物不及而牛独过之也
　　陈闳开元中人画人物得名明皇幸蜀作金桥图人物闳主之余见其照夜白马图笔法细润不在曹韩下
　　唐人花鸟边鸾最为驰誉大抵精于设色秾艶如生其它画者虽多互有得失歴五代而得黄筌资集诸家之善山水师李升鹤师薛稷龙水师孙位至于花竹翎毛超出众史筌之可齐名者惟江南徐熈熈志趣高逺画草木虫鱼妙夺造化非世之画工所可及也熈画花落笔颇重中畧施丹粉生意勃然黄之子居实居寀熈之孙崇嗣崇矩各得家学熈之下有唐希雅亦佳多作颤笔棘针是效其主李重光书法后有长沙易元吉作花果禽畜尤长于獐猿多游山林窥猨狖禽鸟之乐图其天趣若赵昌惟以傅染为工求其骨法气韵稍劣也又如滕昌佑丘庆余葛守昌崔白艾宣丁贶之徒皆得其绪余以成一家要知花鸟一科唐之边鸾宋之徐黄为古今规式所谓前无古人后无来者是也
　　尉迟乙僧外国人作佛像甚佳用色沉着堆起绢素而不隐指平生凡四见真迹要不在卢楞伽之下
　　杨庭光学呉生行笔甚细而不弱画佛像多在山林中杂画一一臻妙
　　裴寛善画小马宣和所藏一卷余尝见之作山水间小马十数萧散闲适笔墨甚闲雅真奇作也
　　张璪松石清润可爱平生尝见四本并佳后得山堂琴会图赵子昻见之欲得不与题云张璪松人间最少此卷幽深平逺如行山阴道中诚宝绘也
　　翟琰师呉生笔法大不及惟得傅色之法尝见孔雀明王像甚佳
　　周古言画在周昉之下文矩之上有夜游图传于世张萱工仕女人物尤长于婴儿不在周昉之右平生凡见十许本皆合作画妇人以朱晕耳根以此为别览者不可不知也
　　王洽泼墨成山水烟云惨淡脱去笔墨町畦余少年见一帧甚有意度今日思之始知为洽画再不可见也
　　汤子升画人物极妙江南人家有轩辕铸鉴图真奇物也
　　卢鸿一画传世不多余见宋人摹其草堂图笔意位置清气袭人真迹可知其妙也
　　范长寿醉道图曽见二本皆立轴笔法紧实可爱用色亦润
　　蜀人画山水人物皆以孙位为师龙水尤位所长者也世言孙位画水张南本画火水火本无情之物二公深得其理尝见孙位水官图鱼龙出没于海涛神鬼变灭于云汉览之凛凛然真杰作也
　　唐无名人画至多要皆望而知其为唐人别有一种气象非宋人所可比也
　　荆浩山水为唐末之冠关仝尝师之浩自号洪谷子作山水诀为范寛辈之祖
　　陆晃画人物极工元章画史称其庶人章余尝从同里叶氏见之描法甚细而有力又有解厄天官像等数图皆粗恶可厌葢晃画自有二种细者为上
　　五代左礼与韩虬齐名画佛像入妙曽见画十六身小罗汉坐岩石中笔意甚工不在韩虬下
　　关仝雾锁关山图差嫩是蚤年真迹在京师人家
　　董元天真烂漫平澹多姿唐无此品在毕宏上此米元章议论唐画山水至宋始备如元又在诸公之上树石幽润峰峦清深蚤年矾头颇多暮年一洗旧习余于秘府见春龙出蛰图孔子哭虞丘子图春山图溪岸图秋山图及窠石二帧于人间约见二十本皆其平生得意合作元之后有锺陵僧巨然与刘道士刘与巨然同时画亦同但刘画则以道士在左巨然则以僧在左以此为别耳要皆各得元之一体至米氏父子用其遗法别出新意自成一家然得元之正传者巨然为最也
　　董元山水有二种一様水墨矾头疎林逺树平逺幽深山石作麻皮皴一様着色皴纹甚少用色秾古人物多用红青衣人面亦用粉素者二种皆佳作也
　　周文矩画人物宗周昉但多颤掣笔是学其主李重光书法如此至画仕女则无颤笔
　　李后主命周文矩顾弘中图韩熈载夜燕图余见周画二本至京师见弘中笔与周事迹稍异有史卫王浩题字幷绍兴印虽非文房清玩亦可为淫乐之戒耳
　　徐熈画花果多在澄心纸上至于画绢绢文稍粗元章谓徐熈绢如布是也
　　唐希雅弟忠祚花鸟亦入妙品在易元吉之下若用墨作棘针易不能及之也
　　李升画山水尝见之至京师见西岳降灵图人物百余体势生动有未填面目者是其藁本上有绍兴题印若无之则以为唐人藁本也
　　道士牛戬信笔作寒鹊野雉佳
　　甚宣和画谱载唐李渐画马笔和气调今古无俦及见三马图与所闻甚不逮然自有一种气韵不可以形似求之也
　　支仲元画神仙人物多作奕棋之势笔法师顾陆紧细有力人物清润不俗每见高宗题作晋六朝高古名笔者多仲元所作当有知者赏余言
　　唐画龙图在东浙钱氏家绢十二幅作一帧其高下称是中心画一龙头一左臂云气腾涌墨浪如臂大笔迹圆劲沉着如印一鳞如二尺盘大不知当时用何笔如此峻利上有呉越钱王大书曰感应祈雨神龙幷书事迹旧题作呉道子要知是唐人无疑也
　　尝见纸上画一人一骑甚佳后题永徽年月日太原王弘画不知弘为何人徧考不出信知唐人能画者固多记録不能尽也
　　仕女之工在于得其闺合之态唐周昉张萱五代杜霄周文矩下及苏汉臣辈皆得其妙不在施朱傅粉镂金佩玉以饰为工
　　余尝収宫女图文矩笔也置玉笛于腰带中目视指爪情意凝竚知其有所思也又见文矩画高僧试笔图在钱唐民家一僧攘臂挥翰旁观数士人咨嗟啧啧之态如闻有声真奇笔也
　　董元夏山图今在史崇文家天真烂漫拍塞满轴不为虚歇烘销之意而幽深古润使人神情爽朗古人行山阴道中应接不暇岂意数尺败素亦能若是耶
　　顾德谦萧翼赚兰亭图在宜兴岳氏作老僧自负所藏之意口目可见后有米元晖毕少董诸公跋少董毕良史也跋云此画能用朱砂石粉而笔力雄健入本朝诸人皆所不能比丘麈柄指掌非盛称兰亭之美则力辞以无萧君袖手营度瑟缩其意必欲得之皆是妙处画必贵古其说如此又山西童藻跋云对榻僧靳色可掬旁僧亦复不悦僧物果难取哉
　　唐人画李八百妹产黄庭经图曽于司德用家见一本万山中一白衣妇人踞地临溪洗一本经经之毫光烛天殊不知其意也
　　胡瓌画畨部人马用狼毫制笔疏渲鬉尾紧细有力至于穹庐什物各尽其妙司德用家啖鹰图真妙品也
　　阮郜画人物仕女极工且秀美见者爱玩钱唐人家有贤妃盥手图佳絶
　　五代妇人童氏画六隐图见于宣和画谱今藏山阴王子才监簿家乃画范蠡至张志和等六人乘舟而隐居者山水树石人物如豆许亦甚可爱
　　黄筌画枯木信手涂抹画竹如斩钉截铁至京见二帧信天下奇笔也
　　卫贤五代人作界画可观余尝収其盘车水磨图佳甚又见王子庆驴鸣图亦佳但树木古拙皴法不老耳
　　胡翼工画人物关仝画山水人物非其所长多使翼为之
　　僧贯休画罗汉高僧不类世俗容貌
　　郭干晖画鹰鸟得名于时锺隐亦负重名自谓不及乃变姓名受佣于郭经年得其笔意求去再拜陈所以郭怜之尽以传授故与齐名古人用心独苦如此
　　郝澄画马甚俗尝见人马图不过一工人所为殊无古意上有宣和题印又曽见滚尘马图后有篆文曰金陵郝澄极妙知是两手又见渲马图亦俗始悟滚尘马是无名人笔后人妄加篆文以取重不知反累画也
　　陆瑾江南人画捕鱼图大抵宗王右丞妩媚过之又尝见溪山风雨图尤佳
　　厉归真五代人画牛甚妙尝见牧牛图大幅逺山清润人牛闲适后有八分书羽士厉归真笔旧藏乔仲山家今不知在何处
　　张符画牛得名于唐曽见渡水牛一卷甚平常在戴嵩之下符自号烟波子
　　曹仲玄画三官及五方如来像余曽见之闻江南王氏家有玉衣观音像未见大抵曹师呉生不得其法晩自作细笔画以自别为一家在支仲元下
　　孙曼卿松石问禅图在钱唐人家一松清润一僧甚闲雅一士人作问荅尊礼意笔法精妙古称为孙呉生名不虚得也
　　僧传古龙体势胜董羽作水甚不逮仆平生于龙画最多留心省览叶公之迹不可复见秘阁曹弗兴龙首于传见之张僧繇呉道子辈所作不传于世唐画曽见钱氏所藏十二幅绢素作一首一臂五代传古龙约看至十四五本亦曽収过三本大抵得蜿蜒升降之态而犹未免拘于画法且看马图要识神骏龙图要识变化故画龙马最难葢一主于变化出没必流于戏墨于画法甚亏若拘于画法则又乏变化之意故画龙尤难董羽专门之学亦不拘于形似元章云董羽龙似鱼传古龙似蜈蚣真知言哉尝见董元龙数本皆清奇可爱元之长政不在是故姑置不论近世陈容公储本儒家者流画龙深得变化之意泼墨成云噀水成雾醉余大呌脱巾濡墨信手涂抹然后以笔成之升者降者俯而欲嘘者怒而视者踞而爪石者相向者相鬬者乘云跃雾战沙出水者以珠为戏而争者或全体发见或一臂一首隐约而可名状者曽不经意而皆得神妙岂胸中自有得于天者耶
　　五代袁义宋徐白善画鱼及观其迹不过刀几间物尔使人徒起羮脍之兴独文臣刘寀画水中鱼风萍水荇观之活动至于鳞尾性情游潜回泳皆得其妙平生尝观其画近见落花游鱼图红桃一枝飞花数片一赤鲤漾轻波吹落英深得诗人之意
　　僧运能五代人善画佛像

　　宋画【金元附】

　　武宗元宋之呉生也画人物行笔如流水神采活动尝见朝元仙仗图作五方帝君部从服御眉目顾盼一一如生前辈甚称赏之
　　营丘李成世业儒胸次磊落有大志寓意于山水凡烟云变灭水石幽闲平逺险易之形风雨晦明之态莫不曲尽其妙议者以为古今第一传世者虽多真者极少元章平生只见二本至欲作无李论葢成平生所画祇自娯耳既势不可逼利不可取宜传世者不多宣和御府所藏一百九十五卷真伪果能辨耶翟院深临摹彷佛乱真若论神气则霄壤之分也宋复古李公年王诜陈用志皆宗师之得其遗意亦著名一世郭熈其弟子中之最着也
　　范寛字中立以其豁达大度人故以寛名之画山水初师李成既乃叹曰与其师人不若师诸造化乃脱旧习游秦中徧观奇胜落笔雄伟老硬真得山之骨法宋画家山水超絶唐世者李成董元范寛三人而已尝评之董元得山之神气李成得体貌范寛得骨法故三家照耀古今为百代师法寛尤长雪山见之使人凛凛其弟子黄怀玉纪真商训然黄失之工纪失之似商失之拙各得其一体若怀玉刻意临摹其雪山遇得意处浅深未易断也
　　郭熈河阳人学李成善得烟云出没峯峦隐显之态尝论画山曰春山淡冶而如笑夏山苍翠而如滴秋山明净而如妆冬山惨淡而如睡观其议论可知其画也仆平生见真迹约五十本然絶佳者不过一二十轴而已然山顶峻险学者苟失其意竟成匾薄无云深林宻之态后世杨士贤顾谅皆学之
　　许道宁初卖药长安市中画山水以集众故蚤年画俗恶太甚至中年成名稍自检束至细微处殆入妙理传世甚多佳本极少峯头直皴而下是其得意也
　　王诜字晋卿学李成山水清润可爱又作着色山水师唐李将军不今不古自成一家内臣冯瑾慕其笔墨临仿乱真高宗竟题作王诜观者不可不察也然余能望而知之
　　李伯时宋画人物第一专师呉生照映前古者也画马师韩干不为着色独用澄心纸为之惟临摹古画用绢素着色笔法如云行水流有起倒作天王佛像全法呉生士人乔仲常专师伯时彷佛乱真至南渡呉兴僧梵隆亦师伯时但人物多作出水纹稍乏神气若画马则全不能也伯时暮年作画苍古字亦老成余尝见徐神翁像笔墨草草神气炯然上有二絶句亦老笔所书佳作又见伯时摹韩干三马神骏突出缣素今在杭州人家使韩复生亦恐不能过也王端画人物古拙无神气
　　石恪画戏笔人物惟面部手足用画法衣文麄笔成之
　　武岳长沙人工画人物尤长于天神星象用笔纯熟其子洞清能世其学过父逺甚凡世间星象天神药王等像传流甚多神妙不俗大抵与武宗元相上下而神彩胜之宗元朝元仙仗图昔藏张君锡家今归杭人崔氏尽一匹绢作五帝朝元人物仙仗背项相倚大抵如写草书然亦奇物也
　　王士元善画山水屋木宣和画谱止于山水部収山合图一卷至称其兼有诸家之妙人物师周昉山水师关仝屋木师郭忠恕凡所下笔皆极精微却于宫室叙论中贬之云如王士元笔可以皂隶目之议论相反者每如此
　　高克明山水虽工不免画人之习无深厚高古之气
　　赵干画山水多作江南景风致不俗杭人収秋涉图上有宣和题印佳甚
　　翟院深学李成画山水临摹逼真自作多不佳世所有成画多此人为之
　　王齐翰画佛像神仙山水笔法虽佳不免近俗若入细者固胜
　　易元吉徐熈后一人而已画花鸟如生人但以獐猨名之
　　燕文季作山水细碎清润可爱然取其气骨无有也
　　裴文晛工画牛有声然形似有之古意不足
　　李伯时摹李将军海岸图虽摹昭道法至于笔意水痕林丛处不能脱其习此卷在京师人家
　　孙太古湖滩水石图在浙右民家双幅长轴中画一石高数尺湍流激注飞涛走雪听之似觉有声笔法甚老黄筌不能过也
　　徽宗性嗜画作花鸟山石人物入妙品作墨花墨石间有入神品者歴代帝王能画者至徽宗可谓尽意当时设画学诸生试艺如取程文等高下为进身之阶故一时技艺皆臻其妙尝命学人画孔雀升墩障屛大不称旨复命余子次第呈进有极尽工力亦不得用者乃相与诣阙陈请所谓旨曰凡孔雀升墩必先左脚卿等所图俱先右脚验之信然羣工遂服其格物之精类此当承平盛时四方贡献珍禽异石奇花佳果无虚日徽宗乃作册图写每一板三叶十五板作一册名曰宣和睿览集累至数百及千余册度其万几之余安得暇至于此要是当时画院诸人仿效共作特题印之耳然徽宗亲作者余自可望而识之
　　郓王徽宗第二子也能画花鸟克肖圣艺墨花入能品尝见一卷后题年月日臣某画进呈徽宗御批其后曰览卿近画似觉稍进但用墨粗欠生动耳后作当谨之以此知一时诸王留心于画者皆如此也
　　张敦礼汴梁人哲宗聓也画人物师六朝笔意尝见其论画曰画之为艺虽小至于使人鉴善劝恶耸人观听为补岂可侪于众工哉敦礼画人物贵贱美恶容貌可见笔法紧细神彩如生江南见陈元达锁树谏图其忠义之气突出缣素在京师见阮孚蜡屐图人物树石并仿顾陆后有敦礼所受追赠太师诰命是其家藏之物子孙就以诰命附其后真奇品也
　　文与可竹真者甚少平生止见五本伪者三十本往见张受益古斋泥壁屛上倒垂枝上题熈宁二年己酉冬至日巴郡文同与可戏墨皆相似后见绢画三本一一如此题笔墨皆相似天地间未见者尚多岂与可一日间能作此数本耶然真伪一见自可辨
　　东坡先生文章翰墨照耀千古复能留心墨戏作墨竹师文与可枯木奇石时出新意仆平生见其谪黄州时于路途民家鸡栖豕牢间有丛竹木石因图其状作木叶亦细纹如缕及在秘监见拳石老桧巨壑海松二幅奇怪之甚墨竹凡见十四卷大抵写意不求形似僧曽収枯木竹石图上有元章一诗今为道士黄可玉所有矣亦奇品也
　　米芾元章天资高迈书法入神宣和立书画学擢为博士初见徽宗进所画楚山清晓图大称直复命书周官篇于御屛书毕掷笔于地大言曰一洗二王恶札照耀皇宋万古徽宗濳立于屛风后闻之不觉步出纵观称赏元章再拜求索所用端砚因就赐元章喜拜置之怀中墨汁淋漓朝服帝大笑而罢其为豪放类若此作画善写古贤像山水其源出董元天真发露怪怪奇奇枯木松石时出新意然传世不多其子友仁字符晖能传家学作山水清致可掬亦畧变其尊人所为成一家法烟云变灭林泉点缀生意无穷平生亦珍重不曾易予人当时翟耆年有诗云善画无根树能描朦■〈月董〉山如今身贵也不肯与人间其为世贵重如此余平生凡収数卷散失不存今但有一横披纸画上题数百字全师董元真元晖第一品也其弟友知亦善画能书元章云幼儿友知代吾名书碑及年大字更无辨门下许侍郎尤爱其小楷云每示简可使令嗣书谓友知也
　　元章尝称华亭李甲字景元作翎毛有天趣树木不佳仆屡见其画树木甚拙禽鸟佳处多
　　宋宗室如千里希逺皆得丹青之妙如大年小景墨雁杂禽又出寻常宗室笔墨之外者濮王宗汉墨雁可入神品
　　宋迪字复古师李成清甚士大夫画中最佳不在李公年之下其犹子子房亦得家法
　　刘泾字巨济与元章同为书画友作枯木有奇思
　　周怡者画院人宣和末承应摹仿唐画有可观
　　崔白芦雁之类虽清致余平生不喜见之独有一大轴绢阔一丈许长二丈许用浓墨涂作八大雁尽飞鸣宿食之态东坡先生大字题诗曰扶桑之茧如瓮盎天女织绡云汉上往来不遣鳯衔梭谁能鼓臂投三丈云云真白之得意笔也
　　李伯时十六小马图至京师始见之纸素数寸中作山林十六马饮水龁草乐天趣于其间神骏可爱伯时小字题其后今在郝大叅家
　　徽宗自画梦游化城图人物如半小指累数千人城郭宫室麾幢鼔乐仙嫔真宰云霞霄汉禽畜龙马凡天地间所有之物色色具备为工甚至观之令人起神游八极之想不复知有人间世奇物也今在嘉兴陈氏又见其临李昭道摘瓜图旧在张受益家今闻在京师某人处画明皇骑三鬉照夜白马出栈道飞仙岭乍见小桥马惊不进逺地二人摘瓜后有数骑渐至奇迹也
　　程坦元章时人善杂画往往见之张受益収松竹幢八幅颇佳如人物甚俗城南李氏収钟馗小妹二幅甚恶元章谓程坦能污茶坊酒肆壁者此论真是也
　　华光长老以墨晕作梅如花影然别成一家政所谓写意者也传世不多仆平生止见四五本子昂学其枝条花用别法
　　宋南渡士人多有善画者如朱敦儒希真毕良史少董江参贯道皆能画山水窠石画院诸人得名者若李唐周曽马贲下至马逺夏圭李迪李安忠楼观梁楷之徒仆于李唐差加赏阅其余亦不能尽别也
　　毕少董能画山水不在朱希真之下仆尝见之故表异以语后人
　　马和之作人物甚佳行笔飘逸时人目为小呉生更能脱去俗习留意高古人未易到也
　　池州画工作九华秋浦像素章云甚有清趣师董元仆平生凡有七八本其工致甚多信元章之说不妄
　　扬补之墨梅甚清絶水仙亦奇自号逃禅老人
　　汤叔雅江右人墨梅甚佳大抵宗补之别出新意水仙兰亦佳
　　赵孟坚子固墨兰最得其妙其叶如铁花茎亦佳作石用笔轻拂如飞白书状前人无此作也画梅竹水仙松枝墨戏皆入妙品水仙为尤高子昻专师其兰石览者当自知其高下
　　近世牧溪僧法常作墨竹麄恶无古法
　　廉布字宣仲画枯木丛竹奇石清致不俗本学东坡青出于蓝自号射泽老农画松柏亦奇杭州龙井寺版壁画松石枯木二真得意笔后有王清叔亦画枯木竹石临仿逼真但笔墨麄恶少生意耳
　　常州太平寺佛殿后壁有徐友画水名清济贯河中有一笔寻其端末长四十丈观者异之友之妙岂在是哉笔法既老波浪起伏得其水势相对活动愈看愈奇兵火间寺屋尽焚而此殿岿然独存岂水能厌之邪
　　金人王庭筠字子端画山水枯木竹石往往见之独京口石民瞻家幽竹枯槎图武陵刘进甫家山林秋晩图上逼古人胸次不在元章之下也
　　金人杨秘监者画山水图专师李成
　　任询字君谟金国人草书入能品画山水亦佳在王子端之下
　　金显宗章宗父也画墨竹俗恶章宗每题其籖
　　金人画马极有可观惜不能尽知其姓名
　　近世龚圣予先生名开淮阴人身长八尺硕大美髯读书为文能成一家法画马专师曹霸得神骏之意但用笔颇麄此为不足耳人物亦师曹韩画山水师米元晖梅菊花卉杂师古作卷后必题诗或赞跋皆新奇尝自画瘦马题诗曰一从云雾降天关空进先朝十二闲今日有谁怜骏骨夕阳沙岸影如山此诗脍炙人口真有盛唐风致尝作云山藁五册传于家仆尝见之乃平生所临画藁亦奇物也
　　江南画工陈琳字仲美其先本画院待诏琳能师古凡山水花竹禽鸟皆称其妙见画临摹彷佛古人子昂相与讲明多所资益故其画不俗宋南渡二百年工人无此手也

　　外国画

　　高昌国画用金银箔子及朱墨点点如雨销洒在纸上画翎毛如中国花草亦佳
　　高丽画观音像甚工其原出唐尉迟乙僧笔意流而至于纎丽

　　杂论

　　古人作画皆有深意运思落笔莫不各有所主况名下无虚士相传既乆必有过人处故画之六法得其一二者尚能名世又得其全者可知也今人看画不经师授不阅记録但合其意者为佳不合其意者为不佳及问其如何是佳则茫然失对仆自十七八岁时便有迂阔之意见图画爱玩不去手见鉴赏之士便加礼问徧借记録髣髴成诵详味其言歴观名迹参考古说始有少悟若不留心不过为听声随影终不精鉴也
　　人物于画最为难工葢拘于形似位置则失其神韵气色顾陆之迹世不多见唐名手至多呉道子画家之圣也照映千古至宋李公麟伯时一出遂可与古作者并驱争先得伯时画三纸可敌呉生一纸得呉生画二纸可易顾陆一纸其为轻重相悬类若此
　　古人以画得名者必有一科是其所长如唐之郑虔蜀之李升并以山水名宣和画谱皆入人物等部画目称其能山水而所収止人物神仙耳其它不可枚举仆凡欲修宣和画谱者数矣惜未得遂所欲也
　　宋高宗每搜访至书画必命米友仁鉴定题跋往往有一时附会迎合上意者尝见画数卷颇未佳而题识甚真鉴者不可不知也
　　世人収画必欲盛饰以金玉不知金玉乃诲盗之端前贤事迹可鉴
　　灯下不可看画醉余酒边亦不可看画俗客尤不可示之卷舒不得其法最为害物至于庸人谬子见画必看妄加雌黄品藻本不识物乱定真伪今人短气
　　书画之学本士大夫适兴寄意而已有力収购有目力鉴赏遇胜日有好怀彼此出示较量高下政欲相与夸奇鬬异今之轻薄子则不然纵目力畧知一二见人好物故贬剥疵类用心计购至于必得倘不得则生造毁谤必欲此物名誉不彰若赏鉴高尚之士固不待破说平常目力未定者或为所惑已収一物性命与俱妄自称誉人或欲之必作说艰阻得善价而后已此皆心术不正不可不鉴
　　看画之法不可一途而取古人命意立迹各有其道岂可拘于所见绳律古人之意哉初学不可不讲明要妙观阅记録否则纵鉴览精熟见画便知如何诘其美恶之由茫然无对虽妄加议论支吾一时言吐俗谬识见浅短为知者所哂不可不学也
　　人家子弟不可不学看书画葢留心不于此则于彼所益非一端前辈名人巨公未有不游意于此者陈无已诗云老知书画真有益却悔岁月来无多读之可为浩叹
　　古人画藁谓之粉本前辈多宝畜之葢其草草不经意处自然之妙宣和绍兴所藏粉本多有神妙者
　　宋人赏鉴精妙无出于米元章然此公天资极高立论时有过处当时如刘巨济薛道祖林子中苏志东兄弟辈皆不及之后有黄伯思长睿者出作法帖刋误专攻米公之失仆从而为辨析甚详作法帖正误专指长睿之过当使元章复生不易吾言也
　　俗人论画不知笔法气韵之神妙但先指形似者又上达之士有一等论画之神妙便云画十二时辰图有十二游蜂循环飞动画妇人则有回身动头之异不可枚举此皆迂谬之说以求奇也
　　今之人看画多取形似不知古人最以形似为末节如李伯时画人物呉道子后一人而已犹未免于形似之失葢其妙处在于笔法气韵神彩形似末也东坡先生有诗云论画以形似见与儿童邻作诗必此诗定知非诗人仆平生不惟得看画法于此诗至于作诗之法亦由此悟
　　唐人画卷多用碧绫剜背当时名士于阑道上题字自经宣和绍兴装饰尽用折去古迹邈不可得已
　　唐人背手卷多有紫绫作褾首至有红绫作引首用珊瑚为小轴如今藏经之状
　　宋末士大夫不识画者多纵得赏鉴之名亦甚苟且葢奇物尽在天府人间所存不多动为豪势夺去贾似道擅国柄留意収藏当时趋附之徒尽心搜访以献今往往见其所有真伪相半岂当时闻见不广抑似道目力不高一时附会致然邪
　　古人作画有得意者多再作之如李成寒林范寛雪山王诜烟江叠嶂之类不可枚举
　　画梅谓之写梅画竹谓之写竹画兰谓之写兰何哉葢花之至清画者当以意写之不在形似耳陈去非诗云意足不求颜色似前身相马九方皋其斯之谓欤
　　画有宾主不可使宾胜主谓如山水则山水是主云烟树石人物禽畜楼观皆是宾且如一尺之山是主凡宾者逺近折算须要停均谓如人物是主凡宾者皆随其远近高下布景可以意推也
　　染绢上深下淡熏绢上黑颜色黯淡搥碎者文理不直丝乱断惟自然古者绢黑而丹青自明看画不必以缣素明闇为辨
　　看画如看美人其风神骨相有在肌体之外者今人看古迹必先求形似次及傅染次及事实殊非赏鉴之法也
　　元章谓好事家与赏鉴家自是两等家多资力贪名好胜遇物収置不过听声此谓好事若赏鉴则天资高明多阅传録或自能画或深晓画意得一图终日宝玩如对古人虽声色之奉不能夺也
　　収画之法道释为上葢古人用工于此欲览者生敬慕爱礼之意其次人物可为鉴戒其次山水有无穷之趣其次花草其次画马可以阅神骏若仕女畨族虽精妙非文房所可玩者此元章之论也
　　今人収画多贵古而贱近且如山水花鸟宋之数人超越往昔但取其神妙勿论世代可也只如本朝赵子昻金国王子端宋南渡二百年间无此作元章収晋六朝唐五代画至多在宋朝名笔亦収置称赏若以世代逺近不看画之妙否非真知者也
　　观画之法先观气韵次观笔意骨法位置傅染然后形似此六法也若看山水墨竹梅兰枯木奇石墨花墨禽等游戏翰墨高人胜士寄兴写意者慎不可以形似求之先观天真次观笔意相对忘笔墨之迹方为得趣
　　今人观画不知六法开卷便加称赏或人问其妙处则不知所荅皆是平昔偶尔看熟或附会一时不知其源深可鄙笑
　　収画若山水花竹窠石等作挂轴文房舒挂若故实人物必须得横卷为佳
　　画之为物有不言之妙古人命意如此须有具眼辨之方得其理若赏阅不精又不观记録知其源流徒对顾陆名笔不过鼠窃金以自宝奚责其知味
　　山水之为物禀造化之秀阴阳晦冥晴雨寒暑朝昏昼夜随行改步有无穷之趣自非胸中丘壑汪洋如万顷波者未易摹写如六朝至唐初画者虽多笔法位置深得古意自王维张璪毕宏郑虔之徒出深造其理五代荆关又别出新意一洗前习迨于宋朝董元李成范寛三家鼎立前无古人后无来者山水之法始备三家之下各有入室子弟三二人终不迨也
　　世俗论画必曰画有十三科山水打头界画打底故人以界画为易事不知方圆曲直髙下低昻逺近凸凹工拙纎麄梓人匠氏有不能尽其妙者况笔墨规尺运思于缣楮之上求合其法度凖绳此为至难古人画诸科各有其人界画则唐絶无作者歴五代始得郭忠恕一人其它如王士元赵忠义辈三数人而已如卫贤高克明抑又次焉近见赵集贤子昻教其子雍作界画云诸画或可杜撰暪人至界画未有不用工合法度者此为知言也
　　大凡观画未精多难为物此上下通病也仆少年见神妙之物稍不合所见便目为伪今则不然多闻阙疑古人之所以传世者必有其实古云下士闻道大笑之不笑不足以为道即此意也
　　观六朝画先观绢素次观笔法次观气韵大概十中可信者一二有御府题印者尤不可信
　　古画东移西掇挦补成章此弊自高宗朝庄宗古始也

　　画鉴

　　●画鉴题词

　　采真子妙于考古在京师时与今鉴画博士柯君敬仲论画遂着此书用意精到悉有据依惜乎尚多疏畧乃为删补编次成袠名曰画鉴后有高识赏其知言采真子东楚汤垕君载之自号也

