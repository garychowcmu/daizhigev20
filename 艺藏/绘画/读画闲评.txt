《读画闲评》（清）俞蛟

　　●闵孝子传

　　闵孝子，名贞，字正斋，或呼闵骏子。居湖北汉口镇。幼失怙恃，稍长，见人于岁时伏腊，悬父母图像而致祭者，辄欷歔流涕，痛二亲遗容不获见也。或谓写真家有迫容之法，求生人眉目口鼻修短肥瘠之相似者，可彷佛得之。而楚中写真，讫无佳者。因笃志学画，吮粉研朱，历晦明风雨，暮年而得长康、韩干之妙。朝夕虔祷观音，谓天下人如恒河沙数，宁无一二人，与父母相肖者？求慈航神力默使来前，而图之。乡人咸笑其诬。有绐之者曰：“昨见翁媪携筐拄杖，与君家椿萱酷类，有事荆襄，计程可追而及也。”于是正斋屏息疾趋。一日夜行二百余里，足皆重茧。果有翁媪，延之而返，其貌直与父母相似。写毕，翁媪忽不见。乡人于是惊异叹息。孝思所感，可以通神明，若是其灵异也！由是楚以北，咸称正斋为孝子云。正斋既工写照，四方求画者，摩肩击毂。然遇贫贱者，靡不应；富贵者，必重索金币，曰：“世多党太尉、殷荆州之流，非金箔点睛，轻云翳目，无以得其欢；余何为以传神阿堵之笔，为若辈描食肉相乎？”时湖督闻其名，招致之。正斋先以片纸呈副木，形韵俱全，神情兼得，制军大悦，令速竣绘事。正斋索润笔二千镒。当事怪其妄，正斋曰：“制军之位，党大尉、殷荆州之俦也；倘无重赀而应其命，是轻制军且轻余画也。”益至千金，卒不应。制军怒，欲绳以法。因挟其父母图像避入京师。寓潘家河沿之晋阳庵。余过访之，正斋注目凝视，握手大笑，如旧相识，出奉馔图索题。图绘其二亲，凭几坐，已率妻妾奉壶餐于堂下，盖识其不获生事之恨也。幅中名作如林，余亦题《长亭怨慢》一阕。恒欲为余写照，余嫌其每作必三日，谢却之。其写意人物最工，间作白描山水，师巨然，墨竹有梅花道人意，然不多作。求画者所赠润笔，随手耗散，绢素积几榻皆满，卒不偿，以是人皆怨之。至有嫉之如仇，而正斋不顾也。居三年，窭甚，遂负袱被，策款段出都门而去。嗟乎！以正斋之画，上而卿大夫，下而士农商贾，孰不欲为父母写真以遗子孙，岁时瞻仰；倘求而辄应，楮墨之润，不数年而成素丰，如反掌耳。且以制军之贵，自两司而下，莫不奔走恐后，思得其欢心。正斋顾一布衣，挟笔墨以相抗，几蹈不测之祸，而不悔，亦何为哉！或曰：“此其所以为骏也。”余曰：“非骏也，古之愚也。其孝不可及，其騃尤不可及也。”

　　●童二树传

　　童珏，字璞岩，号二树，会稽名士也。博闻强记，有文名；又工书善画，尤长于梅。画竟，必题咏，刻印章，署其下曰“万幅梅花万首诗”。性高洁，不求闻达。年二十余，未尝应童子试也。郡守闻其贤，倩人劝使就试，特置榜首。迨学使按临，仍托病不出。日与里中耆旧，饮酒赋诗。座上客尝满，半皆问奇字索书画者。豫省抚军，数千里外，走书币聘修省志。解维将发，犹抒纸篷窗，写“暗香疏影”，以偿夙逋。其画，学宋人杨无咎，而花蕊不繁，枝干屈蟠，微见横斜之致，而无拔剑张弩之态，可谓得梅之神韵矣。然余不奇其画，而奇其诗。盖二树之作画也，无论巨帧尺幅，求之辄应，数十年来，墨迹遍天下，岂止万幅哉？而其诗长歌短咏，信笔而书，各极其致，不盗袭前人，不雷同己作，斯为难耳。“万幅梅花万首诗”，岂夸语哉！豫志毕，复就江左抚军之聘。未几，卒于维阳志馆。

　　●余秋室传

　　余集，钱塘人，字蓉裳，号秋室。登乾隆丙戌科进士，廷试不用。逾年，以荐征人史馆，授编修。自幼神情萧散，读书之暇，留心绘事，以逸笔写生。凡丛兰、修竹、花草禽鱼，无不入妙。而尤工士女，都下遂有余美人之目。然颇矜重，不轻作。求者恒经年不报，索之急，则随手作花竹应之。余曾见其绘《文姬归汉图》，鬟髻巍峨，裙裾飘渺，低徊于黄沙衰草间；一胡奴鞚马作努力状，神情弈弈。又见《欠伸》、《簪花》二图，俱绰有风致，不类凡工。画竟题诗，神韵闲远，不屑作庸熟语。而书亦古秀，三绝之称，殆无愧焉。为人和易，无达官气。尝敝车羸马，踯躅道左，间或徒行。遇故人相识者，即立谈移晷，涂人不知其为玉堂人物也。故余每遇当道，避之惟恐不速；而于秋室，乐与之交。问字联吟，且十年矣。其文采风流之雅，冠于翰苑；不白侈清要，骄态凌人，不役役于要津，奔趋谄媚，以求迁爵秩。学优品粹，有足多者。然而花砖顾影，供职承明之庐，几二十年，每为同列所笑。年来由谕德赞善，荐擢侍读。功名迟速，固无待乎奔竞也。

　　●潘莲巢

　　潘公寿，字莲巢，江南丹徒人。画山水，用没骨法，林峦秀异，傅色明净，别有意趣。余不胜心折。友人董小地，自楚中来，携莲巢所作便面，用白石翁法，参以云林，墨光清润，运笔古雅，直非都下山水家所能梦见。王太史梦楼，与同里闬，每画，无不经其题咏者。昔郑虔一人而兼三绝，今则合两人为之，从此艺林又添佳话矣。披古来画花卉者，以徐熙、黄筌为最，而没骨始于黄筌。当时有“黄筌富贵，徐熙野逸”之语。余以富贵不若野逸为佳。然宋时马远作山水，间用此法，于峰头坡脚，且渲以朱标；惟树本用墨笔勾擦，苍润清湛，别有意趣。是富贵态亦未始不佳也。兹莲巢又全施五彩，绝无墨迹，可谓用古而不泥于古。至气韵之厚薄，有目者所共鉴，不必余为置吻矣。

　　●王三锡

　　吴郡王三锡，石谷裔孙也，工山水。北平余竹西，客吴门，得其所绘册页十二帧，示余。邱壑位置，不作寻常蹊径，运笔亦别具雅韵，著色尤清湛。迩来山水家，无其匹也。盖画，著色为难，重色为尤难；不知者动夸水墨，诋著色为匠。古来文人学士，作画用裸青石绿者，不知凡几，彼特未之见耳。顾著色不佳，易流于匠，世人避难就易，以墨汁涂抹，聊图简便，遂谓山水不宜著色，谬矣。竹西为余言：“王君年七十余，无异少壮。乞其画者，必重具金币，函致之。一日有负钱数十缗，叩门求画，却不受，曰：‘古人谀墓得金，书碑酬绢，当必有交接之礼。岂余卖画，行同市狯乎？’其人怒而去。时咸服其高致”云。

　　●戴芑塘

　　戴镐字芑塘，吴兴人。弱冠，即喜画竹，购古名人墨迹，置之寝所，仰卧静观，久而领会。合仲圭、仲昭两家法，参以己意，不拘拘于攒三聚五、重分叠个，而自得风梢雨箨之致。所谓“聚渭川千亩于胸中，而出之者”。世人画竹，多以钱塘诸日如为师承，芑塘独谓日如细笔虚攒，避匀而失之碎。盖三五大叶之内，间以虚笔点踢，为画竹之大弊也。其取法之高，而肆力之专如此。家贫，卖笔为业，恒往来于京邸，凡公卿士大夫，擅笔墨者，无不识芑塘。闻人画竹，必访其居处，亲睹其交柯接叶，以验己之工拙，其虚心集益，又如此。倘芑塘天假以年，为之不已，则竿头日进，安知他日不与吴夏齐名？惜己酉冬殁于京寓。

　　●汤松阿朱青雷罗克昭合传

　　汤谦字松阿，金陵人也。童时，出家为道士，故时人又以汤道士呼之。画宗黄子久，而误于麓台“山水欲毛”之说，因取败毫如帚者，醮以枯墨皴擦而成，重傅青赭色，亦觉纵横苍翠。惜于山水中法脉，漫焉弗讲。每作小屋，于数十仞山冈之上，四面空无依倚，瀑布不寻源，喷涌峰顶，昔人谓“架上悬巾者”是也。又于崇峦复嶂之外，不作远山；有时仅以浓墨抹如锥，或如茧栗，意以远山为可有可无之物；殊不知穷岩绝壑，绵延数百里，少亦数十里，倘不分布远山，使掩映于崖■〈土幻〉林隙，则虽峦容巉峭，而山外无山，安见其脉之长，而气之厚乎？即远山之或瘦削，或圆混，尚须就近山形势所宜，非可漫为之也。至于气韵生动，全在烘染得之，枯墨乾笔，失之远矣。同时，有山左人朱文震者，字青雷，号子陵外史，亦宗子久，其诣力所至，与松阿伯仲，特不用败帚如猬毛耳。又工篆隶，解吟咏，似高松阿一等。又有罗克昭者，休宁人，画不逮汤朱，顾盼自喜。其乡人程不山谓其六法不一获，十二忌，独得乎全，知言哉！乎日奉吴人张宗苍为师。夫取法乎上，仅得乎中。张出黄尊古之门，而尊古得力于麓台，师学渊源，一望而见。宗苍、尊古之画，板浊窒滞。弥伽居士，《画征录》论之详矣。即步趋则效，不失毫厘，亦艺林所不取。而况尚不能形似乎？生平好为人师，凡江南北作画者，必曰“某吾弟子也，某私淑于予者也。”及观其人之画，则皆大过于罗，并有引之觌面而不相识者，以是人皆鄙之。然半生遭际，颇得力于绘事：其同里有大僚，适餐授馆，延之作画，为纳赀入方略馆，后由指挥仕至州牧而卒。

　　●李兰亭

　　李丰字兰亭，如皋人。善饮，因号“醉馨子”。墨竹抚石室老人，干秀劲而叶森密，纵横清逸，绰有师范。巨幅多作溪隈谷口，清泉淙淙，峭石兀立，令人有渭川淇澳之思焉。性情潇洒，不慕荣利。年四十，未娶。每自谓：“颅无枕骨，终必为僧。五十后，当髡发披缁，以参三乘耳。”北游，寓龙泉寺，与一时名下士，诗酒往来。求写此君者，必载美酒，相与痛饮。酒酣兴发，则巨帧尺幅，迅扫而成；否则，终日不握管，即画亦减雅趣。

　　●朱中峰传

　　朱蒿字中峰，山阴人，山水师北苑，而参以叔明，合两家神韵，萃于一手。与王石谷同时。石谷长于傅色，而中峰善于用墨。石谷干湿互用，而中峰纯用湿笔。尝见其一二大幅，林峦崇茂，气势绵亘，点染勾擦，由浅而深，由疏而密，望之淋漓滃郁；焚香静对，觉岚光云气，濛濛然欲沾人衣袂也。至其魄力之宏厚，结构之严密，非解个中三昧者，不能领会。而时下以干笔凑撮敷延，自称学倪、黄者流，非特不足与谈，并不必与观也。顾世之纯用干笔者，不知作俑何人。或曰：“始于元季四家。”然试观梅道人墨气干乎湿乎？其余亦浅绛烘晕，或施青绿，从无枯槁妊羸，奄奄若病夫者。即匠氏叠石为山，经四时雨露之润，苔藓葱郁，饶有生趣；何以明窗净几之下，挥洒而出者，反如灰堆土壤乎？秀水张浦山先生曰：“湿笔难工，易流于薄；干笔点曳便捷，不烦渲染，所以学画者争而趋之。作者观者，一于耳食，相与侈大矜张，反以湿笔为俗，而弃之。”然浦山只论难易，而不及美恶，犹未为知言也。古诗云：“山路原无雨，空翠湿人衣。”又杜工部诗：“元气淋漓幛犹湿”，合之，可以征非余一人私言矣。余生也晚，不获亲见其解衣磅礴，仅奉遗迹以为模楷。而十余年来，形似神非，性鲁腕拙，徒自笑耳。石谷名重一时，迄今犹声称藉甚；而中峰知之者独鲜。岂绘事一道，其人之或显或晦，暗中亦有神物主持之耶？呜乎，深可慨已！

　　●许兰谷

　　许镛字兰谷，与余同里闸。祖父皆以诗名，有集行于世。故其诗清隽不凡，本于家学。能鉴别古鼎彝、樽罍、金石、占文，及名人墨迹真赝。又工隶篆真草书。墨竹师管夫人，兰叶师郑所南，烟丛雨干，秀骨天成。既脱时习，复不囿师资；诣精进，而性敏慧，江浙画兰竹者，未能或之先也。摹青藤书画，能乱真。性嗜酒，家贫不能常得。时有李某者，开质库，凡持古书画往者，靡弗纳。兰谷恒以旧纸尺幅，迅扫而成，宛然青藤道人也。质金，可供旬日醉。兴酣，辄哗于同人曰：“彼何知？设此时有艺过青藤，而署己名者，彼且辎铢是靳矣。余以惬意者署己名，留以自玩，或赠知己；以不惬意者始质其金耳。”后稍稍闻于李，大惭，即有以古人真迹往者，亦不敢纳。而兰谷之樽屡空。然李数年所贮古人真赝迹，已盈笥累椟，所耗金钱，不可胜计。既惭且悔，因尽出而焚之。近都下有翰林某，其父以商贾起家，积赀至百余万。欲购古人真迹。裱工张姓者，因倩人伪作元明画售之，家赖小阜。余谓殷富之家，坐享祖父之遗，只宜购珠玉锦绣，世人所不能欺诳者，居之以待善价，或遗子孙，斯亦已耳。何必效颦风雅，强作解事哉！后兰谷晚年，益贫乏，遂弃儒入释，环百八珠于项下，与老僧予参，终日坐蒲团论禅理，自号“兰头陀”。或曰：予参画兰竹亦佳。

　　●尤贡夫

　　尤荫字贡夫，真州人，以墨竹名于时。用笔似本乎仲圭，而发簳不劲，布叶繁杂，可以见功诣矣。欲自出机杼，纯用焦墨，遂多窒滞。尝以粉笺，写毕，熟揉使墨与粉俱堕，作碎裂纹，似亦可观，可谓善于藏拙。若施于缣素，则绝无生趣矣。尝为友人马伪庵作《春帆细雨图》，以草绿色点曳凑撮，莫辨林峦，而居然署名其上，直不知山水为何物矣。

　　●方兰如奚铁生合传

　　方薰字兰如，家李之石门，因自号“御儿乡农”。貌朴野如山僧，性高逸，狷介自守。工诗、古文，善书，尤长于画。凡人物山水，花鸟草虫，靡不臻妙。桐乡金云庄西曹有墨林之好，收藏极富。闻兰如名，致简招之，出古贤名迹以示，真赝优劣，晶藻无讹。因属为摹仿，以试鉴赏家目力。脱手无不乱真。西曹心折，而兰如六法，亦从此益进矣。有巨商馈金数十镒，求作秘戏图，毅然却之曰：“诲淫坏心术，莫此为甚。余虽贫，不为也。”尝与武进赵味辛中翰暨云庄诸公游吴兴道场山，谒太白山人孙太初祠墓，乘兴作图题咏而返。复同游惠山，有《前后载泉》等图，为近日艺林佳话。皆金阁《折枝花鸟图板》，亦其手笔也。同时，有仁和奚铁生者，名冈，以逸笔作山水，出入于倪、黄、董、巨，而运以己意，名噪遐迩。酷嗜酒，醉则放颠，白眼对座上客，双瞳无侪辈久矣。知不足斋主人鲍绿饮，自石门携兰如画，矜示铁生。铁生谓此君丰于诣力，而啬于天分，因作空灵简远之笔，邮寄兰如。顾绿饮曰：“此云林生老境，非彼梦想所能到。”兰如见之，笑曰：“此子天恣果高，惜少学力耳。然无因至前，足窥其隐。”乃作雄浑沉厚之幅答之，以寓勖之之意。两人既互为轩轾，而时人亦莫能定伯仲。余谓方奚二君，皆脱尽时下肤习蹊径，而元气淋漓高旷，铁生似为少逊欤？

　　●兰陵女史

　　恽氏怀英，铁箫道人季女冰之女侄，南田翁之女孙，毗陵旧族也。号兰陵女史。适其同乡吕君名光亨。自幼本于家学，善花鸟，落笔雅秀，敷色明净；尤长于墨菊，书法亦娟好，望而知渊源有自矣。吕登进士，任部曹，视学滇南。衡文取士，一秉至公。后典某郡太守，复入为户部员外郎，卒于京师。时恭人年五十余，贫不能作归计，携幼子寓长安委巷中，鬻画自给。顾都下虽人文渊薮，而独于绘事工者果稀，而解人尤鲜，漫以众工目之，低昂其值，可胜浩叹！

　　●陈依香

　　武林陈纫兰字依香，家有小楼，与南北峰相对，因自号“二峰山人”。岁辛亥，与余寓于京师。初不知画，见余作山水，雅好之，喟然叹曰：“是岂人所不能学耶？”僦居委巷，谢交游，惟晨夕过余，藉为他山之错。逾年，恍然有悟，曰：“余家两峰三竺间，林峦秀异，云烟变幻，此天然图画也，何为抚古人成稿乎？”因治任遄归，不通音耗者十年。庚戌，复游京师，出画示余。气韵雅隽，运笔沈著，得南宗正派，非近日都下学倪、黄者所能望见。因询其致力之由，二峰曰：“余居家二年，日徜徉于湖山胜处，领其旨趣；久之觉两峰三竺，秀矣而未奇也。因裹粮负橐，为天台、雁宕游，观夫奇峰插天，危崖坠地，烟岚雨壑，野树平芜。日摩荡于胸中，欲吞吐出之，而未能也。”余曰：“然此所以竿头日进之验乎？虽然，昔人谓山水欲传世，须五十年功力，幸毋自域。余他日归老家园，舟次钱塘，当访君于两峰三竺，索画而读之矣。”

　　●罗两峰传

　　维阳罗聘号两峰，喜吟咏，精鉴赏。尝自言白昼能睹鬼魅，凡居室及都市，憧憧往来不绝，遇富贵者，则循墙壁蛇；行贫贱者，则拊肩蹑足，揶揄百端。两峰有感于中，因写其情状，装成长轴，名曰《鬼趣图》。幅中题咏，长篇累牍，皆海内知名士。虽世俗好奇，亦由两峰腕下古趣横生，足以欣动一时，岂漫然哉！昔吴道子尝画地狱变相，鬼子鬼母，极琦瑰僪佹。明季宛平崔道母，画《许旌阳移居图》，亦有鬼魅。道子人物，为古今独步，其画鬼也，乃一时游戏之笔；而道母生当明季，目击乱亡，不无感慨寄托。惟宋时龚圣予直欲以鬼物见长，口哆张而目狠视，骨象狞劣，观之令人不欢。然圣予诸人，皆想像而出，故作诙佹，以惊世骇俗；岂若两峰确有所睹，得于心施诸画者之为善乎？昔钱塘金寿门树帜骚坛，声称藉甚，客居维阳，两峰师事之惟谨。每作画，乞其题咏，署名其上，时人遂争购之。其实寿门固未尝有片楮寸缣之作，而张浦山《画征录》，得诸侍闻之误也。岁辛亥，晤两峰于京邸，见所绘梅竹雅秀多致，而于《西方象教图》庄严清静，宛然面壁观心，高出诸作之上，始知两峰之伎，又不止于画鬼也。

　　●董小池

　　董洵字企泉，号小池，又号念巢。家本山阴，后移居京师。墨兰师郑所南，雨叶烟丛，楚楚有致。博通六书，工篆刻，集古来官私印，益以近代名人所刻，不下数千百方，置几案间，朝夕赏玩，故得于心，而应于手。我朝自程穆倩、丁敬身而后，继轨者，独推小池。一时名士所用印章，不经小池镌刻者，书画为之减色。著有《印说》二卷，别源流，正谬误，非好古之稔，而所见者博。乌足以语此？瑶华主人，以天潢之贵，尝延之入座制印，厚赉金帛，以润铁笔。题其寓斋曰“印香书屋”。复为延誉公卿间，可谓不负所学云。

　　●陈寿山传

　　京师万柳堂之西北隅，有古刹，曰夕照寺。或谓即燕京八景“金台夕照”之遗址也。大兴王安昆书《高松赋》于殿之左壁，右壁松树五株，为陈寿山笔。寿山名崧，天长人，游楚不遇，入都卖画作生涯。笔多匠气，观之令人胸次作恶，故其画恒为市廛商贩，及胥掾家所宝；骚坛艺苑之士，莫有持缣素，乞其挥洒者。独夕照五松，离奇夭矫，苍翠浓郁，恍闻谡谡诗声起檐际，而置身千岩万壑间。余每人寺，必瞻玩移晷，不忍去。寺僧为余言：“寿山作画时，值长夏，解衣裸体，酌巨觥连饮，磨墨贮瓦瓯，睥睨久之，然后累几而上，皴擦勾斫，飒飒有声。晌午，天大雨倾注，若黄河乍泻，千珠万珠，跳掷阶下，庭水积尺许。雨霁而画毕，夕阳犹在高舂也。”殆古人所谓“胸有成稿，意在笔先”者乎？盖画无论山水、人物、花木，不难于小而难于大。譬诸写字，以纤毫凭几，于尺幅中作小楷，极整齐结构；及纵笔作擘窠书，往往散漫而失绳墨者有矣。殿壁纵横各二丈有奇，松本围径尺，而有参天之势，枝干屈曲，针叶疏密，均得乎法，画松之能事毕矣！王安昆书素亦自负，与画对峙，似为减色。足征笔墨有一日之短长，而寿山涂抹半生，得画壁而传，可谓厚幸矣！

　　●唐琴岩

　　唐庭阶，山阴人，善鼓琴，因号琴岩居士。工韵语，喜饮；每举杯长吟，诗成辄醉。学画于钱塘孙志皋，有出蓝之誉。画败荷庐雁尤工。昔边颐公以雁得名，而墨中渗胶，黯淡无致，艺林少之。琴岩有鉴于此，故墨光秀润，生趣勃然。一时文士，暑月所持素箑，无不经琴岩挥洒者。家故丰，日坐小楼。楼前绕栽花竹，自酌酒赋诗，鼓琴作画，而外无一事溷心曲，清幽高雅之致，备于一身。惜为悍妻所制，诟谇交谪，不绝于耳。子复不肖，因出游齐鲁燕赵间。越数年返，则赀产为妻子荡尽无遗，即昔日之琴尊花竹，亦化为乌有，因愤郁而卒。悲夫！

　　●刘峨峰

　　刘章甫字峨峰，号望衡居士。家长沙，其祖父皆业医，而望衡独爱画，虽青囊肘后，世其家学，非所好也。余见所绘花鸟，笔无专师，任意挥洒，自然合度。画竹则千丛万簳，蔽壑连崖，几疑招蓬山之鸾鹄，而永嘉高士结屋其中也。山水工于摹仿，不能自出机杼。尝赠余横幅，画牧人荷蓑笠，跨一牛，数牛散于夕阳芳草间，或降或饮，或寝或讹，具有湿湿之致。惜不多作，故时人无知其能画牛者。

　　●余竹西

　　余国观号竹西，其先扬州人，寄居宛平。工写竹，参文吴而不滞师法，有潇洒之趣。后专写新篁，若微雨乍洗，嫩箨初解，非食肉鄙夫所能领其旨趣也。竹边多巨石，以浓淡笔，迅扫而成，阴阳凹凸自见。有时墨笔之中，间以朱绿二色，亦别有生趣，可谓自我作古矣。居宣武门外，竹垞老人之古藤书屋。藤本经二尺余，春夏时绿阴满院，璎珞低垂，酌酒赋诗，操觚染翰，致足乐也。昔竹垞居此，著书不辍。兹竹西复以书画蜚声艺苑，藤花有知，所以百余年来，犹欣欣向荣，而不凋谢，职此故欤。竹西初任滇南，以病归；病愈不复出，高风可挹矣。

　　●寄尘

　　僧寄尘，湖南湘乡人，能书，工画兰竹，败荷残菊，纵笔皆佳。年三十许，丰致翩跹，绝无黄面癯昙之相。寓五羊城庄家园亭，自督抚两司外，莫有不识寄尘者。余过访之，见案头文玩，金玉铜瓷毕备，而室中衾枕服饰，皆纨绮也。晌午，留客，器具精洁，蒸豚炙鲤，鸭臞羊羹，咸软脆得宜，酸咸中款。且备于俄倾间，不烦购诸市肆，别倩庖人。每过，必留醉饱，若以余为饮食之人，而余亦乐与之论书画。至于宝筏金绳，真如妙谛，固知其未必领会于中，亦绝不见其依傍傅会，惑世诬民。每见世之缁流，逢人辄谈因果轮回，以炫其家教之法力，殊可厌鄙。不若寄尘之屏弃一切诵经茹素之虚文，惟日事临池挥翰，以抒写情灵。昔远公招陶靖节结社庐山，靖节以无酒，攒眉而去。今寄尘酒食是议，吾知诸善知识、索书画者，日繁有徒，更不烦招而至也。

　　●王湘洲传

　　王元勋，画师之良也，字湘州，世居山阴。工人物，其山水花卉，亦各有神理。余伎犹能写照。尝于尺幅中，为余作《深柳读书图》。身长径寸，面大于豆，眉目井井，神情毕肖。而布景设色，直追元人。其写妇女，则更于逼肖中增妩媚，故闺闼淑媛，无论老幼妍媸，莫不爱湘洲为写照也。江以南，奉金币求画者，无虚日。楮墨之润，家赖以丰。余爱其人物，尤爱其仕女。古来画仕女者，以五代周仲朗为白眉，《画鉴》称其不在施朱傅粉，镂金佩玉，而在乎能得闺阁之态。夫闺阁之态，夫人而知之矣；求其玉肤花貌，如丽娟缥缈于风前，飞燕轻盈于掌上，无论横帧竖幛，不拘拘于秾纤修短，而各得娉婷绰约之致，方为难耳。仲朗之画，代远年湮，余未之见；要亦名下之士，无虚誉；而后先颉颃者，吾能舍湘洲而他属耶？岁丁未，晤湘洲于京师，握手道契阔，暇日为余作《美人晓起图》。云鬟斜軃，倦眸初启，展玩之余，宛然巫山洛水，相遇于指顾间也。兹湘洲南旋，闻其舟次维扬，诸商士款之作画；二十四桥佳丽，毕收腕下。元微之诗曰：“闲倚屏风笑周防，枉抛心力画朝云。”当为湘洲咏。然而湘洲老矣，别余时须发苍然。余又以饥驱之故，归期未卜，欲再睹其含毫抒腕，渺不可得。念及此，不禁为之黯然！

　　●金竹溪

　　余尝于乡人陈骥勷寓邸，拣其书箧，有白描画册一页，周围仅余尺，笔细如发，无一丝错杂。所画宫殿楼阁，缭以垣墉，墙内外植花木，堆盘石；而殿字之杗廇楶□，瓴甑罘罳，以及栏楯户牖，俱高下得宜，崇庳有序。左右列小阁，悬以珠帘；右帘内作男女裸接，人大于豆，虽五官不可辨，而四支宛然。时下所作秘戏图，无其妙也。顾无图章款识，询之骥勷云：“其外父金竹溪曾以画供奉内庭，花木人物，皆绝妙。平日摹唐、宋、元、明人真迹，积盈箱箧。惜年未三十而卒。卒后，皆散失，惟此图独存。”余因慨夫当世擅楮墨之长，而湮没不传者，何多也！倘金君天假以年，运以精思，加以诣力，宁不成一代名手乎？陈子以余玩不释手，持以为赠。后出示余友宗芥■〈马风〉，与有同好，又割爱赠之。

　　●李谷斋

　　李世倬，三韩人，号谷斋，侍郎高其佩甥也。少随其父如龙宦游江南，获交王石谷，指授山水阃奥，笔遂大雅，古浑沈郁，绰有师范。然细案之，终在弟子之列，不能并驾而驰。其指头人物，则全得力于舅氏无疑也。尝于京师悯忠寺斋堂，见所绘观自在变相三十六轴，人身均高八九尺，或老妪，或美人，或鬼魅，或将帅儒臣，其状或狰狞妩媚，各得其态度，纵恣雄健，心胸畅而手腕抒。张诸四壁，洋洋大观；不特何无忌酷似其舅，直欲超而过之。余寓居距寺八里，每兴至，即往徘徊观玩，往往移晷。谷斋之画，夙有盛名；顾论者只称许其山水，而不及人物，足征鉴赏家之难矣。

　　●程不山

　　程令观字不山，休宁人。家贫，走都下，无所遇，课蒙糊口，非其志也。偶晤友人斋头，见其衣冠整洁，丰姿娴雅。私询客何好何能，答以客无所好，无所能也。余亦姑置之。一日，与前友出郊，归途遇雨，友引避不山寓室，则画具横陈几上，不山正吮粉调脂，钩勒傅染，为花写生，笔未停挥也。疏秀而多逸致，体裁章法，亦迥别时流，心窃异之。越数日，作尺幅《宓妃图》惠余，所谓“云髻修眉，丹唇皓齿”者，果已曲尽其态；而瑰姿柔情，艳逸绰约，亦复能宛转出之。余曰：“子可谓画中能事者矣！”不山笑曰：“予乌解个中三昧，聊借此自娱耳。”因出《秘戏图》十二页示余，布置点染，似本仇英，而男女燕昵之态，荡人心目处，无多让焉。余因告以秀水张浦山之言曰：“秘戏图，不工，可不画；工则诲淫，吾虞子他日获诲淫之咎也。”不山唯唯者再。后病归乡里，遂不知其所终。

　　●李纫斋

　　李敬思，号纫斋，又号痴道人。居江南，而寄籍顺天。由内庭三馆，供事议叙得官，任新会牛肚巡检，以画见知于粤中诸当事。其画石最佳，竹次之，花木又次之，山水人物，直凡工耳。尝于方伯司阍处，见所绘横幅，磐石大如牛，以浓墨钩勒，略加绾染，觉浑朴苍润，若化为真石，令当日米颠见之，虽不下拜，亦当首肯。世人解画者，稀舍竹石而取山水人物，是犹痒在背而爬搔其腹也。然试诘诸纫斋，四者之中，何物擅长，亦未之或解，其故何欤？

　　●王蓬心传

　　王蓬心名宸，太仓巨族也。少登贤书，由中翰历官至永州太守。工诗善画，山水师黄子久，笔力雄浑沉著，几欲登堂而窥其室。世之学大痴者不少，得其皮毛，便矜张夸大，而峰峦堆砌，布置逼塞；树木则欹斜错杂，不按章法，此皆未曾见大痴之真迹，但得后人转辗临摹之恶态也。蓬心为少司农麓台之孙，去奉常公烟客六世。二公当日笔墨，皆宗大痴，为本朝山水家领袖；而又收藏古名迹最富。蓬心本其家学，足知渊源之有自矣。居官簿书之暇，诗酒自娱，有燕寝凝香之雅，人俱目为风流太守。年七十余，致仕，湖北毕抚军延之作画，主宾款曲，其得罄腕下烟霞邱壑之妙可知也。雅好弈而不工，遇宴会，喜与人拇战。世俗拇战无论胜负，率以三数而止。蓬心若负其二，则不终数，且毕席不与其人战。弈胜，可终日不倦，负亦即止。其门客属吏，或故为败北，则诩为色喜，此亦其生平之小疵也。

　　●罗存礼传

　　罗存礼，粤西高士也。好游，自号“五岳游人”，有司马子长之风。工山水，家贫，以笔墨作生涯，尝摘六如诗句，署其门曰：“闲来写幅丹青卖，不使人间作孽钱。”可以见其标格矣。画法巨然，纵横驰骤，不囿师资。喜作穷岩绝壑，灌木丛莽，虎豹所宅居也，蛇虺所窟穴也，毒烟苦雾所霾也，山精木魅所凭依也。余曰：“是殆为粤西山水写照乎？”盖粤中有山皆险，无水不湍。罗君生于斯，长于斯，故得于心，而应于手者，如此。余时客粤，数过访，皆不遇。庚子，入都，于友人斋头，见有客衣冠朴野，貌清癯，抵掌谈吐纳之术。询之，则罗君也。云：“自衡岳北游，登岱宗，芒鞋藤杖，寻幽探胜，已两年于兹。抵京方匝月耳。”余以其游屐初至，未遽去。越数日，访之，闲云野鹤，不知所之矣。比闻其结屋衡山，挈妻子偕隐，吾知其穷七十二峰之胜，以供磅礴，与世之摹成稿，拓粉本者，大有径庭。惜相距道远，不获见也。

　　余纪罗君事，越数日，梦一道士叩门揖余而言曰：“余西粤之鄙人也。既不能立德立功于时，复不能闭户著书，立言垂后。古人三不朽，余何有焉？孤踪弱植，自问与草木同腐。乃重烦楮墨，表扬幽滞。迩者东王公命余绘天下名山图，五十年始克竣事。君记取连九之期，三山之畔，当进五云之浆，太玄之酪，为君一涤尘垢，所以报也。”语毕，拂袖去。余亦为柝声惊寤，凉月满窗，夜将午矣。夫天下名山，在世人必扶筇著屐，负橐裹粮，越数十年之久，殚毕生之力，不能遍游者，有矣。仙人则青鸾赤鲤，乘虚往来，朝而圆峤，暮而瀛洲，又何待绘图以观？岂仙人亦欲学宗少文卧游耶？且连九何时？三山何地？五云太玄之浆酪又何物乎？梦境恍惚，亦听之而已。顾东王公考诸《列仙传》，生于碧海芬灵之墟，凡男子得道者，隶焉。天上作画，胜于地下修文，罗君仙乎哉？
