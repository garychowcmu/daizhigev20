画禅室随笔 明 董其昌
　　
　　●卷一
　　○论用笔
　　米海岳书，无垂不缩，无往不收。此八字真言，无等之咒也。然须结字得势，海岳自谓集古字，盖于结字最留意。比其晚年，始自出新意耳。学米书者，惟吴琚绝肖。黄华樗寮，一支半节。虽虎儿亦不似也。
　　作书所最忌者，位置等匀。且如一字中，须有收有放，有精神相挽处。王大令之书，从无左右并头者。右军如凤翥鸾翔，似奇反正。米元章谓：“大年千文，观其有偏侧之势，出二王外。”此皆言布置不当平匀，当长短错综，疏密相间也。
　　作书之法，在能放纵，又能攒捉。每一字中，失此两窍，便如昼夜独行，全是魔道矣。余尝题永师千文后曰：作书须提得笔起。自为起，自为结，不可信笔。后代人作书，皆信笔耳。信笔二字，最当玩味。吾所云须悬腕，须正锋者，皆为破信笔之病也。东坡书，笔俱重落。米襄阳谓之画字，此言有信笔处耳。
　　笔画中须直，不得轻易偏软。
　　捉笔时，须定宗旨。若泛泛涂抹，书道不成形像。用笔使人望而知其为某书，不嫌说定法也。
　　作书最要泯没棱痕，不使笔笔在ㄌ素成板刻样。东坡诗论书法云：“天真烂漫是吾师。”此一句，丹髓也。
　　书道只在“巧妙”二字，拙则直率而无化境矣。
　　颜平原，屋漏痕，折钗股，谓欲藏锋。后人遂以墨猪当之，皆成偃笔。痴人前不得说梦。欲知屋漏痕、折钗股，于圆熟求之，未可朝执笔，而暮合辙也。
　　乐山看经曰：“图取遮眼，若汝曹看牛皮也须穿。”今人看古帖，皆穿牛皮之喻也。古人神气，淋漓翰墨间，妙处在随意所如，自成体势。故为作者，字如子，便不是书，谓说定法也。
　　予学书三十年。悟得书法而不能实证者，在自起、自例、自收、自束处耳。遇此□关，即右军父子亦无奈何也。转左侧右，乃右军字势。所谓迹似奇而反正者，世人不能解也。书家好观阁帖，此正是病。盖王著辈，绝不识晋唐人笔意，专得其形，故多正局。字须奇宕潇洒，时出新致，以奇为正，不主故常。此赵吴兴所未尝梦见者。惟米痴能会其趣耳。今当以王僧虔、王徽之、陶隐居大令帖几种为宗，余俱不必学。
　　古人作书，必不作正局。盖以奇为正。此赵吴兴所以不入晋唐门室也。兰亭非不正，其纵宕用笔处，无迹可寻。若形模相似，转去转远。柳公权云：“笔正，须喜学柳下惠者参之。”余学书三十年，见此意耳。
　　字之巧处，在用笔，尤在用墨。然非多见古人真迹，不足与语此窍也。
　　发笔处，便要提得笔起，不使其自偃，乃是千古不传语。盖用笔之难，难在遒劲；而遒劲，非是怒笔木强之谓。乃如大力人通身是力，倒辄能起，此惟褚河南、虞永兴行书得之。须悟后，始肯余言也。
　　用墨，须使有润，不可使其枯燥。尤忌肥，肥则大恶道矣。
　　作书，须提得笔起，不可信笔。盖信笔，则其波画皆无力。提得笔起，则一转一束处，皆有主宰“转束”二字，书家妙诀也。今人只是笔作主，未尝运笔。
　　书楷，当以黄庭怀素为宗。不可得，则宗女史箴。行书，以米元章、颜鲁公为宗。草以十七帖为宗。
　　○评法书
　　余十七岁时学书。初学颜鲁公多宝塔，稍去而之钟王，得其皮耳。更二十年，学宋人，乃得其解处。
　　文待诏学智永千文。尽态极妍，则有之。得神得髓，概乎其未有闻也。尝见吴兴临智永故当胜。
　　赵吴兴跋兰亭序云：与丙舍帖绝相似。丙舍，乃锺元常书。世所传者，右军临本耳。东坡先生书，深得徐季海骨力。此为文湖州洋屿诗帖。余少时学之，今犹能写，或微有合处耳。
　　米元章尝奉道君诏，作小楷千字，欲如黄庭体。米自跋云：“少学颜行，至于小楷，了不留意。”盖宋人书多以平原为宗，如山谷、东坡是也。惟蔡君谟少变耳。吾尝评米书，以为宋朝第一，毕竟出东坡之上。山谷直以品胜，然非专门名家也。
　　东坡先生书，世谓其学徐浩。以予观之，乃出于王僧虔耳。但坡云：“用其结体，而中有偃笔，又杂以颜常山法。”故世人不知其所自来。即米颠书，自率更得之。晚年一变，有冰寒于水之奇。书家未有学古而不变者也。
　　杨景度书，自颜尚书、怀素得笔。而溢为奇怪，无五代茶□之气。宋苏、黄、米皆宗之。书谱曰：“既得正平，须追险绝，景度之谓也。”
　　古人论书，以章法为一大事。盖所谓行间茂密是也。余见米痴小楷，作西园雅集图记，是纨扇，其直如弦。此必非有他道，乃平日留意章法耳。右军兰亭叙章法，为古今第一。其字皆映带而生，或小或大，随手所如，皆人法，则所以为神品也。
　　素师书本画法，类僧巨然。巨然为北苑流亚，素师则张长史后一人也。高闲而下，益趋俗怪，不复存山阴矩度矣。
　　兰亭，出唐名贤手摹，各参杂自家习气。欧之肥，褚之瘦，于右军本来面目，不无增损。正如仁智自生妄见耳。此本定从真迹摹取，心眼相印，可以称量诸家禊帖，乃神物也。
　　晋唐人结字，须一一录出，时常参取，此最关要。吾乡陆俨山先生作书，虽率尔应酬，皆不苟且。常曰：“即此便是，写字时须用敬也。”吾每服膺斯言，而作书不能不拣择。或闲窗游戏，都有着精神处。惟应酬作答，皆率易苟完，此最是病。今后遇笔研，便当起矜庄想。古人无一笔不怕千载后人指摘，故能成名。因地不真，果招纡曲，未有精神不在传远，而幸能不朽者也。吾于书，似可直接赵文敏，第少生耳。而子昂之熟，又不如吾有秀润之气。惟不能多书，以此让吴兴一筹。画则具体而微，要亦三百年来一具眼人也。
　　吾学书，在十七岁时。先是吾家仲子伯长名传绪，与余同试于郡。郡守江西衷洪溪，以余书拙，置第二。自是始发愤临池矣。初师颜平原多宝塔，又改学虞永兴，以为唐书不如晋魏，遂仿黄庭经及钟元。常宣示表力，命表还示帖丙舍帖。凡三年，自谓逼古，不复以文徵仲。祝希置之眼角，乃于书家之神理，实未有入处，徒守格辙耳。比游嘉兴，得尽睹项子京家藏真迹，又见右军官奴帖于金陵，方悟从前妄自标许譬如香岩和尚，一经洞山问倒，愿一生做粥饭僧。余亦愿焚笔研矣。然自此渐有小得。今将二十七年，犹作随波逐浪书家，翰墨小道，其难如是，何况学道乎？
　　吾乡陆宫詹，以书名家。虽率尔作应酬字俱不苟。且曰：“即此便是学字，何得放过？”陆公书类赵吴兴，实从北海人。有客每称公似赵者，公曰：“吾与赵同学李北海耳。”
　　吾乡莫中江方伯，书学右军，自谓得之圣教序。然与圣教序体小异，其沉着逼古处，当代名公，未能或之先也。予每询其所由，公谦逊不肯应。及余己卯试，留都。见王右军官奴帖真迹，俨然莫公书，始知公深于二王。其子云卿，亦工书。
　　书家有自神其说，以右军感胎仙传笔法。大令得白云先生口授者，此皆妄人附托语。天上虽有神仙，能知羲献为谁乎？
　　吕纯阳书，为神仙中表表者。今所见，若东老诗，乃类张长史。又云：题黄鹤楼，似李北海。仙书尚以名家为师如此。孙虔礼曰：妙似神仙。余谓实过之无不及也。昔人以翰墨为不朽事，然亦有遇不遇，有最下而传者；有勤一生而学之，异世不闻声响者；有为后人相倾，余子悠悠，随巨手讥评，以致声价顿减者；有经名人表章，一时慕效，大擅墨池之誉者。此亦有运命存焉。总之，欲造极处，使精神不可磨没，所谓神品，以吾神所着故也。何独书道，凡事皆尔。
　　赵吴兴大近唐人，苏长公天骨俊逸，是晋宋间规格也。学书者熊辨此，方可执笔临摹。否则ㄌ成堆，笔成冢，终落狐禅耳。
　　米元章云：“吾书无王右军一点俗气，乃其收王略帖。”何珍重如是。又云：见文皇真迹，使人气慑，不能临写。真英雄欺人哉。然自唐以后，未有能过元章书者。虽赵文敏亦于元章叹服曰：“今人去古远矣。”余尝见赵吴兴作米书一册，在吏部司务蒋行义家，颇得襄阳法。今海内能为襄阳书者绝少。
　　宋时有人以黄素织乌丝界道三丈成卷，诫子孙相传。待书足名世者，方以请书。凡四传而遇元章。元章自任，腕有羲之鬼，不复让也。
　　神宗皇帝，天藻飞翔，雅好书法。每携献之鸭头丸帖、虞世南临《乐毅论》、米芾文赋，以自随。予闻之中书舍人赵士祯言如此。因考右军，曾书文赋。褚河南亦有临右军文赋。今可见者，赵荣禄书耳。
　　以平原争坐位帖求苏米，方知其变。宋人无不写争坐位帖也。
　　晋宋人书，但以风流胜，不为无法，而妙处不在法。至唐人，始专以法为蹊径，而尽态极妍矣。
　　昔颜平原鹿脯帖，宋时在李观察士行家，今为辰玉所藏。争坐位帖，在永兴安师文家。安氏析居，分而为二。人多见其前段，师文后乃并得之，相继入内府。今前段至行香菩萨寺止，为项德新所藏。
　　东坡作书，于卷后余数尺曰：“以待五百年后人作跋。”其高自标许如此。
　　书家以险绝为奇。此窍惟鲁公杨少师得之，赵吴兴弗能解也。今人眼目，为吴兴所遮障。予得杨公游仙诗，日益习之。
　　唐林纬乾书学颜平原，萧散古淡，无虞褚辈妍媚之习。五代时少师特近之。临帖如骤遇异人，不必相其耳目手足头面，当观其举止笑语精神流露处。庄子所谓“目击而道存者也。”
　　大慧禅师论参禅云：“譬如有人，具万万赀。吾皆籍没尽，更与索债。”此语殊类书家关捩子。米元章云：如撑急水滩船，用尽气力，不离故处。盖书家妙在能合，神在能离。所欲离者，非欧虞褚薛诸名家伎俩，直欲脱去右军老子习气，所以难耳。那叱析骨还父，析肉还母，若别无骨肉，说甚虚空粉碎，始露全身。晋唐以后，惟杨凝式解此窍耳。赵吴兴未梦见在。□余此语，悟之。楞严八选义，明还日月，暗还虚空。不汝还者，非汝而谁？然余解此意，笔不与意随也。甲寅二月。
　　书法虽贵藏锋，然不得以模糊为藏锋，须有用笔，如太阿蒇截之意。盖以劲利取势，以虚和取韵。颜鲁公所谓如印印泥，如锥画沙是也。细参玉润帖，思过半矣。
　　宋高宗于书法最深。观其以兰亭赐太子，令写五百本，更换一本，即功力可知。思陵运笔，全自玉润帖中来，学禊帖者参取。
　　柳诚悬书，极力变右军法，盖不欲与禊帖面目相似。所谓神奇化为臭腐，故离之耳。凡人学书，以姿态取媚，鲜能解此。余于虞褚颜欧，皆曾仿佛十一。自学柳诚悬，方悟用笔古淡处。自今以往，不得舍柳法而趋右军也。
　　吾松书，自陆机、陆云创于右军之前，以后遂不复继响。二沈及张南安、陆文裕、莫方伯稍振之，都不甚传世，为吴中文祝二家所掩耳。文祝二家，一时之标。然欲突过二沈，未能也。以空疏无实际，故余书则并去诸君子而自快，不欲争也。以待知书者品之。（此则论云间书派）
　　余性好书，而懒矜庄，鲜写至成篇者，虽无日不执笔，皆纵横断续，无伦次语耳。偶以册置案头，遂时为作各体，且多录古人雅致语，觉向来肆意，殊非用敬之道。然余不好书名，故书中稍有淡意，此亦自知之。若前人作书不苟且，亦不免为名使耳。
　　吾书无所不临仿，最得意在小楷书，而懒于拈笔。但以行草行世，亦都非作意书，第率尔酬应耳。若使当其合处，便不能追踪晋宋，断不在唐人后乘也。
　　◎跋自书
　　○临官奴帖后
　　右军官奴帖事五斗米，道上章语也。已卯秋，余试留都，见真迹。盖唐冷金笺摹者，为阁笔，不书者三年。此帖后归娄江王元美。予于已丑询之王澹生，则已赠新都许少保矣。此帖类禊叙，因背临及之。
　　○临洛神赋后
　　大令洛神赋真迹，元时犹在赵子昂家。今虽宋榻，不复见矣。今日写此四行，亦唐摹冷金旧迹。余见之李项氏，遂师其意，试朝鲜鼠须笔。
　　○书罗语题尾
　　乐志论，与罗氏此篇，实山居之人所自宽语。余数书之，亦如归去来词，以志吾乐耳。
　　○书乐志论题尾
　　余在梁溪，见徐季海书《道德经》。评者谓子瞻似之，非也。子瞻多偃笔，季海藏锋。正书欲透纸背，安得同论。此书颇似之。
　　○书酒德颂题尾
　　伯伦善闭关，虽沉湎，自有韬世之致。故得与嵇阮辈并称。余饮不能三酌，而书此颂，又自笑也。
　　○临颜平原诰书后
　　唐世官诰，皆出善书名公之手。鲁公为礼部尚书，犹耆朱巨川诰。如近世之埋志，非籍手宗匠，以为孝慈不足。其重如此，国朝制诰，乃使中书舍人为之写轴。而书法一本沈度姜立纲，何能传后？予两掌制词，及先太史诏。欲自书之，忽有非时之命，持节长沙封吉藩。颁诰之时，王程于迈，不获从鲁公自书之例。临颜帖，为之怃然。
　　○临颜书后
　　颜清臣书，深得蔡中郎石经遗意。后之学颜者，以觚棱斩截为入门，所谓不参活句者也。余此书，窃附鲁男子学柳下惠之意。
　　○临天马赋书后
　　襄阳书天马赋，余所见已四本。一为擘窠大字，后题云“为平海大师书”。后园水丘公观，特为雄杰，在嘉禾黄履常参政家。一为检讨王履泰藏，乃仿颜平原争坐帖；一在吾乡宋参政家，一在新都吴氏。后有黄子久诸元人跋，子久云：“展视之时，有一大星贯斗而坠，其声如雷。”宋本余已摹取刻石，吴本多枯笔，别自一种米书，然皆真迹也。米赋材，乃强弩之末。而子瞻称其宝月赋。以为知元章不尽，乃曾无一本传世，何也？因背临及之。
　　○临怀素帖书尾
　　怀素自叙帖真迹，嘉兴项氏以六百金购之朱锦衣家。朱得之内府，盖严分宜物，没入大内后，给侯伯为月俸。朱太尉希孝，旋收之。其初，吴郡陵完所藏也。文待诏曾摹刻停云馆行于世。余二十年前在李，获见真本。年来亦屡得怀素它草书。鉴赏之，唯此为最。本朝学素书者，鲜得宗趣。徐武功、祝京兆、张南安、莫方伯，各有所入。丰考功亦得一斑。然狂怪怒张，失其本矣。余谓张旭之有怀素，犹董源之有巨然。衣钵相承，无复余恨，皆以平淡天真为旨。人目之为狂，乃不狂也。久不作草，今日临文氏石本，因识之。
　　○自书卷后
　　此余壬辰北上时，在广陵舟中书也。丙申除夕，清臣复持至斋中。余重展之，因念古人书与年俱老，今去壬辰又七年矣。无能多胜于曩时，深以为愧。
　　○酣古斋帖跋
　　余见怀素一帖云“少室中，有神人藏书，蔡中郎得之。古之成书者，欲后天地而出。”其持重如此。今人朝学执笔，夕已勒石，余深鄙之。清臣以所藏余书，一一摹勒，具见结习苦心。此犹率意笔，遂为行世，予甚惧也。虽然，予学书三十年，不敢谓入古三昧。而书法至余，亦复一变。世有明眼人，必能知其解者。为书各种，以副清臣之请。
　　○书大江东词题尾
　　余以丙申秋，奉使长沙，浮江归，道出斋安。时余门下徐阳华，为黄冈令，请余大书东坡此辞，曰：“且勒之赤壁。”余乘利风解缆，后作小赤壁诗，为吾松赤壁解嘲已。余两被朝命，皆在黄武间。览古怀贤，知当日坡公旧题诗处也。因书此词识之。
　　○题卷后
　　醉后磨墨一斗，以三文头鸡毛笔，书此篇。迅疾如追风逐电，略无凝滞，皆是颜尚书、米漫士书法得来。书家当有知者。
　　○临怀素真迹跋后
　　藏真书，余所见有枯笋帖、食鱼帖、天姥吟、冬热帖，皆真迹，以澹古为宗。徒求之豪宕奇怪者，皆不具鲁男子见者也。颜平原云：张长史虽天姿超逸，妙绝古今，而楷法精详，特为真正。吁，此素师之衣钵。学书者，请以一瓣香供养之。
　　○书荆公词题尾
　　王介甫金陵怀古词，东坡于壁上观之，叹曰：“此老狐精也。”其推服若此。米元章又称荆公书，绝似五代杨少师。苏之词，米之书，皆横绝于古，独不敢傲介甫。此公若不作宰相，岂至掩其长耶。
　　○临禊帖题后
　　兰亭序，最重行间章法。余临书，乃与原本有异，知为聚讼家所诃。然陶九成载禊帖考，尚有以草体当之者，政不必规规相袭。今人去古日远，岂在行段乎？
　　○又
　　赵文敏临禊帖，无虑数百本，即余所见，亦至夥矣。余所临，生平不能终荐。然使如文敏多书，或有入处。盖文敏犹带本家笔法，学不纯师；余则欲绝肖，此为异耳。
　　○书自叙帖题后
　　米元章书，多从褚登善悟入。登善深于兰亭，为唐贤秀颖第一，此本盖其衣钵也。摹授清臣，清臣其宝之。余素临怀素自叙帖，皆以大令笔意求之，时有似者。近来解大绅丰考功，狂怪怒张，绝去此血脉，遂累及素师。所谓从旁门入者，不是家珍，见过于师，方堪传授也。
　　○书后赤壁赋跋
　　余三见子瞻自书赤壁赋：一在李黄承玄家，一在江西杨寅秋家，一在楚中何宇度家，皆从都下借临。黄卷有子瞻跋，尤胜，然皆前赋也。后赤壁，则惟赵子昂有石本。又思陵尝书之，夏禹玉为补图，亦在杨寅秋家。因书后赤壁赋，并记于此。
　　○书陶诗跋后
　　陶靖节诗，储光羲之源委也。韦司直亦其儿孙乎？东坡和陶，虽极力摹拟，然禅家所谓夹带有之矣。东坡像，太白、渊明、皆相似。
　　○书小楷册题后
　　小楷书，乃致难。自临帖者，只在形骸，去之益远。当由未见古人真迹，自隔神化耳。宋时唯米芾有解。至今如阿一见也。
　　○书雪赋题后
　　客有持赵文敏书雪赋见示者，余爱其笔法遒丽，有黄庭乐毅论风规。未知后人谁为竞赏，恐文徵仲瞠乎若后矣。遂自书一篇，意欲与异趣，令人望而知为，吾家书也。昔人云：“非惟恨吾不见古人，亦恨古人不见吾。”又云：“恨右军无臣法。”此则余何敢言？然世必有解之者。
　　○书各体卷题后
　　此余在长安，呵冻手书。及还山，舟中待放闸。消遣永画者，清臣为沃而装池，及自披之，颇似五技穷鼠耳。若曰：殉知之合，则吾岂敢？
　　○临四家尺牍跋尾
　　余尝临米襄阳书，于蔡忠惠、黄山谷、赵文敏非所好也。今日展法帖各临尺牍一篇，颇亦相似。又及苏文忠，亦予所习也。元人作书经，以苏文忠、赵文敏为得二王法，不及米漫士。其持论如此，未省所谓。
　　○临柳禊帖题
　　柳诚悬书兰亭，不落右军兰亭序笔墨蹊径。古人有此眼目，故能名家。
　　○书雪浪霁铭题后
　　山谷论人家子弟，可百不能，唯俗便不可医。子瞻自是千载人，观其与李伯时、王定国诸公，会赏翰墨，自谓薄富贵而厚于书；轻死生而重于画。即雪浪以百二十千购之，所至故无一缘也。无龙百尺楼下物，正当愧死，何置喙哉。
　　○补龙井记书后
　　秦太虚撰龙井记，真称苏家胜友。元章此碑，绝得李栝州三昧。惜多残缺，余为补之。然闻赵吴兴曾欲补米书数行，一再易之，皆不相似，曰：“今人去古远矣。”则余其有续貂之愧也夫。
　　○临颜帖跋
　　余近来临颜书，因悟所谓折钗股、屋漏痕者，惟二王有之。鲁公直入山阴之室，绝去欧褚轻媚习气。东坡云：“诗至于子美，书至于鲁公。”非虚语也。颜书惟蔡明远序，尤为沉古。米海岳一生不能仿佛，盖亦为学唐初诸公书，稍乏骨气耳。灯下为此，都不对帖。虽不至入俗第，神采璀璨，即是不及古人处。渐老渐熟，乃造平淡。米老犹隔尘，敢自许逼真乎？题以志吾愧。
　　○又
　　临颜太师明远帖五百本。后方有少分相应，米元章、赵子昂，止撮其胜会。遂在门外，如化城鹿车未了事耳。
　　○临十三行跋
　　此韩宗伯家藏子敬洛神十三行真迹。予以闰三月十一日登舟，以初八日借临。是日也，友人携酒过余旅舍者甚多。余以琴棋诸品分曹款之，因得闲身仿此帖。既成，具得其肉，所乏神采，亦不足异也。
　　○又
　　文氏二王帖，有洛神赋，称为子敬，非也。此李龙眠书。宣和谱所云：“出入魏晋，不虚耳。”又龙眠摹古，则用绢素。洛神卷是绢本，或唐人书，李临仿之，乃尔遒隽耶。要须以十三行帖称量之。
　　○书月赋后
　　小楷书，不易工。米元章亦但有行押，尝被命仿黄庭，作千文一本以进。今观其迹，但以妍媚飞动取态耳。邢子愿谓余曰：右军以后，惟赵吴兴得正衣钵，唐宋皆不如也，盖谓楷书，得黄庭乐毅论法，吴兴为多。要亦有刻画处，余稍及吴兴，而出入子敬。同能不如独胜，余于吴兴是也。
　　○又
　　余少时为小楷，刻画世所传黄庭经、东方赞。后见晋唐人真迹，乃知古人用笔之妙，殊非石本所能传。既折衷王子敬、顾恺之，自成一家。因观昔年书月赋，漫题。
　　○临杨少师帖跋后
　　杨少师步虚词帖，即米老家藏大仙帖也。其书骞翥简澹，一洗唐朝姿媚之习。宋四大家皆出于此。余每临之，亦得一斑。
　　○题礼观音文
　　余书此文，意欲拟虞永兴、欧阳率更，自愧无出蓝之能耳。赵吴兴云：永兴书，唯枕卧帖，清峭有晋人韵，使余得见之，书道必不止此。
　　○临颜书题后
　　颜平原争坐帖与祭季明文，唐时林藻师之。杨景度、蔡端明，皆具有一体。余此书颇似类颜，具眼者谓何。
　　○又
　　右颜平原书绛州帖，所刻盖师陶贞白瘗鹤铭。小异平日学右军书者，黄鲁直宗之。
　　○题自书古诗卷尾
　　今日临古诗数首，俱不入晋人室。唯颜平原、虞永兴、杨少师三家，差不愧耳。时乙已正月十九日，为余悬弧辰也。
　　○题争坐位帖后
　　争坐位帖，宋苏、黄、米、蔡四家，书皆仿之。唐时欧、虞、褚、薛诸家，虽刻画二王，不无拘于法度。惟鲁公天真烂漫，姿态横出，深得右军灵和之致，故为宋一代书家渊源。余以陕本漫漶，乃摹此宋拓精好者，刻之戏鸿堂中。
　　○临褚遂良西升经跋
　　褚遂良西升经与淳熙秘阁续帖所刻黄庭经，同一笔法。真迹音藏新都殷尚书家。余在长安，曾于殷参军见之。永嘉王中舍，为吴太学手摹一本，不差毫发。后归武林洪黄门。黄门以余写法华经，字形相等，遂以赠余，且曰：“子临百本，使马骨追风，画龙行雨，方以一本见酬。”余茫然，未知何时得慰其意。
　　○临王右军曹娥碑跋
　　余为庶常时，馆师韩宗伯出所藏曹娥碑真迹绢本示余。乃宋德寿殿题，元文宗命柯九思鉴定书画，赐以此卷。赵孟ぽ跋记其事甚详，且云：“见此，如岳阳楼亲听仙人吹笛，可以权衡天下之书矣。”当时以馆师严重，不敢借摹。亦渝敝难摹，略可仿佛于非烟非雾间耳。因书曹娥碑识之。
　　○临内景黄庭跋
　　内景经，全在笔墨畦迳之外。其为六朝人得意书无疑。今人作书，只信笔为波画耳。结构纵有古法，未尝真用笔也。善用笔者清劲，不善用笔者浓浊，不独连篇各体有分别。一字中亦具此两种，不可不如也。
　　○临禊帖跋后
　　余书兰亭，皆以意背临，未尝对古刻。一似抚无弦琴者，觉尤延之诸君子，葛藤多事耳。
　　○临杨少师书后
　　余以意仿杨少师书。山阳此论，虽不尽似，略得其破方为圆，削繁为简之意。盖与赵集贤书，如甘草甘遂之相反，亦教外别传也。
　　○书养生论跋后
　　东坡先生数书嵇叔夜养生论。忧患之余，有意于道言如此。它日又曰：长生未能学，且学长不死。洪觉范，妙喜禅师，谓其多生般若种子深固。又进于所谓养生者，要以忠孝文章节义如公，升天成佛，俱是探囊取物。其八识田中，自具两家种子。循业发现，不学而能也。因书此论及之。
　　○临赵松雪书跋后
　　娄水王奉常，家藏赵吴兴诗帖致佳。余从高仲举见之，把玩移日。舟行闲适，漫临一过。余素不为吴兴书，略得形模耳。闻吴兴临米元章壮怀赋数行，辄复自废。余以俟它人覆酱瓿也。
　　○书琵琶行题后
　　白香山深于禅理，以无心道人，作此有情痴语。几所谓木人见花鸟者耶。山谷为小词，而秀铁诃之。谓不止落驴胎马腹，则慧业绮语，犹当忏悔耳。余书此歌，用米襄阳楷法，兼拨镫，意欲与艳词相称，乃安得大珠小珠落研池也。
　　○书别赋题后
　　陆鲁望诗云：“丈夫非无泪，不洒离别间。仗剑对尊酒，耻为游子颜。”盖反文通此赋，如子云反骚。惜江令少此一转耳。
　　○书褚登善千文题后
　　义阳吴光禄丞彻如，寄褚登善千文示余。披赏数日，风雨如晦，泓颖久废。朝来始见霁色，偶然欲书。为竟此卷，观者必讶为余本家笔安在也。
　　○书古尺牍题后
　　“行书十行，不敌楷书一行。”米南宫语也。时一为之，以敛浮气，竟此纸，凡十起对客。信乎孙虔礼所云，视怡务阙之难也。
　　○书图通偈后
　　以虞伯施庙堂碑法书此偈。贞观时，楞严犹未经翻译。永兴破邪论，亦世谛流布耳。颜鲁公颇事道言，李北海但作碑板。怀素着袈裟，犯饮酒戒。草书狂纵，不足与写经手校量功德。唐世书学甚盛，皆不为释典所用。梁肃房融，其书不称。惟裴休深于内典，兼临池之能，淳熙帖所刻是已。至宋苏、黄两公，大以翰墨为佛事。宋人书不及唐，其深心般若，故当胜也。余蚤岁习耳根圆通。每书之，几所谓一举一回新者。
　　○临争坐位帖题后
　　新都汪太学孺仲，以宋捐争坐位帖见示，神采奕奕，字形较陕刻差肥。余临写之次，时有讹字。乃知是米海岳所临。米尝自记，有临争坐帖在浙中。此殆其真迹入石者耶。
　　○题楷书雪赋后
　　楷书以智永千文为宗极。虞永兴其一变耳。文征仲学千文，得其姿媚。予以虞书入永书，为此一家笔法。若退颖满五簏，未必不合符前人。顾经岁不能成千字卷册，何称习者之门？自分，与此道远矣。
　　○临钟绍京书跋后
　　右唐钟绍京书遁甲神经，有宣和政和小玺。宋徽宗标识，倪元镇家藏。有元镇跋语，笔法精妙。回腕藏锋，得子敬神髓。赵文敏正书实祖之。余从真迹临写数行。钟书世无传本，自此可以意求耳。
　　○临虞永兴书跋后
　　虞永兴尝自谓于“道”字有悟，盖于发笔处出锋，如抽刀断水，正与颜太师锥画沙、屋漏痕同趣。前人巧处，故应不传，学虞者辄成子，笔阵所诃以此。余非能书，能解之耳。
　　○临海岳千文跋后
　　米海岳行草书，传于世间，与晋人几争道驰矣。顾其平生所自负者为小楷，贵重不肯多写，以故罕见其迹。予游京师，曾得鉴李伯时西园雅集图，有米南宫蝇头题跋，最似兰亭笔法。已丑四月，又从唐完初获借此千文，临成副本，稍具优孟衣冠。大都海岳此帖，全仿褚河南哀册枯树赋，间入欧阳率更，不使一实笔。所谓无往不收，盖曲尽其趣。恐真本既与余远，便欲忘其书意。聊识之于纸尾。□此余已丑所临也，今又十年所矣。笔法似昔，未有增长。不知何年得入古人之室。展卷太息，不止书道也。戊戌四月三日。
　　○临十七帖书后
　　十七帖硬黄本，宋时魏泰家藏。淳熙秘阁续帖，亦有刻。予在都下，友人汝阳王思延得硬黄本，曾借临一卷。已于济南邢子愿ぁ卿，见所刻石，即王本也。余以临卷质之，子愿谬称合作。第谓赵吴兴临十七帖，流落人间，当不下数十本。请多为之，足传耳。余自是时写此帖，以懒故，终不能多也。
　　○临洛神赋书后
　　乐毅论乃扇书，后人又以为右军自书刻石。梁世所摹，与唐摹字形各异。淳熙秘阁，梁摹本也。予家戏鸿堂帖，唐摹本也。又有一本唐摹，在长安李氏，曾属余跋，亦有文寿承跋。盖贞观中，太宗命褚遂良等，摹六本赐魏征诸臣。此六本，自唐至今，余犹及见，其二恨梁摹白麻纸真迹，为新都吴生所有，余亦不甚临乐毅论，每以大令十三行洛神赋为宗极耳。
　　○临像赞题后
　　柳诚悬小书玄真护命经，不知其所自。因临画像赞，知诚悬用其笔意，小加劲耳。唐人书无不出于二王，但能脱去临仿之迹，故称名家。世人但学兰亭面，谁得其皮与其骨？凡临书者，不可不知此语。
　　○跋临女史箴
　　昔年见晋人画女史箴云，同虎头笔，分类题箴，附于画左方，则大令书也。大令书女史箴，不闻所自。据孙过庭读书谱，有云：“右军太师箴，岂即女史而讹承于后耶？”然其字结体，全类十三行，则又非王右军也。暇日，适发兴欲书，遂复仿之，不见真迹。聊以意取，乃不似耳。
　　○临宣示表题后
　　钟太傅书，余少而学之，颇得形模。后得从韩馆师，借唐榻戎辂表临写，始知钟书自有入路。盖犹近隶体，不至如右军以还，恣态横溢，极凤翥鸾翔之变也。阁帖所收，惟宣示表、还示帖，皆右军之钟书，非元常之钟书。但观王世将宋儋诸迹，有其意矣。辛丑冬，因临宣示表及之。
　　○跋临瘗鹤铭
　　黄涪翁云，大字无过瘗鹤铭，小子无过遗教经。今世所传遗教，直唐经生手耳。瘗鹤则陶隐居书，山谷学之。余欲缩为小楷，偶失此帖，遂以黄庭笔法书之。
　　○书舞鹤赋后
　　往余以黄庭乐毅真书，为人作榜署书。每悬看，辄不得佳，因悟小楷法，使可展为方丈者，乃尽势也。题榜如细书，亦跌宕自在，惟米襄阳近之。襄阳少时，不能自立家，专事摹帖，人谓之集古字。已有规之者曰：“复得势，乃传。”正谓此。因书舞鹤赋及之。
　　○跋十三行洛神赋
　　赵文敏得宋思陵十三行于陈灏，盖贾似道所购，先九行，后四行，以悦生印款之。此子敬真迹。至我朝，惟存唐摹耳。无论神采，即形模已不相似。惟晋陵唐太常家藏宋拓，为当今第一。曾一见于长安，临写刻石恨赵吴兴有此墨迹，未尽其趣。盖吴兴所少，正洛神疏隽之法，使我得之，政当不啻也。
　　○题书千字文后
　　千文凡书四载，先后作止。笔墨间阔，几如写一大藏经。今至延津，始成之。山中自恃多暇，乃至不如吏牍之余。予所愧于嵇叔夜也。
　　○题归去来辞后
　　以米元章笔法，书渊明辞，差为近之。
　　○临米书后
　　是日，海上顾氏以米襄阳真迹见视。余为临此，大都米家书与赵吴兴各为一门庭。吴兴临米，辄不能似，有以也。吴兴书易学，米书不易学。二公书品，于此辨矣。
　　○书饮中八仙歌后
　　陆士衡作竹林七贤论，以嵇阮为标。颜延之作五君咏，王氵中、山巨源，皆在门外，弗复及。少陵八仙歌，其尤著者，贺季真、太白耳。他日作哀诗，于饮中八仙，独著汝阳王，所谓虬须似太宗，色英塞外春者。岂让帝之子，负奇自废。韬光铲采，醉乡为隐者耶。即诸子，当非酒人可概矣。
　　○跋禊帖后
　　唐相褚河南，临禊帖白麻迹一卷。曾入元文宗御府，有天历之宝，及宣政绍兴诸小玺，宋景濂小楷题跋。吾乡张东海先生，观于杨氏之衍泽楼。盖云间世家所藏也。笔法飞舞，神采奕奕，可想见右军真本风流，实为希代之宝。余得之吴太学，每以胜日展玩，辄为心开。至于手临，不一二卷止矣，苦其难合也。昔章子厚日临兰亭一卷，东坡闻之，以为从门入者，不是家珍。东坡学书宗旨如此。赵文敏临禊帖最多，犹不至如宋之纷纷聚讼，直以笔胜口耳。所谓善易者，不谈易也。
　　○临官奴帖真迹
　　此帖在淳熙秘阁续刻，米元章所谓绝似兰亭序。昔年见之南都，曾记其笔法于米帖曰，字字骞翥，势奇而反正。藏锋裹铁，遒劲萧远，庶几为之传神。已闻为海上潘方伯所得，又复归王元美。王以贻余座师新安许文穆公，文穆传之少子胃君。一武弁借观，因转售之。今为吴太学用卿所藏，顷于吴门出示余，快余二十余年积想，遂临此本云。抑余二十余年时书此帖，兹对真迹，豁然有会。盖渐修顿证，非一朝夕。假令当时力能致之，不经苦心悬念，未必契真。怀素有言：“豁焉心胸，顿释凝滞。”今日之谓也。时戊申十月十有三日，舟行朱泾道中，日书兰亭及此帖一过，以官奴笔意书禊帖，尤为得门而入。
　　◎评古帖
　　○题绛帖一卷后
　　宋榻绛州帖，乃官奴嫡冢，故佳本在汝帖长沙之上。昔人得古帖数行，专心学之，遂以名世。况此本已具各体，即不完善，比之威凤一毛，可藏也。
　　○题娑罗树碑后
　　保母帖，辞中令帖。大令实为北海之滥觞。今人知学北海而不追踪大令，是以佻而无简，直而少致。北海曰：“似我者俗，学我者死。”不虚也。赵吴兴犹不免此，况余子哉？
　　○黄庭经跋
　　黄庭经以师古斋刻为第一，乃遂良所临也，淳熙续帖亦有之。
　　○书禊帖后
　　此本发笔处，是唐人口口相授笔诀也。米海岳深得其意，舟过崇德县观。
　　○题禊帖黄庭各帖后
　　兰亭无下本，此刻当是唐人钩摹。其黄庭，吾不甚好，颇觉其俗。告墓表，集智永千文而成之。宣示表转刻已多，既失其浑宕之气，聊存形似。后之学者，当以意会之可也。
　　○题云麾将军碑
　　此碑文多不全，独此刻。前后读之，皆有伦次。当是石未泐时拓本，殊可宝藏。欧阳金石录，每有不以书家见收者，况北海为书中仙乎？
　　○题颖上禊帖后
　　颖上县有井，夜放白光，如虹亘天。县令异之，乃令人探井中。得一石，六铜，其石所刻，黄庭经、兰亭序，皆宋拓也。余得此本，以较各帖所刻，皆在其下。当是米南宫所摹入石者，其笔法颇似耳。
　　○题洛神违远各帖后
　　大令洛神赋，多集后人笔意，岂元人赵松雪为之耶？违远帖告墓之流，与辞中令书，皆子敬得意笔也。□辞中令帖，是李邕渊源，其为子敬笔无疑。
　　○题群玉堂帖
　　群玉堂帖所载虞世南天马赞，乃柳子厚文。荆门行，见李群玉集，非李栝州也。诗亦不类开元及柳公权诗，皆谬。岂集字为之耶？
　　○题献之帖后
　　大令辞中令帖，评书家不甚传，或出于米元章、黄长睿之后耳。观其运笔，则所谓凤翥鸾翔，似奇反正者，深为漏泄家风。必非唐以后诸人所能梦见也。李北海似得其意。
　　○书黄庭经后
　　吴用卿得此。余乍展三四行，即定为唐人临右军。既阅竟，中间于渊字，皆有缺笔，盖高祖讳渊，故虞褚诸公，不敢触耳。小字难于宽展而有余，又以萧散古淡为贵。顾世人知者绝少。能于此卷细参，当知吾言不谬也。
　　○评子敬兰亭帖
　　此卷用笔萧散，而字形与笔法，一正一偏，所谓右军书如凤翥鸾翔，迹似奇而反正。迩来学黄庭经、圣教序者，不得其解，遂成一种俗书。彼倚藉古人，自谓合辙襟毒人心。如油入面，带累前代诸公不少。余故为拈出，使知书家，自有正法眼藏也。
　　○又
　　余观二王真迹，十余帖矣。独此卷心眼相印，自许不惑。又须知永兴书法，从此发源也。
　　○题王询真迹
　　米南宫谓右军帖，十不敌大令迹一。余谓二王迹，世犹有存者，唯王谢诸贤笔，尤为希觏。亦如子敬之于逸少耳。此王书，潇洒古淡，东晋风流，宛然在眼。用卿得此，可遂作宝晋斋矣。
　　○虞伯施积时帖
　　此卷或疑米临，然其研笔处，特为瘦劲。米书以态胜，不办此也。王元美家有虞永兴汝南公主墓志，客亦有谓米临者。元美自题曰“果尔，则买王得羊，于愿足矣。”此帖则当出其右，具眼者自能识取。
　　○题评纸帖为朱敬韬
　　米元章评纸，如陆羽品泉，各极其致。而笔法都从颜平原幻出。与吾友王宇泰所藏天马赋，同是一种书。临写弥月，仍归用卿，用卿其宝之。
　　○孙虔礼千文跋
　　此孙过庭真迹也。观其结字，犹存汉魏间法。盖得之章草为多，即永师千文亦尔。乃知作楷书，必自八分大篆入门。沿流讨源，见过于师，方堪传授。学过庭者，又自右军求之可也。
　　○题范牧之禊帖
　　牧之书兰亭序，笔势遒媚，以姿态胜韵自喜。宋仁卿装之屏角十余年。时象先尚髫龀未及收去。兹乃念手泽，复从仁卿请回此卷。昔右军书，不为诸子所宝惜。右军每有家鸡野鹜之叹。牧之书固自古雅，而象先即善书，何忍人称过父也。
　　○题朱敬韬所藏赵荣禄鲜于伯几真迹
　　吴兴书少有师褚登善者。此前二幅似之，又所报燕京奇画，是孙过庭法也。鲜于伯机评书，天真烂漫，尽力与吴兴敌者，是皆可传也。今日过敬韬，出此相视，因借归，摹之戏鸿堂帖中。
　　○跋智永帖
　　此永师仿钟元常宣示表。每用笔，必曲折其笔，宛转回向，沉着收束。所谓当其下笔，欲透过纸背者。唐以后，此法渐澌尽矣。
　　○题徐道寅手书诸经后
　　真如不变，千佛即一。不变随缘，一佛而千古佛。所以有云：佛之一字，吾不喜闻也。虽然，地藏经云：人命终时，闻一佛名号一辟支，佛名号，皆得免苦。当四大分散，神识分飞。一佛名号，俱不能记忆自非平生串习，安能于尔时得力？所谓一句染神，历劫不易。徐居士道寅，所以书写受持，念诵此千佛名经也。唐以曲江题名，为千佛名经。宋人以元党碑，为千佛名经。道寅以千佛名经，为千佛名经。是同是别。
　　○跋赵子昂书过秦论
　　吴兴此书，学黄庭内景经。时年三十八岁，最为善者机也。成名以后，责然自放，亦小有习气。于是膺书乱之，钝滞吴兴不少矣。
　　○跋张旭草书
　　项玄度出示谢客真迹。余乍展卷，即命为张旭。卷末有丰考功持谢书甚坚。余谓玄度曰：四声定于沈约，狂草始于伯高；谢客时，都无是也。且东明二诗，乃庾开府步虚词，谢安得预书之乎。玄度曰：此陶弘景所谓元常老骨，更蒙荣造者矣，遂为改跋。
　　○跋率更千文
　　书家以分行布白，谓之九宫。元人作书经云：黄庭有六分九宫；曹娥有四分九宫。今观信本千文，真有完字具于胸中。若构凌云台，一一皆衡剂而成者。米南宫评其真书到内史，信矣。此本传为信本真迹，勒其全文。欲学书先定间架，然后纵横跌荡，惟变所适耳。
　　○跋东坡书后
　　东坡先生居黄，自谓多难畏事，时犹禁其诗耳。后复并其书禁之，故宣和进御书画，凡有苏黄题跋者，皆割去。靖康之变，御府所藏，尽为金人辇之而北。而先生墨迹，流落人间者，居然独完。谁谓善类竟可磨灭耶？
　　○跋吴传朋书
　　昔人称吴传朋说真书，为宋朝第一。今观《九歌》，应规入矩，深得兰亭洛神遗意。高宗洞精书法，至为阁笔欢赏，不虚也。左方有马和之侍郎图，此必当时有李伯时画《九歌》，米元章作书，而二公复仿之耳。伯时书，乃全用钟法，宣和谱谓其追踪魏晋。今始见之，当与米元章并传者。宋之小楷名家，尽此矣。
　　○跋赤壁赋后
　　坡公书多偃笔，亦是一病。此赤壁赋，庶几所谓欲透纸背者，乃全用正锋，是坡公之兰亭也，真迹在王履善家。每波画尽处，隐隐有聚墨痕，如黍米珠，非石刻所能传耳。嗟呼，世人且不知有笔法，况墨法乎。
　　○题怀仁圣教序真迹
　　古人摹书用硬黄，自运用绢素。此卷首，有宋徽宗金书缥字，与内景经同一黄素。知为怀仁一笔自书无疑。书苑所云，杂取碑字，右军剧迹，咸萃其中，非也。黄长睿，书家董狐，亦以书苑为据。恨其不见真迹，辄随人言下转耳。
　　○又
　　此书视陕本，特为姿媚。唐时称为小王书。若非怀仁自运，即不当命之小王也。吾家有宋舍利塔碑云：习王右军书，集之为习，正合。余因此自信有会。
　　○跋鲁公送刘太冲叙
　　颜鲁公送刘太冲叙，郁屈瑰奇，于二王法外，别有异趣。米元章谓如龙蛇生动，见者目惊，不虚也。宋四家书派，皆出鲁公。亦只争坐帖一种耳，未有学此叙者，岂当时不甚流传耶。真迹在长安赵中舍士桢家，以余借摹，遂为好事者购去。余凡一再见，不复见矣。淳熙秘阁续帖亦有刻。
　　○题大令洛神十三行真迹
　　赵吴兴曾得洛神十三行于陈集贤灏，自题此晋时麻笺。思陵极力搜访，仅获九行百七十六字。故米友仁跋，作九行。宋末贾似道复得四行，七十四字。欲续于后，则于九行之跋不相属。遂以四行别装于后，以悦生印及长字印款之。今此本不知犹在人间不。余所摹秀州项子京藏，是宣和谱中所收。吴兴云，更有唐人临本，后有柳公权跋，亦神物也。视世所传十三行宋拓，何啻霄壤耶。
　　○跋鹿脯帖后
　　鹿脯帖真迹与宋拓本，不唯字形大小不伦，乃其文亦小异。宋拓，政自不足据也。十七帖清晏岁丰，又所使有丰一乡，故自名处。予极不解“丰一乡”作何语。及得高丽刻本，乃云所出有异产。读之豁然，因知王著，但凭仿书入石耳。
　　○跋杨义和黄庭经后
　　怀素、黄庭经、陶谷跋，以为右军换鹅书。米芾跋，以为六朝人书，无虞褚习气。惟赵孟ぽ以为飘飘有仙气，乃杨许旧迹。而张伯雨题吴兴《过秦论》，直以为学杨义和书。吴兴精鉴，必有所据，非臆语也。按真诰，称杨书祖效郗法，力同二王。述书赋亦云：方圆自我，结构遗名；如舟楫之不系，混宠辱以若惊。其为书家所重若此。顾唐时止存草书六行，今此经行楷数千字。神采奕然，传流有绪，岂非墨池奇遘耶。元时在鲜于枢家。余昔从馆师韩宗伯，借摹数行，兹勒以冠诸帖。杨在右军后，以是神仙之迹，不复系以时代耳。
　　○跋吴云壑书后
　　吴琚书，自米南宫外，一步不窥。京口北固山，有天下第一江山琚书，即其笔也。始于都下，见七言律诗一幅，不款名姓，但有云壑居士印。偶阅宋经籍志，云壑集吴琚撰，知为琚书。已于新安白岳山下，客持晦翁书《归去来辞》，乃绝似米元章。后有“云壑”二字，因得审定，今藏于家。此诗没于焦山江中，润州守霍君为余拓墨本，然已在若明若晦间，不可临摹矣。
　　○题温飞卿书
　　《湖阴曲》温飞卿书，似平原书而遒媚有态。米元章从此入门。昔年殷司马之孙持至长安，留予案上两月。余以温庭筠“温”字颇漫，疑是王黄华书。黄华亦名庭筠，字迹近米家父子故耳。川中黄昭素，乃谓此必曾入梁内府。梁讳“温”字，遂磨去，意或有之。
　　○跋李北海缙云三帖
　　黄长睿评张从申书，出于北海赵子固。又以北海学子敬，病在欹侧，若张从申，即无此矣。然从申书，实似北海之法华寺碑。而北海出奇不穷，故尝胜云：余尝谓右军如龙，北海如象，世必有肯予言者。
　　○跋李伯时书
　　米海岳云：“少时未能立家，但规摹法帖，谓之集古字。”今观《九歌》良然。左方有伯时画，画史所称与伯时经营《九歌》者是已。伯时《孝经》，力追钟法。宣和谱谓书逼魏晋，不虚耳。二帖皆节文。
　　○书度人经后
　　余曾见柳诚悬小楷度人经，遒劲有致。蔡君谟茶录，颇仿之，世未有传者。此清静经，似永兴破邪论，海上潘氏所藏宋帖也。
　　○跋索靖出师颂
　　钟太傅书，自晋渡江时，止传宣示表。百余年间，妙迹已绝，宁知今世有索靖出师颂耶。此本在李项子京家，故是甲观。
　　○跋子敬帖
　　宝晋帖刻此帖，大军止。余捡子敬别帖，自己至至末。辞意相属，原是一帖，为收藏者离去耳。二王书有不可读者，皆此类也。米元章故以此为子敬第一书。
　　○跋谢庄诗后
　　谢庄诗帖子，新都汪景醇得摹。本未见真迹，书法似阁帖。所谓萧子云者，而小加妍隽。宋高宗书近之。
　　○题张长史真书
　　长史郎官壁记，世无别本，唯王奉常敬美有之。陈仲醇摹以寄余，知学草必自真入也。
　　○跋禊帖小本
　　定武禊帖，唯贾秋壑所藏。至百余种，令其客廖莹中，缩为小本。或云：唐时褚河南已有之。此本余已丑所书，亦从馆师韩宗伯借，褚摹缩为蝇头体，第非定武本耳。
　　●卷二
　　○画诀
　　士人作画当以草隶奇字之法为之，树如屈铁，山似画沙，绝去甜俗蹊径，乃为士气。不尔，纵俨然及格，已落画师魔界，不复可扌求药矣。若能解脱绳束，便是透网鳞也。画家六法，一气韵生动。气韵不可学，此生而知之，自有天授，然亦有学得处。读万卷书，行万里路，胸中脱去尘浊，自然丘壑内营，立成鄄鄂。随手写出，皆为山水传神矣。李成惜墨如金，王洽泼墨沈成画。夫学画者，每念惜墨泼墨四字。于六法三品，思过半矣。
　　古人论画有云：“下笔便有凹凸之形。”此最悬解。吾以此悟高出历代处，虽不能至，庶几效之，得其百一，便足自老以游丘壑间矣。
　　气霁地表，云敛天末。洞庭始波，木叶微脱。春草碧色，春水绿波。送君南浦，伤如之何。四更山吐月，残夜水明楼。海风吹不断，江月照还空。宋画院各有试目，思陵尝自出新意，以品画师。余欲以此数则，徵名手图小景，然少陵无人，谪仙死。文沈之后，广陵散绝矣，奈何？
　　潘子辈学余画，视余更工，然皴法三昧，不可与语也。画有六法，若其气韵必在生知，转工转远。
　　画中山水，位置皴法，皆各有门庭，不可相通。惟树木则不然，虽李成、董源、范宽、郭熙、赵大年、赵千里、马夏、李唐，上自荆关，下逮黄子久、吴仲圭辈，皆可通用也。或曰：须自成一家。此殊不然，如柳则赵千里；松则马和之；枯树则李成，此千古不易。虽复变之，不离本源，岂有舍古法而独创者乎？倪云林亦出自郭熙、李成，少加柔隽耳，如赵文敏则极得此意。盖萃古人之美于树木，不在石上着力，而石自秀润矣。今欲重临古人树木一册，以为奚囊。
　　古人画，不从一边生去。今则失此意，故无八面玲珑之巧，但能分能合。而皴法足以发之，是了手时事也。其次，须明虚实。实者，各段中用笔之详略也。有详处必要有略处，实虚互用。疏则不深邃，密则不风韵，但审虚实，以意取之，画自奇矣。
　　凡画山水，须明分合。分笔乃大纲宗也。有一幅之分，有一段之分，于此了然，则画道过半矣。
　　树头要转，而枝不可繁；枝头要敛，不可放；树梢要放，不可紧。
　　画树之法，须专以转折为主。每一动笔，便想转折处。如写字之于转笔用力，更不可往而不收。树有四肢，谓四面皆可作枝着叶也，但画一尺树，更不可令有半寸之直，须笔笔转去。此秘诀也。
　　画须先工树木，但四面有枝为难耳。山不必多，以简为贵。
　　作云林画，须用侧笔，有轻有重，不得用圆笔。其佳处，在笔法秀峭耳。宋人院体，皆用圆皴。北苑独稍纵，故为一小变。倪云林、黄子久、王叔明皆从北苑起祖，故皆有侧笔。云林其尤著者也。
　　北苑画小树，不先作树枝及根，但以笔点成形。画山即用画树之皴。此人所不知诀法也。
　　北苑画杂树，但只露根，而以点叶高下肥瘦，取其成形。此即米画之祖，最为高雅，不在斤斤细巧。
　　画人物，须顾盼语言。花果迎风带露，禽飞兽走，精神脱真。山水林泉，清闲幽旷。屋庐深邃，桥渡往来。山脚入水，澄明水源，来历分晓。有此数端，即不知名，定是高手。
　　董北苑画树，多有不作小树者，如秋山行旅是也。又有作小树，但只远望之似树，其实凭点缀以成形者。余谓此即米氏落茄之源委。盖小树最要淋漓约略，简于枝柯而繁于形影，欲如文君之眉，与黛色相参合，则是高手。
　　古人云：有笔有墨。笔墨二字，人多不识。画岂有无笔墨者？但有轮廓而无皴法，即谓之五笔；有皴法而不分轻重向背明晦，即谓之无墨。古人云：石分三面。此语是笔亦是墨，可参之。
　　画家以古人为师，已自上乘。进此，当以天地为师。每朝起，看云气变幻，绝近画中山。山行时，见奇树，须四面取之。树有左看不入画，而右看入画者，前后亦尔。看得熟，自然传神。传神者必以形。形与心手相凑而相忘，神之所托也。树岂有不入画者？特当收之生绡中，茂密而不繁，峭秀而不蹇，即是一家眷属耳。
　　画树木，各有分别。如画潇湘图，意在荒远灭没，即不当作大树及近景丛木。如园亭景，可作杨柳梧竹，及古桧青松。若以园亭树木移之山居，便不称矣。若重山复嶂，树木又别。当直枝直，多用攒点，彼此相藉，望之模糊郁葱，似入林有猿啼虎嗥者，乃称。至如春夏秋冬，风晴雨雪，又不在言也。
　　枯树最不可少，时于茂林中间出，乃见苍古。树虽桧、柏、杨、柳、椿、槐，要得郁森，其妙处在树头与四面参差，一出一入，一肥一瘦处。古人以木炭画圈，随圈而点之，正为此也。宋人多写垂柳，又有点叶柳。垂柳不难画，只要分枝头得势耳。点柳叶之妙，在树头圆铺处。只以汁绿渍出，又要森萧，有迎风摇扬之意。其枝须半明半暗。又春二月柳，未垂条；九月柳，已衰飒，俱不可混。设色亦须体此意也。
　　山之轮廓先定，然后皴之。今人从碎处积为大山，此最是病。古人运大轴，只三四大分合，所以成章。虽其中细碎处多，要之取势为主。吾有元人论米高二家山书，正先得吾意。
　　画树之窍，只在多曲。虽一枝一节，无有可直者。其向背俯仰，全于曲中取之。或曰，然则诸家不有直树乎？曰：树虽直，而生枝发节处，必不都直也。董北苑树，作劲挺之状，特曲处简耳。李营丘则千屈万曲，无复直笔矣。
　　画家之妙，全在烟云变灭中。米虎儿谓王维画见之最多，皆如刻画，不足学也，惟以云山为墨戏。此语虽似过正，然山水中，当着意烟云，不可用粉染。当以墨渍出，令如气蒸，冉冉欲堕，乃可称生动之韵。
　　赵大年令画平远，绝似右丞，秀润天成，真宋之士大夫画。此一派又传为倪云林，虽工致不敌，而荒率苍古胜矣。今作平远，及扇头小景，一以此二人为宗。使人玩之不穷，味外有味可也。
　　画平远，师赵大年。重山叠嶂，师江贯道。皴法，用董源麻皮皴。及潇湘图点子皴，树用北苑、子昂二家法。石法用大李将军秋江待渡图及郭忠恕雪景。李成画法，有小幅水墨，及着色青绿，俟宜宗之，集其大成，自出机轴。再四五年，文沈二君，不能独步吾吴矣。作画，凡山俱要有凹凸之形。先如山外势形像，其中则用直皴。此子久法也。
　　画与字，各有门庭，字可生，画不可熟。字须熟后生，画须生外熟。
　　○画源
　　吾家有董源龙宿郊民图。不知所取何义，大都箪壶迎师之意，盖宋艺祖下江南时所进御者。画甚奇，名则讠舀矣。
　　董北苑蜀江图、潇湘图，皆在吾家。笔法如出二手。又所藏北苑画数幅，无复同者。可称画中龙。
　　张择端清明上河图，皆南宋时追摹汴京景物。有西方美人之思，笔法纤细，亦近李昭道，惜骨力乏耳。
　　王叔明为赵吴兴甥。其画皆摹唐宋高品，若董巨、李范、王维，备能似之。若于刻画之工，元季当为第一。
　　高彦敬尚书画，在逸品之列。虽学米氏父子，乃远宗吾家北苑，而降格为墨戏者。
　　倪迂在胜国时，以诗画名世。其自标置，不在黄公望、王叔明下。自云：我此画深得荆关遗意，非王蒙辈所能梦见也。然定其品，当称逸格，盖米襄阳、赵大年一派耳。于黄王真伯仲不虚也。
　　画谱不载司马君实。予曾见其画，大类营丘，有小米作一幅配之，宋人题款甚多。因思古人自不可尽其伎俩。
　　元季四大家，以黄公望为冠，而王蒙、倪瓒、吴仲圭与之对垒。此数公评画，必以高彦敬配赵文敏。恐非偶也。
　　余藏北苑一卷。谛审之，有二姝及鼓瑟吹笙者；有渔人布网捕鱼者，乃潇湘图也。盖取洞庭张乐地，潇湘帝子游，二语为境耳。余亦尝游潇湘道上，山川奇秀，大都如此图。而是时方见李伯时潇湘卷，曾效之作一小幅。今见北苑，乃知伯时虽名宗，所乏苍莽之气耳。
　　石田春山欲雨图卷，向藏王元美家，今归余处。春郊牧马图，或曰，赵王孙子昂，或云仲穆。余定以为五代人笔。
　　王右丞画，余从李项氏见钓雪图，盈尺而已，绝无皴法，石田所谓笔意凌竞人局脊者。最后得小幅，乃赵吴兴所藏。颇类营丘，而高简过之。又于长安杨高邮所得山居图，则笔法类大年，有宣和题“危楼日暮人千里，欹枕秋风雁一声”者。然总不如冯祭酒江山雪霁图，具有右丞妙趣。予曾借观经岁，今如渔父出桃源矣。
　　倪云林生平不画人物，惟龙门僧一幅有之。亦罕用图画，惟荆蛮民一印者，其画遂名荆蛮民。今藏余家。有华溪胜国时，人多写华溪渔隐。盖是赵承旨倡之，王叔明是赵家甥，故亦作数幅。今皆为余所藏。余每欲买山上，作桃源人，以应画识。
　　丁酉三月十五日，余与仲醇在吴门韩宗伯家。其子逢禧，携示余颜书自身告，徐季海书朱巨川告，即海岳书史所载，皆是双璧。又赵千里三生图，周文矩文会图、李龙眠白莲社图，惟顾恺之作右军家园景，直酒肆壁上物耳。
　　项又新家，赵千里四大帧，“千里”二字金书。余与仲醇谛审之，乃颜秋月笔也。
　　黄子久画，以余所见，不下三十幅。要之浮峦暖翠为第一，恨景碎耳。
　　赵文敏洞庭两山二十幅，各题以骚语四句，全学董源。为余家所藏。
　　郭忠恕越王宫殿，向为严分宜物，后籍没。朱节奄国公，以折俸得之。流传至余处。其长有三尺余，皆没骨山也。余细捡，乃画钱越王宫，非勾践也。
　　李成晴峦萧寺，文三桥售之项子京。大青绿全法王维。今归余处。细视之，其名董羽也。吴琚晋陵人，书学米南宫，可以夺真。今北固天下第一江山题榜，是其迹也，所著有《云壑集》。余在京师，见宋人挂幅，绝类南宫。但有云壑印，遂定为琚笔。题尾数行，使琚不泯没也。
　　仲醇绝好瓒画，以为在子久山樵之上。余为写云林山景一幅归之。题云：“仲醇悠悠忽忽，土木形骸，似嵇叔夜。近代唯懒瓒得其半耳。”云云，正是识韵人，了不可得。
　　余长安时，寄仲醇书云：所欲学者，荆关、董巨、李成。此五家画尤少真迹。南方宋画，不堪赏鉴。兄等为访之，作一铭心记。如宋人者，俟弟书成，与合一本。即不能收藏，聊以适意，不令海岳独行画史也。
　　京师杨太和家，所藏唐晋以来名迹甚佳。余借观，有右丞画一帧，宋徽庙御题左方，笔势飘举，真奇物也。捡宣和画谱，此为山居图。察其图中松针石脉，无宋以后人法，定为摩诘无疑。向相传为大李将军，而拈出为辋川者，自余始。
　　余家所藏北苑画，有潇湘图、商人图、秋山行旅图。又二图，不着其名，一从白下徐国公家购之，一则金吾郑君与余博古。悬北苑于堂中，兼以倪黄诸迹，无复于北苑着眼者，正自不知元人来处耳。
　　李伯时西园雅集图，有两本。一作于元丰间，王晋卿都尉之第；一作于元初，安定郡王赵德麟之邸。余从长安买得团扇上者，米襄阳细楷，不知何本。又别见仇英所摹文休承跋后者。
　　余买龚氏江贯道江山不尽图。法董巨，是绢素。其卷约有二三丈，后有周密、林希逸跋，贯道负茶癖，叶少蕴常荐之。故周跋云：“恨不乞石林见也。”
　　文人之画，自王右丞始。其后董源、僧巨然、李成、范宽，为嫡子李龙眠，王晋卿，米南宫及虎儿，皆从董巨得来。直至元四大家。黄子久、王叔明、倪元镇、吴仲圭，皆其正传。吾朝文沈，则又遥接衣钵。若马夏，及李唐、刘松年，又是李大将军之派，非吾习易学也。禅家有南北二宗，唐时始分画之。南北二宗，亦唐时分也，但其人非南北耳。北宗则李司训父子。着色山水，流传而为宋之赵赵伯驹、伯，以至马夏辈。南宗则王摩诘始用渲淡，一变钩斫之法，其传为张躁、荆关、郭忠恕、董巨、米家父子。以至元之四大家，亦如六祖之后，有马驹、云门、临济、儿孙之盛，而北宗微矣。要之摩诘所谓云峰石迹，迥出天机，笔意纵横，参乎造化者。东坡赞吴道子、王维画壁，亦云：“吾于维也，无间然。”知言哉。
　　元季诸君子画，惟两派。一为董源，一为李成。成画，有郭河阳为之佐，亦犹源画，有僧巨然副之也。然黄、倪、吴、王四大家，皆以董巨起家成名，至今{隹及}行海内。至如学李郭者，朱泽民，唐子华、姚彦卿辈，俱为前人蹊径所压，不能自立堂户。此如南宗子孙，临济独成。当亦绍隆祖法者，有精灵男子耶。
　　画无笔迹，非谓其墨淡模糊而无分晓也。正如善书者，藏笔锋如锥，画沙印印泥耳。书之藏锋，在于执笔，沈着痛快。人能知善书执笔之法，则能知名画无笔迹之说。故古人如大令，今人如米元章、赵子昂。善书必能善画，善画必能善书。其实一事耳。
　　余尝谓右军父子之书，至齐梁而风流顿尽。自唐初虞褚辈变其法，乃不合而合。右军父子殆似复生，此言大可意会。盖临摹最易，神气难传故也。巨然学北苑，黄子久学北苑，倪迂学北苑，元章学北苑，一北苑耳，而各各不相似。使俗人为之，与临本同，若之何能传世也？子昂画虽圆笔，其学北苑亦不尔。
　　云林山皆依侧边起势，不用两边合成，此人所不晓。近来俗子点笔自是称米家山，深可笑也。元晖睥睨千古，不让右丞。可容易凑泊，开后人护短迳路耶。
　　荆浩，河南人，自号洪谷子。博雅好古，以山水专门，颇得移向。善为云中山顶，四面峻厚。自撰山水诀一卷，语人曰：吴道子画山水，有笔而无墨。项容有墨而无笔。我当采二子所长，成一家之体。故关同北面事之。世论荆浩山水，为唐末之冠。盖有笔无墨者，见落笔蹊径而少自然；有墨无笔者，去斧凿痕而多变态。
　　米家山谓之士夫画，元人有画论一卷，专辨米海岳、高房山异同。余颇有慨其语。迂翁画，在胜国时，可称逸品。昔人以逸品置神品之上。历代唯张志和、卢鸿可无愧色。宋人中米襄阳，在蹊迳之外。余皆从陶铸而来。元之能者虽多，然禀承宋法，稍加萧散耳。吴仲圭大有神气，黄子久特妙风格，王叔明奄有前规，而三家皆有纵横习气。独云林古淡天然，米痴后一人而已。
　　赵荣禄枯树法，郭熙、李成，不知实从飞白结字中来也。文君眉峰点黛，不知从董双蛾、远山衲带来也。知此省画法。
　　古人远矣。曹不兴、吴道子，近世人耳。犹不复见一笔，况顾睦之徒？其可得见之哉。是故论画，当以目见者为准。若远指古人曰，此顾也，此陆也，不独欺人，实自欺耳。故言山水，则当以李成、范宽；花果，则赵昌、王友；花竹翎毛，则徐熙、黄筌、崔顺之；马，则韩、伯时；牛，则厉范二道士；仙佛，则孙太古；神怪，则石恪；猫犬，则何尊师周。得此数家，已称奇妙。士大夫家，或有收其妙迹者，便已千金矣。何必远求太古之上，耳目之所不及者哉？
　　范宽山川浑厚，有河朔气象。瑞雪满山，动有千里之远，寒林孤秀，挺然自立。物态严凝，俨然三冬在目。
　　营丘作山水，危峰奋起，蔚然天成。乔木倚磴，下自成阴。轩畅闲雅，悠然远眺。道路深窈，俨若深居。用墨颇浓，而皴散分晓。凝坐观之，云烟忽生。澄江万里，神变万状。予尝见一双幅，每对之，不知身在千岩万壑中。
　　赵集贤画，为元人冠冕。独推重高彦敬，如后生事名宿。而倪迂题黄子久画云：虽不能梦见房山，特有笔意，则高尚书之品，几与吴兴埒矣。高乃一生学米，有不及无过也。张伯雨题元镇画云：“无画史纵横习气。”余家有六幅，又其自题狮子林图云：“予与赵君善长，商作狮子林图。真得荆关遗意，非王蒙辈所能梦见也。”其高自标置如此。又顾谨中题倪画云：“初以董源为宗，及乎晚年，画益精诣，而书法漫矣。”盖倪迂书绝工致，晚季乃失之。而聚精于画，一变古法，以天真幽淡为宗，要亦所谓渐老渐熟者。若不从北苑筑基，不容易到耳。纵横习气，即黄子久，未能断幽淡两言。则赵吴兴犹逊迂翁，其胸次自别也。
　　赵大年平远，写湖天渺茫之景，极不俗。然不耐多皴，虽云学维，而维画正有细皴者，乃于重山叠嶂有之。赵未能尽其法也。
　　李昭道一派，为赵伯驹、伯，精工之极，又有士气。后人仿之者，得其工，不能得其雅。若元之丁野夫、钱舜举是已。盖五百年而有仇实父，在昔文太史亟相推服。太史于此一家画，不能不逊仇氏，故非以赏誉增价也。实父作画时，耳不闻鼓吹骈阗之声，如隔壁钗钏，顾其术亦近苦矣。行年五十，方知此一派画，殊不可习。譬之禅定，积劫方成菩萨，非如董、巨、米三家，可一超直入如来地也。
　　元季四大家，浙人居其三。王叔明，湖州人；黄子久，衢州人；吴仲圭，铁塘人；惟倪元镇无锡人耳。江山灵气，盛衰故有时。国朝名手，仅仅戴进为武林人，已有浙派之目。不知赵吴兴亦浙人。苦浙派日就澌灭，不当以甜邪俗赖者，尽系之彼中也。
　　昔人评大年画，谓得胸中万卷书。更奇，又大年以宗室不得远游，每朝陵回，得写胸中丘壑，不行万里路，不读万卷书，欲作画祖，其可得乎？此在吾曹勉之，无望庸史矣。画之道，所谓宇宙在乎手者。眼前无非生机，故其人往往多寿。至如刻画细谨，为造物役者，乃能损寿，盖无生机也。黄子久、沈石田、文徵仲，皆大耋。仇英短命，赵吴兴止六十余，仇与赵虽品格不同，皆习者之流，非以画为寄，以画为乐者也。寄乐于画，自黄公望，始开此门庭耳。
　　余少学子久山水，中复去而为宋人画。今间一仿子久，亦差近之。
　　日临树一二株，石山土坡，随意皴染。五十后大成，犹未能作人物舟车屋宇，以为一恨。喜有元镇在前，为我护短。不者，百喙莫解矣。
　　董北苑潇湘图、江贯道江居图、赵大年夏山图、黄大痴富春山图、董北苑征商图、云山图、秋山行旅图、郭忠恕辋川招隐图、范宽雪山图、辋川山居图、赵子昂洞庭二图、高山流水图、李营丘着色山图、米元章云山图、巨然山水图、李将军蜀江图、大李将军秋江待渡图、宋元人册叶十八幅，右俱吾斋神交师友。每有所如，携以自随，则米家书画船，不足羡矣。
　　◎题自画
　　○仿米画题
　　米元章作画，一正画家谬习。观其高自标置，谓无一点吴生习气。又云王维之迹，殆如刻画，真可一笑。盖唐人画法，至宋乃畅，至米又一变耳。余雅不学米画，恐流入率易，兹一戏仿之，犹不敢失董巨意。善学下惠，颇不能当也。
　　○仿烟江叠嶂图
　　右东坡先生题王晋卿画。晋卿亦有和歌，语特奇丽，东坡为再和之。意当时晋卿，必自画二三本，不独为王定国藏也。今皆不传，亦无复摹本在人间。虽王元美所自题家藏烟江图，亦自以为与诗意无取，知非真矣。余从嘉禾项氏，见晋卿瀛山图，笔法似李营丘，而设色似思训，脱去画史习气。惜项氏本不戒于火，已归天上。晋卿迹遂同广陵散矣。今为想象其意，作烟江叠嶂图。于时秋也，辄临秋景。于所谓春风摇江天漠漠等语，存而弗论矣。
　　○仿米家云山图
　　董北苑、僧巨然，都以墨染云气，有吐吞变灭之势。米氏父子，宗董巨法，稍删其繁复，独画云，仍用李将军拘笔。如伯驹、伯辈，欲自成一家，不得随人弃取故也。因为此图及之。
　　○题画赠徐道寅
　　余尝见胜国时，推房山鸥波，居四家之右。而吴兴每遇房山画，辄题品作胜语。若让伏不置者，顾近代赏鉴家或不谓然。此由未见高尚书真迹耳。今年六月，在吴门得其巨轴。云烟变灭，神气生动，果非子久、山樵所能梦见。因与道寅为别，访之容安草堂，出精素求画。画成此图，即高家法也。观者，可意想房山风规，于百一乎。
　　○题画赠陈眉公
　　予之游长沙也，往返五千里。虽江山英发，荡涤尘土，而落日空林，长风骇浪，感行路之艰，犯垂堂之戒者数矣。古有风不出，雨不出，三十年不蓄雨具者，彼何人哉？先是予之游李也。为图昆山读书小景，寻为人夺去。及是重仿巨然笔意，以志予慕。余亦且倒衣从之，不作波民老也。
　　○题董北苑画
　　朔日至金阊门，客以北苑画授予。云烟变灭，草木郁葱，真骇心动目之观。乃知米氏父子，深得其意。余家有虎儿大姚村图，正复相类。不师北苑，乌能梦见南宫耶？
　　○仿惠崇题
　　惠崇、巨然，皆高僧□画禅者。惠以艳冶，巨然平澹，各有所入，而巨然超矣。因仿惠崇及之。
　　○题画
　　“老鹤眠阶初露下，高梧满地忽霜黄”，余曾作此景以贻仲醇矣。清臣复强余为之，觉与前幅较胜一筹耳。
　　○题自画小景
　　赵令穰、伯驹、承旨四家合并，虽妍而不甜。董源、巨然、米芾、高克恭，三家合并，虽纵而有法。两家法门，如鸟双翼。吾将老焉。
　　○又
　　陈遒醇有宋刻书苑，携至烟雨楼，予读次，辄有省画法，为写痴翁笔意。
　　○又
　　此画余仿大痴，得无余亦痴绝否。
　　○临巨然画题右
　　上元后三日，友人以巨然松阴论古图，售于余者。余悬之画禅室，合乐以享同观者。复秉烛扫二图，厥明以示客。客曰：“君参巨然禅，几于一宿觉矣。”
　　○仿三赵画题右
　　余家有赵伯驹春山读书图、赵大年江乡清夏图。今年长至项晦，甫以子昂鹊华秋色卷见贻。余兼采三赵笔意为此图，然赵吴兴已兼二子。余所学，则吴兴为多也。
　　○题张清臣集扇面册
　　余所画扇头小景，无虑百数，皆一时酬应之笔。赵子辈亦有仿为之者，往往乱真。清臣此册，结集多种，皆出余手。且或有善者，足供吟赏。人人如此具眼，余可不辨矣。
　　○题鹤林春社图赠唐公有
　　家有独鹤，忽迷所如。人失人得，已类楚弓。自去自来，莫期梁燕。已乃于唐公之墙，复蹑羽人之迹，整翮返驾，引吭长鸣，似深惜别之情，聊作思归之曲。呜呼！雀罗阗若，鸥盟眇然。顾此仙禽，真吾，德友。惊蓬超忽，仍联支遁之交。珠树玲珑，不逐浮丘之路。虽云合有冥数，亦由去无遐心。自此可以游万里，等狎鸡群，守养千龄，无虞鸟散者矣。欲志黄庭之报，遂写青田之真。载缀短章，用成嘉话。
　　○题横云秋霁图与朱敬韬
　　此仿倪高士笔也。云林画法，大都树木似营丘，寒林山石宗关仝。参以北苑，而各有变局。学古人不能变，便是篱堵间物，去之转远，乃由绝似耳。横云山，吾郡名胜，本陆士龙故居，今敬韬构草舍其下。敬韬韵致书画，皆类倪高士。故余用倪法作图赠之。
　　○书小赤壁并题
　　吾郡九峰之间，有小赤壁，余顷过齐安，至赤壁，其高仅数仞，广容两亭耳。吾郡赤壁，乃三四倍之，山灵负屈，莫为解嘲。昔齐安名人，卤莽如是，因画赤壁，一正向来之谬。然予以是并疑吾郡有小昆山，未知去抵鹊村路几许，使余得凿空游之。或亦如小赤壁，不须多逊也。
　　○云海三神山图
　　李思训写海外山，董源写江南山，米元晖写南徐山，李唐写中州山，马远夏圭写钱塘山，赵吴兴写苕山，黄子久写海虞山，若夫方壶蓬间，必有羽人传照。余以意为之，未知似否。
　　○江山秋思图
　　余与平原程黄门，以使事过江南。一日，ト舆道上，陂陀回复，峰峦孤秀。下有平湖，碧澄万顷。湖之外，长江吞山，征帆点点，与鸟俱没。黄门曰：“此何山也？”余曰：“其齐山乎。”盖以江涵秋影句测之，果然。
　　○云林图
　　元季四大家，独倪云林品格尤超。早年学董源，晚乃自成一家，以简淡为之。余尝见其自题狮子林图曰：“此卷深得荆关遗意，非王蒙诸人所梦见也。”其高自标许如此。岂意三百年后，有余旦暮遇之乎？
　　○濠梁秋思图
　　“城隅绿水明秋月，海上青山隔暮云”。吾郡龙潭夜泛，身在太白诗中，不作柴桑濠濮间想语矣。
　　○烟江叠嶂图
　　云山不始于米元章，盖自唐时王洽泼墨，便已有其意。董北苑好作烟景，烟云变没，即米画也。余于米芾潇湘白云图，悟墨戏三昧，故以写楚山。
　　○题天池石壁图
　　画家初以古人为师，后以造物为师。吾见黄子久天池图，皆赝本。昨年游吴中山，策筇石壁下，快心洞目，狂叫曰：“黄石公！”同游者不测，余曰：“今日遇吾师耳。”
　　○幽亭秀木图
　　幽亭秀木，古人常绘图。世无解其意者。余为下注脚曰：亭下无俗物，谓之幽。木不臃肿，经霜变红黄者，谓之秀。昌黎云：坐茂树以终日，当作嘉树。则四时皆宜。霜松雪竹，虽凝寒亦自堪对。
　　○孤烟远村图
　　“山下孤烟远村，天边独树高原”。非右丞工于画道，不能得此语。米元晖犹谓右丞画如刻画，故余以米家山写其诗。
　　○仿叔明画题
　　王叔明画，从赵文敏风韵中来，故酷似其舅。又汛滥唐宋诸名家，而以董源、王维为宗，故其纵逸多姿，又往往出文敏规格之外。若使叔明专门师文敏，未必不为文敏所掩也。因画叔明笔意及之。
　　○题画赠俞君宝
　　俞君宝将游武夷，索余此图。若有好事者，能为君宝生两翼，便以赠之。画在余腕，不至如子瞻断臂也。
　　○临郭恕先画并题
　　辋川招隐图，为郭恕先笔。余得之长安周生。今年复于吴门，见郭河阳临本，乃易雪景为设色山矣。河阳笔力，已自小减。矧余野战之师，何敢言夺赵帜耶。
　　○写寒林远岫图并题
　　昔人评王右丞画，以为云峰石色，迥出天机。笔思纵横，参乎造化，余未之见也。往在京华，闻冯开之得一图于金陵，走使缄书借观。既至，凡三薰三沐，乃长跽开卷。经岁开之，复索还。一似渔郎出桃花源，再往迷误，怅惘久之，不知何时重得路也。因想象为寒林远岫图。世有见右丞画者，或不至河汉。
　　○题秋林图
　　画秋景，惟楚客宋玉最工。“寥栗兮若远行，登山临水兮送将归”。无一语及秋，而难状之景，都在语外。唐人极力摹写，犹是子瞻所谓写画论形似。作诗必此诗者耳。韦苏州落叶满空山，王右丞渡头余落日，差足嗣响。因画秋林及之。
　　○跋仲方云卿画
　　传称西蜀黄筌画，兼众体之妙，名走一时。而江南徐熙，后出作水墨画，神气若涌，别有生意。筌恐其轧已，稍有瑕疵。至于张僧繇画，阎立本以为虚得名。固知古今相倾，不独文人尔尔。吾郡顾仲方、莫云卿二君，皆工山水画，仲方专门名家，盖已有岁年。云卿一出，而南北顿渐，遂分二宗。然云卿题仲方小景，目以神逸。乃仲方向余敛衽云卿画不置，有如其以诗词相标誉者，俯仰间，见二君意气，可薄古人耳。
　　○题画赠朱敬韬
　　宋迪，侍郎。燕肃，尚书。马和之、米元晖，皆礼部侍郎。此宋时士大夫之能画者。元时惟赵文敏、高彦敬，余皆隐于山林，称逸士。今世所传戴沈文仇，颇近胜国，穷而后工，不独诗道矣。予有意为簪裾树帜，然还山以来，稍有烂熳天真，似得丘壑之助者。因知时代使然，不似宋世士大夫之昌其画也。因作秋山图识之。
　　○楚中题画寄眉公
　　武林公署旁午，日捡宋人事。因写图而系以诗。武林为五溪，马伏波所谓五溪何毒淫，鸟飞不度，兽不敢侵者，至今笛声悲怨。计余去故园五千里矣。颇忆作少游，何能听车生耳哉。此诗此画，于余情有当也。
　　○题山别业画
　　自义阳至大石天池山水间，探历阅两月，都未曾作画。今日目眚初佳，梁有客携巨然图见示。乘兴为此，吴绢如水，恨手涩不称耳。
　　○自作小帧因题
　　倪黄合作，予所见三帧。独杨太守家藏为最。特为仿之。
　　○题画赠君策
　　余既为君策作畸墅诗，复作此补图。然画中剩水残山，不能画畸墅之胜。命之曰：庐山读书图云。
　　○题山庄清夏图
　　小庄清夏，三卧而起，捡所藏法书名画，鉴阅一过，极人间清旷之乐。作此图以记事。
　　○仿赵令穰村居图
　　壬寅六月七日，过嘉兴鱼江中。写所见之景，却似重游也。
　　○题仿巨然笔
　　元正十九日，为余揽揆之辰。海上客携巨然松亭云岫图见示，真快心洞目之观。戏为仿此。
　　○松冈远岫为何司理题
　　右丞田园乐，有“萋萋春草秋绿，落落长松夏寒”，余采其意，为此图，赠士抑兄。亦闻士抑有高卧不出，超然人外之意，不愧右丞此语耳。
　　○又题晴岚萧寺
　　此图为仲醇作。今入士抑手，仲醇曰：“弟子失之，先生得之。亦复何？”□余曰：“陈仲子失之，何第五得之。不亦风流胜会乎？”因题数语，以识岁月。
　　○仿大痴画赠朱敬韬
　　“诗在大痴画前，画在大痴诗后。恰好百四十年。翻讶出世作怪。”此沈启南自题画，余谬书之，必有见而大笑之者。壬子十月廿四。
　　○江山秋思图
　　杜樊川诗，时堪入画：“南陵水面漫悠悠，风紧云繁欲变秋。正是客心孤迥处，谁家红袖倚高楼。”陆瑾、赵千里皆图之。余家有吴兴小册，故临于此。
　　○题画赠何士抑
　　士抑兄每望余不为作画，所得余幅，辄膺者。余以行役，久废此道，捡笥中旧时点染三尺山，自武夷寄之。
　　◎评旧画
　　○题曹云西画
　　吾乡画家，元时有曹云西、张以文、张子正诸人，皆名笔。而曹为最高，与黄子久、倪元镇颉颃并重。曹本师冯觐、郭熙，此帧则仿巨然，尤异平时之作，藏此以存故乡前辈风流。以文画，乃有绝肖大痴者。予得之长安。今合此，乃双美也。
　　○题沈石田临倪画
　　石田先生于胜国诸贤名迹，无不摹写，亦绝相似，或出其上。独倪迂一种淡墨，自谓难学。盖先生老笔密思，于元镇若淡若疏者异趣耳。独此帧萧散秀润，最为逼真，亦平生得意笔也。
　　○题沈启南画册
　　写生与山水，不能兼长，惟黄安叔能之。余所藏勘书图，学李，金盘鹁鸽，学周，皆有夺蓝之手。我朝则沈启南一人而已。此册写生，更胜山水。间有本色，然皆真虎也。
　　○题孙汉阳画石卷
　　唐李德裕采天下怪石，聚之平泉别墅。遗诫后昆曰：有以平泉石轻予人者，非佳子弟也。内一醒酒石，尤珍爱之，醉则踞焉。今汉阳之宝石，似不少逊，而图石疑较胜。唐诗云：“寒姿数片奇突兀，曾作秋江秋水骨。”又云：“雪尽身还瘦，云生势不孤。”此颇足以状石。
　　○题顾仲方山水册
　　米元章论画曰：纸千年而神去，绢八百年而神去，非笃论也。神犹火也，火无新故，神何去来？大都世近则托形以传，世远则托声以传耳。曹弗兴术协辈，妙迹永绝，独名称至今，则千载以上，有耳而目之者矣。薛稷之鹤，曹霸之马、王宰之山水，故擅国能。即不擅国能，而有甫之诗歌在，自足千古，虽谓纸素之寿，寿于金石可也。神安得去乎？君画初学马文璧，后出入黄子久、王叔明、倪元镇、吴仲圭，无不肖似，而世尤好其为子久者。
　　○题周山人画
　　余少喜绘业，皆从元四大家结缘。后入长安，与南北宋五代以前诸家血战，正如禅僧作宣律师耳。此册李周逸之所勒，欲与阁帖共传。其志良苦，解脱禅固无藉此，然学欲望见古人门庭蹊迳，斯亦渡河宝筏。珍重、珍重。
　　○题赵文敏画
　　子昂尝有创为即工者，题画卷有曰：予尝画马，未尝画羊。子中强余为此，不知合作否？此卷特为精妙，故知气韵，必在天生，非虚也。
　　○题画牡丹
　　花品从众香国中来，临风独笑，足令姚魏气短。便有群芳竞妒，其亦自绝。
　　○题伯玉画册
　　胜国时画道，独盛于越中。若赵吴兴、黄鹤山樵、吴仲圭、黄子久其尤卓然者至于今，乃有浙画之目，钝滞山川不少。迩来又复矫而事吴装，亦文沈之胜馥耳。伯玉此册，行笔破墨，种种自超，可谓划俗之雅，故当名家。伯玉寒士，然从项氏兄弟游，多见项子京所藏名画，遂尔有得，吾友某某特好之。
　　○题济川图卷后
　　邑侯济川沈公，以循良为江南冠冤。鸣琴之暇，好奖进文学知名士。于是某某以感德殉知之意，属郡中名手，共绘济川图赠侯。余转观之，近于唐人所赋“南川粳稻花侵县，西岭云霞色满堂”者，而青雀凌波与海鸥相狎，则清溪之政似之。图名济川以此。若余当于侯应召时，写乘长风破万里浪语，为济川境也。某志之。
　　○题孙汉阳卷
　　右录米元章一帖，观此，知米薛相易事。诚有之，铁□丛谭，或传讹耳。然余又于宋光禄家，得米元章所画研山，云根雪浪，直凿混沌。吾乡雪居先生，又图为卷，可与元章竞爽。余将以米画赠之，惟欲易东皋草堂前一片烟霞，便意足也。
　　○题渔乐图
　　宋时名手，如巨然、李范诸公，皆有渔乐图。此起于烟波钓徒张志和。盖颜鲁公赠志和诗，而志和自为画。此唐胜事，后人蒙之，多寓意渔隐耳。元季尤多，盖四大家皆在江南葭间，习知渔钓之趣故也。
　　○题画南陵水面诗意
　　江南顾大中，尝于南陵逃捕舫子上，画杜樊川诗意。时大中未知名，人莫加重。后为过客窃去，乃共叹惋。予曾见文徵仲画此诗意，题曰：吾家有赵荣禄仿赵伯驹小帧画。妙绝，闲一摹之，殊愧不似。今予不复见徵仲笔。去二赵可知矣。
　　○题画
　　七夕泊舟吴阊，张慕江以画售于余。有梅花道人大轴，仿巨然水墨淋漓，云烟吞吐，与巨然不复甲乙。又高克恭云山秋霁，与谢伯诚学董源庐山观瀑图，皆奇笔也。
　　○题莫秋水画
　　莫廷韩为宋光禄作此图，在己卯之秋。时余同观，咄咄称赏。今已二十年事矣。仲文爱之，护惜特甚。自苏过松、周捡袭藏备至，不忍转入他氏手。亦交谊也。
　　○题朱云来画
　　敬韬作米虎儿墨戏，不减高尚书。阅此，欲焚吾砚。
　　○题倪云林画
　　云林画，江东人以有无论清俗。余所藏秋林图，有诗云“云开见山高，木落知风劲。亭下不逢人，夕阳澹秋影。”其韵致超绝，当在子久山樵之上。
　　○论画
　　元时画道最盛，惟董巨独行，此外皆宗郭熙。其有名者，曹云西、唐子华、姚彦卿、朱泽民辈。出其十，不能当黄倪一，盖风尚使然。亦由赵文敏提醒品格，眼目皆正耳。余非不好元季四家画者，直溯其源委，归之董巨。亦颇为时人换眼，丁南羽以为画道一变。
　　●卷三
　　○记事
　　予在广陵，见司马端明画山水，细巧之极，绝似李成。多宋元人题跋，画谱俱不载，以此知古人之逃名。
　　今年游白下，见褚遂良西升经，结构遒劲，于黄庭像赞外，别有笔思。以顾虎头洛神图易之。主人迫欲朱提，力不能有，遂落贾人手。如美人为沙叱利拥去矣。更偿之二百金，竟靳固不出。登舟作数日恶，忆念不置。然笔法尚可摹拟，遂书此论，亦十得二三耳。使西升经便落予手，未必追想若此也。
　　书家以豪逸有气，能自结撰为极则。西升虽俊媚，恨其束于法，故米漫士不甚赏心。若儿子辈能学之，亦可适俗。因作小楷书记之。
　　送君者自崖而返，君自此远。宋子京读庄子至此，遂欲沾巾。予北上，泊寒山为送别诸君子拈之。
　　斗鹌鹑，江南有此戏，皆在笼中。近有吴门人，始开笼于屋除中，相斗弥日。复入笼饮啄，亦太平清事。
　　余与仲醇，以建子之月，发春申之浦，去家百里。泛宅淹旬，随风东西，与云朝暮。集不请之友，乘不系之舟。壶觞对饮，翰墨间作。吴苑酹真娘之墓，荆蛮寻懒瓒之踪，固以胸吞具区，目瞪云汉矣。夫老至则衰，倘来若寄，既悟炊梁之梦。可虚秉烛之游，居则一丘一壑，唯求羊是群；出则千峰万壑，与汗漫为侣。兹予两人，敦此夙好耳。
　　余游闽中，遇异人谈摄生奇诀。在读黄庭内篇，夜观五藏神，知其虚实，以为补泻。盖道藏所不传，然须断荤酒与温柔乡，则可受持。至今愧其语也。
　　七夕，王太守禹声，招饮于其家园。园即文恪所投老。唐子畏，郝元敬诸公为之点缀者。是日，出其先世所藏名画。有赵千里后赤壁赋一轴，赵文敏落花游鱼图，山仙馆图。又老米云山，倪云林渔庄秋霁，梅道人渔家乐手卷，李成云林卷，皆希代宝也。余持节楚藩归。曾晚泊祭风台，即周郎赤壁，在嘉鱼县南七十里。雨过，辄有箭镞于沙渚间出。里人拾镞视予，请以试之火，能伤人，是当时毒药所造耳。子瞻赋赤壁，在黄州，非古赤壁也。（壬辰五月）
　　元李氏有古纸，长二丈许，光润细腻，相传四世。请文敏书，文敏不敢落笔，但题其尾。至文徵仲，止押字一行耳，不知何时乃得书之。
　　余顷驱车彭城，不胜足音之怀。又有火云之苦，回驭谷水塔上，养疴三月。而仲醇挟所藏木瘿炉，王右军月半帖真迹、吴道子观音变相图、宋板华严经尊宿语录示余。丈室中惟置一床，相对而坐，了不蓄笔研。既雨窗静间，吴门孙叔达以画事属余纪游，遂为写迂翁笔意。即长安游子，能有此适否？
　　袁尚书负无礻昆，孙女以饿缢死。尚书善敢，不能餍。每市蚬为晚飧，可竟一斗。有一门生，馈以十金，辄作三封。以一封置袖中，乘月叩穷交之户。呼舆偕步，以袖中金赠之而别。其贫都由此，然每携丽伎泛泊，一日不能废也。
　　杨尚书成，在吴中负物望。其家不贫，而吴中人称之，不在哀公下。以其淳谨安静，故令人无可间然耳。尚书过蔡经旧里，曰：“此宋之大贼，乃居此乎？”以为蔡京也，所谓不读非圣书者耶。
　　张东海题诗金山：“西飞白日忙于我，南去青山冷笑人。”有一名公，见而物色之曰：“此当为海内名士。”东海在当时，以气节重。其书学怀素，名动四夷。自吴中书家后出，声价稍减，然行书尤佳。今见者少耳。
　　余与程黄门同行江南道上，停骖散步。见陂纡复，峰峦孤秀。下瞰平湖，澄碧万顷，湖之外江光吞天，征帆点点，与鸟俱没。黄门曰：“此何山也？”余曰：“齐山也。”黄门曰：“子何以知之？”余曰：“吾知杜樊川所谓江涵秋影者耳。”询之舟人，亦不能名。但曰：此上有翠微亭。黄门与余一笑而出，是日步平堤六七里，皆在南湖中。此堤之胜，西湖仅可北面称臣耳。俗谚云，九子可望不可登，齐山可登不可望。信然。
　　大林寺，在天池之西，有西竺娑罗树二株。中宴坐老僧，余访之，能念阿弥陀佛号而已。白乐天诗云：“人间四月芳菲尽，山寺桃花始盛开。”必此寺也。
　　○记游
　　武彝有大王峰，峰极尊胜。故名武彝。君为魏王子骞，曾会群真于此，奏人间可哀之曲。
　　大田县有七岩临水。山下皆平田。秋气未深，树叶落，衰柳依依。
　　洞天岩，在沙县之西十里。其山壁立，多松樟。上有长耳佛像。水旱祷，着灵迹。其岩广可容三几二榻。高三仞余，滴水不绝。闽人未之赏也，余创而深索之。得宋人题字石刻十余处，皆南渡以后名手。诗歌五章。岩下有流觞曲水，徐令与余饮竟日，颇尽此山幽致。追写此景，以当纪游。
　　高邮夜泊，望隔堤大湖月色微晦，以为地也。至诘旦，水也。竺典化城，无乃是耶。
　　子行至滕阳，峄山在望。火灵烟沙，殆不复有济胜具。是日宿县中官舍，乃以意造，为峄山不必类峄山也，想当然耳。曾游峄山者，知余不欺人。
　　吕梁县瀑三千仞，石骨出水上。忆予童子时，父老犹道之，今不复尔。东海扬尘，殆非妄语。
　　○评诗
　　大都诗以山川为境，山川亦以诗为境。名山遇赋客，何异士遇知己？一入品题，情貌都尽。后之游者，不待按诸图经，询诸樵牧，望而可举其名矣。嗟嗟，澄江净如练，齐鲁青未了。寥落片言，遂关千古登临之口，岂独勿作常语哉？以其取境真也。友人钱象先荆南集，不尽象先才情之变。而余尝持节长沙，自洞庭而下，汉阳而上，与象先共之。故其取境之真，特有赏会云。抑余不能游，然好诗。象先能诗，又好游，是安得象先为东西南北之人？穷夫所谓州有九岳有五者。而皆被以奇音隽响。余得隐几而读之。以吾拙而收象先之巧，以吾目而用象先之足，不大愉快哉？
　　东坡云：“诗人有写物之工。”桑之未落，其叶沃若。他木不可以当此。林逋梅花诗：“疏影横斜水清浅，暗香浮动月黄昏”，决非桃李诗。皮日休白莲诗：“无情有恨何人见，月冷风清欲堕时”，此必非红莲诗。裴咏白牡丹诗。”长安豪贵惜春残，争赏先开紫牡丹。别有玉杯承露冷，无人起就月中看。”
　　余以丙申秋，奉使长沙。至东林寺，时白莲盛开。土人云：此晋慧远所种。自晋至今千余年，惟存古与栏，而莲无复种矣。忽放白毫光三日三夜。此花宰地而出，皆作千叶，不成莲房。余徘徊久之。”幸此花开，与余行会。远公有记云：“花若开，吾再来。”余故有诗云“泉归虎静，云度雁天轻。苔藓封碑古，优云应记生。”记此事也。
　　古人诗语之妙，有不可与册子参者，惟当境方知之。长沙两岸皆山，余以牙樯游行其中。望之，地皆作金色。因忆水碧沙明之语。又自岳州顺流而下，绝无高山。至九江，则匡庐兀突，出樯帆外。因忆孟襄阳所谓“挂席几千里，名山都未逢。泊舟浔阳郭，始见香炉峰。”真人语，千载不可复值也。
　　宋人推黄山谷所得，深于子瞻，曰：“山谷真涅堂里禅也。”
　　顷见岱志诗赋六本。读之既尽，为区检讨用孺言曰：“总不如一句。”检讨请之，曰：“齐鲁青未了。”
　　“灯影照无睡，心清闻妙香。”杜少陵宿招提绝调也。予书此于长安僧舍，自后无复敢题诗者。
　　“万事不如杯在手，一年几见月当头。”文徵仲尝写此诗意。又樊川翁“南陵水面漫悠悠，风紧云繁欲变秋。”赵千里亦图之。此皆诗中画，故足画耳。
　　“风静夜潮满，城高寒月昏。”“秋色明海县，寒烟生里闾。”“春尽草木变，雨余池馆青。”“楚国橙橘暗，吴门烟雨愁。”“郭外秋声急，城边月色残。”“众山遥对酒，孤屿共题诗。”“气蒸云梦泽，波撼岳阳城。”“林花扫更落，径草踏还生。”“挂席樵风便，开樽琴月孤。”“落日池上酌，清风松下来。”王江宁、孟襄阳，五言诗句。每一咏之，便习习生风。
　　余见倪云林自题画云：十月江南未陨霜，青枫欲赤碧梧黄。停桡坐对寒山晚，新雁题诗小着行。
　　明月照积雪，大江流日夜。客心悲未央，澄江净如练。玉绳低建章，池塘生春草。秋菊有佳色，俱千古寄语，不必有所附丽，文章妙境，即此然。齐隋以还，神气都尽矣。
　　李献吉诗，如“咏月”有云“光添桂魄十分影，寒落江心几尺潮。”不见集中，自是佳语。唐子畏诗，有曰：“杜曲梨花杯上雪，灞陵芳草梦中烟。”又曰：“秋榜才名标第一，春风脂粉醉千场。”皆学白香山。子畏之才，何须以解首矜诩。其亦唐人所谓今朝旷荡春无涯，不免器小之诮。
　　唐人诗律，与书法颇似，皆以浓丽为主，而古法稍远矣。余每谓晋书无门，唐书无态，学唐乃能入晋。晋诗如其书，虽陶元亮之古淡，阮嗣宗之俊爽，在法书中未可当虞褚。以其无门也，因为唐人诗及之。
　　翰墨之事，良工苦心，未尝敢以耗气应也。其尤精者，或以醉，或以梦，或以病。游戏神通，无所不可。何必神怡气王？造物乃完哉。世传张旭号草圣，饮酒数斗，以头濡墨，纵书墙壁上。凄风急雨，观者叹愕。王子安为文，每磨墨数升，蒙被而卧，熟睡而起。词不加点，若有鬼神。此皆得之笔墨蹊迳之外者。今观察王先生，当人日，病不起。据枕作诗二十章，言言皆乐府鼓吹也，乃与彼二子鼎足立矣。
　　东坡读金陵怀古词于壁间，知为介甫所作，叹曰：“老狐精能许，”以羁怨之士，终不能损价于论文。所谓文章天下至公。当其不合，父不能谀子。其论之定者，虽东坡无如荆公何，太白曰：“崔灏题诗在上头。”东坡题庐山瀑布曰：“不与徐凝洗恶诗。”太白搁笔于崔灏，东坡操戈于徐凝。岂有恩怨哉？
　　○评文
　　东坡水月之喻，盖自肇论得之，所谓不迁义也。文人冥搜内典，往往如凿空，不知乃沙门辈家常饭耳。大藏教若演之有许大文字。东坡突过昌黎欧阳，以其多助。有此一奇也。
　　苏子瞻表忠观碑，惟叙蜀汉抗衡不服，而钱氏顺命自见。此以宾形主法也。执管者即已游于其中，自不明了耳。如能了之，则拍拍成令。虽文采不章，而机锋自契。
　　文章随题敷衍，开口即涸。须于言尽语竭之时，别行一路。太史公荆轲传，方叙荆轲刺秦王，至秦王环柱而走，所谓言尽语竭。忽用三个字转云“而秦法”自此三字以下，又生出多少烟波。
　　凡作文，原是虚架子。如棚中傀儡，抽牵由人，非一定死煞。真有一篇文字，有代当时作者之口，写他意中事，乃谓注于不涸之源。且如庄子逍遥篇。鸠笑大鹏，须代他说曰：“我决起而飞枪榆枋，时则不至，而控于地而已矣。奚以之九万里而南为？”此非代乎？若不代，只说鸠笑，亦足矣。又如太史公称燕将得鲁仲连书云：“欲归燕，已有隙，恐诛；欲降齐，所杀虏，于齐甚众。恐已降而后见辱，喟然叹曰：与人辨，我宁自辨。”此非代乎？
　　文有翻意者，翻公案意也。老吏舞文，出入人罪。虽一成之案，能翻驳之。文章家得之，则光景日新。且如马嵬驿诗，凡万首，皆刺明皇宠贵妃。只词有工拙耳。最后一人，乃云：尚是圣明天子事，景阳宫井又何人。便翻尽从来巢臼。曹孟德疑冢七十二。古人有诗云：直须发尽疑冢七十二。已自翻矣。后人又云：以操之奸，安知不虑及于是。七十二冢，必无真骨。此又翻也。
　　青鸟家，专重脱卸。所谓急脉缓受，缓脉急受。文章亦然。势缓处，须急做，不令扯长冷淡。势急处，须缓做，务令纡徐曲折，勿得埋头，勿得直脚。
　　杜子美云：擒贼先擒王。凡文章，必有真种子，擒得真种子，则所谓口口咬着。又所谓点点滴滴雨，都落在学士眼里。
　　文字最忌排行，贵在错综其势。散能合之，合能散之。左氏晋语云：贾谊政事疏，太子之善，在于早谕教与选左右。早谕教，选左右，是两事。他却云心未滥而先谕教，则化易成也。此是早谕教。下云若其服习讲贯，则左右而已。此是选左右，以二事离作两段，全不排比。自六朝以后，皆画段为文，少此气味矣。
　　作文要得解悟。时文不在学，只在悟。平日须体认一番，才有妙悟，妙悟只在题目腔子里思之。思之思之不已，鬼神将通之。到此将通时，才唤做解悟。了得解时，只用信手拈神，动人心来。头头是道，自是文中有窍，理义原悦人心。我合着他，自是合着人心。文要得神气，且试看死人活人，生花剪花，活鸡木鸡，若何形状？若何神气？识得真，勘得破，可与论文。如阅时义，阅时令，吾毛竦色动，便是他神气逼人处。阅时似然似不然，欲丢欲不丢，欲读又不喜读，便是他神索处。故窗稿不如考卷之神，考卷之神薄，不如墨卷之神厚。魁之神露，不如元之神藏。试之，自有解人处。脱套去陈，乃文家之要诀。是以剖洗磨炼，至精光透露。岂率尔而为之哉？必非初学可到。且定一取舍，取人所未用之辞，舍人所已用之辞；取人所未谈之理，舍人所已谈之理；取人所未布之格，舍人所已布之格；取其新，舍其旧。不废辞，却不用陈辞；不越理，却不用皮肤理；不异格，却不用卑琐格。格得此，思过半矣。
　　文家要养精神，人一身只靠这精神干事。精神不旺，昏沉到老，只是这个。人须要养起精神，戒浩饮，浩饮伤神；戒贪色，贪色灭神；戒厚味，厚味昏神；戒饱食，饱食闷神；戒多动，多动乱神；戒多言，多言损神；戒多忧，多忧郁神；戒多思，多思挠神；戒久睡，久睡倦神；戒久读，久读苦神。人若调养得精神完固，不怕文字无解悟，无神气，自是矢口动人。此是举业最上一乘。
　　多少伶俐汉，只被那卑琐局曲情态，耽搁一生。若要做个出头人，直须放开此心。令之至虚，若天空，若海阔；又令之极乐，若曾点游春，若茂叔观蓬，洒洒落落。一切过去相、见在相、未来相，绝不里念，到大有入处，便是担当宇宙的人，何论雕虫末技？
　　甚矣，舍法之难也。两垒相薄，两雄相持，而侠徒剑客，独以鱼肠匕首，成功于枕席之上，则孙吴不足道矣。此舍法喻也。又喻之于禅，达磨西来，一门超出，而亿劫持三千相；弹指了之，舌头坐断，文家三昧，宁越此哉。然不能尽法，而遽事舍法，则为不及法。何士抑能尽法者也，故其游戏跳跃，无不是法。意象有神，规模绝迹。今而后以此争长海内，海内益尊士抑矣。
　　吾常谓成弘大家，与王唐诸公辈，假令今日而在，必不为当日之文。第其一种真血脉，如堪舆家所为正龙，有不随时受变者。其奇取之于机，其正取之于理，其致取之于情，其实取之于事，其藻取之于辞。何谓辞？《文选》是也。何谓事？《左史》是也。何谓情？《诗》《骚》是也。何谓理？《论语》是也。何谓机？《易》是也。《易》阐造化之机，故半明半晦，以无方为神。《论语》著伦常之理，故明白正大，以《易》知为用。如《论语》曰：“无适无莫”，何等本易。《易》则曰：“见群龙无首，下语险绝矣。”此则王唐诸公之材料窟宅也。如能熟读妙悟，自然出言吐气，有典有则，而豪少佻举浮俗之习，淘洗殆尽矣。
　　夫士子以干禄故，不能迂其途，以就先民矩是或一说矣。不曰去其太甚乎？小讲入题，欲离欲合，一口说尽，难复更端，不可稍加虚融乎。股法所贵，矫健不测。今一股之中，更加复句，转接之痕尽露。森秀之势何来？不可稍加裁剪乎？古文只宜暗用，乃得一成语。不问文势夷险，必委曲纳之。或泛而无当，或奇而无偶，不可稍割爱乎。每题目必有提纲，即欲运思于题中。又欲回盼于题外，若复快意直前，为题所缚。圆动之处，了不关心，纵才藻灿然，终成下格，不可另着眼乎？诸如此类，更仆莫数。一隅反之，思过半矣。
　　●卷四
　　○杂言上
　　以蹊径之怪奇论，则画不如山水；以笔墨之精妙论，则山水决不如画。
　　子美论画，殊有奇旨。如云简易高人意，尤得画髓。昌信卿言，大竹画形，小竹画意。
　　虚室生白，吉祥止止。予最爱斯语。凡人居处，洁净无尘溷，则神明来宅。扫地焚香，萧然清远，即妄心亦自消磨。古人于散乱时，且整顿书几，故自有意。
　　长生必可学，第不能遇至人授真诀。即得诀，未必能守之终身。予初信此道，已读禅家书，有悟入，遂不复留情。有诗曰：“未死先教死一场。”非七真不解此语也。
　　沈明远画鱼，不点双睛，尝戏诧人曰：“若点当化龙去。”有一童子拈笔试点，沈叱之，鱼已跃去矣。欲诘童子，失其所在。鲤鱼跃龙门，必雷神与烧其尾，乃得成龙。李思训画一鱼甫完，未施藻荇之类。有客叩门，出看，寻入，失去画鱼。童子觅之，乃风吹入池水。拾视之，惟空纸耳。后常戏画数鱼投池内，经日夜，终不去。
　　嘉兴有济舟和尚，蚤岁不曾识字，因口授礼观音文经。三岁，忽发智慧，于内外典豁然通晓，腹为箧笥，辩若悬河。晋陵唐应德时就访之，与谈濂洛关闽之学，尤似夙悟。大士冥加显被之力，不可诬也。济有语录行于世，因书此文志之。
　　南京有顾宝幢居士，精净土。每言曰：尘劳中随处下手，生死上不必留情。又向观禅师曰：阎浮界中，心行为重。皆有道者之言。口宝幢亦善画，余于焦弱侯处见之，盖师董北苑。
　　阎头陀者，不知其年，每似六七十许人。坐赤日中，卧冰雪路，吐语洒然，似有得者。
　　黄大痴九十，而貌如童颜。米友仁八十余，神明不衰，无疾而逝。盖画中烟云供养也。大波罗般若经六百卷，此为经之心。般若有两种，所谓观照般若，须文字般若中入。亦观音圆通所云：此方真教体，清净在音闻也。余书此经，欲使观者皆观自在耳。
　　般若经六百卷，此为之心，犹云般若心也。今以心经连读，失其义矣。般若有三，有观照般若；有宝相般若；有文字般若。文字亦能熏识趣无上菩提，故书此流布世间。使展卷者，信受诵读，种善知见。所谓一句染神，历劫不变也。
　　士君子贵多读异书，多见异人。然非曰宗一先生之言，索隐行怪为也。村农野叟，身有至行，便是异人。方言里语，心所了悟，便是异书。在吾辈自有超识耳。
　　姚氏月华，笔札之暇，时及丹青。花卉翎毛，世所鲜及。尝为杨生画芙蓉匹鸟，约略浓淡，生态逼真。然聊复自娱，不复多见也。
　　王右丞诗云：宿世谬词客，前身应画师。余谓右丞云峰石迹，回合天机，笔思纵横，参乎造化。以前安得有此画师也。
　　“诗不求工字不奇，天真烂漫是吾师。”东坡先生语也，宜其名高一世。
　　王烈入太行山，忽闻山如雷声。往视之，裂百余丈。一径中有青泥流出，烈取抟之，即坚凝，气味如香粳饭。杜子美诗云：“岂无青精饭，使我颜色好。”即此事也。嵇叔夜不逢石髓，然已得为形解仙。吾辈安得必遇灵药？但此中空洞，无尘土肠，即终日吃饭，坐证真乘矣。观陈希夷于钱若水事，则急流勇退，亦神仙中人也。
　　东坡守汝阴，作择胜亭，以帷幕为之，世所未见也。铭略曰：“凿枘交设，合散靡常。赤油仰承，青幄四张。我所欲往，十夫可将。与水升降，除地布床。”又云：“岂独临水，无适不臧。春朝花郊，秋夕月场。无胫而趣，无翼而翔。”子由亦云：“吾兄和仲，塞刚立柔。视身如传，苟完即休。山磐水嬉，习气未瘳。岂以吾好，而俾民忧。颍泉湛清，颍谷孔幽。风有翠幄，雨有赤油。匪车匪舟，亦可相攸。”
　　东坡在海外，所至不容。僦僧寮以居，而与子过。自缚屋三间，仅庇眠食。尝行吟草田间，有老妪向之曰：“内翰一场富贵，却都消也。”东坡然其言。海外归，至阳羡，买宅，又以还券不果，盖终其世无一椽。视今之士大夫何如耶？乐志论固隐沦语，然开口便云良田广宅，去东坡远矣。
　　摊烛作画，正如隔帘看月，隔水看花，意在远近之间，亦文章妙法也。
　　雪江图，如武陵渔父，怅然桃源。阁下亦曾念之乎？湖上两峰，似已兴尽，惟此结梦，为有情痴。世有以山水为真画者，何颠倒见也，然恐某纂，亦颠倒见耳。
　　颜清臣忠义大节，唐代冠冕，人以其书传。蔡元长书法似米南宫，书以其人掩。两伤双美，在人自择耳。
　　杜子美作八哀诗，于李北海云“干谒走其门，碑板照四裔。独步四十年，风听九皋唳。”北海在当时，特以文名，后乃为书所掩。
　　墨之就试也，如吹竽，必一一而吹之。其既用也，如啖蔗，穷委而不厌。其渐尽也，如火销膏而不知。其成功也，如春蚕之作丝，而归于乌有。然李廷以久特闻，岂非尤物也耶？
　　物之可传者，若三代之鼎彝。籀之鼓，干之剑，斯之玺，何之瓦，与夫宋之陶与研，皆寄于金玉土石之殊质以存于世，而世亦处之于藏与玩之间。唯墨不然，以速朽之材，而当必磨之用，其寿乃有消金玉而铄土石者。
　　古之作者，寂寥短章，各言其体。王右军之书经论序赞，自为一法；其书笺记尺牍，又自为一法；故评书者比之于龙。何独右军？岣嵝石鼓之旁出而为钟鼎，峄山鸿都之旁出而为图印，是皆有龙德焉。挈其要领，则兵家所谓势险节短。晋人所谓一往即诣者，尽之矣。近代唯丰考功悟此三昧。余友陈懿卜此卷，覃思念年而汇之。则先秦两京之书学旁支，犁然具矣。金人寿承博士王少微山人而在，其不以为枕中之秘也。夫有客谓余曰：“公赝书满海内，世无照魔镜，谁为公辨黎丘？”余曰：宋时李营丘画，绝少真迹。人欲作无李论。米元章见伪者三百本，真者二本，安见三百本能掩二本哉？余每书，辄令族子镐摹之。岁久，积成六卷，命之曰“收种堂帖”，因为题此。
　　○杂言下
　　般若如清凉池，四面皆可入，用人之谓也；般若如大火聚，四面皆不可入，行法之谓也。用人欲兼收，一门则局；行法欲画一，多门则乱。
　　气之守也，静而忽动，可以采药。故道言曰：一霎火焰飞，真人自出现。识之行也，续而忽断，可以见性。故竺典曰：狂心未歇，歇即菩提。
　　侠客为知己者死，重于气义也。非是，则郭解之假手，何异于豢犬之吠人？忠臣以大义灭亲，关于庙社也。非是，则逄蒙之负心，何异于哺枭之食母？是以君子不受难酬之恩，不树难事之友。
　　一人发真，魔宫震动，诸天欲善人，炽盛以摧魔也。一人造业，地藏愁悲，菩萨欲地狱，尽空乃自成佛也。
　　庶官修名，大臣捐名。修名者，心不敢念是非，口不敢言利害，潜行密用，如龙养珠也。捐名者，横心之所念而无是非，横口之所言而无利害，独往独来，如龙之行雨也。
　　如来说法，必先放光。非是无以摄迷而入悟也。故《易》曰：潜龙勿用。祖师印可，旋为扫迹。非是且将执悟而成迷也。故《易》曰：亢龙有悔，知潜之勿用，则必有激发之大机。董公所以说高祖也，其说曰：名其为贼，故师直而为壮。知亢之有悔，则必有收敛之妙用。子房所以招四皓也，其说曰：难以力争。故功逸而有成。
　　甘草非上药也，而参苓以为国老。黛赭非殊彩也，而丹碧以为前茅。今五品散局，名位未极，缠盖犹轻，有心足以思，目足以识，口足以辩，行足以信者。布列数人，随事评定。时乎左袒公卿，而台谏不疑其为阿；时乎左袒台谏，而公卿不疑其为激。国是自定，人心自正矣。
　　《易》戒童牛，《书》称由孽。匹夫匹妇之是非不明，其究，必有狎大人者。愚夫愚妇之是非不明，其究，必有侮圣人者。宋人有言曰：清议者，国之所以立也。重则亟及，蔓则难图矣。
　　王者不治夷狄，穷兵则耗国；圣人不为已甚，尽法则无民。第国子不以后着为先着，庸医亦以活人者杀人。是之与非，犹中国之与夷狄也。有如烽火初惊，而废惩膺之策，则将听华夷之自相屠﹃，而一无所创乎？黑白未剖，而主调停之议，则将听邪正之自相玄黄，而两无所排乎？孔子作《春秋》，孟子辟杨墨，此鲁连飞矢，而魏胜济师也。即大将更当何如矣？
　　张安道、欧阳永叔，子瞻辈人也，子瞻以其誉而重；王荆公、程伊川，子瞻辈人也，子瞻亦以其仇而重。作家之相仇，胜于畴人之相誉。何则？妒之厉，由其知之真也。知薛道衡者，隋炀也。知骆宾王者，武后也。若乃蚍蜉之撼，无损参天。苍蝇可憎，等之飘瓦而已。
　　心如画师，想成国土。人在醉乡，有千日而不醒者，官中之天地也。人在梦宅，有千载而不寤者，名中之天地也。关尹子曰：至人不去，天地去识。
　　独立不惧，惟司马君实与吾兄弟耳。东坡之不容于荆公也。昔之君子，惟舒是师。今之君子，惟温是随，吾不能随耳，东坡之不容于温公也。具此两截，成一完人。兵再鼓而气不衰，金百炼而色益莹。盖东坡笔之利，自竺典中来。襟宇之超，得了元之力。谓其为纵横之学者，洛党之谬谈也。
　　曾子行恕，当无一事忤人。而放流之论，谆谆瘅恶，孰知三省者之为金刚剑。南雍慎言，当无一语伤时。而羿之谕，咄咄逼人，孰知三缄者之为荼毒哉。
　　苏门四友，惟山谷学不纯师。东坡视之，隐然敌国。文章气节之外，戒行精洁。平生罪过，比于露坐科头者，只小艳词耳。此真东坡之畏友也。其为文，仿兰亭序，题跋书画，寥落短篇，出于刘义庆世说。虽偏师取奇，皆超出情量，动中肯綮。而广川之藻，长睿之博，顾不无逊席焉，亦得坡公薰染力耳。当宣和时，党禁苏黄，及其翰墨。凡书画有两公题跋者，以为不祥之物，裁割都尽，乃以进御。盖论世者兴嗟焉。岂知五百年后，小玑片玉，尽享连城，如侍御杨公裒成此帙也耶？山谷尝为子弟言，士生于世，可百不为，惟不可俗，俗便不可医也。临大节而不可夺者，不俗也。宋人之以为不祥也，俗也。侍御公之结集也，医俗也。世有不俗者，定不作书画观矣。
　　○楚中随笔
　　米元晖作潇湘白云图，自题“夜雨初霁，晓烟欲出。”其状若此，此卷予从项晦伯购之。携以自随，至洞庭湖，舟次斜阳蓬底，一望空阔长天云物，怪怪奇奇，一幅米家墨戏也。自此每将暮，辄卷帘看画卷，觉所携米卷，为剩物矣。
　　湘江上奇云，大似郭河阳雪山。其平展沙脚，与墨沈淋漓，乃是米家父子耳。古人谓郭熙画石如云，不虚也。
　　米元晖又作海岳庵图，谓于潇湘得画景。其次则京口诸山，与湘山差类。今海岳图亦在余行笈中。元晖未尝以洞庭北固之江山为胜，而以其云物为胜。所谓天闲万马，皆吾师也。但不知云物何心，独于两地可以入画。或以江上诸名山，所凭空阔，四天无遮，得穷其朝朝暮暮之变态耳。此非静者；何由深解，故论书者曰：一须人品高，岂非以品高则闲静，无他好萦故耶。
　　余所居学使者官署，正接辽王废宫。往见弹事有云，故相张谋废辽王，以广第宅。今按府志，辽藩之废，在江陵未相时，而废宫与江陵官没入废宅相去远甚。人言其可信哉？若将史笔为真事，恐有无穷受屈人，皆此类也。
　　余至衡州，欲观大唐中兴颂。永州守以墨刻进，亦不甚精。盖彼中称为三绝碑曰：元漫郎颂，颜平原书，并祁阳石。为三殊可哞恨，石何足绝也。盖两公书与文，与其人为三绝耳。因题诗，令守镌之。诗曰：“漫郎左氏癖，鲁国羲之鬼。千载远擅场，同时恰对垒。”“有唐九庙随飞烟，一片中兴石不毁。几回吹律寒谷春，几度看碑陈迹新。辽鹤归来认城郭，杜鹃声里含君臣。折钗黄绢森光怪，旧国江山余气概。当时富贵腹剑多，异代风流椽笔在。书生何负于国哉？元之籍何当来。子瞻饱吃惠州饭，涪翁夜上浯台。杖藜扫石溪声咽，不禁技养还留碣。清时有味是无能，但嗽湘流莫饶舌。”
　　米元晖楚山清晓图，谓楚中宜取湖天空阔之境。余行洞庭良然，然以简书刻促，翰墨都废，未尝成一图也。而有以盘礴诋余者，余为诗曰：“拈笔经营朝口居，心知余习未能除。莫将枕漱闲家具，又入中山箧里书。”盖山中题画，聊以解嘲云。顷楚文学张子见访，言彼其之子，为屈轶所指，非直烟霞罪过。余口占二绝示之云“蓬窗听雨夜迢迢，谁遣尊前慰寂寥？楚畹众香都好在，天阶瑞草不曾。”又“来雁霜天楚客归，野情只授薜萝衣。只今白杜酬裴迪，绝胜朱门荐陆机。”今年日行，三山道中，梦书韩昌黎送李愿归盘谷序，且题于后曰：盘谷，唐人名手无书者。岂昌黎所云，吾文自谓大好，人必大笑之耶？觉而心异之，厥明，闻已在弹事中。时陈中丞遗书相讯，谓不知复诋何语。予答之曰：昔年以盘礴达聪听，唯作书未及。今之罪案，当在此耳。已而果然。昔管宁渡海，风涛大作。舟人请各通罪过，宁曰：吾尝三朝露坐，一朝科头。平生罪过，其在斯乎，予何敢望幼安，而以书画见诋。此为幸矣。宋时苏黄书，虽收藏之家，辄抵罪，何止及身。此又非予幸中之幸耶。因题六图曰：枕漱闲动，而系之以此。庚子四月之望。
　　○禅悦
　　华严经云：“一念普观无量劫，无去无来亦无住。如是了达三世事，超诸方便成十方。”李长者释之曰：十世古今，始终不离于当念。当念即永嘉所云，一念者，灵知之自性也，不与众缘作对。名为一念相应，惟此一念，前后际断。
　　绛县老人，能知四百甲子。桃源中人，不知有汉晋魏。古诗云“山中无历日，寒尽不知年。”但今日不思昨日事，安有过去可得？冥心任运，尚可想六时不齐之意。何况一念相应耶？
　　余始参竹篦子话，久未有契。一日，于舟中卧念香严击竹因缘，以手敲舟中张布帆竹，瞥然有省，自此不疑，从上老和尚舌头，千经万论，触眼穿透。是乙酉年五月，舟过武塘时也。其年秋，自金陵下第归，忽现一念，三世境界，意议不行。凡两日半而复，乃知大学所云，心不在焉。视而不见，听而不闻，正是悟境。不可作迷解也。
　　中庸，戒慎乎其所不睹，恐惧乎其所不闻，既戒惧矣。即属睹闻，既不睹闻矣。戒惧之所不到，犹云：观未发气象，既未发矣。何容观也？余于戊子冬，与唐元徵、袁伯、瞿洞观、吴观我、吴本如、萧玄圃，同会于龙华寺。愍山禅师夜谈，予征此义，瞿着语云：没捞摸处捞摸。余不肯其语曰：“没捞摸处，切忌捞摸。”又征鼓中无钟声，钟中无鼓响，钟鼓不交参。句句无前后偈。瞿曰：“不碍。”余亦不肯其语曰：“不借”。是夕，唐袁诸君子，初依法门，未能了余此义，即憨山禅师，亦两存之，不能商量究竟。余谓诸公曰：请记取此语，异时必自有会。及袁伯见李卓吾后，自谓大彻。甲午入都，与余复为禅悦之会。时袁氏兄弟，萧玄图、王哀白、陶周望数相过从。余重举前义，伯竟犹渣滓余语也。
　　李卓吾与余，以戊戌春初，一见于都门外兰若中。略披数语，即许可莫逆。以为眼前诸子，惟君具正知见，某某皆不尔也。余至今愧其意云。
　　袁伯于弥留之际，深悔所悟。于生死上用不着，遂纯题念佛往生经云：人死闻一佛名号，皆可解脱诸苦。伯能信得及，亦是平生学道之力。四大将离，能作是观，必非业力所可障覆也。迩见袁中郎手摘永明宗镜录与冥枢会要，较精详，知其眼目不同往时境界矣。
　　陶周望以甲辰冬请告归。余遇之金阊舟中，询其近时所得，曰：亦寻家耳。余曰：兄学道有年，家岂待寻？第如今日次吴，岂不知家在越？所谓到家罢，问程则未耳。丁未春，两度作书，要余为西湖之会，有云：兄勿以此会为易。暮年兄弟，一失此，便不可知。盖至明年，而周望竟千古矣。其书中语遂成谶，良可慨也。
　　达观禅师初至云间。余时为诸生，与会于积庆方丈。越三日，观师过访，稽首请余为思大禅师大乘止观序曰：王廷尉妙于文章，陆宗伯深于禅理。合之双美，离之两伤。道人于子，有厚望耳。余自此始沉酣内典，参究宗乘，复得密藏激扬，稍有所契。后观师留长安，余以书招之，曰：“马上君子无佛性，不如云水东南接。”引初机利根，绍隆大法，自是不复相闻。癸卯冬大狱，波及观师。搜其书，此书不知何在。余谓此足以报观师矣。昔人以三转语报法乳恩，有以也。
　　曹孝廉视余以所演西国天主教，首言利玛窦，年五十余，曰已无五十余年矣。此佛家所谓是日已过，命亦随减，无常义耳。须知更有不迁义在，又须知李长者所云：一念三世无去来。今吾教中，亦云六时不齐，生死根断。廷促相离，彭殇等伦。实有此事，不得作寓言解也。
　　赵州云，诸人被十二时辰使，老僧使得十二时辰，惜又不在言也。宋人有十二时中，莫欺自己之论。此亦吾教中不为时使者。
　　帝网重珠遍刹尘，都来当念两言。真华严论上，分明举五十三参钝置人。此余读华严合论偈也。当念二字，即永嘉所云：不离当念常湛然，觅即知君不可见。须觌面一回，始得。
　　地水火风，四大和合。假生我身，四大各离。妄身当在何处，此圆觉吃紧语。然离妄无真，真该妄末。妄彻真原，斩头觅活，无有是处。
　　彭居士有家赀百万，皆以掷之湘流，曰无累他人也。余有偈曰：家赀百万掷湘流，太华山边撒石头。个是学人真榜样，闺中儿女漫悠悠。古德谓闺阁中物，舍不得，即是禅病。闺阁中物舍得即是悟迹。如颜子之得一善是也。拳拳服膺，便是碍膺之物。学人死活，不得处永明禅师料简四句，谓有禅有净土，无禅无净土云云。皆劝人修西方，作往生公据也。然修净土，皆以妄想为入门。至于心路断处，义味嚼然，则不能不退转，故有疑城以居之。唯宗说俱通，行解相应者，不妨以祖师心投安养土。如智者大师永明寿，皆其卓然者也。
　　诸禅师六度万行，未高于诸圣。唯心地与佛不殊。故曰：尽大地，只当人一只眼。又曰：吾此门中，唯论见地，不论功行，所谓一超，直入如来地也。然普贤行愿毗卢法性，足目皆具。是为圆修，不得以修与悟，作两重案也。
　　金刚经四无相，但我相空。则人物寿相皆尽矣。永嘉集三料扌柬，但法身彻，则般若解脱皆真矣。华严六相义，但知真如扌忽相，则总别同异，成坏皆融矣。曹溪四智，但悟大圆镜，智则平等。观察所作智皆转矣。孟子之言巧力，临济之言照用。岂有二哉？
　　
　　
