明画录　清　徐沁
　　
　　○序
　　琴棋书画固虽小技苟竭其心智皆能通乎神明顾名高者每欲持论以自表见如琴弈之有谱而卒莫能发其者何也盖琴之妙在于抚弦弮指之间及鼓罢而音亡了无可传矣况求弈于推枰敛子之后是何异于醒而说梦乎惟书画则不然得心应手虽难易之不同要皆有可寻之迹今童子操笔学书辄具点画尽人皆能即工拙迥异然皆谓之书也上者遂至勒碑摹帖以垂不朽千百世后抚拓宛然而画既非人所尽习运笔濡染出于天分者居多其浅深向背之法又非锓板镂石之所可仿佛故传者益寡试观谢赫张彦远诸人之撰次姓名具在其真迹之传于世者有几不幸而姓名俱泯良亦可悲自晋唐迄于宋元赖有宣和宝鉴二书班班可考元季画学大变尽去板结之习归于流畅明初诸公亲从事于黄王倪吴间得其宗传景陵之世崇尚翰墨供西殿者皆极天下之选由是浸盛三百年来能事辈出指不胜屈以余耳目睹记亟图纂辑旁搜博采惟恐或失而其人之或存或亡则有数焉厘为八卷题曰明画录者继宋元而作也呜呼古今可录之事多矣而独流连小技以见意之所存姑举姓名聊识梗概其不能阐发微妙与琴弈之谱何异而谬欲藉兹录以附宋元之后过矣过矣
　　
　　明画录一
　　
　　卷一
　　○宸绘
　　叙曰郭若虚图画见闻志谓太上游心难与臣下并列故以宋仁宗特推卷首较邓公寿之紊杂迥不侔矣有明翰墨莫尚于景陵缣素点染天机横溢颁赐臣列目为至荣茂泰二陵亦能踵美虽流传希觏迄今追维盛事太平文物之风固非晋明梁元所及辄敢特书以光卷帙诸王妙艺并缀于后云
　　宣庙留神词翰尤工绘事山水人物花鸟草虫并佳天纵异能随意所至皆非人力能及上御书年月及赐臣下衔名用广运之宝或武英殿宝及雍熙世人图章
　　宪庙工神像上有御书岁月用广运之宝尝写张三丰像精采生动超然霞表
　　孝庙亦画神像御笔年月用宝如前
　　武庙亦善画曾见设色钟馗小幅上书正德御笔
　　○藩邸
　　周定王名蒨高庙第五子也国开封王以国土旷衍庶草繁芜摭其可佐饥馑者得四百余种为救荒本草四卷乃躬自绘图而注疏之
　　周宪王名有炖恭谨好文兼工书画
　　湘献王名柏善画婴儿
　　辽简王名植善画人物
　　唐成王名弥鍗国南阳博学工诗兼精绘事
　　镇平恭靖王有爌周定王第八子嗜学工画有菊谱图三城康穆王芝垝唐宪王子也博通群经尤精绘事作耆英王母九老百花诸图皆妙绝一时
　　富顺王厚焜荆王第二子也工诗尤耽绘事偶画蜀葵数幅曝日中蜂蝶丛集花上拂之辄来
　　衡阳王善画鹰
　　永宁王画牡丹甚佳
　　宁靖王尊培号竹林懒仙宁献王之孙写山水草草若不经意天然合妙
　　乐安端简王栱椤号眠云写菊石妙绝一时
　　建安王号中仙善翎毛
　　锺陵王善画人物
　　○道释
　　叙曰古人以画名家者率由道释始虽顾陆张吴妙迹永绝而瓦棺维摩柏堂卢舍见诸载籍者恍乎若在试观冥思落笔倾都聚观辇金输财动以百万此岂后人所能及哉近时高手既不能擅场而徒诡曰不屑僧坊寺庑尽污俗笔无复可观者矣南中报恩上官画廊
　　
　　明画录二
　　
　　戴琎殿壁久遭劫火都门惟慈仁永安尚存刘澜商喜之迹惜澜之生平已无可考他如绢素流传予仅见戴氏罗汉数卷及张伦钟馗远游图而已吾郡陈悔迟雅工道释笔笔得道元法具载人物中兹故不及
　　蒋子诚江宁人初工山水中年悔其习遂画道释神像观音大士为有明第一手
　　胡隆字必兴江宁人受学于子诚工道释神鬼为名辈所推
　　阮福海北人道释神像亚于子诚
　　张伦字秉彝太仓州人善鬼判尤工人物
　　倪端字仲正宣德中征入画院道释精妙入神兼工人物花其山水宗马远一派与谢环李在石锐同被宠渥
　　马俊字惟秀号讷轩江宁人写神鬼行其至妙山水仿唐宋有古法
　　董常嘉兴人工道释像行笔细密气格清老甚合法度
　　顾应文号石泉华亭人宣德中征入画院工道释像尽洗习气其人物山水并佳
　　张靖山东人工道释兼精人物行笔疏爽入吴道元之室尤善写照
　　上官伯达福唐人所画神佛傅色精采南中报恩寺画廊独绝一时
　　李福智释道人物可继上官伯达
　　沈明远钱塘人工释道神像笔力入妙流辈罕及
　　刘廷敕江右人善白描神像兼工人物
　　丁云鹏字南羽号圣华歙人工诗善画佛像得吴道元法其白描罗汉工于禅月金水两家别具一种风格山水人物杂画兼妙华亭董文敏赠印章曰毫生馆
　　熊茂松字汝辰号衡皋瑞州人能诗工书法官员外郎所画神像师丁圣华而得其神兼山水宗黄一峰
　　李麟字次公鄞人工道释像笔墨疏秀俱合古法师丁南羽有出蓝之誉
　　朱多瑽字垣左号崇谦乐安靖庄王孙能诗文精于赏鉴喜作仙道像超然出尘兼工墨菊
　　吴彬字文仲闽人万历间官中书舍人长于佛像人物亦秀洁至写山水绝不摹古皆即景挥洒人谓其小幅擅奇余曾见盈丈之障亦殊工丽也
　　束章孟善画人物
　　苏遯字遗民初名霖字泽民华亭人工八法尤专画道释豪纵细润各极其妙崇祯间妻亡携一子寄食僧庐性孤介绝俗不可一世后莫知所终
　　○名媛
　　崔绣天闽人十三岁即解写佛所作观音像妙相庄严位置山水云
　　
　　明画录三
　　
　　烟造微入妙
　　周禧江阴人周仲荣第三女也其两姊俱长于丹青禧写观音大士最工心通意彻非师受所可思议
　　○人物
　　叙曰东坡论画不求形似至摹壁上灯影得其神情此特一时嬉笑之语若夫造微入妙形模为先气韵精神各极其变如颊上三毛传神阿堵岂非酷求其似哉至于传写古事必合经史衣冠器具时各不同吴阎名手尚不免仲由带木剑明妃着帏帽之讥况下此者乎有明吴次翁一派取法道元平山滥觞渐沦恶道仇氏专工细密不无流弊近代北崔南陈力追古法所谓人物近不如古非通论也
　　陈遇字中行鄞人元末曾官江东书院山长博通经史尤邃先天之学明初参赞帷幄累官至尚书工于写照曾为高皇纪容妙绝当时兼善山水世称为静诚先生
　　陈远字中复即遇弟工楷书绘事得其兄法为高皇写御容称旨授文渊阁待诏
　　张彦材常熟人工于写照尝从杨铁崖游金陵今子孙家太仓沙头能世其业
　　朱文奎字应辰号奇翁吴江人洪武中举明经授苏州训导白描人物最精
　　沈希远昆山人工传神洪武中写御容称旨授中舍所画山水宗马远
　　陈摐字仲谦武昌人永乐中写成祖御容称旨时推能品
　　陆颙兴化人工诗精书法官礼部员外郎善画人物精采奕奕时称三绝
　　孙玘善人物兼工写照曾孙锦字大绅能传祖法
　　王尚贤乐清人写人物以戏墨点染天趣合妙年九十涉笔益佳
　　陈喜字仲乐蒙古人为宦官精工人物兼鸟兽画固不以人限也
　　吴正字希纯东阳人工楷书正统初荐入文渊阁授中舍善写貌偶见杨东里及诸子随行便作图无不逼肖亦能山水
　　胡旻嘉兴人父奫永乐间为刻漏博士以卜新殿当毁囚以待验至期将火而先仰药其言卒验旻遂弃占筮而习画长于人物兼工山水弟昱昂昊皆善画孙昺尤以画名家
　　唐宗祚海宁卫人景泰间以写貌著名于时
　　吴伟字士英一字鲁天更字次翁江夏人弱冠谒成国诸公呼为小仙遂以为号弘治间供奉仁智殿授锦衣百户赐画状元图章人物宗吴道元纵笔萧洒山石皴劈斧亦自宕逸
　　张路字天驰号平山祥符人传伟法作人物虽少秀逸然颇遒劲可观弘治间名亚于伟
　　
　　明画录四
　　
　　薛仁字子良号半仙江宁人其人物专宗伟法兼工山水其称半仙者谓得半于小仙耳
　　蒋贵号青山仪真人画人物宗吴伟足以乱真山水近似
　　姜隐字周佐黄县人工人物仕女细润工致摹古有法花果亦精雅
　　吴文英处州人工人物生动有法弘治间与吕纪供奉两殿同被宠遇时人呼为小吕
　　张础工人物兼精杂画弘治中供画院官锦衣
　　彭舜卿号素仙长兴人善人物兼工山水
　　李着字潜夫号墨湖江宁人初从学沈周之门得其法时重吴伟人物乃变而趋时行笔无所不似遂成江夏一派
　　朱邦字正之号九龙山樵隐叟又号酣珝道人新安人也所画人物用笔草草墨沈淋漓与郑颠仙张平山相类山水亦仿佛
　　丁玉川江右人善画人物行笔草草论者谓其徒逞狂态比于邪学其山水宗马夏而乏气韵
　　傅子英鄞人善写人物萧洒生动得其神采与胡仲厚吴景行史均民四人并擅名一时
　　陈子和号洒仙浦城人初为塑工后改习画专作水墨人物萧洒出尘殊有仙气
　　蒋宥字朝恩常熟人工人物有致为朱中丞瑄所鉴赏都下争相延致推为能品
　　王凤字舜仪常熟人传蒋宥法工于人物笔致奇逸兼善杂画
　　朱佐字廷辅常熟人父祺以山水名家佐尤精工人物供事画院子蒙亦有家法
　　李子安常熟人写照独绝子文奎孙跃并世其业
　　朱士谦常熟人所画人物大有古法
　　俞恩字王锡别号江村居士钱塘人善画人物性疏简不喜治生渲染数笔辄止以故流传者甚少花鸟亦俱臻妙
　　俞舜臣字治甫号海峰子即天锡子爱观长流迭嶂工人物颇得父法其山水花鸟诸格俱精
　　蔡世新号少壑赣县人工写照时王文成公镇虔召众史多不当意盖两颧棱峭正面难肖世新幼随师进独从旁作一侧相得其神似名大起亦善钩勒竹大幅者佳兼画美人
　　仇英字实夫号十洲太仓人后寓吴初执事丹青周东村异而教之摹唐宋人画皆能夺真尤工人物其发翠毫金丝丹缕素精丽艳逸无惭古人又字实父
　　尤求字子求号凤山长洲人白描人物最工所画仕女艳冶绝世
　　张灵字梦晋吴人与唐寅比邻相善性落拓嗜酒为郡诸生竟以狂废所画人物冠服简古形色清真而笔生墨劲崭然流俗竹石花鸟
　　
　　明画录五
　　
　　并佳
　　周官吴人画人物精于白描无俗韵第纤弱稍不逮灵山水亦佳案志周官字懋夫
　　李郡字士牧吴人工人物所画郡契渭桥诸图绰有意致第与古事微舛如獒作狻猊文皇无虬须此咎在学问非笔力之过美人标格情性无不生动
　　沈完字全卿吴人所画人物亦入仇英之室
　　黄鹄南阳人貌寝而笔致极佳工人物依武昌吴明卿以居时推能品
　　周龙号东阳钱塘人画人物笔法遒劲中复饶秀逸之气
　　宋登春字应元北直新河人壮岁发白自号海翁晚居江陵天鹅池更号鹅池生工诗文嗜酒慕侠忽忽如狂画人物师吴伟法兼善山水尝曰吾岂松柏四周中人会当乘潮解去后果投胥江以死
　　萧公伯泰和人善写照其染色可古荣枯不但肖之而已初有画师寓邑寺公伯往事之尽得其法一日汲水迟归师诘其故曰适见二鬼相搏因忘返随以水画地作状师大惊服遂有名
　　陆宣字廷甸号节庵华亭人能诗善写人物尤长于传神笔致萧散了无俗气
　　林旭字景初江宁人少颖慧初工山水尤精于写照惜蚤世缣素传流殊少
　　刘昌叔福安人工于写照常独行旷野为群恶少剽其资辄貌其人愬里正迹之无得脱者此与元霭僧仓卒中写小黄门头子者同一绝技
　　欧阳观远写照得昌叔法亦名于时
　　方叔毅字百里上海人工人物神气生动常游钱塘担夫荷橐而遁遂貌其状于城篔众识之捕获此与刘昌叔颇相类
　　陈仪字象之华亭人其父谷善画花鸟而仪工物写生亦得家法
　　史政江都人工写照
　　姚宗淮安山阳人亦工写照
　　苏祥号小泉江都人善画人物兼工山水
　　李士达号仰槐吴县人长于人物兼写山水能自爱重权贵求索虽陈币造庐终不可得万历间织榼孙隆在吴集众史咸屈膝独士达长揖而出寻为收捕以庇者获免年八十碧瞳秀腕举体欲仙此以品胜者也
　　许至震字东生一作山嘉善人得正乙真人法能驱役神鬼工人物兼能写真有长康之誉所画关壮缪像人多珍为绝笔
　　杨宗白歙人善白描人物
　　程环歙人长于人物宗仇英法细密工丽青绿山水亦佳
　　
　　明画录六
　　
　　张纪字文正海盐人工人物尤长于士女衣皞矮鬐与唐寅相似面庞肉色浅染三停用积粉法所云三停者额鼻颏此古法今画家知者鲜矣
　　陈希尹善写照亦能画虎
　　曾鲸字波臣闽晋江人工写照落笔得其神理传鲸法者为金谷生王宏卿张玉珂顾云仍廖君可沈尔调顾宗汉张子游辈行笔俱佳万历间名重一时子沂善山水流落白门后于牛首永兴寺为僧释号懒云敬案谭扫庵诗存当号漱云也
　　孙兆麟字开素山阴人父云居以写照擅名兆麟既得家法而更精诣推为能品至今传像人争法之兼工山水花鸟
　　崔子忠字清引一字道母莱阳人少为诸生以诗名后侨燕容辞质茂画亦追古人物俱摹顾陆阎吴妻女亦以娴渲染间贻知己苟以金帛相购绝不能得性孤介卒以穷死一作青蚓
　　夏鼎吴人白描人物绝佳亦工山水
　　李彬字文中鄞人写意人物草草点缀情态入妙
　　吴纯字正斋东阳人官中书舍人善写照亦能山水即吴正考邑志家谱改定移前
　　郑克修清江人善画人物兼工马
　　洪泽善人物
　　许进江宁人善画人物
　　张鳷字子羽号图南江宁人工于人物追摹古法笔力疏秀兼以傅采鲜妍生动超逸写生杂画并佳
　　张孟容嘉定人善写照
　　陈洪绶字章侯号老迟晚更悔迟又曰勿迟诸暨人为诸生诗词书法并佳长于人物刻意追古运毫圜转一笔而成类陆探微至绘经史事状貌服饰必与时代吻合洵推能品花鸟草虫无不精妙惟山水另出机轴
　　谢彬字文侯号仙臞上虞人寓武林工于写照戏墨人物率意点染天然入妙
　　○名媛
　　卢允贞字德恒号恒斋江宁人为倪文毅公岳之夫人白描人物精妙有九歌图及璇玑图藏于家曾孙民悦为蕲水令尝出以示客
　　仇氏号杜陵内史十洲女也人物细密精妍能得父法
　　○宫室
　　叙曰画宫室者胸中先有一卷木经始堪落笔昔人谓屋木折算无亏笔墨均壮深远空一点一画皆有规矩准绳非若他画可以草率意会也故自晋宋隋唐迄于五代三百年间仅得一卫贤至宋郭忠恕之外他无闻焉有明以此擅场者益少近人喜尚元笔目界画者
　　
　　明画录七
　　
　　鄙为匠气此派日就澌灭矣
　　石锐字以明钱塘人宣德间待诏仁智殿画仿盛子昭工于界画楼台玲珑窈窕备极华整加以金碧山水傅色鲜明绚烂夺目兼善人物
　　杜堇字惧男初姓陆别号柽居古狂又以青霞亭自署丹徒人占籍京师诗文奇古成化中举进士不第遂绝志进取画界画楼台最工严整有法人物亦白描高手花卉并佳
　　卷二
　　○山水
　　叙曰能以笔墨之灵开拓胸次而与造物争奇者莫如山水当烟云灭没泉石幽深随所寓而发之悠然会心俱成天趣非若体貌他物者殚心毕智以求形似规规乎游方之内也自唐以来画学与禅宗并盛山水一派亦分为南北两宗北宗首推李思训昭道父子流传为宋之赵干及伯驹伯骕下逮南宋之李唐夏珪马远入明有庄瑾李在戴琎辈继之至吴伟张路锺钦礼汪肇蒋嵩而北宗抃矣南宗推王摩诘为祖传而为张藻荆关董源巨然李成范宽郭忠恕米氏父子元四大家明则沈周唐寅文征明辈举凡以士气入雅者皆归焉此两宗之各分文派亦犹禅门之临济曹溪耳今鉴定者不溯其源止就吴浙二派互相掊击究其雅尚必本元人孰知吴兴松雪唱提斯道大痴黄鹤仲圭莫非浙人四家中仅一梁溪迂瓒然则沈文诸君正浙派之滥觞今人安得以浙而少之哉
　　刘基字伯温青田人明初为翊运名臣封诚意伯谥文成善画有蜀川图为暨阳本中使君西行饯者留传于丹阳孙氏人徒知公勋业文章未识其精于绘事固知诸葛武侯以画称非虚语也
　　冷谦字启敬号龙阳子嘉兴人洪武初为协律郎郊庙乐章多其所撰世传其化鹤入瓶事甚诡异性嗜画见大李将军思训画效之不月余悉得其法作仙弈图赠洪园丘公张三丰纪之甚详自古神仙若郭忠恕方方壶皆精六法于启敬何疑
　　赵原字善长号丹林齐东人寓吴所画山水初师董巨然及王右丞高敬彦法而得窅深穷邃之意兼写竹名为龙角凤尾金错刀时争重之洪武初被征令图昔贤像应对失旨坐法
　　周位字元素太仓州人博学多能工于山水洪武初征入画院凡宫掖画壁多出其手一日被命画天下江山图于便殿位请上规模大势方敢润色高皇援毫挥泗粗具位顿首曰陛下江山已定臣无所措手矣遂止后因同业相忌以谗死
　　徐贲字幼文其先蜀人由毗陵徙吴工诗有北郭集与高启齐名世称高杨张徐者也明初官河南左藩后下狱死书学晋王廙画法董源其山水林石遒丽清润濯濯可爱
　　
　　明画录八
　　
　　张羽字来仪以字行更字附凤浔阳人寓吴工诗文着有静居集明初由太常丞兼翰林院同掌文渊阁事后窜岭表中道召还惧投龙江死所画山水法米高两家笔力苍秀
　　周砥字履道号东皋别号匊溜生吴人寓无锡博学工文辞雅精六法初避地义兴交马治孝常有荆南倡和集后因富人召饮心恶之夜半遁去归从高杨诸人游已去会稽殁于兵所画山水直抵掌黄子久苍秀溢目陈汝言字惟允号秋水临江人从父侨吴善诗有秋水轩稿与兄惟寅并善山水时人呼为大髯小髯画宗赵松雪行笔清润洪武初官济南经历王蒙知泰安州面泰山作画三年始成惟允过访适大雪遂用小弓挟粉笔弹之改为雪景成岱宗密雪图巧思奇绝后坐法临刑犹从容染翰人谓之画解
　　乌斯道字继善号春草慈溪人琴弈书画皆造妙品与兄春风并擅时名故高祖有江浙文章数二乌之句洪武初征为石龙令后调永新所作山水苍劲秀远在大痴云林之间
　　茅泽民号臞叟画山水笔墨鲜润尝作夏山过雨图高季迪题诗赠之
　　王行字止仲号半轩长洲人工诗文过目成诵有楮园集喜泼墨作山水烟云勃郁时人号为王泼墨洪武初郡庠延为经师后谢去隐石湖滨好谈兵坐蓝玉党伏法
　　盛着字叔彰嘉兴魏塘人其叔懋以画名家着画山水高洁秀润能得其法兼工人物花鸟而全补图画运笔设色与古无殊洪武中供事内府被赏遇后画天界寺影壁以水母乘龙背不称旨弃市
　　骆骧字子龙嘉兴人能诗有言志集事后母以孝闻兼工医术所画山水法黄大痴倪云林而得其宕逸
　　虞堪字克用一字胜伯宋丞相允文之裔居长洲工诗蓄书甚富写山水殊有思致洪武中为云南府学教授
　　庄麟字文昭丹徒人官县尉画山水清润可爱
　　史谨字公谨昆山人性耽吟咏洪武中谪居云南后荐起为应天府推官寻降湘阴丞罢官寓金陵自号吴门野樵构独醉亭卖药自给画山水长于寒林雪景疏旷有致
　　王履字安道号奇叟昆山人工诗文书法画得马夏风格行笔秀劲布置茂密作家士气咸备洪武中登华山绝顶图其景尽得天外三峰高奇旷奥之胜乃知从前不过纸绢相承指为某家数屏弃旧习以意匠就天则出之有问何师则曰吾师心心师目目师华山而已
　　张观字可观嘉定人少游江湖志尚古雅尝寓华亭秀水间画山水初师夏珪马远及见盛子昭丁野夫吴仲圭诸人而笔力大进春容苍秀格韵悉佳
　　陈珪字伯珪常熟人务学不希仕进画山水师米襄阳父子笔意高																		
　　明画录九
　　																		
　　简颇自爱重洪武中客京师有邻女相挑正色拒之其操行如此又非独以艺称也
　　叶希贤字以愚号东吴老人洪武中官郡邑广文所作山水甚佳
　　相礼字子先华亭人工诗弈称无匹所画山水清旷有法洪武中被征寻厚赐遣还名望益重
　　顾禄字谨中华亭人才藻艳发能诗着有经进集善书尤工分隶洪武中为太常典籍工山水兼善杂画亦能钩勒竹石
　　夏仪甫吴兴人能诗以孝行称隐居天目四十余年与张羽刘佐周倬沈贯友善吟咏唱酬长于山水画有天目山房图传世
　　唐肃字处敬号丹崖山阴人洪武间召供奉翰林文字善画水山格力高妙尝作怪石自为赋以美之
　　张文枢字石隐德清人幼尝为僧画山水宗董巨然笔法苍秀兼善墨竹时乌程胡钦亮徐士元归安莫廷旸孟玉涧明初俱以画名玉涧青绿山水尤佳
　　宋杞字授之洪武间登进士知全州善山水
　　薛绩字汝嘉号古岩吴江人善山水
　　范礼字宗嗣常熟人山水师马远
　　王立本嘉善人所画山水师梁楷率笔疏远有征茫烟雨之致临摹古本几于乱真善人物殊生动入格
　　王继宗即立本子山水师盛懋笔法细润与父各自成家世并重之
　　范摹字行式嘉兴人善诗歌古器书画雅精鉴别所作山水行笔萧散奇趣幽深兼工人物
　　金黼字用文号竹泉生昆山人嗜吟咏书法清劲所画山水笔佳韵胜兼写梅竹兰石
　　萧澄以画水名每于波涛转折处寓一萧字或一澄字以自标识
　　夏昺字孟阳昆山人大常鋋之兄也洪武末为永宁县丞谪戍滇南永乐中以鋋荐拔同官中翰时称为大小中书画山水法高彦敬尝作灵山岚树图有疾闪飞动之势
　　章瑾字公瑾号采芝华亭人宋庄敏公之后能诗善草书尤长于画山水宗夏珪马远挥毫渲染或顷刻立就或数日不着一笔兼善人物传有春江送别及寒山拾得像无渐古人张观以后一人而已
　　高柄字彦恢仕名廷礼别号漫士长乐人工诗选唐诗品汇正声行世永乐初官翰林待诏迁典籍书得汉隶笔法画原于米氏父子出入商高间时称三绝小景上有高心文图书或其别字
　　李时字居中顺天人所画山水宗董北苑天真烂熳姚荣公曾赠以诗
　　吴子璘华亭人山水宗盛子昭兼善枯木竹石
　　朱孔阳名寅以字行更字廷辉华亭人工诗永乐初以写制词入翰																		
　　明画录十
　　																		
　　林累官至顺天府丞精工山水尝为杨东里写归田图作家士气俱备
　　郭纯字文通号朴斋永嘉人永乐中供事内殿善山水布置茂密长陵绝爱之有言马远夏珪者纯辄斥之曰是残山剩水宋偏安之物也自言酒后笔法入神供御外不肯轻以一笔与人
　　虞谦字伯益金坛人工诗有玉雪斋集永乐中召为大理卿献陵监国奏除总宪精于山水幽淡简远有倪云林风致兼写竹得金错刀法
　　王性善丹徒人通医画工山水永乐中与虞谦交善笔致高简雅相颉颃
　　陈宗渊越郡人陈刚中之后永乐中以墨匠在翰林学书黄文简公推荐于上因落匠籍入士流雅善山水兼写神官中舍历刑部主事致仕
　　黄蒙字养正瑞安人永乐中授中书舍人与子采相继以书法直内阁俱能诗文所作山水法黄子久得其佳境
　　陆闇字伯阳号友菊兴化人官楚府伴读画山水木石为杨文贞公推重弟颙已入人物家
　　张子俊号古淡浙人官礼部员外郎山水宗荆关一派杨文贞公尝赠诗求其画
　　朱自方号梦庵先临江人后宦游奉化遂古籍焉写水墨山水出入郭熙范宽而晚自成家
　　卓迪字民逸奉化人其山水初师朱自方而笔法精密过之永乐中征至京兼以篆隶入翰林将授官而卒留都报恩寺影壁存迪笔今亡矣
　　王宾字仲光号光庵吴县人居木渎晦迹不仕事母笃孝尝于天平山画龙门春晓图推为能品
　　沈遇字公济以多疾而羸故号臞樵又称砚庵老人吴县人高祖肖鉴宋咸淳中以写照着声至遇善诗文工山水雅精水墨马夏浅绛李唐深色种种能之摹赵伯驹至能乱真永乐末召见称旨谢病归晚岁喜作雪景
　　谢环字廷循永嘉人山水宗荆关二米宣德间征入画院大被赏遇侪辈莫及东里杨少师尝称其清谨有文云
　　李在字以政莆田人迁云南宣德间被征精工山水细润者宗郭熙豪放者宗夏马人物气韵生动名倾一时商喜字惟吉工山水兼写人物笔致超逸尤善画虎宣德中征入画院授锦衣卫指挥孙祚字天爵亦传家法周文靖莆田人山水堪配谢环
　　刘珏字廷美号完庵长洲人宣德中官佥宪政声甚著书宗李北海诗工律体时人称为刘八句挂冠归田卜筑洞庭以老画山水泉深																		
　　明画录一一
　　
　　石乱木秀云生绵密幽媚风流蔼然几入巨然之室
　　戴琎字文进号静庵又号玉泉山人钱塘人其山水源出郭熙李唐马远夏珪而妙处多自发之俗所谓行家兼利者也神像人物杂画无不佳宣德初征入画院见谗放归以穷死死后人始推为绝艺
　　戴泉字宗渊琎之子山水有家法惟用墨差重
　　夏芷字廷芳钱塘人从戴琎学所作山水诸体笔力直逼其师方钺亦同县与芷俱称入室弟子惜皆蚤世否则当擅出蓝之誉矣
　　夏葵字廷晖芷之弟山水人物颇得师承
　　仲昂钱塘人受业戴门山水杂画笔力雄健亦能乱真但略草率耳
　　陈景初号草庭海宁卫官舍与戴琎同时所画山水其行笔苍老亦复相类孙凤雅能白描
　　陈玑字天器海盐人山水一派初授业景初后游钱塘见戴琎笔法湛思入悟自变成家兼能写照
　　林广江都人山水人物宗李在笔力萧洒多生趣
　　陈公辅号江村居士吴江人山水宗盛懋笔墨旷逸亦能杂画
　　陈公佐号石泉公辅之弟亦工山水
　　沈诚字文实别号味菜居士江宁人工绘事兴致所到挥染山水自成一家
　　金润字伯玉号静虚江宁人官至郡守所画山水天真横溢推为神品
　　谢宇字伯宽号容庵衡阳人宣德中以中书舍人直内阁累官工部侍郎掌通政司事山水法诸大家笔致斐亹饶清远之致花卉鸟兽并佳此邓公寿所谓轩冕一流也
　　谢汝明字晦卿号东岩字之仲子山水得父法
　　夏衡字以平华亭人工书法篆隶高古由中书进太常卿画山水师黄子久骎骎欲度骅骝矣
　　金铉字文鼎华亭人诗文流丽有凤城稿尚素斋集尤工章草所画山水撮黄一峰王黄鹤两家之胜苍劲幽润超脱町畦时称三绝
　　金钝字汝砺铉之弟工书法官中翰所画山水有家法
　　金锐字汝潜铉弟工山水
　　陈谦字士谦号讷庵逸人书画俱字赵松雪咄咄逼人尤长于山水颇自矜诩
　　陈叔谦钱塘人善鉴别古器名画涉笔直追倪云林淡宕平远萧疏可爱尝书一联于室曰博古图搜周汉制无声诗写晋唐题以自况云
　　马琬字文璧号鲁钝华亭人官抚州太守山水宗董源平远旷阔取景独绝
　　顾宗字学渊南海人官中书画山水师黄子久苍劲有法
　　
　　明画录一二
　　
　　顾寅字叔明号友灵吴人工山水兼能松石竹亦萧洒
　　卷三
　　○山水
　　马轼字敬瞻嘉定人读书负经济精于古候正统中授司天博士画宗郭熙高古有法与戴琎并重京师其山水精妙非谢环李在辈所及
　　顾翰字维周号雪坡道人江都人让镇远侯爵于弟玘读书赋诗以自适画山水出入董米倪吴间多不署名至题荆棘曰都无君子纯是小人反郑所南语时王振窃柄用以寄嫉邪之志云
　　姚绶字公绶号谷庵晚号云东逸史又称丹丘先生嘉善人天顺间成进士官御史成化初出知永宁府遂解官归生平类晋人风调工山水仿吴仲圭墨色淹润其得意者装潢售人复以高资购归其自重如此
　　毛良字舜臣号两山居士北平人袭南宁伯工诗写山水师米元章烟云灭没妙合天然着无声诗一编阐论六法之奥虽谢赫张彦远不是过也
　　朱祺字孟祺号拙庵居士常熟人行己方洁有高韵工山水能兼宋元诸家所长出以己意崭然拔俗
　　朱侃字廷直祺次子山水能传家法其临摹夏珪一派尤超轶绝群
　　陈复字启阳号坦坦居士宛平人官国子监典籍初随父宦游留都与诸名士交诗文有声画尤长于山水匠心师古规模井然工松竹兼能写照
　　陈后字启先号寓斋复之弟官司天博士能诗文善书作山水杂画与兄方驾子汉亦能嗣美
　　林时詹兴化人长于绘事天顺间征至京成化初赐冠带直仁智殿画山水推为能品
　　姜立纲字廷宪号东溪永嘉人工书天顺间授中书成化朝累官至太仆卿其画山水深得黄子久法世人伹知其书法为院体不知其精于画也
　　黄璨字蕴龢永嘉人工诗文书法其画山水苍秀有致与姜立纲同直中秘
　　柳楷字文范号万竹山人永嘉人工诗文山水亦称合作与立纲同官
　　洪孝先号霍山永嘉人能诗着有雁池集善山水规摩古法名重都下廷循之后颇驰声誉
　　陶成字孟学号云湖山人宝应人领乡荐缘他事被放多才艺诗文奇卓书兼四体画备六法山水多施青绿秾丽蔚拔以发其牢骚之意钩勒竹与兔鹤并佳
　　
　　明画录一三
　　
　　张端字廷瑞号肯堂常熟人官中书写山水善作平远小景兼画怪石
　　陈彦德丽水人善画山水
　　王恭钱塘人山水宗马远
　　王田字舜耕历城人佐县罢归好为乐府画山水宗高房山苍劲合度
　　何澄字彦泽号竹鹤老人江阴人官袁州守工山水宗米元章烟云窅霭墨气浮动而不免浙派之目要非通论
　　汪质字孟文钱塘人流寓江宁工山水师戴琎法用墨太浓然气亦苍郁
　　詹林宁字必泰浦城人工绘事天顺间召入京师成化间授文思院副使直仁智殿
　　吴珵字符玉号石居江宁人成化己丑进士官部郎工山水宗戴琎而能变化成家
　　庄鋋字孔旸号定山江浦人登成化丙戌进士官吉士以谏上元鳌山被谪被荐起为南吏部郎工诗文所画山水烟云苍蔚殆有神授花鸟亦佳唐枢国琛集述其概
　　许缙字尚文江宁人工山水
　　徐文珍南昌人善山水张汝弼尝为诗题其筠窗图
　　张翚字文翥太仓州人山水宗马夏二家法笔意苍劲尺幅寸缣便有林壑窅冥之势成化间著名于时陆容菽园杂记云太仓张翚年九十余耳聪目明犹能作画人问何术曰生平欲心颇淡欲事能节或赖此耳李献吉有张侯所藏山水歌盖谓翚也
　　俞鹏字汉远上虞人能诗成治中以保举赴京善画山水公卿争相引重以能事相迫欲一见不可得菽园杂记甚称其人品之介兴至挥染气韵绝佳
　　邵南字岐民吴人山水宗马远
　　锺钦礼号南越山人上虞人工诗成化间召入仁智殿大被赏遇画山水峰峦惨淡烟云灭没时有沈酣之致然往往纵笔粗豪多乏气韵画上尝题一尘不到处孝庙曾背立观其作画忽持须呼为天下老神仙因镌图章佩用之
　　蒋嵩字三松江宁人山水派宗吴伟喜用焦墨枯笔最入时人之眼然行笔粗莽多越矩度时与郑颠仙张复阳锺钦礼张平山徒逞狂态目为邪学
　　汪肇号海云休宁人山水初学戴琎人物法吴伟用笔颓放与蒋嵩相伯仲尝自负作画不用朽饮酒不用凵盖善能鼻饮云
　　时俨号晴川浙衢开化人正德间与汪肇同时所作山水墨气淹润而体格颇合矩度亦工人物较之白门蒋三松汪孟文江西郭清狂																		
　　明画录一四
　　
　　祥符张平山尚属正派
　　刘俊字廷伟山水人物并佳
　　袁璘字廷器工山水人物
　　苏致中蜀人由制科官部郎山水师郭熙马远行笔如流而清雅高迈略不经意天趣坌溢人不能及
　　谢晋字孔昭号迭山其兰庭生深翠道人葵邱翁皆别号也吴县人工诗有兰庭集画山水师王蒙赵原既精妙则益以烂熳千岩万壑愈出愈奇寻丈之幅不日而竟
　　苏复字性初长洲人以明经知绵州书得晋人法山水初师盛懋后宦游归尽变旧习然不苟作终岁不能竣一幅孔昭之速性初之迟各擅所长
　　杜琼字用嘉号鹿冠老人世称东原先生吴人明经博学贞澹醇和粹然丘壑之表郡守况锺屡荐不赴筑瞻绿亭于小圃以画自给山水宗董源层峦秀拔上寿卒私谥渊孝
　　陈暹字季昭号云樵吴县人山水初学陈公辅变幻成家设色尤妙摹古殆能乱真兼工人物成化间以画名者六十年不亲世务所交惟杜东原一人
　　陈岩字锦高号东山即暹子所画山水笔法遒丽能传父法
　　钱复常熟人能诗画山水入董源之室
　　张钦字士敬号震斋祥符人官都阃善山水得古人风格兼工花竹
　　姜济浮梁人寓蜀工山水烟云灭没一洗笔墨溪径
　　王世昌号历山历城人工山水兼善人物
　　朱铨字文衡号樗仙长沙人能诗工山水笔致古雅兼善人物勾勒竹菊兔并佳
　　朱鉴字文藻号墨壶铨之弟山水人物与兄颉颃
　　杜君泽号小痴吴人工楷书画山水饶有风格嗜酒落魄客死秦邮
　　马稷字舜举号醉狂江宁人工山水兼善人物花木竹石并佳
　　王显山水法高房山笔力苍劲隆庆戊辰岁题画时年已八十余
　　胡仲厚鄞人善画青绿山水笔法师董源而云气勃郁渲染得法
　　吴景行鄞人与仲厚同时所画山水绝相类
　　张干字惟健太仓州人伦之孙也少聪颖性耽翰墨画山水宗夏珪马远其得意处殆过于张翚宏治初给事仁智殿后归省堕淮而死
　　俞泰字国昌号正斋无锡人弘治中由进士官户垣画山水参黄子久王叔明两家笔法为人恬雅发于诗文书画咸有冲和澹远之致
　　王一鹏字九万号西园华亭人工诗善书弘治中以明经授泰顺广文性饶雅韵画山水恬淡闲远自成一家斋中陈设彝鼎茶铛酒纮毕具小鬟给事笔砚乞诗画者殆无虚日
　　王谔字廷直奉化人画山水初师里人萧凤后肆力于唐宋诸家凡																		
　　明画录一五
　　
　　奇山怪石古木惊湍尽摹其妙弘治间供事仁智殿大被宠遇时上好马远亟称曰王谔今之马远也正德初官锦衣千户钦赐图书时人荣之同邑卢镇尝师谔亦称绝艺
　　赵同鲁字与哲长洲人其祖友同字彦如以医名曾修永乐大典同鲁克承家学善诗文着有仙华集所作山水涉笔高妙沈周尝师事之每见周仿云林辄谓落笔太过精于品鉴如此
　　沈贞字贞吉号陶庵长洲人世居相城里工律诗雅善山水每赋一诗营一障必累月阅岁乃出不可以钱帛购取故尤以少得重
　　沈恒字恒吉号同斋即贞弟工诗兄弟自相倡酬仆隶皆谙文墨画山水师杜琼劲骨老思溢出绝类黄鹤山樵一派两沈并列神品寿俱大耋
　　沈周字启南号石田别号白石翁恒之子诗格高朗工山水宋元诸家皆能变化出入而独于董北苑互然李营丘尤得心印惟仿倪元镇不似盖老笔过之也写生花鸟并佳
　　沈召字翊南周之弟画山水有法长林巨壑风趣泠然惜秀粹而蚤夭祝允明称为继南甫疑翊南有误
　　吴顾字瑞卿常熟人善清言与沈周雅善所作山水皆规仿宋元诸家笔墨秀朗能发其
　　史忠字端本一字廷直号痴翁复姓徐上元人少不慧年十七始能言忽通诗翰画山水树石纵笔挥写不拘家数动能神合与沈周交善有楼近冶城题曰卧痴年八十余预知死期命亲朋歌虞殡相携出聚宝门谓之生殡至期无疾而卒
　　王纶字理之以字行昆山人善诗尤工篆隶楷法阙里穹碑楔棹多出其手新画山水师沈周而传其心印摹宋元诸家骎骎入室
　　杜冀龙字士良吴县人山水宗沈周而稍自变格
　　雷鲤字惟化号半窗山人建安人为郡诸生不求仕进以诗酒自豪风调类米颠而画则大殊山水撮诸家之胜精采有法江以西重之与沈周同时其题咏亦相似
　　周用字行之吴江人宏治间登进士历官冢宰加宫保谥忠肃工诗书法俊逸所画山水遒劲缛密远近斐亹气韵蔼然
　　郭诩字仁宏号清狂道人泰和人弃制科业肆力于诗画于山水诸体无不工题署俱隽逸吴伟杜堇沈周争下之弘治中被征入京师大珰萧敬啖以锦衣官固谢却李献吉谓其不愧逸民后从王阳明游宸濠物色遁迹不知所终侄岩亦能传其法
　　叶澄字原静其先吴人寓京师遂占籍焉所画山水诸体师戴琎其神似处几莫能辨与郭诩同时而高隐颇亦相类
　　刘传字良习号月川含山人入国子上舍工诗文善书所画云山宗高房山而复出入于叶原静之间行笔遒劲时发己意气韵萧远
　　
　　明画录一六
　　
　　谢承举字子象号野全子行九美须髯人呼为髯九翁上元人为诸生负才善画山水诸体萧洒绝俗正德中与徐霖同时风流相尚
　　谢宾举字子隐即承举弟山水人物师戴琎得其神似写毕即属兄题咏于上争传以为胜事
　　史大方字符昭江宁人工山水谢子象尝题其云山极言结构之妙
　　顾源字清甫号丹泉别号宝幢居士江宁人善诗精于书法究心禅理与净侣结西方社所画云山出入高米间自成一家写赠名僧墨客为多尝有百年智巧消磨尽惭愧人传粉墨痕之句
　　王挹真江右人山水宗二米笔力差弱
　　沈巽字士偁号巽翁吴兴人山水宗吴廷辉兼工杂画张宏儒常熟人画山水宗赵千星
　　林景时闽长乐人善山水征入京师其染翰为时推重许宏字宗道闽建安人幼读书习医能诗文所画山水清真有法
　　刘鹏上虞人官侍郎精于染翰尝作云山图烟岚灭没变化入妙
　　卢东牧钱塘人画云山雪景清润可爱
　　朱端字克正海宁卫人所画山水宗盛懋墨竹师夏鋋花鸟并工正德间直仁智殿官锦衣指挥赐图书文曰一樵时人荣之
　　曾和海盐年浦人与朱端同时善画山水笔法高古正德间直仁智殿
　　唐寅字伯虎更字子畏别号六如居士吴人首领乡荐坐事就吏因任达自放工诗文尤精书画其山水目李成范宽马夏元四大家靡不研解行笔秀润缜密而有韵度美人花鸟尤极精妍
　　文征明初名璧后以字行更字征仲号衡山长洲人由诸生荐为翰林待诏工诗文书画其山水出入赵吴兴叔明子久间兼得北苑笔意合作处神采气韵俱胜单行矮幅更佳生平三不肯应宗藩中贵外国也后荐修国史乞归寿九十私谥贞献先生
　　文嘉字休承号文水征明次子官和州学正以诗文名所作山水清远逸趣得云林佳境合处直逼其父之乃
　　文伯仁字德承号五峰征明之侄曾讼系得疾梦神语其前身乃蒋子诚弟子熏沐绘大士今当以画名世寻病已事解所作山水笔力清劲能传家法而时发巧思横披大幅岩峦郁茂不在衡山之下
　　沈昭字秋萼长洲人善山水法李唐大劈斧皴设青绿者尤佳
　　陈沂字鲁南号石亭鄞人以医籍居留都七岁即能摹仿古画作诗赋有声着有拘虚集行世正德中成进士官词林与文待诏论画益进宦辙所经名山大川动成卷轴最得马夏神韵后忤张永嘉左迁行太仆卿引归晚年笔力尤妙
　　盛时泰字仲交号云浦江宁人由明经入太学才气横溢工诗善画山水远师懒瓒近法启南兼精竹石文征明为题其小轩曰苍润盖																		
　　明画录一七
　　																	
　　采其诗有笔踪要是存苍润画法还应入有无之句可谓得画家三昧矣严宾字子寅号鹤丘江宁人家畜名迹精于赏鉴所画山水小幅尤精酷似文衡山
　　胡汝嘉字懋礼号秋宇江宁人由进士历官副使书法绝类祝枝山所作山水脱去尘俗但不轻与人未易多见
　　金璇字符善号松居江宁人精医理兄琮以诗画有名璇工山水作袁安卧雪图林峦映玉
　　王逢元字子新号吉山上元人父韦官冏卿逢元博学工诗精于书画山水师赵松雪一派笔力疏秀人争求购意所不屑虽重币弗顾也
　　邹鹏字远之号筠居江宁人工山水家贫受直以养母有鄱阳大盗闻其名遣信诡称富商迎图屏障至始觉其异婉词谢归闭门拒客非熟察其声音不轻出见
　　王孟仁字符甫江宁人所画山水清润有法文征仲极为称许
　　何适字天游自号天台山人其先东莞伯何真之后祖徙楚遂为蕲州人能诗所画山水宗戴静庵而时出以己意
　　高鉴字孔明别号种兰道人侯官人由明经仕学博工山水笔墨遒逸有致
　　陆九州岛字益之无锡人为诸生工诗历落不羁人目为狂画山水笔致奇纵时称三绝谓诗绝狂绝画绝也
　　周臣字舜卿号东村吴人画山水师陈暹传其法于宋人中规摹李郭马夏用笔纯熟特所谓行家意胜耳兼工人物古貌奇姿绵密萧散各极意态
　　何良俊字符朗号柘湖居士华亭人明经善诗文官翰林院孔目写山水行笔清逸而复工于赏鉴有书画铭心录行世其真迹亦不多见矣
　　朱生吴县人工山水挥染树石深得唐寅笔法世珍爱之
　　朱贞孚吴人画山水与文征明同时
　　谢时臣字思忠别号樗仙吴人能诗工山水颇能屏障大幅有气概而不无丝理之病此亦外兼戴吴二家派者也别号与朱铨同明画家有两樗仙
　　张宁字静之吴人画山水有声
　　袁褧字尚之吴县人与弟帙同闻于时工诗善画山水论者谓其翰墨萧洒林丘郁映
　　孔福禧曲阜人世袭衍圣公工山水
　　张澹然号九归道人嗣法正一真人山水宗大小米运笔清雅亦能枯木竹石
　　沈鼎长洲人即昭之兄画山水堪与弟颉颃
　　
　　明画录一八
　　
　　卷四
　　○山水
　　陈鹤字鸣埜一字九皋号海樵山阴人嘉靖间袭百户不自得乃弃去为山人诗文合度兼能填制词曲写山水殊草草若不经意而笔墨流动于颓放中复存规抚兼工花卉陈九皋以花卉著名山水仅见即余亦止见一小幅耳应改入花鸟门
　　陈铎字大声号秋碧下邳人家金陵袭官指挥倜傥自命画山水仿沈周苍劲斐亹多为诗题识世徒知铎工乐府不知诗画之绝伦也
　　钱谷字叔宝长洲人读书多著述家贫好客从文征明游常题其楣为悬磬因自号磬室子作山水不名其师学而自腾踔于梅花一峰石田间爽朗可爱兰竹兼妙子允治字功甫能继父学序字次甫亦善山水
　　陆师道字子传号元洲晚称五湖道人长洲人嘉靖中由进士历官尚宝少卿工诗善小楷古隶从文征明游尽得其法山水澹远类倪瓒精丽者不减赵吴兴乃复气韵生动岩谷清幽胸涵丘壑始能如是
　　陆士仁字文近号澄湖师道子也书画俱宗文衡山小楷更佳山水雅洁有父风
　　黄昌言嘉靖间官吏部工山水堪与文衡山并驾有大幅行世
　　谭翀字子羽号平桥又号曲江道人嘉靖时以山水擅名追踪吴仲圭笔墨苍蔚亦善花卉严嵩直庐稿有赠谭子羽还江东诗应是吴越间人再考
　　杨一洲字伯海江都人为诸生有声山水小幅绝佳性喜游足迹遍五岳故笔墨具灵秀之气其印章皆古玉晶犀文三桥高阳篆刻识帧上
　　邬昆号石浮山人所画山水追摹宋元遗迹不失法度
　　梁孜字思伯号浮山广东番禺人大学士梁储子官至礼部主客司所作设色山水清劲可爱王世懋怀旧诗所谓余巧被丹青流风此未堕者是也
　　丰道生初名坊字人翁别号南禺外史鄞人博学能书起家进士以议礼废黜所作山水不师古人自成一家造意高远兼写花卉点染绝趣
　　居节字士贞吴县人工诗着牧豕集少从文嘉习画待诏见其运笔惊喜遂授以法书画兼肖而清媚口喜后忤织榼孙隆家破僦屋虎丘南村得笔资招朋剧饮或绝粮则晨起写疏松远岫一幅令童子易米以炊年六十竟以穷死
　　张复字符春太仓人从钱谷学画其规摹荆关马夏黄倪诸家山水无所不肖而能自运其生趣于蹊径之外
　　
　　明画录一九
　　
　　刘原起初名作后以字行更字子正吴县人所作山水师钱谷得其神似而笔力复佳
　　侯懋功字延赏号夷门吴县人画山水疏淡清雅初师钱谷后宗一峰黄鹤辄入元人之室格韵迥异
　　管稚圭官中书善山水
　　周思兼字叔夜华亭人学者称莱峰先生嘉靖间由进士历官广西督学治绩甚伟书工章草画山水师米家父子简远有致
　　姚俊字叔乂号玄散道人吴县人工诗所画山水苍润入格
　　盛尧民吴人工山水宗元季四家行笔疏秀
　　浦融字通侯吴县人善诗工书法山水规摹古人韵格殊胜
　　陈熙字子明号五陵吴县人画山水得宋元诸家笔意性豪旷必兴至盘礴求者罕得
　　唐南埜海宁人工山水
　　周信字惟实号草庭天长人善山水于烟雨冥霭中益见神采兼工竹石
　　陈祼初名瓒字叔祼后名祼更字诚将吴县人喜读骚选善行楷着有妪解集画山水规摹宋元神采焕发能自名家
　　岳岱字东伯吴人自号秦余山人又以系出相台号漳余子能诗善画山水其咏怀诗云烟霞出膏肓肺腑流苍翠腕下笔端居然可见
　　黄尚质字子殷号醒泉余姚人能诗文着有青园录嘉靖己酉举于乡官景州守善画山水得古人法度兼工人物
　　朱南雍号越峥会稽人由进士官至太仆卿能诗工书法画山水出入云林石田间行笔清劲气韵出尘后因东宫出阁手玩南雍画扇为讲官论罢
　　诸清臣字清之会稽人游京师塞垣雅负豪气诗文亦绮丽画山水能出入宋元诸家运笔生动渲染精采兼善花石
　　沈仕字子登号青门山人仁和人少司寇锐之子不习经生言雅好诗翰多畜名迹临摹有得所作山水风神气韵高出流辈花卉亦佳嘉靖中游京师边徼诗画赠贻累千金辄尽垂老归里兴复不浅
　　朱多炡字贞吉号瀑泉南昌人弋阳王孙爵奉国将军工诗歌画山水善摹古迹其云山一派得二米之神尽脱画家蹊径
　　朱谋虉字太冲号鹿洞多炡弟六子生有喑疾性颖慧精于绘事山水兼文沈周陆之长复工花鸟四方以能事迫促竟以瘵终
　　朱谋遥字履中号西浒多炡之侄写山水远宗吴仲圭近仿谢樗仙笔法皴斫清老有法
　　朱庆聚字仲贤号似碧齐庶人之裔工山水疏秀可观兼枯木竹石
　　何白字无咎号丹丘永嘉人工诗文书法着有汲古堂集嘉隆间以布衣负雅望所画山水用笔疏散而有法度
　　
　　明画录二十
　　
　　宋臣号二水字子忠江宁人善山水兼工人物
　　马璧字文璧工山水人物亦佳
　　沈寅字敬竹吴人善画山水奇峰绝壁烟霭空蒙态状万变至巨浪崩奔急湍跳蹙汹汹有侵阶溃屋之势其疏林小景亦复可爱
　　闻人益字仲玑余姚人御史铨之子性磊落善画山水笔法萧洒超出时溪尤工扇头小景
　　黎民表字惟敬号瑶石南海人以诗名隆庆间由乡荐官秘书善分隶山水宗二米气象深润苔树间多加大绿浓墨极有精彩
　　莫云卿初名是龙后以字行更字廷韩华亭人方伯如忠子育外家长于虞山幼补诸生工诗文书法性复豪迈山水宗黄大痴挥染时悉从磊磊落落郁郁葱葱时发之故神酣意足而气韵尤别着有画说一卷
　　邹迪光字彦吉号愚公无锡人以诗文自命万历间由进士官楚督学罢归卜筑锡山下极园亭之胜画山水力追宋元人法一树一石刻意求佳故能秀逸出群涴尽时格
　　章廷纶丹徒人能诗画山水笔墨中有一片冥蒙缡Ａ２霏霏拂拂之致此士气而得意外之趣者极其精诣当不愧王黄鹤一俦
　　杨明时字不弃歙人工山水
　　方胥成歙人能诗工山水
　　张涣字文甫号云心秀水人画山水用笔精密法赵千里松雪诸家种种神合
　　项元汴字子京别号墨林居士秀水人初为国子生雅擅赏鉴收藏名迹甲于江左画山水宗黄倪两家尤醉心于云林纵笔疏秀神合处辄臻胜境题句书法并佳
　　项德新字复初即元汴子画山水酷类荆关流传甚少得其片纸者珍同拱璧尤善写生奕奕有致
　　董其昌字思白号玄宰华亭人由进士官至大宗伯晋宫保谥文敏诗文有容台集以书法重海内画山水宗北苑丘然秀润苍郁超然出尘自谓好画有因其曾祖母乃高尚书克恭之云孙女所由来者有自也
　　陈继儒字仲醇号眉公华亭人谢诸生高隐屡征不就诗文有晚香堂白石山房稿画山水涉笔草草苍老秀逸不落吴下画师恬俗魔境自言儒家作画如范鸱夷三致千金意不在此聊示伎俩又如陶元亮入远公社意不在禅小破俗耳若色色相尚便与富翁俗僧无异故其画皆在笔墨畦径之外
　　璩之璞字仲玉一字君瑕上海人所著诗文评者谓如碧玉钵中摩尼楷法妍雅摹旧高古在文氏伯仲间画山水烟云灭汲全以书法通之故秀逸独绝花鸟墨竹并佳
　　
　　明画录二一
　　
　　陆万言字君策华亭人万历中举于乡兄万里以书名万言书画并擅山水收景甚饶用笔极简岩岫多染轻绿略皴数笔致殊妍秀
　　李日华字君实嘉兴人万历中由进士官至太仆少卿工诗文着恬致堂集画山水用笔矜贵格韵兼胜时与董文敏方驾无能轩轾有画媵行世
　　米万锺字仲诏号友石其先陕西安化人徙京卫登万历乙未进士历官太仆少卿工书有好石之癖画山水细润精工皴斫幽秀渲采备极妍洁自足名家花卉宗陈白阳
　　徐宏泽字春门晚号竹浪老人嘉兴人能诗书法赵松雪尤爱张伯雨所画山水出入子久仲圭丹阳句曲间时称春门三绝享上寿无疾而逝子柏龄亦善诗画举于乡为黄石斋所称
　　曹履吉字提遂一作根遂当涂人万历丙辰进士官光禄少卿诗字有唐晋风格山水师云林笔致简洁堪推逸品
　　宋旭字初旸崇德人家石门善诗工八分书所画山水高华苍蔚名擅一时游寓多居精舍禅灯孤榻世以发僧高之绘白雀寺壁时称妙绝年八十无疾而逝
　　顾正谊字仲方晚号亭林华亭人参政中立子也以太学生官中舍能诗画山水初学马文璧后出入元季大家无不酷似而于子久尤为得力与宋旭孙克宏友善穷探旨趣遂成华亭一派子庆恩亦能传家法
　　宋懋晋字明之华亭人善诗画山水从宋旭受业参以宋元遗法自成一家深于画学富有丘壑若仙山楼阁之属经营位置莫能过也题跋尤奕奕有风度
　　赵左字文度华亭人其山水与宋懋晋同学于宋旭懋晋挥洒自得而左惜墨构思不轻涉笔其画宗董源兼得黄倪两家之胜云山一派能以己意发之有似米非米之妙神韵逸发为士林所珍嘉兴陈廉其高足也
　　吴振字振之号竹屿华亭人工山水笔墨秀润一时以气韵为董文敏所赏鉴者惟振与赵左耳子昌字昌伯亦能画
　　沈士充字子居华亭人所画山水出于宋懋晋之门兼师赵左清蔚苍古运笔流畅格韵兼胜
　　蒋蔼字志和华亭人画山水学沈士充苍劲似之多用渴笔规摹唐宋皆能神合尝言画家一要人品高二要师法古盖自况云尝见其画题虞山蒋霭此云华亭霭作蔼当考之
　　李绍箕字懋承华亭人顾正谊之婿工诗以太学生仕都昌主簿所画山水师妇翁便能竞爽涉历山川之胜运笔益苍年八十余犹挥洒不倦
　　顾懿德字原之华亭人正谊之侄画山水法王黄鹤行笔秀洁丘壑																		
　　明画录二二
　　																	
　　间无一点尘甚自珍惜子善有亦得家法
　　顾胤光字闇生号寄园亦正谊侄万历间举于乡工诗善书法所画山水仿云林运笔萧疏秀逸饶有气韵
　　董孝初字仁常华亭人少能书为诸生后遂弃去所画山水笔致简远为时推尚
　　许宝南直人作山水率以细石短树群山迭嶂层累成图行笔秀润万历间擅名最早年仅二十余而卒
　　陈焕字子文号尧峰吴县人僖敏公镒之裔寄情翰墨所画山水取法沈周苍秀茂密动合法度
　　王士昌字永叔号十溟临海人寄籍新建能诗精于鉴别古物万历间官都御史抚闽所画山水规摹黄大痴甚自靳惜不肯轻作亦善水墨折枝
　　喻希连字鲁望号素痴玉山人万历间以放诞名出言诙怪诗亦高古工行书山水俱法沈周皴斫粗略宜远观尝游京师以数丈匹纸写钟馗悬城堞为画招
　　仰廷旬号筠石江都人凡作山水先噀水于几覆生纸用笔点染淹润始落墨故云气磅礴神妙独绝万历间游半天下惜艺不甚售
　　沈继祖字公绳后以字行更字宜孙吴人万历间以画山水层峦宛转林木森秀能作长卷首尾曲折各尽其妙兼写仕女嫣媚有态
　　陈元素字古白长洲人为诸生才名藉甚工诗文写山水清远绝伦
　　项圣谟字孔彰秀水人元汴孙也山水兼元人气韵虽天骨自合要亦功力深至所谓士气作家俱备者人物花卉毕臻众妙
　　俞素字公受秀水人工山水笔力皴法从篆隶法悟入兼精花草别具一种姿态
　　宋珏字比玉莆田人以诸生入上舍善八分书规模夏承碑甚苍古画山水出入二米仲圭子久间而又泛爱施易不自以为能事酒酣歌罢笔腾墨飞醒时熟视自以为神绝
　　来复字阳伯三原人万历间由进士官扬州观察性通慧诗文之外书法琴弈百工技艺以及女红刺绣无弗通画山水穷探诸家微妙格力俱胜时有华州郭胤伯宗昌并擅多能为三秦异人云
　　周纶号龙泓丹徒人万历时以画名家山水大幅殊有笔力
　　王綦字履若吴人即稚登号百谷之孙早岁为诸生雅精六法山水树石略加点染得其形似盖以高简入妙迥出流辈之上
　　蒋干字子健江宁人即三松之子山水清拔古雅绝不类其父派寓吴郡虹桥破屋绳床萧然高隐八十年操履如一长洲令江盈科表其庐为东海冥鸿云
　　何白字无咎永嘉人工词赋所画山水宗方方壶清劲合法竹石亦佳案永嘉何白已见本卷此或别是一人存之俟考
　　
　　明画录二三
　　
　　叶成龙号白云钱塘人工山水
　　姜贞号楚云钱塘人工山水
　　李德丰字子年号鱍庵鄞人即丰道生之甥少负才气为诸生精于诗画工书法能造其妙所作山水用意精深行笔疏劲入宋元人之室近代沈甫里差堪仿佛
　　吴文南字白洋鄞人工山水神气生动行笔类张平山而秀雅过之万历间擅名
　　高阳字秋甫鄞人工山水墨气苍蔚得吴仲圭法兼写花石秀艳过人万历末擅名
　　朱朴字元素号西村海盐人工诗所画山水小幅取法元人于子久仲圭兼擅其妙性喜音律垂老至八十余未尝一日间断
　　刘寿字子修号易湖淮南人能作米家小景
　　钱贡号沧洲吴人山水位置适宜亦善人物
　　黄希宪字千顷通州人善山水兼工花卉
　　张世禄仪封人善山水兼能人物
　　凌云翰字五云善山水
　　卷五
　　○山水
　　关思字九思后以字行更字仲通号虚白乌程人能诗书工四体画山水宗关仝荆浩旁及一峰黄鹤而能自出机轴苍秀奇崛极其变化遂自名家
　　曹曦号罗浮长洲人后寓武林工山水笔墨秀洁能以气韵擅胜
　　曹振字二白曦弟寓武林画山水秀拔如其兄运笔有致墨无纤尘子有光能世其业
　　李流芳字长蘅常熟人登乡荐工诗文书法苏东坡画山水出入宋元诸家而于吴仲圭尤为精诣竹石花卉逸气飞动子杭之字僧篾画诸体酷似其父
　　程嘉燧字孟阳休宁人初寓武林后侨嘉定工诗兼精音律画山水格韵并胜兴酣落笔尺蹄便面随意挥洒或贻书致币摩挲缩瑟经岁不能就一纸其自矜贵如此写生并佳
　　张维字叔维常熟人诗才清逸常居西湖自号西泠寓客画山水宗董北苑吴仲圭烟峦出没澹宕入神为人孤介其索画者非意合终不易得
　　袁孔彰字孔昭更字叔言吴县人仪部补之之曾孙山水学沈石田文待诏妙得意象衡门蔬食以云山一角自娱
　　胡宗仁字彭举一字长白江宁人工诗着有知载斋稿以素封废箸隐冶城山下不谒时贵画山水宗倪黄两家疏秀苍润父子兄弟俱能挥染尝云荜门昼掩茗碗炉香间阁笔盈案妄拟惟笏满床虽一																		
　　明画录二四
　　
　　门五贵殆不是过子耀昆起昆并传家法
　　胡宗信字可复以字行宗仁弟工山水运笔相似
　　胡宗智字伯通号雪村宗仁季弟画山水雅擅家法子玉昆士昆俱工画玉昆字符润笔致更佳
　　何淳之字仲雅号太吴江宁人工诗文着有足园稿由进士官御史与胡宗信兄弟游工山水笔墨秀润兰竹并佳
　　袁登道字道生号强名东莞人为诸生其山水师胡宗仁而笔力气韵差胜
　　李芳号湘洲秦州人山水法文衡山笔力不及（云中李芳见叶盛水东日记能写貌与史政同时未识即此人否案叶文庄在文衡山前则此李芳别为一人
　　陆履谦字道卿常熟人善山水
　　王建极字用五为诸生工山水
　　王元耀字潜之江宁人官藩幕工山水有法
　　马电字符赤江宁人工山水层冈迭裤青苍明灭气势蔚跋巨幅屏幛尤见笔力
　　方登字樵城江宁人工山水不加采色而墨气深浅自饶天趣
　　魏之璜字考叔上元人写山水不袭粉本出以己意岩壑林木变化不穷生平作画绝无雷同晚用浓墨秃颖稍乏风韵
　　魏之克字和叔即之璜弟山水能得兄法
　　谢子德清江人工山水亦能写照兼花鸟
　　梁叔刚工小景山水
　　顾琳号云屋上虞人官知州善山水率意涉笔皆有兴趣
　　文震亨字启美长洲人征明之曾孙阁学震孟弟也工诗崇祯间官中舍给事武英殿画山水兼宋元诸家格韵兼胜
　　段元字伯卿吴人官中舍工山水摹古有法人物花鸟并佳
　　赵璧字十五侯官人工诗画山水清雅出尘
　　邹之麟字臣虎号衣白武进人由进士官至观察工诗所作山水纵笔自如苍莽中具有逸气善用焦墨气韵标格超出畛畦之外居然名家
　　恽本初原名向字道生号香山武进人工诗画山水全师子久苍老雄浑运笔处悉以草圣书法相通生趣勃勃真士家最胜一流也
　　杨文骢字龙友新贵人登乡荐寓白门三吴间工诗画山水苍老秀润出入于巨然惠崇能兼黄倪之胜评者谓其有宋人之骨力去其结有元人之风雅去其佻良然
　　姚应翀字羽君慈溪人起家进士崇祯间官南畿督学御史初家贫以画为业登第后益肆力于八法工山水师仲圭子久兼能写真
　　谢三宾字象三号塞翁鄞人登进士历官太仆卿工山水每与董元																		
　　明画录二五
　　
　　宰李长蘅程孟阳究论八法故落笔迥异恒境然颇自靳惜不肯多作
　　吴晃字仙台山阴人工诗所画山水追摹宋元诸家行笔秀润位置无不得宜兼善兰竹怪石
　　黄炅字水若会稽人山水师宋旭笔法气韵苍然华润兼能写照
　　蓝瑛字田叔号蜨叟晚号石头陀钱塘人画山水初年秀润摹唐宋元诸家笔笔入古而于子久究心尤力云此如书家真楷必由此入门始能各极变化晚境笔益苍劲人物写生并佳兰石尤绝寿八十余传其法者甚多陈璇王奂冯湜顾星洪都皆其选也
　　蓝孟字次公一字亦舆瑛之子诸生能习家法山水规摹前人惟云林黄鹤疏秀殆过其父子深亦善于画
　　刘度字叔宪钱塘人受学于蓝瑛变其师法山水细密工致俱从李昭道赵伯驹一派入手且能去俗入雅备极精严几有出蓝之目
　　姚允在字简叔山阴人工诗所画山水师笑仙毫杜士良而苍秀过之行笔萧洒有致兼善人物界画直追古法尝游陪京为魏国徐六岳所礼重董文敏时尤称许
　　田赋字公赋山阴人山水初师关仲通其神似处直堪乱真后学蓝田叔遂变关法兼善花鸟兰竹
　　田旷字符度赋之弟初师蓝田叔乃时时稍变其习出入于仲通遂擅其能亦工花鸟兰竹
　　杨补字无补别号古农其先临江清江人生于吴工诗善山水落笔似黄子久好游虞山榄取其烟峦雨岫绿净翠暖资于笔墨时以遗民处士称之
　　沈硕字宜谦号龙江长洲人寓秦淮工山水初刻意绘事学画三年不下楼故临摹尽其工巧
　　顾叔润常熟人山水学盛子昭
　　王超号东皋山水宗米南宫
　　陈叔起山水清佳亦善杂画
　　沈彦诚钱塘人山水宗高房山
　　顾文叔吴人山水宗盛子昭
　　胡元素工山水
　　汪明际字无际余姚人占籍华亭登乡荐画山水苍凉历落笔致秀逸以士气居胜
　　陈颐字克养吴人工山水亦善人物花卉
　　吴云字友云宜兴人官至尚书善画山水
　　高旭莆田人善画山水
　　眭坦字履道丹阳人善画山水
　　王元道越人工山水	
　　
　　明画录二六
　　
　　余仲扬金华人善山水
　　卞文瑜字润甫长洲人善山水行笔流畅位置殊有思致
　　袁文可善山水兼工人物
　　张誉字我石广东人善山水
　　马青丘江宁人善山水
　　刘爵字子修号阳湖淮南人善于米家小景
　　陈九成吴兴人山水师沈士偁亦工花鸟
　　俞景山工山水
　　孙枝吴人山水宗文衡山
　　吴焯字启明华亭人工山水
　　顾知字尔昭号野渔钱塘人工山水
　　沈轸字文林长洲人自言石田之后学于李士达工山水豪放雄丽颇擅家风其大幅尤伟崇祯末尝寄食于慈溪之赭山寺中多有收藏其笔楮者
　　吴继善字志衍初姓徐太仓人工诗文成崇祯丁丑进士性慧多能尤慷慨以志节自许画山水宗黄大痴涉笔苍秀勃郁之气林峦浮动初令慈溪丁艰起补成都贼陷阖门殉难
　　郑元勋字超宗江都人工诗文江左推为胜流成崇祯癸未进士画山水小景措笔洒落全以士气得韵后因悍镇分地临扬欲纾难而出语小误为众击惨死时论惜之
　　周齐曾字唯一鄞人崇祯癸未进士后为僧号囊云大师画山水超脱畦径槎枒突兀孤峭绝人周齐曾一字思沂
　　罗霖吴人工诗能演星禽寓彭城画山水殊有笔致及改革闭户不食旬日死是又不可以艺名也
　　萧云从字默思号尺木芜湖人工诗文画山水高森苍润具有格力遂成姑熟一派
　　沈颢字朗倩号石天吴人工诗文书法精研绘事着有画麈画传灯诸书山水临摹诸家位置华整小景有极淡远者
　　倪晋字康侯上虞人能诗文书法画山水行笔秀雅不落时蹊
　　谢仲字宗石会稽人善山水笔力气韵出于天资摹仿名迹无不酷似兼写照花卉兰竹俱佳惜其蚤世
　　黄子锡字复仲号丽农嘉兴人广东臬使承昊之子少为诸生有文誉画山水疏散苍洁与古为徒洗去时人甜俗之习
　　申柳南字天寄后更名浦南字自然华亭人画山水师沈充超果院僧懒先属其代笔而名骤起授诗法于海盐姚叔祥游白门魏国徐六岳尽出名迹研究笔法后流落以死其奇行非世人能尽
　　王时敏字烟客太仓人文肃公锡爵之孙衡之子以门荫官玺丞工诗善楷隶山水规摹古法笔墨苍秀大雅不群
　　
　　明画录二七
　　
　　王鉴字符照太仓人弇洲之后官雷州守博雅精于赏鉴画山水行笔苍秀得宋元诸家法出以己意变化成家殁后有常熟王晖字石谷者传其法
　　陆曾熙字雍之山阴人诸生擅才誉工书所作山水萧然淡宕秀雅可爱
　　赵甸字禹功号壁云山阴人诸生善诗文晚削发家居山水殊有别致
　　鲁集字仲集会稽人诸生有名善书法所画山水出入宋元诸家秀润合格
　　祁豸佳字止祥晚号雪瓢山阴人登乡荐书法绝类董文敏山水宗北苑惠崇出入于襄阳橡林苍秀坌溢虽率笔草草神韵自足
　　邵弥字僧弥长洲人工诗书法虞褚草圣在米氏父子间画山水仿宋元诸家格高笔秀挥洒小帧尺幅人皆藏弆以为重
　　○名僧
　　释朴中俗姓华浙人能诗画山水师戴琎亦有可观兼善诸体
　　释升字日南号照庵吴县人精音律画山水宗倪云林澹远有致永乐中至南都忽蓄发放浪狎邪已复薙归吴作画赠诸大家资其费八十余手染疯疾后饿死王泬寓圃杂记载之甚详
　　释普号大云山水学赵吴兴与日南同时
　　释日章号锦峰成都人山水宗唐子华
　　释碧峰山水法彭元中
　　释端山水宗米襄阳父子
　　释大澍号懒先巢县人居华亭超果院能诗山水师沈充苍秀入神
　　释钦义字湛怀金坛人居白下工诗山水仿倪云林疏秀淡远落笔便佳写梅得逃禅老人意
　　释常莹字珂雪华亭人画山水兼宋元诸家俱能合格笔墨流丽秀逸之气逼人
　　释照远字可一山阴人幼为头陀庵僧工诗喜儒学画山水苍翠秀泽仿宋元人法曲尽其致时邑人张葆生精于六法以画名乃从游遍历名胜笔法益进然自晦敛不欲以艺见
　　○道士
　　彭元明华阳道士居句曲山宣德间人画山水格韵并胜
　　彭元中号桧虔江阴人成化间与何澄同邑画山水师其法得染墨之妙二道士姓名仅一字之异或恐疑为一人故分疏之以俟博雅
　　张复字复阳秀水人为道士居南宫一枝堂工书能运帚作大字其画山水亦束草挥洒墨气淋漓草树人物各臻其妙
　　○名媛
　　马闲卿字芷居江宁人陈太仆沂之继室工诗书法苏东坡善山水																		
　　明画录二八
　　
　　渲染有法尤工白描每图就辄手裂之不以示人故流传益罕
　　何昙字玉仙号白云道人上元人史痴翁忠之妾妙音律得传张禄琵琶绝艺兼能篆书所画山水小景萧疏淡宕奕奕有致
　　林天素闽人能诗有士女风后寓西湖作山水笔姿秀逸娟娟可爱
　　李道坤东平人北方画学自李夫人始倡山水可称合作兼工花卉浣尽脂粉之习
　　范道坤山阴人南北一时有两闺秀俱名道坤而范尤清书法所画山水秀逸有士气写生花鸟并佳
　　朱玉耶江宁人郭天中圣仆之妾画山水安董北苑娟秀润洁如春雨初抹
　　梁孟昭字夷素钱塘人梁天署女弟也工词翰雅善山水深远秀逸风格不群前代画品中如李公择妹文与可女管夫人道升辉映笔墨始知林下风调为最胜耳
　　王友云钱塘人画山水笔墨雅洁饶有骨格
　　○妓女
　　林金兰南曲中人画山水宗马远笔力差劲亦能人物
　　朱素娥南曲中人画山水小景陈鲁南授以笔法居然擅作家之誉
　　○兽畜
　　叙曰古画兽畜名家者虎有李渐赵邈龊牛有两戴厉归真犬有赵博文赵令松羊有罗塞翁猫有何尊师其它未易枚举独马自曹霸韩干见于杜工部之诗歌较诸物尤称神骏后人殚思毕智若李龙眠赵松雪几不免堕入马趣矣明画以此入微者益少姑举数家以备品目至龙之为物灵奇变化张僧繇画成点睛会当飞去固不可杂于凡类鱼为水族别附于后云
　　赵廉吴兴人善画虎人称为赵虎
　　韩秀实涿州人洪宣间供事内殿大被宠渥工画马出入于展郑曹韩间具有神采人物亦佳
　　骆指挥佚名画鸟得赵吴兴法兼工人物
　　周全工画马
　　陈宣工于散马尝临赵文敏五马图风鬃雾鬣咄咄逼人为徐武功所赏识
　　张穆之字铁桥东粤人隐罗浮山性豪侠工画马家蓄名骏以为真本故落笔入妙兼工鹰点染数笔生动可爱年七十余携一子遍游名山谢彬云今尚存
　　许通江宁人善画牛直可与载嵩颉颃晚年自悔专工佛像其留传初年之笔水牯黄犊生动逼人
　　刘叔雅高邮人隐居湖滨以高洁称画放牛图入妙时人比之戴嵩
　　钱世庄嵊县人画驴称绝技兼善禽鸟色态飞动如生
　　
　　明画录二九
　　
　　张金字德纯后以字行号濮泉吴江人工画猫图成悬室中真猫见而怒与之斗其神合如此
　　○龙附鱼
　　牛舜耕初无姓名隆庆中敝衣蓬跣担筇竹挂一瓢行澧中自称为一瓢道人与宋登春雅善每画大龙游戏风雨灭没解衣盘礴信手即成题牛舜耕于后曰人呼我以牛惟舜能耕之耳后华阳王馆之一日令速具騕肠坐其中舁出郭而死
　　张德辉字秋蟾别号云巢老人慈溪人世居大宝山麓少学画龙遇将雨辄登绝顶观云气腾涌默与神会以故鳞爪隐现飞云惊电变化万状极于神妙可追踪陈所翁今祠宇梵壁遗迹犹有存者
　　何雪涧善画龙夭矫灭没墨气滃郁兼貌虎亦得其气势
　　许端工于画龙但少蜿蜒飞动之势
　　释龙善画龙水
　　刘晋官锦衣指挥善画鱼子节得父法
　　道士翁孤峰工画鱼
　　卷六
　　○花鸟附草虫
　　叙曰写生有两派大都右徐熙易元吉而小左黄荃赵昌正以人巧不敌天真耳有明惟沈启南陈复甫孙雪居辈涉笔点染追踪徐易唐伯虎陆叔平周少谷以及张子羽孙漫士最得意者差与黄赵乱真他若范启东林以善极遒逸处颇有足观吕廷振一派终不脱院体岂得与大涵牡丹青藤花卉超然畦径者同日语乎
　　朱芾字孟辨以字行号沧洲生华亭人善诗词书工四体洪武初就征官编修改中舍画芦洲聚雁极潇湘烟水之致兼写山水及白描人物
　　杜环字德环一字子循能诗工书洪武初官工部员外写生花鸟妙绝一时杜环金陵人洪武中补晋王府录事宋景濂曾为作传
　　胡俨字若思号颐庵南昌人官祭酒工竹石兰蕙极有意致尝以水墨秃笔写羊角哀甚佳
　　范暹字起东号苇斋吴县人工书法永乐中征入画院笔花竹翎毛笔致隽逸叶文庄公慎许可尝言起东善花鸟有谈论馆阁争相器重
　　孙隆字廷振号都痴武进人开国忠愍侯之孙幼颖异风格如仙画翎毛草虫全以采色渲染得徐崇嗣赵昌没骨图法饶有生趣山水宗二米
　　陈允文号宝斋常熟人其父珪以画名家允文居乡有隐德能诗其写生花鸟绝佳
　　丁文暹号竹坡精于翎毛兼善山水时作枯木萧疏有致按文暹江																		
　　明画录三十
　　
　　西瑞金县人
　　边文进字景昭陇西人博学能文宣德中被征官武英殿待诏花果翎毛妍丽生动工致绝伦或谓字文进名景昭沙县人子楚祥楚芳楚善俱能传父法
　　裴日英字文璧其先台州人徙居杭善词翰性爱竹成癖工着色花鸟臻妙入神后以荐入京师无竹犹以竹坞颜其居
　　孙天佑安国公之孙翎毛兰竹生动有致
　　许伯明兴化人天顺间与同邑林时詹一时被征官文思院副使所画花鸟独绝竹石并工
　　曹仲贤善翎毛有九鸾图传世
　　黄翊字九霄余姚人工诗为邑诸生书法赵文敏成化间以书画名所作竹石甚佳墨菊一种尤推独绝
　　闻人绍宗精绘事以水墨松桧名家
　　林良字以善广东人弘治间以荐入供事仁智殿官锦衣指挥着色花果翎毛极精巧取水墨为烟波出没凫雁嚵唼容与之态颇见清澹树木遒劲如草书人莫能及
　　吕纪字廷振号乐愚鄞人画花鸟初学边景昭后摹仿唐宋诸家始臻其妙弘治间与林良被征同官锦衣每承制作画立意进规嘉赏甚渥其写凤鹤孔翠之属杂以花树秾郁灿烁夺目
　　邵节余姚人善画翎毛尝从叔有良宦游至潮学于林良尽得其法
　　瞿杲字炳旸号醉渔常熟人嗜酒落魄能诗后寓澄江画花鸟生趣坌溢芦雁一种常执扫除于林良门下得窥其法以故萧闲淡荡几与神合同钱祖萧完颇能仿佛
　　刘巢云学林良花鸟芦雁技称精绝
　　殷善字从善江宁人花木翎毛从林良吕纪两派中来渲染有致而神彩独异子偕字汝同能传其法
　　傅礼字公绪江宁人与善同时工禽鸟花木尚有郑春郑堂三人傅彩行笔如出一手
　　郑本宝应人为邑诸生工花卉渲染鲜洁菊竹尤佳禽畜得其神态弘治间推为能品
　　郑善夫字继之号少谷闽县人登弘治乙未进士官祠部郎以诗文名书法尤神奇工于点缀花草丛筱怪石得象外趣然不欲以艺闻人亦鲜有知者
　　计礼字汝和官郎中写墨菊皆以草书法为之与林良翎毛夏昶竹岳正葡萄并重
　　李葵字诚伯江宁人工于绘事无所不能花木禽鸟曲尽生趣
　　过庭章字德秋无锡人善画松蘖竹石庭章名仪自号听松道人德秋似听松之吴耳
　　
　　明画录三一
　　
　　沈政字以政闽人荐入供事仁智殿官顺天府丞花卉翎毛精彩生动
　　伍概字廷节临川人工书法官中舍善花竹翎毛
　　刘志寿字伯龄密县人能诗专历学为留都灵台郎工翎毛得飞鸣啄息之趣水墨虾蟹尤生动可爱
　　史旦嵊县人画禽鸟甚工所作芦花群雁洲渚萧瑟落落有致
　　史均民鄞人画水仙殊有生趣
　　杨节字居俭余姚人弘治末荐值内阁官序班能文章书宗颜鲁公画菊有草书法
　　孙堪绍兴人有孝行善写菊初法舅氏杨节晚年自出新意而性复嗜菊遍艺庭圯间日夕玩之故能得其神王维祯有赠孙伯子画菊歌
　　陈大章字明之号月陇盱眙人由进士官太仆卿工诗书精行草以写菊擅名
　　俞尚禋字汉远上虞人工书法官江西参议戏作枯木春草自有一种天趣迥出意表卷三山水门有俞鹏字汉远云云当即一人也再考之
　　周颂字宗盛鄞人诸生官粤幕职善写春草兰竹机趣盎然
　　毛世济余姚人善画菊工于傅色英蕊干叶无美不臻望之宛如庭植
　　沈奎字士容杭人花果翎毛宗王若水设色鲜丽可爱
　　徐霖字子元号九峰人呼为髯仙其先吴人徙金陵七岁能诗九岁能大书操笔成体善画松竹花卉蕉石奕奕有致武庙南巡屡幸其家赏赉甚渥与沈周交善吴伟为作沈徐二高士行乐图
　　张珍字子重号秋江慈溪人能诗书法亦佳工花卉而以芙蓉得名与沈周游然其生平多败缺事
　　陈天定字定之太仓人喜读书谈玄晚岁得疾死而复生更号苏庵家蓄名迹甚富其写生翎毛花卉皆咄咄逼真人物山水俱称合作寿八十四咏偈而逝
　　景卿字梦弼江宁人工花草渲染有法题句甚佳兼善山水小景
　　卢景春字以和号燕居常熟人清修绝俗所居绕屋种梅其写生花竹翎毛生趣酣畅画梅尤称入格
　　陈淳字道复后以字行更字复甫号白阳山人长洲人为太学生善词翰尤工草篆其写生一花半叶淡墨欹豪疏斜历乱之致咄咄逼真久之并浅色淡墨之痕俱化矣世谓道复画从林藻深慰帖悟入故不易及中岁忽作山水参米高间写意而已
　　陈括字子正道复子饮酒纵诞有竹林之习写花卉过于放浪大有生趣
　　
　　明画录三二
　　
　　张元举字懋贤吴县人为邑诸生工书法即道复之甥故得其法画花鸟气韵生动人以金帛请辄拒酒酣兴至纵笔挥染无复吝惜
　　张觐字仲光即元举子为邑诸生写生花鸟能擅家法
　　吴枝字延孝吴县人画花鸟师陈道复得其传摹写最工惜蚤世流传绝少
　　王谷祥字禄之号酉室长洲人由进士官庶常改工曹转铨部后以左迁弃官屡荐不起工写生花鸟精妍有法中年绝不肯落笔流传率多赝本
　　朱朗字子朗吴县人学画于文征明乃以写生花卉擅名鲜妍有致其山水与征明酷似多托名以行
　　陆治字叔平号包山吴县人为诸生有风调而极耿介工写生花鸟得徐黄遗意不若道复之妙而不真也山水规摹宋人时露蹊径晚负节癖益甚凡求画者强之必不得不强乃或可得
　　周天球字公瑕号幻海长洲人以诗文书学名世墨兰一种自赵松雪后失传惟天球独得其妙金陵强存仁效之风韵殊减
　　鲁治号岐云吴人善染墨为石设色花鸟最饶风韵由其落笔脱尘或写或画各有天趣
　　朱承爵字子儋别号舜城江阴人诗文清丽尤工笔翰善写花鸟竹石亦秀润文征仲许为合作
　　高濲字宗吕号时庵霞居子髼仙子种兰道人皆其别号候官人尝分教曹州迁清远酒狂善诗文分隶画花草生动入格而不受促迫时同邑宋王病疟濲被酒为写菊数本及奇石修竹寒香飘拂凉风飒然宋起视病辄已人言霞仙画真不减少陵诗也
　　徐渭字文长号天池晚称青藤道人山阴人为诸生工诗文应胡少保宗宪辟作白鹿表名重一时中岁始学画花卉初不经意涉笔萧洒天趣灿发于二法中皆可称散僧入圣画上自为题句书法更佳署曰田水月
　　王干字一清初号藏春更号天峰临海人能以轻墨浅彩作禽虫花卉间出山石林薮莽苍幽岑往往极妙尤善寒塘野水拍泳朝暮之态
　　孙克宏字允执号雪居华亭人文简公承恩子以任子官应天府治中迁汉阳太守工诗居东郭草堂列名迹于秋琳阁盘礴觞咏客至如归其写生花鸟古则赵黄近则沈陆皆堪抗衡盖十指别具陶冶虽宋画苑手远不殆也兰竹水石并佳
　　曹文炳字德章华亭人画花鸟学于孙克宏又受画山水竹石法于宋旭皆入能品寿八十余
　　陈谷字粟余华亭人与曹文炳同师其花木鸟兽设色点染备极工丽
　　
　　明画录三三
　　
　　王问字子裕号仲山无锡人嘉靖中由进士官吏部改粤东佥宪谢归工诗文行草画花鸟竹石运笔迅速点染已足生趣至山水人物时谓格近南路不入吴派
　　吴孺子字少君兰溪人善诗嗜游尝市一大瓢摩挲发光过荆溪为盗所碎抱泣累日王弇洲为作破瓢道人歌因以为号画鸡鹜水乌芙蕖芦藻岁不过一二纸靳不轻与山水类王黄鹤图章乃露居三十年五字又自称元铁道人又称懒和尚破瓢道人又称赤松山道士
　　童佩字子鸣龙游人画花鸟与吕纪仿佛所著有佩萸杂说
　　罗素号墨狂进贤人嘉靖中得画家丹彩之传仿吕纪花鸟设色写生俱能酷似其山水人物大幅宗吴伟法
　　周之冕字服卿号少谷吴县人万历间落魄如李邈卓不甚为世重其写生花鸟点染生动最为擅场或谓复甫妙而不真叔平真而不妙能兼撮其长者少谷也
　　郁乔枝吴县人即之冕婿所画花鸟规摹妇翁曲尽其秾丽飞鸣之致
　　杨大临字治卿鄞人万历间以花鸟擅名其佳者绝胜吕廷振又善写墨鹰
　　黄宸字景州自号长啸生吴江人书工八分写生花鸟渲染有法姿态横溢动合天趣能兼山水
　　陈粲吴县人善写生花鸟行笔墨极佳为人以道义自持非仅以艺见称也字道光号雪谷子
　　程胜字六无休宁人尝以焦墨写兰行笔草草晴雨风烟各臻妙境无有右者
　　朱谋壑字文之号四溟乐安王孙多瑽之子也染翰有父风花卉禽鸟得岐云少谷之神
　　朱谋毂字用虚南昌人弋阳王孙谋璟从弟善花鸟纤秀绝伦
　　朱谋卦字象吉南昌人弋阳王孙多炡之子所画花石绝类鲁岐云惜无禄蚤世
　　朱统珣字伯垒号群玉山樵石城王孙其父谋筜以著书名世珣承家学复精于绘事花鸟初仿陆叔平后习周服卿武林刘奇授以和色之法花色历久益新画山水法吴仲圭
　　刘奇字问之钱塘人工花鸟精于设色其山水人物亦合格而不能流畅旅食豫章而老
　　王维烈字无竞吴人工花鸟在周之冕之下高阳之上草草处殊有可观
　　季如太花鸟布置有深思
　　林伯英嘉善人工花鸟生动有逸致
　　姚裕字启宁华亭人善画花卉尤精于草虫得陈道复遗意
　　
　　明画录三四
　　
　　周裕度字公远华亭人即莱峰先生之孙善楷书题署画花鸟仿陈道复得其神似晚年兼写山水
　　陈遵字汝循嘉兴人寓吴写花鸟如生而笔力苍老海内赏鉴家重币购求非其人辄弗应
　　黄珍字怀季画花草得荃笔意
　　姚衍舜字光虞江宁人太学生写松苍秀有法
　　杜大成字允修自号三山狂生江宁人工诗妙解音律扫室焚香以待四方佳士所画花木禽虫嫣秀生动
　　谢道龄号邢台善折枝花鸟
　　戚勋字世臣号曲泉花卉得疏野之趣
　　王允龄字延长吴人善花卉笔致秀雅
　　潘志省字以鲁新昌人工兰竹其水墨花卉天真烂熳万历间人咸重之
　　曾益字谦六号鹤岗山阴人善诗注李贺昌谷集行世字法双井画设色花鸟幽妍可爱兼工兰竹年八十有闺秀慕其风雅愿嫁为小星后举一子相传以为韵事
　　万国桢字伯文南海人万历末贡生有咏梅诗集善水墨花卉淡枝浓叶不脱岭南一派兼写翎毛晚年尽去畦径涉笔轻妙写竹自谓入彭城之室
　　傅清字仲素华亭人有至性以母疾茹素终其身好读书每作画必焚香拜其缣素而后落墨所作花卉禽鸟萧森淡宕点染欲生真有巧夺天工者
　　袁问字审言工花卉
　　茅培字厚之会稽人工兰竹
　　陈嘉言字孔彰吴人工花鸟纵笔挥染苍老生动韵格兼胜阮林曾见其墨梅小直幅其格在中正苍茂然殊少逸气也
　　叶大年字寿卿钱塘人写花鸟笔墨生动苍凉浩瀚颇能匠心而出山水宗高彦敬行笔苍秀
　　钱榆字四维钱塘人工花鸟渲染藻艳得天然动植之趣调设五彩必出细君手风调殊韵
　　李宾字汝和越人官主事画菊甚工
　　张尔葆字葆生号二酉初名联芳山阴人能诗文上舍生官扬州郡丞赏鉴博雅工花卉折枝兰竹草虫
　　水墨浅色各臻妙境兼善山水
　　孙釭字子周一字漫士号竹痴钱塘人工书法画写生花鸟直逼黄荃赵昌尤工墨竹钩勒
　　叶起凤长江人少弃诸生习画工花卉草虫欲穷物理辄屏息于丛薄中察其跳踉搏击始援毫以追所见故笔笔生动重自矜惜不肯																		
　　明画录三五
　　
　　妄与
　　蒋龙善花鸟
　　王中立字振之吴人作花鸟笔力亦老
　　朱之士字符士江宁人画花卉生趣坌溢傅彩尤精与张差堪伯仲兼善山水
　　张秋江浙人写芙蓉花卉大佳
　　杨云林善花鸟
　　郑山辉墨兰最佳
　　毛元升画花草
　　赵友丽水人工花鸟
　　黄希谷画松苍古
　　吕敬甫武进六画草虫宗宋之居宁
　　胡龄善水墨禽鸟宗林良
　　钱永画花鸟宗边景昭
　　吴归山善画花鸟
　　杜山狂吴人善草虫
　　诸允锡字敬叔会稽人工花鸟草虫设色精彩天趣溢于笔墨
　　张弢字亦寓会稽人工兰蕙竹石
　　○名僧
　　释律天如号片玉吴县人画三香师日南亦能兰蕙竹石
　　释海怀号太涵俗姓周鄞县人嗜酒任放写牡丹最工淡墨欹斜纵笔点染深浅向背灼灼欲生
　　○名媛
　　赵淑贞山阴人诸生赵伯章室也工花鸟芦雁笔法秀洁更饶姿韵
　　文俶字端容吴人贡士从简女归赵宦光子均写生花卉虫蝶信笔点染无不鲜妍灵异图寒山草木昆虫凡千种又绘木草如其数他若湘君捣素惜花美人诸图精妙绝伦上署天水文俶云
　　沈氏江宁人沈宜谦之女杨伯海之配也工花卉多属折枝者吴人黄姬水为题杏花图云妙绘一经仙媛手海棠生艳复生香可以悟其画矣
　　李陀那金陵郭圣仆妾画水仙幽妍秀洁可爱笔法绝类赵彝斋
　　李因字今生号是庵海宁葛无奇之簉室画花鸟叶大年授以笔法苍秀入格点染生动大幅益佳此闺阁而得士气者
　　○妓女
　　马守贞号湘兰南曲中人以诗画擅名其墨兰一派萧洒恬雅极有风韵
　　卷七
　　○墨竹
　　
　　明画录三六
　　
　　叙曰墨竹一派李息斋管仲姬各有谱垂世究不若东坡掞蒨偃竹记所云胸有成竹及兔起鹘落以追所见数语乃亲授口诀也顾文人写竹原通书法枝节宜学篆隶布叶宜学草书苍苍莽莽别具一种思致若不通六书谬托气胜正如屠儿舞剑徒资嗢噱耳此惟石室彭城独得三昧踵是者当推橡林明初宋杨王夏颇传宗印迩来特为画家避拙免俗之一途矣
　　宋克字仲温长洲人家南宫里时称南宫生洪武初就征官侍书出为凤翔府丞书学急就章工写竹虽寸冈尺堑而千篁万玉雨迭烟森萧然绝俗尝于试院牍尾用朱笔扫竹张伯雨有偶见一枝红石竹之句盖自克始也
　　杨维翰字子固号方塘会稽人即维祯铁崖之兄著作甚富如艺游略其一也写墨竹精妙绝伦兼善兰石时柯九思甚推逊之
　　杨基字孟载号眉庵祖蜀人仕江左因生吴中幼颖异着论鉴洪武初官晋臬后被谗卒于工所初与高启张羽徐贲齐名张徐长于山水基雅善墨竹得洋州彭城之法
　　董纪字良史上海人词翰兼美有西郊笑端集洪武初举江西佥事寻乞归善写墨竹兼工梅兰
　　高让字士谦仁和人善属文有才子之目通星卜医理洪武初为西湖书院长累官至翰林编修画墨竹萧洒入神然不可多见
　　陈太初明初以写竹著名兼能画松刘伯温尝称之
　　方孝孺字希直一字希古宁海人诗文高妙博极群书洪武中召见建文初历官至翰林侍讲学士改文学博士靖难以十族殉善写竹成化间谢方石因求遗文得其墨竹一幅高不满二尺酒然直节墨迹如新
　　薛穆字公远号澹园画墨竹师元人集贤侍读李倜
　　王绂字孟端号友石别号九龙山人无锡人官中舍永乐间以墨竹名天下得石室橡林遗法评者谓能于遒劲中出姿媚纵横外见洒落盖由方寸间具有潇湘淇澳故不觉流出种种臻妙耳
　　陈继字嗣初吴县人汝言子也工诗文着有怡庵集官翰林检讨写竹工于法度夏昶张益师事之
　　夏昶字仲昭号自在居士昆山人以朱姓登永乐乙未进士后复姓历官太常工楷书写竹时推第一名驰绝域争以兼金购求故有夏卿一个竹西凉十锭金之谣而烟姿雨色偃直疏浓各循矩度盖行家也张益字士谦号蠢庵吴县人少长于燕与昶同榜进士官侍读学士殉土木之难谥文僖其墨竹受陈继法辄臻佳境有画法一卷藏于家
　　张绪字廷瑞常熟人精词翰永乐中官会昌侯府教授善写竹与夏昶同时虽少亚而笔法自佳
　　
　　明画录三七
　　
　　屈约字处诚昆山人写竹继夏昶后间作枯木竹石简淡古雅绰有王绂遗意处诚号可庵别作名瑽者误也
　　吴裤字惟贡昆山人写竹师夏昶
　　金文琎字彦辉号筠石吴人生平多行义写竹善作丛筱之法
　　王药字子约金华人善墨竹于钩勒者为多疏秀有致
　　卢瑛字克修昆山人宣德间由进士官刑曹博学工书画墨竹尤为独绝
　　卫靖字以嘉昆山人官中书舍人善写竹亦有作怪石枯木者
　　金湜字本清号太瘦生又号朽木居士鄞人工诗善书法由中舍官至太仆写竹石甚佳兼能勾勒
　　李昶字光远号柯耕衢州西安人工楷书官礼部司务墨竹宗张绪一派兼能写松
　　史琳字符瑞余姚人官右都御史以廉节称善写墨竹萧洒有法
　　杨荣字时秀余如人工诗成化间由进士官工曹理中河以擅执寿宁侯家人逮诏狱着有风节画墨竹入妙尝写一枝于徐州公署壁间后孙大章官刑部侍郎摹勒于石
　　顾培字起元后以字行昆山人工诗善篆隶楷法其墨竹追仿洋州彭城萧然自放
　　桑荣常熟人能诗尤善墨竹
　　杨体秀江右人工竹石兼兰蕙
　　裴奭字师召以诗名兼工绘事墨竹尤佳
　　朱应祥字岐凤别号玉华外史华亭人举明经书工草法写竹磊落多致
　　詹仲和别号铁冠道人钱塘人写墨竹宗赵子固吴竹圭传为正派兼善白描
　　高松字守之号我山别号南崖子文安人甘贫不乐仕能诗书法兼四体墨竹最佳亦工钩勒其兰菊松梅米家小景无不苍洁可喜
　　韩方字中直号鹤仙归德卫指挥工墨竹兼善草虫
　　陈芹字子野号横厓先世南安国王裔永乐中来奔遂家金陵芹工诗文弱冠登乡荐后知奉新调宁乡引疾归与盛时泰辈结青溪社乘兴写竹醉墨欹斜沾湿衫袖文征明每戒门士过白门慎勿画竹彼中有人其推服如此
　　文彭字寿承征明长子官国子监博士工书法其篆刻为世所宗写墨竹老笔纵横直入湖州之室
　　何震字长卿号雪渔歙人幼师事文彭学其篆刻名海内复仿祇綍一派苍莽淋漓风格尤胜
　　曹嗣荣字绳之华亭人工诗文着有萃玉集嘉靖间由进士官兵曹调澧州同知乞归所作竹石清逸萧洒为时推重
　　
　　明画录三八
　　
　　张庆元嗣法正一真人贵溪人善竹石兼工兰蕙
　　费桢字天兆崇德人工书画长于墨竹构竹亭小园中觞咏自娱因号竹亭居士祇綍一派惜不多见
　　朱多翙字启明号履谦乐安王孙能诗着有滋兰堂稿性嗜酒所写墨竹醉后颓然肆笔自谓具真草隶篆四法风格迥异
　　刘凭善竹石兼画兰蕙
　　朱完字季美南海人诸生有文名能诗工篆隶曾定许氏说文行世尤以墨竹擅长自谓得玉局翁之法
　　邢侗字子愿临邑人万历间由进士官侍御参楚藩工诗文着有来禽馆集以书法擅名写墨竹宗石室一派每自言追师湖州云
　　沈春泽字雨若常熟人后寓江宁为邑诸生善诗文工于草书画墨竹落笔苍秀多带书法
　　赵备号湘南鄞人万历末官中舍工墨竹下笔疏老其草草处殊得橡林之法多流传于东浙
　　朱鹭字白民吴县人为邑诸生有俊才尝刻建文书法拟行世工写竹深得石室梅花之旨弃家游名山以可竹自给不受人一钱登华山乐而忘返结茆终焉崇祯初撰甘露颂并画竹拟献于朝而不果
　　归昌世字文休昆山人震川先生之孙邑诸生工诗书精草法晚作和陶诗尤佳写墨竹萧疏纵逸别具风格
　　詹景凤字东图号白岳山人休宁人由南丰教谕人为吏部司务工草书变化百出即其书法写墨竹一竿直上瘦劲绝伦兼精山水花卉
　　朱孟约临川人善墨竹兼工坡石兰蕙
　　倪宗器江右人善墨竹兼工兰
　　林掞三山人画竹石
　　吕端俊善墨竹
　　潘宗绍吴江人画墨竹兼怪石枯木
　　魏敬善画竹及禽鸟
　　杨所修字修白河南商城人万历庚戌进士历官总宪以邑陷殉工墨竹法苏东坡劲节萧散如其人
　　金声远字伯宏山阴人工写竹不失法度史颜节睿之即其内侄殆亦黄斌老之于文与可惜太拘于规矩
　　鲁孔孙字得之一字鲁山号千岩会稽人书法欧颜工墨竹纵笔自如俱极萧洒风竹尤佳着有墨君题语竹史细香居集
　　○名僧
　　释广礼号大镜金陵报恩寺僧写墨竹得陈芹之法无俗气
　　释如晓号萍踪萧山人工诗居天目山自署为天目寓僧写墨竹运笔有法
　　
　　明画录三九
　　
　　○道士
　　沈明远浙人为道士画竹石
　　名媛
　　薛素素吴人能小诗走马挟弹尝置弹于小鬟额土弹去无迹自称女侠画墨竹甚工兼写兰石后为李征蛮所娶声动蛮中
　　○墨梅
　　叙曰古来画梅者率皆傅彩写生自北宋花光僧仲仁始以墨晕创为别趣觉范效之辄用皂子胶画于生缣扇上灯月之下横斜宛然嗣是尹白祖花光一派流传至南宋杨补之始极其致犹子季衡及甥汤正仲辈大畅其源争相趋尚时有僧泽翁者自言学梅四十年作圈稍圆其力勤如此元明以还作者浸盛乃为史为谱法益详而流益敝虽名家不免以气条取嘲况下此者乎予录此以补前人之阙亦以花光越人创此奇特追维孤芳高韵借为乡国生色耳
　　王冕字符章诸暨人后寓会稽九里高才放逸其墨梅冠绝古今画上必亲为题咏萧洒不群洪武初召见有应制题梅花诗称旨其画断缣残楮人争宝之今亦不可见矣
　　孙从吉瑞安人永乐中与夏昶齐名官至太守画梅甚工时称为孙梅花远方购者与昶竹同价
　　程南云号清轩南城人善诗文书工四体永乐中官至太常喜画梅兼竹于雪中者尤为尽致笔力疏爽
　　戴浩字彦广号默庵鄞人永乐中举于乡官至永州太守有惠政工书喜吟咏所作画谓诸花惟梅格清绝挥洒苍润有法兼喜画鱼及生孙俱以鱼命名曰鳌鲸灊絪后咸登进士
　　任道逊字克诚晚号坦然居士又称八一道士瑞安人即孙从吉之婿年十二以神童荐宣庙面试其书称旨后直文华殿官太仆卿画梅尽得妇翁法苍凉多致
　　王谦字牧之别号冰壶道人钱塘人尝客隆平侯家画梅花笔法苍古幽韵动人子应奇能传父业
　　陈录字宪章后以字行号静斋别号如隐居士会稽人能诗画梅与王谦齐名两家风格不同而宪章笔力尤劲董文敏题画因姓名偶同遂指为白沙先生者误也子英作梅亦佳
　　张佑字天吉凤阳人袭隆平侯工文翰被服如儒生从王谦受墨梅法而苍劲幽逸咄咄逼人
　　张禄字天爵即佑从弟亦袭侯爵写梅与兄相似
　　陆复字明本吴江人善画梅
　　都维明吴人即南濠先生都穆之父博学多艺能而务为韬晦尝乘兴画梅甚佳寻辄悔之故时不多见
　　周昊字德元号草庭昆山人墨梅宗王冕
　　
　　明画录四十
　　
　　许昂字世颙江宁人画梅花萧洒独绝
　　金琮字符玉江宁人工诗与弟璇同闻于时尝游浙爱赤松山佳因号赤松山农书法赵子昂后学张伯雨尤妙文征明得其片纸皆装潢成卷题曰积玉画墨梅纷霏苍劲虽逃禅老人不是过也
　　沈士廉官御史善画墨梅
　　张允怀江宁人好修饰善画梅行笔苍老疏散有法往来苏杭间一夕舣舟金山出酒器独酌对月吹洞箫为盗所杀取酒器去皆葬铜而涂金者载于王锜寓圃杂记其画今亦无传
　　王彦字存拙沔阳州人善作梅花
　　袁子初字叔言上虞人流寓江右写梅花有王冕标格
　　盛安字行之号雪蓬江宁人作萱葵竹菊类草书略不经意而生趣勃然尤长于梅清韵逼人詹景凤云行之画梅豪纵而爽趣陈宪章王谦皆不及也
　　姚淛字符白号秋涧江宁人仕鸿胪书法在双井吴兴间晚年画梅疏逸出尘无烟火气
　　沈襄字叔成号小霞会稽人即忠愍公炼长子也为岩诸生后官比部迁太守工诗文所画梅干随笔生枯润咸有天趣
　　刘继相号雪湖山阴人能诗与同郡徐渭时相唱酬工于画梅笔力几如拗铁花蕊纷披苍老中益见幽致
　　吴治字孝甫吴人墨梅宗赵彝斋一派苍干疏枝寒香直浮纸上惜题句多不称耳万历间推能品
　　徐原文金华人善墨梅行笔清劲翛然出尘
　　张子元号静渊贵溪人嗣法正一真人工于墨梅兼善草花
　　管建初画墨梅最佳
　　沈雪坡嘉善人工墨梅
　　于竹屋画墨梅
　　赵从吉号雪斋善墨梅
　　姚仲祥凤阳人善墨梅
　　张南伯怤穆庵二人俱工墨梅
　　徐杰官御史善画墨梅
　　苏明远善墨梅
　　王煮石工墨梅疑即王冕
　　钱廷焕字发公慈溪人崇祯间诸生博学能诗画梅花率意落笔丛枝零干无不各极其趣
　　○名僧
　　释雪心善画墨梅
　　○名媛
　　孙夫人任道逊之配孙从吉女也写墨梅得父法故亦擅孙梅花之																		
　　明画录四一
　　
　　称
　　○蔬果
　　叙曰宣和谱蔬果自陈迄宋仅得六人其难能亦可概见有明二边殷善沈周陆治皆工果蓏而以兼擅他长已载别门不复收此亦犹徐熙不与野王辈并列也惟葡萄古无是法按真逸农田余话云吴僧日观于月下视影悟出新意以飞白书法为之弟子吴兴沈仲华传其法夏士良图绘宝鉴列日观于南宋李晞古之前第日观实生宋季本华亭人与赵松雪兄弟友善寓武林玛瑙寺见杨琏真伽辄骂为掘坟贼其写葡萄似破袈裟而韩孟颙昂指为明僧者误也至论画蔬品谓郊外者易于水滨水滨者易于园畦今得三人不为少矣
　　岳正字季方号蒙泉漷县人正统戊辰会元官修撰直内阁降钦州同知戍肃州成化初复本官寻出知兴化府后谥文肃为文高华不善作诗字法精妙尝戏画葡萄遂推绝品时人称为岳仙
　　徐兰字秀夫余姚人行书类赵松雪画水墨葡萄风烟晴雨曲尽其妙每于蔓盘转处藏天下少世间无六字其自然标致如此
　　王养蒙鄞人画葡萄障乘醉着新草履渍墨乱步捐上就以为叶布藤缀实天趣自然
　　徐柱字梦节吴人工葡萄
　　胡大年工葡萄
　　沈翘楚号汉阳慈溪人万历末官太守画葡萄松鼠变化入神
　　杨瑷当涂人官教谕写圃畦间诸色菜各有生趣
　　黄谏陕西兰州人在翰林能书各体尤精绘事馆中壁间旧画白菜题咏甚众一日圮坏咸惋惜之谏悉书前诗并画白菜如旧
　　鲍原礼画菜若生
　　○名僧
　　释可浩号月泉住持灵谷寺葡萄一派直逼日观枝叶俱有生气丰坊尝为诗美之
　　释晓庵吴人工写水墨葡萄
　　卷八
　　○汇纪
　　叙曰有明画家三百年来声望灼然者既已区别门类备载无遗中有偶得姓氏或亡佚名字阙略里居亦皆附列以俟考订至若能绘而莫悉所长不故臆断强为排当故皆汇纪于后呜呼予自壬癸间从事于此初仿夏士良宝鉴粗具崖略因是而旁搜博访得一出处有关于诸人者欣然补缀如获异宝迄今二十年稿凡三易终不能免于挂漏顷得先隐之会要深叹其用意之勤互相参证各有详简而无可按者犹如故也夫以画事之嵬琐纂辑艰难若此乃欲裒然																		
　　明画录四二
　　
　　而成一代之书岂易言哉
　　徐景阳丹徒人善画宋濂曾作画原赠之
　　陆行直字季衡吴江人洪武中以人才授翰林典籍诗画清劲为时所推
　　薛穆字公远号澹园吴江人洪武中以人才授柳州判亦靖于画案已见卷七墨竹门
　　莫懋字文懋号望楼无锡人善书画
　　王仲玉洪武中以能画召至京师
　　苏埣字伯厚建安人永乐时简讨通经史书画绩佳
　　王璲字汝玉以字行号青城山人其先蜀之遂宁人从父宦游占籍吴中永乐间翰林检讨直内阁书画兼长
　　陈以诚号处梦秀水人善诗画精医理永乐间官太医院判
　　滕用亨吴人永乐时待诏工书画尤能鉴赏尝侍上阅画卷众目为赵伯驹用亨定为王诜卷终姓名果然滕用亨任翰林博学能文章每作必旬日始成出刘昌县笥琐探
　　周康字叔常常熟人能诗工画
　　杨埙字景和善以彩漆制屏风器物备极精巧以泥金题其上书画俱佳
　　马时旸名暄以字行淹通经史善画弘治间被征官锦衣卫镇抚
　　郑麟福清人以画名于时子环能传其法兼精医理
　　顾祖辰字子武吴人能作小诗老屋古松门庭幽阒虽近市寂若空山与文寿承友善作画萧散有致
　　赵麟素海盐人工画正德间直仁智殿官锦衣副千见重于时
　　王子新画法赵松雪得其神骏
　　陈勉字进之号秋林无锡人能诗文历官工部员外郎工于画
　　朱观熰字中立鲁王孙爵镇国中尉好著述尝手绘太平图一卷上永陵被嘉奖又着画法权舆传世弟观騑亦以诗画著名
　　卓小仙蜀人好吟咏善画嘉靖间寓鄱阳举动奇诡人多异之后莫知所往
　　戚元佑字希仲秀水人能诗文着有青藜集往哲传兼工书法登进士第仕至尚宝卿颇以画名
　　唐志契字符生泰州人为诸生髫年好画不学而能性嗜石有米颠之癖着绘事微言四卷议论精确弟志尹字聘三亦能画
　　戴缙字冠卿苏州人
　　唐日昌字尔炽
　　吴廷字在千与丁云鹏同里善画真迹少见方氏墨谱多出其手亦甚精雅
　　黄之璧字白仲上虞人少习制科文不售变为词章工书画游京师																		
　　明画录四三
　　
　　与仪部屠隆交善有闻于时
　　张萱字梦奇号九岳别号西园惠州人官至太守博洽好著述善画偶一涉笔颇饶别趣
　　朱拭字□□海盐人国学生能诗博学老不释卷筑西洲草堂舆诸贤倡酬精于绘事
　　林森清江人
　　赵子深清江人
　　徐寿字南山
　　董太初
　　秦舜以上五人俱能画
　　杨珂号秘图山人隆万时大有名能诗文书法甚佳草体更工
　　何景高画宗朱君璧
　　刘世珍字武夷仪真人
　　顾骢字云车通州人
　　高友字三益四明人
　　赵善长
　　刘完庵疑即刘珏
　　张凤仪
　　王式字无倪长洲人
　　张宏字君度吴县人
　　陈尚右字彦朴长洲人
　　汪建字符植歙人
　　邵坚字不磷吴县人
　　李辰字奎南四明人
　　袁楷字雪隐无锡人
　　俞之彦字章施吴县人
　　盛茂华字念庵长洲人
　　赵洄字行之华亭人
　　吴令字信之吴县人
　　习元字又元吴县人
　　刘广字符博长洲人
　　李良字痴和闽人
　　潘浚字在衡无锡人
　　王澄字澹然歙人
　　方宗字伯蕃江都人
　　戴缨字清之长洲人
　　李遴字振之江都人
　　赵化龙字云门四明人
　　
　　明画录四四
　　
　　江文斗字焕之歙人
　　周恺字晋卿长洲人
　　朱质字吟余长洲人
　　徐尚德字仲修江都人
　　陈天台字阆仙闽人
　　保甸字君平通州人
　　吴士冠字相如吴人
　　孔复贞字凫生江都人
　　董策字清寰四明人
　　冯梦桂字丹芬长洲人
　　范霁字梦得四明人
　　盛绍先字克振江都人
　　叶芬字清之华亭人
　　赵谷字云石泰州人
　　○名僧
　　释草庵住嘉兴三塔寺工诗画
　　○妓女
　　吴梅仙南曲中人善丹青
　　○补遗
　　玉华山樵佚姓名不知何许人洪武间避迹东阳披麻戴笠行吟山泽间工诗善画山水酒酣图写笔致落落题句复萧洒凄楚然重自靳惜流传甚少兼能画梅入山水
　　富好礼嘉兴人洪武初官四川顺庆府同知着有政绩善写墨梅曾见一幅苍老有法
　　明画录四五
　　
