指头画说　　（清）高秉撰

　　●指头画说

　　辽东高秉泽公述
　　恪勤公八龄学画遇稿辄橅积十余年盈二簏弱冠即恨不能自成一家倦而假寐梦一老人引至土室四壁皆画理法无不具备而室中空空不能橅仿惟水一盂爰以指蘸而习之觉而大喜奈得于心而不能应之于笔辄复闷闷偶忆土室中用水之法因以指蘸墨仿其大略尽得其神信手拈来头头是道职此遂废笔焉曾镌一印章云画从梦授梦自心成中年画推篷册十二页自题此意于首幅伯兄惠畴宝藏家画中以此册为第一神品先严题文良公所藏桃花鸳鸯通景围屏有五言长古诗一首记述其事用指废笔者以笔所难到处指能传其神而指所到处笔勿能及也笔多任务细指多写意然非笔画工细之极指画不能善写其意秉尝题公笔画有句云笔绘尝为指绘揜须知指笔互相因公于唐宋元明国朝诸大家中钻研探讨集其大成复将诸大家之用意用法尽归于指故称独步惜不多作笔画曾镌一章云偶然用笔是以世人未能尽知而笔为指揜然尺纸寸缣传于后世识者当奉为拱璧是揜而终不揜也
　　秀水张浦山撰国朝画征录记公一则曰高且园善指头画画人物花木鱼龙鸟兽天姿超迈奇情逸趣信手而得四方重之余曾见扇上笔画散仙数种尤妙有如王初平叱石成羊作舞石一攒或已成为羊而起立者或将成而未起者或半成而未离为石者神采熠熠风趣横生他如龙虎等亦各极其态世人祇称其指墨而不知笔墨之佳也人既重其指墨加以年老便于挥洒遂不复用笔故流传者少官刑部侍郎公素喜作散仙指墨笔画俱伙颇难各形其妙浦山以譬语达之煞是解人读画征录益信揜之不终揜也
　　求画者无虚日积纸约四五十番辄先一日磨墨自巳至酉成之约计月二次可百幅岁可千余幅自弱冠至七旬不下五六万幅千古莫能与京而足迹将徧天下故海内无弗知而重者兴来时或画扇三五柄或手卷一二轴或竟全册或三五页此又在大幅之外者合而计之更不知凡几矣曩未一一登记
　　指画过多必须倩人烘染昔宦游两浙时延请华亭陆日为【日为】邗上袁文涛【江】虎林沈禹门【鳌】皆能自竖一帜者以公之指墨草剏而用三君秀笔妙染且当壮盛之年每一画出如天上神仙非烟火食者所能望见继延华亭陆遴万【青】丹徒吴钦序【礼】虽不可与三君同日语然尚能领略大意后官司寇二君南归则不得其人矣晚年所作较逊少壮一筹者苦无人助而又无暇自染也惟册箑手卷三种从未假手于人虽有三君亦弗能代染公生平所画以绢本亲笔烘染者与册箑手卷为神品旧纸指墨不加烘染者与凡水墨册箑手卷为逸品非人力可学而至世人不能多见神品逸品无怪皆谓指画可学而画者蜂起矣
　　唐宋元明诸家画法皆以下为主上为客近主远客在下近处作树石屋宇在上远处作峰峦沙岸大家名家皆不能逃此范围致有阴起阳收阳起阴收之说尖刻辈以作画亦讲风水诮之惟公数万指画笔画中竟无一出此者凡所作皆生平经历山川真境故邱壑无或雷同个中人徒叹难及门外汉惟诧奇异数十年中绝无一人勘透此关而画者腼颜语人曰高公我师也其谁欺邪
　　画极小人物花鸟无名指小指互用足矣大幅必是两指同用世人以一指橅仿大幅故虽铁砚磨穿断难得彷佛若画钩云流水则三指并用故头绪似乱而实清无板滞之病省修饰之烦秉所藏小册风竹则兼用大指向外撇之神哉神哉
　　画家极重笔墨而渲染亦未可忽公之染法极变化莫测等一树石而形色气韵迥殊等一云水而浅深态度各异如人之面目声音无一不同无一相同斯之谓人公之染法如是斯谓之画设色不难于于深厚所尤不易得者惟旧气耳公染法多得力于吴仲圭无论鲜艳深厚俱有旧气设色亦有工致写意之分写意可以意到笔不到花青赭石红黄青绿俱不碍稍艳随意点染但得神味机趣足矣工致则浅深浓淡毫发不苟斯为合作公染山水配合诸色往往令人难办故迥异乎人
　　指画生纸难于工细故巨幅仅用披麻荷叶大小斧劈等皴惟神明于其间尔而树无夹叶至册箑绢素则无体不备有工细之极望之不似指墨者细玩之则色色皆非毛颖所能办也
　　笔须有法有力法如起止转折顿挫弗矫揉造作而活泼灵妙乃佳孙过庭书谱后幅似乐章之舞跳脱飞舞腕底风生无毫发不合矩度运笔作画亦当如是故谓画家必不可不知书法也公运指如写字或如隶楷或如行草世尟知者多观水墨之作则当束手矣
　　臙脂宜淡公重用之弥旧赭不宜赤公累用之弥雅至以青绿加于重墨之上弥隽永朱纷【纷：粉】施于金箑弥幽秀而以浓墨笔画密竹不分轻重弥见萧疏此尤前古所未敢者也
　　墨须用至五色而运化无痕斯为妙手指墨之无良【良：痕】处尤本于自然故能出笔一头地也公有印章云不过求无笔墨痕
　　指甲不宜长长则有碍于指亦不宜秃秃则无助于指公每先作细画人物花鸟利有甲也数幅后甲渐秃画泼墨山水及屏障巨幅人物龙虎而乘指甲将秃未秃时用点数寸许人目则肉为目而甲为眶或肉为目而甲为睫二目初点全神已备鼻承目口承鼻面承目鼻口犹之诗文如是起必应如是承句句相承笔笔相生虽有定法而非死法故万千诗文无一首雷同万千法书无一字雷同指画面目亦如是矣尝有印章云传神写照在甲肉相半间
　　画人以万计矣而面无一同面不同奇矣而气色无一同者乃龙虎之面亦百十各异此诗文家参活法欲语羞雷同意也
　　画有以简淡为贵者右丞云林是也有以工艳为贵者大小李将军十洲是也有以厚为贵者荆关董巨仲圭子久是也有以奇为贵者八大山人是也公指画清奇浓淡无所不有而其神味尤在指墨之外
　　昔人云枝分四面是但谓花木尔公画羣仙八骏游鱼飞鸟花木皆有八面顾眄无迹若非有意为之乃潮头亦有八面凡画潮头者率皆左右两分及上起而下翻则能事毕矣公乃画正面下垂而上卷者非特画家未见及此即日对真迹而亦未之觉也
　　笔墨之事天姿笃学力深而胸襟尤要阔大东坡渡海诗云九死南荒吾不恨兹游奇绝冠平生具此胸襟而足其才智技必过人公目空千古气雄万夫而年近七秩犹悬眼镜临橅古人何患不惊世邪秉尝谓公画落墨有神气渲染有元气其天资学力胸襟缺一者不足与言笔墨尤不足与言指画秉四十余年来见指画锺进士像不下二百余本或文像或武像有喜怒威善壮老之分有似仙佛有如鬼怪者衣折有钩勒泼墨之别有宽袍罩细甲者有寥寥数笔者有钩勒泼墨者且有泼朱者神奇变幻不可端倪列数轴于一堂如出数手无惑乎世人之生疑也
　　每岁五月五日午初刻画朱砂锺进士像数幅候午正刻点睛先严珍藏数幅应人请者过半仅余三幅秉兄弟五人分之禾爽弟未得端然叩头向余乞去余怅闷十载如婴痼疾庚寅仲秋始购得一幅于琉璃厂朱睛内复加极小墨点此又一法千百中不一二遘也
　　公绘女像观音是福德像具慈悲心不得谓之神不得谓之僊不得谓之美人令人见而起敬盖公绘时即存即心即佛念也佛心绘佛诚然佛矣世人以利心绘之人以利购之或以势取之晨夕礼拜而曰佛能救度我降我福消我灾有是理乎指画羣僊宫娥信手涂抹粗服乱头愈形其美甚有眉目不清口鼻相连有似嫫母者然风神体格窈窕端庄自有别趣其故难言
　　公画龙虽独开生面与僧繇所翁有别究怅未及前人康熙乙未年由京口买舟赴永宁观察任一日阴云蔽天霖雨将沛公忽动念画龙惟遵编简所载兼用蓝本非为神龙写照爰泊舟虔祷愿得一见真容浓云顿开龙首毕现有角有耳而无所谓无碍者睛光闪烁未敢久视然已瞻仰大略嗣后所画都无无碍矣是以五旬前后所画各别非自相矛盾也家藏前此画者仅一横幅余皆后此所画世人未详其故有疑此真彼赝者彼真此赝者殊不知真赝不在无碍之有无也神龙变化莫测公画神龙亦变化莫测只可意会难以言传今之赝公画者尚未敢唐突及此也
　　虎之威力全在前身故头大肩阔腰跨较细公画虎乃前后身相等骽且粗而短尝曰画虎之工颇能以得形似见长而不若吾虎之威也秉童时窃闻此言四十余年来留心体验诚然诚然世人乃有谓公乘醉以头画虎者且曰曾画于舍下言之者恬不为怪而信之者颇众俱不知是何肺腑
　　狮不易见画家以意为之长毛大尾殊非本相公曾为狮写生足以为法秉敬橅一式附于后
　　画中难以得神者兰蕙为最叶须有法有力不宜少加润色不宜稍为增减指墨断难施于新纸故公兰蕙曾无巨幅以其难佳不强为也遇册箑每每画之秉半生所见亦百十无一同者兰尤难于蕙八大山人每画一二花于本盛磁器中不着一叶长于用巧矣然余得其小册仅写一花二叶古峭绝伦有如咏终南残雪四语意可谓力大于身惜我公未及见此见之必爱玩不忍释也噫不知此兰何时再逢知己用无名指肚蘸墨点梅瓣未放半放者墨稍浓全放者稍淡信指点去每有中空宛然一黑圈者不加须蒂而得梅之全神神乎指乎亦间有设臙脂而加须蒂者亦有加须而无蒂者同此一法而每幅神韵变化各又不同
　　巨幅枯柳用两指急扫或重或轻或浓或淡任其自然但不得增减一丝尔小幅枯柳新柳则专用指甲其急如风其细如发其健如刚其锐如针银钩铁画远弗逮也是岂笔之所能为者此更难于兰蕙故只宜画于佳册细绢不可多得余见近今用指者动画垂柳满纸长条令人生畏真所谓古人不及今人胆
　　画丛树各有家数出枝发干穿插位置各抒性灵独标格式有迥相悬殊者有大同小异者后人习之一望而知其所本此画家所极重非有八大山人才识未容野战也我公指画笔画丛树俱从江山茂林中得来绝勿规仿前人故无步趋痕迹而得邱壑真趣如古人但以厩马为师不以画马为法即此亦自我化故之一端也点缀山树古人率用横点以墨色之燥湿浓淡分远近浅深小丛密竹用焦墨点之或用渴笔一顺撇之所谓写意而已公亦无一出此者此皆若行文惟陈言务去之卓识也
　　细苔用无名指小指双点饶有生枝枯枝之趣攒三聚五何其拘执大丛苔棘则三指连并以指背搨之浅深浓淡浑然天成自有郁葱之致树叶亦用此法
　　指头蘸色晕墨作没骨花鸟幽艳古雅已称独绝复写人物用赭石涂面不事钩勒而生气偪人尤夺造化昔人论书云作字须有古摹古须有我书家三昧尽此二语余谓绘事亦然然笔难仿指指难仿笔公以指墨仿宋元十二家山水花鸟于一册用墨迥殊神气一一酷肖是将古大家理法融会于心而天资高迈绝伦始能神妙如是是册先严赠秉业师冯梦堂先生可谓得所矣又临董文敏山水小幅现存先三十五石堂叔处古大家多善用笔惟文敏尤善用墨百余年来墨晕犹觉润湿公临本已四十余年墨且似未干也
　　指仿诸家难矣公乃用焦墨作李龙眠法傥龙眠复起必悔未用指俭堂所藏一人携笻立椿下雅有咏归于沂风味文纹枝干指法墨痕如玉筯篆文诚至宝也秉藏白描一轴每于心旷神怡时县以敬对乐忘寝食然只敢与不知者见而不敢与知者言也
　　橅古书画妙在不似写照可弗似乎以笔写之似亦难矣指能似乎公以指墨为卢大司马舜徒写一立照长等身舜徒喜欲狂谓公曰神乎技矣进于道矣又为先外叔祖刘公写一坐照庞眉长髯尽人皆识幼未及一见颜色闻诸舅父行咸谓偪真卢公乏嗣照今不知所归然世人得之亦不知为谁何也外叔祖照后人亦不甚矜贵秉因公题有数十言不忍听其流传他姓谨宝藏焉或谓余曰是不过彷佛其大略尔如谓能传其神恐无是理余曰万物之有情者必皆有神花木之无情者亦各有神公绘无情有情之物尽得其神岂绘其时相见之至戚良友而反不能传其神乎公尝有手即是笔印章朱白各一指能写照拳可书额曾为某相国书勺庭二字后以指书高【讳名】拳书五字不数十年先石堂叔以一金得之今犹存焉
　　公尝画六寸许小虎无耳且斑文亦在有无间而威风凛然今为禾爽弟宝藏又画侧面策蹇翁先画一【鼻也】加以口耳须额而无眉目宛如浩然寻诗呼之欲语神来之候动触天机兰亭醉笔可一而不能再也然未见此真迹者当必河汉斯言
　　志士骚人喜怒哀乐形于诗文读之者可想见其人公既形之于诗矣复每每形之于画有时如颜鲁公法书凌茗柯黄陶庵时蓺忠义正直之气露于毫端有时如古诗十九首及陶靖节诗妙在语言之外有如太白蜀道难远别离等篇豪迈高超不可一世有如渭城朝雨黄河远上回乐峰前诸咏凄楚隽永百读不厌亦偶于含饴弄孙时戏写人间未画之品及一二罕见之物解颐释闷又曾画说到人情剑欲鸣与不重生男重生女则有傲岸不凡气概又册中有天若有情天亦老之作试问千古画师如写此题从何下手公于雍正己酉年奉命入大内作丈许绢本工笔横幅天空海阔图长江万里图民安物阜图幸携稿归秉得敬存其二又作绢本长幅图未合上意持归家传秉得日时拜对生平一大幸也
　　公用印章于书画必与书画中意相合如临古帖用不敢有己见非我所能为者顾于所遇玩味古人等章画锺像用神来虎用满纸腥风树石用得树皮石面之真鱼用跃如偶画痴聋喑哑及犬豕等物则用一时游戏或一味胡涂等类余多仿此巿人不知此意乱用闲章于赝本已属可笑甚至以乾坤一草亭一片冰心在玉壶等章擅加于真迹空处好事者某以径八寸子孙永保章印于公画正中岂不大可哀也夫
　　神来章方长各一俱白文多用于锺进士洛神幅上然如花竹小品之极得意者亦偶用之秉所藏小册中有风竹二枝在公生平墨作中居最即文苏复生亦不能过真所谓神来者矣
　　古人有落款于画幅背面树石间者盖缘画中有不可多着字迹之理也近世忽之公落款常书二三字于上角或书于实处或加年月书数字于侧边皆与画意洽和而不可增损移易或用一私印或加一二闲章亦与画理大有关合落单款书名不书姓或书且道人三字长款间亦书姓一时游戏之作或书古狂二字中年以前册箑手卷中偶书韦三两字不多见也号下书指头画指头生活字样者则用名号印或加一二闲章落单款者必用指头画指头生活指头蘸墨等章款与印章亦弗重复
　　公画多不书题如写鸡声茅店月人迹板桥霜仅书写唐人句四字弥觉味长千百中偶有一二书题者盖不得已应俗子之请尔
　　用墨设色宜轻宜淡忌重忌浓轻淡则清而秀浓重则浊而俗奈指画纸本只宜浓墨重用一或破水则穿透矣故不能轻而淡也墨气既浓且重则设色亦如之过于轻淡则不相称然浓且重未见其浊而俗何也腕底指下有书卷气于其间也如米家父子画愈重而愈觉其润泽仿之则浊且俗矣绢本册箑墨中俱可破水故墨气极轻而淡而设色亦如之故纸本与绢本册箑如出两手况皆亲笔渲染故尤不同然轻且淡未见其薄而弱何也指下画中具有神气元气于其间也如倪云林画愈淡而愈觉其秀雅仿之则薄且弱矣橅公画可以绢橅绢纸橅纸以纸橅绢不能如其轻且淡以绢橅纸不可如其重且浓或曰以纸橅绢诚不能如其轻且淡矣以绢橅纸何不可如其重且浓邪何勿稍轻而淡之乎兼曰绢如纸本重且浓则俗不可医若易其重且浓稍轻而淡之则神气尽失且致不成画矣故橅公指画淡者不可浓重者不可轻推而至于燥湿粗细长短阔狭一一如之难以稍参己见甚而至于随意信手偶致尺寸矩度微有未合者若稍以己见正之合则合矣而神气失之远矣反逊其未合者之为美也用数十年苦功见清奇浓淡数十百种临橅参悟始知公画之所以神否则断难梦见可轻学耶可轻议耶纸本亦不无轻而淡者惟用焦墨水墨于旧纸则可凡此多不设色所谓逸品者是也有以宣纸求画者公如其式易以时纸却其纸曰吾画粗品也过费时纸心已难安何忍涂此佳品有以矾纸求画者亦如其式易以生纸故平生指画无一宣纸矾纸者一时机到神来欲作一二画案头适无他纸而兴不可遏遂权用矾纸成之而气韵亦宛如生纸之作然此偶尔事也若谓矾纸可作指画则大谬矣至每岁重午画朱砂钟馗像则惟用矾纸纸尽而有余兴或权用生纸足之然生纸行朱颇不易易故亦偶然
　　公画凡三变少壮时以机趣风神胜多萧疏灵妙之作中年以神韵力量胜或简淡古拙或淋漓痛快或冷隽闲远或沉着幽艳千变万化愈出愈奇晚年以理法胜深厚浑穆所谓老去渐于诗律细书画皆然公年过六旬在京师一日薄暮至友人新居甫到阶除隐隐然望堂上县一旧画曰此刘松年所制妙品奈何为梁燕所污也次日友人送画求鉴定兼求代为装潢无款亦无题跋揭视绢背树身有松年二字众皆骇为神奇公曰昔有马医见病脚马知为韩干所画后果验其言系干所设色者马医之于画师相去远矣尚能通灵如是况吾目覩古人之妙迹耶是未足奇也又有以倪迂山水求鉴别者公且疑且信盖其笔墨可信一峰可疑县对三日拍案叫绝曰此峰非作家不能其过人处正在此弗易及也公究心此艺至是已五十年矣于前人犹郑重如是浅尝者其可遽以藻鉴自命漫加毁誉耶
　　天潢以下至士庶人无不索求指画有求斯应至杖国之年犹无少倦怠尝示后辈曰凡索吾画者吾即应之案上曾无宿纸而五十余年中未尝特作一画赠人凡向尔辈购索者亦当有以应之而毋以充礼物盖绘事非文集法书比也
　　公中年小楷学锺王风神闲远气味醇厚榜书可敌朱文公家香泉太守自谓勿及世人鲜知之者盖因指画名重一时也
　　公生于忠烈公江西建昌郡守任所七龄随游延庆寺见老衲故寮问方丈曰履何在曰床下问衲曰笥中问杖曰床头公执老衲扇卧观泪下众皆心知非常人矣将出山门方丈拊公背摩公顶曰本再来人顷觉太露尔公曾镌一章曰延庆寺老衲后身
　　指画在文中如班马诗中如李杜字中如锺王图章中如秦汉官私印世之习此四艺者畴能企及万一夫此四艺成式俱在犹不易学指画安能多备粉本故谓此断不必作
　　先伯敬一讳璥四十年未离膝下凡公所作数万帧册悉识稿于腹笥是以邱壑可以不谋而成惟运指未神晕墨未化而石之皴擦树之枝干人之衣纹鸟之翎羽与章法之位置皆稍繁于公雅似襄阳桥梓之异而同同而异也惜性懒不多作秉仅藏一斗方二箑而已戚党中所得者咸伪公款以欺以渔利遂至难见一帧戊午己未年间在果邸所作绢本中幅甚伙今已流落或传人间惜俱未落款好事者率皆加以公款竟无能辨之者矣
　　李讳世倬字天章一字天涛号谷斋官副宪兼都统致仕曾任太常人称太常焉作画殆无虚日巨幅小品赋色晕墨无不精妙亦称能品惟其层峦迭峰青绿金碧虽极炫烂秾艳而气韵弗厚盖如其人未可强也晚年喜用指墨作人物花鸟小品以焦墨细擦颇得重轻浅深之致至泼墨屏幛及钩勒而不假皴擦者则非其所长而亦不轻作善藏拙也学指画者惟太常得指法之一端如王孟韦柳祖述渊明但各得其一体尔外此皆未梦见
　　书家云小字宜疏大字宜密秉以此悟指画大幅法严理密位置稳妥不可更易毫发此书大字法也册箑仅尺许尔开展舒徐饶有海阔天空之势令人玩味不尽此书小字法也阙里孔潜夫讳传焯长于制砚尝曰小砚一池墨足书一二大幅始称制砚良工若大砚墨不敷写一联岂不屈其石乎此可悟画之小中见大尺幅具千里之法公生平未屈片纸
　　公用指用墨用色固已神妙难测然千载后英才崛起或能习得一体即可名世至用意之超脱气味之醇厚魄力之雄壮恐难仿佛万一盖公襟怀器量迥异寻常是以技艺出类拔萃犹之右军人品甚高故其书法入神学者当于此等大处着眼毋徒规规于笔法墨气间则得之矣
　　太白及东坡诗不免有率意浅露处少陵诗不免有粗率累重处要无一首落小家数公偶画番汉蛮童及母彘诸俗物亦觉大雅不羣知此始可与言诗画
　　画有主客疏密有明暗虚实空处即其虚也不可妄加字迹以碍画理指画与古大家名家画皆然倪迂文董画多有自题数十百言者皆于作绘时预存题跋地位也而画有以机趣胜不拘理法者其花木之枝叶人物之衣纹筋骨尺寸不必定合矩度如天籁自鸣非比寻常丝竹之音若加以高人妙咏法书则愈多愈妙此又当别论可为知者道也
　　论书画者伙矣多言理法言笔墨言家数亦有言气味气韵气势气魄者而少言及静之一字也书画至于成就必有静气方为神品昔人论诗文有言敛气于骨者敛气于骨则乾坤清气可得而自静矣古大家书画中静者亦不可多得公中年小行楷渐近自然每多静气六旬以后指画皆以俗手渲染非特其气不静且火气而兼霸气致令雅人厌玩因名重未敢雌黄而门外汉又皆疑以为赝如系亲笔渲染则静气肃然俗子见之又却步厌观矣可见墨骨固难而设色亦大不易若殚毕生精力不能时有气静之作则亦难传传亦难久也

　　指头画说
