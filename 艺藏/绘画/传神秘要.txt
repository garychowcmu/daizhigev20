传神秘要（清）蒋骥

一卷（兵部尚书蔡新家藏本）

　　国朝蒋骥撰。骥字赤霄，号勉斋，金坛人。其父衡，字湘帆，后改名振生，以书法名一时。尝写《十三经》，于乾隆五年呈进，特赐国子监学正衔。骥书不逮父，而特以写真名。是编凡二十七目，于一切布局取势，运笔设色，皆抒所心得，言之最详。考古人画法，多重写貌人物，故顾恺之妙绝当代，特以是名。然相传画论则人物花鸟山水为多。其以写真之法勒为一书者，自陶宗仪《辍耕录》所载王绎《写像秘诀》外，不少概见。丹青之家，多以口诀相传，几以为非士大夫之艺。骥是编研析精征，标举格例，实可补古人所未备。正未可贵远贱近视，为工匠之技也。

---出《四库总目提要》


　　钦定四库全书

　　子部八

　　传神秘要

　　艺术类一

　　书画之属

　　提要

　　臣等谨案传神秘要一卷国朝蒋骥撰骥字赤霄号勉斋金坛人其父衡字湘帆后改名振生以书法名一时尝写十三经进内府世宗宪皇帝特赐国子监学正衔骥书不逮父而特以写真名是编皆言写真之法凡分二十七目于一切布局取势运笔设色皆抒所心得之言古人画法多以写真见巧故顾恺之妙絶当代特以是名然相传画论则人物花鸟山水为多其以写真之法勒为一书者自陶宗仪辍耕録所载王绎写像秘诀外不少概见丹青之家多用口诀相传几以为非士大夫之艺其研析精微标举格例则自骥是编始足以补古人所未备正未可贵逺而贱近也

　　乾隆四十三年六月恭校上

　　总纂官臣纪昀臣陆锡熊臣孙士毅

　　总校官臣陆费墀

　　钦定四库全书

　　传神秘要

　　金坛蒋骥撰

　　○传神以逺取神法

　　传神最大者令彼隔几而坐可逺三四尺许若小照可逺五六尺许愈小宜愈逺画部位或可近画眼珠必宜逺凡人相对而坐近在一二尺则相视不用目力无力则无神若逺至丈许或至数丈人愈逺相视愈有力有力则有神且无力之视眼皮垂下有力之视眼皮撑起画者须于未画部位之先即留意其人行止坐卧歌呼谈笑见其天真发现神情外露此处细察然后落笔自有生趣

　　凡传神须得居髙临下之意

　　○点睛取神法

　　点睛取神尤宜髙逺凡人眼向我视其神拘眼向前视其神广所谓拘者拘于尺寸之地祗有一面广则上下四方皆其所目覩耳

　　画眼皮用笔得其轻重亦取神之要处

　　凡人有意欲画照其神已拘泥我须当未画之时从旁窥探其意思彼以无意露之我以有意窥之意思得即记在心上所谓意思青年者在烘染髙年者在绉纹烘染得其浅深髙下绉纹得其长短轻重也若令人端坐后欲求其神已是画工俗笔宋陈造曰着眼于顚沛造次应对进退颦笑适悦舒急倨敬之顷熟视而黙识一得佳思亟运笔墨此论最佳

　　○眼珠上下分寸

　　人之瞳神有上视平视下视怒视之别视下则无神视上失之太髙大槩下视则眼珠下半藏在下眼皮内上视反此怒视则眼珠上下全露若平视则眼珠亦平髙逺则下半眼珠畧带上其眼珠下半亦带圆意或上半眼珠竟小半在上眼皮内而下半眼珠竟极圆又有下半眼珠之下下眼皮之上中间微露一丝空地其神愈出者不可不知合揣上视下视怒视之别始知平视带上为执中之道要之上视下视其神拘于上下平视其神近平视带上其神开阔耳故诀不在眼珠中黒点在上下眼皮在两眼稍又在两眼珠之两圏上下再眼角里尝有眼肉及眼稍头黒影必须画出而下半眼珠必当圆于上半眼珠至眼亦有大小不可任意为之当以鼻之大小比数大抵冩照难在两目前言已约畧分别但须得其人之自然不可少有假借勉强有一种人眼睛全无神气或是近视必执此为板法反致拘牵矣

　　○笑容部位不同

　　笑格每不同大笑失部位喜笑或眼合取笑之法当窥其人心中得意而口尚未言神有所注而外貌微露若徒有笑容不能得两目之神亦所不取

　　○取笑法

　　面上取笑处眉宜低又宜弯眼宜挑并鱼尾寿带须根口角等处（口角畧放起）察其出进髙下因部位畧有更变与常格不同也如遇铁面翁强画作弥勒相必至部位俱失之矣

　　宜先以格局画定再以笑容更易之自然精细

　　○神情

　　神在两目情在笑容故冩照兼此两字为妙能得其一已髙庸手一筹若泥塑木偶风斯下矣

　　○闪光

　　面上凹凸处以颜色深浅分之惟两頥及深眼眶或半侧面皆有闪光畧用檀子染之（擅子以墨和燕支赭石）烘出髙处但此色不可多用縁檀子颜色重浊易致污秽（檀子近看即是黒气不可多用）

　　○气色

　　气色在微茫之间青黄赤白种种不同浅深又不同气色在平处闪光是凹处凡画气色当用晕法（晕者四面无痕迹）察其深浅亦层层积出为妙

　　○用全面颜色法

　　颜色非气色之谓或面白其两颧有红气色或面黄其额上有青气色故气色主一处颜色主全面画者各种颜色层层烘染画完后颜色自然和润

　　又有一种画法眶格既定即以各様颜料看面色配好以供全面之用不以燕脂藤黄另起炉灶此法古人常用之（此法以一様颜色浅处浅用深处深用凡闪光气色俱如之不于面上另加颜色而颜色亦俱和润也）

　　○笼墨

　　画定眶格以淡墨笼之闪光处又用淡墨烘染再加粉和颜色画此亦另有阴秀古雅之趣（今人有以颜色画好用淡墨笼在颜色上如画山水法者此法但须先矾否则墨色入粉便成黒气）

　　○用笔总论

　　用笔以洁净为主古人画眶格皆有笔法又能洁净见有绉纹眶格用笔极粗而眉目栩栩欲动此兼能以笔力胜者其次用笔短落笔轻干淡渐加细洁圆润耳落笔要从空中下来起头则轻灵至运行不可一直直则板（此论画须眉）

　　○用笔四要

　　一曰凖凖者何有规矩而目力有凖然后下笔有凖也如临全面眶格图其算法为规矩用目力算之其大小相似即谓之凖由是得其规矩收小放大可以变化板法矣

　　二曰烘烘者何即染之谓也人之面格髙下须用颜色烘托烘法惟润色全面以颜色画上笔以湿为主则有气韵烘染处要洁净

　　三曰砌凡面上有斑点或染有不到俱以砌补之或面上气色深者竟不用烘以颜色砌之砌后仍可用染也又有不用染纯用砌者即俗所谓干皴是也笔法枯润适中约似小麻皮皴米粒皴皴疎砌宻小有异耳砌在微茫之间其笔意可见然终以痕迹浑融为妙砌染烘染可兼用可先后用或祗烘不用砌亦可或纯用砌俱可

　　四曰提设色将足看面上凹凸处用檀子等色提醒然后格局分明髙下显露

　　○砌染虚实不同

　　画大者须染得到各色和润为主中者如之若小者则染皴处有当简省愈小愈可省全在两眼得神耳面上竟有有痕迹处可酌量省去善会心者自得之

　　○起手诀（以古人画作式）

　　传神起手先打眶格初学用笔须极轻淡次学用目力以极凖为度学用目力即画鼻凖与鼻子及定两眼角等处也所云两点不可髙低两空地须极匀逐一画上由鼻凖画至两鬂髪际全在目力有凖学者起手摹鼻凖次摹定两眼角法再将全面眶格图逐一摹其长短大小断不可以纸加在画上临摹即俗语所谓印在下面画也如印画则不用目力目力无凖虽知算法动亦多谬此有诀无益也摹法以原本置案上于旁设素纸用目力算其分寸而作之其大小与原本相同再将全面大收小小放大画十数次愈学习愈凖学到部位毫髪不走然后谓之凖此须细心体味能收大放小即是变化板法学者眶格打好功已过半矣

　　○用笔层次（先将纸折中缝）

　　一画两鼻孔　二画鼻凖下一笔　三画鼻凖　四画鼻（先左后右凡有两相对者皆如之）　五画两眼角（或定山根亦可）　六画左右两眼稍　七画左右眼上一笔　八画左右眼下一笔　九画眼珠　十画鼻梁　十一画上下眼皮　十二画上眼眶两笔　十三画下眼眶两笔　十四画两眉　十五定地角（依王思善画法画下庭不先画地角鼻凖下即画人中口唇亦可）　十六定下口唇　十七画口中一笔　十八画上口唇　十九画下口唇　二十画皴折痕及髪须髯（无须画寿带笔意亦有轻重）　二十一画全地角　二十二画左右两太阳　二十三画两颧　二十四画两頥　二十五画两耳　二十六画两鬂（如露顶即画髪际如戴冠即画帽檐）　二十七画衣领微画两眉

　　（王思善冩像诀云先鼻次鼻凖鼻凖下或印堂一笔或眼堂边一笔或中侧边一笔次人中次口次眼堂次眼次眉次颊次髪际次髪次耳次头次打圏打圏者面部也）

　　○鼻凖与鼻相叅核法

　　鼻凖与鼻得分寸则全面有把握故先论之以鼻凖作十分算定鼻之大小则鼻有半鼻凖者有半鼻凖又零几分者有鼻小不及半鼻凖者再以鼻作十分算定鼻凖之寛狭则鼻凖有一鼻几分者有两鼻几分者总以鼻横数去定之必相合无讹为要

　　笑容则鼻凖与鼻不同常格大抵笑容则鼻起而畧大

　　○起稿算全面分寸法

　　（另纸起稿部位便于改换宋人凡作一画必先呈稿然后上真古人细心尚如此）

　　一画两鼻孔（鼻孔作两点两点不可髙低两空地须极匀空地言两者以中缝分也）

　　二画鼻凖下一笔

　　三画鼻凖两笔

　　四画鼻　鼻凖与鼻两相叅核画得极凖然后可以鼻凖与鼻为主鼻凖作大尺横作十分算鼻作小尺竖作十分算以一鼻再横作十分算凡面十分算以一鼻再横作十分算凡面之髙下长短阔狭处皆用比之以直之分数算过再以横之分数算之自无错误

　　五画两眼角　即以鼻逆数上比之有二子几分三子几分以及四子者定上下所在出进用直线法或对鼻笔痕或于鼻之中或于鼻之外或于鼻之几分以定出进所在再用王思善法于三笔中取一笔画下看山根之间能容眼之阔狭有几许细细看凖面之部位此处为最要（王思善冩像秘诀云鼻凖既成以之为主若山根髙处印堂一笔下来如低取眼堂边一笔下来或不髙不低在乎八九分中侧边一笔下来）

　　六画左右两耳稍　如已画山根即以山根阔狭作比或以鼻凖作比俱可或半鼻凖或几鼻几分（王思善曰眼中白粉染瞳神外空地次用烟子点晴墨打圏眼稍点起有折便笑）

　　七画左右眼上一笔

　　八画左右眼下一笔　此一笔须极轻淡不可着痕迹于设色时更宜留心

　　九画眼珠

　　十画鼻梁

　　十一画上下眼皮

　　十二画上眼眶两笔　从眼上一笔算起或一鼻几分或二鼻几分再用眼比或一眼几分二眼几分

　　十三画下眼眶两笔　比法同上眼眶如有睹肉者则如定眼角法亦以鼻数上比之

　　十四画两眉　有不离眼眶者有离几分者再看印堂之方正扁长此则中庭定矣

　　十五定地角　约以中庭比定

　　十六定下口唇

　　十七画口中一笔　两角须逐渐长出亦用直线法察口角止处出鼻几分对眼睛何处

　　十八画上口唇

　　十九画下口唇　其厚薄亦以鼻比数

　　二十画须髯无须画寿带

　　二十一画全地角　此则下庭定矣

　　二十二画左右两太阳　以眼作十分算有容一眼几分或不及一眼者或以鼻比数亦可此部位之紧要切不可忽

　　二十三画两颧　颧有上下须察其最出所在出对何处进对何处最出处亦用直线或出太阳几分或进几分有颧小而髙处在面心上者须用颜色染出

　　二十四画两頥　頥边一笔须用两断齐鼻下平去作上一断口唇横看作下一断上断以鼻凖或鼻比数下断以口唇阔狭比数口唇亦可作十分算也诀总在用横线法即接着齐鼻平去一笔约数或一鼻凖有余或两鼻凖肥者再加再以鼻比数或四鼻或五六鼻皆可比定大约宜瘦不宜肥宜进不宜出可稍加修改无致笔滓墨涴

　　二十五画两耳　耳之上下无定大约不离眼眶上下

　　二十六画两鬓　如露顶即画髪际若戴冠者画帽檐此则上庭定矣

　　○全局

　　面上全局可以上庭比中庭中庭比下庭长短阔狭两两相比则大局可得（或云落笔先左后右大像先用淡墨定局次加擅子砌染此法亦颇近理并附及之）

　　○生纸画法

　　生纸画极难以落笔畧重无从改易其法脱稿纸上即着粉极匀两圏边上不可有颜色渗出即带湿烘染深浅如法俟干以手摹去粗粉及纸上粗屑又配颜色润全面其烘染如前颜色由淡而深画两三次或再加砌染用檀子提醒深处

　　○矾纸画法

　　用矾纸脱稿将手摩去纸上粗屑又加矾一遍（恐■〈棥上石下〉纸不透）用颜色烘染气色其低处即用檀子三朱等色画到亦看面上全部气色和粉上之极轻薄而匀俟干亦摩去浮粉配颜色润全面再加烘染以无粉气为度（凡画背后须再托粉粉中少用颜色和之）

　　○设色层次

　　设色无一定层次约畧言之脱稿后第一层用檀子醒深处第二层檀子染第三层三朱燕支染上口唇用燕支加淡墨画下口唇加三朱画用色亦有浅深非一抹即已也口唇亦有不用墨上口唇红下口唇淡者俱在临时配合第四层用粉合入三朱藤黄（面赤者和赭石）空瞳神眼白不用着粉余俱着匀第五层用矾第六层用颜色润全面再加染（染无层次以染足为度）

　　瞳神凡染一次点一次渐渐积深加烟煤点睛及画上眼皮须眉最黒处轻轻畧醒惟下眼皮一笔用燕支画痕迹不宜重

　　○用粉

　　用粉以无粉气为度此事常有过不及之弊太过者虽无粉气未免笔墨重浊不及者神气不完即无生趣故画法从淡而起加一遍自然深一遍不妨多画几层淡则可加浓则难退须细心叅之以恰好为主用粉不一法有用腻粉者取其不变颜色有用铅粉者须制得好然用蛤粉最妙不变色兼有光彩（蛤粉制法先将殻上一层黒皮去净研极细用之）

　　又有上面不用粉惟背后托粉者其法亦是（不论生纸■〈棥上石下〉纸俱可）

　　○补缀

　　设颜色有不和处仍将薄粉笼之再加烘染此亦补缀之道（笼粉后俟干亦须摩去粗粉再染）

　　○火气

　　颜色不纯熟及用粉太重便多火气故用■〈棥上石下〉纸画畧好用生纸画为难也前论用淡墨先笼若面眶小者此法亦不可用

　　欲除火气须多临古人笔墨

　　○气韵

　　笔底深秀目然有气韵此闗系人之学问品诣人品高学问深下笔自然有书卷气有书卷气即有气韵

　　○白描

　　白描打眶格尤宜淡东坡云吾尝于灯下顾见頬影使人就壁画之不作眉目见者皆知其为我夫须眉不作岂复设色乎设色尚有部位见长白描则专在两目得神其烘染用淡墨或少以赭石和墨亦可笔法须洁净轻细得其轻重为要面上惟鼻及眼皮眉目口唇有笔墨痕迹若鼻凖眉骨两颧两頥山根一笔中侧边一笔眼眶上下两笔髪际打圏须用淡墨烘出故打眶格尤宜淡也

　　○临摹

　　学者从师求其规矩既得规矩须自临摹多临古人好画则设色精妙脱去火气如仅以庸师所作学之则笔不流于污俗必习于浇薄矣盖前人之画色泽纯和笔法沉秀学者临至百余遍自然与众手不同
