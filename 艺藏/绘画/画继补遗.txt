画继补遗 元 庄肃
　　
　　
　　●序
　　予自龆龀及壮年，嗜画成癖。每见奇踪古迹，不计家之有无，倾囊倒箧，必得之而后已。否则忄々若有所遗失，致为亲朋之所窃笑。今老矣，平生所藏固不多，而所见亦不少。第恨炎宋中兴以后，画手率多务工取巧，而行笔傅彩，不逮前人。然姓氏科目，安可废而不书？矧唐有《画录》、《画品》、《画断》，五代有《画补》，宋有《画评》、《画志》、《画史》、《画谱》、《画继》，不特徒识姓名，其间亦寓贬奖。予不自揆，辄作《画继补遗》，断自绍兴，终底德，分为二卷。上卷载绅暨诸僧道士庶，下卷载画院众工。贻诸同好，不无脱略，幸博闻君子，为补成之。大德二年戊戌立夏一日，吴郡蓼塘庄肃幼恭序。
　　●卷上
　　宋高宗天纵多能，书法出唐、宋帝王上。而于万几之暇，时作小笔山水，专写烟岚昏雨难状之景，非群庶所可企及也。予家旧藏小景横卷，上亲题“西湖雨霁”四字，又二扇头，其一题一联曰：“万木云深隐，连山雨未晴。”其二曰：“子猷访戴。”极有天趣。
　　蔡肇，字天启，丹阳人，登进士第，仕至从官。画山水人物，好作枯槎老树、怪石奔湍。尝见其画《范蠡载西施图》，予家亦有《早行图》，颇多古意。
　　郭思，熙之子，亦善画。徽宗称熙能教其子。以儒业起家，仕至学士。予尝见其崇、观中应制画《山海经图》。其中瑞马，颇得曹、韩遗法。
　　程若筠，政、宣间汴京太乙宫道士。善作古木老棘，殊峭劲，兼写翎毛，疏渲颇工。徽宗甚称赏之。
　　道士萧太虚，与若筠同时，善作墨梅。每画，须用浓墨先作枯枝梢，后于其上斡晕梅花，有山林清幽气象。予旧藏《四友图》小横幅，诚为可爱。
　　杨季衡，洪都人，逃禅居士无咎之侄也。画墨梅得家法，又能作水墨翎毛。补之画梅，须于枝杪作回笔，似有含苞气象，季衡欠此生意耳。同时有汤叔雅，乃无咎之甥。又有刘梦良者，亦乡里亲党，俱写墨梅，盖皆补之流派也。
　　僧梵隆，字茂宗，吴兴人也。描写佛像，笔法甚逼龙眠。高宗极喜其画，每见辄题品。
　　僧超然，不知何许人，善作山水。其峰峦石头，酷似郭熙。至于屋宇、林石、坡滩、水口，笔法孱弱，与巨然殊不相类。今人多以巨然、超然连称，莫晓所谓。
　　赵伯驹，字千里，宋太祖七世孙，建炎随驾南渡，流寓钱唐。善青绿山水，图写人物，似其为人，雅洁异常。予与其曾孙学士，交游颇稔，备道千里尝与士友画一扇头，偶流入厢士之手，适为中官张太尉所见，奏呈高宗。时高宗虽天下ㄈ扰，犹孜孜于书画间，一见大喜，访画人姓名，则千里也。上怜其为太祖诸孙，幸逃北迁之难，遂并其弟远召见，每称为王侄，仕至浙东兵马钤辖，而享寿不永，终于是官。故其遗迹，于世绝少。予尝见高宗题其横卷《长江六月图》，真有董北苑、王都尉气格。
　　赵伯，字远，千里之弟，与兄齐名。山水林石，则所不及。至若写生花卉、蜂蝶则过之；作人物亦雅洁，佳公子也。官至观察使，尝奉使金国。后则其子师罩登第，官至八座，恩赐少师，领节钺。
　　王定国，汴都人，随吴郡王渡江，居临安。工画花鸟，学二崔笔法，傅色轻浅，人所不及。后吴王奏荐入仕，赐金紫。
　　马和之，字则未闻，钱唐人。世传其习进士业，善仿吴装，孝宗甚喜之。每书《毛诗三百篇》，令和之写图，颇合上意。画迹留人间极多，笔法飘逸，务去华藻，自成一家，故其间亦有疏阙处。
　　顾与义，钱唐人。学马和之画，傅色则庶几，笔法殊不逮。然得意处，亦能乱真。
　　赵大亨，乃二赵皂隶。每供其昆仲研朱调粉，遂亦能画。时人以其肥伟，目为“赵大汉”，自耻其俗，因就名大亨。昔有画人刘梦松者，因短视，人目为“刘梦松”，曰“蒙竦”，后遂就名曰“梦松”，是欲音讹，以盖其丑恶耳。大亨之画，至得意处，人误作二赵笔迹，倍价收之。
　　卫松，亦二赵昆仲之皂隶，尝供役使，遂多获其遗稿。且熟识其行笔意，及傅色制度，与赵大亨每仿二赵图写，皆能乱真。
　　单邦显，吴郡人，学千里、远画。林木、山水则不然，惟花卉、蜂蝶，粗可仿佛。
　　老戴，忘其名，吴郡昆山人，亦学千里、远画。与单邦显适正相反，林木、山水可追踪赵大亨、卫松，花卉则谬甚。
　　赵子云，江西人，能作一笔画。凡写人面及手，描画颇工，至衣摺则如草画符，一笔而就，盖不欲蹈袭，自成一家尔。
　　状元黄尚书夫人胡氏，自号惠斋居士。知书能吟，善琴善奕，好作墨梅，颇有二杨之趣。
　　陈容，字公储，自号所翁，福唐人，能文。善画水龙，得变化隐显之状，罕作具体，多写龙头。每画成，辄自题跋，他人不可假也。登进士科，仕典州牧。
　　僧法常，自号牧溪，善作龙虎、人物、芦雁杂画。枯淡山野，诚非雅玩，仅可僧房道舍，以助清幽耳。
　　陈珩，字用行，号此山。所翁之侄。亦善画龙水，时亦作水墨蟹、鹊，极有生意，仕至朝郎，颇得时名。
　　赵孟坚，字子固，宋太祖十一世孙。仕至郡守，寓居嘉禾海盐，好古博雅，工画水墨兰蕙、梅、竹、水仙。远胜着色，可谓善于写生。
　　俞征，字子清，自号且轩，吴兴人，仕至刑部恃郎。为人精悍简约，守正不阿。墨竹得文、苏二公遗意，极清致。
　　●卷下
　　李唐，字古，河南人。宋徽宗朝曾补入画院，高宗时在康邸，唐尝获趋事。建炎南渡，中原扰攘，唐遂渡江如杭。夤缘得幸高宗，仍入画院。善作山水人物，最工画牛。予家旧有唐画《胡笳十八拍》，高宗亲书《刘商辞》，每拍留空绢，俾唐图画。亦尝见高宗称题唐画《晋文公复国图》横卷，有以见高宗雅爱唐画也。
　　萧照，世传建业人，颇知书，亦善画。靖康中，中原兵火，流入太行山为盗。一日，群贼掠到李唐，检其行囊，不过粉奁画笔而已，遂知其姓氏。照雅闻唐名，即辞群贼，随唐南渡，得以亲炙。唐感其生全之恩，尽以所能授之。后亦补入画院。照比唐笔法潇洒超逸。予家旧有照画扇头，高宗题十四字云：“白云断处斜阳转，几面遥山献翠屏。”
　　周仪，不知何许人，徽宗朝图画院祗候，善写人物。世传千里、远常师之。谨守法度，甚雅洁。
　　吴炳，毗陵人，工画花果、禽鸟。真能写生，可夺造化。
　　林椿，钱唐人，工画翎毛、花卉，可亚吴炳，且傅色得法。但描写差弱耳。
　　李崇训，绍兴随朝画手，工画道释人物、鬼神杂画。傅彩精妙，高出流辈。
　　李嵩，钱唐人，少为木工，颇远绳墨。后为崇训养子，光、宁、理三朝画院祗候，得崇训遗意。虽通诸科，不备六法，特于界画人物，粗可观玩，他无足取。
　　刘思义，绍兴随朝画手，专画青绿山水，拙于布置，却善傅彩，然亦不足观。
　　陈善，绍兴间画手，学易元吉。画獐猿、禽鸟、花果，颇能逼真。傅色轻淡，过于吴炳、林椿，堪装堂饰壁。
　　马兴祖，河中人，贲之裔孙，绍兴间随朝画手，工花鸟杂画。高宗驻跸钱唐，每获名踪卷轴，多令辨验。
　　顾亮、胡舜臣、张浃、张著，俱郭熙门弟子，画山、水、树、石，各得一偏。亮则能作大幅巨轴；浃善布置，好作《盘车图》；著画重山叠，颇繁冗；舜臣谨密，优于三人。虽皆不逮熙，然后人亦无及者。
　　杨士贤，亦郭熙门弟子，工画小景山水。林木劲挺，似亦可取，然峰石水口，实不逮熙笔。予家旧有士贤画一雪景横卷，高宗题作“溪风飘雪”，可见圣人酷嗜好。
　　阎仲，绍兴间画院祗候，工山水杂画。但存其名，不见其迹。纵见粗俗，似不足传。
　　阎次平，弟次于，皆仲之子，亦占籍画院。写山水、水牛，仿佛李唐，而迹不逮意，次于又不及其兄。
　　王训成，绍兴间画院祗候。画山水人物，描写粗恶，可眩愚俗耳。
　　鲁宗贵，绍兴画院祗候。专写花竹、飞禽、驰兽，特于鸡雏、鸭黄，最有生意。
　　韩，绍兴画院祗候，专门花鸟。较之一时流辈，画颇觉版实。
　　朱光普，汴都人，随驾南渡，补入画院。学左建画《村田乐》及《农家迎妇》、《击壤》等图，流传于世。
　　朱锐，画院祗候。工山水人物，驼马杂色。好写《罗网图》、《腊雪图》，形容布置，曲尽其巧。
　　朱森，锐弟也，亦工杂画。布置行笔，俱不逮于兄。
　　杨公杰，不知何许人。画小景禽鸟，甚得幽闲之趣。
　　李迪，钱唐人，孝、光、宁画院祗候，画杂画。然写飞走花竹，颇有生意，其于山水、人物，皆无所取焉。
　　李瑛、李璋，俱迪之子，家传画院祗候。花竹、禽兽，能守乃父格法。
　　李安忠，钱唐人，与李迪同时画院祗候。亦画飞走花竹，差高于迪。特工画捉勒，得其鸷猛及畏避之状。
　　李公茂，安忠子也。传父画飞走、花竹，不逮父甚远。
　　张训礼，旧名敦礼，后避光宗讳，改名训礼。学李唐，山水、人物，恬洁滋润，时辈不及。
　　刘松年，钱唐人，家暗门，时人呼为“暗门刘”，画院祗候。工画道释人物、山水，颇恬洁，与张训礼相上下，但平坡远岸，不及之尔。
　　马远，即马兴祖之后，充图画院祗候。家传杂画，然花鸟则庶几，其所画山水人物，未敢许耳。
　　马逵，即远弟也，与远齐名。但画禽鸟，疏渲极工，毛羽灿然，飞鸣生动，殊过于其兄。其他皆不逮。
　　马麟，远之子也，亦工杂画，不逮父、叔。远爱其子，多于己画上题作“马麟”，盖欲其子得誉故也。
　　马公显，远之孙也，传家学，画不逮厥祖。特于布置可观，盖得祖父之遗稿耳。
　　张纪，钱唐人，李迪高弟。工画飞走，花竹不及乃师。
　　朱绍宗，工画人物、猫犬，描写精神。隶籍画院，远过流辈。
　　王宗元，不知何许人。家居石桥，人遂名为“石桥王”。专学惠崇作池塘小景，颇有野趣。
　　戚仲，画院祗候。画山水平远颇工，常于画上反手题其名字。
　　周询，钱唐人，工画界画楼台。占籍后邸，少与人画，以是流传不多。
　　朱怀谨，钱唐人，工画小笔山水。谨守规矩，殊欠脱洒。
　　贾师古，钱唐人，画院祗候。画人物颇称停，得其闲逸自在之状，他则不闻。
　　梁楷，乃贾师古上足，亦隶画院。描写飘逸，青过于蓝，时人多称赏之。
　　王友端，不知何许人，工画猎犬，得其摇尾乞怜之态，每恨世不多见。
　　毛益，吴都昆山人，后入画院。善画翎毛、花竹，颇工疏渲，似欲飞鸣。
　　奏友谅，毗陵人，少为县吏。善画草虫，其花卉未可言工，特于蝉蝶之类，傅色轻妙，时人颇称之。
　　楼观，钱唐人，学马远，画山水、人物，尤甚粗俗。时人以其师承祖父遗稿，布置得趣，亦有爱之者。
　　苏汉臣，钱唐人，画院祗候。工画佛道神像，婴童人物，种种臻妙。
　　徐珂，苏汉臣之婿也。学妇翁画人佛，虽得遗意，颇能描写，其傅色则不及。
　　夏，钱唐人，理宗朝画院祗候。画山水人物极俗恶。宋末世道凋丧，人心迁革，遂滥得时名，其实无可取，仅可知时代姓名而已。子森，亦绍父业。
　　黄宗道，工画番骑，虽不逮环虔戡钤，亦得族帐部落放牧景意。平常多作《李陵陷番》、《苏武还汉》等图，传于世。
　　陈居中，亦工画番骑人物，可亚宗道。
　　王辉，钱唐人，理宗朝画院祗候，画道释人物颇工。尝用左手描写，人遂目为“左手王家”。子用之，继父业。
　　李东，不知何许人，理宗朝时，常于御街鬻所画。多画《村田乐》、《尝醋图》之类，不足以供清玩，仅可娱俗眼耳。
　　毕生，文简公诸孙，寓居吴郡，工画牡丹，甚有生意。无子，有婿姚亨，能继其业。
　　冯生，文简公族孙，自号怡斋，寓居吴郡。工画荷花，作风、晴、老、嫩四景。每花盛开，虽遇风雨，亦顶笠披蓑，伫立池边，观其变态，以资画笔。其留心若此，遂得时名。
　　颜辉，字秋月，庐陵人。宋末时能画山水、人物、鬼神，士大夫皆敬爱之。
　　令穰，字大年，赵艺祖五世孙也。官至崇信军节度观察留后，赠开府仪同三司，追封荣国公。游心经史，戏弄翰墨，尤得意于丹青之妙。
　　令松，大年弟也，亦善丹青。调麝煤作花果，尤善作狗，意态逼真。
　　
　　
