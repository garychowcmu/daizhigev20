宣和画谱
　　
　　
　　卷一
　　◎道释叙论
　　“志于道，据于徳，依于仁，游于艺。”艺也者，虽志道之士所不能忘，然特游之而已。画亦艺也，进乎妙，则不知艺之为道，道之为艺。此梓庆之削鐻，轮扁之斲轮，昔人亦有所取焉。于是画道释像与夫儒冠之风仪，使人瞻之仰之，其有造形而悟者，岂曰小补之哉？故道释门因以三教附焉。自晋宋以来，还迄于本朝，其以道释名家者，得四十九人。晋宋则顾、陆，梁、隋则张、展辈，盖一时出乎其类，拔乎其萃者矣。至于有唐，则吴道元遂称独步，殆将前无古人。五代如曹仲元，亦骎骎度越前辈。至本朝则绘事之工，凌轹晋宋间人物，如道士李得柔画神仙得之于气骨，设色之妙，一时名重。如孙知微辈皆风斯在下，然其余非不善也，求之谱系，当得其详，姑以著者槩见于此。若赵裔，髙文进辈，于道释亦籍籍知名者；然裔学朱繇，如婢作夫人，举止羞涩，终不似真。文进蜀人，世俗多以蜀画为名家，是虚得名，此谱所以黜之。
　　◎道释一
　　（三教钟馗氏鬼神附）
　　○顾恺之
　　顾恺之字长，康小字虎，头晋陵无锡人。义熈中为散骑常侍。恺之博学有才气，丹青亦造其妙，而俗传谓之三絶：画絶、痴絶、才絶。方时为谢安知名，以谓自生民以来未之有也。恺之毎画人成，或数年不目睛。人问其故，荅曰：“四体妍蚩，本亡闗于妙，处传神写照，正在阿堵中。”尝图裴楷像，颊上加三毛，观者觉神明殊胜。又为谢鲲像在石岩里，云：“此子宜置在丘壑中。”欲图殷仲堪，仲堪有目病固辞。恺之曰：“明府正为眼耳，若明点瞳子，飞白拂上，使如轻云之蔽月，岂不美乎？”仲堪乃从之。尝于瓦官寺北殿画维摩诘，将毕欲点眸子，乃谓寺僧曰：“不三日，观者所施可得百万。”已而果如之。杜甫题瓦官寺诗云“虎头金粟影”者，谓此。恺之世以谓天材杰出，独立无偶，妙造精微，虽荀、卫、曹、张，未足以方驾也。谢赫以谓“迹不逮意，声过于实”，岂知恺之者。惜今罕见其画。盖恺之深自秘惜，如尝以一厨画寄桓温家，而后为温窃取。则恺之之画所以传于世者，宜罕见之也。今御府所藏九：
　　浄名居士图一，三天女美人图一，夏禹治水图一，黄初平牧羊图一，古贤图一，春龙出蛰图一，女史箴图一，斲琴图一，牧羊图一。
　　
　　○陆探微
　　陆探微，吴人也，善画，事明帝在左右，丹青之妙，众所推称。其名略见于《宋书》。人谓画有六法，自古鲜能足之，探微得法为备。“穷理尽性，事絶言象，包前孕后，古今独立。真万代之蓍龟衡鉴也。”议者率以顾、陆、僧繇为之品第。或譬之论书：顾、陆则锺、张，僧繇则逸少也。是知书画同体。又曰：“张得其肉，陆得其骨，顾得其神。”言肉则浅，言骨则深，言神则妙，深浅神妙，不有间乎？探微虽介于二者，然摭古今之说，若兼有之，但得骨，则精深可知矣。岂非顾在前愈于已，则陆当居后，独言陆则可以絶人耶？探微平生所画者，多爱图古圣贤像，不为无意。近时米芾喜论画，尝谓：“明白易辨者，唯顾、陆与吴生。”讵不信乎？二子绥洪、绥肃，以家学传授，作画亦工，不坠素习，绰有父风，而终不近也。张彦远谓：“体运遒举，风力顿挫，一一拂，动笔新奇。”固自不凡矣，然能之而不从事于此，故传世者极少。尝于麻纸画《释迦像》，为时所珍。盖麻纸缓肤饮墨，不受推笔，亦丹青家所难，宜得誉云。洪、肃亦绍箕裘，见闻习尚，往往有不待学而能者，名载谱录，而所画不传，岂非为父兄之所掩乎？今御府所藏一十：
　　无量寿佛像一，佛因地图一，降灵文殊像一，浄名居士像一，托塔天王图一，北门天王图一，天王图一，王献之像一，五马图一，摩利支天菩萨像一。
　　
　　○张僧繇
　　张僧繇，吴人也，天监中歴官至右将军，吴兴太守，以丹青驰誉于时。方梁武帝以诸王居外，毎想见其面目，即遣僧繇乘传写之以归，对之如见其人。江陵天皇寺有柏堂，僧繇画卢舍那及孔子像，明帝见之，怪以孔子参佛氏，以问僧繇。僧繇对曰：“他日赖此无恙耳。”又尝于金陵安乐寺画四龙，不目睛，谓点即腾骧而去。人以谓诞，固请点之。因为落墨，才及二龙，果雷电破壁，徐视画已失之矣。独二龙未睛者在焉。世谓僧繇画骨气奇伟，规模宏逸，六法精备，当与顾、陆并驰争先。僧繇画释氏为多，盖武帝时崇尚释氏，故僧繇之画，往往从一时之好。今御府所藏十有六：
　　佛像一，文殊菩萨像三，大力菩萨像一，维摩菩萨像一，佛十弟子图一，十六罗汉像一，十髙僧图一，九曜像一，镇星像一，天王像一，神王像一，扫象图一，摩利支天菩萨像一，五星二十八宿真形图一。
　　
　　○展子虔
　　展子虔歴北齐、周、隋，至隋为朝散大夫。而所画台阁，虽一时如董展不得以窥其妙。写江山远近之势尤工，故咫尺有千里趣。僧琮谓：“子虔触物留情，备皆絶妙。”是能作难写之状，略与诗人同者也。今御府所藏二十：
　　北极巡海图二，石勒问道图一，维摩像一，法华变相图一，授墖天王图一，摘瓜图一，按鹰图一，故实人物图二，人马图一，人骑图一，挟弹游骑图一，十马图一，北齐后主幸晋阳图六。
　　
　　○董展
　　董展字伯仁，汝南人也。以才艺称乡里，号为智海。官至光禄大夫、殿内将军。尤长于画，虽无祖述，不愧前贤。夙徳名流，见者失色。但地处平原而无江山之助，与戎马为邻，而无中朝冠冕之仪。非其不至也，盖风声地气之所习尔。然董造其微，展得其骏。展于董之台阁则不及，董于展之车马则乏所长焉。是则董之视展，盖亦犹诗家之李杜也。展作《道经变相》尤为世所称赏。自非画外有情，参灵酌妙，入华胥之梦，与化人同游，何以臻此？今御府所藏一：道经变相图。
　　
　　○阎立德
　　阎立德，歴官工部尚书。父毗，在隋以丹青得名。与弟立本，家学俱造其妙。唐贞观中，东蛮谢元深入朝。颜师古奏言：“昔周武时远国归欵，乃集其事为《王会图》。今卉服乌章，俱集蛮邸，实可图写。”因命立徳等图之。其序位之际，折旋规矩，端簮奉笏之仪，与夫鼻饮头飞，人物诡异之状，莫不备该毫末。故李嗣真云：“大安博陵，难兄难弟。”谓立徳、立本也。今御府所藏九：
　　采芝太上像一，七曜像二，游行天王图二，庄生马知图一，右军点翰图一，沈约湖雁诗意二。
　　
　　○阎立本
　　阎立本，总章元年以司平太常伯拜右相，有应务之才。与兄立徳以善画齐名，立本尤工于形似。初唐太宗与侍臣泛舟春苑池，见异鸟容与波上，喜见颜色。诏坐者赋诗，召立本写焉。阁外传呼画师阎立本。时立本已为主爵郎中，俯伏池左，研吮丹粉，顾视坐者，愧与汗下。归戒其子曰：“吾少读书，文辞不减侪辈，今独以画见名，遂与厮役等，若曹慎毋习。”然性所好，欲罢不能也。及为右相，而姜恪以战功擢左相，故时人有“左相宣威沙漠，右相驰誉丹青”之嘲。尝奉诏写太宗真容，后有善画者传于元都观，以镇九五冈之气，犹可以仰神武之英威也。又写秦府十八学士，凌烟阁功臣等，悉皆辉映前古，时人咸称其妙。尝作《醉道图》，或以张僧繇《醉僧图》比。立本尝至荆州视僧繇画，曰：“定虚得名耳。”明日又往，曰：“犹是近代佳手。”明日又往，曰：“名下定无虚士。”坐卧观之，留宿其下十日不能去。是犹欧阳询之见索靖碑也。且立本以阁外传呼画师至戒其子弟毋习，而张彦远正以魏明帝起凌云台勑韦诞题榜窃比其事，是岂知言也哉！且戴安道碎琴不为王门之伶人，而阮千里终日应客不倦，议者以安道不如千里之达也。然渔阳参挝，果可以辱弥衡耶？今御府所藏四十有二：
　　三清像一，元始像一，行化太上像一，传法太上像一，岩居太上像一，四子太上像一，太上西升经一，拱极图一，玉晨道君像一，延寿天尊像一，木纹天尊像一，北帝像一，十二真君像一，维摩像二，孔雀明王像一，观音感应像一，五星像二，太白像一，房宿像一，十二神符一，宣圣像一，步辇图一，王右军真一，窦建徳图一，写李思摩真一，凌烟阁功臣图一，魏征进谏图一，飞钱验符图一，取性图二，西域图二，职贡图二，异国鬬寳图一，职贡狮子图一，扫象图一，紫微北极大帝像一，混元上徳皇帝像一。
　　
　　○张孝师
　　张孝师为骠骑尉，善画。尝死而复生，故画地狱相为尤工，是皆游所见，非与想象得之者比也。吴道冥见其画，因効为《地狱变相》。《画评》谓：“孝师众制有功，未为尽善，而《地狱变相》，羣雄推服。”宜道元之肯摹仿也。然“怪力乱神”，圣人所不语，宜孝师以游特纪于画而不为传也。今御府所藏一：
　　传法太上像。
　　
　　○范长寿
　　范长寿，不知何许人。学张僧繇画，然能知风俗好尚，作田家景候人物，皆极其情。至于山川形势，屈曲向背，分布远近，各有条理。而其间室庐放牧之所在，牛羊鸡犬，龁草饮水，动作态度，生意具焉。人谓可以企及僧繇也。当时得名甚着。官止司人挍尉。今御府所藏二：
　　醉道图一，醉真图一。
　　
　　○何长寿
　　何长寿，与范长寿同师法，故所画多相类。然一源而异派，论者次之。至于并驾齐驱，得名则均也。初何与范俱作《醉道图》传于世，好事者以僧繇名之，盖必有能辨之者云。今御府所藏二：
　　辰星像一，五岳真官像一。
　　
　　○尉迟乙僧
　　尉迟乙僧，吐火罗国胡人也（《朝名画録》作土火罗国，《歴代名画记》作于阗国人）。父跋质那。乙僧贞观初其国以善画荐中都，授宿卫官，封郡公。时人以跋质那为大尉迟，乙僧为小尉迟，盖父子皆擅丹青之妙，人故以大小尉迟为之别也。乙僧尝于慈惠寺塔前画《千手眼降魔像》，时号奇踪。然衣冠物像，略无中都仪形。其用笔妙处，遂与阎立本为之上下也。盖立本画外国，妙于前古，乙僧画中国人物，一无所闻。由是评之，优劣为之遂分。今御府所藏八：
　　弥勒佛像一，佛铺图一，佛从像一，外国佛从图一，唐大悲像一，明王像二，外国人物图一。
　　
　　卷二
　　◎道释二
　　○吴道玄
　　吴道玄，字道子，阳翟人也。旧名道子，少孤贫，客游洛阳，学书于张颠、贺知章不成，因工画。未冠，深造妙处，若悟之于性，非积习所能致。初为兖州瑕丘尉，明皇闻之，召入供奉，更今名，复以道子为字，由此名振天下。大率师法张僧繇，或者谓为后身焉。至其变态纵横，与造物相上下，则僧繇疑不能及也。且画有六法，世称顾恺之能备。恺之画邻女，以棘刺其心而使之呻吟。道子画驴于僧房，一夕而闻有踏藉破迸之声。僧繇画龙点睛，则闻雷电破壁飞去；道子画龙则鳞甲飞动，毎天雨则烟雾生。且顾冠于前，张絶于后，而道子乃兼有之，则自视为如何也。开元中，将军裴旻居母丧，请道子画鬼神于天宫寺资母福。道子使旻屏去缞服，用军装纒结，驰马舞剑，激昻顿挫，雄杰奇伟，观者数千百人，无不骇栗。而道子解衣，礴因用其气以壮画思，落笔风生，为天下壮观。故庖丁解牛，轮扁斲轮，皆以技进乎道；而张颠观公孙大娘舞剑器，则草书入神；道子之于画，亦若是而已。况能屈骁将，如此气槩，而岂常者哉！然毎一挥毫，必须酣饮，此与为文章何异？正以气为主耳。至于画圆光最在后，转臂运墨，一笔而成。观者喧呼，惊动坊邑，此不几于神耶？且贵耳贱目者，人之常情，在当时犹取重若是，况于传远乎？议者谓：有唐之盛，文至于韩愈，诗至于杜甫，书至于颜真卿，画至于吴道玄，天下之能事毕矣。世所共传而知者，惟《地狱变相》，观其命意，得阴隲阳授，阳作阴报之理。故画或以金胄杂于桎梏，固不可以体与迹论，当以情考而理推也。其它种种妙笔，杂见于小说传记，此得以畧，姑纪其大槩胜絶者云。道玄供奉时，为内教博士，非有诏不得画。官止宁王友。今御府所藏九十有三：
　　天尊像一。木纹天尊像一，列圣朝元图一，佛会图一，炽盛光佛像一，阿弥陁佛像一，三方如来像一，毗卢遮那佛像一，维摩像二，孔雀明王像四，寳檀花菩萨像一，观音菩萨像二，思维菩萨像一，寳印菩萨像一，慈氏菩萨像一，大悲菩萨像三，等觉菩萨像一，如意菩萨像一，二菩萨像一，菩萨像一，地藏像一，帝释像二，太阳帝君像一，辰星像一，太白像一，荧惑像一，罗像二，计都像一，五星像五，五星图一，二十八宿像一，托塔天王图一，法天王像二，行道天王像一，云盖天王像一，毗沙门天王像一，请塔天王像一，天王像五，神王像二，大法神十四，善神像九六甲神像一，天龙神将像一，摩那龙王像一，和修吉龙王像一，温钵罗龙王像一，跋难陀龙王像一，徳义伽龙王像一，檀相手印图二，双林图一，南方寳生如来像一，北方妙声如来像一。
　　
　　○翟琰
　　翟琰，早师吴道玄，毎道玄画落墨已即去，多命琰布色。盖人物精神，只在约畧秾淡间，而道玄辄许可。故知琰自不凡。琰布色落墨，与道玄真赝故未易辨也。今御府所藏四：
　　天尊圣像一，太上像一，孔雀明王像一，天王图一。
　　
　　○杨庭光
　　杨庭光，与吴道玄同时，善写释氏像与经变相，旁工杂画山水等，皆极其妙，时谓颇有吴生体；但行笔差细，以此不同。要之，行笔细，则所以劣于吴生也。今御府所藏十有四：
　　药师佛像一，五秘密如来像一，观音像二，如意轮菩萨像一，思定菩萨像一，思惟菩萨像一，仁王菩萨像一，长寿菩萨像一，菩萨像一，五星像一，星官像一，明星携行图一，写武后真一。
　　
　　○卢楞伽
　　卢楞伽，长安人，学画于吴道玄，但才力有所未及。尤喜作经变相，入蜀名益着，虽一时名流，莫不敛衽。干元初，尝于大圣慈寺画《行道》，僧颜真卿为之题名，时号二絶。又尝画庄严寺三门，窃自比道玄总持壁。一日道玄忽见之，惊叹曰：“此子笔力常时不及我，今乃相类，是子也，精爽尽于此矣。”居一月，楞伽果卒。楞伽所画类皆佛像，故知道玄之赏叹以为类已，非虚得名也。今御府所藏一百五十：
　　献芝真人像一，成道释迦佛像一，释迦佛像四，大悲菩萨像一，观音菩萨像一，文殊菩萨像一，普贤菩萨像一，七俱胝菩萨像一，罗汉像四十八，十六尊者像十六，罗汉像十六，小十六罗汉像，三智嵩笠渡僧像一，渡水僧图二，髙僧像二，髙僧图二，孔雀明王像一，十六大阿罗汉像四十八。
　　
　　○赵徳齐
　　赵徳齐父温以画称于世，徳齐遂能世其家，奇踪逸笔，雅为时辈推许。光化中。诏许王建于成都置生祠；命徳齐画西平王仪仗，车辂旌旗，森卫严整，形容备尽，及朝真殿上画后妃嫔御，皆极精妙。昭宗喜之，迁翰林待诏。今御府所藏一：
　　过海天王像一。
　　
　　○范琼
　　范琼，不知何许人也，寓居成都，与陈皓、彭坚同时，俱以善画人物、道释、鬼神得名。三人同手于诸寺图画佛像甚多。咸通中于圣兴寺大殿画《东北方天王》并《大悲像》，名动一时。有《乌瑟摩像》设色未半而罢，笔踪超絶，后之名手，莫能补完。是犹杜甫诗曰“身轻一鸟过”，初传之者，偶阙一“过”字，而当时词人墨客补之，终不能到。故知笔端造化至超絶处，则脱落笔墨畦径矣。今御府所藏九：
　　天地水三官像三，南斗星君像一，维摩像一，文殊菩萨像一，降塔天王像一，写飞亷神像一，髙僧图一。
　　
　　○常粲
　　常粲，长安人。咸通中，路巗侍中牧蜀日，粲入蜀，雅为岩宾礼甚厚。粲善画道释人物，尤得时名。喜为上古衣冠，不堕近习。衣冠益古，则韵益胜。此非画工专形似之学者所能及也。当时有《伏牺画卦》、《神农播种》、《陈元达锁谏》等图，皆传世之妙也。曲眉丰脸，燕歌赵舞，耳目所近玩者，犹不见之，而粲于笔下独取播种、锁諌等事，备之形容，则亦诗人主文而谲谏之义也。宜后世之有传焉。今御府所藏十有四：
　　伏羲画卦像图一，神农播种像一，佛因地图一，陈元达锁谏图一，写懿宗射兔图一，星官像一，十才子图二，验丹图一，故实人物图。
　　
　　○孙位
　　孙位，会稽人也。僖宗幸蜀，位自京入蜀，称会稽山人。举止疎野，襟韵旷达，喜饮酒，罕见其醉，乐与幽人为物外交。光启中画应天寺东壁，位因润州髙座寺张僧繇《战胜天王》本笔之。画成、矛森严，鼓吹戞击，若有声在缥缈间。至于鹰犬驰突，云龙出没，千状万态，势若飞动，非笔精墨妙，情髙格逸，其能与于此耶？其后改名遇，卒不知所在。今御府所藏二十有七：
　　说法太上像一，天地水三官像三，维摩图一，三教图一，星官图一，会仙图一，神仙故实图四，髙士图一，四皓奕碁图一，王波利图一，写马融像一，写毕卓图一，髙逸图一，取性图二，草堂图三，围碁图一，扫象图一，番部博易图一。
　　
　　○张南本
　　张南本，不知何许人。画佛像鬼神甚工，尤喜画火。火无常体，世俗罕有能工之者，独南本得之。尝于成都金华寺大殿画《八明王》。时有一僧，游礼至寺，整衣升殿，壁间见所画火，势焰逼人，惊怛几仆。时孙位以画水得名，世之论画水火之妙者，独推二子。盖水几于道，而火应于神，非笔端深造理窟，未易于形容也。又尝为寳歴寺图佛事，曲尽其妙。后为人模写，窃换而去，多散落荆湖间。当时有《勘书》、《诗会》、《髙丽王行香》等图，盛传于世。今御府所藏三：
　　写观音图一，文殊部从图一，勘书图一。
　　
　　○辛澄
　　辛澄，不知何许人。多游蜀中，见于《益州名画录》，工画西方像，不闻其它，盖专门之学也。大抵释氏貌像多作慈悲相，趺坐即结跏，埀臂则袒肉；目不髙视，首不轩举，淡然如枯木死灰，便同设教，故自为一家。所以海州观音，泗州僧伽，画工之精者，擅名一方，以资衣食而不必兼善也。澄尝于蜀中大圣寺画僧伽及诸变相，士女倾城邑往观焉，后至者无地以容。蜀人传之为佳话。且筑室于道，议者无不二三，兹乃众目所归，不待较而可得矣。今御府所藏二十有五：
　　佛像一，佛铺图一，寳生佛像一，甘露如来像一，大悲菩萨像二，观音像二，白衣观音像一，如意轮菩萨像一，慈氏菩萨像一，仁王菩萨像一，寳印菩萨像二，寳檀花菩萨像一，文殊菩萨像一，思维菩萨像一，思念菩萨像一，乐音菩萨像一，不空钓菩萨像一，侍香菩萨像一，献花菩萨像一，莲花菩萨像一，香花菩萨像一。
　　
　　○张素卿
　　张素卿，简州人也。少孤贫，作道士，好画道像。僖宗时，遣使封丈人山为希夷公。素卿上表言：“丈人山在五岳之上，五岳封王，则此不当称公。”诏可其请，因赐紫。其后作《十二真君像》，各写其卖卜、货丹、书符、导引之意，人称其妙。安思谦因伪蜀主王氏诞辰献之，命翰林学士欧阳炯作赞，黄居寳以八分书题之。今御府所藏十有四：
　　天官像一，三官像一，九曜像一，寿星像一，容成真人像，董仲舒真人像，严君平真人像，李阿真人像一，马自然真人像一，葛元真人像一，长寿仙真人像一，黄初平真人像一，窦子明真人像一，左慈真人像一。
　　
　　○陈若愚
　　陈若愚，左蜀人，师张素卿，得丹青之妙。于成都精思观作青龙、白虎、朱雀、玄武四君像，声誉益着。画《东华帝君像》尤工。盖东华帝君应位乎震，自干再索而得震震，帝出以应物之地。若愚非道家者流，何以知此？宜前此未有写之者也。今御府所藏一：
　　东华帝君像。
　　
　　○姚思元
　　姚思元，林泉人也。画道释一时知名。作《紫微二十四化》，皆所以警悟世俗，非止于逰戏丹青而自娱悦者也。画佛亦多取因地为之图，所传于世者故自罕见之。今御府所藏三：
　　佛会图一，孔雀佛铺图一，紫微二十四化图一。
　　
　　卷三
　　◎道释三
　　○王商
　　王商，不知何许人也。工画道释士女，尤精外国人物。与胡翼同时，并为都尉赵嵓所厚。嵓笔法髙妙，方时谓一经品目，即便为名流。商所以致嵓之厚者，岂虚名哉！商有《职贡》、《逰春》、《士女》等图及《佛像》传于世。今御府所藏十有一：
　　老子度闗图一，职贡图二，贡奉图五，{卄拂}林风俗图一，{卄拂}林士女图一，{卄拂}林妇女图一。
　　
　　○燕筠
　　燕筠，不知何许人。也工画天王，笔法以周昉为师，颇臻其妙。然不见他画，独《天王》传于世。岂非当五代兵戈之际，事天王者为多，亦时所尚乎？至于辅世遗烈，见于澶渊，则天王功徳亦不诬矣，宜为世所崇奉焉。筠以名家，亦可贵也。今御府所藏二：
　　行道天王图一，天王图一。
　　
　　○支仲元
　　支仲元，鳯翔人。画人物极有工，随其所宜，见于动作态度。多画道家与神仙像，意其亦物外人也。又喜作碁图，非自能碁，则无由知布列变易之势。至于松下林间，对碁者莫不率有思致焉。今御府所藏二十有一：
　　太上传法图一，大上诫尹喜图一，太上度闗图一，三教像一，五星图一，三仙图一，七贤图二，商山四皓，四皓围碁图一，围碁图一，会碁图一，松下奕碁图二，勘书图一，尧民击壤图二，林石碁会图二，碁会图二。
　　
　　○左礼
　　左礼，不知何许人也。工写道释像，与张南本同时，故笔法近相类。盖道释虽非鬼神之状为难知，若近习而易工者，然气貌亦自殊体。道家则仙风道骨，要非世俗抗尘之状。释氏则慈悲枯槁，与世淡泊，无贪生奔竞之态，非有得于心者，讵能以笔端形容所及哉！礼专以道释为工，其亦技进乎妙者也。有《二十四化图》、《十六罗汉》、《三官》、《十真人》等像传于世。今御府所藏三：
　　天官图一，地官图一，水官图一。
　　
　　○朱繇
　　朱繇，唐末长安人也。工画道释，妙得吴道玄笔法，人未易优劣也。雒中广爱寺、河中府金真观皆有繇所画壁。工道释，未有不以道玄为法者，然升堂入室世罕其人，独繇不唯妙造其极，而时出新意，千变万态，动人耳目。国朝武宗元尝在雒见其所画壁云：“文殊队中旧有善财童子，予酷爱其笔法，玩之月余不忍去。今遂失其童子所在，信其画亦神矣。”弟子赵裔亦知名一时。今御府所藏八十有三：
　　元始天尊像一，天地水三官像三，金星像一，木星像，水星像二，火星像三，土星像一，天蓬像二，南北斗星真像一，释迦佛像四，无量寿佛像二，药师佛像二，问疾维摩图二，五方如来像一，佛像二，兜率佛铺图一，文殊菩萨像四，降灵文殊像一，普贤菩萨像三，降灵普贤像一，维摩像二，观世音菩萨像三，行道菩萨像五，大悲像二，香花菩萨像一，寳檀菩萨像一，菩萨像二，帝释图一，金刚手菩萨像一，西方图一，揭帝神像四，法神像六，善神像七，天王像二，北门天王像二，捧塔天王像一，髙僧像一，地狱变相一。
　　
　　○李升
　　李升，唐末成都人也。初得李思训笔法而清丽过之。一日，得唐张璪“山水”一轴，凝玩久之，辄舍去。后乃心师造化，脱略旧习，命意布景，视前辈风斯在下。犹韩干视廏中万马曰：“真吾师也。”故能度越曹霸辈数等。升之于画，盖得之矣。蜀人亦呼为小李将军，盖当时李昭道乃思训子也，思训号大李将军，昭道号小李将军。今升与昭道声闻并驰，故以名云。升笔意幽闲，人有得其画，者往往误称王右丞者焉。今御府所藏五十有二：
　　采芝太上像一，太上度闗图一，六甲神像六，葛洪移居图一，仙山图一，仙山故实图一，天王像一，行道天王像二，渡海天王像一，吴王避暑图一，滕王阁宴会图一，滕王阁图五，姑苏集会图一，避暑宫图五，江上避暑图一，故实人物图二，江山清乐图一，出峡图一，远山图一，山水图一，象耳山大悲真相一，十六罗汉像十六。
　　
　　○杜子瓌
　　杜子瓌，华阴人也。精意道释，因画圆光，自谓得意，非丹青家所及。毎诧于流辈曰：“我作圆光时，心游海上，遐想日出扶桑，沧沧凉凉，其状若此。故脱略笔墨，使妍淡无迹，宜他人所不能到也。”论者以为信然。子瓌研吮丹粉，尤得其术，故彩绘特异。今御府所藏十有六：
　　毗卢遮那佛像一，释迦文佛像一，弥勒佛像一，大悲佛铺图一，大悲像二，大力明王像二，五如来像一，观音像一，白衣观音像一，文殊菩萨像一，如意轮菩萨像一，寳印菩萨像一，寳檀像一。
　　
　　○杜齯龟
　　杜齯龟，其先秦人也，避地居蜀，事王衍为翰林待诏。博学强识，无不兼能，至丹青之习，妙出意外。画佛相人物尤工。始师常粲，后舍旧学，自成一家。故笔法凌轹辈流，粲亦莫得接武也。成都僧舍所画壁，名盖一时。今御府所藏十有四：
　　天地水三官像三，佛因地图一，释迦佛像二，孔雀明王像一，慈氏菩萨像一，普贤菩萨像一，净名居士图一，托塔天王像一，善神像二。
　　
　　○张元
　　张元，简州金水石城山人。善画释氏，尤以罗汉得名。世之画罗汉者，多取奇怪，至贯休则脱略世间骨相，奇怪益甚。元所画得其世态之相，故天下知有金水张元罗汉也。今御府所藏八十有八：
　　大阿罗汉三十二，释迦佛像一，罗汉像五十五。
　　
　　○曹仲元
　　曹仲元，建康丰城人。江南李氏时，为翰林待诏。画道释鬼神，初学吴道玄不成，弃其法别作细密，以自名家；尤工傅彩，遂有一种风格。尝于建业佛寺画上下座壁，凡八年不就。李氏责其缓，命周文矩较之。文矩曰：“仲元绘上天本様，非凡工所及，故迟迟如此。”越明年乃成。李氏特加恩抚焉。杜甫诗谓：“十日一水五日一石，能事不受相促迫。”信不诬也。此与左思十年三赋何异？故古之画工，率非俗士，其模写物象，多与文人才士思致相合，以其搜相类耳。当时江左言道释者，称仲元为第一，不为过焉。今御府所藏四十有一：
　　九曜像一，三官像三，佛会图三，地藏图一，释迦佛像二，无量寿佛像一，弥勒佛像二，五十三佛像一，五方如来像一，观音像十二，白衣观音像三，慈氏菩萨像一，文殊菩萨像二，摩利支天菩萨像二，如意轮菩萨像一，玩莲菩萨像一，孔雀明王像一，大悲像二，普贤像一。
　　
　　○陆晃
　　陆晃，嘉禾人也。善人物，多画道释、星辰、神仙等，而又喜为数称者，如《三仙》、《四畅》、《五老》、《六逸》、《七贤》与《山阴会仙》、《五王避暑》之类是也。或言晃尤工田家人物，落笔便成，殊不构思，古人所不到。盖田父村家，或依山林，或处平陆，丰年乐歳，与牛羊鸡犬，熈熈然。至于追逐婚姻，鼓舞社下，率有古风，而多见其真，非深得其情，无由命意。然击壤鼓腹，可写太平之像，古人谓礼失而求诸野，时有取焉。虽曰田舍，亦能补风化耳。今御府所藏五十有二：
　　玉皇大帝像一，太上像一，天官像一，星官像一，散圣图一，列曜图二，道释像一，孔圣像一，四畅图四，五老图一，六逸图一，明王宴乐图一，按乐图一，烹茶图一，绣线图一，开元避暑图三，五王避暑图三，火龙烹茶图一，山阴会仙图四，神仙事迹图一，故实人物图一，春江渔乐图二，田戏人物图一，水仙图一，勘书图一，古木图一，三仙围棊图一，葛仙翁飞钱出井图二，长生保命真君像一，九天定命真君像一，天曹益筭真君像一，天曹掌禄真君像一，天曹解厄真君像一，九天司命真君像一，九天度厄真君像一，天曹赐福真君像一，天曹掌筭真君像一。
　　
　　○僧贯休
　　僧贯休，姓姜字徳隐，婺州兰溪人。初以诗得名，流布士大夫间。后入两川，颇为伪蜀王衍待遇，因赐紫衣，号禅月大师。又善书，时人或比之懐素，而书不甚传。虽曰能画，而画亦不多。间为本教像，唯罗汉最着。伪蜀主取其本纳之宫，中设香灯崇奉者踰月，乃付翰苑大学士欧阳炯作歌以称之。然罗汉状貌古野，殊不类世间所傅。丰頥戚额，湥目大鼻；或巨颡槁项，黝然若夷异类，见者莫不骇瞩。自谓得之梦中，疑其托是以神之，殆立意絶俗耳。而终能用此传世。太平兴国初，太宗诏求古画，伪蜀方归朝，乃获《罗汉》。今御府所藏三十：
　　维摩像一，须菩提像一，髙僧像一，天竺髙僧像一，罗汉像二十六。
　　
　　巻四
　　◎道释四
　　○孙梦卿
　　孙梦卿字辅之，东平人也。工画道释，学吴生而未能少变。其后传移吴本，大得妙处。至数丈人物本施寛阔者，缩移狭隘，则不过数寸，悉不失其形似，如以鉴取物，见大小远近耳。览者神之，号称孙脱壁，又云孙吴生。以此可见其精絶。但施于卷轴者殊少，盖塔庙岁久不能皆存也。今御府所藏三：
　　太上像一，葛仙翁像一，松石问禅图一。
　　
　　○孙知微
　　孙知微字太古，眉阳人也。世本田家，天机颕悟，善画，初非学而能。清净寡欲，飘飘然真神仙中人。不茹妇人所馔食，有密以验之者，皆不可逃所知。喜画道释，用笔放逸，不蹈袭前人笔墨畦畛。尝于成都寿宁院壁图《九曜》，落墨已，乃令童仁益辈设色。侍从中有持水晶缾者，因増以莲花。知微既见，谓缾所以镇天下之，水吾得之道经，今増以花，失之远矣。故知知微之妙，岂俗画所能到也。蜀人尤加礼之，得画则珍藏十袭。知微多客寓寺观，精黄老、瞿昙之学，故画道释益工，而蜀中寺观尤多笔迹焉。今御府所藏三十有七：
　　天蓬像二，天地水三官像六，九曜像三，填星像一，亢星像一，火星像一，十一曜像一，歳星像一，五星像一，星官像二，伏牺像一，长寿仙像一，葛仙翁像一，写孙先生像一，维摩像一，文殊降灵图一，智公真一，过海天王图一，行道天王图一，游行天王图一，罗汉像一，衲衣僧一，扫象图一，战沙虎图一，虎鬬牛图一，牛虎图一，写李八百妹产黄庭经像一，写彭祖女礼北斗像一。
　　
　　○句龙爽
　　句龙爽，蜀人。敦厚慎重，不妄语言。好丹青，喜为古衣冠，多作质野不媚之状。观之如鼎彝，间见三代以前篆画也，便觉近习为凡陋，而使人有还淳反朴之意。好画故事人物，世多传其本。今御府所藏一：
　　紫府仙山图。
　　
　　○陆文通
　　陆文通，江南人。画山水、道释、楼台，得名于时。山水学董元、巨然，作《羣峰雪霁图》，览之使人有登髙作赋之思。画道释尤工。作《会仙图》皆出乎风尘物表，飘飘然有凌云之意。是其笔端不凡者。今御府所藏十有四：
　　神仙图四，仙山故实图四，会仙图二，羣峯雪霁图四。
　　
　　○王齐翰
　　王齐翰，金陵人，事江南伪主李煜为翰林待诏。画道释人物多思致，好作山林、丘壑，隐岩、幽卜，无一点朝市风埃气。开寳未，煜衔璧请命。步卒李贵者，入佛寺中得齐翰画《罗汉》十六轴，为商贾刘元嗣髙价售之，载入京师，质于僧寺。后元嗣偿其所贷，愿赎以归，而僧以过期拒之。元嗣讼于官府，时太宗尹京，督索其画，一见大加赏叹，遂留画厚赐而释之。阅十六日太宗即位，后名《应运罗汉》。今御府所藏一百十有九：
　　传法太上图一，三教重屏图一，太阳像一，太阴像一，金星像一，水星像一，火星像一，土星像一，罗像一，计都像一，北斗星君像一，元辰像一，长生朝元图一，写南斗星像六，会仙图三，仙山图一，佛像一，因地佛图一，佛会图一，释迦佛像二，药师佛像一，大悲像二，观音菩萨像一，势至菩萨像一，自在观音像一，寳陁罗观音像一，岩居观音图一，慈氏菩萨像一，白衣观音像一，须菩提像二，十六罗汉像十六，十六罗汉像十，色山罗汉图二，罗汉像二，玩莲罗汉像二，岩居罗汉像一，宾头卢像一，玩泉罗汉像一，髙僧图一，智公像一，花岩髙僧像一，岩居僧一，髙士图二，药王像二，髙贤图二，逸士图一，重屏图一，古贤图五，围碁图一，琴会图一，琴钓图二，垂纶图一，水阁图一，髙闲图一，静钓图一，龙女图一，海岸图二，秀峯图一，陆羽煎茶图一，陵阳子明图一，支许闲旷图一，林壑五贤图一，林亭髙会图一，海岸琪木图一，江山隐居图一，金碧潭图一，设色山水图一，林汀遥岑图一，林泉十六罗汉图四，楚襄王梦神女图一。
　　
　　○颜徳谦
　　颜徳谦，建康人也。善画人物，多喜写道像，此外杂工动植。论者谓王维不能过，虽疑其与之太甚，然在江南时伪唐李氏亦云：“前有恺之，后有徳谦。”虽不及王、顾，亦居常品之上矣。其最著者有《萧翼取兰亭》横轴，风格特异，可证前说，但流落未见。今御府所藏二十有一：
　　太上像一，太上度闗图一，太上图一，太上采芝像一，四子太上像一，采芝图一，仙迹图二，十二溪女图三，洞庭灵姻图二，渡水牧牛图二，牧牛图二，乳牛图一，竹穿鱼图一，野鹊图一，蝉蝶图一。
　　
　　○侯翌
　　侯翌字子冲，安定人。善画。端拱、雍熈之际，声名藉甚。学吴道元作道释，落墨清驶，行笔劲峻，峭拔而秀，绚丽而雅，亦画家之絶艺也。始年十三，师郭巡官，郭忘其名。越四年，所学过郭远甚，虑掩郭名，徙寓秦川。往往秦川僧舍画壁尚有存者。今御府所藏十有六：
　　行化太上像一，天蓬像一，九曜像一，释迦像一，维摩文殊像一，地藏菩萨像一，长寿王菩萨像一，问病维摩图一，智公传真像一，献花菩萨像一，净名居士像一，天王像一，鬼子母像一，汉殿论功图一，避暑士女图一，赋诗士女图一。
　　
　　○武洞清
　　武洞清，长沙人也。工画人物，最长于天神、道释等像。布置落墨，广狭大小，横斜曲直，莫不合度，而坐作进退，向背俛仰，皆有思致。尤得人物名分尊严之体，获誉于一时，至有市人以刋石着洞清姓名而求售者。然其它画则未闻，传于世者亦少，独十一曜具在。今御府所藏二十有一：
　　太阳像二，太阴像二，金星像二，木星像一，水星像二，火星像一，土星像二，罗像一，计都像一，水仙像一，智积菩萨像一，侍香金童像一，散花玉女像一，药王像一，诗女对吟图二。
　　
　　○韩虬
　　韩虬（一作求），陜人也。与李祝同学吴道元，后声誉并驰，人以韩李称。尤长于道释，尝在陜郊龙兴寺作画壁，其骨相非世间形色，盖深得于道元者也。道元之于道释，世谓絶笔，学者稍窥其藩，篱则便为名流，况虬专门之学，宜其进于妙也。今御府所藏十有三：
　　写太阴像一，水星像一，星官像一，观音像一，慈氏菩萨像一，行道菩萨像二，献花菩萨像二，献香菩萨像二，天王图一，东华司命晋阳真人像一。
　　
　　○杨棐
　　杨棐，京师人也。客游江浙，后居淮楚。善画释典，学吴生能，作大像。尝于泗濵普照佛刹为二神，率踰三丈，质干伟然，凛凛可畏。又作《钟馗》，亦工。按钟馗近时画者虽多，考其初，或云：“明皇病疟，梦钟馗舞于前以遣疟疠。其后传写形似于世，世始有钟馗。然临时更革，态度大同而小异，唯丹青家缘饰之如何耳。”又说：“尝得六朝古碣于墟墓间，上有钟馗字，似非始于开元也。”卒无考据。今御府所藏二：
　　立像观音一，钟馗氏图一。
　　
　　○武宗元
　　文臣武宗元字总之，河南白波人。官至虞曹外郎。家世业儒，而宗元特喜丹青之学，尤长于道释，笔法备曹吴之妙。父道与故相王随为布衣之旧。随见宗元奇之，因妻外甥女；以随荫补太庙斋郎。尝于西京上清宫画《三十六天帝》。其间赤明和阳天帝，潜写太宗御容，以宋火徳王，故以赤明配焉。真宗祀汾阴还，道由洛阳，幸上清宫，忽见御容，惊曰：“此真先帝也。”遽命焚香再拜，叹其精妙，竚立久之。张士逊有诗云：“曽此焚香动圣容。”盖谓是也。祥符初营玉清昭应宫，召募天下名流，图殿庑壁，众逾三千，幸有中其选者才百许人。时宗元为之冠，故名誉益重，辈流莫不敛衽。今御府所藏十有五：
　　天尊像一，天帝释像一，朝元仙仗图一，北帝像一，真武像一，火星像一，土星像一，天王图一，观音菩萨像一，渡海天王像一，李得一冲雪过鲁陵冈图四。
　　
　　○道士徐
　　道士徐知常字子中，建阳人也。能诗善属文，凡道儒典教，与夫制作，无不该晓。脱略时辈，萧然老成，有士君子之风。方阐道教，首预选抡，挍雠琅函玉笈之书，无不精确。居闲则鼓琴瀹茗以自娯，真方外之士。画神仙事迹明其本末，位置有序，仙风道骨，飘飘凌云，盖善命意者也。旧尝有痼疾，遇异人得修炼之术，却药谢医，以至引年，白发红颜，真有所得。今为冲虚大夫，蘂珠殿侍晨。今御府所藏一：
　　写神仙事迹一。
　　
　　○李得柔
　　道士李得柔字胜之，本河东晋人，后徙居西洛。得柔祖宗固尝守汉州日，有道士尹可元者，犯法当死，因缓之以免。可元颇妙丹青，临羽化日，自念云：“愿生李族为男子，以报厚徳。”是夕得柔母梦一黄冠来扣门，既寤，果生子，今得柔是也。得柔幼喜读书，工诗文。至于丹青之技，不学而能，益验其夙世之余习焉。写貌甚工，落笔有生意。写神仙故实，嵩岳寺唐吴道元画壁内《四真人像》，其眉目风矩，见之使人遂欲仙去。设色非画工比，所施朱铅多以土石为之，故世俗之所不能知也。方国家阐道之初，雠挍琼文蘂芨，得柔首被其选。议论品藻，莫不中理。今为紫虚大夫，凝神殿挍籍。今御府所藏二十有六：
　　大茅仙君像一，二茅仙君像一，三茅仙君像一，锺离权真人像一，南华真人像一，韦善俊真人像一，吕岩仙君像一，苏仙君像一，栾仙君像一，陶仙君像一，封仙君像一，冦仙君像一，张仙君像一，谭仙君像一，孙思邈真人像一，王子乔真人像一，朱桃椎真人像一，浮丘公像一，刘根真人像一，天师像一，太上浩劫图一，冲虚至徳真人像一，写吴道元真人像四。
　　
　　卷五
　　◎人物叙论
　　昔人论人物则曰：白晳如瓠其为张苍，眉目若画其为马援，神姿髙彻之如王衍，闲雅甚都之如相如，容仪俊爽之如裴楷，体貌闲丽之如宋玉。至于论美女，则蛾眉皓齿，如东邻之女；瓌姿艳逸，如洛浦之神。至有善为妖态，作愁眉、啼籹、堕马髻、折腰步、龋齿笑者，皆是形容见于议论之际而然也。若夫殷仲堪之眸子，裴楷之颊毛，精神有取于阿堵中，髙逸可置之丘壑间者，又非议论之所能及，此画者有以造不言之妙也。故画人物最为难工，虽得其形似则往往乏韵。故自吴、晋以来，号为名手者，才得三十三人。其卓然可传者，则吴之曹弗兴，晋之卫协，隋之郑法士，唐之郑虔、周昉，五代之赵岩、杜霄，本朝之李公麟。彼虽笔端无口，而尚论古之人，至于品流之髙下，一见而可以得之者也。然有画人物得名而特不见于谱者，如张昉之雄简，程坦之荒闲，尹质、维真、元霭之形似，非不善也，盖前有曹、卫，而后有李公麟，照映数子，固已奄奄，是知谱之所载，无虚誉焉。
　　
　　◎人物一
　　（前代帝王等写真附）
　　○曹弗兴
　　曹弗兴，吴兴人也。以画名冠絶一时。孙权命画屏，误墨成蝇状，权疑其真，至于手弹之。时吴有八絶，弗兴预一焉。又尝溪中见赤龙夭矫波间，因写以献孙皓。皓赏激珍藏之。至宋文帝时，累月旱暵，祈祷无应，于是取弗兴画龙置水傍，应时雨足。且南齐去吴为未远，而谢赫谓：“弗兴之迹殆不复见，秘阁之内，独有所画龙头。”又况后南齐数百歳耶？尝画《兵符图》极工，然不见诸传记者，岂非一时秘而不出，故得以传远，不坐丰狐文豹之厄也。今御府所藏一：
　　兵符图。
　　
　　○卫协
　　卫协以画名于时，作道释人物，冠絶当代。尝画《七佛图》，不目睛，人或疑而有请。协谓：“不尔。即恐其腾空而去。”世以协为画圣，名岂虚哉？顾恺之以丹青自名，独慎许可，亦谓“《七佛》与《烈女图》伟而有情势；《毛诗北风图》巧密于情思。”而自以所画为不及。协有《烈士图》、《卞庄子刺虎图》，旧传于代，歴世既远，罕见其本。今所存者，有《卞庄子刺虎图》、《髙士图》，皆横披短轴，而《髙士图》恐因传流之误而为之名，岂《古烈士图》耶？姑因之而不复易。今御府所藏三：
　　卞庄子刺虎图一，髙士图二。
　　
　　○谢稚
　　谢稚，陈郡阳夏人也。初为晋司徒主簿，入宋为寜朔将军。善画，多为贤母、孝子、节妇、烈女，之图有补于风教。虽笔和墨，不无意也。今御府所藏二：
　　烈女正节图一，三牛图一。
　　
　　○郑法士
　　郑法士，不知何许人也。在周为大都督、员外侍郎、建中将军，入隋授中散大夫。善画，师张僧繇，当时已称髙弟，其后得名益着。尤长于人物，至冠璎佩带，无不有法，而仪矩丰度，取像其人。虽流水浮云，率无定态，笔端之妙，亦能形容。论者谓：江左自僧繇已降，法士独步焉。法士弟法轮，亦以画称，虽精密有余，而不近师匠，以此失之。子徳文，孙尚子，皆传家学。尚子，睦州建徳尉，尤工鬼神。论者谓优劣在父祖之间。又善为颤笔，见于衣服、手足、木叶、川流者，皆势若颤动。此盖深得法士遗范，应之于心者然耳，故他人欲学莫能髣髴。今御府所藏十：
　　游春苑图四，游春山图二，读碑图四。
　　
　　○杨宁
　　杨宁善画人物，与杨升、张萱同时，皆以写真得名。开元间，写史馆像，风神气骨，不止于求似而已。画至人物为难，杨宁独工其难而遂擅画人物，专门之习，岂易得哉！今御府所藏三：
　　出游人马图一，刘聪对戎图一，庖厨图一。
　　
　　○杨升
　　杨升，不知何许人也。开元中为史馆画真，有《明皇》与《肃宗》像，深得王者气度。后世模仿多矣，画明皇者，不知仪范伟丽，有非常之表，但止于秀目长须之态而已。又恐览者不能辨，则制衣服冠巾以别之，此众人所能者，不足道也。升以写照专门，又当时亲见奇表，宜乎传之甚精。郭若虚《见闻志》谓：“升尝作《禄山像》，今亡矣。宜若不足取。”诚使其人尚在，众必脔食而粪弃，虽有遗像亦唾秽不顾，升独为之者，岂非着戒于往昔欤？今御府所藏四：
　　唐明皇真一，唐肃宗真一，望贤宫图一，髙士图一。
　　
　　○张萱
　　张萱，京兆人也。善画人物，而于贵公子与闺房之秀最工。其为花蹊竹榭，点缀皆极妍巧。以《金井梧桐秋叶黄》之句，画《长门怨》，甚有思致。又能写婴儿，此尤为难。盖婴儿形貌态度自是一家，要于大小歳数间，定其面目髫稚。世之画者。不失之于身小而貌壮，则失之于似妇人。又贵贱气调与骨法，尤须各别。杜甫诗有：“小儿五歳气食牛，满堂宾客皆回头。”此岂可以常儿比也！画者宜于此致思焉。旧称萱作《贵公子夜游》、《宫中乞巧》等图。今御府所藏四十有七：
　　明皇纳凉图一，整籹图一，乳母抱婴儿图一，捣练图一，执炬宫骑图一，唐后行从图五，挟弹宫骑图一，宫女图二，卫夫人像一，按羯鼓图一，按乐士女图一，日本女骑图一，赏雪图二，扶掖士女图一，五王博戏图二，四畅图一，织锦回文图三，元辰像一，{卄拂}林图一，横笛士女图二，鼓琴士女图二，游行士女图一，藏谜士女图一，楼观士女图一，烹茶士女图一，明皇鬬鸡射乌图二，写明皇击梧桐图二，虢国夫人夜逰图一，虢国夫人逰春图一，七夕祈巧士女图三，写太真教鹦鹉图一，虢国夫人踏青图一。
　　
　　○郑虔
　　郑虔，郑州荥阳人也。善画山水，好书常苦无纸。虔于慈恩寺贮柿叶数屋，逐日取叶隶书，歳久殆遍。尝自写其诗并画以献明皇。明皇书其尾曰：“郑虔三絶。”画陶潜风气髙逸，前所未见。非“醉卧北窻下，自谓羲皇上人”同有是况者，何足知若人哉？此宜见画于郑虔也。虔官止著作郎。今御府所藏八：
　　摩腾三藏像一，陶潜像一，峻岭溪桥图四，杖引图一，人物图一。
　　
　　○陈闳
　　陈闳，会稽人，为永王府长史。传写兼工人物、鞍马，其得意处，辈流见之莫不敛衽。开元中明皇召入供奉，毎令写御容，玅絶当时。又尝于太清宫写肃宗，不惟龙颜凤姿，日角月宇之状逼真，而笔力英逸，真与阎立本并驰争先，故一时人多从其学。韩干亦以画马进，明皇怪其无闳笔法，使令师之，其器重故可知也。今御府所藏十有七：
　　写唐列圣像一，写唐帝真一，公子图一，明皇击梧桐图一，李思摩真一，六祖禅师像六，揭帝神像一，写内廏龙驹图二，人马图一，呈马图一，入草图一。
　　
　　○周古言
　　周古言，不知何许人。也善画人物，于妇人为尤工。多画宫禁歳时行乐之胜，世称名笔。然摹写形似，未为奇特。至于布景命思，则意在笔外，惟览者得于丹青之所不到，则知非常工所能为也。今御府所藏三：
　　明帝夜逰图二，鹁鸽士女图一。
　　
　　卷六
　　◎人物二
　　○周昉
　　周昉字景元，长安人也。传家阀阅，以世胄出处贵游间，寓意丹青，颇驰誉当代。兄皓善骑射，因战功授执金吾。徳宗召皓谓曰：“卿弟昉善画，欲令画章钦寺神，卿可特言之。”经数月，帝又谕之方就画，其珍重如此。初昉落墨时，彻去幄帟，使往来纵观之。又寺接国门，贤愚毕至。或言妙处，或指擿未至，众目助其得失。昉随所闻改定，月余是非语絶，遂下笔成之，无复瑕颣。当时推为第一。其后郭子仪壻赵纵尝令韩干写照，众谓逼真，及令昉画又复过之。一日子仪俱列二画于壁，竢其女归宁，询所画谓谁？女曰：“赵郎也。”问干所写，曰：“此得形似。”问昉所画，曰：“此兼得精神姿制尔。”于是优劣显然。昉于诸像精意，至于感通梦寐，示现相仪，传诸心匠，此殆非积习所能致。故俗画摹临，莫克髣髴。至于传写妇女，则为古今之冠。其称誉流播，往往见于名士诗篇文字中。昉生平图绘甚多，而散逸为不少。贞元来，已有新罗国人于江淮间以善价求昉画而去。世谓昉画妇女，多为丰厚态度者，亦是一蔽。此无他，昉贵游子弟，多见贵而美者，故以丰厚为体。而又闗中妇人，纎弱者为少。至其意秾态远，宜览者得之也。此与韩干不画痩马同意。今御府所藏七十有二：
　　天地水三官像六，五星真形图一，五星图一，五曜图一，四方天王像四，降塔天王图三，托塔天王像四，星官像一，天王像二，授塔天王图一，六丁六甲神像四，九子母图三，写金徳像一，北极大帝圣像一，行化老君像一，明皇骑从图一，杨妃出浴图一，三杨图一，织锦回文图一，豫游图一，五陵逰侠图一，蛮夷职贡图二，烹茶图一，宫女图二，宫骑图一，逰春士女图一，烹茶士女图一，凭栏士女图一，横笛士女图一，舞鹤士女图一，纨扇士女图一，避暑士女图一，览照士女图一，施行士女图一，吹箫士女图一，游戏士女图一，围棊绣女图一，天竺女人图一，{卄拂}林图二，写武后真一，按舞图三，药栏石林图一，妃子教鹦鹉图一，宝塔出云天王像一，北方毗沙门天王像一，明皇斗鸡射乌图一，白鹦鹉践双陆图一，北齐髙欢帝幸晋阳宫图一。
　　
　　○王朏
　　王朏，太原人。官止剑州刺史。喜丹青之习，师周昉，然精密则视昉为不及。一时如赵博文，皆昉髙弟也，然朏过博文远甚。今御府所藏十：
　　明皇燕居图一，明皇斫脍图三，写唐帝后真一，太真禁牙图一，写卓文君真一，避暑士女图一，士女家景图二。
　　
　　○韩滉
　　韩滉字太冲，官止捡挍左仆射，同中书门下平章事。退食之暇，好鼔琴，书得张颠笔法，画与宗人韩干相埒。其画人物、牛马尤工。昔人以谓牛马目前近习，状最难似，滉落笔絶人，然世罕得之。盖滉尝自言：“不能定笔，不可论书画。”以非急务，故自晦不传于人。今御府所藏三十有六：
　　李徳裕见客图一，七才图一，才子图二，孝行图二，醉学士图一，田家风俗图一，田家移居图一，髙士图一，村社图一，丰稔图三，村社醉散图一，风雨僧图一，逸人图一，尧民击壤图二，醉客图一，潇湘逢故人图一，村夫子移居图一，村童戏蚁图一，雪猎图一，渔父图一，集社鬬牛图二，归牧图五，古岸鸣牛图一，乳牛图三。
　　
　　○赵温其
　　赵温其，成都人也。父公佑，以画称。温其幼而颕秀，家学益工。温其子徳齐，亦以画世其家，时名不减父祖。大中初，温其于大圣慈寺继父之踪，画《天王帝释》，笔法臻妙，世称髙絶。今御府所藏二：
　　焚诵士女图一，烹酩士女图一。
　　
　　○杜庭睦
　　杜庭睦，不知何许人也。以画传于世。道释人物最为世目之近习者，而工之为尤难。自吴道元号为絶笔，学者随其所得，各自名家庭。睦复喜写故实，画《明皇斫脍图》，人物品流，见之风神气骨间，非有得于心者，何以臻妙至此？今御府所藏一：
　　明皇斫脍图。
　　
　　○吴侁
　　吴侁，不知何许人也。作泉石平远，溪友钓徒，皆有幽致。传其《萧翼兰亭图》，人品辈流，各有风仪，披图便能想见一时行记，歴歴在目。信乎书画之并传，有所自来也。今御府所藏一：
　　萧翼兰亭图。
　　
　　○锺师绍
　　锺师绍，蜀人也。妙丹青，画道释、人物、犬马颇工。三代而下，礼仪绵蕝，至唐盛时，虽房、杜不敢议、师绍乃能作《尚齿图》，岂无激而然？所谓礼失而求诸野，今于师绍见之。今御府所藏一：
　　尚齿图。
　　
　　○赵嵓
　　梁驸马都尉赵嵓，本名霖，后改今名。喜丹青，尤工人物，格韵超絶，非寻常画工所及。有《汉书西域传》、《弹棊》、《诊脉》等图传于世，非胸次不凡，何能遂脱笔墨畛域耶？今御府所藏六：
　　调马图一，臂鹰人物图一，五陵按鹰图四。
　　
　　○杜霄
　　杜霄善画，得周昉笔法为多，尤工蜂蝶，及曲眉丰脸之态。《秋千》、《扑蝶》、《吴王避暑》等图传于世。盖蜂蝶之画，其妙在粉笔约略间，故难得者态度，非风流藴藉，有王孙贵公子之思致者，未易得之。故《蛱蝶图》唐独称滕王，要非铁石心肠者所能作此婉媚之妙也。今御府所藏十有二：
　　扑蝶图八，扑蝶士女图一，扑蝶士女图二，游行士女图一。
　　
　　○丘文播
　　丘文播，广汉人也。又名潜，与弟文晓俱以画得名。初工道释人物，兼作山水。其后多画牛，龁草，饮水，卧与，犇逸，乳牸，放牧，皆曲尽其状。尝为《衔果》，一时称为奇絶，今已散逸，莫知所在。今御府所藏二十有五：
　　文会图四，丰稔图一，六逸图四，七才子图二，维摩化身图一，维摩示疾图一，松下逍遥图一，田家移居图一，渡水僧图一，骊山老母像一，三笑图一，牧牛图三，逸牛图一，乳牛图二，水牛图一。
　　
　　○丘文晓
　　丘文晓，广汉人，文播弟也。工道释，一时与文播齐名。山水亦工，要皆髙世之习。道家之仙风，释氏之慈相，山川之神秀，其非有得于心，则未有能到其妙也。今成都广汉间，文晓笔迹尤多。亦喜画牧牛，盖释氏以观性，此所以见画于文晓焉。今御府所藏四：
　　渡水罗汉像一，故实人物图一，牧牛图二。
　　
　　○阮郜
　　阮郜，不知何许人也，入仕为太庙斋郎。善画，工写人物，特于士女得意。凡纎秾淑婉之态，萃于毫端，率到阃域。作《女仙图》，有瑶池阆苑之趣，而霓旌羽盖，飘飘凌云，萼绿双成可以想象。衰乱之际，尤不可得，但传于世者甚少。今御府所藏四：
　　女仙图一，逰春士女图三。
　　
　　○童氏
　　妇人童氏，江南人也，莫详其世系。所学出王齐翰，画工道释人物。童以妇人而能丹青，故当时缙绅家妇女，往往求写照焉。有文士题童氏画诗曰：“林下材华虽可尚，笔端人物更清妍。如何不出深闺里，能以丹青写外边。”后不知所终。今御府所藏一：
　　六隐图一。
　　
　　卷七
　　◎人物三
　　○周文矩
　　周文矩，金陵句容人也。事伪主李煜，为翰林待诏。善画，行笔痩硬战掣，有煜书法。工道释、人物、车服、楼观、山林、泉石，不堕吴曹之习，而成一家之学。独士女近类周昉，而纎丽过之。升元中煜命文矩画《南庄图》，览之叹其精备。开寳间煜进其图，藏于秘府。有《逰春》、《捣衣》、《熨帛》、《绣女》等图传于世。今御府所藏七十有六：
　　天蓬像一，北斗像一，许仙岩遇仙图三，会仙图一，佛因地图一，神仙事迹图二，文殊菩萨像一，卢舍那佛像一，观音像一，金光明菩萨像一，写伪主李煜真三，明皇取性图二，明皇会棊图一，五王避暑图四，写谢女真一，法眼禅师像一，阿房宫图二，写李季兰真一，斫脍图二，火龙烹茶图四，四畅图一，问禅图一，春山图一，重屏图一，听说图一，鲁秋胡故实图一，钟馗氏小妹图五，髙闲图一，文会图一，钟馗图二，金步摇士女图一，煎茶图一，谢女写真图二，玉步摇士女图二，诗意绣女图一，写真士女图一，按乐士女图三，合药士女图四，理鬟士女图三，按乐宫女图一，按舞图一，玉妃游仙图一，宫女图一，游行士女图一，琉璃堂人物图一，慈氏菩萨像二，长生保命天尊像一，兜率宫内慈氏像一。
　　
　　○石恪
　　石恪字子专，成都人也。喜滑稽，尚谈辩。工画道释人物。初师张南本，技进，益纵逸不守绳墨，气韵思致过南本远甚。然好画古僻人物，诡形殊状，格虽髙古，意务新奇，故不能不近乎谲怪。孟蜀平，至阙下，被画相国寺壁，授以画院之职，不就，力请还蜀，诏许之。今御府所藏二十有一：
　　太上像一，镇星像一，罗汉像一，四皓围棊图一，山林七贤图三，游行天王像一，女孝经像八，青城游侠图二，社飨图二，钟馗氏图一。
　　
　　○李景道
　　李景道，伪主升之亲属，景道其一焉。金陵号佳丽地，山川人物之秀，至于王谢子弟，其风流气，习尚可想见。景道喜丹青而无贵公子气，盖亦余膏剩馥所沾丐而然。作《会友图》颇极其思，故一时人物见于燕集之际，不减山阴兰亭之胜。今御府所藏一：
　　会友图。
　　
　　○李景游
　　李景游，亦伪主升之亲属，与景道其季孟行也。一时雅尚，颇与景道同好，画人物极胜。作《谈道图》，风度不凡，飘然有仙举之状。璟嗣升而诸昆弟皆王，独景游不见显封，其画世亦罕得其本。今御府所藏一：
　　谈道图。
　　
　　○顾闳中
　　顾闳中，江南人也。事伪主李氏为待诏。善画，独见于人物。是时，中书舍人韩熙载，以贵游世胄多好声伎，専为夜饮，虽宾客揉杂，欢呼狂逸，不复拘制。李氏惜其才，置而不问。声传中外，颇闻其荒纵，然欲见樽俎灯烛间觥筹交错之态度不可得，乃命闳中夜至其第，窃窥之，目识心记，图绘以上之。故世有《韩熙载夜宴图》。李氏虽僣伪一方，亦复有君臣上下矣。至于写臣下私亵以观，则泰至多奇乐，如张敞所谓不特画眉之说，已自失体，又何必令传于世哉！一阅而弃之可也。今御府所藏五：
　　明皇击梧桐图四，韩熙载夜宴图一。
　　
　　○顾大中
　　顾大中，江南人也。善画人物、牛马，兼工花竹。尝于南陵巡捕司舫子卧屏上，画杜牧诗：“南陵水面漫悠悠，风紧云繁欲变秋。正是客心孤迥处，谁家红袖凭江楼。”殊有思致，见者爱之，而人初不知其名，未甚加重。后为过客宿舫中，因窃去，乃更叹息。然其它画在世者不多。有顾闳中亦善画，疑其族属也。今御府所藏一：
　　韩熙载纵乐图。
　　
　　○郝澄
　　郝澄字长源，金陵句容人也。得人伦风鉴之术，故于画尤长传写。盖传写必于形似，而画者往往乏神气。澄于形外独得精神气，骨之妙故落笔过人。澄力学逮二十年而笔墨乃工，声誉益进。作道释、人马世多传其本，清劲善设色。今御府所藏一十有四：
　　写北极像一，神仙事迹一，出猎图三，人马图二，渲马图六，牧放散马图一。
　　
　　○汤子升
　　汤子升，蜀人也。画山水、人物颇工。志慕髙逸，多绘方外事，作《文萧彩鸾图》，飘飘然仙风道骨，与夫烟云缥缈之状，便觉西山爽气，恍然在目。有《铸鉴图》传于世。至理所寓，妙与造化相参，非徒为丹青而已者。今御府所藏二：
　　文萧彩鸾会图，铸鉴图。
　　
　　○李公麟
　　文臣李公麟字伯时，舒城人也。熈宁中登进士第。父虚一，尝举贤良方正科，任大理寺丞，赠左朝议大夫，喜藏法书名画。公麟少阅视，即悟古人用笔意。作真行书，有晋宋楷法风格。绘事尤絶，为世所寳。博学精识，用意至到。凡目所覩，即领其要。始画学顾陆与僧繇、道玄及前世名手佳本，至礴胸臆者甚富，乃集众所善以为己有，更自立意专为一家，若不蹈袭前人，而实阴法其要。凡古今名画，得之则必摹临，蓄其副本，故其家多得名画，无所不有。尤工人物，能分别状貌，使人望而知其廊庙、馆阁、山林、草野、闾阎、臧获、台舆、皁隶。至于动作态度，颦伸俯仰，小大美恶，与夫东西南北之人，才分点画，尊卑贵贱，咸有区别。非若世俗画工，混为一律。贵贱妍丑，止以肥红痩黒分之。大抵公麟以立意为先，布置缘饰为次。其成染精致，俗工或可学焉，至率略简易处，则终不近也。盖深得杜甫作诗体制而移于画。如甫作《缚鸡行》不在鸡虫之得失，乃在于注目寒江倚山阁之时。公麟画陶潜《归去来兮图》，不在于田园松菊，乃在于临清流处。甫作《茅屋为秋风所拔歌》，虽衾破屋漏非所恤，而欲大庇天下寒士俱欢。颜公麟作《阳闗图》，以离别惨恨为人之常情，而设钓者于水濵，忘形块坐，哀乐不闗其意。其它种种类此。唯览者得之。故创意处如吴生，潇洒处如王维。谓《华严会》人物可以对《地狱变相》，《龙眠山庄》可以对《辋川图》是也。此皆摭前辈精絶处，会之在已，宜出尘表。然所传于世者甚多，人人得以考究。公麟初喜画马，大率学韩干，略有损増。有道人教以不可习，恐流入马趣。公麟悟其旨，更为道佛尤佳。尝写骐骥院御马，如西域于阗所贡，好头、赤锦、膊騘之类，写貌至多。至围人恳请恐并为神物取去。由是先以画马得名。仕宦居京师十年，不游权贵门，得休沐，遇佳时，则载酒出城，拉同志二三人访名园林，坐石临水，翛然终日。当时富贵人欲得其笔迹者，往往执礼愿交，而公麟靳固不荅。至名人胜士，则虽昧平生，相与追逐不厌。乘兴落笔，了无难色。又画古器如圭璧之类，循名考实，无有差谬。从仕三十年，未尝一日忘山林，故所画皆其胸中所藴。晚得痹病，呻吟之余，犹仰手画被，作落笔形势。家人戒之，笑曰：“余习未除，不觉至此。”其笃好如此。病少间，求画者尚不已，公麟叹曰：“吾为画如骚人赋诗，吟咏情性而已，奈何世人不察，徒欲供玩好耶？”后作画赠人，往往薄着劝戒于其间，与君平卖卜谕人以祸福，使之为善同意。殁后画益难得，至有厚以金帛购之者，由是夤缘摹仿伪以取利，不深于画者，率受其欺，然不能逃乎精鉴。官至朝奉郎致仕，卒于家。至今四方士大夫称之不名，以字行。又自号龙眠居士。王安石取人慎许可，与公麟相从于钟山，及其去也，作四诗以送之，颇被称赏。考公麟平生所长，其文章则有建安风格，书体则如晋宋间人，画则追顾陆，至于辨锺鼎古器，博闻强识，当世无与伦比。顷时段义得玉玺来上，众未能辨，公麟先识之，士论莫不叹服。以沈于下僚不能闻达，故止以画称。今故详载以明其出处云。今御府所藏一百有七：
　　写大梵天像二，揭帝神像一，不动尊变相一，法神像五，观音像三，瑞像佛一，华严经相六，金刚经相一，维摩居士像一，无量寿佛像一，禅会图一，释迦佛像一，菩萨像一，写摩耶夫人像一，缁衣图一，亲近菩萨像二，写王维看云图一，写十国图二，写义之书扇图一，写卢鸿草堂图一，写王维归嵩图一，蔡琰还汉图一，写王维像一，写职贡图二，山庄图一，书裙图一，归去来兮图二，阳闗图一，四皓围棊图一，织锦回文图一，女孝经相二，醉僧图一，玉津访石图一，孝经相一，写三石图一，玻璃鉴图一，写生折枝花二，杏花白鹇图一，天育骠骑图一，写唐九马图一，昭君出塞图一，姑射图一，五王醉归图一，豢龙氏图一，写玉蝴蝶图一，御风真人图一，游骑图一，小笔逰戏图一，弄骄人马图一，习马图一，二马图一，马性图一，写韩干马图二，调习人马图一，北岸赠行马图一，写东丹王马图一，天马图一，人马图二，呈马图一，番骑图一，九歌图一，祖师传法授衣图一，弥陀观音势至像一，写摩奴舍夫人像一，五星二十八宿像一，写十大弟子像十，摹吴道玄法神像二，摹唐李昭道海岸图一，摹吴道玄四法神像四，摹唐李昭道摘瓜图一，王安石定林萧散图一，丹霞访龎居士图一，写徐熙四面牡丹图一，摹北塞赞华蕃骑图一。
　　
　　○杨日言
　　内臣杨日言字询直，家世开封人。日言幼而有立，喜经史，尤得于《春秋》之学。吐辞涉事，虽词人墨卿，皆愿从之游。作篆隶八分，可以追配古人；尤于小笔，妙得其趣，其写貌益精。方仕宦未达，而神考识之，拔擢为左右之渐。于殿庐传写古昔君臣贤哲，绘像钦圣宪肃。及建中靖国以钦慈皇太后写真，顾画史无有髣髴其仪容者。命日言追写，既落墨，左右环观，皆以手加额，继之以泣。叹其俨然如生，其精絶有至于是者。作山林、泉石、人物，荒远萧散，气韵髙迈，非世俗之画得以拟伦也。官至中亮大夫、晋州观察使致仕，赠昭化军节度使，谥庄简。今御府所藏四：
　　秋山平远图一，溪桥髙逸图一，士女图二。
　　
　　卷八
　　◎宫室叙论
　　上古之世，巢居穴处，未有宫室。后世有作，乃为宫室，台榭户牖，以待风雨，人不复营巢窟以居。盖尝取《易》之《大壮》。故宫室有量，台门有制，而山节藻棁，虽文仲不得以滥也。画者取此而备之形容，岂徒为是台榭、户牖之壮观者哉？虽一点一笔，必求诸绳矩，比他画为难工，故自晋宋迄于梁隋，未闻其工者。粤三百年之唐，歴五代以还，仅得卫贤以画宫室得名。本朝郭忠恕既出，视卫贤辈，其余不足数矣。然忠恕之画髙古，亦未易世俗所能知，其不见而大笑者亦鲜矣。若夫刳木为舟，剡木为楫，与其车舆之制，凡涉于度数而近类夫宫室者，因附诸此。自唐五代而至本朝，画之传者得四人，信夫画之中规矩凖绳者为难工。游规矩凖绳之内而不为所窘，如忠恕之髙古者，岂复有斯人之徒欤？后之作者，如王瓘、燕文贵、王士元等辈，故可以皁隶处，因不载之谱。
　　
　　◎宫室
　　（舟车附）
　　○尹继昭
　　尹继昭，不知何许人。工画人物、台阁，冠絶当世，盖専门之学耳。至其作《姑苏台》，《阿房宫》等，不无劝戒，非俗画所能到，而千栋万柱，曲折广狭之制，皆有次第。又隐算学家乘除法于其间，亦可谓之能事矣。然考杜牧所赋则不无太过者，骚人着戒尤深远焉，画有所不能既也，今御府所藏四：
　　汉宫图一，姑苏台图二，阿房宫图一。
　　
　　○胡翼
　　胡翼字鹏云，工画道释、人物，至于车马、楼台，种种臻妙。赵嵓都尉以画著名一时，见翼礼遇加厚。喜临摹古今名笔，目之曰“安定鹏云记”，有《秦楼》、《吴宫》、《盘车》等图传于世。今御府所藏八：
　　秦楼吴宫图六，盘车图二。
　　
　　○卫贤
　　卫贤，长安人。江南李氏时为内供奉。长于楼观人物，尝作《春江图》，李氏为题《渔父》词于其上。至其为髙崖巨石，则浑厚可取，而皴法不老。为林木虽劲挺，而枝梢不称其本，论者少之。然至妙处，复谓唐人罕及，要之所取为多焉。今御府所藏二十有五：
　　黔娄先生图一，楚狂接舆图一，老莱子图一，王仲孺图一，于陵子图一，梁伯鸾图一，罗汉图一，溪居图一，雪宫图一，山居图一，闸口盘车图一，雪冈盘车图一，竹林髙士图一，雪江髙居图一，雪景楼观图一，雪景山居图二，渡水罗汉像一，神仙事迹图二，嵓僧图一，蜀道图二，盘车图二。
　　
　　○郭忠恕
　　郭忠恕字国寳，不知何许人。柴世宗朝，以明经中科第，歴官。迄国朝太宗喜忠恕名莭，特迁国子博士。忠恕作篆隶，凌轹晋魏以来字学。喜画楼观台榭，皆髙古，置之康衢，世目未必售也。顷钱塘有沈姓者，收忠恕画，每以示人，则人辄大笑，歴数年而后方有知音者，谓忠恕笔也。如韩愈之论文，以谓时时应事作下俗文章，下笔令人惭，及示人以为好，惜古文之难知也如此。今于忠恕之画亦云。忠恕隐于画者，其谪官江都，踰旬失其所在。后阅数歳，陈搏会于华山而不复闻，盖亦仙去矣。今御府所藏三十有四：
　　尹喜问道图一，明皇避暑宫图四，避暑宫殿图四，山阴避暑宫图四，飞仙故实图一，九曜像一，雪山佛刹图一，山居楼观图一，织锦璇玑图三，湖天夏景图二，车栈桥阁图一，水阁晴楼图一，行宫图二，吹箫图一，楼观士女图三，滕王阁王勃挥毫图四。
　　
　　◎番族叙论
　　解缦胡之缨而敛衽魏阙，袖操戈之手而思禀正朔，梯山航海，稽首称藩，愿受一而为氓。至有遣子弟入学，乐率贡职，犇走而来宾者，则虽异域之远，风声气俗之不同，亦古先哲王所未尝或弃也。此番族所以见于丹青之传。然画者多取其佩弓刀，挟弧矢，游猎狗马之玩，若所甚贬，然亦所以陋蛮夷之风，而有以尊华夏化原之信厚也。今自唐至本朝，画之有见于世者，凡五人。唐有胡瓌、胡虔，至五代有李赞华之流，皆笔法可传者。盖赞华系出北虏，是为东丹王，故所画非中华衣冠，而悉其风土故习。是则五方之民，虽器械异制，衣服异宜，亦可按图而考也。后有髙益、赵光辅、张戡与李成辈，虽驰誉于时，然光辅以气骨为主而格俗，戡、成全拘形似而乏气骨，皆不兼其所长，故不得入谱云。
　　
　　◎番族
　　（番兽附）
　　○胡瓌
　　胡瓌，范阳人。工画番马，铺叙巧密，近类繁冗，而用笔清劲。至于穹庐什器，射猎部属，纎悉形容备尽。凡画驝駞及马等，必以狼毫制笔疏染，取其生意，亦善体物者也。有《阴山七骑》、《下程》、《盗马》、《射鵰》等图传于世。其后以笔法授子虔。梅尧臣尝题瓌画《胡人下马图》，其略云：“毡庐鼎列帐幕围，鼓角未吹惊塞鸿。”又云：“素纨六幅笔何巧？胡瓌妙画谁能通？”则尧臣之所与，故知瓌定非浅浅人也。今御府所藏六十有五：
　　卓歇图二，牧马图十，番部驝駞图一，番骑图六，秋陂牧马图一，番部盗马图一，番部早行图二，番部牧马图一，番族猎射骑图一，射骑图一，报尘图一，起尘番马图一，番部下程图七，番部卓歇图三，番部射鵰图二，卓歇番族图一，射鵰双骑图一，转坡番骑图一，沙堈牧駞图一，出猎番骑图一，猎射图六牧駞图一，番部按鹰图一，毳幕卓歇图一，番族牧马图一，番部汲泉图一，牧放平远图一，牧马番卒图一，按鹰图二，对马图一，平远番部卓歇图二，猎射番族人马图一，平远射猎七骑图一。
　　
　　○胡虔
　　胡虔，范阳人。学父瓌画番马得誉。世以谓虔丹青之学有父风。盖瓌以《七骑》、《下程》、《射鵰》、《盗马》等图传于世，故知虔家学之妙，殆未可分真赝也。今御府所藏四十有四：
　　番部下程图八，番族下程图一，番部卓歇图五，番部起程图一，番族起程图三，番族卓歇图四，平远猎骑图一，番部盗马图一，番部牧放图三，射鵰番骑图一，汲水番骑图一，射猎番族图一，牧放番族图一，番族按鹰图一，射鵰图一，猎骑图二，番骑图四，番马图一，簇帐番部图一，番族猎骑图二，平远射猎七骑图一。
　　
　　○李赞华
　　李赞华，北番东丹王，初名突欲，保机之长子。唐同光中，从其父攻渤海扶余城，下之，改为东丹国，以突欲为东丹王。避嗣主徳光之逼逐，遂越海抵登州而归中国。时唐明宗长兴六年十二月也。明宗赐与甚厚，仍赐姓东丹名慕华。以其来自辽东，乃以瑞州为懐化军，拜懐化军节度使，瑞、慎等州观察使。又赐姓李、更名赞华。始泛海归中国，载书数千卷自随，尤好画，多写贵人、酋长。至于袖戈挟弹，牵黄臂苍，服用皆缦胡之缨，鞍勒率皆瓌奇，不作中国衣冠，亦安于所习者也。然议者以谓马尚丰肥，笔乏壮气，其确论欤？今御府所藏十有五：
　　双骑图一，猎骑图一，雪骑图一，番骑图六，人骑图二，千角鹿图一，吉首并驱骑图一，射骑图一，女真猎骑图一。
　　
　　○王仁寿
　　王仁寿，汝南宛人。石晋时作待诏。仿吴生画为佛庙鬼神及马等。尝于相国寺净土院画《八菩萨》，人辄谓之吴生，不复有辨之者，以此知其所学之浅深也。既作浮屠氏画，则多在屋壁堂殿间，歳月浸久，随以隳壊故存者絶少同，今御府所藏一：
　　駞。
　　
　　○房从真
　　房从真，成都人，工画人物、番骑。尝于蜀宫幛壁间作《诸葛亮引兵渡泸》，布置甲马，恍若生动。近时张戡番马所以精者，以戡朔方人也。今从真蜀人，而能番马族帐，非其所见，亦不易得。至于幛壁仍异缣楮，皆其难者，尤宜赏激焉。惜乎缄椟不能秘，随时湮没也。今御府所藏八：
　　番族卓歇图一，写西域人马图一，卓歇图二，调马打球图一，薛涛题诗图一，捕鱼图一，写唐明皇真一。
　　
　　卷九
　　◎龙鱼叙论
　　《易》之《干》，龙有所谓在田、在渊、在天、以言其变化超忽，不见制畜，以比夫利见大人。《诗》之《鱼藻》，有所谓颁其首，莘其尾，依其蒲，以言其游深泳广，相忘江湖，以比夫难致之贤者。曰龙，曰鱼，作《易》删《诗》，前圣不废，则画虽小道，故有可观。其鱼龙之作，亦《诗》、《易》之相为表里者也。龙虽形容所不及，然叶公好之而真龙乃至，则龙之为画，其传久矣。吴曹弗兴尝于溪中见赤龙出水上，写以献孙皓，世以为神，后失其传。至五代才得传古，其放逸处未必古人所能到。本朝董羽遂以龙水得名于时，实近代之絶笔也。鱼虽耳目之所玩，宜工者为多，而画者多作庖中几上物，乏所以为乘风破浪之势，此未免絓乎世议也。五代袁専以鱼蠏驰誉。本朝士人刘寀亦以此知名，然后知后之来者世未乏也。悉以时代系之，自五代至本朝得八人。凡水族之近类者因附其末。若徐白、徐皋等辈，亦以画鱼得名于时，然所画无涵泳噞喁之态，使人但埀涎耳，不复有临渊之羡，宜不得传之谱也。
　　
　　◎龙鱼
　　（水族附）
　　○袁
　　袁，河南登封人，为侍卫亲军。善画鱼，穷其变态，得噞喁游泳之状，非若世俗所画作庖中物，特使馋獠生涎耳。今御府所藏十有九：
　　游鱼图六，戏鱼图二，羣鱼图一，竹穿鱼图一，鱼蟹图一，鱼虾图二，写生鲈鱼图一，笋竹图三，竹石图一，蟹图一。
　　
　　○僧传古
　　僧传古，四明人。天资颕悟，画龙独进乎妙。建隆间名重一时，垂老笔力益壮，简易髙古，非世俗之画所能到也。然龙非世目所及，若易为工者，而有三停九似、蜿蜒升降之状，至于湖海风涛之势，故得名于此者，罕有其人。传古独专是习，宜为名流也。皇建院有所画屏风，当时号为絶笔。今御府所藏三十有一：
　　衮雾戏波龙图二，穿石戏浪龙图二，吟雾戏水龙图二，踊雾出波龙图二，吟雾跃波龙图一，爬山跃雾龙图二，踊雾戏水龙图一，穿石出波龙图二，穿山弄涛龙图二，出水戏珠龙图一，戏云双龙图一，戏水龙图四，出洞龙图一，翫珠龙图二，出水龙图一，祥龙图一，吟龙图一，戏龙图一，戏水龙图一，坐龙图一。
　　
　　○赵克夐
　　宗室克夐，佳公子也。戏弄笔墨，不为富贵所埋没。画游鱼尽浮沈之态，然惜其不见湖海洪涛巨湍之势，为毫端壮观之助，所得止京洛池塘间之趣耳。官止右武卫大将军、漳州团练使，累赠保康军节度使，追封髙密侯。今御府所藏一：
　　游鱼图一。
　　
　　○赵叔傩
　　宗室叔傩，善画，多得意于禽鱼，毎下笔皆黙合诗人句法。或铺张图绘间，景物虽少而意常多，使览者可以因之而遐想。昔王安石有絶句云：“汀洲雪漫水溶溶，睡鸭残芦晻霭中。归去北人多忆此，毎家图画有屏风。”叔傩所画，率合于此等诗，亦髙致也。官至濮州防御使，累赠少师。今御府所藏十有七：
　　鲜鳞戏荇图二，荷花游鱼图二，羣蠡图二，游鱼图四，桃溪珍禽图一，秋江宿禽图一，戏荇图一，弄萍游鱼图一，莲塘灌水图一，雪汀惊鴈图一，穿荇羣鱼图一。
　　
　　○董羽
　　董羽字仲翔，毗陵人。善画鱼龙海水，不为汀泞沮洳之陋，濡沫涸辙之游。喜作禹门砥柱，乘长风破万里浪，惊雷怒涛，与之为出没，尽鱼龙超忽覆却之状。其笔端所得，岂惟壮观而已耶？事伪主李煜为待诏，后随煜归京师，即命为图画院蓺学。今金陵清凉寺有李煜八分题名、萧远草书、羽画海水为三絶。羽语吃，时以董哑子称。方太宗尝令画端拱楼壁，观者畏慑，因以杇镘，羽亦终不偶。顷画水于玉堂北壁，其汹涌澜飜，望之若临烟江絶岛间虽咫尺汗漫，莫知其涯涘也。宋白为时闻人，一见击节称赏，因赋以诗。其警句谓：“回眸已觉三山近，满壁潜惊五月寒。”则羽之得名岂虚矣哉！今御府所藏十有四：
　　腾云出波龙图一，踊雾戏水龙图二，出山子母龙图一，龙图二，战沙龙图二，翫珠龙图三，出水龙图一，穿山龙图一，江叟吹笛图一。
　　
　　○杨晖
　　杨晖，江南人。善画鱼，得其扬鬐鼓鬛之态，苹蘩荇藻，映带清浅，浮沈鼓跃，曲尽其性。今人画鱼者多拘鳞甲之数，或贯柳，或在陆，奄奄无生意。惟晖则不拘世习，吹柳絮，漾桃花，于鱼得计时，往往见之笔下。览之者如在濠梁间，然未免画家者流所指摘也。今御府所藏一：
　　游鱼图一。
　　
　　○宋永锡
　　宋永锡，蜀人也。画花竹、禽鸟、鱼蟹学梁广。善传色。大抵两蜀丹青之学尤盛，而工人物、道释者为多。自刁光处士入蜀而始以其学授黄荃，而花竹、禽鸟学者因以専门，然终不能望荃之兼能也。永锡亦后来之秀，遂能以名家。今御府所藏四：
　　写生荷花图二，鱼蟹图二。
　　
　　○刘寀
　　文臣刘寀字宏道，少时流寓都下，狂逸不事事。放意诗酒间，亦能为长短句，与贵游少年相从无虚日。善画鱼，深得戏广浮沈，相忘于江湖之意。盖画鱼者鬐鬛鳞刺分明，则非水中鱼矣，安得有涵泳自然之态？若在水中，则无由显露。寀之作鱼，有得于此。他人作鱼，皆出水之鳞，盖不足贵也。由是专门，颇为士人所推誉。漂泊不得志，曳裾侯门。一夕大雪拥九衢，阖户不出。平时过从谓寀旧雪来，今雪不来。后数日友生候之，意其僵仆矣。因大叫出户，谓友生曰：“我阻雪不死，与若曹罢酒不出许时，拥褐壊屋下，无所为，得封事一通，可献天子，或有遇合，自此遂吐胸中霓矣。”同辈皆笑之。俄而上所陈事，神考嘉叹而官之。后厯任州县，今为朝奉郎。今御府所藏三十：
　　戏藻羣鱼图一，羣鲌戏茭图一，泳萍戏鱼图一，倒竹戏鱼图一，羣鱼戏荇图一，羣鲤逐虾图一，戏荇鯚鱼图一，游鱼图九，鱼藻图五，鱼蟹图一，戏荇鱼图一，戏水游鱼图一，龟鱼图一，在藻鱼图二，牡丹游鱼图一，荷花游鱼图一。穿荇游鱼图一。
　　
　　卷十
　　◎山水叙论
　　岳镇川灵，海涵地负，至于造化之神秀，阴阳之明晦，万里之远，可得之于咫尺间，其非胸中自有丘壑，发而见诸形容，未必知此。且自唐至本朝，以画山水得名者，类非画家者流，而多出于缙绅士大夫。然得其气韵者，或乏笔法，或得笔法者，多失位置，兼众妙而有之者，亦世难其人。盖昔人以泉石膏盲，烟霞痼疾，为幽人隐士之诮，是则山水之于画，市之于康衢，世目未必售也。至唐有李思训、卢鸿、一王、维张璪辈，五代有荆浩、闗仝，是皆不独画造其妙，而人品甚髙若不可及者。至本朝李成一出，虽师法荆浩而擅出蓝之誉，数子之法遂亦扫地无余。如范寛、郭熙、王诜之流，固已各自名家，而皆得其一体，不足以窥其奥也。其间驰誉后先者，凡四十人，悉具于谱，此不复书。若商训、周曾、李茂等，亦以山水得名，然商训失之拙，周曾、李茂失之工，皆不能造古人之兼长，谱之不载，盖自有定论也。
　　
　　◎山水一
　　（窠石附）
　　○李思训
　　李思训，唐宗室也。弟侄之间，凡妙极丹青者五人，思训最为时所器重。官止左武卫大将军。画皆超絶，尤工山石林泉，笔格遒劲，得湍濑潺湲、烟霞缥渺难写之状，天寳中，明皇召思训画大同殿壁兼掩障，夜闻有水声，而明皇谓思训通神之佳手，讵非技进乎道而不为富贵所埋没，则何能得此荒远闲暇之趣耶？其子昭道，同时于此亦不凡，故人云大李将军、小李将军者，大谓思训，小谓昭道也。今人所画着色山往往多宗之，然至其妙处不可到也。今御府所藏十有七：
　　山居四皓图一，春山图一，江山渔乐图三，羣峰茂林图三，神女图一，无量寿佛图一，四皓图一，五祚宫女图一，踏锦图一，明皇御苑出游图一。
　　
　　○李昭道
　　李昭道，思训之子，父子俱以画齐名，官至中书舍人，时人以小李将军称。智思笔力，视思训为未及，然亦翩翩佳公子也。能不堕于裘马筦弦之习而戏弄翰墨，为一时妙手，顾不伟欤！武后时残虐宗支，为宗子者，亦皆惴恐不获安处。故雍王贤作《黄台瓜辞》以自况，冀其感悟，而昭道有《摘瓜图》着戒，不为无补尔。今御府所藏六：
　　春山图一，落照图二，摘瓜图一，海岸图二。
　　
　　○卢鸿
　　卢鸿字浩然，本范阳人，山林之士也，隐嵩少。开元间，以諌议大夫召，固辞，赐隐居服，草堂一所，令还山。颇喜写山水平远之趣，非泉石膏肓，烟霞痼疾，得之心，应之手，未足以造此。画《草堂图》，世传以比王维《辋川》。草堂盖是所赐，一丘一壑，自己足了此生，今见之笔，乃其志也。今御府所藏三：
　　窠石图一，松林会真图一，草堂图一。
　　
　　○王维
　　王维字摩诘，开元初擢进士，官至尚书右丞，《唐史》自有传，其出处之详，此得以略也。维善画，尤精山水。当时之画家者流，以谓天机所到，而所学者皆不及。后世称重，亦云：“维所画不下吴道玄也。”观其思致髙远，初未见于丹青，时时诗篇中已自有画意。由是知维之画出于天性，不必以画拘，盖生而知之者。故“落花寂寂啼山鸟，杨柳青靑渡水人”，又与“行到水穷处，坐看云起时”，及“白云回望合，青霭入看无”之类，以其句法皆所画也。而“送元二使安西”者，后人以至铺张为《阳闗曲图》。且往时之士人，或有占其一蓺者，无不以蓺掩其徳，若阎立本是也。至人以画师名之。立本深以为耻。若维则不然矣。乃自为诗云：“夙世谬词客，前身应画师。”人卒不以画师归之也。如杜子美作诗品量人物，必有攸当，时犹称维为髙人王右丞也，则其它可知。何则？诸人之以画名于世者，止长于画也，若维者妙龄属辞，长而擢第，名盛于开元、天寳间，豪英贵人虚左以迎，宁薛诸王，待之若师友。兄弟乃以科名文学冠絶当代，故时称“朝廷左相笔，天下右丞诗”之句，皆以官称而不名也。至其卜筑辋川，亦在图画中，是其胸次所存，无适而不潇洒，移志之于画，过人宜矣。重可惜者，兵火之余，数百年间而流落无几，后来得其髣髴者，犹可以絶俗也，正如《唐史》论杜子美谓“残膏剩馥，沾丐后人”之意，况乃真得维之用心处耶？今御府所藏一百二十有六：
　　太上像二，山庄图一，山居图一，栈阁图七，剑阁图三，雪山图一，唤渡图一，运粮图一，雪冈图四，捕鱼图二，雪渡图三，渔市图一，骡纲图一，异域图一，早行图二，村墟图二，度闗图一，蜀道图四，四皓图一，维摩诘图二，髙僧图九，渡水僧图三，山谷行旅图一，山居农作图二，雪江胜赏图二，雪江诗意图一，雪冈渡闗图一，雪川羁旅图一，雪景饯别图一，雪景山居图二，雪景待渡图三，羣峰雪霁图一，江皋会遇图二，黄梅出山图一，净名居士像三，渡水罗汉图一，写须菩提像一，写孟浩然真一，写济南伏生像一，十六罗汉图四十八。
　　
　　○王洽
　　王洽，不知何许人。善能泼墨成画，时人皆号为王泼墨。性嗜酒疎逸，多放傲于江湖间，毎欲作图画之时，必待沈酣之后，解衣礴，吟啸鼓跃，先以墨泼图幛之上，乃因似其形像，或为山，或为石，或为林，或为泉者，自然天成，倐若造化。已而云霞卷舒，烟雨惨淡，不见其墨污之迹，非画史之笔墨所能到也。宋白喜题品，尝题洽所画山水诗，其首章云：“迭巘层峦一泼开，细情髙兴互相催。”此则知洽泼墨之画为臻妙也。今御府所藏二：
　　严光钓濑图，乔松图。
　　
　　○项容
　　项容，不知何许人。当时以处士名称之。善画山水，师事王黙。作《松峰泉石图》，笔法枯硬而少温润，故昔之评画者，讥其顽涩，然挺特巉絶，亦自是一家。今御府所藏二：
　　松峰图，寒松漱石图。
　　
　　○张询
　　张询，南海人。不第后流寓长安，以画自适。后至蜀中，因假馆于昭觉寺，为僧梦休作《早午晚三景图》于壁间，率取吴中山水气象，用以落笔焉。唐僖宗幸蜀见之，叹赏弥日。盖早晚之景，今昔人皆能为之，而午景为难状也。譬如诗人吟咏春与秋、冬则著述为多，而夏则全少耳。其后蜀伪主王氏乃欲迁于所居，与栋相连，移之则损，于是遂止。询尝画《雪峰危栈图》，极工，意其入蜀之所见也。然亦所以着戒，有临深履薄之遗风云。今御府所藏二：
　　雪峰危栈图二。
　　
　　○毕宏
　　毕宏，不知何许人。善工山水，乃作《松石图》于左省壁间，一时文士皆有诗称之。其落笔纵横，皆变易前法，不为拘滞也，故得生意为多。盖画家之流尝有谚语，谓画松当如夜义臂，鹳鹊啄，而深坳浅凹，又所以为石焉。而宏一切变通，意在笔前，非绳墨所能制。宏大暦间官至京兆少尹。今御府所藏一：
　　松石图。
　　
　　○张璪
　　张璪字文通，吴郡人。官止捡挍祠部员外郎。衣冠文行为一时名流。善画松石山水，自撰《绘境》一篇，言画之要诀。毕庶子宏擅名于当代。一见惊异之。盖璪尝以手握双管，一为生枝，一为枯枿，而四时之行，遂驱笔得之。所画山水之状，则髙低秀絶，咫尺深重，几若断取，一时号为神品。唐兵部员外郎李约好画成癖，闻有家藏璪《松石》幛者，乃诣购，其家妻已练为衣，故知世间尤物遭不幸者，岂特是而已乎？孙何尝有诗咏吴兴，而卒章曰：“谁如张璪工松石，拟裂鲛绡画作图。”此则知璪之所画而为一时称赏。今御府所藏六：
　　松石图二，寒林图二，太上像一，松竹髙僧图一。
　　
　　○荆浩
　　荆浩，河内人，自号为洪谷子。博雅好古，以山水专门，颇得趣向。尝谓“吴道玄有笔而无墨，顷容有墨而无笔”。浩兼二子所长而有之。盖有笔无墨者，见落笔蹊径而少自然；有墨而无笔者，去斧凿痕而多变态。故王洽之所画者，先泼墨于缣素之上，然后取其髙低上下自然之势而为之。今浩介二者之间，则人以为天成，两得之矣。故所以可悦众目，使览者易见焉。当时有闗仝号能画，犹师事浩为门弟子。故浩之所能，为一时之所器重。后乃撰《山水诀》一卷，遂表进藏之袐阁。梅尧臣尝观浩所画《山水图》曽有诗，其略曰：“上有荆浩字，持归翰林公”之句。而又曰：“范寛到老学未足，李成但得平远工。”此则所以知浩所学固自不凡，而尧臣之论非过也。今御府所藏二十有二：
　　夏山图四，蜀山图一，山水图一，瀑布图一，秋山楼观图二，秋山瑞霭图二，秋景渔父图三，山阴燕兰亭图三，白苹洲五亭图一，写楚襄王遇神女图四。
　　
　　○闗仝
　　闗仝，长安人。画山水早年师荆浩，晚年笔力过浩远甚，尤喜作秋山寒林，与其村居野渡，幽人逸士，渔市山驿，使其见者，悠然如在灞桥风雪中，三峡闻猿时，不复有市朝抗尘走俗之状。盖仝之所画，其脱略毫楮，笔愈简而气愈壮，景愈少而意愈长也。而深造古淡，如诗中渊明，琴中贺若，非碌碌之画工所能知。当时郭忠恕亦神仙中人也，亦师事仝授学，故笔法不堕近习。仝于人物非所长，于山间作人物，多求胡翼为之。故仝所画村堡桥彴色色备有，而翼因得以附名于不朽也。今御府所藏九十有四：
　　秋山图二十二，秋晚烟岚图二，江山渔艇图二，江山行船图二，春山萧寺图一，秋山霜霁图四，闗山老木图一，秋山楼观图四，秋山枫木图一，秋山渔乐图四，秋江早行图二，秋峰耸秀图二，羣峰秋色图三，奇峰髙寺图二，山舍讴歌图一，山阴行人图一，崦嵫待月图一，林薮逍遥图一，岩隈髙偃图一，啸傲烟霞图一，岸曲醉吟图一，雾锁重闗图四，窠石平远图一，枫木峭壁图一，石岸古松图一，松木髙士图一，故实山水图一，夏雨初晴图二，山阴燕兰亭图四，仙山图四，闗山图一，溪山图一，崇山图一，山水图一，山城图一，巨峰图一，奇峰图一，晴峰图一，函闗图一，危栈图一，云岩图一，石淙图一，平桥图一，峻极图三。
　　
　　○杜楷
　　杜楷，成都人。善工山水，极妙；作枯木断崖，云崦烟岫之态，思致颇远。又图写昔人诗句为之，亦可以想见其胸次耳。今御府所藏一：
　　翠屏金沙图。
　　
　　卷十一
　　◎山水二
　　○董元
　　董元，江南人也。善画，多作山石水龙。然龙虽无以考按其形似之是否，其降升自如，出蛰离洞，戏珠吟月而自有喜怒变态之状，使人可以遐想。盖常人所以不识者，止以想象命意，得于冥漠不可考之中。大抵元所画山水，下笔雄伟，有崭絶峥嵘之势，重峦絶壁，使人观而壮之，故于龙亦然。又作《钟馗氏》，尤见思致。然画家止以着色山水誉之谓景物富丽，宛然有李思训风格。今考元所画信然。盖当时着色山水未多，能效思训者亦少也，故特以此得名于时。至其出自胸臆，写山水江湖、风雨溪谷、峰峦晦明、林霏烟云，与夫千岩万壑，重汀絶岸，使鉴者得之，真若寓目于其处也。而足以助骚客词人之吟思，则有不可形容者。今御府所藏七十有八：
　　夏山图二，江山髙隐图二，设色春山图二，羣峰霁雪图一，夏景窠石图二，夏山牧牛图一，林峰图三，夏山早行图二，秋山图一，江山渔艇图一，山麓渔舟图一，江山荡桨图一，万木奇峰图一，着色山图二，窠石人物图一，水墨竹禽图三，晴峰图一，山居图三，山彴图一，松峰图三，长寿真人像一，写孙真人像一，江堤晚景图一，重溪烟霭图一，冬晴远岫图二，雪浦待渡图二，密雪渔归图一，寒林重汀图一，寒林钟馗图二，雪陂钟馗图二，寒江窠石图一，寒林图一，松槚平远图一，水石吟龙图一，风雨出蛰龙图二，山洞龙图一，戏龙图二，升龙图一，跨龙图一，跨牛图一，饮水牧牛图一，钟馗氏一，岩中罗汉像一，牧牛图一，潇湘图一，渔舟图一，渔父图一，海岸图一，采菱图二，寒塘宿鴈图三，夏景山口待渡图一，水墨竹石栖禽图二，孔子见虞丘子图二。
　　
　　○李成
　　李成字咸熙。其先唐之宗室，五季艰难之际，流寓于四方，避地北海，遂为营丘人。父祖以儒学吏事闻于时。家世中衰，至成犹能以儒道自业。善属文，气调不凡，而磊落有大志。因才命不偶，遂放意于诗酒之间，又寓兴于画，精妙初非求售，唯以自娯于其间耳。故所画山林、薮泽、平远、险易、萦带、曲折、飞流、危栈、断桥、絶涧、水石、风雨、晦明、烟云、雪雾之状，一皆吐其胸中而写之笔下。如孟郊之鸣于诗，张颠之狂于草，无适而非此也。笔力因是大进。于时凡称山水者，必以成为古今第一，至不名而曰李营丘焉。然虽画家素喜讥评号为善褒贬者，无不敛衽以推之。尝有显人孙氏知成善画得名，故贻书招之。成得书且愤且叹曰：“自古四民不相杂处，吾本儒生，虽游心艺事，然适意而已，奈何使人羁致入戚里宾馆，研吮丹粉而与画史冗人同列乎？此戴逵之所以碎琴也。”却其使不应。孙忿之，阴以贿厚赂营丘之在仕相知者，冀其宛转以术取之也。不踰时而果得数图以归。未几成随郡计赴春官较艺，而孙氏卑辞厚礼复招之，既不获已，至孙馆，成乃见前之所画，张于谒舍中。成作色振衣而去。其后王公贵戚。皆驰书致币恳请者不絶于道，而成漫不省也。晚年好游江湖间。终于淮阳逆旅。子觉以经术知名，践歴馆阁。孙宥尝为天章阁待制，尹京，故出金帛以购成之所画甚多，悉归而藏之。自成殁后名益着，其画益难得，故学成者皆摹仿成所画峰峦泉石，至于刻画图记名字等，庶几乱真，可以欺世，然不到处，终为识者辨之。第名之不可揜而使人慕之如是，信公议所同焉。或云又兼善画龙水，亦奇絶也。但所长在于山水之间，故不称云。今御府所藏一百五十有九：
　　重峦春晓图四，烟岚春晓图二，夏山图二，夏景晴岚图二，夏云出谷图四，秋山图三，秋山静钓图一，冬晴行旅图二，秋岭遥山图二，山锁秋风图二，冬景遥山图二，密云待渡图二，江山密雪图三，林石雪景图三，羣山雪霁图三，雪麓早行图一，雪溪图二，雪峰图一，爱景晴岚图三，爱景寒林图三，寒林图八，寒林独玩图一，奇石寒林图二，巨石寒林图四，岚烟晚晴图三，烟岚晓景图七，晴岚晓景图八，岚光清晓图二，晓岚平远图二，晓景双峰图二，阔渚晴峰图二，晓岚图一，晴岚图二，晴峦图二，晴峦平远图三，晴峦萧寺图二，晴峰霁霭图二，晴江列岫图二，横峰晓霁图三，峻峰茂林图一，乔木萧寺图一，长山平远图二，古木遥岑图四，雾披遥山图三，山阴磨溪图二，髙山图三，平远图一，双峰图三，山腰楼观图三，读碑窠石图二，烟峰行旅图二，远浦遥岑图一，烟波渔艇图一，江山渔父图一，亭泉松石图一，秀峰图一，平远窠石图一，起蛰图一，大寒林图四，小寒林图二，山谷晴岚图二，江皋羣峰图三，老笔层峰图二，羣峰灌木图二，春山早行图三，春云出岫图二。
　　
　　○范寛
　　范寛字中立，华原人也。风仪峭古，进止疎野，性嗜酒，落魄不拘世故，常往来于京洛。喜画山水，始学李成，既悟，乃叹曰：“前人之法未尝不近取诸物，吾与其师于人者，未若师诸物也。吾与其师于物者，未若师诸心。”于是舍其旧习，卜居于终南、太华岩隈林麓之间，而览其云烟惨淡，风月阴霁，难状之景，黙与神遇，一寄于笔端之间。则千岩万壑，恍然如行山阴道中，虽盛暑中，凛凛然使人急欲挟纩也。故天下皆称寛善与山传神，宜其与关、李并驰方驾也。蔡卞尝题其画云：“关中人谓性缓为寛，中立不以名著，以俚语行，故世传范寛山水。”今御府所藏五十有八：
　　四圣搜山图一，春山图二，春山平远图三，春山老笔图二，夏山图十，夏峰图三，夏山烟霭图三，秋山图四，秋景山水图二，烟岚秋晓图二，冬景山水图二，雪景寒林图一，雪山图二，雪峰图二，寒林图十二，山阴萧寺图二，海山图一，崇山图三，炼丹图一。
　　
　　○许道宁
　　许道宁，长安人。善画山林泉石，甚工。初市药都门，时时戏拈笔而作寒林平远之图以聚观者，方时声誉已着。而笔法盖得于李成。晩遂脱去旧学，行笔简易，风度益着。而张士逊一见赏咏之，因赠以歌，其略云：“李成谢世范寛死，唯有长安许道宁。”时以为荣。今御府所藏一百三十有八：
　　茅亭赏雪图一，春山晓渡图二，春龙出蛰图二，江山捕鱼图一，春云出谷图一，山林春烟图一，三敎野渡图一，夏山图七，烟溪夏景图一，风雨惊牛图一，秋山晴霭图二，秋江唤渡图一，秋山诗意图二，秋山晚渡图一，秋山图六，秋江闲钓图一，秋江早行图一，岚锁秋峰图三，雪霁行舟图三，雪峰僧舎图一，雪满羣峰图三，雪满危峰图三，羣峰密雪图三，羣山密雪图一，雪江渔钓图二，雪山楼观图一，寒林图十三，大寒林图三，小寒林图五，寒云戴雪图一，爱景晴峦图三，晴峰渔浦图一，晴岚晓峰图二，晴峰晚景图三，晴峦图三，晴峰图三，云出山腰图三，烟锁山腰图三，晴峰渔钓图一，羣峰秀岭图二，羣峰双涧图二，林樾遥岑图一，江山积雪图一，窠石戏龙图二，山路早行图一，霜秋晴峦图一，江山归鴈图三，行观华岳图一，晓挂轻帆图一，层峦渔浦图一，云山图一，石林图二，窠石图六，双松图二，捕鱼图一，牧牛图一，临深图一，履薄图一，夏云欲雨图一，山观萧寺图一，夏山风雨图四，溪山风雨图一，春岚晓霭图一，春山行旅图一，写李成夏峰平远图二。
　　
　　○陈用志
　　陈用志，颍川郾城人，居小窑，因而时人皆呼为小窑陈。初为图画院祗候，已而告归于家在乡里中。工画道释、人马、山林等，虽详悉精微，但疎放全少而拘制颇严，故求之于规矩之外，无飘逸处也。大抵所学不能恢廓耳。今御府所藏一：
　　秋山图。
　　
　　○翟院深
　　翟院深，北海人，工画山水而学李成，与成同郡也。院深年少时为本郡伶人，一时郡守宴会，方在庭执乐，忽游目若有所寓，顿失鼓节。乐工举其过而劾之。守诘其故。院深具以其情对曰：“性本善画，操挝之次，忽见浮云在空，宛若奇峰絶壁，真可以为画范。目不两视，因失鼓节。”守叹而释之。此与贾岛吟诗骑驴冲京尹何异？古人谓用志不分，乃凝于神，院深近之矣。院深摹效李成画则可以乱真。至自为多不能创意，于成之外亦有所未至尔，使扩而充之不已，其可量也耶？今御府所藏一：
　　写李成澄江平远图。
　　
　　○髙克明
　　髙克明，绛州人，端愿谦厚，不事矜持。喜游佳山水间，搜奇访古，穷幽探絶，终日忘归。心期得处即归，燕坐静室，沈屏思虑，几与造化者游。于是落笔则胸中丘壑尽在目前。祥符中以蓺进入图画院，试之便殿图画壁，迁待诏，守少府监主簿，赐紫。克明亦善工道释人马、花鸟鬼神、楼观山水等，皆造髙妙也。时人有以势利求者，未必荅；朋友间有愿得者，即欣然与之。疏财好义，画流辈中未易得也。今御府所藏十：
　　春波吟龙图二，夏山飞瀑图二，窠石野渡图二，烟岚窠石图二，村学图二。
　　
　　○郭熙
　　郭熙，河阳温县人，为御画院蓺学。善山水寒林，得名于时。初以巧赡致工，既久又益精深，稍稍取李成之法，布置愈造妙，处然后多所自得。至摅发胸意，则于髙堂素壁，放手作长松巨木，回溪断崖，岩岫巉絶，峰峦秀起，云烟变灭，霭之间千态万状。论者谓熙独步一时，虽年老落笔益壮，如随其年貌焉。熙后着《山水画论》，言远近、浅深，风雨、明晦、四时、朝暮之所不同，则有“春山淡冶而如笑，夏山苍翠而如滳，秋山明浄而如籹，冬山惨淡而如睡”之说。至于溪谷桥彴、渔艇钓竿、人物楼观等，莫不分布使得其所。言皆有序，可为画式。文多不载。至其所谓“大山堂堂为众山之主，长松亭亭为众木之表”，则不特画矣，盖进乎道欤！熙虽以画自业，然能教其子思以儒学起家，今为中奉大夫管勾成都府、兰、湟、秦、凤等州茶事，兼提举陜西等买马监牧公事，亦深于论画，但不能以此自名。今御府所藏三十：
　　子猷访戴图二，奇石寒林图二，诗意山水图二，古木遥山图二，巧石双松图二，江皋图一，遥峰图一，睛峦图一，烟雨图一，云岩图一，秀松图一，春山图一，岭图一，瀑布图一，幽谷图一，溅扑图一，平远图一，寒峰图一，断崖图一，秀峦图一，古木图一，茂峰图一，远山图一，山观图一，溪谷图一。
　　
　　○孙可元
　　孙可元，不知何许人。好画吴越间山水，笔力虽不至豪放，而气韵髙古。喜图髙士幽人、岩居渔隐之趣。尝作《春云出岫》，观其命意，则知其无心于物，聊游戏笔墨以玩世者，所以非陶潜、绮皓之流，不见诸笔下。今御府所藏十有二：
　　陶潜归去来图一，滕王阁图一，商山四皓图二，山麓渔歌图一，髙隐图一，春云山岫图一，江山萧散图一，山水图二，山观图一，牧牛图一。
　　
　　○赵干
　　赵干，江南人。善画山林泉石，事伪主李煜为画院学生，故所画皆江南风景，多作楼观、舟船、水村、渔市、花竹，散为景趣，虽在朝市风埃间，一见便如江上，令人褰裳欲涉而问舟浦溆间也。今御府所藏九：
　　春林归牧图一，夏山风雨图四，夏日玩泉图一，烟霭秋涉图一，冬晴渔浦图一，江行初雪图一。
　　
　　○屈鼎
　　屈鼎，开封府人。善画山水。仁宗朝为图画院祗候。学燕贵作山林四时风物之变态，与夫烟霞惨舒、泉石凌砾之状，颇有思致。虽未能极其精妙，视等辈故已骎骎度越矣。今画谱姑取之，盖使学之者有进于是而已。今御府所藏三：
　　夏景图三。
　　
　　○陆瑾
　　陆瑾，江南人。善画江山风物，殊无尘埃，作四时图绘，春则山阴曲水，夏则茂林泉石，秋则风雨溪壑，冬则雪桥野店。铺张缀，歴歴可观。至于捕鱼运石，水阁僧舍，布置物像，无不精确，可以追踪名手，但传于世不多耳。今御府所藏二十有二：
　　山阴髙会图一，溪山僧舎图一，水阁闲棊图一，夏山图四，雪桥图一，运石图一，磨溪图二，溪山风雨图三，渔家风景图三，捕鱼图二，乘龙图一，仙山图二。
　　
　　○王士元
　　王士元，仁寿之子也。止于郡推官。襟韵萧爽，喜作丹青，遂能兼有诸家之妙。人物师周昉，山水师关仝，屋木师郭忠恕，凡所下笔者，无一笔无来处，故皆精微。山水中，多以楼阁台榭，院宇桥径，务为人居处牕牖间景趣耳。乏深山大谷烟霞之气，议者以此病之。然求其风韵则髙于闗仝，其笔力则老于商训。今御府所藏一：
　　山阁图。
　　
　　○燕肃
　　文臣燕肃字穆之，其先本燕蓟人也，后徙居曹南，祖葬于阳翟，今为阳翟人。文学治行，缙绅推之。其胸次潇洒，毎寄心于绘事，尤喜画山水寒林，与王维相上下，独不为设色。旧传太常与玉堂屏等，皆肃之真迹，而肃尝寓于景宁坊，所居亦有其画，今皆湮没焉。独睢、颍、洛佛寺尚存遗墨。肃心匠甚巧，不特善画山水，凡创物足以惊世絶人，且如徐州之莲花漏是也。又尝有造鼓既毕而忘易镮者，无因可以使钉脚拳于鼓之腹，遂造肃请术。肃乃呼鍜者命作一大锁簧入之。众皆服其智。由是知肃画之妙皆类于此也。而王安石于人物慎许可，独题肃之所画《潇湘山水图》诗云：“燕公侍书燕王府，王求一笔终不与；奏论谳死误当赦，全活至今何可数？”燕王盖元俨也。为元俨僚属不肯下，之有以见肃之操守焉。至其抗章论献天下疑案，奏谳自肃始也，全活至今何啻亿万计。故安石又曰：“仁人义士埋黄土，只有粉墨归囊楮。”则叹息于斯不亦宜乎！歴官至龙图阁直学士，以尚书礼部侍郎致仕。子孙既显，赠太傅，天下止称燕公。今御府所藏三十有七：
　　春岫渔歌图一，春山图四，夏溪图二，秋山远浦图一，冬晴钓艇图二，雪满羣山图三，寒林图一，大寒林图二，小寒林图二，履冰图一，江山萧寺图二，古岸遥山图三，送寒衣女图一，状牛头山望图一，渡水牛图一，双松图二，松石图一，写李成履薄图二，雪浦人归图四，寒雀图一。
　　
　　卷十二
　　◎山水三
　　○宋道
　　文臣宋道字公达，洛阳人。以进士擢第为郎。善画山水，闲淡简远，取重于时。但乘兴即寓意，非求售也，其画故传于世者絶少。弟廸亦能画。今御府所藏一：
　　松竹图。
　　
　　○宋廸
　　文臣宋廸，字复古，洛阳人。道之弟。以进士擢第为郎官。性嗜画，好作山水，或因览物得意，或因写物创意，而运思髙妙，如骚人墨客，登髙临赋，当时推重往往不名，以字显，故谓之宋复古。又多喜画松，而枯槎老枿，或髙或偃，或孤或双，以至于千株万株，森森然殊可骇也。声誉大过于兄道。今御府所藏三十有一：
　　晴峦渔乐图二，烟岚渔浦图一，扁舟轻泛图一，古岸遥岑图一，羣峯远浦图一，对岸古松图二，阔浦远山图一，阔浪遥岑图一，潇湘秋晩图一，江山平远图一，长江晩霭图一，遥山松岸图二，双松列岫图二，老松对南山图一，崇山茂林图二，远浦征帆图二，秋山图一，遥山图二，远山图二，雪山图一，八景图一，万松图一，小寒林图一。
　　
　　○王榖
　　文臣王榖字正叔，颍川郾城人。有吏才，于儒学之外，又寓兴丹青，多取今昔人诗词中意趣写而为图绘。故铺张布置，率皆潇洒。居郾城，邑之南城有小亭，下临水，榜曰景亭。南通淮、蔡，北望箕、颍。川原明秀，甚类江乡景物。吴处厚曾有诗云：“乱莺啼处栁飞花，拍拍春流涨晓沙。正是江南梅子熟，年年离恨寄天涯。”榖常游其上，得助甚多，时发其妙于笔端间耳。榖顷佐京尹，后又为大理寺卿。今御府所藏三：
　　洞庭晓照图一，雪晴渔浦图一，雪江旅思图一。
　　
　　○范坦
　　文臣范坦字伯履，洛阳人。以补入官。长于吏事，所至皆以明辨称。善丹青，作山水。其笔法学闗仝、李成，至于摹写花鸟，则几近之也。虽寓意于此甚久，然人罕知之，盖其不出以求知耳。在洛中闲居之日为多，得游蓺绘事，下笔益老徤。世之论画者，谓学人规矩多失之拘，或柔弱无骨鲠。坦既老健则拘与弱皆非所病焉。今以承议郎徽猷阁待制致仕。今御府所藏六：
　　太上渡闗图一，写李成江山梵刹图四，写徐崇嗣杏花对果图一。
　　
　　○黄齐
　　文臣黄齐字思贤，建阳人。游太学有时名，挍蓺毎在髙等，后擢进士第，调官都下，僦居必择闲旷远市声处。官曹暮归，阖户不出，多寓兴丹青。遂作《风烟欲雨图》，非阴非霁，如梅天雾晓，霏微晻霭之状，殊有深思。使他人想象于微茫之间，若隐若现，不能穷也。此殆与诗人骚客命意相表里，齐歴官至大司，成今任朝散大夫、兵部侍郎致仕。今御府所藏四：
　　风烟欲雨图一，晴江捕鱼图一，山荘自乐图一，雪满羣峰图一。
　　
　　○李公年
　　文臣李公年，不知何许人。善画山水，运笔立意，风格不下于前辈。写四时之图，绘春为《桃源》。夏为《欲雨》，秋为《归棹》，冬为《松雪》。而所布置者，甚有山水云烟余思。至于写朝暮景趣，作《长江日出》、《疎林晩照》，真若物象出没于空旷有无之间，正合骚人诗客之赋咏，若“山明望松雪，寒日出雾迟”之类也。公年尝为江浙提点刑狱公事。今御府所藏十有七：
　　桃溪春山图一，夏溪欲雨图一，秋江归棹图一，秋霜渔浦图一，松峯积雪图一，欲雨寒林图一，云生列岫图一，远烟平野图一，日出长江图一，疎林晩照图一，秋江静钓图二，江山渔钓图二，对岸古松图二，长江秋望图一。
　　
　　○李时雍
　　文臣李时雍字致尧，成都人。天章阁待制大临之孙，朝奉大夫隲之子也。自大临至时雍，三世皆以书名于时。时雍读书刻意翰墨，初从事举子，屡以行蓺中乡里选，终不第，遂以祖补入仕。崇宁中，以书名藉甚，方建书学，首擢为书学谕，因献颂迁博士。喜作诗，或寓意丹青间，皆不凡，作墨竹尤髙，遂将与文同并驰。官至承议郎、殿中丞。今御府所藏一：
　　渭川晩晴图。
　　
　　○王诜
　　驸马都尉王诜字晋卿，本太原人，今为开封人。喜读书，长能属文，诸子百家，无不贯穿，视青紫可拾芥以取。尝袖其所为文谒见翰林学士郑獬，獬叹曰：“子所为文，落笔有奇语，异日必有成耳。”既长，声誉日益藉甚，所从游者，皆一时之老师宿儒。于是神考选尚秦国大长公主。诜博雅该洽，以至奕棊图画，无不造妙。写烟江远壑，栁溪渔浦，晴岚絶涧，寒林幽谷，桃溪苇村，皆词人墨卿难状之景。而诜落笔思致，遂将到古人超轶处。又精于书，真行草隶，得钟鼎篆籀用笔意。即其第乃为堂曰宝绘，藏古今法书名画，常以古人所画山水寘于几案屋壁间，以为胜玩，曰：“要如宗炳，澄懐卧游耳。”如诜者非胸中自有丘壑，其能至此哉！喜作诗，尝以诗进呈神考，一见而为之穪赏。至其奉秦国失欢以疾薨，神考亲笔责诜曰：“内则朋淫纵欲而失行，外则狎邪罔上而不忠。”抑以见神考取舍人物，示天下之至公，不以好恶为己私也。然诜卒能奉诏以自新，虽牢落中独以图书自娯。其风流蕴藉，真有王谢家风气，若斯人之徒，顾岂易得哉！歴官至定州观察使、开国公、驸马都尉，赠昭化军节度使，谥荣安。今御府所藏三十有五：
　　幽谷春归图一，晴岚晓景图一，烟岚晴晓图三，烟江迭嶂图一，松路入仙山图一，客帆挂瀛海图一，风雨松石图一，长江风雨图一，渔乡曝网图一，栁溪渔浦图一，江山渔乐图一，江亭寓目图一，渔村小雪图一，江山平远图一，房次律宿因图一，会稽三贤图一，连山絶涧图一，老松野岸图一，金碧潺湲图一，名山卧游图一，秀峯远壑图二，千里江山图一，屏山小景图一，写李成寒林图二，子猷访戴图一，山居图二，松石图二，长春图一，远景图一。
　　
　　○童贯
　　内臣童贯，字道辅，京师人。性简重寡言，而御下寛厚有度量能容，喜愠不形于色。然能节制兵戎率有纪律。父湜雅好藏画，一时名手如易元吉、郭熙、崔白、崔悫辈，往往资给于家，以供其所需。贯侍其父，独取其尤者，有得于妙处，胸次磅礴，间发其秘。或见笔墨在傍，则翰游戏，作山林泉石，随意缀，兴尽则止。人有收去者，往往复取而壊之。左右毎因其兴来挥毫落墨之时，或在退纸背，或于断幅间，乃亟藏之不复出，皆以为珍玩也。故因其少而尤贵之。大抵命思潇洒，落笔简易意足，得之自然耳，若宿习而非求合取悦也。自古之用兵者如诸葛孔明，亦能画，故八阵图之形势，见于分布粲然可观。如马援聚米为山川，亦有画意。岂非方寸明于规画，不期乎能而能耶？贯于此亦然。贯功湟、鄯，与夫西鄙拔城而俘馘夷丑，体貌镇重，不严而威。凡进退赏罚，初不见运动之迹，故莫得以窥之。贯独寛惠慈厚，人率归心，至号为“着脚赦书”，盖言其所至，推恕有恩惠，以及物也。其于出处勲庸，自有正史详载，此得以略也。今贯歴官任太傅、山南东道节度使，领枢密院事，陜西河东等路宣抚使，封泾国公。今御府所藏四：
　　窠石四。
　　
　　○刘瑗
　　内臣刘瑗字伯玉，京师人。持身端悫，初终无玷。时人谓五十余年在仕，而喜怒不形于色，为两朝从龙，未尝自矜。父有方，平日性喜书画，家藏万卷，牙籖玉轴，率有次第。自晋魏隋唐以来，奇书名画，无所不有，故能考核真伪，论辨古今，推其人世次远近，各有攸当。故世所言书画者，皆率心服之。凡中外之人，有得绘画而莫知主名者，必以求瑗辨之。瑗虽未敢谁何，然论之皆有所归也。瑗亦能放笔作云林泉石，颇复潇洒。昔桓谭以谓能诵千赋自可为之，与此相类，然适意而止，所传乃不多，非若专门积累于岁月者也。今瑗官至通侍大夫、武胜军（一作清远军）承宣使，赠少师，谥忠简。今御府所藏九：
　　临李成小寒林图一，秋景平远图一，秋云欲雨图一，色山髙士图一，竹石小景图一，小景墨竹图二，墨竹图一，竹石图一。
　　
　　○梁揆
　　内臣梁揆字仲叙，京师人。以补入仕。自龆龀之时，便喜刻雕及绘事矣。及长，因所阅甚多，往往一见而便能，似其宿习。花竹人物，凡可赋象者，一一能之。率取其名流髙古之画，各择其一以资众善，冀兼备焉。揆齿方壮，若更加讨论，使就绳捡，则有加而无已。揆今官任左武大夫、达州防御使，直睿思殿。今御府所藏二：
　　春山霁霭图一，莲溪渔父图一。
　　
　　○罗存
　　内臣罗存字仲通，开封人。性喜画，作小笔，虽身在京国而浩然有江湖之思致，不为朝市风埃之所汩没。落笔则有烟涛雪浪，扁舟翻舞，咫尺天际，坡岸髙下，人骑出没，披图便如登髙望远，悠然与鱼鸟相往还。此人后生，若其学骎骎未已，他日岂可量哉？存官任武徳大夫、文州团练使，充殿中省尚食局奉御今御。府所藏二：
　　秋江归骑图一，雪霁归舟图一。
　　
　　○冯觐
　　内臣冯觐字遇卿，开封人。少好丹青，作江山四时、阴晴旦暮、烟云缥缈之状，至于林樾楼观，颇极精妙。画《金风万籁图》，怳然如闻笙竽于木末。其间思致深处，殆与《秋声赋》为之相参焉。惜乎觐性习未宁，但恐他日参差耳。觐今任武翼大夫、永陵都监。今御府所藏十有三：
　　雨余春晓图一，江山春早图一，膏雨乍晴图一，熏风楼观图一，清夏潺湲图一，霁烟长景图一，南山茂松图一，江山晩兴图一，金风万籁图一，霜霁凝烟图一，霜秋渔浦图一，江山密雪图一，雪霁羣山图一。
　　
　　○巨然
　　僧巨然，锺陵人。善画山水，深得佳趣，遂知名于时。毎下笔乃如文人才士，就题赋咏，词源衮衮，出于毫端。比物连类，激昻顿挫，无所不有。盖其胸中冨甚，则落笔无穷也。巨然山水于峯峦岭窦之外，下至林麓之间，犹作卵石，松柏疎筠蔓草之类，相与映发，而幽溪细路，屈曲萦带，竹篱茅舍，断桥危栈，真若山间景趣也。人或谓其气质柔弱。不然。昔尝有论山水者乃曰：“傥能于幽处使可居，于平处使可行，天造地设处使可惊，崭絶戏崄处使可畏，此真善画也。”今巨然虽琐细，意颇类此。而曰柔弱者，恐以是论评之耳。又至于所作雨脚，如有爽气袭人。信哉！昔人有画水挂于壁间，犹曰波涛汹涌，见之皆毫髪为立，况于烟云变化乎前，踪迹一出于已，画録称之，不为过矣。今御府所藏一百三十有六：
　　夏景山居图六，夏日山林图一，夏云欲雨图一，秋江晚渡图二，夏山图三，九夏松峯图三，秋山图二，秋江渔浦图四，溪山兰若图六，溪山渔乐图六，溪山林薮图二，溪桥髙隐图一，重溪迭嶂图四，山溪水阁图一，江山远兴图二，江山静钓图一，江山晚景图一，江村捕鱼图一，江山旅店图一，江山晚兴图一，江山归棹图六，江左醒心图一，江山平远图一，江山行舟图二，松峯髙隐图二，烟浮远岫图六，山林归路图一，山林小笔图一，晓林野艇图一，茂林迭嶂图一，林汀远渚图一，林石小景图一，烟闗小景图一，云横秀岭图二，云岚清晓图三，松路仙岩图一，松岩萧寺图，一晴冬晻霭图六，岚锁羣峰图四，寒溪渔舎图一，小寒林图二，遥山渔浦图二，山阴萧寺图二，遥山阔浦图三，松吟万壑图三，万壑松风图二，羣峯茂林图二，晥口山图一，山居图一，松岩山水图二，烟江晩渡图一，山水图四，层峦图一，秀峰图三，金山图一，钟山图一，庐山图一，松岭图二，柏泉图一，遥山图一，远山图一，松峯图三，髙隐图一，归牧图一，长江图一，窠石图一。
　　
　　○日本国
　　日本国，古倭奴国也。自以近日所出，故改之。有画不知姓名，传写其国风物山水小景，设色甚重，多用金碧。考其真未必有此。第欲彩绘粲然以取观美也。然因以见殊方异域，人物风俗。又蛮陬夷貊，非礼义之地，而能留意绘事，亦可尚也。抑又见华夏之文明，有以渐被，岂复较其工拙耶？旧有日本国官告传至于中州，比之海外他国，已自不同，冝其有此。太平兴国中，日本僧与其徒五六人附商舶而至，不通华语。问其风土，则书以对。书以隶为法，其言大率以中州为楷式。其后再遣弟子奉表穪贺，进金尘砚，鹿毛笔，倭画屏风。今御府所藏三：
　　海山风景图一，风俗图二。
　　
　　卷十三
　　◎畜兽叙论
　　干象天，天行健，故为马。坤象地，地任重而顺，故为牛。马与牛者，畜兽也，而乾坤之大取之以为象。若夫所以任重致远者，则复见取于《易》之《随》，于是画史所以状马牛而得名者为多。至虎豹鹿豕獐兔，则非驯习之者也。画者因取其原野荒寒，跳梁犇逸，不就羁{马－灬中}之状，以寄笔间豪迈之气而已。若乃犬羊猫狸，又其近人之物，最为难工。花间竹外，舞绣幄，得其不为摇尾乞怜之态，故工至于此者世难得其人。粤自晋迄于本朝，马则晋有史道硕，唐有曹霸、韩干之流。牛则唐有戴嵩与其弟戴峄，五代有厉归真，本朝有朱义辈。犬则唐有赵博文，五代有张及之，本朝有宗室令松。羊则五代有罗塞翁。虎则唐有李渐，本朝有赵邈龊。猫则五代有李霭之，本朝有王凝、何尊师。凡畜兽自晋、唐、五代、本朝，得二十有七人，其详具诸谱，姑以尤者槩举焉。而包鼎之虎，裴文睍之牛，非无时名也，气俗而野，使包鼎之视李渐，裴文睍之望戴嵩，岂不缩手于袖间耶？故非谱之所宜取。
　　
　　◎畜兽一
　　○史道硕
　　史道硕，不知何许人。兄弟四人，皆以善画得名，而道硕尤工人马及鹅等。初与王微并师荀朂、卫协，技能上下，二人优劣未判，而谢赫谓“王得其意，史传其似”。若是则微之所得者神，道硕之所写者形耳。意与神超出乎丹青之表，形与似未离乎笔墨蹊径，宜用此辨之。今御府所藏三：
　　三马图一，八骏图一，牛图一。
　　
　　○汉王李元昌
　　汉王元昌，髙祖第七子，少博学善画。李嗣真谓元昌曰：“天人之姿，博综伎艺，颇得风韵，自然超举。”有画鞍马、鹰鹘传于时，虽阎立徳、立本不得以季孟其间。画马尤工，非胸中有千里骎骎欲度骅骝前者，岂能得之心而应之手耶？今御府所藏三：
　　羸马图一，猎骑图二。
　　
　　○江都王李绪
　　江都王绪，唐霍王元轨之子，太宗侄也。能书画，最长于鞍马，以此得名。官至金州刺史。尝谓士人多喜画马者，以马之取譬必在人材，驽骥迟疾、隐显、遇否，一切如士之游世。不特此也，诗人亦多以托兴焉。是以画马者可以倒指而数。杜子美尝观曹霸画马而有诗曰：“国初已来画鞍马，神妙独数江都王。”则绪为一时之所重，其可知欤。今御府所藏三：
　　写拳毛騧图一，人马图一，呈马图一。
　　
　　○韦无忝
　　韦无忝，京兆人，与其弟无纵亦以画称。无忝在明皇朝以画马及异兽擅名。时外国有以师子来献者，无忝一见落笔，酷似其真，百兽皆望而辟易。明皇尝游猎，一发中两豝于元武北门。当时命无忝传写之，遂为一时英妙之极。且百兽之性与形相表里，而有雄毅而骏者，亦有驯扰而良者，故其足距毛鬛，有所不同，怒张妥帖亦从之而辨，他人未必知此，而独无忝得之。当时称无忝画四足之兽者，无不臻妙，岂虚言哉！无忝官至左武卫大将军。今御府所藏九：
　　习马图一，散马图一，牧笛归牛图一，山石戏猫图一，葵花戏猫图一，戏猫图一，胜游图一，宁王醉归图一，倾心图一。
　　
　　○曹霸
　　曹霸，髦之后。髦以画称于魏。霸在开元中已得名。天宝末毎诏写御马及功臣像。官至左武卫大将军。杜子美《丹青引》以谓“丹青不知老将至，富贵于我如浮云”者，谓霸也。子美真知画者。退之尝谓：“苟可以寓其智巧，使机应于心，不挫于气，则神完而守固。”其论似是。“夫外慕徙业者，皆不造其堂不哜其胾。”信矣。盖霸暮年，飘泊于干戈之际而卒不徙业，此子美所谓“富贵于我如浮云”者，见乎此矣。今御府所藏十有四：
　　逸骥图二，玉花騘图一，下槽马图二，内廏调马图一，老骥图二，九马图三，牧马图一，人马图一，羸马图一。
　　
　　○裴寛
　　裴寛，绛州闻喜人。季父漼有闻于时。寛粗以文词进，多从辟举，所至皆有能穪。明皇朝为范阳节度使兼采访使，颇受眷知。《唐史》有传，不言寛能画，惟云：“骑射，弹碁，投壶特妙。”以此推之，能画可知。大抵唐人多能书画，特着不着耳。由是所画传于世者不多，故为传记谱録不载。今御府所藏一：
　　小马图。
　　
　　○韩干
　　韩干，长安人。王维一见其画，遂推奨之。官止左武卫大将军。天宝初，明皇召干入为供奉。时陈闳乃以画马荣遇一时，上令师之，干不奉诏。他日问干，干曰：“臣自有师。今陛下内廏马，皆臣之师也。”明皇于是益奇之。杜子美《丹青引》云：“弟子韩干早入室。”谓干师曹霸也。然子美何从以知之？且古之画马者，有《周穆王八骏图阎》，立本画马，似模展、郑，多见筋骨，皆擅一时之名。开元后，天下无事，外域名马重译累至，内廏遂有飞黄、照夜、浮云、五方之乘。干之所师者，盖进乎此。所谓“干唯画肉不画骨”者，正以脱落展、郑之外，自成一家之妙也。忽一夕，有人朱衣玄冠扣干门者称：“我鬼使也。闻君善图良马，欲赐一疋。”干立画焚之。他日有送百缣来致谢而卒莫知其所从来，是其所谓鬼使者也。建中初有人牵一马访医者，毛色骨相，医所未尝见。忽值干，干惊曰：“真是吾家之所画马！”遂摩挲久之，怪其笔意，会如此。俄顷若蹶，因损前足。干异之，于是归以视所画马本，则脚有一点墨缺，乃语其画亦神矣。米芾《画史》载：嘉佑中有使江南者，渡采石牛渚矶，风大作不可渡，于是祷中元水府祠，是夕梦神告，留马当相济。既寤，遂献所藏干马，已而，风止乃渡。至今典庙中。米芾乃以玉楼成必李贺记，窃比诸此，诚哉是言，盖才难也久矣！不唯世间少，天上亦少，今御府所藏五十有二：
　　明皇观马图一，文皇龙马图一，宁王调马图一，八骏图一，奚官习马图四，六马图一，明皇试马图一，五陵游侠图一，三马图一，呈马图五，五王出游图一，内廏御马图三，骑从图一，散骥图三，按鹰图一，写三花御马图一，圉人调马图一，调马图三，习马图二，游骑图二，游侠人马图二，李白封官图二，老骥图一，骑习人马图一，玉花白马图一，下槽马图四，内廏图一，凿马图一，明皇射鹿图二，战马图二。
　　
　　○韦鉴
　　韦鉴，长安人，善画龙马。弟銮工山水。石銮之子偃，亦画马，松石名于时。鉴实鼻祖。且行天者莫如龙，行地者莫如马，而鉴独以龙马得名。岂非升降自如，脱略羁控，挟风云犇逸之气，与夫蹑景追电，一秣千里，得于心术之妙者，足以知之。所传于世者不多。今御府所藏三：
　　七贤图二，呈马图一。
　　
　　○韦偃
　　韦偃父銮善画山水松石，时名虽已籍籍，而未免堕于古拙之习。偃虽家学而笔力遒健，风格髙举，烟霞风云之变，与夫轮囷离奇之状，过父远甚。然世唯知偃善画马。盖杜子美尝有《题偃画马歌》，所谓“戏拈秃笔扫骅骝，倐见骐驎出东壁”者是也。然不止画马，而亦能工山水、松石、人物、皆精妙。岂非世之所知，特以子美之诗传耶？乃如黄四娘家花，公孙大娘舞剑器，此皆因之以得名者也。今御府所藏二十有七：
　　牧放人马图一，三骥图一，三马图一，莫江五马图一，牧马图九，散马图三，牧牛图一，沙牛图一，牧放羣驴图一，早行图一，读碑图二，松石图三，松下髙僧图一。
　　
　　○赵博文
　　赵博文，尚书左丞相赵涓之子。世业儒，喜丹青，而于士女、兔犬为尤工。然士女、犬兔，皆目前近习，易于形似，而一时如王朏、周昉，皆有盛名于世。博文遂能相后先，则是必有得之于，笔外而不止于世俗区区形似之习也。今御府所藏一：
　　兔犬图。
　　
　　○戴嵩
　　戴嵩，不知何许人也。初韩滉晋公镇浙右时，命嵩为巡官，师滉画皆不及，独于牛能穷尽野性，乃过滉远甚。至于田家川原，皆臻其妙。然自是廊庙间安得此物？宜滉于此风斯在下矣。世之所传画牛者，嵩为独步。其弟峄亦以画牛得名。今御府所藏三十有八：
　　春陂牧牛图一，春景牧牛图一，牧牛图十，渡水牛图一，归牛图二，饮水牛图二，出水牛图二，乳牛图七，戏牛图一，犇牛图三，斗牛图二，犊牛图一，逸牛图一，水牛图二，白牛图一，渡水牧牛图一。
　　
　　○戴峄
　　戴峄，嵩之弟。嵩以画牛名髙一时，盖用志不分，乃凝于神。苟致精于一者，未有不进乎妙也。如津人之操舟，梓庆之削鐻，皆所得于此。于是嵩之画牛亦致精于一时也。然峄学嵩遂能接武其后。然喜作犇逸之状，未免有所制畜，其亦使观者知所戒耶！今御府所藏五：
　　松石牧牛图一，平坡乳牛图一，逸牛图一，鬬牛图一，犇牛图一。
　　
　　○李渐
　　李渐，不知何许人也。官任忻州刺史。善画番马人物，至于牧放川原，尤尽其妙。笔迹气调，当时号为无俦。子仲和能继其蓺，而笔力有所不及。今御府所藏七：
　　川原牧马图二，三马图一，逸骥图一，牧马图二，虎鬬牛图一。
　　
　　○李仲和
　　李仲和，忻州刺史渐之子。善画番马人物，有父之遗风，但笔力有所不逮也。而相国令狐绹奕代为相，家有小画人马幛，是尤得意者，宪宗尝取置于禁中。今御府所藏一：
　　小马图。
　　
　　○张符
　　张符，不知何许人也。善画牛，颇工笔法，有得于韩滉，亦韩之派也。画《放牛图》，独取其村原风烟荒落之趣，儿童横吹藉草之状，其一蓑一笠，殆将人牛相忘，自非妙造其理有进于技者，何以得之于笔端耶？今御府所藏五：
　　渡水牛图一，牧牛图三，水牛图一。
　　
　　卷十四
　　◎畜兽二
　　○罗塞翁
　　罗塞翁，乃钱塘令隐之子。为吴中从事，喜丹青，善画羊，精妙卓絶，世罕见其笔。隐以诗名于时，而塞翁独寓意于丹青，亦词人墨客之所致思。今御府所藏二：
　　牧牛图，海物图。
　　
　　○张及之
　　张及之，京兆人。画犬马、花鸟颇工。作犬得其敦厖，无摇尾乞怜之状。世或传其《骑射图》，擎苍牵黄，挽强驰驱，笔力豪逸极妙。然所得特犬马之习，方五代干戈之际，风声气俗，盖有自而然。今御府所藏一：
　　写犬图。
　　
　　○厉归真
　　道士厉归真，莫知其乡里。善画牛虎，兼工竹雀鸷禽。虽号道士，而无道家服餙，唯衣布袍，徜徉阛阓，视酒垆旗亭如家而归焉。人或问其出处，乃张口茹拳而不言，所以人莫之测也。一日朱梁太祖诏而问曰：“卿有何道理？”归真对曰：“臣衣单爱酒，以酒御寒，用画偿酒，此外无能。”梁祖然之。推是语以究其所得，必非常人。此与除睡人间总不知之意何异？真寓之于画耳。南昌信果观中有圣像甚工，毎苦雀鸽粪秽，而归真为画一鹞于壁间，自此遂絶，亦颇奇怪。要其至非术则几神矣。今御府所藏二十有八：
　　云龙图一，乳虎图一，牧牛图七，渡水牧牛图二，渡水牛图一，牧放顾影牛图一，江堤牧放图一，荀竹乳兔图一，柏林水牛图一，乳牛图五，猫竹图一，宿禽图一，鹊竹图二，笋竹图一，蜂蝶鹊竹图一，蔓瓜图一。
　　
　　○李霭之
　　李霭之，华阴人。善画山水泉石，尤喜画猫。雅为罗绍威所厚，建一亭为霭之援毫之所，名曰“金波”。时以号霭之为金波处士，妙得幽人逸士林泉之思致。故一寄于画，则无复朝市车尘马足、肩磨毂击之状，真胸中自有丘壑者也。画猫尤工。盖世之画猫者，必在于花下，而霭之独画在药苖间，岂非幽人逸士之所寓，果不为纷华盛丽之所移耶？今御府所藏十有八：
　　药苖戏猫图一，醉猫图三，药苖雏猫图一，子母戏猫图三，戏猫图六，小猫图一，子母猫图一，虿猫图一，猫图一。
　　
　　○赵令松
　　宗室令松字永年，与其兄令穰俱以丹青之誉并驰。工画花竹，无俗韵。以水墨作花果为难工，而令松独于此不凡。然巧作朽蠧太多，论者或病之。而画犬尤得名于时。昔人谓“画虎不成反类于狗”，今令松故直作狗，岂无意乎？官至右武卫将军，隰州团练使，赠徐州观察使，追封彭城侯。今御府所藏四：
　　瑞蕉狮犬图一，花竹狮犬图一，秋菊相属图二。
　　
　　○赵邈龊
　　赵邈龊，亡其名，朴野不事修饰，故人以邈龊穪，不知何许人也。善画虎，不惟得其形似，而气韵俱妙。盖气全而失形似，则虽有生意而徃往有反类狗之状。形似备而乏气韵，则虽曰近是，奄奄特为九泉下物耳。夫善形似而气韵俱妙，能使近是而有生意者，唯邈龊一人而已。今人多穪包鼎为上游者，亦犹井蛙泽鲵，何足以语沧溟之渺弥也！今御府所藏八：
　　丛竹虎图三，出山虎图一，战沙虎图一，伏虎图一，驯虎图一，虎图一。
　　
　　○朱义
　　朱义，江南人，与朱莹其族属也，皆以画牛得名。作斜阳芳草，牧笛孤吹，村落荒闲之景，而无市朝犇逐之趣。虽望戴嵩为不及，而亦后来名家。今御府所藏六：
　　牧牛图三，横笛牧牛图一，饮水牛图一，乳牛图一。
　　
　　○朱莹
　　朱莹，江南人，与朱义同族。亦善画牛马得名，尤工人物。作《牧牛图》极臻其妙，然饮水龁草，盖牛之真性，非笔端深造物理而徒为形似，则人人得以专门矣。独莹与义殆若知之者。今御府所藏五：
　　牧牛图四，牛图一。
　　
　　○甄慧
　　甄慧，睢阳人。善画佛像帝释，脱落世间形相，具天人之威仪，故以此得名于时。亦工画牛马，而留意甚精。至于穿络，真性固已失之矣。而鞭绳之所制畜，亦有见于警策者也。画虽末技，而意之所在，故有进于妙者。今御府所藏一：
　　牧童卧牛图一。
　　
　　○王凝
　　王凝，不知何许人也。尝为画院待诏。工画花竹翎毛，下笔有法，颇得生意。又工为鹦鹉及师猫等。非山林草野之所能，不唯责形象之似，亦兼取其富贵态度，自是一格。苟不能焉，终不到也。今御府所藏一：
　　绣墪狮猫图。
　　
　　○祁序
　　祁序，江南人。善工画花竹禽鸟，又工画牛。人或谓有戴嵩遗风。至于画猫，近世亦罕有其比。猫与牛者，皆人之所常见，毎难为工。昔人有画斗牛者，众穪其精，独有一田夫在傍，乃指其瑕。既而问之，乃曰：“我见斗牛多擫尾，今掲其尾，非也。”画者惘然，因服其不到。序亦有斗牛甚奇。今御府所藏四十有四：
　　倒影牛图一，渡水乳牛图二，四皓奕碁图三，夹竹桃花图二，长江渔图一，潇湘逢故人图二，写生鸡冠花图一，牧牛图二十二，乳牛图三，斗牛图二，水牛图一，牧羊图一，诗客图二，虎图二。
　　
　　○何尊师
　　何尊师，不知何许人也。龙徳中居衡岳，不显名氏，常往来于苍梧、五岭，仅百余年，人尝见之，颜貌不改。或问其氏族年寿，但云“何何”；或问其郷里，亦云“何何”。时人因此遂号曰“何尊师”。不见他技，但喜戏弄笔墨。工作花石，尤以画猫专门，为时所穪。凡猫寝觉行坐，聚戏散走，伺捕禽，泽吻磨牙，无不曲尽猫之态度。推其独步不为过也。尝谓猫似虎，独有耳大眼黄不相同焉。惜乎尊师不充之以为虎，但止工于猫，似非方外之所习，亦意其寓此以游戏耳。今御府所藏三十有四：
　　戎葵太湖石图一，葵石戏猫图六，山石戏猫图一，葵花戏猫图二，葵石羣猫图二，子母戏猫图一，苋菜戏猫图一，子母猫图一，薄荷醉猫图一，羣猫图一，戏猫图五，猫图一，醉猫图十，石竹花戏猫图一。
　　
　　卷十五
　　◎花鸟叙论
　　五行之精，粹于天地之间，阴阳一嘘而敷荣，一吸而揫敛，则葩华秀茂，见于百卉众木者，不可胜计。其自形自色，虽造物未尝庸心，而粉饰大化，文明天下，亦所以观众目、协和气焉。而羽虫有三百六十，声音颜色，饮啄态度，远而巢居野处，眠沙泳浦，戏广浮深；近而穿屋贺厦，知岁司晨，啼春噪晩者，亦莫知其几何。此虽不预乎人事，然上古采以为官穪，圣人取以配象类，或以着为冠冕，或以画于车服，岂无补于世哉？故诗人六义，多识于鸟兽草木之名，而律歴四时，亦记其荣枯语黙之候。所以绘事之妙，多寓兴于此，与诗人相表里焉。故花之于牡丹芍药，禽之于鸾凤孔翠，必使之富贵。而松竹梅菊，鸥鹭鴈鹜，必见之幽闲。至于鹤之轩昂，鹰隼之击搏，杨栁梧桐之扶疎风流，乔松古柏之岁寒磊落，展张于图绘，有以兴起人之意者，率能夺造化而移精神，遐想若登临览物之有得也。今集自唐以来迄于本朝，如薛鹤、郭鹞、边鸾之花，至黄荃、徐熙、赵昌、崔白等，其俱以是名家者，班班相望，共得四十六人。其出处之详，皆各见于传，浅深工拙，可按而知耳。若牛戬、李懐衮之徒，亦以画花鸟为时之所知，戬作《百雀图》，其飞鸣俛啄，曲尽其态，然工巧有余，而殊乏髙韵；懐衮设色轻薄，独以柔婉鲜华为有得，若取之于气骨，则有所不足，故不得附名于谱也。
　　
　　◎花鸟一
　　○縢王李元婴
　　滕王元婴，唐宗室也。善丹青，喜作蜂蝶。朱景元尝见其粉本，谓能巧之外，曲尽精理，不敢第其品格。唐王建作《宫词》云“传得滕王《蛱蝶图》”者，谓此也。今御府所藏一：
　　蜂蝶图。
　　
　　○薛稷
　　薛稷字嗣通，乃河东汾阴人收之从子也。少有才藻，为流辈所推。外祖魏正家藏书画甚多，至于表疏之类，无所不有。皆虞世南、褚遂良真迹。稷既饫观，遂鋭意学之，而书画并进。善花鸟人物杂画，而尤长于鹤。故言鹤必穪稷，以是得名，且世之飬鹤者多矣，其飞鸣饮啄之态度，宜得之为详，然画鹤少有精者，凡顶之浅深，氅之黳淡，喙之长短，胫之细，膝之髙下，未尝见有一一能写生者也。又至于别其雄雌，辨其南北，尤其所难，虽名手号为善画，而画鹤以托爪传地，亦其失也。故稷之于此颇极其妙，宜得名于古今焉。昔李杜以文章妙天下，而李太白有稷之《画赞》，杜子美有稷之《鹤》诗，皆传于世，盖不识其人，视其所与，信不诬矣。稷在睿宗朝，歴官至太子少保，封晋国公，《唐史》自有传。今御府所藏七：
　　啄苔鹤图一，顾步鹤图一，鹤图五。
　　
　　○边鸾
　　边鸾，长安人。以丹青驰誉于时，尤长于花鸟，得动植生意。徳宗时有新罗国进孔雀，善舞，召鸾写之。鸾于贲饰彩翠之外，得婆娑之态度，若应节奏。又作折枝花，亦曲尽其妙。至于蜂蝶，亦如之。大抵精于设色，如良工之无斧凿痕耳。然以技困穷，卒不获用，转徙于泽潞间。随时施宜，乃画带根五参，亦极工巧。近时米芾论画花者，亦谓鸾画如生。今御府所藏三十有三：
　　踯躅孔雀图一，鹧鸪药苖图一，孔雀图一，木瓜雀禽图一，梨花鹁鸽图一，木笔鹁鸽图一，金盆孔雀图一，木瓜花图一，花鸟图一，菜蝶图二，木瓜图一，葵花图一，鸷禽图一，鹊鹞图一，写生鹁鸽图一，花苖鹁鸽图一，芭蕉孔雀图二，李子花图一，折枝李实图一，梅花鹡鸰图一，牡丹图一，牡丹白鹇图一，牡丹孔雀图一，梨花图一，千叶桃花图一，写生折枝花图一，花竹禽石图二，鹭下莲塘图二，石榴猴鼠图一。
　　
　　○于锡
　　于锡，不知何许人也。善画花鸟，最长于鸡，极臻其妙。有《牡丹双鸡》、《雪梅双雉》二图。鸡，家禽，故作牡丹；雉，野禽，故作雪梅：莫不有理焉。今御府所藏二：
　　牡丹双鸡图一，雪梅双雉图。
　　
　　○梁广
　　梁广，不知何许人也。善画花鸟，名载谱録，为一时所穪。故郑谷作《海棠》诗，有“梁广丹青点笔迟”之句也。谷以诗名家，不妄许可，谷既穪道，广之画可见矣。今御府所藏五：
　　四季花图一，夹竹来禽图一，海棠花图三。
　　
　　○萧悦
　　萧悦，不知何许人也。时官为协律郎，人皆以官称其名，谓之萧协律。唯喜画竹，深得竹之生意，名擅当世。白居易诗名擅当世，一经题品者，价增数倍，题悦《画竹》诗云：“举头忽见不似画，低耳静聴疑有声。”其被推穪如此，悦之画可想见矣。今御府所藏五：
　　乌节照碧图二，梅竹鹑鹩图一，风竹图一，笋竹图一。
　　
　　○刁光
　　刁光，长安人。自天复初入蜀，善画湖石、花竹、猫兔、鸟雀之类。慎交游，所与者皆一时之佳士，如黄荃、孔嵩皆师事之。议者以谓孔类升堂，黄得入室。其知言哉！年踰八十，益不废所学。今蜀郡僧寺中壁间花竹，往往尚有存者。今御府所藏二十有四：
　　花禽图五，芙蓉鸂{氵鶒}图一，引雏鹩子图一，蜂蝶茄菜图一，桃花戏猫图一，鸡冠草虫图一，雏雀图一，萱草百合图一，折枝花图一，竹石戏猫图二，药苖戏猫图二，子母猫图二，子母戏猫图一，羣猫图一，猫竹图一，夭桃图一，儿猫图一。
　　
　　○周滉
　　周滉，不知何许人也。善画水石、花竹、禽鸟，颇工其妙。作远江近渚、竹溪蓼岸、四时风物之变，揽图便如与水云鸥鹭相追逐。盖工画花竹者，往往依带栏楯，务为华丽之胜，而滉独取水边沙外，故出于画史辈一等也。今御府所藏十有二：
　　荷花鸂{氵鶒}图一秋荷鸂{氵鶒}图二，蓼岸鹭鸶图一，芙蓉杂禽图一，水石双禽图一，水石鹭鸶图二，水鹭图一，秋塘图一，秋景竹石图一，鸂{氵鶒}图一。
　　
　　○胡擢
　　胡擢，不知何许人也。博学能诗，气韵超迈，飘飘然有方外之志。尝谓其弟曰：“吾诗思若在三峡之间闻猿声时。”其髙情逸兴如此。一遇难状之景，则寄之于画，乃作草木禽鸟，亦诗人感物之作也。今御府所藏六：
　　木瓜锦棠图一，折枝花图一，写生折枝花图一，单叶月季花图一，杂花图一，桃花图一。
　　
　　○梅行思
　　梅行思，不知何许人也。能画人物、牛马，最工于鸡，以此知名，世号曰梅家鸡。为斗鸡尤精，其赴敌之状，昻然而来，竦然而待，磔毛怒瘿，莫不如生。至于饮啄闲暇，雌雄相将，众雏散漫，呼食助叫，态度有余，曲尽赤帻之妙，冝其得誉焉。鸡者庖厨之物，初不足贵，昔人谓画犬马为难工，以其日夕近人，唯鸡亦如此，故作斗鸡不无意也。行思，唐末人，接五代，家居江南，为南唐李氏翰林待诏，品目甚髙。今御府所藏四十有一：
　　牡丹鸡图一，蜀葵子母鸡图三，萱草鸡图二，鸡图十三，引雏鸡图五，子母鸡图三，野鸡图一，笼鸡图六，负雏鸡图一，斗鸡图六。
　　
　　○郭干晖
　　郭干晖，北海营丘人，世呼为郭将军。善画草木鸟兽、田野荒寒之景。锺隐者亦一时名流，变姓名执弟子礼，师事久之，方授以笔法。干晖常于郊居畜其禽鸟，毎澄思寂虑，玩心其间，偶得意即命笔，格律老劲，曲尽物性之妙。今御府所藏一百有四：
　　藂竹柘鹞图二，柘条鹊鹞图一，老木禽鹞图二，古木鹰鹊图一，竹石伯劳图二，鹞搦伯劳图一，藂棘伯劳图二，柘竹杂禽图一，柘竹鹞子图一，柘竹野鹊图二，柘竹噪鹊图一，柘条鹌鹞图三，柘条鹞子图一，柘林鹊鹞图四，柘条鹑鹞图一，鹘鹞图一，梨花鹞禽图一，芦棘鹑鹞图一，架上鹞子图十六，野鸡鹌鹑图一，枯枿鸡鹰图四，竹木鸡鹰图二，写生鹌鹑图一，古木鹧鸪图四，俊禽犇兔图二，苍鹰捕狸图二，鹊鹞图四，古木鹞子图一，鸷禽图一，鸡鹰图六，棘兔图二，棘鹑图一，棘芦图一，秋兔图一，棘雉图三，噪禽图一，鹑鹞图八，鹧鹞图六，苍鹰图一，鹌鹑图一，鸡图一，鹰图一，野鸡图一，鹞子图一，猫图一，鹘图一，野鸭图一。
　　
　　○郭干佑
　　郭干佑，青州人。兄干晖有画名，干佑善工花鸟，名虽不显如其兄，然所学同门，亦相上下耳其。渐染所及，自然近之耶？如画鹰隼，使人见之，则有击搏之意，然后为工。故杜子美想象其拏攫，则曰：“何当击凡鸟，毛血洒平芜。”是画之精絶能兴起人意如此，岂不较其善否哉？至俊爽风生，非笔端之造化何可以言传也。又能画猫，虽非专门，亦有足采。今御府所藏四：
　　野鹘图一，秋棘俊禽图二，顾蜂猫图一。
　　
　　○卷十六
　　◎花鸟二
　　○锺隐
　　锺隐，天台人。善画鸷禽榛棘，能以墨色浅深分其向背。初欲师郭干晖，知干晖秘其术不以授人，隐乃变姓名托馆寓食于其家，甘从服役。逮逾时，干晖弗觉也。隐阴伺其画而心得之。一日乗兴作鹞于壁间。干晖知亟就观之，惊叹不已。乃谓子得非锺隐乎？遂善遇之。益论画道为详，因是驰誉。噫！百工技巧，有心好之而欲深造其妙者，虽得其术于艰难之中，犹且坚壁不退，况进于道者乎？隐居江南，所画多为伪唐李煜所有。煜皆题印以秘之。近时有米芾论画，言锺隐者，盖南唐李氏道号，为钟山之隐者耳，固非锺隐也。因以辨之。今御府所藏七十有一：
　　寒芦鹑鹞图二，古木鸡鹰图三，田犬逐兔图二，藂棘寒鹑图一，秋汀鹑鹞图二，藂棘伯劳图一，柘枿鹑鹞图一，霜林鹑鹞图四，柘条{氵束力鸟}鹊图一，棘兔伯劳图一，柘条双禽图一，柘条山鹊图一，柘条伯劳图一，游仙松石图二，鹞子竹石图二，古木竹梢图一，鹞子伯劳图一，枣棘鹑鹞图一，架上鹰图二，子母兔图一，竹石小兔图一，鸡鹰图四驯雉图二，会禽图一，鹡鸰图一，架{氵束力鸟}图一，噪禽图二，双禽图四，架鹞图三，鹰兔图一，跃兔图一，柘雀图一，鹑鹞图四，竹兔图一，鸷禽图一，飞鹞图一，鹞子图二，双鹞图二，柘鹊图一，顾兔图一，小兔图一，秋兔图一，棘雀图一，鹘图一，古木鹞图一。
　　
　　○黄筌
　　黄筌字要叔，成都人。以工画早得名于时。十七岁事蜀后主王衍为待诏。至孟昶加捡挍少府监，累迁如京副使。后主衍尝诏筌于内殿观吴道元画《钟馗》，乃谓筌曰：“吴道元之画《钟馗》者，以右手第二指抉鬼之目，不若以拇指为有力也。”令筌改进。筌于是不用道元之本，别改画以拇指抉鬼之目者进焉。后主怪其不如旨。筌对曰：“道元之所画者，眼色意思俱在第二指；今臣所画，眼色意思俱在拇指。”后主悟，乃喜筌所画不妄下笔。筌资诸家之善而兼有之。花竹师滕昌佑，乌雀师刁光，山水师李升，鹤师薛稷，龙师孙遇，然其所学笔意豪赡，脱去格律，过诸公为多。如世穪杜子美诗、韩退之文无一字无来处，所以筌画兼有众体之妙，故前无古人，后无来者。今筌于画得之，凡山花野草，幽禽异兽，溪岸江岛，钓艇古槎，莫不精絶。广政癸丑岁，尝画野雉于八卦殿，有五方使呈鹰于陛殿之下，误认雉为生，掣臂者数四。时蜀主孟昶嗟异之。梅尧臣尝有咏筌所画《白鹘图》，其畧曰：“画师黄筌出西蜀，成都范君能自知；范云筌笔不敢恣，自飬鹰鹯观所宜。”以此知筌之用意为至，悉取生态，是岂蹈袭陈迹者哉？范君盖蜀郡公范镇也。镇亦蜀人，故知筌之详细。其子居宝、居寀亦以画传家学。今御府所藏三百四十有九：
　　桃花雏雀图一，桃竹鸂{氵束力鸟}图一，桃竹湖石图二，桃竹锦鸡图二，海棠鹁鸽图一，海棠鹦鹉图一，牡丹鹁鸽图七，牡丹图二，山石牡丹图一，牡丹鹤图二，芍药家鸽图一，瑞芍药图一，芍药黄莺图一，芍药鸠子图二，入苋黄莺图一，牡丹戏猫图三，春龙出蛰图一，梨花鸲鹆图一，夏陂乳牛图一，夏山图二，秋山诗意图四，荷花鹭鸶图一，芙蓉鸂{氵束力鸟}图三，秋塘鸂{氵束力鸟}图四，水石鹭鸶图一，芙蓉鸠子图一，芙蓉双禽图三，萱草野雉图三，笋竹野鸡图一，萱草山鹧图一，水荭鸂{氵束力鸟}图一，芦花鸂{氵束力鸟}图二，戏水鸂{氵束力鸟}图一，竹石鸠子图二，竹石黄鹂图一，花石锦鸡图一，写瑞荣荷图一，踯躅戴胜图一，笋竹碧青图一，芙蓉鹭鸶图一，霜林鸡鴈图二，湖滩烟鹭图二，药苖双雀图一，湖滩水石图三，太湖石牡丹图一，戏猫桃石图一，竹堤双鹭图一，笋竹鹑雀图一，笋竹雏雀图一，雪竹文禽图二，雪竹双禽图二，雪竹鸠子图一，雪竹锦鸡图二，雪竹双雉图一，雪禽双雉图二，雪景花禽图二，雪竹山鹧图二，雪雀鸳鸯图一，雪景噪雀图一，雪景鹌鹑图一，雪雀啄木图一，雪景柘雀图一，雪景雀兔图一，雪山图二，雪景宿禽图一，雪禽图二，雪雉图二，雪雀图四，雪兔图四寒鹭图一，寒禽图一，竹石鸳鸯图一，竹鹤图三，六鹤图二，双鹤图一，独鹤图一，梳翎鹤图一，红蕉下水鹤图二，山茶鹑雀图一，寒菊蜀禽图一，写生锦鸡图一，写生杂禽图一，踯躅义燕儿图一，踯躅锦鸡图三，柘竹鹩子图一，踯躅山鹧图一，蜂蝶花禽图一，云出山腰图二，鹞子鹌鹑图一，玛瑙盆鹁鸽图一，没骨花枝图一，捕雀猫图一，柘条鹩子图一，逐雀猫图一，引雏雀图一，写生山鹧图一，柘竹雀蝶图一，鸂{氵束力鸟}竹燕图一，竹石绣缨图一，鹧鹞伯劳图一，诗意山水图五，架上鹘图三，架上角鹰图二，架上皁鵰图一，雪景鹑雀图一，竹石双禽图二，芦花鸂{氵束力鸟}图二，水石双鹭图二，山茶雪雀图二，白山鹧图二，架上御鹰图一，皁鵰图二，鸡鹰图五，锦棠图一，秋鹭图一，老鹤图一，雀鸭图一，鹘兔图三，衔花鹿图一，鵰狐图一，双鹭图一，竹石寒鹭图三，水禽图三，鹧鸪图一，野雉图三，蝉蝶图一，折枝花图一，鹰图一，鸠雀图一，角鹰图二，白鸽图一，白鹘图一，禽雀图一，鹌鹑图一，雀图一，野鹑图一，鸡图一，鵰图二，蜀禽图一，秋鸭图一，竹鸭图二，竹雀图三，锦鸡图一，白鹰图一，鹁鸽图三，御鹰图一，三清像三，星官像二，寿星像三，南极老人像一，写十真人像一，秋山寿星图一，真官像一，出山佛像一，观音菩萨像一，自在观音像二，葛洪移居图二，勘书图二，勘书人物图一，袁安卧雪图三，荘惠观鱼图二，长寿仙图一，七才子图一，搜山天王像一，山居图一，春山图七，春日羣山图二，秋岸图二，秋陂跃兔图二，秋景山水图二，云水秋山图四，竹石图四，竹芦图一，写瑞白兔图一，写生玳瑁图三，写生碎金图一，写生龟图一，写钟馗氏图一，玉步摇图二，山石猫犬图一，竹石小猫图一，蝼蝈戏猫图一，药苗小兔图一，子母戏猫图一，药苗戴胜图一，溪山垂纶图一，出陂龙图一，云龙图一，猎犬图一，汀石图一，骑从图一，墨竹图一，云岩图一，跃犬图一，升龙图一，醉仙图一，归山图一，出水龟图一，天台图一，草堂图二，跃水龙图一，桃石图一，子母猫图一，归牧图一，溪石图一，草虫图一，阁道图一，山桥图一，食鱼猫图一，双鹿图一，碎金图二，猫图一，猫犬图一，灵草图一，太湖石海棠鹞子图一，水墨湖滩风竹图三，写李思训踏锦图三，许真君拔宅成仙图一，夹竹海棠锦鸡图二，竹石金盆鹁鸽图三，写薛稷双鹤图一，鹁鸽引雏雀竹图一。
　　
　　○黄居宝
　　黄居宝字辞玉，成都人，筌之次子。以工画得传家之妙，兼喜作字，当时以八分书知名。与父筌同事蜀主为待诏。后累迁至水部员外郎。书画本出一体，盖虫鱼鸟迹之书皆画也。故自科斗而后，书画始分，是以夏商鼎彝间，尚及见其典刑焉。宜居宝之以书画名于世也。今御府所藏四十有一：
　　竹岸鸳鸯图一，桃竹鹁鸽图一，杏花戴胜图二，牡丹猫雀图一，牡丹太湖石图一，锦棠竹鹤图二，踯躅锦鸡图一，红蕉山鹊图一，折枝芙蓉图一，雀竹双鳬图一，柘竹山鹧图一，荀石双鹤图一，荀竹湖石图一，山居雪霁图一，江山宻云图一，山石小禽图一，夹竹桃花图一，牡丹双鹤图二，荷花鹭鸶图一，架上角鹰图一，架上铜觜图一，架上鹘图一，雪兔图一，春山图二，千春图一，秋江图一，顾步鹤图一，梳翎鹤图一，竹鹤图一，重屏图一，双鹤图一，雏猫图一，寒菊图一，竹石金盆戏鸽图三，夹竹桃花鹦鹉图一。
　　
　　○滕昌佑
　　滕昌佑字胜华，本吴郡人也。后游西川，因为蜀人。以文学从事，初不宦，志趣髙洁，脱畧时态，卜筑于幽闲之地，栽花竹杞菊以观植物之荣悴，而寓意焉。久而得其形似于笔端，遂画花鸟蝉蝶，更工动物，触类而长，盖未尝专于师资也。其后又以画鹅得名，复精于芙蓉、茴香，兼为夹纻果实，随类傅色，宛有生意也。其为蝉蝶草虫，则谓之点画；为折枝花果，谓之丹青。以此自别云。大抵昌佑乃隐者也，直托此游世耳。所以寿至八十五，然年髙其笔犹强健，意其有得焉。今御府所藏六十有五：
　　牡丹睡鹅图二，芙蓉睡鹅图一，芙蓉双鹑图一，芙蓉双禽图一，拒霜鹡鸰图一，芙蓉猫图一，拒霜花鹅图二，拒霜花鸭图二，慈竹芙蓉图一，蝉蝶芙蓉图一，芙蓉川禽图一，湖石牡丹图一，龟鹤牡丹图四，太平雀牡丹图一，茴香睡鹅图一，鸂{氵束力鸟}图一，藂竹百合图一，古木双雉图一，{竹聊}竹山鹧图一，茴香戏猫图一，山茶家鹩图一，卧枝芙蓉图一，药苖鹅图一，茴香鹅图一，梳翎鹅图一，水际鹅图一，写生折枝花图二，夹竹梨花图一，百合花川禽图一，竹穿鱼图五，戏蓼鱼图一，竹枝牵牛图一，梅花鹅图二，戏水鱼图一，拒霜图三，写生芙蓉图二，竹鹤图一，家鹅图一，芙蓉花图二，牡丹图一，萱草兔图一，梨花龟图二，梅花图一，寒菊图一，{竹聊}竹拒霜图一，鹅图三。
　　
　　○赵宗汉
　　嗣濮王宗汉字戏甫，太宗之曾孙，濮安懿王之子。宗汉博雅该洽。人皆不见其有冨贵骄矜之气，又无沈酣于筦弦犬马之玩，而唯诗书是习，法度是守平。居无事，雅以丹青自娯，屡以画进，毎加赏激。又尝为《八鴈图》，气韵萧散，有江湖荒远之趣。识者谓不减于古人。歴官至秦寜军节度使、兖州管内观察处置等使、捡挍太尉、开府仪同三司、判大宗正事、提举宗子学事、嗣濮王，赠太师，追封景王，谥孝简。今御府所藏八：
　　水墨荷莲图一，水墨蓼花图一，荣荷小景图一，荣荷宿鴈图一，水荭芦鴈图二，聚沙鴈图二。
　　
　　○赵孝颖
　　宗室孝颖字师纯，端献魏王之第八子也。翰墨之余，雅善花鸟，毎优游藩邸，脱畧纨绮，寄兴粉墨，颇有思致。凡池沼林亭所见，犹可以取像也。至于模写陂湖之间物趣，则得之遐想，有若目击而亲遇之者，此盖人之所难然，所工尚未已，将复有加焉。宣和元年十一月冬祀圆坛，前二日大庆殿，宗室宿卫于皇城司宗正事，孝颖在焉。尝赐所画《鹡鸰图》以报其所进课画，又以示诗人兄弟之意，实异眷也。孝颖今为徳庆军节度使。今御府所藏二十有二：
　　四景花禽图一，水墨花禽图一，水墨双禽图一，和鸣鸂{氵束力鸟}图一，莲陂戏鹅图一，莲塘水禽图一，窥鱼翠碧图一，映水珍禽图一，秋滩双鹭图一，蓼岸鹡鸰图一，水荭鹡鸰图一，雪汀宿鴈图二，水禽花果图一，雪竹五色儿图一，设色花禽图一，设色禽果图一，萱草红颔儿图一，小景图一，写生花图一，荐寿四清图一，木瓜乌头白颊图一。
　　
　　○赵仲佺
　　宗室仲佺字隐夫，太宗元孙。仲佺明敏无他嗜好，独爱汉、晋人之文章。至于品藻人物，通贯义理，虽老师巨儒，皆与其进。作诗平易，効白居易体，不沉酣于绮纨犬马，而一意于文词翰墨间。至于写难状之景，则寄兴于丹青，故其画中有诗，至其作草木禽鸟，皆诗人之思致也。非画史极巧力之所能到，其亦翩翩佳公子耶？歴官至润州管内观察使、持节润州诸军事、润州刺使，赠开府仪同三司，追封和国公，谥惠孝。今御府所藏十有四：
　　杏花绣缨图一，秋荷鹭鸶图一，蓼岸鹭鸶图一，戎葵鹘燕图一，葵竹鸓鸭图一，笋竹恋鸠图一，写生杂禽图四，写生牡丹图一，乳牛图一鹊竹图二。
　　
　　○赵仲僴
　　宗室仲僴字存道，长于宫邸，不以尘俗汩其意，雅好绘画，虽寒暑不舍，既久益加进，既进自得，无所往而不经营画思。毎岁都城士大夫有园圃者，花开时必纵人游观。仲僴乃载酒行乐，初无缘饰，泛然于游人中，以笔簏粉墨自随。遇兴来，见髙屏素壁，随意作画，率有佳趣；或求则未必应也。尝于华阳郡主王宪家林亭间作《鸳鸯浦溆》，顷刻而就。至于设色，唯轻淡点缀而已。往来观者无不赏激也。有题诗于其后曰：“睡足鸳鸯各欲飞，水花欹岸两三枝。多情公子因乗兴，写出江春日暖时。”其为人穪誉如此。官至保康军节度观察留后，开府仪同三司，追封荣国公，谥和惠。今御府所藏七：
　　照水杏花图一，飞鹭戏晴图一，雪天晓鴈图一，翠竹新凉图一，五客熙春图一，竹汀水禽图二。
　　
　　○赵士腆
　　宗室士腆，善画寒林晴浦，得云烟明晦之状，怳若凭髙览物，寓目于空旷有无之间，甚多思致。往时苏舜钦有“寒雀喧喧满竹枝，轻风淅沥玉花飞”之句，今士腆遂画《寒雀畏雪图》者，类此也。其竹石等亦穪是。官任武节郎。今御府所藏五：
　　烟浦幽禽图一，寒禽畏雪图一，寒林图一，晴浦图一，竹石图一。
　　
　　○赵士雷
　　宗室士雷。以丹青驰誉于时。作鴈鹜鸥鹭，溪塘汀渚，有诗人思致；至其絶胜佳处，往往形容之所不及。又作花竹，多在于风雪荒寒之中，盖胸次洗尽绮纨之习，故幽寻雅趣，落笔便与画工背驰。官任襄州观察使。今御府所藏五十有一：
　　春岸初花图一，桃溪鸥鹭图一，春江落鴈图一，春晴双鹭图一，桃溪图一，暖水戏鹅图一，春江小景图一，春岸图一，莲塘羣鳬图一，花溪会禽图一，夏塘戏鸭图一，夏溪鳬鹭图一，初夏晴江图一，夏景会禽图一，夏浦珍禽图一，栁岸鸂{氵束力鸟}图一，莲塘双禽图一，夏溪图一，秋岸江禽图一，秋芦羣鴈图一，秋渚图一，江干早秋图一，初秋浦溆图一，蓼岸游禽图一，蓼岸羣鳬图一，芦渚会禽图一，秋芳图一，寒江雪岸图一，寒江梅雪图一，寒汀雪鴈图一，雪汀羣鴈图一，寒汀双鹭图一，林雪聚鸦图二，雪汀百鴈图一，雪溪图一，梅汀落鴈图一，五客羣居图一，寒林雪鴈图一，湘浯晴望图一，松溪会禽图一，葵芳图一，雪鴈图一，戏鹜图一，澄江图二，湘乡小景图一，桞浦图一，栁溪图一，岸芳图一，芳洲图一。
　　
　　○曹氏
　　宗妇曹氏，雅善丹青，所画皆非优柔软媚取悦儿女子者，真若得于游，览见江湖山川间胜槩，以集于毫端耳。尝画《桃溪蓼岸图》，极妙。有品题者曰：“咏雪才华穪独秀，回纹机杼更谁如如？何鸾凤鸳鸯手，画得《桃溪蓼岸图》。”由此益显其名于世，但所传者不多耳。然妇人女子能从事于此。岂易得哉？今御府所藏五：
　　桃溪图一，栁塘图一，蓼岸图一，雪鴈图一，牧羊图一。
　　
　　卷十七
　　◎花鸟三
　　○李煜
　　江南伪主李煜字重光，政事之暇，寓意于丹青，颇到妙处。自穪锺峯隐居，又略其言曰锺隐，后人遂与锺隐画溷淆穪之。然李氏能文善书画，书作颤笔樛曲之状，遒劲如寒松霜竹，谓之金错刀，画亦清爽不凡，别为一格。然书画同体，故唐希雅初学李氏之错刀笔，后画竹乃如书法，有颤掣之状，而李氏又复能为墨竹，此互相取备也。其画虽传于世者不多，然推类可以想见。至于画《风虎云龙图》者，便见有霸者之略，异于常画，盖不期至是而志之所之有不能遏者，自非吾宋以徳服海内而率土归心者，其孰能制之哉？今御府所藏九：
　　自在观音像一，云龙风虎图一，柘竹双禽图一，柘枝寒禽图一，秋枝披霜图一，写生鹌鹑图一，竹禽图一，棘雀图一，色竹图一。
　　
　　○黄居寀
　　黄居寀字伯鸾，蜀人也。筌之季子。筌以画得名，居寀遂能世其家，作花竹翎毛，妙得天真。写怪石山景，往往过其父远甚。见者皆争售之唯恐后。故居寀之画，得之者尤富。初事西蜀伪主孟昶，为翰林待诏，遂图画墙壁屏幛，不可胜纪。既随伪主归阙下，艺祖知其名，寻赐真命。太宗尤加眷遇，仍委之搜访名画，诠定品目，一时等辈，莫不敛衽筌。居、寀画法，自祖宗以来，图画院为一时之标凖，较艺者视黄氏体制为优劣去取，自崔白、崔悫、吴元瑜既出，其格遂大变。今御府所藏三百三十有二：
　　春山图六，春岸飞花图二，竹石春禽图一，夹竹桃花图二，桃竹山鹧图二，桃花竹鸂{氵束力鸟}图三，杏花鹦鹉图一，桃竹鹁鸽图一，桃花御鹰图二，桃竹野鹞图一，桃花鹩子图二，海棠锦鸡图二，海棠竹鹤图二，海棠家鸽图二，海棠山鹧图二，海棠鹦鹉图一，夹竹海棠图一，笋竹锦鸡图一，牡丹图三，牡丹雀猫图二，牡丹鹦鹉图一，牡丹竹鹤图六，牡丹锦鸡图五，牡丹山鹧图四，牡丹鹁鸽图八，牡丹黄莺图二，牡丹雀鸽图一，牡丹戏猫图三，蜂蝶戏猫图一，芍药图一，萱草鸂{氵束力鸟}图二，戏蝶猫图一，葵花锦鸡图一，桃竹铜觜图一，写生椶竹图一，写蜀葵花图三，写生鸂{氵束力鸟}图一，竹鹤湖石图二，竹石青鹘图三，竹石双鹤图二，竹石锦鸠图一，竹石鹑雀图一，竹石山鹧图三，竹石雏雀图一，竹石野雉图一，竹石猫雀图一，竹石图四，竹石黄鹂图一，竹石白鹘图三，竹石猫图一，水石鸂{氵束力鸟}图二，水石鹭鸶图三，戏水鸂{氵束力鸟}图一，雏雀鸂{氵束力鸟}图一，鸂{氵束力鸟}图一，笋竹雀兔图一，雀竹图一，雀竹鸂{氵束力鸟}图二，竹鹤图二，十一笋竹图一，诗意山水图一，竹禽图一，辛夷湖石图一，湖滩墨竹图一，笋竹鸂{氵束力鸟}图二，引雏鸂{氵束力鸟}图一，陇禽图一，湖滩烟禽图一，药苗图一，杂禽图一，折枝花图一，杂花图四，子母猫图一，竹笋雏雀图一，写生猫图一，捕雀猫图一，莲塘鸂{氵束力鸟}图一，猎骑图二，踯躅双雉图一，踯躅鹁鸽图四，踯躅山鹧图一，踯躅雉鸡图一，锦棠竹鹤图二，写真士女图一，写生盆池图一，写生龟图一，写瑞兔图一，捕鱼霜鹭图一，山水鹭鸶图二，溪石双鹭图二，捕鱼双鹭图一，望仙踯躅图一，渔鹭图一，鹭鸶图二，山鹧棘雀图一，古木山鹧图一，棘雀图一，鸷禽穴狐图三，六鹤图一，柘棘翎毛图一，寿松双鹤图一，双鹤图二，架上鹰图六，御鹰图四，架上鹞子图一，架上鹦鹉图一，鹰狐图二，鸡鹰图三，皁鵰图六，白鹘图二，鵰狐图十，二俊禽逐鹭图一，滩石绣缨图二，碎金图一，桃花鹘图一，秋景芙蓉图八，芙蓉鹭鸶图二，芙蓉鸂{氵束力鸟}图一，芙蓉双鹭图一，拒霜图四，翠碧芙蓉图一，湖滩鹭鸶图一，鹭鹘图四，红蕉湖石图一，水荭鹭鹘图三，鸡冠花图一，髙秋鸷禽图三，秋山图一，秋岸图三，秋禽图三，寒菊鹭鸶图一，寒菊鸂{氵束力鸟}图二，芦菊图一，寒菊鹩子图一，寒菊双鹭图二，寒菊图一，雪竹鹩子图二，雪雀图五，雪景鹩子图一，雪鹭寒雀图一，山茶雪兔图一，山茶雪雀图一，雪禽图二，雪兔图二，雪竹野雉图二，摹七十二贤图，一水月观音像一，自在观音像一，寒林才子图一，水墨竹石鹤图一，药苖引雏鸽图一，夏景笋竹图三，湖石牡丹图五，山阴避暑宫殿图二，写生金瓶魏花图一，湖石金盆鹁鸽图一，牡丹金盆鹧鸪图二，牡丹太湖石雀图二，顺风牡丹黄鹂图一，小景竹石水禽图一，水石山鹧鹭鸶图三，芦花寒菊鹭鸶图四。
　　
　　○丘庆余
　　丘庆余，本西蜀人，文播之子。善画，花竹翎毛等物最工，而兼长于草虫。凡设色者已逼于动植，至其草虫，独以墨之浅深映发，亦极形似之妙。风韵髙雅，为世所推。初师滕昌佑，及晩年遂过之。人谓其得意处，不减徐熙也。因事江南伪主李氏，后随李氏归朝。今御府所藏四十有三：
　　夹竹桃花图一，湖石海棠图一，忘忧图一，四时花禽图四，竹木五禽图一，月季玳瑁图一，月季猫图一，竹石戏猫图一，梅花戴胜图一，折枝花图一，葵花竹鹤图一，牵牛夹竹图一，山茶花兔图二，折枝芙蓉图二，芙蓉禽兔图一，芙蓉山鹧图二，猿雀芙蓉图一，秋芦鴈鹅图三，湖石山茶图一，山茶鸂{氵束力鸟}图一，雪梅山茶图一，古木双兔图一，胡桃猿图一，棘雀霜兔图一，朝鸡图一，鴈鹅图二，鹘鸭图一，竹禽图一，拒霜图四，写生花图一，寒菊图一。
　　
　　○徐熙
　　徐熙，金陵人，世为江南显族。所尚高雅，寓兴闲放，画草木虫鱼，妙夺造化，非世之画工形容所能及也。尝徜徉游于园圃间，毎遇景辄留，故能传写物态，蔚有生意。至于芽者、甲者、华者、实者，与夫濠梁噞喁之态，连昌森束之状，曲尽真宰转钧之妙，而四时之行，盖有不言而传者。江南伪主李煜衔壁之初，悉以熙画藏之于内帑。且今之画花者，往往以色晕淡而成，独熙落墨以写其枝叶蘂蕚，然后傅色，故骨气风神，为古今之絶笔。议者或以谓黄筌、赵昌为熙之后先，殆未知熙者。盖筌之画则神而不妙，昌之画则妙而不神，兼二者一洗而空之其为熙欤！梅尧臣有诗名，亦慎许可，至咏熙所画《夹竹桃花》等图，其诗曰：“花留蜂蝶竹有禽，三月江南看不足。徐熙下笔能逼真，茧素画成纔六幅。”又云：“年深粉剥见墨纵，描写工夫始惊俗。“至卒章乃曰：“竹真似竹桃似桃，不待生春长在目。”以此知熙画为工矣。熙之孙崇嗣、崇勲亦颇得其所传焉。今御府所藏二百四十有九：
　　长春图一，折枝红杏图一，杏花海棠图一，海棠图二，折枝繁杏图一，折枝海棠图一，夭桃图二，海棠铜觜图二，写生海棠图一，夹竹海棠图二，照水海棠图一，来禽绯桃图一，踯躅海棠图二，并枝来禽花图一，海棠梨花图一，海棠练鹊图一，桃竹山鹧图三，梨花木瓜花图一，桃杏花图二，水林禽花图一，红棠梨花图一，折枝梨花图三，来禽图五，装堂桃花图一，装堂海棠图一，装堂踯躅花图二，装堂折枝花图一，牡丹图十，三牡丹梨花图一，牡丹杏花图一，牡丹海棠图一，牡丹山鹧图二，牡丹戏猫图一，牡丹鹁鸽图二，牡丹游鱼图二，牡丹湖石图四，红牡丹图一，折枝牡丹图一，写生牲丹图二，写瑞牡丹图一，牡丹夭桃图一，牡丹桃花图三，风吹牡丹图二，蜂蝶牡丹图一，牡丹芍药图一，芍药杏花图一，芍药图九，湖石芍药图三，蜂蝶芍药图一，芍药桃花图一，木瓜花图八，绿李图一，落花游鱼图一，瑞莲图一，写生花瓮图一，折枝花图四，写生折枝花图五，千叶白莲图一，写生花果图二，写瑠璃花瓮图二，写生菜图一，写生禽果图一，锦带蜂蝶图一，写生家蔬图二，玫瑰花图一，翠瓶揷果图一，琅玕独秀图一，单叶刺红花图一，朱樱图一，枇杷图一，蝉蝶鹁鸽图一，蜂蝶戏猫图一，药苗戏蝶图一，梅竹双禽图一，蝉蝶茄菜图一，宝相花图一，雏鸽药苗图一，苋菜戏猫图一，戏荇鯚鱼图一，藻荇游鱼图一，穿荇鱼图一，子母鸡图一，引雏雀图一，小景野鸭图一，锦绣堆图一，邵圃图一，鱼藻图一，并禽图六，宿禽图三，金杏图一，花鸭图一，蝉蝶图一，药苗图一，锦棠图二，秋芳图一，茄株图一，茄菜图一，戏猫图三，菜图一，木笔花图一，鱼虾图一，游鱼图六，鹡鸰图一，箨竹图一，写生芙蓉图一，写生葱茄图一，木瓜鸠子图一，黄葵花图一，写生草虫图一，茄菜草虫图一，红药石鸽图二，竹木秋鹰图一，湖石百合图一，蓼岸龟蟹图一，草虫图二，败荷秋鹭图一，倾心图一，宿鴈图一，古木山鹧图二，古木鹧鹞图一，古木栖禽图一，双禽图一，五禽图一，六禽图一，八禽图一，寒菊月季图一，双鸭图二，寒塘晚景图二，寒芦双鹭图三，雪塘鸭鹭图三，密雪宿禽图三，雪汀宿禽图二，雪梅宿禽图一，寒芦双鸭图二，芦鸭图二，杂禽图一，雪竹图三，雪竹鹩子图一，雪梅会禽图二，雪禽图三，雪鴈图五，暮雪双禽图二，果子图一游荇鱼图一，绣缨图一，蝉蝶锦带折枝图一。
　　
　　○徐崇嗣
　　徐崇嗣，熙之孙也。长于草木禽鱼，绰有祖风，如蚕茧之属，皆世所罕画，而崇嗣辄能之。又有坠地果实亦少能作者，崇嗣亦喜摹写，见其博习耳。然考诸谱，前后所画率皆富贵图绘，谓如牡丹、海棠、桃竹、蝉蝶、繁杏芍药之类为多，所乏者丘壑也。使其展拓纵横，何所不至。今御府所藏一百四十有二：
　　春芳图二，桃溪图二，桃竹水禽图三，夹竹桃雀图三，蘸水碧桃图三，繁杏折枝图一，碧壶桃花图一，海棠桃花图一，繁杏图一，红杏图二，写生桃图一，海棠会禽图二，海棠游鱼图二，没骨海棠图一，写生海棠图一，游鱼图三，戏鱼图二，牡丹图五，千叶桃花图一，牡丹鹁鸽图一，牡丹鸠子图一，写生牡丹图一，荣牡丹图一，牡丹芍药图一，芍药戏猫图一，写生芍药图二，写生析枝花图二，写生葵花图一，折枝杂果图一，梅竹鹩子图二，芍药图一，临流丛竹图三，夹竹桃花图一，踯躅图一，蜂蝶牡丹图一，梨花图二，夏葵图一，蝉蝶花禽图一，锦鸡踯躅图二，水禽图一，蜀葵鸠子图一，黄葵花图一，锦棠图二，木瓜图二，折枝木瓜图一，蜂蝶茄菜图一，药苖鹁鸽图一，蝉蝶药苖图一，药苗草虫图一，药苗鹡鸰图三，药苗茄菜图四，药苗图一，蝉蝶茄菜图一，蝉蝶鹡鸰图一，野鹑药苗图一，茄菜锦鸠图二，茄菜草虫图一，丛竹鸷禽图三，木笔双燕图一，金沙水禽图一，茄菜图二，写生茄菜图一，写生瓜图一，写生菜图二，写生鸡冠花图三，茄鼠图一，沙汀野鸭图一，写生果实图四，折枝果实图三，晴江小景图一，竹贯鱼图一，荀竹双兔图一，雀竹图二，四禽图二，芙蓉图二，双鳬图二，八鸭图二，白兔图一，芦鸭图二，双鸭图一，双鹊图一，羣鹭图二，绣缨图一，寒鸭图二，草花戏猫图一，雪浦宿禽图三，雪竹双禽图一，雪江宿禽图一。
　　
　　○徐崇矩
　　徐崇矩，锺陵人，熙之孙也，崇嗣、崇勲其季孟焉。画克有祖之风格。熙画花竹、禽鱼、蝉蝶、蔬果之类，极夺造化之妙，一时从其学者，莫能窥其藩也。崇矩兄弟遂能不坠所学，作士女盆工。曲眉丰脸，盖写花蝶之余思也。今御府所藏十有四：
　　夭桃图一，折枝桃花图一，采花士女图二，剪牡丹图四，木笔花图一，紫燕药苗图二，萱草猫图一，花竹捕雀猫图一，写生菜图一。
　　
　　○唐希雅
　　唐希雅，嘉兴人。妙于画竹，作翎毛亦工。初学南唐伪主李煜金错书，有一笔三过之法，虽若甚瘦而风神有余。晚年变而为画，故颤掣三过处，书法存焉。喜作荆槚林棘，荒野幽寻之趣，气韵萧疎，非画家之绳墨所能拘也。徐铉亦谓，羽毛虽未至，而精神过之。其确论欤！今御府所藏八十有八：
　　梅竹杂禽图一，梅竹伯劳图一，梅竹五禽图二，梅雀图一，桃竹会禽图二，桃竹湖石图三，桃竹鹩儿图一，噪雀丛筱图二，丛篁集羽图二，茄芥蜂蝶图一，竹石禽鹞图一，写生宿禽图一，古木鸡鹰图三，柘竹会禽图二，柘竹宿禽图三，柘竹杂禽图八，柘竹双禽图一，柘竹山鹧图一，柘竹野鸭图一，柘竹锦鸡图一，柘竹花雀图一，栁梢宿雀图一，雪竹噪禽图一，双雉图一，双禽图一，竹石图一，竹禽图四，风竹图一，竹鹿图一，雪竹图一，芦鸭图二，会禽图五，筠雀图一，并禽图二，噪雀图二，宿禽图二，鹧鹞图一，雪禽图六，鹰猴图一，雪鸭图四，横竹图三，柘雀图一，竹雀图八。
　　
　　○唐忠祚
　　唐忠祚，宿之从弟，希雅之孙也。善画羽毛花竹，皆世传之妙，而王公豪右争相延揖，故户外之屦常满，而得其画者遂为珍宝。盖忠祚之画，不特写其形，而曲尽物之性。花则美而艳，竹则野而闲，禽鸟羽毛，精迅超逸，殆亦技进乎妙者矣。今御府所藏二十：
　　蟠桃修竹图一，柘枝宿禽图三，柘枝铜觜图一，柘条白头翁图一，羣禽噪狸图三，鸡鹰图四，寒林图四，雀行图二，五禽图一。
　　
　　卷十八
　　◎花鸟四
　　○赵昌
　　赵昌字昌之，广汉人。善画花果，名重一时。作折枝极有生意，傅色尤造其妙。兼工于草虫，然虽不及花果之为胜，盖晚年自喜其所得，往往深藏而不市，既流落则复自购以归之，故昌之画，世所难得。且画工特取其形耳，若昌之作，则不特取其形似，直与花传神者也。又杂以文禽猫兔，议者以谓非其所长，然妙处正不在是，观者可以略也。今御府所藏一百五十有四：
　　夹竹桃鸽图一，春花图一，桃竹双鸠图一，桃竹鹁鸽图一，夹竹海棠图一，锦棠月季图一，海棠鸠子图一，青梅含桃图一，海棠鹁鸽图一，锦棠鸠禽图一，锦棠图四，杏花图一，牡丹图六，牡丹锦鸡图一，牡丹鹁鸽图二，牡丹猫图一，牡丹戏猫图一，写生牡丹图一，芍药图二，海棠芍药图一，萱草小猫图一，萱草图一，萱草榴花图一，萱草戏猫图一，石榴芍药图一，石榴蒲萄图一，踯躅鹩子图一，李实枇杷图一，石榴梨图一，蒲萄枇杷图二，萱草蜀葵图一，李实绯杏图一，梅杏图一，写生梨实图一，瓜桃图一，榴花戏猫图二，朱樱碧李图一，踯躅戏猫图二，绣缨长春图一，黄葵鸂{氵束力鸟}图二，踯躅雀竹图一，拒霜鹭鸶图二，拒霜野雉图一，拒霜图四，拒霜锦鸡图三，芙蓉野鸡图一，写生芙蓉图一，芙蓉竹鸡图一，拒霜寒菊图二，芙蓉铜觜图一，葵花引禽图一，葵花戴胜图一，葵雉图一，蓼岸秋兔图一，牵牛绣缨图一，写生花兔图一，荔子霜橘图一，写生红薇图一，蒲萄栗蓬图一，木瓜寒菊花图一，梅花双鹑图一，梅花山茶图一，山茶绣缨图一，山茶花兔图一，栗蓬木瓜图一，山茶双鹑图一，山茶图一，山茶小兔图一，山茶竹兔图二，早梅山茶图一，早梅锦鸡图一，写生折枝花图六，梅雀图一，梨柿图一，柿栗图一，果子图一，秋兔图一，写生果实图一，二色山茶图一，太平花图一，月季花图一，萱葵图二，竹石戏猫图一，四季藂花图四，折枝花图七，写生六花图一，杂果图二，羣花图四，杂花图十，四写生花图三，海棠拒霜花图一，醉猫图一，写生杂花图一，四季相属图一，鸂{氵束力鸟}图一，乳猫图一，四季花引雏鹩儿图一，葵花引雏鹩子图一。
　　
　　○易元吉
　　易元吉字庆之，长沙人。天资颖异，善画得名于时。初以工花鸟专门，及见赵昌画，乃曰：“世未乏人，要须摆脱旧习，超轶古人之所未到，则可以谓名家。”于是遂游于荆湖间，搜奇访古，名山大川毎遇胜丽佳处，辄留其意，几与猿狖鹿豕同游，故心传目击之妙，一写于毫端间，则是世俗之所不得窥其藩也。又尝于长沙所居之舍后，开圃凿池，间以乱石丛篁，梅菊葭苇，多驯飬水禽山兽，以伺其动静游息之态，以资于画笔之思致，故写动植之状无出其右者。治平中，景灵宫迎厘御扆，诏元吉画《花石珍禽》，又于神游殿作《牙獐》，皆极臻其妙。未几复诏画《百猿图》，而元吉遂得伸其所学。今御府所藏二百四十有五：
　　牡丹鹁鸽图一，芍药鹁鸽图二，梨花山鹧图一，写生折枝花图四，夏景戏猿图一，夏景猿獐图三，夏景戏猴图二，太湖石孔雀图二，缾花孔雀图二，盗果子母猿图一，秋景獐猿图四，秋景戏猿图一，秋景鹭鸶图一，湍流双猿图二，娑罗花孔雀图一，芦花羣猿图一，山茶马鹿图一，山茶孔雀图二，山茶戏猿图二，众禽噪虎图二，花枝翎毛图一，四兽羣居图二，三生羣戏图二，羣猿戏蜂图二，四生雏图四，獾猿羣戏图二，獐猿羣戏图一，窠石獐猿图二，窠石猿图二，窠石杂猿图二，引雏戏獐猿图二，窠石山鹧图二，写生蒲萄图一，写生太平花图一，写生石榴图二，写瑞牡丹图一，写生杂菜图三，写生枇杷图二，写生南果图一，写生菜图二，写生木瓜花图一，写生芍药图一，写生藤墪猫图一，写生月季图一，写生双鹑图一，写生花图一，写生鹤图一，写生笼鹌图一，写生獐图一，写生戏猫图三，小景獐猿图一，写生麋图一，小景獐鹿图二，小景戏猿图四，栗蓬猿图一，小景羣獐图二，猿猴惊顾图二，小景图二，子母戏猫图一，戏猿视猴图二，子母猴图四，子母戏猴图二，子母獐图二，子母戏猿图二，子母犬图一，枇杷戏猿图二，山林物性图二，引雏獐图二，竹石獐禽图二，栗枝山鹧图一，鸡冠戏猫图一，竹石双獐图二，青菜鼠狼图一，竹梢小禽图一，双猿戏蜂图二，藤墪睡猫图一，四生图二，五瑞图一，百猿图八，百禽图四，羣獐图八，双獐图二，四猿图六，双猿图二，羣猿图二，戏猴图二，戏猿图二，十獐猿图六，狨猿图二，老猿图一，獐猴图三，獐石图三，戏猫图一，猿猴图四，戏獐图三，獾猿图二，槲獐图一，碎金图四，堆金图一，俊禽图一，鸡鹰图三，折枝花图一，孔雀图四，金丝猿图一，雏鸭图一，猿图二，架鹞图一，睡猫图一，花雀图一，梅花图一，山槲雀鹿图一，竹石獐猿图一，写生山茶图一，写生紫丁香花图一，写生紫竹戏猿图一，写生玻璃盘时果图一，写生木瓜山鹧图一，海棠花山茶戏獐图二。
　　
　　○崔白
　　崔白字子西，濠梁人。善画花竹羽毛、芰荷鳬雁、道释鬼神、山林飞走之类，尤长于写生，极工于鹅。所画无不精絶，落笔运思即成，不假于绳尺，曲直方圆，皆中法度。熙宁初被遇神考，乃命白与艾宣、丁贶、葛守昌共画垂拱御扆《夹竹海棠鹤图》，独白为诸人之冠，即补为图画院艺学。白性疎逸，力辞以去。恩许非御前有旨，毋与其事，乃勉就焉。盖白恃才故不能无利钝，其妙处亦不减于古人。尝作《谢安登东山》、《子猷访戴》二图，为世所传。非其好古博，雅而得古人之所以思致于笔端，未必有也。祖宗以来，图画院之较艺者，必以黄筌父子笔法为程序，自白及吴元瑜出，其格遂变。今御府所藏二百四十有一：
　　春林山鹧图一，蟠桃山鹧图一，杏花鹅图四，杏竹家鹅图二，杏花双鹅图二，杏竹黄莺图三，杏花春禽图一，拥花鹅图三，杏花图一，牡丹戏猫图二，湖石风牡丹图一，落花双鹅图二，飞鹰双鹅图二，荣荷鹭鸶图二，落花流水图四，荷花家鹅图一，荣荷家鹅图二，秋塘双鹅图二，江山风雨图三，白莲双鹅图二，秋陂鹘兔图二，秋峯野渡图三，秋塘羣鹅图三，秋塘双鸭图二，秋荷羣鸭图一，秋荷双鹭图二，秋荷野鸭图四，秋塘鸭鹭图三，秋鹰奔兔图二，秋荷图二，秋兔图一，竹兔图一，秋浦家鹅图二，蓼岸龟鸭图一，烟汀晓雁图四，败荷羣鳬图三，败荷竹鸭图二，烟波鹭鹘图二，芦塘野鸭图二，风烟鹭鸶图一，芦岸游鹅图二，芦鸭图二，蓼汀羣鳬图一，水荭鹭鸶图二，槲窠山鹧图一，丛竹伯劳图二，秀竹画眉图二，秀竹图二，竹图二，笋竹图二，烟波羣鹭图二，风竹图二，菡蓞双鹅图一，槲竹鹩子图二，藂竹图二，柘竹鹩子图一，竹石图二，古木戴胜图二，箨竹戴胜图二，修竹图四，紫竹图二，侧石丛竹图一，竹梅鸠兔图一，墨竹图二，墨竹鸲鹆图四，墨竹猴石图二，墨竹野鹊图二，水墨雀竹图一，水墨野鹊图一，林樾獐猴图三，临水羣猴图一，俊禽逐兔图二，山林沐猴图二，皂鵰图一，宿鹘图二，十雁图三，六雁图二，雪芦双雁图三，林獐图一，戏水鹅图一，松獐图一，戏猿图一，苍兔图一，双獐图一，写生鸡图二，獐猿图一，竹石槐穿儿图二，风波烟岚图三，雪景才子图一，密雪鹘兔图一，雪芦寒雁图三，雪竹山鹧图三，雪塘鸓鸭图二，雪雁图十，三雪荷双鹅图二，雪竹双禽图二，雪竹双鹩图二，雪景山青图二，修竹雪鸭图二，雪禽图二，雪兔图一，雪鹰图一，雪鸭图一，梅竹雪禽图二，雪塘荷莲图二，梅竹寒禽图二，雪竹图二，寒塘雪霁图二，观鹅山水图一，采莲图二，观音菩萨像一，渡海天王图二，罗汉像六，惠荘观鱼图一，谢安东山图二，子猷访戴图一，襄阳早行图一，水石獐猿图二，秋荷家鹅图一，贺知章游鉴湖图一，垂拱御扆夹竹海棠鹤图一。
　　
　　○崔悫
　　崔悫字子中，崔白弟也。官至左班殿直。工画花鸟，推誉于时。其兄白尤先得名。悫之所画，笔法规模，与白相若。凡造景写物，必放手铺张而为图，未尝琐碎。作花竹多在于水边沙外之趣。至于写芦汀苇岸，风鸳雪雁，有未起先改之意，殆有得于地偏无人之态也。尤喜作兔，自成一家。大抵四方之兔，赋形虽同，而毛色小异。山林原野，所处不一。如山林间者，往往无毫而腹下不白；平原浅草，则毫多而腹白：大率如此相异也。白居易曾作《宣州笔》诗谓：“江南石上有老兔，食竹饮泉生紫毫。”此大不知物之理。闻江南之兔，未尝有毫。宣州笔工复取青、齐中山兔毫作笔耳。画家虽游艺，至于穷理处当须知此。因悫画兔故及之云。至如翰林图画院中较艺优劣，必以黄筌父子之笔法为程序，自悫及其兄白之出，而画格乃变。今御府所藏六十有七：
　　桃竹鹭鸶图二，杏竹山鹧图二，杏竹野雉图一，榴花黄莺图四，梨花锦鸡图三，夹竹海棠图二，栀子野鸡图二，秀竹黄鹂图二，榴花白鹇图三，黄榴双兔图一，花竹伯劳图二，渚莲图一，夏溪图四，葵花双兔图一，葵花狼图一，槿花图一，秋鹰搏兔图二，芦雁图三，秋荷野鸭图三，秋荷家鹅图一，双禽秋兔图二，拒霜野鸭图四，槲竹双免图二，梅竹双禽图三，雪竹寒雁图一，雪鸭山鹧图二，寒芦雪鹭图二，山茶图一，雪竹山鹧图二，写生双鹑图二，羣鸠图二，苍兔图一，戏猿山鹧图二。
　　
　　○艾宣
　　艾宣，金陵人。善画花竹禽鸟，能傅色晕淡有生意，扪之不衬人指，其孤标雅致，非近时之俗工所能到。尤喜作败草荒榛、野色凄凉之趣。以画鹌鹑著名于时。虽居徐熙、赵昌辈之亚，神考尝令崔白、葛守昌、丁贶与宣等四人同画《垂拱御扆图》，虽非入谱之格，缘熙宁所取，故特入谱。今御府所藏一：
　　垂拱御扆夹竹海棠鹤图。
　　
　　○丁贶
　　丁贶，濠梁人。善画花竹翎毛，虽未足与黄筌、徐熙、易元吉辈并驱争先，然熙宁被遇神考，命与崔白、艾宣、葛守昌及贶等四人，共画《垂拱御扆图》，为一时之荣。今御府所藏一：
　　垂拱御扆夹竹海棠鹤图。
　　
　　○葛守昌
　　葛守昌，京师人。时为图画院祗候。善画花鸟跗蕚枝干，与夫飞呜态度，率有生意。大抵画人为此者甚多，然形似少精，则失之整齐；笔画太简，则失之阔略。精而造疎，简而意足，唯得于笔墨之外者知之。守昌加之学，亦逮骎骎以进乎此者也。又工于草虫、蔬茄等物，盖其所兼耳。昔熙宁初神考遂令崔白、艾宣、丁贶等与守昌同画《垂拱御扆图》，虽非入谱之格，以谓熙宁所收，因此故特入于谱云。今御府所藏一：
　　垂拱御扆夹竹海棠鹤图。
　　
　　卷十九
　　◎花鸟五
　　◎王晓
　　王晓，泗州人。善画鸣禽、丛棘、俊鹰等，师郭干晖虽若未至，而就其击搏飞扬之状，至为卑栖羣噪者之所警，其亦雄俊已哉！盖传于世者絶少矣。今御府所藏一：
　　噪雀图。
　　
　　○刘常
　　刘常，金陵人。善画花竹，极臻其妙，名重江左。家治园圃，手植花竹，日游息其间，毎得意处，辄索纸落笔，遂与造物者为友。染色不以丹铅衬傅，调匀深浅一染而就。顷时米芾赴书学博士过金陵，有以常所画折枝桃花献者，于是芾置之于屏间，坐卧其下，夜索烛与对，若相晤言，赏叹者累月，以谓常之所学不减于赵昌之流。今御府所藏四：
　　写生杏花图一，桃花图一，木瓜花图一，六花图一。
　　
　　○刘永年
　　武臣刘永年字公锡，章献明肃皇后之侄孙，其先本彭城人，后徙于开封，因以家焉。永年生四岁，会仁宗初总万机，録外氏子孙之未仕者，于是以永年为内殿崇班，出入两宫。仁宗使赋小诗有“一柱会擎天”之句，帝乃惊异之。又尝误投金盏于瑶津亭下，戏顾左右曰：“孰能为我取之者？”永年一跃持之而出。帝抚其顶曰：“刘氏千里驹也。”自尔待之甚异。置内从中，年十二始聴出外。永年喜读书，通晓兵法，勇力兼人。尝使辽，会以职事致辽人怒，夜以巨石塞驿门，众皆恐，独永年如无，素以勇力闻，乃取其巨石而掷弃之，辽人以为神。使遂还朝称旨，擢知泾州。帝制诗以宠其行。疑其鐡心石肠而雄豪迈往之气，不复作婉媚事，乃能从事翰墨丹青之学，濡毫挥洒，盖皆出于人意之表。作鸟兽虫鱼尤工。又至所画道释人物，得贯休之奇逸，而用笔非画家纎毫细管，遇得意处，虽垩帚可用。此画史所不能及也。尝任侍卫步军马军亲军殿前都虞候，步军副都指挥使，邕州观察使，崇信军节度使，谥壮恪。今御府所蔵三十有六：
　　花鸭图四，家鹅图三，写生家鹅图一，双鹅图五，鹰兔图一，角鹰图一，鹰图一，芦雁图四，写生龟图一，水墨双鸽图一，羣鸡图一，卧乌图二，松鹘图一，水墨獾图一，栁穿鱼图一，牧放驴图一，秋兔图二，墨竹图二，写木星像一，寿鹿图一，茄菜图一。
　　
　　○吴元瑜
　　武臣吴元瑜字公器，京师人。初为吴王府直省官，换右班殿直。善画，师崔白，能变世俗之气所谓院体者。而素为院体之人，亦因元瑜革去故态，稍稍放笔墨以出胸臆。画手之盛，追踪前辈，盖元瑜之力也。故其画特出众工之上，自成一家，以此专门，传于世者甚多，而求元瑜之笔者踵相蹑也。吴王遣元瑜亲诣州传《徐神翁像》。有进士李芬作诗送之曰：“吴将军元瑜丹青妙当世，吴王命扁舟下海陵，貌《徐神翁像》以归。”故为诗叙其事以赠云：“秦皇寤寐毛盈语，鋭意长生欲轻举。徐福药就仙骨成，云海茫茫但延伫。东西日月秋复春，海变桑田更几人？忽思重看旧寰宇，骖鸾直下江淮濵。布衣野叟不耕艺，自向琳宫操拔篲。秘语亲书悟世人，一坐忽惊三十岁。淮南奉道闻真迹，命使扁舟访消息。画手从来独擅场，一见仙风心自得。归来目断苍烟垠，三尺生绡醉墨翻。轴上神翁不解语，彷佛白鹤乗孤云。海陵相望一千里，嗟我尘劳未云已。授书圯上会有期，诚心愿取黄公履。”其为一时所重如此。后出为光州兵马都监，再调官辇毂下，而求画者愈不已。元瑜渐老不事事，亦自重其能，因取他画，或弟子所模写，冒以印章，缪为已笔，以塞其责，人自能辨之。未几而卒。官至武功大夫、合州团练使。今御府所藏一百八十有九：
　　写生牡丹图一，桃花黄鹂图一，绯桃卧乌图一，杏花野鸡图三，杏花锦鸠图一，黄莺饼桃图一，柏梢饼桃图一，杏花鸂{氵束力鸟}图二，杏花会禽图二，梨花鹭鸶图二，梨花孔雀图五，梨花鸠子图三，梨花黄莺图一，松梢杏花图一，林檎杜鹃图二，金林檎碧鸡图一，金林檎山鹧图二，海棠山鹧图一，海棠鸠子图一，海棠游春莺图一，海棠黄莺图二，李花鹦鹉图二，碧桃山青图二，瑞香四胜儿图二，栁塘鸂{氵束力鸟}图二，春禽图一，木瓜花孔雀图一，木瓜双禽图一，春江图一，葵花鹭鸶图四，夏岸图一，榴花碧鸡图二，葵花白鹇图四，荣荷图一，榴花金翅儿图一，秋塘图一，白莲图二，秋汀落雁图二，秋汀图一，秋汀野鸭图二，鹅汀秋晚图二，榠楂孔雀图一，芙蓉鸳鸯图二，风烟鹭鸶图二，平沙落雁图一，败叶家鹅图二，风竹山鹧图二，雪竹鹩子图一，冬林图一，雪禽图二，雪江行旅图一，雪竹山青图二，雪芦寒雁图一，雪雁图二，雪竹绣缨图二，藂竹雪禽图四，梅竹雪雀图二，竹梢梅花图一，雪竹双禽图三，梅花山鹧图三，雪梅寒雁图二，江梅落雁图二，梅竹双禽图一，雪鸭图二，梅花山青图一，山茶鹩子图一，雪梅山鹧图二，钗头红荔子图一，四季角金眉图一，孔雀图二，鹑鹞图二，落雁图二，水竹鸂{氵束力鸟}图二，紫芥戏猫图一，子母戏猫图一，水墨雪竹图一，鄜梨伯劳图一，虎皮红荔子图一，流英图二，方红荔子图一，墨竹图六，玳瑁红荔子图一，粉红荔子图一，写生香桂图一，朱柿荔子图一，琼花孔雀图一，柘竹紫燕图一，牛心荔子图一，蚶殻荔子图一，真珠荔子图一，丁香荔子图一，十一曜像十，四天尊像一，真武像一，四方七宿星像四，释迦佛像一，观音经相一，水月观音像一，观音菩萨像一，陶潜夏居图一，写徐神翁真一，烟寺晚镜图一，瑶池图三，駉牧图一，水阁闲碁图一，六马图一，考牧图一，玩珠龙图一，杏花鸠子图一，番族图二，林檎花游春莺图一，栀子乌头白颊图一。
　　
　　○贾祥
　　内臣贾祥字存中，开封人。少好工巧，至于丹青之习，颇极其妙。当时画家者流，一遭品题，便为名士。时宝和殿新成，其屏当绘设色写龙水于其上，顾画史虽措手，皆不当祥意。上命祥笔之，而神闲意定，纵笔为龙，初不经思，已而夭矫空碧，体制增新，望之使人毛髪竦立，人皆服其妙。作竹石、草木、鸟兽、楼观皆工，时人得之者遂为珍玩。至于雕镂塑造，靡所不能。官至通侍大夫、保康军节度观察留后，知入内内侍省事，赠少师，谥忠良。今御府所藏十有七：
　　宣和玉芝图一，写生玉芝图一，梵阁图一，湖石紫竹图三，写生奇石图七，寒林鸲鹆图一，小笔一册，戏猫图一，写生水墨家蔬图一。
　　
　　○乐士宣
　　内臣乐士宣字徳臣，世为祥符人。早年放浪不束于绳捡，中年莅职东太乙宫，遂与錬师方外之士往往从游，留心冲漠，遂觉行年所过为非，以是一意于诗书之习。方其未知书则喜玩丹青，独爱金陵艾宣之画，既胸中厌书史而丹青亦自造疎淡，乃悟宣之拘窘，于是舍其故步而笔法遂将凌轹于前辈。画花鸟尤得生意，视艾宣盖奄奄九泉下人矣。故当时有出蓝之誉。晚年尤工水墨，缣绡数幅，唯作水蓼三五枝，鸂{氵束力鸟}一双，浮沉于沧浪之间，殆与杜甫诗意相参。士大夫见之，莫不赏咏。士宣未尝轻以示人。凡所画或以求之再三而幸得者，皆藏之以为好。屡以画上进，寔为北省絶艺也。士宣天资明敏，晚以边功超擢。熙宁中神考以谓夏童不恭，乃肆天讨，尝命李宪等以五路之兵进攻灵武，期于一举成。尝下诏曰：“如有敢议班师者，以军法从事。”至于师老储乏，主帅方议班师，无敢启言者，独士宣毅然白于帅府，请自边乘驿，七昼夕达奏至于京师，神考欣然从之。其时士宣方为小行人之职，而敢冐死犯颜以请者，臣子之奇节也。故知其胷中轩昻挺然不凡，其见于丹青之习特余事耳。官至西京作坊使，持节虔州诸军事，虔州刺史，虔州管内观察使致仕。赠少保。今御府所藏四十有一：
　　栢梢黄鹂图一，银杏白头翁图一，羣鳬戏水图一，秋岸芦鹅图一，秋岸鸂{氵束力鸟}图一，柘竹戴胜图一，梅竹雪禽图二，牡丹鹁鸽图二，金林禽山鹧图一，秋塘双禽图二，菊岸羣鳬图一，古木会禽图一，蓼岸鸂{氵束力鸟}图一，写生鸂{氵束力鸟}图三，写生葵花图一，秋塘图三，鹡鸰图一，练禽图一，雀竹图二，水墨秋塘图二，水墨竹禽图一，水墨松竹图二，水墨野鹊图一，水墨太平雀图一，水墨鸂{氵束力鸟}图四，水墨山青图一，水墨杂禽图一，墨竹图一。
　　
　　○李正臣
　　内臣李正臣字端彦，喜工丹青，写花竹禽鸟颇有生意。至于翔集羣啅，各尽其态。时作丛棘疎梅，有水边篱落幽絶之趣，不作麤俗桃李、雕栏曲槛以为浮艳之胜，亦见其胷次所致思也。官止文思使。今御府所藏六：
　　柘竹杂禽图一，梅竹山禽图一，鹌鹑图一，写杂禽图二，棘雀图一。
　　
　　○李仲宣
　　内臣李仲宣字象贤，始专于窠木，后喜工画鸟雀，颇造其妙，观《柘雀图》，其顾盼向背，一干一禽，皆极形似，盖当时画工亦叹服之。其所缺者风韵萧散，盖亦有所未至焉。然人间罕见其本者，以其寓意于燕雀之微，不求闻达以自娯尔。官至内侍省供奉官。今御府所藏三：
　　寒雀图一，柘雀湖石图一，柘条雀图一。
　　
　　巻二十
　　◎墨竹叙论
　　绘事之求形似，舍丹青朱黄铅粉则失之，是岂知画之贵乎？有笔不在夫丹青朱黄铅粉之工也。故有以淡墨挥扫，整整斜斜，不专于形似而独得于象外者，往往不出于画史而多出于词人墨卿之所作，盖胷中所得固已吞云梦之八九，而文章翰墨形容所不逮，故一寄于毫楮，则拂云而髙寒，傲雪而玉立，与夫招月吟风之状，虽执热使人亟挟纩也。至于布景致思，不盈咫尺，而万里可论，则又岂俗工所能到哉？画墨竹与夫小景，自五代至本朝才得十二人，而五代独得李颇，本朝魏端献王頵、士人文同辈，故知不以着色而专求形似者，世罕其人。
　　
　　◎墨竹
　　（小景附）
　　○李颇
　　李颇，南昌人。善画竹，气韵飘举，不求小巧，而多于情，任率落笔，便有生意，然所传于世者不多。盖竹昔人以谓不可一日无，而子猷见竹则造门，不问谁氏。袁粲遇竹辄留。七贤、六逸皆以竹隐。词人墨卿髙世之士所眷意焉。颇不习他技，独有得于竹，知其胷中故自超絶。今御府所藏一：
　　丛竹图。
　　
　　○亲王赵頵
　　亲王皇叔端献王頵，英宗第四子也。而秀嶷，长而颕异，忠孝友爱出于天性。方居东宫时，自熙宁至于元丰，凡十上章疏，乞居外第。于是神宗以其同气之情，终不允许。至元佑初固请，期于必从而后已，于是太皇太后、哲宗两宫重违其意，乃允其请。盖忠孝友爱故非出于勉强也。平居之时无所嗜好，独左右图书，与管城毛颖相周旋。作篆籀、飞白之书，而大小字笔力雄俊。戏作小笔花竹蔬果，与夫难状之景，粲然目前。以墨写竹，其茂梢劲节、吟风露、拂云筛月之态，无不曲尽其妙。复善鰕鱼蒲藻，古木江芦，有沧洲水云之趣，非画工所得以窥其藩篱也。今御府所藏七十：
　　箨笋荣竹图二，箨笋小景图一，带根笋竹图一，劲节笋竹图二，折枝嫩梢图一，折枝秋梢图一，折枝古竹图一，荣竹图一，蒲竹图二，{竹聊}竹图一，写生鸭脚图二，水墨丛竹图四，水墨荣竹图二，水墨芦竹图二，水墨宿竹图二，水墨老竹图一，水墨紫姜图一，水墨笋竹图二，墨竹黄鹂图二，墨竹小景图二，墨竹图三十，墨竹春梢图二，折枝墨竹图一，四景墨竹图一，墨竹春梢凝露图一，墨竹孙枝蘸碧图一，墨竹挺节凌霜图一。
　　
　　○赵令穰
　　宗室令穰字大年，艺祖五世孙也。令穰生长宫邸，处冨贵绮纨间，而能游心经史，戏弄翰墨，尤得意于丹青之妙，喜藏晋宋以来法书名画，每一过目，輙得其妙，虽艺成而下，得不愈于博奕狗马者乎？至于画陂湖林樾、烟云鳬雁之趣，荒远闲暇，亦自有得意处，雅为流辈之所贵重。然所写特于京城外坡坂汀渚之景耳，使周览江浙、荆湘，重山峻岭，江湖溪涧之胜丽，以为笔端之助，则亦不减晋宋流辈。尝因端午节进所画献，哲宗尝书其背：“云朕尝观之，其笔甚妙。”因书“国泰”二字赐之，一时以为荣。官至崇信军节度观察留后，赠开府仪同三司，追封荣国公。今御府所藏二十有四：
　　墨竹双鹊图二，柘竹双禽图二，四景山水图四，小景图二，风竹图一，溪山春色图一，夏溪行旅图一，秋塘羣鳬图一，寒滩密雪图一，江汀集雁图一，水墨鸲鹆图二，怪石筠柘图二，雪江图一，雪荘图一，远山图一，访戴图一。
　　
　　○赵令庇
　　宗室令庇，善画墨竹，凡落笔潇洒可爱。世之画竹者甚多，难得疎秀不求形似尽娟娟奇态者，故横斜曲直，各分向背，浅深露白，以资奇特；或作蟠屈露根，风折雨压：虽援毫弄巧，往往太拘，所以格俗气弱，不到自然妙。处唯士人则不然。未必能工所谓形似，但命意布致洒落，疎枝秀叶，初不在多，下笔纵横，更无凝滞，竹之佳思笔简而意已足矣。俗画务为奇巧，而意终不到，愈精愈繁。奇画者务为疎放，而意尝有余，愈略愈精。此正相背驰耳。令庇当以文同为归，庶不入于俗格。官见任衡州防御使。今御府所藏一：
　　墨竹图。
　　
　　○王氏
　　亲王端献魏王頵妇魏越国夫人王氏，自髙祖父中书令秦正懿王审琦，以勲劳从艺祖定天下，为功臣之家，而未闻闺房之秀，复能接武光辉者。端慧淑慎，有古曹大家之风，则魏越国夫人其后焉。盖年十有六以令族淑徳妻端献王，其所以柔顺闲靓不复事珠玉文绣之好，而日以图史自娯。至取古之贤妇烈女可以为法者资以自绳。作篆隶得汉晋以来用笔意，为小诗有林下泉间风气。以淡墨写竹，整整斜斜，曲尽其态。见者疑其影落缣素之间也。非胷次不凡，何以臻此？今御府所藏二：
　　写生墨竹图二。
　　
　　○李玮
　　驸马都尉李玮字公照，其先本钱塘人，后以章懿皇太后外家，得缘戚里，因以进至京师。仁宗召见于便殿，问其年。曰“十三”质其学，则占对雍容，因赐坐与食。玮下拜谢而上，举止益可观。于是仁宗奇之，顾左右引视宫中，继宣谕尚兖国公主。玮善作水墨画，时时寓兴则写，兴辄弃去，不欲人闻知，以是传于世者絶少，士大夫亦不知玮之能也。平生喜吟诗，才思敏妙，又能章草、飞白、散隶，皆为仁祖所知。大抵作画生于飞白，故不事丹青而率意于水墨耳。官至平海军节度使、捡挍太师，赠开府仪同三司，谥修恪。今御府所藏二：
　　水墨蒹葭图，湖石图。
　　
　　○刘梦松
　　刘梦松，江南人。善以水墨作花鸟，于浅深之间分颜色轻重之态，互相映发，虽彩绘无以加也，自成一种气格耳。又作《竹图》，甚精致。盖竹本以直为上，修篁髙劲，架雪凌霜，始有取焉。今梦松乃作曲之竹，不得其所矣。或造物赋形不与之完，或有所拘阂而不遂其性，又或以所托非其地而致此，皆物之不幸者，将以着戒焉。今御府所藏三：
　　雪鹊图二，竹图一。
　　
　　○文同
　　文臣文同字与可，梓潼永泰人。善画墨竹，知名于时。凡于翰墨之间，托物寓兴，则见于水墨之戏。顷守洋州，于篔筜谷构亭其上，为朝夕游处之地，故于画竹愈工。至于月落亭孤，檀栾飘发之姿，疑风可动，不笋而成，盖亦进于妙者也。或喜作古槎老枿，淡墨一扫，虽丹青家极毫之妙者，形容所不能及也。盖与可工于墨竹之画，非天资颕异而胷中有渭川千畆，气压十万丈夫，何以至于此哉？官至司封员外郎，充秘阁挍理。今御府所藏十有一：
　　水墨竹雀图二，墨竹图四，折枝墨竹图一，疎竹生青壁图一，着色竹图一，古木修筠图二。
　　
　　○李时敏
　　文臣李时敏字致道，成都人，时雍之弟。作字与兄时雍相后先，大字尤工，毎作文余字，初不费力。又善弧矢，凡箭发无不破的，虽百发未见其出侯者。而时敏有吏才，妙于丹青，盖书画者本出一体，而科斗篆籀作而书画乃分，宜时敏兄弟皆以书画名冠一时，官止朝请郎。今御府所藏一：
　　诗意图。
　　
　　○阎士安
　　阎士安，陈国宛丘人。家世业医。性喜作墨戏，荆槚枳棘，荒崖断岸，皆极精妙。尤长于竹，或作风偃雨霁，烟薄景曛，霜枝雪干，亭亭苒苒，曲尽其态。中书令谥武恭王徳用好收花竹之画，士安作《墨竹图》献之。徳用一见叹美不已，遂以为箧中之冠，奏补国子四门助敎，后之学者往往取以为模楷焉。今御府所藏二：
　　墨竹图一，折枝墨竹图一。
　　
　　○梁师闵
　　武臣梁师闵，字循徳，京师人。以资补缀右曹。父和尝以诗书敎师闵，略通大意。能诗什，其后和因其好工诗书，乃令学丹青，下笔遂如素习。长于花竹羽毛等物，取法江南人，精致而不疎，谨严而不放，多就规矩绳墨，故少瑕颣，盖出于所命而未出于胸次之所得，出于规模未出于规模之所拘者也。大抵拘者犹可以放，至其放则不可拘矣。盖师闵之画，于此方兴而未艾，欲至于放焉。今任左武大夫，忠州刺史提点西京崇福宫。今御府所藏二：
　　栁溪新霁图一，芦汀密雪图一。
　　
　　○僧梦休
　　僧梦休，江南人。喜延揖画史之絶艺者，得一佳笔，必髙价售之。学唐希雅作花竹禽乌，烟云风雪，尽物之态，盖亦平生讲评规模之有自。今御府所藏二十有九：
　　风竹图十四，笋竹图七，丛竹图六，雪竹图一，雪竹双禽图一。
　　
　　◎蔬果叙论
　　灌园学圃，昔人所请，而早韭晚菘，来禽青李，皆入翰林子墨之美谈，是则蔬果宜有见于丹青也。然蔬果于写生，最为难工。论者以谓郊外之蔬易工于水濵之蔬，而水濵之蔬又易工于园畦之蔬也。盖坠地之果易工于折枝之果，而折枝之果又易工于林间之果也。今以是求画者之工拙，信乎其知言也。况夫苹蘩之可羞，含桃之可荐，然则丹青者岂徒事朱铅而取玩哉？诗人多识草木虫鱼之性，而画者其所以豪夺造化，思入妙微，亦诗人之作也。若草虫者，凡见诸诗人之比兴，故因附于此。且自陈以来至本朝，其名传而画存者，才得六人焉。陈有顾野王，五代有唐垓辈，本朝有郭元方、释居宁之辈，余有画之传世者，详具于谱。至于徐熙辈长于蝉蝶，鉴裁者谓为熙善写花，然熙别门兼有所长，故不复列于此。如侯文庆、僧守贤、谭宏等，皆以草虫果蓏名世，文庆者亦以技进待诏，然前有顾野王，后有僧居宁，故文庆、守贤不得以季孟其间，故此谱所以不载云。
　　
　　◎蔬果
　　（药品草虫附）
　　○顾野王
　　顾野王字希冯，吴郡人。七岁读五经，九岁善属文，识天文地理，无所不通，尤长于画。在梁朝为中领军，后宣城王为扬州刺史，野王与琅琊王襃并为宾客。野王善图画，乃令野王画古贤，命王褒书赞，时人称为二絶。画草虫尤工。多识草木虫鱼之性诗人之事，画亦野王无声诗也。入陈官至黄门侍郎。今御府所藏一：
　　草虫图。
　　
　　○唐垓
　　唐垓，不知何许人也。善画禽鱼生菜，世称其工。然鱼虫草木虽甚微也，自非妙于万物而为言，发而见于形容者，未易知此。至有野禽、生菜、鱼鰕、海物等图传于世矣。且画鱼鰕者，不过汀渚池塘，与夫庖中机上之物，至海物则罕见其本焉。若其瑰怪雄杰，乗时射势，鼓风霆破万里浪，不至乎中流，折角点额，则画亦雄矣。垓之于海物者，其有得于此焉。今御府所藏一：
　　生菜图。
　　
　　○丁谦
　　丁谦，晋陵人。初工画竹，后兼善果实园蔬，傅粉浅深，率有生意。虫蠧残蚀之状，具能模写。至使人扪之，若有迹也。尝画葱一本，为江南李氏赏激，亲书“丁谦”二字于其上，盖欲别其非常画耳。其后冦凖藏之以为珍玩焉。今御府所藏三：
　　写生莲藕图一，写生葱图二。
　　
　　○郭元方
　　武臣郭元方字子正，京师人。善画草虫，信手寓兴，俱有生态，尽得蠉飞鸣跃之状，当时颇为士大夫所喜。然率尔落笔，疏略简当，乃为精絶，或缀求奇，则欲反损，此正所谓外重内拙黄金注者也，论者亦以此少之。大抵造物之意，初无心于整齐，至于自形自色，则各有攸当。苟物物雕琢，使之妍好，则安得周而徧哉？故刻楮虽工，造一叶至于三年，君子不取也。岂非直欲渐近自然乎？元方官至内殿承制。今御府所藏三：
　　草虫图三。
　　
　　○李延之
　　武臣李延之，善画虫鱼草木，得诗人之风雅，写生尤工，不堕近时画史之习。状于飞走，必取其俪，亦以赋物各遂其性之意。官止左班殿直。今御府所藏十有六：
　　写生草虫图十，写生折枝花图一，金沙游鱼图一，双鹤图一，双獐图一，双蠏图一，喓喓图一。
　　
　　○僧居宁
　　僧居宁，毗陵人。喜饮酒，酒酣则好为戏墨，作草虫，笔力劲峻，不专于形似。每自题云“居宁醉笔”。梅尧臣一见赏咏其超絶，因赠以诗，其略云：“草根有纎意，醉墨得已熟。”于是居宁之名藉甚，好事者得之遂为珍玩耳。今御府所藏一：
　　草虫图一。
　　
　　
　　
