
　　国朝画征录　　（清）张庚着

　　秀水张庚浦山着

　　张庚浦山著作事略见本卷前收浦山论画一书。国朝画征录有乾隆四年睢州蒋泰汤之昱同校梓祖本，今即据以断句排印。

　　●叙

　　国朝画征录。余友秀水弥伽居士所作也。初。余与居士交不以画亦不知其善画，余于六法固茫然也。及余从妹倩汤子南溪余从侄潞相率问业于居士始知其善画且佳矣然究不知其所以佳也。见居士画若读逍遥游祇见海大鱼而已。偶与居士共论史汉乃恍然于画。夫龙门之纪巨鹿若哄声出纸上。会鸿门色色在目。又若信陵之候夷门庆卿之刺祖龙与夫兰台传博陆率群臣于太后前奏昌邑无异悬图而观耸神怵目。夫然后恍然于居士之画果佳矣。即举似于居士。居士笑日。有是哉。既而读其所著画征录。其论宗法渊源造诣深浅皆确然有据而评骘不肯轻下一字非深于是者能乎。至若因人以及画或因画以及人另具奥旨微意有遗音矣盖深有得于史也。因臆其画气韵不侔耳。然余于六法固茫然究只见海大鱼而已。居士与余交且十年江山远隔二千里盍簪为难。因与南溪共校而梓之以慰他年鸡鸣风雨之思焉。居士名庚原名焘字溥三。既改今名易浦山为号而字曰公之千又号瓜田逸史又号白苎村桑者近自号弥伽居士。居士幼孤。家酷贫。太夫人节母金针黹自活抚以成立。国家已建坊表。余有张贤母苦节记。雍正十三年居士以余再从侄湖北学使者楙原荐应鸿博诏。今年五十有五与余同康熙乙丑岁生而月后余有六也。乾隆四年岁在屠维协洽且月。睢阳濯锦池边跛者蒋泰叙于云期书屋。

　　国朝画征录者。录国朝之画家征其迹而可信者着于篇得三卷。凡画之为余寓目者帧障之外及片纸尺缣其宗派何出造诣何至皆可一二推识窃以鄙见论著之。其或闻诸鉴赏家所称述者虽若可信终未征其迹也概从附录而止署其姓氏里居与所长之人物山水鸟兽花卉不敢妄加评骘漫夸多闻。夫画道亦微矣。必好学心知虚怀集益乃能名家垂世以称画祖。兹所录正附若干人其业之足与古大家相抗驰者几人。然其心思之所注意趣之所在盖有不可得而泯没者。又况俟斋与也之俦抱节自贞不能苟禄而藉以赋伐檀乎。后之论六法者由其述而考之庶几为可征也夫。雍正十三年岁次乙卯八月中浣。白苎村桑者张庚题于鄂渚试院之山楼。

　　是录创始于康熙后壬寅脱稿于雍正乙卯。十余年间凡三上京师一游豫章一游山左再泛江汉三至中州江南则经者数矣。载稿于行笋。凡遇图画之可观者辄考其人而录之。无妄蒋君一见以为善即欲为余开雕。余自愧所见者窄未敢也。戊午之夏复来睢阳南溪汤子见之亦以为当急梓情甚踊跃遂与无妄共成焉。于戏。二君之高义不可没也。因书之以志感。南溪名之昱号实齐文正公斌孙监丞公沆子。能诗。好画山水出入董源子久两家笔极秀颖。以余为孤竹老马常持业商之虚怀好学略可见矣。无妄名泰字宗仁乡贤公奇猷孙中翰公武臣子。博学工诗古文。负气节慎交游若意合即比诸金石矣。此古风也。乾隆四年岁次己未五月望日。庚识于蒋氏之云期书屋。

　　●国朝书征录目次

　　八大山人王时敏王撰
　　丁元公陈洪绶
　　项圣谟项玉笋项奎鲁得之诸升王崿俞俊
　　张宏金俊明
　　傅山邵弥
　　邹之麟周容
　　徐枋赵澄
　　程邃徐柏龄
　　恽本初
　　龚贤樊圻吴宏胡造樊云高荫邹坤
　　顾知蓝瑛蓝涛
　　杨芝徐人龙顾升董旭王土
　　顾樵周灿
　　余正元张穆
　　查士标何文煌
　　谢彬郭巩徐易沈韶刘祥生张琦张远沈纪
　　戴思望文点
　　张风萧云从孙逸
　　孟永光黑寿赫颐程正揆
　　吴伟业王鉴
　　王铎
　　冯源济马颀方大猷郑梁钱朝鼎刘体仁庄同生王崇简锺锷
　　章诏
　　王武张涟
　　陈舒朱捆沈治
　　王晕恽寿平
　　杨维聪吕佐李琪枝李含汉
　　顾大申陆灏华胥
　　顾昉罗牧
　　叶陶钱瑞征
　　何其仁李镛焦秉贞冷枚沈喻
　　朱宾占刘源金古良顾符积吴宾
　　汪之瑞周鼐
　　禹之鼎严绳孙
　　贾鉝杜亮采冯仙湜
　　宋天麐童原高简
　　梅庚佟世晋
　　王荦程功
　　王檗宋骏业
　　顾铭顾见龙濮璜鲍嘉俞素周杲王汶王禧
　　张子畏柳遇徐玫
　　吴求吴正周之恒
　　马相舜王式昊豫杰姚宋
　　鲍济鲍兰吴谔姚敏修汪朴戴本存吴定
　　薛宣巢敬周兼
　　张奇高骏升秦圅李峦
　　吕学胡钢
　　郭昆王朴朱绣
　　瞿潜尹小埜
　　吴历周铨周况周览
　　万弘衟金学坚王镥
　　王巘胡湄陆痴严怪朱承钖
　　王原祁沈宗敬
　　翁嵩年徐焕然许遇
　　迟端金质
　　曹岳杨晋
　　吕犹龙许维嵚
　　蒋廷锡黄鼎
　　赵晓祝昌
　　杨恢基蒋深孙缘徐溶
　　周璕高其佩
　　冯景夏杜曙
　　吴应棻马豫俞兆晟
　　李世倬马昂马衡钱元昌
　　邹元斗吴振武王德普
　　崔鏏温仪
　　张鹏翀沈凤
　　上官周李鳝陈撰张□
　　汪绳煐释弘瑜
　　释弘仁释觉征
　　释戒闻自扃目存释灵璧
　　释髡残释半山一智
　　释覆千释性洁
　　道颠道人闺秀王端淑
　　闺秀黄媛介吴氏闰秀顾媚
　　闺秀徐粲闰秀李因
　　闺秀陈书闺秀沈彦选
　　闺秀吴应贞闺秀习忍
　　附妓女倩扶吴媛丰质
　　附录
　　黎遂球袁枢

　　●国朝画征录

　　八大山人

　　八大山人有仙才隐于书画。题跋多奇致不甚解。害法有普唐风格。画擅山水花鸟竹木。笔情纵恣不泥成法而苍劲圆睟时有逸气所谓拙规矩于方圆鄙精研于彩绘者也。襟怀浩落慷慨啸歌世目以狂。及逢知己十日五日尽其能又何专也。山人江西人。或曰姓朱氏名耷字雪个。故石城府王孙也。甲申后号八大山人。或曰山人固高僧。尝持八大人觉经因以为号。余每见山人书画款题八大二字必联缀其画山人二字亦然类哭之笑之。字意盖有在也。又宁献王九世孙重容字子庄。乱后隐居南昌之寥洲。能诗工书。善兰竹小品。
　　白苎村桑者曰。隆科宝记云。山人书得董华亭笔意。非是。又云。画之最佳者松莲石三品。然亦不止是也。余游南昌，裘孝廉曰菊谓余曰。山人画笔固以简略胜。不知其精密者尤妙绝时人。第不能多得耳。至若贾人所持赝本之最恶者。不必眼明人始能辨之。

　　王时敏王撰

　　太原王时敏字逊之号烟客。太仓人。相国文肃公钖爵孙翰林衡子也。资性颖异淹雅博物。工诗文。善书尤长八分而于画有特慧少时即为董宗伯其昌陈征君【继儒】所深赏。于时宗伯综揽古今阐发幽奥一归于正方之禅室可备传灯一宗。真源嫡派烟客实亲得之。先是文肃公以暮年抱孙钟爱弥甚。居之别业以优裕其好古之心故所得有深焉者。家本富于收藏及遇名迹不惜多金购之如李营丘山阴泛雪图费至二十镒。每得一秘轴闭阁沉思瞪目不语。遇有赏会则绕床大叫拊掌跳跃不自知其酣狂也。尝择古迹之法备气至者二十四幅为缩本装成巨册载在行笥出入与俱以时模楷。故凡布置设施钩勒斫拂水晕墨彰悉有根柢。于大痴墨妙早岁即穷阃奥晚年益臻神化。世之论一峰老人正法眼藏者必归于公。以荫官至奉常然淡于仕进优游笔墨啸咏烟霞为国朝画苑领袖。平生爱才若渴。不俯仰世俗。以故四方工画者踵接于门得其指授无不知名于时海虞王翚其首也。卒年八十有九。子撰传其大痴法亦古秀。孙原祁世其业而精之推重于时。自有传。
　　白苎村桑者曰。余闻公家居时。廉州大守挈王翚来谒。翚方少公与之论究叹为古人复出为揄扬名公卿间至诎己右之。翚家故贫周恤亦备至故翚得成绝艺声称后世。吾乡倦圃曹公。拭拔竹垞朱彝尊秋锦李良年于童年遂成一代名人。美有所先于此益信。乡使王翚不迈二王朱李不遭倦圃安知不悒郁风尘而终老也。或谓盐车之骥丰狱之剑其声光激射终有不可得而掩者。惟其然而伯乐张华尤令人慨想已。

　　丁元公

　　丁元公字原躬。嘉兴布衣。性孤洁寡交游。善书。诗有奇思。画兼山水人物佛像老而秀工而不纤。写关壮缪真像凛然有生气。后髡发为僧号曰愿庵。盖其胸怀有不可一世者而知原躬者祇原躬。原躬隐矣。【静志居诗语云。元公书画俱逸品。兼精缪篆。诗亦不屑作庸熟语。】

　　陈洪绶

　　陈洪绶字章侯号老莲甲申后自称悔迟。诸暨人。工人物。年四岁过妇翁家见新垩壁登案画关壮缪像长八九尺。妇翁见之惊升遂扃其室以崇奉之。洪绶画人物躯干伟岸衣纹清圆细劲兼有公麟子昂之妙。设色学吴生法其力量气局超拔磊落在仇唐之上盖三百年无此笔墨也。少时渡钱唐。拓杭州府学公麟七十二贤石刻闭户临摹。数摹而数变之。又尝摹周景元美人图至再四犹不已。人指所摹者谓之曰。此已胜元本犹嗛嗛何也。曰。此所以不及也。吾画易见好则能事犹未尽。周本至能而若无能此难能也。洪绶尝为诸生。崇祯间召入为供奉。不拜。寻以兵罢。监国中待诏。南都破为固山额真所得。固山慕其名优遇之。后亡归。卒于家。时顺天崔子忠亦善人物与洪绶齐名。号南陈北崔。子忠字道母。府庠生。甲申走人土室而死。己见害谱。老莲子字字无名号小莲。亦以人物名于时。

　　项圣谟项玉笋项奎

　　秀水项圣谟。子京孙也。字孔彰号易庵又号胥山樵。善画。初学文衡山后扩于宋而取韵于元。其花草松竹木石尤精妙。董文敏跋其画册云。孔彰此册众美毕臻。树石屋宇花卉人物皆与宋人血战而山水又兼元人气韵所谓士气作家俱备。项子京有此文孙。不负好古鉴赏百年食报之胜事矣。客有以酒饷孔彰者越数日索其坛已为游兵所击。孔彰遂画一空坛偿之。中作桃柳两三枝或斜倚或倒垂丰姿婉约绰有余妍上题五言良古纪之。余少时于祖母舅唐明府家见是图今不知所归矣。所著有朗云堂集。从子玉笋字眉雪。知竟陵县。工墨兰。兄征谟亦善画。徽谟子奎字子聚号东井。邑庠生。山水学元人。好用秃笔。多水墨。兼长兰竹。
　　白苎村桑者曰。吾里山水自孔彰后惟鲍济某庶乎。万弘道次之。陈楷山犹有士人气然晚年笔疏漫矣盖根本薄而功力浅也。至若朱球殷氏之徒曷足纪哉。近日学者虽稍知宗传力脱浙习。率又议论多而成功少。噫。一艺之微。成者亦如麟角之难乎。

　　鲁得之诸升王崿俞俊

　　鲁得之字孔孙号千岩。钱唐人侨寓嘉兴。善书。工墨竹发竿爽劲扫叶清利直由仲圭而追踪文苏矣。李太仆日华称为翰墨中精猛之将。知言哉。晚年右臂不仁以左手画风竹尤有致。继起者推仁和诸升山阴王崿。升字日如号曦庵笔亦劲利然失之匀矣。师升法者。钱唐俞俊字秀登颇能出蓝。新城有陈一元者亦善竹亦有名。盖国初人也。白苎村桑者曰。余见梅道人墨竹图。画叶皆四五相聚层迭疏密自为间破。惟出梢及起枝处或以一两笔取势从无虚笔点踢衬贴。又尝见夏仲昭墨迹。极疏散潇洒之致亦无点踢衬笔。因思今之家讲孤一迸二攒三聚五重分迭疏细笔虚攒者拘矣。盖欲避匀而不知失之碎也。墨竹出于双钩。唐宋人双钩皆长叶迭缀不用细碎补荁。余所以谓虚笔点踢为墨竹之大弊也。附识以质世之工是技者。

　　张宏

　　张宏字君度号鹤涧。吴人。工山水。苍劲雅秀萧疏淡远。吴中学者都尊之。余尝见其沧浪渔笛图松柏同春图不让元人妙品。

　　金俊明

　　金俊明初名衮字九章。后更今名字孝章自号不寐道人。吴人。少从父宦游宁夏驰骑游猎任侠自喜。既归。始折节读书补县学生入复社才名籍甚。兵后隐居市廛。【古欢录。孝章初为诸生。一日筮焦氏易。得虫之艮曰。天将欲我高尚其志乎。遂谢去。杜门佣书自给。】善书画。长于梅竹。尝画梅寄新城王阮亭。孝章殁。阮亭赋诗云。拗取铜坑玉一枝。江南春赠陇头时。到来已是尘沙劫。赋得瑶华寄阿谁。当年五子写柴桑。原注。先生曾写陶渊明诗见奇。又寄孤山世外香。一幅生绡千载意。也应配食水仙王。卒时年七十四。门人私谥贞孝先生。所著有春草闲房诗集退量稿。子侃字亦陶传其学兼长青绿山水得同里黄玢法。玢字宪尹号怡谷。有学行。工山水着声于吴。

　　傅山

　　傅山字青主一字公之他。太原人。少聪慧博通经史诸子。崇祯间袁临侯督学山西为巡按御史张孙振诬劾被逮。山槖饘左右伏阙上书白其冤。马君常作义士传比之裴瑜魏劭。乱后为道士装以医为业。康熙己未征聘至京。以老病辞。授中书舍人归。山工诗文。善画山水皴擦不多丘壑磊砢以骨胜。墨竹亦有气。兼长分隶书及金石篆刻。子眉字寿毛亦工画。善作古赋。常卖药四方儿子共挽一车。逆旅篝灯课读诘旦成诵乃行。时有牛枢暐者字孝标。顺天人。品行清高不事趋谒。亦业医卖药自给。善山水有柴门竹深图渔洋山人有诗。

　　邵弥

　　邵弥字僧弥号瓜畴。吴人。神清颀瘦迂癖不谐俗。放梅村诗有一生迂癖为人尤。位仆窃骂妻孥愁。瘦如黄鹄闲如鸥之句。善山水学荆关。清瘦枯逸闲情冷致如其人。书得锺太傅法圆秀多姿。僧弥作画本矜贵近日吴下得其迹者等诸古人道墨矣。

　　邹之麟

　　邹之麟字臣虎号衣白。万历庚戍进士授工部主事未几归职。福王起为尚宝丞迁都宪。南都破还里自号逸老又自号昧庵。善山水。模法黄子久。观其勾勒点拂纵横恣肆胸中殆亦有磈礧欤。而用笔自圆劲古秀。徐州万年少尝介任城僧郢子求臣虎画上题一偈云，画画者谁寄者谁。一为居士两为僧。江山笔墨浑闲事。何日同参最上乘。又跋云。海内如万道人不可不为之画。传此画者又不可少郢子。其自矜重如此。万年少者各寿祺。读书有宿慧工诗文举崇祯庚午孝廉。国变。儒衣僧帽往来吴楚间世称万道人。工画士女及白描人物颇自矜惜非重直不售也。兼精篆刻。书法颜鲁公而变之。所著有隰西堂集。

　　周容

　　周容字鄮山。鄞县人。明诸生。入国朝不试。其诗少即见知于钱宗伯受之黄征君太冲。善书工画。疏木枯石自率胸臆萧然远俗不拘拘于宗法也。容于沧桑之交尝渡蛟门脱友人之厄几死不悔。康熙己未岁有欲以博学宏词荐之。笑曰。吾虽周容实商答也。遂止。所著有春涵堂集。

　　徐枋

　　徐枋字昭法号俟斋。长洲人。崇祯壬午举人。父少詹事汧乙酉殉难。枋遂隐居上沙土室树屋邈与世隔人莫得见也。家极贫非力不食卖画卖箬以自存。躬效老圃蔬韭外多艺南爪夏秋间往往藉以晨炊即至藜藿不糁人终虽强以一钱馈也。守约固穷四十年如一日。潜庵汤文正公抚吴时重慕其人两屏驺从来访不得一面时并高之。山水有巨然法亦间作倪黄丘壑布置稳妥不事奇异用笔极整饬工致墨气淹渍明净。不设色。书多草。法十七帖。俱为世所重。所著有俟斋集。【静志居诗话。孝廉高蹈者昊越居多。始终裹足不入域府者吾郡李潜夫巢端明及吴中徐昭法此外不概见。昭法殁最晚故名尤重。江左得其诗画不啻珊瑚钩也。】
　　白苎村桑者曰。余闻宁都魏叔子过嘉兴访李潜夫。潜夫方绝粮。叔子探囊得银五钱为之买米因作书与周青士属其集知交数人每月为潜夫给盘餐。昭法见书稿曰。君意良厚。但李君不肯受人馈。君力量不能听其饿死可也。呜呼。先生之处李君与先生平日之自处俱见之矣。

　　赵澄

　　赵澄字雪江。颖州人。博学能诗。工山水。泼墨细谨两擅某长。孟津王宗伯绎云。雪江布衣老画师也。学宗范宽李唐董北苑诸家尤善临摹。王阮亭诗云。雪江老笔妙入神。临摹古本几乱真。即教唐宋多能手。未必常逢如此人。晚年得汉铜章文曰赵澄。凡得意之作皆用此章。兼长写照。周栎园极称之。子申字坦公孙建俱以尽名。

　　程邃

　　程邃字穆倩。歙人。自号江东布衣又自号垢道人。博学工诗文。善山水纯用枯笔写巨然法别具神味。邃品行端悫敦崇气节从漳浦黄公【道周】清江杨公【廷麟】游。所谈论皆国家急要。名公卿多折节交之。其后秀水曹侍郎溶遇于维扬作长歌以赠感慨悲怀不胜俯仰末复勉其自灵侍郎盖心有伤也。邃虚怀善下尢好奖誉韦布之士以故人益重之。善鉴别古言画及铜玉之器家藏亦伙非得重直不售。精金石篆刻。

　　徐柏龄

　　徐柏龄字节之。嘉兴人。父弘泽善山水名与同里李同卿【日华】华亭陈征君【继儒】相埒。柏龄世其学兼善花草。举崇祯庚午孝廉署永嘉儒学教谕。后南都破遂自瓯间道入闽寻匿悬阳之天阙山。乱定归里逃禅以自晦卒年七十二。秀水朱太史彝尊志其墓。子灿心字青螺亦善画花鸟。

　　恽本初

　　恽本初字道生后改名向号香山。武进人。明经。博学有文名。崇祯间举贤良方正授中书舍人不拜。工山水学董巨二家法。悬笔中锋骨力圆劲而用墨浓湿纵横淋漓自成一派。晚乃敛笔于倪黄。宋漫堂云。香山画有二种。一种气厚力沉全学董源为早年笔。一种借墨如全翛然自远意兴在倪黄之间晚年笔也。斯言得之。所著有画旨四卷。孙阿汇序。

　　龚贤樊圻吴宏胡造樊云高荫邹坤

　　龚贤字半千号柴丈人。家昆山流寓金陵。为人有古风。工诗文。有香草堂集若干卷。善书画。家贫。殁不能具棺殓。会曲阜孔东塘客游金陵为经理其后事抚其孤子收其遗文。半千画笔得北苑法沉雄深厚苍老矣惜秀韵不足耳。同时有聱者。樊圻字会公，高岑字蔚生。邹喆。典之子，字方鲁。吴宏字远度。叶欣字荣木。胡造字石公。谢荪字□□。号金陵八家。东塘赠会公诗云。叉头挑出古云烟。混入时流乞画钱。内府收藏君总在。标题半是启祯年。观此可想见其人矣。方鲁本昊人后家金陵。山水工稳而有古气。兼长花草。钩勒傅染有王若水风格。远度山水亦入能品。华亭钱柏龄题其画有吴君泼墨雄江东。气格不落丹青中。得名海内三十载。素髯欲改朱颜红之句。其见称于士人如此。石公笔亦雅隽。其余四人未见其述。会公子云字青若。蔚生子荫字嘉树。侄遇字两吉。方鲁子坤字子贞。孙冰字雪度。皆以世业名江淮间。青若笔苍老有合处。欣无钖人寓居全陵。

　　顾知

　　顾知字尔昭号埜鱼。钱唐人。善山水。钩斫拂曳如作草书。纵恣横逸不拘绳墨。六长所谓粗卤求笔者也。余闻其为人牢愁抑郁盖欲借画以发抒者。又于友人处见其所仿米氏云山小幅笔情墨趣潇洒天真气味极清古。梅竹亦佳妙。

　　蓝瑛蓝涛

　　蓝瑛字田叔号蜨叟。钱唐人。山水法宋元诸家晚乃自成一格。伟峻老干。大幅尤长。兼工人物花鸟梅竹名盛于时。画之有浙派始自戴进至蓝为极故识者不贵。子涛号雪坪世其业。余尝见其衰梧丛菊图频有旧法而树石则仍父习也。
　　白苎村桑者曰。余少时闻乡前辈论画每至宋旭蓝瑛辄深诋娸之。后见宋所画辋川图卷不袭元本自出机杼。皴擦则用黄鹤山樵法恣极浚邃而一出自然实为有明一代作手不独不可诋娸乃学者所当急摹者也奈何与田叔一例抹倒。前辈之论画疏矣。吾乡至今沿习其说。故当亟辩其冤也。虽然。名人手迹恒多赝本是又在学者善别之。

　　杨芝徐人龙顾升董旭

　　杨芝。钱唐人。善人物仙佛鬼判笔力雄健纵恣不假思虑援笔立成。特长于寻丈大体愈大愈妙西湖天竺寺壁观自在像是其笔也借不戒于火。芝尝自言曰。安得三十丈大璧磨墨一缸以田家除场大帚蘸之乘快马以扫数笔。庶几手臂方舒而心胸以畅也。第不善作小幅故流传绝少。同里有徐人龙者亦长仙佛鬼判。力虽逊于杨然一时罕匹矣。其后有顾升董旭者并以善画大人物名而升笔稍不俗。升字隅东生而掌有文成升字遂名升。

　　王土

　　王土字子毛。柘城人也寓居商丘。善花鸟竹石多墨笔。余游梁宋间见其牡丹桃花图竹木睡雅图结构不落时蹊沉厚道媚有林以善风格。又见大幅墨竹劲竿俊叶敻出风尘学者所当宗法也。常询其里人。未闻有称其画为佳者。因慨士之湮没不彰者多矣。岂独一善画之王土子毛也哉。

　　顾樵

　　顾樵字樵水。吴江人。有诗名。善山水学石田翁。与族人茂伦同里徐松之并称高人。尝摘取阮亭诗句为图赠之。阮亭赋诗以答。又尝以山水小幅过贻竹垞。竹垞集杜诗赠之。阮亭诗名重天下。人思得其篇章。扬州桑楚执豸宋不揜瑜皆摘某诗句为图以赠。故阮亭答樵诗有江淮妤事多图画烦好手之句盖谓桑宋也。樵同邑卜舜年字孟硕。亦工画。少即见赏于陈眉公董思白。乱后佯狂。卒年三十二。临殁之岁人有乞其书画者但题泥无身云。舜年家盛泽镇。盛泽又有汤豹处者字雨七。特善画水穷尽变态。钮玉樵极称之。

　　周灿

　　周灿字光甫号闇昭。吴江人。前崇祯辛未进士巡按江西。闻京师失守脱身怀印归里以诗画自娱其族姓多有其迹率略疏落盖意在白石翁者。所著有西巡政略。
　　白苎村桑者曰。闇昭四世祖恭肃公讳用号白川。画笔高雅无一点时史气。今所传观泉图布置渲染具有法度又非御史之寄兴比也。

　　余正元

　　余正元字中山。睢州人。前明崇祯癸未进士官山东清河县令。仅七日。流寇变怀印去居州东北郊署其门曰青苔日厚。开鹤林杜造就后学足迹不入城市自号雪崖樵者。善草书。山水自写胸臆虽不入格而意趣自雅。

　　张穆

　　张穆字穆之号铁桥。东莞布衣也。善诗。着铁桥山人稿。画马为岭表好手。归安韩纯玉题其画马诗云。铁桥年已七十五。醉里蹁跹拔剑舞。余勇犹令笔墨飞。迅扫骅骝力如虎。维系萧萧古白杨。四蹄卓立明秋霜。昂然顾盼气深稳。风鬃雾鬣非寻常。用之疆场一敌万。如何闲置荒垌畔。壮心烈士悲暮年。永日披图发长叹。盖惜其老而不遇也。尝读书于罗浮山石洞得其山岚隐见故画山水亦有生气。善击剑。身长五尺年八十余步履如飞。

　　查士标何文煌

　　查士标字二瞻号梅壑散人。海阳人。前诸生寻弃举子业专事书画。家故饶裕多鼎彝及宋元人真迹遂精鉴别。画初学倪高士后参以梅华道人董文敏笔法。用笔不多惜墨如金风神懒散气韵荒寒逸品也。见王石谷画爱之。延至家乞其泼墨作云西云林大痴仲圭四家笔法盖有所资取也。晚年技益超迈直窥元人之奥。尝作师子林册宋漫堂得之为快。年八十四卒于维扬漫堂为立傅并序行其诗。二瞻性疏懒嗜卧或日哺而超畏接宾客盖有托而逃焉。先时有王额驸者贵甚拥高赀。人冀一见不可得。三颇二瞻终不答。无何王败人以是服其先见。生乎无疾言危论见后辈书昼必奖誉之故名高而人不忌。与同里孙逸汪之瑞释弘仁称四大家。书法纯学华亭足乱真本。弟子何文煌字昭夏号竹坡。画笔超老趾及踵矣。书亦得其法焉。

　　谢彬郭巩徐易沈韶刘祥生张琦张远沈纪

　　谢彬字文侯。上虔人家于钱唐，工写真受学于闽人曾波臣鲸笔法大进为传神妙手名闻南北价重艺林。波臣弟子甚众其拔萃者。文侯而外莆田郭巩字无疆。山阴徐易字象九。华亭沈韶字尔调。汀州刘祥生字瑞生。嘉兴张琦字玉可。海监张远字子游。秀水沈纪字聿修。皆不问妍媸老幼靡不神肖正如养氏之射百发而不一失也。【庚】先大父耿愚公遗像为聿修笔。岁时展挂蔼然之致如亲接矣。子松年世其业。子游。无锡人。少学写真于暝南黄谷。谷携至海盐遂家焉。后复受法于曾鲸。然子姓至今犹俎豆黄氏。尝闻前辈称谷亦写真妤手惜未见其业。子游子淮字得思。

　　戴思望

　　戴思望字怀古。休宁人。能诗词。工书法。画宗元人。峰峦林壑清疏淡荡秀逸膏润寖入其室矣。每一艺成辄自矜为希世之宝。性狷介有洁癖。妻死不再娶。扁舟往来三吴两浙间遇佳山水辄留恋不忍去。闻画家辄访友之然不肯轻许可。能鼓琴。善谐笑。或有时旬日不语人谓痴绝类虎头。卒构风疾而殁。
　　白苎村桑者曰。余见怀古所临名迹稿本如王摩诂峨眉雪霁图王叔明修竹远山图江贯道秋林孤嶂图每于山石林木间必加评语即此足以见其妤学亦足以觇其痴癖矣。

　　文点

　　文点字与也号南云山樵。长洲人。衡山裔孙祖相国震孟父秉。承荫遭乱家破不仕点依墓田以居遂弃举子业肆力于诗古文辞。兼善书画尝舍于城中慧庆寺卖书画以给衣食然人不得以多金迫促也。巡抚汤文正公屏车骑入寺访治吴之要所论皆采行而未尝有私渎。汤公益重之。年七十卒于竹坞。大史朱彝尊志其墓。所著有诗文集共十四卷。点卒后数年。族人某需次引见于畅春苑。圣祖问曰。文点是你何人。则知点之名早达于宫禁矣。山水用笔细秀多点染晕润迷离盖以墨胜也。兼善人物尤长松竹小品。笔墨极文雅。松身好点苔。故时人戏曰。文点松。文也文。点也点。

　　张风

　　张风字大风。上元人。前诸生乱后弃丢。家极贫居仅容膝妻亡不再娶。善画山水花草无师承以已意为之颇有自得之乐笔墨中之散仙也。画尾署真香佛空四海或称升州道士。尝游燕赵间公卿争迎致之大风挥洒以应。有中贵子招饮欲馆之。大风起立瞪视不答酒罢引去。后归金陵寓居精舍所著有双镜庵诗上药亭诗余楞严纲领一门反切。其反切法甚简只用音和一门为生平最得意之作。

　　萧云从孙逸

　　萧云从字尺木号无闷道人。当涂人也。明经不仕。善山水不专宗法自成一家笔亦清快可喜与孙逸齐名。兼长人物尝于采石太白楼下四壁画五岳图宋漫堂为长歌携诸石。平生所画太平景离骚图好事者镂板以传。著书等身藏于家。尝取杜诗七律中之仄体者考其字之平仄声之出处悉得文从孛顺音律叶和。援引古今出入径史百家考据诚精确矣然亦好奇之一蔽也。善读杜诗者岂其然乎。孙逸字无逸号疏林。海阳人流寓芜湖。山水兼法南北宗各家人以为文待诏后身。歙令靳莫所雕歙山二十四图是其笔也。前与查士标汪之瑞释渐江称四大家其后复称孙萧云。

　　孟永光黑寿赫颐

　　孟永光字月心。山阴人。工人物写真受业于孙克弘。后游辽东从龙入燕。性高旷不乐仕进。以画祇候内廷为世祖所眷命内侍张笃行受其笔法。满洲黑寿亦高尚不仕乐与江浙文士游人称满洲高士。善画山水学董文敏。又有赫颐号淡士。山水宗法元人而独开生面峰峦浑厚草木华滋迥异时流豪杰士也。官大司空。

　　程正揆

　　程正揆字端伯号鞠陵又号青溪道人。孝感人。崇祯辛末进士。名正葵。选翰林。入国朝改正揆。为光禄卿官至少司空。善山水初师董华亭得其指授。后则自出机轴多秃笔。枯劲简老。设色秾湛。余最赏其水墨木石一图作两枯树一浓一淡极意交插而疏柯劲干意致生拙脱尽画习。泼墨作巨石于下亦有别趣元人妙品也。端伯论画尝云。北宋人千丘万壑无一笔不减。元人枯枝瘦石无一笔不繁。其言最精。其印有先代一人师。工法书。查梅壑云。昔人论书云。既知平正务追险绝。青溪书得之夷。

　　吴伟业

　　吴伟业字骏公号梅村。太仓人。前明崇祯辛未进士廷试一甲二名。国朝官至祭酒。博学工诗名满区宇。山水得董黄法清疏韶秀风神自足可贵也。与董思白王烟客等友善作画中九友歌以纪之。【九友为董玄宰王烟客王元照邵畏衡杨龙友程盂阳张尔唯卞润甫邵僧弥。】

　　王鉴

　　琅琊王鉴字圆照。太仓人。弇州先生孙。精通画理摹古尤长。凡四朝名绘见辄临摹务肖其神而后己。故其笔法度越凡流直追古哲而于董巨尤为深诣。皴擦爽朗严重晕以沉雄古逸之气诚为先民遗矩后学指南。元照视太原姻客为子佺行而年实相若互相砥砺并臻其妙。世之论六法者以两先生有开继之功焉。知言哉。由进士起家曾为廉州太守人称王廉州。祭酒吴骏公送元照还山诗云。始兴公子旧诸侯。丹荔红蕉岭外游。席帽京尘浑忘却。被人强唤作廉州。

　　王铎

　　王铎字觉斯。孟津人。天启壬戊进士入翰林。南都再造召入内阁。后仕国朝官至尚书谧文安。性情高爽。伟躯干美须髯见者倾倒。博学好古。工诗古文有集行世。书法有拟山园石刻诸体悉备。画山水宗荆关丘壑伟峻皴擦不多以晕染作气傅以淡色沉沉丰蔚意趣自别。尝与戴严荦书云。画寂寂无余情。如倪云林一流虽略有淡致不免枯干尪羸病夫奄奄气息即谓之轻秀薄弱甚矣。大家弗然。又云。以境界奇创然后生以气晕乃为胜可夺造化。其持论如此。间作花草亦超脱名贵。戴严荦者。沧州人。名明说字道默严荦其号也。崇祯甲戌进士。善山水墨竹，国朝官至尚书。
　　白苎村桑者曰。余于睢州蒋郎中泰家见所藏觉斯为袁石■〈寓上心下〉写大楷一卷法兼篆隶笔笔可喜。明季工书者推董文敏。文敏之丰神一潇洒一时固无有及者。若据此卷之用笔险劲沉着有锥沙印泥之妙文敏当逊一筹。

　　冯源济马颀方大猷郑梁钱朝鼎刘体仁庄同生王崇简锺谔

　　国朝士大夫多好笔墨或山水或花草或兰竹各随其所好而专精之。其宗法或宋或元或沈董用笔有枯秀有淹润亦各随其性而自成一风裁。以余所见者。冯源济字胎仙。涿州人。山水学董黄布置宏阔笔墨深厚。马颀孛颀公。杞县人。官推官。善山水花草天资敏妙提笔即象物。尝画红梅一帧以秃笔作老干点破脂于梢为疏花古气浑穆有八大山人风骨。方大猷字欧余号淹嚂。乌程人官山东巡抚以事携级为河道。山水学董间为倪黄。多湿笔。尝画河滩小景题曰十二载河千祇记得者个。工书善诗河南考城最多其迹。郑梁字禹楣。慈溪人。高州刺史。善山水暮年右臂不仁以左手画更饶别致。工诗。有晓行诗最佳人呼为郑晓行。钱朝鼎字禹九号黍谷。常熟人。官太常卿。善兰竹及折枝花得法于孙克弘。刘体仁字公■〈甬戈〉。颖州人。官铨曹。善山水疏林石迹寓兴天真。工诗文为阮亭所厚。庄回生号淡庵居士。武进人。山水小景荒率有笔趣。墨兰亦秀发。王崇简字敬哉。宛平人。官大宗伯。善米氏云山。锺谔字一士。益都人。官观察。山水宗王右丞。知其名而未见其迹者。则有秦中张佝。钱唐严沆。顺天米汉雯字紫来官侍讲。华亭高层云字谡园官太常卿。胶州法若真孛黄石以五经博士通籍官至布政。三原梁鋐字子远官尚书。吉州邵方字成亭。泽州赵嗣美。泰兴季开生字天中官铨部。山西王含光字鹤山官参政。曹州朱虚字介庵官司理。金溪王有年字砚田。共十有二人略纪其姓字以俟访观。

　　章诏

　　章诏字廷纶。不知何许人也。为洪承畴幕中士。工墨竹长于大幅整而不匀繁密而不结能品也。与黄土并驱争先非流辈所及。

　　王武

　　王武字勤中。吴人。文恪公鳌六世孙以诸生入太学。工画花草多逸笔点缀流丽多风。王奉常称之曰。近代写生率有画院习。独勤中神韵生动当在妙品中。笃论也。名重于时。性乐易不设城府平生不趋谒权货。晚年自号忘庵卒年五十有九。弟子张画字文始号研山。长洲人。周礼字令邑。同里人。时山阴姜廷干字绮季亦工写生极有名。廷干。大宗伯逢元子也。

　　张涟

　　张涟字南垣。华亭人徙居秀水。少学画山水兼善写真。后即以其画意垒石故画遂掩而垒石特名。其所垒之丘壑皆有仿效若荆关董巨黄王倪吴一一逼肖。吴骏公曰。南垣垒石人莫能及。为立传传之。

　　陈舒朱捆

　　陈舒字原舒号道山。华亭人侨居江宁。工花草设色写意。荒干乱丛若绝不经意者而结构多姿趣。尤长画荷。好用熟纸是其短也。间作山水小景亦疏秀闲冷。所题诗句皆草书颇有法。周栎园读画录云。原舒索豪迈。尝游东牟登蓬莱阁凭栏观海独举数大白旁若无人。索笔书眇乎小矣四字。贵客稍以语侵之。原舒攘臂起欲持投海中。座客惊骇力劝乃止。又有朱捆者。不知何许人。亦善花草写意多碎笔亦自有致。

　　沈洽

　　沈治字约庵。秀水人。庠生。山水有同里项氏家风小幅册页为长。造诣虽未能超拔然亦我乡前辈之卓卓者不可没也。

　　王翚

　　王翠字石谷号耕烟外史。常熟人。幼嗜画运笔构思天机迸露迥出时流。太仓王廉州游虞山。翚以画扇倩所知呈廉州。廉州大惊异即索见。翚遂以弟子礼见。与谈益异之曰。子学当造古人。即载之归。先命学古法书数月乃亲指授古人名迹稿本。遂大进。既而廉州将远宦念非奉常勿能卒此子业即引谒奉常。奉常叩其学叹曰。此烟客师也。乃师烟客耶。挈之游江南北。尽得观摹收藏家秘本。石谷既神悟力学又亲受二王教遂为一代作家。奉常每见其业噗曰。气韵位置何生动天然如古人竟乃尔耶。吾年垂暮何幸得见石谷。又恨石谷不及为董宗伯见也。后廉州见其画亦叹曰。石谷乃能至此。师不必贤于弟子。信然。圣袒诏作南巡图称旨。厚赐归。朝贵有额以清晖阁者因自号清晖主人。家居三十载应酬常焚膏啾继。曰翚乐此不知疲也。间少不惬则又自讼不置。刻其平生名公卿投赠诗文为十卷曰清晖赠言又尺牍二卷。卒年八十九。时武进恽寿平亦以山水自负。及见石谷度不能及则改写生叭避之。尝曰。古今来笔墨之至龃龉不能相入者。石谷则罗而置之笔端融洽以出。神哉枝乎。曹倦圃吴梅村旨曰。石谷。画圣也。余从伯木威先生曰。画有南北宗至石谷而合焉。其为名流推重如此。役后画益重。论者第其品比王阮亭诗云。石谷曰。画有明有暗如鸟双翼不可偏废。又曰。繁不可重密不可窒要伸手放脚宽闲自在。又曰。以元人笔墨运宋人丘壑而泽以唐人氧韵乃为大成。又曰。皴擦不可多厚在神气不在多也。又曰。余于青绿静悟三十年始尽其妙。又曰。凡设青绿体要严重气要轻清。得力全在渲晕。又曰。气愈清则愈厚。呜呼。观石谷之论宜其技之神妙也。
　　白苎村桑者曰。尝闻诸吾友朱子汉查曰。石谷天性孝友。妻某氏亦笃顺德。事其父无不曲体其志，父尝语人曰。妇他人子也。不意亦如吾子之体贴吾也。呜呼。石谷家本寒畯以艺享盛名受知圣主。取润笔致裕而其根本固如是此所以为石谷叹。

　　惮寿平

　　惮寿平以字行。武进人。名格一字正叔号南田又号白云外史。本世家子。工诗文。好画山水力肩复古。及见虞山王石谷自以材质不能出其右则谓石谷曰。是道让兄独步矣。格妄耻为天下第二手。于是舍山水而学花卉斟酌古今以北宋徐崇嗣为归一洗时习独开生面为写生正派由是海内学者宗之。正叔与石谷为莫逆交讨究必极其微。石谷画得正叔跋则运笔设色之源流构思匠心之微妙毕显无遗。正叔虽专写生山水亦间为之如丹丘小景趟承旨水村图细柳枯杨图皆超逸名贵深得元人冷淡幽隽之致然其虚怀终不敢多作也。尝与石谷书云。格于山水终难打破一字关曰窘。良由为古人规矩法度所束缚耳。正叔写生简洁精确赋色明丽天机物趣毕集毫端大家风度于是乎在石谷推重不置。故正叔怀石谷诗有云。墨花飞处起灵烟。逸兴纵横玳瑁筵。自有雄谈倾四座。诸侯席上说南田。正叔性落拓雅尚。遇知己或匝月为之点染非其人视百全犹土芥不市一花片叶也。以故遨游数十年而贫如故对家人未尝形戚戚于面。惟吟咏书画自娱。所居有瓯香馆倡酬皆一时名士。年六十余卒于家。其子不能具丧石谷为经理之。弟子马扶羲字符驭得其传授名于时。逸笔尤佳。
　　白苎村桑者曰。京口笪侍御入都王石谷送之。维舟江浒尊酒话别讨论六法。石谷指隔岸秋林曰。此参差疏密丹碧掩映天然图画也。即为侍御写之。翌晨南田亦至称叹不已题诗八章。侍御为文记之一时传为胜事。时际升平海内丰稔士大夫得以优游风雅艺苑增华其高怀逸兴。迄今犹能想见也。侍御名重光号江上。顺治壬辰进士。善山水。着有书筏画荃曲尽精微。

　　杨维聪吕佐

　　杨维聪字海石。海盐人。工画鱼。噞喁泳跃无不入神。渲染鳞次数四不厌。故能浑滑活脱隐见于水光符藻间栩栩如生也。片鳞半甲人争宝之。其临摹托名者几遍吴下。真本今什不得一矣。其后休宁有吕佐者字西仑号卓亭。工画金鱼灿灿欲活每自珍惜不轻与人。然久久遂多其跋语积成数卷题曰在藻集。

　　李琪枝李含渼

　　李琪枝字云远号奇峰。嘉与人。邑庠生。太仆君实孙坷雪子。画传家学尤工墨梅墨竹。兄新枝子含渼字南溟。山水秾郁丰润兼长花卉草虫。壮游南北最知名而于祖法则变矣。尝与周熙载同应靳文襄聘画黄河图进呈称旨。靳厚礼之。含渼兄含淑含泽弟含涎皆善画。熙载华亭人。善山水世称能品。
　　白苎村桑者曰。吾乡项氏自墨林李氏自太仆游心艺苑考究六法为一时领袖。至今两姓代有闻人与太仓王氏鼎足江东矣。

　　顾大申陆灏

　　顾大申字震雉号见山。华亭人。进士。工山水远师董巨近法思翁变通处清和圆润绰有风情尺纸寸缣为士林珍重。同里陆灏字平远为见山画友。笔墨亦冲润而神气之完足少逊见山。

　　华胥

　　华胥。字希逸。无钖人。工画人物士女密致而不伤于刻划。治而清艳而逸古意犹存。其水墨者直参龙眠之座青牛老子图是已。弟谦孛子千亦善昼。

　　颅防

　　顾防字若周。华亭人。工山水师董巨及元四家骨气清隽而高厚所谓有笔有墨者也洵为画学正宗嫡派。尝写徐凝庐山诗意图王石谷跋云。若周画道深入古人之室而笔无纤尘墨其五色别有逸致。盖自骨中带来非学习功力可及。此图高古莽苍气韵溢于纸外尤近来不多见之杰作也。可谓知言。
　　白苎村桑者曰。华亭自董文敏析笔墨之精微究宋元之同异。六法周行实在于是。其后士人争慕之故华亭一派首推艺苑。第其心目为文敏所压点拟拂规惟恐失之奚暇复求乎古。由是袭其皮毛遗其精髓流而为习气矣。盖文敏之妙妙能师古晚年墨法食古而化者也。学者当求文敏之所以师古所以变化则不难独开生面而与文敏抗衡不当株守而自域。文敏论画云。同能不如独诣。至言也。人皆阅而不察何哉。若若周可谓独诣矣。

　　罗牧

　　罗牧字饭牛。宁都人侨居南昌。工山水笔意在董黄之间。西江志云。得笔法于魏石床。树壑森秀墨气滃然诚为妙品。江淮间亦有袒之者世所称江酉派是也。牧敦古道。董友谊。与徐征君榆溪世溥善。征君赠诗云。彩笔常悬梦里思。十年古道见须眉。云山本是无常主。更写云山卖与谁。巡抚宋牧仲高其人作二牧说赠之，牧能诗善饮楷法亦工又善制茶。卒年八十余。

　　叶陶

　　叶陶字金城。责浦人其先新安籍也。善山水喜作大斧劈。康熙中只候内廷诏作畅春苑图本。图呈称旨即命监造。既成。以病赐金乘传归。寻复召入以劳复卒于途。

　　钱瑞征

　　钱瑞征孛鹤庵。海盐人。康熙癸卯举人。仕西安儒学教谕。好画松石不事规仿独抒性灵而兴趣雅合笔意圆厚风致散朗。书得赵吴兴法兼颜平原意雅隽古朴皆可珍也。所著有忘忧草朱竹垞太史序。

　　何其仁李镛

　　何其仁字符长。梅盐人。由明经就广文迁崖州牧。善墨籣信手挥洒花叶恣肆有纵横之趣少清秀之风识者短之。然名重于时为学者所宗。其能取其长而涤其习者惟嘉兴山涛李先生镛。先生余受经师也。兼精金石篆刻。

　　焦秉贞冷枚沈喻

　　焦秉贞。济宁人。钦天监五官正。工人物其位置之自近而远由大及小不爽豪毛。盖西洋法也。康熙中只候内廷。圣祖御制耕织图四十六幅秉贞奉诏所作。村落风景田家作苦曲尽其致深契圣衷钖赉甚厚旋镂板印赐臣工。弟子冷枚字吉臣。胶州人。尤工士女。康熙五十年与画万寿盛典图。总裁则王原祁也。又避署山庄图三十六幅。内务府司库沈喻画。与盛典图皆开雕。喻不知何许人。观山庄图似摹法董巨者。
　　白苎村桑者曰。明时有利玛宝者。西洋欧罗巴国人通中国语。来南都居正阳门西营中。画其教主作妇人抱一小儿为天主像神气圆满釆色鲜丽可爱。尝曰中国祇能画阳面故无凹凸。吾国兼画阴阳故四面皆圆满也。凡人正面则明而侧处即暗。染其暗处稍黑斯正面明者显而凸矣。焦氏得其意而变通之然非雅赏也好古者所不取。

　　朱宾占刘源金古良

　　朱宾占字仲立。嘉兴人客游江南三十载不归。性活淡与物无忤。画工人物。尝画凌烟阁功臣图。芜关榷使刘伴阮见之遂攘其名以付雕。伴阮名源。祥符人。善山水人物超遇古健有奇气。写意花草及龙水悉佳。名时垂后宜也。一时雕本人物有无双谱。山阴金古良画。先是陈章侯画水浒传像各极意态妙绝一时好事者雕行之功臣无双继其美矣。古良名史以字行人物名手也。二子可久可大世其学。

　　顾符积吴宾

　　顾符积字瑟如号小痴。兴化人。能诗善书画少从父宦游。父卒家贫卖画以食。山水人物学小李将军工细入毫发。阮亭赠诗所谓丹青金碧妙铢黍。近形远势穷亳芒是也。临摹托古者俱多。华亭吴宾字鲁公亦擅工细画。其界画楼阁中写豆人须眉毕现。有时纵笔作山水则得之董文敏。人物花鸟写真兼善之博矣。然不若瑟如之专长也。

　　汪之瑞

　　汪之瑞字无瑞。休宁人。气宇轩昂豪迈自喜士直轩冕有不可一世之概。善山水以悬肘中锋运渴笔焦墨多麻皮荷叶等皴爱作背面山。酒酣兴发落笔如风雨骤至终日可得数十幅。兴尽僵卧或屡日不起。非其人望望然去之虽多金不屑也。尝言画能疏能密有奇有正方为好手。又曰厚不因多薄不因少。皆昼家名言。字学李北海生劲可喜。不愧为李周生高弟也。【周生名允昌。新安人。】
　　白苎忖桑者曰。无瑞自率胸臆。择洒纵横。以视世之规规于法者。诚豪矣哉。然非六法正派也。不然。古人十日一水五日一山又何以称焉。若无瑞者所谓不可无一也乎。

　　周鼐

　　周鼐字公调。江宁人。山水师李营丘及董北苑多湿润笔。有高秋玩月图宋漫堂题诗云。古来貌夜色。妙手推克恭。卓哉秣陵叟。走笔追前综。余尝见其山水小册晕和可观。

　　禹之鼎

　　禹之鼎字上吉号慎斋。江都人。工人物幼师蓝氏。后出入宋元诸家遂成一家法。有王会图一卷传世。其写真多白描不袭公麟之旧而用吴生兰叶法两颧微用脂赭晕之娟媚古雅。曾为泽州相国写水亭玩鹅图。树石亭榭双鹅细草色色隽永时莫能两。康熙中授鸿胪寺序班非其好也。尝爱洞庭山色欲居之。出都朱竹坨作诗送之云。谪官拟向洞庭居。时竹垞已被劾。此意沉吟六裁余。君去西峰先相宅。小楼容架满船书。先是有戚畹策骑来召急甚。之鼎南人既不善骑加以奔促固已委顿矣。至府拜谒未起即传命写小照。蒲伏连笔殊有煎茶博士之辱遂决归计。

　　严绳孙

　　严绳孙字荪友。昆山人自号勾吴严四。举宏词科以布衣授翰林院检讨迁春坊。善书法。工绘事。山水人物花木虫鱼靡所不能尤妤画凤。归田后号蕅荡渔人杜门不出。有堂曰雨青草堂。亭曰佚亭。布以窠石小梅方竹逍遥宴坐以为常所。着有秋水集。子泓曾字人弘世其学。

　　买鉝

　　买鉝字玉万号可斋。临汾人。工竹石及折枝花喜用瘦笔干墨风味淡逸若不火食者。出守黄州尝画竹题识命工人镌诸石置赤壁人所游历必经之地其汲汲于名如此。所画百石图奇诡尽变见称艺林。时乌程胡贞开字循蜚号耳空居士亦善画石宋漫堂极称之。所居有末山堂丘壑皆自缀。以孝廉起家官至参政。

　　杜亮采冯仙湜

　　杜亮采字严六。华亭人。善山水有董文敏赵文度二家法冲淡润泽为时所称。冯仙湜字址鉴。山阴人。山水学郭河阳轻淡细秀亦有雅趣。二人所宗不同而所造相似。

　　宋天磨童原

　　宋天磨。吴江人。善山水。同里童原字原山。善花鸟。皆在能品中各擅名一时。

　　高简

　　高简字淡游号一云山人。吴人。能诗。工山水模法元人务为简淡而布置深稳笔墨矜惜风味清臞可爱。余从伯木威先生曰。高君胸有书卷故腕下露此静韵不然亦薄而厌玩也。平生小品最多若大幅则不能矣。好画梅花书屋图冷隽可珍。卒年七十余。

　　梅庚

　　梅庚字耦长号雪坪又号听山翁。宣城人。康熙辛酉举人为竹垞所得士。工诗。善八分书。写山水花卉皆雅韵然不多作唯遇知名士赠之为阮亭辈所重。晚年知泰顺县事寻以老乞归。有儿童失学田园废。也算从官一度回之句。所著有吴市吟山阳笛漫与集。病笃作诗遍别亲旧至女夫一首未竟而卒署曰推枕吟。兄清字远公。举人。亦善山水名亚于庚。

　　佟世晋

　　佟世晋字康侯。襄平人。善山水多黄大痴高尚书法布置郑重墨晕淋漓饶有气概惜秀逸之致未能发腕底也。虾蟹亦佳。

　　王荦

　　王荦字耕南号稼亭又号梅峤。吴人。与石谷同时而山水亦纯仿石谷然远不逮也盖貌似耳。恒托其名以专利。石谷深恨之。近时托石谷名者尤多则又不逮荦笔矣。
　　白苎村桑者曰。石谷画有根柢其摹仿诸家笔下实有所见非漫然也。至笔姿之妩媚盖其天性不可以强。学者不察徒恃其稿本辗转传模元气既失而秀韵清姿复不能及以迄于今遂流为匠气矣。至使论画者举石谷为戒。噫。是谁之过欤。

　　程功

　　程功字又鸿号柯亭。休宁人。举孝廉屡困南宫遂不仕。善山水有奇气非近日之新安派比也。尝作白岳图卷峰峦林壑寺观村坞径术纡回桥渡往来并井有致而笔墨复能脱去时习故足贵耳。能诗。有干竿草堂集。

　　王檗

　　王檗字安节。初名丐。本秀水人家于金陵。工山水学龚半千笔法。善作大幅及松石等雄快以取势苍健或过而冲和不足也。好交达官时人为之语曰。天下热客王安节。善诗文。有澄心堂纸赋称于时。

　　宋骏业

　　宋骏业字声求。吴人。官兵部右侍郎。笃好山水受业于王石谷作宋元人小品清韵可挹。

　　顾铭顾见龙沈行濮璜鲍嘉俞培周杲王汶王禧

　　顾铭字仲书。嘉兴人。工写真小像尤精妙。竹垞尝赠之序而举曾鲸勉之。略云。谢彬沈韶徐易张远学曾鲸氏而有得焉者也。方其未得若胶于中而不释。及其既得于心若飞鸟之过目。其形之丢我愈疾而神愈全矣。盖我之所闻于四人者如此。顾子试由吾说而绎焉。其何必不如曾鲸氏哉。康熙辛亥春。圣祖召写御容赐金褒荣之。时吴江顾见龙字云程亦以写真只候内廷名重京师。余见所画汤文正公像其子姓皆云酷肖然笔墨未为拔俗也。铭同郡沈行字行□。濮璜字成章。鲍嘉字公绶。海宁俞培字体仁。吴江周杲。泰州王汶。丹涂王禧。俱以写真名艺悉亚于两顾云。
　　白苎村桑者曰。写真有二派。一重墨骨。墨骨既成。然后傅彩。以取气色之老少。其精神早传于墨骨中矣。此闽中曾波臣之学也。一略用淡墨钩出五官部位之大意。全用粉彩渲染。此江南画家之传法而曾氏善矣。余曾见波臣所写项子京水墨小照。神气与设色者同以是知墨骨之足重也。至竹垞飞鸟之喻诚为精论节之以备学者参究焉。

　　张子畏

　　张子畏。武进人。恽南田甥。工花草得舅氏法。宋漫堂抚吴得黄荃全树杜鹃花图。花约什伯余神彩焕发望若火树插空氧蒸蒸欲动。异宝也。思摹一副本念非子畏不能。延至署属以图。图成漫堂赏之以为乱真。
　　白苎村桑者曰。漫堂鉴别古器及书画名迹真赝百不失一。尝自谓暗中摸索亦能得之。式古堂卞公永誉亦精鉴赏刻有书画汇考搜罗古迹无遗。故竹垞论画诗云。退翁倦叟。【孙侍郎承泽曹侍郎溶。】嗟沦没。吴客雌黄讵可凭。妙鉴谁能别苗发。一时难得两中丞。原注谓宋暨闽抚卞也。

　　柳遇徐玟

　　柳遇字仙期。吴人。工人物精密生勤。布置树石搁廊点缀幽花细草以及玩物器皿色色佳妙亚于仇英。漫堂抚吴。属员某某谋制屏障献寿。以漫堂鉴赏名家乃面请于漫堂。漫堂出南唐顾闳中所画韩熙载夜宴图卷曰。须属柳仙期展拓之。某某即备聘具供馔延仙期迭漫堂署。图成浸堂邀某某共赏以宴乐之。一时传为韵事。遇同里徐玫字采若亦工人物与遇并挟盛名。两人凡临摹古本逼真处亦可谓之翻身凤皇也。

　　吴求吴正

　　吴求初名俅字彦侣。休宁人。能诗。善画人物学仇英似之。所作豳风图十饮图思致隽迈并堪垂久。每一稿成举国仿效。假名以赡厚利求怡然不怪也人服其雅度。子正字顼臣能世其学。兼长黄要叔花鸟法庶几神韵如生。惜早世未大就耳。

　　周之恒

　　周之恒字月如。临清人。官至江西参政后移家江浦。工八分书。竹垞诗称其委曲得宜者也。能诗。善山水。曹侍郎洁躬倦圃十二景是其所图。之恒侍郎门下士也。

　　马相舜王式

　　秘戏图不知作俑于何人。考后汉书广川戴王坐画屋为男女裸交接置酒请诸父姊妹饮今仰视画废。则汉时已有画之者矣。明仇英所画特工世遂传之。人情好淫莫不欲得一以为秘赏以故画之者多。大同马相舜字圣治太仓王式字无倪其最著者也。尝见一小册八页。人身仅三寸许。眉睫瑟瑟然欲动。春恋燕呢之态如喃喃作声。至其布置种种钩勒点染悉本宋人法有嫣媚古雅之趣无刻划板实之习。又见手卷。人身长八九寸多画西番北狄之状最动荡人心目。其手笔均不与仇英类。其王马之徒之作欤。盖秘戏图皆不署作者姓名不可得而知也。余尝谓秘戏图不工可不画工则诲淫矣。昔山谷好作艳词秀师以为口业当堕泥犁地狱况肖其形乎。不画为得也。

　　吴豫杰姚宋

　　吴豫杰字次谦。繁昌人。工墨竹。新安姚羽京者。山水家能手也尤长画石。一日芜湖富室某具盛馔邀两人合作竹石屏障。吴素简傲漫视姚。姚衔之作石多用反侧之势使难措笔。吴持杯谈笑弗顾。酒酣提笔蘸墨横飞风驰雨骤顷刻竹成悉与石势称而枝叶横斜辗转愈见奇致。姚顾视愕贻咋舌叹服自后每向人称次谦画竹为今时第一手。次谦通音律善吹洞箫。其先为富人家于维扬。好结纳遂至贫困亦豪士也。有二女亦能画。羽京名宋。初名■〈雨上金下〉字雨金。寓居芜湖。山水初学僧渐江既而泛滥诸家。自山水人物花鸟虫鱼兰竹以及指头木片西洋编纸等靡不工。又能于瓜子上画十八阿罗汉诚为绝人之艺云。

　　鲍济鲍兰吴谔姚敏修

　　鲍济字汝舟。秀水人。工花鸟山水笔既隽秀灵变又能刻苦力学骎骎直追前人浙派习气淘汰已净深为新安戴怀古所赏识。惜早世未得大成。侄兰字楚来世其业。弟子吴锷字青城。兼善士女写真笔亦颖秀。亦早卒。济同邑姚敏修字逊公亦善山水。亚于济。

　　汪朴戴本存昊定

　　汪朴字素公。休宁人。善山水得元人疏散之致。能鉴别古尊罍彝鼎金石古文及名人书画。性至孝。父失明朴舌舐三年遂复明。至行追古人矣。同郡戴本存号雁阿山樵。山水以枯笔写元人法小幅及册页颇可观。吴定字子静。宗渐江用笔稍结故当逊于汪戴。韩铸亦有山水名。

　　薛宣巢敬

　　薛宣字辰令。嘉善人。山水摹法廉州用笔厚重有气一时之能品也。尝自夸于人曰。我画可参二王。二王谓麓台石谷也。有请业者辄谓曰。我画甚不易讲奈何。其自矜重如此。弟子巢敬。见释性洁传。

　　周兼

　　周兼。海宁人。工画士女衣纹清古设色淡雅布置俱有来历有识者赏之。有南唐小周后图意致俱佳。查太史慎行有诗纪之。
　　白苎村桑者曰。唐吴生设色极淡而神气自然精湛发越。其妙全在墨骨数笔所以横绝千古。在宋惟公麟得之后人无此笔力。凭借傅染为工秾厚则失之俗轻淡则失之薄。有明若仇唐善之善者也。陈章侯才力雄大设色多吴装与仇唐各擅其长。此三子者诚为近代画人物之冠冕。学者能于三子者之妙迹专心致志而反复寻究焉。再须读书考古以副之。不难驾宋而窥唐又何患二者之失也。

　　张奇高骏升秦圅

　　张奇字正甫。江都人。山水得巨然法云峰石迹石漾多岚。人物花草亦工。有高骏升者。不知何许人。山水亦宗巨然。气韵类于奇。又有秦圅者。亦不知何许人。笔法似学渐江岂新安产欤。

　　李峦

　　李峦字亦山。安陆人。善山水多水墨。丘壑作意而笔墨工整气韵淹渍盖以墨胜也。性恬静好交游喜吟咏为古郧闻人。
　　白苎村桑者曰。麓台云。山水用笔须毛。毛字从来论画者未之及。盖毛则气古而味厚。石谷云。凡作一图用笔有租有细有浓有淡有干有湿方为好手。若出一律则光矣。石谷所谓光正毛之反也。钱埜堂亦云。凡画须毛。毛须发于骨髓非可以貌袭也。此皆论画精言世人知之者鲜矣亦山之病未免坐此。

　　吕学

　　吕学字时敏号海岳。乌程人。工人物佛像天尊及驼马名甚盛学者宗之。李之芳平台湾为作奏凯图。千军万骑陈师案屯骈部。曲列校队镗甲光明旗仗清肃洋洋大观也。又尝于吴江平望镇之城隍庙画天尊像四轴神威萧爽赫赫逼人。至其画校猎图之罄控纵送鹰击犬从曲尽神致矣。第用笔急于见法未免赤觔露骨正如米芾书法强弩射三十里也。性豪华所得润笔多置艳姬变童饮喂丰洁器具精妍侈矣。

　　胡钢

　　胡钢字百炼。宣城人。儒家子也。生而十指如鸟爪。性颖慧特异。善画山水秀韵动人，诗文亦奇古。其填词数种深得元人声韵。惜婴疾二十九岁而没。人比之李苌吉且呼为鸟爪仙人云。

　　郭昆王朴

　　郭昆字良璧。天津人。王朴字玉樵。保定人。皆以人物士女名于北方。昆尤长临摹写意亦好。

　　朱绣

　　朱绣字彩章号篑村。休宁人家濡须。山水传其家学兼善花草得南田生法。妤游览所至佳山水辄有图。尝独游黄山挟策踞莲花峰顶作黄山全图亦韵事也。每入深山见异花辄貌之故所画花卉人多不识。

　　瞿潜

　　瞿潜字又陶。华亭人。工花鸟雅饬幽艳风神韶亮。其水墨者望之亦若五采冷隽清永有元人易元吉规范。国朝工翎毛者绝少若又陶不得不推为妙品也。

　　尹小婪

　　尹小笙。凤阳人其先世为守孝陵官。小埜工画驴。有运粮图曲尽形态。先是父名埜以画驴闻人呼为尹驴。至小埜能世其业因名小埜而人亦以尹驴呼之。家极贫潦倒以殁可伤也。

　　吴历

　　吴历字渔山。吴人。善山水宗法元人尤长大痴法迭蟑层峦心思独运而气晕厚重沉郁深得王奉常之傅。渔山与王石谷初为画友相得最深，后假去石谷所摹黄子久陡壑密林图不还。遂疏。
　　白苎村桑者曰。麓耋论画每右渔山而左右谷。尝语弟子温仪曰。迩时画手惟吴渔山而已。其余鹿鹿不足数也。余见渔山笔墨功力尚未抵石谷之半。司农之有所轩轾未兔名士习氧非衷言也。

　　周拴周况周览

　　周铨字巨衡。秀水人。工花鸟尤长荷鹭人号周荷。弟况字叔党览字符览皆工画。而览天资异群特起童时与仲兄况伺伯兄出潜取其所临古图稿本日焚之曰。画须自出手眼何蹈袭前人为。每画必对花写生曲尽娟妍秀冶之致亦复大雅不群所以可贵。盖本超旷之识而运以精思故能不受束缚而矫矫自立也。惜其年止二十九而夭使天假以年加之学力恐南田氏不能专美艺林矣。今所传南瓜图荷汀白鹭图瓶莲图霜倒半池莲图雏鸡图芦洲鸿雁图果品杂花册皆妙绝一时。览殁后十余年。郡守秦公夙慕览名莅任数月遍觅遗迹不可得后于大宁寺僧赚去荷花一帧不啻获异宝云。

　　万弘衟金学坚

　　万弘衟字正思。秀水人。山水摹法董臣笔意亦不落浙习庶几吾禾近日之秀起者也。惜其少览古局于一隅耳。同里金学坚字成峰。初宗元人后参宋法而私淑王石谷之渲晕器识校正思稍大秀韵不及也。学坚极贫而能守不为势豪所眩。里中有僧明慧者为玉琳禅师法孙。雍正十一年引见赐号悟修。敕居钱唐圣因寺。将之寺过故居守令送迎极恭。有某者以学坚画扇遗。明慧大加赏欲令一见。某急趋学坚曰。先生时运至矣。欣然话其故。促之往且力。学坚笑谢之。未逾年明慧以不安清修敕还京。旋卒。人称其高识。

　　王镥

　　王镥字鲁公。太康人。父【辅运】荆南观察。镥性聪慧多艺能。好画人物士女。沉秾而雅隽布置悉佳妙其赋色一本诸宋人时史莫及也。

　　王献胡湄

　　董文敏谓不读万卷书不行万里路不可作画祖。盖言读书多则心通而理明能别邪正雅俗是非不至惑于异说。行路远则广见博闻以扩我之心胸而发其气故日进不已而超凡入圣也。余童时闻吴江王补云巘以山水名平湖胡飞涛湄以花鸟名其画皆可于质库质金库人惟恐其取赎也。而笔墨之俗恶邪异诚无若两人之甚者。后见其少作王则全学董巨胡亦本宋法未尝不雅正而其所就竟如此。由是知理不明见闻隘者之易于自足又不幸而暴得虚奢声遂任率胸臆以汨其聪明不大可借哉。竹垞尝赠王巇诗云。近来山水尚元人。南渡诸公法渐沦。独有王郎好奇古。将无马远是前身。盖讥之也。【画家以马远为北宗。其流日就狐禅衣钵尘土者。】二人本不必记。欲学者知所儆故着之。

　　陆痴严怪朱承钖

　　陆痴名■〈日为〉字日为。华亭人。性狷洁故人以痴呼之。善山水自成一局。其法用挑笔密点由淡及浓不惜百遍。林峦崖石间烟云糺缦墨气捆温亦可喜也。其布置务求奇僻不屑作常蹊能为寻丈大幅。浙江巡抚屠公馆之西湖逾年而卒屠公为归其丧。同里有严怪者山水亦好立奇境。尝画一古藤蔓延纠结蟠两山头一人崎岖攀援而下凡画多类此。为人亦痴绝。家极贫不能以多全眩之势亦不可屈也。人目为怪怪闻之喜遂自名怪焉。■〈日为〉弟子朱承锡字九思号香山。秀水人。兼工人物写真行于华亭。【补严本名载字沧酷。兼长花鸟。】

　　王原祁

　　王原祁字茂京号麓台。太仓人。奉常公孙。康熙庚戌进士由知县擢给谏改翰林补春坊。天子嘉其画供奉内廷鉴定古今名书画。晋少司农充书昼谱总裁万寿盛典总裁官。卒年七十。公童时偶作山水小幅粘书斋壁。奉常见之讶曰。吾何时为此耶。询知乃大奇曰。是子业必出我右。间与讲折六法之要古今异同之辨。及南宫获隽。奉常曰。汝幸成进士。宜专心画理以继我学。于是笔法遂大进而于大痴浅绛尤为独绝。熟不甜生不涩淡而厚实而清。书卷之气盎然楮墨外。是时虞山王翚清丽之笔名倾中外。公以高旷之品突过之。世推大家非虚也。琅琊元照见公画谓奉常曰。吾两人当让一头地。奉常曰。元季四家首推子久。得其神者惟董宗伯。得其形者予不敢让。若形神俱得吾孙其庶乎。元照深然之。圣祖尝幸南书房。时公为供奉。即命画山水。圣祖凭几而观不觉移晷。尝赐诗有画图留与人看句公镌石为印章纪恩也。每作画必以宣德纸重豪笔顶烟墨。曰三者一不备。不足以发古隽浑逸之趣。客有举王石谷画为问曰太熟复举二瞻为问曰太生。盖以不生不熟自处也。尝自题秋山睛爽图卷略云。不在古法不在吾手而又不出古法吾手之外。笔端金刚杵在脱尽习气。观此语其所至可知矣。公官京师时每岁秋冬之交予门下宾客画人一幅以为制裘之需。好事者往往缄金以俟。平时以应诏不遑。凡求者属宾客及弟子代笔而自题其名大率十之七八。鉴者若徒凭款识则失矣。弟子华鲲全明吉唐岱王敬铭黄鼎赵晓温仪曹培源甥李为宪族弟昱。鲲字子千。无钖人。官州同知。明吉。吴人。岱字毓东号静岩。满洲人。以荫官参领。敬铭字丹思。嘉定人。癸巳进士廷试第一官翰林院修撰。培源字浩修。为宪字巨山。昱字日初。日初笔尤佳公极称之。鼎晓仪自有传。公晚年好作梅华道人墨法最得神味。白苎村桑者曰。庚生也晚。尝恨未获从公游聆公讲论观公用笔。每见公手迹辄爱玩不释至忘寝食思之其笔精墨妙自谓得其概矣。后于弋阳道中邂逅山阴闻人克大。出公秋山暗爽图卷仿大痴法者。于是叹观止焉。图长五尺余丘壑止一开一阖而宏阔无际神味萧爽元气淋漓冲融骀宕之致既奕奕怡人湛彩晬盎之精复晶晶眩目，盖笔力沉贯纸背而光气发越于上诚如自题所云笔端金刚杵也。克大曰。此卷尤公惬意作也。先君官京师时与公望衡而居情好甚洽而未有请也。每遇良辰辄洁酒肴邀公暨公素所厚者作竟日欢若是者五六载。值克大将归婚。公谓先君曰。嗣君归婚当写一四为赠。先君顿首谢之。翌晨折简招克大过从曰。子其看余点染。乃展纸审顾良久以淡墨略分轮廓。既而稍辨林壑之概。次立峰石层折树木株干。每举一笔必审颇反复而日己夕矣。次日复招过第。取前卷少加皴擦即用淡赭入藤黄少许渲染山石以一小熨斗贮微火熨之干再以墨笔干擦石骨疏点木叶而山林屋宇桥渡溪沙了然矣。然后以墨绿水疏疏缓缓渲出阴阳向背复如前熨之干再勾再勒再染再点自淡及浓自疏而密半阅月而成。发端混仑逐渐破碎取拾破碎复迅混仑。流灏气粉虚空无一笔苟下故消磨多日耳。古人十日一水五日一石洵非夸语也。后又赠先君二帧不便于行笥不得饱子之目。然庚得睹此卷详闻克大所述不啻亲见公之磅礴矣所得不既多乎。因详记之以备私淑之助且俾后之有志斯道者知公作画之匠心有如是云。

　　沈宗敬

　　沈宗敬字恪庭号狮峰。华亭人。文恪公荃子康熙戊辰进士史馆编修官至太仆卿。山水师倪赀兼巨然法笔力古健名重士林。水墨居多青绿亦偶为之。其布置山峦坡岫虽有格而不续之处而欲到不到亦自有别趣也。小幅及册页尤佳。性情潇洒恬雅无达官气而风裁颇峻。有故相家人某富盛诸名士多与之游。尝乞画于狮峰不与。复属所厚言之终不与也。狮峰明音律善吹洞箫。雍正三年卒于官。

　　翁嵩年徐焕然

　　翁嵩年字康贻。钱唐人。康熙戊辰士广东学道。善山水。以枯瘦之笔作林峦峰岫氧味古雅疏拙画家习气苗发不能犯其笔端洵士人之高致艺苑之别调也。海盐徐焕然字晋叔号桐付。山水学倪迂。雍正甲辰进士改翰林授编修。

　　许遇

　　许遇字不弃。侯官人。官陈留县知县。善画松石。其祖父皆以画松名不弃尤胜所画多巨障。

　　迟湍

　　迟惴。闾阳人。善花鸟草虫细钩淡染清蒨婉约。惜气韵稍薄弱祇宜小幅及册叶施之屏障或不称耳。官辰州太守。其妾亦善画笔与煓类或云瑞画皆出于妾手大抵然也。
　　白苎打桑者曰。花鸟有三派一为钩染一为没骨一为写意。钩染黄筌法也。没骨徐熙法也。后世多学黄筌。若元赵子昂王若水明吕纪最称好手。周之冕略兼徐氏法。所谓钩花点叶是也。王勤中始法徐熙学者多宗之而黄筌一派遂少。及武进惮寿平出凡写生家俱阹步矣。近日无论江南江北莫不家南田而户正叔遂有常州派之目。赋色非不净而冶而瓯香之精意不传亦犹山水之貌清晖老人也。余于睢阳蒋氏见所藏梨花一大枝无作者姓名签题元人折枝梨花图不知出自何人手。花瓣傅粉甚浓叶之正者着石绿以苦绿染出。反者以苦绿染以石绿托于背味甚古茂而气极轾清。其枝干之圆劲皴法至佳及嫩芽之颖秀均非今人所曾梦见。安得有志者振起俾花鸟一艺重开生面也。其写意一派宋时已有之。然不知始自何人至明林良独擅其胜。其后石田白阳辈略得其意。若其全体之妙非大有力者学之必败。

　　金质

　　金质。太和人。初字某住简朴不饬或戏之呼为野君。质喜曰。若乃能知我。遂改字野君。善山水笔意朴穆好为层峦迭嶂。诗专学少陵五言律句所著甚富。六安杨希洛择其尤雅者三百余篇雕板行之。

　　曹岳

　　曹岳字次岳号秋崖。泰兴人。善山水师董文敏法疏秀淹润峰岭多岚气北游最邀声誉朱竹垞王阮亭皆称之。性豪迈妤奖誉同学以故名益重。

　　杨晋

　　杨晋字子鹤。常熟人。山水清秀为王石谷高弟。兼工人物写真花草悉精妙洵足名家。尤长昼牛多写意或降或饮或寝或讹夕阳芳草郊牧之风宛然。常从石谷出游石谷作图凡有人物与轿驼马牛羊等皆命晋写之。石谷弟子最多有胡竹若极有名惜未见其笔墨。

　　吕犹龙

　　吕犹龙字雨村。三韩人。福建巡抚调抚浙江三日卒于任。善山水得元人倪黄两家法而师少司农麓台之气韵丘壑峻邃有意趣。每接笔墨之士辄谈论忘倦其所好者盖深也。

　　许维嵚

　　许维嵚字苍岚。太康人。以事隶于旗下。康熙己卯即以旗籍举孝廉官乐昌县知县。天资颖敏诗文书画俱可观画山水宗董巨法。

　　蒋廷钖

　　蒋廷锡字杨孙号西谷又号南沙。常熟人。康熙癸未进士入翰林。以逸笔写生或奇或正或率或工或赋色或量墨一幅中恒间出之而自然洽和风神生动意度堂堂点缀坡石水口无不超脱拟其所至直夺元人之席矣。士大夫雅尚笔墨者多奉为模楷焉。尝于海昌查氏见扇上画拒霜一枝。以率笔勾花及跗渲以淡色而以工笔点心累累明折。叶用墨染亦工致。旁发一权枝以焦墨染三蕊于上。蒂用双勾笔笔名贵。非识超赡大而笔有仙韵者乌能办之。其流传有设色极工者皆其客潘□代作也。性恬雅爱士凡才艺可观者即罗致门下指授以成其材而公之画遂多赝本矣。官至大学士雍正十年薨于位。年六十余谥文肃。

　　黄鼎

　　黄鼎字尊吉号独往客。常熟人。山水受学于王少司农兼得石谷意笔墨苍劲。其临摹古人咄咄逼真而于黄鹤山樵法为尤长。尝客漫堂第故梁宋间其遗迹独多。

　　赵晓

　　赵晓字尧日。太仓人。善山水受王少司农法虚怀好学每作一图稍不惬意辄中止即有成幅亦不署名曰再需三十年或可题款时年已四十矣其刻苦犹如此。画多小幅平淡古雅设色亦浑朴冲润第力量稍歉故不能副其心志耳。兼善墨竹风神萧爽迥拔时流。

　　祝昌

　　祝昌字山嘲。舒城人。山水学于渐江略得其枝后扩于元季诸家。性孤介或遏之不以礼虽饼全购尺幅终不许也。

　　杨恢基蒋深孙绿

　　杨恢基字石樵。山西人。官睢宁令。山水花卉学石田氏。所居有融心斋。蒋深字树存号苏斋。吴人。工诗文。有集。由太学生入武英殿纂修议叙授余庆令升朔州牧。善兰竹花草学陈白阳而用笔稍放。孙绿字亘青。常熟人。庠生。善花草气俊雅率笔居多。三人皆余亡友周子象益交好家多其笔。象益名耒。朱竹垞外孙。吴江人。气节肌智藻鉴人伦振淹出滞成人之美士林之望也鉴赏笔墨其余事耳。雍正五年引见交贵州巡抚以知州用未之官而殁。其师检讨陆奎勋哭之以诗有曰。如何偻指亏中寿。不得监临斗大州。盖哀其命也。

　　徐溶

　　徐溶字云沧号杉亭，吴江人自号白洋散人。工山水初亦泛学无宗主。中岁得师王石谷遂大变其积习。由其天资高锐于振刷亦鉴戒者多也。笔墨苍秀沉着水墨中小幅及浅绛尤妙。萧疏闲冷直逼元人青绿未为深诣也。应酬既多遂好丑杂陈为累耳。余恐鉴者以彼掩此故特表之。好为断句亦秀韵。
　　白苎村桑者曰。余亡友贺子经三见杉亭设色山图曰。笔甚老气亦深厚。第看去似存惟恐不尽之概。意作者未能悠然物外而犹有逢世之见欤。经三本不知画而测杉亭颇不爽。盖学邃则心清。心清故明自生焉耳。外则欲操笔作画者可不虑有经三之目哉。经三名光烈号芋园。秀水人籍桐乡。沉潜经籍深入理窟不为宋儒所拘。着有理气篇首引一阴一阳之为道以发明之。尤长三礼。尝曰。学以根柢为主。为文清矫有真气。人不知也。雍正四年科试。同考官西江罗爌得经三卷奇之即首荐。荐者共六卷。主司取五卷而置经三卷。罗荐再四不可。乃索所取五卷尽抹之曰。惟此卷为得题意。既不可五卷恶乎可。主司大骇然尚犹豫。欲取定于二三场文。罗曰。得之矣。斯人古学必佳阅之果然遂中高第而进呈其表。呜呼。明勇若罗公者世盖少矣。惜经三末及中寿而殁厚其学而靳其年天乎何意。

　　周璕

　　周璕字昆来。江宁人。善人物花草龙马。其画龙最有名。尝以所画龙张于黄鹤楼标曰价银一百两。有臬司某者登楼见之赏玩不已曰。诚须一百两。璕即卷赠之曰。璕非必得百金也。聊以觇世眼耳。公能识之是璕知已也。当为知已赠。璕非必得百金也。由是遂知名。然惟达官称之。其画龙烘染云雾几至百遍。浅深远近蒸蒸霭霭殊足悦目。画龙以云胜得矣第烘染太过非大稚也。平生结纳多非端人卒犯法被逮。

　　高其佩

　　高其佩字韦之号且园。辽阳人。善指头画人物花木鱼龙鸟兽。天本超迈奇情异趣信手而得四方重之。余曾见扇上笔画散仙数种尤妙。有如黄初平叱石成羊作乱石一攒或已成羊而起立者或将成而未起者或半成而未离为石者神采熠熠风趣横生。他如龙虎等亦各极其态。世人祇称其指墨而不知笔昼之佳也。人既重其指墨加以年老便于挥洒遂不复笔故流传者少。官刑部侍郎。

　　冯景夏

　　冯景夏字树臣。桐郑人徙居秀水。康熙癸酉举人。好画山水得董宗伯墨意疏旷淡隽之致邈然以远颇自矜重不轻作也。官刑部侍郎。年七十余犹能作蝇头小楷。

　　杜曙

　　杜曙字旭初。杞县人。乡饮大宾。善水墨花草洒落自适有徐天池风名闻梁宋间。兼长山水偶写白衣大士亦雅秀。性孤高狷洁。善饮醉后落墨不肯休。过他客则趋避掩面卧一顾不可得客率索然去。年八十余饮啖如少壮所养有得矣。

　　吴应棻

　　吴应棻原名应禛避世宗讳改今名字小眉号眉庵又号青灵山人。归安人。康熙乙未进士入翰林今官兵部侍郎。工诗。妤写墨竹。尝于扇上作竹石小景赠余。钱银台主敬见之题一绝云。淡烟浓墨扫云腴。胎脱东坡凤尾图。又见蟹爬沙满纸。千秋一往属菱湖。菱湖眉庵所居地也。眉庵巡抚湖北时。有巡捕官胡姓者。山阴人。善花草极工细。其名字惜忘之矣。

　　马豫俞兆晟

　　马豫字观我。绥德人家于金陵。丙戍进士翰林编修累迁侍读学士。善墨竹脱去时习枯竿新笋各有风趣坡石水涧亦佳。为人天怀高雅谦和下士。督学浙江时属员士子慕墨妙者无不厌其意云。间作白衣大士文昌像清寂而庄。观我同年生俞兆晟字叔颖号颖园。海盐人。官至内阁学士。好画水墨花草兼白阳胥山樵两家之胜得其笔者无不珍之。

　　李世倬马昂马衡

　　李世倬字汉章号谷斋。三韩人。两湖总督如龙子侍郎高其佩甥。善画山水人物花果品各剂其妙。少随父宦游江南见王石谷得其讲论后与马退山游故宗传醇正而笔亦秀隽。其人物自言官普土时得吴道子水陆道场图而阅之遂悟其法。其花鸟果品各种写意盖得诸舅氏之指墨而易以笔故能各名一家亦如王甥之善学赵舅也。今官通政司右通政。马退山名昂。吴人。以山水名家青绿尤工。予衡字右一襄世其业。

　　钱元昌

　　钱元昌字朝采号埜堂又号一翁。海盐人。天资颖敏有隽才。工诗善书昼弱冠即以三绝名京师。好作折枝花其法得自南沙而独行己志能以拙取媚以生取致超脱矜贵饶书卷气。尝为余作折枝牡丹题云。象形者失形。守法者无法。气静则神凝。意淡则韵到。诚名言也。平生少有许可惟推张石楼为知画理者。石楼名嵚初名崟。泰州人。美丰姿雅好古玩器名公卿多折节交之。以资为郎当授州牧后竟不仕。画笔最有声。埜堂于山水虽不画然论六法能入微妙。中康熙壬午乙榜今官贵州粮道笔墨应酬多倩手矣。

　　邹元斗

　　邹元斗字少微号春谷。娄县人。工写生受业于南沙。尤长桃花设色华湛风致婵娟洵为乐安高弟。康熙中以画供奉内廷拜中书舍人。蒋学使蔚曰。春谷写花草天趣物趣能两有之所以佳也。

　　吴振武王德普

　　吴振武字威中。秀水人。朱竹垞之姊之子。善花卉草虫笔意雅秀识者重之。官宝坻令解任后卖画以给间作山水自谓尝受麓台指训。兼长指头墨竹垞有长歌纪之。同里王德普字长民。庠生。亦善指头墨兼长墨竹。

　　崔鏏

　　崔鏏字象州。三韩人。工人物士女学焦秉贞法傅染净丽风情婉约虽未能方驾古人而翩翩足隽一时矣。墨梅亦佳。今官州牧。
　　白苎村桑者曰。古人尽士女。立体或坐或行或立或卧皆质朴而神韵自然妩媚。今之画者务求新艳妄极弯环罄拆之态何异梨园子弟登场演剧与倡女媚人也直令人见之欲呕。昔桓温纳李势之妹为妾置诸斋中。其妻操刃袭之李情辞凄惋。妻释刃曰。我见犹怜何况老奴。夫李当危急惊惧时犹令妒妇易妒为怜。即此以思风韵所生固不在生娇作态也。

　　温仪

　　温仪字可象号纪堂。三原人。康熙壬辰进士受业于王少司农谨守其法用笔沉实绰有师风而冲瀜骀宕之妙尚未及也。仪少嗜画见解独超每恨西陲无宗法窃慕司农而未得其因。后以计偕入都既获隽乃谒司农。数月以画学请。司农笑曰。子亦志画耶。已而命进几席俾观用笔起止浓淡先后。又授以古图缩本于是遂大进。尝述其师训曰。勾勒处笔锋须若触透纸背者则骨干坚凝。皴擦处须多用干笔然后以墨水晕之则厚而有神。又曰。用墨如设色则姿态生。设色如用墨则古韵出。画家习不扫自除矣。署中洁小斋为画室绢素纵横笔墨淋漓公暇入此室处点染不辍。曰吾非好劳。恐荆棘生手耳。初仕进贤县卓异，入都授保定府迁霸昌道。罣误镌三级。旋复。

　　张鹏翀

　　张鹏翀字天飞号南华。嘉定人。雍正丁未进士翰林编修。善山水师元四家尤长倪黄法云峰高厚沙水幽深笔清墨润设色冲淡兼有麓台石谷之风。尝曰。近来画道非庸即俗日就凌澌矣。不极力振刷安继前征。观其笔力足副其言洵画苑之后劲也。

　　沈凤

　　沈凤字凡民。江阴人。山水多干笔潇洒纵逸志在元人者也。尝临倪元镇小幅鉴者莫能辨遂得厚直。
　　白苎村桑者曰。古来画家名于一时传于千载而称之为袒者其襟怀之高旷魄力之宏大实能牢宠天地包涵造化。当解衣磅礴时奇峰怪石异境幽情一时幻现而荣枯消息之机阴阳显晦之象即挟之而出盖有莫知其所以然者。今观董北苑之万木奇峰图溪山行骑图夏山行旅图风雨出塾图。僧巨然之萧翼赚兰亭图夏山欲雨图。李营丘之风雪运粮图。范华源之秋山行旅图。黄大痴之浮岚暖翠图良常山馆图天池石壁图沙碛图夏山图富春大岭图。王叔明之丹台春晓图夏日山居图层峦秋霁图林泉清集图。倪云林之溪山无尽图惠山听雨图。吴仲圭之溪山图烟江迭嶂图。或千岩层迭或巨嶂孤危一入于目心神旷邈若置身其间而憺然忘反。古有观辋川图而病愈。睹云汉图而热生者非神其说也。至若一丘一壑片石疏林不过偶尔寄怀。其笔墨之趣闭冷之致虽把之无尽终非古人巨胆细心之所在。学者岂可得此遗彼当逊志以求某全也。

　　上官周

　　上官周字竹庄。福建人。善山水烟岚弥漫墨晕可观傥所谓项容有墨者欤。晚年薄游粤东名颇盛。善诗。尝画罗浮山一峰题云。割得天南峰一角。请君展卷看罗浮。

　　李鳝陈撰张□

　　李鳝字宗扬号复堂。兴化人。康熙辛卯举人检选知县。花鸟学林良纵横驰骋不拘绳墨而多得天趣。尝作五松图题云。予以直者比之大臣秃者比之名将。一侧一卧似蛟似龙。蒲团之松或仙或佛。爰作长歌纪之。陈撰字楞山。仪真人。写生与复堂相伯仲。复堂同年生华亭张□号宝华。善山水颇秀韵。雍正十年海水泛溢窒庐尽没。时宝华与其子客归德遂无家可归漂泊流寓。

　　汪绳煐

　　汪绳煐字祖肩一字静岩，新安人家桐乡。工山水得法于徐白洋颇似之。笔气高远识力亦超。家富收藏以资模法所至末可量也。于所居构一经堂凿池垒石种竹栽花居然山林幽致日哦诗作画于其中。颇好客然非素心人不与也。有童子名□□。亦善昼。

　　释弘瑜

　　弘瑜号月章。善山水学大痴法兼长仙佛法。书真草俱佳。前明中书舍人姓王氏名作霖。会稽人。

　　释弘仁

　　弘仁字渐江。休宁人。本姓江名韬字六奇。前明诸生甲申后为僧尝居齐云。工诗文。山水师倪云林。新安画家多宗清閟法者盖渐师道先路也。没后。友人于其墓种梅数百本因称为梅花古衲云。余尝见渐师手迹层匡陡壑伟峻沉厚非若世之疏竹枯株自谓高士者比也。

　　释觉征

　　觉征字省也号白汉又号眉道人。嘉兴人住杭州西湖之南高峰。善山水笔意秀整。庚曾祖荆石先生松泉独坐小照卷师所补图森蔚之致足以移情。题曰。以此松壑情。依彼岩壑坐。悠然见素心。静对松溪悟。法书亦佳。照为虞昌写精湛有生气。昌字大生。不知何许人。

　　释戒闻自扃目存

　　戒闻字解三。莘亭人客游于都。善山水仿元人笔法风味清逸。其款托名姜睿莫测其意岂各曰戒闻而惧令闻之彰欤。诗文亦佳。自扃字道开。结庐于吴之山塘。能诗善书。其写山水宗元人法一丘一壑多意外趣。目存号寻浚。不知何许人。工山水花鸟长于摹仿其仿唐子畏尢妙。盖其所得力也。巨来。江宁人。善山水。曹通政寅鉴赏家也极称其能。

　　释灵壁

　　灵壁号竹憨。吴江人。善山水兰竹花草果品多墨笔。自率胸臆脱略恣肆逸品之亚也。兼长草书。

　　释髡残

　　髭残号石溪又号白秃又自称残道者。武陵人。少时自剪其发投龙三三家庵。旋游诸名山参悟后来金陵受衣钵于浪杖人住牛首。工山水。奥境奇辟缅邈幽深引人入胜笔墨高古设色清湛诚元人之胜概也。此种笔法不见于世久矣盖从蒲团上得来所以不犹人也。

　　释半山一智

　　半山俗姓徐。宁国人。好游览。善山水。宣池之间多奉为模楷。一智号石峰。休宁人。山水用笔亦疏爽可喜。

　　释覆干

　　覆千。平湖人。善山水。游京师见知于圣袒诏师王原祁遂为司农代笔。后居万寿寺御书栖树三字赐之。

　　释性洁

　　性洁字冰壶。秀水人。善人物写真为鲍嘉入窒弟子。好学嗜古临摹旧迹不倦。山水虽非所长而鉴赏独精。尝曰。吾乡山水鲜能脱浙习者近复为王巘之邪说所误。非真有志有识者不能振也。每见石谷画辄命同学临之。薛宣来禾悉遣诸画弟子从其学。年五十余殁于天宁寺之宝莲房。画弟子巢敬经纪其丧。敬字林可。嘉与人。写真得其传。山水师薛宣。冰壶尝自写一小照趺坐于蒲团旁画一鬼抚掌挪揄。处士盛宣山远题曰。世土万缘都是幻。阿师独要写其真。写来真亦同于幻。不觉空中鬼笑人。

　　道颠道人

　　颠道人。江宁人。流寓维扬。善饮酒。醉后作画任意挥洒山水花木皆有奇趣。人问其姓名不答。因呼为颠道人。后见乞其画者渐多遂去不知所终。或曰道人姓胡。

　　闰秀王端淑

　　王端淑字玉映号映然子。山阴人。遂东先生思任女也。适钱唐丁肇圣。博学工诗文。善书画。长于花草疏落苍秀。顺洽中欲授曹大家故事延入禁中教诸妃主映然子力辞之。卒年八十余。着有吟红集。

　　闰秀黄媛介吴氏

　　黄媛介字皆令。秀水人，工诗赋。善山水得吴仲圭法。太仓张西铭溥闻其名往求之。时皆令已许杨氏杨久客不归父兄劝之改字誓不可卒归于杨。乙酉城破家失乃转徙吴越间饔飧于诗画焉。尝为新城王阮亭写山水小幅自题诗曰。懒登局阁望青山。愧我年来学闭关。淡墨遥传千载意。孤峰只在有无间。【诗见池北偶谈。】词旨亦隽永。竹垞明诗综不录皆令一字所录闺秀诗悉送别皆令之作。盖不以皆令为前明人也。时同里吴氏字素闻亦善山水及士女。吴兴倪仁吉亦以画山水闻。
　　白苎村桑者曰。皆令节高矣而识亦卓，余闻其辞婚张天如时谓父兄曰。字诚不可。然张公才名山斗以帐窥之可乎。及见叹曰。张诚名士惜旦暮人耳。数月张果卒。竟不知其操何术也。此岂寻常闺秀哉。

　　闰秀顾媚

　　顾媚字眉生号横波，龚宗伯芝麓妾。工墨兰独出己意不袭前人法。眉生本伎女芝麓纳为妾。芝麓仕国朝当得封典。妻童夫人曰。我于前朝已受封诰今让于顾氏可也。眉生遂得受封。

　　闺秀徐粲

　　徐粲。吴人。梅宁相国陈之遴素庵公淑配。善画士女工净有度。晚年专画水墨观音间作花草。桐城方维仪。同里姚孙□妻早寡大归守志。亦善白描大士像。阮亭尝称之。

　　闰秀李因

　　李因字今生号是庵。会稽人。海宁光禄卿葛无奇妾也。能诗。有竹笑轩吟草续稿。工花鸟得陈白阳法尝刻沉香为白阳像奉之。画多水墨苍老无闰阁气名甚着，世以因鹰音相类遂传以为专长画鹰。故假名觇利之徒多鹰松迄今犹然也。陈洪绶有侍妾胡净鬉者亦善花鸟草虫。

　　闺秀陈书

　　陈书号上元弟子晚年自号南楼老人。秀水人。太学生尧勋长女适梅盐钱上舍纶光。善花鸟草虫笔力老健风神简古。翁鹤庵先生尝叹曰。用笔类白阳而遭逸过之。间作观自在关壮缪吕洞宾像。上舍家贫而好客夫人典衣鬻饰以供尝卖画以给栗米虽屡空晏如也。课子严而有法。长陈羣。康熙辛丑进士入翰林今官通政北直学政。次峰廪生早卒。次界宝鸡县知县亦善花草。夫人以陈羣官诘封太淑人。卒年七十有七。

　　闺秀沈彦选

　　沈彦选。嘉兴人。海盐俞孝廉鸿德配也。善花鸟分枝布叶自得异致笔亦不纤盖不以妩媚为工也。惜早世未得大成。

　　闰秀吴应贞

　　吴应贞字含五。吴江人。赵□□妻。工写生风神婉约自是闺房之秀。

　　闺秀习忍

　　习忍。武进人。不知谁氏女也。写生师恽南田法有折枝花册娟媚雅洁枝干花叶均有意致非貌似其师也。册后有南田跋。

　　附妓女倩扶吴媛丰质

　　倩扶。华亭人。善花草多写意。工诗。有集。尝口占一绝调善书者张星云。年少翩翩客。风流弱冠初。能将画眉意。悟入折钗书。同时有吴媛和云。风流京兆胜当初。昨夜蛾眉入梦余。每看晴山浑黛色。倒拈斑管不成书。媛字文青。无锡人。自号梁溪女吏。亦善画有墨荷图设色菊花扇。两人并为吴梅村东山胜侣。后兰阳有丰质者字花妥。妙音律善演剧而性度闲雅焚香鼓琴。好画墨兰学王觉斯法花叶舒畅潇洒绝无拘滞修饰不得以风尘笔墨忽也。寓居虽州名甚重。陈其年柬侯六叔岱诗云。闻说雎州女校书。春愁纔妥上头初。今朝人卧梁王苑。歌板糟床只欠渠。忽了悟。即于睢州从一贫人勤苦作家。卒年盖三十云。
　　白苎村桑者曰。余尝见马士英水墨山水一帧笔法纵逸有别趣字亦佳。第其人既自绝于胜国复获罪于皇朝即欲录之从何位置耶。呜呼。倩扶吴媛丰质妓女耳。士君子犹节录之。乱臣贼子大节既隳万事瓦解。画之工不工何足挂人齿颊哉。尝闻诸金陕人云。马士英画颇佳。然人皆恶其名悉改为妓女冯玉瑛作。噫。使冯玉瑛真有其人恐亦不任受也。

　　明人附录

　　黎遂球袁枢

　　黎遂球字美周。番禺人。天启丁卵举人名在复杜。唐王以为兵部主事。死赣州之难。善书画山石林木苍老风秀。尝为南昌万征君溉园时华作山水图题云。万茂先斋头得高丽纸一幅。乃姜燕及学士使朝鲜归所贻。余从陈士业饮过宿茂先因为作画并题其上。长白遥遥鸭绿烟。使臣回首别朝鲜。陟匣空在舆图去。为补林峦共怆然。所著有周易爻物当名二卷。莲须阁集。其赋黄牡丹诗最驰名。
　　袁枢字伯应号环中别号石■〈寓上心下〉。睢州人。父可立明大司马。即万历中直言削籍天启时件珰再削籍者也。吴次尾剥复录所载不同。枢以荫官刑曹终养在籍。崇祯末流寇犯境。枢破家资大劳乡民御寇保城有功。南都起为虽陈道。归之任。未几复还南都卒。枢博学好古精鉴赏家富收藏。工书画为华亭董宗伯孟津王觉斯所推许。山水出入董巨子久间。光华清寂。其摹梅华道人所临巨然萧翼赚兰亭图气韵冲淡绰有古趣。今藏同里蒋郎中泰家。所写折枝花有白阳山人风致。余游睢见先生遗墨及所藏旧迹皆精雅。其风期略可想见而郎中又为余述先生生平遂慨慕景仰无已云。
　　白苎村桑者曰。黎君袁君皆前明人也。而向之辑谱者未之及。黎君虽为竹垞朱太史收入诗综而不及其画。余以二君既不可入是编又恐或湮没故附着之以备后人采取焉。

　　●国朝画征续录目次

　　黄宗炎黄向坚
　　姜寔节文从简
　　宋珏陈应麟
　　趟甸吕潜
　　郭士琼王树谷
　　周荃宋荦
　　黄甲云文命时吴秋声黄筠庵
　　顾文渊姜渔虞沅高翔
　　武丹左桢朱虚程淓
　　邵点邵应闱钱黯
　　卞久卞祖随徐璋余颖马世俊吴颖宋鬯同
　　汪文柚许慧
　　顾蔼吉劳澄程鸣
　　马骧程琳朱山
　　汪泰来汪绎辰莽鹄立王斌王肇基
　　朱雝模王侃罗烜
　　高凤翰沈白沈廷瑞
　　虞景星程林程泰京
　　佟毓秀朱方图清格
　　边寿民张雨鲍元方张御乘严英茅麐
　　唐岱周鲲余省陈善汤袒祥周士标
　　朱伦瀚谢淞洲
　　沈永年袁江陈枚贺金昆陈桓
　　陈桐李方膺刘乃大
　　帅念祖张若霭
　　张雍敬方士庶
　　华岩蒋溥钱载
　　邹一佳董邦达钱维城
　　袁舜裔周思濂张宗苍张述渠
　　郑燮张栋张纫茝张肩
　　张乙僧金■〈甬力〉汪士慎钱大年史嗣彪
　　姜恭寿史呜皋曹源弘曹相文
　　戴古岩易祖拭
　　黄壁钱界
　　朱雪燝鲍楷
　　金农汪溥胡奕灴
　　沈映晖沈承焕释道济
　　释普荷释轮庵于宋
　　释成衡释上睿
　　释明中闺秀金淑修
　　闺秀文俶闺秀马荃
　　闰秀蔡含金晓珠闺秀王正
　　闺秀俞光蕙闰秀恽冰
　　闺秀孔素英闺秀丁瑜
　　闰秀姜挂闰秀汪亮
　　闰秀鲍诗

　　●国朝画征续录

　　黄宗炎

　　黄宗炎字晦木一字立溪人称鹧鸪先生。余姚人。忠端公次子梨洲先生弟也。崇祯贡生。画江之役兄弟步迎监国。事败入四明参冯侍郎京第军事。军覆。隐于白云庄。乱定。游石门海昌间卖画以给画宗小李将军赵千里。工缪篆又善制砚。所著有周易象词寻门余论学图辨惑。

　　黄向坚

　　黄向坚字端木。吴人。父孔昭以孝廉作宰滇中姚江道梗不得归。向坚徒步往寻涉历艰险。周遍于猺獞之地。趼足黧面至白盐井始遇二亲。盖自顺治八年十二月出门至十年六月归里。承欢凡二十年。父母殁负土营葬。不再期得疾以殉世称完孝。好事者谱黄孝子寻亲傅奇至今多演之。孝子善画所写皆其所历滇中山水。余于汪念翼收藏见其鹤庆府鸣凤山图。干笔苍秀。略得黄鹤山人意。画笔既可赏又出自至性人之手尤当珍重矣。

　　姜寔节

　　姜寔节字学在号鹤涧。莱阳人。前明礼科给事中采子。采崇祯末建言得罪。廷杖谪戌宣城卫。鼎革。南都再建。弟行人垓亦奔赴。马阮罗织必欲杀其兄弟亡命浙东后寄居于吴遂为吴人。学在工诗善书。昼山水模法云林涉笔超隽为时所重。晚年建二姜先生祠于虎丘。又筑谏草楼于祠后为柄息所。足不入城布人称鹤涧先生。

　　文从简

　　文从简字彦可晚号枕烟老人。待诏曾孙苏州府学廪膳生。善书画传其家法而少变书则兼李北海画兼云林叔明。崇祯庚辰廷试贡士例得学博不赴选人。卒于国朝顺治五年。子梢。孙掞。柟字文端号慨庵。长洲学生。画山水一禀祖法所著有青毡杂志。揆字日宾号古香。山水法倪黄两家不多作。所著有十二研斋诗集行世。又族人定字子敬后名止字止庵。善花鸟与王勤中齐名。

　　宋珏

　　宋珏字比玉。莆田人。前明国子监生。善画。其临李伯时辋川图长卷。不设色。山石纵笔作折带皴不拘拘于法。余不得见李原本。比玉所模或稍变通未可知。因所曾见李画无此种笔法也。至图中诸景位置前后与右丞原本不同。大抵伯时先有变通矣。然比玉能脱尽画史习气自是士人高致。其写松树尤秀绝。比玉工诗。钱牧斋称之。王阮亭渔洋诗话亦叹某小诗工绝。

　　陈应麟

　　陈应麟字璧山。江陵人。父□□死明季难。应麟入国朝孑然终身卖画以给。专工庐雁遂成绝艺。

　　赵甸

　　赵甸字禹功。会稽人。家极贫。学针黹以养亲艺绝工。时称赵孝子。长游蕺山刘氏之门。丙戌后立高节隐于缁卖画以活。世所称壁林高士画者也。晚年讲学于儞山生徒甚盛。

　　吕潜

　　吕潜字孔昭号半隐。遂宁人。崇祯癸未进士官行人。善花草用笔放纵而不越矩矱神气清朗可赏。性旷达淡于仕。入国朝遂不出以诗画娱老。有怀归草堂守闲堂课耕楼三集。

　　郭士琼

　　郭士琼字非赤号涤山老人。江陵人。善山水笔力苍劲长于巨幛长卷。为人闲静寡营卒年九十余。同里李华国字西池号竹溪老人。康熙初年武探花及第不能挽强放归。善山水名于时。性情乐易与人无迕卒年亦九十余。两人皆师徐鼎。鼎国初官司马。又姚学灏陈景亦以画名。学灏字天如善墨兰。工诗有咏竹百首。景字借山善画牛人争称之。

　　王树壳

　　王树壳字原丰号无我又号鹿公又自号文外布衣。仁和人。题其所居日粟园。工人物笔法出于陈洪绶而得其清稳。所谓善学柳下惠也。衣纹秀劲设色古雅一时工人物者无能出其右也。乾隆十六年余游武林于友人斋头见其团扇士女图。按所题作图岁月余年已三十有九。可及见其人而不得见。又二十八年始见其遗笔而想见其为人因急录之。后又见一册风致俱不同。其图章有慈竹君笨凷一笑先生。时有游士凤者号云子。沔阳人。亦善人物声闻楚中。有吕仙像关夫子像石刻行世与郭天门交好盖有学行者。又江宁蔡泽字苍霖。善人物兼长山水花草亦国初好手。

　　周荃

　　周荃字静香号花溪老人。长洲人。大兵下江南荃首焉向道以功授开封府知府迁观察使。善山水花草各得大意。小幅及册页笔趣尤敏妙动人题句书法皆有生气其图章有齐楚观察。

　　宋荦

　　宋荦字牧仲号漫堂。商丘人。相国文康公权子。以荫入仕官至大冢宰。博学工诗古文。有西陂类稿行世。嗜古精鉴赏。尝自言暗中摸索可别真赝。收藏甚富。一时以画名家者悉罗致于家出其所藏属模副木极为盛事耳濡目染遂得画法。尝写水墨兰竹小幅疏逸绝伦非丹青家所能窥也。汤西崖题诗云。竹箭美必采。泽兰香宜纫。公乎镇东南。空谷无幽人。偶然托墨妙。写此平生亲。咨嗟魏公俦。小笔乃尔神。公前抚豫章后抚江苏拭拔名士礼遇而资之。汤诗使图颂德洵宝录也。同时肃山毛检讨奇龄亦善画。尝为姚士重作梅。又为骆明府夫人麻姑。见西河集诗及跋笔墨未之见。

　　黄甲云

　　黄甲云字唱韩。河南人。有异才学不甚富而于所诵习者必潜心搜讨弗彻弗休。望书善画。图绘宝鉴称其用笔不亚唐宋。余尝见其所写山水不专宋法纯以天行当其合处机趣横生矣。顺治间以拔贡授乐安县知县。莅任后相其土田作丘田法。绘丘法图若干亩为一丘。内除川陆坟墓道路若干余田若干比丘以尽一邑之田庶田无隐而赋可均。上之大府大府以闻。天子奇之图留览。特设屯田御史依法尽画山左地。会世祖晏驾。御史劾以才长性刻遂罢归。屏居城东之班城。亲督耕桑。暇以笔墨遣兴。所作邠风盛衰循环诸图多依理道。工诗有楚游草。

　　文命时吴秋声黄筠庵

　　文命时。江都人。工墨籣。以瘦笔干墨运以中锋秀劲拔俗花蕊疏朗别具神韵展玩时令人有世外之思洵士人之高致也。同里吴秋声号同柏。工墨竹得梅道人法一遵成范而不流于板当与命时伯仲。又有黄筠庵者工画石。尝见其小方幅以淡墨作瘦石不用渲染而凹凸自具。题云宋高宗御题石。盖有所本也。
　　白苎村桑者曰。水墨兰竹之法至近日不可问矣。然操管者人人自谓兰出郑赵竹出文吴世亦从而和之。不知兰叶柔弱而光滑忖叶散碎而欲脱。至其衬贴坡石一味杜撰。即或时目可蒙而欲邀赏家一盼断不能也。因思三家之法能会而出之不必诗诩仿古。已足成一家法矣。故汇记之。

　　顾文渊姜渔

　　顾文渊号雪坡。常熟人。能诗文善山水与华希逸同学笔墨亦相类。同里姜渔字松山画山水得元人意最宜小幅及册页疏秀可喜。

　　虞沅高翔

　　虞沅字畹之。江都人。善花草翎毛勾染工整赋色妍雅得古人遗法。至今赏鉴家争重之。同郡高翔字凤岗号西唐。甘泉人。善山水模法渐江又参石涛之纵恣亦善于折衷者。能诗。工缪篆刀法师程穆倩。谙艺均可观。惜皆于近人问途径不若畹之之肯摸古耳。

　　武丹左桢朱虚

　　武丹字衷白左桢朱虚三人。不知何许人。皆善山水。丹笔清韵自喜。桢笔有郭河阳风味。虚笔结构紧密。

　　程淓

　　程淓字箕山号岸舫。北平人。顺治己丑进士。善山水。老笔洒落布置整而厚。

　　邵点邵应闱

　　邵点孛子与一字初庵。吴县人。善山水。能诗有四可斋集。子应阐字斯熊号澹园。工山水。闳其世业而深之以学力。居然参作家之座。盖王翚之亚也。又善写真。

　　钱黯

　　钱黯字长孺号书樵。嘉善人。顺治间进士池州府司李。山水学大痴不落画史临摹习气而自具真意。其同里徐白峰名本润号松溪。邑诸生。亦以山水名。

　　卞久卞袒随徐璋余颖

　　卞久宇神芝号大拙。娄县人。子祖随字虞逸。壬写真。神芝为之补图。同郡徐璋字瑶圃。写真不独神肖而笔墨烘染之痕俱化补图亦色色可观不愧沈韶高弟。游都门名甚重。康熙中祇候内廷。时广东海阳人余颖字在川工写真大得曾鲸之妙。

　　马世俊吴颖宋鬯同

　　马世俊字章民号甸臣。溧阳人。顺治戊戌状元。善山水好作巨障不专师法而自出杼轴耸拔夺目。同里吴颖。字见末号长眉。顺治间进士。山水与甸臣同声于时。又有宋鬯同者。岁贡生。写意花草笔致天成。兼善法书。

　　汪文柏

　　汪文柏字季青号柯庭。休宁人占籍桐乡。工诗。善墨兰雅秀绝俗点缀坡石亦落落大方洵士夫逸致。官司城颇着循声。然性好习静三载郎致政归里。晚年手定诗题曰柯庭余习。盖所学崇本也。朱竹垞太史序之。又撰杜韩集韵若于卷。其族人□□□□□□□□□□□□□□□□有声誉。
　　白苎村桑者曰。柯庭画不轻作故流传少。其孙念翼出所藏遗墨小册仅两页后附宜山所题绝句属余跋殆得见之亟为著录。宜山姓盛氏名远字鹤江号宜山居士吾里高尚士也。筑瓣香庵于南湖之滨柄息以老。竹垞题其生圹。无子。诗稿散夫。今庵亦毁。念翼尝过其地凭吊。盖念先人交好也。可感已。

　　许慧

　　许慧字念因号笑仙。秀水人。业医。善写意花草其用笔合山泉舜举而自成一家者疏老可嘉。每写长草叶妤作一转若结者颇有别致。点缀草虫亦生动。

　　顾蔼吉劳澄

　　顾蔼吉字畹先后改字天山号南原。吴县庠生。山水宗法元人。游京师为宋骏业王原祁称赏。以贡生纂修得官终于仪征学博。精缪篆。工八分书。着隶辨行世。同里劳澄字在兹。亦善山水。与蔼吉同称于时。

　　程呜

　　程呜字友声号松门。歙人占籍仪真。补庠员。普山水学苦瓜和尚。干笔枯墨运以中锋纯以书法成之不加渲染苍雅可赏。盖所学在和尚又参以程穆倩也著名江淮间。诗出渔洋山人之斗。渔洋尝云。松门诗名为丹青所掩。

　　马骧

　　马骧。江西人。工山木有元人矩矱。用笔细秀气味古逸不可没也。骧曾为扬州司马故邗上犹有遗迹。

　　程琳朱山

　　程琳字云来。歙人徙居嘉兴。善花草尢工水墨牡丹。今遗迹甚少。前大中丞程元章购之甚切仅得三四幅。近日乌程朱山亦工水墨牡丹用墨朗隽英英夺目。兼写山水亦雅韵。乾隆辛未进士。虽州蒋礼部蔚分校南宫所得士也。

　　汪泰来汪绎辰。

　　汪泰来字陛交。新安人占籍钱唐。圣祖南巡试诗赋第一着声于吴。康熙辛卯举人壬辰钦赐进士授中画入内廷纂修。善花草在白阳青藤之间尤长松石。子绎辰字陈也。杭郡庠员。世其学。同里张永祚字景绍。善山水。其所学专精天文。入钦天监食俸。

　　莽鹄立王赋王肇基

　　莽鹄立字卓然。满洲人。官长芦盐院。工写真其法本于西洋不先墨骨纯以渲染皴擦而成柙情酷肖见者无不指曰是所识某也。弟子金玠字介玉。诸暨人。
　　白苎村桑者曰。写真之法。闽中曾鲸氏墨骨为正江左传之。第授受既久流落俗工莫有能心悟以致其功者故徒法虽存而得其神者寡反逊西洋一派矣犹作文者偏锋易胜也。近日吾禾梅会里王斌字师周。曾为余写戴笠小照甚肖笔意淡远。子肇基号镜香传其业力欲复古志士也。

　　朱雝模王侃

　　朱雝摸字皋亭号南庐。钱唐人。善山水。乾隆十九年年九十有六犹不倦点染。与王侃均属熙朝人瑞。侃字声伟。秀水人。年九十余犹能画龙水大帧。南庐所著有农政证治医书各若干卷。侃子德普见前录。

　　罗烜

　　罗烜号梅仙又号锄璞道人。江西人。饭牛后也。山水传其家法。侨居金陵年八十余犹操笔卖画以供晨炊。人皆羡其精力余独闵其境遇之穷。

　　高凤翰

　　高凤翰字西园号南村晚年自号南阜老人尝自称老阜。胶州人。雍正五年以生员举孝友端方任歙县丞被劾去官。后病痹右臂不仁书画遂以左手感前人郑元佑尚左因更号后尚左生。其画山水纵逸不拘于法以气胜。善草书圆劲飞动。性豪迈不蓄一钱。嗜砚收藏至千余。皆自铭大半手琢着有砚史。曾游吾禾主冯司寇景夏。司寇牧胶时旧识也。乾隆癸亥年六十一自为生圹，志其铭曰。知其生。何必知死。见其首。何必见尾。嗟尔生事类如此。

　　沈白沈廷瑞

　　沈白字员园。华亭人。文恪公荃弟。善山水运笔纵横疏快有别趣。又宣城布衣沈廷瑞字樗崖号顽仙。眉生先生孙。山水笔意疏落其大致似取法于石田者画松尤工。诗亦豪放。年八十余犹能游。

　　虞景星

　　虞景星字吏皋。金坛人。康熙进士初仕上虞县知县改吴县教谕。善山水。尤长于松虬枝密叶灿然可观。年八十五六体气弥健。为人古心古貌士林钦重。兼善法书。有客持扇一面钱香树司寇所书一面为余画。东皋见香树书假玩良久曰。用笔深合古法不独我吴所少恐浙中不能两。语毕转扇见画即折之曰。我且携去明日奉赵何如。客诺。越三日不至往索。东皋手扇出曰。画甚佳。我意欲加一二笔故假归。及细阅三日愈见其厚无可加也。复指远山一笔曰。此真仙笔。世史安知如此收京。复曰。是扇书画俱佳当宝藏之。明年客过我语之余闻之甚傀然不能不深知己感也。因识之。

　　程林程泰京

　　程林字周卜号青壑。欣安人占籍丹徒。善山水不喜设色。宗人泰京孛紫晋号了鹿山樵。占籍浙江中乙榜。山水学元人不喜设色。兼善草书。
　　白苎村桑者曰。画绘事也。古来无不设色且多青录金粉。肩王洽泼墨后北苑巨然肇之方尚水墨。然树身屋宇犹以淡色渲晕。迨元人倪云林吴仲圭方方壶徐幼文等专以墨见长。殊不知云林亦有设青绿者。画图遣兴宁有定见。古人云。墨晕既足。设色亦可不设色亦可。诚解人语也。

　　佟毓秀朱方华

　　佟毓秀孛钟山。满洲人。甘肃巡抚。善山水。法元人率笔。又有太医院吏目朱方华号雷田。钱唐人。亦以率笔写山水各自标其逸趣。

　　图清格

　　图清格字牧山。满洲人。以草书法写菊花盖不屑随人步趣而自辟一径者也。官大同府太守亲丧庐墓筑丙舍于西山孝行可风。

　　边寿民张雨鲍元方

　　边寿民字颐公。淮安人。善泼墨写芦雁江淮间颇有声誉。尝语其友人王孟亭曰。我以画为活。今年六十老将至矣。为置一箧外圆内方虚其腹封而窍之。及吾手能为时得佳者入窍而实诸以备我老。名弆箧。孟亭为文记之。其论画云。画不可拾前人而要得前人意。名言也。又有张雨者亦江北人亦能泼墨。惜两人用墨皆渗以胶不能不减价矣。又有鲍元方者。江宁人。写生亦豪迈自喜。

　　张御乘严英茅麐

　　张御乘牢驾六号适园。鸟程人。工花鸟笔有异致。尝入郁作河清海宴图。公卿有欲荐之者谢去。归老于家。同里严英字卧山。山水得小米法尤工松竹。为人住僻终身不娶。晚岁倦游。结庐依墓田以老。又有茅麐亦善山水。三人皆吴舆一时之有闻者。

　　唐岱周鲲余省陈善

　　唐岱字静岩。满洲人内务府总管。工山水用笔沉厚布置深稳得力于宋人居多能品也。祇候内廷今上赏之蒙恩品题最多诗载乐善堂集。恭录题千山落照图一章。我爱唐生画。屡索意未已。昨从街市中。购得澄心纸。好趁静室闲。为我图山水。着墨浓淡间。万壑秋风起。水亭跨明波。磴道延步履。斜阳映天末。咫尺有万里。暝对意弥遥。烟浮暮山紫。位置倪黄中。谁能别彼此。恭读一过足以得其画之佳致矣而暝对两言神味清杳更可想是图落照之妙。又有周鲲善山水余省字曾三善花鸟与岱同直内廷，其画皆藏石渠宝笈。乐善堂集有题郎世宁写生。题穆僖松石长春松亭云岫等图。两人笔墨未之见。附记其名访之。岱弟子陈善。大兴人。山水多焦墨。丘壑亦深邃。

　　汤袒祥周士标

　　汤祖祥字充闾。武进人。康熙间以国子监生充铜版馆编纂古今图书集成。善画花卉得蒋南沙法。赋色妍凈折枝小帧尤佳。同郡周士标字岂凡。宜兴人。工花鸟有法度。

　　朱伦瀚

　　朱伦瀚。明宗室入国朝隶旗籍。善指头画得其舅氏高且园法。一丘一壑虽奇自正设色冲淡而气厚喜作巨障。近日指墨甚众要以伦瀚为优。官御史。钱唐李山。平湖布衣。杨泰基字瞻岳号海农皆擅是艺亦有佳致。

　　谢淞洲

　　谢淞洲号林村。长洲入。诗宗西昆。画学倪黄后兼宋人笔意疏爽有法则。精鉴别古法书名绘与全玉磁品。雍正初特旨召入命其鉴别内府所藏之真赝。因进所画山水。世宗嘉之。留一载以疾罢归。

　　沈永年

　　沈永年字青原号息非。华亭人。善山水得元人意。精医学侍内廷。大医院使倚重之。旋归里。年六十七无疾趺坐而逝。

　　袁江陈枚贺金昆陈桓陈桐

　　袁江字文涛。江都人。善山水楼阁。中年得无名氏所临古人画稿遂大进。宪庙召入祇候。陈枚字殿抡。松江人。善人物山水花鸟得宋人法。游京师入内务府供事内廷。又有贺金昆。钱唐人。武解元。善人物花草召入供事。枚兄桓号石鹤。山水善用墨。弟桐号石生。写意花果尤工蝉翼。

　　李方膺刘乃大

　　李方膺字虬仲号晴江。南通州人。善松竹梅兰及诸小品。纵横排奡不守矩矱笔意在青藤竹憨之间。雍正间以诸生保举为合肥令有惠政人德之。去官后穷老无依益肆力于画以资衣食寓金陵最久。时以诸生保举者有刘乃大字有容。山阳人。知郫县迁忠州牧。以征苗军功题升成都府。莅任数月卒。善山水。率笔圆劲豪迈自喜。

　　帅念祖

　　帅念祖字宗德。奉新人。以礼科给事署陕西布政司使。以指头墨作花草间写山水。

　　张若霭

　　张若霭字晴岚。桐城相国廷玉子翰林院编修累迁通政司。工花草。尝见其折枝荷花。赋色沉秾清艳而写叶纯以墨染亦旧法也。惜早世未得大成。钱坤一云。睛岚画诚佳。第每幅若有未完者此所以不永其年欤。

　　施心传

　　施心传字结如。宁化人。好学工文词。善山水得云林笔法颇自矜重不妄与人作。若富贵人往求尤严谢之。当苍松白雪清风皓月之时僧人饮以佳茗出素纸案上不自觉其与发吮笔点拂迭迭不倦。同里雷翠庭副宪云。施先生性狷洁与家君交最善。每同构文日当亭午市豆饼充饥而己。

　　张雍敬

　　张雍敬字珩佩号简庵。秀水布衣家新塍镇。善草虫布置花草本宋人勾染法工细多致。工制举文不迈。精究天文历律之学着定历玉衡十八卷。始与吴江王寅旭相稽老。继证之宣城梅定九。竹垞朱氏序之。其宣城游学记稼堂潘氏序皆极推重。诗有环愁草灵鹊轩等集。画笔其余技也。然犹工细若是。可知其学之专者矣。

　　方士庶

　　方士庶字循远号小狮道人。新安籍家于维扬。能诗工画。山水受学于黄尊古用笔灵敏气量骀右早有出蓝之目诚为近日仅见。惜中寿而殁使假以年何难参二王之席。其诗友闵玉井论共画云。观循远少作似不得有今日之造诣。其精进在四十以后也。
　　白苎村桑者曰。余前过邗江见循远笔已心仪之然不多见。今重过之循远已殁。因遍觅遗迹观之大小幅皆入妙品。尝其得意处墨情笔趣杳渺难名令观者神往。余前录以南华为艺苑后劲盖未见循远也。

　　华岩

　　华岩字秋岳号新罗山人。闽人侨居杭州。善人物山水花鸟草虫皆能脱丢时习而追古法不求妍媚诚为近日空谷之音。其写动物尤佳。山水未免过于求脱反有失处。能诗亦古质。客维扬最久晚年归西湖卒于家年望八矣。

　　蒋溥钱载

　　蒋溥字质甫号恒轩。文肃公廷钖长子。雍正庚戌传胪。工花卉得其家法随意布置自生多趣。供奉内廷。画幅岁时经进。今官户部尚书协办大学士。门下士钱载字坤一号箨石。前明以贡生劾魏珰十大罪钱嘉征之裔孙。颖敏好学。工诗。善写生。游都门。恒轩为其子延主师席。因得亲其点染笔法益进。乾隆壬申传胪翰林院编修。

　　邹一桂

　　邹一桂号小山。无锡人。雍正丁未进士入翰林改侍御今官内阁学士兼礼部侍郎。工花卉分枝布叶条畅自如设色明凈清古冶艳恽南田后仅见也。深邀睿赏题诗荣之诗载乐善堂集。一桂尝作百花卷每种赋诗一绝进呈。皇上亦赐题绝句百篇。一桂复写一卷恭录御制于每种之前而书己作于后藏于家。少司寇钱香树尝偕小山游盘山时杏花盛放。香树出藏纸索写盘山杏花图。小山即于花下点染屋宇垣墉山岚花气一一入妙。人皆知其花草之工不知其山水之佳。着之。

　　董邦达钱谁城

　　董邦达字孚存号东山。当阳人。雍正癸丑进士入史馆。善山水取法元人善用枯笔勾勒皴擦多逸致。近又参之董巨天姿既高而好古复笃自然超轶深为今上所赏。今官吏部左侍郎侍直内廷。钱维城号稼轩。武进人。乾隆乙丑状元官翰林院修撰累迁工部右侍郎侍宜内廷。山水丘壑幽深气晕沉厚迥不犹人。其座主钱香树云。稼轩自幼出笔老干秀骨天成通籍后又得力于东山者也。

　　袁舜裔周思濂

　　袁舜裔号石生。祥符人。善书画。其写山水墨竹不事摹仿自成家法。以孝廉官平原令廉静爱民有惠政。以罣误去闭户不与外事诗画自娱。桑■〈山上〈弓攵〉下〉甫主大梁书院讲席不妄交一人惟石生契合。时余客大梁因■〈山上〈弓攵〉下〉甫交之。石生同郡周思廉字静夫。仪封人。善山水。曾见其为余老友蘘城刘庶常青芝作江村草堂图疏旷雅淡。时官礼曹。

　　张宗苍张迷渠

　　张宗苍字默存一字墨岑琥篁村。吴县人。善山水出黄尊古之门用笔沉着山石皴法多以干笔积累林木间亦用淡墨干擦凑合神气颇觉葱蔚可观。以主簿街理河工事。乾隆十六年恭遇圣驾甫巡。宗苍以画册进呈蒙恩赏录即命入都只侯内廷。十九年特授户部主事时年将七十。逾年以老告归卒于家。侄迷渠字筠容。邑庠生。亦善山水笔甚老秀。
　　白苎村桑者曰。黄尊古笔墨老干气味古茂。盖得法于麓台也。近日尊古遗迎淮扬间甚重人争购之。第用笔过重未兔有窒滞处然甜赖之气自不能犯其笔端。余更有说向见麓台秋山晴爽图卷。其自迷作法有笔端金刚杵之语恍然有会。因叹公之秘妙不惜道出示人自是颇有进境。后见大痴秋林书屋图。其勾勒石骨运笔极细而软皴擦轻淡而简若亳不致力者而设以浅绛烘以墨青水其气晕沉深秾厚远观弥湛觉岚光林霭苍然欲滴。乃知金刚杵之言不尽然矣。其云金刚杵者盖言笔力坚重若鲁公书入木三分也学者犹有致力之处秋林书屋则一片神行无从措手。昔人题画诗有云。吾闻老子能婴儿。乃是至入神化时。此之谓矣。为拈出质诸精于六法者。
　　又曰。古人画山水多湿笔。故云水晕墨章。兴乎唐代迄宋犹然。迨元季四家始用干笔。然吴仲圭犹重墨法余亦浅绛烘染有骨有肉。至明董宗伯合倪黄雨家法则纯以枯笔干墨此亦晚年偶尔率应非其所专。士夫便之遂以为艺林绝品而争趋焉。虽若骨干老逸而气晕生动之法失之远矣。盖湿笔难工干笔易好。湿笔易流于薄干笔易于见厚。湿笔渲染费功干笔点曳便捷。此所以争趋之也。由是作者观者一于耳食相与侈大矜张遂盛行于时反以湿笔为俗工而弃之。过矣。余尝见明止仲题画诗。北苑貌山水。见墨不见笔。继者惟巨然。笔从墨间出。始悟古人授受得力之微。盖北苑骨藏于肉。巨然于肉透骨。后之学者以骨易见笔肉难征墨。由是肉渐消而骨加出。讫于今有过于尚骨者几成髑髅矣尚得谓之画哉。余初亦尚干笔。及知干湿互用之方而年迈气衰不能复力深为怅恨。麓台晚年深好梅道人墨法盖亦有会于董源矣。后之学者。有志复古。当不河汉余言。【古诗云。山路元无雨。空翠湿人衣。杜诗碧山晴又湿。皆可悟画理。又题画诗。元气淋漓障犹湿。可知古人吊笔用墨之妙。荆浩诗笔尖寒树瘦。墨淡野云轻。则又知点缀渲染不在多着力矣。】

　　郑燮

　　郑燮号板桥。乾隆丙辰进士。与化人。工诗词。善书画长于兰竹兰叶尤妙焦墨挥亳以章书之中竖长撇法运之多不乱少不疏脱尽时习秀劲绝伦。书有别致。词亦不屑熟语。为人慨忼啸傲。曾知山东潍县事。以病归遂不复出。

　　张栋张纫茝张肩

　　张栋字鸿勋号玉川。吴江人。邑诸生。家于莺脰湖之滨。博学工诗文。画笔私淑麓台专用干笔不喜设色。乾隆十六年两浙雅中丞聘纂南巡盛典。子纫茝字芬扬亦好六法笔致疏秀所至正未可限。其先同里以画名者有张肩沈永令沈屺懋顾卓。肩善墨竹。坚劲森密。永令字闻人。顺洽戊子浙江乙榜官韩城令调高陵。善写葡萄松鼠。屺懋字树奇。善松竹。好作大幅。卓字尔立。花草得白阳法。康熙初游京师为宗室红兰主人所赏引置宾榻。即从主人学诗诗情淡逸。主人梓玉池生诗稿附卓诗一卷以布衣而与贤王同集时人荣之。

　　张乙僧金■〈甬力〉汪士慎

　　张乙僧字西又。嘉定人。邑庠员。工花草取致雅逸尤畏墨梅。时有专工墨梅者休宁金■〈甬力〉字达三号雪圃笔力老干脱去时习。以贸迁往来四方行岌中贮名人笔墨暇即展玩兴至即画遇投契者赠之非其人不轻与片纸。同郡汪士慎字近人亦善墨梅笔致疏落。家维扬。
　　白苎村桑者曰。墨梅宋扬元咎徐禹功皆工。元咎盛称于后世。然真迹流传绝少。惟转相摹仿者千花万蕊即云其法也。元吴仲圭倪元镇亦善之。倪则独以瘦枝疏花见意深得梅之神韵而仿之者反无人。明沈石田常为之。近日工是艺者甚伙无论其法扬法吴。皆以古干屈盘为主。技则过于横斜交加花必繁缛以为能。不知剑拔弩张之概大失清寒瘦逸之致矣。我故有取于倪沈也。

　　钱大年史嗣彪

　　钱大年字松苓号半舟。尝渡海遭飓风栀倾舟截为两大年极于后半遇救得免因自号半舟。南通州人。雍正壬子举人。山水笔意轩爽轻快。学兼天文。其同年生史嗣彪字班如号霁岩。金坛人。山水晕润有气。善书端楷而敏一日可书万字。乾隆丁丑钦取内阁中书。卒于官。

　　姜恭寿史呜皋

　　姜恭寿字静宰号香岩又号东阳外史。如皋人。乾隆丁卯举人。善花草竹木纵逸潇洒脱去时习。其同里研友史鸣皋字苟鹤号历亭。画笔与恭寿相上下。以辛未庶常改授昌化知县今调象山。

　　曹源弘曹相文

　　曹源弘字天来号甫田。嘉善人。工花鸟。好合写天竹水仙名天仙图索之者众应酬既多遂独擅其长。钧勒赋色得宋人意。子相文继之。

　　戴古岩

　　戴古岩。吴县人。山水专摹唐六如笔而未尝自题其名一生之画皆托六如以专厚直。余曾于友人斋见所藏六如手卷小大计三卷其兄亦藏有两卷形色颇类。甚异真迹太多今乃知有戴氏临摹也。收藏家当具慧眼辨之。然古人于法书有买王得羊不失所望之谣。则买唐得戴亦朱为大失也。其同里有吴生者忘其名。花草仿惮南田其题款字迹亦咄咄逼真。有骨董客馆于家闭之密室图成假名寿平以售而厚遗吴吴亦赖之。后有人见之叹曰。子有此画笔何不自名。因自题其名以售竟无售之者仍托于恽。吴人摹古迹为膺本实能乱真。米南官尝云。吴中假黄荃者不能辨。盖自昔然矣。然此辈但能临摹若自运即恶于法书亦然。

　　易祖栻

　　易祖栻字张有。湘乡人。善墨竹不专师法颇有潇洒之趣。馆于慎邸仕为郡参军终于粤西。余曾于武林宗阳宫道院壁间见其小幅。后唔吴兴大守沔阳李也升为道其爵里录之。

　　黄壁

　　黄壁号小痴。潮阳人。善山水意在梅华和尚也。故题款亦作草书。

　　钱界

　　钱界字主恒号晓村。香树司寇胞弟。行四。母太夫人陈工写生。界幼尝习之不竟其业。中年见倪云林细竹怪石爱而习焉。生硬多逸致绝无烟火气披赏间令人心气俱静。雍正七年以诸生应保举知醴泉县调繁宝鸡以内艰归。服阕补吉安永丰县调繁庐陵以最迁归州牧未几又以最晋施南府同知所在大有惠政。后以罣误引见仍回湖北以同知用未及任而殁。无子。贫不能具棺殓。伯兄司冠闻讣立遣子赴武昌迎柩归。以第六子嗣而经纪其丧焉。香树有哭弟诗云。那有胡威绢。惟余范甄尘。其清身苦体宝录也。

　　朱云燝

　　朱云燝号寻源。明辽藩分支宜阳后裔。家江陵。善山水师同里郭士琼。用笔爽迈就健率性进取好作小卷颇有逸致。又善画马古来画马尚勾勒次渲染。寻源以逸笔洒墨顷刻成十数匹而神骏之姿各具艺宛之独辟也。尢工画鱼亦以逸笔洒墨稀微隐现与波光荇藻相动荡令观者有濠梁之乐足以传矣。平生好游凡名山必图之。于泰山作全图一分图十六并记梓行之。于黄山每景作一图凡四十八图为二册。于西湖作长卷起云林终昭庆。后以意缀天台石梁钱唐江潮以寄其兴。所著有画镜一卷行世。从兄云辉字天霞号曙园。善花鸟山水名间荆楚。性傲岸不合时趣老于布衣。又刘塞翁。潜江人。工翎毛。寻源称禁笔有生气大抵不爽。附之。

　　鲍楷

　　鲍楷字端人号棠村。嘉兴人侨居维扬。少工花草师法南田。后客沈凡民署遂事山水。琉朗秀润得古人意惜知之者少境甚困。然有此造诣终必有遇所虑者为冯唐耳。

　　全农

　　金农字寿门。仁和人。好古力学工诗文持论不同流俗。精鉴赏善别古书画真赝。好游客维扬最久。年五十余始从事于画涉笔即古脱尽画家之习良由所见古迹多也。初写竹师石室老人号稽留山民。继画梅师白玉蟾号昔耶居士。又画马自谓得苜韩法赵王孙不足道也。近写佛像号心出家盫粥饭僧。共布置花木奇柯异叶设色尤异非复尘世间所睹盖皆意为之。问之则曰。贝多龙窠之类也。所著有冬心诗钞行世。无子。妻亡遂侨居维扬不复作归计矣。

　　汪溥胡奕灴

　　汪溥胡奕灴皆不知何许人。溥山水清润冷隽。字永思号芝田又号问政山樵。奕灴花草赋色仿北宋法明艳可爱。字觐光。适见二人画扇。录之。

　　沈映晖沈承焕

　　沈映晖字朗干号庚斋。岁贞生。华亭文恪公荃之族佺孙。好古。工诗文。山水传狮峰一脉清矫拔俗。后博览宏采超然别有会心。其内兄助教陈枫匡爱其画尝携至都质之东山芦少宰深加奖赏谓得宋元大家风度。弟承焕字文陶号炳君。善花鸟。古雅秀润工诗及诗余。

　　释道济

　　道济字石涛号清湘老人一云清湘陈人一云清湘遗人又号大涤子又自号苦瓜和尚又号瞎尊者。前明楚藩后也。画兼善山水兰竹笔意纵恣脱尽窠曰。晚游江淮人争重之一时来学者甚众。今遣迹维扬尤多。小品绝佳其大幅惜气脉未能一贯。

　　释普荷

　　普荷号担当。云南晋宁州人。唐氏子名泰字大来。年十三补弟子员。天启中以明经入对大廷。尝执贽于董思白之门。过会稽参云门湛然禅师。回滇未几闻中原乱遂剃发从无住禅师受戒律结茅鸡足山。工诗有修园集儒生时作。獗庵草则出世后诗也。善画取法于云林。其自题云。大半秋冬识我心。清霜几点是寒林。荆关代降无踪影。幸有倪存空谷音。又云。老纳笔尖无墨水。要从白处想鸿蒙。可以得其意矣。

　　释轮庵于宋

　　轮庵法名超揆俗姓文氏名果。中翰震亨子文肃公侄。父殁家落走京师佐总戎桑格定滇逆得官不仕旋剃发。善诗文笔札。工书昼山水多写平生游历之名山异境故能独开生面不落时蹊。圣祖南巡迎驾召入京恩赍优渥。年七十余示寂赐塔玉泉山予谥文觉禅师异数也。又文肃公冢曾孙于宋名本光。生即茹斋五岁搦管作大士像年二十皈依灵岩继起和尚后游京师卓锡盘山禅院前后起建精舍数十楹。善画山水。守家法设色淡隽。兼工写真。年八十余归葬其父母卒于竺坞山堂即文肃公故庐也。

　　释成衡

　　成衡善山水。康熙间尝供事内廷。圣袒赐大臣书扇后面多衡画款题臣僧成衡谨写。笔亦古雅盖取法于王少司农。

　　释上睿

　　上睿字目存号蒲窒予。工山水。布置深稳气晕冲和。尝与王石谷同游都门盖得其指授者自是能品。诗亦工秀宗门中工笔墨者目存其杰矣。梵林山水有南宗二家卷一云林一梅华道人为时所称。好云游常在禾中。余尝求其遗迹不概见也。

　　释明中

　　明中字大恒号烎虚俗姓施。桐郑人。幼剃度于禾中楞严寺。雍正间游京师得法于无碍永觉禅师归住杭州圣因寺兼摄天竺讲席乾隆丁丑春移主南屏凈慈。今上南巡蒙赐紫衣。性好画尝谓结习未能除。山水得元人法信手运缀气味清远兼善写生人不能求也。善诗。与舒明府云亭最契合倡和尤多。白莲住持僧名一号雪樵尝学其诗画云。

　　闰秀金淑修

　　金淑修。明随州牧殉难赠太仆卿徐世淳长子肇森配。善山水局度轩敞有丈夫气。不轻作故流传甚少。子嘉炎举康熙己未博学宏词科入史馆官至阁学。累赠太夫人。

　　闰秀文俶

　　文俶。学博彦可女赵凡夫子妇灵均妻也。夫妇偕隐寒山。椒善花鸟草虫尝作寒山草木昆虫百种曲肖物情。亦能写苍松怪石笔颇老劲。吴中闺秀工丹青者三百年来推文俶为独绝云。无子。一女名昭字德隐字平湖马氏。写生工秀兼长兰竹不愧家学。父母殁昭归葬之乞钱牧斋志其墓。志语无子而有子善昭也。

　　闰秀马荃

　　马荃字江香。扶羲孙女。工花草妙得家法一叶一花人争珍之。适常熟□氏以节重于里。江香曾祖父眉父南平皆善写生盖四世矣。
　　白苎村桑者曰。余素闻扶羲写生而未之见。故前录附着于惮南田后。乾隆二十三年冬薄游太仓于居停见其画册自题谓得包山石田遗意。观其超纵处诚有陆氏风概而老健远逊。石田盖能品也。世人夸重未免过情。

　　闰秀蔡含金晓珠

　　闺秀蔡含字女罗。吴县人。如皋昌辟疆姬也。生而胎素。性慧顺妤画。兼善山水花草禽鱼。长于临摹尝作松图巨障辟疆作长歌题其上一时名人和之。又言为墨凤图题者颇众诗俱刻入同人集。辟疆姬人又有金晓珠名玥。昆山人。居染香阁。亦善画。曾临高房山小幅得其气晕。时称冒氏两画史。女罗殁。汪懋麟为之铭墓而诸名士锡以挽诗亦可以不没矣。

　　闺秀王正

　　闺秀王正字端淑。江都人。善花草布置工稳。能诗受业于徐少宗伯倬。后入都。马相国齐延教其女。又三韩卞氏。大中丞永誉女。善花草赏家称其工。中丞好古精銮着有画汇考行世宜其女之工笔墨矣。惜未之见。附录俟访。

　　闰秀俞光蕙

　　俞光蕙字滋兰。海盐人。少司农颖园孙女于殿撰敏中字耐圃淑配以覃恩封宜人。性好画。年七岁写拆枝花于壁。司农见而异之。长受法于钱太夫人陈书。太夫人子司寇司农侄女倩也。以亲串往来指授自是益进。笔致清颖古秀布置亦大雅。干陆戊辰耐圃视学浙江庚午春宜人卒于官舍。

　　闰秀恽冰

　　恽冰字清于。南田之女。善花草得其家法名于吴中。适同里某。子四人皆传其学。

　　闰秀孔素瑛

　　孔素瑛字玉田。圣裔毓楷女占籍桐乡适乌程贡生全某。善写花鸟有机趣。能诗。有飞霞阁诗集兰斋题画诗跋共十三卷。

　　闰秀丁瑜

　　丁瑜字怀瑾。钱唐人。父允泰工写真一遵酉洋烘染法。怀瑾守其家学专精人物。俯仰转侧之致极工。适同里张鹏年亦善画。

　　闺秀姜桂

　　姜桂字芳垂号古研道人。孝廉本渭季女行人垓曾孙女也。心大母许张氏子。聘未婚张卒。桂时年十九闻讣欲自经。父母许其守节乃不死。未几翁姑相继殁无可归矢志于窒。贞女也。通经书。善画山水干笔疏秀。尝见其小幅自题云。暖风晴日值良辰。窗外梅花数点新。更想林泉清淑致。山光树色写初春。父记云。仿元人惜墨法。惟旧纸得墨始有气韵。佳纸难觅大幅更罕。兹帧细洁又平拓者再而纸性狞难融化浅深浓淡颇费经营而笔不达意欲貌似古人而不可得。多愧。观此足以知其学力有所得矣。

　　闰武汪亮

　　汪亮字映辉号采芝山人。柯庭孙女。幼丧父。聪颖好学多艺能。留心典籍善诗。尤好六法私淑清晖老人。轻隽芳润设色淡雅其一种清逸之致颇觉出尘自得。适吴兴费氏今移家嘉兴。

　　闺秀鲍诗

　　鲍诗字今晖。平湖人。别驾怡山次女。怡山有四女皆知书善画能诗。征州老诸生程立岩名之廉者善山水花草来游东湖姊妹从之专学花草传白阳法也。今晖笔尤长。适余族侄征士云锦。有鹤舞堂小稿一卷。在家时作吾亦爱吾庐诗钞二卷乃与征士倡和诗造句幽秀。攸县彭湘南采入国朝诗选。

　　国朝画征录
