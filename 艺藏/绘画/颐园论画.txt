颐园论画　　（清）松年撰

　　自宓牺一画开关，世人方知文字之所祖。苍颉造字，本因音韵而肇文，所以有象形会意之分。象形者画之鼻祖，先有字而后有画，皆从造字肇端，其来远矣古矣。然而书亦画也，画即书也。上古民风醇厚，不事华美，姑取神似，未肖全形。观汉人武梁祠所画人物，草草而成，不尚修饰，而神全气足，更胜于今日之弄粉调脂，以炫华丽也。余自龆龀入塾读书，得有馀暇，性喜作画，凡牛、马、人物，弄笔乱涂，纵未阿堵传神，亦复粗有梗概，于是潜心自悟，已有三十余年矣。后经吾师如冠九先生耳提面命，心力兼到，三年始窥堂奥，此时年三十有五，遂而学力日进，名噪津门。自此以后，乃任情随笔，不摹蓝本，加以游览山川，精求物理，饱看名迹，日对前贤，胸中罗列文章，眼底搜求造化，半生心血，尽付之范水模山；几代名贤，皆存于灵台银海。迨宦游山左，又二十余年，于公退政暇之际，无非笔墨怡情；酒足饭饱之余，不过剑琴遣兴。实心实政，敢云不愧青天；利物利民，幸免有惭衾影。扬子云云：诗赋小道，壮夫不为，况书画尤其雕虫之小技者也。须知小道亦有奥义存焉，古人论画之书已美不胜举，余碌碌后辈奚敢妄议多言！时因济南诸君子推许为骚坛树帜者，辞谢不遑，又何能自居画中解事者耶！兹将平日所得师传，暨虚心自悟数条，敬为我画社诸贤缕陈崖略，藉以供挥毫洒墨之一助云。光绪丁酉三月，蒙古松年识于济南寄舍。

　　天地之大，万物挺生，山川起伏，草木繁兴，此中万象缤纷，皆劳造化一番布置，世间妙景，纯任自然。人欲肖形，全凭心运，其应如何下笔布局，前贤具有真传，后人亦多妙诀，不过言尚典雅，奥义莫明，遂令后学一旦悟之不爽，往往走入歧途，而泥于沾滞，转非传示后人之意；或天资少钝，又误于画虎类犬，所以学道入魔，野狐惑世，笔墨一涉恶道，必致贻笑大方。古今能作一代传人，岂易易哉！余若殚学力，极虑专精，悟得只有三等妙诀：一曰用笔，一曰运墨，一曰用水，再加以善辨纸性，润燥合宜，足以尽画学之蕴，更能才华颖悟，随处留心，真境多观，涵泳胸次。正如文章一道，须从左、史入门。百读烂熟，自然文思泉涌，头头是道，气机充畅，字句浏亮，取之不竭，用之常舒。凡天地间奇峰幽壑，老树长林，一一皆从一心独运，虽千幅百尺，生趣滔滔，文章之境如此，而画境亦如此也。至如临摹古人名迹，固可长我学识，即或逼肖乱真，不过画学纯粹，尚非画才也。吾辈处世，不可一事有我，惟作书画，必须处处有我。我者何？独成一家之谓耳。此等境界，全在有才。才者何？卓识高见，直超古人之上，别创一格也，如此方谓之画才。譬如古人画山作劈麻皴。我能少变，更胜古人之板板；苔点不能松活苍茫，我能笔笔灵动，此即善变之征验，种种见景生情，千变万化，如此皆画才也。仅恃临本倚傍，一旦无本，茫无主见，一笔不敢妄下，此不但无无才，更乏画学也。必须造化在手，心运无穷，独创一家，斯为上品。

　　作书喜新笔，取其锋尖齐整圆饱，善书家刚笔能用使柔，柔笔能用使刚，始为上品。作画喜用退笔，取其锋芒秃破不齐整，钩斫方有破碎老辣之笔，画方免甜熟稚嫩之病。如画风筝线、船缆绳、垂钓丝、细草小竹，又非新尖笔不可。

　　作画固属藉笔力传出，仍宜善用墨，善于用色。笔墨交融，一笔而成枝叶，一笔而分两色，色犹浑涵不呆，此用笔运墨到佳境矣。用墨如用色，亦须分出几种颜色，一一分布，始有墨成五色之妙。设色亦然，所谓用色如用墨，用墨如用色，则得法矣。

　　墨分五色，全在善为分别。设色家多用碟盏，有深者浅者，原为分别浓淡。用墨亦须如此，方见精彩。山水家之点苔，最忌墨有痴呆板滞之病。善夫淡能使浓，黑能使白，仍须笔笔点入纸背，点苔之道到家矣。如画花卉、翎毛、树石，以及什物，令人观之，无笔墨痕，方登高品。

　　万物初生一点水，水为用大矣哉。作画不善用水，件件丑恶。尝论妇女姿容秀丽，名曰水色，画家悟得此二字，方有进境。第一画绢，要知以色运水，以水运色，提起之用法也。画生纸，要知以水融色，以色融水，沉渖之用法也。二者皆赖善于用笔，始能传出真正神气。笔端一钝，则入恶道中矣。

　　皴、擦、钩、斫、丝、点六字，笔之能事也，藉色墨以助其气势精神。渲、染、烘、托四字，墨色之能事也，藉笔力以助其色泽丰韵。万语千言，不外乎用笔用墨用水六字尽之矣。嗟乎，古今多少名家，被此六字劳苦半生，尚不能人人讨好，盖亦难矣，可不勉力精进以求之耶！

　　作画先从水墨起手，如能墨分五色，赋色之作更觉容易，其要决尽在辨明纸绢之性。以笔运色，须一笔之内分出浓淡深浅，画花画叶，方见生动。分出两种颜色，其诀在于何处，往往画师口不能道，只令他人意会而已。此无他，仍是未能揣摩神理出来，所以不能口说也。其妙处在于笔蘸浓淡两色，施之绢上，则笔头水饱，藉水融洽；施之生纸，笔头水少，藉毫端一顿捺，自然交涉浑含，似分不分之际，乃佳境也。

　　作家皴法，先分南北宗派，细悟此理，不过分门户、自标新颖而已，于画山有何裨益！欲求高手，须多游名山大川，以造化为师法。张船山太史《咏三峡》诗云：石走山飞气不驯，千峰直作乱麻皴，变他三峡成圆画，万古终无下笔人。此言山之形势千变万化，不可思拟之妙，所以终无下笔人也。画山得此诗，可悟心造神奇也。皴法名目皆从人两眼看出，似何形则名之曰何形，非人生造此名此形也。树叶名目，亦系远观似何形而立此点，介字、个字，皆远观似此二字之形。余可类推，不可误以古人编造出也。至于画山画树之人手诀，悉载画谱，兹不絮述。

　　作画有十字诀：

　　钩直为画，曲为钩、斫侧笔钩画，取锋为斫、皴干笔重画为皴、擦侧笔托拉为擦、染用淡墨设色铺匀为染、渲分轻重为渲、洪用水运开为烘、丝细花草竹为丝、点山上树木名苔为点、托背后设色为托，生纸免此，烘染纸地亦用托字。

　　以上十字，专论山水，皆有分别，必须善悟，方得山水家之妙。自宋人以上，皆讲工细，只有钩画，无擦、斫也。其余各家，花卉、翎毛，不外此十字，可以类推。初学则有嫩气，久久则苍老。苍老太过，则入霸悍。必须由苍老渐入于嫩，似不能画者，却处处到家，斯为上品。

　　秀润皆关用水洁净，墨彩皆在用笔生发，老辣在于用干笔浓墨，气势充壮，毋涉野气。

　　瀑布水有三等，自山上直下方谓之瀑布，因其似布形耳。由山之幽壑曲折而出谓之流泉，必须曲曲湾湾，似断仍连，似运而断，气脉贯通，活泼而下。古人以水口为难画，实不易也。余读古今名画，水口好者不多见，独许蓝田叔为得法，妙处则在用笔含蓄，有气有势。大忌板弱迟滞，乱石夹水，水在石上，贵水吞石，勿使石浮水上，则得法矣。平远乱流，杂石激成波澜水花，此等最难著笔，必须平铺生动，乱中有条有目，有条目之中仍须浑含不痴呆，听之似有声，古人所谓绘影绘声者此也。学者宜虚心体会，拭目参观而善悟之，勿视为细故也。如画江海潮汐，或浪花翻激喷雪，此等画精神气力。统由笔端锋利圆活，始能见水之起伏澎湃、奔腾万里之势。水之起伏波浪，皆是一气鼓荡而成。画家但将此理洞晓，目中有水，胸中有水，从灵台运化而出。方见水之真形，显于纸上。初画笔路多板滞之病，久久纯熟，乃有流动自如，无阻无格。每于下笔之初，心想波澜汹涌，自然活泼天机。

　　画水全在于笔下生动，变化莫测，方得水之真形。十字诀内丝字，在此处用也。目中未曾见波涛起伏，浪花翻激，则多寻古人名迹，潜心玩味而学之，古人有专门画水火者。凡事不用苦功，不能成名也。

　　山间云断有阴雨晴天之分，如系春冬之山，不过烟霭之断，非云气隔断也。秋山如妆，如人妆束整齐，观之爽目，切勿一味修饰光洁，直如泥塑山形，则落下乘。中间薄云轻烟隔断，愈轻清愈妙。如画夏山，山必如滴，滴者如水之润泽，掩映藏露，多加树点，以状其蔚然深秀之态，更加以山头有云影下罩，明晦变幻，方得云山妙境。晴山须分显露隐僻，隐僻处多黑，显露处多白，谓色则明处色淡，暗处色浓，少加墨清渲染，晴明之状，一览即现，云方是晴云也。雨山米家父子擅长，然细观皆是雨后山，山如墨染，云如白絮而已。愚见如画雨景，必须揣摩雨中山色，树木烟笼，似非淡淡而出，远则愈淡，近亦勿太浓，一片白茫茫，烟铺如海，山色空濛苍茫，模糊难辨，的是雨景。雨正滂沛，其云平铺，山头生云，必须活泼，冉冉而起。此等处全赖点笔轻清，运墨淡净，气蒸势活，变幻不测，如此境界，似属雨之能事毕矣。

　　山水一门，诸法皆工，惟点苔为要紧。全幅完善，苔一点坏，前功尽弃。愚谓不独点苔为难，尚有水口小竹，芦苇苔草，皆关笔力峭拔活泼。至于山上点苔，本系极远小树，其点皆从画树叶中脱化而出。平点、攒点，分出横、直二字，点圆不欲太圆，点方不欲正方，要方中有圆，圆中有棱，此圆点之法。点横不欲太匾，点肥不欲太肥，要横似甜瓜子，肥莫似杏仁，笔生墨彩，墨存笔锋，笔笔点入纸里，观之似由山内生出者。麓台司农点苔，笔笔皆嵌入山洼，如树紥根，毫不浮泛，点苔之能事尽之矣，作画之功行亦尽之矣。诸君细心殚力，深悟十字诀，自然顿悟，亦一快事也。

　　山之点苔，必须由淡湿而淡干，由淡干而少加浓干，再加焦墨干点，毛毛茸茸，浑然无败笔、无痴墨，只见蕴藉苍茫，松活雄秀，树点如含烟雾之濛，如含露水之润。大忌真切平板，恶笔拙墨，虽米氏父子，亦当施以夏楚。总之画山、画云、画远树，皆须渐渐由轻而重，由淡而浓，非匆促立成之事。

　　皴山点苔，由渐而积厚，似非耐性不可。设使心急，不能久座，不耐烦琐，或求速不能精到，此悉属作画之大病。古今画山水者多享大寿，非画能延寿，乃静心安神、颐养体气。世上凡静物必寿永，动躁每先伤，学者可参悟也。画到精纯在耐烦，下帷攻苦不窥园，莫贪外物频频引，保守真机养性元。此画山水之真诀也。

　　尝观唐、宋人画青丝山水，凡楼台殿阁，无一非界画精细，处处合乎情理，纤不伤雅，富丽而不俗恶，山容稳重而空灵，云华变幻而流动，赋色明净，点染葱翠，自立稿以至画局告成，真可谓一笔不苟，一墨不浪费；虽茸茸小草，亦必有条有目，决不杂乱。更有人物陪衬其间，各具态度而不谬妄，十日一水，五日一石，实非一二日可成，良工苦心，为能品上上，不虚称也。又见古人花卉翎毛，皆从细笔钩勒而成，赋色鲜丽，浓淡合宜，花木之向背俯仰、鸟兽之飞走起卧，悉得物之情性，莫不追摹造化之巧，何尝不求形似，独取得神耶！余每读工细之作，惟有一瓣心香，五体投地而钦佩难言也。后世文人，偶尔戏墨，随手涂抹，少得梗概，遽尔称为逸品，此等笔墨，启迪成手，助其天真，若令初学入门者打入此阵，终身难得逃出网罟。凡学画者，无论何门，总宜逐日用粗纸退笔，钩勒画出粉本，久久娴熟，进益不少，熟能生巧，暗有神助，生有气力，则寻丈大幅，以壮胸襟，臂腕通达，则笔健墨活。凡作大画而能气势雄浑，愈观愈静，又无烟火粗暴，丑恶霸悍之病，皆心气足，精神聚之故耳。既欲学六法，亦须自量材质，近于细腻小幅，则师此门，不必躐等，贪大幅以出丑。初学此道，仍要专精一门，再学一门。若得陇望蜀，半生不能成就，止于一半火候，望三复此言可也。

　　古今名人写意之作，真作家未有不从工笔渐渐放纵而来，愈放愈率，所谓大写意是也。正似书家入手，先作精楷大字，以充腕力，然后再作小楷。楷书既工，渐渐作行楷，由行楷又渐渐作草书，日久熟练，则书大草。要知古人作草书，亦当笔笔送到，以缓为佳。信笔胡涂，油滑甜熟，则为字病。至于古人狂草，亦是下笔顿挫，不可任笔拉抹，春蚓秋蛇，曲曲湾湾，即称好草书。书画同源，只在善用笔而已。

　　临摹古人之书，对临不如背临，将名帖时时研读，读后背临其字，默想其神，日久贯通，往往逼肖。临画亦然，愚谓若终日对临，固能肖其面目，但恐一日无帖，则茫无把握，反被古人法度所囿，不能摆脱窠臼，竟成苦境也。王石谷苍萃诸家之大成，独创一家，斯为善临古者。临书画固贵逼真，尤贵能避其熟，所谓能放能收，收放自如，到珠圆玉润之候，未尝不可自喜。

　　观汉、晋、唐、宋、元、明诸大家，无不以人物为能品。画之精细到家，则称神品。然人物要非学深识广、笔精墨妙，不能登峰造极。古人左图右史，本为触目警心，非徒玩好，实有益于身心之作。或传忠孝节义，或传懿行嘉言，莫非足资观感者，断非后人图绘淫冶美丽以娱目者比也。再观古人作画，以人物为最，既创一图，亦必有题有名，然后方渐画山水。山水之中，未尝不以人物点缀，揆诸古人用意，皆有深心，不空作画图观耳。余不善此道，间或亦为之，究不能上窥古人之奥，邀时贤之赏。至于此道之难，则少知一二，敬为同社诸友陈之：如画晋人，其衣冠器用以及风俗，必须一一遵照晋朝制度，如此方谓之人格合派，非读书不能知也；以此类推，各有朝代，不可忽略。所以人物难于山水、花鸟以此。再画人之面目，贵贱仙凡，各传风神气度，行坐悲喜，无不逼肖，始得谓之能品。若夫千人一面，毫无区别，喜怒悲欢，未能传出，此匠人之作，诚所谓画家下乘，难称名贵大家也。总之画仙佛须知内典道经，画儒家必须知各朝制度，加以布局点景，用笔设色，亦须广览名家布置格局，尤须物理通达，人情谙练，画人物之道，庶几近焉。

　　北人画马多工，因其目中尝见马也；南人画船多工，因其目中尝见船也，此亦谓留心人应尔。若终日见马见船，仍不留心寓目，似亦不能画马遽能工细到家耳。古人画仙佛，恐亦未能一一从西方佛地、阆苑仙宫饱看式样而来，不过人心灵妙，凝想以成仙佛之体态。造物亦造，人心亦造，何能件件皆有一定之真形定式耶！闻前辈言，凡精于画仙佛而能通神人化者，其人前身定是仙佛化身，入世显其灵迹，留于世间，令世人皈依敬信，不仅以画工得名已也。此论细思，实有至理。唐、宋诸名家，喜画佛像十中有七，吴道子画天龙八部、地狱变相，皆有警世深心，不徒作玩好娱目之用，所以此等人殁后，必证仙佛之果，不诬也。

　　古人初学画人物，先从髑髅画起。骨格既立，再生血肉，然后穿衣，高矮肥瘦，正背旁仙，皆有尺寸，规矩准绳，不容少错。画秘戏亦系学画身体之法，非图娱目赏心之用。凡匠画无不工于秘戏，文人墨士不屑为此，所以称为高品。后世人多好色为乐，画此作闺房宣淫之具，盛行海内，恬不为怪，由此引诱童年男女，荡检逾闲，断丧真元，病成痨瘵，皆秘戏图之罪案。吾辈画山水、花鸟、竹兰，怡情适性，风雅清高，已属盗名惑世，折人福泽，何况淫画坏人败俗，更属罪过，但能不画，积德尤多。传真一道，虽无伤于雅道，久于此业，再加精工，人必困乏，因其泄露天机之过。人物多画忠孝节义，暗寓劝惩，有功于世不浅。

　　花有草木两本，卉者草类也，实为二物，不可相混。写生之作，皆在随处留心，一经入眼，当蕴胸中，下笔神来，其形酷肖。至于花卉之姿态风神，枝叶之穿插，花朵之俯仰，既得之于造化生成，尤须运之于笔端布置。唐宋以来，画多钩勒，然后填色，其皴染悉有阴阳，一笔不苟作，一点不轻施。古人心细如发，笔妙如环，真令人五体投地矣。自惭学浅，何以企及。自徐崇嗣创为没骨法，后人遵循未改，代有名家，较之钩勒，是昔繁而今简也。繁简之间，全资人之智慧，以定去留。既娴没骨之法，仍不可顿废钩勒之门。以余观之，古之繁密，仍风俗纯厚，不肯苟且偷安。今之简略，人心厌烦，气力浇薄，实关乎世道之隆污、人情之盛衰，亦非偶然之事也。然而学画，但求名世，何必拘定古今！须知没骨精良，尤当兼学钩勒，方能画格坚固。譬如吟诗，须从汉、魏、六朝以暨唐、宋诸大家读起，不读大家之作，纵有佳句，亦是无本之学。画学于此，可以类推，毋轻躐等也。至于花卉中，加以翎毛，更当分别。翎者鸟类也，毛者兽类也，凡飞潜动植之物，必须肖其真形，形合其神自足，更研求鸟兽飞栖行卧之态，不可少有错讹。少有错讹，贻笑后人，难称画家能品。每有任情随意涂抹，名曰写生，实不肖形，竟称之为逸品，此等误人不浅，不可为法也。凡精于此道，前人固有佳本，亦系目睹真形而传笔墨。吾辈既应法古，尤在于以造物为师，两处贯通，融汇心手，其丰采润泽，全赖运笔用墨之中，神而明之，存乎其人可耳。其余各法，自有画谱备哉，兹不赘述。立法虽精，更须口授心传，方臻绝顶也。

　　古人名作，固可师法，究竟有巧拙之分。彼从稿本入手，半生目不睹真花。纵到工细绝伦，笔墨生动，俗所称稿子手，非得天趣者也。必须以名贤妙迹立根本，然后细心体会真花之聚精薈神处，得之于心，施之于手，自与凡众不同。

　　花以形势为第一，得其形势，自然生动活泼。初学画不到好处，即不得形势之灵活耳。叶分软硬厚薄、反正浓淡，参伍错综，俯仰顾盼，所谓枝活叶活，攒簇抱拢。花为叶心，叶为花辅，彼此关合，则画花之能事毕矣。初学先从钩勒入手，继学没骨，始有根柢。正如传真家先从画髑髅入手也。至于画鸟兽，莫信前人逸品之语，夫山水、竹兰，贵有气韵，气韵闲雅，无烟火气，此即名之曰书卷。有此书卷，则称逸品。若鸟兽又何气韵之有，愚见总以形全神足为定本。但不可染野气、霸气，则是文人笔墨也。前人蓝本，形全神足则师之，否则不如师造化为佳。

　　用于花卉者，钩染皴点，不必十分工细。然须看花卉是何画法，如工细，石亦工细，不可错乱规矩。画石之法，从山水入手者，皴擦点染，易于见长。不由山水入手者，往往画成空架，层次脉络皆不自然，实为画石之病。石无定形，实有定形，胸无成竹，下笔茫然无主。求其真诀，不外山水家之披麻、大小斧劈、解索、荷叶、鬼皮、芝麻、云头等皴而已。下笔先钩轮廓，轮廓既定，再讲皴法，总之囫囵一个乃佳。

　　竹、兰、梅、菊为画中别调，此等方可称逸品，用笔纯是书法，与他们不同，不藉笔之力势，断无佳作。试观古今善书者，无不讲求佳笔，刚笔使柔，柔笔使刚，姿态方出，所以竹、兰以峭利爽快为佳，亦如书之险绝奇妙耳。

　　愚见画竹，似以柔笔画竿，刚笔画枝叶为得法。月下观竹影，此古人画墨竹之滥觞，实得天真妙趣。

　　画兰撇叶用柔笔，任君腕力足以举千钧，而不能施一笔，因笔不能任腕力故也。俗传能用羊毫为腕力大，此欺人之谈也。工欲善其事，必先利其器，圣人尚说谎耶，可以悟矣！

　　梅花重在枝梢峭拔，长短合度，穿插自如，疏密有趣。老干最忌木炭一般，要有显露，有掩映，分枝之前后，老干毋皆在枝前安放，每画必须先从嫩枝画，由细而粗，由嫩而老，层层生发，千变万化，不可重复。枝上空处，即是画花之处。留空之诀，全在预先筹画完善，否则安花皆不自然，分正面背面，侧面俯面，多多少少，参差疏密，不可偏枯。圈瓣虽讲笔力，亦不可过于求圆，亦不可不圆，一笔圈成，气足神完，锋兼正侧，乃得情趣。否则板板圆圈，实为可丑。古人立论，不必太泥，总之各有天真，在乎神权达变，巧妙出我灵台。善学古人之长，毋袭古人之病，毋尚怪炫奇，毋恃霸矜悍，要由骨格苍老，而透出一番秀雅，如淡妆美人态度，为画梅之上上品。

　　菊花有三等：文人戏墨，偶一点笔，笔墨得神，不必沾沾酷肖，此一等也；又虽属文人，而学力精到，较作家少荒率，较大写意又工整，此又一等也；又画花卉家，凡一花一叶，无不求真，渲染著墨赋色，无不入法，此又一等也。

　　专家竹兰，当以书法用笔，然不可拘守中锋直画，即为正宗。藏锋回腕，转折顿挫，中锋中原有侧笔，侧笔中仍带中锋。否则兰叶如直棍，竹叶似铁钉，虽中锋乃恶道也，为赏鉴家所笑，不可染此习气。

　　花卉一门，亦当兼学兰、竹。不善此道，终属阙欠。更要善学钩勒，兰、竹陪衬花木，尤见典雅厚重。花卉中石大，刷色点苔为合宜，切勿画披麻细皴，平板无奇，似山水峰峦形状，最为下品。竹、兰、梅、菊中石，宜轮廓挺秀，皴擦高简，点苔不宜太繁，水口更求活泼，其余亦当自悟巧妙，非师传可一言而能洞悉也。

　　纸性纯熟细腻，水墨落纸，如雨入沙，一直到底，不纵横浸沈也。初学作画，不知用干笔，多贪用水，纵画工整，亦有光滑甜熟，无气无力病。否则墨水乱沈，腌臜不净，入恶境矣。矾绢托水托色，较生纸为易，不善画亦复为难，不能用水运墨赋色，笔画拙笨不活，色墨痴呆不鲜，水渍沉滞一堆，如受污染，一幅皆非正色，此不善画绢之病。其实得法何论纸绢，无不随心应手耳。

　　市肆所卖铅粉，画家仍须自己加工漂治，去其渣滓，留其顶膘。去铅不净，画人面花瓣，每犯旧铅黑黯之色，枉费功夫，佳画废弃，诚为可惜！曾见去铅之法甚多，求其丝毫不犯，恐亦甚难。古人用石研粉，后人因其难制，改用铅粉。愚谓与其去铅，何若径用野茉莉花种，不必烧铅，研细亦颇洁白，画家可试用之。

　　天地以气造物，无心而成形体。人之作画，亦如天地以气造物，人则由学力而来，非到纯粹以精，不能如造物之无心而成形体也。以笔墨运气力，以气力驱笔墨，以笔墨生精彩。曾见文登石，每有天生画本，无奇不备，是天地临摹人之画稿耶，抑天地教人以学画耶！细思此理，莫之能解，可见人之巧，即天之巧也。《易》曰：在天成象，在地成形。所以人之聪明智慧，则谓之天姿，画理精深，实夺天地灵秀。诸君能悟此理，自然九年画壁，一旦光明。董香光自称画禅，亦是了悟此理。高僧参禅，无非研求至密，必有所得，笔之于书，用代口舌之劳，不敢自居师位称尊耳。

　　多读古人名画，如诗文多读名大家之作，融贯我胸，其文暗有神助。画境正复相似，腹中成稿富庶，临局亦暗有神助。笔墨交关，有不期然而然之妙，所谓暗合孙吴兵法也。如临摹名家画本，不知何处为病，何处为佳，不妨师友互相请益。耻于问人，则终身无长进之时。近所传之《芥子园画谱》，议论确当无疵，初学足可矜式，先将根脚打好，起盖楼台，自然坚实。根脚不固，虽雕梁写栋，亦是虚架强撑，终防倾倒。俗云：师傅领进门，修行在各人。但将规矩准绳安排妥当，然后寻师访友，再讲妆修彩画，步步渐进，不可性急。余与秋生兄同在火神庙道院，借地作画，相聚月余，见秋生之作，五年之内，大加锐进，不但笔墨高超，气局苍秀，竟能不临帖而能字字有帖，不摹本而能画画有本，此犹小焉者耳，更能胸次造出别样景物，决非寻常画史腐烂文字，令人钦佩莫名！诸君欲骎骎度骅骝前，当以秋生为法，所谓极虑专精，寝食于此，予有厚望焉。

　　吾辈学书画，固要有名贵书卷之气，然亦不可太求胜人。循循渐进，与年俱老者，方合天地气候。若少年力求苍老，专尚精到，高则高矣，正恐寿不能永。因其发泄太尽，毫无余臜，是以不能享遐龄高寿耳。妇女作书画，固要健拔爽利，仍须不脱闺阁秀润典雅，如争尚霸悍，奇怪乖僻，则谓反常；反常即为妖；不但不能传，必遭奇穷恶趣。唐代吴道子门人卢楞伽，平日学其师，每恨难及，后临佛像一尊，一一与师相合，乱真难辨，吴道子一日见此画，称赞不已，退与人言：此子平日不及吾，今日临吾画，直与并驾，发泄已尽，卢氏子恐不寿矣。后果应道子之言。可见人之学业，原有分际，平日不及，忽然越分胜师，必有大患，所以贵循序而进也。

　　此生精于画，以此得名，前身必是僧道而来。否则贫儒寒士，相人术士，论贵官不外星、精、僧而来，以愚见论之，欲观三项人之前生，不必论其相貌，按其性情起居、饮食作事，皆有征验。凡从精怪而生者，人必聪明，总带几分乖张，与常人不同，福泽尽在食色上胜人，清高之事，概不心喜，此必精灵转世无疑。天上星宿，则非寻常之列，凡事必有大过人处，第一聪明智慧精神，异于凡众，亦多不喜文墨清闲。至于高僧道衲转世，皆因一念差池，隳入尘网，前生旧习未忘，所以此生最喜笔墨清闲之乐，深压俗事，至于财帛苛俭，算计无遗，更不留心矣；起居饮食，更喜甘淡，每畏油腻腥膻，此必僧道中之苦修者，每每福泽不厚，所以善书称者，多与富贵减色。亦有不尽然者，或由精怪来者耶！

　　凡事不下苦功，不能精粹。师傅不过说其大致，深微奥妙，实有时候不到点眼拍板处，先说亦无益，徒然胡乱，入耳即忘，到自己看出自己所作可丑，此正长进之时候，对病下药，自然奏效。而受教者，亦能顿悟前失。于今学画之士，每有躁急求名，求人赞好之病，如此心急自喜，断难肯下苦功，往往画到中途，已暗生退懒之念。此等习气，务宜勇改，不但画品不高，实有关福寿，戒之戒之！如以为太繁为累，不妨先学省事者，待学娴熟，再学他们。如贪多务广，样样无成，空过岁月，岂不可惜！至于求名，只要认真用功，平日虚心受教，放眼游览，以眼前真境为蓝本，以古人名迹作规模，画格高超，人更儒雅，存心行事，不染流俗，品学既优，人自敬重，名亦随之洋溢乎中国矣。

　　吾辈初学断不可先求省事偷减，果欲成名为作家，总以妥当坚实为立体之大本，然后凛之以风神，泽之以妍润，繁密秾厚，得法娴熟，渐渐返约从简，到笔简墨省之候，无笔处有画，耐人寻味，自成一家矣。若非博览前人能品，融汇高人神品，薈萃诸家，集我大成，不能独创专家之美也。潜心苦诣，阅历用功，不到铁砚磨穿之时，未易超凡入圣。俗云：不受苦中苦，焉能人上人。望诸君勉之勿怠。

　　闲坐与友人论画赋诗，以勖诸君：宁有稚气，勿涉市气；宁有霸气，勿涉野气。善学古人之长，勿染古人之短，始入佳境，再观古今画家骨格气势，理路精神，皆在笔端而出。惟静穆丰韵，润泽名贵为难。若使四善兼备，似非读书养气不可，不但有关画中才学，实有关此人一生之穷通贵贱、福寿长促耳。勉之！凡学画一入门，即想邀名，断无成名之日，何也？因其躁妄之心太重，无暇精益求精耳。正如读书先以科名为急，必无真学矣。

　　世上画师多在皮毛色泽用力，往往能画不能说也，且居奇吝教，不肯宣露秘奥之言。以愚见观之，由外达内之学，仅知腔调板眼，至于曲之优劣细微，恐亦茫然。我辈作画，必当读书明理，阅历事故。胸中学问既深，画境自然超乎凡众，似非由内达外，不能入六法三昧。余不揣固陋，喋喋向人，实缘不肯装腔拿势以师自居。倘论中有不能说透者，当以口授指之。

　　愚谓人在世间得重名，必有一番真本领。譬如作画，有众人所不能，而我独能，此即真本领。偶然戏墨小品，少得天趣，不过文人遣兴之作，何能顿受重名！若以此而求名，吾恐世上名士装不下也。尚有丑劣不堪入目者，彼则抱负不凡，将以此传名得誉，何不自量也如此！昔年游京都西山，见琳宫兰若，僧寮道房，壁悬古今名画，山水、花鸟、人物、草虫，无不形全神足，真令人五体投地，不复再置一辞矣！方知骨董人所出售者，大半赝本，欺人图利而已。赏鉴书画家，亦须扩充眼界，毋轻许真赝，耗财犹细事，出丑是大笑柄耳。古人真本领，后人所不能学者，认定此等处，百不失一，方谓真鉴别。岂似今日画家，朝临小景，暮即求名，若此容易也。

　　画师处处皆有，须分贵贱雅俗。不读书写字之师，即是工匠，其胸次识见平庸，惟守旧稿，心摹手追，老于牖下；有毕生不出乡里者，目未见名山大川，耳未闻历朝掌故，此等人断不可师法者也。吾辈虽然作画，原系文人翰墨自娱，能登大雅之堂，能入赏鉴之目，所以为人所重。嗟乎，无论何事，师道最难！尝见少通六法，遽尔自满不谦，门下士有所求教，拿腔作势，机密难言，正似传授五雷天心正法，或畏神谴，或防鬼夺，请问再三，不过说出几句谈话，以为汝辈初学，不能即传上乘秘法。其实画师仅仅识得眼前五花八门而已。书画之道，纵由师授，全赖自己用心研求。譬如教人音律，亦只说明工尺字，分清竹孔部位，丝弦音节而已。令学者自吹自弹，焉能再烦教师代弹代吹之理！使人以规矩，不能使人巧也。愚谓作书画只有日日动笔不倦，久久自有佳境，再经为师指点，当下便悟。

　　画工笔墨，专工精细，处处到家，此谓之能品。如画仙佛现诸法相，鬼神施诸灵异，山水造出奇境天开，皆人不可思议之景，画史心运巧思，纤细精到，栩栩欲活，此谓之神品。以上两等，良工皆能擅长，惟文人墨士所画一种，似到家似不到家，似能画似不能画之间，一片书卷名贵，或有仙风道骨，此谓之逸品。若此等必须由博返约，由巧返拙，展卷一观，令人耐看，毫无些许烟火暴烈之气，久对此画，不觉寂静无人，顿生敬肃，如此佳妙，方可谓之真逸品。有半世苦功而不能臻斯境界者。然初学入门者，断不可误学此等画法，不但学不到好处，更引入迷途，而不可救矣。世人不知个中区别，往往视逸品为高超，更易摹仿，譬如唱乱弹者，硬教唱昆曲，不入格调，两门皆不成就耳。

　　作书先讲求平正；既归平正，再求险绝；既归险绝，复归平正。三层功夫纯粹以精，自然成就家数。此中所临各名家之奥妙，尽蕴于我之心苗笔颖间，所谓集大成是也。作画虽少有不同，细按情性，未尝不同。初学画亦是先求妥当；既能妥当，复求生动；既已生动，仍返妥当。三变功夫，熟能生巧，自然成就家数。此中临摹名家之笔墨，我心触类旁通，尽收入灵台毫端内，所谓集大成是也。学问既富，执笔立意，画境即来，断无寻思搔首之病，更能随境别出心裁，发前人之所未画，任画百千纸，从无重复雷同章法之病，此即画才明敏之效验也。初学作画，偶然落笔，居然可观；再作一幅，迥乎丑恶，此即功夫生疏，手下无准之过。果能用心勤学而不间断，何愁箭箭不中的耶！

　　书画清高，首重人品。品节既优，不但人人重其笔墨，更钦仰其人。唐、宋、元、明以及国朝诸贤，凡善书画者，未有不品学兼长。居官更讲政绩声名，所以后世贵重。前贤已往，而片纸只字，皆以饼金购求。书画以人重，信不诬也！历代工书画者，宋之蔡京、秦桧，明之严嵩，爵位尊崇，书法文学皆臻高品，何以后人吐弃之，湮没不传，实因其人大节已亏，其余技更一钱不值矣！吾辈学书画，第一先讲人品。如在仕途，亦当留心吏治，讲求物理人情，当讲有用书，多交有益友。其沉湎于酒，贪恋于色，剥削于财，任性于气，倚清高之艺，为恶赖之行，重财轻友，认利不认人，动辄以画居奇，无厌需索，纵到四王吴恽之列，有此劣迹，则品节已伤，其画未能为世所重。何况匠工俗丑，欺世盗名，以己长自负，安知人人皆许可耶？画史沾染此习，是自己砌门，自己杜绝，而受困厄也。不以卖画为业，不过养性怡情，或求名誉于世上，不与草木同腐者，亦应品高气下。尤不可少染孤冷乖僻，每每白眼加人，傲气接物。古今作画人一有孤冷拒人之病，自觉清高，其实乃刁钻古怪之流，君子亦憎之，小人尤不相容。此等倘入宦途，必遭奇祸。近来有此等人，画未学到好处，而脾气则加倍长进，耻于求教，而暗地偷学。否则不自树一帜，依傍门户，假托姓名，希图谋利，果然所作真佳，假托神仙，亦属可鄙！况优孟衣冠，支离莫肖，犹恬不为怪，欣欣自以为荣，若而人者，真不堪造就者也！

　　古今善书画者，何止数千百人，湮没不彰者多矣。细观画传，所传之人，大半皆有嘉言懿行，善政高文，不仅以几笔书画，即为不朽功业。吾辈所学之事，本属清高，切勿因此自抬声价。谦恭和霭，尚不免遭忌忤人，况耍名士脾气耶！愚谓处世谋生，先戒狂傲孤冷乖僻；矫枉寡情，此等人不可学也。凡人一入此障，必无福泽。纵是画到绝顶，亦属怪物，其笔下亦必不近情理。既已自误，更误后人不浅。八大山人、徐天池少有区别，八大山人为胜国逸士，且为贵胄王孙，目睹新朝，自然心存悲苦。惟徐天池恃才傲物，心地褊狭，修怨害人，以至身遭刑狱之苦。郑板桥独取其诗才画品，而略其为人，亦一偏也。和平载福，艺以人传，奉勖诸君，先重品学，而后才艺。况在宦场，尤属危机满地。不佞半生为画所役，幸不疏狂，犹遭谗谤，坎坷不免，岂画之罪耶，皆不善和光同尘之累耳。望诸君子勉之！

　　古人画翎毛昆虫，有喜画狡兔、乌龟、山鸟、河鱼，原无避忌，由画史一时兴到笔随，得画者亦未尝因此嗔怒，以为讥诮辱骂，或嫌其不吉，种种避讳之论。观唐人咏诗，直道本朝弊政，君王过恶，亦未闻有人摭拾以陷人罪，画更不复苛求为怪也。足见后世人心险恶，动辄搜剔过失，攻讦人短，以为媚悦。宋人虽讲道学，此风尤盛，尚不至因作画而获咎。自诌媚当道以来，人心益坏，步步危机，人人险途，由此观之，庸人多福，天意玉成，令人钦羡不置。奉勖诸君，凡与贵显者作画，甯从吉利，勿矜奇僻，庶可远害保身，切切！

　　作书画本属雅事，亦是闲事，原不为媚悦富贵公卿之用。奈富贵人又喜崇尚风雅，恐人笑其不文也。宋党太尉倩人画小照，令画史为其画一双金眼，画史以为不伦，太尉乃怒曰：堂堂太尉，直消不得一双金眼睛耶！真可为富贵人写照。于今公卿，尚不至如此煞风景，然种种挑剔，多出无理之论，又要大红大绿，金碧辉煌，方称之曰好看。吾辈一旦遇此等人索画，直是受折磨，何尝有陶情适性之乐耶！余半世为画得名，亦为画得咎，少有拂逆其心，必大忿恨，往往挟怨中伤，深悉此苦，处处留神，不敢发一愤激之言，仍复低眉下气，为若人遵照办理。间不明来意，尚须详细商榷，听其指示。纵属不伦，亦当意违势屈而作。茫茫苦海，居官既难合上台之心，少有争辩真理，必责我不服教训。讵料文字书画，尚不免官场苛政所拘，嗟乎！无怪高人逸士，顿欲披发入山，绝人逃世耳。诸君学画，更须先学合俗，切勿恃风雅二字与人龃龉，自讨苦楚。迩日有激于中，故拉杂述之，用告诸君，要学和光同尘，乃可处世，乃可作画，奉嘱。

　　古今收藏之家，未必人人皆解六法。或以财厚，广求金石文字、名人字画，以为风雅。或以此夸富，托冒斯文。此等赏鉴，半出清客骨董之助。至于书画，究竟如何为真为好，不过以款识图章、年月地方，考据定论。少知画法者，偏于文人书卷之作，则奉逸品为至宝；偏于富丽工细之作，则许能品为传人，各随己意而定是非。至于画本是否精良，笔墨是否超轶，实不能指出真正优劣。更有一般假在行，书画少涉怪奇，则定为真本，少近工整，则訾为赝作。正如门外论人家曲直，自充当行而已。讲论古人真迹，须生一双慧眼，平日见闻素广，阅历既深，庶可下一断语，何者为真，何者为假，挑出画家真病源、真好处，始称真赏鉴、真收藏是也，不可难乎！

　　唐、宋、元、明，代有名作，流传世上者，大半赝本。善收藏之家，或有佳本，然亦是真假各半。鉴别书画之难，似非自己善画，不能真抉其病。以拙眼读过者，赝本往往有胜于真本殊多，未必今人不及古人也。据款字图章，定其是非，必须认定某人字体，屡试不爽，再下断语。如以字佳者即为真本，字劣者即属假作，究竟非真正识见。欲知名家真本，愚见似宜三五幅互相比较，定某人如何画法，认定之后，再遇此人所作，再为比较，屡试不爽，此即真作无疑。仅据款字，终觉影响。愚谓画论好丑，何必拘拘古今，果能超出前人之上，虽假作亦佳。至于较论真假，评定价值，此买卖字画之流，非赏鉴书画者也。

　　评论古今名家画，不可一见好，即许为真迹；亦不可见不好，即定为不真。以诗文论，凡大家之作。一时兴到，文如流泉，滔滔不竭，往往不暇修句；则有小疵，而气势乃高超奇绝。凡名家之作，局度修整，面目光洁，逐处搜寻，决无瑕疵，而气势总觉平衍无奇。作画亦同此理，观者必须独具慧眼，理路深求，全幅讲理。忽有一处不讲理，无理之中却有偏理奇趣，此大家之作无疑。如处处不讲理，仅仅工整，此伪作托名；或款字精良，必是假画真款。余常为人署款，以惑俗人，是以知之最悉也。再观山水一门，如峰峦耸秀，皴染松活，宾主互应，开合自然；树木房屋，安置得地，近树浓厚深秀，穿插有情；远树浓淡远近，苍苍茫茫；含霭笼烟，望之不成平板一片，层层掩映；其水口活泼，喷激恍若有声，虽非真本，亦是高手所为，不必拘定真假，收藏可宝。

　　人物之优劣，先看面目。老有老态，孩有孩气；妇女贤淑娟秀，不作妖媚态；文有文之气度，武有武之仪表。次看衣纹，入格合派，笔画细如游丝，圆如莼茎，设色淡雅浓古，望之静穆，决无烟火暴恶之气，此必名家之作。面目不分，千人一面，人人皆带画家习气，衣纹用侧笔钩折，粗野取奇，设色腌臜不洁，拖拉不整，此必俗人之作。莫以款识图章，即定为真本。所以鉴别前人书画，必须自家善书画，力能辨认优劣真赝为准耳。近世假作书画，以图重利，先讲装池，然后图章印色，以及题跋，种种必求与古人符合，方能入鉴赏之目；少不留心，往往被人赚哄得利。嗟乎，世上皆不受赚，骨董客人将饿毙矣！此正天生此道，藉养穷人。精于此道者，不必苛求太过，亦积德之事也。

　　西洋画工细求酷肖，赋色真与天生无异。细细观之，纯以皴染烘托而成，所以分出阴阳，立见凹凸。不知底蕴，则喜其功妙。其实板板无奇，但能明乎阴阳起伏，则洋画无余蕴矣。中国作画，专讲笔墨钩勒，全体以气运成；形态既肖，神自满足。古人画人物则取故事，画山水则取真境，无空作画图观者。西洋画皆取真境，尚有古意在也。

　　昨与友人谈画理，人多菲薄西洋画为匠艺之作。愚谓洋法不但不必学，亦不能学，只可不学为愈。然而古人工细之作，虽不似洋法，亦系纤细无遗，皴染面面俱到，何尝草草而成。戴嵩画百牛，各有形态神气，非板板百牛堆在纸上。牛傍有牧童，近童之牛眼中，尚有童子面孔。可谓工细到极处矣。西洋尚不到此境界，谁谓中国画不求工细耶！不过今人无此精神气力，动辄生懒，乃云写意胜于工笔。凡名家写意，莫不从工笔删繁就简，由博返约而来，虽寥寥数笔，已得物之全神。前言真本领，即此等画也。既欲学画，须知画之根本缘由。仅以野战为高，是谓无本之学。如学丝竹，仅能吹弹一二小调，即谓之善音律，岂不可笑！吾师冠九先生尝云：能全副本领，始可称为画家。喜余诸法皆备，是以不惮烦琐，乃耳提面命以教之。兹将受益于吾师者，一一说与诸君，善悟可也。言近俚俗，诚属不文，但将此中理路讲明足矣。吾之所传为画诀，非以文章传世，统望诸贤许可，勿笑狂愚，幸甚！

　　庖牺八卦书画祖，阴阳重叠综二五，万类咸从一六生，金木水火全藉土。元音天籁发人言，文字肇端来上古，周籀鸟篆取象形，后世丹青摐立谱。钩勒略存物梗概，赋色渲染循规矩，笔先胸次本茫茫，凝神定想心有主。波澜起伏贵可扪，山峦凹凸休浮窳，破碎之中仍浑然，烟霭濛濛气撑柱。荆关妙手眼界宽，千峰万壑忌陈腐，点缀皴擦惟活难，更凭救改精修补。老辣原非粗野成，鲜艳莫入闺阁伍，万里行程万卷书，画才画学分清楚。眼前景物即吾师，毛锥正似金刚杵，唐宋元人工细多，山水没骨别门户。奇花好鸟喜逼真，绘影绘声若歌舞，后人拘守摹前人，碌碌庸庸何足数。宇宙之间各含情，随地随时留意睹，融汇灵台一贯通，飞潜动植纷纭聚。率尔操觚偶差强，良匠须受几年苦，雕虫小技乌称高，愿君莫厌勤择取。任他名家与大家，效法其长藏秘府，辨明优劣雅俗分，造化为师气吞吐。

　　以上立论或有未周，赋诗一首，以佐观览。余半世心悟，亦恐挂一漏万，未敢自称该备也。松年又志。


　　松年(1837—1906)，字小梦，号颐园。清代蒙古人，曾在山东昌邑等地任知县。虽为官，性不谐俗，极爱书画艺术，无意仕途。罢官后寓居济南，以书画自娱。曾拜名画家如山为师，颇有造诣。此间在济南创办“枕流画社”，被推为“盟主，一时从学者甚众。松年善画山水，人物、花鸟等，用笔豪爽，喜画元书纸，工于用水，秀润脱俗，是清代晚期著名的齐鲁画家。著有《颐园论画》。
