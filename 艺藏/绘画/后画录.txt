后画录 唐 僧彦悰

　　●序
　　彦悰为帝京寺录。因观在京名迹，其中优劣差降，甚有不同，若曹、姚之徒，巳标前录，张、谢之伍，题之《续品》，沙门之内，弃其数人，但非释氏所宜，故阙而不录。都合二十七人，名曰《后画录》。如郑法轮、太常成嵩、尹伯干长通、竺元标等，虽行于代，未曰名家，若兹之流，以俟来哲。时贞观九年春三月十有一日序。
　　●周中大夫郑法士
　　取法张公，备该万物。后来冠冕，获擅名家。
　　●隋孙尚孜
　　师模顾、陆，骨气有余。至于鬼神，性多偏擅。妇人亦有风态。
　　●北齐杨子华
　　北齐之最，唯公有图。善写龙兽，能致风云。
　　●周常侍田僧亮
　　自恃生知，不由师授。田家一艺，今古殊绝。
　　●北齐朝散大夫曹仲达
　　师依周研，竹树山水。外国佛像，无竞于时。
　　●唐司平太常伯阎立本
　　学宗张、郑，奇态不穷。变古象今，天下取则。
　　●隋参军杨契丹
　　六法颇该，殊丰骨气。山东体制，允属伊人。
　　●隋陈善见
　　准的郑公，触途成擅。笔媚温润，斯人所长。
　　●南齐殿中将军董伯仁
　　综涉多端，尤精位置。屏障一种，无愧前贤。
　　●隋江志
　　笔力劲健，风神顿爽。模山拟水，得其真体。
　　●隋李雅
　　神气抑扬，独高伦伍。圣僧形制，是所尤攻。
　　●齐周昙妍
　　师塞北勒，法曹仲达，方韩则有余，比曹则不足。亦若文武创拨乱之功，成王安太平之业。（《名画记》云：塞北勒未详）
　　●宋展子虔（一本作隋）
　　触物为情，备该绝妙。尤善楼阁，人马亦长。远近山川，咫尺千里。
　　●隋王仲舒
　　北面孙公，风骨不逮。精熟婉润，名辈所推。
　　●周袁子昂（一本作梁中书袁昂）
　　禀训郑公，殆无失坠。妇人一绝，超彼常伦。
　　●唐刘褒
　　点画不多，殆及枢要。鸟雀其变，诚为酷似。
　　●唐靳智翼（效曹不兴）
　　祖述曹公，改张琴瑟。变夷为夏，初是斯人。
　　●唐武骑尉范寿
　　博赡繁多，有所推尚。至于位置，无待经略。
　　●唐朝散大夫王定
　　骨气不足，遒媚有余。菩萨圣僧，往往警绝。
　　●唐骠骑尉张孝师
　　象制有功，云为尽善。鬼神之状，群彦推雄。
　　●唐殷王府法曹王知慎
　　受业阎家，写生殆庶。用笔爽利，风彩不凡。
　　●唐吴智敏
　　宗匠梁宽，神襟更逸。终于是门，损益可知。
　　●唐振威校尉檀知敏
　　栋宇楼台，阴阳向背。历观前古，独有斯人。
　　●唐吐火罗国胡尉迟乙僧
　　善攻鬼神，当时之美也。有兄甲僧，在其本国矣。
　　外国鬼神，奇形异貌，笔迹洒落，有似中华。攻改四时花木。
　　●唐振威校尉唐萨陀
　　无闻伏膺，灵心自悟。如初花晚叶，变态多端，异兽奇禽，千形万品。
　　●唐广陵曹参军李凑
　　挥毫造化，动笔合真。子女衣服，万品千门，筋脉连带，形状奇绝。天宝年中，过之古人。

