装潢志
　　淮海周嘉胄江左著
　　
　　圣人立言教化，后人抄卷雕板，广布海宇，家户颂习，以至万世不泯。上士才人，竭精灵于书画，仅赖楮素以传。而楮质素丝之力有限，其经传接非人，以至兵火丧乱，霉烂蠹蚀，豪夺计赚，种种恶劫，百不传一。于百一之中，装潢非人，随手损弃，良可痛惋。故装潢优劣，实名迹存亡系焉。窃谓装潢者，书画之司命也。是以切切于兹，探讨有日，颇得金针之秘，乃一一拈志，愿公海内。好事诸讼，有获金柜之奇、梁间之秘者，欲加背饰，乞先于此究心，庶不虞损弃。俾古迹一新，功同再造。则余此《志》也，敢谓有补于同心，冀欲策微勋于至艺，以附冥契之私云。
　　
　　古迹重装如病延医
　　前代书画，传历至今，未有不残脱者。苟欲改装，如病笃延医。医善，则随手而起，医不善，则随剂而毙。所谓“不药当中医”，不遇良工，宁存故物。磋乎！上品名迹，视之匪轻，邦家用以华国，艺士尊之为师。师犹父也，为人子者，不可不知医，宝书画者，不可不究装潢。
　　
　　妙技
　　装潢能事，普天之下，独逊吴中。吴中千百之家，求其尽善者，亦不数人。往如汤、强二氏。无忝国手之称。后虽时不乏人，亦必主人精审，于中参究，料用尽善，一一从心，乃得相成合美。俾妙迹投胎得所，芳名再世，功岂浅鲜哉！
　　
　　优礼良工
　　良工须具补天之手，贯虱之睛，灵慧虚和，心细如发。充此任者，乃不负托。又须年力甫壮，过此则神用不给矣。好事者，必优礼厚聘。其书画高值者，装善。则可倍值；装不善，则为弃物。讵可不慎予先，越格趋承此辈，以保书画性命？书画之命，我之命也，趋承此辈，趋承书画也。
　　
　　宾主相参
　　好事贤主，欲得良工为终世书画之托，固自不易，而良工之得贤主以骋技，更难其人。苟相遇合，则异迹当冥冥降灵归托重生也。凡重装尽善，如超劫还丹，机缘凑合，岂不有神助耶？而宾主定当预为酌定装式，彼此意惬，然后从事，则两获令终之美。
　　
　　审视气色
　　书画付装，先须审视气色，如色黯气沉，或烟蒸尘积，须浣淋令净。然浣淋伤水亦妨神彩，如稍明净，仍之为妙。
　　
　　洗
　　洗时，先视纸质松紧、绢素历年远近及画之颜色，霉损受病处，一一加意调护。损，则连托纸洗；不损，须揭净，只将画之本身附油纸置案上，将案两足垫高，一边泻水，用糊刷洒水，淋去尘污，至水净而止，如霉气重，积污深，则用枇杷核锤浸滚水，冷定洗之，即垢污尽去，或皂角亦可。用则急将清水淋解枇杷，皂角之余气，否则，反为画害，慎之！洗后将新纸印去水气，令速干为善。
　　
　　揭
　　书画性命全关于揭。绢尚可为，纸有易揭者；有纸质薄，糊厚难揭者，糊有白芨者尤难。须仗良工苦心，施迎刃之能，逐渐耐烦，致力于毫芒微渺间，有临渊履冰之危一得奏功，便胜淝水之捷。
　　
　　补
　　补缀，须得书画本身纸绢料一同者。色不相当，尚可染配；绢之粗细，纸之厚薄，稍不相侔，视即两异。故虽有补天之神，必先炼五色之石。绢须丝缕相对，纸必补处莫分。
　　
　　衬边
　　补缀既完，用画心一色纸，四周飞衬出边二三分许，为裁镶用糊之地，庶分毫无侵于画心。
　　
　　小托
　　画经小托，业已功成。沉疴既脱，元气复完，得资华、扁之灵，不但复还旧观，而风华气韵，益当翩翩遒上矣。
　　
　　全
　　古画有残缺处，用旧墨不妨以笔全之。须乞高手施灵。友人郑千里全画入神，向为余全赵千里《芳林春晓图》，即天水复生，亦不能自辩。全非其人，为患不浅，慎之，慎之！
　　
　　式
　　中幅如整张连四大者，天一尺九寸，地九寸五分上玉池六寸五分，下四寸二分。边之阔狭酌用。小幅宜短，短则式古，便于悬挂。画心三尺上下者俱嵌。太短则挖嵌，用极淡月白纸绢，画如设色深者，宜用淡牙色，取其别于画色也。小画，天一尺八寸，地九寸，上玉池六寸，下四寸。大画，随宜推广式之，惟忌用诗堂，往与王百谷切论之，百谷经装数百轴，无一有诗堂者。小幅不用诗堂，非造极者，不易语此。
　　
　　镶攒
　　
　　嵌攒必挨天润，裁嵌合缝，妙手施能。
　　
　　覆
　　覆背纸必纯用绵料，厚薄随宜，亦须上壁，与画心同挺过，潜水润透。用糊相合，全在用力多刷。令表里如抄成一片者，乃见超乘之技。或用上号竹料连四，以好绵料纸托为覆背用亦妙。竹料砑易光，舒卷之间，与画有益。切忌用连七及扛。
　　
　　上壁
　　上品之迹，无甚大者。中小之幅，必须竖贴，若横贴，则水气有轻重，燥润有先后，糊性不纯和，则不能望其全胜矣。上壁值天润，乃为得时。干即用薄纸粘盖，以防蚊蝇点污，飞尘浮染。停壁愈久愈隹，俾尽历阴晴燥润，以副得手应心之妙。
　　
　　下壁
　　上壁宜润，贵其滋调，下壁宜燥，庶屏瓦患。燥润失宜，优劣系焉。
　　
　　安轴
　　安轴，用粳米粽子加少石灰捶粘如胶。以之安轴，永不脱落。灌矾汁者，轴易裂，又易脱。
　　
　　上杆
　　轴杆，檀香为上，次用婺源老杉木旧料，采取木性定者堪用，杉性燥，檀辟蠹，它木无取。须令木工制极圆整，两头一齐，分毫不愈矩度，卷则无参差之失。
　　
　　上贴
　　画贴概用鲫鱼背式，余间用方而委角者，靠里一面令稍凹，以适圆杆之宜，此余究心之微而然。绳圈如不能金银者，铜条亦可，须稍粗，加磨拭堪用。圈眼勿大，大小一同。转脚入木。上贴亦不易事，如人着冠，切须留意。琼瑶在握，自亦可喜，再展菁华，则色飞神爽矣。若不七碗酬兴，亦须三雅熏心。
　　
　　
　　贴签
　　宋徽宗、金章宗多用磁蓝纸，泥金字，殊臻壮伟之观。金粟笺次之，长短贴近圈绳处，毋得过与不及。此定式也。
　　
　　囊
　　包首易残，最为画患，装褫始就，急用囊函。
　　
　　染古绢托纸
　　
　　古绢画必用土黄染纸衬托，则气色湛然可观，经久愈妙。土出钟山之麓，因近孝陵，禁取艰得，染房多有藏者。最忌橡栗子水染纸，久则透出绢上作斑渍可恨。旧纸浸水染俱不堪用。
　　
　　治画粉变黑
　　画用粉或制不得法，或经秽气熏染，随变黑色矣，生纸用粉犹易变黑。用法治之其自如故。法用白净碱块调水--即浣衣者--以新笔蘸碱水涂黑处，不可使晕开，将连七纸覆盖卷收，过半月取看，其黑气尽透连七纸上。如未退净，再如法治。轻则一二次退，年久者三四次，无不洁净如新。再带新烹淡茶涂一次，以去碱气。
　　
　　忌
　　覆背纸，切不可以接缝当中。舒卷久，有缝处则磨损画心，切须忌之。
　　
　　手卷
　　每见宋装名卷，皆纸边，至今不脱；今用绢折边，不数年便脱，切深恨之。古人凡事期必永传，令人取一时之华，苟且从事，而画主及装者俱不体认。遂迷古法。余装卷以金粟笺用白芨糊折边，永不脱，极雅致。白芨止可用之于边。覆纸，选上等连四，料洁而厚者，捶过则更坚紧质重。包首通后必长托，用长案接连挺之。如卷太长，则先裱前半，压定俟干，再裱后半。必以通长无接缝为妙，砑令极光。卷贴与卷心杆用料不多，必用檀香。卷贴两头刻略凹，须以容包首折边之痕，视之一平可爱。带襻用金银撒花旧锦带，旧玉签。种种精饰，才一入手，不待展赏，其洁致璀烛先已爽心目矣。绫锦袱，袱用匣或檀或楠或漆，随书画之品而轩轾之。
　　
　　
　　册页
　　前人上品书画册页，即绢本一皆纸挖纸镶。今庸劣之迹，多以重绢外折边，内挖嵌。至松江秽迹，又奢以白绫，外加沉香绢边，内里蓝线，愈巧愈俗。俗病难医，愿我同志恪遵古式而黜今陋。但里纸层层用连四，胜外用绫绢十倍，朴于外而坚于内，此古人用意处。册以厚实为胜，大者纸十层，小者亦必六、七层。裁折之条，同后《碑帖》
　　
　　碑帖
　　余于金石遗文尤更苦心。每拈一碑授装，心力为竭。先录其文算定每行若干字，每字若干行，及抬头、年月，首尾、附题、小跋、前后副页，皆择名笺，一一画定程式，然后恭貌婉言致之装者。装者之能，惟在裁折，折须前后均齐。裁必上下无迹。裁折善，而能事毕矣。碑已条悉，帖亦如斯。
　　
　　墨纸
　　碑帖本身纸或绵或竹，及拓法或乌金，蝉翅，雪花等色。俱一一染拓，配同一色，装成则浑成无迹。
　　
　　硬壳
　　碑帖册页之伟观，而能历久无患者，功系硬壳。工倍料增，不敢属望于装者。余装有碑帖百余种，册页十数部。皆手制硬壳。糊用白芨、明矾，少加乳香、黄蜡，又用花椒、百部煎水投之。纸用秋闱败卷。纯是绵料，价等劣纸，以之充用，可为绝胜。间用金膏纸。择风燥之候，用厚糊剧纸三层，以石砑之，迭迭如是。曝之烈日，干以大石压之听用。其坚如木，但装者艰裁，而可永无蠹蚀脱落等患。帖册赖此外护、内护，功莫大焉。各种绫绢，随宜加饰。
　　
　　又方
　　糯米浸软，擂细滤净，淋去水，稠稀得所，入豆粉及筛过石灰各少许，打成糊，以之打硬壳，装帖册等用更坚。此只用外面，装里仍用面糊，切记！成器后，初年须置近人气处，或床榻被阁上，尤妙。不可令其发蒸。待一年后，于中药性定，其坚如石，永不蒸蛀也。
　　
　　治糊
　　先以花椒熬汤，滤去椒，盛净瓦盆内，放冷，将白面逐—旋轻轻糁上。令其慢沉，不可搅动。过一夜，明早搅匀（如浸数日，每早必搅一次。）俟令过性。淋去原浸椒汤，另放一处，却入白矾末、乳香少许，用新水调和，稀稠得中，入冷铛内，用长大擂槌不住手擂转，不令结成块子，方用慢火烧。候熟，就锅切作块子，用原浸椒汤煮之。搅匀再煮，搅不停手。多搅则糊性有力。候熟取起，面上用冷水浸之，常换水可留数月，用之平贴不瓦。霉候不宜久停，经冻全无用处。
　　
　　用糊
　　裱之于糊，犹墨之于胶；墨以胶成，裱以糊就。胶用善，则灵液清虚，糊用佳，则卷舒温透。调用之宜，妍媸攸赖。良工用糊如水。止在多刷。刷多则水溺透纸，凝结如抄成者，不全恃糊力矣。如墨用胶轻，只资椎捣之力耳。
　　
　　纸料
　　纸选泾县连四，或供单或竹料连四，覆背随宜充用。余装轴及卷册，碑帖．皆纯连四，绝部夹一连七。连七性强不合适。用连四如美人衣罗绮，用连七如村姑着布枲。夫南威，绛树登歌舞之筵，方借锦绮以助妍妙，岂宜曳布趦趄，以取村姑之诮！
　　
　　绫绢料
　　
　　宣德绫佳者胜于宣和，糊窗绫其次也。嘉兴近出一种绫，阔二尺，花样丝料皆精绝，乃从锦机改织者，固书画之华衮也。苏州机狭，以之作天地有缝，可厌！须令改机，加重定织者堪用。白门近亦织绫，可用，但花木高拱，须经上加一丝织为妙。屡语之，终不能也。绢用苏州钟家巷王姓织者，或松江绢，皆可为挖嵌包首等用。天地皂绫虽古雅，皂不耐久，易烂，余多用月白或深蓝。
　　
　　轴品
　　轴以玉虽伟观，然未大适，用犀为妙。余以牙及紫檀，倩濮仲谦仿汉玉雕花，间用白竹雕者，及梅绿竹，斑竹为之，又令漆工仿金银片、倭漆及诸品填漆等制各种款样，殊绚烂可观，皆余创制。
　　
　　佳候
　　已凉天气未寒时，是最善候也。未霉之先候亦佳。冬燥丽夏溽。秋胜春，春胜冬夏。夏防霉，冬防冻。
　　
　　裱房
　　裱房恶地湿而惮风燥，喜湿润而爱虚明。装板须高，利画竖挺，必安地屏，杜湿上蒸。
　　
　　知重装潢
　　王弇州公世具法眼，家多珍秘，深究装潢，延强氏为座上宾，赠贻甚厚。一时好事靡然向风，知装潢之道足重矣。汤氏、强氏其门如市。强氏踪迹半在弇州园。时有汪景淳于白门得王右军真迹，厚遣仪币往聘汤氏，景淳张筵下拜授装，功约五旬，景淳时不去左右，供事甚谨，酬赆甚腆。又，李周生得《惠山招隐图》，为倪迂杰出之笔，延庄希叔重装，先具十缗为聘，新设床帐，百凡丰给，以上宾待之。凡此甚多，聊举一二奉好事者，知宝书画其重装潢如此。
　　
　　纪旧
　　吴人庄希叔侨寓白门，以装潢擅名，颉颃汤、强，时称绝，其人慷慨慕义，诚笃尚友，士绅乐与之游，咸为推挽之。然以技自讳，不妄徇俗，间应知己之情。谬赏余为知鉴，所祈弗吝。往余之吴门，携希叔之制，示诸装潢家，希其仿佛效为之，皆啧啧钦服，谓非希叔不能也。信芳草晴川之句在，孰能续为黄鹤之题乎！
　　
　　又
　　吴中多藏赏之家，惟顾元方笃于装潢。向荷把臂入林相与剖析精微，彼此酣畅。元方去世后，值徐公宣为南都别驾，时与余有同心之契。公宣聪颖过人，掌鉴精确，所藏无一伪迹，时获倪高士《幽涧寒松图》，庄希叔为之重装，公宣喜不自胜，谓：“何以技至于此？”余曰：“不待他求，只气味于人有别。”公宣深赏“气味”二字，曰“无孙阳之鉴，安别追风之奇。”
　　
　　题后
　　前所条列，颇极详严。盖为古迹神妙者，气脉将绝，倘付托得人，便可超劫回生，再历年月，垂赏于世，岂不伟欤？故余切切婆心，不辞烦琐。若近代庸迹，寻常付装，何烦深究。但有切要二条：画主必自经心，托画须用绵纸自备去。庸工必以扛连纸托，或连七纸托。用扛连如药用砒，永世不能再揭，画命绝矣！（糊中用白芨者其害同也。切须慎之。）连七如用轻粉，虽均有毒，尚可解救。扛连虽与绵纸等价，庸工必不肯易，此可痛恨者一也。又，画心勿令裁伤。庸工或因边料不敷，裁画就边，或重裱时不揭边缝从里裁截，又将新边镶进一分，画本身愈蹙，致伤款印，所可痛恨者二也。苟无此二患，虽劣裱恶式，尚可保画之本身。
　　
　　拈装者慎之！
　　
　　裱背十三科
　　《辍耕录》云，画有十三科，裱背亦有十三科。
　　一织造绫锦绢素
　　一抄造纸札
　　一染制上件颜色
　　一糊料麦面
　　一糊药矾蜡
　　一界尺裁板杆贴
　　一轴头(或金或玉或石或玛瑙，水晶、珊瑚、沉檀、花梨，乌木，随画品用之。）
　　一糊刷
　　一铰链
　　一绦
　　一经带
　　一裁刀
　　数科内缺其一，则不能成全画矣。其糊刷、裁尺亦皆有名：糊刷棕软者谓之“平分”，棕硬者谓之“糊槊”；大小得中者谓之“粘合”，狭小者谓之“寸金"。裁尺，极等阔者曰“满手”，次等曰“三指”，又次等曰“两指”，最狭者曰“单指”.
　　
