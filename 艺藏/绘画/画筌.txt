
画筌　　（清）笪重光撰

　　●画筌
　
　　绘事之传尚矣，代有名家，格因品殊。考厥生平，率多高士，凡为画诀，散在艺林。六法六长，颇闻要略。然人非其人，画难为画，师心踵习，迄无得焉。聊摅所见，辑以成篇，纤计小谈，俟夫知者（绘苑流传，大都高人韵士，写其胸中逸气，此言人与画合，真为定论）。

　　夫山川气象，以浑为宗，林峦交割，以清为法（画家最重章法。清浑二语，通体段落，始两得之）。形势崇卑，权衡小大，景色远近，剂量浅深。山之旁胁易写，正面难工；山之腰脚易成，峰头难立。主山正者客山低，主山侧者客山远。众山拱伏，主山始尊；群峰盘互，祖峰乃厚。土石交覆，以增其高；支陇勾连，以成其阔。一收复一放，山渐开而势转；一起又一伏，山欲动而势长（起伏收放，括尽纵横运用之法）。背不可睹，侧其峰势；恍面阴崖，坳不可窥，郁其林丛，如藏屋宇。山分两麓，半寂半喧；崖突垂膺，有现有隐。近阜下以承上，有尊卑相顾之情；远山低以为高，有主客异形之象（山头山足，俯仰照顾有情。近峰远峰，形状勿令相犯。此章法要紧处，学者勿轻放过）。

　　危岩削立，全依远岫为屏；巨岭横开，还藉群峰插笏。一抹而山势迢遥，贵腹内陵阿之层转；一峰而山形崒嵂，在岭边树石之缤纷。数径相通，或藏而或露；诸峰相望，或断而或连。峰夭矫以欲上，仰而瞰空；砂迤逦以同奔，俯而薄地。山从断处而云气生，山到交时而水口出。山脉之通，按其水径；水道之达，理其山形（水道乃山之血脉贯通处，水道不清，则通幅滞塞。所当刻意研求者）。地势异而成路，时为夷险；水性平而画沙，未许欹斜。近山潆洄，每于村边石脚；远沙迢递，见之峰顶山腰。树中有屋，屋后有山，山色时多沉霭；石旁有沙，沙边有水，水光自爱空濛。平远一派，水陆有殊。

　　江湖以沙岸芦汀、帆樯凫雁、刹竿楼橹，戍累渔罾为映带；村野以田庐篱径，菰渚柳堤，茅店板桥，烟墟渡艇为铺陈（画中平远最难作。此分江湖、村野、雨景、晚景处，即是画法。野景以赵大年为宗，江景则江燕诸公为妙。观此点缀，画法尽矣）。

　　山本静，水流则动；石本顽，树活则灵。土无全形，石之巨细助其形；石无全角，石之左右藏其角。土载石而宜审重轻，石垒石而应相表里（山水中画石，与寻常画法不同，须令土石浑成。虽极奇险之致，而位置天然，方为合格）。石之立势正，走势则斜；坪之正面平，旁面则反。半山交夹，石为齿牙；平垒逶迤，石为膝趾。山脊以石为领脉之纲，山腰用树作藏身之幄。山实，虚之以烟霭；山虚，实之以亭台。山形欲转，逆其势而后旋；树影欲高，低其余而自耸。山面陡面斜，莫为两翼；树丛高丛矮，少作并肩。石壁巑岏，一带倾欹而倚盼；树枝撑攫，几株向背而纷拏。横崖泉落，景已伏而忽通；孤嶂石飞，势将坠而仍缀。树排踪以卫峡，石颓卧以障虚。山外有山，虽断而不断；树外有树，似连而非连（此段言隐现断续之妙，如文章家龙门叙事法，变化无方）。

　　榆柳茂于村舍，松桧郁乎岩阿。坡间之树扶疏，石上之枝偃蹇。短树参差，忌排一片；密林蓊翳，尤喜交柯。密叶偶间枯槎，顿添生致；纽干或生剥蚀，愈见苍颜。枝缀叶而参伍错综，弗生窒碍；叶附枝而横斜纡直，欲使联翩。菀枯或因发叶之早迟，舒屈多由引干之老稚。一本之穿插掩映，还如一林；一林之倚让乘承，宛同一本。正标侧杪，势以能透而生；叶底花间，影以善漏而豁。透则形脞而似长，漏则体肥而若瘦（作画树居其半，诸家画法，变态多种，不过为造化传神。若非静观，难得其理。此段洗发，曲尽玄微。一本一林，透漏之法，画树秘要，前人所不传。今于江上先生发之，令人玩索不尽）。

　　烟中之干如影，月下之枝无色。雨叶暗而淋漓，风枝亚而摇曳。木皮之肤理如生，蟠根之植立宜固。春条擢秀，夏木垂阴。霜枝叶零，寒柯枝琐。表挺而修立，影互而成行。幽岩古枿，老状离奇。片石疏丛，天真烂熳。山拥大块而虚腹，木攒多种而疏巅。众沙交会，借丛树以为深；细路斜穿，缀荒林而自远。沙如漂练，分水势而复罗村势；树若连栅，围山足而兼衬山峦。沙边水荡，偶借石防；峰里云生，还容树影（沙之交插处，作树有法，惟痴翁最为擅胜。荒林细路，南宋诸公妙境也）。林麓互错，路暗藏于山根；岩谷遮藏，境深隐于树里。密树凭山，而根株迭露，能令土石分明；近山嵌树，而坡岸稍移，便使柯条别异。树根无著，因山势之横空；峰顶不连，以树色之遥蔽。峰棱孤侧，草树为羽毛；坡脚平斜，石丛为缀嵌。树惟巧于分根，即数株而地隔；石若妙于劈面，虽百笏而景殊（妙在心传，非能口授）。

　　石看三面，有圭端刀错，玉尺银瓶，香案琴墩，虫窠鱼砌，覆盂欹帽，缺斨蹲兽，蚌壳螺躯，鸟罩犀首之异状，须离象而求；树分单夹，有散蝶聚蜂，蛇惊鸦集，鸡翎燕剪，珠缀冰凌，竹个棕团，帘垂繐结，飘缕簇角，攒针累纨之殊形，贵相机而作（形容树石之法，不离此种种。而其妙处，全在笔墨脱化）。石有剥鲜之色，土有膏泽之容。树劲则清，水柔则秀。麓拖沙而势匝，背隐树而境深。瀑乱泻者源长，岩倒悬者脚稳。原騕交回，起空岚而气豁；云岩耸矗，互修坂而势悠。山巍脚远，水无近麓之情；地廓村遥，树少参天之势。山浅莫为悬瀑，树大无作高山。沙势勿先成，背峰头而后定；远墅勿先作，待山空而徐添。悬坪叠石，即作山峦；低岸交沙，便成津浦。濑层层如浪卷，石泛泛似沤浮。众水汇而成潭，两崖逼而为瀑。阔狭因乎石碛，夷险视乎岩梯。无风而涧平，触石而湍激。折浏如倾沸，涌浪若腾骧。派流远近，为断续之分；波纹有无，由起灭之异。水涨阔而沙岸全无，水烟浮而江湖半失。平波之行笔容与，激湍之运腕回旋。浪花迅卷而笔繁，涛势高掀而笔荡。山隔两崖，树欹斜而援引；水分双岸，桥蜿蜒以交通（五代北宋诸公，多工画水。溪涧江湖，画法迥异。玩此不特取势之法明析无余，而运笔之妙，发挥略尽）。

　　布局观乎缣楮，命意寓于规程。统于一而缔构不棼，审所之而开阖有准。尺幅小山水宜宽，尺幅宽丘壑宜紧。卷之上下，隐截峦垠；幅之左右，吐吞岩树。一纵一横，会取山形树影；有结有散，应知境辟神开（画法不离纵横聚散四字，所谓一阴一阳之谓道）。巧在善留，全形具而妨于凑合；圆因用闪，正势列而失其机神。眼中景现，要用急追；笔底意穷，须从别引（二语画禅玄要也。知其解者，日暮遇之）。偶尔天成，加以人工而或损；此中佳致，移之彼处而多违。理路之清，由低近而高远；景色之备，从澹简而绸缪。絜小以成巨，心欲其静；完少以布多，眼欲其明。目中有山，始可作树；意中有水，方许作山（目中有山四句，即所谓胸有成竹也。今人作画，胸中了无主见，信笔填砌，纵令成图，神气索然。参此方悟画法）。

　　作山先求入路，出水预定来源。择水通桥，取境设路。分五行而辨体，峰势同形，谙于地理；象庶类以殊容，景色一致，昧其物情。树无表里，不知隐见之方；山少阴阳，岂识渲皴之诀。水迟引导，难以奔流；树早生根，无从转换。瀑水若同檐溜，直泻无情；石块一似土坯，模棱少骨。坡宽石巨，崇山翻似培褭；道直沙粗，远地犹同咫尺（讲究丘壑，只在路径水口二者安置稳贴，丘壑之理，思过半矣。此下论绘事中疵病，洗剔略尽。若不细加体认，即蹈其弊辙，犹尔茫然）。坪憎桶案之形，山厌瓜棱之状。地薄崖危未帖，峰高树壮非宜。近山平田，患其壁立；离村列树，勿使篱横。

　　挺然者树容，木本毋同草本；油然者树色，生枝休使伐枝。峰峦雄秀，林木不合萧疏；岛屿孤清，屋舍岂宜丛杂。异境未可多为，田圃只堪戏作。宫殿郁盘而壮丽，寺观清邃而嵯峨。园亭之屋幽敞，旅舍之屋骈阗。渔舍荒寒，田家朴野。山居僻其门径，村聚密其井烟。界画之工，无亏折算；写意之妙，颇擅纵横（屋宇画法，诸家体格不同。大约意象用笔）。

　　人屋质无伤于雅，沙草剧不失于文。雪意清寒，休为染重；云光幻化，少作勾盘。雨景霾痕宜忌，风林狂态堪嗔。晓雾昏烟，景色何容交错；秋阴春霭，气候难以相干。前人有题后画，当未画而意先；今人有画无题，即强题而意索。云里帝城，山龙盘而虎踞；雨中春树，屋鳞次而鸿冥。仙宫梵刹，协其龙沙；村舍茅堂，宜其风水。山门敞豁，松杉森列而成行；水阁幽奇，藤竹萧疏而垂影。平沙渺渺，隐葭苇之苍茫；村水溶溶，映垂杨之历乱。林带泉而含响，石负竹以斜通。草媚芳郊，蒲缘幽涘。潮落沙交，水光百道；山寒石出，树影千棂。爱落景之开红，值山岚之送晚。宿雾敛而犹舒，柔云断而还续。危峰障日，乱壑奔江。空水际天，断山衔月。雪残青岸，烟带遥岑。日落川长，云平野阔。地表千镡，高标插汉；波间数点，远黛浮空。匿秀岭于重峦，立奇峰于侧嶂。两崖峭壁，倒压溪船；一架危楼，下穿岩瀑。孤亭树覆，危磴阑扶。溪深而猿不得下，壁峭而鸟不敢飞。惊涛拍于怒石，丛木拥乎飞梁。江上千峰雪积，海中孤岛云浮。霞蔚林皋，阴生洞壑。雨气渐沉暮景，夜色乍分晨光。散秋色于平林，收夏云于深岫。月映园林之潇洒，风生野渚之飘飖。云拥树而林稀，风悬帆而岸远。修篁掩映于幽涧，长松倚薄于崇崖。近溆鹭飞，色明初霁；长川雁度，影带沉晖。水屋轮翻，沙堤桥断。凫飘浦口，树夹津门。石屋悬于木末，松堂开自水滨。春萝络径，野筱萦篱。寒甃桐疏，山窗竹乱。柴门设而常关，蓬窗系而如寄。樵子负薪于危峰，渔父横舟于野渡。临津流以策蹇，憩古道而停车。宿客朝餐旅店，行人暮入关城。幅巾杖策于河梁，被褐拥鞍于栈道。贾客江头夜泊，诗人湖畔春行。楼头柳扬，陌上花飞。散骑秋原，荷锄芝岭。高士幽居，必爱林峦之隐秀；农夫草舍，长依陇亩以栖迟。拥书水槛，须知五月江寒；垂钓砂矶，想见一川风静。寒潭晒网，曲径携琴。放鹤空山，牧牛盘谷。寻泉声而蹑足，恋松色以支颐。濯足清流之中，行吟绝壁之下。登高而望远，临水以送归。卧看沧江，醉题红叶。松根共酒，洞口观棋。见丹井而如逢羽客，望浮屠而知隐高僧。看瀑观云，偶成独立；寻幽访友，时见两人（此段论画中诸景，凡画家无有不知者。但笔墨粗疏，即竭意布置，终不能逼出真景。是有景与无景同也。览者勿徒爱其词句之佳，当于景色中有会心处）。

　　人不厌拙，只贵神清；景不嫌奇，必求境实。董巨峰峦，多属金陵一带；倪黄树石，得之吴越诸方。米家墨法，出润州城南；郭氏图形，在太行山右。摩诘之辋川，关荆之桃源。华原冒雪，营邱寒林。江寺图于希古，鹊华貌于吴兴。从来笔墨之探奇，必系山川之写照。善师者师化工，不善师者抚缣素。拘法者守家数，不拘法者变门庭。叔达变为子久，海岳化为房山。黄鹤师右丞，而自具苍深；梅花祖巨然，而独称浑厚。方壶之逸致，松雪之精妍，皆其澄清味象，各成一家，会境通神，合于天造。画工有其形，而气韵不生；士夫得其意，而位置不稳。前辈脱作家习，得意忘象；时流托士夫气，藏拙欺人。是以临写工多，本资难化；笔墨悟后，格制难成（资分格力，兼之者难。百年以来，不一二覯。故有章而习之，老无所得。或恃其聪明，终亏学力。此成家立名之所以不易也）。十幅如一幅，胸中丘壑易穷；一图胜一图，腕底烟霞无尽。全局布于心中，异态生于指下。气势雄远，方号大家；神韵幽闲，斯称逸品。寓目不忘，必为名迹；转瞬若失，尽属庸裁。山下尽似经过，即为实境；林间如可步入，始足怡情。聚林屋于盈寸之间，招峰峦于千里之外。仰眎苕峣，讶跻攀之无路；俯观丛邃，喜寻览之多途。无猿鹤而恍闻其声，有湍濑而莫睹其迹。近睇钩皴，潦草无从摹榻；远览形容，生动堪使留连。浓淡叠交，而层层相映；繁简互错，而转转相形（画家六法，以气韵生动为要。人人能言之，人人不能得之。全在用笔用墨时，夺取造化生气。惟有烟霞丘壑之癖者，心领神会。不然，虽毕生模古法，终隔数尘）。

　　无层次而有层次者佳，有层次而无层次者拙。状成平褊，虽多丘壑不为工；看入深重，即少林峦而可玩。真境现时，岂关多笔；眼光收处，不在全图。合景色于草昧之中，味之无尽；擅风光于掩映之际，览而愈新。密致之中，自兼旷远；率易之内，转见便娟（此篇中阐发气韵最微妙处也。其议论精微，语无虚下。学者字字作禅句参之，默契其旨）。山之厚处即深处，水之静时即动时。林间阴影，无处营心；山外清光，何从著笔。空本难图，实景清而空景现；神无可绘，真境逼而神境生。位置相戾，有画处多属赘疣；虚实相生，无画处皆成妙境（凡理路不明，随笔填凑，满幅布置，处处皆病。至点出无画处，更进一层，尤当寻味而得之。人但知有画处是画，不知无画处皆画。画之空处，全局所关，即虚实相生法。人多不著眼空处，妙在通幅皆灵，故云妙境也）。

　　得势则随意经营，一隅皆是；失势则尽心收拾，满幅都非。势之推挽，在于几微；势之凝聚，由于相度。画法忌板，以其气韵不生，使气韵不生，虽飞扬何益；画家嫌稚，以其形模非似，使形模非似，即老到奚容。粗简或称健笔，易入画苑之魔；疏拙似非画家，適有高人之趣。披图画而寻其为丘壑则钝，见丘壑而忘其为图画则神（丘壑忘为图画，是得天地之灵气也。所谓艺游而至者，则神传矣）。

　　盖山容凭皴淡以相像，无泥皴淡而著其伪；树态假点抹以形容，勿拘点抹而忽其真。钩之行止，即峰峦之起跌；皴之分搭，即土石之纹痕。顿挫乃钩劈之流行，浅深为渲染之变化。虚白为阳，实染为阴。山坳染重，多因阴影相遮；山面皴空，多是阳光远映。山以分按脊生，石用重钩面出。山脚伏而皴侧，坡脊起而皴圆。麻皮虚脚而山空，兼让长林之得致。钉头露额而石豁，又资丛树以托根。墨带燥而苍，皴兼于擦；笔濡水而润，渲间以烘。衬复而内晕，钩简而外工。钩灵动，似乎皴；皴细碎，同于擦。劈而不皴，知烘染之有法；皴而不染，知钩劈之意全。著笔为皴，留空痕以成廓；运墨为染，间滃迹以省钩。点之圆活，与皴无殊；皴之沉酣，眎染匪异。钩之漫处，可以资染；染之著处，即以代皴。复染于钩内，而石面棱棱；增染于廓外，而石脊隐隐。皴未足，重染以发其华；皴已足，轻染以生其韵。解索动而麻皮静，烂草质而牛毛文。钉头莽于木，长短相施；豆瓣泼于芝麻，小大易置。卷云雨点各态，乱柴荷叶分姿。劈斧近于作家，文人出之而峭；鬼脸易生习气，名手为之而遒。大劈内带凿痕，小劈中含锈迹。石凌面而隐叠千层，山没骨而融成一片。灰堆乃矾头之变境，叠糕即斧劈之后尘（从古画家，各立门户，皆由皴法不同。自唐五代南北宋以至元明，其笔法有如方枘圆凿之难入者。然其中自有一贯通之理，故能精于一家法，而得其变化离合处。则诸家画法一以贯之，更无凝滞。今人之蔽，只在不能专攻一家，故诸家皆无入处也。观此论皴法精详，开墨妙之玄秘，补前人之缺略，真六法之微言也。画中惟皴法最难，所宜亟讲。各家画法，未易兼综，然须画北宋，勿使一笔入南宋法；画南宋，勿使一笔入元人法；画元人，亦勿使入南宋诸家法。诸家各有门庭，勿相混淆。惟通其理而化其偏，读此可以豁然开悟）。

　　钩多圭角而俗态生，皴若团圞而清韵少。皴之俯仰，披似风芦，而垂如露草；皴之缜密，明同屋漏，而隐若纱笼。连钩带染，机到笔随；似石如山，形忘意会。点分多种，用在合宜。圆多用攒，侧多用叠。秃锋用衄，破笔用松。掷笔者芒，按笔者锐。含润若滴，带渴为焦。细等纤尘，粗同坠石。淡以破浓，聚而随散。繁简恰有定形，整乱因乎兴会（浓淡聚散，点法要诀，更须以各家法参之。论设色之妙，于下文数语尽之）。丹青竞胜，反失山水之真容；笔墨贪奇，多造林丘之恶境。怪僻之形易作，作之一览无余；寻常之景难工，工者频观不厌。墨以破用而生韵，色以清用而无痕。轻拂轶于秾纤，有浑化脱化之妙；猎色难于水墨，有藏青藏绿之名。盖青绿之色本厚，而过用则皴淡全无；赭黛之色本轻，而滥设则墨光尽掩。粗浮不入，虽浓郁而中干；渲晕渐深，即轻匀而肉好。间色以免雷同，岂知一色中之变化；一色以分明晦，当知无色处之虚灵（此言一色中变化，已造妙境。至论及无色处，精微之理，几于入道）。宜浓而反淡，则神不全；宜淡而反浓，则韵不足。学山樵之用花青，每多龌龊；仿一峰之喜浅绛，亦涉扶同。乃知惨淡经营，似有似无，本于意中融变；即令朱黄杂沓，或工或诞，多于象外追维。千笔万笔易，当知一笔之难；一点两点工，终防多点之拙。山川之气本静，笔躁动则静气不生。林泉之姿本幽，墨粗疏则幽姿顿减（画至神妙处，必有静气。盖扫尽纵横余习，无斧凿痕，方于纸墨间静气凝结。静气今人所不讲也。画至于静，其登峰矣乎）。

　　山隈空处，笔入虚无；树影微时，墨成烟雾。笔中用墨者巧，墨中用笔者能。墨以笔为筋骨，笔以墨为精英。笔渴时墨焦而屑，墨晕时笔化而熔。人知抢笔之松，不知松而非懈；人知破墨之涩，不知涩而非枯。墨之倾泼，势等崩云；墨之沉凝，色同碎锦。笔有中峰侧峰之异用，更有著意无意之相成。转折流行，鳞游波驶。点次错落，隼击花飞。拂为斜脉之分形，杰作偃坡之折笔。啄毫能令影疏，策颖每教势动。石圆似弩之内擫，沙直似勒之平施。故点画清真，画法原通于书法；风神超逸，绘心复合于文心。抒高隐之幽情，发书卷之雅韵。点笔闲窗，寓怀知己；偶逢合作，庶几古人（此复拈八法示人，以见书画同源，真千古不易之论。此笪先生《书筏》《画筌》并著之意也。“高隐”下四句，尤为作画根本要义，勿轻读过）。

　　至于人物花卉，鸟兽虫鱼，冠服审其时代，衣纹应有专家。顾盼想其性情，爪发更无遗憾。春葩秋萼，花叶全师造化，写艳如浮其香；云翼霜蹄，飞走合于自然，传神兼肖其貌。鲜鳞缭绕于溪潭，荇蘩弄影；草虫飞缀于条叶，风日摇姿。顾吴陆李，韩戴徐黄，昔号擅长，世珍遗迹。援毫傅彩，造于精深。能事此者，览而自悟。绘法多门，诸不具论。其天怀意境之合，笔墨气韵之微，于兹编可会通焉。

　　●跋

　　仆以患足，守拙深山，离群索居，同于木石。偶著有《书筏》《画筌》二篇，聊用遣怀，非敢自谓解事也。时庚申夏，访医湖上，稿本为童子携置行笥，秋岳曹先生见而悦之，命仆付梓。窃笑艺林卮言，无裨身世，谢以未遑。及返棹吴门，虞山王子石谷、毗陵恽子正叔两友人，过访虎阜，讨论诗画，索观此篇，深为许可。因相与纵谈生平所见唐宋元明诸大家流传真迹，幸篇中无不吻合者，遂参较评阅，力怂余镂板以为初学者铅椠之助。同所编《书筏》一篇，取正大方为幸也。

　　笪重光识
