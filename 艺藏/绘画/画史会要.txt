
　　钦定四库全书

　　子部八

　　画史会要

　　艺术类一

　　书画之属

　　提要

　　臣等谨按画史会要五卷明朱谋垔撰是书成于崇祯辛未因陶宗仪有书史会要未及画家乃采上古迄明能画人姓名事迹以成此编亦附以画法一卷葢全用宗仪体例故书名亦相因也然宗仪之书止于元代故谋垔所续明人别为一卷列之外域之后可也此书为谋垔所自编既以金列元前稍移其次而所列名人虽太祖宣宗亦次于外域之后则拘泥旧目颠倒乖刺之甚矣至目録以宋为第二卷金元及外域为第三卷而其书乃以北宋为第二卷南宋金元及外域为第三卷又削去南宋之号但以都钱塘三字为卷端标目舛迕尤甚葢明之末年士大夫多喜著书而竞尚狂禅以潦草脱畧为髙尚不复以精审为事故顾炎武日知録谓万厯后所著之书皆以流贼刘七为贼七之类所刻之书皆以壮月朔为牡丹朔之类虽诋之稍过亦未可谓全无因也今为改正其文而附注原目之谬如右其书虽采摭未富疎漏颇多而宋金元明诸画家颇赖以考见始末故御定佩文斋书画谱画家传中多引以为据亦谈丹青者所不可遽废也

　　乾隆四十六年十月恭校上

　　总纂官（臣）纪昀（臣）陆锡熊（臣）孙士毅

　　总校官（臣）陆费墀

　　●钦定四库全

　　书画史会要卷一

　　（明）朱谋垔撰

　　○三皇

　　太昊伏羲氏一号春皇氏一号权皇氏风姓其王天下也日月重轮山明海静故天地瑞应龙马负图出于荣河帝则之以画八卦而图画之事始此
　　炎帝神农氏生于烈山长于姜水故姜姓继伏羲氏而兴重八卦为六十四以穷鬼神之情状又命其臣白阜甄四海纪地形而图画之以通水道之脉
　　黄帝有熊氏姓公孙名轩辕生于寿丘长于姬水国于有熊帝受河图鬬苞授规始画日月星辰之象又渍草木之英变为五色着于器服以成文章此又后世设色之始史皇与苍颉俱黄帝之臣
　　史皇善图画体象天地功侔造化写鱼龙龟鸟诸形以授苍颉颉因而作字相继相更而图画典籍乃着故六书之中三曰象形绘画是也

　　○五帝

　　少昊金天氏黄帝之子名栔字青阳以金徳王故号金天氏生于华渚邑于穷桑又曰金穷氏时有金鸣于山银涌于地或如龟蛇之状或如人鬼之形有水屈曲亦如龙鳯之形有山盘纡亦如屈龙之势此图绘之事彰于造化者
　　颛顼髙阳氏姬姓黄帝之孙帝之生也手有文如龙亦有玉图之象
　　帝尧陶唐氏尧名帝喾之子帝在位盛徳光洽河洛之濵得玉版方尺图天地之形
　　帝舜有虞氏舜名姚姓其先有名幕者颛顼之世国于虞自幕至于瞽瞍无违命舜重之以明徳有天下曰有虞氏益稷篇帝曰予欲观古人之象日月星辰山龙华虫作会宗彛藻火粉米黼黻絺绣以五采彰施于五色作服汝明故昔贤有云有虞氏作绘画明焉春秋运斗枢云舜即位五年二月东巡与三公临观河黄龙五采负图出置舜前舜与司徒禹临侯博望发图玄色绨长三十二尺中有七十二帝地形之图天文位置之差藏之大麓
　　画嫘说文舜妹也画始于嫘故曰画嫘【嫘一作婐一作系】

　　○三代

　　夏禹名文命字密帝颛顼之后登衡岳梦玄夷苍水使者授以金简玉字通水之理巡行四渎与益夔共谋行到名山大泽召其神而问之山川脉理金玉所有鸟兽昆虫之类使益图而记之名曰山海经即陶元亮所谓流观山海图也
　　帝启使蜚廉图百物之象铸之于鼎使民知神奸故民入山林川泽不逢不若
　　殷髙宗恭黙思道梦帝赉以良弼乃审厥象俾以形旁求于天下说筑傅岩之野惟肖爰立作相是以黄休复名画録有岩野旁求徒闻审象之语
　　画工
　　缋工考工记设色之工五一曰画二曰缋画缋之事杂五色东方谓之青南方谓之赤西方谓之白北方谓之黒天谓之玄地谓之黄青与白相次也赤与黒相次也玄与黄相次也青与赤谓之文赤与白谓之章白与黒谓之黼黒与青谓之黻五采备谓之绣土以黄其象方天时变火以圜山以章水以龙鸟兽蛇杂四时五色之位以章之谓之巧凡画缋之事后素功注云模成物体谓之画分布五色谓之缋
　　封膜张彦逺名画记云封膜周时人善画见穆天子传郭璞注云封姓膜名今考穆天子传云封膜昼于河水之阳以为殷人主郭注云膜昼人名彦逺岂误看昼字为画字遂令妄有一人列名画谱今驳正之

　　○列国

　　画荚者客有为周君画荚者三年而成周君观之与髹荚者同状周君大怒画荚者曰筑十版之■〈土廧〉凿八尺之牖而以日始出时加之其上而观周君为之望见其状尽成龙蛇禽兽车马万物之状毕具周君大悦
　　齐客客有为齐王画者齐王问曰画孰最难者曰犬马难孰易者曰鬼魅最易夫犬马人所知也旦暮罄于前不可类之故难鬼神无形者不罄于前故易之也
　　叶公好龙居室皆画以龙天龙闻之而降其家叶公惊走
　　公输班鲁人见水上■〈豕上虫下〉形以足画之
　　宋画史宋元君将画图众史皆至受揖而立舐笔和墨在外者半有一史后至者儃儃然不趋受揖不立因之舎公使人视之则解衣盘礴臝君曰可矣是真画者也
　　敬君齐王起九重台召敬君画之敬君久不得归思其妻乃画妻对之齐王知其妻美与钱百万纳其妻

　　○秦

　　始皇帝姓嬴氏名政逰海上望见海神使左右巧者以足画之
　　画工裔始皇元年骞霄国献善画工名裔使含丹青以潄地即成魑魅及诡怪羣物之象以指画地长百丈直如绳墨方寸之内画以四渎五岳列国之图又画龙鳯鶱翥若飞皆不可点睛或点之必飞走裔又善刻玉

　　○汉

　　武帝好僊道常祷祠名山大川以求神仙元封元年七月七日西王母降于延灵之台帝见王母巾笈中有一卷书盛以紫锦之囊帝问此何书王母出以示之曰此五岳真形图也王母以帝非仙才不肯授帝固请不已乃得拜赐
　　宣帝甘露三年上以戎狄宾服思股肱之美乃图画其人于麒麟阁首博陆侯霍氏至苏武凡十一人
　　公玉带公玉复姓带名济南郡人武帝欲作明堂未暁其制带上明堂图上令如其图造于汶上
　　毛延寿杜陵人元帝好内后宫既多使图其状每披图召见诸宫人竞赂画工独王嫱貌丽意不苟求工人遂为丑状及匈奴求汉美女上按图召昭君行帝见昭君貌第一甚悔之而籍已定乃穷其事画工毛延寿等皆弃市延寿画人老少美恶皆得其真
　　陈敞安陵人
　　刘白新丰人
　　龚寛洛阳人
　　三人与延寿同时但人物不及延寿而工画牛马
　　阳望下杜人
　　樊育长安人
　　二人亦永光建康时善画尤善布色

　　○东汉

　　明帝讳庄光武之子帝雅好画图别立画室又创立鸿都学以积奇艺诏博洽之士班固贾逵辈取诸经史事命上方画工图画谓之画赞至陈思王曹植为赞传帝又思中兴功臣之美乃图二十八将于云台起邓禹止刘隆又益以王常等四人合三十二人
　　赵岐字邠卿京兆长陵人献帝时官至太常卿多才艺善画自为寿藏于郢城画季札子产晏婴叔向四人居宾位自居主位各为赞颂
　　刘褒桓帝时官至蜀郡太守曽画云汉图人见之觉热又画山风图人见之觉凉
　　蔡邕字伯喈陈留人灵帝召邕画赤泉侯五代将相于省兼命为赞及书邕书画与赞皆擅名于代时称三美又画有讲学图小列女图传于代
　　张衡字平子南阳西鄂人髙才过人性巧明天象善画累拜侍中昔建州浦城山有兽名骇邪豕耳人首状貌丑恶百鬼恶之好出水边石上平子往写之兽入潭中不出或云此兽畏人画故不出也可去纸笔兽果出平子拱手不动潜以足指画兽今号为巴潭兽
　　髙朕汉文翁学堂在益州大城内昔经頺废朕为蜀郡太守复缮立乃图画古人圣贤之像及礼器瑞物于壁
　　刘旦
　　杨鲁
　　二人并光和中画手待诏尚方画于鸿都学

　　○蜀汉

　　诸葛亮字孔明征南夷克之以其俗难化乃画夷图以赐夷夷甚重之
　　诸葛瞻字思逺为侍中仆射军师将军善书画

　　○魏

　　少帝曹氏讳髦字士彦初封髙贵乡公后即帝位年二十被弑幼好学善书画有祖二疏图盗跖图黄河流势新丰放鸡犬图传于代又有于陵子黔娄夫妻图
　　杨修字徳祖华阴人也有俊才为丞相主簿曽与太祖画扇误点墨遂成蝇形其画有西京图严君平像吴季札像并晋明帝题传于代
　　桓范字符则沛国龙穴人在汉为羽林左监入魏拜大司农少以才学称时号智囊善丹青
　　徐邈字景山燕国蓟人性嗜酒太祖时为尚书郎时酒禁甚严邈私饮沈醉赵达问以曹事邈曰中圣人太祖闻之怒鲜于辅进曰醉客谓酒清者为圣人浊者为贤人邈偶醉言耳文帝践阼问邈曰颇复中圣否对曰昔子反毙于阳榖御叔罚于饮酒臣嗜同二子不能自惩时复中之帝大笑曰名不虚立后累迁至司空以清节着卢钦曰圣人以清为难而徐公之所易尝从明帝逰洛水帝见白獭爱之不可得邈曰獭嗜鰿鱼乃不避死遂画板作鰿鱼悬岸羣獭竞来一时执得帝嘉叹曰卿画何其神耶答曰臣未尝执笔人所作者自可庶几

　　○吴

　　曹不兴吴兴人孙权命画屛风误落笔点素因成蝇状权疑其真以手弹之时吴有八絶不兴预一焉赤乌中不兴之青溪见赤龙出水上写献孙皓皓送秘府至宋朝陆探微见画叹其精妙因取龙置水上应时蓄水成雾累日■〈雨上旁下〉霈谢赫云不兴之迹代不复见秘阁内一龙头而已观其风骨擅名不虚又尝画兵符图极工
　　吴王赵夫人丞相赵逺之妹善书画巧妙无双孙权尝叹魏蜀未平思得善画者图山川地形夫人乃进所写九州岛山岳之势

　　○晋

　　明帝司马氏讳绍字道几元帝长子幼异有对日之奇长善书画有识鉴最善画佛像蔡谟集云帝画佛于乐贤堂经厯寇乱而堂独存显宗効著作为颂谢赫评云虽畧于形色颇得神气笔迹超越张彦逺曽见其毛诗图旧目云羊欣题字验其迹乃子敬也又有豳诗七月图逰清池图息徒兰圃图杂异鸟兽图洛神赋图逰猎图东王公西王母图洛中贵戚图穆王宴瑶池图汉武回中图瀛洲神图人物风土图列女图禹会涂山图殷汤伐桀图传于代
　　荀朂字公曽颍川人多才艺善书画在魏为大将军入晋至光禄大夫尚书令锺会尝诈朂书就朂母取寳剑会于时方造第朂潜画会祖父形于壁会兄弟入门见之感恸乃废宅尝画有大列女图小列女图
　　张墨谢赫云与荀朂并风范气韵极妙叅神但取精灵遗其骨法画有维摩像捣练图传于代
　　卫协当时与张墨并称画圣谢赫云古画皆略至协始精六法颇为兼善顾恺之以丹青自命独慎许可见协七佛与列女图伟而有情势毛诗北风图巧密于情思自以为不及
　　张牧官益州刺史于成都周公礼殿画三皇五帝三代至汉以来君臣贤圣人物灿然满殿令人识万世礼乐王右军恨不克见
　　王廙字世将琅琊临沂人元帝时为左卫将军封武康侯过江以后为晋代书画第一故画为晋明帝师书为王右军法镇军谢尚于武昌昌乐寺造东塔戴若思造西塔并请廙画其传世有异兽图列女仁知图狮子击象图吴楚放牧图鱼龙戏水绢图村社齐屏风犀兕图
　　王羲之字逸少廙从子也官至右军将军会稽内史书既为古今冠冕亦从廙学画廙画孔子十弟子赞云余兄子羲之幼而岐嶷必将隆余堂构今年始十六学艺之外书画过目便能就余请书画法余画孔子十弟子图以励之尝于扇上画小人物又临镜自写其真
　　王献之字子敬羲之子也少有盛名风流髙迈官至中书令草隶继父之美丹青亦工桓温尝请画扇误落笔因就成乌驳牸牛极精妙又书牸牛赋于上此扇义熙中犹在
　　康昕字君明外国胡人或云义兴人官至临沂令画絶妙有五兽图传于代书类子敬曽潜易子敬题方山亭壁子敬初不疑之
　　顾凯之字长康小字虎头晋陵无锡人义熙中为散骑常侍多才艺尤工丹青传写形势莫不妙絶谢安谓之曰卿画自生人以来未之有也常悦一邻女乃画女于壁当心钉之女患心痛告于长康拔去钉乃愈又欲写殷仲堪真仲堪素有目疾固辞长康曰明府正为眼耳若明点瞳子飞白拂其上使如轻云之蔽月画人尝数年不点睛人问其故答曰四体妍媸本无闗于妙处传神写照正在阿堵中又画裴楷真颊上益三毛云楷俊朗有识具此正是其识具观者详之定觉神明殊胜重嵇康四言诗画为图尝云手挥五弦易目送飞鸿难又画谢幼舆于一岩里曰一丘一壑自谓过之此子宜置丘壑中又曽于瓦棺寺北小殿画维摩诘画讫光彩耀目数日桓大司马每请与羊欣论书画竟夕忘疲曽以一厨画暂寄桓玄皆其妙迹所珍秘者封题之玄开其后取之诳言不开恺之不拟是窃去直云画妙通神变化飞去犹人之登仙也故人称恺之三絶画絶才絶痴絶张怀瓘云顾公运思精微襟灵莫测虽寄迹翰墨其神气飘然在烟霄之上不可以图画求象人之美张得其肉陆得其骨顾得其神神妙亡方以顾为最喻之书则顾陆比之锺张僧繇比之逸少俱古今之独絶所著有论画一篇皆模写要法
　　史道硕兄弟四人并善画而道硕尤工人马及鹅初与王微并师荀朂卫协优劣未辨谢恭谓王得其意史得其似
　　谢稚陈郡阳夏人初为晋司徒主簿入宋为宁朔将军西阳太守善画多为贤臣孝子节妇烈女之图有补于风教虽舐笔和墨不无意也
　　夏侯瞻有郢匠图髙士图倕山图楚人祠鬼神图传于代谢云气韵不足精密有余擅名当代事非虚美
　　嵇康字叔夜谯国铚人也在魏拜中散大夫入晋不仕自以髙洁难偶所与神交者唯王戎山涛等为竹林七贤而已美风仪能属词善鼓琴工书画有狮子击象图巢由图传于代
　　温峤字太真太原祁人秀朗有才鉴善画明帝时官至平南将军江州刺史年四十二赠侍中大将军追封始安公谥曰武
　　谢岩
　　曹龙
　　丁逺
　　杨惠
　　江思逺
　　以上五人皆善画思逺陈留圉人有孝行征西将军庾亮请为儒林参军其它辟召皆不就
　　王蒙字仲祖晋阳人放诞不羁书比庾翼丹青甚妙颇希髙达常往鲈肆家画轜车自云我嗜酒好肉善画但人有饮食美酒精绢我何在不往也特善清言为时所重官至司徒左长史
　　戴逵字安道谯郡铚人幼有巧慧聪悟博学善鼓琴工书画为童儿时以白瓦屑鸡卵汁和溲作小碑子为郑玄碑时称词美又善铸铜像及雕刻曽造无量寿佛木像髙丈六并菩萨逵以古制朴拙至于开敬不足动心乃潜坐帷中密听众论所听褒贬辄加详研积思三年刻像乃成迎至山阴灵寳寺郄超观而礼之其画古人山水极妙十余岁时于瓦棺寺画王长史见之云此儿终享大名恐我不得见耳逵尝就范宣学范见逵画以为亡用之事不宜虚劳心思逵乃与宣画南都赋范观毕嗟叹甚以为有益乃亦学画安道中年画行像甚精妙庾道秀看之语戴云神犹太俗葢卿世情未尽耳戴云惟务光当免卿此语耳子勃有父风孙畅之云山水胜顾晋义熙初以散骑郎征不至所画有九州岛名山图秦皇东逰风云水月等图传于代勃弟颙字仲若巧思亦逵之流父之琴书丹青皆能传之一门隠遁高风振于晋宋凡所征辟皆不起

　　○宋

　　顾景秀武帝时画手也常居帝左右帝赐何戢蝉雀扇是景秀画后戢为吴兴太守齐高帝求好画扇戢持献之陆探微顾寳光见之皆叹其巧絶
　　陆探微吴人宋明帝时尝为侍从丹青之妙最推有名谢赫评云画有六法自古作者鲜能备之唯陆探微及卫协备之矣穷理尽性事絶言象色前孕后古今独立李嗣真云陆公参灵酌妙动与神会笔迹劲利如锥刀焉秀骨清像似觉生动令人懔懔若对神明张彦逺纪其传世之画多是古圣贤名人像子绥体运遒举风力顿挫一点一拂动笔新奇绥弟弘肃最藉庭训虽所得不多亦有家法在张僧繇毛棱上
　　宗炳字少文南阳沮阳人江夏王义恭尝荐炳于宰相前后辟召竟不就善书画鼔琴好山水西陟荆巫南登衡岳因结宇衡山怀尚平之志以疾还江陵叹曰噫老病俱至名山恐难徧逰唯当澄怀观道卧以逰之凡所逰厯皆图于壁坐卧向之其髙情如此又自为画山水序以白其志
　　王微字景贤琅琊临沂人善书画尝居一室读书玩古不出十余年与友人何偃书曰吾性知画葢鸣鹄识夜之机盘纡糺纷咸纪心目故山水之好一往迹求皆得髣髴竟不就辟世祖以贞栖絶俗赠秘书监尝作画序一篇张彦逺曰宗炳王微皆拟迹巢由放情林壑与琴酒而俱适纵烟霞而独往各有画序意逺迹高不知画者难可与论
　　顾寳光吴郡人大明中为尚书水部郎画师宗炳传世有帝王名臣等像及射雉斗鸡鸂■〈氵鵣〉等图
　　谢庄字希逸陈郡阳夏人初为始兴王浚后军参军官至散骑常侍兼中书令幼有才学多巧思善画制水方丈图天下山川土地各有分理离之则州郡殊合之则宇内为一
　　袁倩北面陆氏最为髙足象人之妙亚美前修但守师法不出新意其于妇人特为古拙子质风力爽俊不坠家声姚最曽见其庄周木鴈图卞和抱璞图笔势徤劲继父之美
　　史敬文有黄帝升仙图乐冀人马画张平子西京赋图
　　史艺有屈原渔父图王羲之像孙绰像
　　刘斌有诗黍离图
　　尹长生或作尹扈生写南朝贵戚图
　　吴暕谢云体法雅媚制置才巧擅美当年有声京洛
　　张则谢云意态宏逸动笔新奇在吴暕下
　　刘胤祖官至尚书吏部郎谢云蝉雀特尽微妙笔迹超越俊爽不凡子璞体运精严稍亚于父
　　刘绍祖胤祖弟官至太康太守谢云笔迹调快劲滑有余然伤于师工乏其士体其于模写特为精密
　　蔡斌有逰仙图苏武像
　　濮万年有苏门先生及名臣像
　　史粲有白画八骏图
　　宋僧辩
　　康允之
　　范惟贤已上三人皆善画
　　顾骏之结构髙楼以为画所每登楼去梯家人罕见若时景融朗然后含豪天地阴惨则不操笔谢赫品云神韵气力不逮前贤精微谨细始变古则今赋彩制形皆创新意若色牺始更八卦史籕初改书法也始画蝉雀天下莫竞

　　○南齐

　　宗测字敬微炳之孙也代居江陵不应辟召骠骑将军豫章王嶷请为叅军测荅曰何得谬伤海鸟横斤山木性善书画传其祖业志欲逰名山乃写祖炳所画尚子平图于壁隠庐山居炳旧宅画阮籍遇孙登于行障上坐卧对之又画永业寺佛影台皆臻絶妙
　　刘系宗丹阳人官至宣城太守善书画
　　姚昙度画有逸才巧变锋出魑魅鬼神出人意表
　　蘧道愍
　　章继伯
　　右二人并善寺壁兼能画扇人马数分毫厘不失别体之妙可谓入神蘧始师章氷寒于水
　　范怀珍或作怀粲或作怀坚有渥洼马图孝子屏风
　　锺宗之有王献之王攸之等像
　　王效有啸赋图
　　王殿有曹长孺真列女傅丹仪图三马图败春图
　　戴蜀有孝子图息妫图
　　陈公思有列女贞节图列女仁智图朱买臣图
　　陶景真有孔雀鹦鹉图虎豹图
　　张季和有逰清池图
　　沈标亡所偏善触类涉习留意铅华亦有可观
　　谢赫写貌人物不俟对看所须一览便工操笔目想毫发皆亡遗失至于气运精灵未穷生动之致笔路纎弱不副雅壮之怀然中兴以来象人为最
　　沈粲笔迹调媚専工罗绮屏幛所图颇有情趣
　　丁光擅名蝉雀然笔迹轻羸非不精谨但乏生气
　　周昙研沙门彦悰云师塞壮勤授曹仲达比曹不足方塞有余
　　谢恵连陈郡夏阳人官至司徒府叅军幼有词学族兄灵运叹服之兼善书画
　　谢约官卫尉叅军善山水有大山图声伎乐图
　　虞坚
　　丁寛
　　右二人并工画李嗣真列在下品
　　刘琪字士温彭城人官至吏部郎少聪慧多才艺工书画饮酒至数斗画嫔嫱当代第一
　　毛恵逺荥阳阳武人官至少府卿画马称当代第一
　　毛恵秀恵逺弟也永明中待诏秘阁世祖将北伐命恵秀画汉武北伐图中书郎王融监其事融好功名秀又善图画成帝极珍贵置琅琊台上每披玩焉姚最云绘事详悉太自矜持翻成羸钝遒劲不及恵逺精思有过于棱矣
　　毛棱恵逺子也姚最云便速有余真巧不足善于布置比之叔父则床下安床
　　释恵觉姚昙度之子也丹青继父之美有殷洪像白马寺寳台様行于先代
　　释僧珍蘧道愍外甥遂师舅画与恵觉同品

　　○梁

　　元帝姓萧氏讳绎字世诚武帝第七子初封湘东王任荆州刺史后即帝位初生便眇一目聪慧俊朗博涉技艺尝画圣僧武帝亲为赞之又画蕃客入朝图帝极称善又画职贡图并序又画芙蓉湖醮鼎图姚最云画有六法真仙为难王于像人特尽神妙
　　忠庄太子讳方等字实相元帝长子能写真坐上宾客随意点染即成数人问儿童皆识之
　　南郡王大连字仁靖简文帝第五子少俊爽风流有巧思洞达音律工丹青
　　萧责字文奂兰陵人仕梁为河东太守多词学工书画曽于扇上画山水咫尺之内而瞻万里之遥方寸之中乃辩千寻之峻学不为人自娱而已虽有好事罕见其迹
　　陵杲字明霞吴郡人初仕齐入梁官至特进扬州大中正好词学信佛理工书画与舅张融齐名
　　陶弘景字道明丹阳秣陵人幼有异操年十岁得葛洪神仙传便有神仙之志初征为诸王侍读永明十年辞禄止句曲山自号华阳隠居好著述明众艺工书画卒年八十五赠中散大夫谥曰贞白先生武帝尝欲征用隠居画二牛一以金笼头牵之一则逶迤就水草武帝知其意不以官爵逼之朝廷有事多就而询之号山中宰相
　　张僧繇吴中人天监中官至右将军吴兴太守武帝崇饰佛寺多命僧繇画之时诸王在外武帝思之遣僧繇乘传写貌对之如面也江陵天皇寺明帝置内有栢堂僧繇画卢金那佛像及仲尼十哲帝怪问释门内如何画孔圣僧繇曰后当赖此耳及后周灭佛法焚天下寺塔独以此殿有宣尼像乃不令毁折又金陵安乐寺四白龙云点睛即飞去人以为妄诞固请点之须臾雷电破壁两龙乘云腾去上天二龙未点睛者见在初吴曹不兴图青溪龙僧繇见而鄙之乃广其像于武帝龙泉亭至太清中震龙泉亭遂失其壁又画天竺二胡僧因侯景乱散拆为二后一僧为唐右常侍陆坚所寳坚疾笃梦一胡僧告之我有同侣离拆多时今在洛阳李家若求合之当以法力助君陆以钱帛购得疾乃愈其制作之妙拟于阴阳者如此葢其生平手不释笔俾夜作昼未尝倦怠数纪之内无须臾之间所以思若涌泉取资天造笔纸一二而像已应焉子善果所作多乱真于父善果弟儒童亦有释迦会图寳积经变传于代
　　袁昻字千里陈郡阳夏人官至中书监幼以孝称颇善画
　　焦寳愿姚最云早逰张谢靳固不传傍求造请事均盗道衣制树色皆自新意点黛施朱轻重不失
　　嵇寳钧姚最云虽无师范而意兼真俗赋彩鲜丽观之悦情张彦逺云画性所贵上何必师范
　　聂松梁帝云与稽同品言其优劣僧繇之亚在解倩上有支道林像
　　解倩最长寺壁有丁贵人弹曲项琵琶图五夫人像九子魔图
　　陆整有佛像
　　江僧寳斟酌袁陆亲渐朱蓝用笔骨鲠甚有师法象人外亡所长
　　释威公光宅寺僧下笔为京洛所知
　　释吉底
　　释摩罗菩提二僧俱外国人能画
　　释迦佛陁天竺人学行精悫灵感极多初在魏魏帝重之至隋隋帝于嵩山起少林寺有拂菻国人物图器物様外国兽图传神图

　　○陈

　　顾野王字希冯吴郡人七岁读五经九岁能属文长为鸿儒天象地理无不毕习在梁为中领军时宣城王为扬州野王与王褒俱为宾友野王尝画古贤王褒书赞时称二絶尤工草虫入陈官至黄门侍郎

　　○后魏

　　蒋少逰乐安博昌人官至将作大匠太常少卿前将军都水兼此四官敏慧机巧善画人物及雕刻虽有才学常在剞劂绳墨之间园湖城殿之侧识者叹息少逰坦然以为己任不告疲劳
　　李平顿丘人宣武即位除黄门郎拜长乐太守以本官行相州事帝至邺亲幸其第见平诸子寻正刺史平劝农桑修饰太学简试通儒以充博士选五郡聪敏者教之图孔子及七十二弟子于讲堂亲为之赞前来台使颇好侵渔平乃画履虎尾践薄氷于客馆注颂其下以示诫焉
　　杨乞徳封新乡侯归心释门施身入寺善画佛像
　　王由字茂道官至东莱太守摹画佛像为时所服
　　祖班东魏人善画

　　○北齐

　　广宁郡王髙氏名孝珩世宗第二子博涉多才艺尝于厅事壁上画苍鹰覩者疑其真鸠雀不敢近又画朝士图当时絶妙
　　萧放字希逸梁武帝犹子也为本朝著作郎入齐待诏词林馆善丹青因于宫中监诸画工帝令采古来丽美诗及贤哲充画图帝甚善之
　　杨子华世祖时任直阁将军员外散骑常侍尝画马于壁夜听蹄啮长鸣如索水草图龙于素舒卷辄云气萦集世祖重之使居禁中天下号为画圣非有诏不得与外人画阎立本云自像人以来曲尽其妙简易标美多不可减少不可踰其唯子华乎子华又善画牡丹语在陈睂公珍珠船
　　田僧亮官至三公中郎将入周为常侍当时之名髙于董展画田家野服柴车古今独絶
　　刘杀鬼与杨子华同时世祖俱重之画斗雀于壁常见之以为生拂之方觉常在禁中锡赉巨万任梁州刺史
　　曹仲达曹国人官至朝散大夫沙门彦悰云师依周研竹树山水外国佛像无竞于时
　　殿英童善画兼楷隶
　　髙尚士
　　徐徳祖
　　曹仲璞
　　已上三人并当时名手

　　○后周

　　冯提伽北平人官至散骑常侍兼礼部侍郎志尚清逺后避周末之乱佣画并汾之间窦蒙云寺壁皆有合作其若山川草树宛然塞北车马

　　○隋

　　阎毗榆林盛乐人周武帝时拜仪同三司入隋官至朝散大夫将作少监篆隶丹青当时称絶
　　展子虔厯北齐周隋在隋为朝散大夫帐内都督所画台阁虽一时如董展不得以窥其妙写江山逺近之势尤工故咫尺有千里之趣
　　董展字伯仁汝南人多材艺乡里号为智海官至光禄大夫殿中将军时与展子虔齐名三昧轮奂董氏造其微六辔沃若展生居其骏董有展之车马展无董之台阁曽作道经变相为时所称谓非画外有情叅灵酌妙入华胥之梦与化人同逰何以臻此
　　郑法士在周为大都督员外侍郎建中将军在隋授中散大夫画师僧繇尤长于人物论者谓江左自僧繇以降法士称独步焉僧悰云飞观层楼间以髙林嘉树碧潭素濑糅以杂英芳草必暧暧然有春台之思此其絶伦也
　　郑法轮法士之弟李云舆马之际比兄为劣及其辟台苑恣登临罗绮如春芳菲似雪亦为絶尘子徳文亦擅家法但笔迹纎弱英灵销歇耳
　　孙尚子睦州建徳县尉师模顾陆骨气有余鬼神特所偏善妇人亦有风态善为战笔之体衣服手足木叶川流莫不战动唯须发独尔调利他人效之终莫能及尚子自姓孙故时有孙郑之称作寳鉴者以为郑法轮之孙谬何至此
　　杨契丹官至上仪同僧悰云六法备该甚有骨气山东体制允属伊人时与田僧亮齐名田杨与郑法士同于京师光明寺画小塔郑图东壁北壁田图西壁南壁杨画外边四面是称三絶杨以簟蔽画处郑窃观之谓杨曰卿画终不可学何劳鄣蔽又求杨画本杨引郑至朝堂指宫阙衣冠车马曰此是吾画本也郑深叹服
　　刘乌学于郑不少风格屏帐有功
　　陈善见准的于郑遒媚温润则不及之
　　江志笔力劲徤风韵顿挫模山拟石妙得其真
　　李雅为滕王库直神气抑扬独越伦伍圣僧形制是所尤工
　　王仲舒北面孙公风骨不逮精熟润媚推于名笔
　　阎思光
　　解悰
　　程瓉
　　已上三人并当时名手
　　尉迟跋质那西国人善画外国及佛像传至唐时谓之大尉迟
　　昙摩拙义天竺僧也隋文帝时自本国来徧礼中夏阿育王塔至成都雒县大石寺空中见十二神形便一一写之乃刻木为十二神形于寺塔

　　○唐

　　太宗讳世民髙祖次子也髙祖武徳四年为天策上将军位三公上乃鋭意经籍怡神艺学开学馆以待四方之士有杜如晦房玄龄等十八人宾游幕府礼遇温渥乃命库直阎立本图形貌具题名字爵里仍教文学褚亮为之赞及即帝位贞观十七年又诏立本画功臣长孙无忌等二十四人于凌烟阁上自为讃
　　中宗讳显太宗之孙
　　玄宗讳隆基中宗之侄右二帝留心艺事书画备能玄宗曽令画十睂图一曰鸳鸯睂又曰八字睂二曰小山睂又名逺山睂三曰五岳睂四曰三峰睂五曰垂珠睂六曰棱睂又名却月睂七曰分梢睂八曰涵烟睂九曰拂云睂又曰横烟眉十曰倒晕睂髙平公张谂进玄宗马射真图于宪宗表云玄宗天纵神武艺冠前王凡所游畋必存绘事岂止云梦殪兕楚人美旌葢之雄浔阳射蛟汉史称舳舻之盛
　　汉王元昌髙祖第七子博学善画李嗣真谓天人之姿博综伎艺颇得风韵自然超举有画鞍马鹰鹘传于时虽阎立徳立本不得以季孟之间
　　韩王元嘉髙祖于善画龙马虎豹
　　滕王元婴髙祖子善画蝶故王建宫词有内中数日无呼唤搨得滕王峡蝶图之句酉阳杂俎曰滕王画蛱蝶有数名江夏斑大海眼小海眼村里来菜花子唐艺文志有滕王蛱蝶图二卷
　　嗣滕王湛然善画花鸟蜂蝶驴子水牛
　　江都王绪霍王元轨之子太宗侄也能画最长于鞍马杜子美诗谓国初以来画鞍马神妙独数江都王
　　宁王成器代宗子善画马花蕚楼壁上有六马衮尘图明皇爱玉面花骢风鬃雾鬙纎悉皆备后壁上惟有五马其一失去信知神妙特与变化俱也
　　阎立徳名让字立徳以字行于代父毗在隋以丹青知名与弟立本俱传家业官至工部尚书封太安县公
　　阎立本立徳弟也代立徳为工部尚书后拜右相封博陵县公有应务之才兼能书画朝廷号为丹青神化史云太宗与侍臣泛游春苑池中有奇鸟随波容与上爱玩不已召侍从之臣歌咏之急召立本写貌阁内传呼画师阎立本立本时已为主爵郎中奔走流汗俯伏池侧手挥丹素目瞻坐宾不胜愧赧退戒其子曰吾少好读书属词今独以丹青见知躬厮役之务辱莫大焉尔宜深戒勿习此艺及为右相与左相姜恪对掌枢务恪曽立边功立本唯善丹青时人语曰左相宣威沙漠右相驰誉丹青言并非宰相器李嗣真云博陵太安难兄难弟自江右陆衡云亡北朝子华长逝象人之妙号为中兴至若万国来庭奉涂山之玉帛百蛮朝贡接应门之位序折旋矩度端簮奉笏之仪魁诡谲怪鼻饮头飞之俗尽该毫末备得人情二阎同在上品
　　张孝师为骠骑尉善画地狱气候幽黙尝死而复苏具见冥中事故备得之吴道玄见之因效为地狱变相
　　范长寿官司徒校尉学张僧繇画然能知风俗好尚作田家景候人物皆极其情至于山川形势屈曲向背分布逺近各有条理
　　何长寿与范同师法但微劣于范范何并有醉道士图传于代
　　尉迟乙僧于阗国人跋质那子也授宿卫官袭封郡公时人以跋质那为大尉迟乙僧为小尉迟画外国及佛像小则用笔紧劲如屈鐡盘丝大则洒落有气槩
　　刘孝师点画不多皆为枢要鸟雀奇变甚为酷似
　　靳智异祖述仲达改张琴瑟变夷为夏肇自斯人
　　王定官至中散大夫尚方令贞观初以菩萨圣僧得名又有本草训戒图传世
　　梁寛
　　吴智敏僧琮云智敏师于寛神襟更为俊逸
　　康萨陁无所服膺虚心自悟初花晚叶变态多端异兽奇禽千形万状
　　王知敬太原人官至秘书少监
　　王知慎知敬弟也终少府监兄弟并以工书画名
　　王韶应画鬼神深有风韵亦善山水
　　檀州敏为振武校尉僧悰云栋宇楼台阴阳向背厯观前古独见斯人
　　郑俦屋木楼台师于檀州敏
　　裴寛绛州人以文词有能称明皇时为范阳节度使颇受眷知所画小马图萧散闲适笔墨典雅
　　黄谔画马独善于时
　　左全蜀人本儒家工佛像人物寳厯中声驰宇内多仿吴生颇得其妙
　　姜皎玄宗时太常卿封楚国公寓绵州画角鹰于督邮亭壁极其精妙一刺史模石竖州堂后当时鹰隼不敢入城杜少陵诗楚公画鹰鹰戴角杀气森森到幽朔是也
　　范琼
　　陈皓
　　彭坚
　　已上三人同艺同时寓居成都名振三川琼尝作乌瑟摩像设色未半而罢笔迹超絶后之名手莫能完补皓坚尝以杜悰相公命画浄众寺壁天王各一堵南畔仗剑振威者彭之笔北畔持弓奋赫者陈之笔二人笔力相似观者莫能升降大约宗吴道玄之笔而传彩拂澹过之画有六法名辈少该唯此三人俱尽其美
　　常粲雍京人也咸通年路岩侍中牧蜀宾礼待之画人物喜为上古衣冠不堕近习有伏羲画卦神农播种孔子问礼释伽等像
　　常重胤粲之子也僖宗幸蜀回銮之日蜀民请留御容于大圣慈寺时随驾待诏皆操笔不体天颜太师陈敬瑄表进重胤一写而成内外官属无不叹骇谓为僧繇后身复宣令于中和院壁写随驾臣僚陈敬瑄等三十七人寻授驾前翰林待诏赐绯鱼袋驾归韦相国昭度为西川节制而陈太师与监护田军容拒命据城王蜀先主时为行军司马攻围三年乃以城降既克下王先主至寺拜僖宗御容观绘壁唯不见陈田真因问寺僧对云拒扞王师近方涂抹先主曰某岂与丹青为参商遽命重写重胤乃挼皂荚水洗去而风姿宛然先主嘉赐之常公自言我画梁摧烂之外雨淋水洗终无剥落者善其设色与人殊也伪通王家裕性多猜忌惑一媵嬖欲为写貌而恶人久视谓常曰颇不熟视审可乎曰可顷之夫人至拜立斯须而退翼日貌其姿容短长无遗毫髦敏妙皆此类也
　　孙遇初名位后遇异人得度世法更名遇东越人也僖宗幸蜀遇自京入蜀自称会稽山人举止疎野襟韵旷达喜饮酒罕见其醉乐与幽人为物外交光启中画应天寺壁势若飞动世称龙水尤其所长
　　张南本善画人物尤工画火南本初与孙遇并学画水皆得其法南本以为同能不如独胜遂専意画火独得其妙中和年寓止成都金华寺画八明王时游僧升殿见火势逼人惊怛几仆又画辟支佛结跏趺坐火周其身笔气焱鋭烟飞电掣烈烈有焚林之势佛以定慧力坐其间安然不动宋李廌为之赞时论孙遇之水几于道南本之火几于神
　　石恪字子専成都郫人性轻率尤好陵轹人常为嘲谑之句略协声韵与俳优不异有杂言传于世初事张南本纔数年已出其右多为古僻人物诡形殊状以蔑辱豪右而川人患之尝画五丁开山及巨灵擘太华图其气韵刚峭为世所称又画陈子昻卢藏用宋之问高适毕构李白孟浩然王维贺知章司马承桢仙宗十友图画品云玉皇朝会图石恪所作凡天仙灵官金童玉女三官太乙七元四圣经纬星宿风雨雷电诸神岳渎君长地上地下主者皆集帝所玉皇大帝南面端扆而坐众真仰首承望清光见之者神爽超然如在通明殿中也其作水府官吏腰间系鱼蟹作绶盖以侮观者又作鬼百戱图钟馗夫妇对案置酒供张果肴作执事诸鬼背学其情态前有大小鬼数十合乐呈伎曲尽其妙此图玉皇像不敢深戱然犹不免悬蟹欲调后人一笑也
　　麻居礼蜀人师张南本光化天复间声迹甚髙
　　李洪度成都人
　　张腾
　　张赞河阳人
　　王浃已上四人并工道释人物
　　王弘太原人画人马永徽时人
　　牛昭善山水
　　髙道兴成都人光化中与赵徳齐同画西平王仪仗授翰林待诏
　　赵徳玄长安人天复中入蜀工画车马人物山水佛像屋木
　　卫宪师周昉花木竹雀
　　张立不知何许人蜀中画迹甚多亦能水墨
　　周古言善画人物尤工妇人多画宫禁岁时行乐之胜然摹写形似未为奇特至于布景命意则意在笔外
　　杜庭睦喜画故实画明皇斫脍图人物流品见之风神气骨间非有得于心何以臻妙至此
　　吴侁作林泉平逺溪友钓徒皆有生致
　　姚思元林泉人画道释一时知名作紫微二十四化皆所以警悟世俗非止游戏丹青而自娱悦者
　　锺师绍蜀人画释道人物犬马颇工
　　尹继昭工人物台阁
　　吕嶤
　　竹虔二人并京兆人尹继昭弟子工释道人物嶤僖宗朝翰林待诏
　　胡瓌范阳人工画番马铺叙巧密近类繁冗而用笔清劲至于穹庐什器射猎形容备尽凡画槖驼及马以狼毫笔疏染取其生意亦善体物者也后以笔法授子虔
　　张询南海人不第后流寓长安以画自适后至蜀中为僧梦休画壁三堵一早景一午景一晚景谓之三时山僖宗幸蜀见之尽日欢赏王蜀太子欲迁壁于东宫为壁泥通枋移损不全乃止
　　杨须跋
　　赵武端
　　范龙树
　　周乌孙
　　杨徳绍已上五人擅名唐初
　　陈义工写貌玄宗少与之善特承恩遇为武徳南熏中尚等使银青光禄大夫少府监
　　殷■〈参攴〉
　　殷季友
　　许琨
　　三人与同州僧法明于开元中并善写貌常在内廷画人物海内知名
　　钱国养开元中人
　　左文通已上二人亦善写貌
　　王陁子善山水幽致峯峦极佳世人言山水者称陁子头道子脚
　　吴道玄字道子东京阳翟人少孤贫天授之性年未弱冠穷丹青之妙明皇知其名召入内供奉开元中从驾东洛与裴旻将军张旭长史相遇各陈其能裴以金帛请道子于天宫寺为所亲绘壁道子封还金帛谓旻曰闻将军善舞剑观其壮气可助挥毫旻因缞墨为道子舞剑舞毕奋笔俄顷而成有若神助张长史亦书一壁都邑士庶皆云一日之中获覩三絶又明皇天寳中忽思蜀道嘉陵江水遂假吴生驿驷令往写貌及回帝问其状对曰臣无粉本并记在心后宣令于大同殿图之嘉陵江三百余里山水一日而毕时李思训亦于大同殿图累月方毕明皇云李思训数月之功吴道子一日之迹皆极其妙又画内殿五龙其麟甲飞动每天欲雨即生烟雾凡画人物佛像皆冠絶于世凡图圆光皆不用尺度规画一笔而成其早年行笔差细中年行笔如莼菜条人物有八面生意活动其传采于焦墨痕中略旋微染自然超出缣素世谓之吴装或谓张僧繇后身良不诬也
　　翟琰吴生弟子也吴生每画落笔便去多使琰与张藏布色浓淡无不得所
　　李生失名亦吴弟子善画地狱佛像有类于吴而稍劣
　　张藏亦吴弟子裁度麄快思若涌泉寺壁十间不旬而毕
　　杨庭光与吴同时佛像经变杂画山水极妙
　　卢棱伽吴弟子也画迹似吴但才力有限经变佛事是其所长吴生尝于京师画总持寺三门大获泉货棱伽乃窃画庄严寺三门鋭意开张颇臻其妙一日吴生忽见之叹曰此子笔力当时不及我今乃类我是子也精爽尽于此矣居一月棱伽卒
　　武静藏善画鬼神有气韵
　　董蕚字重照善杂画车牛最推其妙
　　陈静心善寺壁弟静眼善地狱山水
　　程维善杂画
　　杨垣
　　杨仙乔二人并长安人好图佛寺鬼神垣子爽亦善之解倩善鬼神
　　冯昭正【一作绍政】开元中任少府监善鹰鹘鸡雉尽其形态曽于禁中画五龙堂有降云蓄雨之感
　　李思训官至左武卫大将军封彭城公其画山水树石笔格遒劲湍濑潺湲云霞缥缈难写之状用金碧辉映为一家法后人所画着色山往往宗之然至妙处不可到也荆浩云李将军理深思逺笔迹甚精虽巧而华大亏墨彩
　　李昭道思训子也变父之势妙又过之官至太子中舎当世言山水者称思训为大李将军昭道为小李将军
　　李思诲思训之弟即林甫之父任朝散大夫杨州叅军
　　李林甫髙詹事尝与之诗曰兴中唯白云身外即丹青其画小山水类李中舎
　　李凑林甫之侄为广陵仓曹尤工绮罗人物葢一家五人并善丹青当时以为盛
　　薛稷字嗣通河东汾阴人道衡之曽孙元超之从子嗣学名家轩冕继代先天时官至银青光禄大夫太子少保封晋国公善花鸟人物杂画画鹤知名屏风六扇鹤様自稷始也
　　郎余令有才名工山水古贤为著作佐郎撰自古帝王图按据史传想象风采时称精妙
　　曹元廓天后朝为朝散大夫左尚方令工骑猎人马山水善于布置天后铸九鼎于东郡备九州岛山川物产诏命元廓画様锺绍京书时称絶妙
　　刘行臣善画鬼神类王韶应
　　畅■〈巬，言代夫〉善山水似李将军■〈巬，言代夫〉子明瑾妙过于父
　　杨宁
　　杨升
　　张萱
　　已上三人善画人物萱尤好画妇女婴儿
　　尹林善佛像鬼神寺壁髙宗时得名笔迹快利画慈恩寺塔下南面师利普贤极妙
　　李仲昌
　　李嗣真二人并林弟子并善佛道鬼神
　　韦无忝官至左武卫将军善鞍马鹘象鹰图杂兽皆妙
　　韦无纵无忝之弟善写貌
　　朱抱一开元间直集贤写张果先生真为好事所传
　　竹元标
　　蔡金刚
　　毛蒿
　　姚彦山
　　程逊以上五人并善寺壁禽兽
　　董好子善人物
　　杨树儿
　　耿纯
　　任直亮
　　畅整
　　李相国
　　陈悫
　　刘志敏
　　史晟
　　何君墨
　　京元成
　　崔霞
　　冷元秀
　　马光业
　　李蛮子
　　马树鹰
　　祝丘
　　潘细衣
　　周子敬
　　段去惑
　　张彦逺云以上皆唐朝以来名手画士有同兰菊丛芳竞秀踪迹布在人间姓名不可遗弃
　　陆廷曜善人物鬼神有气韵
　　殷不害陈郡人子令名并工书画
　　殷闻礼字大端弘文馆学士亦不害子书画妙过于父
　　殷仲容闻礼子天后朝太仆秘书丞工写貌及花鸟妙得其真或用墨色如兼五采
　　谈皎画人物有态度衣裳润媚但格律不髙大髻寛衣亦当时所尚
　　张遵礼善画斗将鞍马戈矛器械用笔椠差小画尤佳
　　王绍宗琅琊人官秘书少监与父修礼并善书画
　　宋令文汾州人之问之父也亦书画皆善
　　卢鸿一名颢然以字行范阳髙士也善画山水树石隠于嵩山开元初征拜谏议大夫不就赐隠居服官为营草堂一所鸿自为图有十景谓之玄居十志传至宋刘子礼得于钱氏后李伯时曽临一本葢与辋川图并传于世云
　　郑虔郑州人为广文馆学士饥穷轗轲好琴酒篇咏工山水进献诗篇及书画玄宗题曰郑虔三絶
　　郑逾善山水天寳中得名于梁宋间
　　曹霸魏曹髦之后官至左卫将军天寳末每诏画御马及功臣杜工部有丹青引赠之
　　李果奴写貌人物及僧佛为妙元和初有李士昉即果奴之孙笔迹及其祖在翰林集贤院
　　韩干京兆人官至大府丞天寳中召入供奉上令师陈闳画马帝怪其不同因诘之奏云臣自有师陛下内廐之马皆臣之师也干葢初师曹霸后自独擅杜甫赠霸画马歌云弟子韩干早入室亦能画马穷殊相干惟画肉不画骨忍使骅骝气凋丧则干不及霸逺甚张彦逺云玄宗好大马御廐至四十万遂有沛艾大马命干悉图其骏则有玉花骢照夜白等时岐薛宁申王廐中皆有善马干并图之遂为古今独步禄山之乱沛艾马种遂絶韩君端居无事忽有鬼使请马一匹韩君画马焚之他日见鬼使乘马来谢宋嘉佑中一贵人使江南携韩马一匹行及采石风大作三日不可渡祷于水府庙是夕梦神告留马当相济翼日诣庙献之风止乃渡其感神如此弟子孔荣颇得其法干又能髙僧鬼神菩萨等迹陈仲醇云韩干尝画下生嗔弥勒
　　陈闳永王府长史善写貌工鞍马家蓄图画絶多玄宗召入供奉写御容及射猎按舞诸图皆妙絶又写肃宗御容
　　孟仲晖善写貌笔迹类陈闳又似阎令
　　杜景祥
　　王允之二人画与仲晖相似
　　王维字摩诘太原人官至尚书右丞家于辋川与弟缙并以科名文学冠絶当时其画山水松石踪似吴生而风致标格特出尝画辋川图山谷郁郁盘盘云水飞动意出尘外怪生笔端又自题诗云当世谬词客前身应画师不能舍余习偶被时人知张彦逺曽见其破墨山水笔迹雄劲荆浩云王右丞笔墨宛丽气韵髙清巧写象成亦动真思
　　张諲官至刑部员外郎明易象善草隶与王维李颀为诗酒丹青之友尤善画山水王维答诗曰屏风误点惑孙郎团扇草书轻内史李颀诗曰小玉破体闲文策落日梨花照空壁书堪记室妬风流画与将军作勍敌
　　刘方平工山水树石
　　王熊官至潭州都督善湘中山水似李将军
　　王象有画卤簿图或云是熊兄弟
　　田畸鴈门人官至汝南太守善写貌人物有洪崖子橘木图传于代
　　窦师纶字希言初为太宗秦王府咨议相国録事参军封陵阳郡公性巧絶草创之际乘舆皆阙勅兼益州大行台捡挍修造凡创瑞锦宫绫章彩奇丽有对雉斗羊翔鳯游麟之状蜀人谓之陵阳公様
　　李逖工画蜂蝶蝇蝉之类
　　李平钧宗室也为汴州陈留令工山水
　　崔阳元
　　李炅
　　张维亘
　　李滔
　　张通
　　耿昌言
　　耿昌期昌言之弟
　　已上七人并工山水杂画通尤精赡
　　赵公佑长安人寳厯中寓蜀赞皇公宾礼之工佛道鬼神益州画録云公佑天资神用笔夺化权应变无涯罔象莫测名髙当代时无等伦数仞之■〈土廧〉用笔最尚风神骨气六法全矣
　　赵温奇幼而颖秀长有父风画天王及梵王帝释大轮部属等像于蜀寺壁
　　赵徳齐温奇之子光化中诏许王建于成都置生祠命徳齐画西平王仪仗及朝真殿上画后妃嫔御皆极精妙昭宗喜之迁翰林待诏
　　严□
　　杨徳本并吴人善杂画
　　贝俊
　　李韶
　　魏晋孙已上三人并工花鸟
　　蒯廉性野爱画鹤后师于薛稷深得其妙
　　白旻官至同州澄城令工花鸟鹰鹘觜爪鲜利甚得其趣
　　韩嶷工妇女杂画善布色
　　宇文肃善禽虫花
　　髙江
　　车道正二人并善写貌道政兼善佛事迹简而笔健
　　齐皎髙阳人官至泽州刺史善外番人马亦工山水
　　齐映皎之弟官拜中书侍郎平章政事性雅正好学善山水
　　朱审吴兴人张彦逺云山水深沈环壮险墨磊落湍濑激人平逺极目朱景玄云唐安寺讲堂西壁最其得意其峻极之状重深之妙潭色若澄石文似裂岳耸笔下云起锋端咫尺之地溪谷幽邃松篁交加云雨暗淡
　　王宰家于西蜀多画蜀山玲珑窳窆巉差巧峭出于象外杜工部赠歌云十日画一水五日画一石能事不受相促迫王宰始肯留真迹山水松石擅场当代
　　毕宏官至庶子工松石时称絶妙
　　杨炎字公南华阴人贞元中宰相风骨俊秀神情爽迈松石山水出于人表初称处士谒卢黄门馆之甚厚久而知其丹青之能意欲求未敢发言炎遽欲辞去卢公复苦留之知其家洛中衣食乏少心所不宁乃潜令人将数百千至洛供之取其家书回以示炎炎极感未知所报卢从容言欲求一踪为子孙家寳尔意尚难之遂月余图一障松石云物移动造化观者谓之神异
　　史讃官至省郎善鞍马人物
　　裴谞字士明河东人官至兵部尚书画山水极有思
　　韦鉴长安人工龙马妙得气韵
　　韦銮鉴之弟工山水松石虽有时名未免古拙官至少监
　　韦鸥鉴之弟工山水髙僧奇士老松异石笔力劲健风格髙举善小马牛羊山原人空知鸥善马不知松石更佳咫尺千寻骈柯攅影烟霞翳薄风雨飕飕轮囷尽偃葢之形宛转极盘龙之态宋蒋永仲收韦侯松一幅千枝万叶非经岁不成鳞文一一如真笔细圆润
　　韦偃銮之子尝以越笔点簇鞍马人物山水云烟千变万态或腾或倚或龁或饮或惊或止或走或起或翘或跂其小者或头一点或尾一抹山以墨干水以手擦曲尽其妙宛然如真巧妙精奇韩干之匹也
　　张璪【一作藻】字文通吴郡人官祠部员外郎坐事贬衡州司马衣冠文行为一时名流善画松石山水自撰绘境一篇言画之要诀毕庶子一见惊异尝手握双管一时齐下一为生枝一为枯枿而四时之气遂驱笔得之所画山水髙低秀丽咫尺重深石尖欲落泉喷如吼其近也若逼人而寒其逺若极天之尽荆浩云夫随类赋彩自古有能如水晕墨章兴我唐代故张璪员外树石气韵俱盛笔墨积微真思卓然不贵五彩旷古絶今未之有也张彦逺云山水之变始于吴成于二李树石之状妙于韦偃穷于张通通能用紫秃锋以掌模色中遗巧饰外若混成
　　陈昙字玄成官至御史中丞工山水有情趣但峰峦少奇往往繁碎
　　顾况字逋翁吴兴人官著作郎善山水有画评一篇
　　沈宁善树石山水
　　刘商官至检校礼部郎中少年有篇咏髙情工山水树石初师于张璪后自造真为意自张贬窜后惆怅赋诗曰苔石苍苍临涧水溪风袅袅动松枝世间惟有张通会流向衡阳那得知或云商后得道
　　刘整任秘书省正字善山水有气象时有刘之奇亦能山水
　　边鸾京兆人也为右卫长史最长于花鸟折枝草木下笔轻利用色鲜明冠于当代贞元中新罗国献孔雀解舞者徳宗诏于玄武殿写貌一正一背翠彩生动金羽辉灼若连清声宛应繁节
　　于锡善花鸟及鸡
　　强颖善水鸟
　　梁广工花鸟善赋彩
　　陈庶扬州人师边鸾
　　陈恪工山水师张郑有气韵
　　戴重席工子女极精细
　　周昉字景元一字仲朗长安人官至宣州长史节制之后好属文穷丹青之妙逰卿相间贵公子也善画贵逰人物作士女多为秾丽丰盈之态葢其所见然也郭令公壻赵纵侍郎尝令韩干写真人称其善又请周长史写之令公尝列二真于坐侧莫定优劣因赵夫人归省令公问何者最似对曰韩画得赵郎貌周画得赵郎神遂定二画优劣送周锦彩数百段
　　赵博文尚书左丞涓之子
　　赵博宣博文之兄
　　王朏太原人终剑南刺史
　　郑寓善果之后
　　右四人皆师周昉博文善子母犬兎兼写貌朏寓俱善子女及天王菩萨
　　程修己其先冀州人祖大厯中任越州医学博士时周昉任越州长史遂令修己师事之尽得其画人物口授之妙尤精山水花竹寳厯中应明经擢第太和中文宗好古重道以晋明帝卫协画毛诗图草木鸟兽古贤君臣之像不得其真遂召修己图之皆据经定名任意采掇由是冠冕之制生植之姿逺无不详幽无不显又尝画竹障于文思殿文皇有歌云良工运精思巧极似有神临窻时乍覩繁阴合再明当时在朝学士等皆奉诏继和自贞元后以画艺进身承恩称旨京都一人而已
　　韩滉字太冲徳宗朝宰相封晋公书师张颠画师陆探微其画人物牛马极工尤好图田家风俗尝自言不能定笔不可论书画以非急务故自晦不传于人
　　戴嵩初韩滉镇浙西命为巡官师滉画皆不及独于牛能尽野性过滉逺甚至于田家川原亦各臻妙画録云嵩画牛与牧童点睛圜明照见形容着目中至饮流赴水则浮景见牛唇鼻相连弟峄亦能画牛得名善作奔逸之态
　　李渐官沂州刺史善番人番马放牧川原之妙笔迹气调当世眇俦子仲和能继其艺而笔力不及
　　张符善画牛颇工笔法有得于韩滉亦韩之流亚也
　　萧佑为桂州观察使画山水甚有意思
　　周太素终尚书郎善花鸟佛像鞠庭善山水
　　萧悦协律郎工竹一色有雅趣
　　王黙一作王墨不知其名善泼墨画时人号曰王墨一云墨名洽能山水松石杂树性疎野好酒醉后以头髻取墨抵于绢素或挥或扫或浓或淡随其形状为山为石为云为水应手随意倐若造化俯观不觉墨污之迹可谓神异贞元末殁于润州举棺若空皆云化去平生大有奇事顾著作知新亭监时黙请为海中都巡问其意云要见海中山水耳为职半年解去尔后落笔有奇趣顾生乃其弟子耳
　　李灵省落托不拘嗜酒傲睨凡画山水树石皆一点一抹便得其象物势皆出自然
　　张志和字子同会稽人渔钓于洞庭自称烟波钓叟颜鲁公知吴兴知其髙节以渔歌五首赠之张乃为卷轴随句赋象人物舟船鸟兽烟波风月皆依其文曲尽其妙肃宗朝官至左金吾卫録事叅军本名龟龄诏改之
　　张彦逺字爱宾河东人能文工字学其家既累世缙绅之后且好事故藏积图书甚富尝作法书要録十卷又撰厯代名画记十卷自序云得此二书则书画之事毕矣观其编次之善果非虚语
　　吴恬处士青州人
　　郑町处士荥阳人
　　梁洽处士
　　右三人并善山水郑雅淡梁美秀吴险巧
　　项容处士天台人山水师王黙作松风泉石图笔法枯硬而少温润故评者有顽涩之讥然挺特巉絶亦自一家
　　景朴蜀人蜀广政年于应天寺门西畔画西方天王及部从两堵以对孙遇笔识者比之蹄涔巨浸未得万分之一
　　韦机为檀州刺史以边人僻陋不知文儒之贵修学馆画孔子七十二弟子汉晋名儒像自为讃敦劝生徒繇兹大化
　　辛澄工画佛像
　　刁光胤长安人天复中避地入蜀善画湖石花竹猫兎鸟雀之类慎交游所与者皆一时佳士黄筌孔嵩皆师事之
　　周滉善画水石花竹禽鸟颇臻其妙
　　陈厦字重构工山水用意极精
　　司马承祯字子微自梁隠居至先生四世传授仙法开元中自天台征至天子师之十五年至王屋山勅造阳台观居之尝画于屋壁
　　吴士顾大厯中人画山水甚怪先布绢于地研调采色使数十人吹角击鼔呌噪着锦袄纒头饮酒半醉取墨汁泻绢上次泻诸色以大笔开决为峰峦岛屿之状
　　张素卿简州人少孤贫作道士干符中居青城山焚修至中和元年僖宗遣使与赐紫道士杜光庭封丈人山为希夷公李卿上表五岳既已封王丈人位居五岳上不可称公上可其奏于是改封五丈人为希夷真君诏赐紫尝作十二真君像各写其卖卜货丹书符导引之意人称其妙
　　陈若愚蜀中道士师张素卿得其笔法
　　苖龙唐初人失其名能画龙人以苖龙呼之后得道仙去今会稽龙瑞宫东南一峰崛起上平如砥相传为苖龙上升处
　　徐仁表初为僧号宗偃师道芬则入室吴兴郡南堂有两壁树石张彦逺甚赏之云观其潜蓄岚濑遮藏洞泉蛟根束鳞危干凌碧重质委地青岚满堂葢得意深奇之作
　　释翛然俗姓裴氏楚州刺史思训之子为人恢谐强学不成一名好朋从诗酒善丹青山水暁解丝竹
　　僧智隗善山水鬼神气韵洒落
　　金刚三昧狮子国人善西域佛像道芬会稽人善山水时有精致周沓之誉
　　法明同州人善写貌开元时张燕公征令写貌诸学士上称善
　　辨才永禅师弟子不惟书法擅场而画亦工
　　僧徽五羊人画龙不夸角及■〈髟上灰下〉鳞只求筋骨与精神齐已有诗赠之云

　　○五代

　　南唐后主李煜自号锺峯隠居又略其言曰锺隠后人能文善画书作颤笔樛曲之状遒劲如寒松霜竹谓之金错刀画山水人物禽鸟墨竹皆清爽不凡别为一格然书画同体髙出意外
　　韩求【一作虬】
　　李祝【一作柷】二人倜傥不拘有经略才能属唐祚陵季不仕以丹青自污而好游晋唐间时朱全忠簒唐晋王李克用欲图之而惧求柷知乃命往陜画龙兴寺回廊列壁二百余堵由是为天下画流所妬乃譛于克用谓二人露其异图克用遂为水嬉而溺之君子为之太息二人画实神品
　　张图字仲谋洛阳人朱梁时掌行军资粮簿籍故时人呼为张将军善泼墨山水尤长于大像作衣文不师吴带当风曹衣出水之例用浓墨麄笔如草书颤掣飞动势甚豪放至于手面及服饰仪物则用细笔轻色详缓端慎无一欹昃怪怪奇奇自一家法
　　朱瑶字温琪尝客雍洛间所画作吴道子笔迹
　　跋异汧阳人眉目疎秀举止详雅善画佛道鬼神及大像异恃能自负尝于广爱寺为张图排斥洛阳谣曰赫赫洛下唯说异画张氏出头跋异无价后画福先寺方朽约忽一人自称滑台人姓李善画罗汉人称为李罗汉当与汝对异嘿然恐如张图者遂让西壁与之异乃竭精竚思屹成一神侍从严毅又设色鲜丽葢平生之所未能者李服其精妙入神非己所及遂手足失错时人谣曰李生来跋君怕不意今日却増价不画罗汉画驼马异大有得色遂夸咤曰昔见败于张将军今取捷于李罗汉李倐起如厕异往视之已缢于僧园矣
　　曹仲元丰城人江南李氏时为翰林待诏少学吴道玄画释道鬼神后乃顿弃吴法别作细密自为一家尤工傅彩
　　陶守立池阳人世业儒通经史南唐李璟时应举下第退处齐山禁门却扫琴棋酒外以丹青自娱释道鬼神殿阁山川车马靡不精妙
　　王仁寿汝南宛人石晋时作待诏工释道鬼神及马
　　竹梦松建康溧阳人仕南唐为东川别驾尝画春景士女其布景命意绰约体态宛得周昉之格
　　陆晃嘉禾人性疎逸沈湎于酒多画村野人物遇笔挥洒略不预构故妍丑互出或在絶格或入末品
　　荆浩字皓然沁水人业儒善属文五季多故退隠太行之洪谷自号洪谷子尝画山水树石以自适时邺都青莲寺沙门大愚乞画于浩寄诗曰六幅故牢建知君恣笔踪不求千涧水止要两株松树下留盘石天边纵逺峰近岩幽湿处惟藉墨烟浓浩画山水仍答以诗恣意纵横扫峰峦次第成笔尖寒树瘦墨淡野云轻岩石喷泉窄山根到水平禅房时一展兼称苦空情着有山水诀一卷米海岳云荆浩善为云中山顶四面峻厚
　　闗仝长安人山水师荆浩晚更出蓝脱略毫楮笔愈简而气愈壮景愈少而意愈长深造古淡石树出于毕宏有枝无干当时郭忠恕亦师事之然仝于人物非所长多求胡翼为之
　　胡瓌山后契丹人善画蕃马其于穹庐部族帐幙旗斾弧矢鞍鞯或随水草放牧或在驰逐弋猎而又胡天惨冽沙碛平逺能曲尽塞外不毛之景
　　东丹王李赞华契丹大姓善画马之权奇者梁唐及晋初重之然画鞍马人物不作中国衣冠亦安于所习也
　　锺隠字晦叔天台人少清悟不婴俗事好肥遁自处画鸷禽榛棘能以墨色深浅分其向背李唐后主重之升元中齐安张校尉得鹖鸟二轴张之宾次金昌宗题诗曰为厌翻翔下苇丛戢翰侧脑思何穷侍童莫便褰帘过只恐惊飞入碧空
　　郭干辉北海营丘人俗呼郭将军师锺隠飞走特构一第止蓄禽鸟澄思涤虑纵玩其间故举意肆笔率得其真
　　郭干佑干辉之弟亦工花鸟
　　施璘字仲寳京兆蓝田人善画生竹老根薄石笋枝附箨扶疎交映青翠满庭宛得三湘髙秋之野色故后周起居郎韦重过留题曰枯箨危根缴石头千竿交映近清流堪珍仲寳穷幽笔留得荆湘一片秋
　　丁谦义兴人始师萧悦杂画后専写生竹
　　卫贤京兆人仕南唐为内供奉初师尹继昭后学吴生长于楼观殿宇盘车水磨尝作春江钓叟图南唐李煜金索书渔父词二首其一曰阆苑有情千里雪桃李无言一队春一壶酒一竿身快活如侬有几人其二曰一棹春风一叶舟一轮茧缕一轻钩花满渚酒盈瓯万顷波中得自由
　　何遇河南长水人善画宫室池阁尤善山水树石其间人物则假手于人
　　王商工画道释仕女尤精外国人物与胡翼同时并为都尉赵嵓所厚
　　李升成都人小字锦奴弱冠工山水天纵生知不从师授初得张藻员外山水一轴玩之数日弃去曰未尽妙也遂出意写蜀中山川平逺心思造化创一家之能唐明皇朝有李将军思训擅名山水蜀中乃呼升为小李将军葢艺相匹云
　　燕筠工画天王笔师周昉
　　支仲元鳯翔人画神仙人物多作奕棊之势宋髙宗题作晋六朝者多仲元所作
　　左礼成都人道释像学吴道玄描染与杨庭光相类但行笔差细耳宣和画谱谓与张南本相似
　　朱繇长安人工道释妙得吴生笔意所画必以为法时出新意千变万态动人耳目有弟子赵裔亦知名
　　杜子瓌成都人一云华阴人善于赋采拂淡偏长唯工佛像王蜀时于龙华禅院画毗卢佛据红日轮乘碧莲花座每夸同辈云某妆此圆光如日初出浅深莹然无笔玷之迹
　　杜齯龟秦人避地居蜀事王衍为翰林待诏博学强记善画佛像
　　张元简州人善罗汉
　　赵嵓梁驸马都尉本名霖后改今名工人物格韵超絶尤能鉴画
　　杜霄仕女得周昉笔法尤工蜂蝶
　　丘文播广汉人又名潜与弟文晓俱以人物山水得名又善画牛子仁庆尤长花雀
　　阮郜为太庙斋郎工人物特于仕女得纎秾淑婉之态
　　胡翼字鹏云工道释人物车马楼台山水尝临摹古今名笔目之曰安定鹏云记
　　杜楷【一作措】蜀人也幼喜摹李升山水长亦勤学廿年中昼夜不舍作枯木断崖云崦烟岫之态思致颇逺
　　房从真成都人王蜀时为翰林待诏画甲马人物鬼神冠絶当时
　　罗塞翁隠之子为吴中从事善画羊精妙卓絶
　　张及之京兆人画犬马花鸟颇工画犬得敦龎之状无摇尾乞怜之态
　　李霭之华阴人善山水林石尤善画猫于药苖间雅为罗绍威所厚建一亭为霭之援毫之所名曰金波号为金波处士
　　胡擢博学能诗善画花鸟亦诗人感物之作也
　　梅竹思【一作再思】江夏人画人物牛马最工于鸡为南唐李氏翰林待诏
　　黄筌字原叔成都人学画早得时名十七岁仕蜀王衍为待诏至孟昶加捡较少府监花竹师滕昌佑鸟雀师刁光山水师李升鹤师薛稷人物龙水师孙位资诸家之善而兼有之无不臻妙蜀王少广政时淮南通聘使有生鹤数只蜀王命筌画鹤于殿壁警露者啄苔者理毛者整羽者唳天者翘足者精彩体态更愈于生往往生鹤立于画侧蜀王叹赏遂目为六鹤殿焉又构八卦殿成命筌于四壁画四时花竹兎雉鸟雀五坊使于此殿前进白鹰误认殿上画雉为生掣臂数四蜀王叹异久之遂命翰林学士欧阳炯撰画壁奇异记以旌之筌有春山秋山山家晚景山家早景山家雨景山家雪景山居诗意及潇湘等图
　　黄居寳字辞玉筌之次子也事蜀为待诏累迁至水部员外郎前辈画太湖石皆以浅深墨淡嵌空而已居寳以笔端摤攃文理纵横夹杂砂石棱角峭硬如虬虎将踊厥状非一其画松竹花雀变态旧规皆如湖石之类
　　黄居寀字伯鸾筌少子也事蜀授翰林待诏曽奉命画秋山图学士徐光溥作歌纪之有运思潜通造化根挥毫空得神仙诀之句花竹翎毛亦工
　　黄居实绍兴秘阁中有灰禽图一而诸书不载其名筌有五子不审其为第几人
　　滕昌佑字胜华吴人后游蜀以文学从事初不婚宦志趣髙洁脱略时态工花鸟蝉蝶傅彩鲜泽宛有生意尤长于画鹅
　　李颇【一作坡】南昌人善画竹气韵飘举不求小巧而多于情任率落墨便有生意
　　于兢梁之相国也善画牡丹幼年从学因覩槛中牡丹乃命笔仿之不浃旬夺真遂酷思无倦动必増奇
　　刘彦齐梁千牛卫将军也善画竹有孟宗泣竹湘妃寺图传于世人物多假胡翼之手
　　王殷工画佛道士女尤精外国人物
　　李羣唐宗室也工画人物
　　李玄应洎弟玄审并工蕃马専学胡瓌
　　韦道丰江夏人善人物寒林逸思奇僻不拘小节当代珍之然经岁月方成一图成则惊人
　　朱简章江夏人工人物屋木
　　王乔士工佛道人物
　　郑唐卿工人物兼长写貌
　　郭权江南人师锺隠
　　史琼善雉兎竹石
　　程凝善竹鹤兼长逺水
　　王道古善雀竹当时号雀儿王
　　唐垓善野禽生菜水族诸物
　　王道求工佛道鬼神人物畜兽始仿周昉后学卢棱迦
　　宋卓工道释志学吴笔不事傅彩
　　富玫工佛道
　　黄延浩工人物
　　王伟工释道
　　张质定州人工田家风俗
　　宋艺工写貌王蜀时为翰林待诏
　　阮知诲成都人工写贵戚子女兼长写貌王蜀时为待诏
　　髙从遇道兴之子袭父艺为孟蜀翰林待诏
　　阮惟徳知诲之子绍精父业事孟蜀为翰林待诏善状宫闱禁苑皇妃帝戚富贵之事
　　杜敬安齯龟之子孟蜀翰林待诏妙于佛像尤能傅彩
　　赵忠义徳玄之子妙于鬼神屋木为孟蜀翰林待诏故事翰林每年冬杪例进钟馗忠义所进以第二指挑鬼眼睛蒲师训所进以拇指剜之蜀主问黄监孰为优劣筌优师训蜀主曰师训力在拇指忠义力在食指二者笔力相敌义难升降并赐之
　　蒲师训蜀人晓音律善谈论幼师房从真学纔十年从真自以为不及仕孟蜀为待诏长于车服冠冕旌旗器械神鬼
　　蒲延昌师训子也孟蜀待诏工佛道鬼神尤精狮子福感寺僧模写宗展子虔狮子于壁延昌见之曰但得其様未得其笔尔遂写狮子图献进时王昭逺公有嬖妾患痁以之悬于卧内其疾遂减怪而问之对云宋展氏子虔于金陵延祚寺殿壁画二狮子患者坐壁下或有愈者又梁昭明太子以张僧繇狮子愈疾名曰辟邪其来久矣按僧繇之画狮子飜身侧视鬃尾俱就八分爪牙似二龙拿珠之状展氏古本一则奔走奋迅一则回掷咆哮
　　徐徳昌
　　张玫右二人成都人为孟蜀翰林祇候工人物仕女玫兼长写貌
　　周行通赵才右二人亦蜀人俱工人物鬼神周精婴孩赵精甲骑
　　程承辩睂州彭山人也工画人物鬼神当孟氏广政年与蒲师训蒲延昌赵才递相较敌皆推妙手承辩兼善雕刻机巧人鬼禽兽之类
　　孔嵩蜀人善画龙兼工花雀与蝉师刁处士
　　姜道隠一云张姓绵竹人龆龀好画及长不务农桑无妻孥孑然一身常戴一竹笠随身布衣草履笔墨而已不事谈论不与人交往不拜跪人谓之猱头相国李昊使画屏风因问姓名则蜀语答云姜姓无名昊曰既无名是以道隐也自此名为道隠居绵竹山中读老庄暇则好图龙兴思忽至即画百尺之状飘飘然云阴雨气作蜿蜒势已而掷笔抚掌常以此为适意撰集龙证笔诀三卷尝于浄泉寺画山水松石赵廷隠赠之十缣置僧堂前拂衣而去
　　杨元真蜀人画释道罗汉
　　董从诲成都人世本儒家游心绘事佛道人物举意皆精
　　张景思金水石城山张玄之裔工佛道
　　李文才华阳人孟蜀待诏工人物山水兼写真
　　杜弘义蜀晋原人工佛道罗汉
　　吴越王钱镠画墨竹
　　朱澄
　　髙太冲右二人俱江南李中主翰林待诏澄工屋木太冲工写真二人合画雪景宴图时称絶手
　　李仁章并州人学吴画长于鬼神当时谓非卢棱迦无以并辔
　　李夫人西蜀名家未详世胄善属文尤工书画郭崇韬伐蜀得之夫人以崇韬武弁常郁郁不乐月夕独坐南轩竹影婆娑可喜即起挥毫濡墨模写窓纸上明日视之生意具足人间往往效之遂有墨竹
　　童氏江南人所学出王齐翰工道释人物童以妇人而能丹青故当时缙绅家妇女往往求写照焉
　　道士厉归真莫知其乡里善画牛虎并竹雀鸷禽笔简意尽气韵萧爽坡岸山林亦佳尝游洪州信果观内塑像是玄宗时夹纻雀蛤粪其上归真画一鹞于壁笔迹奇异自是鸟雀无复栖者
　　僧贯休俗姓姜氏字徳隠婺州金溪人初以诗得名后入两川颇为王衍待遇因赐紫衣号禅月大师能画唯罗汉最着其像多作古野之貌不类世间所传
　　傅古四明人画龙笔墨遒爽善为蜿蜒之状弟子徳饶无染皆臻其妙
　　楚安汉州什邡人俗姓勾氏善画山水人物楼台点缀甚细论者谓笔踪全亏六法非大手髙格
　　智藴河南人工佛像人物学深曹体
　　徳符画松柏气韵潇洒
　　令宗乃丘文播异姓弟工山水人物佛像天王
　　浙僧藴能工杂画及佛像
　　方匡髙季迪题其画云画图忽见白云峰茶屋香台树几重身若在师行道处晚来惟讶不闻钟

　　画史会要卷一

　　●钦定四库全书

　　画史会要卷二

　　（明）朱谋垔撰

　　○北宋

　　仁宗赵氏讳祯帝天纵神资偶及艺事遽超庶品献穆公主失明亲画龙树菩萨命待诏镂板印施又尝画赭白御马玉衔勒上有宸翰押字印宝又见小猿一轴禁中有天王菩萨像皆帝手笔
　　徽宗讳佶万几之暇笃好书画秘府之藏上自曺弗兴下及黄居宷集为一百秩列十四门总一千五百件名之曰宣和睿览集于是圣监悉周备兼六法独于翎毛尤为注意多以生漆点睛隐然豆许髙出纸素几欲活动其画墨花石作墨竹紧细不分浓淡一色焦墨丛宻处微露白道自成一家画后押字用天水及宣和政和小玺或用瓢印虫鱼篆文太平清话云徽宗竹禽卷赵子昻题其后有云小物得圣人图及何其幸耶又畵六石玲珑古雅不用皴法以水墨生晕学呉道子曽兴畵学教育众工下题取士如进士科时有宋子房中博士之选试题为野水无人渡孤舟尽日横自第二人以下多繋空舟岸侧或拳鹭于船间或栖鸦于蓬背独魁则不然畵一舟人卧于舟尾横一孤笛其意谓非无舟人止无行人耳以见舟人之甚闲也又如乱山藏古寺魁则畵荒山满幅上出幡竿以见藏意余人乃露塔尖或鸱吻往往有见殿堂者则无复藏意矣又以竹琐桥边卖酒家为题众皆向酒家着工夫惟李唐但于桥头竹外挂一酒帘上喜其得琐字意又试踏花归去马蹄香众皆畵马畵花有一人但畵数蝴蝶飞逐马后上亦喜之又试万緑丛中红一点有畵杨柳美人者有畵万松一鹤者独刘松年畵万派海水而海中一轮红日上见之大喜其规模阔大立意超絶也又龙徳宫成命待诏图畵宫中屏壁皆极一时之选上来幸一无所称独喜柱廊拱眼斜枝月季花赐以绯近侍莫测其故请于上上曰月季鲜有能画者葢四时朝暮花蕋叶皆不同此作春时日中者无毫发差故厚赏之又宣和殿前植荔枝旣结实喜动天颜偶孔雀在其下亟召画苑众史令图之各极其思华彩烂然但孔雀欲升藤墩先举右脚上曰未也众史愕然莫测后数日再呼问之不知所对则降旨曰孔雀升高必先举左众史骇服其鉴别之精如此故一时作者咸竭精力以副上意画继云画院界作最工专以新意相尚尝见一轴画一殿廊金碧焜耀朱门半开一宫女露半身于户外以箕贮果皮作弃掷状如鸭脚荔枝胡桃桠栗榛芡之属一一可辨各不相同笔墨精微有如此者
　　燕恭肃王元俨画竹鹤图曲尽其妙尝自朽十六罗汉令蜀人尹质描染棱棱风骨非尝所能及
　　端献王頵英宗第四子喜冩墨竹戱作小笔花果亦妙
　　郓王楷徽宗第二子花鸟极为精到尤善墨花但用墨粗欠生动耳
　　光州防御使令穰字大年读书能文游戏丹青所作小轴甚清丽雪景类王维汀渚水鸟有江湖意又学东坡作小山丛竹思致殊佳但笔意柔嫩耳每画一图必出新意人或戏之曰此必朝陵一畨回矣葢讥其不能逺适所见止京洛间景也
　　右武卫将军令松字永年大年弟也山谷跋其画筴云调麝煤作花果殊难工永年遂臻此殊不易然作朽蠧太多是其小疵又云永年作狗意态甚逼
　　叔盎字伯充善画马
　　士雷字公震长于山水清雅可爱
　　嗣濮王宗汉字献甫安懿王幼子也作芦雁有佳思
　　士暕字明发读书能文兼工画艺有髙轩过图
　　士衍号花一相公长于着色山水宣和初进十图特转一官
　　士遵善山水绍兴间一时妇女服饰及琵琶筝面所作多以小景山水实唱于士遵
　　高宻侯克敻画游鱼尽浮沉之态
　　叔傩多得意于禽鱼每下笔皆合诗人句法景物虽少而意常多
　　景王宗汉字献甫濮王幼子博雅该洽无声色之好唯以丹青自娯常为鴈图气韵潇洒有江湖荒逺之趣
　　孝颕字师纯端献魏王之子翰墨之余雅善花鸟仕至徳庆军节度使
　　和国公仲佺字隐夫明敏无他嗜好一意于文词翰墨间至于难状之景则寄兴于丹青善作草木禽鸟皆诗人之思致也
　　荣国公仲僴字存道善花鸟出游以笔簏粉墨自随遇兴见髙屏素壁随意作画率有真趣或求则未必应也
　　武节郎士腆画寒林晴浦甚多思致其竹石禽鸟亦佳
　　衡州防御使令庇墨竹宗文同落笔潇洒可爱
　　士安长于墨竹不遵川派好作筀竹殊秀润
　　已上俱都汴梁时帝王宗室
　　驸马都尉王诜字晋卿太原人尚英宗女蜀国公主为利州防御使虽在戚里而被服礼仪学问诗书常与寒士角山水学李成皴法以金緑为之不古不今自成一家墨竹师文湖州筑堂曰寳绘収藏古今法书名画以为胜玩东坡为之记诜又善乐府长短句及碑版书极佳山谷称其如蕃锦
　　驸马都尉李玮字公照钱塘人尚仁宗兖国公主善作水墨画竹石亦佳官至海平军节度使
　　李成营丘人世业儒为郡名族成幼属文能画山水林木当时称为第一开寳中孙四皓者延四方之士知成妙手不可遽得以书招之成曰吾儒者粗识去就性爱山水弄笔自适耳岂能奔走豪士之门与工技处哉遂不应孙甚衔之遣人往营丘以厚利啖当涂者卒获数图后成举进士来集于春官孙卑辞坚召成不得已往之见其数图惊忿而去直史馆刘鳌者时推精鉴见成山水图爱之不已有诗曰六幅氷绡挂翠庭危峰叠嶂斗峥嵘却因一夜芭蕉雨疑是岩前瀑布声识者以为实録成之为画精通造化笔尽意在扫千里于咫尺冩万趣于指下峰峦重叠间露祠墅此为最佳至于林木稠薄泉流深浅如就真景思清格老古无其人郭熈云画亦有相法李成子孙昌盛其山脚地面皆浑厚阔大上秀而下丰合有后之相也非特论相兼理当如此成着有山水诀几八百言邓椿云山水家雪景多俗尝见营丘所作雪图峰峦林屋皆以淡墨为之而水天空处全用粉填亦一竒也
　　范寛姓范名中正字仲立华原人性温厚有大度故时人目为范寛居山林间常危坐终日纵目四顾以求其趣虽雪月之际必徘徊凝览以发思虑学李成笔虽得精妙尚出其下遂对景造意不取繁饰冩山真骨自为一家故其刚古之势不犯前辈由是与李成并行时人议曰李成之笔近视如千里之逺范寛之笔逺望不离坐外皆所谓造乎神者也然中正好画冒雪出云之势尤有气骨米海岳云范寛山水嶪嶪如恒岱逺山多正面折落有势晩年用墨太多土石不分本朝自无人出其右溪出深虚水若有声其作雪山全师世所谓王摩诘者
　　王瓘字国噐洛阳人少于北邙老子庙见呉生画壁精心仿效寒暑无倦由是得其遗法又能变通不滞取长舍短声誉藉甚动于四逺虞部员外郎武宗元每叹曰吾观国器之笔则不知有呉生矣呉生画天女颈领麄促行歩陂侧又树石浅近不能相称国噐则舍而不取故于事物尽工复能设色清润古今无伦刘道醇云本朝丹青以瓘为第一者谓其废古人之短成后世之长不拘一守奋笔皆妙
　　王霭开封人长于冩真追学呉生之笔于佛像人物能尽其妙五季时流转梁晋间宋有天下还国为待诏艺祖以江右未归疆土有意吊伐命霭微服往锺陵冩其谋臣宋齐丘韩熈载林仁载等形状如上意受赏当时时殿壁多奉诏冩评者曰霭笔法豪迈意思宛约皆不下王瓘但气焰稍劣耳冩人形者全在气宇霭能停分取像侧背分衣周旋变通不失其妙
　　孙梦卿郓州人家世豪右不事产业志于图绘常曰吾所好者呉生耳余无所取故尽得其法里中目为孙脱壁言能全脱呉生之壁无小异处又曰孙呉生评者曰唐张懐瓘以呉生为僧繇后身予谓梦卿亦呉生之后身而列于瓘霭之下何哉呉生画天女及树石有未到处瓘霭能变法取工梦卿则拘于摹范虽得其法往往袭其所短不能自发新意谓之脱壁岂诬哉
　　端明学士苏轼字子瞻睂山人高名大节照映今古所作枯木枝干虬屈无端倪石皱亦竒怪如胸中蟠郁也作墨竹从地一直起至顶或问何不逐节分曰竹生时何尝逐节生耶虽文与可自谓吾墨竹一派在徐州而先生亦自谓吾为墨竹尽得与可之法亦尝作寒林以书告王定国曰予近画得寒林已入神品
　　沂公王曽字孝先青州益都人昭陵名臣谥文正书画皆合格
　　龙眠居士李公麟字伯时为舒城大族登进士第博览法书名画故悟古人用笔意作书有晋宋风格绘事集顾陆张呉及前世名手所善以为已有专为一家作画多不设色独用澄心堂纸为之惟临摹古画用绢素着色笔法如云行水流有起倒论者谓鞍马愈于韩干佛像追呉道元山水似李思训人物似韩滉尤好画马故坡诗有云龙眠胸中有千驷不惟画肉兼画骨以其好禅多交衲子一日秀铁面忽劝之曰不可画马他日恐堕其趣于是絶笔不为专意于诸佛矣其佛像每务出竒立异尝作长带观音其绅甚长过一身有半又作石上卧观音皆前此所未见者又画自在观音趺跏合爪而具自在之相曰世以坐破为自在自在在心不在坐也乃知髙人达士纵施横设无所不可平生所画不作对多以澄心堂纸为之不为缣素不施丹粉其所以超乎一世之上者此也
　　董源字北苑米海岳云董源平淡天真多唐无此品在毕宏上近世神品格高无与比也峰峦出没云雾显晦不装巧趣皆得天真岚色郁苍枝干挺劲咸有生意溪桥渔浦洲渚掩映一片江南王思善云董源小山石谓之矾头山上有云气坡脚下多碎石乃金陵山景皴法要渗软下有沙地用淡墨扫屈曲为之再用淡墨破莫是龙云董北苑画树多有不作小树有作小树但只逺望之似树其实慿点缀以成形者余谓此即是米氏落茄之原委又云画法要以天真幽淡为宗若不从董北苑筑基不容易到耳
　　襄阳漫士米黻字符章自述云黻即芾也即作芾世居太原后徙于呉歴官校书郎太常博士出知常州入为书画学博士赐对便殿擢礼部员外郎以言罢知淮阳军芾人物萧散被服效唐人所与游皆一时名士常曰伯时病右手后余始作画以李常学呉生终不能去其气余乃取顾高古不使一笔入呉生又李笔神采不高余为睛目面文骨本自是天性非师而能惟作古忠贤像也又尝与伯时论分布次第作子敬书练裙图复作支许王谢于山水间纵歩自挂斋室又以山水古今相师少有出尘格因信笔为之多以烟云掩映树木不取工细有求者只作横挂三尺惟寳晋斋中挂双幅成对长不过三尺标出乃不为椅所蔽人行过肩汗不着更不作大图无一笔闗仝李成俗气邓公寿曽见其纸上横松梢淡墨画成针芒千万攅错如鐡今画松未见此制又见梅松兰菊相因于一纸之上交柯互叶而不相乱乃知好名之士其欲自立于世者如此又尝以画为赋无声之诗
　　晁补之字无咎济北人官至知泗州自画山水留春堂大屏上题云胸中正可吞云梦盏里何妨对圣贤有意清秋入衡霍为君无尽冩江天又题自冩山水寄人云虎观他年清汗手白头田畆未能闲自嫌麦垄无佳思戱作南斋百里山陈无己独爱重其迹亦尝咏其扇云前身阮始平今代王摩诘偃屈葢代气万里入咫尺
　　晁说之字以道未三十东坡以著述科荐之仕终待制侍读山谷尝题其雪鴈图又自题横轴画云黄叶满青山枯蒲净寒水鳬鴈下陂塍牛羊散墟里担获暮来归儿迎妇窥篱虎头无骨相田野有余思
　　蔡襄字君谟兴化人官至端明学士欧阳公撰墓志云工书画颇自惜不妄为人作今端明绘事絶迹矣
　　张舜民字芝叟号浮休居士绍圣入党贬均州绍兴初追复直学士生平嗜画题评精确虽南迁羇旅中每所经渉必搜访题识亦能自作山水有自题扇云忽忽南迁不记年二妃祠外橘洲前眼昏笔战谁能画无奈霜纨似月圆又题秋景末句云我有故山常自冩免教魂梦落天涯
　　文同字与可梓潼永泰人称石室先生又自号笑笑先生锦江道人善画墨竹以墨深为面淡为背自与可始东坡有文湖州竹记云竹之始生一寸之萌耳而节叶具焉自蜩腹蛇跗至于劔拔十寻者生而有之也今画竹者乃节节而为之叶叶而累之岂复有竹乎故画竹必先得成竹于胸中执笔熟视乃见其所欲画者急起从之振笔直遂以追其所见如兎起鹘落少纵则逝矣与可之教予如此予不能然也夫旣心识所以然而不能然者内外不一心手不相应不学之过也与可曽以所画篔筜谷偃竹遗坡曰此竹数尺耳而有万尺之势篔筜谷在洋州与可尝令东坡作篔筜谷诗曰汉川修竹贱如蓬斤斧何曽赦箨龙料得清贫馋太守渭滨千畆在胸中是日与其妻游谷中烧笋晩食发函得诗失笑喷饭满案元丰二年与可没于陈州是岁七夕坡在湖州曝书画见此竹废卷而哭失声与可亦善山水或戏作古槎老枿淡墨一扫虽丹青极豪楮之妙者形容所不能及也官湖州守至司封员外郎充秘阁校理
　　郭熈河阳温县人为御画院艺学山水寒林宗李成法得云烟出没峰峦隠显之态布置笔法独歩一时子思亦善画崇观中应制作山海经图其中瑞马颇得曹韩遗法
　　陆文通江南人山水学董元巨然尤善道释楼台
　　硕徳缣建康人喜冩道像杂工动植风格特异李后主尝谓之曰古有凯之今有徳缣其爱重如此
　　武洞清长沙人父岳学呉生天神星像洞清能世其学过父逺甚作佛像罗汉善战掣笔作髭发尤工布置落墨神妙不俗
　　李景道南唐李升亲属作文会图颇极其思
　　李景游景道季孟行也作谈道图有风度
　　顾闳中江南李氏待诏尝与周文矩同画韩熈载夜宴图
　　顾大中画人物牛马兼工花鸟
　　汤子升蜀人画山水人物有铸鉴图描法佳
　　宋永锡蜀人花竹禽鱼学梁广
　　徐易暨弟白海州人画鱼论者谓其皆出水鳞不过刀杌间物耳兼工杂画尤能篆隶为御书院艺学
　　刘泾字巨济简州人熈寜中进士官太常博士米元章之书画友也善作林石槎竹笔墨狂逸体制拔俗
　　苏过字叔党坡公之季子也善作怪石丛筱咄咄逼翁又画山水逺水多纹依岩多屋木皆人迹絶处并以焦墨为之此出竒也官至中山倅
　　宋子房字汉杰郑州荥阳人画山水不古不今稍出新意官至正郎
　　程堂字公明眉人举进士为驾部郎中墨竹宗文湖州好画鳯尾竹其稍极重作回旋之势而枝叶不失向背尤喜冩园蔬极佳
　　范正夫字子立颕昌人文正公之诸孙长于水墨杂画标格高秀尝冩雪夜访戴图脊令图竹石图寄兴清逺真士人之笔
　　颜博文字持约徳州人登甲科长于水墨作人物笔法位置略如李伯时又善墨梅
　　任諠字才仲官至沣州通判平日凢所经歴江上佳处则舐笔吮墨輙成图轴髣髴浓淡清润可喜亦能画花
　　杭士林王作江湖景芦鴈水禽气格清絶米老谓唐无此画可并徐熈在艾宣张泾宝觉之右
　　李甲字景元自号华亭逸人作逸笔翎毛有意外趣但木柯未佳耳坡题其喜鹊图云闻说神仙郭恕先醉中狂笔势澜飜百年牢落何人继只有华亭李景元
　　周纯字忘机成都华阳人后久留荆楚故亦自称楚人山水师思训衣冠师凯之佛像师伯时又能作花鸟松竹牛马之属变态多端一一清絶画家于人物必九朽一罢谓先以土笔扑取形似数次修改故曰九朽继以淡墨一描而成故曰一罢罢者毕事也独忘机不假乎此落笔便成而气韵生动每谓人曰书画同一闗捩善书者岂先朽而后书耶此葢卓识也
　　髙焘字公广沔州人自号三乐居士作小景自成一家清逺净深一洗工气眠鸭浮鴈衰桞枯枿最为珍絶
　　刘明复为直龙图阁师李成特细秀作松枝而无向背荆楚秀甚
　　蒋长源字永仲官至大夫作着色山水山顶似荆浩松身似李成叶取真松为之如灵鼠尾大有生意石不甚工作凌霄花纒松亦佳
　　鄢陵王主簿亡其名长于花鸟东坡题其折枝云论画以形似见与儿童邻为诗必此诗定知非诗人诗画本一律天工与清新邉鸾雀冩生赵昌花传神如何此两幅踈淡含精匀谁言一点墨解寄无邉春
　　李世南字唐臣安肃人明经及第终大理寺丞长于山水东坡尝题其秋景平逺云人间斤斧日创夷果见龙蛇百尺姿不是溪山曽独往何人解作挂猿枝野水参差落涨痕踈林欹倒出霜根浩歌一棹归何处家在江南黄叶村
　　赵宗闵尝于铜官僧舍画墨竹一枝笔势妙天下山谷题之官至尚书郎
　　薛判官不得其名浮休题其所作秋溪烟竹云深墨画竹竹明白淡墨画竹竹带烟髙堂忽尔开数幅半隠半见如自然
　　倪涛字巨济宣和间为都司墨戏草虫蜥蜴蝇蟾之类甚佳
　　文勋字安国元佑末作太府寺丞善山水
　　刘延世新喻人公是先生敞之犹子少有盛名尝作墨竹题诗云酷爱此君心常将墨点真毫端虽在手难冩淡精神又云静室焚香盘膝坐长廊看画散衣行趣尚之髙有如此者
　　王冲隐名持字正叔长安人翎毛学崔白颜鲁公鹿脯帖后有题跋妙于笔法葢其人也
　　赵光辅耀州人太宗朝为图画院学生性喜幽旷无仕进意潜自逃去郷人犹呼为赵评事长于佛像人物及蕃马笔锋劲利名刀头燕尾评者曰善画马者必求其精神筋力精神完则意出筋力劲则势在必以眼鼻蹄踠为本神哉光辅之为也虽鬃尾一毛不可得而议故列神品
　　髙益本契丹涿州人太祖时遁来中国初于都市卖药有来赎者輙画鬼神犬马藉药与之得者惊异有孙四皓者客礼遇之甚厚益画鬼神搜山图以酬其意歳初复画钟馗为献孙遽张于宾馆或曰鬼神用力此伤和重益乃睨目奋笔画一异状者举石猊狻以撃厉鬼后张旧所观者惊其劲捷握手滴汗尝于四皓楼上画卷云芭蕉京师之人摩肩争玩当时天下楼阁亭庑为之者自益始也评者曰益之为画色轻而墨重变通应手不拘一态
　　武宗元字总之河南白波人官至虞部员外郎景徳末章圣营玉清昭应宫募天下画流逾三千数中程者不减一百人分为二部宗元为左部之长丁朱厓为宫使语僚佐曰适见靡旗乱辙者悉为宗元所逐矣上亦优劳之宗元亦不常奋笔虽贵人名臣日走于门求之甚勤未肯轻诺京师富商髙生有画癖常拜刺于庭下迨十余年欲得水月观音一轴宗元许之又三年方成携诣髙生已殂矣焚画埀泣而去所长道释造呉生阃奥行笔如流水神彩活动如冩草书竒作也
　　王齐翰建康人事江南李后主为待诏画道释人物多思致好作山林丘壑隠岩幽卜无一点朝市风埃气
　　王士元汝南宛丘人王仁寿之子人物师周昉山水师闗仝屋木师忠恕凢所下笔无一笔无来处故皆精微但多作楼台桥径如家中景乏深山大谷烟霞之气耳亦能画天廐马虽驽骀羸劣亦能为之官止郡推官
　　周文矩建康句容人美风度能画冕服车器人物子女
　　李端开封人偏工梨花鸠子
　　刘益京师人字益之以字行工花鸟尤长小景作莲塘背风荷叶百余独一红莲花半开其中创意可喜
　　富燮京师人宣和间与刘益同供御画布景运思过于益
　　夏奕画鸂■〈氵鵣〉作对而皆雄葢求脱俗也
　　田逸民济南人长于墨竹多作欹风冒雨带雪含烟之状
　　李诞河间人多画丛竹笋箨鞭节色色毕具宣和体也
　　刘国用汉州人工画罗汉
　　陈自然工画佛像秋水寒禽图亦可观
　　于氏不记名河东人寓阆州工佛道鬼神
　　雷宗道商州人
　　能仁甫以字行本画院出身官至县令
　　吉祥平阳人
　　右三人并工佛像山水祥冩佛像星辰多置山水中人更罕及
　　费宗道蔡州人来京师画太乙宫主火神顷刻而成众工疾之告监牧中使曰画太速成殊不加意中使遂令墁毁一夕愤怒而卒
　　成宗道长安人工人物兼善刻石临摹呉笔上石其迹细如丝发而不失精神体段宛如呉作或云因能勒石而转为画也
　　马司寇汝州人
　　杨杰阆州人
　　张通鄜延人
　　右三人长于仙佛鬼神杰每下笔必先画手足四肢然后用三两笔成就全体
　　郑希古河东人长于平画每出新意輙过人
　　李雄北海人太宗时祗候于图画院上一日出纨扇令画雄曰臣之技不精于此所学者不过鬼神虽三五十尺亦能为之评者曰画鬼神者多形状怪异为能于吾何取必求诸筋力焉以考其精神究其威怒三者能备独雄而已
　　郭忠恕字恕先雒阳人有艺文善篆籕隶书尤能丹青为屋木楼观一时之絶上折下算一斜百随咸取砖木诸匠本法略不相背其气势髙爽户牖深秘尽合唐格尤有所观凢欲画多与王士元对手而忠恕于人物不深留意往往自为屋木假士元冩人物于中以成全美评者曰画之有屋木犹书之有篆籕葢一定之体必在端谨详备然后为最忠恕俱为当时第一岂其二者之法相近而然耶可列神品太宗时为国子监主簿以忤旨流岭南至齐之临邑道中尸解仙去
　　蔡润建康人善画舟船及江河水势随李煜赴宋籍为八作司赤白匠太宗尝览润舟车图赏之遽诏入图画院为待诏勅画楚襄王游江图尤为精备
　　刘文通京师人善画楼台屋木真宗时入图画院为艺学大中祥符初上将营玉清昭应宫勅文通先立小图様然后成葺丁朱厓命移冩道士吕拙郁罗萧台仍加飞阁于上以待风雨画毕下匠氏为凖谓之七贤阁者是也天下目为壮观
　　赵楼台不得其名相州人画屋宇深邃背阴向阳不失绳墨
　　郭待诏赵州人每以界画自矜云置方卓上令众工纵横画之往往不知向背尺度真所谓良工心独苦也
　　任安开封人入画院工界画每与山水贺真合手作图轴一日安先作横披当中界楼阁分布亭榭满中以困真真止作坡岸于下上则层峦迭嶂出于屋杪由是不能困
　　陶缜金陵人花果精致可玩
　　薛志字子尚长于水墨杂画然翎毛不逮花果志不善设色尝学于刘益益不肯尽授以非志所长也明达皇后阁初成左廊有益所画百猿后志于右画百鹤以对之举动各无相犯颇称上旨
　　马贲河中人作百鴈百鹿百马百猿百牛百羊图虽极繁伙而位置不乱
　　周曽与马贲同时差髙于贲又长山水
　　段吉先善小景
　　李达京师人好作沙汀逺岸含蓄不尽之意一时妙手也
　　刘浩居华阴爱作雪驴水磨故事人物布叙景致意象幽远笔法轻清
　　杨威绛州人工画村田乐
　　赵邈卓亾其名以其性不灵慧故人以邈卓目之轻财好施犹嗜歌酒与人交有始卒善画虎多气韵具形似夫气韵全而失形似虽活而非形似备而无气韵虽似而死二者俱得惟邈卓焉
　　裴文睍开封人仁宗朝翰林待诏画水牛为当时第一隋唐而下画牛者止三人戴嵩厉归真与裴文睍是也其余非陋可鄙
　　杨辉江南人
　　袁义河南登封人右二人俱善画鱼不务末节但奋其噞喁形势尤多涵泳之态至如众工以鳞甲数目为拘者辉■〈山上义下〉则遗之矣亦工水草萍蘩之画真若秋景甚可爱
　　龙章字公绚京兆人性淳静好古居亦冠带善画虎兎亦工佛道及冕服等尤长于妆染玉清昭应宫绘玉皇像犹未装饰画师争先创意至于团科斜枝莫不详画主者刘承珪曰天帝法服岂如是耶置赏募工章应之曰今长乐鄊古太华观有唐人杨惠塑玉皇像被九色螭罗帔此可为法由是得装其像常于京师见药肆中鏁活虎章熟视之命茟成于一挥识者惊赏平生所画止有六虎
　　冯清阌鄊人真宗时入画院所居城南相近逆旅多槖驼清常遇之虽身务所廹必引视不已求其形情然后命笔亦能画火
　　荀信江南人真庙时待诏工画龙水天禧中会灵观凝祥池御座殿扆上冩吐雾龙观其蟠伏蹲据波涛涌喷使人惊骇
　　呉懐江南人善画龙水其最佳处据孤岛慿老木伏平碐拏怒浪呼云自蔽有天矫欲飞之势
　　董羽字仲翔毗陵人善龙鱼尤长于海水仕南唐为待诏后归宋为图画艺学曽画海水于清凉寺戏水龙于开寳寺弄珠龙于经藏院皆为精笔
　　王道真画鱼得杨辉之奥亦能画车盘尝为惠子五车书图及挽粮济水图皆为精备
　　李用及开封人能画鬼神其体格雄赡筋力魁壮既无所羁束又不专诡怪凢为鬼神者多以面拟金刚身拟善神用及则不然独宗呉生之笔曽同画相国寺壁兼画马得韩干笔法
　　张翼一名钤豳国人善蕃马及人物师赵光辅得其笔法但为蕃族面目多类汉人于体为失
　　辛成隶籍军中工画虎
　　冯进成江南人工画犬兎思虑精巧尤善染泽
　　李遵易以画鱼名
　　侯宗古
　　郗七右二人俱画院人能冩龙
　　郝章汾州人长于人马
　　路皋并州人每醉画槖驼不过数笔捽擉而成颇全生意河东有三絶之称谓路皋槖驼郝章人马张逺山水也
　　龚吉长于画兎
　　呉九州岛燕人善画鹿穷尽番鹿之态牛马鹿飬茸退角老嫩之别无不曲尽
　　周照画院人专画狗
　　老侯泸州人善画猿鹿兼长花果
　　陈皋汉州人长于蕃马颇尽其态
　　侯翌字子冲安定人学呉生释道墨路谨细笔力刚健富于气焰
　　孙知微字太古眉阳彭山人世本田家天机隶悟丹青非学而能清净寡欲飘飘然真神仙中人凢画释老事迹则不茹荤食在于山墅经时方成寓居青城白矦埧爱其水竹深茂以助其兴
　　孟显字坦之华池人骨气清楚语论通博画佛像人物车马笔无少滞运动飘逸观者不能穷其来去之迹评者云孟显能作猛风之势瘦影圆面识者犹以为疵
　　张昉字升卿汝南人画佛道人物得呉生法然用意敏速变态皆善
　　王端字子正瓘之子喜读书山水师闗仝好为罅石溅水怪树老根有出人意思亦善墨竹取唐希雅生竹情状而为之故于向背不失尤长冩真
　　勾龙爽蜀人神宗时为图画院祗候善作中古人物其状质野者有返朴之思
　　陈用志颍川人为画院祗候工道释人马亦善山水文潞公宅有用志出云山水壁髙丈余宛有不崇朝雨天下之意
　　厉昭庆建业人工佛像尤长观音每欲挥毫必求虚静之室无尘埃处覆其四面止留尺余始肯命意其专谨如此人有问者以陆探微去梯之事答之故其笔精色泽久而如新授图画祗候
　　王兼济洛阳人简傲嗜酒不修人事学呉生为画得其余趣
　　杨裴京师人
　　髙文进蜀人从遇之子工佛道师效曺呉笔力快健施色鲜润与长子懐节同为太宗朝翰林待诏次子懐寳为画院祗候懐节有父风兼长屋木懐寳专工花鸟草虫蔬果髙氏自道兴以来四世皆以画进延赏于世诚可嘉矣
　　孙怀说安定灵台人
　　王道真字干叔新繁人
　　已上五人俱宗呉生作佛像懐节兼长屋木
　　赵元长字虑善蜀人工释道人物兼工翎毛太祖令画驯雉于御座会五坊人按鹰有离鞴欲举者上命纵之径入殿宇抟画雉上惊赏久之曽仕伪蜀以通天文为灵台官凢星宿象纬皆命画之
　　赵元亨字彦徳开封人一名懐宝状京城车马市肆尽人物之情
　　南简平凉人性简傲闭门独居以画自乐尝画少微星一轴甚有气韵
　　牟谷字子冲美风表深晓相术故于丹青中尤工冩貌太宗龙潜时谷往事之曁登位得图画院祗候及太宗晏驾章圣卽位谷乞冩太宗圣容云虽闻已勅沙门元霭为之元霭之技能侧面臣窃以南向恭己圣人所以尊也臣工正面者上许之工毕加赐
　　尹质字化元成都人工冩貌善佛像尤精于真人
　　陈士元京师人初名允喜丹青之学尤好王士元笔窃相如慕蔺之意遂改其名
　　王拙字守拙河东人善为佛道于大像尤备虽放纵矜逸往往失于卑懦
　　王居正拙之子画士女尽闲冶之态尝于苑囿寺观众游之处必据髙隙以观士女态格凢欲命笔则澄秘思虑故于形似为得
　　叶进成江南人性通敏善画时体人物士女称为江左敏手作醉道士图观其趋向清野陶然相乐尤有佳处
　　燕文贵呉兴人军中多画山水人物货于天门之道待诏髙益见而惊异遂闻于太宗且曰臣奉诏冩相国寺壁其间树石非文贵不能成上亦赏其精笔遂诏入画院尝画七夕夜市图状其浩穰之形至为精备又画舶船渡海像一本大不盈尺舟如叶人如麦而樯帆槔橹指呼踊跃尽得情状至于风波浩荡岛屿相望蛟蜃杂出咫尺千里何其妙也
　　叶仁遇江南人好画世俗人物唐紫微家有仁遇维扬春市图状其土俗繁浩货殖相委往来缓疾之态深可嘉赏至于春色骀荡花光互照不远数幅深得淮楚之胜
　　郝澄字长源句容人长于佛道鬼神
　　毛文昌字则之蜀中人好画郊野村堡人物能与真逼又为村童入学图其行歩动止拜立诵冩备其风槩
　　李士云金陵人传荆公神赠诗曰衰容一见便疑真李氏挥毫妙入神欲去钟山终不忍谢渠分我死前身又善山水荆公赠古风有李子好山水而常寓城郭毫端出窈窕心手初不着之句
　　程懐立南郡人曽为东坡传神坡记有懐立举止如诸生萧然有意于笔墨之外之语
　　朱渐京师人宣和间冩六殿御容俗云未满三十岁不可令朱待诏冩真恐其夺尽神也
　　朱宗翼画院人也常与任安合手画慕容夫人宅堂影壁神州图楼观屋木任安主之山水人物宗翼主之
　　徐确善冩照
　　刘宗道开封人作照盆孩儿以手指水影影亦相指形影自分每作一扇必画数百本然后出货即日流布实恐他人模冩之先也
　　杜孩儿开封人在宣政间其笔盛行而不遭遇流落辇下画院众工必转求之以应宫禁之须
　　徐熈金陵人世为江南显族熈所尚髙雅寓兴闲放画花木禽鱼蝉蝶蔬果妙夺造化今之画花者往往以笔晕淡而成独熈落墨以冩其枝叶蕋蕚然后傅色故骨气风神为古今絶笔所画多在澄心堂纸上至于画绢绢文稍麄米元章谓徐熈绢如布是也议者谓黄筌之画神而不妙赵昌之画妙而不神兼二者一洗而空之其惟熈欤熈尝作风牡丹图叶几千余片花只三朶一在正面一在右一在众枝乱叶之背石窍圆润上有一猫儿
　　徐崇嗣熈之孙花鸟绰有祖风又出新意不用描冩止以丹粉点染而成号没骨图以其无笔墨骨气而名之尤喜为连树及坠地枣草虫蚕蠒之类
　　徐崇矩熈之孙崇嗣崇勲其季孟焉花鸟不坠家学作士女益工崇勲与崇嗣同艺
　　唐希雅嘉兴人妙于画竹作翎毛亦工学江南李后主金错刀书有一笔三过之法虽若甚痩而风神有余变而为画故颤掣三过处书法存焉喜作荆槚荒野之趣气韵萧踈非画家绳墨所拘
　　唐宿
　　唐忠祚二人皆希雅之孙花竹翎毛得世传之妙墨竹棘针虽易元吉不能及之
　　赵昌字昌之剑南人善画花果兼工草虫所作不求形似直以花传神而已初师滕昌佑后过其艺时州伯郡牧争求笔迹昌不肯轻与故得者以为珍玩大中祥符中丁朱崖闻之以白金五百金为赠昌往谢之朱崖延以东阁命画生菜数窠及烂瓜生果等命笔遽成及迁蜀尤有声誉晩年多出金购其旧画其自秘也如此门生王友亦知名
　　陶裔京兆鄠人幼警悟多巧思隶后苑造作所为匠者组织珠翠为副珈歩揺花奁璎珞之属其功甚微太宗嘉赏之且曰以此意移于丹青安知无后世名裔感上言潜志营学遂得祗候于图画院精于冩生日有増至召入画御扆屏裔极其精神两岁方毕又画大殿十二幅屏多作祝寿之意迁待诏裔之笔法与黄筌相近故时人语曰西蜀黄筌东京陶裔
　　梅行思江南人工画斗鸡至于爪起项引廽环相击宛有角胜之势
　　解处中江南人为南唐后主翰林司艺俗呼为解将军善画雪竹有冒寒之意其间多作禽鸟或羣聚或孤立如畏凛冽足有所观
　　王晓泗州人善画鸣禽藂棘鹰鹞师郭干晖而精神骨力尤胜于郭画人物亦古拙
　　母咸之江南人善画鸡毛色明润瞻视清爽大有生意冯待制有咸之紫朝鸡一幅甚佳
　　傅文用开封人俗以三翁目之每见禽鸟飞立必凝神详视都忘他好遂精于画其为鹑鹊能分四时毛羽议者谓傅三翁翎毛浑得生意较其真者如鉴中见之
　　夏侯延佑字景休蜀人师黄筌花竹翎毛官艺
　　学刘文惠亦善花竹翎毛京师重之至有携金玉换而不得者
　　王友字仲益蜀人师赵昌画花不由笔墨专尚设色得芳艶之意
　　阎士安宛丘人家世业医喜作墨戱荆槚枳棘荒崖断岸蟹燕蒲藻皆极精妙尤长于竹干怪万状有带风烟雨雪之势者尤尽其景
　　刘梦松江南人善以水墨作花鸟于浅深之间互相映发虽采绘无以加也尤善墨竹
　　尹白汴人专工墨花东坡尝赋之云花心起墨晕春色散毫端
　　刘常金陵人善画花竹气格清秀名重江左家置园圃植花竹日游息其间得意輙索纸落笔遂与造物者为友染色不以丹铅衬傅调匀深浅一染而就米海岳谓常之学不减赵昌
　　张泾姑蘓人米元章称其芦鴈不俗
　　陈常江南人以飞白笔作树石有清逸意折枝花亦以逸笔一抺为枝以色乱点花欲夺造化妙手也
　　张希颜汉州人初名适大观初累进所画花得旨特补将仕郎画学谕希颜始师昌后到京师稍变院体
　　任源汉州人师张希颜
　　费道寜懐安人画花多作交枝比赵昌有笔格
　　杨宠成都人画花可亚费道寕
　　杨祁彭州崇寜人善画竹翎毛有百禽帐又画笼鸡如生昭觉寺超然堂旧有倦翼知还等壁
　　李猷河内人长于鹰鹘世所作多抟搦狐兎鳬鹥之属流血淋漓颇乖好生之意猷尽反之常见其画二鹰坐于枯株之上貌甚闲暇略无猛鸷惨烈之状而不失英姿劲气可尚也
　　韩若拙洛人善作翎毛每作一禽自觜至尾足皆有名而毛羽有数又能传神
　　孟应之精于翎毛尝画扇作秋老海棠子着枝已干而不枯犹带生意坐一白头翁生动
　　宣亨开封人久在画院承平时入蜀终晋州兵官精花鸟初离院时徽宗留之亨牢辞而去旣出当途命画者甚众颇厌苦之每云上尝戒我勿出必为措大所殃今果然也
　　老麻闽中人熈寕间以花鸟称
　　胡竒长安人长于芦雁
　　鲍洵西京人
　　鲍洋洵之弟俱工花鸟尤长布景
　　卢章汴人久在画院多画禁中物像如白杏花緑蕚梅白鹦鹉皆其本也
　　朱义江南人画牛得斜阳荒草村落荒闲之趣虽望戴嵩不及而亦后来名家
　　朱莹义族也画牛马得名尤工人物
　　甄慧睢阳人画佛像脱落世间形相具天人之威仪亦工牛马
　　王凝为画院待诏花竹翎毛下笔有生意又工鹦鹉狮猫等
　　祁序江南人工花竹禽鸟又工画牛人或谓有戴嵩遗风至于画猫近罕其俦
　　李植字化光京兆人观察使士衡之孙自幼好道不乐婚宦工山水刘贡父常赞之
　　丘庆余蜀人文播之子善画花禽兼长草虫风韵髙雅为世所推初师滕昌佑晚遂过之
　　易元吉字庆之长沙人初工花鸟及见赵昌画乃曰世不乏人遂逰荆湖搜竒访古几与猿狖鹿豕同游故口传心击之妙一冩于毫端又于长沙舍后开圃凿池以乱石丛篁梅菊葭苇驯飬水禽山兽以伺其动静资于画思故冩动植无出其右尤喜画獐猿评者谓徐熈以后一人而已画上多自书长沙助教易元吉画
　　崔白字子西濠梁人善画花鸟道释人物山林飞走之类尤长于冩生极工于鹅宋画院较艺者必以黄筌父子笔法为程序自白及呉元瑜出其格遂变仁宗朝画埀拱殿宸扆称旨补龙图画院艺学弟悫字子中亦工花鸟尤喜作兎自成一家官至左班殿直
　　艾宣金陵人
　　丁贶濠梁人
　　葛守昌开封人画院祗候
　　右三人并工花鸟宣尤喜画鸽守昌兼善草虫蔬菜
　　刘承年字公锡彭城人喜读书晓兵法写释道人物得贯休之竒逸而用笔非画家纎毫细管遇得意处虽垩帚可用此画史所不能及官至崇信军节度使
　　呉元瑜字公安开封人花鸟人物山林师崔白描法纎细傅染鲜润大变唐五代宋国初之法自成一家官至合州团练使
　　孙可元好画呉越间山水笔力虽不至豪放而气韵髙古
　　屈鼎开封人仁宗朝画院祗候山水学燕文贵
　　陆瑾江南人江山风物落笔潇洒布置宗王维而妩媚过之
　　燕肃字穆之阳翟人文学治行缙绅推之官至礼部尚书赠太师山水寒林蹈王维之踪仿李成之范独不为设色
　　宋道字公达洛阳人擢第为郎山水闲淡简逺取重于时
　　宋廸宋复古道之弟以进士擢第为郎山水师李成又喜画松或髙或偃或孤或双以至于千万株森森然殊可骇也传有晩烟归舎图髙季廸题云鸟乱夕阳暗草多秋径微其犹子房亦得家法
　　王糓字正叔郾城人多取昔人诗句冩为图绘铺张布置率皆潇洒官至大理寺
　　范坦字伯履洛阳人山水师闗仝李成兼工花鸟下笔老健官承议郎
　　黄齐字思贤建阳人官兵部侍郎作风烟欲雨图非阴非霁如梅天雾晓霏微晻霭之状殊有深思
　　李公年山水云烟运笔立意甚有余思尝为浙江提刑
　　李时雍字致尧号适斋成都人崇寜间为书学谕作墨竹与文湖州并驰官至殿中丞
　　郝处江南人
　　顾洪祝
　　童仁益字友贤蜀人
　　龙渊京兆机阳人
　　锺文秀开封人为翰林待诏
　　李元济太原人
　　王易鄜州人
　　陈坦晋阳人
　　田景庆阳人
　　右九人俱工道释人物处及渊兼传冩渊尤善画虎文秀兼学闗仝山水坦画田家称独歩仁益类孙知微元济学呉笔易学邻元济
　　张宗古
　　丘讷河南雒阳人
　　郝鋭
　　梁忠信开封人仁宗朝画院祗候
　　董斌颍川长杜人
　　侯封邠人为画院学生
　　符道隠长安人
　　右七人俱画山水忠信体近髙克明而笔墨差嫩又寺宇过盛栈道兼繁赟豪锋老硬但气类近俗封师许道寜不能践其老格然笔墨调润自成一体亦郭熈之亚道隠学无师法多从己见当其合作亦有可观
　　李时敏字致道成都人宣和内府有诗意图官至朝请郎
　　梁师闵【一作士闵】字循徳开封人能诗好画花竹翎毛官至忠州刺史
　　武臣郭元方字子正开封人善画草虫信手寓兴俱有生态官至内殿承制
　　武臣李延之画虫鱼草木禽兽冩生尤工官至左班殿直
　　纪真学范寛
　　韩拙字纯全南阳人善画山水窠石有山水纯全集序云夫山水之术其格清淡其理幽奥至于千变万化像四时景物风云气候悉资笔墨非博学广识焉得精通妙用欤彼孶孶汲汲与利名相关实与吾道殊涂尔彼安足与言之因为十论以资后学
　　李茂画人物清丽可爱
　　宋澥长安人湜之弟司封道之从祖髙洁不仕善画山水林石
　　隠士赵云子画诸仙竒絶
　　袁仁厚师李文才
　　刘赞蜀人
　　李符襄阳人
　　李懐衮蜀人
　　李吉开封人画院艺学
　　李佑河内人
　　右五人画花鸟赞兼龙水符与懐衮吉俱学黄氏
　　侯文庆开封人为翰林待诏工草虫及蔬菜体尚精谨殊乏生气
　　董祥开封人为翰林待诏画琉璃瓶中杂花人多爱之
　　卑显真宗朝翰林待诏画马有韩干之风
　　张戡瓦桥人画蕃马居近燕山得胡人形骨之妙尽肖戎衣鞍勒之精
　　丘士元
　　胡九龄绛人
　　二人工画水牛士元于形似外特有意趣九龄弱子裴文睍而意潇洒爱作临水倒影牛
　　包贵宣城人善画虎子鼎贵亦能任
　　从一开封人仁宗朝翰林待诏工画龙水海鱼
　　戚文秀工画水笔力调畅画清济灌河图一笔长五丈自边际起通贯于波浪之间与众豪不失次序超腾回折画鉴载常州佛寺后壁有徐友画水亦名清济灌河中有一笔寻其端末长十数丈笔法旣老波浪起伏相对活动愈看愈竒
　　路衙推善画鱼体致纯古
　　刘仲懐山阴人师文湖州墨竹
　　蒲永升成都人嗜酒放浪善画水东坡尝得其画每观之阴风袭人毛髪为立
　　宋庄字临仲汉杰之孙其山水气韵得家法但笔未老耳
　　贾公杰字千里文元公昌朝诸孙学马贲而标格过之又作佛像极精细衣缕皆描金而不俗官至半刺而终
　　郭道卿字仲常游卿字季熊熈之诸孙皆为郡守颇有家学善画马其笔法真季孟也
　　髙大亨字通叟长于山水
　　钱端回戚里人善冩平逺景
　　李景孟字仲淳善画马其于图轴鉴别精确
　　邵少微字叔才泽民之子放旷不羁不乐从宦初为马曺不一月弃官去则取补官勅牒尽画飞潜走伏之物已乃抵于地遂致终身焉笔墨草具而有余意
　　李元崇字季姚文正公裔官止县令山水师范寛清润可喜尤工雪景士友求之略无恡色
　　李蕃字符翰成都人才元之曽孙李氏世以书名蕃得其家学转而为画善道释人物但不善布色以俗工代之反晦所长
　　髙克明绛州人端愿谦退尤喜幽黙多行郊野间览山林之趣箕坐终日归则燕坐静室故景造笔下亦喜道释人物花鸟楼台评者谓其山水虽工不免有画人之习无深厚髙古之气仁宗朝为待诏守少府监主簿
　　商训善鼓琵琶学闗仝山水颇为切近观其笔势勾斫山石少皴殆不及仝
　　许道寜河间人学李成画所长者三一林木二平逺三野水皆造其妙而又命意狂逸自成一家颇有气焰所谓得李成之气者也
　　黄懐玉华原人有足疾时人目为跛子学范中正山水颇得其格有秘山图意思孤特得其岩嵪之骨树木皴剥人物清洒有范生之风
　　翟院深营丘人师李成山水为本郡鼓师郡燕作乐顿失鼓节太守诘之翟对曰性本好画操挝之次忽见浮云在空宛若竒峰可为画范故失其节翊日命院深为画果有竦突之势甚异之其临摹李成彷佛乱真时人议得李成之画者三人许道寕得成之气李宗成得成之形院深得成之风
　　刘永开封人师闗仝为山水意思笔墨颇得其法
　　赵干江寜人李煜时为画院学士有江行图深得浩渺之意
　　李隐五原人画山其势超峻截空而立复有平逺之趣至于飞泉曲水周流左右皆不逾尺止以焦墨皴淡全无勾斫其巧妙如此
　　龎崇穆字季和北平人大中祥符初营玉清昭应宫召入画山水列壁而林峦草竹溪谷磴道莫不精备又于空穴中作游云直上之状为风所驾卷舒聚散其势不拘诏入图画院崇穆不就而去
　　曹仁希字企之毗陵人善画水无与敌者凢为惊涛怒浪万流曲折以至轻波细溜于一笔自分浅深之势以为佳尔
　　燕文季神宗时人画山水作花村晓月平江晩雨竹林暮霭松溪残雪四时景画院谓之燕家景
　　陈用之居小窑村善山水宋复古见其画曰此画信工但少天趣耳先当求一败■〈土廧〉张绢素倚之■〈土廧〉上朝夕观之旣久隔素见败墙之上髙平曲折皆成山水之势心存目想髙者为山下者为水坎者为谷缺者为涧显者为近晦者为逺神领意造恍然见其有人禽草木飞动往来之象则随意命笔自然景皆天就不类人为是为活笔用之感悟格遂进
　　王可训京西人熈封待诏也工山水自成一家曽作潇湘夜雨图实难命意宋复古八景皆是晩景其间烟寺晩钟潇湘夜雨颇费形容钟声固不可为而潇湘夜矣又复雨作有何所见葢复古先画而后命意不过略具掩霭惨淡之状耳后之庸工学此题以火炬照缆孤灯映船其鄙浅可恶可训之作悉无此病
　　李明善山水用墨不俗
　　池州匠作秋蒲九华笔粗而有生意师董源
　　蔡规建昌人
　　兼至诚大观初补将仕郎
　　冯旷河内人
　　何渊
　　刘仲先成都人
　　右五人俱工山水
　　李宗成鄜畤人工画山水寒林学李成破墨润媚取象幽竒林麓江皋尤为尽善
　　贺真延安人专山水宣和初建寳真宫一时名手毕呈其枝有忌真者推为讲堂照壁实难下手真亦不辞日醉酒于门众工皆毕中使仡真真以幕围壁挥却其徒不数日成作雪林髙八尺观者嗟赏众工敛袵
　　寗涛华阴人师范寛多作闗右风景但楼观人物纎悉毕呈失于太显正如髙克明人谓马行家山水也
　　寗久中涛子也又兼画人物笔意不减其父但多平逺道路之景不起峰顶耳
　　髙洵开封人山水师髙克明
　　刘翼耀州人学范寛
　　宋处邢州人州署有郭熈蒲溪春溜图乃宋所模
　　李逺青州人学李成气象深逺驰名崇观间
　　郝士安太原榆次人张远弟子事师甚敬常执杖侍立左右
　　张举懐州人不羁好酒日与羣小游市肆作鼓板社工山水尤长溅瀑
　　赵林字子安懐州人山水歩骤李成
　　郭鐡子榆次人学李成善鍜鐡作方响故号为鐡子
　　老成洺州人工杂画尤长山水性沉黙笔法谨细如其为人
　　李希成华州人慕李成遂命召入画院
　　田和陜人学李成意韵深逺笔墨精简
　　蒙亨华州人学寗涛山水
　　战徳淳本画院人因试蝴蝶梦中家万里画蘓武牧羊假寐以见万里意遂魁能着色山水人物甚小青衫白袴乌巾黄履不遗毫发又作红花緑柳清江碧岫一扇之间动有十里光景真可爱也
　　和成忠京西人宣和时待诏学李成笔墨温润病在烟云太多耳
　　刘坚潇湘人多作小图无豪放之气
　　郝孝隆太原人师李成
　　李觉京师人字民先自号方平九友能书能琴能占长于山水每被酒则绷素于壁以墨泼之隐而成象曲尽自然之态
　　黄斌老潼川安泰人文湖州妻侄登科任戍倅
　　黄彛字子舟斌老之弟
　　刘明仲
　　黄与廸
　　杨吉老字克一张文潜之甥
　　右五人俱善竹
　　成子
　　张逺字行之太原榆次人隐士
　　张明逺之侄
　　王元通沧州人
　　刘铨字真孺成都人
　　季皓字云叟唐臣孙也避乱入蜀
　　任粹才仲之侄
　　雍巘字幼山兴元人
　　蔡棨字天启丹阳人进士入仕
　　右九人俱画山水元通师李成为人豪逸每画竟大呼竒竒数声乃得意笔也其有兼技者铨佛像巘墨竹棨人物
　　闾丘秀才江南人长于画水
　　乔仲常人物师李伯时
　　孔去非汝州人寜极先生之后长于小笔清雅可玩尤工草虫竹雀
　　刘松老字荣祖巨济之子书学米元章画师苏东坡
　　王逸民永康导江人初为僧名绍祖诗画效周忘机而气韵悬絶学山谷草书亦佳
　　冯久照字明逺汾州人后寓蜀画山初颇繁冗后因郭熈之孙游卿来为太守尽以家学传之格遂一变
　　刘履中字坦然汴人也画故事人物未脱工气
　　张嗣昌字起之与可外孙笔法旣有所授每作竹乗醉大呼然后落笔
　　欧阳黉开封人工传冩
　　叶汉卿
　　李汉举
　　薛彦晦
　　王佐才
　　雷殿直
　　杨道学
　　田逸民济南人入宣和画院祗候
　　右七人工画竹
　　台亨夏县人元丰中修景灵宫调天下画工亨名第一待诏翰林固辞归养
　　妙頥真南阳人画墨鬼晕淡有功山谷尝跋之
　　黄宗道宣和画院待诏工蕃马人物师胡环东丹王世论胡画马得肉东丹得骨宗道二法俱备画上冩京师黄宗道
　　何澄长沙人
　　贾行恭北地人
　　郭信开封人画院赐绯待诏
　　吕渐洛阳人
　　周与权长沙人
　　田松舞水人
　　王登仕
　　右七人俱善佛道鬼神澄师武洞清行恭尤长于巨人大马信兼山水得李成惜墨法气象清旷其皴抢又类贺真渐亦善山水窠石深得位置登仕佛道别具一体衣带飘薄
　　王藻工牛马
　　赵宣用飞白笔作人物宣和元年试中画人
　　洪子范东京人工人物山水
　　戴琬京师人宣政间在翰林恩宠特异工翎毛花竹尝入阁供奉后因求者甚众徽宗闻之封其臂不令私画故传世者鲜
　　杨安道九江人学范寛山水用焦墨太重耳
　　何霸工船水
　　支选仁宗朝画院祗候工画太平车又画酒肆边绞缚楼子有分踈界画之功兼工杂画
　　赵裔
　　邓隐梓州人
　　二人工道释人物花鸟隐兼山水
　　张敦礼汴梁人哲宗婿也人物树石兼仿顾陆笔法紧细神采如生赠太师
　　程坦松竹颇佳人物甚俗米元章谓能污茶坊酒肆者此论真是
　　李石字知几资州人少负才名旣登第入太学博士直情径行不附权贵出主石室就学者如云蜀学之盛古今罕俪其倅成都醉吟之余时作小笔风调逺俗葢其人品旣髙虽游戏间而心画形矣
　　靳东发字茂逺工人物集古今諌诤百事为图号百諌图官至州倅其子咏字少张亦善山水
　　李颀字粹老尝画山并诗上东坡坡次其韵有平生自是个中人欲向渔舟便冩真诗句对君难出手云泉劝我早収身之句
　　陈直躬髙邮人坡有题所画诗云野雁见人时未起意先改君从何处看得此无人态
　　朱象先字景初松陵人驰名元符间坡跋其画云能文而不求举善画而不求售文以达吾心画能适吾意
　　张无惑山人也善山水
　　何充姑苏人能冩貎
　　眉山老书生不得其名作七才子入闗图山谷谓人物各有意态以为赵子云之苖裔
　　勾处士不记其名在宣和间鉴赏第一眷宠甚厚凢四方所进必令品定命以官衡而不为止赐处士之号令待诏
　　画院雍秀才坡有咏所画草虫八物诗诗意每一物讥当时用事者一人升髙不知回竟作粘壁枯以比介甫初来花争妍倐去鬼无迹以比章惇诗与画俱刻石流传于世又作画捕鱼图赞载集中
　　章友直善龟蛇以篆笔画颇有生意又能以篆笔画棊盘笔笔相似
　　内臣童贯字道辅开封人道君时为供奉官顺承得幸诣三呉访书画竒巧贯父湜雅好藏画一时名手如易元吉郭熈崔白崔悫軰往往资给于家贯侍父独得其妙能作山林泉石然以刑余而主兵柄丧君陨国适足为翰墨之辱耳姑存之比于梼杌
　　内臣刘瑗字伯玉开封人家多竒画尤能考核真伪皆极精当放笔作云林泉石颇复潇洒
　　内臣梁揆字仲叙开封人花竹人物山水一一能之
　　内臣罗存字仲通开封人作小笔山水虽身在京国而浩然有江湖之思
　　内臣冯觐字遇卿开封人慕王晋卿笔作江山四时之景颇极精妙
　　内侍贾祥字存中开封人作竹石草木鸟兽楼观皆工亦善人物
　　内侍乐士宣字徳祥
　　内侍李正臣字端彦
　　内侍李仲宣字象贤
　　右三人俱工花竹禽鸟
　　魏观察
　　任源字道源自号真常子
　　二人俱政宣宦寺魏善墨竹任作枯木怪石小景可观
　　内臣杨自言字询直开封人喜经史画山林泉石人物荒逺萧散气韵髙迈尤善冩照
　　越国夫人王氏端献王妇为小诗有林下风致以淡墨冩竹整整斜斜曲尽其态见者疑其影落缣素亦善书
　　和国夫人王氏宗室仲輗之室能诗章兼长翎毛
　　崇徳郡君李氏朝议大夫王之才妻李公择之妹也能临松竹木石见本即为之曽临文与可纡竹及着色偃竹米元章莫能辨山谷亦有题姨母李夫人纡竹偃竹及墨竹图歌诗载集中
　　宗妇曹氏所画花鸟等皆非优柔软媚取说儿女者真若得于逰览见江湖山川间胜槩以集于毫端尝作临平藕花图人争影冩参寥子赠以诗云临平山下藕花洲旁引官河一带流雨棹风帆有无处笔端须与细冥搜
　　文氏湖州第三女张昌嗣之母也居郫湖州始作黄楼障欲寄东坡未行而湖州谢世遂为文氏奁具文氏死复归湖州孙因此二家成讼文氏尝手临此题于屋壁暮年尽以手诀传昌嗣
　　卢氏许州人能作墨竹梅圣俞尝赋诗题之
　　章煎友直之女能如其父以篆笔画棊盘笔笔相似
　　艶艶任才仲之妻有絶色善着色山水
　　桐庐方氏陈晦叔子妇作梅竹极清逺
　　道士吕拙京师人喜为楼台又能廓落地势映带池塘但于人物伤繁耳太宗方营玉清宫拙画郁罗萧台様上进上览图嘉叹下匠氏营台于宫授拙待诏拙辞愿为本宫道士上赐紫衣
　　道士田白兖州人竹石学东坡
　　林灵素善画竹湖州元妙观有石刻一枝
　　何尊师不知何许人居衡岳往来苍梧五岭仅百余年人问其氏族年寿但云何何问其鄊里亦曰何何时人因号曰何尊师喜戏弄笔墨工作花石尤以画猫专门为时所称
　　牛戬字受禧河内人信笔冩寒鹊野雉鸠子佳甚
　　李八师卭州依政人工道门尊像
　　刘道士亡其名建康人工佛道鬼神落笔遒劲与巨然同时画亦同但刘画道士在主位巨然则以僧在主位以此为别耳尤善山水师董源
　　程若筠宣政间太乙宫道士古木老棘殊峭劲兼冩花竹翎毛疏渲颇工花则每树只作数花亦颇清雅
　　萧太虚画墨竹墨梅松柏杂树每画湏用浓墨作枝梢其上晕梅花有山林清幽气像题名作阴文篆字于石上如石刻然
　　甘风子闗右人阳狂恃酒画人物以细物作头面动以十数然后放笔如草书法以就全体顷刻而成妙合自然多画列仙之流题诗其后传观既毕往往毁裂而去故传世极少一日忽别数与逰者薫浴题颂掷笔而逝
　　王显道汉州人本饼师后学道专心画龙格制雄壮
　　李徳柔驾部贠外郎宗固孙也宗固景佑中守汉州有道士尹可元精练善画以遗火得罪宗固缓其死会赦免后可元以寿终二十年矣宗固子世昌之妇梦可元入室而生徳柔且名蜀孙幼而善画长读庄老喜之遂为道士赐号妙应其冩真妙絶一时坡赠诗云千年鼻祖守闗门一念还为李耳孙香火旧縁何日尽丹青余习至今存
　　三朶花房州人不知姓名常戴三朶花故名之能作诗又能自冩真
　　徐知常字子中建阳人能诗文尤通道儒典教画神仙事明其本末宣和中除蕊珠殿侍宸
　　眉山道士罗胜先自号云和山长善山水有古意然布置景物多越巂夜郎所见葢其人善地理徧歴诸山所以曲尽形势又多作雨余螮蝀可观
　　李时择遂寜人初为僧受业于成都金地院后游中原多观古壁见武洞清所画罗汉豁然晓解得其笔法兵乱归蜀即以画名
　　杨大明字民瞻号至乐子善画龟蛇丈人山藏经阁后壁有所作龟蛇广丈余最雄杰尝为之罘蔡肩吾作息龟龟之六藏画者止能为神屋而已而其妙处头瓜皴皵见于殻间鼻窍深润观者疑其息也
　　沙门巨然江寜人山水笔墨秀润善为烟岚晓景而古风峭拔宛立风骨又于林麓间多为卵石如松栢草竹交相掩映旁分小径逺至幽墅于野逸之景甚备米海岳云巨然师董源少年时多作矾头老来平淡趣髙
　　元霭蜀中人幼来京师相国寺落髪授大具足戒通古人相法遂能冩真太宗幸后苑赏春方还乌巾挿花天姿和畅霭一挥而就略无凝滞上优赐之由是多禁中供奉一日在御书院冩粉本中官皆来观霭公每成染颜色毕怀中别出一小石研磨取色葢覆肉色之上然后遂如真众所以不及者正此忽一小黄门怀此石去霭愬于李都知李言小底至多不知姓名霭公因怀中探出头子言此可以验之李一见大笑曰此杨怀吉也何仓卒间图冩笔法如是精妙自此传神声价蔚为独歩
　　呉僧继肇工画山水与巨然同时体亦相类但峰峦稍薄怯耳
　　僧梦休江南人花竹禽鸟学唐希雅
　　僧居寜毗陵人酒酣好戏墨作草虫笔力劲峻不专于形似每自云居寜醉笔
　　僧择仁寓永嘉画松初集诸家所长后梦吞数百条龙遂臻神妙性嗜酒每醉挥墨于绡纨粉堵之上醒乃添补千形万状极于竒怪
　　建阳僧惠崇工画鹅鸭雁鹭尤工小景善为寒汀逺渚潇洒虚旷之象人所难到
　　僧仲仁会稽人住衡州花光山以墨晕作梅如花影然别成一家所谓冩意者也
　　寳觉大师画翎毛芦雁甚不俗
　　僧徳正信州人徐竞之兄徐林之弟登科为平江教官弃而为僧能画人物山水种种清絶专师李伯时
　　僧维真嘉禾人工传冩
　　僧真慧杭州人画山水佛像近世佳品翎毛墨竹有江南气象
　　惠洪
　　觉范能画梅竹用皂子胶画于生绢扇上灯月下宛然影也笔力于枝梗极遒健
　　道宏峩眉人姓杨受业于云顶山相貎枯瘁善山水佛僧晚年似有所遇遂冠巾改号龙岩隐者往往言人心事辄符合往人家画土神其家必冨画猫则无鼠
　　呉僧法能作五百罗汉少游为之记
　　智平成都清凉院僧善画观音南商毛大节得其像以归过海风浪大作开展祈祷光相忽现如大月轮良久之间已数千里
　　祖鉴成都僧师智平观音曽于卭州鳯凰山画一日忽现五方圆相直阁计敏功为作瑞像记
　　虚已亦成都僧善山水白马院僧慧琳多蓄图书爇香煑茗终日萧然不知身在嚣尘中有虚已雪阵及山水二幅以为珍玩
　　觉心字虚静嘉州人初作草虫南僧呼为心草虫后得山水诀于宣和画院人亦能诗陈去非称其无一点僧气
　　智源字子丰遂寜人作看雪图一髙僧抱膝而坐石岸昻首竚目萧然有出尘之姿
　　智永成都四天王院僧工小景长于传模宛然乱真尝作潇湘夜雨图上邵西山西山即题云尝拟扁舟湘水西蓬牕剪烛数归期偶因胜士挥毫处却忆当年夜雨时西山既咏诗问云前軰曽有此诗否永因诵义山问归篇西山矍然亟取诗以归翌日乃复改与之曽拟扁舟湘水夜雨牕听雨数归期归来偶对髙人画却忆当年夜雨时深恐多犯前人也
　　真休汉嘉僧山谷所与逰清闲居士王朴之子善模搨人物如真
　　道臻嘉州僧能墨竹
　　妙喜师长冩貎
　　超师北地人宣和画院名手工道释人物
　　华光长老衡州人酷爱梅花方丈植梅数本每花放时移床其下吟咏终日偶月夜见窓间踈影横斜萧然可爱遂以笔规其状因此好冩得其三昧山谷见而美之曰嫩寒清晓行孤舟篱落间但欠香耳往往士大夫有索数年而未下笔者有不求而自得者华光每冩时必焚香禅定意适则一扫而成及其临老纵心笔墨愈作愈髙于时宗冩六人补之亦在其列当时名公巨卿诗词褒美不下数千首而公平日所作一千二百余本今世有华光梅谱行世眉公笔记云华光不但冩梅兼长山水曽为王翼冩湘山树及橘洲图

　　画史会要卷二

　　●钦定四库全书

　　畵史会要卷三

　　（明）朱谋垔撰

　　○南宋

　　髙宗讳构徽宗第九子书畵皆妙作人物山水竹石自有天成之趣上用干卦印晚居北内多用太上皇帝之寳徳寿殿寳御府图书
　　景献太子讳询燕王徳昭九世孙希怿之子善畵竹石
　　临川郡王乃裕景献太子之子孝宗之弟书学髙孝两朝笔法尤工墨竹喜作挂屏长竿枝梢旁出如檐底乍见浓墨猎猎颇具掀舞之态题诗其上用善雅堂印
　　子澄字处度廉介修洁流落巴峡四十年藉添差禄以自给善草隶长歌诗人不知其能畵也绍兴末官秭乡士子重其风度每载酒从之游一日乘醉入小肆见素壁可爱案上拈秃笔作溅瀑势欲动屋笔力极遒壮
　　伯驹字千里优于山水花果翎毛光尧尝命画集英殿屏赏赉甚厚多作小图流传于世官至浙东路钤辖
　　伯骕字希逺千里之弟善画山水人物尤长于花禽传染轻盈顿有生意尝畵姑苏天庆观样进呈孝宗书其上令依元様建造今玄妙观是也仕至观察使子师睪官至八座亦善畵花二赵有皂隶赵大亨卫松两人者供其畵事多获遗稿且熟其用意傅色每仿千里希逺图写皆能乱真世传大亨之迹多青緑山水神僊故实
　　孟坚字子固号彛斋居士居海盐广陈镇寳庆二年进士修雅博识人比米南宫东西游适一舟横陈雅玩意到吟弄至忘寝食过者望而知为赵子固书畵舩尝得姜白石所藏定武本禊帖夜泛至霅之升山风起舟败子固立浅水中手持禊帖语人曰兰亭在此余不足问因题于卷首云性命可轻至寳是保又尝与周公谨诸好事家各携书畵放舟湖上相与评赏子固脱帽以酒晞髪箕踞歌离骚旁若无人薄暮入西泠掠孤山舣棹茂树间指林麓最幽处瞪目絶叫曰此是洪谷子董北苑得意笔也邻舟皆骇絶以为真谪仙人畵善水墨白描水仙梅兰山■〈樊，石代大〉竹石清而不凡秀而雅淡有梅谱传世官至朝散大夫严州守
　　孟淳字子真子固之弟继秀安僖王后自号竹所墨竹可观
　　孟奎字文耀号春谷畵竹石兰蕙官至秘阁修撰
　　士表善山水尤喜作墨竹思致如郓王秀润过之子厚作小山藂竹有思致
　　师宰字牧之号随庵居天台临海登真西山门学墨竹得徐熙之妙
　　与懃号兰坡居处州青田嘉熙间知临安府以右文殿修撰奉祠善临摹古畵作墨竹亦佳
　　已上南渡后帝王宗室
　　米友仁元章之子也小字虎儿幼年山谷赠诗曰我有元晖古印章即刓不忍与诸郎虎儿笔力能扛鼎教字符晖继阿章遂字符晖宁和中为大名尹天机超逸不事绳墨其所作山水点滴烟云草草而成不失天真风气絶肖乃翁每自题其畵曰墨戏被遇光尧官至工部侍郎敷文阁直学士日奉清闲之燕方未遇时士大夫往往可得其笔既贵甚自秘惜众嘲之曰解作无根树能描蒙鸿云如今供御也不肯与闲人后享年八十神明如少壮时无疾而逝
　　朱敦儒字希真少从陈东野学尝赋古镜云试将天下照万象总分明东野竒之绍兴间官至浙东宪秦桧当国有携希真畵山水谒桧桧荐于上颇被眷遇与米元晖对御辄畵而希真耻以畵名辄退避不居常语人曰吾非善畵者所畵多出钱端回之手其实非也
　　廉布字宣仲山阳人少年登第官武学博士以连贵婣坐废后居绍兴既絶仕宦之念专意绘事山水林石种种飘逸师东坡几于升堂
　　江叅字贯道江南人形貌清臞嗜香茶以为生居霅川深得湖天之景平逺旷荡尽在方寸山水学董源而豪放过之赵叔问居三衢治园筑馆取楚词之言名曰崇兰尝与陈简斋程致道从容其中命贯道为之图乃命畵史各绘像其上乃赋诗焉曾被召至临安即有旨馆于府治明当引见是夕殂信有命也
　　张镃字功父号约斋清标雅致为时闻人诗酒之余能畵竹石古木字畵亦工
　　翟汝文字公巽丹阳人绍兴初叅知政事尝自畵佛道像六十余轴及着色楚天春晓图藏于家
　　张翼字性之号竹林金陵人初学畵于明彦龙成于盛师颜人物道像杂迹外尤工逸笔居杭时尝为巨珰罗大节作导引四图各系以自制小讃罗上直时张于直舍中理宗顾见之曰此畵格工致可于阁下开版竟不问谁笔其运穷不偶如此
　　李昭字晋杰鄄城人仕江州徳化尉长于墨竹自云他人以萧踈为能余以重密为巧吾之墨竹一派不让湖州又善墨花小笔亦能山水学范寛尤精篆学绍兴间终于江南
　　朱熹字符晦徽州婺源人有宋大儒书畵俱能畵得呉道子笔法
　　林逋字君复杭州人赐谥和靖先生亦善绘事
　　曽士贤字进之精于畵凡山水翎毛鳞介竹梅花草点染绰有神气传神写照曲臻其妙
　　连鳌字仲举吉州人自号石台居士精于长短句工畵鱼几于徐白绍兴间人
　　扬补之字无咎号逃禅老人南昌人也祖汉子云其书从才不从木髙宗朝以不直秦桧累征不起又自号清夷长者水墨人物学李伯时梅竹松石水仙笔法清淡闲野为世一絶
　　戚畹呉琚字居父号云壑汴人庆元年间以镇安节度使留守建康迁少保性寡嗜好唯以词翰自娯字类米南宫尝作墨竹坡石品自不俗
　　杨瓒字继翁号守斋度宗朝女为淑妃官列卿好古博雅善琴能作墨竹
　　杨镇字子仁严陵人号中斋尚理宗周汉国公主书学张即之墨竹在郓王员大夫间藴藉可观畵上印记用驸马都尉印
　　谢堂号恕斋善竹石松兰清雅可爱官至枢密使
　　王清叔号惺斋开封人干道间进士学廉宣仲枯木竹石
　　韩侂冑嘉泰间为平章太师善作水墨竹石所畵大叶琅玕自称太师竹卷轴上用安阳开国印记
　　俞征字子清呉兴人作竹石得文苏二公遗意清润可爱光宗朝任大理少卿号且轩
　　王利用字宾王潼川人举进士终夔宪善书为光尧所爱畵则山水长于人物但精谨而已不及书也
　　郑希古河东人长于平畵出新意辄过人初不甚精后遇郝章尽得其法
　　扬简字敬仲庆元慈溪人师于陆象山喜作墨竹士大夫求者欣然落笔有石本横枝传世理宗朝官至寳谟阁学士谥文元人尊称曰慈湖先生
　　王会字符叟工花鸟颇拘院体枝叶爪羽穷极微细干道间官朝请大夫
　　马和之钱塘人绍兴中登第官至工部侍郎善畵人物佛像山水效呉装笔法飘逸务去华藻自成一家髙孝两朝深重其畵每书毛诗三百篇令和之图写
　　汤正仲字叔雅江西人杨补之甥后居黄岩号闲庵开仙兰亦佳弟叔用能墨梅
　　毕良史字少董绍兴间进士作窠木竹石兼写云龙小楷亦妙
　　马宋英温州人放达能诗父殁家资日削至钱唐游净慈寺写古松于壁题云磨出一锭两锭墨扫出千年万年树月明乌鹊误飞来踏枝不着空归去丁大全丞相赏其诗畵急命索之人忌其能閟不令出卒不遇此诚诗谶作墨梅竹俱妙
　　毛信卿温州人放意诗酒畵竹自给号篔山杭人舁其片幅转售于市辄争取之自言大竹畵形小竹畵意得法于赵牧之
　　裴叔泳字德游号静庵居士其先汴人徙钱唐财雄乡里建炎间裴节使之孙也与杨中斋驸马为书畵友善兰竹枯木怪石畵上用嘉善堂印
　　水丘览云杭州临安人效米元晖作山水逼眞又善写貌
　　杨季衡
　　刘梦良
　　二人洪都人俱善墨梅季衡补之侄梦良其亲党也季衡亦作水墨翎毛
　　阙生不知何许人作古木雪景梅花寒鸦冻鹊深得其意
　　李唐字晞古河阳三城人徽宗朝曽补入畵院建炎间太尉邵渊荐之奉旨授成忠郎畵院待诏赐金带时年近八十善畵山水人物笔意不凡尤工畵牛髙宗雅爱之尝题长夏江寺卷上云李唐可比唐李思训
　　刘宗古汴京人宣和间待诏成忠郎畵人物山水佛像靖康乱流落江右绍兴二年进车辂式称旨复旧职提举车辂院事其畵人物长于成染不肯粉水墨轻成但笔墨纎弱耳
　　马兴祖河中人贲之后绍兴间待诏工花鸟人物山水髙宗每获名踪卷轴多令辨验子公显世荣能世其传绍兴间承务郎畵院待诏赐金带
　　马逵
　　马逺
　　二人世荣之子山水人物花禽得家传之妙逵疏渲极工毛羽灿然飞鸣生动之态逼真殊过于逺它皆不逮逺能种种臻妙独步畵院中光宁朝为待诏
　　马麟逺之子能世家学然不逮父逺爱其子多于己畵上题作马麟葢欲子得誉也为畵院祗候
　　夏珪字禹玉钱塘人宁宗朝待诏赐金带畵人物髙低酝酿墨色如傅粉之色笔法苍老墨汁淋漓雪景全学范寛院中人畵山水自李唐以下无出其右者子森世其学而不逮
　　杨士贤师郭熙多作小景山水林木劲挺似亦可取峰石水口雄伟之笔逺不逮熙
　　李廸河阳人花鸟竹石颇有生意亦畵犬髙季廸题有絶句
　　李安忠花鸟走兽差髙于廸尤工捉勒山水平平子公茂世其学
　　苏汉臣开封人师刘宗古释道人物尤善婴儿
　　朱鋭河北人山水人物师王维尤好写骡纲雪猎盘车等图形容布置曲尽其妙笔法类张敦礼弟森学于兄而不逮
　　张浃
　　顾亮师郭熙山水人物与张浃同业
　　李从训工道释人物花鸟
　　周仪宣畵人物谨守法度清秀入格摹唐畵有可观
　　焦锡师石恪人物
　　李端汴人作梨花鸠子得法
　　右十一人宣和畵院待诏绍兴复旧职有赐金带者为廸子徳茂从训子珏能世其业徳茂淳佑待诏珏淳熙待诏
　　胡舜臣
　　张着
　　二人俱张浃顾亮同门各得熙之一偏亮能大幅巨轴浃喜布置着畵重山迭巘颇繁冗舜臣谨密虽皆不逮其师然后人无及之者
　　罗仲通汴人
　　霍适字南仲渭州人
　　李明友字题孺成都人
　　黄广字彦晖靖州人
　　呉璜延陵人
　　王世英字才仲号頥斋
　　来子章
　　员眞字光祖一字胜之金陵人
　　尹大夫遗其名髙宗朝畵院待诏
　　万济
　　呉瓌琚之弟
　　右十三人俱畵竹丁权有竹谱仲通所作类院体行笔巧妙乏萧散气象璜效文湖州世英及真效东坡子章畵叶失之太短
　　张瑞衡镇江人畵木石有名以进士调句容县尉
　　陈珩字行用号此山所翁弟亦善龙水时作水墨枯荷折苇虫鱼蟹鹊及墨竹极有生意仕朝请郎
　　艾叔字景孟建宁人号竹坡早游太学善畵竹与陈所翁同舍畵龙俱得名时称六馆二妙仕为宁海军节度判官时又有茅汝元进士号静斋善墨梅人以艾竹茅梅为称
　　鲁之茂海盐当湖人号雪村畵梅竹宁宗朝仕为郎
　　王栢字会之号鲁斋金华人事朱氏之学不求闻逹梅竹之妙不妄与人世罕知之
　　林椿钱唐人师赵昌花鸟传色轻淡深得造化之妙淳熙间畵院待诏
　　赵彦汴人居临安不入畵院开市畵扇得名作人物山水细碎深逺
　　萧照濩泽人颇知书亦善畵靖康中流入太行为羣盗一日掠至李唐照雅闻其名即辞贼随唐南渡唐尽以所能授之绍兴中入畵院其畵山水人物异松怪石苍琅古野惜用墨太多书名于树石间
　　刘松年钱唐人居清波门俗呼为暗门刘山水人物师张敦礼而神气过之宁宗朝进畊织图称旨赐金带院中人絶品也
　　李嵩钱唐人少为木工颇逺绳墨后为李从训养子工畵人物道释得从训遗意尤长于界畵光宁理三朝畵院待诏有宋宫观潮图杨眉庵题之侄永年世其家学咸熙秪候
　　贾师古汴人绍兴畵院祗候师李伯时自描人物得闲逸自在之状
　　王训成山东人人物山水描写粗恶绍兴畵院待诏名饼■〈飠者〉王当时上方所尚萧李之迹故训成不得志而死
　　徐珂苏汉臣婿学妇翁畵人物得其遗意
　　梁楷东平相义之后善畵人物山水道释鬼神师贾师古描写飘逸青过于蓝嘉泰年畵院待诏赐金带楷不受挂于院内嗜酒自乐号曰梁风子院人见其精妙之笔无不敬伏但传于世者皆草草谓之减笔
　　毛松沛人一作昆山人畵花鸟四时之景子益益子允升皆世其业益干道间待诏允升景定待诏
　　王定国汴人随呉郡王渡江居临安花鸟师李安忠亦学二崔笔法傅色轻浅清雅不凡后郡王荐入仕赐金紫
　　陈居中嘉泰年畵院待诏专工人物蕃马布景着色可亚黄宗道
　　白良玉钱唐人工道释鬼神子用和能世其学俱为畵院待诏
　　王辉钱唐人理度朝畵院祗候人物道释颇工亦能作山水草率间尝用左手描写遂目为左手王子用之世其能
　　李■〈王莫〉安忠子绍兴时待诏
　　侯守忠
　　吕源
　　卫升
　　宋良臣
　　呉元亨金陵人
　　徐世昌石城人本之从子
　　王安道
　　刘兴祖
　　何世昌淳熙畵院人
　　卫光逺
　　刘文惠
　　何浩
　　曹莹
　　宋碧云景定间畵院待诏
　　右十五人并工花鸟安道光逺浩莹四人宗李廸兴祖宗韩佑碧云兼善人物
　　何青年钱唐人
　　苏坚焯之子庆元间待诏
　　曹正国字良有景定待诏
　　顾师颜杭人景定待诏
　　周鼎臣杭人
　　孙用和
　　李春
　　毛政庐江人
　　李焕
　　孙必逹钱唐人师苏汉臣
　　右十人并工道释人物
　　陆青师李唐作山人得笔法用墨清秀简易不凡喜用浓墨木叶不分唯风雨图最佳绍兴畵院待诏
　　张训礼旧名敦礼避光宗讳改今名学李唐山水人物恬洁滋润时辈不可及刘松年师之一说着色青緑如赵千里笔法
　　于青年毗陵人嘉定间专畵荷花草虫世号于荷
　　冯大有文简公族孙自号怡斋寓居呉门专畵荷莲精巧入格
　　彭皋钱唐人师林椿花果写生
　　髙嗣昌珣之从子师李唐作山水寒林古木嘉定间畵院待诏
　　韩佑石城人小景花鸟草虫师林椿染色笔法可并石桥王绍兴畵院祗候
　　许廸毗陵人专工草虫师居宁作黄花紫菜青草红叶精妙入神
　　杨安道九江人
　　林谷成
　　二人并师范寛人物山水安道有江湖气韵谷成树石平逺秀丽清润
　　牟仲甫随州人畵猿獐猴鹿与易元吉相似湖广多有之
　　楼观钱塘人工畵花鸟人物山水学马逺笔法傅色俱不细润咸淳祗候
　　方椿年钱塘人工人物道释着色山水神仙故实景定祗候
　　范安仁钱塘人俗呼范癞子寳佑待诏
　　钱光甫杭人景定待诏
　　陈可久寳佑待诏
　　何阁长
　　陈广宣城人
　　雎世雄
　　右六人俱工鱼水可久兼师徐熙花木幅中上花下鱼用色鲜明甚自精妙广师徐白
　　胡彦龙仪真人畵人物天神寒林水石描法用大落墨自成一家格法绍定间以荐为待诏
　　赵芾镇江人作人物山水江势波浪金焦二山有气韵有笔力师古人无院体惜乎仅作一郡之景畵意不逺耳
　　鲁宗贵钱塘人花石鸟兽描染极佳尤长写生鸡雏鸭黄最有生意绍定待诏
　　范彬
　　陈珏号桂岩
　　李章
　　史显祖端平待诏
　　陈琳珏之子
　　右俱钱塘人工人物山水彬师李权章为从训后人
　　崔友谅金陵人畵道释人物绛色山水多作大幅雪景及小簇子淳佑待诏
　　刘朴师范彬又师梁楷畵人物子耀世其学
　　徐道广杭人花鸟师楼观景定待诏
　　谢升杭人善花竹仕女景定待诏
　　朱玉杭人号栁林寳佑待诏
　　张翠峰淮阳人
　　二人善畵天龙鬼神雷部兵将
　　苏显祖嘉定待诏
　　朱怀瑾寳佑待诏
　　俞珙绍定待诏
　　李权咸淳祗候
　　右四人俱钱唐人俱工山水人物显祖与马逺同时笔法亦相类但稍弱耳俗呼其畵为没兴马逺怀瑾多畵雪景笔法用墨师夏珪谨守规矩殊欠潇洒珙师梁楷布景着色逼真笔法亦弱权亦师楷
　　陈清波钱塘人多作西湖全景乔钟馗乔三教寳佑待诏
　　叶肖岩杭人寳佑间作人物小景类马逺专工传写
　　马永忠寳佑待诏
　　曹兴祖景定待诏
　　二人并钱唐人并出李嵩之门嵩多令永忠代作兴祖界畵更精
　　张仲工畵花禽笔法可并林椿亦善人物山水寳佑待诏
　　顾兴裔钱塘人专师马和而笔不逮淳佑待诏
　　孙觉善水墨白描毛女笔力细巧寳庆待诏
　　陈宗训杭人师苏汉臣道释人物仕女描染未精人呼铁陈绍兴待诏
　　单邦显
　　老戴忘其名
　　二人皆呉郡人取法二赵单于山水林木可以追踪戴惟花卉蜂蝶粗可彷佛
　　赵子云江西人能作一笔畵凡写人面及手描畵颇工至衣折则如草符篆一笔而就葢不欲蹈袭自成一家尔
　　左建西京人
　　朱光普字东美汴人南渡后入畵院
　　毛文昌
　　李东
　　建用逸笔作田家风俗光普效之作农家迎妇等图文昌及东亦善此技东于理宗时尝以所畵于御街鬻之
　　陈善绍兴间人学易元吉猿獐禽鸟花果颇能逼真傅色轻淡过于林呉
　　刘思义绍兴待诏专畵青绿山水拙于布置善于傅色亦不足观
　　杨公杰畵小景禽鸟得荒闲之趣
　　张纪钱唐人师李廸花竹禽兽
　　朱绍宗畵人物猫犬花禽描染精邃逺过流辈隶籍畵院
　　王宗元家居石桥人遂目为石桥王专学惠崇作池塘小景颇有野趣
　　周询钱唐人工界畵楼台占籍后邸少与人畵故所传不多
　　王友端工猎犬亦善花鸟
　　秦友谅毗陵人少为县吏善草虫传色轻妙
　　毕生文简公诸孙寓居呉郡畵牡丹甚有生意其婿姚亨能继其业
　　闻秀才
　　呉廸字泰之杭州人所居扁曰惠斋号心玉道人
　　二人善梅兰竹石
　　陆仲明
　　田宗源字子济东京人习范寛
　　纲兵朱
　　李思贤
　　黄益师夏珪
　　王公道
　　张团练
　　徐凯之
　　夏子文
　　叶森
　　赤目张师夏珪
　　蒋太尉
　　陶忠
　　游昭京口人
　　祝次仲字孝友太末人
　　林俊民绍兴畵院待诏
　　施义金陵人习李唐
　　周白平之曽祖
　　董琛金陵人习施义
　　熊应周金陵人习小米
　　赵山甫京口人习老米
　　王洪
　　龙祥二人蜀俱习范寛
　　陈椿杭人习郭熙干道间袛应甲库
　　徐京宗马逺
　　周左师周仪
　　呉浚臣江南人淳佑待诏师朱鋭
　　已上二十六人俱善山水
　　张思义
　　李遵
　　夏东叟
　　黄承务
　　执焕绍兴中殿前使臣
　　黄庭浩
　　鲁庄杭人干应祗应
　　颜直之字方叔号乐闲呉郡人
　　右八人俱以人物名思义兼善花竹遵畵有女孝经图传世
　　李确白描学梁楷
　　房敛
　　储大有
　　侯必大
　　右三人畵花竹
　　徐世荣界畵兼工婴儿
　　王木
　　武克温上京人
　　陆琮
　　右三人俱工蕃马琮兼山水
　　魏爕字彦密北人长于水墨杂畵光尧见之喜动天颜遂除浙西叅议
　　师水锡蜀人尝畵老木枯竹
　　张茂杭人光宗朝隶畵院作山水花鸟俱精致小景更佳
　　刘浩无锡人作窠石人物绍兴时人子显世其业
　　扬人门司畵兰石窠木
　　刘门司
　　李苑使二人者以墨戏名
　　毛存杭人父伯益坐韩侂冑党流岭表存乃跋渉数千里函骨归杭人称笃孝善墨竹水石如杨中斋裴德游诸人皆宗之号勿斋人但谓之毛门司
　　周珏绍兴时人专畵水
　　时光大名人习贺真山水笔迹细碎喜作短松恠石密林茅树后居镇江男建亨小字乌郎亦能畵
　　张镒字季万比人后居滁州善草书山水得破墨法
　　徐本
　　陈禧金陵人
　　二人俱工杂畵本名绍兴时禧名干道时
　　陆怀道通州人习田宗源山水作溅瀑出而无源流而不散
　　赵君寿临安人
　　赵宾王鄂渚人
　　二人工传写君寿兼善仕女
　　陈左仕女宗陈宗训
　　林彦祥绍兴间人尝临卢鸿草堂图小米跋其后
　　梁松隶畵院师贾师古描写飘逸青过于蓝
　　包寀宣城人家世畵虎能绍其业
　　盛师颜金陵人工杂迹及道释像仕女疑面每用比螺青或烟墨水淡开谓之青蛾粉白有一种富贵气象
　　牟益字徳新理度朝人畵入能品
　　戚仲寳庆年殿司军士善绛色山水师杨士贤兼畵虎师李廸畵左手书戚仲字多喜作江湖图扇面
　　鉴湖懒民贺方回裔孙名字未详作平逺细竹潇洒可爱
　　许龙湫江南术士山水师米元晖
　　内臣王介号黙庵庆元间至太尉善作人物山水似马逺夏珪亦能梅兰
　　刘夫人号字希夫人建炎年掌内翰文字善畵人物得古人笔法髙宗甚爱之畵上用春华堂印
　　胡夫人平江胡元功尚书女黄尚书由之妻自号惠斋居士精于琴书畵梅竹小景俱不凡时比李易安夫人
　　汤夫人叔雅之女赵希泉妻写梅竹每以父闲庵图书识其上
　　翠翘供内翰侍人能畵程大昌题诗云戏作风枝斜再恼玉堂宿
　　苏氏建宁人淳佑间流落乐籍以苏翠名尝写墨竹旁人分书题如倚云拂云之类颇不俗亦作梅兰
　　武道光钱唐人东太乙宫道士善潜补六朝古名畵又能作花鸟窠木竹石
　　左幻山钱唐道士善花鸟山水人物师阎次平
　　葛长庚闽人自号白玉蟾嗜酒苦吟善草书畵竹石尝畵祖师张平叔薛道及已像
　　丁野堂住庐山清虚观善梅竹理宗因召见问曰卿所畵者恐非宫梅对曰臣所见江路野梅耳遂号野堂
　　欧阳楚翁字无尘龙虎山道士善山水墨梅尤工畵龙其子雪友亦臻其妙
　　紫微刘尊师伪齐豫之孙工山水人物
　　僧超然其山水峰峦矾头酷似郭熙至于屋宇林石坡滩水口笔法孱弱与巨然殊不相类今人多以巨然超然连称莫晓所谓
　　梵隆字茂宗号无住呉兴人白描人物山水师李伯时而气韵笔法不逮然髙宗极喜其畵每见辄加品题尝畵圆泽三生公案一卷畵法髙古宋元题者二十余人独赵松雪絶句云川上清风非有着松间明月本无尘不知二子缘何事苦恋前身与后身识见超脱过人逺甚
　　法常号牧溪畵龙虎猿鹤芦雁山水人物皆随笔点墨而成意思简当不费妆饰但麤恶无古法诚非雅玩
　　月蓬貌古怪不知何许人亦不知止宿何地畵观音佛像天王得古人体韵其畵不妄与人人罕有之
　　静宾号白云作异松怪石如龙腾虎踞上写草字
　　莹玉涧西湖慈静寺僧师惠崇山水
　　罗窓西湖僧畵意与牧溪相侔
　　子温字仲言号日观作水墨葡萄人莫能测又号知归子
　　若芬字仲石婺州曹氏子为上竺寺书记模写云山以寓意求者渐众因谓世间宜假不宜真如钱唐八月潮西湖雪后诸峯极天下伟观二三子当面蹉过却求玩道人数点残墨何邪归老家山古涧侧流苍壁间占胜作亭扁曰玉涧因以为号又建阁对夫容峯号夫容峯主尝自题畵竹云不是老僧亲写晓来谁报平安
　　仁济字泽翁姓童氏玉涧之甥书学东坡墨竹学俞子清梅学杨补之自谓用心四十年作花圏稍圆耳山水亦得意
　　圆悟闽人号枯崖能诗喜作竹石
　　慧舟号一山叟天台人能诗作小藂竹或三二竿或百十成林不见其重复冗杂
　　太虚江西人竹学郓王楷
　　智叶白描佛像人物
　　眞惠善花窠
　　希白白描荷花

　　○金

　　显宗完颜氏讳允廸章宗之父獐鹿人马学李伯时墨竹自成一家
　　海陵炀王亮尝作墨戏喜畵方竹
　　密国公璹字仲实号樗轩家藏法书名畵几与中秘等喜作墨竹自成规格亦甚可观
　　王庭筠字子端号黄华老人辽东人大定中进士官至翰林修撰善山水古木竹石上逼古人论者谓胸次不在米元章下子曼庆字禧伯号澹游善墨竹树石絶佳亦能山水官至行省左司郎中
　　任询字君谟号南麓易州人山水在王子端下
　　马天騋字云章介休人作小竹石潇洒可喜弟云卿云汉皆善畵
　　李早畵人物甚佳树石不称明昌间人张翰林翥尝题其三马图云金原六叶全盛年明昌政似宣和前寳书玉轴充内府时以李早方龙眠
　　黄谒精蕃骑尝见雪猎图题大金国御前应奉黄诏
　　李澥字公渡相州人
　　刘谦字光甫号东野
　　耶律浩然
　　胡叟
　　杜文字莘老云中人
　　右五人以山水名
　　龎铸字才卿号黙翁大兴人明昌进士官至京兆转运使善山水禽鸟
　　李遹字平甫号寄庵栾城人明昌进士官至东平府治中善山水尝为元裕之畵系舟山图得前辈不传之妙龙虎亦佳
　　李仲略字简之大定进士官至山东按院使
　　钱过庭
　　二人畵山水以米老楚山清晓图为法
　　王竞字无竞彰徳人官至翰林承旨
　　虞仲文字质夫武州定逺人官至平章封秦国公
　　蔡珪字正甫丞相松之子官潍州守
　　张汝霖字仲泽辽阳人
　　耶律履字履道契丹人东丹王七世孙官至尚书右丞
　　韩将军
　　刘器之祁阳人
　　陈道辅京兆人自号夜江散人
　　右八人俱善墨竹仲文及珪学文湖州汝霖师黄华律履兼畵鹿及人马器之兼精小景
　　周廉则善畵鹰尝之海上见孤鹰立石上挥毫模拟沉鸷甚劲如真颇自珍重故传之者少
　　武元直字善夫明昌名士有窠云曙雪等作
　　大简之渤海人工松石小景
　　李仲华善畵湍流髙树
　　张珪正隆中人工人物
　　叚志贤工畵龙徐荣之工花鸟
　　李汉卿东平人工草虫
　　武伯英崞县人进士官至观州同知
　　李元素
　　赵霖
　　周济川
　　右四人并善畵
　　阿环谢宜休妻之小字也山水学李成精妙合格竹学王华
　　乔夫人工墨竹
　　重阳真人王寿字知明咸阳人大定中得道登真初度马丹阳夫妇日尝畵髑髅天堂二图并自写真及作松鹤图与史宗密真人

　　○元

　　赵孟俯字子昻宋太祖秦王徳芳之后世居湖州故为湖州人有古琴二一曰大雅一曰松雪因以大雅名堂而号松雪焉在宋试中国子监入元以访遗佚得首选世祖授兵部郎中厯事成武仁英五朝累官翰林学士承旨卒赠魏国公谥文敏公肌肤极细润常服止用软绫绢遇絺葛肌即伤擦元主以其仪观非常且宋宗室惧为众望所归窃忌之一日步至馆阁松雪适据案书牍乃黙从后相其肩背笑云此不过秀才官耳自是信任不疑性通敏善鉴定古器物名畵畵山水竹石人马花鸟取法唐晋悉造其微呉人虞胜伯尝题子昻苕溪图云呉兴公子玉堂僊写出苕溪似辋川回首青山红树下那无十畆种瓜田沈石南题畵马云隅目晶荧耳竹披江南流落乘黄姿千金千里无人识笑看王孙买去骑又周良臣题竹枝云中原日暮龙旗逺南国春深水殿寒留得一枝烟雨里又随人去报平安三诗葢讥之也
　　赵雍字仲穆文敏子也官至集贤待制同知湖州总管府事山水师董源尤善人马花石有江浦归帆秋林潇洒二图藏沈才干家张伯雨题其墨兰诗曰滋兰九畹空多种何似墨池三两花近日国香零落尽王孙芳草徧天涯仲穆见而愧之遂不作兰子鳯字允文畵兰竹与乃父乱真鳯弟麟字彦征为江浙行省检校善畵人马
　　赵孟吁字子俊文敏弟官至知州畵人物花鸟颇佳
　　王蒙字叔明呉兴人赵文敏甥山水师巨然甚得用墨法秀润可喜亦善人物京口张修羽家藏有巨幅香光居士图笔势飘举皴法有极细者点苔用秃笔正锋赵希逺爱而临之
　　胡廷晖呉兴人写山水赵文敏家藏小李将军摘瓜图厯代寳之尝倩廷晖全补晖私记其笔意归写一幅质公公大惊赏乱真由此名实俱进
　　陈仲仁江右人官至阳城主簿善山水人物花鸟为湖州安定书院山长日与赵文敏论畵法文敏所不及后见其写生花鸟含豪命意追配古人叹曰虽黄筌复生亦复尔耳其见重如此
　　李澄叟湘中人生嘉定时自幼观湘中山水长游三峡夔门或水或陆尽得其态写之水墨甚有妙悟作山水诀一卷尝云南渡以来惟李萧二公超然今古李先生畵落墨苍硬辟绰简径谓之实里有虚萧大夫畵在烟云气雾得景谓之虚中有实如能二体兼之回环变动眞所谓神上品也黄公望字子久其父九十始得之曰
　　黄公望子久矣因而名字焉号一峯又号大痴道人平江常熟人幼聪敏应神童科经史二氏九流之学无不通晓开三教堂于苏之文徳桥后隐于富春山水师董源巨然晚年变其法自成一家山顶多矾石别有一种风度太平清话云大痴九十而貌如童颜米友仁八十余神明不衰无疾而逝盖畵中烟云供养也
　　呉镇字仲圭号梅花道人嘉兴魏塘鎭人山水师巨然其临摹与合作者絶佳而往往传于世者皆不专志故极率畧亦能作墨竹墨花尝畵髑髅一幅题云身外求身梦中索梦不是髑髅却是骨董万里神归一点春动依旧活来拽开鼻孔
　　张观字可观松江枫泾人山水学夏珪马逺特长于模仿太平清话云可观与呉仲圭游故其笔力古劲无俗弱之气尝徙居华亭再徙嘉兴还寓长洲之周庄
　　髙克恭字彦敬号房山其先西域人后居燕京官至刑部尚书山水师二米后学董源李成墨竹学黄华大有思致怪石喷浪滩头水口烘琐泼染作者鲜及张静居云山歌云前朝畵品谁第一房山尚书赵公子又一首云君家此畵何由得峭壁阴森如铁色髙阁平临烟雾低长松总含雷雨墨寒绡七尺半是云深林窈窕路莫分幽寻恐与神明遇静听唯应猿狖闻
　　倪瓒字符镇无锡人署名曰东海瓒或曰懒瓒变姓名曰奚玄朗或云玄映别号五曰荆蛮民净名居士朱阳馆主萧闲仙卿云林子云林多用以题诗畵故尤着素有洁癖人号曰倪迂畵林木平逺竹石殊无市朝尘埃气写山水不着人物谓天下无人也当元季知天下将乱斥卖田宅尽散交亲扁舟飘然于五湖三泖间有人赠诗曰夜雨推蓬写松石焚香何处独题诗张士诚士信闻其名以重币将绢欲求其笔元镇怒曰倪瓒不为王门畵师即裂去其绢士信衔之一日士信与诸文士泛舟太湖闻小舟有异香急索之得元镇士信大怒欲手刅之诸士解救得免犹鞭之元镇不作一语有人问当窘辱时何故不出声元镇云出声便俗张伯雨题其畵云无畵史纵横习气又尝自题其师子林图云予此畵眞得荆关遗意非王蒙辈所能梦见也其髙自标置如此顾谨中云倪迂初以董源为宗及乎晚年愈益精诣一变古法以天眞幽淡为宗所谓渐老渐熟者若不从董比苑筑基不容易到耳纵横习气即黄子久未断幽淡两言则赵呉兴犹逊迂翁其胸次自别乎董玄宰云云林仿闗仝不用正锋乃更秀润所谓师法舍短陈仲醇云云林生平不畵人物惟龙门僧一幅有之
　　盛懋字子昭嘉兴魏塘镇人父洪甫善畵懋世其学而过之善畵山水人物花鸟始学陈仲美略变其法精致有余特过于巧
　　金应桂字一之号荪壁钱唐人在宋为县令归附后隐风篁岭书法欧阳率更畵学李龙眠尝作岩居上眞出尘观音刻石
　　唐棣字子华临安人少从赵文敏学诗畵俱有所受仕为休宁令迁呉江知州
　　钱选字舜举号玉潭霅川人宋景定间乡贡进士及元初呉兴有八俊之号以子昻为称首而舜举与焉及子昻被荐登朝诸公皆相附取宦达独舜举龃龉不合流连诗畵以终其身人物山水花鸟师赵昌青碌山水师赵千里尤善作折枝其得意者赋诗其上张静居曽题其晓日照羣山图
　　龚开字圣与号翠岩淮阴人宋景定间两淮制置司监当官山水师二米人物师曹覇描法甚麄尤喜作墨鬼钟馗等畵怪怪竒竒自出一家
　　陈琳字仲美珏之次子山水人物花鸟俱师古人无不臻妙见畵临模咄咄逼眞盖得赵魏公讲明多所资益故其畵不俗论者谓宋南度二百年工人无此手也
　　顾正之
　　刘敏字有功宣徳龙门县人赐号龙门居士自号年丰老人子世亨字嘉甫
　　李倜字士弘号员峤眞逸官至集贤侍读学士
　　田衍字师孟彰德人性颕异博识多藏古法书名畵
　　范庭玉保定人
　　韩公麟字国瑞号雪谷眞定人为太医副使
　　牛麟字伯祥太原人业词赋作大字
　　刘徳渊字仲渊官至蓝山县尹
　　张敏夫燕人
　　赵淇潭州人宋赵蔡之仲子号平逺又号太初道人故合而曰平初又云静华翁官至湖南宣慰使
　　周尧敏字禹卿号学山海盐当湖人
　　谢显字耀卿号隐麓大名人
　　刘广之燕人
　　宋敏字好古
　　胡瓒字符礼京兆人衡州路同知
　　姚雪心黄岩人
　　牛老大名人居市廛间作丝绢牙郎号窝丝牛
　　顾安字定之泉州路判官
　　李篔峤河东人翰林学士
　　谢庭芝字仲和号雪村昆山人
　　戈叔义
　　乔逹字达之翰林学士
　　王鼎字德新海盐人子泰之号竹趣
　　李升字子云号紫篔生濠梁人
　　陶复初字明本号介轩老人天台人官台州儒学教授
　　右二十七人俱善墨竹正之庭玉师乐善老人刘敏张敏夫学顾正之敏有风烟夕翠图传于世倜及尧敏雪心宗文湖州衍宗王澹游公麟笔意简当牛麟意度萧散赵洪长竿劲节风致甚佳徳渊学刘自然谢显学员大夫牛老不师古人得于巧性文粗可观逹之初学王庭筠后学文湖州兼善李成山水王鼎父子学丁子卿深悟笔意李升兼能窠石平逺复初师李蓟丘父子及着色竹甚佳亦能山水
　　史杠字柔明号橘斋道人官至行省左丞读书余暇弄笔作人物山水花竹翎毛咸精到
　　郭敏字伯逹杞县人幼读书长好丹青工畵人物山水喜武元直畵师其意不师其法至花卉墨竹亦臻妙官至州倅
　　张衡字士衡乐陵人为中书左司员外郎辞闲屡辟不起文字务竒古书学张长史山水学荆闗墨竹不师古人自成一家
　　刘贯通字仲贤中山人道释人物鸟兽花竹一一师古集诸家之长故尤髙出时辈亦善山水宗郭熙佳处逼眞至元十六年写裕宗容称旨补御衣局使
　　信世昌字云甫东平人自号中隐山水学沈士元有出蓝之誉墨竹别成一家葢黄华之后又一变者也
　　张徳琪字廷玉燕中豪家读书乐道工行草书墨竹学王澹然亦写梅
　　髙吉甫燕人
　　盛昭字克明扬州人
　　右二人畵竹石吉甫宗刘自然昭宗文湖州
　　郭升字天锡京口人
　　苏大年字昌龄号西坡眞定人居扬州
　　右二人畵竹石窠禾大年竹石师苏东坡窠木师廉宣仲
　　林士能字若拙畵山水无浑厚秀润之气
　　李衎字仲宾号息斋道人蓟丘人官至浙江行省平章政事封蓟国公谥文简竹石枯槎始学王澹然后学文湖州着色者学李颇驰誉当世子士行字遵道官至黄岩知州竹石得家法而妙过之尤善山水
　　商琦字徳符曹南人左山叅政第七子官至集贤学士山水师李营丘得用墨法墨竹自成一家
　　商璹字台元琦之从弟自号逊斋安恬不仕山水得破墨法窠石最佳
　　柯九思字敬仲号丹丘生台州人官至奎章阁鉴书博士博学能文墨竹师文湖州亦善墨花
　　王振鹏字朋梅永嘉人官至漕运千戸界畵极工致仁宗眷爱之赐号孤云处士
　　周密字公谨号草窻厯山人居钱唐宋寳佑间为义乌令家藏名畵法书甚富善梅竹兰石赋诗其上
　　郑思肖字所南福州人工畵墨兰尝自畵一卷长丈余髙可五尺许天眞烂漫超出物表题云纯是君子絶无小人
　　王士熙字继学东平人御史中丞
　　霍元镇师董北苑米南宫父子
　　朱裕字敏道延陵人师李成
　　沈月田
　　赵元字善长山东人师董源
　　张义上字师夔
　　戴淳字厚夫钱塘人
　　李冲字用之学李成荆浩
　　周如斋杭人学髙房山
　　陶铉号菊村师李成
　　刘耀字耀卿朴之子学马逺夏珪
　　简生蜀人
　　呉古松杭人学郭熙
　　王起宗
　　刘融字伯熙蓟丘人秘书卿师郭熙
　　张中字子正松江人师黄一峯
　　徐恺字士元湖州南浔镇人师李成张静居诗云呉兴徐卿好心手貌得郭熙定眞否二三隐人长于下茅屋正对青山口前者回顾后者恭抱琴伛偻随孤童世间岂复有此辈定是栗里柴桑翁请君更试虎头笔为写我像添其中
　　曽瑞卿号褐夫居钱唐学范寛
　　朱徳润字泽民呉郡人官征东儒学提举师郭熙髙季廸题其荆南旧业图
　　右二十人畵山水
　　韩绍晔字子华燕人官至御衣局使山水学武元直墨竹学乐善老人
　　李有字仲方先名立义燕人两浙运司经厯善古木竹石笔意髙逺
　　王英孙字才翁号修竹绍兴人宋将作监簿入元隐居不仕作墨竹兰蕙雅洁不凡
　　柴桢字君正东平人自号适斋善畵山水才思天赋不习而工
　　莘野字叔耕湖之莲花庄人写山水寒林张静居题其梅雪轩图
　　沈雪坡嘉兴魏塘人
　　赵天泽字鉴渊蜀人
　　右二人好写梅竹
　　赵云岩温州人寓华亭青龙镇花鸟设色有法亦善墨戏墨竹
　　乔戚里名字出处未详畵梅竹石建安白鹤山岳祠东庑中壁有其畵
　　王仲元
　　呉梅溪
　　冯君道钱塘人
　　贾策字治安中州人杭仁和尹
　　杨月涧
　　朱梅间
　　马中虚
　　林伯英嘉兴魏塘人
　　臧良字祥卿钱塘人
　　沈孟坚
　　右十人善花鸟仲元尤善作小景得用墨之法温润可喜君道喜鹌鹑每袖养之观其饮啄以资畵笔策能尽飞鸣翔集之状月涧兼龙虎虚中兼山水伯英师楼观良师王若水孟坚师钱舜举
　　自然老人姓刘真定祈州人兵后居燕工墨竹禽鸟
　　朱淳甫济阴人居曹之乐平坊世业丹青山水人物树石俱精梅竹亦有佳致
　　陈植字叔方呉郡人畵树石甚有意趣
　　杜本字原父畵墨中葡萄亦善山水
　　呉垕字从礼杭人临摹畵院咄咄逼眞
　　孟玉涧
　　呉廷晖
　　姚彦卿
　　孟呉俱呉兴人畵青緑山水花鸟虽极精密未免工气姚亦同时而能畵者
　　王渊字若水号澹轩杭人幼习丹青赵文敏多指教之故所畵皆师古人无一笔院体山水师郭熙花鸟师黄筌人物师唐人一一精妙尤精墨花鸟竹石当代絶艺也
　　张逊字仲敏号溪云呉郡人善畵竹作钩勒法妙絶当世山水学巨然则不逮竹
　　惟志字彦功号恕斋大梁人官集贤待制善墨戏
　　边鲁字至愚号鲁生善墨戏花鸟
　　陈君佐宿州人山水师马逺夏圭戏墨师徽庙
　　边武字伯京京兆人善戏墨花鸟
　　李士传字仲芳蓟丘人山水人物学李伯时尤善摹徽庙墨戏
　　陆广字季弘号天游生呉人畵仿王叔明落笔苍古用墨不凡其写树枝有鸾舞蛇惊之势尝见其秋江渔笛图题云芦花飞雪满天秋人在思归两地愁长笛一声江上晚却惊鸥鹭散前洲
　　张渥字叔厚号贞期生杭人善白描人物笔法不老无古意
　　呉瓘字莹之嘉兴人多藏法书名畵能作窠石墨梅学杨补之颇有清趣
　　王廸简字庭吉号蕺隐越人善畵水仙
　　谢佑之居都下畵折枝傅色差厚盖欲仿赵昌而未能升堂者
　　刘梦良蜀人梅花宗杨补之
　　孙君泽杭人
　　呉梅山
　　右二人工人物山水
　　焦善甫燕人
　　杨说岩
　　顾逵字周道中呉人
　　沈麟字秋涧杭人
　　陈鉴如居杭州子芝田
　　佟士明居上都
　　冷起岩居京师
　　王绎字思善杭人
　　潘桂金陵人
　　右九人工写貌鉴如推当时第一手王绎尤长小像最得神气善甫兼杂畵花竹人物说岩兼道释逵麟兼山水
　　何大夫工畵人马虞先生诗云国朝畵手何大夫亲临伯时阅马图
　　颜辉字秋月江山人与许择山并工佛像
　　毛伦字仲庠诸暨人居贞自乐放情吟啸或写木石或作墨牛与游处多名人或劝之仕则张目不荅
　　曹知白字贞素号云西华亭人山水师冯觐笔墨差弱而清气可爱有仆夏汲清亦能畵
　　李容瑾字公琰
　　卫九鼎字明铉天台人
　　右二人界畵山水师王孤云
　　夏廸字简伯温州人畵山水竹石
　　华岳善山水杨孟载诗云华岳能诗世有名学畵丹青亦疏放
　　赵清涧淮人工人物仕女
　　伯颜不花髙昌世子鲜于伯几之甥号苍岩官至江东廉访副使工畵龙
　　亦盏君实女眞人居燕城畵竹学刘自然颇有意趣
　　萧鹏抟字图南本契丹人父荣甫王子端之甥图南幼有巧思博学多能诗书畵三事皆追宗黄华尤长山水亦善墨写梅竹
　　丁野夫回纥人山水人物学马逺夏圭笔法
　　宋嘉禾上党人潜心书畵人物学石恪减笔好作利市仙官和尚骨格态度俗工莫及亦能墨竹小景絶佳
　　陈升张静居有陈升畵马歌
　　郑禧字熙之呉郡人山水学董源笔法用墨清润可爱墨竹禽鸟全法赵文敏惜乎夭折
　　张文枢字石隐湖州德清人幼尝为僧山水学巨然亦善墨竹
　　张逺字梅岩华亭人山水人物学马逺夏珪至于潜补古畵无出其右临摹亦能乱眞
　　夏文彦呉兴人后居云间精图畵着图绘寳鉴五卷行于世
　　管夫人道升字仲姬赵文敏室赠魏国夫人能书善畵墨竹梅兰亦尝畵悬崖朱竹一枝杨廉夫题云网得珊瑚枝掷向篔筜谷明年锦掤儿春风生面目太平清话云管夫人出泖西小蒸今其路尚名营道仲姬题渔父图云人生贵极是王矦浮利浮名不自由争得似一扁舟弄月吟风归去休子昻和云渺渺烟波一叶舟西风木落五湖秋盟鸥鹭傲王矦管甚鲈鱼不上钩
　　刘氏号尚温居士孟运判室能临古人字逼眞喜吟小诗墨竹效金显宗亦粗可观
　　蒋氏汴人完颜用之室嫠居以清净自守好作墨竹
　　张氏乔徳玉室善写竹
　　上正眞先名缵字承之号竹斋又号筠溪杭人以宋内侍奉谢后北觐受命佩虎符一旦辞入道山水墨竹学毛勿斋
　　宋汝志钱唐人宋景定间畵院待诏入元为开元观道士号碧云人物山水花鸟师楼观
　　天师张与材字甲梁号薇山别号广微子封甾国公居信州龙虎山畵竹与龙
　　张嗣成号太玄能畵龙亦畵有庐山图
　　张嗣徳号太一畵墨竹禽鸟
　　道士方方壶居上清宫山水极潇洒无尘俗气
　　呉霞所居龙虎山善畵龙
　　六一道士张彦辅
　　徐太虚
　　右二人畵山水
　　赵元靖不知何许人浪游闽浙间以墨竹有名所至淋漓墙壁虽颇近繁重亦有可观
　　丁清溪钱唐人
　　王景升杭人居开元宫
　　萧月潭淮人
　　右三人畵道释人物清溪景升学李嵩王辉清溪尤善写貌月潭善白描
　　张羽字伯雨素不善畵尝醉写竒石一种逸韵为云林所称卢
　　益修天台道士善畵水仙学赵子固
　　宗师溥光字玄晖号雪庵俗姓李氏大同人特封昭文馆大学士赐号玄悟大师山水学闗仝墨竹学文湖州俱成趣
　　头陀漙圆字大方号如庵俗姓李氏河南人雪庵法弟山水墨竹俱学黄华
　　僧海云
　　妙圆
　　道隐字仲孺号日涧海盐当湖人
　　时漙字君泽号雨岩华亭人通经律作诗
　　智海居燕中
　　右五僧俱善墨竹海云学樗轩道隐学王翠岩时漙所作三梢五叶而已智海学海云禅师道隐兼学赵子固兰石
　　明雪窓
　　栢子庭
　　雪窻畵兰子庭畵枯木菖蒲止可施之僧坊不足为文房清玩

　　○外国

　　日本国其国传写风物山水设色甚重多用金碧殊方异域留意绘事亦可尚已至今倭僧多能墨畵观音佛
　　像髙昌国畵用金银箔子及朱墨点点如雨销洒纸上畵翎毛如国花卉亦佳
　　夏国英宗元昊通蕃汉文字善绘畵
　　西蕃畵佛像多于布上作竒形诡状上用油油之
　　髙丽畵观音像甚工其原出尉迟一僧笔法流而至于纎丽

　　画史会要卷三

　　●钦定四库全书

　　画史会要卷四

　　（明）朱谋垔撰

　　○明

　　太祖皇帝尝命画史周玄素绘天下江山于殿壁玄素对曰臣未甞徧歴九州岛惟陛下赐草规模臣谨依润之上即操笔倐成大势玄素对曰陛下山河已定安敢复动上恱
　　宣宗皇帝临御之时重熙累洽四海无虞万几清暇留神词翰山水人物花鸟草虫随意所至皆极精妙上有年月及赐臣名有广运之寳武英殿寳及雍熙世人等图书是时名手有邉景昭吴士英夏■〈日上永下〉等辈皆待诏极被宠遇惟戴文进以不称旨归
　　宪宗皇帝甞写张三丰像神彩飞动超然尘表
　　孝宗皇帝万几之暇游笔自娱点刷精研妙得形似
　　周定王讳橚髙庙第五子也国开封王以国土夷旷庶草繁膴摭其可佐饥馑者得四百余种躬自绘图而注疏之作救荒本草四卷识者以王宅心仁惠后嗣昌衍良以此云
　　周宪王讳有炖恭谨好文兼工书画瓶盆中牡丹最有神态
　　湘王善画婴儿
　　辽王善画人物
　　唐成王讳弥鍗国南阳博学工诗兼精绘事
　　镇平恭靖王有爌周定王第八子嗜学工吟咏兼通画有菊谱图
　　三城康穆王芝垝唐宪王子也博通羣经尤精绘事所作耆英王母九老百花诸图皆妙絶一时
　　富顺王厚焜荆和王第二子也嗜诗精绘事一日拂素图蜀葵移曝日中蜂蝶丛集花上拂之辄来
　　衡阳王善画鹰鹯
　　永宁王善画牡丹
　　宁靖王讳奠培号竹林懒仙宁献王嫡孙写山水若草草不经意自然神妙
　　乐安端简王拱椤号眠云宁惠王四世孙菊石妙絶一时虽寄迹笔墨神气飘然烟霄之上然写似缙绅多郭岩曽东洲麻谨代笔观者辨之雅俗曼别
　　建安王号中仙善写翎毛
　　锺陵王善画人物
　　静诚先生陈遇字中行博通经史尤邃先天之学元末为江东书院山长后归隠建康太祖渡江聘叅帷幄幸其第者三及定天下屡授以显官固辞上曰士之有志节者功名不足以介意朕不强卿以成卿之名遇善山水曾写太祖御容称旨弟中复亦精绘事幼年在静诚侧戏弄笔墨静诚叱之曰吾岂他无所长汝乃习其下者乎亦工写照
　　王冕字符章诸暨人幼好学为世通儒元末隠身不仕好游名山遇竒才侠客即呼酒悲吟人多斥为狂奴曾大雪赤足上潜岳峯四顾大呼曰遍天地间皆白玉合成使人心胆澄彻便欲仙去后携二子隠九里山绕屋种梅花千树画梅不减杨补之其自题云我家洗墨池头树个个花开淡墨痕不要人夸好颜色只留清气满乾坤又初见皇城应制题梅猎猎北风吹倒人乾坤无处不沙尘健儿冻死长城下谁信江南别有春上极赏之
　　杨基字孟载号眉庵其先蜀人徙居吴中官至山西按察使能诗亦善山水竹石
　　朱芾字孟辨松江人官中书舍人善山水白描人物
　　宋克字仲温吴之南宫里人善画竹评者云虽寸冈尺堑而千篁万玉萧然无俗气曾在试院卷尾以朱笔扫竹一枝故张伯雨有偶见一枝红石竹之句
　　张羽字来仪号静居由浔阳徙居吴郡画法米氏父子笔意最妙亦喜髙房山尝临其小幅山水有五峰秀出青芙蓉云气郁郁如游龙之句
　　顾禄字谨中松江人官太常典簿能诗过鄱湖有髙歌今日逢豪客破敌当年想至尊之句太祖见之大嘉赏命尽进所作上所常御处有其诗一帙善杂画亦能钩勒竹石
　　徐贲字幼文自蜀徙苏州官至河南布政山水林木濯濯可爱张静居有题所画春云迭嶂及萧山烟寺图陈仲醇云幼文字学晋王廙画法董源曾于项氏见之
　　杨维干字子固号方塘铁崖之兄也喜读史与维桢攻学无间寒暑晚年游戏墨兰竹石俱极精妙时柯九思推逊之曰方塘竹云著作甚富于书画有游艺略
　　徐景阳南徐人善画宋潜溪作画原赠之
　　茅泽民号臞叟髙太史季迪题其夏山过雨图云茅翁素有丹青才新图一片似海岳髙堂未展凉先来嗟余乆逐挥汗客席帽障日趋黄埃问翁几欲东游去如此画图安在哉
　　庄麟字文昭京口人官县尉画山水清润可佳
　　王行字止仲号半轩苏州人喜泼墨成山水时人谓之王泼墨
　　张彦材常熟人工于写照与杨铁崖游至金陵今子孙家于太仓沙头世守其业
　　王履字安道号畸叟昆山人学医于朱彦修博渉羣籍为诗文画师夏珪行笔秀劲布置茂密评者谓作家士气咸备元季游华山作四十余图书纪游诗甚工今蔵江南好事家
　　萧澄以画水名尝于波涛转折处寓一萧字或一澄字以为欵识
　　史谨字公谨号吴门野樵太仓人洪武时学士王景荐授应天府推官善绘事甞自题其画云雨余山色翠如苔树杪寒烟湿未开童子无端扫红叶隔林知有故人来
　　金黼字用文常熟人画山水梅竹兰石有佳趣号竹泉生
　　陈珪字伯珪常熟人有介操务学不希仕进师米氏父子作山水笔意髙雅颇不轻为人作子允文号寳斋居乡有隠徳后进见之多拜于庭下能诗章亦善写生
　　华■〈文上巾下〉贤字以愚号东吴老人洪武中任郡邑二庠训导善画山水
　　相子先华亭人滑稽多智能诗善画尤精于奕当世无敌洪武中召至京厚赐遣还诚意伯为文赠之
　　陆宣字延旬华亭南桥人号节庵能诗善画尤长于传神山水不甚工而清淡萧散无尘俗气一时名人多与之游
　　夏义甫湖州鄣南人少以孝行称博学好古值胜国兵乱筑室天目杜门隠居四十余年与张羽刘佐周倬沈贯诸君子游毎有所得辄为吟咏又喜绘事今蔵于家者有天目山房图盖其得意笔也
　　唐肃字处敬号丹崖山阴人太祖召供奉翰林文字书画尝写石图自作赋以题之
　　周砥字履道号东皋洪武时以人才授兴国州判善画山水
　　朱文奎字应辰号寄翁吴江人洪武中举明经授苏州府训导善白描人物
　　陈汝言字惟允号秋水吴中人洪武时官济南府经歴能诗文山水宗赵魏公清润可爱兄惟寅髙士有雅宜山居亦善山水寅号大髯允号小髯
　　张文枢徳清人山水宗巨然时乌程胡钦亮徐士元归安孟玉涧莫廷旸亦以画名
　　宋杞字授之钱塘人洪武时举进士授官知全州善山水陆行直字季衡吴江人洪武中以人才授翰林院典籍诗画清劲为人所称
　　周原素太仓人髙庙取入画院掖庭壁上山水多出其手后为同列所忌竟死于谗
　　薛穆字公逺号澹园吴江人洪武中以人才授栁州府通判亦精于画
　　赵原字善长吴人号丹林画师董源甚得其骨格国初召天下画士至京图厯代功臣原以应对不称旨坐死寳鉴云丹林善作龙角凤尾金错刀竹
　　陈逺鄞县人尝写太祖御容称旨授文渊阁待诏
　　莫懋字文懋号望楼无锡人善书画
　　沈希逺昆山人山水宗马逺亦善传神洪武中写御容称旨授中书舍人
　　薛绩字汝嘉号古岩吴江人善山水
　　范礼字宗嗣常熟人山水师马逺
　　王立本嘉兴人山水人物师盛懋临摹逼真
　　盛着字叔彰嘉兴人懋之侄也能全补图画运笔着色与古不殊洪武中供事内府髙帝异之着盛叔彰全画记
　　王仲玉未详里氏洪武中以能画召至京师
　　朱自方号梦庵先临江人后宦游奉化因占籍焉自方性尚冲澹喜写水墨山水晚年出入郭熙范寛而自成一家
　　董常嘉兴人工道释像笔力细而劲拔
　　王绂字孟端号友室又号九龙山人毘陵人任中书舍人有王舍人诗集行于世画竹石絶伦名驰天下不轻与人故人不可苟得一日退朝有从后呼孟端孟端者绂佯不闻同列语之曰黔公呼公绂曰吾非不闻第索吾画耳黔公至果以画请绂颔之而已数年后黔公又以书来始为作一幅曰吾不可直寄黔公友人某西席彼中吾以寄之俟彼转索可耳又夜闻箫声清亮倚床而听乗兴写竹石一幅诘旦寻访乃大商也即遗之商人拜受且以币谢求配幅孟端厉声曰俗子何足当我笔亟索而碎之其髙介絶俗类如此
　　胡俨字若思号颐庵南昌人官至国子祭酒以水墨秃笔写羊鹿甚有生动亦能竹石兰蕙
　　卓迪字民逸奉化松溪人善写水墨山水甞师朱自方得其心妙而笔法精致实过焉永乐中召至京师兼以篆隶入翰林将授官而卒南京报恩寺涌壁有民逸笔云
　　苏埣字伯厚建安之璜溪人永乐时简讨博通经史尤精毛氏诗书画俱妙
　　李时字居中北京人善画姚少师赠以诗云北苑当年下笔竒浪传千载亦堪悲天机烂熳无人悟谁道燕山有李时
　　虞谦号玉雪京口人永乐中官至都宪仪观风彩潇洒绝俗诗文政事为世推重家多蓄法书名画公余写金错刀竹及山水木石幽澹简逺有倪云林韵致多自题诗于上同里王性善精于医术与公交厚甞写山水与之同时有郭将军能诗画公尝以诗赠之有诗律清新画入神之句
　　郭纯字文道号朴斋永嘉人甞为阁门大使善山水布置茂密长陵最爱之有言其宗马逺夏珪者上辄斥之曰是残山剰水宋僻安之物也其遭际之不偶若此
　　陈撝字仲谦武昌人永乐中写太宗御容称旨
　　庄瑾字公瑾号采芝龙江章氏之后晚居李墟为人雅淡髙致能诗字山水法夏珪马逺评者云乏秀润之气或云张可观以后一人而已同里沈梦萱家蔵有寒山拾得像春江送别图皆不愧古人
　　王谦字牧之号氷壶道人钱塘人以儒士隆平侯聘为西席画梅花清竒可爱子应竒作梅得其家传
　　陈録字宪章以字行号如隠居士会稽人善墨梅松竹兰蕙笔意儒雅与王牧之齐名评者以二家虽格意不同宪章笔力实过牧之子英作梅亦佳
　　张佑字天吉凤阳人爵袭隆平侯王牧之弟子也和易有儒者之风作梅花清气逼人其从弟禄字天爵亦世其爵梅花得兄之妙
　　朱孔阳字廷辉松江人永乐中官授中书舍人累官顺天府丞善山水写东里少师归田图人称絶笔
　　黄蒙字养正瑞安人永乐中授中书舍人及其子乗相继以书法直内阁山水得黄子乆笔意亦善诗文
　　陆闇字伯阳号友菊兴化人官楚府伴读画山水树石为杨文贞公推重
　　陆颙闇之弟官礼部员外郎能画人物与其诗字称为三絶
　　王璲字汝玉以字行号青城山人其先蜀之遂宁人从父宦游占籍吴中永乐时官翰林检讨直内阁能书亦能画
　　汪质字孟文钱塘人居金陵山水出入马夏之间但用墨太浓耳
　　范暹字启东号苇斋东吴人蒋廷晖之壻工书法设帐授徒多所造就永乐中取入画院花竹翎毛人多尚之叶文庄谓启东花鸟有谈论馆阁名公多重之
　　何澄字彦泽号竹鹤老人江阴人官至袁州太守山水宗米元章烟云满纸用墨亦妙然未脱去浙中之派
　　苏致中西蜀人山水师马逺郭熙行笔如流而清雅髙出略不经意天趣自然人不可及
　　顾宗字学渊五羊人官中书舍人画学黄子久
　　陈以诚秀水人善诗画尤精于医永乐间太医院判累从中使郑和往西洋诸国
　　髙棅字彦恢仕名廷礼号漫士博学能文尤长于诗永乐时征为翰林待诏升典籍诗与书画时称三绝画原于米南宫父子出入商髙间方壶子画妙贞一初识先生称赏不置曰异时当为名家在翰林二十年四方求诗画者畧无虚日
　　滕用亨吴县人永乐时待诏工书学于画家最称鉴赏尝侍上阅画卷众目为赵千里用亨顿首言笔意类王晋卿及终卷果有驸马都尉王诜名
　　陈宗渊刚中之后黄文简公以其能书画荐于太宗授中书舍人
　　蒋子诚江东人工道释鬼神观音大士为本朝第一手江宁县志载其一事云有潘烂头者相传雷火焦其额遂疮烂不愈每出羣儿买雷即染指烂处书雷字羣儿手中行数歩开手即雷气上冲轰然有声病者索符亦染指为之烂头浼子诚作瘟元帅像久之弗与一夕召瘟帅至子诚家子诚恐旋画与之烂头讶之曰神像旧所悬金字牌书出入天门君何易曰无拘霄汉子诚曰旬日毎夕吾见神所悬者如此自是天下始改牌面皆曰无拘霄汉云
　　阮福海北人道释神像亚于子诚
　　胡隆字必兴蒋子诚门人也工于神鬼陈鲁南赠以诗云生此南都住北都十年踪迹遍江湖归来为忆当年事醉里淋漓入画图
　　谢晋字孔昭吴县人号葵丘工画山水重迭烂熳千幅不同寻丈之间不日而就亦能诗有兰亭集
　　苏复字性初长洲人以贡为绵州知州作画师盛懋后宦游尽变旧习然不苟作终岁不能脱一帧孔昭之速性初之迟各擅所长
　　陈嗣初东吴人以文章擅名翰林任简讨写竹尤竒仲昭士谦皆师之
　　夏昺字孟赐东吴人初官永宁尉后遇太宗擢授中书舍人画学髙尚书甞写灵山岚树图有疾闪飞动之势
　　夏■〈日上永下〉字仲昭昺之弟也初以朱姓登第后复姓号自在居士官至太常卿直内阁竹石师吴仲圭名重天下流及裔夷时有夏■〈日上永下〉一枝竹江南一锭金之称文皇最属眷顾
　　张益字士谦金陵人与夏■〈日上永下〉同中永乐乙未进士俱喜作文写竹后■〈日上永下〉见益作石渠阁赋出已上遂不复作文益见■〈日上永下〉竹妙絶亦不复写竹益着画法一卷蔵于家
　　胡旻嘉兴陶庄人旻父奫以善卜为刻漏博士永乐八年上新作殿命之卜奏曰某月某日午时当毁上怒囚之以待至期倩狱卒觇视返报午过矣无火奫服毒午时三刻殿果焚上甚惜之旻及弟昱昻昊皆弃占筮而学画及孙昺遂以善画名山水人物尤精
　　夏卫字以平松江人官中书舍人进太常寺卿山水学黄子乆竹石亦精
　　金铉字文鼎号尚素松江人山水仿黄子乆髙房山笔意长子钝字汝砺官中书舍人仲子锐字汝濳并有父风
　　金湜字本清号太瘦生晚号朽木居士四明人官至太仆写竹石甚佳其钩勒竹尤妙
　　陈谦字士谦号讷庵逸人书画皆宗赵松雪评者亦许其优孟于叔敖矣
　　丁文暹号竹坡山水翎毛笔力清劲写枯木颇到精处
　　王尚贤梅溪人善画人物年至九十下笔尤妙
　　姚绶字公绶号榖庵晚号云东逸史嘉兴人官至御史有晋人风致早年挂冠优游泉石画法吴仲圭
　　张绪字廷端海虞人与夏仲昭同时竹石亚于仲昭
　　程南云号清轩旴江人字备篆隶楷草诗文竒古永乐中官至太常寺卿作雪梅雪竹极佳
　　马琬字文璧号鲁钝松江人山水宗董源善平逺旷阔之景官抚州太守
　　吴瓛字惟贡
　　屈约字处诚二人俱昆山同学竹石于夏太常吴长于竹屈长于石皆不追师
　　金文琎字彦辉号筠石苏州人为人多行义写墨竹喜作藂筱之状
　　周康字叔常常熟人精于丹青亦好吟咏
　　王药字子约金华人善画竹多用钩勒与徐良辅梅徐舜举字称郡中三絶苏平仲甞作钩勒竹赋以美之且云鲁国闻孙修才絶徳隠于陋巷为可尚云
　　戴进字文进号静庵晚号玉泉山人钱塘人山水人物翎毛花草兼法诸家宣庙喜绘事一时待诏有谢廷循倪端石锐李在皆有名文进入京众工妒之一日仁智殿呈画文进以得意之笔上进苐一幅秋江独钓图一红袍人垂钩水次画家唯红色最难着文进独得古法宣庙阅之廷循傍奏曰此画甚好但恨鄙野耳宣庙扣之乃曰大红是品官服色穿此钓鱼甚失大体宣庙颔之遂挥去余幅不复阅古称文人相倾虽艺家亦尔寳鉴云进喜作葡萄以配钩勒竹蟹瓜草竒甚真画流第一人也余家蔵有桐阴图观其用笔清老评者不虚子泉字宗渊山水得其家■〈土胥〉但用墨太重耳其壻王世祥亦善画稍胜于泉
　　裴日英字文璧其先台人善词翰精绘事着色花鸟悉臻其妙墨菊坡石尤不可及尝挟其所长游浙东西间而居杭最乆性好竹所居种竹数百竿后以荐至京师无从得竹犹以竹坞扁其居人以是知好竹之癖
　　夏芷字廷芳钱塘人从游戴静庵克勤于学笔力逼其师但用意模仿少风韵耳其弟葵字廷晖山水人物亦工致笔力稍弱
　　方钺钱塘人山水人物学戴文进已造其阃域惜早卒未见其化耳评者谓为戴门颜子云
　　仲昻亦杭人亲学戴门笔力雄健得意之作亦能乱真但畧草率耳
　　马轼字敬瞻嘉定人精于绘事与钱塘戴文进同驰名于京师时有李在谢庭循辈亦能画然其笔法潇洒则不逮轼正统己已以天文生从征广东谋画占验见用仕为漏刻博士子愈登进士
　　倪端字仲正善画道释人物山水宗马逺亦工花卉
　　边文进字景昭陇西人花果翎毛工致过殷氏授武英殿待诏今所传红緑大着色者皆赝本不足观
　　殷善字从善金陵人花鸟饶有清致子偕字汝同亦専其业
　　李在字以政莆田人迁云南宣徳中钦取来京入画院山水宗李唐郭熙又云宗夏珪马逺其人物八面生动评者云自戴文进以下一人而已有夏禹开山治水图传世
　　谢环字廷循永嘉人山水宗荆浩闗仝米芾东里杨少师称其清谨有文是以见重于当时有玉笥山图传世
　　石锐字以明钱塘人仿盛子昭金碧山水界画楼台及人物传色鲜明温润名著于时
　　陶成字孟学号云湖寳应人领乡荐不仕多才艺书工四体诗文竒古画山水多用青緑又喜作钩勒竹及兔鹤鹿等皆妙由其天性逺旷胸中洒然故名冠当时非止一艺得名而已
　　张端字廷端号肯堂常熟人官中书舍人善画竹石亦能平逺小景
　　商喜字惟吉善山水人物画虎得其勇猛之势宣庙中授锦衣卫指挥孙祚字天爵能世其学
　　韩秀实涿州人与商惟吉同时人物亦佳尤善画马
　　张靖山东人人物得吴道子笔尤善写照
　　孙隆字廷振号都痴毘陵人忠愍侯之裔生而颕敏望之若仙山水宗二米亦能戏作翎毛草虫号没骨图见雪山宿鸟图氷树凛凛望之生寒欵多落御前画史
　　孙锦字大绅善山水人物亦能写照
　　骆指挥未详其名善画人马得赵吴兴笔意
　　陈太初刘伯温谓其善画松亦能墨竹
　　陈彦徳括仓人善画山水
　　王世昌号歴山山东人工山水人物
　　孙天佑安国公之孙翎毛兰竹清致可爱
　　张钦字士敬祥符人号震斋善山水花竹得古人之遗意官至都阃宁阳恭靖王懋之长子
　　王恭杭州人山水宗马逺周文靖莆田人山水堪配谢廷循
　　陈公辅号江村居士吴江人渉猎羣书山水宗盛子昭亦能杂迹弟公佐号石泉亦能画山水
　　虞堪字克用宋丞相允文之裔居吴之长渊隠居不仕山水亦思致可
　　爱顾寅字叔明号友灵苏州人善画山水竹石松树
　　闻人绍宗画水墨松桧
　　曹仲宾画九鸾图传世
　　陆复字明本吴江人善画梅
　　彭舜卿号素仙长兴人画人物亦工山水沈诚字文实别号味菜居士金陵人喜绘事兴到落笔自成一家
　　金润字伯玉号静虚官至太常工山水神会天出传世甚少有长春龛卷乃公宦游所见吕洞宾故事
　　傅礼字公绪与同时郑春郑堂皆善禽鸟花木布景染色三人如出一手
　　马俊字惟秀号讷轩山水仿唐宋人最古雅独以鬼神驰名
　　李葵字诚伯见人绘画辄能摹仿虽百物像貌无不曲尽
　　许昻字世颙梅花清楚不俗
　　王挹真江右人山水宗二米笔法欠老故传之者鲜
　　陈勉字进之号秋林无锡人官工部员外工于画亦能诗文
　　史大方工山水谢子象题其画云朱樯画舸击神都翠筱黄茅覆酒垆好似石头城外景隔溪歌舞莫愁湖
　　金元玉画梅花有逃禅老人笔意甞自题絶句云一别西湖未得归孤山风月近何如春来剩有看花兴又向君家写折枝
　　金璇字符善号松居精于医旁及绘事曾写袁安卧雪图兄元玉题云一片坚真天地知甘贫岂但雪中饥平生耻作干人态纵使天晴也不宜
　　过庭章号徳秋无锡人画松枿竹石可观
　　沈巽字士偁号巽翁吴兴人山水宗吴廷辉稍变其法尤工杂画
　　许通画牛可乱戴嵩晚年自悔用心之误恐堕畜类乃専工佛像
　　林广广陵人山水人物宗李在得潇洒活动之趣
　　杨埙字景和善以彩色漆作屏风器物极其精巧皆以泥金书题于上由其能书画也
　　沈政字以政闽人官至顺天府丞直仁智殿工花卉翎毛
　　徐柱字梦节东吴人善写葡萄
　　伍槩字廷节临川人工书寄禄中书善花竹翎毛
　　上官伯达福唐人善画山水人物南京报恩寺画廊是其遗迹
　　李福智释道人物可继上官伯达
　　周仝工画马
　　吴子璘松江人山水学盛子昭亦能作枯木竹石
　　谢宇字伯寛号容庵湖广衡阳人自幼聪颕宣徳中钦选司礼监与中贵同读书以中书舍人直内阁累进仕工部左侍郎掌通政司事山水花鸟皆入妙境仲子中书舍人汝明字晦卿号东岩亦善山水
　　卢瑛字克修熊之孙昆山人宣徳举进士官刑部主事善画墨竹
　　卫靖字以嘉昆山人官中书舍人善画枯木竹石
　　任道逊字克诚温州人年十二以神童荐宣庙面试其书竒之歴仕四十年自中舍五转至太常卿致仕为人清心寡欲门无杂宾室无长物翛然如衲僧兴至弄笔翰作书画以自适发为吟咏皆山林语故所画亦如其诗尤善墨梅自号坦然居士又号八一道人
　　徐兰字秀夫余姚人善水墨葡萄风烟晴雨曲尽其妙其枝蔓圆转处蔵有天下少世间无六字行书髣髴赵松雪
　　卢景春字以和清修违俗居常熟城西绕屋种梅善写花竹翎毛梅入佳品号燕居
　　钱复常熟五衢人清逸不羁亦能书画师董源入能品
　　瞿杲字炳旸常熟五衢人性坦率无畦畛嗜酒落魄自号醉渔画花鸟有名芦鴈入髙品亦能诗里人钱祖萧完性趣亦类杲芦鴈亦佳
　　朱士谦常熟人工于写人物设色精古可并古作
　　蒋宥字朝恩常熟人仪观清雅善画人物巡抚都御史朱瑄荐入京应制写御容宥以草野辞宥之作画家推为髙品
　　王凤字舜仪师于蒋宥亦精人物兼工杂画笔有逸思
　　张宏儒常熟人画学赵千里
　　毛良字舜臣号两山居士爵袭南宁伯北平人山水师米元章云霞出没有天然之妙尤工诗着有无声诗曲尽画法之妙
　　刘志寿字伯龄密县人自幼聪颕过人戏作翎毛虾蟹之类落笔潇洒活动可爱世业南京钦天监五官灵台郎亦能诗
　　李■〈日上永下〉字光逺号柯耕衢之西安人工楷书授礼部司务善写松竹有过庭章张廷端之笔意
　　张子俊号古澹浙江人由中书舍人至礼部员外郎山水宗荆闗杨文贞公曾以诗求画云不尽平生山水兴劳君健笔写幽情
　　沈士廉官御史善画墨梅
　　吴珵字符玉号石居吴江人举进士厯官工部郎中山水法夏珪
　　岳正字季方号蒙泉漷县人正统戊辰会元仕至翰林学士公字法精邃大书尤伟旁及雕绘镌刻悉臻其妙甞戏画葡萄遂称絶品
　　黄谏陜之兰县人在翰林能各体书尤精绘事馆中壁旧写白菜其上题者先后数百人一日圯众共惋惜谏一一书之并绘白菜如旧
　　刘珏字廷美长洲人官佥宪诗句清圆武功伯吟友也写山水林谷泉深石乱木秀云生绵密幽媚风流蔼然挂冠归田髙旷靡及
　　朱祺字孟祺常熟人行已方雅有髙韵画山水能兼诸家所长名藉甚号拙庵居士子佐字廷辅侃字廷直并精于人物佐入京隶画院侃山水师夏珪尤超逸佐之子蒙亦以画名
　　陈复字启阳号坦坦居士燕山人幼同弟后从其伯父游宦南京因与文人墨士交稔是以才思充溢尤长于画山水松竹皆有矩度精于写照由儒士任鸿胪序班用荐改国子典簿
　　陈后字启先号寓斋诗文书画与兄复齐名尤精堪舆之学荐任钦天监博士子汉继其业
　　林时詹兴化人长于绘事山水尤精天顺庚辰召诣阙成化初赐冠带直仁智殿
　　许伯明与时詹同县人同时被召善写花鸟竹石之类为文思院副使
　　陈宣甞临赵松雪五马图为武功伯徐有贞所称赏
　　王田字舜耕山东济南人以县佐请老归田喜为乐府词脍炙人口逺近传播山水学髙房山不失矩度
　　袁璘字廷器
　　张伦字秉彛
　　二人俱善人物鬼神
　　刘俊字廷伟人物山水俱佳
　　张宁字靖之号芳洲海盐人景泰进士官汀州知府书画皆有名
　　陈献章字公甫号石斋广东人中天顺丁夘乡试隠新会之白沙村讲性命之学征授翰林检讨不就能诗善墨梅索者多无润笔石斋题其柱云乌音人多来或诘其旨乃曰不闻乌声曰白画白画客为絶倒
　　詹林宁字必泰浦城人工绘事天顺间召入京师成化授工部文思院副使直仁智殿
　　姜立纲字廷宪号东溪永嘉人天顺授中书舍人成化累官至太仆少卿书法为中书科楷式画得黄子久家法
　　黄璨字藴龢
　　栁楷字文范号万竹山人俱永嘉人与廷宪同直中秘诗文书画并皆佳
　　杨荣字时秀余姚人成化八年进士厯官都水郎中善墨竹甞作竹于徐州公署壁上后其孙刑部侍郎大章为勒石焉荣工诗举人不第时尝于舟中和唐音一部今行于世
　　史旦嵊人画禽鸟甚精所为芦花羣鴈率爱重之
　　钱世庄嵊人工画驴色态飞动如生
　　桑荣常熟人清瘦玉立宅心坦易气宇和粹攻诗画诗冲淡有逸思画善墨竹
　　李着字潜夫号墨湖金陵人画山水人物花卉翎毛极佳谢子象题其画云银河无路泛仙槎一舸空江此是家残月照人秋睡穏不知清梦在芦花
　　徐文珍豫章人张元弼题其筠窓图云此君何可一日无徐君为绘筠窓图
　　沈遇字公济号臞樵吴县人山水宗马逺
　　周昊字徳元号草庭昆山人墨梅宗王元章
　　杨体秀江右人善画兰蕙竹石张翚字文翥太仓人山水宗夏珪笔力颇老未入化境李空同歌云
　　张翚有名成化间大涂小抹成山水树石燥硬笔意古往往人间落片纸
　　陈暹字季昭号云樵成化间吴县人山水始学陈公辅后变旧习自成一家若临仿古人真赝难辨有里人朝五台山回述其景于暹命图之暹难就槀夜梦人引至一所曰此五台也暹遥见文殊危拱殿宇山水任其点缀既寤即日焚香下笔宛然絶妙子岩字景髙号东山能继父业
　　邵南字岐民苏州人山水宗马逺
　　锺钦礼上虞人善画山草虫诗字亦佳所居门对南山古松荫翳日箕踞其下玩峯峦云气之变遇得意辄起奋笔弘治间以绘事被征李空同作歌以纪其画有锺生始学戴文进后来颇自出机轴语
　　林良字以善广东人官锦衣卫指挥花果翎毛着色者以极精工未免板刻水墨随意数笔如作草书能脱俗气李空同诗云百余年来画禽鸟后有吕纪前邉昭二子工似不工意吮笔决眦分毫毛林良写鸟祗用墨开缣半扫风云黑水禽陆禽各臻妙挂出满堂动色子郊字子逺世其业
　　吕纪字廷振号乐愚斳人风神秀雅精于绘事时缀小诗其上初学边景昭花鸟袁忠彻见之谓出景昭上馆于家使临唐宋名画遂入妙品独步当时尝画雌鸡壁间而生雄谷谷绕其侧弗去殆古点睛敲板之流孝庙时召至京官锦衣卫指挥纪为人谨礼法敦信义缙绅多重之其在画院凡应诏承制多立意进规孝皇称之曰工执艺事以谏吕纪有焉比病存问络绎自言曰渥恩难胜吾其死矣果卒
　　王养蒙斳人画葡萄障乗醉着新草履渍墨乱步绢上就以为叶布藤缀实天趣自然
　　张徳辉字秋蟾号云巢老人世居慈溪大寳山麓少学画龙自得其趣毎遇天阴将雨登舍后絶顶盘薄以云气腾涌黙与神会晚年烘染有法而飞云惊电变化万状或累日不下一笔或一日连写数幅极于神妙可追踪陈所翁今神祠梵宇古壁尚存其迹
　　范摹字行式嘉兴人渉猎经史善诗歌多艺能凡金石欵识篆刻书画之类皆能着其时代辩其真赝画山水人物笔力潇洒意趣幽逺
　　胡仲厚
　　吴景行
　　史均民
　　傅子英俱斳人仲厚景行青緑山水师董源而云气悠扬可爱然自秘惜人罕得之均民之水仙子英之模写人物各有生意四人出处不同皆一时之杰
　　王谔字廷直奉化人甞师里人萧凤尽其术乃肆力于唐宋名家凡竒山怪石古木惊湍之类尽摹其妙孝庙朝大承宠幸时上好马逺画亟称曰王谔今之马逺也武宗朝传奉锦衣千户钦赐图书花带白金文镪后以疾乞归终于家其同邑卢镇甞师谔亦称絶艺
　　萧鹏字汉逺上虞人善画浪游两京名重公卿间性耿介时有巨珰荐授一官即僵卧不肯起其画亦不易得兴至乃写
　　袁子初字叔言上虞人流寓江右写梅得王元章法
　　史琳字符瑞余姚人仕至右都御史善墨竹居官甚廉故居止构一厅又湫隘甚
　　裴奭字师召以能诗名兼工绘事写竹尤佳程篁墩学士有赠写竹裴生诗
　　米应祥字岐凤号玉华外史松江人乡贡进士其志髙尚早与东海南山并为时重写竹尤竒
　　俞泰字国昌号正斋无锡人弘治时仕户科都给事中山水绝类黄子乆王叔明为人温雅诗文书画皆似之
　　杨节字居俭余姚人弘治末以懐才抱徳举已乃以善书直内殿为序班书效颜鲁公更加瘦劲画菊有草书法亦能文章
　　孙堪绍兴人有孝行事见府志善画菊初受法于舅氏杨节晚年乃时出新意性本爱菊所居辄种菊日夕玩之故画毎得其神其画格亦与众别黄紫参差间出俨如庭植王维桢有孙伯子画菊歌书学颜鲁公行草咄咄逼坐位帖
　　俞汉逺名尚禋上虞人精于翰墨且善丹青戏作枯木春草自有一种天趣絶无画家溪径官至江西叅议
　　盛安字行之号雪蓬居聚寳门善画梅花笔力苍古萱葵竹菊形类草书詹景凤云画梅豪纵而爽趣胜陈宪章王谦
　　陈大章字明之号月陇凤阳旴■〈日台〉人由进士官至太仆少卿善画菊有诗名亦工行草
　　马时扬名暄以字行幼颕悟博通经史兼善丹青孝庙初征入华盖殿供御授锦衣卫镇抚
　　林景时闽长乐人善山水尝召入京师士大夫多重之
　　郑麟福清人以画名于时子环世其学而医术尤精
　　许宏字宗道闽建安人幼读书学轩岐之术又能诗文写山水
　　沈襄会稽人官太守善墨梅干随笔生枯润咸有天趣襄少卿炼长子
　　刘鹏官侍郎上虞人精于染翰尝作云山图人竞珍之
　　顾琳号云屋上虞人仕为知州读书政治之暇尝游戏于绘事为世所重
　　沈鸣逺
　　卢东牧俱钱塘人逺工释道神像名品入妙流辈罕及牧画云山雪景清润不俗
　　周颂字宗盛斳人少游庠序仕为广东幕僚写兰竹春草盎然生意
　　沈奎字士容杭人花果翎毛学王若水傅色鲜丽可爱
　　詹仲和号铁冠道人杭人学赵子昻吴仲圭写墨竹亦善白描
　　俞恩字天锡钱塘人号江村居士善画人物花鸟性质直疎散不喜治生描染移时辄复中止故其画虽佳而所传不多子舜臣字治甫喜观长流迭嶂号海峰子工山水人物翎毛花草尤精
　　邵节余姚人善画翎毛尝从叔有良官于潮受业林良尽得其术
　　吴伟字士英更字次翁一字鲁夫江夏人祖为知州父刚翁中乡举或以伟为农家子非也刚翁妙书画墨迹多蔵两京旧家翁性豪华用烧丹破其家伟数岁而孤至十七游南京以童子负性气径谒成国朱公公竒之曰此非仙人欤因其年少遂呼小仙所作山水人物妙入神品白描尤佳平江伯具礼聘之渡江闻誉日起宪宗召至阙下授锦衣镇抚待诏仁智殿伟有时大醉被召蓬头垢面曳破皂履踉跄行中官扶掖以见上大笑命作松风图伟诡翻墨汁信手涂抹而风云惨惨生屏幛间左右动色上叹曰真仙人笔也孝庙授锦衣百户赐画状元印章久之伟称疾退居秦淮及武宗即位遣使召之未就道而中酒死时年五十居秦淮日与诸王孙游杏花村酒后从老妪索茶饮之明日复游老妪已下世矣小仙目想心存援笔写其像妪子得之大哭又饮友人家戏将莲房濡墨印纸上数处运思少顷纵笔挥洒作捕蟹图最神妙小仙不以诗名其题画有云白发一老子骑驴去饮水岸上蹄踏蹄水中嘴对嘴亦有超悟皇明世说载小仙常领其徒至功臣内相家作画徒或为势所动小仙叱之曰尔方寸如此岂复有画耶
　　宋登春字应元赵郡新河人壮岁颅发即衰白因自号海翁晚居江陵之天鹅池更号鹅池生读书慕侠能诗又通绘事师江夏吴生然沈酣落魄无以家为人尽目为狂生客游二京渉吴会徐青出居庸循太行而西穷闗陜西川诸胜所至跨一欵段耸肩觅诗资斧罄则绘一小图购粟市中粟不罄不更绘至有负粟候旅舍者生知之径避去后过京山跨驴蹶于唐氏之淖出其囊书曝日中唐氏大异之留与居为刻其诗且赠以二童子生命之曰丹砂白石遇江山胜处命二童伸纸和墨挥洒自快不以与人故传世絶少
　　刘昌叔福安人善绘画其写貌尤神尝独行野中羣恶少出剽其资昌叔貌恶少诉里正按图而踪迹之无不得者
　　欧阳观逺得刘昌叔笔法亦名世
　　刘晋为锦衣卫指挥善画鱼子节世其业
　　萧公伯泰和人善写照其染色处可占人荣枯不但肖之而已时有画师寓邑之普觉寺公伯往事之尽得其法一日汲水故迟至师责之公伯曰适见二鬼鬬因忘归遂以水画地作状师大惊服遂有名
　　都维明吴人博学多艺务为韬晦以名者造物所忌偶乗兴画一梅悔曰有一能当蔽一能何自表暴耶维明南濠先生都穆之父也
　　朱端字克正海盐卫后所人山水人物学盛子昭评者以为可仿辋川墨竹师夏■〈日上永下〉亦善花卉翎毛正徳间以画士直仁智殿授指挥俸钦赐一樵图书
　　薛仁字子良号半仙山水人物花草宗吴小仙之笔半仙之号谦词半小仙云耳
　　陆堇始姓杜字惧男有柽居古狂青霞亭之号镇江丹徒人有籍于京师勤学经史稗官小说罔不渉猎举进士不第絶意进取为文竒古通六书善绘事山水人物草木鸟兽无不臻妙由其胸中髙古自然神采活动宜乎宗之者众
　　郭诩字仁弘号清狂道人江西泰和人少为博士弟子已弃去而极其能于画于是南窥九疑践衡岳转溯建康东入吴越折北经汶泗吊古齐鲁之墟极抵帝里过代汴以归曰画在是矣何谱也其后肆意手摹即成山水画已题诗其上间作辟榖抱膝等图题云仰看青天小于席茫茫万古如一日世间无处可逃名走入龙宫学吹笛又云流落人间四十年并无人识是神仙天涯地角无多地只借洪厓一夜眠豪吟图云此老吟豪气亦豪双横碧眼与天髙批风弄月三千首却笑渔翁读楚骚以自寓其逍遥豪迈之意是时有江夏吴伟北海杜堇姑苏沈周诩与之齐名有以百金求其画者诩或■〈言〈羽上木下〉〉其人则不肯一顾狂趯呌奡而去中常侍萧敬啖以锦衣世官诩言平生不任羁束卒谢却李空同称其居业洁良不媿逸民信矣侄岩亦能其业
　　徐霖字子仁号髯仙金陵人虽不以丹青名所画松竹花草蕉石皆精雅可爱文征仲赠以诗云乐府新传桃叶渡彩毫遍写薛涛笺正徳时声驰海内
　　史痴名忠字端木一字廷直复姓为徐金陵人生十有七岁方能言外木中慧人皆以痴呼之性卓荦不羁好披白布袍戴方斗笠揷花坐牛背鼓掌讴吟往来市井旁若无人能诗尤长于乐府新声画山水人物花木竹石有云行水涌之趣不可以笔墨求之自题其画云名画法书无识者良金美玉恍精神世间纵有空青卖百斛难医眼内尘尝买舟访沈启南于吴中值沈他出见堂中■〈巾〈宀登〉〉有素绢濡墨揺笔成山水一幅不题姓名而去启南归而见之曰吾阅人多矣吴中无此人非金陵史痴不能也遣人四觅邀回相与一笑留启南话堂中三乃返后启南来京多馆卧痴跃层在冶城去卞忠烈庙百余步痴甞自题云余年六十矣发白精神尚健快闲处终日髙卧痴楼蒸香煮茗四望皆逺山拱翠飞鸟时鸣不留繁杂之冗静观自得车尘马足了无所系于心贫处如常足以乐矣吴小仙画痴翁一小像启南赞云眼角低垂鼻孔仰露傍若无人髙歌阔歩玩世滑稽风颠月痴洒墨淋漓水走山飞狂耶怪耶众问翁而不答但瞪目髙视于天上也翁八十尚健预出一生殡杂亲友中送出聚寳门外又知死期无疾而终月
　　杜琼字用嘉号东原晚号鹿冠老人吴人词翰人品并重一时郡守况伯律两荐之皆固辞不赴家有小圃上筑瞻緑亭以笔耕自给浩然内足不求其余画层峦迭嶂得董源家法沈启南父恒吉先生师之
　　沈周字启南号石田长洲相城里人博学能诗文性至孝立品髙洁人称为沈孝廉云父恒字恒吉伯父贞字贞吉二处士并善丹青至先生山水人物花鸟悉入神品遂为当代第一其画自唐宋名流及胜国诸贤上下千载纵横百辈先生兼综条贯莫不揽其精微而究归于黄大痴髙房山毎营一障则长林巨壑小市塞墟风趣冷然使览者若烟云生于屋中山川集于几上下视众作直培塿耳先生虽介特不污而与物和易公卿大夫下逮缁流卒隶酬给无间越僧某索画于先生寄一絶句云寄将一幅剡溪藤江面青山画几层笔到断崖泉落处石边添个看云僧先生欣然画其诗意答之
　　吴麟字瑞卿常熟人性温谨善清言从隠士沈周游识度开朗宋元名家旧迹多所窥仿临笔尤精
　　唐寅其生也以成化庚寅岁故名寅初字伯虎更字子畏中南京解元后以诖误被黜放浪不羁归心佛氏取四句偈旨号六如居士又图其石曰江南第一风流才子祝允明志云寅于文字诗歌不甚措意谓后世知不在是竒趣时发或寄于画下笔辄追唐宋名匠故其画法沈郁风骨竒峭刋落庸琐务求浓厚连江迭巘纚纚不穷评者谓逺攻李唐足任偏师近交沈周可当半席晚年赋诗云不炼金丹不坐禅不为商贾不耕田起来就写青山买不使人间造业钱其标寄如此真迹传在江右者有买臣负薪图及栈道桃源击磬等图
　　张灵字梦晋吴县人读书好交游为侠醉则使酒作狂曰日休小竖子耳尚称醉士我独不能醉耶与吴趋唐寅豪纵作达至死风流不坠临终诗云一枚蝉蜕榻当中命也难辞付太空垂死尚思玄墓麓满山寒雪一株松能为人物画人以其名士皆推之
　　文璧字征明后以字行更字征仲号衡山长洲人性方古威仪举举于古今典故无不淹通诚大雅君子由诸生荐为翰林待诏王长公谓其画兼赵吴兴倪元镇黄子乆之长王伯榖谓师吴仲圭小图大轴莫非竒致海宇钦慕缣素山积寸图纔出千临百摹家蔵市售真赝纵横然慧眼印可譬之鱼目夜光不别自异也年至九十神明不凋篝灯可夜作得者益深保爱奉如圭璋子彭字寿承号三桥为国子博士次子嘉字休承号文水为吉水训导彭画苍郁嘉画疎秀彭似梅花道人嘉似云林髙士孙从简用枯笔皴斮作方方壶笔法脱尽时人蹊径从昌落笔娟秀志存法祖流风余韵往往似之
　　文伯仁号五峰衡山先生犹子也幼与衡山讼而速于狱病且亟夜梦金甲神呼之云汝勿忧汝前身蒋子诚门人凡画观音大士像必致斋数日积此虔诚今生当以画名世病顿愈而事亦解作山水笔力清劲岩峦郁茂擅名不在衡山之下
　　朱朗字子朗为衡山髙足征仲应酬之作多出子朗手金陵一人客寓苏州遣童子将币于子朗求征仲赝本童子误送征仲宅致主人意征仲笑而受之曰我画真征仲聊当假子朗可乎一时传以为笑子朗多作青緑山水峰岫皴法不清树无揺动之势板刻之病恐不免耳
　　陈淳字道复后以字为名而改字复甫号白阳山人天才秀发下笔超异山水师古人而萧散之趣宛然在目尤妙写生一花半叶淡墨欹豪而踈斜歴乱偏其反而咄咄逼真子括饮酒纵诞有竹林之习画虽放浪终非俗流
　　顾祖辰字子武吴之临顿里人世有潜徳子武老屋三间破榻竹几浄无纤尘庭前古松一株苔痕满阶景色幽茂虽居阛阓荆扉画掩品香煑茗间作小诗及画画不必甚工自然萧逺文寿承先生引为密友
　　王子新画法赵松雪得其神骏
　　朱庆聚金陵宗室字仲贤号似碧山水与枯木竹石清雅可观
　　陆师道字子传号元洲长洲人仕至尚寳司少卿归田后别号五湖道人小楷精絶似颜鲁公仙坛记晚岁尤工隶书画法独喜倪元镇而传染精丽者遂不减赵吴兴吴中故重文先生征仲谓得四絶先生自弃官后往执弟子礼甚恭故他文萟多类征仲而名徳亦相亚云
　　何良俊字符朗华亭人以所居自称柘湖居士为翰林院孔目精于鉴赏有书画铭心録一卷
　　项元汴字子京秀水人纤啬筋力起家埒素封而能博物好古家蔵丹青彛鼎之属毎欣赏意得辄临摹题咏其间绘事得王摩诘三昧徜徉翰墨自命墨林山人
　　严宾字子寅号鹤丘家蔵名画甚多尤精赏鉴与文待诏友善画小景酷似之
　　陈鹤字鸣野号海樵山阴人嘉靖时袭百户后弃去为山人神宇竒秀学兼三教精古诗文又善水墨花草独出己意最为超絶山人交游徧天下而好引拔穷士士或往四方必借山人片墨以动豪贵毎值山人饮载笔素以进山人振髯握管须臾累幅各惬所乞而后止
　　钱榖字叔寳吴人少孤能自励读书手録古文金石书几数千卷所自著作亦数百卷家故贫以好客益贫文征仲题其室曰悬罄因自号曰罄室性劲直不屈于贵游以是竟贫且老然开卷一室琳琅照座下及几榻之微亦必摹勒宋元名人手迹摩娑把玩以自愉快作山水笔法清老超入逸品兰竹亦妙子允治字功甫继其博学之风次子序字次甫画山水
　　陆治字叔平号包山为吴诸生而饶风雅筑室支硎山下云霞四封流泉回绕手艺名花几数百种岁时佳客过从即迎至花所割蜜脾劖竹萌而进之苟非其人强造者即一石支门剥啄如弗闻矣山水下笔轻清皴法都秀毎见所作多是秋晴景气尤工写生得徐黄遗意曾为王长公临王安道华山图四十幅皴法不尽到如立粉米者后有于鳞诗及记皆俞仲蔚书
　　蒋嵩号三松金陵人山水人物派从吴小仙而出多以枯笔为之最入时人之眼子干字子健山水胜过于父隠居苏之虹桥破屋半间一介不苟八十年如一日也桃源江进之为宰表其庐为东海冥鸿殆庶几焉
　　徐渭字文长养白鹇以自怡号白鹇山人山阴诸生薛方山试之谓其文句句鬼语不第胡少保宗宪招致幕府主文章生豪纵自如少保益重之后少保功而谗死寃愤不已狂中画雪压梅竹题云云间老桧与天齐滕六寒威一手提折竹折梅因底事不留一叶与山溪又作葡萄题云笔底明珠无卖处闲抛闲掷野藤间则自慨其沦落不偶者在幕府所得资尽委声酒服饰间及老贫甚鬻手自给人操金请者遇穷时乃一为之晚絶榖食十余岁谓于导引有得陶石篑言渭貌修伟肥白音朗然如唳鹤常中夜呼啸有羣鹤应焉
　　姚元白号秋涧灵谷寺经回禄尚有吴伟画壁三堵严介溪题诗回廊古壁留名画坠叶冷风助梵情盖指吴画不存元白最好事曾临三幅以继之晩年工画梅花
　　邹鹏字逺之号筠石金陵人家贫画山水以养母一日两青衣到门自陈主人商芜湖请画屏幛先奉金为母寿鹏欣然往已过芜湖鹏讶之青衣云非芜湖乃鄱湖也及至主人礼意甚殷令于别室中作画数日偶窥主人所为乃是緑林之长因速卒业而以老母倚门恳归二青衣更送至上新河归家对母痛哭后只闭门有求画者必熟其声音方出见
　　汪肇号海云休宁人山水人物出入于戴文进吴次翁但多草率之笔曾来南京误附贼舟贼欲刼一太守约汪备数汪不逆其意人各画一扇赠之及饮酒用鼻吸饮贼首欢甚不觉沈醉遂不举事次日乃得脱去常自负作画不用朽饮酒不用口云
　　刘廷敕江右人善白描佛像人物游南阳与吾宗孔炎子厚善
　　沈仕字懋学号青门仁和人刑部侍郎锐之子少不治家人生产亦不习经生家言雅好诗翰多蓄古法书名画朝夕展玩乆之有得乃援笔挥洒花卉山水风神气韵殊胜专门嘉靖中客游京师歴边徼有购诗画者馈遗累千金仕得之一挥而尽妻子在家不免饥寒旷然不以为意年七十始返故庐虽家事落莫豪兴不减然习侈靡弗字若子人颇以是少之
　　朱南雍山阴人官太仆山水木石法出沈周亦或效倪瓉见其效倪巨幅甚清劲絶俗
　　黄尚质余姚人以乡荐仕景州守善画山水人物古色黯然
　　毛世济余姚人善画菊尤工传色英蕊干叶各臻其妙望之宛如庭植同邑黄九霄画菊亦称妙品
　　史政扬州人
　　姚宗淮阳人二人俱善写照
　　谢时臣号樗仙苏州人山水树石宗梅道人苍古有气槩亦能诗
　　王榖祥字禄之号酉室长洲人官吏部员外郎写没骨花卉韵态髙雅
　　雷鲤字惟化号半窓建宁府庠生画山水人物恬退不求仕进诗酒自娱人有米颠风味而画则大殊
　　蒋贵号青山仪真人宗吴小仙人物逼真山水近似
　　朱铨字文衡号樗仙长沙人工山水人物钩勒竹及菊兔亦能诗
　　朱鉴字文藻号墨壶樗仙之弟也亦有画名
　　姜隠字周佐山东黄县人善人物仕女花果细润工致得古人之妙
　　杜君泽号小痴姑苏人善楷书亦能丹青嗜酒流寓髙邮落魄不羁遂以酒卒
　　马稷字舜举号醉狂江东人善山水人物花鸟竹石
　　王干字一清初号蔵春更号天峯临海人能以轻墨浅彩作禽虫花卉间出山石林薮莽苍幽岑往往极妙尤妙寒塘野水拍泳朝暮之态
　　髙松字守之号南崕子又号我山文安人甘守家贫有官不仕爱攻诗画驰誉多能书兼真草篆隶大字写灰堆山小景并梅菊兰松墨竹钩勒竹甚佳
　　周臣字舜卿号东村吴县人山水人物俱清致评者谓峡气岚厚古面竒籹有苍苍之色亦能诗
　　张路字玉驰号平山大梁人大学生人物似吴小仙而有韵亦有戴文进风致一时缙绅咸加推重得其真迹如拱璧焉用墨虽佳未脱院体世传有地师入大梁望见其塔曰按方位当出状元已而曰其顶不正非文笔乃画笔也出一画史耳时谓路应之
　　王问字子裕号仲山无锡人官户部车驾司郎中善画山水人物花卉不用掤架毎登眺乗兴运笔如飞最得山水间趣但笔墨稍落南路虽为吴人不入吴派
　　鲁宗观熰字中立爵镇国中尉被服儒素雅好著述甞绘太平图一卷上献世庙嘉奬之又着有画法权舆传世弟观■〈韦美〉亦以诗画著名
　　闻人益字仲玑余姚人御史铨之子也山水笔法潇洒无俗气尤精扇头小景其人亦拓落可喜
　　仇英字实甫号十洲太仓人山水人物师周臣工临摹落笔乱真至于发翠豪金丝丹缕素精丽艶逸无惭古人曾写四大幅在弇州家一西园雅集一清夜游西园一独乐园一金谷园而独乐园图则恢张龙眠之稾皆一丈有余人物位置皆古伟余家蔵有种玉长卷笔法精研但以绢素损壊弃去
　　卓小仙蜀人善画好吟咏举止异常嘉靖间寓番易时饮连盏吞复吐出或纳片石于口须臾成银以给贫人郡守王公傲待之小仙微笑屛左右附耳语王即自失逊谢永丰王召见小仙书其屛曰披衣兼跣足开口笑王侯千年浑是醉一世不梳头一日别众去竟不所之
　　韩方字中直号鹤仙归徳卫指挥善写墨竹草虫
　　苏祥号小泉扬州人善人物山水
　　刘传字良习号月川含山人国子生工云山出入髙房山何澄之间笔势遒劲意虑深逺时出己意诗文书法不为近习
　　张秋江浙人写芙蓉花卉
　　叶澄字原静其先吴人作画宗戴文进颇有佳处
　　王彦字存拙沔阳人善写梅花
　　衍圣公孔福禧工山水
　　罗素号墨狂进贤人嘉靖中以画游吾宗好事家时江右画者止能水墨绰绛至于丹彩未有嫡传乃资之游吴下数年归而作吕廷振花鸟设色写生俱能逼真山林树石笔障亦大然闳堂邃宇中物非文房清玩仿吴伟人物亦能乱真余修画史将竟适遗此人忽夜见梦持山水一幅令余观道其姓名而去惊寤亟笔之乃知凝神于一技者其神亦不死云
　　蔡世新号少壑虔南人王文成镇虔日以写貌进者阅数十人咸不称意盖文成骨法棱峭画者皆正而写之颧鼻之间最难肖似世新幼年随其师进乃从傍作一侧相立得其真文成大喜延之幕府名以是起乆之吾宗人聘至南昌写面俱请世新而衣折丹彩则用罗素故各极精妙至今展之犹如生对世新亦善钩勒竹大幅则佳亦画美人
　　陈大声号秋碧山水仿沈启南送史廷臣小幅自题云情深此际难为别相送元方又季方万里楚江孤棹迥穏吟秋色到维扬
　　景卿字梦弼善小景花草甞写杏花自题诗云晴团红粉护春烟仿佛江村二月天记得踏青回首处一枝斜拂酒楼前
　　林旭字景初少聪敏善画山水立品甚髙尤精写照年未三十而卒
　　陈子野金陵人画墨竹花卉绝无俗气文待诏赏鉴其竹枝谓清气逼人
　　陈沂字鲁南号石亭年方七岁便搦笔模仿古人之画后入翰林与文待诏议论其画更进凡宦游所歴览名山大川便图成卷最得马河中夏禹玉之妙
　　黄昌言嘉靖时人官吏部有山水大幅传世不在衡山之下
　　王孟仁字符甫山水清润有法文征仲极喜之谢应午题其画云吾爱王摩诘从来老画师铅华浑欲洗墨韵自生姿踈树秋云合孤舟晚镜移烟江曾独泛相对正堪疑
　　谭翀字子羽号平桥一号曲江道人嘉靖时人山水写吴仲圭亦善花卉
　　胡懋礼山水脱去尘俗但所画者不多耳
　　谢宾举字子隠山水人物歩骤于戴静庵可谓具体而微画毕其兄子象即题诗于上其畧云图成便索老丑作毎幅空处题一篇我诗借君画増价君画资我诗并传兄弟依附有如此人夸玉树芝兰全
　　顾源字清甫号丹泉为陪京巨族究心禅理与髙僧结西方社别号寳幢居士家蔵宋元名笔甚伙善云山斟酌米元章髙彦敬而自成一家不受人润笔多画与骚人衲子有百年智巧消磨尽惭愧人传粉墨痕之句又题一絶云策杖青林晚山寒雨湿衣野云仍有意相伴宿柴扉是其画意
　　杜冀龙字士良吴县人山水宗沈石田而稍变动
　　郑善夫字继之号少谷闽中人弘治乙丑进士仕祠部郎以称诗与李空同何大复顾华玉辈齐名书法尤入神真行斟酌圣教狂草奔放纵横烂熳颠素而下弗论也间又创意点缀花草丛筱怪石得象外趣然絶不名其业以此人亦鲜知者
　　童佩字子鸣温州人花鸟与吕纪彷佛所著有佩茰杂说
　　周官长洲人善山水于白描尤精絶今亦不可得矣
　　王维烈字无竞吴郡人花鸟在周之冕下髙阳之上草草处亦有可观
　　叶大年字寿卿吴郡人山水宗髙房山落墨不凡颇得清淡之趣
　　季如太花鸟布置深思
　　何适字天游亦号天台山人其先东莞伯何真后也祖徙蕲州遂为楚人自幼聪敏能弓矢后弃去就诗画重于楚国垂老入豫章与吾宗结社游览名胜即景成图得戴静庵笔意
　　朱邦字正之别号九龙山樵隠叟山水人物草草用笔墨汁淋漓与郑颠仙张平山相髣髴
　　沈昭字秋蕚长洲人善山水大劈斧着青彔者尤佳
　　盛时泰字仲交号云浦少有逸才有妙赏博学多闻落笔成诗文不烦点定家有小轩文征仲题曰苍润以仲交爱临摹倪元镇竹石取沈启南诗笔踪要是存苍润笔法应须入有无之句杨用修与之作记
　　吴治字孝甫吴郡人学赵子固墨梅枝干盘折花蕊疎秀清寒之气沁人肺腑题句时有别字往往如此万厯中游豫章
　　徐原文金华人善画梅笔法精劲人谓其有出尘之意
　　周信字惟实号草庭天长人人品髙洁与世无营善画山水竹石及烟雨图种种入妙
　　刘叔雅髙邮人隠居湖濵以髙洁称画放牛图入妙时人比之戴嵩
　　弋阳王孙多炡字页吉号瀑泉南昌人爵奉国将军颕敏絶人善诗歌兼精绘事见古名人墨迹一再临之如出其手山水得二米家法写生更妙词人之笔寄情点染画家蹊径脱畧逺矣
　　谋■〈磘，走代石〉字履中号西浒贞吉之侄也■〈女间〉于文藻写山水用吴仲圭谢樗仙笔法皴斮甚清老点树以津液和墨浓淡数层圆润不苟从弟谋毂字用虚花鸟纤秀擅名蚤岁
　　谋■字太冲号鹿洞贞吉第六子也生有喑疾负性絶慧指物引类教之识字遂通文理山水花鸟兼文沈周陆之长而好以名走四方求者绢素盈室孜孜晓夜挥洒不倦竟以此致瘵中年而殁弟谋卦字象吉花石肖鲁岐云亦蚤逝
　　鲁治号岐云吴中人善染墨为石着色花鸟最饶风韵由其落笔脱尘故或写或画各有天趣
　　宋臣号二水字子忠秣陵人善山水人物
　　马璧字文璧山水人物并佳杨一洲字伯海扬州人山水小幅亦有可观谢茂秦曾荅以诗有画逼辋川工王维信可同云微天若逺石断水如空之句所用印章皆五色古玉及水碧真犀文三桥许髙阳诸名人为之篆刻最堪珍赏万厯时屡游豫章
　　丁玉川江右人山水宗马夏乏雅洁之气评者谓画家邪学徒逞狂态不足取焉亦善人物
　　邬昆号石浮山人山水人物不失宋元遗意
　　梁孜号浮山大学士梁储之子官生广东人设色山水清劲可爱
　　居节字士真文征仲之髙弟也山水得梅道人笔意
　　陈子和号洒仙闽之浦城人初为塑工写水墨人物甚有仙气
　　喻希连字鲁望号素痴万厯时江西玉山人慕尚庄老兼通内学诸经皆有约说衣寛博之衣不着网巾有时令人画之箬冠芒履行游市井生平不作端语虽王公大人之前说鬼说怪不择也以托于隠居放言之意作诗亦髙古行书山水俱法沈启南作画即用写字笔皴法粗畧不堪近观十歩之外亦觉岩岫苍郁尝游京师接匹纸数幅写丈余钟馗悬之城墙以为画招其放诞不羁类如此
　　黎民表字惟敬号瑶石南海人由孝廉官秘书八分书开岭南宗派写米家云山景气深润点缀苔树间以大緑加浓墨上更极精彩以诗名嘉隆间毎道豫章必为吾宗舣舟酬和数日乃去
　　万国桢字伯文万厯末年南海贡生有咏梅诗一帙善水墨花卉淡枝浓叶岭南之派类然后游豫章稍更旧习遂造轻妙写竹自谓得玉局遗法庶几非谬亦作翎羽
　　周天球字公瑕号幼海长洲人修学修品为世髙人诗字擅名世谓写兰草法自赵文敏后失传复于公瑕仅见所繇独歩一代金陵强存仁效之风韵殊劣
　　周之冕字服卿号少谷万厯时长洲人写意花鸟最有神韵设色亦鲜雅家畜各种禽鸟详其饮啄飞止故动笔具有生意国朝花鸟家唯陆平叔与服卿洗尽院体俗气但平叔明秀服卿遒劲斯用笔少异耳喜比顽童或僧雏道稚惑以容媚欣然挥洒更异凡幅
　　沈硕字宜谦号龙江长洲人流寓金陵曾学画三年不下楼工于临摹
　　仰廷宣号筠石维扬人万厯中来豫章凡作山水先以水噀浄几铺生纸于上随用写字笔点染以取烟润之态曾见所作松风水月图万鬛森疎孤光沈静揺动之势写于微浪萧斋独对尘情都冷技盖至此踪迹半天下不甚得售乃弃去隠名市肆问以画事絶不出口
　　王士昌字永叔号斗溟浙临海人入江西新建籍万厯时官至都御史抚闽中风流藴藉宛若晋人能诗亦能鉴古物山水得黄大痴笔意但惜腕自珍笔不轻发故传之者鲜亦能水墨折枝
　　詹景凤字东图号白岳山人休宁人以南丰掌教入为吏部司务作草书变化百出若有神助以其法写墨竹一竿直上瘦劲絶伦山水更胜世传有仿黄大痴倪云林各一幅亦能折枝花草
　　邹迪光字彦吉号愚谷梁溪人官学宪以诗文著名海内有集数十卷写山水脱尽时格一树一石必求精妙盖力追宋元人之用心者尝于便面见其真迹若满纸长幅则多赝笔足观者鲜
　　沈继祖字公绳后因秦桧党中有此姓名遂以字行更字宜孙吴郡万厯时人作山水溪山宛转林木森郁虽数丈长卷首尾雅秀絶无肆笔写闺阁中人亦有情态
　　朱完字季美南海诸生与万国桢同时技亦相类尤以墨竹擅长自谓得玉局之法篆隶名冠一时彼中刻许慎说文是其手笔亦能小诗
　　王綦字履石吴郡诸生为名人王穉登之孙写山水结构竒幻人物树石畧写形似盖以雅笔为尚而不拘拘于画法者
　　程胜字六无休宁人甞以焦墨写蕉兰肆笔草草晴雨风烟各臻神妙是独歩一时者
　　何白字无咎永嘉人词赋擅名山水得方方壶笔意清老可尚竹石亦最烟润
　　莫是龙字云卿松江贡士山水宗黄大痴甚妙有画说一卷海陵唐志契云云卿画说进潇洒而黜法则寛幽淡而抹力量是以文气为宗门者
　　顾正谊字仲方号亭林松江人官中书舍人山水宗王叔明画山多作方顶层峦迭嶂少着林树自然深秀是为华亭之派子庆恩亦善其业
　　唐志契字玄生海陵诸生垂髫即躭绘事自谓得趣之深遂成癖尝自题小像云半生全力图书耗三世微资石块消盖其爱石不减米颠而绘事以不学而能犹之前身是画师耳着绘事微言四卷虽真迹少见即其议论精确所作可以悬想弟志尹字聘三亦能画
　　刘原起字用我长洲人
　　戴缙字冠卿苏州人
　　唐日昌字尔炽
　　宋懋晋字明之松江人
　　右四人俱以绘事称
　　熊茂松字汝辰号衡皋瑞州人官员外郎品格清髙雅尚文藻山水师黄子乆佛像师丁云鹏亦能诗字
　　曹履吉字根遂南直当涂人万厯丙辰进士官光禄少卿山水师倪元镇笔力髙雅评者有玉洁氷清之语真逸格中第一人也诗字亦有晋唐遗韵
　　何淳之号太吴金陵人官至御史善画兰亦能诗有足园稾
　　胡宗仁字彭举善山水亦能诗有知载斋稿其中可作画本者如老树穿云出重楼夹水开人从浅水度路向断山通皆是画意
　　胡宗信字可复宗仁之弟山水有笔力
　　丁云鹏号南羽徽州人佛像宗吴道子笔意亦能山水评者云丘壑过之丰韵非也
　　吴廷字左干南羽同郡人真迹少覩方氏墨谱多出其手亦甚精雅
　　程环徽州人善青緑山水人物其派多从仇十洲出
　　刘爵字子修号易湖淮南人作米氏小景颇佳
　　钱贡号沧洲吴人善山水人物笔路不甚髙雅而丘壑位置可观
　　杨宗白新安人善白描
　　黄之璧字白仲上虞人少习举子业自负过人试辄不遂后攻辞章书画北游京师与四明屠仪部隆相友善因往来公卿间名重一时
　　先子讳多■〈火翼〉字垣佐号崇谦乐安靖庄王孙天性和粹谨逊生世七十八年于人絶无忤色精于史传好友诗文君子与之扬扢唱和家有清晖楼北眺龙沙旁窥鹤岭法书名画盈积几架春秋晴雨苍润满帘披卷临玩怡然自适善写墨菊亦喜作仙道人物子八人各令习一雅技于绘事则四兄谋壡字文之号四溟花鸟得岐云少谷之神
　　先从叔多启字启明号履谦外朴中慧得全于酒其时吾宗作诗多以名附七子间从其声调叔独宗尚六朝苦心琢句鲜秀自异有滋兰堂稿数卷后嗣不延不能行世惜哉写墨竹醉后頺然肆笔挥洒自谓具真草篆隶四法良足尚也
　　石城王孙统鍡字伯垒号羣玉山樵爵辅国中尉父谋■〈土韦〉以著书擅名鍡世其业兼精绘事山水写梅花道人花鸟初学陆平叔后学周服卿都入雅品武林刘竒授以和色之法所作虽踰数十年而花色鲜丽如新
　　周纶号龙泓万厯时京口人善大幅山水殊有笔意未脱浙派
　　孙克弘字允执号雪居华亭人文毅公之子官汉阳太守归任达自髙名重一时求绘事者填塞多命门士应之折枝卷册朱緑精丽皆是赝本其嫡笔则用枯老之笔行干作花或着色或水墨皆极古淡自然雅品始信名下无虚士也
　　赵左字文度松江人山水宗黄子久而秀润之气则其天赋为董太史所重多令代写董自书欵
　　髙阳字秋甫四明人善花鸟画石极精如太湖锦川英石蜡石皆妙形似
　　陈焕号尧峯苏州人作山水用笔苍老短亭平楚势极空逺若临仿者尤佳
　　张复字符春太仓人山水初以石田为宗晚年稍变己意自成一家
　　李芳号湘洲泰州人山水宗文待诏下笔稍懒
　　魏之璜字考叔金陵人写山水不袭粉本自刱规制岩壑树石特标灵异生平所作畧无重复由其笔出深想新新不已耳晚用浓墨突笔意贵苍老稍输风韵
　　魏之克字叔和考叔之弟也山水克肖其兄
　　陈元素字古白长洲人万厯丙午乡闱拟元后以诗酒自娱写山水用墨清妙
　　黄希宪字千顷通州人善山水花草
　　曹羲号罗浮长洲人人物山水仿效宋元种种逼真但未脱院体
　　姚俊吴中人山水疎秀可佳用笔亦老
　　陈继儒字仲醇一字眉公华亭征士董太史云仲醇悠悠忽忽土木形骸絶似嵇叔夜求之近代惟懒瓉得其半耳观仲醇山水用笔疎简气韵空逺未可以当家律之而品自贵已
　　谢道龄字形台善析枝花鸟
　　戚勲字世臣号曲泉花卉得疎野之趣
　　陆士仁字文近号澄湖师道之子山水笔法雅洁不失文待诏遗意
　　陆履谦字道卿常熟人善山水
　　刘竒字问之武林人山水花鸟人物用笔精工不免板刻之病但善于设色旅食豫章竟终老焉
　　蒋龙善花鸟
　　董其昌字玄宰华亭人为太史氏官至大宗伯山水树石烟云流润神气具足而出以儒雅之笔风流藴藉宜为一代宗即或者推为本朝第一非过评也写秋山图自题云秋日树萧瑟秋山殊不贫丹枫与黄叶往往媚游人可谓三絶余家所蔵
　　吴彬字文仲闽人万厯时官中书舍人善山水布置絶不摹古皆对真景描写故小势最为出竒一时观者无不惊诧能大士像亦能人物
　　陆万言字君策华亭人山水收景甚丰用笔极简其为岩岫多用轻緑染之畧皴数笔觉明秀可贵
　　王一鹏号西园华亭人山水宗董北苑
　　侯懋功字夷门吴县人山水疏淡能雅
　　管稚圭官中书善山水
　　尤求字子求号凤山长洲人善山水
　　（阙）
　　（阙）
　　何雪涧画龙虎妙得气韵
　　徐昆善画山水
　　王显山水法髙尚书尝见一幅是隆庆戊辰岁写时八十余矣
　　许寳南直人作山水细石短树千岩万壑攅簇而成大幅笔气亦秀劲万厯初临川马方洲聘至其家年仅二十许未几归遂卒盖精力极而致不永也
　　米万锺字仲诏其先为金吾尉繇闗中徙京师中万厯乙未进士仕至太仆少卿性好竒石罗致不逺数千里人号友石先生着有石史十六卷写砚山向背岩壑无不精具皴擢极幽秀殆举笔而思可传者山水得倪迂法花卉似陈伯阳
　　陈洪绶字章侯诸暨枫桥人以明经不仕赋性狂散研心书画所作博古人物有秦汉风味世所罕及
　　蓝瑛字田叔浙江人住家西湖以画为业老而弥工苍古颇类沈启南惜其鬻画自给未免为当世所轻
　　族侄统■〈釒〈契，石代大〉〉字仲韶写花卉用墨有神无一点尘俗气苐赋性偏僻毎以画自矜贵为人所嫉
　　黄珍字懐季花草有黄筌笔意
　　邹鹏字逺之号云居工山水
　　王建极字用五茂才工山水
　　姚衍舜字光虞太学生工写松枝
　　杜大成工草虫
　　刘原起字用我长洲人
　　唐日昌字尔炽
　　（阙）
　　右三人俱以绘事称
　　陈希尹善写照亦能画虎
　　张萱字梦竒号九岳别号西园惠州人官□□太守博洽多闻著述甚富虽不以绘事名家偶一为之颇饶别趣
　　袁登道字道生号强名东筦人文学山水宗胡宗仁青出于蓝
　　林森清江人
　　赵子深清江人
　　谢子徳
　　徐寿字南山
　　董太初
　　卓民逸
　　右六人俱工山水子徳兼工花鸟亦能传神
　　刘凭善枯木竹石
　　梁叔刚工小景山水
　　鲍原礼画菜若生
　　顾云屋善画山水
　　杨云林工于花鸟
　　郑山辉工画兰
　　毛元升画花草
　　于竹屋画墨梅
　　赵从吉号雪斋善画墨梅
　　顾叔润常熟人山水学
　　盛子昭姚仲祥凤阳人善画墨梅
　　王超号东皋山水宗米元章
　　张世禄仪封人山水人物名重于时
　　陈叔起山水杂画稍有清意无过人处
　　陈九成吴兴人山水师沈士偁亦工花鸟
　　沈彦诚钱塘人山水宗髙房山而欠熟
　　胡元素工山水
　　陈颐字克养苏州人山水花鸟人物皆能
　　夏鼎苏州人善白描人物亦工山水
　　李彬字文中四明人工写意人物
　　张南伯
　　怤穆庵
　　二人工墨梅
　　顾文叙苏州人山水宗盛子昭
　　赵友括仓人工花鸟
　　黄希榖工画松
　　许端工于画龙但无蜿蜒飞动之势
　　吴云字友云宜兴人官至尚书善画山水
　　季宾字汝和绍兴人官主事善画菊花
　　吴纯字正斋东阳人官中书舍人善写照亦能山水
　　徐杰官御史善画墨梅
　　髙旭莆田人善画山水
　　郑克修清江人善画人马
　　何景髙画宗朱君璧
　　洪泽善画人物许
　　进金陵人善画人物
　　吕敬甫昆陵人画草虫师居宁
　　朱孟约临川人善画兰蕙竹石
　　倪宗器江右人善画兰
　　胡龄善水墨禽鸟宗林良
　　钱永善花鸟宗边景昭而不及
　　林垍三山人画竹石
　　吕端俊善画竹
　　苏明逺善画菊
　　李明逺善画梅
　　潘宗绍吴江人画枯木竹石
　　赵廉湖州人善画虎人称赵虎
　　魏敬善画竹及禽鸟
　　束章孟善画人物
　　陆坦字履道京口人善画山水
　　吴归山善画花鸟
　　王元道越人工于山水
　　俞景山工山水
　　王煮石工墨梅
　　曾沂善画水
　　张孟容嘉定人善写照
　　余仲扬金华人善山水
　　胡宗智字伯通金陵人
　　李流芳字长蘅常熟人
　　刘世珍字武夷仪真人
　　郑元勋扬州人
　　顾骢字云车通州人
　　已上五人俱以绘事名
　　王中立字振之吴县人作花鸟笔力亦老
　　髙友字三益四明人善画
　　袁孔璋字叔贤吴县人山水精秀用笔不苟
　　卞文瑜字润甫长洲人树石勾剔甚有笔意
　　袁文可善山水人物
　　张誉号峩石广东人善山水
　　宋旭号石门松江人善山水
　　马青丘秣陵人善山水
　　杜山狂吴人善草虫
　　孙枝吴人善山水亦法文待诏
　　赵善长
　　刘完庵
　　（阙）
　　沈贞吉
　　张凤仪
　　闗九思字虚白乌程人
　　凌云翰字五云善山水
　　王式字无倪长洲人
　　张宏字君度吴县人
　　陈尚古字彦朴长洲人
　　沈士充字子居松江人
　　汪建字符植徽州人
　　邵坚字不磷吴县人
　　李辰字奎南四明人
　　袁楷字雪隠无锡人
　　俞之彦字章施吴县人
　　盛茂华字念庵长洲人
　　赵洄字行之华亭人
　　沈鼎昭之兄也善山水
　　吴令字信之吴县人
　　习玄字又玄吴县人
　　刘广字符博长洲人
　　李良字痴和闽中人
　　潘浚字在衡无锡人
　　汪澄字澹然徽州人
　　方宗字伯蕃瓜州人
　　吴振字竹屿松江人
　　张冲字图南江都人
　　戴缨字清之长洲人
　　李遴字振振江都人
　　朱鹭字白民吴县人
　　李士达字仰懐苏州人
　　赵化龙字云门四明人
　　江文斗字焕之徽州人
　　周恺字晋卿长洲人
　　朱质字吟余长洲人
　　陈熙字五云苏州人
　　徐尚徳字仲修江都人
　　陈天台字阆仙闽中人
　　保甸字君平通州人
　　吴士冠字相如苏州人
　　孔复贞字鳬生扬州人
　　沈颢字朗倩吴县人
　　董策字清寰四明人
　　冯梦桂字丹芬长洲人
　　范霁字梦符四明人
　　盛绍先字克振扬州人
　　叶芬字清之松江人
　　赵谷字云石泰州人
　　赵善长以下四十九人真迹罕覩未敢置评
　　冷谦字启敬武陵人一云嘉兴人号龙阳子元中统初与沙门海云游博学多通尤邃于易曽与赵孟俯看唐李思训画忽发胸臆效之山水人物悉得其法而傅彩尤加纤细繇此以丹青鸣于时后遇异人授以丹诀隠吴山至国初百数岁矣我皇祖闻其善音律召为协律郎郊庙乐章多所撰定后以画鹤之诬隠瓶仙逝曾见所画蓬莱仙奕图署名在树孔中张三丰有题跋
　　张三丰大耳圆目须髯如戟顶作一髻与刘秉忠邢竒赵子昻善无书不读见李思训画效之不月余悉得其法自画一像在临淮侯家
　　周颠仙自写一像在皇城五凤楼上
　　天师张澹然号九归道人山水宗二米布景清雅亦能作枮木竹石
　　天师张庆玄善画兰蕙竹石
　　天师张子言号静渊善画山矾水仙墨梅
　　太监陈喜字仲乐鞑靼人工人物鸟兽下笔无痕为一代之妙
　　梅花和尚写竹谱二十幅在项又新家其中草草跋语皆得写竹筱法而画竹又带草书法
　　僧胡大年
　　僧温日观
　　僧常莹字珂雪华亭人
　　僧晓庵东吴人
　　已上四僧俱画葡萄
　　释升日南号照庵浙江人宗倪云林竹石枯木
　　僧普大云画水仙学赵子固笔法日南天如俱不迨之
　　僧律天如号片玉吴县人画三香师日南亦能作兰蕙竹石
　　僧龙上人善画龙水
　　僧锦峰成都人山水宗唐子华
　　僧草庵住嘉禾三塔寺工诗画
　　僧碧峯山水似彭玄中而不迨
　　僧端上人山水宗二米
　　释雪心善画墨梅
　　释广礼号大镜报恩寺僧陈子野授以画竹之法
　　释可浩号月泉灵谷寺住持画葡萄有生意不减日观之笔丰南禺赠以歌云龙宫澒洞不可测下有七寳光琉璃老师手掣千尺干粒粒总是真摩尼
　　道士彭玄明华阳人善山水
　　道士彭玄中号■〈扌会〉虔江阴人山水学何彦辉
　　道士沈明逺浙江人画竹石
　　道士张复阳太仓人画兰蕙
　　道士翁孤峰工于画鱼
　　夫人卢氏名允贞字徳恒号恒斋倪文毅公之妻白描精妙有九歌图璇玑图二卷蔵于家文毅公曾孙蕲水令民恱者曾出以示之
　　夫人马氏名闲卿号芷居陈鲁南之妻善山水白描画毕多手裂之不以示人曰此岂妇人女子事耶
　　夫人孙氏任克诚之妻也善写墨梅随父任写梅得名人以孙梅花称之
　　沈氏沈宜谦之女杨伯海妻工折枝花黄姬水题其杏花诗云燕飞修阁帘栊静纨扇新题春思长妙绘一经仙媛手海棠生艶复生香
　　戴氏文进之女画山水人物效其父有笔力
　　仇氏实父之女号杜陵内史能人物画绰有父风
　　朱素娥金陵妓女也山水小景得陈鲁南授以笔法更入作家一闻鲁南选入翰林尽以平日往来诗画缄封寄与鲁南上写云昨日个锦囊佳句明勾引今日个玉堂人物难亲近即此一举素娥之风流儒雅可知
　　吴梅仙金陵妓女也善丹青
　　何昙史痴翁侍姬也聪敏解事善小景工篆书知音律痴翁寻两京絶手琵琶张禄授之尽得其妙
　　林氏名金兰南都妓女也画山水人物宗马逺笔力稍兢
　　马守真号湘兰金陵旧院名妓也善画水墨兰石王穉登挽诗云描兰写竹寄卿卿遗墨都疑泪染成不遇西川髙节度平康浪得校书名
　　林奴儿号秋香风流姿色冠于一时学画于史廷直王元父二人笔力清润从良后有旧知欲求一见因画栁枝于扇头写二十八字以拒之云昔日章台舞细腰任君攀折嫩枝条从今写入丹青里不许东风再动揺

　　画史会要卷四

　　●钦定四库全书

　　画史会要卷五

　　（明）朱谋垔撰

　　○画法

　　梁元帝山水松石格曰夫天地之名造化为灵设竒巧之体势写山水之纵横或格高而思逸信笔妙而墨精由是设粉壁运神情素屏连隅山脉溅朴首尾相映项腹相迎丈尺分寸约有常桯树石云水俱无正形树有大小丛贯孤平扶疎曲直耸拔凌亭乍起伏于柔条□便同□文字或难合于破墨体向异于丹青隠隠半壁高潜入冥挿空类剑陷地如坑秋毛冬骨夏荫春英炎绯寒碧暖日凉星巨松沁水喷之蔚冋褒茂林之幽趣割杂草之芳情泉源至曲雾破山明精蓝观宇桥彴闗城行人犬吠兽走禽惊高墨犹緑下墨犹赪水因断而流逺云欲坠而霞轻桂不疎于胡越松不难于弟兄路广石隔天遥鸟征云中树石宜先点石上枝柯末后成高岭最嫌邻刻石逺山大忌学图经审问既然传笔诀秘之勿泄于戸庭
　　王维山水诀曰夫画道之中水墨最为上肇自然之性成造化之功或咫尺之图写千里之景东西南北宛尔目前春夏秋冬生于笔下初铺水际忌为浮泛之山次布路岐莫作连绵之道主峯最宜高耸客山须要奔趋回抱处僧舎可安水陆邉人家可置村庄着数树以成林枝须抱体山崖合一水而瀑泻泉不乱流渡口只宜寂寂人行须是疎疎通舟檝之桥梁且宜高耸着渔人之钓艇低乃无妨悬崖险峻之间好安怪木峭壁巉岩之处不可通途逺岫与云容相接遥天共水色交光山钩鏁处沿流最出其中路接危时栈道可安于此平地楼台偏宜高栁映人家名山寺观雅称竒杉衬楼阁逺景烟笼深岩云鎻酒旗则当路高悬客帆宜遇水低挂逺山须要低排近树惟宜拔迸手亲笔砚之余有时逰戏三昧岁月遥永颇探幽微妙悟者不在多言善学者还从规矩
　　荆浩山水赋曰凢画山水意在笔先丈山尺树寸马豆人逺人无目逺树无枝逺山无皴隠隠似眉逺水无波高与云齐此其诀也山腰云塞石壁泉塞楼台树寒道路人塞石看三面路看两蹊树观顶■〈宁野〉水看岸塞此其法也凢画山水尖峭者峯平夷者岭峭壁者崖有宂者岫悬石者岩形图者峦路通者川两山夹路者壑两山夹水者涧注水者溪泉通者谷路下小土山者坡极目而平者坂若能辩别此类则粗知山水之彷佛也观者先看气象后辩清浊分宾主之朝揖列羣峯之威仪多则乱少则慢不多不少要分逺近逺山不得连近山逺水不得连近水水要萦回山要回抱古木茂林寺观可安断岸頺堤小桥可置有路处人行无路处林木岸断处古渡山断处荒村水阔处征帆林密处店舎临岸古木露根而藤纒临流石岸嵌空而水痕凡作林木逺则疎平近则高宻有叶者枝柔无叶者枝硬松皮如鳞栢皮纒身生于土者修长而净直长于石者拳曲而伶仃古木节多而半死寒林扶疎而萧森凢画山水须要四时春景则雾鎻烟笼树林隠隠逺木拖蓝山色堆青夏景则林木蔽天緑芜平坂倚云瀑布近水幽亭秋景则水天一色簌簌疎林鴈横烟塞芦袅沙汀冬景则藉地为雪老樵负薪渔舟倚岸水浅沙平冻云黯淡酒帘孤村风雨则不分天地难辨东西行人伞笠渔父蓑衣有风无雨树叶斜披有雨无风枝叶垂下雨霁则云収天碧薄雾霏微山光添翠网晒斜晖晓景则千山欲曙雾霭霏霏曚昽残月晓色熹微暮景则山衔残日帆卸江湄路人归急半掩柴扉或烟斜雾横或逺岫云归或秋江晩渡或古塜断碑或洞庭春霭或潇湘雾迷笔法布置更看临期山形不得犯重树头不得整齐树借山为骨山借树为衣树不可繁要见山之秀丽山不可乱要显树之精神若留意于此者须心会于玄微
　　李成山水诀曰凢画山水先立宾主之位次定逺近之形然后穿凿景物摆布高低落笔无令太重重则浊而不清不可太轻轻则燥而不润烘染过度则不嘉辟绰繁絮则失神发树枝左长右短立石势上重下轻摆布栽揷势使相偎上下云烟取秀不可太多多则散漫无神左右林麓铺陈不可太繁繁则拍塞不舒山高峻无使倾危水深逺勿教穷涸路须曲折山要高昻孤城置之逺邉墟市依于山脚雪天不用云烟雨里无多逺望山舍仍居隘窄渔翁要在平滩朝晴晃朗暮雨阴昏舎屋不在多间渔钓有时而作藤蔓依纒古木窠丛簇扎山头高山烟鎻其腰长岭云翳其脚逺水萦纡而来还用云烟以断其泒怪石巉岩而立仍须土阜以培其根原野旷荡相连苍山依其低浅石须圆混锋芒八面棱层木要交乂挺干四时枯茂迅风拔木暴雨崩崖浅流则岸畔平滩深涧则陡崖直下耸坡之土必要高低烟林之木亦宜疎密重岩切忌头齐羣峯更宜高下孤峯逺设野水遥拖道路时隠时显桥梁或有或无逺怕阴昏近防重浊颠崖怪石不用频施峻岭枯槎也宜少作遥烟逺曙太繁恐失朝昏密树稠林断续防他版刻山原峻崄依稀樵径犹存崖岸倾危隠约云林深暗平川虽逺参差皴染而成流水泉源彷佛还多溅瀑布两路有明有晦起双峯陡高陡低雾薄明爽舒晴烟霭蒙腾欲雨乔木耸直蟠屈者一株二株乱石礧堆竒怪者三块两块点树叶稀疎间密皴石脉以重分轻亭庵不在常施楼观仍须间作人物转顾多般野店犹防相似气象则春山明媚夏木繁阴秋林摇落萧疎冬树槎牙妥帖树根栽挿龙爪宛若抓拏石布棱层根脚还须带土之字水不过三转溅瀑泉不过两重侵天一道飞泉涌瀑争湍彻底翻涛巨浪浅濑平流烟波茫茫云浪浩浩山无独木石不孤单林烟一泒便休□木数株而已乔木疎于平野矮窠密布山头孤烟起自水邉薄霭骤依岩脚野桥寂寞遥通竹坞人家古寺萧条掩映松株佛塔春水緑而潋灎夏津涨而弥漫秋潦尽而澄清寒泉涸而凝泚新窠脾骨岸石须要皴□古树槎牙景物兼还秀媚分清分浊庶几浓淡相兼淳重淳轻病在偏枯损体山高木小虽幽逺而气雄木大山低虽雄豪而势薄千岩万壑要低昻聚散而不同迭巘层峦但起伏峥嵘而各异不迷颠倒回还自然游戏三昧
　　郭思画论曰大率图画风力气韵固在当人其如种种之要不可不察矣画人物者必分贵贱气貌朝代衣冠释门则有善功方便之颜道像必具修真度世之范帝王当崇上圣天日之表外夷应得慕华钦顺之情儒贤即见忠信礼义之风武士固多勇悍英烈之貌隠逸俄识肥遯髙世之节贵戚盖尚纷华侈靡之容帝释须明威福严重之仪鬼神乃作丑魄【尺者切】驰趡【干见切】之状士女宜富秀色婑【鸟果切】媠【媠坐切】之态田家自有醇甿村野之真画衣纹林石用笔全类于书画衣纹有重大而调畅者有缜细而劲健者勾绰纵掣理无妄下以状高侧深斜卷折飘举之势画林木者有樛枝挺干屈节皱皮纽裂多端分敷万状作怒龙惊虺之势耸凌云翳日之姿宜须崖岸丰隆方称蟠根老壮也画山石者多作矾头亦为凌面落笔便见坚重之性皴淡即生窊凸之形每留素以成云或借地而为雪其破墨之功尤为难也画畜兽者全要停分向背筋力精神肉分肥圆毛骨隠起仍分诸物所禀动止之性【四足唯兔掌底有毛谓之建毛】画龙者折出三停【自首至膞膞至腰腰至尾也】分成九似【角似鹿头似駞眼似鬼项似蛇腹似蜃鳞似鱼爪似鹰掌似虎耳似牛】穷游泳蜿蜒之妙得回蟠升降之宜仍要鬃鬛肘毛笔画壮快直自肉中生出为佳也【凢画龙开口者易为巧合口者难为功画家称开口猫儿合口龙言其两难也】画水者有一摆之波三折之浪布之字之势分虎爪之形汤汤若动使观者浩然有江湖之思为妙也画屋木者折筭无亏笔画勾壮深逺透空一去百斜如隋唐五代已前洎国初郭忠恕王士元之流画楼阁多见四角其斗拱逐铺作为之向背分明不失绳墨今之画者多用直尺一就界画分成斗栱笔迹繁杂无壮丽闲雅之意画花果草木自有四时景候阴阳向背笋条老嫩苞蕚后先逮诸园蔬野草咸有出土体性画翎毛者必须知识诸禽形体名件自嘴啄口脸眼縁【去声】丛林脑毛披蓑毛翅有梢【去声】翅有蛤翅翅邦【上声】上有大节小节大小窝翎次及六梢又有斜【平声】风掠草【弥缝翅习之间】散毛压磾尾肚毛腿袴尾锥脚有探爪【三节】食爪【三节】撩爪【四节】托爪【一节】宣黄八甲鸷鸟眼上谓之看棚【一名看檐】背毛之间谓之合溜山鹊鸡类各有岁时苍嫩皮毛眼爪之异家鹅鸭即有子肚野飞水禽自然轻梢【去声】如此之类或鸣集而羽翮紧戢或寒栖而毛叶松泡【去声】已上具有名体处所必须融会阙一不可设或未识汉殿吴殿梁柱斗栱乂手替木熟柱駞峯方茎额道抱间昻头罗花罗幔暗制绰幕猢狲头琥珀枋龟头虎座飞檐噗水膊风化废垂鱼草惹当钩曲脊之类凭何以画屋木也画者尚罕能精究况观者乎
　　饶自然绘宗十二忌
　　一曰布置迫塞凢画山水必先置绢素于明净之室伺神间意定然后入思小幅巨轴随意经营若障过数幅壁过十丈先以行竿引炭朽布山溪树石楼阁人物大小高低一一位置然后立于数十歩之外详审谛观自见其可却将淡墨约定谓之小落笔然后肆志挥洒无不得宜宋元名手所谓盘礴睥睨意在笔先之谓也亦须上下空阔四傍疎通庻几潇洒若充塞满腹便不风致此第一事也
　　二曰逺近不分作山水先要分逺近使高低大小得宜假如一尺之山当作几大人物为是葢近则坡石树木当大屋宇人物称之逺则峰峦树木当小屋宇人物称之极逺不可作人物墨则逺淡近浓逾逺逾淡不易之论也
　　三曰山无气脉画山于一幅之中先作一山为主却从主山分布起伏余山皆气脉连接形势映带如山顶层迭下必有数重脚方盛得住凢多山顶而无脚者大谬也此全景之大义也若夫透角不在此限
　　四曰水无源流泉必于山峡中流出顶上有山数重则其源高逺平溪小涧必见水口寒滩浅瀬必见跳波乃活水也间有画一折山便画一派泉架上悬巾絶为可笑
　　五曰境无夷险古人布境不一有崒嵂者有平逺者有萦回者有空阔者有层迭者每遇一图必当立意如之
　　六曰路无出入山水贯出逺近全在径路分明或林下透见而水末复出或巨石遮断而林■〈土郎〉半露或隠坡陇以人物点之或近屋宇以竹木藏之庶几有不尽之景
　　七曰石止一面各家画石皴法不一当各随所学一家为法须要有顶有脚分棱面为佳
　　八曰树少四枝前代画树有法大槩生崖壁者多纒错生坡陇者多高直千霄多顶近水多根枝干不可分左右须当间作叶有单笔双笔更分荣悴乃按四时
　　九曰人物伛偻山水人物各有家数描画者眉目分明点凿者笔力苍古必皆意态闲雅古人所作可法切不可以行者望者负荷者鞭策者一例作伛偻之状
　　十曰楼阁错杂界划虽未科然重楼迭阁方寸之间而向背要分明不必用界划为之
　　十一曰滃淡失宜下墨不论水墨设色金碧即以墨渖滃淡须要浅深得宜如晴景空明雨夜昏蒙雪景稍明不可与雨雾烟岚相似青山白云止当夏秋之景为之
　　十二曰点染无法谓设色金碧各有重轻轻者山用螺青树石用合緑染为人物不用粉衬重者山用石青緑拜缀树石为人物用粉衬间有用石青緑皴者树叶多夹笔则以合緑染再以石青緑加之此一家只宜晴景乃照耀陆离而明艶如此也人物楼阁虽用粉衬亦虽清淡除红叶外不可妄用朱金丹青之属方是家数如唐李将军父子宋董源王晋卿赵大年诸家可法
　　沈括图画歌曰画中最妙言山水摩诘峯峦两面起李成笔夺造化工荆浩开图论千里范寛石澜烟林深枯木闗仝极难比江南董源僧巨然淡墨轻岚为一体宋廸长于逺与平王端善作寒江行克明已徃道宁逝郭熈遂得新来名花竹翎毛不同等独出徐熈入神境赵昌设色古无如王友刘常亦堪并黄筌居寀及谭宏鸥鹭春葩蜀中景艾宣孔雀世絶伦羊仲甫鸡皆妙品惟有长安易元吉岂止獐猿人不及鵰鹰飞动美张泾畨马胡瓌岌然立濠梁崔白及崔瑴羣虎屏风供御幄海河徐易鱼水科鳞鬛如生颇难学金陵佛像王齐翰顾徳谦名皆雅玩老曹菩萨各精神道士李刘俱伟观星辰独尚孙知微卢氏楞伽亦为伴勾龙爽笔势飘飖锦里三人共辉焕西川女子分十眉宫妆捻银周昉肥尧氏撃壤鼓腹笑滕王蛱蝶相交飞居宁草虫名浙右孤松韦偃称世稀韩干能为大宛马包鼎虎有惊人威将军曹霸善图写玉花骢并今传之驭人相扶似偶语老杜咏入丹青诗少保薛稷偏攻鹤杂品皆竒怪石恪戴嵩韩滉能画牛小景惠崇烟漠漠唐僧传古精画龙毫端想与精神通拏珠奋身奔海窟鬛如飞火腾虚空忠恕楼台真有功山头突出华清宫用及象坤能画鬼角嘴鐡面头蓬松侯翼曾为五侯图海山聚出风云乌尔朱先生着儒服吕翁碧眼长髭须恺之维摩失旧迹但见累世令人模探微真迹存一本甘露板壁狻猊枯操蛇恶鬼衔火兽凿名道子传注吴僧繇殿龙点双目实时便有雷霆驱仙翁葛老度溪岭潇洒数幅名仙居辋川弄水并捕鱼长河乱苇寒疎疎予家所有将盈车高下百品难俱书相传好古雅君子覩诗观画言无虚
　　董广川书孙白画水图曰画师相与言靠山不靠水谓山有峯峦崖谷烟云树石可以萦带掩连见之至水则更无带映曲文斜势要尽其窊隆派别故于画为尤难彼或争胜取竒以夸张当世者不过蹙纹起浪若更作蛟蜃出没便是山海图矣唐人孙位画水必杂石为惊涛怒浪葢失水之本性而求假于物以发其湍瀑是不足于水也曲阳庙壁有画水世传为异葢水纹平漫隠起浮流混混不息其后有梯升而崇者知辟为隆洼为下随势为水以是衒于世俗而人初未识其伪也元初孙白始剏意作■〈氵簟〉■〈氵伯〉浚原平波细流停为潋灔引为决泄尽出前人意外别为新规胜槩不假山石为激跃而自成迅流不借滩瀬为湍溅而自为冲波使夫萦纡曲直随流荡漾自然长文细络有序不乱乃真入神水也大开一门户矣尝言画漫水要不断水脉为工画急水要不混洄澜为工若今以二说观世之画水者真可一笑也夫漫流之水则为池水风纹更无流脉画迅流者则浪头沸起反如印板岂胜道哉要知画水者当观其源次观其澜又其次则观其流然知此者葢鲜耳故知汪洋涵蓄以滔没为平引脉分流以澹荡为势至于聚为漪澜散为淰■〈氵闪〉游泳乎其中而不系于物者此真天下之水者也亦知求于此乎

　　○六法三品

　　谢赫云画有六法一曰气韵生动二曰骨法用笔三曰应物写形四曰随类赋彩五曰经营位置六曰传模移写六法精论万古不移自骨法用笔以下五法可学而能如其气韵必在生知固不可以巧密得复不可以岁月到黙契神会不知其然而然也故气韵生动出于天成人莫窥其巧者谓之神品笔墨超絶传染得宜意趣有余者谓之妙品得其形似而不失规矩者谓之能品

　　○六要六长

　　刘道醇云识画之诀在乎明六要而审六长所谓六要者气韵兼力一也格制俱老二也变异合理三也彩绘有泽四也去来自然五也师学舍短六也所谓六长者麄卤求笔一也僻涩求才二也细巧求力三也狂怪求理四也无墨求染五也平画求长六也既明彼六要是审彼长虽卷帙溢箱屏壁周庑自然至于别识矣

　　○气韵

　　邓公寿云气韵生动非师可传多是轩冕才贤岩穴上士高雅之情之所寄也人品既已高矣气韵不得不高气韵既已高矣生动不得不至不尔虽竭巧思止同众工之事虽曰画而非画昔人评赵大年画谓胸中必有千卷书非真有千卷书也葢大年以宋宗室不得逺游每集四方逺客山人纵谈名山大川以为古今至快能动笔者便欲其想象而出之故其胸中富于闻见便富于丘壑然则不行万里路不读万卷书欲作画祖其可得乎此在士夫勉之无望于庸史矣
　　唐志契云气运生动与烟润不同世人妄指烟润遂谓生动何相谬之甚也葢气者有笔气有墨气有色气俱谓之气而又有气势有气力有气机此间即谓之运而生动处又非运之可代矣生者生生不穷深逺难尽动而不板活泼迎人要皆可黙会而不可名言如刘褒画云汉图见者觉热又画北风图见者觉寒又如画猫絶鼠画大士渡海而灭风画龙点睛飞去此之谓也至如烟润不过点墨无痕迹皴法不生涩而已岂可混而一之哉

　　○用笔

　　或问张呉顾陆用笔何如张彦逺曰顾凯之之迹紧劲聨绵循环超忽调格逸易风趋电疾意存笔先画尽意枉所以全神气也昔张芝学崔瑗杜度草书之法因而变之以成今草气韵通连隔行不断唯王子敬深明其旨故行首之字徃徃继其前行世谓之一笔书其后陆探微亦作一笔画故知书画用笔同法张僧繇点曳研拂依卫夫人笔阵图一点一画别是一巧钩戟利剑森森然又知书画用笔同矣本朝呉道玄授笔法于张旭此又知书画用笔同矣又问曰夫运思精深者笔迹周密其有笔不周者谓之如何对曰顾陆之神不可见其盻际所谓笔迹周宻也张呉之妙笔纔一二像已应焉离披点画时见缺落此虽笔不周而意周也若知画有疎密二体方可议乎画
　　荆浩云笔有四势谓筋肉骨气笔絶而不断谓之筋起伏成实谓之肉生死刚正谓之骨迹画不败谓之气故知墨太质者失其体色微者败正气筋死者无肉迹断者无筋苟媚者无肉韩纯全云笔絶而不断谓之筋纒转随骨谓之皮笔迹刚正而露节谓之骨起伏圆混而肥谓之肉
　　郭淳夫云以淡墨重迭旋旋而取之谓之斡淡　以锐笔横卧惹惹而取之谓之皴擦　以水墨再三而淋之谓之渲　以水墨滚同而泽之谓之刷　以笔头直徃而指之谓之捽　以笔头特下而指之谓之擢　以笔端而注之谓之点点施于人物亦施于木叶　以笔引而去之谓之画画施于楼台亦施于松针
　　唐志契云古画谱言用笔之法未尝不详乃画家仅知皴刷点拖四则而已此外如斡如渲如捽如擢其谁知之葢斡者以淡墨重迭六七次加而深厚者也渲者有意无意再用细笔细擦而淋漓使人不知数十次点染者也捽与擢虽与点相同而实相异捽用卧笔彷佛乎皴而带水擢用直指彷佛乎点而用力必八法皆通乃谓之善用笔乃谓之善用墨
　　韩纯全云呉道子山水有笔而无墨项容山水有墨而无笔惟洪谷子兼二子之长而有之葢有笔而无墨者见落墨蹊径而少自然有墨而无笔者去斧凿痕而多变态故王洽之画取泼墨自然之势而为之浩介乎二者之间则人与天成两得之矣云间莫是龙云画岂无笔墨哉但有轮廓而无皴法即谓之无笔有皴法而无轻重向背明晦即谓之无墨古人云石分三面此语是笔亦是墨
　　又曰古云用笔有三病一曰版二曰刻三曰结腕弱笔痴取与全亏物状平扁不能圆混者版也笔迹显露用笔中凝勾画之次妄生圭角者刻也欲行不行当散不散似物凝碍不能流畅者结也愚又论一病谓之礭病笔路谨细而痴拘全无变通笔墨虽行类同死物状如雕刻之迹者礭也
　　唐子畏云工画如楷书写意如草圣不过执笔转腕灵妙耳世之善书者多善画由其转腕用笔之不滞也
　　王思善云画山石有披麻皴　乱麻皴　乱云皴　斧凿皴　乱柴皴　芝麻皴　雨点皴　骷髅皴　鬼皮皴　弹窝皴　细浓矾泼墨矾头棱面笔有老润者有帖洁者描人物有鐡线笔兰叶笔游丝笔战笔各师一家但调畅劲徤为妙也

　　○写形

　　郭淳夫云学画花者以一株花置深坑中临其上而瞰之则花之四面得矣学画竹者取一枝竹因月夜照其影于素壁之上则竹之真形出矣学画山水者何以异此葢身即山川而取之则山水之意度见矣
　　真山水之川谷逺望之以取其势近看之以取其质真山水之云气四时不同春融怡夏蓊郁秋疎薄冬黯淡画见其大象而不为斩刻之形则云气之态度活矣真山水之烟岚四时不同春山澹冶而如笑夏山苍翠而如滴秋山明净而如妆冬山惨淡而如睡画见其大意而不为刻画之迹则烟岚之景象正矣山近看如此逺数里看又如此逺数十里看又如此每逺每异所谓山形歩歩移也山正面看如此侧面又如此背面又如此每看每异所谓山形面面看也如此是一山而兼数十百山之形状可得不悉乎山春夏看如此秋冬看又如此所谓四时之景不同也山朝看如此暮看又如此阴晴看又如此所谓朝暮之变态不同也如此是一山而兼数百山之意态可不究乎
　　山大物也其形欲耸拔欲偃蹇欲轩豁欲箕踞欲盘礴欲浑厚欲雄豪欲精神欲严重欲顾盼欲朝揖欲上有葢欲下有乗欲前有据欲后有倚欲下瞰而若临观欲上游而若指麾此为山之大形体也
　　水活物也其形欲深静欲柔滑欲汪洋欲回环欲肥腻欲喷薄欲激射欲多泉欲逺流欲瀑布挿天欲溅瀑入地欲渔钓怡怡欲草木欣欣欲挟云烟而秀媚欲照溪谷而光辉此水活之体也
　　山有高有下高者血脉在下其肩股开张基脚壮厚峦岫冈势培拥勾连映带不絶此髙山也故如是高山谓之不孤谓之不仆下者血脉在上其颠半露项领相攀根基龎大堆阜臃肿直下深揷莫测其浅深此浅山也故如是浅山谓之不薄谓之不泄高山而体干孤有仆之理浅山而薄神气有泄之理
　　山欲高尽出之则不高烟云鎻其腰则高矣水欲逺尽出之则不逺掩映断其派则逺矣葢山尽出不唯无秀拔之高兼何异画碓嘴水尽出不唯无盘折之逺兼何异画蚯蚓
　　韩云凢木贵苍徤老硬其形甚多或耸而迸枝者或曲折而俯仰者或躬而若揖者或如醉狂舞者或如披头仗剑者皆松也又若怒龙惊虬之势腾龙伏虎之形似狂怪而飘逸似偃蹇而躬身或坡侧倒趄饮于水中或巅峻倒崖而身复起为松之仪其势万状变态莫测且松者公侯也为众木之长亭亭气槩高上盘于空势铺霄汉枝迸而覆挂下接凢木以贵待贱如君子之徳周而不比也右丞曰松不离于兄弟谓高低相亚亦有子孙谓新旧相续为幼松者其梢凌空而耸出其针交结而荫重也栢者侯伯也诀曰栢下丛生要老逸而舒畅皮宜转纽捧节有纹多枝少叶节眼嵌空势若蛟龙身去复回荡迭纵横乃古栢之状也幼栢者叶密枝迸梢耸拔也桧者松身栢皮会于松栢故名曰桧其枝横肆而盘屈其叶散而不定古桧之体也余种羣木难以具述惟楸梧槐栁形仪各异大抵有叶之木贵要丰茂而荫郁至于寒林者务森耸重深分布而不杂宜作枯梢老槎背后当用浅墨画以相类之木伴和为之故得幽韵之气清也林罅不用明白尤宜烟岚映带诚为得其妙用者矣
　　梁元帝云木有四时春英夏荫秋毛冬骨春英者谓叶细而花繁也
　　夏荫者谓叶密而茂盛也秋毛者谓叶疎而飘零也冬骨者谓枝枯而叶槁也
　　其有林峦者山岩石上有密木也有林麓者山脚下林木也林回者逺林烟暝也【四则论林木】
　　夫画石者贵要磊落雄壮苍硬顽涩矾头菱面层迭厚薄覆压重深落墨坚实凹深凸浅皴拂阴阳点均高下乃为破墨之功也昔人云石无十歩真山有千里逺况石为山之体贵韵而不贵枯燥画者不可失此论【一则论石】
　　夫通山川之气以云为总也云出于深谷纳于愚夷弇日映空渺渺无拘升之晴霁则显其四时之气散之阴晦则逐其四时之象故春云如白鹤其体闲逸和而舒畅也夏云如竒峯其势阴郁浓淡叆叇而无定也秋云如轻浪飘零或若兠罗之状廓静而清明冬云澄墨惨翳示其玄冥之色昬寒而深重此晴云四时之象春阴则云气淡荡夏阴则云气突黒秋阴则云气轻浮冬阴则云气惨淡此阴云四时之气也然云之体聚散不一轻而为烟重而为雾浮而为霭聚而为气凢云霞烟雾霭之气皆岚光山色遥岑逺树之彩也山水所用者霞不重以抒青云不施以彩绘恐失其岚光野色自然之气也【一则论云气】
　　唐志契云写枯树最难得苍古每画最不可少即茂林盛夏亦须用之山水诀云画无枯树则不疎通此之谓也但名家枯树各各不同如荆关则秋冬二景最为善枯树古而浑乱而整简而有趣到郭河阳则用莺爪加以细密又或如垂槐葢仿关荆者多也如范寛则直上如扫帚様亦有古趣李成则繁而琐碎笔笔清劲董源则一味古雅简当而老成如荆关之枯树也则此数君可以兼之要皆神乎技也非専习数十年妙出自然者不能仿其万一今人假古画丘壑山石或能勉为仅似若到精神骨髓则非矣以是知枯枝要妙最难【一则论枯树】
　　画不点苔山无生气昔人谓苔痕为美人簮花信不可少者人谓画山容易点苔难此何得轻言之盖树根石上之苔细生丛木或杂草丛生至于高处大山上之苔则松耶柏耶或未可知岂有长于突处不坚牢之理乃近有作画者率意点擢不顾其当与否倘以识者观之皆浮寄如鸟鼠之粪堆形状耳那得有生气夫生气者必点点从石缝中出或浓或淡或浓淡相间有一点不可多一点不可少之妙天然妆就不失之妙不失之疎岂易事哉古画横苔直苔不点苔者徃徃有之要未有一点不中窽者此皆是预先画山石无一笔頺败破壊之处故临点自然加一点一点好看少一点容或无妨也今人不察妄谓山石丑处须以苔遮掩之此愈遮所以愈丑是以浮寄烦肿之病都坐于此【一则论点苔】

　　○赋彩

　　张希逺云夫阴阳陶蒸万象错布玄化无言神工独运草木敷荣不待丹碌之采云雪飘扬不待铅粉而白山不待空青而翠鳯不待五色而彩是故运墨而五色具谓之得意意在五色则物象乖矣
　　郭淳夫云运墨有时而用淡墨有时而用浓墨有时而用焦墨有时而用宿墨有时而用退墨有时而用厨中埃墨有时而取青黛杂墨水而用之用淡墨六七加而成深即墨色滋润而不枯燥用浓墨焦墨欲特然取其界限非浓与焦则松棱石角不了然故尔了然然后用青墨水重迭过之即墨色分明常如雾露中出也
　　雪色用浓淡墨作浓淡但墨之色不一而染就烟色就缣素本色萦拂以淡水而痕之不可见笔墨迹风色用黄土或埃墨而得之土色用淡墨埃墨而得之石色用青黛和墨而浅深取之瀑布用缣素本色但焦墨作其旁以得之
　　米海岳云唐阎立本画皆着色而细销银作月色布地今人収得便谓之李将军思训皆非也
　　董思白曰画山水惟写意水墨最妙何也形质毕肖则无气韵彩气毕具则无笔法

　　○位置

　　郭淳夫曰凢经营下笔必合天地谓如尺幅之上上留天之位下留地之位中间方立意定景见世之初学率尔立意触情涂抹满幅看之填塞人目已令人意不恢那得取赏于潇洒见情于高大哉山水先理会大山名为主峯主峯已定方作以次近者逺者小者大者以其一境主之于此故曰主峯其象若大君赫然当阳而百辟奔走朝会无偃蹇背却之势也
　　林石先理会一大松名为宗老宗老意定方作以次杂窠小卉女萝碎石以其一山表之于此其势若君子轩然得时而众小人为之役使无凭陵愁挫之态也
　　山之人物以标道路山之楼观以标胜槩山之林木映蔽以分逺近山之溪谷断续以分浅深水之津渡桥梁以足人事水之渔艇钓竿以足人意
　　店舍依溪不依水冲依溪以近水不依水冲以逺害或有依水冲者水虽冲之必无水害处也村落依陆不依山依陆以便耕不依山以为耕逺或有依山者山之间必有可耕处也
　　山有三逺自山下而仰山颠谓之高逺自山前而窥山后谓之深逺自近山而望逺山谓之平逺无深逺则浅无平逺则近无高逺则下高逺之色清明深逺之色重晦平逺之色有明有晦高逺之势突兀深逺之意重迭平逺之意冲融而缥缥缈缈山有三大山大于木木大于人山不数十里如木之大则山不大木不数十里如人之大则木不大木之所以比夫人者先自其叶而人之所以比夫木者先自其头木叶若干可以敌人之头人之头自苦干叶而成之则人之大小木之大小山之大小自此而皆中程度此三大也
　　専于坡陀失之粗専于幽闲失之薄専于人物失之俗専于楼观失之冗专于石则骨露専于土则肉多嵩山多好溪华山多好峯衡山多好别岫常山多好列岫泰山特好主峯
　　千里之山不能尽竒万里之水岂能尽秀太行枕华夏而面目者林虑泰山占齐鲁而胜絶者龙岩一槩画之何异版图
　　韩云凢画全景者山重迭覆压咫尺重深以近次逺或由下层迭分布相辅以卑次尊各有顺序又不可太实仍要岚雾鎻映林木遮藏不可露体如人无依乃穷山也且山以林木为衣以草为毛髪以烟霞为神彩以景物为妆餙以水为血脉以岚雾为气象
　　山有四方体貌景物各异东山敦厚而广博景质而水少西山川峡而峭拔高耸而崄峻南山低小而水多江湖景秀而华盛北山阔墁而多阜林木气重而水窄东山宜村落薪鉏旅店山居官宦行客之类西山宜用关城栈路罗网高阁观宇之类北山宜用盘车骆驼樵人背负之类南山宜江村渔市水邦山阁之类但加稻田渔乐勿用车盘骆驼要知南北风故不同耳深宜分别

　　○传模

　　唐志契云画家传模移写自谢赫始此法遂为画家快捷方式葢临摹最易神气难传师其意而不师其迹乃真临摹也如巨然学北苑元章学北苑大痴学北苑倪迂学北苑一北苑耳各各学之而各各不相似使俗人为之定要笔笔与原本相同若之何能名世也
　　屠纬真云临摹古画着色最难极力模拟或有相似惟红不可及然无出宋人宋人临摹唐朝五代之画如出一手国朝戴文进临摹宋人得其三昧效黄子乆王叔明画较胜二家沈石田摹仿诸旧笔意夺真独于倪元镇不似葢老笔过之也评者云子昻近宋而人物为胜沈启南近元而山水为尤今呉中莫乐泉临画亦称当代一絶
　　郭淳夫云近世画手生吴越者写东南之耸痩居咸秦者貌闗陇之壮浪学范寛者乏营丘之秀媚师王维者缺关仝之风骨至于大人逹士不局一家必兼収并览广议博考使我自成一家然后为得画意
　　郭淳夫云近者画手有仁者乐山图作一叟支頥于峯畔智者乐水图作一叟侧耳于岩前此不扩充之病也盖仁者乐山宜如白乐天草堂图山居之意裕足也智者乐水宜如王摩诘辋川图水中之乐饶给也仁智所乐岂只一夫之形状可见之哉
　　郭若虚云西山走马图先子作衡州时作此以付思其山作秋意于深山中数人骤马出谷口内一人队下人马不大而神气如生先子指之曰躁进者如此自此而下得一长板桥有皂帻数人乗欵叚而来者先子指之曰恬退者如此又于峭壁之隈青林之荫半出一野艇艇中蓬庵庵中酒榼书秩庵前露顶坦腹一人若仰看白云俯听流泉冥搜遐想之象舟侧一夫理棹先子指之曰斯则又高矣
　　李廌画品云毗陵戚化元作归龙入海图笔力峥嵘波浪起伏令人心目眩漾一龙蜿蜓翔于水上然先后之浪皆匀未有飜涌濆薄之形云气虽从然不自水出予见而知之曰此非游龙出海图乃归龙入海图也因以名之
　　春龙起蛰图蜀孙位作山临大江有二龙自山下出一龙蜿蜒骧首云间水随云气布上雨自爪鬛中出鱼虾随之或半空而陨一龙尾尚在穴前踞大石而蹲举首望云中意欲俱徃怒爪如腥草木尽靡波涛震骇涧谷弥漫山下桥路皆没山中居民老少聚观扶之阚牖户人惊畏若屋颠坠笔势超然气象雄放非其胸中磊落不凡能窥神物变化穷究百物情状未易能也
　　仙游图唐关仝所作仝画山水入妙必使胡翼主人物此图人物翼所作也大石丛立矻然万仞色若精鐡上无尘埃下无粪埌四面斩絶不通人迹而深岩委涧有楼观洞府鸾鹤花竹之胜杖履而遨游者皆羽衣蹁跹若仰风而上征者非仙灵所居而何
　　董逌画跋云列子御风世有图其说者崇宁五年官试画学生监试疏出本文为目俾试者图之明日来上悉风脚雨势浓云重烟空中人立势若将陊葢无能得其意者他日有持古图者作草树相依层迭逺近披拂靃靡假为游云飞雾依随蹁跹扶揺上下轻重相映放弗有羽服而游于其中者神淡而气藏形解而魄寂若同乎一气者也众昉共叹谓笔墨蹊径得画中县解虽布列形状亦不能到古人地也

　　○鉴别

　　邓公寿云自昔鉴赏家分品有三曰神曰妙曰能独唐朱景真撰唐贤画録三品之外更増逸品其后黄休复作益州名画记乃以逸为先而神妙次之景真虽云逸格不拘常法用表贤愚然逸之高岂得附于三品之末未若休复首推之为当也至徽宗皇帝専尚法度乃以神逸妙能为次
　　米南宫云李成淡墨如梦雾中石如云动多巧少真意范寛势虽雄杰然深暗如莫夜晦暝土石不分物象之幽雅品固在李成上关仝麄山工关河之势峯峦少秀气董源峯顶不工絶涧危径幽壑荒迥率多真意巨然明润郁葱最有爽气矾头太多荆浩善为云中山顶四面峻厚
　　韩纯全云王晋卿每阅画必召某同观论乎渊奥构其名实偶一日于赐书堂东挂李成西挂范寛先观李公之迹云李公家法墨润而笔精烟岚轻动如对面千里秀气可掬次观范寛之作如面前真列峯峦气势雄逸笔力老徤此二画之迹真一文一武也余尝思其言之当真可谓鉴通骨髓矣
　　郭若虚云画山水惟营丘李成长安关仝华原范寛智妙入神才高出类三家鼎峙百代标程夫气象萧疎烟林清旷毫端颕脱墨法精微者营丘之制也石体坚凝杂木丰茂台阁古雅人物幽闲此关氏之风也峯峦浑厚势状雄强抢笔俱匀人屋皆质者范氏之法也
　　烟林平逺之妙始自营丘画松叶谓之攅针笔不染淡自有荣茂之色关画木叶间用墨揾时出枯梢笔踪劲利学者难到范寛林木或侧形如偃葢别是一种风规但未见画松栢耳画屋既质以墨笼染后軰目为鐡屋
　　莫云卿云禅家有南北二宗唐时始分画之南北二宗亦唐时分也但其人非南北耳北宗则李思训父子传而为宋之赵干赵伯驹伯骕以至马夏軰南宗则王摩诘始用渲淡一变钩斫之法其传为张璪荆闗郭忠恕董巨米家父子以至元之四大家亦如六祖之后马驹云门也
　　赵希逺云辛酉秋余同宗伯董玄宰至京口访张修羽见其所藏黄子久浮峦暖翠章法笔法墨法与诸作逈絶宗伯云我所见黄子久画不下三十幅要知此幅为第一属余収缩小幅以便随身展观修羽有别业在城南中有三层楼可望江帆茂因诸山名胜四面旋遶余从容临摹其间心境闲旷颇得领略浮峦暖翠趣向修羽间出示所藏鼎彛古玩及宋元人名迹与国朝文沈诸家画种种不一余不暇一一记之如卢鸿草堂十册位置竒特人物林木泉石极其古雅精妙皴擦渲染有力有韵用墨如漆光采陆离夺人心目宜乎海内共寳之也有王叔明香光居士图乃巨幅笔势飘举皴法有极细者点苔用秃笔正锋苍莽混融余亦爱而临之内有倪高士一小幅从吾乡曹起莘家得来作悬崖絶笔笔法全学闗仝亦是神物余得探讨月余亦生平一快事也因以记之新安呉江村所藏董展画余在维扬见之作挺秀枯枝树四五株以青緑朱粉点叶分出树头山石用麻皮皴青緑刷色山峦只一两转便完极有气格经年累月味之不尽
　　邹愚谷云米公痴絶所为云山独创一家卓立千古此中三昧惟伊家父子自相传赏不令他人窥窃一脔越二百年而有高尚书者出尽伊父子而有之云树罨霭大有生气墨汁漓漓欲堕几席真足当鼎峙矣夫房山高先生有竒癖而所画亦竒岂性带痴癖者乃能为絶笔耶予因逺想于长康之三絶也喭云不颠不狂其名不扬或正谓此
　　袁玄石云画山水不可太熟熟则少文不可太生生则多戾练熟还生斯妙矣
　　张元春云大树论根大松错节逺山可断近山脉接大石崔嵬小石错杂总要得势皴法各别笔润淋漓不在重迭
　　夏烟林云意懒石不硬心烦水不清笔尖树不老墨浓云不轻
　　王无倪云画无絶笔传授为先古哲妙墨代代相沿犹夫子之云识大识小也若广访名师加以心慧古迹不但可亚还可自谓过之
　　徐仲修云山有翠微不可无路岸有人家不可无渡石有自然最忌作怪写人任真定犯俗态
　　郑超宗云山水妙处在暗不在明古人以烟云为第一葢此意襄阳米父子独得北苑三昧高房山以浑厚入之方方壶便开陈白阳门戸矣

　　○评画

　　画法六朝不及晋魏宋元不及六朝至唐画则各自成佛作祖不以时代为限
　　赏鉴好事
　　书画有赏鉴好事二家其说旧矣若求其人则自人主侯王将相以及方外衲子固宜有之张彦逺云有収藏而不能鉴识能鉴识而不善阅翫能阅翫而不能装褫而无铨次皆病也
　　似不似
　　画花赵昌意在似徐熈意不在似非高手画者不能以似不似第其高逺葢意不在似者太史公之于文杜陵老之于诗也
　　古画
　　上古之画迹简意淡真趣自然画谱绘鉴虽备歴年逺甚笺素败腐不可得矣
　　唐画
　　意趣具于笔前故画成神足庄重严律不求工巧而自多妙处后人刻意工巧有物趣而乏天趣
　　宋画
　　评者谓之院画不以为高谓巧太过而神不足也不知宋人之画亦非后人可造堂室如李唐刘松年马逺夏珪此南渡以后四大家也画家虽以残山剰水目之然可谓精工之极
　　元画
　　评者谓士夫画世独尚之葢士气画者乃士林中能作隶家画品全乏气运生动不求物趣以得天趣为高观其曰写而不曰画者葢欲脱尽画工院气故耳此等谓之寄兴但可取玩一世若云善画何以上拟古人而为后世寳藏如赵松雪黄子乆王叔明吴仲圭之四大家及钱舜举倪云林赵仲穆軰形神俱妙絶无邪学可垂乆不磨此真士气画也虽宋人复起亦甘心服其天趣然亦得宋人之家法而一变者
　　明画
　　明兴丹青可宋可元与之并驾驰驱者何啻数百家而吴中独踞其大半即尽诸方之烨然者不及也
　　邪学
　　如郑颠仙张复阳锺钦礼蒋三松张平山汪海云軰皆画家邪学徒逞狂态者也俱无足取
　　粉本
　　古人画藁谓之粉本草草不经意处乃其天机偶发生意勃然落笔趣成自有神妙有则宜寳藏之
　　看画法
　　看画之法如看字法松雪诗云石如飞白木如籕写竹应从八法来求正谓此也须着眼圆活勿偏见细看古人命笔立意委曲妙处方是
　　品第画
　　以山水为上人物小者次之花鸟竹石又次之走兽虫鱼又其下也更须縜素纸地完整不破色虽古而清洁精神如新照无贴衬嗅之异香可掬此其最上品也
　　无名画
　　古画无名欵者多画院进呈卷轴皆有名大家乃御府画也世以无名人画即填某人欵字深为可笑
　　单条画
　　高斋精舍宜挂单条若对轴即少雅致况四五轴乎且高人之画适兴偶作数笔人即寳传何能有对乎今人以孤轴为嫌不足与言画矣
　　古绢画
　　唐纸则硬黄短帘绢则丝粗而厚有捣熟者有四尺阔者宋纸则鹄白澄心堂绢则光细若纸揩摩如玉间有阔五六尺者名曰独梭元绢有独梭者与宋相似有宓家机縜皆妙
　　裱锦
　　古有摴蒲锦又名阇婆有楼阁锦紫駞花鸾章锦朱雀锦鳯凰锦斑文锦走龙锦飜鸿锦【皆御府中物】有海马锦龟纹锦粟地锦皮球锦【皆宣和绫】今苏州有落花流水锦皆用作表首
　　学画
　　人能以画寓意明窓净几描写景物或观佳山水处胸中便生景物象或观名花折枝想其态度绰约枝梗转折向日舒笑迎风欹斜含烟弄雨初开残落布置笔端不觉妙合天趣自是一乐若不以天生活泼为法徒窃纸上形似终为俗品古之高尚士夫如李公鳞范寛李成苏长公米家父子軰靡不尽臻神品赏鉴大雅须学一二名家方得深知画意
　　轴头
　　用檀香为之可以除湿逺蠧芸麝樟脑亦辟蠧
　　藏画
　　以杉桫木为匣匣内切勿油漆糊纸恐惹霉湿遇四五六月之先将画幅幅展玩微见风日収起入匣用纸封口勿令通气置透风空阁或去地丈余又当常近人气过此二候方开可免霉曰平时张挂名画须三五日一易则不厌观不乆惹尘湿収起先拂去两面尘垢畧见风日即珍藏之乆则恐为风湿损其质地
　　小画匣
　　单条短轴作横面开关门扇匣子画直放入轴头贴籖细书某画甚便取看
　　卷画
　　须顾邉齐不宜局促亦不可着力卷紧恐急裂绢素
　　拭画
　　揩抹画片不可用粗布恐模擦失神
　　出示画
　　古画不可出示俗人不知看法以手托起画背就观绢素随折或忽慢堕地损裂莫补
　　裱画
　　画不脱落不宜数裱一装揩则一捐精神灵迹亦然
　　挂画
　　对景不宜挂画以伪不胜真也
　　収画
　　书画古人精神所锺颇能择主而事遇真赏鉴家不终秘也但不可强求余每见以计得者失不旋踵当为诫之

　　画史会要卷五

　　●画史会要跋

　　宗叔隠之氏撰画史会要令不肖符较而授之梓叔于丹青家能原本伊始以及支裔采摭博而比属精立诸小传必甄量品行后及艺事则所尚焉者端自有在不徒丹青家考镜已也叔少负竒志力自奋于膏梁纨绮中好苦吟为山居百咏明枕流潄石之意故其风寄高脱驰骤笔墨间蚤擅旭素之长更从双钩向搨探得卫王遗法今则斯邈宜官皆赴笔端固草书家一大成也又移而用之皴斮点擢无不争妙登渉之余即景成图若李营丘高尚书倪迂米颠不必专有宗尚徃徃任其侔合一时能者惊服其雅不可及雅之属为清为古为疎澹而闲逺叔既高介自立无世俗游筑寒玉馆艺大竹万竿轩楹之际冷碧萧然列古彛鼎图史吟啸其间或韵人墨士茗饮燕谈移日不倦非其人而以剥啄来叔为张廌氏矣叔翰墨名蚤动天下仕宦吾地者多愿与定交而固高泄栁之节其笔可求其人不可见也南海苏紫舆公令新建急一见叔屏驺从径入竹中乃相与把臂苏好叔草书临仿数月惟肖恱慕若此竟不因以干牍亦徃徃令来不报谢苏终于官廉不能具礼独叔一人经纪其事曩奔走于令而数数干牍者迹杳然也我豫章昔有徐孺子风义千载而后叔庶几焉葢叔之制行也清而宅心也古惟清惟古则世情都尽无所于累为疎澹为闲逺而不能自秘于笔墨之间余因述画偶举一二若此至其孝友之笃与人交终始不易禄入赢余多从施散不择报也以若其情背炎而向于冷与世人偏其反而曩剑江胡吉甫跋书史会要能备述之叔著作日冨岁有成刻兹其崇祯辛未撰也族侄寳符梦得甫谨跋
