德隅斋画品（宋）李廌

　　钦定四库全书

　　子部八

　　德隅斋画品

　　艺术类一

　　书画之属

　　提要

　　臣等谨案徳隅斋画品一卷宋李廌撰廌字方叔阳翟人少以文字见知于苏轼后轼知举廌竟不得第终偃蹇而卒轼诗所谓平生浪说古战场到眼空迷日五色至今传为故实者即为廌作也是编所记名画凡二十有二各为序述品题陈振孙书录解题称元符元年赵令畤官襄阳行槖中诸画方叔皆为之评品葢即此书惟徳隅斋作徳偶堂考邓椿画继称李方叔载徳隅斋画云云则陈氏所记误矣廌本善属文故其词致皆雅令波澜意趣一一妙中理解叶梦得石林诗话论冦国寳诗所谓从苏黄门庭中来者也惟黄监寒龟出曝图条中有顷在丞相尤公家见黄监一龟云云考元佑绍圣之间丞相未有尤姓者殆传写之讹欤

　　乾隆四十五年三月恭校上

　　总纂官臣纪昀臣陆锡熊臣孙士毅

　　总校官臣陆费墀

　　钦定四库全书

　　徳隅斋画品

　　（宋）李廌撰

　　○大悲观音像

　　唐大中年范琼所画像躯不盈尺而三十六臂皆端重安穏如汝州香山大悲化身自作塑像襄阳东津大悲化身自作画像意韵相若盖臂手虽多左右对偶其意相应混然天成不见其有余所执诸物各尽其妙笔迹如缕而精劲温润妙穷毫厘其卢楞伽曹仲宣之徒欤

　　○大佛像

　　蜀张南本所作也世之画史但能写物之定形故水火之状难尽其变始张南本与孙位并学画水皆得其法南本以为同能不如独胜遂専意画火独得其妙今此辟支佛结跏趺坐火周其身笔气焱鋭得火之性观者以烟飞电掣烈烈有焚林燎原之势佛以定慧力坐其间安然不动则岂毫末小利害足以动其心乎予为之偈曰大士坐禅心若水月火周其身炽焰炎烈静观无始火本不热与火相忘何生何灭吾观若人孰惧烧劫

　　○正坐佛

　　唐赵公佑所作予逺祖相国卫公为浙西观察使幕中僚也世俗画佛菩萨者或作西域像则拳髪虬髯穹鼻黝目一如夷人或作荘严相妍柔姣好竒衣寳服一如妇人皆失之矣公佑所作三十二相八十种好皆具而慈悲威重有巍巍天人师之容笔迹劲细用色精宻缣素暗腐而丹青不渝真可寳也

　　○普陁观音像

　　蜀勾龙爽所作具天人种种殊相寳珠缨络铢衣绀髻使人曕之敬心自起笔气清润意通幻妙所居普陀伽山在海岸孤絶处烟峦蒙密佳气蔼然予尝与徳鳞雨后望襄阳鳯林诸山气象略相似颇恨是中无此大士也

　　○被髪观音变相

　　在水中石上袭衣寳络被髪按劔而坐非近世所能为必五代或晚唐名辈所作笔细而有力似吴道玄独设色太重衣上花文不类吴笔或云朱繇疑或是也观世音闻声以示现今此形相世所罕作吾弗知其为何等身得度故现此身而为说法也

　　○长带观音

　　龙眠居士李伯时所作名公麟登进士第以文学有名于时学佛悟道深得微旨立朝籍籍有声博求钟鼎古器珪璧寳玩森然满家雅好画心通意微真造玄妙盖其天才轶举皆过人也士大夫以谓鞍马愈于韩干佛像可近吴道玄山水似李思训人物似韩滉非过论也今观此像固非世俗可以彷佛而绅带特长一身有半盖出竒玄异使世俗惊惑而不识其胜絶处也比见伯时为延安吕观文吉甫作石上卧观音像前此未闻有此様亦出竒也唐阎立本杨炎能画不害其为贵人王维郑虔能画不害其为贤士国朝燕龙图穆之宋郎中复古与伯时皆能画何愧于古耶

　　○楼居仙图

　　郭忠恕恕先所作中书令赵韩王普思黙堂印相国王冀公钦若太原钦若图书作石似李思训作树似王摩诘至于屋木楼阁恕先自为一家最为独妙栋梁楹桷望之中虚若可蹑足阑楯牖户则若可以扪歴而开阖之也以毫计寸以分计尺以尺计大増而倍之以作大宇皆中规度曽无小差非至详至悉委曲于法度之内者不能也然恕先仕扵朝跅■〈拖，弓代扌〉不羁放浪玩世卒以傲恣流窜海岛中道仆地蜕形仙去其图写楼居乃如此精宻非徒精宻也萧散简逺无尘埃气东坡先生尝为之赞长松参天苍壁揷水缥缈飞观凭栏谁子空蒙寂歴烟雨灭没恕先生焉呼之或出非神仙中人孰能知神仙之乐而审于画也予尝见恕先清泰元年所作盘车图粉本水磨大图今并此图最能知其妙处孔子所谓从心所欲不踰矩荘子所谓猖狂妄行而蹈乎大方者乎其为人无法度如彼其为画有法度如此则知天下妙理从容自能中度使恕先规度量而为之则亦疲矣恕先亦为是乎

　　○仙游图

　　唐关仝所作故相国丁公印章在焉仝画山水入妙然扵人物非工每有得意者必使胡翼主人物此图神仙翼所作也大石丛立矻然万仞色若精鐡上无尘埃下无粪土四面斩絶不通人迹而深岩委涧有楼观洞府鸾鹤花竹之胜杖履而遨逰者皆羽毛飘飘若仰风而上征者非仙灵所居而何石之并者左右视之各见其圆鋭长短逺近之势石之坐卧者上下视之各见其方圜广狭薄厚之形笔墨略到便能移人心目使人必求其意趣此又足以见其能也

　　○雪钟馗

　　破巾短褐束缚一鬼荷扵担端行雪林中想见武举不第胸中未平又恐鬼物扰人擒捕击搏戏用余勇也皆孙知微所作知微华阳真人有尊行寓意扵画隠者也笔墨神妙超然度越众人乖崖公咏镇蜀雅闻其名欲一见之终不可致张公去在僧舍饮亟损车骑却鸣驺往谒之即投阁遁去乖崖公还朝出剑关逢一村童持知微书负一箧迎道左书曰公所喜者画也今以二图为献问知微所在即曰适一山人以书授我信去已逺矣张公益叹其髙余外曽祖正惠马公知节守成都知微日居府中相从甚善得画最多马公解所服金带赠之即系扵苎袍上人见其标韵萧散白衣金带皆以为孙思邈李太白也马公在前朝贵人中最名识画一时公卿家画往往听其审定盖久与知微语得辩之要故也

　　○玉皇朝会图

　　蜀石恪所作天仙灵官金童玉女三官太乙七元四圣经纬星宿风雨雷电诸神岳渎君长地上地下主者皆集扵帝所玉皇大天帝南面端扆而坐众真仰首承望清光见之者神爽超然如在乎通眀殿中也恪性不羁滑稽玩世故画笔豪放出入绳检之外而不失其竒所以作形相或丑怪竒倔以示变水府官吏或系鱼蠏扵腰因以侮观者顷见恪所作翁媪尝醋图褰鼻撮口以眀其酸又尝见恪所作鬼百戏图钟馗夫妇对案置酒供张果肴及执事左右皆逑其情态前有大小鬼数十合乐呈伎俩曲尽其妙此图玉皇像不敢深戏然犹不免悬蟹欲调后人之一笑也

　　○紫微朝会图

　　朱梁时将军张图所作帝被衮执圭五星七曜七元四圣左右执侍十二宫神二十八舍星各居其次乗云来下其容色皆端敬其服章皆严谨道家谓玉皇大帝为众仙天子紫微大天帝为众星天子观此图者知君臣之义虽九天之上亦未尝废也图作衣文不师吴衣当风曹衣出水之例用浓墨麤笔如草书颤掣飞动势极豪放至扵作面与手及诸服饰仪物则用细笔轻色详缓端慎无一欹仄亦一家之妙用

　　○荧惑像

　　朱髪森然上冲冠荷长戟貌甚忿怒口鼻出息烟焰皆飞然气息超然有天人之意

　　○番客入朝图

　　梁元帝为荆州刺史日所画粉本鲁国而上三十有五国皆写其使者欲见胡越一家要荒种落共来王之职其状貌各不同然皆野怪寝陋无华人气韵如丁简公家凌烟功臣孔子七十门人小様亦唐朝粉本形性态度人人殊品画家盖以此为能事也此图题字殊妙髙昌等国皆注云贞观某年所灭又落笔气韵阎立本所作职贡图亦相若得非立本摹元帝旧本乎或以谓元帝所作传至贞观后人因事记扵题下亦未可知然画笔神妙不必较其名氏或梁元帝或阎立本皆数百年前第一品画也纸缝有褚长文审定印章长文鉴画有名于古定然知此不凡也

　　○春龙起蛰图

　　蜀文成殿下道院军将孙位所作山临大江有二龙自山下出龙蜿蜒骧首云间水随云气布上雨自爪鬛中出鱼虾随之或半空而陨一龙尾尚在穴前踞大石而蹲举首望云中意欲俱往怒爪如腥草木尽靡波涛震骇涧谷弥漫山下桥路皆没山中居民老小聚观抶户阚牖人人惊畏若屋颠坠笔势超轶气象雄放非其胸中磊落不凡能窥神物变化穷究百物情状未易能也位后名异盖遇异人得度世法信乎非俗士也

　　○归龙入海图

　　毗陵戚化元所作笔力峥嵘善作风浪起伏之势令人心目眩漾一龙蜿蜒翔于水上然先后之浪皆匀未有翻涌喷薄之形云气虽从然不自水出予见而知之曰此非游龙出海图乃归龙入海图也因以名之

　　○乳虎图

　　宣城包鼎所作绢素虽破而毛色精润如新包氏以虎世其家而鼎之所画居最虎天下之至猛扵牵制父子牝牡之情则虽威而不怒荒榛赤草鸟噪其上两虎引子而行意甚安佚其雄前行观其意中亦有御卫之意小虎爪牙未备已有食牛之意但吞噬之兽夫妇父子相从而羣行人或遇之诚可惧也

　　○渡水牛出林虎

　　皆朱梁时道士厉归真所作缺岸平波逺山坡■〈拖，土代扌〉青林浅草牛与牧人情味俱适笔闲意尽气韵萧爽与戴嵩韩滉所画未知其孰贤也归真画虎毛色明润其视眈眈有威加百兽之意尝作棚扵山中大木上下观虎欲见真态又或自衣虎皮跳踯于庭以思仿其势今观此图非心识意解未易得其自然也

　　○寒龟曝背图

　　蜀黄监所作即黄筌也笔墨老硬无少柔媚监平时所作雀竹鱼鳖龙亦皆淡色鲜华以示其巧此独为水墨枯林之下一龟盘跚曳尾而行若春雷已动余寒未去负朝阳以曝其背有舒缓弯跧之态其趣甚乐顷在丞相尤公家见监一龟笔与此无异但其色光泽水旁之草方茂盖方自水中出又非寒时其状不得不殊故观者当审其画时用意处也

　　○棘鹞柘条铜嘴图

　　皆南唐锺隠所作隠天台人以其隠扵钟山遂为姓名盖处士也画笔髙淡简逺工扵用墨笔迹浑成外无棱刺木身鸟羽皆用淡色意就而成世俗画鵰狸鹰兎鹞雉鹯雀之类皆作禽奋搏击之状欲示其猛隠所作鹞子坐柘枝上貌甚闲暇注目草中之鹌其意欲取蹲缩作势兵家所谓鸷鸟之击必匿其形使人想其霜拳老足必无虚下也世俗铜嘴多作环子艳妇琱笼采缕以为之饰虽或工巧而凡猥可憎隠所作铜嘴坐柘条上有得心应手之意傍有大树苍皮藓驳下有藂竹茂宻春风野色骀荡在目然老树欹卧不见条枚竹枝虽多景若未尽当是金陵覇府中大屏之一扇或大图之一幅笔墨相若而景物与此连属疑为此画之旁轴惜乎不能观其全也

　　○鹤竹图

　　南唐朝覇府之库物旧有集贤院印章梅翰林询涂去故印复用梅昌言印以盖之徐熈所作也藂生竹筱根干节叶皆用浓墨麤笔其间栉比略以青緑点拂而其梢萧然有拂云之气两雉驯啄其下羽翼鲜华喙欲鸣距欲动近时画师作翎毛务以疏渲细宻为工一羽虽似而举体或不得其大全虽羽毛不复疏渲分布众采映带而成生意真态无不具非造妙自然莫能至此

　　○菡萏图

　　赵昌作昌善画花设色眀润笔迹柔美国朝以来有名扵蜀士大夫旧云徐熈画花传花神赵昌画花写花形然比之徐熈则差劣其后谭宏王友之辈皆弗逮也莲荷花生泥污之中出于水而不着水昌此花标韵清逺能识此意耳
