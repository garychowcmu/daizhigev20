玉台画史别录 清 汤漱玉

　　朱柔则，字道珠，钱塘人，诗人沈用济方舟室。方舟客红兰主人所，久而不归，道珠遥寄《故乡山水图》，主人作诗，有“应怜夫婿无归信，翻画家山远寄来”之句，当时传为佳话。方舟妾曰顾春山，道珠尝约春山河渚观梅，得句云：“楼外有梅三百树，美人不到不开花。”其风致可想见矣。

　　余士珊，长纡先生之妹，幼时随父任滇南，长纡补学博回浙，士珊画《野畦图》送之，卷中花果，多不能名，盖滇中物也。后归王氏，吴穀人祭酒，《题剔银灯词》，载有《正味斋集》中。

　　宋秋田藏闺秀扇面甚夥，有陈字陈李山水合笔，字无名老莲子，见《画征录》。李相传是老莲女，未知所据。殆亦如青蚓妻女，偶尔渲染，流传不多，传画家者，未之及耳。周南卿亦有闺秀扇面数十页，鉴别极精。南卿没后，不知归于谁氏矣。萨克达氏，云贵总督谥庄恪阿思哈公第四女，英煦斋协揆（和）配也。善写生，尤喜以指头画鹰，得其神俊。颜所居曰“观生阁”。每作画，协揆为之署款，尝于胡书农学士斋中，见所作《花草胡蝶》卷子，协揆题其后云：“今夏内子得瓯香馆山水册子，遂摹之，始悟花卉难，草虫难，画蝶尤难。盖山水可以添染，花虫则一笔落纸，不可收拾。此内子之独得，不知有合否？请俟高明指谬。”余虽不解画，然于画蝶，每赏之，亦爱则忘丑耶！闺房之雅，洵足媲美鸥波矣。

　　姚夫人，顾隅东（升）室也。隅东工书画，自颜所居楼曰“写山”。夫人亦擅绘事。朱西畯（昆田）《题写山楼主人墨梅二绝》云：“墨梅旧数杨补之，今看尺幅横一枝。尽删海粟百绝句，写山楼有无声诗。冷蕊疏花色斩新，鲍夫人合管夫人，问君妩媚何能尔，莫是罗浮梦后身？”

　　张净因，甘泉人，张坚女，幼读书，能诗善画，年二十五，归于黄，事舅姑以孝闻，家贫或以画易米，有长官慕其名求见其诗，净因谢曰：“本不识字也。”嘉庆丁卯卒，年六十七，著《绿秋书屋诗集》五卷，宜兴吴仲伦（德旋）云。

　　巴延珠，字佛图。伊尔根觉罗氏都统，谥勤敏莽鹄立女。勤敏工写真，其法本于西洋，不用墨骨，纯以渲染皴擦而成，神情酷肖，佛图亲授指法，亦工人物，守贞不字，长斋绣佛以终。

　　竹垞《清平乐·题吴中女子吕文安画云》：“深闺暇日，偶仿王郎笔。小字亲题无气力，杀粉调铅第一。圆珠斛得谁家？香车远隔天涯。陌上依然柳色，门前何处桃花？”阮亭《题冯女郎画兰》云：“丐得骚人笔下妍，玉池清照影便娟。一时弱质辞空谷，冶叶倡条尽可怜。”吕冯画迹，今不可见，姓氏附见两家集中，亦云幸矣。

　　吴玖，字瑟兮，石门吴南泉女，桐乡程同文春庐继室。姓特高洁，工诗善画，初写折枝花，继作山水兰竹，皆出心悟，追踪于古妇人无此笔也。尝画《溪山归兴图》，春庐题句云：“人间何处觅菟裘，送老溪山一叶舟。惭愧贤妻招隐意，年年看画过清秋。”

　　嘉兴朱筠，字梅侣，钱孝廉青选室。工楷书，得大令十三行笔法，兼擅墨菊。

　　柴贞仪，字如光，静仪字季娴，钱塘人，孝廉柴云倩（世尧）女也。如光适黄介眉，季娴适沈汉嘉，并工绘事。余藏如光《杏花春燕》、《季娴木犀芙蓉》，笔意韶秀，可称双璧。

　　吴规臣，字飞卿，一字香轮，金坛人，吴县顾侣松大令（鹤）室也。以孝行称，画师南田，风枝露叶，雅秀天然。兼精岐黄之术，侣松令米脂，从征喀什噶尔，飞卿留居吴门。夫家母家，皆恃丹青以给。近时女士工画者，嘉兴沈采石（穀）山水，吴顾芳（蕙）花卉，南海黄畊畹（之淑）兰竹，并出冠时，何闺阁之多才也！

　　陈琼圃，字阆真，号鉏月，钱塘半江司马淞女，归安费锡田室。能诗，兼六法。夫亡，誓以身殉，卒年二十有九。其自题山水画册云：“路转千峰一径斜，烟霞深锁野人家。春来更有幽栖处，开遍东风枳谷花。”“家住江南杨柳湾，一蓑烟雨打鱼还。数声芦荻秋风暮，饱看青溪两岸山。”“蒹葭深护水云乡，门掩青山对夕阳。吟罢小楼闲眺望，晚风吹起白蘋香。”“峰含晚日树含烟，野水微茫接远天。如此溪山谁领取，风光输兴钓鱼船。”极清婉可诵。

　　山舟学士尝《题女史朱雨花画海棠便面跋》云：“予犹女适德清许氏，一日归宁，手一扇上画折枝海棠，生秀圆润，署款朱新，字雨花，盖女史所贻也。予叩何人，曰：‘此即五世一堂竹溪戴翁（德清人）之曾孙妇也。’向予慕其家风孝友，尝买榷访之，见其祖孙四世，而五世孙徵符方在衽褓，即女史朱所诞育也。夫蚕织针管，是宜所习，不意画手渲染之妙，其朴而能文可知矣。予生平所见闺秀画不一，最上如黄石斋先生之蔡夫人，钱尚书母南楼老人，绰有徐黄遗法，妍丽中气骨古厚，非如吴下文淑恽冰，徒以姿媚一派见长而已。女史年未满三十而技若此，倘得前人名迹，浏览而静摹之，所造当更有进于是者。予故因犹女之请，跋其便面以报所赠。嘉庆八年岁在癸亥二月之末。”此跋《频罗集》中未刊，故亟录之。

　　吴映瑜，字韫辉，号秋水，静江孝廉瀓女，赵穆亭承杰继室也。与穀人祭酒为族兄妹，工书画，祭酒在都，同寓一室，朝夕评骘擘窠书，似有胜焉。六旬外，犹能作楷。余尝见山水册一，气韵妍雅，洵称合作。
