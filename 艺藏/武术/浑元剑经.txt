《浑元剑经·剑髓千言》

剑髓千言
　　夫剑乃儒雅中之利器，有正直之风，和缓中锐锋，具温柔之气，灵则通神，玄能入妙。飞来飞去，无影无踪。作云作雨，如虎如龙。变化莫测，转展无穷。诛人间之恶党，斩地下之鬼精，可破阵以攻城，随手指点，草木皆兵；可防一身之害，资三捷之成。故珍为致宝，运可通神。光灵明而不昧，体刚健而长生。扫则雾消烟掩，挥去则石走云崩。可避水火之灾，入不溺焚；可解刀兵之乱，视如不见。
　　其为德亦若人也，资禀于阴阳炉火之炼，性成于元亨利贞之能，百折不屈，九转而形骸备。铸冶始于神人，传授依乎仙术。习贵专精，功宜百倍。非取天地之气，无以培养人之本源；不吞日月之精，奚以轻身健体？非精足气不能清，非气足神不能灵。非内而精气神、外而筋骨皮，浑成一片，身不能轻。将何以飞取雁书、远逐鸿迹？非如此何以通妙，而能超众？能御大敌，足称万兵之祖。故精足则战耐久；气满则呼吸细；神清静而圆融，则变化莫测。故曰：身完天下无敌手，剑完四海少敌兵。能此二者，方可超凡入圣境，庶几驭众为高明。勿负古人之留意、仙佛之苦衷！
　　习得形剑成于外，则剑气备于内，是尔身心自有主。其为用也，可除灾以断水，可画地以成河；斩七情、断六欲而绝淫根；破异术，灭妖通以除恶党。神智从生，豁古今于亲目；谋猷克布，协治化以感通。儒之御侮，以此而威行；道之降伏，以此而欲空；释之真空，以此而功成。
　　夫剑气即罡炁也。而宇宙之间，亦必恃此为化育，主宰生杀权宜。故学者业贵于精，心宜于谦，艺当熟习，志莫骄矜。外有三尺剑，内必籍五本以佐之，始保一身安闲，无事纷纭耳。再者，此物为仁人之珍宝，彼匪人之所畏，故好而知恶为贵。或徒负气好胜，每生嫌隙。一旦欲胜乎理，小则鲁莽偾事，大则积愁成恨，反恨成狠，将祸延无已。此真好武中之恶习。
故剑法既成，尤当博阅天文、地理、人事、驳杂于中，在一番体认知改择中，卑以身处之心。又或于澹定之候，静以抚琴，涵养性真，化净猛烈之习，效成一片温和气象。外人岂能知哉？目为武士，而有儒雅之风，称为呆儒，而有威严之度。故君子有三变，望之俨然，即之也温，听其言也厉，功用到此，谓文兼武全将相身，更必出处有道焉。试止以时，不以道殉身，亦不失机，勿贪为主，勿吝为先。如有欲习此者，详言喻众，莫为己私，化传万方，奠定国家，小则终保厥身，大则兼济天下，启可轻乎哉？
试思昔有伯温先生言：此天子气也，十年之内，必都金陵，吾当负剑从之。非明悉天文地理人事，善舞剑而能止戈者乎？更有善观剑者风胡子，善舞剑者李靖、伍员、吴季子等，孔门之季路善佩剑。于此观之，剑为奇珍，自古惟然。其用非但主于玩器，其旨趣亦深焉耳。
　　望古遥企，得精秘传者，不乏人矣。彼丈夫也，我丈夫也，吾何畏彼哉！必加一能己百，十能己千之力，甚勿空演招数。更须深参奥旨，方克许有为哉！
　　炼剑莫先于炼气，炼气要首在于存神。存神之始功，根于固精。能此方可以论剑之练法，否则作辍之，鲜有成为完壁者。工夫贵勿刚勿缓，和平得中，且存且养，内外兼济。直外便能和中，炼形亦可长生。活动筋骨身轻灵，周身气血力加增。由子至午锻炼外，自未至申静息中。戌则吞斗持罡，运用水火，和合坎离，妙在筑基，要乃清心寡欲。此入道之机、成道之具，岂可杳视？惟昼夜无间，则阴阳协理。呼吸定则灵光生，而三宝定位，同居其中。金丹日益，身法愈轻。昔唐太宗养剑士数百人，时或令舞，则诸士身共剑各飞。若此神舞，神威足以胜人者，非此而何？
　　夫剑贵乘机以进，无隙则退。故奇正明，剑法成；精神全，神力猛。古语之“一声吓断长江水”，乃威神并作也。既能如此，何患对敌难胜？非内外打成一片，难以飞而出快，妙而显神。非真阴阳生，不能召天地之精气神，归入身心。惟气结于根，久战如未战也。至于生威之道，在于存神。神能常存，久自生威。存神以固精为本。《圣经》云：知止止者，亦进攻退守之道也。进攻之道，见机而作；退守之道，忍辱为先。进退得宜，便为知止。若茫然而进与退，昧然而守与攻，非徒无益，恐招尤之媒来自面前，而昧已晚。是求荣反辱。欲固守己身，多助敌资，良可惜也。故曰：战胜一时，由于训练千日功夫。岂偶然乎？
　　人既为万物之灵，必心与道洽，庶几致人，不为人所致也。故君子必具天险王道之全，洞天时地理人事之权宜，其略则孙、吴、司马之策，始可运筹帷幄，决胜千里。故君子战必胜也，历观古人个有取法。昔亚圣云：浩然之气，至刚至大，直养无害，塞于天地之间。夫浩然之气，在于天地间；则保合太和之气，以之生成，在人则空灵无间之气也，即真气。其中刚柔浑合、阴阳互生，即所以结丹粒之道也。其大莫喻，其小难破，而来往造化之神涵于其内。故曰：放之弥六合，卷之藏于密，直养即勿妄勿助，直养自然先天之能力，在神为非人力也。无害者乃顺生机之自然，去其害生机者也。养至真息圆满，百慧从生，永生无灭。小可经纶，大可赞誉天地，故曰则塞于天地之间。夫勿妄者，非具刚决武火之力，安能常于若存？勿助者，非有攸柔文火之功，安得依行不偃？果能明道不计其功，是无为之为神为也。能庸行无息武火之力，固少顽空昏沉之偏。至若乐行不期报，亦非人力之有为，以其呼用略照吸用。全妄者，文火之功，岂更有着相燥妄之失，故内而静功、外而武学者，皆当准乎文武火侯，以行为的。
故戕贼成者，终难深造乎道。绵长者久必显达。过急则锐，恐多退速之虞；太缓则疏，未免作辍之清。然二夫准期何在？诗云：
一、
休逞欢来歇力行，免将过役倦容生。
中庸万古传心法，中以庸行戒律清。
二、
气欲足兮精为本，神光无滞天地春。
四肢鼓荡皆符道，力量增加要日新。
　　剑法又有：正奇正、奇正奇、奇中正、正中奇、奇中又奇、正而复正，六门之别，所宜别辨而熟演之。凡高势双势为正，旁门低势小势为奇。低忽高，旁忽正，单化双，奇中正，高忽低，正忽旁，双化为单，正中奇，左腿为正，右腿为奇，剪并奇，飞步正，颠换步奇中正，丁字步正中奇，前弓势奇中正，七星式正中奇，四平势伏虎势为正，钓鱼问献为奇，三揭为正中奇，齐眉剑为奇中正，刺猿剑为奇中奇，飞仙剑为正中正。是皆阴阳变化，尤当洞澈，可阐发而彰明。
　　论阴阳手法，阴来阳敌，阳来阴敌。若阳变阴、阴变阳，还得看他阴阳虚实之数。故曰：悉明天地盈虚数，便是伏牛亲身传。习至如此，乃能全身远害，战胜守固也。
　　又有三步睡功夫。一曰仰卧，两腿直，十足指回勾腰控，存想涌泉，双手搭扣撑住；二曰左偏卧，头枕左足尖，左手搬左足跟，右换如之；三曰伏卧，双手抱头，足跟朝天，十足指尖用力向地，存想泥丸。随便卧时，头腰腿要三直。立时足勿实踏，双手齐垂，目光四射，时或垂帘。行步必活稳轻急，宜自跟撤尖碾，行非无跟之轻跳。闲息时，有引气下行之法，乃六字诀，连念到下丹田存在。久则气不涌出，亦能久而无倦，用力少而成功捷。
　　巧从熟生，灵从快生，刚生于柔，智生于拙。非养得目有神光，（身有灵光，体有元光，）难使敌一见生畏怯于心。非神光难御乱敌。（非有灵光，难疾胜劲敌。）非有元光，难临大阵而耐久。灵光者，身外有红光缭绕。神光者，目中有青苍之气，足以照远出威。元光乃身外黄光闪烁，是内外功满，毫无缺欠，辉光普照，无隙可乘。惟目中剑内手上，更有一番稳准气象，足使人畏。故敌人动得其咎。学力至此，乃为练家，方不愧居其名，亦可留芳千古，令后世慨见而神警。故闻声而惧者，因实称其名，威感夙著也。此真向战不持寸铁，何待矢折而胜也耶？古之将帅，操不胜之术者，以其训练精细，百战无敌，谁敢慢视哉？
　　又要诀曰：一精气神，二刚柔力，三遐迩相当，四阴阳相济，五剑逢双刃与双锋，皆指其展转灵根；若敌大刀共大战，来回紧急隙间攻。
　　前所云六字诀，传列于后——
　　　　提催灵闰（音按）妙工。
　　此乃通天彻地功夫，宜得暇即用，久可却疾，添益精气，培补下元，活涌泉穴。此穴开通，则身中筋骨血络，皆舒展自如，乃千古不宣之妙，宜当时习之即觉也。提者，自涌泉直上泥丸；催字，自天目中少停，绕头三转，自左而右；灵字，至玉枕，归一度喉间；闰字，分入两肩，从臂内降至十指尖，由手背上穿缺盆夹脊，横穿前后心，降脐中少停；妙字，自腰眼小小穴三转，少停至海底（丹田）气海多住，降肛前肾后即会阴（海底）少住，至尾闾多住；工字，入环跳穴多住，至膝胫达涌泉，反上胫间，膝后多停，升到肾前九转，至下田停住。九转为满，此坐功完也。
　　夫行走之间，更有三字诀，乃“清、静、定”也。清字，存神泥丸，如水清月朗，风轻日暖；净字，一气到脐，思看取莲花净之意；定字一气至海底停住，思如泰山之稳，外诱难挠，如松之茂，如秋阳之清暖，如露之含珠，月之浸水。其坚如刚，其柔如絮。再合而为一，自泥丸一想涌泉，浑浑澄澄，无碍无停，久则神光聚也。
气愈下兮身愈轻，
神居上兮心生灵。
精常固兮法术行，
形自空兮玄妙通。
外固则内壮，心静则神安。欲为人上人，且莫行捷径。
工夫要在学愚鲁，神常生兮心如腐。
不见不闻身形固，不动不牵意诚笃。
何非大效何非功，务远贪高徒自误。
　　出奇本乎平常，出妙由于拙笨。故匠之之诲人也，能使人以规矩，不能使人巧。善哉斯言也！且出快之要，非能接天地之呼吸、难至高超。欲得接外呼吸，当补内壳之三宝。凝坚而后，则目光清活圆润，面见金色，乾中润泽，周身若绵，声音响中绵软，此为内足之证。外佐以操练之功，久则风从足下生。到如此境界，方谓天根月窟常来往，三十六宫都是春。时乎可与天地通气机，与仙人通言语，借日精月华以自补、合太极为一体、内外合一。
　　浑身有痛酸之处，痛是气虚，酸是血虚，或气血之不到，然犹有别。皮里肉外脂膜未净者，酸多痛少；精虚损者、痛多酸少；气血初畅之时，亦痛多酸少。酸中代麻木，或抽筋者，两虚兼积寒湿，或偶感误中风也。
　　尝思天下之物，皆具灵气，况人乎哉？人为万物之首，受命而后性理咸备。果能从生后识开之侯，窒欲惩忿，使七情六尘，永息无生，则人心日死，而至灰扬，道心日明，以至纯粹，则基乃固矣。且心中各具七壳，尤得当诀以通，斯可矣。
　　七壳者：曰玄通、灵根、妙钥、统真、通枢、涵神、洞幽，左辅元龙，右辅白虎。
　　玄通壳开，则甘露没夜子时升于泥丸，每日午时，流贯周身，则皮肤鲜嫩。
灵根壳开，则先天之精，刻漆一粒，日夜生九十六粒，流走上下；久则皮润泽生，光眼清爽，永无生眦、发热发胀昏迷；虽数夜不眠，亦无倦怠，面色如金。有歌诀两首为证：
一
一窍开时便通天，初时幽暗玄又玄，
静侯静待无烦恼，灵根洞开入九渊。
霹雳声声飞龙起，一片通明九重天。
二
此时天人合一体，便与天地通气机。
可借精华补自己，灵神圆满香寰宇。
根窍通时百窍通，此窍通时知天机。

　　妙钥壳开：则心性含香，阳和遍体，而立主宰，外则芳气袭人，身活如绵，发招捷速。
　　统真壳开：则目读心契，理无畛域，虚灵圆满，耳通真言。
　　通枢壳开：则身活骨轻，百节生胎，日夜不眠，永无怠倦。
　　涵神壳开：则气无涌出，神生泥丸，普照涌泉。左目日也，右目月也，故日照临下土。
　　洞幽壳开：目生真精，而天文地理奇偶之妙，变化之神，自然豁通于心矣。耳塞能通，清音可聆，役使勿停。
　　元龙白虎壳开：则周身三万六千毛孔皆开，通天地之气。功夫至此，周身气候，节之运行，与天地无违，久则孔孔生胎，则外三宝始称坚实，无六淫之感冒，可谓疾魔退矣。
　　夫练剑亦当先开七壳，再演外武功。火候有准，武备成道法明，所谓性命双修者此也。平时贵饮白水，茶多伤神冷精，使阴阳未和，奚以刚柔相济也？食宜淡，浓则浊，气挠神，珍馐美味也，况肉食乎？非身心了无一病，何以神通绝技乎？五谷之气，尚能损人，而况厚味乎？故嗜欲消一分，则道长一分；臭味薄一分，则心性明一分。常叩大罗，则头中风火油渣之气渐消；常揉两腿根之筋骨核，则筋脉渐长。
　　夫气灵力长身轻之后，还须保养百日，方许试习。如随养随练，谓之抽筋扒骨，费力难成。如成之后，再力活静息三百日，则三宝凝定矣。又诗云：
精神凝结一团团，动静之为贵自然。
随所往来无阻滞，任从指点合先天。
　　又诗云：
手眼身勿滞，敌难知我武。
睛光威射人，甫不至于人。
稍疏便有失，此为真起手。
　　大成之法，先须活步身。单演招对招，入妙致人，方不助于人也。孙思邈之胆大心从，体用至矣。凡事依行，万无一失，矧在操技者哉？怯敌己必受害，轻敌亦受其计。惟御以胆敢，待以虚心。有胆敢则彼威自抑，有虚心则猝变堪防，庶免资敌致害。虽平时空演，亦如见敌一般。进退横斜，步加稳准，体验得深，习演得到。或无患临场失志，猝变难随也。
　　至若因变亦受，逸以待劳，或从之为进退，逆力以为揭献。或柔以济刚，阳以化阴，猝中含柔，缓中蕴刚。或寓进于退中，寄奇于偶内，虚中实而又虚，实中虚而更实。侧伏引诈之机，涵于无形；注定圆照之神，寂于觉里。蓄发之前，继发于已发之候，随发于将发之形，必深造于此，方能对敌无隙。
　　《易》曰满损谦益。尤必以有若无、实若虚之心，卑以自居，乃为妥要。若偶或稍漏一心，则愤恨之气便起，是自取其乱之媒，斯为以艺累身。何其惑乎甚矣！
　　再动示之不动，进示之以退，可谓因人随变。彼虽机妙，乌能灾我哉！倘夙未细心，或疏茫动，败有必然者。又有顺逆诳呆，骄慢喜怒，动静远近，立行反霸击神之策，要在因地制宜，因性施逆。
　　又曰：气盈神灵则胜，气欠神昏则败。若平时技精兵练、声名自著，要知异地人情之喜忌险曲，地势之夷险宽窄，设防变外。知天则生克造化之理悉，知地则山河进退之路熟，知风土则计策易决，知人情则引诱乃顺。知此者，自能心在规矩之中，神游规矩之外。造诣如兹，讵能为所误耶？
　　止戈之术，可备而弗用，岂可用而无备？故临渴掘井，晚之已甚。艺高慢敌，昧之至矣。故君子贵尊贤容众，采群智以择从，谦以自驭，敬以接人。柔中刚非愚柔，此处出全身浑形远之道。群魔尽散，而高人义士得以近接也。故天时地利，不若人和。止戈之法，如斯而已。
　　是以慧笔挥来，乃见龙飞凤舞。心坛授持乎人力，仙机阐天地几绝之奇文，启后觉由生之等级。虽《经》中奥蒂或有遗漏，而剑内奇观已称略备。果能依此，若阅星霜，当不见弃于天地。勿谓纸短情长，言多莫如言简。若禀斯言，行难知易。练身要在练心，愿从此乘为万代遗规，相传以绵绵不息也已。
　　噫！克于依行，继传不息者，抑亦观难其人也。第谨笔之于楮，先生之面前，以待后学之取式。故将其中妙旨变式，备详于后。特为三复致意，识者当勿忽诸尔。
河北云中子许立福识
