《技击余闻》 清 林纾 著 

　　方先生
　　方先生世培，福清之茶山人，练拳技二十年，法曰纵鹤，运气周其身，又聚周身之气，透双拳而出，出时作吼声，久久则并声而无之，但闻鼻息出入。手分金木火水土，中唯水手出时，中者如中恶，而身已飞越寻丈之外。
　　陈山人俶玉，一日在道山望潮楼，求先生试艺。先生曰：“山人体干薄劣，触吾拳当飞至丈余。”山人弗之信，果中先生拳，如飞鸟腾逝，坠地幸无苦。
　　郭联元者，闽中一时杰出者也。访先生于道山，二君以手相格，楼柱皆战，震震作声欲倾。郭曰：“止矣。足下运飞如仙人，吾不能得其罅隙而入，更持到炊许者，吾当败。”于是相约为兄弟。
　　贯市李某，以事客闽中，亦寓道山山楼，能运单剑，云合鸟逝，先生亟赏其技。李不审先生之能，乃侈言曰：“余走遍天下，匪特剑术，即拳勇亦无出吾右。”先生徐起言曰：“客负绝技如此，能否与秀才一试？”客曰：“此宁弗可者。”则去其外衣，短衣附体，胸前密钮三十许，起喉际至于脐下，此朔方勇士衣也。先生乃常服，一合，而李某已中先生水手，腾掷丈余，匍匐不即起，则疾走入室，余以为取剑也，目先生趣备之，先生笑而不答。寻见李某已负袱带剑，疾走下山而去。
　　时山下多居博徒，徒中少年闻先生能，则咸欲求试。夏中先生单衣草履，立三清殿廊，与余语，余徘徊殿下，与先生论绵亭山景物，忽恶少五六人，直扑先生背。先生陡运气，而五人已仆于殿上，其一则倒跌而下，首几触铁镬死。余大震，不审所自来。先生遂笑遣此六少年者去。
　　先生高足遍闽中，而最知名者为王陵。陵以拳抵柱，柱皆动，有所谓大身化小身法，中人无不败。陵以此法与拳师试，皆莫当。一日，春燕酒酣，竟求与先生较艺。先生陷其樊中，在法当仰跌，先生忽骈三指，置王陵胸，陵肝隔间如沃沸汤，声息皆渺，如死人。先生曰：“孺子初不自量。”即出小丸药合水饮之，立苏。
　　从子竹铭秀才策，极契余，颇能诗，身法灵捷如猿猱。茶山交春，先生必聚亲族于别馆。先生恒教子弟舞青铜简及铁盾。最精其技者即竹铭。族老忽言秀才艺几突过其季父，怂恿先生与竹铭试。竹铭往来如飞，观者大哗，以为先生负重名，乃不能胜孺子。先生愠，竟以手按竹铭肩井，竹铭挺立如木偶，解衣试，肩井之骨已下陷。先生大悲，以药治之，三月而愈。自是先生永不与人试技矣。
　　茶山多落花生，居人恒以此为产，而牛来食之。先生出户驱牛，牛弗行，鞭之亦弗动。先生忽以拳抵牛，牛大奔至岭上死，问之则伯氏之牛也。剖牛腹，肝长可二尺许，或肝脏为拳所中死耳。先生名以死年后乃亦噪。
　　先生平居雅重余，恒自谓欲从军塞外，顾以不得人而事，终隐于茶山而卒。卒时年五十四。先生所赠余长剑，曾镌名藏之家。
　　郭联元
　　郭联元，高七尺，黄发，腹大如五石匏，行必执巨扇，夜中见之，恒以为厉鬼。本业圬，能画，画笔悍厉突怒，类瘿瓢。然矛剑力盾之技，匪所不精。腹既硕，时时落其裈，则制长裈至乳际，以铁环束之。
　　同时有苏某，山左人，耳郭名，以书求试。时苏之武技震一时，书至，家人大恐，力谏郭莫与较，郭不可。自踞广榻，召苏入面对苏哂曰：“足下远来，吾固不敢以主先客，客有能者，吾请恣此腹皮，受客之拳，客能自出其拳者，吾服客矣。”苏亦大笑其妄。于是郭褫其腹上之裈，及于脐下，鼓腹纳苏拳。苏趋少远，作势挺拳趣其腹眼，作气拳之。拳入，郭腹忽缩，苏拳深陷郭腹不得出，则腕奇痛，郭亦畜气不言，少须腹张，若力推苏拳而出，而苏已仰退尺有咫，始服郭能。
　　顾郭无行。时浙西胡某，以资倾天下，好掠取艳孀，每出，郭往往以械取孀者。寻病归，腹奇痛，令其徒缚石于杆，敲其腹，痛乃少已，见者咸奇骇，郭亦以是死。
　　破钵
　　破钵者，与余同里，忘其姓，父老恒称之曰破钵。余家横山，西转即竭忠坊，戚南塘纪功坊也。破钵一日近坊下，道狭，左右夹池沼，有少年怒马趣坊下，马首抵破钵胸臆，破钵以手举马足，马人立，少年善骑幸不坠，然蹄铁则力蹴破钵之胸，破钵若无事者。少年卑词哀之，始释去。
　　又明日以柬至，言将延南中壮士，置酒高会于南涧，请破钵较艺。破钵行江湖久，知江湖多异人，流寓闽中，计众集，必非已艺所任，则就南禅寺僧商所可。僧年三十许，颇温文有诗名，亦未闻其能武者，不审钵何由知之，力陈请于僧求助。僧曰：“道人入山久，不与人间事，宁能为尔较力于人？必不得已者，寺门所限，高二尺许，道人卧其上，钵能以拳中吾胸者，吾力助汝。”僧起，钵随岀山门，如僧言，累击不中，钵益神僧之所为，长跽力请。僧许诺曰：“道人明日裹首为恒人，钵先与会，席半，道人至，易汝归，胜负均道人事，无与汝矣。”
　　至期，钵至南涧，则长筵十数，首座为老媪，白发被颡，神至坚定，酒数行，僧人言家人病急，趣归。座人大哗，僧曰：“师家得剧患，吾留此献技，乃不可耶？”闽人制长登，恒斫巨杉可丈许，自颠及末，安八足，可列坐二十人，僧举凳至广场，力蹴其上奏技，八足均深陷入土尽没。媪曰：“此猘儿，未易当也。”释令去。
　　林植斋
　　林植斋培基，闽之尚干村人也。以武科第三人及第。挟其稚妾至山东，宿逆旅中。林他出，有同舍窭人，屡搴帷视其稚妾，妾怒诉之林。林径登寓楼，寻窭人。窭人蠢蠢无所陈辩。林拳殴之无数，窭人一声无响。林既下，手足如病风痹，不能动。逆旅主人曰：“楼上人老拳师也，哀之尚可得生。”植斋颇以人示意。窭人曰：“必其姬氏哀我。”妾不得已道歉衷，窭人下为抚摩旋愈，且戒之曰：“勿饮酒，勿近妇人，疾当已，不尔亦殆。当时不敢以一指加君，尚委顿至是、然国家尚武，固以弓马之力为武耶？则老夫所不能深解矣。”此周松孙比部为余云。
　　洪崖二郎　
　　洪崖二郎者，七十许老人也。余二十一岁馆于郭姓，郭住王府基，即逆藩耿精忠旧第，烬于兵火，独门前二石狮存。二郎居狮旁小屋中，行步踽旅，如病足，不知其脚筋断也。
　　一日府前演剧，二郎率其子妇及稚孙临观。观者如堵墙，二郎以手分劈，观者触其手皆奇痛，直劈百余人为小衕，近台下坐。
　　余乃大异，始究二郎生平，盖巨盗也。能平地超逾屋顶，飞行无声响，高垣邃宇匪不入，得赃恒以施贫者，积十五年吏无敢问，仅乃得之。
　　官问胡以自名洪崖二郎，对曰：“‘左挹浮邱袖，右拍洪崖肩’二诗，官乃未尝诵耶？”官赫然，不忍置之死，则曰：“汝能改过者，吾不汝加诛。”二郎曰：“野性难驯，官不当责我改过，但绝跟后之筋，则吾不更能飞矣。”官如其言，二郎自是安居，不复更出。
　　周伯
　　余少时耳周伯名，以武技神于一州，中丞林勿村先生，曾从而师之。尝与乳下儿同寝，妻起旋，儿啼，周以手微抚儿令寝，儿无声，视之死矣，妻大詈恨，自是名益噪动。
　　友人某恒造之问艺，伯时时语之以势，及狙击跳跃之能。然友人归语其妻，恒弗善。友人遂白周伯，言吾妻不善先生技，周伯大骇，乃请面夫人。夫人方治具款周伯，但传语请先生试艺于庭，吾居厨次，自别善否。周伯笑，略为试之。夫人传语曰：“未尽所长，请更试之。”周伯始骇，果悉其所长于庭中，屋柱为之震震作声。夫人曰：’可矣，但未足为吾夫师也。”周伯微愠，坚请面夫人。夫人出，则轻盈瘦弱，一良家姝也。礼竟，周伯请较艺，夫人不可，固请，乃曰：“略具形势，勿交以手。”周伯详诺，猱进，瞥然不见夫人，乃觉脑后奇痛，发际之骨已微陷，眩且仆。夫人笑曰：“名闻一州者，艺乃如是。”岀刀圭药令服。
　　周伯自是见妇人，辄中慑不敢逞。
　　陈孝廉
　　陈孝廉名贻驹，闽之台屿人，精博无伦，自云少读书僧寺，日习拳技，夜亲丹铅，于是十二年，能骈五指陷入坚物。
　　尝与旗丁斗鹑于三友斋，鹑嗜食，恣斗时，撒以粟，即罢斗。陈鹑斗且负，孝廉出不意竟投粟，旗丁言已鹑胜，将索采，势胜且用武。孝廉曰：“勿尔。”时有木案在壁间，厚可盈寸，孝廉骈五指洞之曰：“欲吾采者视此案。”旗丁始惧。
　　孝廉应礼部试，前四十年无公车船，陆行赴顺天。一日趁舟过江，舟人盗也，谋残之江中，同舟者知状咸震。孝廉笑曰：“是当愚之以术。”遂立其同行老人为师，嘱曰：“凡余所试技，尔但顿足丑詈。”夜燃巨烛舟中，孝廉初试剑，后乃试其拳技，桅筑筑动摇。老人詈不已，谓耽酒废学，脱遇敌当败。孝廉伪为恐状，则张五指掐墙木，木应指掐入数分，舟盗大惧，而老人仍詈孝廉不已。孝廉跪谢始起。于是舟盗相戒曰：“彼人技如此，而老人仍肆詈，然则触老人者，洞胸矣。”
　　叶三伯爷
　　叶三伯爷者，余师叶恂予夫子季父也。能以指按檐际，凌虚巡檐而行。余曰：“此技逾许定国矣。”一日卧楼栏，栏折，三伯爷坠地，仆媪大哗，然三伯爷已平立地上，语仆媪曰：“汝勿嚣噪，以惊尔主。”
　　三伯爷善余，尝语少时被酒，与髹肆中恶少年哄，少年结其党徒三十余人斗我，我醉中一一踣之。有健者以足蹴吾腹，吾不及手抵，即以吾腹抵其足，健者已仰跌寻丈以外。已而屠者二十余人，则髹肆友，争奔余，余力抵栅门，尽二十人之力，乃不能入。已而吾援亦至，事得解，今兹悔之。
　　叶大令平恭者，三伯爷从子也，尝告余三伯爷轶事。有僧飞锡于铁佛殿，殿中旧多圬者所居，圬中少年可三十余人。僧忽谓之曰：“衲今以面向佛，以背向汝，汝辈以巨縆缚吾腰，悉三十人之力，引吾腰縆，能仰跌者，衲将尽货其瓶钵，设斋款居士。”众圬大駭，如僧言试之，僧果不为动。有一圬知三伯爷精武技，则驰语三伯爷。三伯爷曰：“明日汝更试之。”如言，而三伯爷以手按僧背，僧躯为缩，縆引动僧至尺许。僧愕顾三伯爷曰：“居士亦健者，然吾辈不宜试，苟试必有一死，无益也。”
　　鹿鹿
　　鹿鹿者，稗贩人。余居琼河时，恒见之刘韵水明经家。鹿鹿取虾蟆仰其腹，以目视日影，用小竹点虾蟆腹，立死。邻狗猛若巨狮，好噬人，鹿鹿恶之，忽投狗少肉，狗尽之，更以肉置诸掌上，饵狗近掌舐肉，鹿鹿以指点狗穴，狗狂嗥力奔十余步死。此二事均余所亲见者。辄戒子弟，不可与是人近。琼河本居水部门外，水木明瑟，万绿上下，清池平畴，河水澌澌，抱绘春园而流，立桥上恒见园中楼阁，出荔枝树杪，余晨起必沿琼河行数周而归。一日，晨曦甫动，忽见鹿鹿荷担过桥，桥外有渔舟，鹿鹿以担受鱼，争值与渔者角，渔者亦健者有力，殴鹿鹿。余立桥上大骇，策渔者必无幸。果见鹿鹿以指点渔者臂腕相接处，渔者忽立而笑不已，亦不能竞，鹿鹿竟负担而归。寻闻此渔者病数日死矣。
　　瘿叟
　　闽之商贾辐辏处，地曰杭街，复分街为上下，有小巷通之。巷出汤泉绝峡，复为百货捆载出入之途，用勇健两少年，任二百余斤，以巨竹贯而肩之。行人均避道莫敢与忤，偶抵触之，即出恶声，稍纷竞者，后人已汹汹至，均其同党，必得奇辱始已。
　　余道出杭街，必趋避之。忆余三十岁时，春尽雨霁，泥泞四溅，余往朝老姊，行经是间。有瘿叟龙钟处余后，余避道让叟，叟亦礼颔余。余适与一客立语，而巷末忽纷扰，其声甚厉。余趋视，则此瘿叟者，为此少年以肩货之巨竹抵其胸，叟幸未仰，詈此少年。少年不让，直取其竹棒趋瘿叟，叟挺立不为动，以手握其竹，碎之。观者大哗，争谓少年宜止矣。竹身大如茗瓯，叟一手握之立碎，此内家拳术也。少年弗悟，仍前扑。叟无言，以指按其胸，少年张目吐沫，汗出如濯。路人争哀瘿叟，逭此少年命。叟怒少霁，命以水至，出丹药投水中，令饮曰：“吾瘿而病，汝健旺如天神，竟以巨竹棒我；非我，颅且立碎！勿论死人当论抵，然若家独无父母耶？奈何无状蔑长者!”少年饮后置货于道，别归取他竹。叟叹曰：“嗟夫！此可半年生耳。”
　　横山二老
　　道咸间，洋枪之制未工，故老犹溺于拳通一道。少年勇健，迨老乃驯若木鸡。余十余岁时，家横山，邻有纫工王叟，爪甲之长几五寸，日纫不辍，遇不逊事，辄容忍弗较。余为不平曰：“叟太荏弱，在礼叟年长当加敬，胡为见蔑？若我者，久已推而覆之矣。”叟微哂曰：“吾安忍如是。”余闻叟言忍，似能而不为之词，颇以为异。一日叟家方屑米，置石臼庭中，盛雨及之，米屑不能尽起，叟惜谷，竟移其石臼堂上，雍容如恒状，余始惊服。顾邻儿有小三者，狡猾无伦，闻叟多力，则欲撩之怒而折其指甲。一日乘月明，以炭画剪刀于叟门外。叟开门泼其盥器，月光中见剪刀，则疾以爪取之，不能起，二指甲立断。叟知为人愚，则亦自笑。久乃闻小三所为，亦不之较。
　　菜佣王趡者，年亦七十许，长日寡言笑，伛而长髯。余家贫，辄就趡买蔬菜充午膳，而趡称余愿。余久闻趡能武，则稍稍请示武技，趡不可曰：“童子安用此？技弗良者挫于人：技良，又足以死人，人死，其祸一也。童子又安用此。”余诺而退。越日，忽见趡行于道，有负巨杉者蹑趡后，以杉木抵趡，趡却立，则又抵之。趡曰：“汝将何为？”杉人曰：“我生平咸如是，汝如何者？”趡初不较，行数武忽大怒曰：“奴子敢尔！”杉人立下其杉扑趡，趡骤起一足，蹴杉人于寻尽之外。杉人忽跪谢曰：“十年步先生后，今日乃得此法，此少林的髓也。”拜已，负杉而去。趡惘然如有失。
　　大腹盗
　　大腹盗瘦小如恒人，不审胡以大腹得名。大腹行窃，悉挥霍无复孑遣，则埋其余脏于九仙山紫清宫阶级下。官获大腹觅脏，往往就紫清宫下得之，大腹意不更累余人也。
　　好狭邪游者，恒与之友善。一日饮友人家，友戏之曰：“吾四人博于门次，汝能盗吾室中物出者，则汝为神技。”大腹诺。久久徘徊局次，俄而不见，忽闻叩扉声，则大腹携其屋中之天平自外入，然座人竟不审大腹之何自出，则大惊怖以为奇事。
　　何观察某丰于财，在闽中玉杯金碗富丽极一时。大腹夜入其家，悉其陈设而去。观察未寝，执阿芙蓉吸器，伪睡听其所拣，时大腹背上刀光如雪也。
　　余闻大腹名，乃未之见。时族子读书于九仙观，余过之观红叶，忽见山下小儿群奔，则乡丁舁大腹至，发赃物。大腹尪瘦，血液淋离被裈，背负之出，呻吟不可仰。余此时始见大腹，意其必死。越三日，闻大腹越狱遁矣。
　　蔡宗贵
　　蔡宗贵，年七十余，能制家具，家一子一女，女病瘵，老人恒负之于背。余每自家过其肆，常见此瘵女。
　　已而市上火，老人二手握两巨筐，以带束此瘵女于背，出人群中，人皆辟易。常以漆髹巨橱，陈于肆外，雨至，老人以右手入橱腹捧之以入，然橱重近百斤矣。
　　余同舍曾生于辉，醉与蔡子哄且斗，老人长揖惶恐，唯患其争。余颇为曾生危，然老人终不怒。明日余特造蔡肆，问叟胡以不怒醉生，叟曰：“老人视人之体干，如琉璃无可触手处，触且立碎，吾乌敢以人命为试？昨日之惶恐，恐吾气动，宁惧醉生。”余言爽然，服叟有养。
　　余客台湾三年归，闻老人已死，死嚼其十指都尽，滋以为怪。邻人言叟之死人均以指，死时为群鬼所踣。无稽之谈，余初不信，然余戚某不能拳勇，死时亦咀断其指，是必中怪疾，非鬼也。
　　吴长生
　　吴长生者，高六尺许，二膊如巨瓮，多力尚武。其舅为林良品先生，余契友衡甫尊人也。先生伟貌如精于武技。长生作横乡里，惟惮先生，先生至，长生立已。
　　同里黄规泉，壬午武孝廉，力能举四百斤，藐长生不之顾，恒呼曰孺子。长生与相见，即斗力。二士始以腕格，继以拳殴，怒拿取势，观者如堵墙。忽哗言先生至，二士若弗闻，仍角力。先生以手格二士，二士皆靡。
　　先生丰颐广颡，顾身轻如叶。一夕醉中自露台下跌，庭墀中列巨瓮无数，均储豉，先生幸坠其中枢，得无损。年六十余卒。
　　苏士德
　　苏士德，凤阳人，流寓入闽。瘦小如猕猴，二十人不能近也。
　　嗜阿芙蓉，恒与友人分东西榻而吸，苏忽移身，瞥然飞过对榻，灯火不闪，卧西榻者，亦不觉其所从来，其趫捷直类飞鸟。置灯去榻可四尺余，苏伸其三指，作品字形，对灯作遥扑形，火触其指风立灭。
　　勇名噪动一时。林良品先生问名将与之试，衡甫力谏止之。士德亦严惮先生，无敢即先生乡里作横。
　　顾无行，匪恶不为，乡人集而掊之。有林姓称为伏虎者，携众与角苏士德。苏方蹲榻上，面内而饮酒，伏虎直掐其私，囊破而睾丸见，血液淋离，苏犹腾奋越案而逃，奔其干阿奶吴媪家。媪为之治，凡三月而苏士德愈，凶锋亦敛。
　　伏虎
　　伏虎，无赖子也。行必以刃自随，年三十三，凡三入狱三出狱矣。父母不能禁。自掊苏士德后，日以勇自矜。
　　闽之竭忠坊，水木明瑟，有亭鬻茶饷过客，余恒至其地，临窗面池啜茗。一日亭午，余自城中出坊下，忽有人突过余前，即有白刃从余肩上过，余敛避之，知此刃不为余发，视前逃者已踬，刃垂及，幸健起奔绝迅，虎刃乃不能及。虎愕然见余，躬自陈谢，余笑遣之。
　　越三月复见之苍霞洲上，则虎已为群人追踣，夺其刃而蹴之。虎至死不出温语，群人释之，取其刃行。虎忽窃起掇巨石，蹑其人后，余见之大惊，以此殿后者，法当碎其颅。乃石未下而其人已觉，疾走避之，石中卖馄饨之鼎，鼎裂汤溅行人，触者皆泡，余立稍远，幸不之及。顾虎一击不中，已逃。逾日，闻虎以事复下狱矣。
　　洞箫徐五
　　徐五，南安人，精武技，能吹铁洞箫，声彻云表。隐于货郎，担上恒悬洞箫，遇山水佳处，则弛担而吹之。同时有李泽者，亦善洞箫，客游山左归，而妻子尽以疫死，李生大悲，扃其户，取竹洞箫吹之，竟日竟夜。洞箫声本凄惋，益以李生之悲，闻者为之雪涕，然无敢叩其扉而止之。时徐五过门外，闻箫声，即谓其邻：“吹者何人？审其声似悲其骨肉，然心已碎且死；即入而夺其箫，则亦死。”邻人曰：“奈何？”徐曰：“吾自以铁洞箫救之。”于是举洞箫而吹，作愉婉和悦声，以杀其悲。可一炊许，室中洞箫无声，众排闼入，则李生坠箫如晕。徐五切脉曰：“无伤，当劈其洞箫，煎而饮之以液。”洞箫既劈，竹中缕缕皆血痕矣，既饮而李生遂苏。
　　余按：宋杨元诚＜山居新话＞中载黄子久与客游孤山，闻湖中笛声。子久曰：“此铁笛声也。”少顷，子久亦以铁笛自吹下山，游湖者吹笛上山，略不相顾，笛声不辍，交臂而去。与此事略同，惟游湖者之悲不如李生，而子久之笛，亦未如徐五之能起死也。
　　铁人
　　吾闽兴化之仙游县，某村有富孀，仅一子阿地，少病创断腕，余右手仅能握匕箸。族人争鱼肉之，孀不堪其扰，誓曰：“吾愿罄吾产，令吾子习武以御强暴，非是未亡人弗能堪也。”子长果如母言，出走江右某寺中，谒住持，住持老而精少林剑术，则涕泣膜拜，述母言。僧初拒而终悯之，埋石笋于后圃，上锐下丰，入土径尺，严筑之令牢固，每日命地以手撮之起，始滑不可撷，乃日夕掇之，可三稔。一旦石陡起，越过头上，飞掷数尺之外。僧微哂，于是始教以武技，经年遣归，母亦不之奇也。族人豪健者，闻地新得少林拳技，谋厄险而试之，遇之小衕中，族人进手，将拉地胁，地忽腾起，越过族人后，以手撮族人颅，颅立碎。举族讼之，官廉稔其情，决杖而流之。数年始归，仙游咸称地曰铁人。
　　侏儒
　　刘永年者，铅山人，设果肆于建宁城中。时凤阳人多行乞于是间，颇强恣，类剧盗。一日就刘乞胡桃，刘报以一桃，则以指夹碎，食已复请。刘笑出胡桃数十，以腕碾之，则皆碎，丐笑而去。明日别丐举神祠铁香炉可二百斤，涤净，就刘肆乞茗饮。刘以一手挈取入内，掬水满中授丐，丐凛然自去。于是刘之勇名，大噪于建宁间。一日神祠演剧，刘挺立台前，忽有侏儒，以首置刘腹，仰观台上，刘少退，则更进而抵之。刘怒，以指弹侏儒首，侏儒反视，亦以指按刘胁，刘竦然知无幸，竟归。不竟月病卒，此南中所谓绝脉，北人所谓点穴也。
　　徐安卿
　　徐安卿者，少入兵籍，年四十始变业为疡医，游行于泉漳间，一夜值雨，经洪塘，洪塘有故家翁氏园林，动见妖异。徐至，无下榻处，家人纳之林亭中。时暑雨初霁，微月出云，园中景物凄黯。侍者出饭及酒并肉一盂，徐即石案上饮啖。然阴风动于林末，毛发为竖。少须月乃大明，见荔枝树阴有物徐动，已而见黑影，徐起立至石桥之次，近视则一骷髅，骨干全具，作人行，戴毡帽，下其檐，二目深绿，自帽檐射光而出。见徐则飞行前扑，徐声色弗动，出二手挽枯骨之腕，力拗而折之，掷之桥下，乃呜呜作声，徐推桥栏之石压之，始无动。归卧于石案，迟明，家人群入，见徐尚寝，则争叩夜来何见，徐大怒，詈语状，主人出而陈谢，瘗骨张宴款徐。主人有犹子，少年精拳勇，心嫉徐能，坚留徐，主其家。一日对案而饮，徐方举杯，翁氏子以手直揕徐胸，徐骈三指截其腕，腕如断。遂盛礼徐，留师其技。
　　浮水僧
　　僧山东人，不知其何时入闽。闽里社演剧，人集道亘，僧不得过，绕而向小湫。僧蹑足履水如平地。乡人有李诺者，目送之，则大骇，揭水而追，至一破寺前，僧四顾骇问何来，李膜拜于地，称曰：“弟子嗜拳技，久不得良师，适见师履水如履地，度非少林寺派，不复有此。”僧叹曰：“吾言技耶？且即荒庵，告居士以衲之身世。”因肃客人，瓶花茗碗，位置精洁。僧曰：“吾兄力能御马，飞行绝迹，衲其稚弟耳，艺皆受之吾兄。实不见讳，吾兄剧盗耳。一日凭山觇行客，见平原有少年驱马三十匹，衲将下要之。兄曰：‘此少年独行无侣，乃能驱马三十匹，非常人也。非汝所制。’兄瞥然如鹗，飞坠少年马前，尘士飞处，衲见红光一片，吾兄身中裂矣。遂暝然若死，不敢下。少年去，始瘗尸于山次，削发去游。今居士就吾叩所学，即艺侪吾兄，又胡为者？矧乃不可即及。”诺废然谢僧归，迟日更叩其扃，则虚无人矣。
　　黄长铭
　　黄长铭，闽之巨盗也，运剑如飞，一夕入茶商家，胠箧而去。见壁上自鸣钟不能遽舍，则亦挟之登屋。至檐际，钟鸣，声宏远动主人，谓钟声胡在檐际，知有异，则取长铍追盗。盗甫及檐，铍已近长铭跟，长铭即以钟抵其铍，铍应手落。长铭按剑立檐端与主人语，主人抗声呼，咄嗟已失长铭所在。长铭喜博，而好周人之急，不逞之士，多归之。顾信阴阳吉凶之理，一夕将出磨剑，剑锋创其指见血，长铭以为不利，则舍剑易长简。夜入一武孝廉家，孝廉兄弟三人，均以武力得名。长铭既涎其资，亦以其武能故欲试之。三孝廉中季氏最勇，方长铭入时，季已觉，赤足起搏长铭，腾起一足，适蹴长铭腰膂。长铭坐于阈外，季即以两腕按长铭肩，长铭肩不能起，反简以击季氏之股，累简而季弗动。已而援集，缚长铭。长铭笑曰：“余生平仗剑抵富家无数，熟敢与余忤？今至此，宁非天乎？”官核长铭罪状，牍几盈尺，以木笼立长铭于市。长铭谓人曰：“更一夕者，吾侣至，吾脱扃矣。”官闻之，遂杖毙长铭。
　　郑七
　　郑七者，陕西人，以罪长流闽中，然雅善捕盗，官中即籍为吏，郑亦改行为善，娶妇生子矣。一日野适，见一美少年，曳轻绡之衣，执纨扇，状若贵公子。时野次有亭，妪张幔卖茶，郑七竟与少年同坐。少年啜茗，命妪取盥器涤手，然其指甲中时落黄土之屑，郑始大疑。时城中被巨盗，官不得盗，且严符勒郑七，郑惧，故野行袭盗迹，今亭上遇少年，异其迹，则尾逐之行。少年之行，飘瞥如风，已觉有人尾其后，则回顾曰：“足下珍重，更前且无幸！吾知汝食于县官，故以得我为利，然吾不易得也，幸归，夜中固有所报。”郑竦然返，夜严扃其户，与妻卧语少年事，忽闻有人跽床前谢曰：“谢先生惠爱赦我，然我不忘德。”郑大呼而起，以火四索，户扃如故，不知盗之所从入。然郑慧黠无伦，趣其妻起，以物承其榻，令稍高，复吹灯卧。未移时，而床沿有异声，似匕首插入，床柱震震然。郑复大号，奋起烛之，果一匕首铦利如霜，陷入床沿可径寸。妻大悚曰：“汝胡知盗之行刺，而故高其床寝？”郑曰：“易辨耳。前此之长跽，非谢也；盖跽按吾榻之尺寸，而剚刃焉，冀勿误中，今吾榻高，盗但中其沿，然且更来，更来者必有物以慑我。”五更向尽，果有物置于几上曰：“善视之。”迟明见几上白金百两，白刃一。郑谓妻曰：“汝何取？”妻曰：“取金。”郑曰：“殆矣！得金而舍刃，谓心知有金，不怖刃也，为仇且更剧。今当舍金藏刃，敬以名纸置瓦上报礼，或无事。”明旦金果失，亦以名纸报郑，上书神驹李天馥也。
　　象
　　象，清漳人，逸其姓，余但知其人名象也。尪瘦如枯腊，出言恒作哭声，即其眉宇观之，亦似蒙重丧，然武技绝精。。道咸间，赭寇之氛方炽，闽之下游，群盗出没无恒，而估客莅闽者，多挟象自随。有吴自牧者亦勇士，运铁鞭，当者多辟易。昭安富翁李某出时，必挟此二士。一日旅行过绵亭山，遇盗二十人，吴出与斗大败。盗争集象舆前，时李翁已缚道周，大声呼象，出舆中金自赎。象作哭声语盗曰：“我象也。”盗大笑曰：“即狮何为？矧为垂死之象！”象始怒曰：“诸君果不知我为象耶？”然终挟哭声，盗益笑。象乘盗不意，出，力掷二盗于山下死，更擒一盗，横扫群盗，盗皆仆，则群逃。吴铁鞭亦乘象之胜，死二盗，李翁卒得全。于是象名乃大暴于漳泉间。
　　舵工
　　杨孝廉伯畲，馆于沙县，趁船行。船夜止水步中，船中少年登岸游涉，三更向尽，则噪动而归，似有所胜。孝廉起问状，则曰：“是间有武技师，设馆授徒，徒四十人，执业于技师。余进与技师角艺，技师为仆，四十人骈立无敢近我，我故自矜其胜耳。”有老舵工方偃卧，斥此少年曰：“汝辈良多事，天下侔食之人夥，且得食难，汝何为窘之？一身见辱，胡以师此四十人者？不其馁乎！”少年愠。明日欲以勇矜此老舵工，中道风起，少年鼓桨引帆，以一身兼数人之能，意颇矜炫。老舵工曰：“汝辈雏耳，是胡名为能！”少年怒，是夜舟停，乃求与老舵工试所能。老舵工曰：“叟老病癃废，少年必不吾已，但请与少年较势不较力，吾躯干不足当尊拳也。”少年益肆，直扑老人，但见老人微俯，若摩少年之足，少年已却立无动。明日舟行，少年足颤，再立再仆。老舵工惊曰：“胡至是？”已而语曰：“是尔，叟夜来不应触足下足，今当为汝已之。”复以手轻摩其跟，少年立愈。老舵工曰：“老夫此指不敢触人，二十五年矣，夜来禅病复发，今当礼佛自忏。”孝廉求其术之所以然，终不答。
　　欧三
　　猎者欧三，居深山中，善剑而能枪，隔墙令人抛鸡子，欧以枪弹之，鸡子立碎，猛兽鸷鸟，遇之无免。惟不击孕兽，及将雏之鸟。生平殪虎三，煮其骨为膏，合以善药，服之已风痹。同业者害欧之能，约群盗于夜中劫欧三。辈中有善欧三者，预语之。下弦月尽，山中深黑，欧三以石灰洒山上，令曲为山径状，诱盗循径而行。欧据形势发枪，夜中星光耿然，盗见石灰所洒，果以为石路也，方窥足其上，欧三枪发中盗胫，凡五枪中五盗，皆在胫上，子小如豆，不足死人，余盗大惊，皆扶携以去。明日欧以剑劈大树书曰：“余居山殪虎，于诸君何害？乃必欲死我，死我者纵虎乎？但问若心已足诛，顾吾读书识道理，身非刑官，不能处盗以死，特示尔薄惩，俾自悔过。汝辈试验尔胫，弹所入处，不几同穴耶？量之能越分寸否？此足知吾枪术矣。幸告渠魁，可勿来。”欧三原书颇鄙率，余即其所语译之，不尔，人谓余所记者为伪矣。
　　石六郎
　　广州石翁产六子，皆英英壮人也。翁家富而患盗，则欲六子者皆武以备盗。延聘四方精于拳勇者，主其家，分授六子艺。一日有病叟造门，喘且急，言将以所学授公子。翁见状愕然，以礼延集厅事，问师所以教余六子者，何操而来？叟趣命斫荆棘为地衣，命此六人者赤足践过之。以次渐过，至第六郎，六郎不可，曰：“吾躯干父母所授，胡必求艺以自残？”叟笑曰：“可矣。六郎不残其身，宁残人哉？吾学可授矣。”居石翁家八月，六郎乃尽有其师所授。一日与师试艺，力逼师于壁衣间，师陡起一脚，六郎立毙。师匆匆卷单行，至村桥，遇石翁于桥上。翁曰：“先生胡挈囊以行？”叟曰：“六郎与老夫较力，老夫毙之矣。”翁曰：“吾尚有五子，师更择其一而授之，六郞吾无惜矣。”将叟复归。见六郎微息，则出刀圭药纳其口，六郎顿苏。于是更六月留。叟曰：“吾学罄矣。六郎温润有养，必足以卫主翁之产，外侮不足虑。”叟去近村三十里复授徒，可三十人。然侵晨起，必有纳枣糕于案上，如是经月始侦其人曰王新者，村人称之曰酸糕新。叟问何求，新曰：“夜来窃观先生授艺，经月矣。顾不获自进，意纳糕为脩脯，乞录于先生者弟子门籍。”叟笑曰：“可。”新乃轻趫便利，不六月，艺出此三十人者上，履险骑危，如猿猱。遂谢叟去为群盗，剽掠于近郊间，郡人咸以为苦。寻侦得新为叟之高弟也，则并叟而讼之于理。叟既见录，知年老不足以制新，则行三十里造六郎家，延六郎捕盗自赎。六郎逊谢，叟曰：“汝勿悸，新所能者老夫知之，新每登屋，必倒其刀锋，下向，追者踵上，则新刀必疾下，中追者肩井，立死。老夫今授汝趣登疾退之法，见新超而登瓦，汝则伪作声势欲从之登者，新备汝必疾以刀下，汝已狙伏，新不中，且更上，汝则鼓勇以刀锋上翘，中其股，新坠矣。”六郎习刀法可十日，遂同叟捕新，果遇之村店，六郎如叟言，新中创坠，卒捕得之，伏诛。
　　刘君瑕
　　及门香山刘楚渔孝廉，言其祖君瑕，武技冠一时。
　　刘家前山与翠微为邻毗，翠微有蔡铁牛者，力能拔牛角，而独畏君瑕。君瑕运铁矛可五十四斤，尝旅行遇贼，贼大至，知不能胜，遁入断巷，短墙亘之，君瑕力以矛抉墙，墙倾遂逸。年七十余，神威凛然，人无敢犯。
　　岭南之俗，当春恒作戏狮之舞，壮士十数，随狮行奏技，刀槊匪所不具。惟狮须白者，则人谓是中固有壮士，特老不足较，其余则红也、绿也，人鲜当意，惟作斑白色，则人人咸侧目矣，谓斑白之色，盖老师轻藐少年，意必力胜其人始已。时前山人恃有君瑕，则斑白其狮髯，行至翠微，蔡铁牛出，取狮首以去，悍不还。前山子弟知不能胜铁牛，则以腰舆迎致君瑕。君瑕扶睡登舆，一人负矛随舆行。至蔡氏祠下，君瑕下舆，执矛舞，忽以矛插石罅中径尺，掀髯言曰：“请铁牛为拔是矛。”铁牛怖不敢出，以人赍狮首，还前山人。
　　李梅
　　李梅，岭南人，其名纸则自题曰李某，勇力武技冠一时。其徒刘汶，称曰先锋，佩二剑长四尺许，运转如飞雪，数十人莫近，作横于香山，番禺诸县，劫掠无虚日。估船聚石步，月明中，李梅驾小舟，投名纸，订时刻假金，随其人之丰啬索之，拒之，夜中辄亡其颅。有武弁李姓，勇健少年也。策诛梅非易，法当先翦其羽，乃怀小枪，侦刘汶。一夕遇汶于狭巷中，弁引手出顶上。引手出顶上者，此官中人捕盗，令盗蜷伏者也。汶素轻弁曰：“汝何敢也？”立负剑，剑长巷逼，不能即出，李枪已洞其胸，刘仆。李梅闻耗始震，然犹行剽于江山。前山刘姓族大，咸能武，地迩澳门，李梅每行劫，辄隐澳门。前山之刘，乃密布小舟海上，侦李出没。一夕厄之小渚间，李轻身履水而行，如蜻蜒。刘姓子弟咸能枪，多命中，李被三枪始殊。起其尸，英气勃勃，目作精光射人也。
　　盗侠
　　山东泰安张公，官泰安时有政声。一日京饷十万过境，为剧盗取其二。公问盗几人。曰一人。大疑，日召游徼楚榜，卒不得盗。
　　时天暮，有小吏突进告公曰：“捕盗赵某除籍几时矣？”公曰：“先一月耳。”吏曰：“以何病告？”曰：“风痹耳。”吏曰：“赵之移病在被盗之前一月，何也？但得赵，贼踪明矣，然赵剑客也，公宜善遇之。”公夜造赵，深匿不见。公微得其卧处，直前拜之床下。赵奋起曰：“公何闻而知我？顾贼踪余知之，但不忍以力胜。”屏人告公曰：“公先录吾妻子以去，吾始得以情哀其渠，必得贼。”公果夜收其妻子以去，明日赵自诣公，有叶九者，公戚，多力善射，见赵驼背，易之，自炫以力，欲从赵侦贼，不可，固请，赵曰：“苟至贼所，吾曰‘止’，君止也，勿咳勿哗，违之立毙。”
　　夜同行乱山中，路陡绝，及大树，赵曰：“止矣。”令升树勿动，赵忽举声号，闻隔山问曰：“哭者其赵叟乎？”曰：“然。”曰：“叟哭止！叟事吾固审之，叟饥乎？”曰：“饥”声已人至，手一灯，并挟酒肉，对饮树下，俯瞰之，风颤灯光，初不甚了，声似一少年也，问答语细不可闻，临去乃大声曰：“取之屈鹿店耳。”即下，叶问少年谁也，不答，久曰：“金具在，当以某日取之某村桥下。”曰：“适言屈鹿店者何？”。曰：“取盗尸。”既至告公亦数言，公不更诘，如期果得金桥下。
　　叶九者，伉侠少年也，必欲一觇屈鹿之异，变服为布贾，日晡至店，店人辞，然固无客，更请，店人曰：“适巨盗以人告我，曰今夜必勿宿一客。今请客处马圈中，以矢偎身，盗去乃出。”从之，抵暮有英伟少年笼灯至，以膏粱藉庭中都满，三更向尽，有八人曳长裘至，席地饮酒，半，座间人呼曰：“时至未？”隔座一绿衣少年曰：“至矣！”举座皆起，呼者直前，少年以指置其胸，立死，微喟曰：“此子愚乃自毙！”辈中有伟丈夫抗言曰：“死七弟者，君耳！”少年愠，丈夫曰：“君乃不知是为张公境耶？而遣之。”少年顿足曰：“良然，当倍恤之。”言已皆去，叶潜归告公，公取尸葬之。
　　逆旅老人
　　周辛仲广文长庚，尊人少谷先生宦山东高密县，所谓三闾大夫者也。先生行县，挟一吏、一仆，控三驴，驴鞍置板，能位置笔墨，吏抱牍前行。民之讼者，即驴前伸理。先生命讼者招其所被讼之人至，为定曲直，就鞍上了之，故有是称，以闾与驴声通也。
　　辛仲十九领乡荐，省先生于高密，不挈御仆，恒单车。逆旅中有人言盗杀人，行客因之相戒，辛仲亦悚然。时见同舍有老人，与少年同饭，少年眉宇英特，老人长眉而伛偻。辛仲进请同行，老人似可，然未之答，少年则慨然无拒。
　　迟明诣车同发。晓色初起，砂碛之上，有人影蠕蠕然联缀而行。舆夫语辛仲曰：“盗也！”辛仲驰告老人，老人夷然无动，而少年已起戒备。语未竟，尘土涨天，七骑同来，横刀马上作霜气。少年立下言曰：“七骑敌一步非勇，能下马进与我地斗者，始男子。”骑中一髯丈夫曰：“此奚不可。”遂下。少年出刀如柳叶，上下腾踔，髯丈夫已失其耳。六骑大呼，出刃剚少年，老人忽即车发矢，殪其一骑，一骑更上，复殪，乃皆奔逸。老人谓辛仲曰：“吾此去殊险，郎君与我同行，且相累，不如别从广队行，盗或以郎君文士而免之。”辛仲大骇不能答，老人竟挟少年驰去。 
　　德州行客
　　海道未通前，中原行客，往往自德州入燕。
　　仁和丁生，以事入都，所挟颇丰，惟从二纲纪。道上二骑尾之，丁中慑，适道左有茅庵，则径叩其扉，尼也，拒客勿纳。丁曰：“暮景已逼，且雨，前路无逆旅，乞阿师便我，得大雄殿次，容一蒲团危坐达晓已足，愿上十金为香火资。”尼曰：“衲尚有大师，容告大师，取进止。”而大师诺。丁上其金，弗受。除左厢，以脱粟款客。食已忽传大师语曰：“来客似挟重装，夜中幸慎重，防有暴客。”丁已疑途次两骑客矣。即曰：“道中逢二骑士，容止颇异，师言得毋指是？”有顷又传大师语曰：“盗皆骑，客所见固未必确，防之良是。”
　　漏下烛灭，雨脚如绳，忽闻檐际有声曰：“幸未中。”又闻有声曰：“已中吾耳。”已而寂然。明日侵晨，侍者已起，趣客行，且曰：“夜来大师出殿墀，已发遣二盗矣。大师读内典十年，万缘已空，不欲死贼，故一剑但逾其发际，一中其耳，小创之。去此十五里有寺，中有驼背行者，汝将大师命，与之同行，逾山东界，即无盗矣。”丁生必求见大师，入方丈，丛花盛开，湘帘下垂花际，师三十许丽人也，不图其艺如此。
　　去城十五里，果得行者，告大师谕，行者即引蹇驴从行，行不挟兵，但悬一囊于驴背，满实小刀，自云发无不中，为大师高足，叩以大师踪迹，行者但笑不答。于是尽山东境，乃不遇一盗。
　　村店小儿
　　门人于去疾为余言：山东文登县，有邓叟者，年六十余，一日以蹇驴至海阳县，小饮于道旁洒家。隔座一小儿，年可十三四，尪羸如病，恹恹莫胜其躯。叟怜之，儿言不食竟日矣，叟推食与之，儿健啖，尽饼三斤，腹始果。
　　遂相将同行，可十余里，地僻无人，忽尘起于前，儿曰：“叟止！”徐起当尘来处，出怀中红线可五尺许，上着小钩，作玉色，儿运钩如舞空拳，然马上人已着钩，立坠其骑。儿出小剑断骑士首，如断韭薤，剖腹纳其首，以刀挖穴瘗其尸，启袱得黄金三百。叟大骇，几坠驴。儿曰：“此某令纲纪也。某坐赃防挂白简，以金啖巡抚，吾恶其贪黩而草菅人，除仆所以示警。今当与叟分此金，不义之财，尽吾辈取之，无害也。”邓逊谢不敢取。小儿囊金上马，拱揖风驰而逝。
　　康小八
　　京师之有康小八，人人知之矣。门人鲍孔谓余：小八足心生毛，能疾走如飞，日可三百里，杀人如麻，不可胜记，即记之，亦或不如北人之详。但闻其就决时，提级至刑官前，而小八之目忽翻转，颏下之血始喷溢出。监刑者大惊而痫，立归乡里，时时见小八首级狞状，遂服阿芙蓉死。即余年家子陈某也。
　　华山道士
　　华山石多于土，壁立千仞，路陡绝，而所谓阎王扁者，尤陡，树皆附石罅而生，独莲花峰下，有沃土可经亩，道士用以莳白菜，菜薄如纸，百叶合抱，所谓莲花白是也。客至，道士出菜于地窖，切而和之以面，加盐豉，客食之，甘芳无与伦比。
　　王竹溪先生游华山时，道士即以此款之。道士年七十余，须髯伟然，声震屋瓦。先生入道室，见壁上有古装刀一柄，长三尺五寸，柄上镌“遇吉”二字。问之道士，则周姓，名云客，遇吉六世族孙也。自言少从军雍凉间，以此刃歼贼已数十人，发之青莹照眼，信古物也。以道士之伟貌，御此刀，复在凉州风雪中歼贼，其状态直可入画。英雄老计，竟托丹经，滋可悲也。
　　王宇
　　王孝廉宇，字彪士，蓝田人。癸未会试，与余见于号舍中，英武抗爽，二肱毛如豕鬣，与之语，淹博非凡。
　　夜中月明，孝廉出酒自酌，并以酌余，余谢不能酒。孝廉饮酣，则自述少时读书僧寺，住僧骈四指能断石杵，就之求学不可，经年中曲尽弟子之礼，始见录。三年学拳技，外学剑学镖，能炷香墙上作一字形，暗中出镖射之，香应手灭。余在疑信间，遂出安息香一枝授王。王即炷之墙上，遥立可五十步，时月明幔彻，镖之可及，亦五十步，外此仍格于帷幔不得试。时闱中无镖，则代以铜笔帽，一掷即中，余以为偶然，凡五爇香，则五掷而中之。同号者皆起，哗称其能。
　　既出闱，余造莲花寺访之。言：“曾以事至平凉，将赴固原，道上遇少妇，跨小骊驹，一老苍头随其后，可三里，有三骑背弓而腰矢，作狎语过少妇侧，少妇弗动，苍头意似怒，少妇目之，乃复行。此三骑士，忽回马突过少妇前，曰：‘趣出金资，不尔且饮羽！’吾怒，出镖中一骑目，立坠。少妇笑曰：‘宁劳先生。’言已奋骊驹，竟前引一盗下马如引帨，顾盗已大呼臂折矣，余一骑奔赴林表。余慑，不敢问少妇，苍头曰：‘此陆府君四娘子，母病归省耳。’言已风驰而去。”余闻彪士言，则大疑，此苍头奚称府君？意亦巨盗耳。
　　已而报罢，彪士亦归。久乃不得其消息，今三十余年矣。
　　铁屐和尚
　　江右剑师赵孔修善余，余不恒见其运剑，然斫竹片于地，以手去地三尺许，作势引之，竹片立起附赵掌，殆所谓吸力耶？有童子痘瘢积于额颊，力能任百斤，奇童也。
　　赵言其师李先生精武技，顾和蔼未尝忤人。村中恶少十八人，号罗汉，以武力长乡曲，顾不乐李有能名，则张筵延李较艺。李至，命列榻十八于堂上，面所谓罗汉者曰：“余必令君辈同时列坐，果如罗汉坐者。”十八人者曰：“勿为空言！”于是杂扑李，咄嗟间，此十八人者，果皆为李拳所中，咸据榻坐，独一人侧耳。十八人咸服李，延之首席，然犹思所以胜李者。十八人中有三人同师一僧，因挟其侣谒僧，言李语侵阿师，将进此与阿师角较。僧怒以柬招李，随喜山门。李初不审僧之有隙也，径至。僧结束，着铁屐迎李。李大骇。食既，僧请试艺，疾起仰跳，以手攀栋上垂绠，悬双屐空际，意李近其下，则屐铁适陷李肩井，法立死。顾李捷疾，未及其下践，则已仰握其胫。胫碎，僧立死。
　　汤教师
　　汤教师忘其名，日日骈五指入铁屑中，起落百数，顾乃无血，久久指亦如铁，始握数小石立碎，又久，乃握拳石亦碎。时人称曰：“铁手汤十四”。
　　汤以艺游行吴浙间，莫出其右。一日过台州，有客造门求谒，则行脚僧也。入门礼曰：“衲闻居士精于内家之学，拟从居士请业。”汤以僧有礼，逊谢不遑。然僧意至坚定，立约必求试于城外荒庵中，汤诺之。然亦中慑此僧，送僧至门次，门外适有匹马横于其户，僧直超过匹马而去。汤颇诮其轻滑。明日试艺于庵中，迟僧久未至，亭午僧忽自墙外超而入，汤始怖。既交，僧往来如飞鹘，汤作势封闭，以待其来，久之僧忽从空际下其足，汤以手握之，胫碎，僧死。其事类铁屐和尚，余疑此僧与铁屐和尚殆同出一源者也。
　　穿山甲
　　义乌人恒尚勇，戚南塘用乌伤兵，即义乌人也。有杨固者，号穿山甲，能缩其肢干，坚如团铁，手足一纵，当者皆靡，甚有名于江湖间。
　　族兄官曹州荷泽令，固往省之，自河南走定陶。时天已向暮，见一妇人策蹇行颇缓。固负袱，然健步直出驴前，妇人据鞍作呻楚声，固不之顾。又行里许，忽遇七骑，均下拜此妇人，妇人偃蹇不为礼，固始大异。夜宿逆旅，而七骑者及妇人咸在，轰饮甚欢。
　　固闭户寝，夜中忽闻庭际有异声，起自窗际外窥，则见此妇人者，短剑单衣，与一髯丈夫格于庭中。丈夫握长刃皓如霜雪，而妇人短剑，兔起鹘落，丈夫之剑，乃不能损其毫发。已而七人皆出，跪庭墀求止斗，髯丈夫怫然收剑，引马出店而去。妇人詈曰：“我自适己事，汝何涉者？乃必止我！”固舌挢不下。
　　侵晨起道中，见数贾人皆中剑创，似受劫于暴客者。问盗状，则店中妇人合七骑也。固回忆妇人，则似髯丈夫者为其夫，谏止妇人勿劫行客，因而致斗。顾不能即此七骑而问，遂怏怏赴荷泽，告其兄。兄曰：“是间群盗如毛，吾乌知此雌雄者为谁？”观此则官曹州者，亦仅能作荷泽令语，始无事耳。
　　祖塔院石桃
　　虎跑之胜，同于理安寺。山路愈入愈幽，竹柏交光，小径纯绿，所谓紫李黄瓜者，虽不多见，然乌纱白袷，道衣固已凉也。院中有泉二区，范之以石，厥状如井，水色清深，东坡七律尚镌之壁间。西向则宋神僧济师塔在焉，坊表尚存。然师塔洼下，塔下有积水，草木阴秽，似久弗治。
　　院中列石桃五，可五六斤，其最巨者，近二十余斤，顶尖而滑，似经撮取，尖上尚带汗渍。余门生陈生，自负多力，则力撮其小者，久撮莫起。寺僧微哂。余前请曰：“桃峰滑如是，非日撮之者，不得是形。大师设此，必精于少林之学，幸试撮之，以广眼福。”僧逊谢不可。余再三请，乃出一小沙弥，令撮其小者，则从容如掇馒头。余取沙弥指视之，一一坚硬如铁，意此二十余斤之石桃，必此僧撮之。第对客，不欲自贡其技耳。
　　刘彭生
　　余老友杨宝臣先生为余言：少时趁舟趣甬上，杉舟也。余展饦杉中，卧起颇不适。垂至宁波，忽遇贼将，劫质主人。舵工匿主人，引盗指余曰：“此是尔。”余遂受絷，移盗舟。
　　彭生者，力人也。舟中无所载，咸载石。彭生举石可三百斤示勇以骇余。舟中列陈酿无数。彭生忽指余，谓为能酒，喽啰争进杯酌，余不期而醉，迨醒已卧楼上。楼积破网及乱绳。彭生发余小箧笥，见名纸，彭生谓凡有名纸皆官也，则指余为官。余陈辩弗听，久之母出。母年六十沿强健，其妹则二十许，容华颇类故家。母言彭生不胜县官之虐，故激而为盗，然未尝妄杀人，郎君异日幸归者，为媪告县官，释吾彭生勿治。
　　一夕彭生张宴款盗侣，储酒巨瓮中，令余司之。余计群盗方轰饮，则舍瓢而遁。先是彭生有季父，善人也。见余太息示意，将出余。余是夕遁入父家，父适出，叠藁满厢，余啳伏藁中。已而追者及父家，迹捕无得，有一盗以矛入藁，几中余股，乃出。彭生怒命斩余，母忽至，则大詈彭生，拥余登楼，命余隐母后，彭生遂不敢进刃，但拜母曰：“乞母必械宝臣，苟逸出者，将败儿事。”母不能拒，遂关余以械。明日至庖次见妹，妹恻然为余去械，同炊。
　　明日雨中，彭生复劫得二贾人，其一则余旧识也。贼中遇所亲，乃奇乐，谋以绳夜缒，既系绳楼栏，夜雨阴凉，睡竟忘晓，起视则同系之一人遁矣，独余与所识者仍囚拘。彭生忽令余移书吾姻，以千金赎余。姻果久宦，余来即依其人，第不能策其必得。又三日，金至，彭生喜，而母妹则深悲极恸，不能舍余。迨夜，彭生束巨鞓，命余以手引其带，导行山中，高下悉从彭生言，移时见船灯荧荧，知近水矣。舟长盈丈，贼十数纵横卧，余虱其中，悲怆不可状。
　　明日至余族父家，族父者方行贾于甬上，将治任送余归。而邻村群盗知状，谓余能以千金自赎，其家不贫，思更要余于道。族父夕中伪如舆夫言，将以明日日中行，迨四更即行，余就舆夫家潜舁而去。盗侦余者不备，闻余遁，乃大悔恨。
　　太湖盗
　　苏州圣庙匾额，重二百余斤，一夕忽失所在。广文大震。又明日当丁祭，乃告之大府，请捕盗。既闻某乡亦方构圣庙，苦无署额之人，盗方行剽太湖间，以为可以苏州圣庙匾代之，夜中肩至。官既异其事，亦原之不治。
　　严瓣
　　戴逆之起事台湾也，有两大将，曰吕子、严瓣。严瓣长身伟貌，饮食兼人，杀人以血膏其身，起紫棱，腥不可近。舞长刀可二十二斤，摧陷官军如拉朽。既陷艋舺，召优者奏技，自设高座，带刀观剧，厨者进膳，不特意，立斩其前，血溅杯羹，仍取啜之。
　　妻曰“元帅娘”，傅粉如妖魅，每攻城，以罗巾裹槟榔，掷城上与守卒作媚语，浸懈，则趣攻之，城往往因之而陷。
　　官军既收复台南，严瓣犹力斫四十人始死。
　　张李成
　　张李成亦台湾内山人，美风姿，操俳优业，媚目巧笑，傅脂粉登场，余初不审其为勇士也。法人攻台北，李观察某以刘省三宫保命，练士兵拒敌。张忽舍所业应选。李呼张小字曰：“阿火，汝操业贱，胡解兵事。”张慷慨曰：“火生长是间，不欲变服饰为西人奴也。山中善火者可千人，招之立集，然皆善猎能枪，可以应敌。”李善之，易其名曰李成，谓李氏所成就者也。
　　时擢胜军二千人，屯沪尾炮台坡，李成则率新军五百，分为两队，承其后。擢胜军一与敌接，立败。张以二百五十人出，散发赤身，嚼槟榔，红沬出其吻。时潮上，法人争以小船抵陂下，陂上草深没人，此二百五十人者，见敌皆仰卧，翘其左足，张趾架枪以待敌。敌近，二百五十枪齐发，法人死者百数，大骇而遁。山后复出二百五十人，作圆阵包敌。时潮落船胶，有巨贾购得法华战事股票，从军观胜败，时亦陷足泥中。船上张白麾请以金赎，张不可，作优俳声曰：“吾不欲仇人金也。”杀之而烹其尸，蛮俗也。若李成者，果稍加以学问，宁为此野蛮之事。惜乎！李公能成其功名，而不能成其品格也。
　　牛三
　　余年十六，客台湾淡水，商埠初立，居人仍朴野无礼衷。街衢猥狭，群豕与人争道。余日中恒野适，赴炮台坡，望百里坌山色。百里坌一名观音山。
　　然每向炮台坡必过野庙，庙前有剧台。行次忽见居人牛三者，赤其二膊，结束健勇无伦，直剚庙左所谓烽火馆者，戟指骂詈，似言耕牛为馆人所盗，然馆人竟弗答。少顷自门中出二矛，直剚牛三，牛三以两手分握一矛，引馆人出户外。馆人一老一少，悉力与牛三角，牛三坚握其矛锋不即放，相持一时许。馆中复一人将矛直剚牛胸，牛合二矛为一，复握其第三矛，而右手二矛，一锈一新，新矛滑出其掌，则已洞牛三腹，牛三不即仆，握矛而颤，血大涌出，始死。馆人三矛同下，牛三胸际洞七穴。余在剧台上亲睹其状。
　　于是三人弃矛而逃。时已有观者，则大噪而逐之。三人走而蹂田，一田夫握锄自陌上行，见三人狂奔，疑盗，且恶蹂躏其田，挥锄击其第一人，剖脑死；二人均足陷泥，为追者所及。
　　巴黎力人
　　余戚高子益观察，少肄业巴黎大学堂，毕业归，与余语巴黎事甚夥，今皆不复能识，但闻力人事，则大骇以为妄。子益言力人者，二膊大如巨瓮，仰卧，以肘抵地，舁铁板，可数百斤，加其上，益之巨捆之货，更令壮士数人，往来趋走其上，可一刻钟而起，神宇如恒。余大笑，力争无其事，子益乃出影片示余，凡子益所言者，影中皆具，余始服。影中又有一力人，伸独臂，置一铁轴，轴两头均作巨勺形，勺上各垂二人，轴轮转如飞。然影片中不为轮转之形，但屹立，然则此神力者，其果能扛鼎矣。
　　巴黎技师
　　巴黎以戏术得名者二：一以巨板遥植壁间，挟一单衣美人，衣严约其躯干，斜倚壁板之上，一人以小刃百数摇掷之，恰近美人肤革之外仅累黍，如是，百数十掷，刃所入处，一周美人之身，直以范美人影矣。扶美人下，而刃所范处，宛然一美人，而云鬟蛮靴，尤一一可辨。一则夫妇同行奏技，载玻璃小球数十，取其一置妇鼻端，以枪击之，球碎而鼻无恙，妇亦弗震。于是或耳际、髻中、肩井、乳峰，无一不足置球，枪之，球亦无一不破。后乃取名纸百张，以纤指持近耳际，夫以一枪洞此百纸，分授观者，以为纪念。此亦高子益云。


