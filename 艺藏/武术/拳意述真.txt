
　　拳意述真
　　                                                                     
　　序一
　　孙禄堂先生以形意,八卦,太极拳术教授后学,恐久而失其真也,乃作拳意述真述先辈传授之精意,而加以发挥,竣稿后,命余序之三家之术,其意本一,大抵务胜人尚气力者,源失之浊,不求胜于人,神行机圆,而人亦莫能胜之者,其源则清,清则技与道合,先生是书皆合乎道之言也,先生学形意,拜李奎垣先生之门,李之师为郭先生云深,而先生实学于郭,从之最久,幼弃其业,随之往来各省,郭先生骑而驰,先生手揽马尾步追其后,奔逸绝尘,日尝行百余里,至京师,闻程先生廷华精八卦拳术,董海川先生之徒也,访焉又绝受其术,程先生言先生敏捷过于人,人亦乐授之,蚤从郭,暮依程,如是精练者,数年游行郡邑,闻有艺者必造访,或不服与较,而先生未尝负之,故郭程二先生合曰:此子真能不辱其师,先生年五十余,居京师,有郝先生为真者,自广平来,郝善太极拳术,又从问其意,郝先生曰:异哉,吾一言而子通悟,胜专习数十年者,故先生融会三家,而能得其精微,笔之于书,表章先辈,开示后学,明内家道艺,无二之旨,动静交脩之法,其理深矣,其说,俱备于书,阅者自知之,余因略述,先生得道,之由以见,先生是书,乃苦功经历所得者,非空言也。
　　
　　民国十二年岁次癸亥仲冬蕲水陈曾则序
　　序二
　　禄堂先生既著形意八卦太极三书行世嘉惠后学,厥功匪浅,然犹惧不知者,以拳术为御侮之具,仅凭血气之勇也,于是有拳意述真之作,凡拳中之奥义,阐发无遗,平日所闻之诸先生辈者,一一笔之于书,使好拳术者,由此而进于道焉,俾武术之真义,不致湮没,此先生之苦心也,其以述真名者,盖本述而不作之意,于此益见,先生之谦德已。
　　民国十二年岁次癸亥冬月吴心谷拜读并识
　　自 序
　　
　　夫道者，阴阳之根，万物之体也。其道未发，悬于太虚之内;其道已发，流行于万物之中。夫道，一而已矣。在天曰命，在人曰性，在物曰理，在拳术曰内劲，所以内家拳术有形意、八卦、太极三派形式不同；其极，还虚之道，则一也。易曰：一阴一阳谓之道。若偏阴、偏阳皆谓之病。夫人之一生，饮食之不调，气血之不和，精神之不振，皆阴阳不和之故也。故古人创内家拳术，使人潜心玩味，以思其理，身体力行，以合其道，则能复其本来之性体，然吾国拳术门派颇多，形式不一，运用亦异，毕生不能穷其数，历世不能尽其法。余自幼年好习拳术，性与形意、八卦、太极三派之拳术相近，研究五十余年，得其概要。曾著形意、八卦、太极拳学，已刊行世。今又以昔年所闻先辈之言，述之于书，俾学者得知其真意焉。三派拳术，形式不同，其理则同；用法不一，其制人之中心，而取胜于人者则一也。按一派拳术之中，诸位先生之言论形式，亦有不同者，盖其运用或有异耳。三派拳术之道始于一理，中分为三派，末复合为一理。其一理者，三派亦各有所得也：形意拳之诚一也、八卦拳之万法归一也、太极拳之抱元守一也。古人云：“天得一以清，地得一以宁，人得一以灵，得其一而万事毕也”。三派之理，皆是以虚无而始，以虚无而终，所以三派诸位先生所练拳术之道，能与儒释道三家诚中、虚中、空中之妙理，合而为一者也。余深恐诸位先生之苦心精诣，久而淹没，故述之以公同好，惟自愧学术谫陋无文，或未能发挥诸位先生之妙旨，望诸同志，随时增补之，以发明其道可也。
　　民国十二年岁次癸亥直隶完县孙福全序
　　
　　目  录
　　
　　第一章  形意拳家小传
　　第二章  八卦拳家小传
　　第三章 太极拳家小传
　　第四章 形意拳
　　第五章 八卦拳
　　第六章 太极拳
　　第七章 形意拳谱摘要
　　第八章 练拳经验及三派之精意
　　
　　第一章  形意拳家小传
　　
　　李先生讳飞羽，字能然，世称老能先生，或曰洛能、洛农、老农皆一音之转也。直隶深县人，经商于山西太谷。喜拳术，闻县境有戴龙邦先生者，善形意拳，往访焉，觌面一见，言谈举止，均甚文雅，不似长武术者，心异之，辞去。他日请人介绍，拜为门下。时先生年三十七岁也。自受教后，昼夜习练，二年之久，所学者，仅五行拳之一行，即劈拳并半趟连环拳耳。虽所学无多，而心中并不请益，诚心习练，日不间断。是年龙邦先生之母八十寿诞，先生前往拜祝，所至之宾客，非亲友即龙邦先生之门生。拜寿之后，会武术者皆在寿堂练习，各尽其所学焉。惟先生只练拳趟半，龙邦先生之母，性喜拳术，凡形意拳之道理并形式无所不晓，遂问先生为何连环拳只练半趟。先生答曰：仅学此耳。当命龙邦先生曰：此人学有二年之久，所教者甚少，看来倒是忠诚朴实，可以将此道理用心教授之。龙邦先生本是孝子，又受老母面谕，乃尽其所得乎心者而授之先生。先生精心习练，至四十七岁，学乃大成，于形意拳之道理，无微不至矣！每与人相较，无不随心所欲，手到功成，当时名望甚着，北数省人皆知之。教授门生郭云深、刘奇兰、白西园、李太和、车毅斋、宋世荣诸先生等。于是先生名声愈着，道理愈深。本境有某甲，武进士也，体力逾常人，兼善拳术，与先生素相善，而于先生之武术，则窃有不服，每蓄意相较，辄以相善之故，难于启齿。一日会谈一室，言笑一如平常，初不料某甲之蓄意相试，毫无防备之意，而某甲于先生行动时，乘其不意，窃于身后即捉住先生，用力举起。及一伸手，而身体已腾空斜上，头颅触入顶棚之内，复行落下，两足仍直立于地，未尝倾跌。以邪术疑先生，先生告之曰：是非邪术也，盖拳术上乘神化之功，有不见不闻之知觉，故神妙若此，非汝之所知也。时人遂称先生曰：神拳李能然。年八十余岁，端坐椅上，一笑而逝。
　　郭先生讳峪生，字云深，直隶深县马庄人。幼年好习拳术，习之数年，无所得，后遇李能然先生，谈及形意拳术，形式极简单而道则深奥，先生甚爱慕之。能然先生视先生有真诚之心，遂收为门下，口传手授。先生得传之后，心思会悟，身体力行，朝夕习练数十年。能然先生传授手法，二人对手之时，倏忽之间，身已跌出二丈余，并不觉有所痛苦，只觉轻轻一划，遂飘然而去。先生既受能然先生所教拳术三层之道理以至于体用规矩法术之奥妙，并剑术刀枪之精巧，无所不至其极，常游各省，与南北两派同道之人交接甚广，阅历颇多，亦尝戏试其技，令有力壮者五人，各持木棍，以五棍之一端，顶于先生腹，五人将足立稳，将力使足，先生一鼓腹，而五壮年人，一齐腾身而起，跌坐于丈余之外。又练虎形拳，身体一跃，至三丈外。先生所练之道理，腹极实而心极虚，形式神气沉重如泰山，而身体动作轻灵如飞鸟。所以先生遇有不测之事，只要耳闻目见，无论何物，来得如何勇猛速快，随时身体皆能避之。先生熟读兵书，复善奇门，着有《解说形意拳经》，详细明畅，赐予收藏，后竟被人窃去，不知今藏何所，未能付梓流传，致先生启迪后学之心，湮没不彰，惜哉！先生怀抱绝技，奇才未遇其时，仅于北数省教授多人，后隐于乡闾，至七十余岁而终。
　　刘先生字奇兰，直隶深县人，喜拳术，拜李能然先生为师，学习形意拳术，先生隐居田庐，教授门徒，联络各派，无门户之见，有初见先生，数言拜即服为弟子者。先生至七十余岁而终。弟子中，以李存义、耿诚信、周明泰三先生艺术为最。其子殿臣，着形意拳抉微，发明先生之道。
　　宋世荣先生，宛平人，喜昆曲围棋，性又好拳术。在山西太谷开设钟表铺，闻李能然先生拳术高超，名冠当时，托人引见，拜为门下，自受教后，昼夜勤苦习练，迄不间断。所学五行拳及十二形，无不各尽其妙。练习十二形中蛇形之时，能尽蛇之性能，回身向左转时，右手能摄住右足跟，及向右转时，左手能摄住左足跟，回身停式，身形宛如蛇盘一团，开步走趟，身形委曲弯转，又如蛇之拨草蜿蜓而行也。练燕形之时，身子挨着地，能在板凳下边一掠而过，出去一丈余远，此式之名，即叫燕子抄水。又练狸猫上树（此系拳中一着之名目），身子往上一跃，手足平贴于墙，能粘一二分钟时。当时同门同道及门外之人，见者固极多，现时曾亲睹先生所练各式之技能者，亦复甚多。盖先生格物之功甚深，能各尽其性，故其传神也若此。昔伶人某，与先生相识，云在归化城时，亲见先生与一练技者比较，二人相离丈余，练技者挺身一纵，甫一出手，其身已如箭之速，跌出两丈有余，而先生则毫无动转，只见两手于练技者之身一划耳！余二十余岁时住于北京小席儿胡同白西园先生处，伶人某与白先生对门居，闻其向白先生言如此。民国十二年一月间，同门人某往太谷拜见先生，先生时年八十余岁矣，精神健壮，身体灵动，一如当年。归后告于予曰，先生谈及拳术时，仍复眉飞色舞，口言其理，身比其形，殊忘其身为耄耋翁，且叹后进健者之不如焉！
　　车先生永宏字毅斋，山西太谷县人，家中小康，师李能然先生，学习拳术。先生自得道后，视富贵如浮云，隐居田间，教授门徒甚多，能发明先生之道者，山西祁县乔锦堂先生为最。先生乐道，始终如一。至八十余岁而终。
　　张先生字树德，直隶祁州人，幼年好习武术，拜李能然先生为师。练拳并剑刀枪各术，合为一气，以拳为剑，以剑为拳。所用之枪法极善，有来访先生比较枪法者，皆为先生所败。先生隐居田间，教授门徒颇多。门徒承先生之技术者，亦不乏人。先生至八十余岁而终。
　　刘先生字晓兰，直隶河间县人。为贾于易州西陵，性喜拳术，幼年练八极拳，工夫极纯。后又拜李能然先生为师，研究形意拳术，教授门徒，直省最多，老来精神益壮。八十余岁而终。
　　李先生字镜斋，直隶新安县人。以孝廉历任教授。性好拳术，年六十三拜李能然先生为师，与郭云深先生相处最久，研究拳术。练至七十余岁，颇得拳术之奥理，动用轻灵，仍如当年。先生云：至此方知拳术与儒学之道理，并行不悖，合而为一者也。李先生寿至八十余岁而终。
　　李先生名存义，字忠元，直隶深县人。轻财好义，性喜拳术，幼年练习长短拳，后拜刘奇兰先之门，学形意拳术，习练数十年。为人保镖，往来各省，途中遇盗贼，手持单刀对敌，贼不敢进，或闻先生之名，义气过人，避道者。故人以“单刀李”称之。民国元年，在天津创办武士会，教授门徒，诲人不倦，七十余岁而终。
　　田先生字静杰，直隶饶阳县人。性好拳术，拜刘奇兰先生为师。先生保镖护院多年，生平所遇奇事甚多，惜余不能记忆，故未能述之。先生七十余岁，在田间朝夕运动，以乐晚年。
　　李先生讳殿英，字奎垣，直隶涞水县山后店上村人。幼年读书，善小楷，性喜拳术，从易州许某学弹腿、八极等拳，功夫极纯熟，力量亦颇大。先生在壮年之时，保镖护院，颇有名望。每好与人较技，时常胜人。后遇郭云深先生，与之比较，先生善用腿，先生之脚方抬起，见云深先生用手一划，先生身后有一板凳，先生之身体，从板凳跃过去，两丈余远，倒于地下矣。先生起而谢罪，遂拜为门下，待奉云深先生如父子然。后蒙云深先生教授数年，昼夜习练，将所受之道理，表里精微，无所不至其极矣。余从先生受教时，先生之技术，未甚精妙。先生自得道后，常为书记，不轻言拳术矣。余遂待从郭云深先生受教。先生虽不与人轻言拳术，而仍练拳不懈，他人所不知也。先生至七十余岁而终。
　　耿先生名继善，字诚信，直隶深县人。喜拳术，拜刘奇兰先生为师，学习形意拳。隐居田间，以道为乐，传授门徒多人。七十余岁，身体轻灵，健壮仍如当年。
　　周先生字明泰，直隶饶阳县人。幼年在刘奇兰先生家为书童，喜拳术，遂拜奇兰先生为师。练习数载，保镖多年。直隶莫州一带门徒颇多，六十余岁而终。
　　许先生名占鳌，字鹏程，直隶定县人。家中小康，幼年读书，善八法，性喜拳术。专聘教习练习长拳、刀枪剑术。身体轻灵似飞鸟，知者皆以赛毛称之。后又拜郭云深先生为师，学习形意拳术。传授门徒颇多，六十余岁而终。
　　
　　第二章  八卦拳家小传
　　
　　董海川先生,顺天文安县,朱家坞人,喜习武术,尝涉迹江皖间,遇异人传授,居三年,拳术剑术及各器械,无不造其极,归后入睿王府当差,人多知其有奇技异能,投为门下受教者络绎不绝,所教拳术,称为八卦,其式形,皆是河图洛书之数,其道体,俱是先生后天之理,其用法,乃八八六十四卦之变化而无穷,一部易理,先生方寸之间,体之无遗,是以先生行止坐卧,动作之际,其变化之神妙,非常人所能测也,居尝跏跌静坐,值夏日大雨墙忽倾倒,时先生跌坐于坑贴近此墙,先生并未开目,弟子在侧者,见墙倒之时,急注视先生忽不见,而先生已跌坐,于他处之椅上,身上未着点尘,先生又尝昼寝,时值深秋,弟子以被覆之,轻轻覆于先生身,不意被覆于床,存者仅床与被,而先生不见矣,惊而返顾,则先生端坐于临厅之一椅,谓其人曰,何不言耶,使我一惊,盖先生之灵机至是,已臻不见不闻,即可知觉之境,故临不测之,其变化之神妙,有如此者,中庸云,至诚之道,可以前知,即此义也,年八十余岁,端坐而逝,弟子尹福,程廷华等,葬于东直门外,榛椒树东北,红桥大道旁,诸门弟子建碑,以志其行为。
　　程廷华先生,直隶深县人,居北京花市大街四条,以眼镜为业,性喜武术,未得门径,后经人介绍拜董海川先生为师,所学之拳,名为游身八卦连环掌,自受传后,习练数年,得其精微,名声大振,人称之为眼镜程,无人不知之也,同道之人,来比较甚多,无不败于先生之手者,因此招人之忌,一日晚先生由前门返铺中,行至芦草园,正走时,忽闻后有脚步声甚急,先生方一回头见尾随之人,手使砍刀一把,光闪曜目,正望着先生之头劈下,先生随即将身往下一缩,倏忽越出七八尺,其刀落空,旋即回身,夺其刀以足踢倒于地,以刀掷之,曰朋友回家从用工夫,再来可也,不问彼之姓名,徜徉而去,当时有数人亲眼见之,在京教授门徒颇多,其子海亭,亦足以发明先生技术之精奥者矣。
　　
　　第三章 太极拳家小传
　　
　　杨先生,字露蝉,直隶广平府人,喜拳术,得河南怀庆府,陈家沟子之指授,遂以太极名于京师,来京教授弟子,故京师之太极拳术,皆先生所传也。
　　武先生,字禹襄,直隶广平府人,往河南怀庆府赵堡镇陈清平先生处,学习太极拳术,研究数十年,遇敌制胜,事迹最多,郝为桢先生言之不详,故未能述之。
　　郝先生,讳和,字为桢,直隶广平永年县人,受太极拳术于亦畬先生,昔年访友来北京,经友人介绍,与先生相识,见先生身体魁伟,容貌温和,言皆中理,身体和顺自然,余与先生遂相投契,未几先生患痢疾甚剧,因初次来京不久朋友甚少,所识者,惟同乡杨建侯先生耳,余遂为先生请医服药,朝夕服侍,月余而愈,先生呼余曰,吾二人本无至交,萍水相逢,如此相待实无可报,余曰此事先生不必在心,俗云四海之内皆朋友,况同道乎,先生云,我实心感,欲将我平生所学之拳术,传与君愿否,余曰恐求之不得耳,故请先生至家中,余朝夕受先生教授,数月得其大概,后先生返里,在本县教授门徒颇多,先生寿七十有余岁而终,其子月如能传先生之术,门徒中精先生之武术者亦不少矣。
　　
　　第四章 形意拳
　　
　　第一节 郭云深论形意拳
　　一则
　　形意拳术有三层道理，有三步功夫，有三种练法。
　　一、三层道理
　　1、练精化气；2、练气化神；3、练神还虚（练之以变化人之气质，复其本然之真也）。
　　二、三步功夫
　　1、易骨：练之以筑其基，以壮其体，骨体坚如铁石，而形式气质，威严状似泰山。
　　2、易筋：练之以腾其膜，以长其筋（俗云：筋长力大），其劲纵横联络，生长而无穷也。
　　3、洗髓：练之以清虚其内，以轻松其体，内中清虚之象：神气运用，圆活无滞身体动转，其轻如羽（拳经云：三回九转是一式，即此意义也）。
　　三、三种练法
　　1、明劲：练之总以规矩不可易，身体动转要和顺而不可乖戾，手足起落要整齐而不可散乱。拳经云：“方者以正其中”即此意也。
　　
　　2、暗劲：练之神气要舒展而不可拘，运用要圆通活泼而不可滞。拳经云：“圆者以应其外”即此意也。
　　3、化劲：练之周身四肢动转，起落、进退皆不可着力，专以神意运用之。虽是神意运用，惟形式规矩仍如前二种不可改移。虽然周身动转不着力，亦不能全不着力，总在神意之贯通耳。拳经云：“三回九转是一式”即此意义也。
　　四、详论明劲、暗劲、化劲
　　1、明劲
　　明劲者，即拳之刚劲也。易骨者，即练精化气，易骨之道也。因人身中先天之气与后天之气不合，体质不坚，故发明其道。大凡人之初生，性无不善，体无不健，根无不固，纯是先天。以后，知识一开，灵窍一闭，先后不合，阴阳不交，皆是后天血气用事，故血气盛行，正气衰弱，以致身体筋骨不能健壮。故昔达摩大师传下易筋洗髓二经，习之以强壮人之身体，还其人之初生本来面目。后宋岳武穆王扩充二经之义，作为三经：易骨、易筋、洗髓也。将三经又制成拳术，发明此经道理之用。拳经云：“静为本体，动为作用”，与古之五禽、八段练法有体而无用者不同矣。因拳术有无穷之妙用，故先有易骨、易筋、洗髓，阴阳混成，刚柔悉化，无声无臭，虚空灵通之全体。所以有其虚空灵通之全体，方有神化不测之妙用。故因此拳是内外一气，动静一源，体用一道，所以静为本体，动为作用也。因人为一小天地，无不与天地之理相合，惟是天地之阴阳变化皆有更易。人之一身既与天地道理相合，身体虚弱，刚戾之气，岂不能易乎？故更易之道，弱者易之强，柔者易之刚，悖者易之和。所以三经者，皆是变化人之气质，以复其初也。易骨者，是拳中之明劲，练精化气之道也。将人身中散乱之气，收纳于丹田之内，不偏不倚，和而不流，用九要之规模锻炼，练至于六阳纯全，刚健之至，即拳中上下相连，手足相顾，内外如一。至此，拳中明劲之功尽，易骨之劲全，练精化气之功亦毕矣。
　　2、暗劲
　　暗劲者，拳中之柔劲也（柔劲与软不同：软中无力，柔非无力也），即练气化神、易筋之道也。先练明劲，而后练暗劲，即丹道小周天止火再用大周天功夫之意。明劲停手，即小周天之沐浴也。暗劲手足停而未停，即大周天四正之沐浴也。拳中所用之劲，是将形气神（神即意也）合住，两手往后用力拉回（内中有缩力），其意如拔钢丝。两手前后用劲：左手往前推，右手往回拉；或右手往前推，左手往回拉，其意如撕丝绵；又如两手拉硬弓。要用力徐徐拉开之意。两手或右手往外翻横，左手往里裹劲。或左手往外翻横，右手往里裹劲，如同练鼍形之两手，或是练连环拳之包裹拳。拳经云：“裹者如包裹之不露”。两手往前推劲，如同推有轮之重物，往前推不动之意，又似推动而不动之意。两足用力，前足落地时，足根先着地，不可有声。然后再满足着地，所用之劲，如同手往前往下按物一般。后足用力蹬劲，如同迈大步过水沟之意。拳经云：“脚打采意不落空”，是前足；“消息全凭后脚蹬”，是后足；“马有迹蹄之功”。皆是言两足之意也。两足进退，明劲暗劲，两段之步法相同。惟是明劲则有声，暗劲则无声耳。
　　3、化劲
　　化劲者，即练神还虚，亦谓之洗髓之功夫也。是将暗劲练到至柔至顺，谓之柔顺之极处，暗劲之终也。丹经云：“阴阳混成，刚柔悉化，谓之丹熟”。柔劲之终，是化劲之始也。所以再加上功夫，用练神还虚，至形神俱杳，与道合真，以至于无声无臭，谓之脱丹矣。拳经谓之“拳无拳，意无意，无意之中是真意”，是谓化劲。练神还虚，洗髓之工毕矣。化劲者，与练划劲不同。明劲暗劲，亦皆有划劲。划劲是两手出入起落俱短，亦谓之短劲。如同手往着墙抓去，往下一划，手仍回在自己身上来，故谓之划劲。练化劲者，与前两步功夫之形式无异，所用之劲不同耳。拳经云：“三回九转是一式”，是此意也。三回者，练精化气、练气化神、练神还虚，即明劲、暗劲、化劲是也。三回者，明、暗、化劲是一式；九转者，九转纯阳也。化至虚无而还于纯阳，是此理也。所练之时，将手足动作，顺其前两步之形式，皆不要用力，并非顽空不用力，周身内外，全用真意运用耳。手足动作所用之力，有而若无，实而若虚。腹内之气所用亦不着意，亦非不着意，意在积蓄虚灵之神耳。呼吸似有似无，与丹道功夫，阳生至足、采取归炉、封固停息、沐浴之时呼吸相同。因此，似有而无，皆是真息，是一神之妙用也。庄子云：“真人之呼吸以踵”，即是此意，非闭气也。用工练去，不要间断，练到至虚，身无其身，心无其心，方是形神俱妙，与道合真之境。此时能与太虚同体矣。以后练虚合道，能至寂然不动，感而遂通，无入而不自得，无往而不得其道，无可无不可也。拳经云：“固灵根而动心者，武艺也；养灵根而静心者，修道也”。所以形意拳术与丹道合而为一者也。
　　二则
　　形意拳起点三体式，两足要单重，不可双重。单重者，非一足着地，一足悬起，不过前足可虚可实，着重在于后足耳。以后练各形式亦有双重之式。虽然是双重之式，亦不离单重之重心。以至极高、极俯、极矮、极仰之形式，亦总不离三体式单重之中心。故三体式为万形之基础也。三体式单重者，得其中和之起点，动作灵活，形式一气，无有间断耳。双重三体式者，形式沉重，力气极大。惟是阴阳不分，乾坤不辨，奇偶不显，刚柔不判，虚实不明，内开外合不清，进退起落动作不灵活。所以形意拳三体式，不得其单重之中和，先后天亦不交，刚多柔少，失却中和，道理亦不明，变化亦不通，自被血气所拘，拙劲所捆，此皆是被三体式双重之所拘也。若得着单重三体式中和之道理以后行之，无论单重双重各形之式，无可无不可也。
　　三则
　　形意拳术之道，练之极易，亦极难。易者，是拳术之形式至易至简而不繁乱。其拳术之始终，动作运用，皆人之所不虑而知，不学而能者也。周身动作运用，亦皆年常之理。惟人之未学时，手足动作运用无有规矩而不能整齐，所教授者，不过将人之不虑而知、不学而能、平常所运用之形式入于规矩之中，四脚动作而不散乱者也。果练之有恒而不间断可以至于至善矣。若到至善处，诸形之运用，无不合道矣。以他人观之，有一动一静，一言一默之运用，奥妙不测之神气。然而自己并不知其善于拳术也。因动作运用皆是平常之道理，无强人之所难，所以拳术练之极易也。中庸云：“人莫不饮食也，鲜能知味也”。难者，是练者厌其拳之形式简单而不良于观，以致半途而废者有之，或是练者恶其道理平常而无有奇妙之法则，自己专好刚劲之气，身外又务奇异之形，故终身练之而不能得着形意拳术中和之道也。因此好高务远，看理偏僻，所以拳术之道理，得之甚难。中庸云：“道不远人，人之为道而远人“，即此意义也。
　　四则
　　形意拳术之道无他，神气二者而已。丹道始终全仗呼吸。起初大小周天，以及还虚之功者，皆是呼吸之变化耳。拳术之道亦然，惟有锻炼形体与筋骨之功。丹道是静中求动、动极而复静也；拳术是动中求静，静桓而复动也。其初练之似异，以至还虚则同。形意拳经云：“固灵根而动心者，敌将也；养灵根而静心者，修道也”。所以形意拳之道，即丹道之学也。丹道有三易：炼精化气、炼气化神、炼神还虚；拳术亦有三易：易骨、易筋、洗髓。三易即拳中明劲、暗劲、化劲也。练至“拳无拳，意无意，无意之中是真意”，亦与丹道练虚合道相合也。丹道有最初还虚之功，以至虚极静笃之时，下元真阳发动，即速回光返照。凝神入气穴，息息归根。神气未交之时，存神用息，绵绵若存，意兹在兹，此武火之谓也。至神气已交，又当忘息，以致采取归炉、封固停息、沐浴起火、进退升降归根。俟动而复炼，炼至不动，为限数足满止火，谓之坎离交妒。此为小周天。以至大周天之功夫，无非自无而生有，由微而至著，由小而至大，由虚而积累，皆呼吸火候之变化。文武刚柔，随时消息，此皆是顺中用逆，逆中行顺，用其无过不及、中和之道也。此不过略言丹道之概耳。丹道与拳术并行不悖，故形意拳术，非粗率之武艺。余恐后来练形意拳术之人，只用其后天血气之力，不知有先天真阳之气，故发明形意拳术之道，只此神气二者而已。故此先言丹道之大概，后再论拳术之详情。
　　五则
　　练形意拳术有三层之呼吸。
　　第一层练拳术之呼吸，将舌卷回，顶住上腭，口似开非开，似合非合，呼吸任其自然，不可着意于呼吸，因手足动作合于规矩，是为调息之法则，亦即练精化气之功夫也。
　　第二层练拳术之呼吸，口之开合、舌顶上腭等规则照前，惟呼吸与前一层不同。前者手足动作是调息之法则，此是息调也。前者口鼻之呼吸，不过借此以通乎内外也。此二层之呼吸着意于丹田之内呼吸也。又名胎息。是为练气化神之理也。
　　第三层练拳术之呼吸，与上两层之意又不同。前一层是明劲，有形于外，二层是暗劲，有形于内。此呼吸虽有而若无，勿忘勿助之意思，即是神化之妙用也。心中空空洞洞，不有不无，非有非无，是为无声无臭，还虚之道也。此三种呼吸为练拳术始终本末之次序，即一气贯通之理，自有而化无之道也。
　　六则
　　人未练拳术之先，手足动作，顺其后天自然之性，由壮而老，以至于死。通家逆运先天，转乾坤，扭气机，以求长生之术。拳术亦然。起点从平常之自然之道，逆转其机，由静而动，再由动而静，成为三体式。其姿势：两足要前虚后实，不俯不仰，不左斜，不右歪。心中要虚空、至静无物，一毫之血气不能加于其内，要纯任自然虚灵之本体，由着本体再萌动练去，是为拳中纯任自然之真劲，亦谓人之本性，又谓之丹道最初还虚之理，亦谓之明善复初之道。其三体式中之灵妙，非有真传不能知也。内中之意思，犹丹道之点玄关、大学之言明德、孟子所谓养浩然之气。又与河图中五之一点，太极先天之气相合也。其姿势之中，非身体两腿站均当中之中也。其中是用规矩之法则，缩回身中散乱驰外之灵气，返归于内，正气复初，血气自然不加于其内，心中虚空，是谓之中，亦谓之道，心因此再动。丹书云：“静则为性，动则为意，妙用则为神”。所以拳术再动，练去谓之先天之真意，则身体手足动作即有形之物，谓之后天。以后天合着规矩法则，形容先天之真意，自最初还虚，以至末后还虚，循环无端之理，无声无臭之德，此皆名为形意拳之道也。其拳术最初积蓄之真意与气，以致满足，中立而不倚，和而不流，无形无相，此谓拳中之内劲也（内家拳术之名，即此理也）。其拳中之内劲，最初练之，人不知其所以然之理。因其理最微妙，不能不详言之，免后学入于歧途。初学入门，有三害九要之规矩。三害莫犯，九要不失其理（八卦拳学详之矣）。手足动作合于规矩，不失三体式之本体，谓之调息。练时口要似开非开，似合非合，纯任自然。舌顶上腭，要鼻孔出气。平常不练时，以至方练完收势时，口要闭，不可开，要时时令鼻孔出气。说话、吃饭、喝茶时，可开口，除此之外，总要舌顶上腭，闭口，令鼻孔出气，谨要！至于睡卧时，亦是如此。练至手足相合，起落进退如一，谓之息调。手足动作，要合不于规矩，上下不齐，进退步法错乱，牵动呼吸之气不均，出气甚粗，以致胸间发闷，皆是起落进退、手足步法不合规矩之故也。此谓之息不调。因息不调，拳法身体不能顺也。拳中之内劲是将人之散乱于外之神气，用拳中之规矩，手足身体动作，顺中用逆，缩回于丹田之内，与丹田之元气相交，自无而有，自微而著，自虚而实，皆是渐渐积蓄而成，此谓拳之内劲也。丹书云：“以凡人之呼吸，寻真人之处”，庄子云“真人呼吸以踵”，亦是此意也。拳术调呼吸，从后天阴气所积，若致小腹坚硬如石，此乃后天之气勉强积蓄而有也。总要呼吸纯任自然，用真意之元神，引之于丹田。腹虽实而若虚，有而若无。老子云：“绵绵若存”；又云：“虚其心，而灵性不昧；振道心，正气常存”，亦此意也。此理即拳中内劲之意义也。
　　七则
　　形意拳之用法，有三层：有有形有相之用，有有名有相无迹之用，有有声有名无形之用。有无形无相无声无臭之用。拳经云：“起如钢锉（起者去也），落如钩杆（落者回也）。未起如摘子，未落如坠子。起如箭，落如风，追风赶月不放松。起如风，落如箭，打倒还嫌慢。足打七分手打三，五行四梢要合全。气连心意随时用，硬打硬进无遮拦。打人如走路，看人如嵩草。胆上如风响，起落似箭钻。进步不胜，必有胆寒之心”。此是初步明劲，有形有相之用也。到暗劲之时，用法更妙：“起似伏龙登天，落如霹雷击地。起无形，落无踪，起意好似卷地风。起不起，何用再起；落不落，何用再落。低中之中望为高，高之中望为低。打起落如水之翻浪。不翻不钻，一寸为先。脚打七分手打三，五行四梢要合全。气连心意随时用，打破身式无遮拦”。此是二步暗劲，形迹有无之用也。“拳无拳，意无意，无意之中是真意。拳打三节不见形，如见形影不为能”，随时而发；一言一默，一举一动，行止、坐卧、以致饮食、茶水之间，皆是用；或有人处，或无人处，无处不是用，所以无入而不自得，无往而不得其道，以致寂然不动，感而遂通也。此皆是化劲神化之用也。然而所用之虚实奇正，亦不可专有意用于奇正虚实。虚者，并非专用虚于彼。己手在彼手之上，用劲拉回，如落钩竿，谓之实；己手在彼手之下，亦用劲拉回，彼之手挨不着我的手，谓之虚。并非专有意于虚实，是在彼之形式感触耳。奇正之理亦然：奇无不正，正无不奇；奇中有正，正中有奇，奇正之变，如循环之无端，所用不穷也。拳经云：“拳去不空回，空回总不奇”，是此意也。
　　八则
　　形意拳术明劲是小学功夫。进退起落，左转右旋，形式有间断，故谓之小学。暗劲是大学之道。上下相连，手足相顾，内外如一，循环无端，形式无有间断，故谓之大学。此喻是发明其拳所以然之理也。论语云：“一以贯之”，此拳亦是求一以贯之道也。阴阳混成，刚柔相合，内外如一，谓之化劲。用神化去，至于无声无臭之德也。孟子云：“大而化之，之谓圣。圣而不可知之，之谓神”。丹书云：“形神俱杳，乃与道合真之境”。拳经云：“拳无拳，意无意，无意之中是真意”。如此者，不见而章，不动而变，无为而成，寂然不动，感而遂通也。老子云：“得其一而万事毕”。人得其一谓之大。拳中内外如一之劲用之于敌，当刚而刚，当柔则柔，飞腾变化，无入而不自得，亦无可无不可也。此之谓一以贯之。一之为用，虽然纯熟，总是有一之形迹也，尚未到至妙处，因此要将一化去，化到至虚无之境，谓之至诚至虚至空也。如此“大而化之之谓圣，圣而不可知之之谓神”。神之道理得矣！
　　九则
　　拳术之道，要自己锻炼身体，以却病延年，无大难法，若与人相较，则非易事。第一存心谨慎，要知己知彼，不可骄矜，骄矜必败。若相识之人，久在一处，所练何拳，艺之深浅，彼此皆知。或喜用脚，或善用手，皆知其大概。谁胜谁负，尚不易言。若与不相识之人，初次见面，彼此不知所练何种拳术，所用何法。若一交手，其艺浅者，自立时相形见绌。若皆是明手，两人相较，则颇不易言胜。所宜知者，一见面先察其人精神是否虚灵，气质是否雄厚，身躯是否活泼，再察其言论或谦或矜，其所言与其人之神气形体动作是否相符，观此三者，彼之艺能，知其大概矣。及相较之时，或彼先动，或己先动，务要辨地势之远近、险隘、广狭、死生。若二人相离极近，彼或发拳，或发足，皆能伤及吾身，则当如拳经云：“眼要毒，手要奸（奸即巧也），脚踏中门往里钻。眼有监察之精，手有拨转之能，足有行程之功。两肘不离肋，两手不离心，出洞入洞紧随身。乘其无备而攻之，由其不意而出之”。此是近地以速之意也。两人相离之地远，或三四步，或五六步不等，不可直上，恐彼以逸待劳，不等己发拳，而彼先发之矣。所以方动之时，不要将神气显露于外，似无意之情形，缓缓走至彼相近处，相机而用。彼动机方露，己即速扑上去，或掌或拳，随左打左，随右打右，彼之刚柔，己之进退，起落变化，总相机而行之。此谓远地以缓也。己所立之地势，有利不利，亦得因敌人而用之，不可拘着。程廷华先生亦云：与彼相较之时，看彼之刚柔，或力大，或奸巧，彼刚吾柔，彼柔吾刚，彼高吾低，彼低吾高，彼长吾短，彼短吾长，彼开吾合，彼合吾开，或吾忽开忽合，忽刚忽柔，忽上忽下，忽短忽长，忽来忽去，不可拘使成法，须相敌之情形而行之。虽不能取胜于敌，亦不能骤然败于敌也。总以谨慎为要。
　　十则
　　拳经云：“上下相连，内外合一”。俗云上下是头足也，亦云手足也。按拳中道理言之是上呼吸之气与下呼吸之气相接也。此是上下相连，心肾相交也。内外合一者，是心中神意下照于海底，腹内静极而动，海底之气微微自下而上，与神意相交，归于丹田之中，运贯于周身，畅达于四肢，融融和和，如此方是上下相连，手足自相然顾，合内外而为一者也。
　　十一则
　　练拳术不可固执不通。若专以求力，即被力拘；专以求气，即被气所拘；若专以求沉重，即为沉重所捆坠；若专以求轻浮，神气则被轻浮所散。所以然者，外之形式顺者，自有力；内里中和者，自生气；神意归于丹田者，身自然重如泰山；将神气合一，化成虚空者，自然身轻如羽。故此不可专求。虽然求之有所得焉，亦是有若无、实若虚，勿忘勿助，不勉而中，不思而得，从容中道而已。
　　十二则
　　形意拳术之横拳有先天之横，有后天之横，有一行之横。先天之横者，由静而动，为无形之横拳也。横者，中也。易云：“黄中通理，正位居体”，即此意也。拳经云：“起无形”，“起为横”，皆是也（此起字是内中之起，自虚无而生有，真意发萌之时，在拳中谓之横，亦谓之起）。此横有名无形，为诸形之母也。万物皆含育于其中矣。其横则为拳中之太极也。后天之横者，是拳中外形手足，以动即名为横也。此横有名有式，无有横之相也。因头手足肩肘胯膝（名七拳）外形七拳，以动即名为横，亦为诸式之干也，万法亦皆生于其内也。
　　十三则
　　形意拳术，头层明练，谓之练精化气，为丹道中之武火也；第二层暗劲，谓之练气化神，为丹道中之文火也；三层化劲，谓之练神还虚，为丹道中火候纯也。火候纯而内外一气成矣。再练亦无劲，亦无火，谓之练虚合道。以致行止坐卧，一言一默，无往而不合其道也。拳经云：“拳无拳，意无意，无意之中是真意”。至此无声无臭之德至矣。先人诗曰：“道本自然一气游，空空静静最难求，得来万法皆无用，身形应当似水流”。
　　十四则
　　拳意之大道，大概皆是河洛之理，以之取象命名，数理兼该，顺其人动之作之自然，制成法则，而人身体力行之。古人云：天有八风，易有八卦，人有八脉。拳有八势，是以拳术有八卦之变化。八卦者，有圆之象焉。天有九天，星有九野，地有九泉，人有九窍，拳有九宫，故拳术有九宫之方位。九宫者，有方之义焉。古人以九府而作圜法，以九室而作明堂，以九区而作贡赋，以九军而作阵法，以九窍九数（九数者，即九节也。头为梢节，心为中节，丹田为根节；手为梢节，肘为中节，肩为根节；足为梢节，膝为中节，胯为根节。三三共九节也）而作拳术，无非用九，其理亦妙矣。河之图，洛之书，皆出于天地自然之数，禹之范，大挠之历，皆圣人得于天地之心法。余蒙老农先生所授之九宫图，其理亦出于此而运用之神妙，变化莫测。此图之道，夫妇之愚可以与知与能，及其至也，虽圣人亦有所不知不能矣。其图之形式，是飞九宫之道，一至九，九还一之理，用竿九根布之四正四根，四隅四根，当中一根。竿不拘粗细。起初练之，地方要宽大，竿相离要远，大约或一丈之方形，或一丈有余，或两丈，不拘尺寸，练之已熟，渐渐而缩小，缩至两竿相离之远近，仅能容身穿行往来，形如流水，旋转自如，而不碍所立之竿。绕转之形式用十二形：或鹞子入林翻身之巧，或如蛇拔草入穴之妙，或如猿猴纵跳之灵活。各形之巧妙，无所不有也。此图之效力，不会拳术者，按法走之可以消食，血脉流通；若练拳术而步法不活动者，走之可以能活动；练拳术身体发拘者，走之身体可以能灵通；练拳术心中固执者，走之可以能灵妙。无论男女老少，皆可行之，可以却病延年，强健身体，等等妙术，不可言宣。拳经云：“打拳如走路，看人如蒿草。武艺都道无正经，任意变化是无穷。岂知吾得婴儿玩，打法天下是真形。三回九转是一式”之理，亦皆在其中矣。此图明数学者，能晓此图之理；练八卦拳者，能通此图之道也。此图亦可作为游戏运动。走练之时，舌顶上腭。不会练拳术者，行走之时，两手曲伸，可以随便；要会拳术者，按自己所会之法则运用可也。无论如何运动，左旋右转，两手身体不能动着所立之竿为要。此图不只运动身体已也，而剑术之法，亦含藏于其中矣。此九根竿之高矮，总要比人略高。可以九个泥塾，或木塾，将竿插在内，可以移动练。用时可分布九宫，不练时可收在一处。若地基方便，不动亦可；若实在无有竿之时，砖石分布九宫亦可；若无砖石，画九个小围走之亦无不可。总而言之，总是有竿练之为最妙，此法走练，起初按一二三四五六七八九之路，反之九八七六五四三二一。此图外四正四隅八根竿，比喻八卦。当中一根，又共比喻九个门。要练纯熟，无论何门，亦可以起点，要之归原，不能离开中门，即中五宫也。走之按一至二，二至三，至九，返之九至八，八至七，又还于一之数。此图一圈一根竿也。一至九，九返一，即所行之路也。名为飞九宫也，亦名阴八卦也。河图之理藏之于内，洛书之道形之于外也。所以拳术之道体用俱备，数理兼该，性命双修，乾坤相交，合内外而为一者也。走练此图之意，九竿如同九人，如一人敌九，左右旋转，曲伸往来，飞跃变化，闪展腾挪，其中之法则，按着规矩；其中之妙用，亦得要自己悟会耳。
　　其图之道，亦和于乾坤二卦之理。六十四卦之式，皆含在其中矣。在人，贤者识其大者，不贤者识其小者，得之莫不有拳术之奥妙之道焉。
　　
　　第二节 白西园论形意拳
　　练形意拳之道，实是却病延年，修道之学也，余自幼年行医，今年近七旬矣。身体动作轻灵，仍似当年强壮之时也，并无服过参茸保养之物。此拳之道，养气修身之理，实有确据，真有如服仙丹之效验也。惟练拳易，得道难；得道易，养道尤难。所以练拳术第一要得真传，将拳内所练之规矩，要知得的确，按次序而练之。第二要真爱惜，第三要有恒心，作为自己终身修养之功课也。除此三者之外，虽然讲练，古人云：“心不在焉，视而不见，听而不闻，食而不知其味”，就是终身不能有得也。就是至诚有恒心所练之道理，虽少有得焉，亦不能自骄。所练之形式道理，亦要时常求老师或诸位老先生们看视，古人云：“人非圣贤，谁能无过”，若以骄，素日所得之道理，亦时常失去。道理以失，拳术就生出无数之病来（即拳术之病非人所得吃药之病也）。若是明显之病，还可容易更改，老师功夫大小、道理深浅可以更正也。若是暗藏错综之病，非得老师道理极深，经验颇富，不能治此病也。错综之病，头上之病不在头，脚上之病不在脚，身内之病不在内，身外之病不在外，此是错综之病也。暗藏之病，若隐若现，若有若无，此病于平常所练之人亦看不出有病来，自己觉着亦无毛病，心想自己所练的道理亦到纯熟矣，岂不知自己之病入之更深矣。非得洞明其理，深达其道者，不能更改此样病也。若不然，就是昼夜习练，终身不能入于正道矣。此病谓之俗自然劲也。当写字用工入了俗派，始终不能长进之道理相同也。所以练拳术者，练一身极好之技术，与人相较，亦极其勇敢，倒容易练，十人之中可以练成七八个矣。若能教育人者，再自己功夫极纯，身体动作极其和顺，折理亦极其明详，令人容易领会，可以作后学之表率，如此人者，十人之中难得一二人矣。练拳术之道理，神气贯通，形质和顺，刚柔曲折，法度长短，与曾文正公谈书法，言乾坤二卦之理相同也。
　　
　　第三节 刘奇兰论形意拳
　　一则
　　形意拳术之道，体用莫分，自己练者为体，行之于彼为用。自己练时，眼不可散乱，将视一极点处，或看自己之手，将神气定住，内外合一，不可移动，要用之于彼，或看彼上之两眼，或看彼之中心，或看彼下之两足。不要站定成式，不可专用成法，或掌或拳，望着就使，起落进退，变化不穷，是用智而取胜于敌也。若用成法，即能胜于人，亦是一时之侥幸耳。所应晓者，须固住自己神气，不使散乱，此谓无敌于天下也。
　　二则
　　形意拳经云：“养灵根而静心者，修道也；固灵根而动心者，敌将也”。敌将之用者，“起如钢锉，落如钩竿。起似伏龙登天，落如霹雷击地。起无形，落无踪，起好似箭卷地风，束身而起，长身而落。起如箭，落如风，追风赶月不放松。起如风，落如箭，打倒还嫌慢。打人如走路，看人如蒿草。胆上如风响，起落似箭钻。遇敌要取胜，四梢俱要齐（是内外诚实如一也）。进步不胜，必有胆寒之心”也。此是固灵根而动心者，敌将所用之法也。
　　三则
　　道艺之用者，心中空空洞洞，不勉而中，不思而得，从容中道，而时出之。“拳无拳，意无意，无意之中是真意”。心无其心，心空也；身无其身，身空也。古人云：“所谓空而不空，不空而空，是谓真空”。虽空，乃至实至诚也。忽然有敌人来击，心中并非有意打他（无意即无火也），随彼意而应之。拳经云：“静为本体，动为作用”，即是寂然不动，感而遂通，无可无不可也。此是养灵根而静心者所用之法也。夫练拳，至无拳无意之境，乃能与太虚同体，故用之奥妙而不可测。然能至是者，鲜矣。
　　
　　第四节 宋世荣论形意拳
　　一则
　　形意拳之道，是先将拳术已成之着法，玩而求之，而有得之于心焉，或吾胸中有千万法可也，或吾胸中浑浑沦沦，无一着法亦可也。无一法者，是一气之合也，以致于应用之时，无可无不可也；有千万法者，是一气之流行也，应敌之时，当刚则刚，当柔则柔，起落进退变化，皆可因敌而用之也。譬如千万法者，是一形一着法也，一着法之中，亦皆能生生不已也。譬如练蛇形，蛇有拔草之精，至于蛇之盘旋曲伸，刚柔灵妙等式，皆伊之性能也。兵法云：“譬如常蛇阵式，击首则尾应，击尾则道应，击其中则道尾皆应”，所以练一形之中，将伊之性能格物到至善处，用之于敌，可以循环无端，变化无穷，故能时措之宜也。一形之能力如此，十二形之能力皆如是也。内中之道理，物之伸者，是吾拳之长劲也；物之曲者，是吾拳之短劲也，亦吾拳之划劲也；物之曲曲弯转者，是吾拳之柔劲也；物之往前直去猛快者，是吾拳之刚劲也。虽然，一物之性能刚柔曲直、纵横变化、灵活巧妙，人有所不能及也。所以练形意拳术者，是格渐十二形之性能而得之于心，是能尽物之性也。亦是尽己之性也。因此练形意拳者，是效法天地化育万物之道也。此理存之于内而为德，用之于外而为道也。又内劲者，内为天德；外法者，外为王道。所以此拳之用，能以无可无不可也。
　　二则
　　形意拳术，有道艺、武艺之分，有三体式单重、双重之别。练武艺者，是双重之姿势，重心在于两腿之间，全身用力，清浊不分，先后天不辨，用后天之意，引呼吸之气，积蓄于丹田之内，其坚如铁石，周身沉重，站立如同泰山一般。若与他人相较，不怕足踢、手击，拳经云：“足打七分手打三，五行四梢要合全。气连心意随时用，硬打硬进无遮拦”，此谓之浊源，所以为敌将之武艺也。若练到至善处，亦可以无敌于天下也。练道艺者，是三体式单重姿势，前虚后实，重心在于后足，前足亦可虚、亦可实，心中不用力，先要虚其心，意思与丹道相合。丹书云静坐要最初还虚，不能见本性，不见本性，用工皆是浊源，并非先天之真性也。拳术之理亦然，所以亦要最初还虚，不用后天之心意，亦并非全然不用。要全不用，成为顽空矣。所以用劲者，非用后天之拙力，皆是规矩中之用力耳。还虚者，丹书云：“中者，虚空之性体也。执中者，还虚之功用也”。是故形意拳术起点有无极、太极、三体之式，其理是最初还之功用也。丹书云：“道自虚无生一气，便从一气产阴阳，阴阳再合成三体，三体重生万物张”，是此意也。三体者，在身体，外为头手足也，内为上、中、下三田也。在拳中形意、八卦、太极三派之一体也。虽分三体之名，统体一阴阳也。阴阳总一太极也，即一气也，亦即形意拳中起点无极之横拳也。此横拳者，是人本来之真心，空空洞洞，不挂着一毫之拙力，至虚至无，即太极也。所谓无名天地之始，但此虚无太极不是死的，乃是活的，其中有一点生机藏焉，此机名曰先天真一之气，为人性命之根，造化之源，生死之本也。此虚无中含此一气，不有不无，非有非无，非色非空，活活泼泼的，又曰真空。真空者，空而不空，不空而空，所谓有名万物之母。虚无中，既有一点生机在内，是太极含一气，一自虚无兆质矣。此太极含一气，是丹书所说的静极而动，是虚极静笃时，海底中有一点生机发动也，邵子云：“一阳初发动，万物未生时”也。在拳术中，虚极时，横拳圆满无亏，内中有一点灵机生焉。丹书云：“一气既兆质，不能无动静”，动为阳，静为阴，是动静既生于一气，两仪因此一气开根也。动极而静，静极而动，劈崩钻炮，起钻落翻，精气神，即于此而寓之矣。故此三体式内之一点生候发动，而能至于无穷，所以谓之道艺也。
　　三则
　　静坐功夫以呼吸调息，练拳术以手足动作为调息。起落进退，皆合规矩；手足动作，亦俱和顺。内外神形相合，谓之息调。以身体动作旋转，纵横往来无有停滞，一气流行，循环无端，谓之停息，亦谓之脱胎神化也。虽然一是动中求静，一是静中求动，二者似乎不同，其实内中之道理则一也。
　　
　　第五节 车毅斋论形意拳
　　形意拳之道，合于中庸之道也。其道中正广大，至易至简，不偏不倚，和而不流，包罗万象，体物不遗，放之则弥六合，卷之则退藏于密，其味无穷，皆实学也。惟是起初所学，先要学一派，一派之中亦得专一形而学之，学而时习之，习之已熟，然后再学他形。各形纯熟，再贯串统一而习之。习之极熟，全体各形之式，一形如一手之式，一手如一意之动，一意如同自虚空发出。所以练拳学者，自虚无而起，自虚无而还也。到此时，形意也，八卦也，太极也，诸形皆无，万象皆空，混混沦沦，一浑气然，何有太极，何有形意，何有八卦也。所以练拳术不在形式，只在神气圆满无亏而已。神气圆满，形式虽方，而亦能活动无滞。神气不足，就是形式虽圆，动作亦不能灵通也。拳经云：“尚德不尚力”，意在蓄神耳。用神意合丹田，先天真阳之气，运化于周身，无微不至，以至于应用，无处不有，无时不然，所谓物物一太极，物物一阴阳也。中庸云：“鬼神之为德，其盛矣乎。视之而弗见，听之而弗闻，体物而不可遗”，亦是此拳之意义也。所以练拳术者，不可守定成法而应用之。成法者，是初入门教人之规则，可以变化人之气质，开人之智识，明人之心性，是化除后天之气质，以复其先天之气也。以至虚无之时，无所谓体，无所谓用，拳经云：“静为本体，动为作用”，是体用一源也。体用分言之：以体言，行止坐卧，一言一默，无往而不得其道也；以用言之，无可无不可也。余幼年间，血气盛足，力量正大，法术记的颇多，用的亦熟、亦快。每逢与人相比较之时，观彼之形式，可以用某种手法正合宜，技术浅者，占人一气之先，往往胜人；遇着技术深者，观其身式，用某种手法亦正合宜，一至彼之身边，彼即随式而变矣。自己的旧力未完，新力未生，往往再想变换手法，有来不及处，一时要进退不灵活，就败于彼矣。以后用力之久，而一旦豁然贯通，将体式法身全都脱去，始悟前者所练体式，皆是血气；所用之法术，乃是成规。先前用法，中间皆有间断，不能连手变化，皆因是后天用事，不得中和之故也。昔年有一某先生，亦是练拳之人，在余处闲谈。彼凭着血气力足，不明此拳之道理，暗中有不服之意，余此时正洗面，且吾洗面之姿势，皆用骑马式，并未注意于彼，不料彼要取玩笑，起身用脚望着余之后腰用脚踢去。彼足方到予之身边，似挨未挨之时，予并未预料，譬如静坐功夫，丹田之气始动，心中之神意知觉，即速又望北接渡也。此时物到神知，予神形合一，身子一起，觉腰下有物碰出。回观，则彼跌出一丈有余，平身躺在地下。予先何从知彼之来，又无从知以何法应之，此乃拳术无意中抖擞之神力也。至哉信乎。拳经云：“拳无拳，意无意，无意之中是真意”也。至此拳术无形无相，无我无他，只有一神之灵光，奥妙不测耳。拳经云：“混元一气吾道成，道成莫外五真形，真形内藏真精神，神藏气内丹道成。如问真形须求真，要知真形合真相，真相合来有真诀，真诀合道得彻灵。养灵根而动心者，敌将也；养灵根而静心者，修道也。武艺虽真窍不真，费尽心机枉劳神，祖师留下真妙诀，知者传授要择人。”
　　
　　第六节 张树德论形意拳
　　形意拳之道，不言器械。予初练之时，亦只疑无有枪刀剑术之类。予练枪法数十年，访友数省，相遇名家，亦有数十余名，所练门派不同，亦各有所长。予自是而后，昼夜勤习，方得其枪中之奥妙。昔年用枪，总以为自己身手快利，步法活动，用法多巧。然而与人相较，往往被人所制。后始知不乎形式法术，有身如无身，有枪如无枪，运用只在一心耳（心即枪，枪即心也）。枪分三节八楞。用眼视定彼之形式，上中下三路，或梢节，中节，根节，心一动而手足与枪合一，似蛟龙出水一般，直到彼身，彼即败矣。方知手足动作，教练纯熟，不令而行也。予自练形意拳以来，朝夕习练，将道理得之于身心，而又知行合一，故同一长短之枪，已觉自己之枪，昔用之似短，今用之则长。更觉善用者，不在枪之形式长短，全在拳中神意之妙用也。又方知拳术即剑术枪法，剑术枪法亦即拳术也。拳经云：“心为元帅，眼为先锋，手足为五营四哨，以拳为拳，以拳为枪，枪扎如射箭”即此意也。故此始悟形意拳术，不言枪剑，因其道理中和，内外如一，体物而不遗，无往而不得其道也。
　　
　　第七节 刘晓兰论形意拳
　　形意拳之道无他，不过变化人之气质，得其中和而已。从一气而分阴阳，从阴阳而分五行，从五行而还一气。十二形之理，亦从一气阴阳五行变化而生也。朱子云：“天以阴阳五行化生万物，气以成形，而理即敷焉”，即此意也。余从幼年练八极拳，功夫颇深，拳中应用之法术，如搀肘定肘挤肘挎肘等等之着法，亦极其纯熟，与人相较，往往胜人，其后遇一能手，身躯灵变，或离或合，则吾法无所施，往往拘守成法而不能变，尚疑为自己功夫不纯之过也。其后改练形意拳，习五行生克应用之法则，如劈拳能破崩拳，以金克木；钻拳能破炮拳，以水克火。习至数十年方悟所得之道，知行合一之理，心中极其虚灵，身形亦极其和顺，内外如一。又知五行拳互相生克：金克木，木亦能克金；金生水，水亦能生金。古人云互相递为子孙之意也。以前所用之法则，而时应用，无不随时措之宜也，亦无入而不自得也。因此始知形意拳是个中和之体，万物皆涵育于其中矣。
　　
　　第八节 李镜斋论形意拳
　　常有练拳术者，多有体用不合之情形，每见所练之体式，功夫极其纯熟，气力亦极大，然而所用之法则，常有与体式相违者，皆因是所练之体中形式不顺，身心不合，则有悖戾之气也。譬如儒家读书，读的极熟，看理亦极深，惟是所作出之文章，常有不顺，亦是伊所看书之理，则有悖谬之处耶。虽然文武不同道，其理则一也。
　　
　　第九节 李存义论形意拳
　　一则
　　拳经云：“静为本体，动为作用，寂然不动，感而遂通”，是化劲练神还虚之用也。明、暗劲之体用，是将周身四肢松开，神气缩回而沉于丹田，内外合成一气，再将两目视定彼之两目或四肢，自己不动，而为体也。若是发动，刚柔曲直，纵横圜研，虚实之劲，起落进退，闪展伸缩，变化之法，此皆为用也。此是与人相较之时，分析体用之意义也。若论形意拳本旨之体用，是自己练趟子为之体，与人相较之时，按练时而应之为之用也。虚实变化不自专用，因彼之所发之形式而生之也。
　　二则
　　余练习拳学，一生不知用奸诈之心，先师亦常云：兵不厌诈。自己虽不用奸诈，然而不可不防他人。终身未尝有意一次用奸诈之胜人，皆以实在功夫也。若以奸诈胜人，彼未必肯心服也。奸诈心有何益哉。与人相较，总是光明正大，不能暗藏奸心，或是胜人，或是败于人，心中自然明晓，皆能于道理有益也。虽然奸诈自己不用，亦不可不防。惟是，彼之道理刚柔、虚实、巧拙不可不察也（此六字是道理中之变化也。奸诈者，不在道理之内，用好言语将人暗中稳住，用出其不意打人也）。刚者，有明刚，有暗刚；柔者，有明柔，有暗柔也。明刚者，未与人交手时，周身动作神气皆露于外。若是相较，彼一用力抓住吾手，如同钢钩一般，气力似透于骨，自觉身体如同被人捆住一般。此是明刚中之内劲也。暗刚者，与人相较，动作如平常，起落动作亦极和顺，两手相交，彼之手指软似棉，用意一抓，神不只透于骨髓，而且牵连心中，如同触电一般，此是暗刚中之内劲也。明柔者，视此人之形式动作，毫无气力，若是知者视之，虽身体柔软无有气力，然而身体动作身轻如羽，内外如一，神气周身并无一毫散乱之处，与彼交手时，抓之似有，再用手或打或撞而又似无。此人又毫不用意于己。此是明柔中之内劲也。暗柔者，视之神气威严，如同泰山；若与人相较，两手相交，其转动如钢球，手方到此人之身似硬，一用力打去则彼身中又极灵活，手如同鳔胶相似，胳膊如同钢丝条一般，能将人以粘住或缠住，自己觉着诸方法不能得手，此人又无有一时格外用力，总是一气流行，此是暗柔中之内劲也。此是余与人道艺相交，两人相较之经验也。以后学者若遇此四形式之人，量自己道理深浅，神气之厚薄，而相较量。若是自己不能被彼之神气欺住，可以与彼相较；若是见面先被彼神气罩住，自己先惧一头，就不可与彼较量。若无求道之心则己，若是有求道之心，只可虚心而恭敬之，以求其道也。兵法云：“知己知彼，百战百胜”，能如此视人，能如此待人，可以能无敌于天下也。并非人人能胜方为英雄也。虚实巧拙者，是彼此两人一见面，数言就要相较，察彼之身形高矮，动作灵活不灵活，又看彼之神气厚薄，一动一静，言谈之中，是内家是外家，先不可骤然取胜于人，先用虚手以探试之，等彼之动作，或虚或实，或巧或拙，一露形迹，胜败可以知其大概矣。被人所败不必言矣。若是胜于人亦是道理中之胜人也。就是被人所败，亦不能用奸诈之心也。余所以练拳一生，总是以道服人也。以上诸先师亦常言之，亦是余一生所经验之事也。以后学者，虽然不用奸诈，不可不防奸诈，莫学余忠厚，时常被人所欺也。
　　
　　第十节 田静杰论形意拳
　　形意拳术之理，本是不偏不倚，中正和平，自然一气流行之道也。拳经云：“身式不可前栽，不可后仰，不可左斜，不可右歪”，即不偏不倚之意也。其气卷之则退藏于密（即丹田也），放之则弥六合（心与意合，意与气合，气与力合，是内三合也。肩与胯合，肘与膝合，手与足合，是外三合也）。练之发着于十二形之中（十二形为万形之纲也）。身体动作因着形式，有上下大小之分，动静刚柔之判，起落进退之式，伸缩隐现之机也。虽然外体动作有万形之分，而内运用一以贯之也。
　　
　　第十一节 李奎元论形意拳
　　一则
　　形意拳术之道，意即人之元性也，在天地则为土（土者，天地之性；性者，人身之土也），在人则为性，在拳则为横。横者，即拳中先天圆满中和之一气也。内包四德，即劈崩钻炮也，亦即真意也。形意者，是人之周身四肢动作，从其规矩，顺其自然，外不乖于形式，内不悖于神气。外面形式之顺，则内中神气之和；外面形式之正，是内中意气之中。是故见其外，知其内；诚于内，形于外，即内外合而为一者也。先贤云：“得其一而万事毕”，此为形意二字大概之意义也。
　　坐功虽云静极而生动，丹田之动是外来之气动，其实还是意动，群阴剥尽一阳来复，是阴之静极而生动矣。丹书练己篇云：“己者，我之真性，静则为性，动则为意，妙用则为神也。不静则真意不动，真意不动，而何有妙用乎”。所以动者，是真意。练拳术到至善处，亦是性至静，真意发动，而妙用即是神也。至于坐功静极而动采，取火候之老嫩，法轮升降之归根，亦不外性静意动，一神之妙用也。
　　二则
　　练形意拳术，头层明劲，垂肩坠肘塌腰，与写字之功夫，往下按笔意思相同也。二层练暗劲，松劲往外开劲缩劲，各处之劲与写字提笔意思相同也。顶头蹬足，是按中有提，提中有按也。三层练化劲，以上之劲，俱有而不觉有，只有神行妙用，与之随意作草书者，意思相同也。其言拳之规则法度，神气结构，转折形质，与曾文正公家书轮书字，言乾坤二卦，并礼乐之意者，道理亦相同也。
　　三则
　　形意拳术之道，勿拘于形式，亦不可专务于形式，二者皆非正道，先师云：法术规矩在假师传，道理巧妙须自己悟会。故练拳术者，不可以练偏僻奇异之形式，而身为其所拘。亦不可以练散乱无章之拳术，而不能通其道。所以练拳术者，先要求明师得良友，心思会悟，身体力行，日日习练，不可间断，方能有得也。不如是，混混沌沌一生，茫然无所知也。俗语云：“世上无难事，就怕心不专”，世人皆云拳术道理深远，不好求，实则不然。中庸云：“道不远人，人之为道而远人”。天地之间，万物之理，皆道之流行分散耳。人为一小天地，亦天地间之一物也。故我身中之阴阳，即天地之阴阳也；万物之理，亦即我身中之理也。大学注云：“心在内，而理周乎物；物在外，而理具于心”，易注云：“远在六合以外，近在一身之中，远取诸物，近取诸身”，天地之大，六合之远，万物之理，莫不在我一身之中。其拳始言一理，即形意拳中之太极三体式之起点也，中散为万事，即阴阳五行十二形，以至各形之理，无微不至也。末复合为一理者，即各形之理，总而合之内外如一也。放之则弥六合者，即身体形式伸展，内中神气放开，圆满无缺也。高者如同极于天也，远者如至六合之外也。卷之则退藏于密者，即神气缩至于丹田，至虚至无之意义也。远取诸物者，譬如蛇之一物，曲屈天矫，来去如风，吾欲取其意也。近取诸身者，若练蛇形须研究其形，是五行拳中何行合化而生出此形之劲也。劲者，即内中神气贯通之气也。所以要看此形之行动，头尾身，伸缩盘旋三节一气，无一毫之勉强也。物之性能，柔中有刚，刚中有柔。柔者，如同丝带相似；刚者，缠住别物之体，如钢丝相似。再将物之形式动作灵活、曲折、刚柔之理，而意会之，再自己身体力行而效之，功久自然得着此物之形式性能，与我之性能合而为一矣。此形之性能，格物通了，再格物他形之性能。十二形之理亦然。以至于万形之理，只要一动一静，骤然视见，与我之意相感，忽觉与我身中之道相合，即可仿效此物之动作，而运用之。所以练拳术者，宜虚心博问，不可自是。余昔年与人相较枪拳之时，即败于人之手，然而又借此他胜我之法术，而得明我所练之道理也。是故拳术即道理，道理即拳术。天地万物无不可效法也，即世人亦无不可作我之师与友也。所以余幼年练拳术，性情异常刚愎，总觉已高于人，自拜郭云深先生为师，教授形意拳术，得着门径，又得先生循循善诱，自己用功，昼夜不断，又得良友相助，忽然豁然明悟，心阔似海，回思昔日所练所行，诸事皆非，自觉心中愧悔，毛发悚惧，自此而知古人云：“求圣求贤在于己，功名富贵在于命”。练拳术者，关于人之一生祸福，后学者不可不知也。自此以后不敢言己之长，议人之短，知道理之无穷，俗云：“强中自有强中手，能人背后有能人”，心中战战兢兢，须臾不敢离此道理，一生亦不敢骄矜于人也。
　　四则
　　形意拳之道，练之有无数之曲折层次，亦有无数之魔力混乱，一有不察，拳中无数之弊病出焉。故练者，先以心中虚空为体，以神气相交为用，以腰为主宰，以丹田为根，以三体式为基础，以九要之规模为练拳之具，以五行十二形为拳中之物，故将所发出散乱之气，顺中用逆缩回，归于丹田，用呼吸锻炼，不用口鼻呼吸，要用真息积于丹田。口中之呼吸，舌顶上腭，口似张非张，似吻非吻，还照常呼吸，不可有一毫之勉强，要纯任自然耳。所以要除三害（挺胸、提腹、努气，是练形意拳之大弊病也）。或有练的规矩不合，自己不知，身形亦觉和顺，心中亦觉自如，然而练至数年功夫，拳术之内外不觉有进步，以通者观之，是入于俗派自然之魔力也。或有练者，手足动作亦整齐，内外之气亦合的住，以旁人观之，周身之力量，看着亦极大无穷，自觉亦复如是，惟是与人相较，放在人家之身上，不觉有力，知者云：是被拘魔所捆也。因两肩根、两胯里根不舒展，不知内开外合之故也，如此虽练一生，身体不能如羽毛之轻灵也。又有时常每日练习身形亦和顺，心中亦舒畅，忽然一朝，身形练着亦不顺，腹中觉着亦不合，所练的姿势起落进退亦觉不对，而心中时觉郁闷，知者云是到疑团之地也。其实拳术确有进步，此时不可停工，千万不可被疑魔所阻，即速求师说明道理而练去，用力之久，而一旦豁然贯通，则众物之表里精粗之无不到，而吾拳之全体大用无不明矣。至此，诸魔尽去，道理不能有所阻也。邱祖云：“经一番魔乱，长一层福力也”。
　　第十二节 耿诚信论形意拳
　　幼年练习拳术之时，肝火太盛，血气甚旺，往往与人无故不相和，视同道如仇敌，自己常常自烦自恼，此身为拙劲所拘，不知自己有多大力量。有友人介绍深州刘奇兰先生，拜伊为门下，先生云：此形意拳，是变化气质之道，复还于初，非是求后天血气之力也。自练初步明劲之功夫，四五年之时，自觉周身之气质，腹内之性情，与前大不相同，回思昔年所作之事，对于人所发之性情言语，时时心中甚觉愧悔。自此而后，习练暗劲，又五六年，身中内外之景况，与练明劲之时，又不同矣。每见同道之人，无不相合。遇有技术在我以上者，亦无不称扬之，此时自己心中之技术，还有一点吝啬之心，不肯轻示于人。嗣又迁于化劲，习之又至五六年功夫，由身体内外刚柔相合之劲而渐化至于无此，至此方觉腹内空空洞洞、浑浑沦沦，无形无象，无我无他之境矣。自此方无有彼此之分，门户之见，遇有同道者，无所不爱。或有练习未及于道者，无不怜悯而欲教之。偶遇同道之人相比较者，并无先存一个打人之心在内，所用所发皆是道理，亦无入而不自得矣。此时，方知形意拳是个中和之道理，所以能变化人之气质，而入于道也。
　　
　　第十三节 周明泰论形意拳
　　形意拳之道，练体之时，周身要活动，不可拘束，拳经云十六处练法之中，虽有四就之说（就者，束身也），束身非拘也，是将身缩住，内开外合，虽往回缩，外形之式要舒展，顺中有逆，逆中有顺，是故形意拳之道，内中之神气要中正相交，外形之姿势，要和顺不悖，所以练体之时，周身内外不要拘束也。练体之时，不可拘束，然而所用之时，外形亦不可有散乱之式，内中不可有骄惧之心，就是遇武术至浅之人，或遇不识武术之人，内中不可有骄傲之心存，亦不可以一手法必胜他人。务要先将自己之两手，或虚或实，要灵活不可拘力，两足之进退要便利不可停滞。或一二手，或三五手不拘，将伊之虚实真情引出，再因时而进之，可以能胜他人也。倘若遇武术高超之人，知其功夫极深，亦见其身体动作神形相合，己心中亦赞美伊之功夫，亦不可生恐惧之心，务要将神气贯注，两目视定伊之两眼之顺逆，再视伊之两手两足，或虚实、或进退。相交之时，彼进我退，彼退我进，彼刚我柔，彼短我长，彼长我短，亦得量彼之真假灵实而应之，不可拘定一成法而必胜于人也。如此用法，虽然不能胜于彼亦不能一交手，即败于彼也。故练拳术之道，不可自负其能，无敌于天下也。亦不可有恐惧心，不敢与人相较也。所以务要知己知彼。知己不知彼不能胜人，知彼而不知己亦不能胜人，故能知己知彼，可以能胜人，而亦能成为大英雄之名也。
　　
　　第十四节 许占鳌论形意拳
　　一则
　　练形意拳之道，万不可有轻忽易视之心。五行十二形，以为七日学一形，或十日学一形，大约少者半年，可以学完，多者一年之功夫足以学完全矣。如此练形意拳，至于终身不能有所得也。所会者，不过拳之形式与皮毛耳。或者又知此拳之道理精微，不易得之于身，而有畏难之心，总疑一形两形，大约三年五年，亦不能得其精微，若于全形之道理，大约终身亦得不完全矣。二者有一，虽然习练，始终不能有成也。二者若是全无，再虚心求老师传授。第一三害之病不可有，第二九要之规矩要真切，第三三体式要多站。九要要整齐，身子外形要中正，心中要虚空，神气呼吸要自然，形式要和顺。不如此，不能开手开步练习也。若是诚意练习，总要勿求速效。一日不和顺，明日再站；一月不和顺，下月再站。因三体式是变化人之气质之始，并非要求血气之力，是去自己之病耳（拙气拙力之病）。所以站三体式者，有迟速不等，因人之气质禀受不同也。至于开手开步练习，一形不顺不能练他形。一月不顺，下月再练；半年不顺，一年练。练至身体和顺，再练他形，非是形式不熟，亦是内中之气质未变化耳。一形通顺，再练他形，自易通顺，而其余各形，皆可一气贯通。拳经云：一通无不通也。所以练形意拳者，勿求速效，勿生厌烦之心。务要有恒，作为自己一生始终修身之工课。不管效验不效验，如此练去，功夫自然有得也。
　　二则
　　形意拳术三体式者，天、地、人三才之象也，即人身中之头、手、足也。亦即形意、八卦、太极拳三派合一之体也。此式是虚而生一气，是自静而动也。太极两仪至于三体式，是由动而静也。再致虚极静笃时还于本性。此性是先天之性，不是后天之性，此是形意拳术之本体也。此三体式，非是后天拙力血气所为，乃是拳中规矩传受而致也。此是拳术最初还虚之道也。此理与静坐之工相合也。静坐要最初还虚，俟虚极静笃时，海底而生知觉，要动而后觉，是先天动，不可知而后动，知后而动，是后天忘想而生动也。俟一阳动时，即速回光返照，凝神入于气穴，神气相交，二气合成一气，再有传授文武火候老嫩，呼吸得法，能以锻炼进退升降，亦可以次而行功也。因此是最初还虚，血气不能加于其内，心中空空洞洞，即是明心见性矣。前者自虚无至三体式，是由静而动，动而复静，是拳中起钻落翻之未发，谓之中也。中者，是未发之和也。三体重生万物张者，是静极而再动，此是起钻落翻已发也。已发，是拳之横拳起也。内中之五行拳十二形拳，以致万形，皆由此而生也。中庸云：“天命之谓性，率性之谓道”，不动是未发之中也。动作能循环三体式之本体，是已发自和也。和者是已发之中也。将所练之拳术，有过由不及而之气质仰而就，仰而止，教人改气质复归于中，是之谓教也。故形意拳之内劲是由此中和而生也。俗语云拳中之内劲是鼓小腹硬如坚石，非也。所以形意拳之内劲是人之元神元气相合，不偏不倚，和而不流，无过不及，自无而有，自微而著，自小而大，由一气之动而发于周身，活活泼泼无物不有，无时不然，中庸云：“放之则弥六合，卷之则退藏于密”，其味无穷，皆是拳之内劲也。善练者，玩索而有得焉，则终身用之有不能尽者矣。三体式，无论变更何形，非礼不动（礼即拳中之规矩姿势也），所以修身也。故一动一静，一言一默，行止坐卧皆有规矩，所以此道动作是纯任自然，非免强而作也。古人云：内为天德外为王道，并非霸术所行，亦是此拳之意义也。
　　第五章 八卦拳
　　
　　程廷华论八卦拳
　　练八卦拳之道，先得明师传授，晓拳中之意义，并先后之次序，其实八卦，本是一气变化之分（一气者，即太极也），一气仍是八卦、四象、两仪之合。是故太极之外无八卦，八卦两仪四象之外亦无太极也。所以一气八卦为其体，六十四变，以及七十二暗足互为其用。体亦谓之用，用亦谓之体，体用一源，动静一道。远在六合以外，近在一合身中。一动一静，一言一默，莫不有卦象焉，莫不有体用焉，亦莫不有八卦之道焉。其道至大而无不包，其用至神而无不存。若是言练，先晓伸缩旋转圜研之理。先以伸缩而言之。缩者，是由高而缩于矮，由前而缩于后。从高而缩于矮之情形，身子如同缩至于深渊，从前而缩于后之意思，身体如同缩至于深窟。若是论身体伸长而言之，伸者自身体缩至极矮极微处，再往上伸去如同手扪于天，往远伸去又同手探于海角，此是拳中开合抽长之精意，古人云：“其大无外，其小无内，放之则弥六合，卷之则退藏于密”。所以八卦拳之道无内外也。研者身转如同几微的螺丝细轴一般，身体有研转之形，而内中之轴无离此地之意也。旋转之，是放开步法，迈足望着圆圈一旋转，如身体转九万里之地球一圈之意也。至于身体刚柔，如玲珑透体，活活泼泼，流行无滞，又内中规矩的的确确不易。胳膊百练之纯钢，化为绕指之柔；两足动作，皆勾股三角；两手之运用，又合弧切八线。所以数不离理，理不离数，理数兼该，乃得万全也。将此道得之于身心，可以独善其身，亦可以兼善天下。身之所行是孝弟忠信，无事口中可以常念阿弥陀佛，行动不离圣贤之道。心中亦不离仙佛之门。非知此，不足以言练八卦拳术也；亦非如此，不能得着八卦拳之妙道也。
　　第六章 太极拳
　　
　　郝为真论太极拳
　　练太极拳有三层之意思。初层练习，身体如在水中，两足踏地，周身与手足动作如有水之阻力。第二层练习，身体手足动作如在水中而两足已浮起不着地，如长泅者浮游其间，皆自如也。第三层练习，身体愈轻灵，两足如在水面上行，到此时之景况，心中战战兢兢，如临深渊，如履薄冰，心中不敢有一毫放肆之意。神气稍为一散乱，即恐身体沉下也。拳经云：“神气四肢，总要完整，一有不整，身必散乱，必至偏倚，而不能有灵活之妙用”，即此意也。又云：知己功夫，在练十三式；或欲知人，须有伴侣。二人每日打四手（即捧履挤按也），工久即可知人之虚实、轻重，随时而能用矣。倘若无人与自己打手，与一不动之物，当为人，用两手，或身体，与此物相较，视定物之中心，或粘或走或靠，手足总要相合，或如粘住他的意思，或如似挨未挨他的意思，身子内外总要虚空灵活，工久身体亦可以能灵活矣。或是自己与一个能活动之物，物之动去，我可以随着物之来去，以两手接随之，身体曲伸往来，上下相随，内外一气，如同与人相较一般。仍是求不即不离，不丢不顶之意也。如此，心思会悟，身体力行，功久引进落空之法，亦可以随心所欲而用之也。此是自己用工，无有伴侣之法则也。郝为真先生与陈秀峰先生所练之架子不同，而应用之法术，同者极多，所不同者，各有心得之处或不一也。
　　陈秀峰论太极拳
　　太极八卦与六十四卦，即手足四干四枝共六十四卦也。与程廷华先生言游身八卦并六十四卦，两派之形式用法不同，其理则一也。陈秀峰所用太极八卦或粘或走，或刚或柔，并散手之用，总是在不即不离内求玄妙，不丢不顶中讨消息，以至引进落空，四两拨千斤动作所发之神气，如长江大海滔滔不绝也。程廷华先生所用之游身八卦，或粘或走，或开或合，或离或即，或顶或丢，忽隐忽现，或忽然一离，相去一丈余远，忽然而回，即在目前，或用全体之力，或用一手，或二指，或一指之一节，忽虚忽实，忽刚忽柔，无有定形，变化不测。形意、八卦、太极三家，诸位先生所练之形式不同，其理皆合，其应用亦各有所当也。
　　
　　第七章 形意拳谱摘要
　　拳经云：形意拳之道有“七拳”、“八要”、“二总”、“三毒”、“五恶”、“六猛”、“六方”、“十目”、“十三格”、“十四处打法”、“十六处练法”、“九十一拳”、“一百零三枪”之论。恐后学者未见过拳经，不知有此，故述之以明其意。　　
　　七拳：头、肩、肘、手、胯、膝、足。
　　八字：斩（劈拳也），截（钻拳也），裹（横拳也），跨（崩拳也），挑（践拳亦即燕形也），顶（蛇拳也），云（鼍形也），领（蛇形也）。　　
　　二总：三拳、三棍为二总。（三拳是天、地、人、生法无穷。三棍是天、地、人、生生不已）。　　
　　三毒：三拳、三棍精熟悉为三毒。　　
　　五恶：得其五精，即为五恶。　　
　　六猛：六合练成，即为六猛。　　
　　六方：内外合一家，为六方。　　
　　八要：心定神宁，神宁心安，心安清净。清净无物，无物气行、气行绝象，绝象觉明，觉明则神气相通，万气归矣。　　
　　十目：即十目所视之意。　　
　　十三格：自七拳格起，至土、农、工、商为十三格。　　
　　十四打法：手、肘、肩、胯、膝、足左右共十二拳，头为一拳、臀为一拳、共为十四拳名为七拳，故有十四处打法，此十四处打法变之则有万法，合之则为五行，两仪而仍归一气也。　　
　　十六处练法：一寸、二践、三钻、四就、五夹、六合、七齐、八正、九胫、十惊、十一起落、十二进退、十三阴阳、十四五行、十五动静、十六虚实。　
　　寸：足步也。践：腿也。钻：身也。就：束身也。夹：如剪夹之夹也。合：内外六合也。即心与意合，意与气合，气与力合、是为内三合。肩与胯合，肘与膝合，手与足合，是为外三合。齐：毒疾也、内外如一 。正：直也，看正却是斜，看斜却是正。胫：手摩内五行也。
　　惊：惊起四梢也，火机―发物必落。起落：起是去也，落是打也，起亦打，落亦打，起落如水之翻浪方谓起落也。进退：进是步低，退是步高，进退不知枉学艺。 阴阳：看阴而却有阳，看阳而却有阴，天地阴阳相合能以下雨，拳术阴阳相合才能打人，成其一块皆为阴阳之气也。 五行：内五行要动，外五行要随。动静：静为本体，动为作用，若言其静，未露其机，若言其动，未见其迹，动静是发而未发之间，谓之动静也。虚实：虚是精也，实是灵也，精灵皆有，成其虚实，拳经歌曰：精养灵根气养神，养功养道见天真，丹田养就长命宝，万两黄金不与人。 
　　九十一拳：三拳分为二十一拳，五行生克是十拳、分为七十拳、共九十一拳。一拳分为七拳是；前打、后打、左打、右打、不打、打打、不打打打。
　　一百零三枪：天、地、人三枪、各分四枪是三四一十二枪，五行五枪，是五七三十五枪。八卦八枪，是七八五十六枪，共一百零三枪也。 　　  
　　头打落意随足走，起而未起中央；脚踏中门抢他位，就是神仙亦难防；肩打一阴反一阳，两手只在洞中藏；左右全凭盖他意，舒展二字一命亡；肘打去意上胸膛，起手好似虎捕羊；或在里拨一旁走，后手只在肋下藏；拳打三节不见形，如见形影不为能。能在一思进，莫在一思存；能在一气先，莫在一气后。胯打中节并相连，阴阳相合得之难；外胯好似鱼打挺，里胯藏步变势难；膝打几处人不明，好似猛虎出木笼；和身展转不停势，左右明拨任意行；脚打踩意不落空，消息全凭后足蹬。与人较勇无需备，去意好似卷地风。
　　赤肚子胎息诀云：“气穴之间，昔人名之曰生门死户（气穴指肚脐），又谓之天地之根。凝神于此，久之元气自充，元神日旺。神旺则气畅，气畅则血融，血融则骨强，骨强则髓满，髓满则腹盈，腹盈则下实，下实则行步轻健，动作不疲，四体康健，颜色如桃，去仙不远矣。”
　　
　　第八章 练拳经验及三派之精意
　　余自幼练拳以来，闻诸先生之言，云：拳即是道。余闻之怀疑。至练暗劲，刚柔合一，动作灵妙，一任心之自然，与同道人研究，彼此各有所会。惟练化劲之后，内中消息与同道人言之，知者多不肯言，不知者茫然莫解，故笔之于书，以示同道。倘有经此景况者，可以互相研究，以归至善。余练化劲所经者，每日练一形之式，到停式时，立正，心中神气一定，每觉下部海底处（即阴桥穴处）如有物萌动。初不甚着意。每日练之有动之时，亦有不动之时，日久亦有动之甚久之时，亦有不动之时，渐渐练于停式，心中一定，如欲泄漏者。想丹书坐功，有真阳发动之语，可以采取。彼是静中动，练静坐者，知者亦颇多，乃彼是静中求动也。此是拳术动中求静，不知能消化否，又想拳经亦有“处处行持不可移”之言，每日功夫总不间断。以后练至一停式，周身就有发空之景象，真阳亦发动而欲泄。此情形似柳华阳先生所云：复觉真元之意思也。自觉身子一毫亦不敢动，动即要泄矣。心想仍用拳术之法以化之。内中之意，虚灵下沉，注于丹田，下边用虚灵之意，提住谷道，内外之意思仍如练拳趟子。一般意注于丹田片时，阳即收缩，萌动者上移于丹田矣。此时周身融和，绵绵不断。当时尚不知采取转法轮之理，而丹田内，如同两物相争之状况，四五小时，方渐渐安静，心想不动之理，是余练拳术之时，呼吸二息仍在丹田之中，至于不练之时，虽言谈呼吸，并不妨碍内中之真息，并非有意存照，是无时不然也。庄子云：“有真人呼吸以踵”，大约即此意也。因有不息而息之火，将此动物消化，畅达于周身也。以后又如前运用，仍提在丹田，仍是练拳趟子，内外总是一气，缓缓悠悠练之，不敢有一毫之不平稳处，动作练时，内中四肢融融，绵绵虚空，与前站着之景况无异。亦有练一趟而不动者，亦有练二趟而不动者，嗣后亦有动时，仍是提至丹田，而动练拳之内呼吸，转法轮用意之用于丹田，以神转息而转之，从尾闾至夹脊，至玉枕，至天顶而下，与静坐功夫相同，下至丹田。亦有二三转而不动者，亦有三四转而不动者，所转者与所练趟子消化之意相同。以后有不练之时，或坐立，或行动，内中仍以用练拳之呼吸，身子行路亦可以消化矣。以后甚至于睡熟，内中忽动，动而即醒，仍以用练拳之呼吸而消化之，以后睡熟而内中不动，内外周身四肢，忽然似空，周身融融和和，如沐如浴之景况。睡时，亦有如此情形，而梦中亦能用神意呼吸而化之。因醒后，已知梦中之情形而化之也。以后练拳术睡熟时，内中即不动矣。后只有睡熟时，内外忽然有虚空之时，白天行止坐卧，四肢亦有发空之时，身中之情意，异常舒畅。每逢晚上练过拳术，夜间睡熟时，身中发虚空之时多；晚上要不练拳术，睡时发虚空之时较少。以后知丹道有气消之弊病。自己体察内外之情形，人道缩至甚小，消除百病，精神有增无减，以后静坐亦如此，练拳亦如此，到此方知拳术与丹道是一理也。以上是余练拳术，自己身体内外之所经验也，故书之以告同志。
　　拳术至练虚合道，是将真意化到至虚至无之境，不动之时，内中寂然，空虚无一动其心，至于忽然有不测之事，虽不见不闻而能觉而避之。中庸云：“至诚之道可以前知”，是此意也。能到至诚之道者，三派拳术中，余知有四人而已。形意拳李洛能先生，八卦拳董海川先生，太极拳杨露禅先生，武禹襄先生。四位先生皆有不见不闻之知觉。其余诸先生，皆是见闻之知觉而已。如外不有测之事，只要眼见耳闻，无论来者如何疾快，俱能躲闪。因其功夫入于虚境而未到于至虚，不能有不见不闻之知觉也。其练他派拳术者，亦常闻有此境界，未能详其姓氏，故未录之。
　　
　　
