学射录　　蠡县李塨稿 

卷一

　　予自幼习射，力既薄脆，学复贪多，遂半废不克有成。然以射为六艺之一，虽奔走四方，依依不能忘，凡遇能射人无不问，遇射书无不览也。郭子坚任桐乡，曾开雕射法一帙，予为序之，而辞义未尽之善。迄今欲教我后进，不能了解于心手间，正在踌躇，无从质问。一日，忽有叟而杖见过，衣冠甚伟，瞻视非凡。拜而问道，叩其姓名，不答，但自称异叟，言曾学道深山，技击皆精。夜半为我解衣击剑，因传射法，听而观之，豁然于心，叹昔所见闻者，皆一知半解，蔓语卮言也。无何黎明，飘然而去，不知所之。因录其射法，约略所讲授者为注，或天欲明六艺乎？何幸也。 
　　
　　
　　射法 
　　
　　身端体直，用力和平，拈弓得法，架箭从容，前推后走，弓满式成。 
　　此章即孟子言射之力至也。身端体直，用力和平者，六句之纲也。身，躬也。体，手足四肢也。站法曰：大指外蹬，小指里抓；丁不丁，八不八，两足相离尺七八。又曰：双膝外分，双臀内吸，肛门吸紧，腰暗进，胸明出。又曰：脐向地，心放下。又曰：弓把在左中指无名指弯间，小指虚，大指引，掌腕用力，而力全用于肘，肘内下半少前外转直，引前半身力注腕，则肘自上翻，而非强扭，前肩自下而不用力。《子坚射法》云：前腕直，前腕不宜仰与逼，即此也。又曰：后手之力在肘，须上提肘腕，随肘用力，往外推引，后半身力向后，后肩自下而不用力。《子坚射法》云：练后手，大指得弦，二指扭，三指紧握不可松（三指须卷紧，矢发而入掌心，握三指不动），离胸三寸方能走。又云：后腕弯（后腕自内视之弯），二指靠掌自翻（要少献掌，顺其自然之势，勿太翻），指上得弦，将肘揩胸开背夹称心怀是也。凡未开弓时，身端立向西，前肩对侯，目南视红心。左手执弓，抱弦向腋；右手执矢，离镞二寸许，投镞于左手大指食指蟹钳之间，虚虚笼定。欲射以右手摩矢至括（《考工记》谓此，今谓之扣），以中指入括，内靠弓弦，平注扣弦上。所谓执弓宜横卧，理扣宜双开，认扣宜两就也。左大指上节宜平起，管箭不宜掜下，次节宜压，中指不宜竖起。次节竖起，则虎口过松，而推弓不稳。上节掜下，则虎口过紧，而出矢多小。左食指亦宜平起，帮大指管箭，不宜捏下，亦不宜摸镞，摸镞则心分。皆拈弓得法，架箭从容也。又曰：射有五平：前手背平一也；后手得弦须腕平（后腕自外视之平，平正用力也）二也；前拳与后眼平三也；后肘与后耳平四也；后脊自尻直，平注于脑，五也。三在：弦靠后手二指一在也；弓下稍弦斜靠于腹二在也；矢在頦颌之间三在也。若后手低，矢在喉，名曰锁喉；后手高，矢在目，名曰捣眼；矢在腮，名曰穿腮，皆非箭道也。二曲：两腿一分，膝后弯，一曲也；腰暗进，胸明出，前腿根入，二曲也。三直：小腿直，大腿直，身直也。九忌：忌动心力，动心力则有怒目咬牙之患；忌前肩用力，则前有拥肩之患；忌后肘坠，后肩用力，则后有拥肩之患；前腕无力，则有前迎之患（谓弓移入内也）；后肘无力，则有外张之患；腰眼无力，则有拥背之患，且腰眼不暗进，则周身无力矣；两膝不分，则也蹶臀之患；立忌岔步邪行；目忌看扣；共九忌也。前推后走，弓满式成者，谓前后力停。两下开弓，满一分式，成一分弓；满十分式，成十分。不可先主定前拳，然后开弓，所谓明成不如暗就也。 
　　
　　神射于的，矢命于心，精注气敛，内运外坚。前固后撒，收弓舒闲。 
　　此章即孟子言射之巧中也。神射于的，矢命于心者，谓后目下直与矢相平，而向前贯于蟹钳，矢镞以直贯于鹄。其妙非专看矢，非专看的，共矢与的，而俱笼罩于目。其未开弓也，即寓前手对的之意。已开弓也，即以前手推弓，渐渐对的，弓一满，前手蟹钳孔中矢的直对，一无二三，然非仅目也。从心所欲，神光正射，微乎微乎，虽仰上射俯下射马射皆然。至此顶力以及腰眼四肢。一直贯注，皆聚于矢，而又从容自然，气会神恬，毫无矜张，内精无一不运，外体愈久愈坚，即持至食顷，而式一丝不易；矢注红心，一丝不易（谓如此始可言坚。非发矢必须审至食顷也）。法既尽施，力复有余（非弓矢调良，亦难及此），坚即固也。然下前固专指前手，此指通身也。夫如是则前固后撤矣。后手二指起谓之撒，大指起谓之放，二者法宜齐速。若撒重则矢飘（箭向左），放重则矢合（箭向右）；扣高则沉，扣低则扬（谓扣矢宜平也）；留滞则无力，纽剔则摇。若夫前后之巧，须不轻不重，无先无后，一起著力，而不用力。故曰：后手发，前手固，运于内，坚于外。又曰：前手’上 敝 下 手（此字打不出）’，后手’上 绝 下 手’。谓前如撇弓，后如断弦，前后之力俱彀，不差累黍也。其式前拳不动（古法云：后手发矢，前手不知。正言其不动也），后手下半，臂往后一称，前后仍然平直，是为得之。若世法于未开弓时，以目视把，开时目随弓转，与撒放前手，将弓把往外一让，后手向后一摔，皆花法以图饰观，不必学也。至矢已发矣，目不宜张，头不宜探，前手回弓，后手出箭，如前拈架以待，神色不变，气度安闲。斯为善始而善终乎。 
　　
　　续论 
　　初学用竹或树条缚一弓，长等身，将带结弦中，套于后肘，左手反持弓把，向上一反而正，弓上半推于面前，下半背于腰后，后肘带弦挽开，处处气到力到，如射法式。祈善教者观之，按之有不合式而改之。如此数月，周身皆如式，纯固不移，然后挽至软弓。又数月，周身皆如式，纯熟不移，然后可以架矢演习。又数月，周身式皆纯熟不移，于屋中立一的样矢，矢直注一无失，然后用之以射，成名艺也易矣。《射学正宗》曰：练头面法。于北墙上画一圈，内上下画一斜画（上微斜东，下微斜西），画中一圆点，两旁画两耳。每日身正向东立，以面对圈，使鼻梁正对斜画，两耳对圈旁两耳，头顶用力耸起，右面拐，用力微微，使出地阁，使入眼睛，正视中点，脖项挺直圆硬，勿歪斜露筋，久习之自然头容可观。又曰：练气之法，时常于十数步外，或数百步外，目视一物，必使气达于彼；或视天上星辰，或视树间鸟雀，或静坐运吾气，使之达于天，入于地，或攻坚城，或克强敌，无不直到，然后起立开弓四五次，久之气力自壮。 
　　
　　
　　学射录卷二
　　
　　射经
　　《射义》曰：射者，进退周旋必中礼，内志正，外体直，然后持弓矢审固。持弓矢审固，然后可以言中。此可以观德行矣。
　　
　　此三代射艺之遗文也。射法首章所云，不出体直。次章所云，不出审固。而中则撒放之巧也。然必志正而后体直，体直而后审固，审固而后可中。夫志、气之师也，气、体之充也。志不正则驰，何以养气。气不养则馁，何以充体。敬以直内，此立其诚也。此圣贤之学，非术士所能知也。至於进退周旋必中礼，则有射体，详载仪礼内，可考。
　　孟子曰：羿之教人射，必志於彀；学者亦必志於彀。
　　《虎钤经》曰：「镞不上指，必无中理；指不知镞， 同於无目。」彀之说也。然彀各视其体之长短，以前后臂一直如线，而挽力至尽为度。若臂肩未直，镞已上指，宜易长矢。臂肩已直。后手已尽，镞未上指，宜易短矢。
　　
　　又须力膳於弓，不可弓膳於力，弓膳力则身臂为弓所苦，不得平直而彀矣。古语云：「软弓长箭，快马轻刀。」
　　
　　又云：「莫患弓软，服将自远；莫患力羸，服之自伾，皆笃论也。」【伾，音丕，有力也】
　　《周礼．保氏》：养国子以道，乃教之六艺；三日五射。
　　郑康成注曰：五射，白矢、参连、剡注、襄尺、井仪也。愚意白矢谓正立拈弓，右手持一失树之，投於左手大指、食指间，见其矢白於土也。参连：古射用四矢，搢三而挟一个，故插於带右者。三矢相次，参然而连也。剡注，以目从矢镞，直贯於鹄，剡然而锐注也，所谓审也。襄，平也。尺，曲尺也。肘至手为尺。襄尺，谓弓引满，前后尺平直，所谓体直而固也。井仪，谓四矢集正鹄如井字。诗曰：「四矢如树」，此射之中也，巧也。
　　考工记》曰：「弓人为弓。取六材必以其时。六材既聚，巧者和之。干也者，以为远也；角也者，以为疾也；筋也者，以为深也；胶也者，以为和也；丝也者，以为固也；漆也者，以为受霜露也 。
　　此统言六材之用也。弓矢所以射也，则学射者宜知其良楛矣。郑注曰：「取干以冬，取角以秋，丝漆以夏。」
　　凡取干之道，七柘为上。檍次之，檿次之，橘次之，木瓜次之，荆次之。竹为下。凡相干，欲赤黑而阳声。赤黑则乡心，阳声则远根。凡析干，射远者用执，射深者用直。居干之道，菑栗不迆，则弓不发出【栗，音裂】。
　　此论干之美恶，及析干之所宜也，乡心则文理正。郑注曰：「木之类，近根者奴。」郑司农云：「执，形执也。假令木性自曲，则当反其曲以为弓。」故曰：「审曲面执。」郑注曰：「曲执则宜薄，薄则力少。直则可厚，厚则为多。」贾公彦疏曰：「居，谓居处。菑，即耕义。栗，破也。」谓以锯剖析弓干之时，不邪迆失理，则弓后不发伤也。
　　
　　凡相角，秋閷者厚，春閷者薄；穉牛之角直而泽，老牛之角紾而昔；疢疾险中，瘠牛之角无泽。角欲青白而丰末。夫角之本，蹙於脑而休於气，是故柔；柔故欲其埶也。白也者，埶之徵也。夫角之中，恒当弓之畏；畏也者必桡，桡故欲其坚也。青也者，坚之徵也。夫角之末，远於脑而不休於气，是故脃。脃，故欲其柔也。丰末也者，柔之徵也。角长二尺有五寸，三色不失理，谓之牛戴牛【閷，同杀；(上止下止右刀)同脑；昔，同错；休，音嘘；畏，同隈；脃，音翠】。
　　此论角之善恶也，直而泽，谓理直而润泽也。紾而昔，谓理戾而觕错也。疢疾险中，谓牛有病则角裏也。蹙，近也。体，气温之也。畏，弓渊也，曲，隈之处也。言角本色白，则近於脑，而得气之吹驹。其性柔可曲，反以为埶。角中色青，则质必坚。可以当曲，曲中而不挠。角末丰，则尚有脑气及之，故虽处末，不脃而柔。有此三者，牛角复直一牛，故曰牛戴牛。
　　凡相胶，欲朱色而昔；昔也者，深瑕而泽，紾而抟廉；鹿胶青白，马胶赤白，牛胶火赤，鼠胶黑，鱼胶饵，犀胶黄。凡昵之类不能方。
　　此论胶之善恶也。郑注曰：「廉瑕，严利也。言胶欲深严而光泽，紾戾而抟园。廉利，皆交错之状也。鹿马等煮其皮为胶，鹿亦用角饵饵，色如饵也。昵，黏也。」郑司农云：「胶善戾，不能方。」
　　凡相筋，欲小简而长，大结而泽。小简而长，大结而泽，则其为兽必剽；以为弓，则岂异於其兽？筋欲敝之敝。漆欲测，丝欲沈。得此六材之全，然后可以为良。【剽：音飘，去声】
　　此论筋漆丝之善恶也。简，筋条也。剽，疾也。今有用鹳筋者，以其剽也。筋椎朾嚼啮熟。敝之极，则用之熨贴。测清也。沈谓丝乾燥时，犹如沈水中色也。
　　弓有六材焉，维干强之，张如流水。维体防之，引之中参。维角枨之，欲宛而无负弦。引之如环，释之无失，体如环。
　　此言六材，以干、体、角而成也。五材依干，故曰强之。张如流水，顺也。体者，纳六材於檠，定其体也，防深浅所止也。贾公彦疏曰：「如司弓矢，谓王弧之弓，往体寡，来体多，弛之五寸，张之一尺五寸，夹庾之弓，往体多，来体寡。弛之一尺五寸，张之五寸。唐弓、大弓，往来体若一，弛之一尺，张之亦一尺，是防之深浅所止也。引之中参者，唐大弦居一尺，引之又二尺，其余弛张虽多少不同，及引之亦皆三尺，以矢长三尺，须满故也。枨，搘拄五材使正也。宛而无负弦者，引之宛曲，而弓与弦无辟戾也。
　　弓长六尺有六寸，谓之上制，上士服之。弓长六尺有三寸，谓之中制，中士服之。弓长六尺，谓之下制，下士服之。
　　此论弓称人之长短以制也。上士，长人也。
　　凡为弓，各因其君之躬，志卢血气。丰肉而短，宽缓以荼，若是者为之危弓，危弓为之安矢。骨直以立，忿势以奔，若是者为之安弓，安弓为之危矢。其人安，其弓安，其矢安，则莫能以速中，且不深。其人危，其弓危，其矢危，则莫能以愿中。【荼，读舒】
　　此论弓及矢，当因人之性情以为调济也。危弓，如夹庾之类。安弓，如王弧之类 。危矢，如司弓矢所谓恒矢之类。安弓，如杀矢之类。愿，信也。莫能愿中，言人、弓、矢三疾，则矢不能确中也。
　　往体多，来体寡，谓之夹臾之属，利射侯与弋。往体寡，来体多，谓之王弓之属，利射革与质。往来体若一，谓之唐弓之属，利射深。
　　此谓弓有各用，夹弓、臾弓利射远，以其材薄弱而反张也。射近侯，亦用定。王弓、弧弓规司利射坚，以材厚强而势直也。质，本也。质本椹，即不得也。唐弓、大弓利射深，以其材厚强於夹臾也。
　　大和无灂，其次筋角皆有灂而深，其次有灂而疏，其次角无灂。合灂若背手文。角环灂，牛筋蕡灂，麋筋斥蠖灂。【蕡，扶文反】
　　此论漆之所宜也。大和、九和之弓也，筋在背，角在裏，其相合之处若手背文。蕡、麻子也。斥，屈蠖虫也。皆漆文之象也。
　　和弓击摩。【击，音吉】
　　击，拂也。将用弓，先调和之，拂之，而手摩之。
　　覆之而角至，谓之句弓。覆之而干至，谓之侯弓。覆之而筋至，谓之深弓。【句，音钩】
　　北申明角、干、筋三材以结心，以三材尤重也。覆察之，但角力之见於外者至，则句曲无又之弓也。角至而干力又至，则可以射侯矣。角干至而筋力亦至，则可射深矣。言三者之宜全也。
　　矢人为矢，镞矢参分，茀矢参分，【郑注：据司弓矢，茀当为杀】一在前，二在后。兵矢田矢五分，二在前，三在后，杀矢【据司弓矢，杀茀】七分，三在前，四在后。
　　
　　此论各矢前后轻重之宜也。镞矢杀矢近射者，前镞铁重。兵矢、田矢，镞铁稍轻，可以射远。茀矢射飞鸟，铁又短小。
　　
　　参分其长，而閷其一，五分其长，而羽其一。以其笴厚，为之羽深，水之，以辨其阴阳。夹其阴阳，以设其比，夹其比，以设其羽。参分其羽，以设其刃，则虽有疾风，亦弗之能惮矣，刃长寸围寸，铤十之，重三垸。【閷，同杀。笴，古罕切；垸音完】
　　此论设羽比刃於笴之法也。笴、矢干也。杀其前之一者，令趣镞也。以笴厚为羽深者，羽之宽也，如干之宽，阴沈阳浮。比，括也。参分其羽，以设其刃，如羽六寸，则刃二寸也。而谓刃长二寸者，镞即长二寸有奇。刃只一寸也。围寸者，周得一寸也。矢足入干，曰铤。十铤则三垸重也。风惮者，风不能惊惮矣。
　　前弱则俛，后弱则翔；中弱则纡，中强则扬。羽丰则迟，羽杀则趮。是故，夹而摇之，以眂其丰杀之节也，桡之以眂其鸿杀之称也。【趮，音躁】承上言干羽之病，以及察之之法也。郑注曰：翔，回愿也。纡，曲也。扬，飞也。趮，旁掉也。夹而摇之，令人以指夹矢儛卫也。儛卫，摇声也。桡榒其干，则知干之或杀而弱也。
　　
　　
　　凡相笴，欲生而抟，同抟欲重，同重节欲疏，同疏，欲栗
　　言相择干质之道以结之。郑注曰：生，无瑕蠹也。抟，圜也。贾疏曰：栗，如栗之坚实也。
　　
　　
