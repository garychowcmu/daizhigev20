《四库全书 长物志》　　（明）文震亨 撰
　　钦定四库全书

　　子部十

　　长物志

　　杂家类四

　　杂品之属

　　臣等谨按长物志十二卷明文震亨撰震亨字启美长洲人崇祯中官武英殿中书舎人以善琴供奉是编分室庐花木水石禽鱼书画几榻器具位置衣饰舟车蔬果香茗十二类其曰长物盖取世说中王恭语也所论皆闲适游戏之事纎悉毕具明季山人墨客多传是术著书问世累牍盈萹大抵皆琐细不足録而震亨家世以书画擅名耳濡目染较他家稍为雅驯其言収藏赏鉴诸法亦颇有条理盖本于赵希鹄洞天清録董其昌筠轩清閟録之类而畧变其体例其源亦出于宋人故存之以偹杂家之一种焉

　　乾隆四十二年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●长物志目録

　　卷一
　　室庐
　　卷二
　　花木
　　卷三
　　水石
　　卷四
　　禽鱼
　　卷五
　　书畵
　　卷六
　　几榻
　　卷七
　　器具
　　卷八
　　位置
　　卷九
　　衣饰
　　卷十
　　舟车
　　卷十一
　　蔬果
　　卷十二
　　香茗

　　●钦定四库全书

　　长物志卷一

　　（明）文震亨 撰

　　○室庐

　　居山水间者为上村居次之郊居又次之吾侪纵不能栖岩止谷追绮园之踪而混迹廛市要湏门庭雅洁室庐清靓亭台具旷士之怀斋阁有幽人之致又当种佳木怪箨陈金石图书令居之者忘老寓之者忘归逰之者忘倦蕴隆则飒然而寒凛冽则煦然而燠若徒侈土木尚丹垩真同桎梏樊槛而已志室庐第一

　　门
　　用木为格以湘妃竹横斜钉之或四或二不可用六两傍用板为春帖必随意取唐聮佳者刻扵上若用石捆必须板扉石用方厚浑朴庶不渉俗门环得古青緑蝴蝶兽面或天鸡饕餮之属钉扵上为佳不则用紫铜或精铁如旧式铸成亦可黄白铜俱不可用也漆惟朱紫黒三色余不可用

　　阶
　　自三级以至十级愈高愈古须以文石剥成种绣墩或草花数茎扵内枝叶纷披映阶傍砌以太湖石迭成者曰涩浪其制更竒然不易就复室须内高扵外取顽石具苔班者嵌之方有岩阿之致

　　牕
　　用木为粗格中设细条三眼眼方二寸不可过大牕下塡板尺许佛楼禅室间用菱花及象眼者牕忌用六或二或三或四随宜用之室高上可用横牕一扇下用低槛承之俱钉明瓦或以纸糊不可用綘素纱及梅花簟冬月欲承日制大眼风牕眼竟尺许中以线经其上庶纸不为风雪所破其制亦雅然仅可用之小斋丈室漆用金漆或朱黑二色雕花彩漆俱不可用

　　栏干
　　石栏最古第近扵琳宫梵宇及人家冡墓傍池或可用然不如用石莲柱二木栏为雅柱不可过高亦不可雕鸟兽形亭榭廊庑可用朱栏及鹅颈承坐堂中须以巨木雕如石栏而空其中顶用柿顶朱饰中用荷叶寳瓶绿饰卍字者宜闺合中不甚古雅取畵图中有可用者以意成之可也三横木最便第太朴不可多用更须毎楹一扇不可中竖一木分为二三若斋中则竟不必用矣

　　照壁
　　得文木如豆瓣楠之类为之华而复雅不则竟用素染或金漆亦可青紫及洒金描畵俱所最忌亦不可用六堂中可用一带斋中则止中楹用之有以夹纱牕或细格代之者俱称俗品

　　堂
　　堂之制宜宏敞精丽前后须层轩广庭廊庑俱可容一席四壁用细砖砌者佳不则竟用粉壁梁用球门高广相称层阶俱以文石为之小堂可不设牕槛

　　山斋
　　宜明净不可太敞明净可爽心神太敞则费目力或傍檐置牕槛或由廊以入俱随地所宜中庭亦须稍广可种花木列盆景夏日去北扉前后洞空庭际沃以饭渖雨渍苔生绿褥可爱遶砌可种翠芸草令遍茂则青葱欲浮前垣宜矮有取薜荔根瘗墙下洒鱼腥水扵墙上以引蔓者虽有幽致然不如粉壁为佳

　　丈室
　　丈室宜隆冬寒夜略仿北地暖房之制中可置卧榻及禅椅之属前庭须广以承日色留西牕以受斜阳不必开北牖也

　　佛堂
　　筑基高五尺余列级而上前为小轩及左右俱设欢门后通三楹供佛庭中以石子砌地列旛幢之属另建一门后为小室可置卧榻

　　桥
　　广池巨浸须用文石为桥雕镂云物极其精工不可入俗小溪曲涧用石子砌者佳四傍可种绣墩艹板桥须三折一木为栏忌平板作朱卍字栏有以太湖石为之亦俗石桥忌三环板桥忌四方磬折尤忌桥上置亭子

　　茶寮
　　构一斗室相傍山斋内设茶具教一童専主茶役以供长日清谈寒宵兀坐幽人首务不可少废者

　　琴室
　　古人有扵平屋中埋一缸缸悬铜钟以彂琴声者然不如层楼之下盖上有板则声不散下空旷则声透彻或扵乔松修竹岩洞石室之下地清境绝更为雅称耳

　　浴室
　　前后二室以墙隔之前砌铁锅后燃薪以俟更须宻室不为风寒所侵近墙凿井具辘轳为窍引水以入后为沟引水以出藻具巾帨咸具其中

　　街径庭除
　　驰道广庭以武康石皮砌者最华整花间坼侧以石子砌成或以碎瓦片斜砌者雨久生苔自然古色宁必金钱作埒乃称胜地哉

　　楼阁
　　楼阁作房闼者须回环窈窕供登眺者须轩敞弘丽藏书畵者须爽垲高深此其大畧也楼作四面牕者前楹用牕后及两傍用板阁作方样者四面一式楼前忌有露台卷蓬楼板忌用砖铺盖既名楼阁必有定式若复铺砖与平屋何异高阁作三层者最俗楼下柱稍高上可设平顶

　　台
　　筑台忌六角随地大小为之若筑扵土冈之上四周用粗木作朱阑亦雅

　　海论
　　忌用承尘俗所称天花板是也此仅可用之廨宇中地屏则间可用之暖室不可加簟或用■〈毛瞿〉毺为地衣亦可然总不如细砖之雅南方卑湿空铺最宜畧多费耳室忌五柱忌有两厢前后堂相承忌工字体亦以近官廨也退居则间可用忌傍无避弄庭较屋东偏稍广则西日不逼忌长而狭忌矮而寛亭忌上锐下狭忌小六角忌用葫芦顶忌以茆盖忌如钟鼓及城楼式楼梯须从后影壁上忌置两傍砖者作数曲更雅临水亭榭可用蓝绢为幔以蔽日色紫绢为帐以蔽风雪外此俱不可用尤忌用布以类酒舩及市药设帐也小室忌中隔若有北牕者则分为二室忌纸糊忌作雪洞此与混堂无异而俗子絶好之俱不可解忌为卍字牕傍填板忌墙角畵楳及花鸟古人最重题壁今即使顾陆点染锺王濡笔俱不如素壁为佳忌长廊一式或更互其制庶不入俗忌竹木屏及竹篱之属忌黄白铜为屈戍庭际不可铺细方砖为承露台则可忌两楹而中置一梁上设乂手笆此皆元制而不甚雅忌用板隔隔必以砖忌梁椽畵罗纹及金方胜如古屋岁乆木色已旧未免绘饰必须高手为之凡入门处必小委曲忌太直斋必三楹傍更作一室可置卧榻面北小庭不可太广以北风甚厉也忌中楹设栏楯如今拔歩床式忌穴壁为橱忌以瓦为墙有作金钱梅花式者此俱当付之一击又鸱吻好望其名最古今所用者不知何物须如古式为之不则亦仿畵中室宇之制檐瓦不可用粉刷得巨栟榈擘为承溜最雅否则用竹不可用木及锡忌有卷棚此官府设以听两造者扵人家不知何用忌用梅花■〈日羽，上中下〉堂帘惟温州湘竹者佳忌中有花如绣补忌有字如寿山福海之类总之随方制象各有所宜宁古无时宁朴无巧宁俭无俗至扵萧疎雅洁又本性生非强作解事者所得轻议矣

　　长物志卷一

　　●钦定四库全书

　　长物志卷二

　　（明）文震亨 撰

　　○花木

　　弄花一岁看花十日故帏箔映蔽铃索护持非徒富贵容也第繁花杂木宜以畞计乃若庭除槛畔必以虬枝古干异种竒名枝叶扶踈位置疎密或水邉石际横偃斜披或一望成林或孤枝独秀艹花不可繁杂随处植之取其四时不断皆入图畵又如桃李不可植扵庭除似宜逺望红梅绛桃俱借以点缀林中不宜多植梅生山中有苔藓者移置药栏最古杏花差不耐久开时多值风雨仅可作片时玩蜡梅冬月最不可少他如豆棚菜圃山家风味固自不恶然必辟隙地数顷别为一区若扵庭除种植便非韵事更有石磉木柱架缚精整者愈入恶道至扵秇兰栽菊古各有方时取以课园丁考职事亦幽人之务也志花木第二

　　牡丹芍药
　　牡丹称花王芍药称花相俱花中贵裔栽植赏玩不可毫渉酸气用文石为栏参差数级以次列种花时设燕用木为架张碧油幔扵上以蔽日色夜则悬灯以照忌二种并列忌置木桷及盆盎中

　　玉兰
　　宜种厅事前对列数株花时如玉圃琼林最称絶胜别有一种紫者名木笔不堪与玉兰作婢古人称辛夷即此花然辋川辛夷坞木兰柴不应复名当是二种

　　海棠
　　昌州海棠有香今不可得其次西府为上贴梗次之垂丝又次之余以垂丝娇媚眞如妃子醉态较二种尤胜木瓜花似海棠故亦有木瓜海棠但木瓜花在叶先海棠花在叶后为差别耳别有一种曰秋海棠性喜阴湿宜种背阴阶砌秋花中此为最艳亦宜多植

　　山茶
　　蜀茶滇茶俱贵黄者尤不易得人家多以配玉兰以其花同时而红白烂然差俗又有一种名醉杨妃开向雪中更自可爱

　　桃
　　桃为仙木能制百鬼种之成林如入武陵桃源亦自有致第非盆盎及庭除物桃性早实十年辄枯故称短命花碧桃人面桃差乆较凡桃更美池邉宜多植若桃柳相间便俗

　　李
　　桃花如丽姝歌舞场中定不可少李如女道士宜置烟霞泉石间但不必多种耳别有一种名郁李子更美

　　杏
　　杏与朱李蟠桃皆堪鼎足花亦柔媚宜筑一台杂植数十夲

　　梅
　　幽人花伴梅实専房取苔护藓封枝稍古者移植石岩或庭际最古另种数畞花时坐卧其中令神骨俱清緑蕚更胜红梅差俗更有虬枝屈曲置盆盎中者极竒蜡梅磬口为上荷花次之九英最下寒月庭际亦不可无

　　瑞香
　　相传庐山有比丘昼寝梦中闻花香寤而求得之故名睡香四方竒异谓花中祥瑞故又名瑞香别名麝囊又有一种金邉者人特重之枝既粗俗香复酷烈能损羣花称为花贼信不虚也

　　蔷薇木香
　　甞见人家园林中必以竹为屏牵五色蔷薇于上架木为轩名木香棚花时杂坐其下此何异酒食肆中然二种非屏架不堪植或移着闺合供士女采掇差可别有一种名黄蔷薇最贵花亦烂熳恱目更有野外丛生者名野蔷薇香更浓郁可比玫瑰他如宝相金沙罗金钵盂佛见笑七姊妺十姊妺刺桐月桂等花姿态相似种法亦同

　　玫瑰

　　玫瑰一名徘徊花以结为香囊芬氲不絶然实非幽人所宜佩嫰条丛刺不甚雅观花色亦微俗宜充食品不宜簪帯吴中有以畞计者花时获利甚伙

　　紫荆棣棠
　　紫荆枝■〈余〉枯索花如缀珥形色香韵无一可者特以京兆一事为世所述以比嘉木余谓不如多种棣棠犹得风人之旨

　　葵花
　　葵花种类莫定初夏花繁叶茂最为可观一曰戎葵竒态百出宜种旷处一曰锦葵其小如钱文采可玩宜种阶除一曰向日别名西畨莲最恶秋时一种叶如龙爪花作鹅黄者名秋葵最佳

　　罂粟
　　以重台千叶者为佳然单叶者子必满取供清味亦不恶药栏中不可缺此一种

　　薇花
　　薇花四种紫色之外白色者曰白薇红色者曰红薇紫带蓝色者曰翠薇此花四月开九月歇俗称百日红山园植之可称耐久朋然花但宜逺望北人呼猴郎达树以树无皮猴不能捷也其名亦竒

　　芙蓉
　　宜植池岸临水为佳若他处植之絶无丰致有以靛纸蘸花蕋上仍裹其尖花开碧色以为佳此甚无谓

　　萱花
　　蘐草忘忧亦名宜男更可供食品岩间墙角最宜此种又有金萱色淡黄香甚烈义兴山谷遍满吴中甚少他如紫白蛱蝶春罗秋罗鹿葱洛阳石竹皆此花之附庸也

　　薝葡
　　一名越桃一名林兰俗名栀子古称禅友出自西域宜种佛室中其花不宜近嗅有微细虫入人鼻孔斋阁可无种也

　　玉簪
　　洁白如玉有微香秋花中亦不恶但宜墙边连种一帯花时一望成雪若植盆石中最俗紫者名紫蕚不佳

　　金钱
　　午开子落故名子午花长过尺许扶以竹箭乃不倾欹种石畔尤可观

　　藕花
　　藕花池塘最胜或种五色官缸供庭除赏玩犹可缸上忌设小朱栏花亦当取异种如并头重台品字四面观音碧莲金邉等乃佳白者藕胜红者房胜不可种七石酒缸及花缸内

　　水仙
　　水仙二种花髙叶短单瓣者佳冬月宜多植但其性不耐寒取极佳者移盆盎置几案间次者杂植松竹之下或古梅竒石间更雅冯夷服花八石得为水仙其名最雅六朝人乃呼为雅蒜大可轩渠

　　凤仙
　　号金凤花宋避李后讳改为好儿女花其种易生花叶俱无可观更有以五色种子同纳竹筒花开五色以为竒甚无谓花红能染指甲然亦非美人所宜

　　茉莉素馨百合
　　夏夜最宜多置风轮一鼔满室清芬章江编篱挿棘俱用茉莉花时千艘俱集虎丘故花市初夏最盛培养得法亦能隔岁彂花第枝叶非几案物不若夜合可供瓶玩

　　杜鹃
　　花极烂熳性喜阴畏热宜置树下阴处花时移置几案间别有一种名映山红宜种石岩之上又名羊踯躅

　　秋色
　　吴中称鸡冠雁来红十様锦之属名秋色秋深杂彩烂然俱堪点缀然仅可植广庭若幽牕多种便觉芜杂鸡冠有矮脚者种亦竒

　　松
　　松柏古虽并称然最高贵者必以松为首天目最上然不易种取栝子松植堂前广庭或广台之上不妨对偶斋中宜植一株下用文石为台或太湖石为栏俱可水仙兰蕙萱草之属杂■〈艹侍〉其下山松宜植土冈之上龙鳞既成涛水相应何减五株九里哉

　　木槿
　　花中最贱然古称舜华其名最逺又名朝菌编篱野岸不妨间植必称林园佳友未之敢许也

　　桂
　　丛桂开时真称香窟宜辟地二畞取各种并植结亭其中不得颜以天香小山等语更勿以他树杂之树下地平如掌洁不容唾花落地即取以充食品

　　柳
　　顺挿为杨倒挿为柳更须临池种之柔条拂水弄緑搓黄大有逸致且其种不生虫更可贵也西湖栁亦佳颇渉脂粉气白杨风杨俱不入品

　　黄杨
　　黄杨未必厄闰然实难长长丈余者绿叶古株最可爱玩不宜植盆盎中

　　芭蕉
　　緑牕分映但取短者为佳盖髙则叶为风所碎耳冬月有去梗以稻艹覆之者过三年即生花结甘露亦甚不必又作盆玩者更可笑不如椶榈为雅且为尘尾蒲团更适用也

　　槐榆
　　宜植门庭板扉緑映真如翠幄槐有一种天然樛屈枝叶皆倒垂蒙密名盘槐亦可观他如石楠冬青杉柏皆丘垄间物非园林所尚也

　　梧桐
　　青桐有佳荫株緑如翠玉宜种广庭中当日令人洗拭且取枝梗如画者若直上而旁无他枝如拳如盖及生棉者皆所不取其子亦可点茶生扵山冈者曰冈桐子可作油

　　椿
　　椿树髙耸而枝叶踈与樗不异香曰椿臭曰樗圃中沿墙宜多植以供食

　　银杏
　　银杏株叶扶踈新緑时最可爱吴中刹宇及旧家名园大有合抱者新植似不必

　　乌臼
　　秋晚叶红可爱较枫树更耐久茂林中有一株两株不减石径寒山也

　　竹
　　种竹宜筑土为垄环水为溪小桥斜渡陟级而登上留平台以供坐卧科头散发俨如万竹林中人也否则辟地数畞尽去杂树四周石垒令稍髙以石柱朱栏围之竹下不留纎尘片叶可席地而坐或留石台石櫈之属竹取长枝巨■〈余〉以毛竹为第一然宜山不宜城城中则护基笋最佳竹不甚雅粉筋斑紫四种俱可燕竹最下慈姥竹即桃枝竹不入品又有木竹黄菰竹箬竹方竹黄金间碧玉观音凤尾金银诸竹忌种花栏之上及庭中平植一帯墙头直立数竿至如小竹丛生曰潇湘竹宜扵石岩小池之畔留植数枝亦有幽致种竹有踈种宻种浅种深种之法踈种谓三四尺地方种一窠欲其土虚行鞭密种谓竹种虽疎然毎窠却种四五竿欲其根密浅种谓种时入土不深深种为入土虽不深上以田泥壅之如法无不茂盛又棕竹三等曰筋头曰短柄二种枝短叶垂堪植盆盎曰朴竹节稀叶硬全欠温雅但可作扇骨料及畵义柄耳

　　菊
　　吴中菊盛时好事家必取数百本五色相间高下次列以供赏玩此以夸富贵容则可若眞能赏花者必觅异种用古盆盎植一枝两枝茎挺而秀叶密而肥至花发时置几榻间坐卧把玩乃为得花之性情甘菊惟荡口有一种枝曲如偃盖花密如铺锦者最竒余仅可收花以供服食野菊宜着篱落间菊有六要二防之法谓胎养土宜扶植雨旸修葺灌溉防虫及雀作窠时必来摘叶此皆园丁所宜知又非吾辈事也至如瓦料盆及合两瓦为盆者不如无花为愈矣

　　兰
　　兰出自闽中者为上叶如劔芒花高扵叶离骚所谓秋兰号青青緑叶号紫茎者是也次则贑州者亦佳此俱山斋所不可少然毎处仅可置一盆多则类虎丘花市盆盎须觅旧龙泉均州内府供春絶大者忌用花缸牛腿诸俗制四时培植春日叶芽已彂盆土已肥不可沃肥水常以尘帚拂拭其叶勿令尘垢夏日花开叶嫰勿以手揺动待其长茂然后拂拭秋则微拨开根土以米泔水少许注根下勿渍污叶上冬则安顿向阳暖室天晴无风舁出时时以盆转动四面令匀午后即收入勿令霜雪侵之若叶黑无花则阴多故也治蚁虱惟以大盆或缸盛水浸逼花盆则蚁自去又治叶虱如白点以水一盆滴香油少许扵内用绵蘸水拂拭亦自去矣此秇兰简便法也又有一种出杭州者曰杭兰出阳羡山中者名兴兰一■〈余〉数花者曰蕙此皆可移植石岩之下须得彼中原本则岁岁发花珍珠风兰俱不入品箬兰其叶如箬似兰无馨艹花竒种金粟兰名赛兰香特甚

　　瓶花
　　堂供必髙瓶大枝方快人意忌繁杂如缚忌花瘦扵瓶忌香烟灯煤熏触忌油手拈弄忌井水贮瓶味咸不宜扵花忌以挿花水入口梅花秋海棠二种其毒尤甚冬月入硫黄扵瓶中则不冻

　　盆玩
　　盆玩时尚以列几案间者为第一列庭榭中者次之余持论则反是最古者以天目松为第一高不过二尺短不过尺许其本如臂其针若簇结为马逺之欹斜诘曲郭熙之露顶张拳刘松年之偃亚层迭盛子照之拖拽轩翥等状栽以佳器槎牙可观又有古梅苍藓鳞皴苔须垂满含花吐叶歴久不败者亦古若如时尚作沉香片者甚无谓盖木片生花有何趣味真所谓以耳食者矣又有枸杞及水冬青野褕桧柏之属根若龙虵不露束缚锯截痕者俱高品也其次则闽之水竹杭之虎刺尚在雅俗间乃若菖蒲九节神仙所珍见石则细见土则粗极难培飬吴人洗根浇水竹翦修净谓朝取叶间垂露可以润眼意极珍之余谓此宜以石子铺一小庭遍种其上雨过青翠自然生香若盆中栽植列几案间殊为无谓此与蟠桃双果之类俱未敢随俗作好也他如春之兰蕙夏之夜合黄香萱夹竹桃花秋之黄密矮菊冬之短叶水仙及美人蕉诸种俱可随时供玩盆以青緑古铜白定官哥等窑为第一新制者五色内窑及供春粗料可用余不入品盆宜圆不宜方尤忌长狭石以灵壁英石西山佐之余亦不入品斋中亦仅可置一二盆不可多列小者忌架扵朱几大者忌置扵官砖得旧石櫈或古石莲磉为座乃佳

　　长物志卷二

　　●钦定四库全书

　　长物志卷三

　　（明）文震亨 撰

　　○水石

　　石令人古水令人逺园林水石最不可无要湏回环峭拔安挿得宜一峯则太华千寻一勺则江湖万里又须修竹老木怪藤丑树交覆角立苍崖碧涧奔泉汛流如入深岩絶壑之中乃为名区胜地约略其名匪一端矣志水石第三

　　广池
　　凿池自亩以及顷愈广愈胜最广者中可置台榭之属或长堤横隔汀蒲岸苇杂植其中一望无际乃称巨浸若须华整以文石为岸朱栏回遶忌中留土如俗名战鱼墩或拟金焦之类池傍植垂栁忌桃杏间种中畜鳬雁须十数为羣方有生意最广处可置水阁必如图畵中者佳忌置簰舍扵岸侧植藕花削竹为阑勿令蔓衍忌荷叶满池不见水色

　　小池
　　阶前石畔凿一小池必须湖石四围泉清可见底中畜朱鱼翠藻游泳可玩四周树野藤细竹能掘地稍深引泉胍者更佳忌方圎八角诸式

　　瀑布
　　山居引泉从高而下为瀑布稍易园林中欲作此须截竹长短不一尽承檐溜暗接藏石罅中以斧劈石迭高下凿小池承水置石林立其下雨中能令飞泉濆薄潺湲有声亦一竒也尤宜竹间松下青葱掩映更自可观亦有蓄水扵山顶客至去闸水从空直注者终不如雨中承溜为雅盖总属人为此尤近自然耳

　　凿井
　　井水味浊不可供烹煮然浇花洗竹涤砚拭几俱不可缺凿井须扵竹树之下深见泉脉上置辘轳引汲不则盖一小亭覆之石栏古号银床取旧制最大而古朴者置其上井有神井傍可置顽石凿一小龛遇歳时奠以清泉一杯亦自有致

　　天泉
　　秋水□□梅水次之秋水白而洌梅水白而甘春冬二水春胜扵冬盖以和风甘雨故夏月暴雨不宜或因风雷蛟龙所致最足伤人雪为五榖之精取以煎茶最为幽况然新者有土气稍陈乃佳承水用布扵中庭受之不可用檐溜

　　地泉
　　乳泉漫流如恵山泉为最胜次取清寒者泉不难扵清而难扵寒土多沙腻泥凝者必不清寒又有香而甘者然甘易而香难未有香而不甘者也瀑涌湍急者勿食食久令人有头疾如庐山水帘天台瀑布以供耳目则可入水品则不宜温泉下生硫黄亦非食品

　　流水
　　江水取去人逺者杨子南冷夹石渟渊特入首品河流通泉窦者必湏汲置候其澄澈亦可食

　　丹泉
　　名山大川仙翁修炼之处水中有丹其味异常能延年却病此自然之丹液不易得也

　　品石
　　石以灵壁为上英石次之然二种品甚贵购之颇艰大者尤不易得高踰数尺者便属竒品小者可置几案间色如漆声如玉者最佳横石以蜡地而峯峦峭拔者为上俗言灵壁无峯英石无坡以余所见亦不尽然他石纹片粗大絶无曲折屼峍森耸崚嶒者近更有以大块辰砂石青石緑为研山盆石最俗

　　灵壁
　　出凤阳府宿州灵壁县在深山沙土中掘之乃见有细白纹如玉不起岩岫佳者如卧牛蟠螭种种异状真竒品也

　　英石
　　出英州倒生岩下以锯取之故底平起峯高有至三尺及寸余者小斋之前迭一小山最为清贵然道逺不易致

　　太湖石
　　石在水中者为贵岁久为波涛冲击皆成空石面面玲珑在山上者名旱石枯而不润赝作弹窝若歴年岁久斧痕已尽亦为雅观吴中所尚假山皆用此石又有小石久沉湖中渔人网得之与灵壁英石亦颇相类第声不清响

　　尧峰石
　　近时始出苔藓丛生古朴可爱以未经采凿山中甚多但不玲珑耳然政以不玲珑故佳

　　昆山石
　　出昆山马鞍山下生扵山中掘之乃得以色白者为贵有鸡骨片胡桃块二种然亦俗尚非雅物也间有高七八尺者置之高大石盆中亦可此山皆火石火气暖故栽菖蒲等物扵上最茂惟不可置几案及盆盎中

　　锦川将乐羊肚
　　石品惟此三种最下锦川尤恶毎见人家石假山輙置数峯于上不知何味斧劈以大而顽者为雅若直立一片亦最可厌

　　土玛瑙
　　出山东兖州府沂州花纹如玛瑙红多而细润者佳有红丝石白地上有赤红纹有竹叶玛瑙花斑与竹叶相类故名此俱可锯板嵌几榻屏风之类非贵品也石子五色或大如拳或小如豆中有禽鱼鸟兽人物方胜回纹之形置青緑小盆或宣窑白盆内班然可玩其价甚贵亦不易得然斋中不可多置近见人家环列数盆竟如贾肆新都人有名醉石斋者闻其藏石甚富且竒其地溪涧中另有纯红纯緑者亦可爱玩

　　大理石
　　出滇中白若玉黑若墨为贵白微帯青黑微帯灰者皆下品但得旧石天成山水云烟如米家山此为无上佳品古人以镶屏风近始作几榻终为非古近京口一种与大理相似但花色不清石药填之为山云泉石亦可得髙价然真伪亦易辨真者更以旧为贵

　　永石
　　即祁阳石出楚中石不坚色好者有山水日月人物之象紫花者稍胜然多是刀刮成非自然者以手摸之凹凸者可验大者以制屏亦雅

　　长物志卷三

　　●钦定四库全书

　　长物志卷四

　　（明）文震亨 撰

　　○禽鱼

　　语鸟拂阁以低飞游鱼排荇而径度幽人会心辄令竟日忘倦顾声音颜色饮啄态度逺而巢居穴处眠沙泳浦戏广浮深近而穿屋贺厦知岁司晨啼春噪晚者品类不可胜纪丹林緑水岂令凡俗之品阑入其中故必疏其雅洁可供清玩者数种令童子爱养饵饲得其性情庶几驯鸟雀狎鳬鱼亦山林之经济也志禽鱼第四

　　鹤
　　华亭鹤窠村所出具体高俊緑足龟文最为可爱江陵鹤津维扬俱有之相鹤但取标格竒俊唳声清亮颈欲细而长足欲痩而节身欲人立背欲直削蓄之者当筑广台或高冈土垄之上居以茅庵邻以池沼饲以鱼谷欲教以舞俟其饥置食扵空野使童子拊掌顿足以诱之习之既熟一闻拊掌即便起舞谓之食化空林别墅白石青松惟此君最宜其余羽族俱未入品

　　鸂■〈氵鶒〉
　　鸂■〈氵鶒〉能勅水故水族不能害蓄之者宜扵广池巨浸十数为羣翠毛朱喙灿然水中他如乌喙白鸭亦可蓄一二以代鹅羣曲栏垂栁之下游泳可玩

　　鹦鹉
　　鹦鹉能言然须教以小诗及韵语不可令闻市井鄙俚之谈聒然盈耳铜架食缸俱须精巧然此鸟及锦鸡孔雀倒挂吐绶诸种皆断为闺合中物非幽人所需也

　　百舌畵眉鸜鹆
　　饲养驯熟绵蛮软语百种杂出俱极可听然亦非幽斋所宜或扵曲廊之下雕笼畵槛点缀景色则可吴中最尚此鸟余谓有禽癖者当觅茂林高树听其自然弄声尤觉可爱更有小鸟名黄头好斗形既不雅尤属无谓

　　朱鱼
　　朱鱼独盛吴中以色如辰州朱砂故名此种最宜盆蓄有红而帯黄色者仅可点缀陂池

　　鱼类
　　初尚纯红纯白继尚金盔金鞍锦被及印头红裹头红连腮红首尾红鹤顶红继又尚墨眼雪眼朱眼紫眼玛瑙眼琥珀眼金管银管时尚极以为贵又有堆金砌玉落花流水莲台八瓣隔断红尘玉帯围梅花片波浪纹七星纹种种变熊难以尽述然亦随意定名无定式也

　　蓝鱼白鱼
　　蓝如翠白如雪廹而视之肠胃俱见此即朱鱼别种亦贵甚

　　鱼尾
　　自二尾以至九尾皆有之第美锺扵尾身材未必佳盖鱼身必洪纤合度骨肉停匀花色鲜明方入格

　　观鱼
　　宜早起日未出时不论陂池盆盎鱼皆荡漾扵清泉碧沼之间又宜凉天夜月倒影挿波时时惊鳞泼刺耳目为醒至如微风披拂琮琮成韵雨过新涨縠纹皱緑皆观鱼之佳境也

　　吸水
　　盆中换水一两日即底积垢腻宜用湘竹一段作吸水筒吸去之倘过时不吸色便不鲜美故佳鱼池中断不可蓄

　　水缸
　　有古铜缸大可容二石青緑四裹古人不知何用当是穴中注油点灯之物今取以蓄鱼最古其次以五色内府官窑瓷州所烧纯白者亦可用惟不可用宜兴所烧花缸及七石牛腿诸俗式余所以列此者实以备清玩一种若必按图而索亦为板俗

　　长物志卷四

　　●钦定四库全书

　　长物志卷五

　　（明）文震亨 撰

　　○书畵

　　金生于山珠产扵渊取之不穷犹为天下所珍惜况图畵在宇宙岁月既久名人艺士不能复生可不珍秘寳爱一入俗子之手动见劳辱卷舒失所操揉燥裂真书畵之厄也故有收藏而未能识鉴识鉴而不善阅玩阅玩而不能装褫装褫而不能铨次皆非能真蓄书畵者又蓄聚既多妍蚩混杂甲乙次第毫不可讹若使真赝并陈新旧错出如入贾胡肆中有何趣味所藏必有晋唐宋元名迹乃称博古若徒取近代纸墨较量真伪心无真赏以耳为目手执卷轴口论贵贱真恶道也志书畵第五

　　论书
　　观古法书当澄心定虑先观用笔结体精神照应次观人为天巧自然强作次考古今跋尾相传来歴次辨收藏印识纸色绢素或得结构而不得锋釯者模本也得笔意而不得位置者临本也笔势不聮属字形如算子者集书也形迹虽存而真彩神气索然者双钩也又古人用墨无论燥润肥痩俱透入纸素后人伪作墨浮而易辩

　　论畵
　　山水第一竹树兰石次之人物鸟兽楼殿屋木小者次之大者又次之人物顾盻语言花果迎风帯露鸟兽虫鱼精神逼真山水林泉清闲幽旷屋庐深邃桥彴徃来石老而润水淡而明山势崔嵬泉流洒落云烟出没野径迂回松偃龙蛇竹藏风雨山脚入水澄清水源来歴分晓有此数端虽不知名定是妙手若人物如尸如塑花果类粉揑雕刻虫鱼鸟兽但取皮毛山水林泉布置廹塞楼阁模糊错杂桥彴强作断形径无夷险路无出入石止一面树少四枝或髙大不称或逺近不分或浓淡失宜点染无法或山脚无水面水源无来歴虽有名欵定是俗笔为后人填写至扵临摹赝手落墨设色自然不古不难辨也

　　书畵价
　　书价以正书为标准如右军草书一百字乃敌一行行书三行行书敌一行正书至扵乐毅黄庭畵赞告担但得成篇不可计以字数畵价亦然山水竹石古名贤象可当正书人物花鸟小者可当行书人物大者及神图佛象宫室楼阁走兽虫鱼可当草书若夫台阁标功臣之烈宫殿彰贞节之名妙将入神灵则通圣开厨或失挂壁欲飞但渉竒事异名即为无价国寳又书畵原为雅道一作牛鬼蛇神不可诘识无论古今名手俱落第二

　　古今优劣
　　书学必以时代为限六朝不及晋魏宋元不及六朝与唐畵则不然佛道人物仕女牛马近不及古山水林石花竹禽鱼古不及近如顾凯之陆探微张僧繇吴道玄及阎立徳立本皆纯重雅正性出天然周昉韩干戴嵩气韵骨法皆出意表后之学者终莫能及至如李成闗仝范寛董源徐熙黄荃居寀二米胜国松雪大痴元鎭叔眀诸公近代唐沈及吾家太史和州辈皆不藉师资穷工极致借使二李复生边鸾再出亦何以措手其间故蓄书必逺求上古蓄畵始自顾陆张吴下至嘉隆名笔皆有竒观惟近时点染诸公则未敢轻议

　　粉本
　　古人畵藁谓之粉本前辈多寳蓄之盖其草草不经意处有自然之妙宣和绍兴所藏粉本多有神妙者

　　赏鉴
　　看书畵如对美人不可毫渉粗浮之气盖古畵纸绢皆脆舒卷不得法最易损坏尤不可近风日灯下不可看畵恐落煤烬及为烛泪所污饭后醉余欲观卷轴须以净水涤手展玩之际不可以指甲剔损诸如此类不可枚举然必欲事事勿犯又恐渉强作清态惟遇真能赏鉴及阅古甚富者方可与谈若对伧父辈惟有珍秘不出耳

　　绢素
　　古畵绢色墨气自有一种古香可爱惟佛像有香烟熏黑多是上下二色伪作者其色黄而不精采古绢自然破者必有鲫鱼口须连三四丝伪作则直裂唐绢丝粗而厚或有捣熟者有独梭绢阔四尺余者五代绢极粗如布宋有院绢匀净厚宻亦有独梭绢阔五尺余细宻如纸者元绢及国朝内府绢俱与宋绢同胜国时有宻机绢松雪子昭畵多用此盖出嘉兴府宓家以绢得名今此地尚有佳者近董太史笔多用砑光白绫未免有进贤气

　　御府书畵
　　宋徽宗御府所藏书畵俱是御书标题后用宣和年号玉瓢御寳记之题畵书扵引首一条阔仅指大傍有木印黒字一行俱装池匠花押名欵然亦真伪相杂盖当时名手临摹之作皆题为真迹至明昌所题更多然今人得之亦可谓买王得羊矣

　　院畵
　　宋畵院众工凡作一畵必先呈稿本然后上真所畵山水人物花木鸟兽皆是无名者今国朝内畵水陆及佛像亦然金碧辉灿亦竒物也今人见无名人畵辄以形似填写名欵觅高价如见牛必戴嵩见马必韩干之类皆为可笑

　　单条
　　宋元古畵断无此式盖今时俗制而人絶好之斋中悬挂俗气逼人眉睫即果真迹亦当减价

　　名家
　　书畵名家收藏不可错杂大者悬挂斋壁小者则为卷册置几案间邃古篆籀如锺张卫索顾陆张吴及歴代不甚著名者不能具论书则右军大令智永虞永兴禇河南欧阳率更唐玄宗怀素颜鲁公栁诚悬张长史李怀琳宋髙宗李建中二苏二米范文正黄鲁直蔡忠惠苏沧浪薛绍彭黄长睿薛道祖范文穆张即之先信国赵吴兴鲜于伯机康里子山张伯雨倪元镇俞紫芝杨铁厓柯丹丘袁清容危太素我朝则宋文宪濂中书舍人燧方逊志孝孺宋南宫克沈学士度俞紫芝和徐武功有贞金元玉珏沈大理粲解学士大绅钱文通桑栁州恱祝京兆允明吴文定寛先太史讳王太学宠李太仆应祯王文恪鏊唐解元寅顾尚书璘丰考功坊先两博士讳王吏部榖祥陆文裕深彭孔嘉年陆尚寳师道陈方伯鎏蔡孔目羽陈山人淳张孝廉凤翼王征君穉登周山人天球邢侍御侗董太史其昌又如陈文东璧姜中书立刚虽不能洗院气而亦铮铮有名者畵则王右丞李思训父子周昉董北海李营丘郭河阳米南宫宋徽宗米元晖崔白黄筌居寀文与可李伯时郭忠恕董仲翔苏文忠苏叔党王晋卿张舜民杨补之杨季衡陈容李唐马逺马逵夏珪范寛闗仝荆浩李山赵松雪管仲姬赵仲穆赵千里李息斋吴仲圭钱舜举盛子昭陈珏陈仲美陆天游曹云西唐子华王元章高士安高克恭王叔明黄子久倪元镇柯丹丘方方壶戴文进王孟端夏太常赵善长陈惟允徐幼文张来仪宋南宫周东村沈贞吉恒吉沈石田杜东原刘完庵先太史先和州五峯唐解元张梦晋周官谢时臣陈道复仇十洲钱叔宝陆叔平皆名笔不可缺者他非所宜蓄即有之亦不当出以示人又如郑颠仙张复阳锺钦礼蒋三松张平山汪海云皆畵中邪学尤非所尚

　　宋绣宋刻丝
　　宋绣针线细密设色精妙光彩射目山水分逺近之趣楼阁得深邃之体人物具瞻眺生动之情花鸟极绰约嚵唼之态不可不蓄一二幅以备畵中一种

　　装潢
　　装潢书畵秋为上时春为中时夏为下时暑湿及冱寒俱不可装裱勿以熟纸背必皱起宜用白滑漫薄大幅生纸纸缝先避人面及接处若缝缝相接则卷舒缓急有损必令参差其缝则气力均平太硬则强急太薄则失力绢素彩色重者不可捣理古畵有积年尘埃用皂荚清水数宿托扵太平案扞去畵复鲜明色亦不落补缀之法以油纸衬之直其边际密其隟缝正其经纬就其形制拾其遗脱厚薄均调润洁平稳又凡书畵法帖不脱落不宜数装背一装背则一损精神古纸厚者必不可揭薄

　　法糊
　　用瓦盆盛水以面一斤渗水上任其浮沉夏五日冬十日以臭为度后用清水蘸白芨半両白矾三分去滓和元浸麫打成就锅内打成团另换水煮熟去水倾置一器候冷日换水浸临用以汤调开忌用浓糊及敝帚

　　装褫定式
　　上下天地须用皂绫龙凤云鹤等样不可用团花及葱白月白二色二垂帯用白绫阔一寸许乌丝粗界画二条玉池白绫亦用前花样书畵小者须穵嵌用淡月白畵绢上嵌金黄绫条阔半寸许盖宣和裱法用以题识旁用沉香皮条边大者四面用白绫或单用皮条边亦可叅书有旧人题跋不宜剪削无题跋则断不可用畵卷有高头者不须嵌不则亦以细畵绢穵嵌引首须用宋经笺白宋笺及宋元金花笺或高丽茧纸日夲畵纸俱可大幅上引首五寸下引首四寸小全幅上引首四寸下引首三寸上褾除擫竹外净二尺下褾除轴净一尺五寸横卷长二尺者引首阔五寸前褾阔一尺余俱以是为率

　　褾轴
　　古人有镂沉檀为轴身以果金鎏金白玉水晶琥珀玛脑杂寳为饰贵重可观盖白檀香洁去虫取以为身最有深意今既不能如旧制只以杉木为身用犀象角三种雕如旧式不可用紫檀花梨法蓝诸俗制畵卷须出轴形制既小不妨以宝玉为之断不可用平轴签以犀玉为之曾见宋玉签半嵌锦帯内者最奇

　　裱锦
　　古有樗蒲锦楼阁锦紫驼花鸾章锦朱雀锦凤皇锦走龙锦翻鸿锦皆御府中物有海马锦龟纹锦粟地锦皮球锦皆宣和绫及宋绣花鸟山水为装池卷首最古今所尚落花流水锦亦可用惟不可用宋叚及纻绢等物帯用锦帯亦有宋织者

　　藏畵
　　以杉桫木为匣匣内切勿油漆糊纸恐惹霉湿四五月先将畵幅幅展看微见日色收起入匣去地丈余庶免霉白平时张挂须三五日一易则不厌观不惹尘湿收起时先拂去两面尘垢则质地不损

　　小畵匣
　　短轴作横面开门匣畵直放入轴头贴签标写某书某畵甚便取看

　　卷畵
　　须顾边齐不宜局促不可太寛不可着力卷紧恐急裂绢素拭抹用软绢细细拂之不可以手托起畵轴就观多致损裂

　　法帖
　　歴代名家碑刻当以淳化阁帖压卷侍书王着勒末有篆题者是蔡京奉旨摹者曰太清楼帖僧希白所摹者曰潭帖尚书郎潘思旦所摹者曰绛帖王寀辅道守汝州所刻者曰汝帖宋许提举刻于临江者曰二王帖元佑中刻者曰秘阁续帖淳熙年刻者曰修内司夲高宗访求遗书扵淳熙阁摹刻者曰淳熙秘阁续帖后主命徐铉勒石在淳化之前者曰升元帖刘次庄摹阁帖除去篆题年月而增入释文者曰戏鱼堂帖武冈军重摹绛帖曰武冈帖上蔡人临摹绛帖曰蔡州帖赵彦约于南康所刻曰星凤楼帖庐江李氏刻曰甲秀堂帖黔人秦世章所刻曰黔江帖泉州重摹阁帖曰泉帖韩平原所刻曰羣玉堂帖薛绍彭所刻曰家塾帖曹之格日新所刻曰宝晋斋帖王庭筠所刻曰雪溪堂帖周府所刻曰东书堂帖吾家所刻曰停云馆帖小停云帖华氏刻曰真赏斋帖皆帖中名刻摹勒皆精又如歴代名帖收藏不可缺者周秦汉则史籀篆石鼓文坛山石刻李斯篆泰山胊山峄山诸碑秦誓诅楚文章帝艹书帖蔡邕淳于长夏承碑郭有道碑九疑山碑邉韶碑宣父碑北岳碑崔子玉张平子墓碑郭香察隶西岳华山碑魏帖则元常贺捷表大飨碑荐季直表受禅碑上尊号碑宗圣矦碑刘玄州华岳碑吴帖则国山碑延陵季子二碑晋帖则兰亭记笔阵图黄庭经圣教序乐毅论周府君碑东方朔赞洛神赋曹娥碑告墓文摄山寺碑裴雄碑兴福寺碑宣示帖平西将军墓铭梁思楚碑羊祜岘山碑宋齐梁陈帖则宋文帝神道碑齐倪桂金庭观碑齐南阳寺隶书碑梁茅君碑瘗鹤铭刘灵正堕泪碑魏齐周帖则有魏裴思顺教戒经北齐王思诚八分茅山碑后周大宗伯唐景碑萧子云章艹出师颂天柱山铭隋帖则有开皇兰亭薛道衡书朱厂碑舍利塔铭龙藏寺碑智永真行二体千文草书兰亭唐帖欧书则九成宫铭房定公墓碑化度寺碑皇甫君碑虞恭公碑真书千文小楷心经梦奠帖金兰帖虞书则夫子庙堂碑破邪论宝昙塔铭阴圣道场碑汝南公主铭孟法师碑禇书则乐毅论哀册文忠臣像赞龙马图赞临摹兰亭临摹圣教阴符经度人经紫阳观碑栁书则金刚经玄秘塔铭颜书则争坐位帖麻姑仙坛二祭文家庙碑元次山碑多宝寺碑放生池碑射堂记北岳庙碑艹书千文磨崖碑干禄字帖怀素书则自序三种艹书千文圣母帖藏真律公二帖李北海书则阴符经娑罗树碑曹娥碑秦望山碑臧怀庇碑有道先生叶公碑岳麓寺碑开元寺碑荆门行云麾将军碑李思训碑戒坛碑太宗书魏征碑屏风帖李绩碑玄宗一行禅师塔铭孝经金仙公主碑孙过庭书谱索靖出师表栁公绰诸葛庙堂碑李阳冰篆书千文城隍庙碑孔子庙碑欧阳通道因禅师碑薛稷升仙太子碑张旭艹书千文僧行敦遗教经宋则苏米诸公如洋州园池天马赋等类元则赵松雪国朝则二宋诸公所书佳者亦当兼收以供赏鉴不必太杂

　　南北纸墨
　　古之北纸其纹横质松而厚不受墨北墨色青而浅不和油蜡故色澹而纹皱谓之蝉翅搨南纸其纹竖用油蜡故色纯黑而有浮光谓之乌金搨

　　古今帖辨
　　古帖歴年乆而裱数多其墨浓者坚若生漆纸面光彩如砑并无沁墨水迹侵染且有一种异馨彂自纸墨之外

　　装帖
　　古帖宜以文木薄一分许为板面上刻碑额卷数次则用厚纸五分许以古色锦或青花白地锦为面不可用绫及杂彩色更须制匣以藏之宜少方阔不可狭长阔狭不等以白鹿纸厢边不可用绢十册为匣大小如一式乃佳

　　宋板
　　藏书贵宋刻大都书写肥痩有则佳者有欧栁笔法纸质匀洁墨色清润至扵格用单边字多讳笔虽辨证之一端然非考据要诀也书以班范二书左传国语老庄史记文选诸子为第一名家诗文杂记道释等书次之纸白板新绵纸者为上竹纸活衬者亦可观糊背批点不蓄可也

　　悬畵月令
　　岁朝宜宋畵福神及古名贤像元宵前后宜看灯傀儡正二月宜春逰仕女梅杏山茶玉兰桃李之属三月三日宜宋畵真武像清明前后宜牡丹芍药四月八日宜宋元人畵佛及宋绣佛像十四宜宋畵纯阳像端五宜真人玉符及宋元名笔端阳景龙舟艾虎五毒之类六月宜宋元大楼阁大幅山水蒙密树石大幅云山采莲避暑等图七夕宜穿针乞巧天孙织女楼阁芭蕉仕女等图八月宜古桂或天香书屋等图九十月宜菊花芙蓉秋江秋山枫林等图十一月宜雪景蜡梅水仙醉杨妃等圗十二月宜钟馗迎福驱魅嫁魅腊月廿五宜玉帝五色云车等图至如移家则有葛仙移居等图称寿则有院畵寿星王母等圗祈晴则有东君祈雨则有古畵风雨神龙春雷起蛰等图立春则有东皇太乙等圗皆随时悬挂以见岁时节序若大幅神图及杏花燕子纸帐梅过墙梅松柏鹤鹿寿意之类一落俗套断不宜悬至如宋元小景枯木竹石四幅大景又不当以时序论也

　　长物志卷五

　　●钦定四库全书

　　长物志卷六

　　（明）文震亨 撰

　　○几榻

　　古人制几榻虽长短广狭不齐置之斋室必古雅可爱又坐卧依凭无不便适燕衎之暇以之展经史阅书畵陈鼎彝罗肴核施枕簟何施不可今人制作徒取雕绘文饰以恱俗眼而古制荡然令人慨叹实深志几榻第六

　　榻
　　坐髙一尺二寸屏高一尺三寸长七尺有竒横一尺五寸周设木格中实湘竹下座不虚三面靠背后背与两傍等此榻之定式也有古断纹者有元螺钿者其制自然古雅忌有四足或为螳螂腿下承以板则可近有大理石镶者有退光朱黑漆中刻竹树以粉填者有新螺钿者大非雅器他如花楠紫檀乌木花棃照旧式制成俱可用一改长大诸式虽曰美观俱落俗套更见元制榻有长丈五尺阔二尺余上无屏者盖古人连床夜卧卧以足抵足其制亦古然今却不适用

　　短榻
　　高尺许长四尺置之佛堂书斋可以习静坐禅谈玄挥麈更便斜倚俗名弥勒榻

　　几
　　以怪树天生屈曲若环若帯之半者为之横生三足出自天然摩弄滑泽置之榻上或蒲团可倚手顿颡又见图畵中有古人架足而卧者制亦竒古

　　禅椅
　　以天台藤为之或得古树根如虬龙诘曲臃肿槎牙四出可挂瓢笠及数珠瓶钵等器更须莹滑如玉不露斧斤者为佳近见有以五色芝粘其上者颇为添足

　　天然几
　　以文木如花梨铁梨香楠等木为之第以阔大为贵长不可过八尺厚不可过五寸飞角处不可太尖须平圆乃古式照倭几下有拖尾者更竒不可用四足如书卓式或以古树根承之不则用木如台面阔厚者空其中略雕云头如意之类不可雕龙凤花草诸俗式近时所制狭而长者最可厌

　　书卓
　　中心取阔大四周厢边阔仅半寸许足稍矮而细则其制自古凡狭长混角诸俗式俱不可用漆者尤俗

　　壁卓
　　长短不拘但不可过阔飞云起角螳螂足诸式俱可供佛或用大理及祁阳石镶者出旧制亦可

　　方卓
　　旧漆者最多须取极方大古朴列坐可十数人者以供展玩书畵若近制八仙等式仅可供宴集非雅器也燕几别有谱图

　　台几
　　倭人所制种类大小不一俱极古雅精丽有镀金镶四角者有篏金银片者有暗花者价俱甚贵近时仿旧式为之亦有佳者以置尊彝之属最古若红漆狭小三角诸式俱不可用

　　椅
　　椅之制最多曾见元螺钿椅大可容二人其制最古乌木镶大理石者最称贵重然亦须照古式为之总之宜矮不宜高宜阔不宜狭其折迭单靠吴江竹椅専诸禅椅诸俗式断不可用踏足处须以竹镶之庶歴久不坏

　　杌
　　杌有二式方者四面平等长者亦可容二人并坐圆杌须大四足■〈垧，氺代口〉出古亦有螺钿朱黑漆者竹杌及绦环诸俗式不可用

　　櫈
　　櫈亦用狭邉厢者为雅以川柏为心以乌木厢之最古不则竟用杂木黑漆者亦可用

　　交床
　　即古胡床之式两都有篏银银铰钉圆木者携以山逰或舟中用之最便金漆折迭者俗不堪用

　　櫉
　　藏书櫉须可容万卷愈阔愈古惟深仅可容一册即阔至丈余门必用二扇不可用四及六小櫉以有座者为雅四足者差俗即用足亦必髙尺余下用櫉殿仅宜二尺不则两櫉迭置矣櫉殿以空如一架者为雅小櫉有方二尺余者以置古铜玉小器为宜大者用杉木为之可辟螙小者以湘妃竹及豆瓣楠赤水椤古黑漆断纹者为甲品杂木亦俱可用但式贵去俗耳铰钉忌用白铜以紫铜照旧式两头尖如梭子不用钉钉者为佳竹櫉及小木直楞一则市肆中物一则药室中物俱不可用小者有内府填漆有日夲所制皆竒品也经櫉用朱漆式稍方以经册多长耳

　　架
　　书架有大小二式大者髙七尺余阔倍之上设十二格毎格仅可容书十册以便检取下格不可置书以近地卑湿故也足亦当稍高小者可置几上二格平头方木竹架及朱黑漆者俱不堪用

　　佛厨佛卓
　　用朱黑漆须极华整而无脂粉气有内府雕花者有古漆断纹者有日本制者俱自然古雅近有以断纹器凑成者若制作不俗亦自可用若新漆八角委角及建窑佛像断不可用也

　　床
　　以宋元断纹小漆床为第一次则内府所制独眠床又次则小木出髙手匠作者亦自可用永嘉粤东有折迭者舟中携置亦便若竹床及飘檐拔歩彩漆卍字回纹等式俱俗近有以栢木硺细如竹者甚精宜闺合及小斋中

　　厢
　　倭厢黒漆篏金银片大者盈尺其铰钉锁钥俱竒巧絶伦以置古玉重器或晋唐小卷最宜又有一种差大式亦古雅作方胜缨络等花者其轻如纸亦可置卷轴香药杂玩斋中宜多畜以备用又有一种古断纹者上员下方乃古人经厢以置佛坐间亦不俗

　　屏
　　屏风之制最古以大理石镶下座精细者为贵次则祁阳石又次则花蘂石不得旧者亦须仿旧式为之若纸糊及围屏木屏俱不入品

　　脚凳
　　以木制滚凳长二尺阔六寸髙如例程中分一铛内二空中车圆木二根两头留轴转动以脚踹轴滚动徃来盖涌泉穴精气所生以运动为妙竹踏凳方而大者亦可用古琴砖有狭小者夏月用作踏凳甚凉

　　长物志卷六

　　●钦定四库全书

　　长物志卷七

　　（明）文震亨 撰

　　○器具

　　古人制器尚用不惜所费故制作极备非若后人苟且上至钟鼎刀劔盘匜之属下至隃糜侧理皆以精良为乐匪徒铭金石尚欵识而已今人见闻不广又习见时世所尚遂致雅俗莫辨更有専事绚丽目不识古轩牕几案毫无韵物而侈言陈设未之敢軽许也志器具第七

　　香垆
　　三代秦汉鼎彝及官哥定窑龙泉宣窑皆以备赏鉴非日用所宜惟宣铜彝垆稍大者最为适用宋姜铸亦可惟不可用神垆太乙及鎏金白铜双鱼象鬲之类尤忌者云间潘铜胡铜所铸八吉祥倭景百钉诸俗式及新制建窑五色花窑等垆又古青緑博山亦可间用木鼎可置山中石鼎惟以供佛余俱不入品古人鼎彝俱有底盖今人以木为之乌木者最上紫檀花梨俱可忌菱花葵花诸俗式垆顶以宋玉帽顶及角端海兽诸样随垆大小配之玛瑙水晶之属旧者亦可用

　　香合
　　宋剔合色如珊瑚者为上古有一劔环二花草三人物之说又有五色漆胎刻法深浅随妆露色如红花緑叶黄心黑石者次之有倭盒三子五子者有倭撞金银片者有果园厂大小二种底盖各置一厂花色不等故以一合为贵有内府填漆合俱可用小者有定窑饶窑蔗叚串铃二式余不入品尤忌描金及书金字徽人剔漆并磁合即宣成嘉隆等窑俱不可用

　　隔火
　　垆中不可断火即不焚香使其长温方有意趣且灰燥易燃谓之活灰隔火砂片第一定片次之玉片又次之金银不可用以火浣布如钱大者银镶四围供用尤妙

　　匙筯
　　紫铜者佳云间胡文明及南都白铜者亦可用忌用金银及长大填花诸式

　　筯瓶
　　官哥定窑者虽佳不宜日用吴中近制短颈细孔者挿筯下重不仆铜者不入品

　　袖垆
　　熏衣炙手袖垆最不可少以倭制漏空罩盖漆鼓为上新制轻重方圆二式俱俗制也

　　手垆
　　以古铜青緑大盆及簠簋之属为之宣铜兽头三脚鼓垆亦可用惟不可用黄白铜及紫檀花梨等架脚垆旧铸有俯仰莲坐细钱纹者有形如匣者最雅被垆有香球等式俱俗竟废不用

　　香筒
　　旧者有李文甫所制中雕花鸟竹石略以古简为贵若太渉脂粉或雕镂故事人物便称俗品亦不必置怀袖间

　　笔格
　　笔格虽为古制然既用研山如灵壁英石峰峦起伏不露斧凿者为之此式可废古玉有山形者有旧玉子母猫长六七寸白玉为母余取玉玷或纯黄纯黑玳瑁之类为子者古铜有鏒金双螭挽格有十二峯为格有单螭起伏为格窑器有白定三山五山及卧花哇者俱藏以供玩不必置几研间俗子有以老树根枝蟠曲万状或为龙形爪牙俱备者此俱最忌不可用

　　笔床
　　笔床之制世不多见有古鎏金者长六七寸髙寸二分阔二寸余上可卧笔四矢然形如一架最不美观即旧式可废也

　　笔屏
　　镶以挿笔亦不雅观有宋内制方圆玊花版有大理旧石方不盈尺者置几案间亦为可厌竟废此式可也

　　笔筒
　　湘竹栟榈者佳毛竹以古铜镶者为雅紫檀乌木花梨亦间可用忌八棱菱花式陶者有古白定竹节者最贵然艰得大者冬青磁细花及宣窑者俱可用又有鼓样中有孔挿笔及墨者虽旧物亦不雅观

　　笔舩
　　紫檀乌木细镶竹篾者可用惟不可以牙玊为之

　　笔洗
　　玉者有钵盂洗长方洗玉环洗古铜者有古鏒金小洗有青緑小盂有小釡小巵匜此五物原非笔洗今用作洗最佳陶者有官哥葵花洗磬口洗四卷荷叶洗卷口蔗叚洗龙泉有双鱼洗菊花洗百折洗定窑有三篐洗梅花洗方池洗宣窑有鱼藻洗葵瓣洗磬口洗鼓样洗俱可用忌绦环及青白相间诸式又有中盏作洗边盘作笔觇者此不可用

　　笔觇
　　定窑龙泉小浅碟俱佳水晶琉璃诸式俱不雅有玉碾片叶为之者尤俗

　　水中丞
　　铜性猛贮水久则有毒易脆笔故必以陶者为佳古铜入土岁久与窑器同惟宣铜则断不可用玉者有元口瓮腹大仅如拳古人不知何用今以盛水最佳古铜者有小尊罍小甑之属俱可用陶者有官哥瓮肚小口钵盂诸式近有陆子冈所制兽面锦地与古尊罍同者虽佳器然不入品

　　水注
　　古铜玉俱有辟邪蟾蜍天鸡天鹿半身鸬鹚杓鏒金鴈壶诸式滴子一合者为佳有铜铸眠牛以牧童骑牛作注管者最俗大抵铸为人形即非雅器又有犀牛天禄龟龙天马口衔小盂者皆古人注油点灯非水滴也陶者有官哥白定方圆立瓜卧瓜双桃莲蔕叶茄壶诸式宣窑有五采桃注石榴双瓜双鸳诸式俱不如铜者为雅

　　糊斗
　　有古铜有盖小提卣大如拳上有提梁索股者有瓮肚如小酒杯式乘方座者有三篐长桶下有三足姜铸回文小方斗俱可用陶者有定窑蒜蒲长礶哥窑方斗如斛中置一梁者然不如铜者便扵出洗

　　蜡斗
　　古人以蜡代糊故缄封必用蜡斗熨之今虽不用蜡亦可收以充玩大者亦可作水杓

　　镇纸
　　玉者有古玉兔玉牛玉马玉鹿玉羊玉蟾蜍蹲虎辟邪子母螭诸式最古雅铜者有青緑虾蟆蹲虎蹲螭眠犬鎏金辟邪卧马龟龙亦可用其玛瑙水晶官哥定窑俱非雅器宣铜马牛猫犬狻猊之属亦有絶佳者

　　压尺
　　以紫檀乌木为之上用旧玉璏为纽俗所称昭文帯是也有倭人鏒金双桃银叶为纽虽极工致亦非雅物又有中透一窍内藏刀锥之属者尤为俗制

　　秘阁
　　以长样古玉璏为之最雅不则倭人所造黑漆秘阁如古玉圭者质轻如纸最妙紫檀雕花及竹雕花巧人物者俱不可用

　　贝光
　　古以贝螺为之今得水晶玛瑙古玉物中有可代者更雅

　　裁刀
　　有古刀笔青緑裹身上尖下圆长仅尺许古人杀青为书故用此物今仅可供玩非利用也日本畨夷有絶小者锋甚利刀靶俱用鸂■〈氵束鸟〉木取其不染肥腻最佳滇中鏒金银者亦可用溧阳昆山二种俱入恶道而陆小拙为尤甚矣

　　剪刀
　　有宾铁剪刀外面起花镀金内嵌回回字者制作极巧倭制折迭者亦可用

　　书灯
　　有古铜驼灯羊灯龟灯诸葛灯俱可供玩而不适用有青緑铜荷一片檠架花朶于上古人取金莲之意今用以为灯最雅定窑三台宣窑二台者俱不堪用锡者取旧制古朴矮小者为佳

　　灯
　　闽中珠灯第一玳瑁琥珀鱼魫次之羊皮灯名手如赵虎所畵者亦当多蓄料丝出滇中者最胜丹阳所制有横光不甚雅至如山东珠麦柴梅李花草百鸟百兽夹纱墨纱等制俱不入品灯样以四方如屏中穿花鸟清雅如畵者为佳人物楼阁仅可于羊皮屏上用之他如蒸笼圏水精球双层三层者俱最俗篾丝者虽极精工华绚终为酸气曾见元时布灯最竒亦非时尚也

　　镜
　　秦陀黒漆古光背质厚无文者为上水银古花背者次之有如钱小镜满背青緑嵌金银五岳图者可供携具菱角八角有柄方镜俗不可用轩辕镜其形如球卧榻前悬挂取以辟邪然非旧式

　　钩
　　古铜腰束绦钩有金银碧填嵌者有片金银者有用兽为肚者皆三代物也有羊头钩螳螂捕蝉钩鏒金者皆秦汉物也斋中多设以备悬壁挂畵及拂尘羽扇等用最雅自寸以至盈尺皆可用

　　束腰
　　汉钩汉玦仅二寸余者用以束腰甚便稍大则便入玩器不可日用绦用沈香真紫余俱非所宜

　　禅灯
　　高丽者佳有月灯其光白莹如初月有日灯得火内照一室皆红小者尤可爱高丽有俯仰莲三足铜垆原以置此今不可得别作小架架之不可制如角灯之式

　　香橼盘
　　有古铜青绿盘有官哥定窑冬青磁龙泉大盘有宣徳暗花白盘苏麻尼青盘朱砂红盘以置香橼皆可此种出时山斋最不可少然一盆四头既板且套或以大盆置二三十尤俗不如觅旧朱雕茶槖架一头以供清玩或得旧磁盆长样者置二头于几案间亦可

　　如意
　　古人用以指挥向徃或防不测故炼铁为之非直美观而已得旧铁如意上有金银错或隐或见古色蒙然者最佳至如天生树枝竹鞭等制皆废物也

　　麈
　　古人用以清谈今若对客挥麈便见之欲呕矣然斋中悬挂壁上以备一种有旧玉柄者其拂以白尾及青丝为之雅若天生竹鞭万岁藤虽玲珑透漏俱不可用

　　钱
　　钱之为式甚多详具钱谱有金嵌青緑刀钱可为籖如博古图等书成大套者用之鹅眼货布可挂杖头

　　瓢
　　得小匾葫芦大不过四五寸而小者半之以水磨其中布擦其外光彩莹洁水湿不变尘污不染用以悬挂杖头及树根禅椅之上俱可更有二瓢并生者有可为冠者俱雅其长腰鹭鹚曲项俱不可用

　　钵
　　取深山巨竹根车旋为钵上刻铭字或梵书或五岳图填以石青光洁可爱

　　花缾
　　古铜入土年久受土气深以之养花花色鲜明不特古色可玩而已铜器可挿花者曰尊曰罍曰觚曰壶随花大小用之磁器用官哥定窑古胆缾一枝缾小蓍草缾纸槌缾余如闇花青花茄袋葫芦细口匾肚瘦足药坛及新铸铜缾建窑等缾俱不入清供尤不可用者鹅颈壁瓶也古铜汉方瓶龙泉均州缾有极大高二三尺者以挿古梅最相称缾中俱用锡作替管盛水可免破裂之患大都瓶宁瘦无过壮宁大无过小高可一尺五寸低不过一尺乃佳

　　钟磬
　　不可对设得古铜秦汉鏄钟编钟及古灵壁石磬声清韵逺者悬之斋室击以清耳磬有旧玊者股三寸长尺余仅可供玩

　　杖
　　鸠杖最古盖老人多咽鸠能治咽故也有三代立鸠飞鸠杖头周身金银填嵌者饰于方竹笻竹万岁藤之上最古杖须长七尺余摩弄滑泽乃佳天台藤更有自然屈曲者一作龙头诸式断不可用

　　坐墩
　　冬月用蒲草为之高一尺二寸四面编束细密坚实内用木车坐板以柱托顶外用锦饰暑月可置藤墩宫中有绣墩形如小鼓四角垂流苏者亦精雅可用

　　坐团
　　蒲团大径三尺者席地快甚棕团亦佳山中欲逺湿辟虫以雄黄熬蜡作蜡布团亦雅

　　数珠
　　以金刚子小而花细者为贵以宋做玉降魔杵玉五供养为记总他如人顶龙充珠玉玛瑙琥珀金珀水晶珊瑚■〈王车〉璖者俱俗沉香伽南香者则可尤忌杭州小菩提子及灌香扵内者

　　畨经
　　常见畨僧佩经或皮袋或漆匣大方三寸厚寸许匣外两傍有耳系绳佩服中有经文更有贝叶金书彩畵天魔变相精巧细宻断非中华所及此皆方物可贮佛室与数珠同携

　　扇扇坠
　　羽扇最古然得古团扇雕漆柄为之乃佳他如竹篾纸糊竹根紫檀柄者俱俗又今之折迭扇古称聚头扇乃日本所进彼中今尚有絶佳者展之盈尺合之仅两指许所畵多作仕女乘车跨马踏青拾翠之状又以金银屑饰地面及作星汉人物粗有形似其所染青緑竒甚専以空青海緑为之真竒物也川中蜀府制以进御有金铰藤骨面薄如轻绡者最为贵重内府别有彩畵五毒百鹤鹿百福寿等式差俗然亦华绚可观徽杭亦有稍軽雅者姑苏最重书畵扇其骨以白竹棕竹乌木紫白檀湘妃眉緑等为之间有用牙及玳瑁者有员头直根绦环结子板板花诸式素白金面购求名笔图写佳者价絶髙其匠作则有李昭李赞马勲蒋三柳玉台沈少楼诸人皆高手也纸敝墨渝不堪怀袖别装卷册以供玩相沿既乆习以成风至称为姑苏人事然实俗制不如川扇适用耳扇坠夏月用伽楠沉香为之汉玉小玦及琥珀眼掠皆可香串缅茄之属断不可用

　　枕
　　有书枕用纸三大卷状如碗品字相迭束缚成枕有旧窑枕长二尺五寸阔六寸者可用长一尺者谓之尸枕乃古墓中物不可用也

　　簟
　　茭蔁出满喇伽国生扵海之洲渚岸边叶性柔软织为细簟冬月用之愈觉温暖夏则蕲州之竹簟最佳

　　琴
　　琴为古乐虽不能操亦须壁悬一床以古琴歴年既乆漆光退尽纹如梅花黯如乌木弹之声不沉者为贵琴轸犀角象牙者雅以蚌珠为徽不贵金玉弦用白色柘丝古人虽有朱弦清越等语不如素质有天然之妙唐有雷文张越宋有施木舟元有朱致逺国朝有恵祥高腾祝海鹤及樊氏路氏皆造琴高手也挂琴不可近风露日色琴囊须以旧锦为之轸上不可用红緑流苏抱琴勿横夏月弹琴但宜早晚午则汗易污且太燥脆弦

　　琴台
　　以河南郑州所造古郭公砖上有方胜及象眼花者以作琴台取其中空彂响然此实宜置盆景及古石当更制一小几长过琴一尺高二尺八寸阔容三琴者为雅坐用胡床两手更便运动须比他坐稍高则手不费力更有紫檀为边以锡为池水晶为面者扵台中置水蓄鱼藻实俗制也

　　研
　　研以端溪为上出广东肇庆府有新旧坑上下岩之辨石色深紫衬手而润叩之清逺有重晕青緑小鹦鹆眼者为贵其次色赤呵之乃润更有纹慢而大者乃西坑石不甚贵也又有天生石子温润如玉摩之无声彂墨而不坏笔真希世之珍有无眼而佳者若白端青緑端非眼不辨黑端出湖广辰沅二州亦有小眼但石质粗燥非端石也更有一种出婺源歙山龙尾溪亦有新旧二坑南唐时开至北宋已取尽故旧砚非宋者皆此石石有金银星及罗纹刷丝眉子青黑者尤贵■〈氵黎〉溪石出湖广常徳辰州二界石色淡青内深紫有金线及黄胍俗所谓紫袍金帯者是洮溪研出陜西临洮府河中石緑色润如玉衢硏出衢州开化县有极大者色黑熟铁研出青州古瓦研出相州澄泥硏出号州研之样制不一宋时进御有玉台凤池玉环玉堂诸式今所称贡研世絶重之以髙七寸阔四寸下可容一拳者为贵不知此特进奉一种其制最俗余所见宣和旧研有絶大者有小八棱者皆古雅浑朴别有圆池东坡瓢形斧形端明诸式皆可用葫芦样稍俗至如雕镂二十八宿鸟兽龟龙天马及以眼为七星形剥落研质嵌古铜玉器扵中皆入恶道研须日涤去其积墨败水则墨光莹泽惟研池边斑驳墨迹乆浸不浮者名曰墨绣不可磨去研用则贮水毕则干之涤砚用莲房殻去垢起滞又不伤研大忌滚水磨墨茶酒俱不可尤不宜令顽童持洗研匣宜用紫黑二漆不可用五金盖金能燥石至如紫檀乌木及雕红彩漆俱俗不可用

　　笔
　　尖齐圆健笔之四徳盖毫坚则尖毫多则齐用苘贴衬得法则毫束而圆用纯毫附以香狸角水得法则用久而健此制笔之诀也古有金银管象管玳瑁管玻瓈管缕金緑沈管近有紫檀雕花诸管俱俗不可用惟斑管最雅不则竟用白竹寻丈书笔以木为管亦俗当以笻竹为之盖竹细而节大易扵把握笔头式须如尖笋细腰葫芦诸样仅可作小书然亦时制也畵笔杭州者佳古人用笔洗盖书后即涤去滞墨毫坚不脱可耐久笔败则瘗之故云败笔成冢非虚语也

　　墨
　　墨之妙用质取其轻烟取其清嗅之无香摩之无声若晋唐宋元书畵皆传数百年墨色如漆神气完好此佳墨之效也故用墨必择精品且日置几案间即样制亦须近雅如朝官魁星宝瓶墨玦诸式即佳亦不可用宣徳墨最精几与宣和内府所制同当蓄以供玩或以临摹古书畵盖胶色已退尽惟存墨光耳唐以奚廷珪为第一张遇第二廷珪至赐国姓今其墨几与珍宝同价

　　纸
　　古人杀青为书后乃用纸北纸用横帘造其纹横其质松而厚谓之侧理南纸用竖帘二王真迹多是此纸唐人有硬黄纸以黄蘖染成取其辟蠧蜀妓薛涛为纸名十色小笺又名蜀笺宋有澄心堂纸有黄白经笺可掲开用有碧云春树龙凤团花金花等笺有匹纸长三丈至五丈有彩色粉笺及藤白鹄白蚕茧等纸元有彩色粉笺蜡笺黄笺花笺罗纹笺皆出绍兴有白箓观音清江等纸皆出江西山斋俱当多蓄以备用国朝连七观音奏本榜纸俱不佳惟大内用细密洒金五色粉笺坚厚如板面砑光如白玉有印金花五色笺有青纸如叚素俱可宝近吴中洒金纸松江潭笺俱不耐久泾县连四最佳高丽别有一种以绵茧造成色白如绫坚韧如帛用以书写彂墨可爱此中国所无亦竒品也

　　劔
　　今无劔客故世少名劔即铸劔之法亦不传古劔铜铁互用陶弘景刀劔録所载有屈之如钩纵之直如弦铿然有声者皆目所未见近时莫如倭奴所铸青光射人曾见古铜劔青緑四裹者蓄之亦可爱玩

　　印章
　　以青田石莹洁如玉照之灿若灯辉者为雅然古人实不重此五金牙玊水晶木石皆可为之惟陶印则断不可用即官哥冬青等窑皆非雅器也古鏒金镀金细错金银商金青緑金玉玛瑙等印篆刻精古钮式竒巧者皆当多蓄以供赏鉴印池以官哥窑方者为贵定窑及八角委角者次之青花白地有盖长样俱俗近做周身连盖滚螭白玉印池虽工致絶伦然不入品所见有三代玉方池内外土锈血侵不知何用令以为印池甚古然不宜日用仅可备文具一种图书匣以豆瓣楠赤水椤为之方样套盖不则退光素漆者亦可用他如剔漆填漆紫檀镶嵌古玉及毛竹攅竹者俱不雅观

　　文具
　　文具虽时尚然出古名匠手亦有絶佳者以豆瓣楠瘿木及赤水椤为雅他如紫檀花梨等木皆俗三格一替替中置小端砚一笔觇一书册一小砚山一宣徳墨一倭漆墨匣一首格置玉秘阁一古玉或铜镇纸一宾铁古刀大小各一古玉柄棕帚一笔船一高丽笔二枝次格古铜水盂一糊斗蜡斗各一古铜水杓一青緑鎏金小洗一下格稍高置小宣铜彝垆一宋剔合一倭漆小撞白定或五色定小合各一矮小花尊或小觯一图书匣一中藏古玉印池古玉印鎏金印絶佳者数方倭漆小梳匣一中置玳瑁小梳及古玉盘匜等器古犀玉小杯二他如古玩中有精雅者皆可入之以供玩赏

　　梳具
　　以瘿木为之或日本所制其纒丝竹丝螺钿雕漆紫檀等俱不可用中置玳瑁梳玉剔帚玉缸玉合之类即非秦汉间物亦以稍旧者为佳若使新俗诸式阑入便非韵士所宜用矣

　　海论铜玉雕刻窑器
　　三代秦汉人制玉古雅不烦即如子母螭卧蚕纹双钩碾法宛转流动细入毫发渉世既久土绣血侵最多惟翡翠色水银色为铜侵者特一二见耳玉以红如鸡冠者为最黄如蒸栗白如截肪者次之黒如点漆青如新栁緑如铺绒者又次之今所尚翠色通明如水晶者古人号为碧非玉也玉器中圭璧最贵鼎彝觚尊杯注环玦次之钩束镇纸玉璏充耳刚夘■〈王贞〉珈珌琫印章之类又次之琴剑觹佩扇坠又次之铜器鼎彝觚尊敦鬲最贵匜卣罍觯次之簠簋锺注歃血盆奁花囊之属又次之三代之辨商则质素无文周则雕篆细密夏则嵌金银细巧如发欵识少者一二字多则二三十字其或二三百字者定周末先秦时器篆文夏用鸟迹商用虫鱼周用大篆秦以大小篆汉以小篆三代用阴欵秦汉用阳欵间有凹入者或用刀刻如镌碑亦有无欵者盖民间之器无功可纪不可遽谓非古也有谓铜气入土久土气湿蒸郁而成青入水久水气卤浸润而成緑然亦不尽然第铜气清莹不杂易发青緑耳铜色褐色不如朱砂朱砂不如緑緑不如青青不如水银水银不如黑漆黑漆最易伪造余谓必以青緑为上伪造有冷冲者有屑凑者有烧斑者皆易辨也窑器柴窑最贵世不一见闻其制青如天明如镜薄如纸声如磬未知然否官哥汝窑以粉青色为上淡白次之油灰最下纹取冰裂鳝血铁足为上梅花片墨纹次之细碎纹最下官窑隐纹如蟹爪哥窑隐纹如鱼子定窑以白色而加以泑水如泪痕者佳紫色黑色俱不贵均州窑色如胭脂者为上青若葱翠紫若墨色者次之杂色者不贵龙泉窑甚厚不易茅蔑第工匠稍拙不甚古雅宣窑冰裂鳝血纹者与官哥同隐纹如橘皮红花青花者俱鲜彩夺目堆垜可爱又有元烧枢府字号亦有可取至扵永乐细欵青花杯成化五彩葡萄杯及纯白薄如琉璃者今皆极贵实不甚雅雕刻精妙者以宋为贵俗子辄论金银胎最为可笑盖其妙处在刀法圆熟藏锋不露用朱极鲜漆坚厚而无敲裂所刻山水楼阁人物鸟兽皆俨若图畵为佳絶耳元时张成杨茂二家亦以此技擅名一时国朝果园厂所制刀法视宋尚隔一筹然亦精细至扵雕刻器皿宋以詹成为首国朝则夏白眼擅名宣庙絶赏之吴中如贺四李攵甫陆子冈皆后来继出高手第所刻必以白玉琥珀水晶玛瑙等为佳器若一渉竹木便非所贵至扵雕刻果核虽极人工之巧终是恶道

　　长物志卷七

　　●钦定四库全书

　　长物志卷八

　　（明）文震亨 撰

　　○位置

　　位置之法烦简不同寒暑各异高堂广榭曲房奥室各有所宜即如图书鼎彝之属亦湏安设得所方如图畵云林清秘高梧古石中仅一几一榻令人想见其风致真令神骨俱冷故韵士所居入门便有一种髙雅絶俗之趣若使前堂飬鸡牧豕而后庭侈言浇花洗石政不如凝尘满案环堵四壁犹有一种萧寂气味耳志位置第十

　　坐几
　　天然几一设扵室中左偏东向不可廹近牕槛以逼风日几上置旧研一笔筒一笔觇一水中丞一研山一古人置研俱在左以墨光不闪眼且扵灯下更宜书册镇纸各一时时拂拭使其光可鉴乃佳

　　坐具
　　湘竹榻及禅椅皆可坐冬月以古锦制缛或设皋比俱可

　　椅榻屏架
　　斋中仅可置四椅一榻他如古须弥座短榻矮几壁几之类不妨多设忌靠壁平设数椅屏风仅可置一面书架及櫉俱列以置图史然亦不宜太杂如书肆中

　　悬畵
　　悬畵宜高斋中仅可置一轴扵上若悬两壁及左右对列最俗长畵可挂高壁不可用挨畵竹曲挂畵卓可置竒石或时花盆景之属忌置朱红漆等架堂中宜挂大幅横披斋中宜小景花鸟若单条扇面斗方挂屏之类俱不雅观畵不对景其言亦谬

　　置垆
　　于日坐几上置倭台几方大者一上置垆一香盒大者一置生熟香小者二置沉香香饼之类筯瓶一斋中不可用二垆不可置扵挨畵卓上及瓶盒对列夏月宜用磁垆冬月用铜垆

　　置缾
　　随瓶制置大小倭几之上春冬用铜秋夏用磁堂屋宜大书屋宜小贵铜瓦贱金银忌有环忌成对花宜瘦巧不宜烦杂若挿一枝须择枝柯竒古二枝须高下合挿亦止可一二种过多便如酒肆惟秋花挿小瓶中不论供花不可闭牕户焚香烟触即萎水仙尤甚亦不可供扵畵卓上

　　小室
　　几榻俱不宜多置但取古制狭边书几一置扵中上设笔砚香合熏垆之属俱小而雅别设石小几一以置茗瓯茶具小榻一以供偃卧趺坐不必挂畵或置古竒石或以小佛橱供鎏金小佛扵上亦可

　　卧室
　　地屏天花板虽俗然卧室取干燥用之亦可第不可彩畵及油漆耳面南设卧榻一榻后别留半室人所不至以置熏笼衣架盥匜厢奁书灯之属榻前仅置一小几不设一物小方杌二小橱一以置药玩器室中精洁雅素一渉绚丽便如闺合中非幽人眠云梦月所宜矣更湏穴壁一贴为壁床以供连床夜话下用抽替以置履袜庭中亦不须多植花木第取异种宜秘惜者置一株于中更以灵壁英石伴之

　　亭榭
　　亭榭不蔽风雨故不可用佳器俗者又不可耐须得旧漆方面粗足古朴自然者置之露坐宜湖石平矮者散置四傍其石墩瓦墩之属俱置不用尤不可用朱架架官砖于上

　　敞室
　　长夏宜敞室尽去窗槛前梧后竹不见日色列木几极长大者于正中两傍置长榻无屏者各一不必挂畵盖佳畵夏日易燥且后壁洞开亦无处宜悬挂也北牕设湘竹榻置簟于上可以髙卧几上大砚一青緑水盆一尊彝之属俱取大者置建兰一二盆于几案之侧竒峯古树清泉白石不妨多列湘帘四垂望之如入清凉界中

　　佛室
　　内供乌丝藏佛一尊以金鏒甚厚慈容端整妙相具足者为上或宋元脱纱大士像俱可用古漆佛櫉若香象唐象及三尊并列接引诸天等象号曰一堂并朱红小木等櫉皆僧寮所供非居士所宜也长松石洞之下得古石像最佳案头以旧磁净瓶献花凈碗酌水石鼎爇印香夜燃石灯其钟磬幡幢几榻之类次第铺设俱戒纎巧钟磬尤不可并列用古倭漆经厢以盛梵典庭中列施食台一幡竿一下用古石莲座石幢一幢下植杂草花数种石须古制不则亦以水蚀之

　　长物志卷八

　　●钦定四库全书

　　长物志卷九

　　（明）文震亨 撰

　　○衣饰

　　衣冠制度必与时宜吾侪既不能披鹑帯索又不当缀玉垂珠要须夏葛冬裘被服■〈女间〉雅居城市有儒者之风入山林有隐逸之象若徒染五采饰文缋与铜山金穴之子侈靡斗丽亦岂诗人粲粲衣服之旨乎至扵蝉冠朱衣方心曲领玉佩朱履之为汉服也幞头大袍之为隋服也纱帽圆领之为唐服也檐帽襕衫申衣幅巾之为宋服也巾环襈领帽子系腰之为金元服也方巾团领之为国朝服也皆歴代之制非所敢轻议也志衣饰第八

　　道服
　　制如申衣以白布为之四边延以缁色布或用茶褐为袍縁以皂布有月衣铺地如月披之则如鹤氅二者用以坐禅策蹇披雪避寒俱不可少

　　禅衣
　　以洒海剌为之俗名琐哈剌盖畨语不易辨也其形似胡羊毛片缕缕下垂紧厚如毡其用耐久来自西域闻彼中亦甚贵

　　被
　　以五色氆■〈毛罗〉为之亦出西蕃阔仅尺许与琐哈剌相类但不紧厚次用山东茧紬最耐久其落花流水紫白等锦皆以美观不甚雅以真紫花布为大被严寒用之有畵百蝶扵上称为蝶梦者亦俗古人用芦花为被今却无此制

　　褥
　　京师有折迭卧褥形如围屏展之盈丈收之仅二尺许厚三四寸以锦为之中实以灯心最雅其椅榻等褥皆用古锦为之锦既敝可以装潢卷册

　　绒单
　　出陜西甘肃红者色如珊瑚然非幽斋所宜夲色者最雅冬月可以代席狐腋貂褥不易得此亦可当温柔郷矣毡者不堪用青毡用以衬书大字

　　帐
　　冬月以茧紬或紫花厚布为之纸帐与紬绢等帐俱俗锦帐帕帐俱闺合中物夏月以蕉布为之然不易得吴中青撬纱及花手巾制帐亦可有以畵绢为之有写山水墨梅扵上者此皆欲雅反俗更有作大账号为漫天帐夏月坐卧其中置几榻櫉架等物虽适意亦不古寒月小斋中制布帐扵牕槛之上青紫二色可用

　　冠
　　铁冠最古犀玉琥珀次之沉香葫芦者又次之竹箨瘿木者最下制惟偃月高士二式余非所宜

　　巾
　　汉巾去唐式不逺今所尚披云巾最俗或自以意为之幅巾最古然不便扵用

　　笠
　　细藤者佳方广二尺四寸以皂绢缀檐山行以遮风日又有叶笠羽笠此皆方物非可常用履冬月秧

　　履
　　最适且可暖足夏月棕鞋惟温州者佳若方舄等样制作不俗者皆可为济胜之具

　　长物志卷九

　　●钦定四库全书

　　长物志卷十

　　（明）文震亨 撰

　　○舟车

　　舟之习扵水也弘舸连轴巨槛接舻既非素士所能办蜻蛉蚱蜢不堪起居要使轩牕阑槛俨若精舍室陈厦飨靡不咸宜用之祖逺饯近以畅离情用之登山临水以宣幽思用之访雪载月以写高韵或芳辰缀赏或靘女采莲或子夜清声或中流歌舞皆人生适意之一端也至如济胜之具篮舆最便但使制度新雅便堪登高渉逺宁必饰以珠玉错以金贝被以缋罽藉以簟茀镂以钩膺攵以轮辕■〈革勾〉以鞗革和以鸣鸾乃称周行鲁道哉志舟车第九

　　巾车
　　今之肩舆即古之巾车也第古用牛马今用人车实非雅士所宜出闽广者精丽且轻便楚中有以藤为扛者亦佳近金陵所制纒藤者颇俗

　　蓝轝
　　山行无济胜之具则蓝轝似不可少武林所制有坐身踏足处俱以绳络者上下峻坂皆平最为适意惟不能避风雨有上置一架可张小幔者亦不雅观

　　舟
　　形如刬船底惟平长可三丈有余头阔五尺分为四仓中仓可容宾主六人置卓凳笔床酒鎗鼎彝盆玩之属以轻小为贵前仓可容僮仆四人置壶榼茗垆茶具之属后仓隔之以板傍容小弄以便出入中置一榻一小几小厨上以板承之可置书卷笔砚之属榻下可置衣厢虎子之属幔以板不以蓬簟両傍不用栏楯以布绢作帐用蔽东西日色无日则高卷卷以帯不以钩他如楼船方舟诸式皆俗

　　小船
　　长丈余阔三尺许置扵池塘中或时鼓枻中流或时系扵栁阴曲岸执竿把钓弄月吟风以蓝布作一长幔两边走檐前以二竹为柱后缚船尾钉两圏处一童子刺之

　　长物志卷十

　　●钦定四库全书

　　长物志卷十一

　　（明）文震亨 撰

　　○蔬果

　　田文坐客上客食肉中客食鱼下客食菜此便开千古势利之祖吾曹谈芝讨桂既不能饵菊术啖花草乃层酒累肉以供口食真可谓秽我素业古人苹蘩可荐蔬笋可羞顾山肴野簌湏多预蓄以供长日清谈闲宵小饮又如酒鎗皿合皆须古雅精洁不可毫渉市贩屠沽气又当多藏名酒及山珍海错如鹿脯荔枝之属庶令可口恱目不特动指流涎而已志蔬果第十一

　　樱桃
　　樱桃古名楔桃一名朱桃一名英桃又为鸟所含故礼称含桃盛以白盘色味俱絶南都曲中有英桃脯中置玫瑰瓣一味亦甚佳价甚贵

　　桃李梅杏
　　桃易生故谚云白头种桃其种有匾桃墨桃金桃鹰嘴脱核蟠桃以蜜煮之味极美李品在桃下有粉青黄姑二种别有一种曰嘉庆子味微酸北人不辩梅杏熟时乃别梅接杏而生者曰杏梅又有消梅入口即化脆美异常虽果中凡品然却睡止渇亦自有致

　　橘橙
　　橘为木奴既可供食又可获利有緑橘金橘密橘扁橘数种皆出自洞庭别有一种小于闽中而色味俱相似名漆堞红者更佳出衢州者皮薄亦美然不多得山中人更以落地未成实者制为橘药醎者较胜黄橙堪调脍古人所谓金虀若法制丁片皆称俗味

　　柑
　　柑出洞庭者味极甘出新庄者无汁以刀剖而食之更有一种粗皮名蜜罗柑亦美小者曰金柑圆者曰金豆

　　香橼
　　大如■〈木杯〉盂香气馥烈吴人最尚以磁盆盛供取其瓤拌以白糖亦可作汤除酒渇又有一种皮稍粗厚者香更胜

　　枇杷
　　枇杷独核者佳株叶皆可爱一名欵冬花荐之果奁色如黄金味絶美

　　杨梅
　　吴中佳果与荔枝并擅高名各不相下出光福山中者最美彼中人以漆盘盛之色与漆等一斤仅二十枚真竒味也生当暑中不堪渉逺吴中好事家或以轻桡邮置或买舟就食出他山者味酸色亦不紫有以烧酒浸者色不变而味淡蜜渍者色味俱恶

　　葡桃
　　有紫白二种白者曰水晶萄味差亚扵紫

　　荔枝
　　荔枝虽非吴地所种然果中名裔人所共爱红尘一骑不可谓非觧事人彼中有蜜渍者色亦白第殻已殷所谓红繻白玉肤亦在流想间而已龙眼称荔枝奴香味不及种类颇少价乃更贵

　　枣
　　枣类极多小核色赤者味极美枣脯出金陵南枣出浙中者俱贵甚

　　生梨
　　梨有二种花瓣圆而舒者其果甘缺而皱者其果酸亦易辨出山东有大如瓜者味絶脆入口即化能消痰疾

　　栗
　　杜甫寓蜀采栗自给山家御穷莫此为愈出吴中诸山者絶小风干味更美出吴兴者从溪水中出易坏煨熟乃佳以橄榄同食名为梅花脯谓其口作梅花香然实不尽然也

　　银杏
　　叶如鸭脚故名鸭脚子雄者三棱雌者二棱园圃间植之虽所出不足充用然新緑时叶最可爱吴中诸刹多有合抱者扶疎乔挺最称佳树

　　柿
　　柿有七絶一寿二多阴三无鸟巢四无虫五霜叶可爱六嘉实七落叶肥大别有一种名灯柿小而无核味更美或谓柿接三次则全无核未知果否

　　菱
　　两角为菱四角为芰吴中湖泖及人家池沼皆种之有青红二种红者最早名水红菱稍迟而大者曰雁来红青者曰莺哥青青而大者曰馄饨菱味最胜最小者曰野菱又有白沙角皆秋来美味堪与扁豆并荐

　　芡
　　芡花昼合宵展至秋作房如鸡头实藏其中故俗名鸡豆有秔穤二种有大如小龙眼者味最佳食之益人若剥肉和糖捣为糕糜真味尽失

　　花红
　　西北称柰家以为脯即今之苹婆果是也生者较胜不特味美亦有清香吴中称花红即名林檎又名来禽似柰而小花亦可爱

　　石榴
　　石榴花胜于果有大红桃红淡白三种千叶者名饼子榴酷烈如火无实宜植庭际

　　西瓜
　　西瓜味甘古人与沉李并埒不仅蔬属而已长夏消渇吻最不可少且能觧暑毒

　　五加皮
　　久服轻身明目吴人于早春采取其芽■〈火音〉干点茶清香特甚味亦絶美亦可作酒服之延年

　　白扁豆
　　纯白者味美补脾入药秋深篱落当多种以供采食干者亦须收数斛以足一岁之需

　　菌
　　雨后弥山遍野春时尤盛然蛰后虫蛇始出有毒者最多山中人自能辨之秋菌味稍薄以火焙干可点茶价亦贵

　　瓠
　　瓠类不一诗人所取抱瓮之余采之烹之亦山家一种佳味第不可与肉食者道耳

　　茄子
　　茄子一名落酥又名昆仑紫瓜种苋其傍同浇灌之茄苋俱茂新采者味絶美蔡遵为吴兴守斋前种白苋紫茄以为常饍五马贵人犹能如此吾辈安可无此一种味也

　　芋
　　古人以蹲鸱起家又云园收芋栗未全贫则御穷一策芋为称首所谓煨得芋头熟天子不如我且以为南面王乐其言诚过然寒夜拥垆此实真味别名土芝信不虚矣

　　茭白
　　古称雕胡性尤宜水逐年移之则心不黑池塘中亦宜多植以佐灌园所缺

　　山药
　　夲名薯药出娄东岳王市者大如臂真不减天公掌定当取作常供夏取其子不堪食至如香芋乌芋鳬茨之属皆非佳品乌芋即茨菇鳬茨即地栗

　　萝葡蔓菁
　　萝葡一名土酥蔓菁一名六利皆佳味也他如乌白二菘莼芹薇蕨之属皆当命园丁多种以供伊蒲第不可以此市利为卖菜佣耳

　　长物志卷十一

　　●钦定四库全书

　　长物志卷十二

　　（明）文震亨 撰

　　○香茗

　　香茗之用其利最溥物外高隐坐语道徳可以清心悦神初阳薄暝兴味萧骚可以畅怀舒啸晴窓搨帖挥麈闲吟篝灯夜读可以逺辟睡魔青衣红袖密语谈私可以助情热意坐雨闭牕饭余散歩可以遣寂除烦醉筵醒客夜语蓬牕长啸空楼冰弦戞指可以佐欢觧渇品之最优者以沉香岕茶为首第焚煮有法必贞夫韵士乃能究心耳志香茗第十二

　　伽南
　　一名竒蓝又名琪■〈王南〉有糖结金丝二种糖结面黑若漆坚若玉锯开上有油若糖者最贵金丝色黄上有线若金者次之此香不可焚焚之微有膻气大者有重十五六斤以雕盘承之满室皆香真为竒物小者以制扇坠数珠夏月佩之可以辟秽居常以锡合盛蜜飬之合分二格下格置蜜上格穿数孔如龙眼大置香使蜜气上通则经久不枯沉水等香亦然

　　龙涎香
　　苏门荅剌国有龙涎屿羣龙交卧其上遗沫入水取以为香浮水为上渗沙者次之鱼食腹中刺出如斗者又次之彼国亦甚珍贵

　　沉香
　　质重劈开如墨色者佳沉取沉水然好速亦能沉以隔火炙过取焦者别置一器焚以熏衣被曾见世庙有水磨雕刻龙凤者大二寸许盖醮坛中物此仅可供玩

　　片速香
　　鲫鱼片雉鸡斑者佳以重实为美价不甚高有伪为者当辨

　　唵叭香
　　香腻甚着衣袂可经日不散然不宜独用当同沉水共焚之一名黑香以软净色明手指可捻为丸者为妙都中有唵叭饼别以他香和之不甚佳

　　角香
　　俗名牙香以面有黑烂色黄纹直透者为黄熟纯白不烘焙者为生香此皆常用之物当觅佳者但既不用隔火亦须轻置垆中庶香气微出不作烟火气

　　甜香
　　宣徳年制清逺味幽可爱黑坛如漆白底上有烧造年月有锡罩盖罐子者絶佳芙蓉梅花皆其遗制近京师制者亦佳

　　黄黑香饼
　　恭顺侯家所造大如钱者妙甚香肆所制小者及印各色花巧者皆可用然非幽斋所宜宜以置闺合

　　安息香
　　都中有数种总名安息月麟聚仙沉速为上沉速有双料者极佳内府别有龙挂香倒挂焚之其架甚可玩若兰香万春百花等皆不堪用

　　暖阁芸香
　　暖阁有黄黑二种芸香短束出周府者佳然仅以备种类不堪用也

　　苍术
　　岁时及梅雨郁蒸当间一焚之出句容茅山细梗者佳真者亦艰得

　　品茶
　　古今论茶事者无虑数十家若鸿渐之经君谟之録可谓尽善然其时法用熟碾为丸为挺故所称有龙凤团小龙团密云龙瑞云翔龙至宣和间始以茶色白者为贵漕臣郑可闻始创为银丝冰芽以茶剔叶取心清泉渍之去龙脑诸香惟新胯小龙蜿蜒其上称龙团胜雪当时以为不更之法而我朝所尚又不同其烹试之法亦与前人异然简便异常天趣悉备可谓尽茶之真味矣至扵洗茶候汤择器皆各有法宁特侈言乌府云屯苦节建城等目而已哉

　　虎丘天池
　　最号精絶为天下冠惜不多产又为官司所据寂寞山家得一壶两壶便为竒品然其味实亚扵岕天池出龙池一带者佳出南山一带者最早微带草气

　　岕
　　浙之长兴者佳价亦甚高今所最重荆溪稍下采茶不必太细细则芽初萌而味欠足不必太青青则茶已老而味欠嫩惟成梗蔕叶緑色而团厚者为上不宜以日晒炭火焙过扇冷以箬叶衬罂贮高处盖茶最喜温燥而忌冷湿也

　　六合
　　宜入药品但不善炒不能发香而味苦茶之夲性实佳

　　松萝
　　十数亩外皆非真松萝茶山中亦仅有一二家炒法甚精近有山僧手焙者更妙真者在洞山之下天池之上新安人最重之两都曲中亦尚此以易扵烹煮且香烈故耳

　　龙井天目
　　山中早寒冬来多雪故茶之萌芽较晚采焙得法亦可与天池并

　　洗茶
　　先以滚汤候少温洗茶去其尘垢以定碗盛之俟冷点茶则香气自发

　　候汤
　　缓火炙活火煎活火谓炭火之有熖者始如鱼目为一沸縁边泉涌为二沸奔涛溅沫为三沸若薪火方交水釡纔炽急取旋倾水气未消谓之嫰若水踰十沸汤已失性谓之老皆不能发茶香

　　涤器
　　茶瓶茶盏不洁皆损茶味须先时洗涤净布拭之以备用

　　茶洗
　　以砂为之制如碗式上下二层上层底穿数孔用洗茶沙垢悉从孔中流出最便

　　茶垆汤瓶
　　有姜铸铜饕餮兽面火垆及纯素者有铜铸如鼎彝者皆可用汤瓶铅者为上锡者次之铜者不可用形如竹筒者既不漏火又易点注甆瓶虽不夺汤气然不适用亦不雅观

　　茶壶
　　壶以砂者为上盖既不夺香又无熟汤气供春最贵第形不雅亦无差小者时大宾所制又太小若得受水半升而形制古洁者取以注茶更为适用其提梁卧瓜双桃扇面八棱细花夹锡茶替青花白地诸俗式者俱不可用锡壶有赵良璧者亦佳然宜冬月间用近时吴中归锡嘉禾黄锡价皆最高然制小而俗金银俱不入品

　　茶盏
　　宣庙有尖足茶盏料精式雅质厚难冷洁白如玉可试茶色盏中第一世庙有坛盏中有茶汤果酒后有金箓大醮坛用等字者亦佳他如白定等窑藏为玩器不宜日用盖点茶须熁盏令热则茶面聚乳旧窑器熁热则易损不可不知又有一种名崔公窑差大可置果实果亦仅可用榛松新笋鸡豆莲实不夺香味者他如柑橙茉莉木樨之类断不可用

　　择炭
　　汤最恶烟非炭不可落叶竹筱树梢松子之类虽为雅谈实不可用又如暴炭膏薪浓烟蔽室更为茶魔炭以长兴茶山出者名金炭大小最适用以麸火引之可称汤友

　　长物志卷十二
