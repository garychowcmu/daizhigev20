浩然斋雅谈 宋 周密

提要
卷上
卷中
卷下
 　 
 
提要

　　《浩然斋雅谈》三卷，宋周密撰。密所著书凡数种，其《癸辛杂识》、《齐东野语》皆记宋末元初之事。《云烟过眼录》皆记书画古器，今并有刊版。其《澄怀录》、《续录》则辑清谈。《志雅堂杂钞》则博涉琐事，今惟钞本仅存，皆已别著录。《千顷堂书目》载密所著尚有《志雅堂耳目钞》及此书，而藏弆之家并无传本，惟此书散见《永乐大典》中。其书体类说部，所载实皆诗文评。今搜辑排纂，以考证经史、评论文章者为上卷，以诗话为中卷，以词话为下卷。各以类从，尚裒然成帙。密本南宋遗老，多识旧人旧事。故其所记佚篇断阕，什九为他书所不载。朱彝尊编《词综》，厉鹗编《宋诗纪事》，符曾等七人编《南宋杂事》诗，皆博采群书，号为繁富。而是书所载故实，亦皆未尝引据，则希覯可知矣。其中考证经义，如解诗“巧笑倩兮”，疑口辅当为笑靥，而不知类篇面部已有此文。解易“井谷射鲋”，以鲋为鲫，不知说文鲫字本训乌鰂，后世乃借以名鲋，罗愿《尔雅翼》辨之已明。如斯之类，於训诂皆未免稍疏。然密本词人，考证乃其旁涉，不足为讥。若其评骘诗文，则固具有根柢，非如阮阅诸人漫然蒐辑，不择精觕者也。宋人诗话，传者如林，大抵陈陈相因，辗转援引。是书颇具鉴裁，而沉晦有年。隐而复出，足以新艺苑之耳目，是固宜亟广其传者矣。  
　 
卷上

　　《井》九二“谷射鲋”，或以为虾，或以为蟆，或以为蛙，或以为蜗。考之《韵书》：“鲋，扶句切，鰿鱼也。”然“鰿”、“鲫”、“□（鱼脊）”三字并同子亦切，注云“鲋也”。盖今鲫鱼耳。《庄子》涸鲋注亦以为鲫鱼。然今世有鱼如鲿，四鬛巨口，善食水虫，故人家井内多畜之，俗呼为“鱏”，得非《井》卦所指者乎？

　　《诗》“先集维霰”补注云：“霰，稷雪也，或谓之米雪，谓其粒若米。”然稷雪、米雪字甚奇。

　　《硕人》之诗曰“巧笑倩兮”，注曰“好口辅也”。《大招》述妇人之美，亦有“靥辅奇牙”之语，可谓善于形容。后人虽极言女色之美，无所不至，乃独不及于“口辅”何耶？“辅”，岂俗所谓笑靥者乎？

　　“蹇修以为理”，朱元晦云“谓为媒者以通词理也”；下文“理弱而媒拙”，则云“恐道理弱”，似与前说异。按《九章》“令薜荔以为理兮，惮举趾而缘木；因芙蓉以为媒兮，惮褰裳而濡足”，亦以“媒”、“理”对言。《左传》“行理之命，无月不至”，注“行理，行使也”，复奚疑。

　　真文忠初字景元，楼攻愧语以明元无义，遂易为希元。然俞清老尝名轩曰“景陶”，山谷曰：“景陶名未佳，《诗》云‘景行’、‘景明’也，魏晋间人所谓‘景庄’、‘景俭’等，自有一人误用，遂以相承谬耳。”按《诗》“景行”注云：“景明也。”其义以“明行行止”，谓有明行则行之，初无企慕之义。然《孝经序》亦用“景行先哲”，而近世洪文敏兄弟皆以景为字何耶？顾第弗深考耳！

　　前辈辟浮图修崇之说甚众，独南丰之说最为简明。《弥陀阁记》有云：“无为之义晦而心法胜，积善积恶之诫泯而因缘作。……至于虞、祔、练、祥春秋祭祀之仪不竞，则七日、三年、地狱劫化之辩亦随而进。”又《答黄汉杰书》云：“民之耳目鼻口心知百体，皆有所主，其于异端何暇及哉？后之儒者无以导，民之耳目鼻口心知百体，皆无所主，将舍浮图何适哉？”又云：“如使周礼尚行，朝夕、朔、月半，荐新；启柩、祖、遣，有奠；虞、卒哭、祔、小祥、大祥、禫，有祭；日、月、时、岁皆有礼以行之，哀情有所泄，则必不暇曰七日、曰百日、曰周年、曰三年斋也。”然欧公本论亦有此意，云：“佛所以为吾患者，乘其废阙之时而来，此其受患之本也。补其阙，修其废，使王政明而礼义充，则虽有佛，无所施于民矣。”

　　昔人有言，韩退之《送李愿归盘谷序》，所述官爵、侍御、宾客之盛，皆不过数语；至于说声色之奉，则累数十言，或以讥之。余谓岂特退之为然，如宋玉《招魂》，其言高堂、邃宇、翠翘、珠被、畋猎、饮食之类，亦不过数语；至于“兰膏明烛华容备，二八侍宿射递代，九侯淑女多迅众。盛鬋不同制实满宫，容态好比顺弥代，弱颜固植謇其有意。姱容修态絙洞房，蛾眉曼睩目腾光，靡颜腻理遗视矊”，又曰“美人既醉朱颜酡，娭光眇视目曾波，被文服纤丽而不奇。长发曼鬋艳陆离，二八齐容起郑舞”，以至“吴歈蔡讴”、“士女杂坐，乱而不分”。又《大招》亦云：“朱唇皓齿嫭以姱，比德好闲习以都，丰肉微骨调以娱。”“嫮目宜笑蛾眉曼，容则秀雅稚朱颜。”“姱修滂浩丽以佳，会颊倚耳曲眉规，滂心绰态姣丽施，小腰秀颈若鲜卑。”“阳中和心以动作，粉白黛黑施芳泽。”“青色直眉美目媔，靥辅奇牙宜笑嘕，丰肉微骨体便娟。”皆长言摹写，极女色燕昵之盛。是知声色之移人，古今皆然。戏书为退之解嘲。【案：此条《永乐大典》原本“曼睩”之“睩”误作“录”，“艳陆”下衍“丽”字，今据《楚辞》校正。其引《招魂》节去“些”字，引《大招》节去“只”字，悉仍之。】

　　涪翁云：“章子厚尝言《楚辞》盖有所祖述，初不谓然。子厚曰：‘《九歌》盖取诸《国风》，《九章》盖取诸《二雅》，《离骚》盖取诸颂。’考之信然。”

　　日与月合则长明，性与命合则长生。又日在天曰明，明者，日月之横合；在世为易，易者，日月之从合；在人为丹，丹者，日月之中合。此海琼语也。

　　孙景茂云：“太公八十遇文王，今世皆以此藉口。《九辩》乃云：‘太公九十乃显荣兮。’而东方曼倩则云：‘太公体行仁义，七十有二，乃用于文武。’马永卿尝疑焉。然香山诗乃云：‘钓人不钓鱼，七十得文王。’不知又出何书也。”

　　苏仲虎侍郎藏东坡所书《富文忠神道碑》真迹，前后诸名人题跋极多，独周文忠为之压卷云：“富文忠之使辽，所谓‘肃肃王命，仲山甫将之’；苏文忠之翰墨，所谓‘吉甫作诵，穆如清风’也。《大雅·烝民》，兹可无愧。”富公孙枢密、苏公犹子侍郎，皆题名卷末，抑所谓臧孙有后于鲁者？

　　戴岷隐论萧望之曰：“夫小人之害君子也，必深明其情而后用其术，故攻其所恶，犯其所忌，中其所不欲，而致其所不乐；其柔仁朴厚也或怵之，其廉洁自喜也或污之，其刚果卞急也或激之；多方以误之，百计以困之、逼之、辱之，以致其必死之术。有如君子一不能忍而决于速死，则小人之计中矣。”吕伯恭亦云：“君子必有坚忍不拔之操，然后小人不能犯吾之所忌。呜呼！小人之害君子，何其多端也。遇人之介者，则必辱之；遇人之廉者，则必污之；遇人之刚者，则必折之；遇人之直者，则必诬之。盖介者不受辱，廉者不受污，刚者不受折，直者不受诬。凡此皆君子之所忌也。小人知君子之所忌而直犯之，君子不知而堕其计，大则死，小则亡，前后相望，可不为大哀乎？”二说真能尽小人之情状，有不期同而同者焉。孝宣于儒生无所用，独用萧望之。观其始终方拙，非能自挠以求合者，特以其于霍氏立同异故耳。士君子之经世，非曰委蛇曲从，为终始牢固之术，然而变化诎伸，自当兼通义命。望之当孝元初，天下事在掌握，既不能辅赞裁成，同归于道；及其溃败，又不知推委兴废以礼，而止堤坏防决，无所措躬，卒就死地，而陷孝元为不辨菽麦之主。班固乃哀其为便嬖宦竖所图，不知自古小人，何尝一日不欲胜君子。《豳》诗歌周公，固殆未之学也。

　　王宣子在上庠日，与程泰之善。暇日，因及代言之体，要当温纯深厚，如训诰中语，始为王言。吾侪异时秉笔，当革近世磔裂之弊。二十年后，宣子帅潭，泰之以少蓬摄外制为词云：“荆及衡阳，自北而南，十国为连连有帅。地大民众，畴咨俾乂，厥惟艰哉！以尔有猷有为有守，率自中宽而有制，刚而无虐，庸建尔于上游，藩辅往哉。惟钦惠困穷，若保赤子，明乃服命。若网在纲，有弗若于汝政，弗化于汝训，辟以止辟乃辟。则予一人汝嘉。”且寓书于宣子曰：“畴昔之约，今其践矣。”陈氏《耳择集》所载，以为芮国器非也。

　　韩平原南园既成，遂以记属之陆务观。务观辞不获，遂以其“归耕”、“退休”二亭名，以警其满溢勇退之意，甚婉。韩不能用其语，遂致于败。务观亦以此得罪，遂落次对太中大夫致仕。外祖章文庄兼外制，行词云：“山林之兴方适，已遂挂冠；子孙之累未忘，胡为改节。虽文人不顾于细行，而贤者责备于《春秋》。某官早著英猷，寖跻膴仕。功名已老，潇然鉴曲之酒船；文采不衰，贵甚长安之纸价。岂谓宜休之晚节，蔽于不义之浮云。深刻大书，固可追于前辈；高风劲节，得无愧于古人。时以是而深讥，朕亦为之慨叹。二《疏》既远，汝其深知足之思；大老来归，朕岂忘善养之道。勉图终去，服我宽恩。”此文已载于《嘉林外制集》，或以为蔡幼学，或谓出于冯端方，皆非也。

　　刘原父云：“圣人之治天下，能使百官万物如耳目心口手足之不可易，亦不相德济之如一身，而天下安有不治哉？”东坡亦曰：“今夫人之一身，有一心两手而已。疾痛疴痒，动于百体之中，虽其甚微，不足以为患，两手随至。夫手之至，岂其一一而听之心哉？心之所以素爱其身者深，而手之所以素听于心者熟，是故不待使令，而卒然以自至。圣人之治天下，亦如此而已。”二说如出一辙。

　　苏明允《辨奸》，尝见直斋陈先生，言此虽为介甫发，然间亦似及二程，所以后来朱晦庵极力回护，云：“老苏《辨奸》初间只是私意，后来荆公做不著，遂中他说。然荆公气习，自是要遗形骸、离世俗的规模，要知此便是放心。《辨奸》以此为奸，恐不然也。”又云：“每尝嫌事之不近人情者，鲜不为大奸慝之语过当，而今见得亦有此等人，其辞甚费也。”

　　子厚有答人书云：“人生少得六七十者，今已三十七矣。长来觉日月益促，岁岁更甚，大都不过数十寒暑，则无此身矣。是非荣辱，又何足道？”又书云：“假令病尽，己身复壮，悠悠人世，亦不过为三十年客耳。前过三十七年，与瞬息无异。后所得者，其不足把玩，亦已审矣。”此二书皆在元和四年，时子厚年三十七。后十年，当元和十四年，子厚卒，年止四十有七耳。所谓数十寒暑，三十年客，竟不酬初志。悲夫！

　　昔有问王介甫：“佛家有日月灯光，佛灯何以能并日月？”介甫曰：“日煜乎昼，月煜乎夜，灯煜乎日月之所不及。”《东莱博议》论史官亦云：“昧谷饯日之后，晹谷宾日之前，暮夜晦冥，群慝并作，苟无烛以代明，则天之目瞽矣。”亦用介甫意。然皆本之《庄子》“月固不胜火”郭象注曰：“大而暗，不若小而明。”东坡曰：“陋哉斯言。”为更之曰：“明于大者，必晦于小。月能烛天地，而不能烛毫厘，此其所以不胜于火也。”然卒之火胜月，月胜火耶？

　　坡翁《九成台铭》云：“使耳闻天籁，则凡有声有形者，皆吾羽旄干戚管磬匏弦。”又云：“望苍梧之渺莽，九疑之联绵。览观江山之吐吞，草木之俯仰，鸟兽之鸣号。众窍之呼吸，往来唱和，非有度数而均节自成者，非韶之大全乎！”杨龟山乃谓：“子瞻此说，以江山吐吞、草木俯仰、众窍呼吸、鸟兽鸣号为天籁，此乃《庄子》所谓‘地籁’也，但其文精妙，故读之者或未察耳。”予尝因其语以考庄周之说云：“南郭子綦曰：‘汝闻人籁而未闻地籁，汝闻地籁而未闻天籁。’子游曰：‘敢问其方？’子綦曰：‘地籁则众窍是已，人籁则比竹是已。’‘敢问天籁？’子綦曰：‘夫吹万不同，而使其自己者。咸其自取，怒者其谁耶？’”郭象注云：“夫天籁者，岂复别有一物哉！即众窍、比竹之属。”若如所注，则所谓鸟兽之鸣号、众窍之呼吸，非天籁而何？不知龟山又以何物为天籁乎？漫书以俟识者。然东莱云：“东坡《九成台铭》，实文耳。而谓之铭，以其中皆用韵，而读之久，乃觉是其妙也。”

　　坡翁《策断》谓：“语有曰：‘鼠不容穴，衔窭薮也。’”“窭薮”二字出《汉书·杨恽传》云：“我不能自保真人，所谓鼠不容穴，衔窭薮也。”注云：“窭薮，戴器也，以盆盛物戴于头者，则以窭薮荐之。盆下之物有饮食气，故鼠衔之，所以不容穴，坐衔窭薮自妨，故不得入穴。窭音贫窭之窭，薮音数物之数，上其羽切，下山羽切。”【案：此条多脱误字，今据《汉书》传注校正。】

　　龙眠画《五马图》，空青老人曾纡公卷跋之曰：“元祐庚午岁，以方开科，应诏来京师，见鲁直九丈于酺池寺。鲁直时为张仲达笺题李伯时画《天马图》，鲁直谓余曰：‘异哉！伯时貌天厩满川花，放笔而马殂矣。盖神骏精魄皆为伯时笔端取之而去，实古今异事，当作数语记之。’后十四年，当崇宁癸未，余以党人贬零陵，鲁直除籍徙宜州，过余潇湘江上，因与徐端国、朱彦明道伯时画杀满川花事，云：‘此公卷之所亲见。’余曰：‘九丈当践前言记之。’鲁直笑曰：‘只少此一件罪过。’后二年，鲁直死贬所。又二十七年，余将漕两浙，当绍兴辛亥，至嘉禾，与梁仲谟、吴德素、张元览泛舟访刘延仲于真如寺，延仲遽出是图，开卷错愕，宛然畴昔，抚掌念往，逾四十年，忧患余生，岿然独存，彷徨吊影，殆若异身也。因详叙本末，不特使来者知伯时一段异事，亦鲁直遗意云云。”按画杀满川花，亦当时一段异事，而传记所不载，纪咏所不及，何耶？岂是时方以获罪为惧，讳不敢言耶？王逢原尝赋《韩干画马》云：“传闻三马同日死，死魄到纸气方就。”岂前世亦有此事乎？

　　李易安绍兴癸亥在行都，有亲联为内命妇者，因端午进帖子，皇帝阁曰：“日月尧天大，璿玑舜历长。侧闻行殿帐，多集上书囊。”皇后阁云：“意帖初宜夏，金驹已过蚕。至尊千万寿，行见百斯男。”夫人阁云：“三宫催解粽，妆罢未天明。便面天题字，歌头御赐名。”时秦楚材在翰苑，恶之，止赐金帛而罢，意帖用上官昭容事。

　　前辈《公主制》云：“琼华在著，已戒齐风之骄；粉水疏园，莫如徐国之乐。”晏公《类要》亦用“粉田”事，盖亦脂泽汤沐之意也。若驸马则以何晏事称“粉郎”、“粉侯”。文及甫称韩忠彦为“粉昆”，以其为嘉彦之兄。又指王师约之父克臣为“粉爹”，益可怪。

　　刘潜夫、王实之平昔论交最深，且意气不相下。实之蹭蹬，凡六为别驾。其为吉倅，适潜夫宜春之麾与之相先后。潜夫开宴为饯，且侑之乐，语有云：“有谪仙人骏马名姬豪放之风，无杜陵老残杯冷炙悲辛之态。”又云：“拥通德而著书，命便了而酤酒。”“丽人歌陶秀实邮亭之典，好事绘韩熙载夜宴之图。”“贺客盈门，劝展骥而为别驾；长官分席，叹无蟹而有监州。”极摹写之妙焉。既而实之报席，亦有侑语云：“七年三出使，山岳渐见动摇；十载六监州，风月不禁分破。”“陌上歌《采桑曲》，恼杀罗敷；观中赋《种桃诗》，压倒梦得。”“梅花入句，如何逊之在扬州；薏苡满船，如伏波之归交趾。”“忌名下人，弃沅芷湘兰而不佩；满禁中语，觉阶薇砌药之无情。”皆能抓著痒处也。

　　叶隆礼士则谪居袁州，袁之士友醵酒以招之。蜀士张汴朝宗作乐语，一联云：“扫地焚香，有苏州之雅淡；仰天拊缶，无杨氏之怨伤。”士则大称之。

　　水心翁以抉云汉、分天章之才，未尝轻可一世，乃于四灵若自以为不及者，何耶？此即昌黎之于东野，六一之于宛陵也。惟其富赡雄伟，欲为清空而不可得，一旦见之，若厌膏梁而甘藜藿，故不觉有契于心耳。昔吴中有老糜丈，多学博记，每见吴仲孚小诗，辄惊羡云：“老夫才落笔，即为尧、舜、周、孔、汉高祖、唐太宗追逐不置，君何为能脱洒如此哉？”即水心取四灵之意也。

　　临江丁熺乙丑谅暗榜第四人，为他恩例所压抑居第八，授永州教。章采代为作启谢辨章云：“诸公衮衮，皆自下以升高；一介休休，独瞻前而忽后。”廖群玉亟称于贾，改隆兴节推。

　　晏殊尝进《牡丹诗表》云：“布在密清之囿。”“密清”二字，人多不晓，盖用《东京赋》中语：“京室密清，罔有不韪。”

　　王宣子守吴，幕僚投启有云：“仲舒裒然举首，岂久相于江都；望之雅意本朝，姑暂居于冯翊。”宣子喜之，举以京剡。杨廷秀以大蓬漕江东，其属亦有启云：“斯文之得丧在天，领袖素尊于海内；贤者之出处以道，旌旗已至于江东。”公亦欣然剡上。

　　史直翁丞相表语云：“侵寻岁月，六十有三；补报朝廷，万分无一。”又李淇水谢户书云：“补报朝廷，本末无万分之一；因循岁月，甲子已六十有奇。”

　　霅中有游士春时误入赵孟仪之园者，【案：赵孟仪之“仪”，原本误作“蚁”，今据《宋史·宗室表》改正。】为其家干仆所辱，讼之于官。郡守赵必槐德符治之，士子以启为谢云：“杜陵之厦千万间，意谓大庇寒于天下；齐王之囿四十里，不知乃为阱于国中。”

　　刘自之被召试用，虚斋赵以夫之荐也。既而为庸斋赵汝腾所激，于是以卢钺威伸补其选。卢以同里之嫌辞之云：“楚亡弓，楚得弓，难泯同乡之迹；汉刻印，汉销印，初何反汗之嫌。”卒辞之。又萧振再知四川，赵庄叔行词云：“刻印销印如转圜，朕尝虚己；失马得马如反掌，卿勿容心。”

　　宣和间，尚书新省成，车驾临幸时，宰命一时朝士能文者，各拟谢表。独林子中者擅场，其一联云：“北辰居极，外环象斗之宫；黄道初经，旁及积星之位。”

　　嘉定间，宝谟阁学士许奕病笃，口占遗表云：“臣非衰病，偶染微疴，当汤熨可去之。时臣则以疾而为讳，及针砭已穷之，后医遂束手而莫图。静思膏肓所致之由，大抵脉络不通之故。固知养患成祸，岂惟理身则然。苟能疏壅预防，以之医国亦可。”盖指近事以为身喻也。乾道间，胡周伯尚书亦云：“贾谊号通达国体，大尰、蹠盭、类辟、病痱，皆借一身喻之。今日国体何病也？能言病未必能处方，不能言病而辄处方，误人死矣。今日之病名风虚，虚内也，风外也。外风忽中，半身不遂，靖康也；幸其半存，建炎也。咎已往半存之身，常凛凛不自保也。今欲并治不遂者，怵市道之说售，尝试之方，汤慰砭石，杂然而进，使谊复生，必虑中风至再，至半存之身亦不能救矣。所谓可痛哭流涕者也。”盖本吕献可《乞致仕表》云：“臣本无宿疾，偶值医者用术乖方，不知脉候有虚实，阴阳有顺逆，诊察有标本，治疗有后先，妄投汤剂，率任情意，差之指下，祸延四肢，寖成风痹，遂难行步。非徒惮蹠盭之苦，又将虞心腹之变。势已及此，为之奈何！虽然一身之微，固所未恤；其如九族之托，良以为忧。是思逃禄以偷生，不俟引年而退政。”三公之论，实祖谊云。

　　开庆间，马华父制置江阃日，尝于青溪建祠以祀先贤，断自吴泰伯以下，凡四十一人，皆尝仕，若居若游于此者获与焉。盖华父之祖，亦尝仕于升故也。祠成，命冯可迁赞之。其赞马公，末语有“尔祖其从与享”之句，或摘以为讥。华父遂去乃祖之祀焉。或谓刘子澄清叔与华父有宿憾，授意于冯云。

　　王似贺太常丞兼翰林权直一联云：“白也无敌，雅宜翰林供奉之才；赤尔何如，暂习宗庙会同之事。”又贺司业除翰苑云：“国子先生，晨入太学；翰林学士，夜读禁中。”

　　王珪行《郝质殿岩制》云：“曾无夜鼜之哗，自得刚牙之重。”《周礼·地官》：“凡军旅夜鼓鼜。”千历切，注云“戒守鼓也”。

　　张孝曾之父少师与洪忠宣久陷金国，其后获归，而终身为秦桧之所抑。近世陈容公储跋其墓碑云：“流离区脱，视死如饴，君子有性焉，不谓命也；绝漠来归，忠不见录，君子有命焉，不谓性也！”暨桧殒金亡，忠宣、少师二公如生。故曰知性与命，则知天矣。

　　建炎末，柔福帝姬自北归，朝廷封为福国长公主，下降驸马都尉高世荣。汪浮溪当制云：“赵城方急，鲁元尝用于车驰；江左复兴，益寿宜充于禁脔。”可谓善用事。

　　杨大年云：“观书百行须中程。《汉·刑法志》‘夜理文书，自程决事，日悬石之一’，注云：‘悬称也，省读文书日以百二十斤为程。’”

　　唐僧齐己有《白莲集》，为《风骚旨格》，所与游者吴融、郑谷，皆晚唐人也。杜诗所称“己公茅屋下，可以赋新诗”，决非此己公明矣。

　　刘平国《戏题》云：“选诗非选官，论诗非论人。”故若耶女子、天竺牧童，皆得预唐名公之列。

　　诗文中有摘人姓名一字而言者，如班固《幽通赋》“巨滔天而泯夏兮”，以王莽字巨君；“重醉行而自耦”，重乃重耳。李白《扶风豪士歌》云：“原尝春陵六国时”，盖四公子也。杜诗用“扬马”，则雄、相如也；“卿云渊云”则长卿、子云、王褒也；“东马”则方朔、相如也。如葛亮、马相如等甚多，亦有碍理者。然《论语》“吾友张也”，《舜典》“伯汝作秩宗”，盖亦有所本也。

　　《赤壁赋》谓“自其变者而观之，则天地曾不能以一瞬；自其不变者而观之，则物与我皆无尽也”，此盖用《庄子》句法：“自其异者而眂之，肝胆楚越也；自其同者而眂之，万物皆一也。”又用《楞严经》意：“佛告波斯匿王言：汝今自伤发白面皱，其面必定皱于童年。则汝今时观此恒河，与昔童时观河之见，有童耄不？王言：不也世尊。佛言：汝面虽皱，而此见精，性未尝皱。皱者为变，不皱非变。变者受生灭，不变者元无生灭。”

　　周子充作《定光庵记》：“佛以慧日照三千大千世界，顾岂滞于方。然日出旸谷，浴于咸池，拂于扶桑，躔度必有所舍，其明难与佛等。”乃全用东坡《奉安神宗书阁祝文》语也。

　　东坡《赤壁赋》，多用《史记》语，如“杯盘狼藉”、“归而谋诸妇”，皆《滑稽传》；“正襟危坐”，《日者传》；“举网得鱼”，《龟策传》；“开户视之，不见其处”，则如《神女赋》，所谓以文为戏者。

　　东坡云：“往时陈述古好论禅，自以为至矣，而鄙仆所言为浅陋。仆语述古，公之所谈，譬之于食龙肉也；而仆所学，猪肉也。猪之与龙，则有间矣。然公终日说龙肉，不知仆之食猪肉，实美而真饱也。不知君所得者果何也？”

　　甫里有《杞菊赋》，东坡有《后杞菊赋》，张南轩有《续赋》，夏枢密亦有《续赋》，亦各有意。

　　薛梦桂字叔载，号梯飙，永嘉人，父大圭。绍熙间，上书乞立储，在赵忠定诸人先。叔载擢高科，通京籍，风度清远，所居西湖五云山曰“隔凡”，关曰“林壑”，瓮通命之曰“方崖小隐”，诸名士莫不纳交焉。俪语古文，词笔皆洒落，不特诗也。

　　张建自号兰泉，其论诗云：“作诗不论长篇短韵，须要词理具足，不欠不余。如荷上洒水，散为露珠，大者如豆，小者如粟，细者如尘，一一看之，无不圆成，始为尽善。”

　　高复古尝谓学者云：“胸中无千百家书，乃欲为诗，如贾人无资，终不能致奇货也。”

　　宋之文治虽盛，然诸老率崇性理、卑艺文，朱氏主程而抑苏，《吕氏文鉴》去取多朱意，故文字多遗落者，极可惜。水心叶氏云：“洛学兴而文字坏。”至哉言乎！

　　石林词：“谁采蘋花寄与，又怅望、兰舟容与。”或以为重押韵，遂改为“寄取”，殊无义理。盖“容与”之“与”自音“豫”，乃去声也。扬子云《河东赋》云：“灵舆安步，风流容与。”注：“天子之容，服而安豫。”“与”读为“豫”。《汉·礼乐志》“练时日，澹容与”，注“闲舒”，皆去声。

　　姜尧章《铙歌鼓吹曲》，乃步骤尹师鲁《皇雅》；《越九歌》乃规模鲜于子骏《九诵》，然言辞峻洁，意度萧远，似或过之。

　　士大夫辞荣，固是美事，然有不当辞而辞者。至于不肯磨勘，甚而批毁印历，而世以为高而效之者，皆非中道也。司马公辞枢密副使，章有云：“臣自幼时习赋、论、策，就试，每三年一次乞磨勘，岂不慕荣贵者乎？”盖天下自有中道，过犹不及也，此为古今至论。今所谓喋喋辞免者，安知非饰诈邀名哉？德祐末，大臣则又有以辞荣而避难者，此尤不足道也。

　　坡翁谓陈师仲曰：“足下所至诗，但不择古律，以日月次之，异日观之，便是行记。”此说极佳，故王筠以一官为一集，杨大年亦然，所著有《括苍》、《武夷》、《颍阴》、《韩城》、《退居》、《海阳》、《蓬山》、《冠鳌辞》之类。简斋所谓“一官成一集，尽付古沙头”是也。

　　史达祖邦卿，开禧堂吏也。当平原用事时，尽握三省权，一时士大夫无廉耻者，皆趋其门，呼为梅溪先生。韩败，达祖亦贬死。善词章，多有脍炙人口者。李和父云：“其诗亦间有佳者。”

　　李文饶《退身论》云：“天下善人少，恶人多，一旦去权，祸机不测。操政柄以御怨诽者，如荷戟以当猛兽，闭关以待暴客。若舍戟开关，则寇难立至。迟迟不去，以延一日之命，庶免终身之祸，是以惧祸而不断，未必皆耽禄而已。”呜呼！其言亦哀矣。

　　宣律师尝夜梦神人烧香供养，香气与世间不同，因问曰“此何香”，答云：“西天棘林中香。”【案：梦天棘事，蔡梦弼注杜甫诗尝引之，此条必考证甫诗，而传写佚其后半。】

　　周益公尝戏作《贺冬启》云：“数九九而哦诗，自怜午瘦；办多多而有酒，骤觉冬肥。”

　　林子善家藏崔悫画龟，甚佳，朱希真作赞曰：“骨为裘褐，气为饩饘，孰令汝寿，惟虫知天。他日碧波莲叶上，不知谁见小如钱。”

　　蒋重珍伯父能禅，其亡也，重珍祭之以文云：“不必轻生，前以为空；不必重死，后以为实。”此语极有味。

　　周子充云：“文章有天分，有人力，而诗为甚。才高者语新，气和者韵胜，此天分也。”

　　世言李泰伯不喜《孟子》，而所赋《哀老妇》诗云：“仁政先四者，著在孟轲书。”何耶？

　　正则作《吕君用志》，形容其俭以起家之意云：“一扇十年尚补缉之，道遇坠炭数寸亦袖携以归。”亦近乎薄矣。

　　天圣中，吴咸为殿中丞，吴中所居有红梅阁，盖吴有爱姬者红梅，因以名阁，又作《折红梅》词。

　　“菖蒲花，难见面”，古语也。【案：《玉台新咏》载《西曲歌·乌夜啼》曰：“菖蒲花，可怜闻名不曾识。”《南史》亦载张皇后见菖蒲事，必宋人诗词有用此典者，故密引古语证明出处，而传写佚其后半。】  
　 
卷中

　　白傅诗“天黄生飓母，雨黑长枫人。”【案：此白居易《送客游岭南》诗，原本误作太白诗，“雨”字误作“雷”，今校正。】注云：“飓母如断虹，有大风即见。枫人因夜黑云雨，暗长数丈。”比见李仲宾云：“往年在东平，舟夜行，残夜微月，拥篷眺望，忽有黑云起天角，渐成巨人，其长数十丈，掉臂阔步行水上，掠舟而西。一舟皆惊魇群起，视之，其去如飞，得非所谓枫人耶？”

　　对偶之佳者曰：“数点雨声风约住，一枝花影月移来。”“柳摇台榭东风软，花压栏杆春昼长。”“天下三分明月夜，扬州十里小红楼。”“梨园子弟白发新，江州司马青衫湿。”数联皆天衣无缝，妙合自然。

　　昌黎之贬山阳，遇顺宗即位赦，以伾、文之党尚炽，不得放还。其《寄三学士》诗云：“前日遇恩赦，私心喜还忧。果然又羁縻，不得供锄耰。”又《忆昨行》云：“伾文未揃崖州炽，虽得赦宥常愁猜。近者三奸悉破碎，羽窟无底幽黄能。眼中了了见乡国，知归有日眉方开。”其情亦可怜矣。大抵小人专政，安肯以恩赦放逐客，惧恩不及己故也。

　　岑嘉州《赤骠马歌》云“平明剪出三鬃高”，乐天亦云“马鬛剪三花”。所谓“三花”者，盖唐御马多剪鬃为三瓣，李伯时常画三鬃马图。余少日观御马，有剪作山水、人物、花鸟之像甚精，一时所尚如此，盖不止剪三鬃也。

　　孟郊云：“难将寸草心，报答三春晖。”【案：孟郊《游子吟》：“谁言寸草心，报得三春晖。”盖传本有异。】此语关纲常，非唐诗人语也。至东坡诗云：“微生真草木，无处谢天力。慈颜如春风，不见桃李实。古今抱此恨，有志俯仰失。”其言尤悲。东莱于《蓼莪章》云：“莪蒿不能报天地之生育，犹人子不能报父母之劬劳。”皆祖郊之意也。

　　少陵“尝果栗欼开”，“欼”或作“雏”。周繇赋云：“开栗弋之紫欼。”贯休诗云：“新蝉避栗欼。”又云：“栗不知欼落。”按《集韵》：“欼，侧尤切，草纹蹙也，即栗篷耳。”【案：《广韵》：“欼，初纪切，音□（桼刂），啮也。”无侧尤切平声。考《贯休集》，作“栗皱”，注“栗篷也”。《集韵》：“灾尤切，绉平声，革纹蹙也。”字从皮，不从欠。据此，则“欼”当作“皱”，“草纹”亦当是“革纹”之误。又案：贯休诗以“栗皱”、“菱壳”，固当作“皱”。杜诗本作“栗园”，以对“樵径”，则又不必改作“栗皱”矣。今就原文订证之。】

　　杜诗喜用“悬”字，然皆绝奇。如“江鸣夜雨悬”，“侵篱涧水悬”，“山猿树树悬”，“空林暮景悬”，“当空泪脸悬”，“猕猴叠叠悬”，“疏篱野蔓悬”，“复道重楼锦绣悬”。

　　白傅诗云：“曾家机上闻投杼，尹氏园中见掇蜂。但以恩情生罅隙，何人不解作江充。”小坡《思子台赋》云：“彼杨公之爱修兮，岂减吾之苍舒。”皆深中人情。

　　李商隐诗云：“咸阳宫殿郁嵯峨，六国楼台艳绮罗。自是当年秦帝醉，不关天地有山河。”末句殊不可晓。南昌裘闻诗以为“秦帝”合作“天帝”，“天地”合作“秦地”，事在张平子《西京赋》曰：“昔者大帝悦穆公而觐之，飨以钧天广乐，帝有醉焉，乃为金策，锡用此土，而剪诸鹑首。是时也，并为强国者有六，然而四海同宅西秦，岂不诡哉！”李善注：“昔穆公尝如此，七日而寤。”《志林》曰：“天帝醉秦暴，金误陨石坠。”《列仙赞》云：“秦穆受金策祚世之业。”史载秦地雨金三日，误陨其是耶？呜呼！天帝果有时而醉乎？

　　李商隐《晋元帝庙》云：“青山遗庙与僧邻，断镞残碑锁暗尘。紫盖适符江左运，翠华空忆洛中春。夜台无月照珠户，秋殿有风开玉宸。弓剑神灵是何处，年年春绿上麒麟。”【案：此诗《李商隐集》不载，未详所据何本，疑姓名有误。】

　　东坡诗喜用“朅来”字：“朅来东观弃丹墨”，“长陵朅来见大姊”，“朅来城下作飞石”，“朅来畦东走畦西”，“朅来从我游”，“朅来齐安野”，“朅来清颍上”，“朅来廉泉上”。其用字盖出于颜延年《秋胡》诗“朅来空复辞”，所用之意同耳。

　　坡翁尝作《女髑髅赞》云：“黄沙枯髑髅，本是桃李面。而今不忍看，当时恨不见。业风相鼓转，巧色美倩盼。无师无眼禅，著便成一片。”其后径山大慧师宗杲，亦作《半面女髑髅赞》云：“十分春色，谁人不爱。视此三分，可以为戒。”甫成四句，忽若有续之者云：“玉楼清夜未眠时，留得香云半边在。”吴君特尝戏赋《思佳客》词云：“钗燕拢云睡起时，隔墙折得杏花枝。青春半面妆如画，细雨三更花欲飞。　　情轻爱别旧相知，断肠青冢几斜晖。乱红一任风吹起，结习空时不点衣。”【案：此词未载词谱，后半阕当以三字二句换头，乃作七字一句，或宋人有此别体。】

　　东坡谓晨饮为“浇书”，李黄门谓午睡为“摊饭”，放翁拾以为句云：“浇书满挹浮蛆瓮，摊饭横眠梦蝶床。”

　　陆放翁有《心太平庵》诗云：“天下本无事，庸人扰之耳。胸中故湛然，忿欲定谁使。”又云：“少年妄起功名念，岂信身闲心太平。”乐天有云：“闲倾三数酌，醉吟十余声。便是羲皇代，先从心太平。”盖出《黄庭经》云：“观志流神寄奇灵，闲暇无事修太平。”又《外景经》云：“观志游神三奇灵，行闲无事心太平。”又乐天云：“此身不欲全强健，强健多生人我心。”又云：“自学坐禅休服药，从他日复病沈沈。”于良史云：“僻居人事少，多病道心生。”此存楚以为外惧之意。

　　放翁在朝日，尝与馆阁诸人会饮于张功父南湖园。酒酣，主人出小姬新桃者，歌自制曲以侑尊。以手中团扇求诗于翁，翁书一绝云：“寒食清明数日中，西园春事又匆匆。梅花自避新桃李，不为高楼一笛风。”盖戏寓小姬名于句中，以为一笑。当路有恚之者，遽指以为所讥，竟以此去。

　　放翁有“南酒应怜未归客”及“更就高僧学白羹”，盖嘉州用南中法酿酒，及僧用糁加菜，不施盐酪，故名“白羹”。

　　放翁诗云：“故人自作宣明面，老子曾闻正始音。”宋刘瑀《与颜竣书》云：“朱修之五代叛者，一朝居青油幕下，作谢宣明面。”晋人谢鲲重卫玠，言论弥日，王敦谓鲲曰：“微言之绪，绝而复续，不意永嘉之末，复闻正始之音。”正始，乃魏齐王芳年号；宣明，谢晦字也。

　　俗以油饧缀糁作饵，名之曰“蓼花”，取其形似也。放翁诗云：“新蝶饧枝缀红糁。”“饧枝”二字甚新。

　　放翁诗多用新语，如“厚味无人设佞汤，微芬时自炷廉香”，自注：“以松子、胡桃、蜜作汤，谓之佞汤；以炭末、乳香、蜜作湿香，谓之廉香。”

　　放翁咏长安富庶有云：“红桑琵琶金镂花，百六十弦弹法曲。”盖四十面琵琶也。

　　涪翁诗云：“一钱不直程卫尉，万事称好司马公。白发永无怀橘日，三年惆怅荔枝红。”张巨山诗云：“故园坟树想青葱，寒食风光泪眼中。自痛不如伧父子，纸钱犹挂树头风。”予以永感之人，久离坟墓，每读为之潸然。

　　涪翁云：“百叶缃梅触拨人。”又云：“推床破面掁触人。”乐天《榴花》诗：“撑拨诗人兴。”陆天随《蠹化》曰：“或掁触之，辄奋角而怒。”《朝野佥载》杨廷玉《回波词》：“阿姑婆见作天子，旁人不得掁触。”

　　山谷《咏鹧鸪》诗云：“终日忧兄行不得，鹧鸪应是鼻亭公。”象尝封于鼻亭，柳子厚有《鼻亭神记》。或谓山谷在永所作永州道接鼻亭故云，非也。

　　半山云：“退之善为铭，如《王适》、《张彻》尤奇。”余亦谓《董府君》及《贞矅》二铭尤妙。《董》云：“物以久弊，或以轹毁。考致要归，孰有彼此。由我者吾，不我者天。斯而以然，其谁使然。”《贞曜》云：“于戏贞曜，维出不訾。维持不猗，维卒不施。以昌于诗。”坡翁尝举此问王定国云：“当昌其身耶？昌其诗也？”王来诗不契所问，乃作诗答之曰：“昌身如饱腹，饱尽还复饥。昌诗如膏面，为人作容姿。不如昌其气，郁郁老不衰。虽云老不衰，劫坏安所之。不如昌其志，志一气自随。养之塞天地，孟轲不吾欺。”【案：《韩愈集·董府君铭》原本“董”讹“萧”，“物”讹“或”，今据本集改正。】

　　半山诗云：“谋臣本自系安危，贱妾何能作祸基。但愿君王诛宰嚭，不愁宫里有西施。”李泰伯诗云：“若教管仲身长在，宫内何妨有六人。”在管仲时，桓公之心未蠹也。若已蠹，虽管仲奈何！未有心蠹尚能用管仲之理。张文定《游华清宫》云：“当初不是不穷奢，民乐升平不怨嗟。姚宋未亡妃子在，胡尘那得到中华。”亦此意也。

　　王荆公《书堂》诗：“乌石冈头上冢归，柘冈西畔下书帷。辛夷花发白如雪，万国春风庆历时。”皆有可观者。【案：此句“皆”字无著，疑此诗前尚有一诗，传写佚脱。】

　　姜尧章《雪中访范至能于石湖》诗云：“雪矸如玉城，偏师敢轻犯。黄芦阵野鹜，我自将十万。三战渠未降，北面石湖范。先生霸越手，定自一笑粲。”至能酬之云：“鹅鹜声喑雪意豪，直前不惮夜行劳。更能櫜鞬尊裴度，千古人知李愬高。”前辈称奖后进，不以名位自高，交相尊让，亦可见一时士大夫风俗之美也。

　　昔鲍永过更始之墓，欲下车致礼。从事止之，以为不可，曰：“吾尝北面事之，安可乘车而过？吾宁获罪于司隶。”遂下车恸哭而去。光武闻之曰：“可谓忠臣矣。”王仁裕过关中望春明门，乃蜀后主被诛之地，乃作诗哭之曰：“九天冥漠信沈沈，重过春明泪满襟。齐女叫时魂已断，杜鹃啼处血尤深。霸图倾覆人全去，寒骨飘零草乱侵。何事不如陈叔宝，朱门流水自相临。”徐铉归朝后，乞为故主李煜作墓碑，朝廷从之。【案：翟耆年《籀史》：“太平兴国中，诏侍臣撰《李煜神道碑》，有欲中伤徐铉者奏曰：‘吴王事莫若徐铉为详。’遂诏铉撰。铉乞存故主之义”云云。非铉乞撰，此所记殊误，谨附订于此。】其辞有云：“盛德百世，善继者所以主其事；圣人无外，善守者不能固其存。西邻起衅，南箕构祸。投杼致慈亲之惑，乞火无邻妇之辞。”又曰：“孔明罕应变之略，不成近功；偃王躬仁义之行，终于亡国。”又作诗挽之云：“歘忽千龄尽，冥茫万事空。青松洛阳陌，荒草建康宫。道德遗文在，兴衰自古同。受恩无补报，反袂泣途穷。”“土德承余烈，江南广旧恩。一朝人事废，千古信书存。哀挽周原道，铭旌郑国门。此生虽未死，寂寞已消魂。”

　　《道山新闻》云：“李后主宫嫔窅娘，纤丽善舞，后主作金莲，高六尺，饰以宝物、组带、缨络，莲中作五色瑞云，令窅娘以帛绕脚，令纤小，屈上作新月状，素袜舞《云中曲》，有凌云之态。唐镐诗曰：‘莲中花更好，云里月长新。’是人皆效之，以弓纤为妙，盖亦有所自也。又有《金莲步》诗云：‘金陵佳丽不虚传，浦浦荷花水上仙。未会与民同乐意，却于宫里看金莲。’”

　　开元中，赐边军纩衣，制于宫中。有兵于袍中得诗云：“沙场征战客，寒苦若为眠。战袍经手作，知落阿谁边。蓄意多添线，含情更著绵。今生已过也，重结后生缘。”兵士以诗呈帅，帅进呈玄宗，遍示宫中曰：“作者勿隐，不汝罪。”有一宫人自言万死，上深悯之，遂以嫁得诗者，谓曰：“吾与汝结今生缘。”边人感泣。又僖宗时，自内中出袍千领，赐塞外吏士。有马真者，于袍中得金锁一枚，诗一首云：“玉烛制袍夜，金刀呵手裁。锁寄千里客，锁心终不开。”真就市货，为人所告。主将奏闻僖宗，令赴阙，以宫人妻之。其后僖宗幸蜀，真昼夜不解衣捍御。此事凡有两出处，未知孰是。

　　姚镛，字希声，号雪篷，绍定间以忤陈子华谪之衡阳。尝有一联云：“痴云蔽岳行人远，淫雨摧花白发生。”戴复古由闽度岭访之，有云：“一官不幸有奇祸，万事但求无愧心。”姚谢之云：“万里寻迁客，三年见此人。”萧大山亦寄诗云：“得谤何须囊薏苡，工骚且自制芙蓉。”剡僧渊万壑云：“故里田园抛弟妹，异乡灯火对妻儿。十年漂泊孤篷雪，谁补梅花入楚辞。”至端平丁酉甫得，自便有诗云：“天恩下释湘累客，心事悠悠月一船。种药已收思病日，著书不就负残年。杂花怪石分人去，老竹荒亭入画传。归梦鉴湖三百里，白鸥相候亦欣然。”故剡僧皓铁山以诗迎之云：“楚雁传归信，吴鸥候过船。”

　　三衢常山旅邸壁间有诗云：“酴釄香梦怯春寒，永昼垂帘燕子闲。敲断玉钗银烛冷，计程应已过常山。”又：“南国伤谗缘薏苡，西园议价指葡萄。惟余白发存公道，近日豪家染髩毛。”又：“有约未归蚕结局，小轩空度牡丹春。夜来拣尽鸳鸯茧，留织征衫寄远人。”

　　衢人徐子勉假馆浙西，主人调官都城，与之偕。主人买妾以归，舟中置酒奏伎。歌阑酒罢，深夜就寝，徐梦一士云：“君辈方尽欢，而鬼趣有苦饥者，独不能以余沥见及乎？”因哦诗一章。徐惊寤忘之，已而复梦如初，乃尽忆其语云：“鬼啸猩吟沸簧笛，碎板玉盘珠乱掷。二八佳人舞倦时，蝶困东风敛双翼。”

　　张枢斗南，其出处已略载《词话》。践扬朱华为宣词令阁门簿书，详知朝仪典故。其姑缙云夫人承恩穆陵，因得出入九禁，备见一时宫中燕幸之事。尝赋《宫词》七十首，尽载当时盛际，非其他想像而为者。今摭其十于此：“尧殿融春大宴开，山呼才了乐声催。侍臣宣劝君恩重，宰相亲王对举杯。”“观堂钟响待催班，步入朱廊十二间。宣坐赐茶开讲席，花砖咫尺对天颜。”“月笼梅影夜深时，白玉排箫索独吹。传得官家暗宣赐，黄金约臂翠花枝。”“翠枝斜插滴金花，特髻低蟠贴水荷。应奉人多宣唤少，海棠花下看飞梭。”“笙歌散后归深院，花柳阴中过曲廊。静掩金铺三十六，黄昏处处爇衙香。”“灿锦堂西过夕阳，水风吹起芰荷香。内监催扫池边地，准备官家纳晚凉。”“晚凉开燕近中秋，香染金风倚桂楼。花月新篇初唱彻，内人传旨索歌头。”【原注：穆陵制《花月篇》。】“银簧乍靘参差竹，玉轴新调尺合弦。奏罢六么花十八，水晶帘底赐金钱。”“回廊隔树帘帘卷，曲水穿桥路路通。禁漏滴斜花外日，御香薰暖柳边风。”“紫阁深严邃殿西，书林飞白揭宸奎。黄封缴进升平奏，直笔夫人看内批。”

　　黄文雷，字希声，永嘉人。希声有《看云》诗不行于世，其赋《昭君行》，特为一时名公所称道。其辞云：“君不见未央殿前罗九宾，汉皇南面呼韩臣。无人作歌继大雅，至今遗恨悲昭君。丙殿春闲斗冯傅，掖庭新花隔烟雾。票姚枉夺燕支山，玉颜竟上毡车去。人生流落那得知，不应画史嫌蛾眉。痴心又共琵琶语，归梦岂随鸿雁飞。穹庐随分薄梳洗，世间祸福还相倚。上流厌人知奈何，后来燕啄皇孙死。野狐落中高台倾，宫人斜边曲池平。千秋万岁只如此，谁似青冢年年青。”按竟宁元年，呼韩邪既婿汉氏，其年五月宫车晏驾，故云。

　　康与之伯可诗云：“越王山下千树梅，逐客年年走马来。寒玉满枝风色里，不受暖霭轻烟催。故人千里复万里，折香欲寄生徘徊。孤吟独醉常夜半，山月野风骑马回。”余家有与之手书古诗一卷，自号八本，辞语亦骚雅，往往反为乐府所掩也。刘克庄潜夫尝赋《梅花百咏》，其间有云：“春风谬掌花权柄，却忌孤高不主张。”当国者以为讥己，遂以烦言去国。其后又作《访梅》诗云：“梦得因桃数左迁，长源为柳忤当权。幸然不识桃并柳，却被梅花累十年。”【原注：邺侯《咏柳》云：“青青东门柳，岁晏必憔悴。”杨国忠以为讥己。明皇曰：“咏李者当为讥朕乎？”】又尝通朝行启云：“实则咏桃，乃曰含讥于燕麦；偶然题桧，遂云寓意于蛰龙。”东坡《梅》诗云：“凭仗幽人收艾纳，国香和雨入莓苔。”艾纳，梅枝上苔也。梅至花过，则苔极香，取少许细嚼之，苦而后甘，如食橄榄，坡意盖在此也。吴兴张沄声父有《苔梅》诗云：“老龙全身著艾纳，不耐久蛰潜挐空。爪头拨动阳春信，香在霜痕雪点中。”然苔亦多不同，阳羡石庭者如松花，越中项里者如绿发，余尝有句云：“山林绿发秦宫女，风雨青萍禹庙梁。”或以为可。林靖之共甫，吴兴前辈，能诗不凡，赋《梅》云：“与月淡交连影瘦，于春无竞著花疏。细雨敛尘栖萼润，轻云度谷压香低。”庆元丙辰冬，姜尧章与俞商卿、铦朴翁、【案：《癸辛杂识》：“葛天民，字无怀，后为僧，名义铦，号朴翁。”此云“铦朴翁”，疑当时取其僧名下一字称之。】张平甫，自封禺同载诣梁溪道吴淞，既归，各得诗词若干，解钞为一卷，命之曰《载雪录》。其自叙云：“予自武康与商卿、朴翁同载至南溪，道出苕霅吴淞，天寒野回，仰见雁鹜飞下玉鉴中，诗兴横发，嘲唅吟讽，造次出语便工，而朴翁尤敏不可敌。未浃日，得七十余解，复有伽语小词，随事一笑。大要三人鼎立，朴翁似曹孟德，据诗社出奇无穷；商卿似江东，多奇秀英妙之士；独予椎鲁不武，虽自谓汉家子孙，然不敢与二豪抗也。”且云此编向见之雪林李和父，后归之僧颐蒙，乃朴翁手书也。古律、绝句、赞颂偈、联句、词曲、纪梦凡一百五十三，多集中所无者。萧介父题云：“乱云连野水连空，只有沙鸥共数公。想得句成天亦喜，雪花迎棹入吴中。”孙季蕃云：“诗字峥嵘照眼开，人随尘劫挽难回。清苕载雪流寒碧，老我扁舟独自来。”

　　余家向有小廨，在杭之曲阜桥，每夕五鼓间，早朝传呼之声，虽大雨风雪中亦然。于是慨叹虚名之役人也如此。既而于壁间得一绝云：“霜拂金鞍玉坠腰，邻鸡催唤紫宸朝。争如林下饱清梦，残月半窗松影摇。”颇得予心之同，因以类得数篇，并书于此。乐天《寄陈山人》云：“待漏五门外，候对三殿里。髭须冻生冰，衣裳冷如水。忽思仙游客，暗谢陈居士。暖覆褐衣眠，日高应未起。”又诗云：“重裘暖帽宽毡履，小阁低窗深地炉。身稳心安眠未起，西京朝士得知无。软绫腰褥薄绵被，凉冷秋天稳暖身。一觉晓眠殊有味，无因说与早朝人。”又云：“鸡鸣一觉睡，不博早朝人。”谚云：“骨边肉，五更睡。虽不多，最有味。”正此意也。坡翁《寄傲轩》诗云：“床头车马道，残月挂疏木。朝客纷扰时，先生睡方熟。”范至能《冬至晚起》云：“新衣儿女闹灯前，梦里庄周正栩然。骑马十年听晓鼓，人生元有日高眠。”近世翁定远新其说云：“迟明骑马谒朱门，安得梅花入梦魂。惭愧高人眠正熟，一生知不受人恩。”周端臣《题东庵》云：“一庵自隐古城边，不是山林不市廛。落月满窗霜满屋，卧听宰相去朝天。”

　　严中和，号月涧，近世诗人间多佳句，既无行卷，因摘一二于此云：“山中道人不裹巾，一片石床生绿鳞。昨夜瓦瓶冰冻破，梅花无水自精神。”又：“梅天雨气入帘栊，衣润频添柏火烘。四月江南无矮树，人家都在绿阴中。”又：“一声杜宇三更后，向晓绿阴连碧苔。却恨楼高春数尺，柳绵飞不上窗来。”又：“树影踏不碎，花香嗅却无”，“寺老柳遮塔，雨多春碍船”，“涧水活不冻，山枫老自灵”，“画扇题诗鸾背湿，铜彝煎脑鸭心香”，皆佳句也。

　　冯去辩可讷之游京口也，岳肃之持饷节在焉，相得甚欢。岳号倦翁，尝自叙云：“‘司马长卿故倦游’，注谓‘厌宦游也’。是时长卿方以士客临邛令所，固未尝宦焉，知倦耶？如予所谓倦者，乃真知之。”尝赋二诗，有云：“片云出岫犹知倦，流水吟湘肯伴牢。”又云：“尚有奏篇烦狗监，肯辞驰傅为駹臣。”可讷次韵云：“饷事十年当结局，襟期千古与同牢。”又云：“琴心自误谁料理，犊鼻虽贫未主臣。”肃之为之击节不已，题其末云：“此小冯君读珂之文也。”

　　赵良淳，字景程，号常轩，饶之余干人，忠定丞相之曾孙。咸淳甲戌，长江失守，凡内郡悉除授宗姓。公守霅，明年城失守，公以片纸书付其子曰：“宁为赵氏鬼，不作他国臣。行年五十有三，守土而死节，尚复奚憾！诸子幸而生者，勉旃忠孝！”书讫付其子友仲，遂闭阁投缳而死，时乙亥除夕也。陈体仁尚书作诗三章哀之曰：“日惨天无色，城危岁迫除。孤忠元自许，一死不知余。束衽全遗体，呼儿授诀书。登陴才信宿，肠断正愁予。”“忠定扶神鼎，安邦不顾身。曾孙能致命，属籍岂无人。归骨番江上，招魂霅水滨。死生均此念，老病泣遗民。”“慷慨君酬国，奔逃我丧家。陆沈同一壑，渊涉渺无涯。祈死惟嫌晚，余生只自嗟。蒿莱连雉堞，落日噪栖鸦。”

　　陈谔，越人，尝游庐山于穷谷中，遇一人，髽而跣坐大盘石，微作吟哦声。陈异而问焉，髽瞠目不答，惊逝去。陈益异之，至明因寺为僧道所见，僧曰：“此兴国赵知军也。为郡有异政，民德之，兵火后弃家入山寺中，日以少米给之。”指穹林绝巘间曰：“此其所居也。”陈策杖披荆访之。髽知有人至，已逸去矣，独苇屋一间，不蔽风雨，土木瓦器，地炉竹几而已。间有破石砚，短纸数十幅，取视之，则诗也。或一联、二联，无成章者。陈仅记其数语云：“战血肥春草，妖魂附野狐。”又：“风吹沙草落日黄，鸦啄髑髅飞不起。”盖有道者云。

　　赵南仲丞相入汴日，尝经宿境，见奇石，不忍舍。其后治圃溧水第，因语曩事。时赵邦永在傍，退即负之而来，俨然昔所见也。盖当时意公所喜，即令人舁置转江而归焉。公犹忆其左跗阙如，视之果然。适一匠睨而噩叹曰：“异哉！当年所失，某适得之。”取而吻合，浑然天成。公异其事而铭之云：“昔我于役，在宿之野。烟磊尘砢，应接不暇。维州所宅，挺立翘楚。既赏而称，欲去而伫。今我来居，于溧之北。孰为而至，不谋而得。河浙相望，邈风马牛。一念所到，造化与酬。工胡运斤，夷于左股。迫而视之，阙如其故。人力攸及，理无复全。畴昔启之，匠亦有言。执艺函山，留余可绩。匪尺而量，匪管而测。乃命之前，乃挈之联。如磁引铁，如鸾胶弦。于戏！弃而取之，石无所欣戚也；断而续之，石无所损益也。物各付物，天契其天。我铭此石，莫非自然。”此冯可迁之文也，余尝志其事于《野语》，而阙此文，今详书之。

　　宋廖莹中群玉，以贾相入幕之宾，例行推赏外，别赐上金百两。廖以之铸盘匜为饮器，杨平舟栋为作古篆铭于器云：“皇帝御极之三十七年，国有大功，一相禹胼。曰余莹中，与随斾旃。余疐手扶，余后手牵。曰公何之，敌胁是穿。奇胜草坪，受降马前。公一何勇，敌一何恐。余汔济黄，公饭余共。挽汉倒江，尽洗羶湩。既清夷矣，公归余从。内金惟精，上赏惟重。文昌孙子，是宝是用。谁其铭之，史臣杨栋。”

　　开禧中，有苖氏女，本宦族也，失身为妾于某朝士，临行，作诗别其母云：“桃花飞尽马塍春，此日辞家泪满巾。岂是比邻无嫁处，千山万水逐行人。”朝士者知之，遂厚给资以嫁焉。

　　葛岭故相贾似道园池留题者甚众，独吴人汤益字损之一诗脍炙人口，云：“檀板歌残陌上花，过墙荆棘刺檐牙。指挥已失铁如意，赐与宁存玉辟邪。废馆昼飞无主燕，荒池春吠在官蛙。木绵庵下犹愁绝，月黑夜深闻鬼车。”

　　张良臣，字武子，近世诗人，有《雪窗集》。有子时，尝从张公父至象台，其女兄即徐元杰仁伯之母也。亦能诗，尝有绝句云：“罗幕金泥窣地垂，夜香烧尽二更时。不知帘外溶溶月，上到梅花第几枝。”正自不凡。

　　吕紫微《明妃曲》：“人生在相合，不论胡与秦。但取眼前好，莫言长苦辛。君看轻薄儿，何殊胡地人。”其意固佳，然不脱王半山“人生失意无南北”之窠臼也。

　　林曾，字伯元，号梅屿，永嘉人。诗极佳，如《汴河》云：“一千八百隋家路，两岸青青入帝都。可惜翠华南渡后，旧时杨柳一株无。”

　　俞桂英，号野云，苦吟一生。异时贾师宪尝称其“一点梅香到，三分酒力消”、“母念子行远，儿云爷未归”、“白云一树鹤孤宿，明月满楼钟鼓声”、“百无一事身为客，十有九分心在家”之句。然野云自有《人影》诗为人所称，云：“身外复添汝，无言随去留。自从生便有，直到死方休。步月常相逐，临溪元不流。静中明道眼，总是一虚浮。”

　　道士褚伯秀，清苦自守，尝集注《庄》、《老》、《列》三子。天师以学修撰命之，不就，作《贫女吟》二首谢之曰：“夜绩晨炊贫自由，强教涂抹只堪羞。闭门静看花开落，过却春风不识愁。”“寂寞篷窗锁冷云，地炉纫补自阳春。千金莫误朱门聘，不是穿珠插翠人。”

　　候馆墙壁所书，多有可纪者。予尝录数处矣，今复得池洲贵阳驿壁间语云：“昨日雨，今日晴。前月小，后月大。君欲问百年，百年如此过。孰为辱，孰为荣。何者福，何者祸。山中多白云，莫教脚一蹉。”潭州四通馆梁间有云：“蜗角名，蝇头利。老天术何巧，以此役斯世。昨日一替死，今日一替生。暗里换人人不误，门前每日见人行。”是皆警世之辞也。

　　贾师宪越第望海楼成，越帅季镛赋诗为贺，陈宜中时为推官，次韵云：“名与山高千古重，恩如海阔一身轻。门下少年初幕府，梦随诸吏上峥嵘。”又云：“功归再造金瓯好，岁已三登玉烛调。昨日倚筇平地看，一如石壁望松寥。”盖用太白“石壁望松寥，宛然在碧霄”，盖山名也。一时人称其善于押韵，自此登师宪之门云。

　　邓林，号谦谷，临川人。尝客孟氏塾，戏降紫姑得诗云：“隔溪云薄雨飘潇，欲采荷花不见桥。钗卜无凭芳信杳，酸风空度凤台箫。”时有三邓林，其一括人，其一临江人，尝入馆。

　　广德村寺壁间，有四明王暨文昌题云：“奔驰尘土何时了，自叹一官如蚁小。半夜觅宿僧家园，梦里闻鸦霜月晓。”暨时为邑尉，后尉天台。张汝锴俞仲次韵云：“世事反观俱了了，鷃鹏何大亦何小。木人起舞中郎拍，问著木人应不晓。”二诗皆可录。

　　德寿宫于吴中得一蟠松，虬枝夭矫，清荫数亩，思陵尝御制赞云：“天锡瑞木，得自嵚岑。枝蟠数万，干不倍寻。怒腾龙势，静奏琴音。凌寒郁茂，当暑阴森。封以腴壤，迩以碧浔。越千万年，以慰我心。”周益公翰苑作《端午帖子》云：“闻道天公近效奇，涧松特长万年枝。蜿蜒正作祥龙舞，移得清阴覆玉墀。”正谓此也。

　　田锡表圣太宗朝为翰苑，有《咸平集》，中多佳语，如“磬韵似烟和烛袅，松声如雨入窗流”，“行色迎秋清似画，别情因景化为诗”，“秋色数行江上雁，残阳一簇渡头人”。咏挑灯杖云：“自知不是明时用，烂额焦头力漫多。”赋杨花云：“乍如乱峰之下，落泉飞练；喷岚洒烟，沫花相溅。”政自不凡也。

　　周汉国《公主下降撒帐诗》云：“静夜无云惟自照，凤凰飞入合欢宫。”盖用王昌龄“青鸾飞入合欢宫，紫凤衔花出禁中”之句。然《西都赋》云后宫，则有增城合欢殿名也。

　　丁大全丞相谪岭外，至藤州溺死。三山林桂龙以诗嘲之曰：“一柂中流欠把持，偏轻偏重失便宜。孤舟不是无人渡，身作风波问阿谁。”“移溪实壑误明君，惊动沿江十万军。幸是不沈湘水死，有何面目见灵均。”“稚子如何济急流，一篙才错便难收。当初把作寻常看，岂料中流解覆舟。”

　　韩子苍《挽中山韩帅》云：“金絮盟犹在，灰钉事已新。”【案：“中山”原本误作“中小”，今据韩驹《陵阳集》校正。】后村以为语妙而意婉，盖宣靖之祸自灭辽取燕始，上句指韩，下句指童、蔡也。又梁徐勉以时人闻丧事，相尚以速，勉上疏云：“属纩才毕，灰钉已具。”又陈徐陵《遗杨遵彦书》云：“若鄙谚为缪，来旨必通，分请灰钉，甘从斧钺。”不特出前书也。

　　近岁浙右洊水田野，流离可念，震泽小寺壁间一诗云：“民力久已竭，天乎不见怜。三年两遭水，十室九无烟。田没官徵赋，家贫子卖钱。秋风江上路，忽见渡江船。”真不减聂夷中也。

　　天台赵与侲英可，尝梦赋落梅诗，仅记一联云：“溪月涵虚影，山云护断香。”莫知何祥。后为丰储仓监护四剡。后吴益尹京辟之为属，遂与合尖脱选。盖吴尹自号“云山”，于是“护香”之句遂验。

　　李仁甫十八岁为眉州解魁，时第二人史尧弼，字唐英，方十四岁，人疑其文未工也。赴鹿鸣燕，犹著粉红裤。太守命坐客分韵赋诗，唐英得“建”字，即席援笔立成，有云：“四岁尚少房玄龄，七步未饶曹子建。”后为张魏公客，不幸早世。

　　郑安挽丞相曾咏云：“如蚕吐纬日萦缠，出没无踪屋漏边。怀毒满身如蝎犬，漫张罗网欲漫天。”盖为诸珰发也。

　　苏拯诗云：“映日张网罗，遮天亦何别。倘居要地间，害物可堪说。”风人咏物，大率相类。

　　东莱吕舍人《赠林少颖李迂仲》诗云：“尝闻安身要，其本在无竞。”自注云：“王辅嗣阳解云‘安身莫若无竞，修己莫若自保。守道则福至，求福则辱来’，此格言也。”

　　“小小园林矮矮屋，一日房钱一贯足。官至正郎子读书，一妻一妾常和睦。”此诗张卿所作。张仕至棘卿，与史弥远不合，遂不复出矣。

　　蔡元长尝辟便坐曰“南轩”，有献诗者曰：“此轩端的向南开，上下东西总不该。更有一般堪爱处，北风偏向后门来。”人号为贴题诗。

　　宣和间，教坊大使袁祹应制诗云：“金瓶芍药三千朵，玉轴琵琶四百弦。”可谓盛矣。

　　吕之鹏，密县人，申公之裔也。大金宣宗频年南伐，因作诗撼主兵者云：“缝掖无由挂铁衣，剑花生涩马空肥。灯前草就平南策，一夜江神涕泣归。”其自负如此。

　　缙云有掘地得碑石，篆书《公子行》云：“少年公子出皇都，勒马途中倒玉壶。却问路傍耕稼者，夜来风雨损花无。”并无岁月姓氏。

　　黄伯枢荣仲《读马援传》诗云：“后车薏苡落谗人，珠贝文犀竟失真。马革裹尸犹不恨，何须胜瘴与轻身。”

　　近世赵汝淳《读夷坚志》诗云：“千古丘明法度书，豕啼蛇斗未为诬。后来更有无穷事，付与兰台鬼董狐。”用干宝事甚佳。

　　曾绎仲成诗云：“已无丑扇几边乱，空见舂锄天际飞。”《尔雅》：“丑扇，蝇也。”释云：“丑类也。”青蝇之类，好摇翅自扇。【案：《尔雅》：“翥丑罅，螽丑奋，强丑埓，蜂丑螸，蝇丑扇。”俱巳丑字为句，今曾诗未明句读密，又颠倒本文，均误。】

　　韩平原用事时，华岳子西为武学生，尝献诗云：“汉地不埋王莽骨，唐天难庇禄山躯。”韩怒羁管建宁，有诗号《翠微集》，大抵皆粗恶语。

　　诗家谓诚斋多失之好奇，伤正气。若“梅子流酸软齿牙，芭蕉分绿与窗纱。日长睡起无情思，闲看儿童捉柳花”，极有思致。诚斋亦自语人曰：“工夫只在一‘捉’字上。”

　　魏华父《墨梅》诗：“素王本自难缁涅，墨者胡为乱等差。玄里只知杨子白，皜中谩见圣人污。”鹤山又有“东西日月自来往，遑恤人间有喘牛”之句，亦佳。

　　姚翻诗云：“临妆欲含涕，羞畏家人知。还将粉中絮，拥泪不教垂。”即今粉扑也。【案：《玉台新咏》载此诗，“还将”作“还持”，“不教”作“不听”，与此有异。】

　　《太平吟》云：“纷纷红紫已成尘，布谷声中夏令新。夹路桑麻行不尽，始知身是太平人。”此可谓善状太平气象，胜于诚斋“太平不在箫韶里，只在诸村打稻声”之句。

　　盱人王胜之诗云：“蛙鼓鸣时月满川，断萤飞处草迷烟。敲门欲向田家宿，犹有青灯人未眠。”殊有思致。

　　有为竹枕作铭云：“珊瑚枝，琥珀盘。流苏帐暖骖飞鸾，莫忘此君同岁寒。”亦佳语也。

　　后山“仰看一鸟过，虚负百年身”，极有深意。【案：陈师道《次韵秦少游春江秋野图》诗作“倏看双鸟下，已负百年身”，任渊注本亦同，此所引疑有误。】

　　周茂振枢密诗云：“醉倒不辞花面笑，诗成亲傍竹身题。”“竹身”二字甚新。

　　端平甲午入洛之役，二赵丧师，时刘子澄实主帷幄之筹，遂坐贬封川，意不复用。赵仲之死，子澄以诗哭之云：“功名翻覆等南柯，云掩新阡长薜萝。千载只凭公论去，百年无奈世情何。高光时节经营易，晋宋人才隐逸多。入汴老宾犹坐谪，余生只合理烟蓑。”

　　吴白，字少白，豪逸负气，诗文立成，嗜酒穷空。晚为僧于广化寺，时籍中有杨韵者，能小诗，善墨竹。一日诸公会饭，少白持白纨扇，杨为作小枝于上，少白即题一绝云：“风枝露叶有余清，转盼还从玉笋生。愿得此君长在眼，子猷虽老未忘情。”

　　贾师宪《甲戌岁寒食日绝句》云：“寒食家家插柳枝，留春春亦不多时。人生有酒须当醉，青冢儿孙几个悲。”明年师溃身殒，遂成恶谶。

　　绍兴己巳，南郊礼成，思陵御制诗以赐云：“清坛祗谒礼郊丘，辅相贤劳共款留。初讶密云低覆冒，遽看霁景上飞浮。气回俎豆群工泰，喜入貔貅万马秋。赫赫天心允昭格，协谋同德赖嘉猷。”【案：以下十九条有诗无话，系原本脱落，今附卷后。】

　　《山寺》诗：“村南村北雨催耕，布谷声声不住听。水入野田分井字，山藏小寺只单丁。傍花飞去禽身白，带土移栽树脑青。绝顶虬松高百尺，已经千岁长菟苓。”【案：原本下有“久知老去安庚甲，堪笑官忙卷邜申”二句，与此诗语意不伦，今据文义删。】

　　《哀扇工歌》：“某州竹扇名字著，织扇供官困追捕。使君开府未浃旬，欲戴纶巾挥白羽。新模巧制旋剪裁，百中无一中程度。犀革镌柄出虫鱼，麝煤熏纸生烟雾。蕺山老姥羞翰墨，汉宫佳人掩纨素。衙内白取知何名，帐下雄挐不知数。供输不办棰楚频，一朝赴水将谁诉。使君崇重耳不闻，呜呼何以慰黎庶。闻道园家卖菜翁，又说江头打渔户。号令亟下须所无，官不与钱期限遽。归来痛哭辞妻儿，宿昔投缳挂枯树。一双婉婉良家子，吏兵夺取名为顾。弟兄号叫邻里惊，两家吞声丧其妪。死者已矣可奈何，冤魂成群相号呼。杀人纵欲势位尊，贪残无道天所怒。邦人蓄愤不敢言，君其拊马章台路。”【案：周煇《清波别志》载此诗，作无名氏《哀扇工歌》，首句“某州”作“黄州”。陈振孙《书录解题》载沈作喆以《悲扇工》诗忤魏良臣，疑即作喆之诗。煇、密均偶未考《寓山集》也。】

　　《次张斗南韵》云：“路穿崖曲几回环，天地为炉不掩关。守分固于贫亦乐，任缘或以倦知还。门前认取朝宗水，屋上元非捷径山。若欲结茅相共住，云根可著两三间。”【案：此诗原本失载姓名。】

　　叶正则《题孙季蕃》诗云：“子美太白常住世，佳人栩栩梦魂通。泻落天河浇汝舌，移来不周荡尔胸。千家锦机一手织，万古战场两峰直。孰南孰雅唤莫前，虚箫浪管生寒烟。”

　　刘潜夫《使广日经过惠州六如亭有诗》云：“吴儿解记真娘墓，杭俗犹存苏小坟。谁与惠州耆旧记，可无抔土覆朝云。”于是郡守与之修墓，立碑文，题云：“昔人喜说坠楼姬，前辈尤高断臂妃。肯伴主翁来过岭，不妨扶起六如碑。”

　　《天竺道间》诗云：“西山多雨长滩声，更爱春禽百样鸣。石罅暖烟飞不起，日高鞭影未分明。”

　　《七夕》诗：“银河如练月如钩，照见千家乞巧楼。野老平生事事拙，蒲团又过一年秋。”“银河清浅界烟霄，欲渡何须乌鹊桥。今我去家千里远，却怜牛女会今宵。”【案：此诗原本失载姓名。】

　　史达祖《清明》诗：“一百六朝花雨过，柳梢犹尔病春寒。晋官今日炊烟断，并著新晴看牡丹。”“宫烛分烟眩晓霞，惊心知又度年华。榆羹杏粥谁能办，自采庭前荠菜花。”

　　郑如几维心亦霅人，与叶少蕴唱和，有“看朱成碧醉中眼，施粉太白尊前人”之句。【案：此条前当别论霅人，故此云“亦霅人”，传写佚脱。】

　　林会《溪上谣》云：“溪翁儿女枕溪住，时把钓竿倚芳树。沈吟独坐忽伤心，钓得鱼来放将去。”

　　近北客有《题襄汉》诗云：“襄汉云屯十万兵，习池酩酊不曾醒。纷纷误晋皆渠辈，不特王家一宁馨。”

　　范至能《嘲蚊语》云：“沈酣尻益高，饱暖肠渐急。晶晶紫蟹眼，滴滴红饭粒。”

　　李龏《赋青城山陷》诗云：“蜀道天收碧落钟，六丁移路凿蚕丛。飞山夜挟风雷没，愁杀江南鬼五通。”

　　林曾《泗州》诗：“鱼头红结魫，土面白生硝。”

　　王予可《赋凌霄》诗云：“啼鸟倒衔金羽舞，惊蛇斜傍玉帘飞。”

　　《题灵隐寺》诗云：“游山无处浣尘埃，出郭寻幽入翠苔。众水尽从双涧去，一峰元自五天来。行春人散题名在，坐夏僧闲听讲回。清磬一声猿鸟寂，石楠花落满经台。”

　　放翁《理》诗云：“万物元须一理通，长生极治本同功。广成千岁无他术，只在唐虞二典中。”

　　涪翁《爱竹》诗云：“野次小峥嵘，幽篁相衣绿。牧童三尺棰，御此老觳觫。竹吾甚爱之，无使牛砺角。牛砺角尚可，牛斗残我竹。”

　　“桃红净，山雨干，褐翅鬼蛾粘石阑。崖根薜荔络阴土，春草自绿麒麟寒。时思堂前满床笏，牛眠冈头空白骨。急呼斗酒浇泪痕，头上飞光出还没。”【案：此诗失载姓名，并佚原题。】  
　 

卷下

　　乐天有《感石上旧字》诗云：“太湖石上镌三字，十五年前陈结之。”盖其妾桃叶也。自昔未有以家妓字镌石者。刘过改之尝游富沙，与友人吴仲平饮于吴所欢吴盼儿家，尝赋词赠之，所谓“云一窝，玉一梭，淡淡衫儿薄薄罗，轻颦双黛蛾”，盼遂属意改之。吴愤甚，挟刃刺之，误伤其妓，遂悉系有司。时吴居父为帅，改之以启上之云：“韩擒虎在门，顾丽华而难恋；陶朱公有意，与西子以偕来。”居父遂释之，然自是不复合矣。改之有“春风重到凭阑处，肠断妆楼不忍登”，盖为此耳。

　　杨韵除夕词《一枝春》云：“竹爆惊春，竞喧阗、夜起千门箫鼓。流苏帐掩，翠鼎暖腾香雾。停杯未举。奈刚要、送年新句。应自有、歌字清圆，未夸上林莺语。　　从他岁穷日暮。纵闲愁、怎减刘郎风度。屠苏办了，迤逦柳忺梅妒。宫壶未晓，早骄马绣车盈路。还又把、月夕花朝，自今细数。”又，罗希声孙花翁所书除夕一词云：“小童教写桃符，道人还了当年例。神前灶下，祓除清净，献花酌水。祷告些儿，也都不是，求名求利。但吟诗写字，分数上面，略精进、尽足矣。　　饮量添教不醉。好时节、逢场作戏。驱傩爆竹，软饧酥豆，通宵不睡。四海皆兄弟，阿鹊也、同添一岁。愿家家户户，和和顺顺，乐升平世。”此集中所无也。

　　云窗张枢字斗南，又号寄闲，忠烈循王五世孙也。笔墨萧爽，人物酝藉，善音律。尝度《依声集》百阕，音韵谐美，真承平佳公子也。予已选六阕于《绝妙词》，今别见于此。《恋绣衾》云：“屏绡裛润惹篆烟，小窗闲、人泥昼眠。正雪暖酴釄架，奈愁春、尘锁雁弦。　　杨花做了香雪梦，化池萍、犹泛翠钿。自不怨东风老，怨东风、轻信杜鹃。”《清平乐》云：“凤楼人独，飞尽罗心烛。梦绕屏山三十六，依约水西云北。　　晓奁懒试脂铅，一緺鸾髻微偏。留得宿妆眉在，要教知道孤眠。”又《木兰花慢》云：【案：“花慢”二字原本脱，今据词谱增入。】“云歌尘凝燕垒，又软语，在雕梁。记剪烛调弦，翻香校谱，学品伊凉。屏山梦云正暖，放东风，卷雨入巫阳。金冷红绦孔雀，翠闲彩结鸳鸯。　　银缸焰冷小兰房，夜悄怯更长。待采叶题诗，含情赠远，烟水茫茫。春妍尚如旧否，料啼痕、暗里浥红妆。须觅流莺寄语，为谁老却刘郎。”

　　“谢了梅花恨不禁。小楼羞独倚，暮云平。夕阳微放柳梢明。东风冷、眉岫翠寒生。　　无限远山青。重重遮不断，旧离情。伤春还上去年心。怎禁得，时节又烧灯。”此周容子宽《小重山》。子宽，四明人。

　　秋崖李莱老，与其兄筼房竞爽，号“龟溪二隐”。予已刊十二阕于《绝妙选》矣。今复别见《倦寻芳》云：“缭墙粘藓，糁径飞梅，春绪无赖。绣压垂帘骨，有许多寒在。宝幄香销龙麝饼，钿车尘冷鸳鸯带。想西园，被一程风雨，群芳都碍。　　逗晓色、莺啼人起，倦倚银屏，愁沁眉黛。待拼千金，却恨好晴难买。翠苑欢游孤解佩，青门佳约芳挑菜。柳初黄，罩池塘，万丝愁蔼。”《点绛唇》云：“绿染春波，袖罗金缕双鸂鶒。小桃匀碧，香衬蝉云湿。　　舞带歌钿，闲傍秋千立。情何极。燕莺尘迹，芳草斜阳笛。”《西江月·赋海棠》云：“绿凝晓云苒苒，红酣晴雾冥冥。银簪悬烛锦官城，困倚墙头半影。　　雨后偏饶艳冶，燕来同作清明。更深犹唤玉靴笙，不管西池露冷。”【案：“玉靴笙”三字未详，其义疑有误。】

　　筼房李彭老词笔妙一世，予已择十二阕入《绝妙词》矣，兹不重见。外可笔者甚多，今复摭数首于此。《惜红衣》云：“水西云北，记前回同载，高阳伴侣。一色荷花香十里，偷把秋期频数。脆管排云，轻桡喷雪，不信催诗雨。碧筒呼酒，秀笺题遍新句。　　谁念病损文园，岁华摇落，事与孤鸿去。露井邀凉吹短发，梦入蘋洲菱浦。暗草飞萤，乔枝翻鹊，看月山中住。一声清唱、醉乡知有仙路。”送客《木兰花慢》云：“折秦淮露柳，带明月，倚归船。看佩玉纫兰，囊诗贮锦，江满吴天。吟边。唤回梦蝶，想故山薇长已多年。草得梅花赋了，棹歌远和离舷。　　风弦，尽入吟篇。伤倦客，对秋莲。过旧经行处，渔乡水驿，一路闻蝉。留连。漫听燕语，便江湖夜雨隔灯前。潮返浔阳暗水，雁来好寄瑶笺。”《祝英台近》云：【案：“祝”字原本脱，今据词谱增入。】“载轻寒，低鸣橹，十里杏花雨。露草迷烟，萦绿过前浦。青青陌上垂杨，绾丝摇佩，渐遮断、旧曾吟处。　　听莺语。吹笙人远天长，谁翻水西谱。浅黛凝愁，远岫带眉妩。画阑闲倚多时，不成春醉，趁几点、白鸥归去。”《清平乐》云：“合欢扇子，扑蝶花阴里。半醉海棠扶半起，淡日秋千闲倚。　　宝筝弹向谁听，一春能几番晴。帐底柳绵吹满，不教好梦分明。”《章台月》云：“露轻风细，中庭夜色凉如水。荷香柳影成秋意。萤冷无光，凉入树声碎。　　玉箫金缕西楼醉，长吟短舞花阴地。素娥应笑人憔悴。漏歇帘空，低照半床睡。”又《青玉案》云：“楚峰十二阳台路。算只有，飞红去。玉合香囊曾暗度。榴裙翻酒，杏帘吹粉，不识愁来处。　　燕忙莺懒青春暮。蕙带空留断肠句。草色天涯情几许。酴釄开尽，旧家池馆，门掩风和雨。”又张直夫尝为词叙云：“靡丽不失为国风之正，闲雅不失为骚雅之赋，摹拟《玉台》不失为齐梁之工，则情为性用，未闻为道之累。”楼茂叔亦云：“裙裾之乐，何待晚悟。笔墨劝淫，咎将谁执。”或者假正大之说，而掩其不能，其罪我必焉，虽然与知我等耳。

　　“三十年前，爱买剑买书买画。凡几度、诗坛争敌，酒兵争霸。春色秋光如可买，钱悭也不曾论价。任粗豪、争肯放头低，诸公下。　　今老大，空嗟讶。思往事，还惊诧。是和非未说，此心先怕。万事全将飞雪看，一闲且问苍天借。乐余龄、泉石在膏肓，吾非诈。”此西里赵希迈《满江红》也。

　　清源张涅所赋《祝英台近》云：“一番风，连夜雨，收拾做春暮。艳冷香销，莺燕惨无语。晓来绿水桥边，青门陌上，不忍见、落红无数。　　怎分付。独倚红药栏边，伤春甚情绪。若取留春，欲去去何处。也知春亦多情，依依欲住。子规道、不如归去。”

　　杨缵，字嗣翁，号守斋，又称紫霞，本鄱阳洪氏恭圣太后侄杨石之子。麟孙早夭，遂祝为嗣。时数岁，往谢史卫王，王戏命对云：“小官人当上小学。”即答云：“大丞相已立大功。”卫王大惊喜，以为远器。公廉介自将，一时贵戚无不敬惮，气习为之一变。洞晓律吕，尝自制琴曲二百操。又常云：“琴一弦，可以尽曲中诸调。”当广乐合奏，一字之误，公必顾之。故国工乐师，无不叹服，以为近世知音无出其右者。任至司农卿、浙东帅，以女选进淑妃，赠少师。所度曲多自制谱，后皆散失。今书一阕于此。《被花恼》云：“疏疏宿雨酿寒轻，帘帏静垂清晓。宝鸭微温瑞烟少。檐声不动，春禽对语，梦怯频惊觉。欹珀枕，倚银屏，半窗花影明东照。　　惆怅夜来风生，怕飞香湿瑶草。披衣便起，小径曲廊，处处都行到。正蜂痴蝶騃恋芳妍，怎奈向、平生被花恼。蓦忽地省得，而今双鬓老。”

　　徐爱山堪举二阕亦佳。《小重山》云：“鼓报黄昏禽影歇。单衣犹未试，觉寒怯。尘生锦瑟可曾阅。人去也，闲过好时节。　　对景复愁绝。东风吹不散，鬓边雪。些儿心事对谁说。眠不得，一枕杏花月。”《谒金门》云：“休只坐，也去看花则个。明日满庭红欲堕，花还愁似我。　　索性痴眠一和，凭个梦儿好做。杜宇不知春已过，枝头声越大。”亦不知为何人作也。

　　《谒金门》云：“人病酒，生怕日高催绣。昨夜新翻花样瘦，旋描双蝶凑。　　慵凭绣床呵手，却说新愁还又。门外东风吹绽柳，海棠花厮勾。”《踏莎行》云：“照眼菱花，剪情菰叶，梦云吹散无踪迹。听郎言语识郎心，当时一点谁消得。　　柳暗花明，萤飞月黑，临窗滴泪研残墨。合欢带上旧题诗，如今化作相思碧。”此二词并见赵闻礼《钓月集》。然集中大半皆楼君亮、施仲山所作，安知非他人者。

　　翁元龙，字时可，号处静，与吴君特为亲伯仲，作词各有所长。世多知君特而知时可者甚少，予尝得一编，类多佳语，已刊于集矣。今复摭数小阕于此。《江城子》云：“一年箫鼓又疏钟。爱东风，恨东风，吹落灯花，移在杏梢红。玉靥翠钿无半点，空湿透，绣罗弓。　　燕魂莺梦渐惺松。月帘栊，影迷蒙，催趁年华，都在艳歌中。明日柳边春意思，便不与，夜来同。”立春《西江月》云：“画阁换粘春帖，宝筝抛学银钩。东风轻滑玉钗流，织就燕纹莺绣。　　隔帐灯花微笑，倚窗云叶低收。双鸳刺罢底尖头，剔雪闲寻豆蔲。”赋茉莉《朝中措》云：“花情偏与夜相投，心事鬓边羞。薰醒半床凉梦，能消几个开头。　　风轮慢卷，冰壶低架，香雾飕飕。更著月华相恼，木犀淡了中秋。”巧夕《鹊桥仙》云：“天长地久，风流云散，惟有离情无算。从分金镜不曾圆，到此夜，年年一半。　　轻罗暗网，蛛丝得意，多似妆楼针线。晓看玉砌淡无痕，但吹落，梧桐几片。”又如“拗莲牵藕线，藕断丝难断。弹水没鸳鸯，教寻波底香”，真《花间》语也。

　　宋谢太后北觐，有王夫人题一词于汴京夷山驿中云：“太液芙蓉，浑不似、旧时颜色。曾记得、春风雨露，玉楼金阙。名播兰馨妃后里，晕潮莲脸君王侧。忽一声、鼙鼓揭天来，繁华歇。　　龙虎散，风云灭。千古恨，凭谁说。对山河百二，泪盈襟血。客馆夜惊尘土梦，宫车晓碾关山月。问姮娥、于我肯从容，同圆缺。”文宋瑞丞相和云：“燕子楼中，又捱过、几番秋色。相思处、青春如梦，乘鸾仙阙。肌玉暗销衣带缓，泪珠斜透花钿侧。最无端、蕉影上窗纱，青灯歇。　　曲池合，高台灭。人间事，何堪说。向南阳阡上，满襟渍血。世态便如翻覆手，妾身元是分明月。笑乐昌、一段好风流，菱花缺。”又代王夫人再用韵云：“试问琵琶，胡沙外、怎生风色。最苦是、姚黄一朵，移根丹阙。王母欢阑瑶宴罢，仙人泪满金盘侧。听行宫、半夜雨淋铃，声声歇。　　彩云散，香尘灭。铜驼恨，那堪说。想男儿慷慨，嚼穿龈血。回首昭阳辞落日，伤心铜雀迎新月。算妾身、不愿似天家，金瓯缺。”邓光荐和云：“王母仙桃，亲曾醉、九重春色。谁信道、鹿衔花去，浪翻鳌阙。眉锁姮娥山宛转，髻梳坠马云欹侧。恨风沙、吹透汉宫衣，余香歇。　　霓裳散，庭花灭。昭阳燕，应难说。想春深铜雀，梦残啼血。空有琵琶传出塞，更无环佩鸣归月。又争知、有客夜悲歌，壶敲缺。”

　　“御风来、翠乡深处，连天云锦平远。卧游已动蓬舟兴，那在芙蓉城畔。巾懒岸。任压顶、嵯峨满鬓丝零乱。飞吟水殿。载十丈青青，随波弄粉，菰雨泪如霰。　　斜阳外，也有仙妆半面。无言应对花怨。西湖千顷腥尘暗，更忆鉴湖一片。何日见。试折藕、占丝丝与肠俱断。遐征渐倦。当颍尾湖头，绿波彩笔，相伴老坡健。”此刘阑养原游天台雁荡东湖所赋《买陂塘》词绝笔也。哀哉！

　　薛梯飙长短句，予尝收数阕于《绝妙词》。今复得其《醉落魄》云：“单衣乍著，滞寒更傍东风作。珠帘压定银钩索。雨弄初晴，轻旋玉尘落。　　花唇巧借妆梅约。娇羞才放三分萼。樽前不用多评泊。春浅春深，都向杏梢觉。”

　　章牧之谦亨尝为浙东宪，风采为一时所称，然酝藉滑稽。尝赋守岁小词云：“团栾小酌醺醺醉。厮捱著、没人肯睡。呼卢直到五更头，便铺了、妆台梳洗。　　庭前鼓吹喧人耳，蓦忽地、又添一岁。休嫌不足少年时，有几多、少老如我底。”

　　金贞祐中，太原已受兵，人情汹汹，忽有书一词于府治宣诏亭壁间云：“并州霜早，禾黍离离成腐草。马困人疲，惟有郊原雀鼠肥。　　分明有路，好逐衡阳征雁去。鼓角声中，全晋山河一半空。”盖鬼词也。

　　淳祐间，丹阳太守重修多景楼。高宴落成，一时席上皆湖海名流。酒余，主人命妓持红笺，征诸客词。秋田李演广翁词先成，众人惊赏，为之阁笔。其词云：“笛叫东风起。弄尊前、杨花小扇，燕毛初紫。万点淮峰孤角外，惊下斜阳似绮。又婉娩、一番春意。歌舞相缪愁自猛，卷长波、一洗空人世。间热我，醉时耳。　　绿芜冷叶瓜洲市。最怜予、洞箫声尽，阑干独倚。落落东南墙一角，谁护山河万里。问人在玉关归未。老矣青山灯火客，抚佳期、漫洒新高泪。歌哽咽，事如水。”

　　古词有元夕《望远行》：“又还到元宵台榭。记轻衫短帽，酒朋诗社。烂漫向、罗绮丛中驰骋，风流俊雅。转头是三十年话。　　量减才悭，自觉是、欢情衰谢。但一点难忘，酒痕香帕。如今雪鬓霜髭，嬉游不忺深夜。怕相逢、风前月下。”翁宾旸谓是孙季蕃词，然集中无之。

　　翁孟寅宾旸尝游维扬，时贾师宪开帷阃，甚前席之。其归，又置酒以饯，宾旸即席赋《摸鱼儿》云：“卷西风，方肥塞草，带钩何事东去。月明万里关河梦，吴楚几番风雨。江上路。二十载、头颅凋落今如许。凉生弄尘。叹江左夷吾，隆中诸葛，谈笑已尘土。　　寒汀外，还见来时鸥鹭。重来应是春暮。轻裘岘首陪登眺，马上落花飞絮。拼醉舞。谁解道、断肠贺老江南句。沙津少驻。举目送飞鸿，幅巾老子，楼上正凝伫。”师宪大喜，举席间饮器凡数十万，悉以赠之。

　　宣和中，李师师以能歌舞称。时周邦彦为太学生，每游其家。一夕，值祐陵临幸，仓卒隐去。既而赋小词，所谓“并刀如水，吴盐胜雪”者，盖纪此夕事也。未几，李被宣唤，遂歌于上前。问谁所为，则以邦彦对。于是遂与解褐，自此通显。既而朝廷赐酺，师师又歌《大酺》、《六丑》二解，上顾教坊使袁绹问，绹曰：“此起居舍人新知潞州周邦彦作也。”问《六丑》之义，莫能对，急召邦彦问之。对曰：“此犯六调，皆声之美者，然绝难歌。昔高阳氏有子六人，才而丑，故以比之。”上喜，意将留行。且以近者祥瑞沓至，将使播之乐府，命蔡元长微叩之。邦彦云：“某老矣，颇悔少作。”会起居郎张果与之不咸，廉知邦彦尝于亲王席上作小词赠舞鬟云：“歌席上，无赖是横波。宝髻玲珑欹玉燕，绣巾柔腻掩香罗。何况会婆娑。　　无个事，因甚敛双蛾。浅淡梳妆疑是画，惺松言语胜闻歌。好处是情多。”为蔡道其事。上知之，由是得罪。师师后入中，封瀛国夫人。朱希真有诗云：“解唱阳关别调声，前朝惟有李夫人。”即其人也。

　　何籀作《宴清都》，有“天远山远水远人远”之语，一时号为“何四远”。然前是宋景文出知寿春，过维扬，赋《浪淘沙近·留别刘原父》云：“少年不管，流光如箭，因循不觉韶光换。至如今，始惜月满花满酒满。　　扁舟欲解垂杨岸，尚同欢宴，日斜歌阕将分散。倚阑遥望，天远水远人远。”籀盖用此也。

　　王藻有别词云：“玉东西，歌宛转，未做苦离调。著上征衫，字字是愁抱。月寒鬓影刁萧，柁楼开缆，记柳暗、乳鸦啼晓。　　短亭草，还是绿与春归，罗屏梦空好。燕语难凭，憔悴未渠了。可能妒柳羞花，起来浑懒，便瘦也、教春知道。”

　　尝得题壁《生查子》云：“秋盈镜里山，心叠琴中恨。露湿玉栏秋，香伴银屏冷。　　云归月正圆，雁到人无信。孤损凤凰钗，立尽梧桐影。”盖魏子敬之词也。

　　汪彦章舟行汴河，见傍岸画舫，有映帘而窥者，止见其额。赋词云：“小舟帘隙，佳人半露梅妆额。绿云低映花如刻。恰似秋宵，一半银蟾白。”盖以月喻额也。辛幼安尝有句云：“闻道绮陌东头，行人曾见，帘底纤纤月。”则以月喻足，无乃太媟乎？

　　周美成长短句，纯用唐人诗句，如“低鬟蝉影动，私语口脂香”，此乃元、白全句。贺方回尝言，吾笔端驱使李商隐、温庭筠常奔走不暇。则亦可谓能事矣。  
