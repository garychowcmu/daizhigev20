学古编 元 吾丘衍

    ◎序
    干、莫，利器也；补履者，莫能用。丽梁，大材也；窒鼠穴者，莫能举。故求此道，必得于此道，则达于此道矣。既达矣，止斯可乎？曰：不可。夏后氏治水，水之道也，汨使之流，道使之注。山泉之蒙，尾闾之虚，不相与违，斯所谓道。偶得此说，因写为《学古编》序。大德四年五月二十五日，真白居士吾丘衍子行序
    ○三十五举
    一举曰：科斗。为字之祖，象虾蟆子形也。今人不知，乃巧画形状，失本意矣。上古无笔墨，以竹挺点漆书竹上，竹硬漆腻，画不能行，故头粗尾细，似其形耳。古谓笔为聿，《苍颉》书从手，持半竹，加画为聿肃。秦谓不律，由切音法云。
    二举曰：今之文章，即古之直言。今之篆书，即古人平常字。历代变更，遂见其异耳。不知上古初有笔，不过竹上束毛，便于写画，故篆字肥瘦均一，转折无棱角也。后人以真、草、行，或瘦或肥，以为美茂。若笔无心，不可成体。今人以此笔作篆，难于为古人尤多。若初学未能用时，略于灯上烧过，庶几便手。
    三举曰：学篆字，必须博古。能识古器，则其款识中古字神气敦朴，可以助人。又可知古字象形、指事、会意等未变之笔，皆有妙处，于《说文》始知有味矣。前贤篆之气象，即此事未尝用力故也。若看模文，终是不及。
    四举曰：凡习篆，《说文》为根本。能通《说文》，则写不差。又当与《通释》兼看。
    五举曰：字有古今不同。若检《说文》，颇觉费力，当先熟于《复古编》，大概得矣。
    六举曰：篆书多有字中包一二画。如“日”字、“目”字之类。若初一字内画不与两头相黏，后皆如之，则为首尾。一法若或接或否，各自相异，为不守法度，不可如此。又圆点、又圆圈，小篆无此法，古文有之。口字，作三角形，不可引用。学者慎勿难写处，妄意增入。
    七举曰：篆法，扁者最好，谓之鬲黯扁。徐铉谓非老手，莫能到石鼓文字也。
    八举曰：小篆，一也，而各有笔法。李斯，方圆廓落；李阳冰，圆活姿媚；徐铉，如隶无垂脚，字下如钗，股稍大；锴如其兄，但字下如玉箸微小耳；崔子玉多用隶法，似乎不精，然甚有汉意。李阳冰篆，多非古法，效子五也，当知之。
    九举曰：写成篇章文字，只用小篆。二徐、二李，随人所便。切不可写词曲。
    十举曰：小篆，俗皆喜长。然不可太长，长无法，但以方楷一字半为度。一字为正体，半字为垂脚，岂不美哉！脚不过三，有无可奈何者，当以正脚为主，余略收短，如幡脚可也。有下无脚字，如“[1234]”、“[1234]”、“[1234]”等字，却以上枝为出。如草木之为物，正生则上出枝，倒悬则下出枝耳。
    十一举曰：凡写碑匾，字画宜肥，体宜方圆。碑额同此，但以小篆为正，不可用杂体。
    十二举曰：以鼎篆、古文错杂为用时，无迹为上。但皆以小篆法写自然一法，此虽易求，却甚难记。不熟其法，未免如“百家衣”，为识者笑。此为逸法正用，废此可也。
    十三举曰：凡□圈中字，不可填满。但如斗井中着一字，任其下空，可放垂笔，方不觉大。圈比诸字亦须略收。口不可圆，亦不可方，只以炭墼（音击）范子为度自好。若“日”、“目”等字，须更放小。若印文中，扁口井，口字及子字上口，却须略宽，使口半见，空稍多，字始浑厚。汉印皆如此。
    十四举曰：写篆把笔，只须单钩却伸，中指在下夹衬，方圆乎直，无有不可意矣。人多不得师传，只如常把笔，所以字多欹斜，画亦不能直，且字势不活也。若初学时，当虚手心，伸中指并二指于几上空画，如此不拗，方可操笔。此说最要紧，学者审之，其益甚矣。
    十五举曰：凡篆大字，当虚腕悬笔，手腕着纸，便字不活相。多有人不能用笔，用棕榈条及纸个等物，皆俗夫所为，士大夫不可用此。
    十六举曰：汉篆多变古法。许氏作《说文》，救其失也。
    十七举曰：隶书，人谓宜扁，殊不知妙在不扁。挑拔平硬，如折刀头，方是汉隶。《书体括》云：“方劲古拙，斩钉截铁。”备矣。隶法颇深，具其大略。
    十八举曰：汉有摹印篆，其法只是方正，篆法与隶相通。后人不识古印，妄意盘屈，且以为法，大可笑也。多见故家藏汉印，字皆方正，近乎隶书，此即摹印篆也。王球《啸堂集古录》所载古印，正与相合。凡屈曲盘回，唐篆始如此。今碑刻有颜鲁公官诰，尚书省印，可考其说。
    十九举曰：汉魏印章，皆用白文，大不过寸许。朝爵印文皆铸，盖择日封拜，可缓者也。军中印文多凿，盖急于行令，不可缓者也。古无押字，以印章为官职信令，故如此耳。自唐用朱文，古法渐废。至宋南渡，绝无知者，故后宋印文皆大谬。
    二十举曰；白文印，皆用汉篆。平方正直，字不可圆。纵有斜笔，亦当取巧写过。
    二十一举曰：三字印。右一边一字，左一边两字者，以两字处与为一字处相等。不可两字中断，又不可十分相接。
    二十二举曰：四字印。若前二字交界略有空，后二字无空，须当空一画地别之。字有有脚、无脚，故言及此。不然，一边见分，一边不分，非法度也。
    二十三举曰：轩斋等印。古无此式，唯唐相李泌有“端居室”三字印，白文玉印。或可照例，终是白文，非古法，不若只从朱文。
    二十四举曰：朱文印。用杂体篆，不可大怪。择其近人情，免费词说可也。
    二十五举曰：白文印。用崔子玉写《张平子碑》上字，及汉器上并碑盖印章等字，最为第一。
    二十六举曰：凡姓名表字，古有法式。不可随俗用杂篆及朱文。
    二十七举曰：白文印必逼于边。不可有空，空便不古。
    二十八举曰：朱文印，不可逼边。须当以字中空白得中处为相去，庶免印出。与边相倚，无意思耳。字宜细，四旁有出笔，皆滞边，边须细于字边，若一体。印出时，四边虚纸昂起，未免边肥于字也。非见印多，不能晓此粘边，朱文建业文房之法。
    二十九举曰：多有人依款识字式作印，此大不可。盖汉时印文不差如此，三代时却又无印，学者慎此。《周礼》虽有玺节，及职金掌辨其微恶揭而玺之之说。注曰：“印，其实手执之卩（音节）也。”正面刻字，如秦氏玺，而不可印，印则字皆反矣。古人以之表信，不问字反，淳朴如此。若战国时苏秦六印，制度未闻。《淮南子人间训》曰：“鲁君召子贡授以大将军印。”刘安寓言而失词耳。
    三十举曰：道号，唐人虽有，不曾有印，故不可以道号作印用也。三字屋匾，唐却有法。
    三十一举曰：凡印文中有一二字，忽有自然空缺，不可联带者，听其自空。古印多如此。
    三十二举曰：凡印，仆有古人印式二册。一为官印，一为私印，具列所以，实为甚详。不若《啸堂集古录》所载，只具音释也。
    三十三举曰：凡名印，不可妄写。或姓名相合，或加印章等字，或兼用印章字。曰姓某印章，不若只用印字，最为正也。二名可回文写，姓下着印字在右，二名在左是也。单名者，曰姓某之印，却不可回文写。若曰姓某私印，不可印文墨，只宜封书，亦不可回文写。名印内不可着氏字，表德可加氏字，亦当详审之。
    三十四举曰：表字印，只用二字，此为正式。近人欲并加姓氏于其上，曰某氏某。若作姓某父，古虽有此称，系他人美己，却不可入印。人多好古，不论其原，不为俗乱可也。汉人三字印，非复姓及无印字者，皆非名姓。盖字印，不当用印字以乱名耳。汉张长安字幼君，有印曰“张幼君”（右一宇左二字）。唐李温字化光，有印曰“李化光”，亦三字表德印式（幼君，西汉王式弟子。化光，见柳文吕衡州也）。
    三十五举曰：诸印文下，有空处悬之，最佳，不可妄意伸开。或加屈曲，务欲填满。若写得有道理，自然不觉空也。字多无空，不必问此。
    ○合用文籍品目
    △小篆品五则
    许氏《说文解字》十五卷（慎，字叔重，汝南石陵人，太尉祭酒）。
    徐铉校正定本，有新增入字。始一终亥者系正本，分韵川本，乃后人所更，非古人之本意。
    《苍颉》十五篇（颉，姓侯刚氏，黄帝史也。亦曰皇颉）。即是《说文目录》五百四十字。许氏分为每部之首，人多不知，谓已久灭。此为字之本原，岂得不在。后人又并字目为十四卷，以十五卷著序表，人益不意其存矣。仆闻之师云。
    徐锴《说文解字系传》四十卷（锴，字楚金，广陵人，集贤学士）。尝与许氏本相参，首卷上部分六书甚详，末卷辩阳冰差误。
    张有《复古论》二卷（有，字谦仲，吴兴人。湖州有板）。载古今异文字，不可以为字少。又《五声韵谱》五卷，比常韵无差。
    △钟鼎品二则
    薛尚功《款识法帖》十卷（尚功，字用敏，钱塘人。佥事定江军节度判官厅事）。碑在江州，蜀中亦有翻刻者，字加肥。
    薛尚功《重广钟鼎篆韵》七卷，江州公使库板。一卷象形奇字，一卷器用名目，五卷韵。
    △古文品一则
    夏竦《古文四声韵》五卷（竦，字子乔，江州德安人，枢密使）。前有序并全衔者好。别有僧翻本，不可用。此书板多而好看，极不易得。韵内所载字，多云某人字集，初无出处，不可据信；且又不与三代款识相合，不若勿用。然古文别无文字，故前列之。
    △碑刻品九则
    李斯《峄山碑》（郑氏曰：“此颂德碑也。”斯，字通古，上蔡人，秦丞相）。直长者为真本，横刊者皆摹本。有徐氏门人郑文宝，依真本式长刊者，法度全备，可近于真。但攸字立人相近，一直笔作两股。近李处巽于建康新刻，甚谬。
    李斯《泰山碑》。《咸阳志》曰：“《泰山碑》，秦相李斯书，迹妙时古，为世所重。”郑文宝模刊石于长安故都国子学，今在文庙。石皆剥落，唯二世诏，一面稍见。
    李斯《秦望山碑》在会稽，今无。
    李阳冰《新泉铭》（阳冰，赵郡人，将作少监）。乃阳冰最佳者，人多以舒原舆之言称《新驿记》。殊不知，此碑胜百倍也。阳冰名潮，杜甫甥也。后以字行，因以为名，而别字少温。《木玄虚海赋》有云：“其下阳冰不治，阴火潜然。”则知与潮，又且有理。人多不知，因详其说。又有李腾，善伪作阳冰书。
    《碧落碑》在绛州。字虽多，有不合法度处。然布置美茂，自有神气，当以唐碑观之。世传阳冰卧看三日，毁其佳者数字。又言道士写毕，化鸟飞去，后及字欠一笔。尤为可笑，不知古文正当如此耳（一云：唐韩元嘉子李训等，为妣房氏立）。
    《诅楚文》（俗呼《诅楚文》，李斯篆，在凤翔府）。有巫咸、大沈文（音故）、湫氵亚（音夸）驼三种，辞则一。乃后人假作先秦之文，以先秦古器，比较其篆，全不相类，其伪明矣。篆文“皇”，本从“自”，世传始皇谓与皋臭相似，因去一画。不足为病，在前亦有如此者。《峄山》数、成等字，皆与古异，此碑用之，及用《秦权》字作也。盖知见《峄山》、《秦权》而后创造者，未必不欲人曰峄山用此法。诚古也，其如辨者何？
    史籀《石鼓文》（郑氏曰：在凤翔府。宣和间，移置东宫。周宣王太史，或云柱下史）。
    薛尚功法帖所载，字完于真本多，故不更具。真本在燕都旧城文庙。
    崔瑷《张平子碑》（瑗，字子玉，安平人，济北相。碑在郑州，前后两段）。字多用隶法，不合《说文》却可入印，篆全是汉。
    《古印式》二册（即汉官威仪）。无印，本仆自集成者。后人若不得见，只于《啸堂集古录》十数枚，亦可为法。
    △附用器品九则
    王楚《钟鼎篆韵》七卷（楚，字□□□□人。管衡州露仙观）。衡州本字少所出，在薛氏前。
    《无衔钟鼎篆》两册。即薛书本，后重广作七卷。恐人无别，故去其衔，亦间有带衔者在。
    《石鼓音》后附《诅楚文》者，又载周穆王吉日癸巳之说。石鼓，郑樵音不可信。
    吕大临《考古图》十卷（大临，字与叔，永兴人）。有黑白两样。黑字者，后为有韵图，中欠玉彘。白字者，博山炉上，误画作人手。
    王球《啸堂集古录》二卷（球，字夔玉）。正文共一百纸，序跋在外，其间有古文印数十。有一曰“夏禹”，系汉巫厌水灾法印。世俗传，有渡水佩禹字法，此印乃汉篆，所以知之。又一印曰“孔夫”，首误是孙兹二字。又有《滕公墓铭》，“郁郁”作两字书，且妄为剥落状。然考之古法，叠字只作二小画附其下。秦时大夫，犹只以夫字加二小画，况此叠文者乎？伪无疑矣。
    高衍孙《五书韵总》五卷（衍孙，字□□，四明人）。此书篆、隶、真、行、草一字五体，别体皆作小字，随体分注，可备初学者用。间有差处，宜自斟酌。
    徐铉篆（铉，广陵人，左散骑常侍）。二徐字迹最多，以其近世，故不条具。铉，字鼎臣；锴，字楚金。笔法（见前）。
    林罕《字源偏傍小说》三卷（罕字□□，□□人，国子博士）。此书，言篆与隶相通源流，亦自可采。但有数说与《说文》悖，却系阳冰变法，知之足矣。“是”字上从[1234]，巴上从已，加点之类。
    葛删《正续千字文》。虽是近人，然字法极好。《千文》有两，续本不可无之。别有陈道士冒名拟本，不见好处。间有碑刻，惜其不多。
    △辩谬品六则
    延陵季子《十字碑》在镇江，人谓孔子书。文曰：“呜呼！有吴延陵君子之墓。”按古法帖上止云：“呜呼！有吴君子”而已。篆法敦古，似乎可信。今此碑，妄增“延陵之墓”四字。除“之”外三字，是汉人方篆，不与前六字合。借夫子以欺后人，罪莫大于此。又且因“君”字作“季”字。汉器，“蜀郡”洗字半边，正与此“君”字同，用此法也。以“季”字音，显见其谬。比干墓前有汉人篆碑，亦有此说，盖洪氏《隶释》、《汉隶字源》辨之甚明，此不复具。
    《三坟书》，此伪本，大不可信。言词俗谬，字法非古。《尚书》无“也”字，此书有之。“乙戊”字，合{卅几}几戈，此从心加一笔。“走”字合从（音悼），此随俗作之字引脚。其余颇多。
    《古文尚书》，系后人不知篆者，以夏竦韵集成。亦有不合古处。若言今古篇次，文法同异，姑存之；言字画则去之。
    《古文孝经》，内一篇大谬，今文无之。后人妄欲作古，以古文字集成者。观者当取其字。
    《泉志》，闻有泉文近于道者，可以广见。又有妄作“三皇币”及禹时“币”，不可为信。“┇”，此字人谓万字，乃出古钱，不见此书，终不知也。故引入以待好事者。
    戴侗《六书故》。侗以钟鼎文编此书，不知者多以为好，以其字字皆有，不若《说文》与今不同者多也。形古字今，杂乱无法，钟鼎偏傍，不能全有，却只以小篆足之。或一字两法，人多不知此[1234]（本音）加宀不过为“寰”字，乃音作官府之官。“村”字从[1234]，屯阝不从寸木，今乃书此为村。引杜诗“无村眺望赊”为证，甚误学者。许字解字引经，汉时犹篆隶，乃得其宜。今侗亦引经而不能精究经典古字，及以近世差误等字，引作证据。镑、钟、[1234]、锯、尿、屎等字，世俗作钟。钟鼎文，各有详注。“卵”字解尤为不到，此书为一厄矣。学者先观古人字书，方知吾言之当。
    △隶书品七则
    诸汉碑，洪氏《隶释》备具其说，更不再言。
    娄机《汉隶字源》六卷（机，字彦发，嘉兴人。参知政事）。字法最好，洪氏本有碑目在前。
    刘球《碑本隶韵》十卷。外一卷纪源。
    《隶韵》两册。麻沙本与《隶韵》为一副刊，字体不好，以其册数少，乃可常用之，故目此。
    洪适《隶释》二十七卷，并《隶释续》二十一卷（适，字景伯，鄱阳人。左仆射）。皆汉碑释文《隶释续》画诸碑形及墓壁画像。其碑多圭首，或笏首，上有垂虹。或题处偏僻，画则如影像状，浑黑。
    洪适《隶篆》十卷。以汉碑模临傍偏奇古者（上石）。
    《石经遗字碑》。会稽蓬莱阁翻本，破缺磨灭，不异真古碑。今无矣。
    《佐书韵编》，姑苏颜氏本。字比诸隶的为最多，写得却不好。
    以上书，计三十九种，美恶兼举，学者皆当知之。此等事业，以博为贵。数外更有文字，不欲太繁。始言其不可无者，仆亦自有《续古篆韵》五卷，《疑字》一卷附后。未暇刊板，且令学者传写。又有《说文续释》方更删定，同志能为刻之，流传将来，亦盛德事。
    △字源七辩字
    一曰科斗书。科斗书者，苍颉观三才之文，及意度为之，乃字之祖。即今之偏傍是也。画文像虾蟆子形，如水虫，故曰科斗。
    二曰籀文。籀文者，史籀取苍颉形意，配合为之，损益古文，或同或异，加之利钩杀，大篆是也。史籀所作，故曰籀文。
    三曰小篆。小篆者，李斯省籀文之法，同天下书者。比籀文体十存其八，故小篆谓之“八分小篆”也。既有小篆，故谓籀文为大篆文云。
    四曰秦隶。秦隶者，程邈以文牍繁多，难于用篆，因减小篆为便用之法，故不为体势。若汉款识篆字相近，非有此法之隶也。便于佐隶，故曰隶书。即是秦权、秦量上刻字，人多不知，亦谓之篆，误矣。或谓秦未有隶，且疑程邈之说，故详及之。
    五曰八分。八分者，汉隶之未有挑法者也，比秦隶则易识，比汉隶则微似篆，若用篆笔作汉隶字即得之矣。八分与隶，人多不分，故言其法。
    六曰汉隶。汉隶者，蔡邕《石经》及汉人诸碑上字是也。此体最为后出，皆有挑法，与秦隶同名其实异。写法，载前卷十七举下，此不再敷。
    七曰款识。款识文者，诸侯本国之文也。古者，诸侯书不同文，故形体各异，秦有小篆始一其法。近世学者取款识字为用，一纸之上齐楚不分，人亦莫晓其谬。今分作外法，故末置之，不欲乱其源流，使可考其先后耳。
    ◎附录
    ○洗印法
    图书久为油朱所炽者，先于灯盏内浸一宿，次日取出，蘸香炉内灰，用硬棕刷干洗之；若朱未尽，更蘸刷，以尽为度，不损印文，而清丽若新。凡欲洗刷，先当用绳约定，以防其滑，此法最良。
    ○印油法
    香油浸皂角于瓷器内，煎过放冷，和熟艾成剂；次加银朱，以红为度，入绢袋中，用瓷、玉器盛之，数日一翻，忌铜、锡器。若日久油干，复用煎下油滴取盛器内，以印色置其上，使自沁，又不可自上浇下。此法不蒸不炼，久而益佳，与好事者共之。
    ○世存古今图印谱式
    《宣和印谱》四卷。
    晁克一《图书谱》一卷（又名《集古印格》）。
    王厚之《复斋印谱》。
    颜叔夏《古印谱》二卷。
    姜夔《集古印谱》二卷。
    吾衍《古人印式》二卷。
    赵孟颊《印史》二卷。
    ○取字法
    硇砂，瓦粉，白龙骨，木贼草，蜜陀僧，白石脂，桑柴灰（各等分），人言（少许）。
    右为细末，先湿字，后渗药末，以熨斗熨之，干，随落。
    ○摹印四妙
    李阳冰曰：“摹印之法有四：功侔造化，置受鬼神，谓之神；笔画之外，得微妙法，谓之奇；艺精于一，规矩方圆，谓之工；繁简相参，布置不紊，谓之巧。”
