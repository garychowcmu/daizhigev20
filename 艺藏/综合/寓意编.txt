《四库全书 寓意编》　　（明）都穆 撰   
　　
　　钦定四库全书 
　　
　　子部八 
　　
　　寓意编 
　　
　　艺术类一 
　　
　　书画之属 
　　
　　提要 
　　
　　臣等谨案《寓意编》一卷，明都穆撰。穆有《壬午功臣爵赏録》，已着録。此书记所见书画名迹，载陈继儒秘籍中仅有一卷，而世所刻本别有穆《铁网珊瑚》二十卷，其第五、第六两卷题曰寓意上、寓意下，乃多一卷。考其上卷所载书画每条各系以收藏之家，而下卷则否。上卷之末云：“余家髙祖以来，好蓄名画，皆往往为好事者所得，亦不留意也。”云云。详其语意，已为终篇之词，不应更有下卷。况下卷之末，并载何良俊《书画铭心録中》有嘉靖丁巳正月人日记所观书画事。考王宠所作穆墓志，穆卒于嘉靖四年乙酉，而何良俊之撰铭心録，则在嘉靖三十六年，穆何从而载其事？又其下卷以下，每卷皆标太仆少卿都穆之名，而中间载文征明山水二轴，一作于嘉靖乙未，一作于嘉靖戊午乙未，为嘉靖十四年戊午，为嘉靖三十七年，皆在穆卒以后，是即铁网珊瑚一书出于伪托之明证，然则其下一卷为妄人附益审矣。今仍以陈继儒所刻一卷着録，以存其旧。所载如颜真卿《争坐位帖》、薛尚功《钟鼎欵识帖》亦足资考核，惟成化戊申一段，成化实无戊申，殊为抵牾，当由误记，抑或刻本偶讹欤。乾隆四十六年十二月恭校上。
　　
　　
　　总纂官 臣纪昀 臣陆锡熊 臣孙士毅 
　　
　　总校官 臣陆费墀 
　　
　　●钦定四库全书 
　　
　　寓意编 
　　
　　（明）都穆 撰 
　　
　　李少卿贞伯藏怀素《酒狂帖》，后有杨凝式鍳定、王晋卿跋，山谷题名。是光福士人家物，非真迹。
　　
　　《睢阳五老图》，在昆山朱氏。朱葢五老之一、兵部郎中贯之后。御史天昭出以示余，图有钱明逸序，欧阳公、司马公而下诗皆不存。今存者。惟南宋及元人题跋。
　　
　　常熟刘以则家藏有小李将军《落照图》，宋秘府物，藏于昆山道士黄玄微家。永乐中，人有疾，玄微者具告其收买黄子澄书，葢几至不测为此图也。后刘氏购得之。以则又藏释梦休《鳯竹图》（六字宋徽宗御题），有内府图书印，赵雍题名。 
　　
　　
　　张长史《宛陵帖》，李西台、苏才翁跋，江阴卞氏物，非真迹。沈丈启南藏《胡瓌畨骑图》。
　　
　　郭忠恕《雪霁江行图》，上有徽宗御书“雪霁江行图郭忠恕真迹”十字。 
　　
　　谢康乐半身像。（碧玉冠氅衣。） 
　　
　　苏沧浪、蔡端明、苏文忠、文定、山谷、海岳诸贤遗墨共一册。 
　　
　　宋人摹周文矩《宫中图》一卷，有绍兴间张澹崖跋。
　　
　　山谷书老杜律诗二首。（大真字。） 
　　
　　王文正、秦淮海、米海岳、楼攻媿、杨慈湖诸贤手帖一卷。 
　　
　　苏文忠前后《赤壁赋》，李龙眠作图，隶字书旁，注云是海岳笔共八节，惟前赋不完。
　　
　　龙眠画女孝经四章。（每章亦龙眠书。） 
　　
　　林和靖与僧二帖。 
　　
　　蔡端明自书絶句诗。 
　　
　　海岳自书词一卷。 
　　
　　蔡、苏、黄、米真迹一卷。 
　　
　　李忠定、张忠献、忠简、吕忠穆、李庄简五贤手札一卷。 
　　
　　张忠献父子与虞丞相札子。 
　　
　　山谷书马伏波庙诗一卷（大字。）谷自有跋。 
　　
　　赵子昻临伏生授书图。（白描。） 
　　
　　邓侍郎、程雪楼、徐子方、卢疏斋诸公诗迹。 
　　
　　嘉兴王廷槐藏张长史帖，云：“春草青青千里余，边城落日见离居。情知海上三年别，不寄云间一纸书。”白麻纸真迹，尝入宋秘府，宋元人题名并跋甚多。
　　
　　赵子昻《秋江待别图》。（长幅青緑。）旁细书官衔，云：“为叔固公摹。”（李叔固也。）上有张伯雨诗。常熟陈元锡家物，后丹客得之以售郡人沙生，今二十五年，归洞庭人家。
　　
　　宋陈居中《苏李泣别图》
　　
　　李迪猿三幅。 
　　
　　居中《畨马图》，皆南京人家藏。 
　　
　　汤叔雅《霜入千林图》一卷，前梅后兰，在皇甫氏。叔雅自题其后云：“余作此图，七载而就。所谓能事，不受相促迫也。” 
　　
　　昆山黄应龙藏吴傅朋游丝书。
　　
　　宋髙宗赐岳武穆手诏。（近被人窃去。） 
　　
　　金显宗《雨竹》，上有张畴斋跋。 
　　
　　城西张氏藏锺元常《荐进吴季直表》，上有昼锦堂、米芾、贾似道等印。元人跋云：是宋僧存此山物。又薛绍彭四帖，元张伯雨藏，赵松雪、金荪璧跋。后伯雨归倪云林。二物今在石田翁家，李少卿近跋“锺书定为真迹”，余不敢以为然也。
　　
　　
　　宋迪《潇湘八景图》一卷，每幅有印文，曰“云谷寓物”。
　　
　　宋徽宗画猫，上书赐贯，有御印，葢徽宗画以赐童贯者。东坡《笠屐图》（小轴） 
　　
　　以上三画雍熙寺僧藏，秘而不以示人。余尝读书寺中，屡恳于僧，方获见之。 
　　
　　宜兴尹氏藏禇摹禊帖，中缝折处钤“墨寳”小印，后有翰林学士承旨、中书舍人苏易简诗云：“有若象夫子，尚与阙里门。虎贲状中郎，犹傍文举尊。昭陵自一閟，真迹不复存。余今获此本，亦可比玙璠。”后有范文正、蔡君谟、裴煜、冯当世跋，富郑公、梅都官、吕汲公、苏氏兄弟、米海岳诸公题名，小米鍳定。此卷后归陈祭酒缉熙，祭酒投于火。 
　　
　　
　　朱性父藏老米临《黄庭经》，今归石田翁。虞丞相允文手帖，今归黄应龙，又曰虞文靖公正书金刚经一卷。 
　　
　　宁波人谢某藏文丞相书其逺祖敬川先生论苏章事，并丞相跋，约行草千余字，称“后学文天祥书”，无印章，后有王伯厚题语。 
　　
　　吴江史文明古藏唐赵模集晋字千文。 
　　
　　禇河南书《文皇哀册文》，硬黄纸，米友仁鍳定。 
　　
　　欧阳率更《梦奠帖》，（行书。）疑是临本，元郭畀天锡藏，后入杨东里家，郭、杨皆有跋。 
　　
　　陆晃昭君图。 
　　
　　僧巨然山水大幅。
　　
　　《韩熙载夜宴图》。
　　
　　宋蔡端明八帖，洪兴祖、范大年跋，胡珵等题名。 
　　
　　宋贤诸帖一卷，李西台、周益公、胡邦、衡文、文山而下九十八人。 
　　
　　李龙眠《九歌图》一卷。 
　　
　　王佚老二帖。（大行书。） 
　　
　　宋人画《文姬归汉图》 
　　
　　朱文公与六十郎帖，（行书。）贡尚书汤鐡崖跋。 
　　
　　宋孝宗《赐虞丞相手诏》。 
　　
　　赵千里《福禄寿三星图》。（长幅。） 
　　
　　又《春江待渡图》（小幅。） 
　　
　　郭熙祝寿一望松图。（长幅。） 
　　
　　赵子固书《梅竹诗》三首，赵子昻、叶士则等跋。 
　　
　　陈居中《五马图》。 
　　
　　元张师道书《木兰花慢词》一卷，后元人题识。 
　　
　　钱舜举《垂丝海棠》，又《班姬题扇图》，舜举自赋诗其上。 
　　
　　子昻临大令帖，并自书诗一卷。 
　　
　　又松雪书《归去来词》一卷。 
　　
　　鲜于伯机自书诗文一卷，（小字。）有郡人龚肃子敬跋。 
　　
　　子昻《人马图》，自有跋，并元人诗跋。 
　　
　　又《秋江烟霭图》。 
　　
　　温日观葡萄。 
　　
　　黄大痴《溪山图》，有王国器词、倪云林跋。 
　　
　　吴仲圭《拟范寛〈云峰萧寺图〉》，（长幅。） 
　　
　　周伯温书四体千文一卷，前画伯温小像，门人蒋晃侍立于傍，自有赞。葢周公书以贻冕者。冕吾郡人，亦精撰书焉。 
　　
　　史丈复有薛尚功《摹锺鼎款识》真迹二十卷，后题云“嘉熙三年冬十有一月望后二十一日，外孙朝奉郎新知临江军事杨伯岳拜观于廿四叔外翁书室。后二十年，弁阳周密得之外舅泳斋书房。”赵孟俯鍳定。白野不花周伯琦题名。张伯雨、柯九思跋。此帖旧为吾乡沈雄仲藏。雄仲名洪元，巨室，号万三之后人，善草隶，老而贫，故史氏得之。成化戊申，余馆授史氏，九月，其家火作，书画多付煨烬，惟此卷及欧、禇、赵模书数卷独存，岂奇寳鬼神固卫之耶？ 
　　
　　
　　东坡《谢陈后山惠巾诗一首》，上有大方印曰“赵郡苏氏”，江阴薛尧卿藏。
　　
　　文潞公半身像。 
　　
　　周元公半身像。 
　　
　　文文山半身像，上有呉孟恩篆书文山自赞。 
　　
　　《倪云林小像》，坐床上，慿几，左一童子捧朱拂，右侍姬提盥颒之器。
　　乐按：此似仇英笔。 
　　
　　以上四像观于濓溪坊周氏。 
　　
　　南京梁中书藏陆宣公书陆士衡文赋小字章草，余不曾见 。
　　
　　刘佥宪廷美藏僧巨然赤壁、雪屋会琴二图，有金赵闲闲诸人咏。又髙克明山水一卷，宋秘府物，今皆归沈氏，葢佥宪长子石翁之姊夫也。 
　　
　　郑所南墨兰，自题诗云：“一国之香，一国之殇。怀彼怀王，于楚有光。”所南宋太学生，而不仕元。其画兰独不画土，人问其故。答曰：“土为他人夺去。”近朱尧民与余观于夏家桥沈氏。尧民云：“是韩蒙庵故物。”
　　
　　
　　松江人携示陆放翁自书诗一卷，（大字行书）诗凡七首，今见其集中，字画遒劲，山阴杜思永跋。 
　　
　　马主事仰之藏颜鲁公《争坐位帖》，上有“贾似道印”。在元人袁文靖公家，公跋云：“《坐位帖》真迹在京兆安氏，尝刻以传世吴中。复守永兴，谓安氏石本未尽笔法，因再摹刻。安氏分析《坐位帖》，乃剖为二。此帖至仆射指下平分为两，以石刻较之正居其半。苏公见安师文时帖尚全，尝手榻数十本，书遂大进。余尝得苏公榻本，无毫发失真。米襄阳少年亦尝临之。此卷笔法絶类米老，往见《乞米帖》于子昻，子昻以重价得之，心有疑而不敢言，今得此帖纸色行墨絶相类，遂定为米老所临无疑。至治二年秋七月，桷记。”后复书云：“余归真后苏本付瓘，米本付瑾，以免安氏兄弟之诮。”按米氏《书史》云：“《争坐位帖》在颜最为杰出，年少时临一本，不复记所在。后二十年，谢景温尹京时大豪郭氏分产，内一房欲此帖至析八百千众乃许。取视之，缝有“元章戏笔”字印，中间笔气甚有如余书者，面谕之。乃云：‘家世收之，不以公言为然。’”观袁跋及《书史》此帖其真是耶。 
　　
　　徐禹功画梅，赵子固跋，并元人诗跋共一卷，袁泰戒卿新收，云宜兴寺僧物也。 
　　资料
　　录入元人诗跋。
　　袁泰戒卿
　　宜兴寺
　　
　　昆山项方伯家藏朱文公、李泰发二帖。泰发名光，宋参知政事，卒谥庄简，后人跋其帖见有光，字遂以为司马公笔，可发一笑。史文新收颜鲁公《刘中使帖》，凡四十一，（行书。）白湛渊、鲜于枢、田师孟跋，是嘉兴物。 
　　
　　卢廷璧藏小李将军踏锦图，（长幅。）上有思训小字。 
　　
　　范寛临落照图小幅 。
　　
　　文与可墨行三幅绢，攅上有大方印，曰“文与可”。 
　　
　　米元晖《湖山烟雨图》一卷，有元晖自题，黄松瀑、戴九多诗跋，今归袁戒卿。 
　　
　　金王黄华书絶句诗一卷诗凡七首（大行书）廷璧嗜茶成癖号茶庵尝蓄元僧讵可延茶具十事时具衣冠拜之 
　　
　　杭州董氏藏龙眠《西园雅集图》一卷。（着色。） 
　　
　　又有好事家藏马逺画，宋南熏殿屏幛，浅色，今归许国用，国用亦杭人，亲见之也。 
　　
　　裱禙孙生家，有人寄卖三官像三幅，每幅下有大方印，曰“姑苏曹迪”。孙生尝求鍳于石田翁，翁云：“此李嵩笔。”曹氏葢收藏者。又元初人《临阎立本〈水月观音像〉》一轴，上有冯海粟诗跋，与三官像皆索价太髙，经年不售。 
　　
　　老米作《朱乐圃墓表》一卷，非真迹，是刘以则家物，今在吴江张氏。 
　　
　　王医士家藏其前代逺祖唐水部郎中棨、宋著作先生苹画像。著作，程门髙弟也。
　　
　　又藏老米《苕溪春晓图》、燕穆之《楚江秋晚图》，皆妙。刘佥宪家藏宋黄岩叟、李乐庵、梁充家、赵令畤、范石湖、李泰发诸贤手帖一册。 
　　
　　海盐张黄门静之藏颜鲁公《祭侄文》，（果卿子。）史亲丈尝为予说者。 
　　
　　黄大痴《天池石壁图》，真本在陈处士梦贤家，上有桞道传诗，下有“钱翼之”收藏印。又王叔明《岱宗密雪图》，亦陈氏物，近二十年归嘉兴姚御史，已遭回禄。 
　　
　　陈惟允《仙女图》，青緑，有倪云林跋。相传惟允画以寿潘左丞者，左丞张士诚姊婿。惟允时为张氏参谋，且左丞客也。又惟允《溪山秋霁图》一卷，后元人诗跋甚多，皆陈氏藏，葢孟贤惟允诸孙云。 
　　
　　辽东萧黄门文明藏宋钱文僖、邹忠介、张伯雨而下二十一帖。 
　　
　　李孝卿尝为郎中，奉使河朔道，过江西，于石亭寺僧处得山谷草书一卷，后有山谷真字跋，纸墨如新。余生平阅黄书颇多，此其最也 。
　　
　　张伯雨自书诗五十五首，后人裱为二册，题跋一册，杨亷夫而下共十五人，常熟刘氏物，今归袁戒卿。 
　　
　　宋人双钩唐摹本《兰亭》，有陈氏寳藏，汉中赵氏印，朱尧民藏，今属他姓。 
　　
　　小米山水横轴，在陈湖陈大理家，上题云：“霄壤千千万万山，东南胜地熟跻攀。古人作语咏不得，我寓无声缣楮间。绍兴已未，除守琅邪，待次中江，寓居大姚村，即妹家，戏作城中。”沈氏尝有大姚江图，亦小米笔，成化壬寅，为中官取去。 
　　
　　
　　江贯道百牛图一卷，上有虞伯生、邓文原、仇逺诸公题跋，昔曾见于邓尉山中寺，今为阳山顾大有家藏。
　　
　　卖画孙生持示元李雪庵绢书唐人絶句诗四轴，其字大可数寸，似学颜鲁公，惜无神气。 
　　
　　宜兴徐阁老藏东坡乞居常州奏状，（小字。）谢采伯跋。徐公尝以李少卿所藏楚颂与此帖共摹刻石。 
　　
　　王叔明摹王维剑阁图小幅，甚佳，在张太守起韶家。 
　　
　　李少卿有文与可画竹一卷，上坡翁诗一律，后元人跋。 
　　
　　宋陈亚之自书诗一卷，（亚之，后山之祖。）司马公、苏氏兄弟跋，王廷槐藏。 
　　
　　侍郎吴公原博藏唐林藻《深慰帖》，宋秘府物。 
　　
　　五代胡瓌番骑图。 
　　
　　南唐周文矩诗意图。 
　　
　　宋许道宁《溪山风雨图》。 
　　
　　宋人画《聚禽图》，后有绍兴小印。 
　　
　　宋人画《徳星图》，后有朱子门人胡泳跋，宋末藏周公谨家 
　　
　　宋钱舜举秋岩行旅图。 
　　
　　元赵子俊《萧翼赚兰亭图》。 
　　
　　无锡邹氏藏许道宁《秋山晴霭图》，元柯九思家物。 
　　
　　李后主《雀屛图》，后有宋人书白乐天及荆公诗、元滕玉霄词，杨仪部藏，杨致仕回，已赠之京师人矣。
　　
　　怀素草书《千文》一册，顾少参崇善藏，云得之河南民家。易元吉猿。 
　　
　　江阴葛维善藏赵千里《明皇幸蜀图》小幅，妙。 
　　
　　五代杨凝式书《神仙起居法》草字真迹，小米鍳定，上有永兴节度使印，及贾丞相“悦生图书”，郡人王氏藏。 
　　
　　范文正公书《伯夷颂》，黄素纸小字，宋元名人题识甚多。世谓首阳之节、韩子之文、文正之书为三絶，范氏子孙尝摹以刻石，真迹今存义庄。 
　　
　　松江曹泾阳藏唐韩干《神骏图》。 
　　
　　南唐王齐翰《勘书图》，上有李后主“建业文房之印”，宋徽宗御题，及睂山两苏、王晋卿跋。 
　　
　　蔡、苏、黄、米真迹一卷。 
　　
　　宋徽宗翎毛写画图横卷，长几一丈。 
　　
　　宋陆放翁自书诗一卷。 
　　
　　宋夏圭千岩竞秀图 
　　
　　元钱舜举行溪六逸图 
　　
　　元赵子昻《袁安卧雪图》。 
　　
　　郡城杨氏藏南唐董源《风雨起蛰图》，宋秘府物，尝入贾丞相家。 
　　
　　宋李嵩《龙宫海藏图》 
　　
　　欧阳公寄苏子美诗真迹，姚少师跋。 
　　
　　余家自髙祖南山翁以来，好蓄名画。闻之，家君云：“妙品有吴道子《鱼篮观音像》、王摩诘《辋川图》、范寛《袁安卧雪图》。”惜今不存。余近所收有唐人画牛图，滕玉霄、白廷玉诗，李升画《杨通老移居图》，马兴祖《畨人击球图》、《畨人雪猎图》，龙眠折枝榴花、栀子小幅，龙眠画《君臣故实八事》，伯生《跋李唐春江不老图》小幅，上有双龙瓢印，王珏芦鴈，宋人画福星图，皆往往为好事者所得，不留意也。 
　　
　　
