《尧山堂偶隽》 （明）蒋一葵 撰 
 
尧山堂偶隽
卷一 六朝
卷二 唐
卷三 唐
卷四 宋
卷五 宋
卷六 宋
卷七 宋


卷一 六朝 
 
　　晋魏间，尚未知声律对偶。荀鸣鹤（隐）、陆士龙（云）二人会张茂先（华）坐，张以其并有大才，可勿作常语，陆举手曰：“云间陆士龙，”荀答曰：“日下荀鸣鹤。”张抚掌大笑。（笑许多意思）后释道安自北来荆州，与习凿齿相见，道安因自通曰：“弥天释道安，”习答曰：“四海习凿齿。”此四公相谑之辞，当时指为的对，乃知此体自然，不待沈约而能也。（旧不解“四海”“弥天”为何语，因读《高僧传》，《凿齿与道安书》云：“天不终朝而雨六合者，弥天之云也；弘渊源而润八极者，四海之流也。”两人摘其语以为戏耳。）

　　晋前锋都督《平兖青州露布》，相传为谢玄作，然殊不类晋人口吻，疑后人拟撰。其略曰：“徐方既同而来庭，宣王复古；齐地悉平而振旅，世祖重光。恭惟皇帝陛下，凝江宁神玺之祚，至于万年；开吴分岁星之祥，绥以多福。有方行海表之略，无晏安江沱之心。惟氏鞠凶，至坚孔炽。吞燕凉而荐食介鳞，易我衣裳；闯荆益以长驱蟊贼，荒我居圉。敢行称乱，不戢自焚。师克在和，虽武骑无所用；天助者顺，闻风鹤皆为兵。一战成淝水之勋，三捷取寿阳之境。匹马<角奇>轮无反，乃灭而亡；簟食壶浆以迎，曰予后？臣安请乘破竹之机，分命采薇之率。辟四方，彻我土，诞将天威；奖三军，定中原，翦此朝食。齐变至鲁，鲁变至道，载戢干戈（兖青事语妙在天然）；汶达于济，济达于河，底谨财赋。斯皆帝德广运，圣武布昭。归郓欢田，用儒无敌，扬文武烈，图功攸终。于以正六龙御天之居，岂止保五马浮江之绪。臣等共武之服，赖天之灵。洛邑朝诸侯，望翠华之回轸；营丘发嘉号，俟玉牒之修封。”通篇缉经史如缀狐白裘，灿然一色，不见痕缝，非胸中包藏万卷、兼之天才骏发不及此。最妙处在“徐方既同”、“江宁神玺”、“匹马<角奇>轮”、“齐变至鲁”数联，字字是当时境界。

　　《宋史》称刘穆之目览辞讼，手答笺书，耳行听受，口并酬应，不相参涉，悉皆赡举。尝判《恩赐绫锦出关》，其辞云：“某就日输琛，占风削衽，既逾葱岭，便集藁街。频承湛露之恩，几荷油云之施。至若绫开翥鹤，映睢浦以成文（语语见景生情）；锦缛翔鸳，艳江波而濯色。近九重之厚锡，充万里之轻赍。关司以寄重咽喉，任光襟带。物皆违样，既生非马之疑；事乃出蕃，须计鸣鸡之失。既缘恩赐，有异常途，勘责不虚，固难留滞。”观此判则穆之决断如流，信有倍万恒品者矣。

　　孝武帝文章华敏，其《祈晴文》略云：“幸辍霖而吐景，权停风而敛翳。昭鸾辂于天郊，光龙旗于田际。耒耨得施，黍稷获艺。增高廪于嘉年，登十千于兹岁。”古帝王遇灾而惧，皆自责以答天谴，此文殊无自责之意，然格调音响却俱在汉魏上。

　　元嘉中，南平王献赤鹦鹉，普诏群臣为赋。太子左卫率袁淑文冠当时，赋毕，赍示谢侍中庄，时庄赋亦竟，其文云：“慧性昭和，天机自晓。审国音于中寰，达方声于遐表。乃其云移霞峙，霰委雪翻，陆离渐，容与鸿轩。跃林飞岫，焕若轻雷激银汉（极其形容，是才人之致）；集场栖圃，晔若夭桃被玉园。”又云：“月圆光于绿水，云泻影于青林。逆还风而耸翮，沾清露而调音。”袁见而叹曰：“江左无我，卿当独秀。（语意俊爽而事亦奇）我若无卿，亦一时之杰也。”遂隐其赋。

　　谢希逸（庄）《月赋》云：“日以阳德，月以阴灵。擅扶光于东沼（日出处），嗣若英于西冥（日没处）。引玄兔于帝台，集素娥于后庭。歌曰：‘美人迈兮音尘阙，隔千里兮共明月。临风叹兮将焉歇？川路长兮不可越。’”孝武帝吟叹良久，谓颜延之曰：“希逸此作，可谓前不见古人，后不见来者。”延之对曰：“美则美矣，但庄始知‘隔千里兮共明月。’”帝召庄以延之答语语之，庄应声曰：“延之作《秋胡诗》，始知（善诙）‘生为久别离，没为长不归。’”帝抚掌笑曰：“人好嘲谑，未有不遇其敌者。”

　　谢惠连尝为《雪赋》，以高丽见奇，其文曰：“始缘甍而冒栋，终开帘而入隙（得境）。既因方而为圭，亦遇圆而成璧。盼隰则万顷同缟，瞻山则千岩俱白。”说者谓与谢庄《月赋》为一时敌。

　　王元谟问谢庄：“何者为双声，何者为叠韵。”庄答曰：“‘互护’为双声，‘敖高’为叠韵。”按：《毛诗》“带ぐ在东”（双声叠韵），又，“鸳鸯在梁”（自是天造），此双声之所由起；古诗“月影侵簪冷，江光逼履清”，此叠韵之所由来。

　　元嘉中，诏郡国各举士，凡荐举皆有表，刘孝仪《荐贺场表》曰：“伏见贺结卷就贤，担簦来学，乡塾染其丹采，朋友扣其洪钟。声无愧于东筠，材有逾乎西杞。”陆徽在广州，《荐从事朱万嗣表》曰：“伏见朱万嗣理业冲夷，秉操纯白。年既知命，廉尚愈高。冰心与贪流争激，霜情与晚节弥茂。历宰金山，家无宝镂之饰；连组珠海，室靡珥之珍。”二表庄语可人。

　　齐永明末，都下人士盛为文章，吴兴沈休文（约）、陈郡谢玄晖（眺）、琅琊王元长（融）以气类相推毂，为文皆用宫商，以平上去入为四声，以此制韵，不可增减，谓之“永明体”。眺《谢随王赐紫梨启》云：“味出灵关之阴，旨润玉津之湿。岂徒真定归美，大谷滋惭，将恐帝台妙棠（偶语乃复流动），安期灵枣，不得孤擅五盘，独甘仙席。虽秦君传器，汉后推餐，望古可俦，于今谁答？”融《谢武陵王赐弓启》云：“融揖让未工，滥陪弁饮之赏；操弧反正，缪奉招贤之锡。文韬镂景，逸干捎云。玩溢百龄，佩流千载。”又《谢安陆王赐银钵启》云：“素金之贵，有访仙经。镌刻可奇，见符神鼎。撤膳器于珍羞之席，降宝玩于簟瓢之门。”

　　沈约撰《四声谱》，自以为得天地秘传之妙。其《谢敕赐绢葛启》云：“素采冰华，文霜洁（赏应字绢耦实屦葛）。变溽暑于闺ト，起凉风于襟袖。”任见之，叹曰：“此休文字字锦也。”

　　竟陵王少有清尚，倾意宾客，一时文学之士，竞凑竟陵西邸。王融、沈约、王僧孺辈并见亲信。融有启《谢竟陵王示扇》云：“轻逾雪羽，洁并霜文。子淑赏其如规（隽），班姬俪之明月。况复动制圣衷，垂言炯戒，载摹听视，贰范枢机。”约有启《谢竟陵王教撰高士传》云：“明公爱奇商洛，访美东都。盖欲隐显齐功，出处同致。巢由与伊旦并流，三辟与四门共轨。肃奉明规，思自罄勖。”僧孺有启《谢竟陵王使撰修书籍》云：“伏惟殿下铜爵始成，早ゼ从后之句；柏梁初构，首属骖驾之辞。”又云：“徒以愿托后车，乃望西园之客（陈思王诸才子）；摄齐下坐，有糅南皮之游（魏文帝、吴质）。谬服同于鲁儒，窃吹等乎齐乐”竟陵王咸嗟赏之。

　　沈休文《为安陆王谢荆州章》有云：“身班帝穆，爵首藩圭。好礼惭河，敦诗愧楚（组织两王工甚）。”江文通（淹）《为建平王拜荆州刺史章》有云：“袭礼炫衷，迎恩震色。”又为《建平王庆登祚章》有云：“魂泣江郊，心泫京国。”词极追琢有章。

　　江淹《到功曹参军笺诣竟陵王》云：“窃惟明使君钺下：道耀神源，德铸灵极。变瑶光之晖，赞玉烛之色。功迈翊殷，绩起匡汉。是以赤瑕琼宝之文，睇影而复集；青虬遗风之乘，光而远至。如民者，谬以一气之微，邀百载之会。润厚累璧，恩重兼金。漏越之琴，窃痊文之价；缺啮之剑，盗须哀之名。心羞秦媵，志虑楚犊。抱魄踊跃，忧集如熏。”又，《到主簿日笺诣建平王》云：“某乃庸人，素非奇士。身轻恩重，猥奉末光。枉白璧之惠，降黑貂之私。不谓咸池再晖，瑶光重照。开高天之慈，布厚地之施。承命以惊，巡走且失。”又，《奏记诣新安王》云：“伏惟殿下，爰求儒雅，旁招异人。削赤野之玉，翦燕山之金。至如某者，遂遭烟露余彩，日月末光。惟恩知泰，变色薰心。某闻齐石既抚，无待巴人之唱；檀台已构，宁俟不才之木。某幼乏乡曲之誉，长匮斤藻之德，岂宜炫璞郑氏，献凤楚门哉？愿避职吏，缓其召书。”读三笺，知文通信才子也。

　　江文通尝宿冶亭，梦一美丈夫自称郭璞，呼文通曰：“吾有笔在卿处多年，可以见还。”江探怀中得五色笔授之。尔后为文，绝无美句。时谓才尽。文通《代萧侍中作敦劝表》虽极刻练，但音节殊觉艰涩，此岂其才尽时耶（才安有尽不尽，自是精神衰不衰耳）？然其间有云：“臣不能遵烟洲而谢岐伯，迎云山而揖许由。激昂荣华之间，沉潜印组之内。光饰既超，宠临亦远。”此等句，唐宋来亦少。

　　孔稚有《谢赐生荔枝启》云：“绿叶云舒，朱实星映。离离昔闻，晔晔今睹。信西岷之佳珍，谅东鄙之未识。”按：王逸《荔枝赋》曰：“角、昂兴而灵华敷，大火中而朱实繁。灼灼丹华吐日，离离繁星著天。”左思《蜀都赋》：“傍挺龙目，侧生荔枝。布绿叶之萋萋，结朱实之离离。”稚启正用二赋中语。

　　晋木玄虚（华）、孙兴公（绰）、齐张思光（融）并作《海赋》：“翕波则洪连宿，吹涝则百川倒流。”（赋之为言，富也。若非腹笥焉得口珠？）此玄虚之雄也。“举翰则宇宙生风，抗鳞则四渎起涛。”此兴公之雄也。“湍转则日月似惊，浪动则星河如覆。”此思光之雄也。三赋措语无大悬绝，融后以其赋示镇军徐凯之，凯之曰：“卿此赋实超玄虚，但恨不道盐耳。”融即求笔增曰：“漉沙构白，熬波出素（遂在意外）。积雪中春，飞霜暑路。”

　　梁氏帝王，简文为胜，湘东次之。其谢赍诸表启并称精丽。简文《谢东宫赐裘表》云：“才惭齐相，受白狐之饰；德谢汉蕃，均黑貂之赐。地卷朔风，庭流花雪。裙生惠气，袖起阳春。”《谢敕赉方诸剑等启》云：“才发玉函，雕奇溢目；始开牙检，丽饰交陈。已匹丹霞之辉，乍比青云之制。身文自贵，器用惟宜。寒暑兼华，左右相照。”《谢赉赐玉佩启》云：“蓝田丽彩，槐水镂文。饰以金阙之珠（只敲得碎、揉得匀，搦得团，便是佳境），制以鲁般之巧。故以裾端照色，影外生光。恩发内府，猥垂沾赐。臣方温谢德，比振惭声。沐浴深慈，欣荷交至。”《谢敕赉广州区等启》云：“淮南承月之杯，岂均符彩？西国浮云之碗，非谓环奇。”《谢敕赉长生米启》云：“尧禾五尺，未足称珍；汉苗九穗，方斯非拟。如随瑞鹿，若降神乌。暮律向游。献春方始。食乃民天之贵，粒有延龄之名。藉此资身，因斯养性。”《谢敕赉益州天门冬启》云“逮自星桥，见珍玉垒。本草称其轻身，廷寿实为上药。姬晋之重丹桂，曹丕之爱落英。一家恩锡，窃幸往代。”《谢敕赉城边橘启》云：“甘逾石蜜，味重金衣。晖章缥李，岂止称于晋世？上林美枣，非独高于汉日。”《谢敕赉河南菜启》云：“海水无波，来因九译。周原泽洽，味备百羞。尧韭未俦，姬蜀非喻。”《谢敕赉大菘启》云：“吴愧千里之莼，蜀惭七菜之赋。是知泮宫、采茆，空入鲁诗；流火烹葵，徒传幽曲。”（挑在篮中俱是菜）《谢赐柿启》云：“悬霜照采，凌冬挺润。甘清玉露，味重金液。虽复安邑秋献，灵关晚实；无以匹此嘉名，方兹擅美。”

　　陶贞白有二刀名善胜、威胜，武帝以赐简文，简文谢启云：“名均素质，神号脱光。五宝初成，曹丕先荷其一；二胜今造，愚臣总被其恩。锡韩非之书，未足为比；给博山之笔，方此更轻。”

　　简文又有《谢赉扇启》及《答定襄侯饷卧簟书》亦并洒然可爱。启云：“某奉宣敕旨，垂赉细绫大文画柳蝉雀扇一柄者，文均析缕，香发海檀。肃肃清风，即令象簟非贵；依依散彩，便觉夏室含霜。饮露青蜩，应三伏之修景；群飞黄雀，送六月之南风。蔽日垂阴，薰泽惭采；浮凉涤暑，苹末愧吹。”其答书云：“筠篁多品，筱荡杂名。校色比奇，独此为贵。自含苍紫，似久暴于柯亭；乍舒黝素，若屡沾于湖水。三伏余炎，九折成用，便可旅食南馆，高卧北窗。”

　　湘东《谢东宫赐弹棋局启》云：“绎本惭游艺，弥愧拂巾。缘边之法，庶遵细柳之阵；徘徊之势，方希明月之楼。”《谢东宫赉辟邪子锦白褊等启》云：“江波可濯，岂藉成都之水；登高为艳，取映凤凰之文。至如鲜洁齐纨（字字丽藻），声高赵；色方蓝浦，光譬灵山。试以照花，含烛银之状；将持比月，乱含璧之辉。”《谢东宫赉花钗启》云：“丽玉澄晖，远过玳瑁之饰；精金曜首，高践翡翠之名。”《谢东宫赉瓜启》云：“金荣始荐，琼蕊载珍。味夺蔗浆，甘逾石蜜。”

　　湘东尝出军，有人将妇从者，湘东为勘语曰：“才愧李陵，未能先诛女子；将非孙武，遂欲驱战妇人。”徐君茜时为谘议参军，应声曰：“项籍壮士，犹有虞兮之情；纪信成功，亦资姬人之力。”

　　洛阳王伟从侯景叛，景败，元帝爱其才，欲全之，朝士请曰：“前日伟作檄文甚佳。”帝求视之，有云：“项羽重瞳，尚有乌江之败；湘东一目（侵人太甚），宁为赤县所归。”乃大怒，杀之。

　　昭明文学藻思高于一时，方之简文、湘东，难为兄弟。《谢敕赉地图启》云：“汉氏舆地，形兹未拟。晋世方丈，比此非妙。匹之长乐，帷画古贤；俦之未夹，止图将帅。未有洞该八薮，混观六合。域中天外，指掌可求；地角河源，户庭不出。岂问千秋，自识乌桓之地；脱逢庄武，方著《博物》之书。”

　　昭明亡后，萧子范求撰其集表云：“臣蝉翼轻身，未从尘露；豹斑严驾，永辍骖。恋生怀慈，伏深涕慕。昌乞铨次遗藻，勒成卷轴。”

　　梁自大同之后，雅道沦缺，争驰新巧，简文、湘东启其淫放，徐、庚诸人，分路扬镳。简文在东宫时，徐ゼ为家令。ゼ文体轻丽，春坊学之，时人谓之宫体。尝有一人病痈，ゼ撰四言云：“状非快马，蹋脚相连（戏语如詈）。席异儒生，带经长卧。”其好为新奇如此。

　　简文在东宫日，雅好文士，庚肩吾预其选，赐赍甚厚。每赐必有谢启。《谢东宫赉槟榔》云：“无劳朱实，兼荔支之五滋；能发红颜，类芙容之十酒。登玉案而上陈，出珠盘而下逮。泽深温奈，恩均含枣。”《谢东宫赉米》云：“氵蚩水鸣蝉，香闻七里。琼山合款，租归十县。某人惭振藻，徒降云间之松；职滥更繁，空撒家承之俸。成珠委地，事重逢仙；游玉为粮，珍逾入楚。”《谢东宫赉朱樱》云：“异合浦之归来，疑藏朱实；同秦人之逐弹（思巧），似得金丸。”《谢东宫示古迹》云：“仰岩遗篆，入握成尘（泰山李斯碑）。孔壁藏文，随开已蠹。岂有迹经四代，年逾十纪，芝英云气之巧，未损松铅（斑垢）；鹊反鸾惊之势，不侵蒲竹（斑垢）。”《谢赉铜砚笔格》云：“烟磨青石，已践孔氏之坛；管抚铜龙，还笑王生之璧。西域胡人，卧织成之金簟；游仙童子，隐芙蓉之行幢。莫不并出梁园，来颁狭室。”《谢历日》云：“登台视朔，睹云物之必书（妙在杜撰而非杜撰）；拂管移灰，识权衡之有度。初开卷始，暂谓春留；未览篇终，便伤冬及。裴回厚渥，比日为年。”

　　肩吾又有《谢东宫赐宅启》云：“却瞻锺阜，前枕洛桥。池通西舍之流，窗映东粼之枣。来归高里，翻成待封之门；夜坐书台，非复通灯之壁。”西舍东邻，景物亦甚落落，但在毫端，便成佳句。

　　湘东王亦雅重肩吾，数有赐赉。肩吾《谢湘东赉米启》云：“味重新城，香逾涝水。连舟入浦，似彦伯之南归；积地为山，疑马援之西至。”（即有山川之势）《答湘东赉粳米启》云：“栋斛泻珠，嘉闻陶量；翻庭委玉，欣见马图。”《谢湘东赉柑启》云：“传名地理，远自武陵之洲；族茂神经，遥闻建春之岭。王逸为赋，取对荔枝；张衡制辞，用连石蜜。足使萍实非甜，蒲萄犹饣。”《谢赐梨启》云：“睢阳东苑，子围三尺；新丰箭谷，枝垂六斤。未有生因扮水，产自桐丘。影连邓橘，林交苑柿。来荐中厨，爰颁下室。事同灵枣，有愿还年；恐似仙桃，无因留核。”

　　武陵王尝赉肩吾绢二十疋。肩吾谢启云：“清河之珍，丘园惭其束帛；关东之妙，潜织陋其卷绡。下官谬忝扁舟，暂瞻还旆。而天人渥眄，增余论之荣；江汉安流，无诉洄之阻。遂使鹤露宵凝，轻立变；雁风朝急，冶服成温。”（富有出之自新。词人伎俩如此）

　　肩吾少事陶隐居，颇多艺术，隐居馈以术蒸，肩吾启谢云：“味重金浆，芳逾玉液。足使芝惭明丽，丹愧芙蓉。坐致延生，伏深铭戴。”

　　肩吾有《谢炭启》云：“识惭曼倩，似见昆明之灰；清愧伯鸾，不复因人之热。”可谓化臭腐为神奇矣。同时刘孝威亦有《谢炭启》云：“垆生烽焰，室满红光。雉裘入而识奢，鼠布焚而无污。”语非不佳，去肩吾远甚。

　　孝威兄弟并有才名，其谢赐诸启有极工者。孝仪起家始兴王法曹，其《谢始兴王赐花纨簟启》云：“丽兼桃象，周洽昏明。便觉夏室已寒，冬裘可袭。虽九日煎沙，香粉犹弃；三旬沸海，团扇可捐。”又，《谢东宫赐橘启》云：“俯匹穰橙，俯联楚柚。宁似魏瓜，借清泉而得冷？岂如蜀食，待饴蜜而成甜？”孝威《谢赉锦被启》云：“色艳蒲桃，采逾联璧。鄂君惭绣，楚侍羞珠。虽复帝赐鹤绫，客赠鸳绮，高悬丽藻，远谢鲜明。”又，《谢东宫赉藕启》云：“色华玉树，味夺琼浆。根出杨池，闻之僮约；子为灵散，得自庄篇。楚后江萍，秦公海枣，凡厥水羞，莫敢相辈。”（肠肺清楚。一想拈着磕着都米）又，《谢南康王饷牛启》云：“直宿九重，获免疏步。路休三迳，且息徒行。从祀甘泉，方无假于丞相；骑至清庙，又永笑于博阳。”六朝人语，每简练若此。

　　丘迟《谢示青毛神龟启》云：“玄甲应于姬渚，青髯符于夏室。翱翔卷耳之阴（《逸礼》），浮游莲叶之上（《龟策传》）。藏采千载，献状一朝。斯诚至德动天，穷神为化，故能宝瑞开图，珍祥映谍。怀星抱月，负字衔书。”（六朝人只是储材之富，笔下便自有佘）江总《上毛龟启》亦云：“影合四灵，光分五色。怀星抱月，负字衔图。”后二语只不同一字。

　　陈文人徐陵称首。陵父ゼ为梁左卫率，时庾肩吾掌管记，陵及肩吾子信并为抄撰学士。父子东宫，出入禁闼，既文并绮艳，故世号“徐庾体”。陵在梁日，王僧辩等《劝进元帝表》乃其所撰，三四读，转转可人，盖四六中绝有体制者也。略云：“自氛氲浑沌之世，骊连栗陆之君。卦起龙图，文因乌迹，云师火帝，非无战阵之风；尧誓汤征，咸用干戈之道。星躔东井，时破崤、潼，雷震南阳，初平寻邑，未有援三灵之已坠，救四海之群飞，赫赫明明，躬行天罚，如当今之盛者也。于是卿云似盖，晨映姚乡；甘露如珠，朝垂原寝。芝房感德，咸出铜池，荚伺辰，无劳银翦。久应旁求掌故，询诏天官。斟酌繁昌，经营高邑。扬龙旗以飨帝，御凤以承天。伏承圣旨谦冲，为而不宰。或云洛阳未复，函谷无泥，旋驾金陵方膺天眷。愚谓大庭少昊，非有定居；汉祖殷宗，皆无恒宅。登封岱岳，且署明堂；巡狩荆州，时行司隶。何必西瞻虎踞，乃建王宫？南望牛头，方称天阙？”帝览表展转久之，乃即位于江陵。

　　丹阳《上庸路碑》亦徐孝穆（陵）撰，词颇隽蔚，其文曰：“涛如白马，既碍广陵之江；山曰金牛，孰辨梅湖之路。专州典郡，青凫赤雁之船；皇子天孙，鸣凤飞龙之乘。莫不欣斯利涉，玩此修渠。乍拥楫而长歌，乃枞金而鸣籁。”

　　徐陵《侯安都碑》文：“望杏敦耕，瞻蒲劝穑。室歌千耦，家喜万钟。春始转，必具笼筐；秋蟀载吟，必鸣机杼。”前四句劝耕，后四句劝织。后蜀孟昶劝农文全用之。

　　周明帝、武帝并好文学，庾子山（信）特蒙恩礼，赵王（招）、滕王周旋款至，有若布衣之交。信有《谢赵王赉米》二启，俱极艳。一云：“上林紫水，杂蕴藻而俱浮；云梦清池，间芙容而外发。珍逾百味，来荐昼盘；恩重千金，遂沾菲席。凌霜朱橘，愧此开颜；含露蒲桃，二其不饣。”一云：“丹乌衔オ，既集西周；黄雀随车，还蜚东市。渍而为种，不无霜雪之精；取以论兵，即有山川之势（直思到人不意处）。某陋巷簟瓢，栉风沐雨。剥榆皮于秋塞，掘蛰燕于寒山。仰费国租，遂开尘甑。非丹灶而流珠，异荆台而炊玉。东方朔之捧米，既息长饥；西门豹之垦田（天然之偶），方惭此赉。”

　　赵王好属文，尝以新诗示信，信答启云：“落落词高，飘飘意远。文异水而涌泉，笔非秋而垂露。”（段）

　　赵王赉信杂色丝布三十段，又赉其子丝布等五段，信捻以启谢云：“南冠获宥，既预礼延；稚子胜衣，还蒙拜谒。关尹津梁之职，邺地双丝；扶风彩文之机，仙园独茧。青衿宜袭，书生无废学之诗；春服既成，童子得雩沂之舞。况复栖鸟挟子，同知桂树之恩；泽雉将雏，共喜行春之令。根株一闰，枝叶俱荣。”其云“南冠获宥”，则子山初入周时也。

　　赵王赉信白罗袍裤一具，信谢启云：“悬机巧绁，变蹑奇文。凤不去而恒飞（作手妙绝），花虽寒而不落。披千金之暂暖，弃百结之长寒。永无黄葛之嗟，方见青绫之重。对天山之积雪，尚得开衿；冒广厦之长风，犹当挥汗。白龟报主，终自无期；黄雀谢恩，竟知何日！”

　　庾开府《谢赵王赉干鱼启》云：“不劳狮子之亭，即胜雷池之长。翻惊河伯，独不受人；足笑任公，终年垂钓。”又，谢《滕王赉猪启》云：“白腹见珍，度辽东之水；赤栏为重，对襄阳之城。忽降全恩，谨充炮烙。孙弘牧于淄水，惟以求钱；卜式养于上林，岂知其味。”干鱼肥豕，俗物耳，乃发雅思如此。

　　滕王赉信鹿子巾一枚，信谢启云：“解角新胎，戴藤初朵。盘龙之刀既翦，长命之缕仍缝。翠羽悬推，芙蓉高让，游斯隐士，足笑鼓皮。入彼春林，方夸笋箨。”

　　庾开府《谢滕王赉乌骝马启》云：“柳谷未开，翻逢紫燕。临源犹远，忽见桃花（使故事工）。流电争光，浮云连影。张敞画眉之暇，且走章台；王济饮酒之欢，长驱金埒。”同时王司空（褒）有《谢马启》亦精练，为时所称。启曰：“汉时乐府，偏爱权奇。晋世桑门，特怜神骏。黄金作勒，足度西河；白玉为镫，方传南国。傥逢汉帝，仍驾鼓车；若值魏王，应惊香气。”

　　庾开府《进白兔表》云：“光鲜越雉，色丽秦狐。月德符征，金精表瑞。”借白雉、白狐形容妙绝。

　　庾开府《温汤碑》直自温泉摹写生色，起语云：“咸池浴日，光应绿甲之图；砥柱浮天，始受玄夷之命。”中段云：“其色变者，通为五云之浆（美自富来才兼学出），其味美者，结为三危之露。烟青于铜浦，色白于铅溪。非神鼎而长拂，异龙池而独涌。洒胄湔肠，兴羸起瘠。秦皇余石，仍为雁齿之阶；汉武旧陶，即用鱼鳞之瓦。”末段云：“岂若醴泉消疾，闻乎建武之朝，神水蠲疴，在乎咸康之世。嵩岳三仙之馆，不孤擅于天池；华阴百丈之泉，岂独高于莲井。”

　　庾开府从南朝初至北方，文士多轻之，后出《枯树赋》示众，乃无敢言者。时温子升作《寒山寺碑》，信读而写其本。南人问信：“北方文士何如？”信曰：“唯寒山一片石堪共语耳。”子升尝为王延明作《让国子祭酒表》云：“臣闻宝剑未砥，犹乏切玉之功；美箭阙羽，尚无充石之势。况才非会稽之竹，质谢昆吾之金。至于敷教东序，流化上庠，旷官何仰？”此表亦为一时传诵。大抵温故北方之士，足称才子，未是名家。

　　邢邵、魏收与温子升齐誉，世号三才。邢邵尝谓：“魏收之文剽窃任。”魏收亦谓：“邢邵之赋剽窃沈约。”（变化成当剽窃都忘，此处政需工夫耳。）盖六朝气习如此。

　　北齐萧悫梁室上黄侯之子，工于赋咏，曾秋夜得偶句云：“芙蓉露下落，杨柳月中疏。”颜之推辈咸嗟赏之，谓其萧散宛然在目（情景虽真，气象殊惫，所以有赏者亦有不惬者），独卢思道雅所不惬。

　　卢思道与宗人询祖并为北州人俊，询祖举秀才，至邺，赵郡李祖勋尝宴诸文士，齐文宣使小黄门敕祖勋曰：“蠕蠕既破，何无贺表？”使者伫立待之，诸宾皆为表，询祖俄顷便成。其词有云：“十万横行，樊将军请而受屈；五千深入，李都尉去以不归。”时重其工。

　　齐文宣崩，当朝文士各作挽歌。魏收等得一二首，卢思道独有八篇，时人称为“八米卢郎。”关中语岁以六米七米八米分上中下，八米取数多也。卢后相隋，有《代为百官贺甘露表》甚佳，略云：“飞甘洒润，玉散珠连（浓可咽）。昔魏明仙掌，竟无灵液；汉武金盘，空望云表。岂若神浆可挹，流味九户之前；天酒自零，凝照三阶之下。休矣美矣，皇哉唐哉！臣等并邀昌运，俱沐玄造。振鳞抚翼，空驰鱼鸟之心；瘗玉编金，方待云亭之后。”

　　《隋书》多四六句。如曰：“衔甲示于姬坛，吐卷征于孔室。”不知何谓。《诗》疏言“文王受命”云：季秋之月，甲子，赤雀衔丹书入丰，止于昌户，再拜稽首受。按：此是衔丹，非衔甲也。“衔甲”二字出《论语》中候说，又是言尧，非言文王。又《拾遗记》：孔子生之先，有麟吐玉书于阙里人家云：水精之子，系衰周而素王。征在以绣绂系麟角。下句当出于此。然“吐卷”二字亦牵强，不如“衔丹”“吐玉”为佳。

　　凡启并自称名。隋齐王东《遗崔赜书》，赜答书云：“祖浚燕南赘客，河朔惰游。本无意于希颜，岂有心于慕蔺。况复桑榆渐暮，藜藿屡空，举烛无成，穿杨尽弃。但以燕求马骨，薛养鸡鸣，谬齿鸿仪，虚班骥皂。挟太山而超海，比报德而非难；堙昆仑以为池，匹酬恩而反易”王得书，赉米五十石，并衣服钱帛。王又闻王贞名，以书召之，且索文集。贞启谢云：“孝逸学无半古，才不逮人。适鄢郢而迷涂，入邯郸而失步。终朝击缶，匪黄锺之所谐；日暮却行，何前人之能及？”王得所上集，赐马四匹。赜字祖。贞字孝逸。此书与启并自称字。（古人多以字行）

　　六朝气靡，齐梁以还，绮缛弥甚。隋初，治书侍御史李谔上书以为：“连篇累牍，不出月露之形；积案盈箱，尽是风云之状。弃大圣之轨模，构无用以为用。”识者谓其能救时弊。要之，昔人有言：“唐律女工也；六朝文亦女工也。”此体自不可少。 


 
 卷二 唐 
 
　　李百药七岁能属文。父德林尝与其友陆、马元熙宴集，读徐陵文曰：“既取成周之禾，将刈琅琊之稻，”并不知其事。百药时侍立，进曰：“《传》称‘禹阝人藉稻’”。杜预注曰：“‘禹阝国在琅琊开阳。’”等大惊异之。

　　贞观间，皇太子寄诗长孙赵国公（无忌），时许敬宗为代作谢笺云：“伏惟殿下，温文表裕，藻清汉于离晖；丽则凝华，缛春宫于博望。乃以监守余暇，俯贶清篇。词运理而参神，气凌云而含粹。五章间发，若启荣光之图；六律相宣，如觌奏金之字。无忌幸从神武，愧乏王粲之才；忝列斯文，益深吴质之恋。于是扣寂求音，继震方之逸响；披肝见意，吐嚼火之微光。”敬宗十八学士中人，其深于藻如此。

　　贞观间，除太师制曰：“晨谒金墀，事切于忠謇；（是六朝遗语）夜随银，义先于调护。”亦许敬宗笔。

　　王勃六岁能属文。年十三，省其父至江西，会府帅宴僚属于滕王阁。帅有婿喜为文章，欲夸之宾友，乃宿构《滕王阁序》，俟宾合而出之，若即席而就者。既会，帅授简，诸客无敢当，次至勃，勃辄受。帅既非意，色甚不怡（俗态）。乃使人伺其下笔，初报曰：“南昌故郡，洪都新府。”帅曰：“此老生常谈耳。”次曰：“星分翼轸，地接衡庐。”帅沉吟。移晷，又曰：“落霞与孤鹜齐飞，秋水共长天一色。”帅瞿然曰：“天才也。斯不朽矣。”因请成文，极欢而罢（末复殷勤。识趣识趣）。（唐人诗文，或于一句中自成对偶，谓之当句对，盖起于楚辞“蕙蒸兰藉”，“桂酒椒浆”。“桂棹兰”，“斫冰积雪。”自齐梁以来，江文通、庚子山诸人亦如此。王勃《宴滕王阁序》，一篇皆然。若“襟三江带五湖，控蛮荆引欧越”“龙光牛斗”“徐孺陈蕃”“腾蛟起凤”“紫电青霜”“鹤汀凫渚”“桂殿兰宫”“钟鸣鼎食”“青雀黄龙”落霞孤鹜”“秋水长天”“天高地迥”“兴尽悲来”之辞是也。于公异《破朱Г露布》亦然。如“尧舜禹汤之德，统元立极之君。”“卧鼓偃旗，养威蓄税。”“夹川谷而左旋右抽，抵丘陵而浸淫布护。”“声塞宇宙，气雄钲鼓。”“犭区兕作威，风云动色。”“山倾河泄，霆斗雷驱。”“自北徂南，舆尸折首。”“左文右武，销锋铸镝”之辞是也。）

　　三国《典略》萧明与王僧辩书：“霜戈电戟，无非武库之兵；龙甲犀渠，尽是云台之仗。”王勃“紫电清霜，王将军之武库”，正用此事（不露戈戟字更佳）。以十三岁童子，胸中万卷，千秋之下，宿儒犹不能知其出处，岂非间世奇材（宿儒自浅，童子自深）。杜子美、韩退之极其推服，良有以也。

　　《文选》王简栖《头陀寺碑》文有云：“层轩延袤，上出云霓；飞阁逶迤，下临无地。”滕王阁序亦云：“层台耸翠，上出重霄；飞阁流丹（换字有色），下临无地。”不唯蹈袭其步骤，而雕琢愈工矣。

　　《文选》王俭作《诸渊碑》：“风仪与秋月齐明，音徽共春云等润。”《庾信集 三月三日华林园马射赋序》：“落花与芝盖齐飞，杨柳共春旗一色。”隋《长寿寺舍利》碑：“浮云共岭松张盖，明月与岩桂分丛。”（插出桂影）滕王阁序“落霞”二句本此，然勃之语何啻青出于蓝，虽曰前无古人可也。或以落霞作鸟名者，反觉意味浅短。

　　滕王阁序“天高地迥，觉宇宙之无穷；兴尽悲来，识盈虚之有数。”其意义颇远。又，“冯唐易老，李广难封。屈贾谊于长沙，非无圣主；窜梁鸿于海曲，岂乏明时？（非无圣主等语亦说得好）所赖君子安贫，达人知命。老当益壮，宁知白首之心；穷且益坚，不坠青云之志。”子安虽复词人，胸中故自豁落。

　　王勃《益州夫子庙碑》云：“帝车南指（北斗），遁七曜于中阶；华盖西临，藏五云于太甲。”张燕公读碑至此，四句悉不解，访之一公，一公言：“北斗建午，七曜在南，方有是之祥，无位圣人当出。‘华盖’以下，卒不可悉。”老杜《出瞿塘峡》诗：“五云高太甲，六月旷搏扶。”全用王语，注亦不释其义。老杜读书破万卷，自有所据，或入蜀见此碑而用其语也。晋《天文志》：“华盖杠旁六星曰六甲，分阴阳而配节候。”大甲恐是六甲一星之名。

　　王勃时与杨炯、卢照邻、骆宾王皆以文词知名，海内称为“王杨卢骆，”亦号“四杰。”炯叹曰：“吾愧在卢前，耻居王后。”及序勃集，有云：“薛令言朝右文宗，托末契而推一变；卢照邻人间才杰，览清规而辍九知”，则又推服如此（用汉书九变复贯知言之选语）。张燕公尝谓人曰：“杨盈川之文，如悬河注水，酌之不竭，既优于卢，亦不减王。‘耻居王后’，信然；‘愧在卢前’谦也。”

　　唐初，改秘书省为监，掌书籍图史天文历数之事，领著作、太史二局，杨盈川序云：“周王群玉之山，汉帝蓬莱之室。观星文而考南北，天象入于玑衡；披帝册而质龙神，负图出于河洛。”

　　唐著作局有双槿树，卢照邻同崔少监作赋，序云：“蓬莱山上，即对神仙；芸香阁前，仍观秘宝。金悬秦市，扬子见而无言（《吕览》、《新语》遂作佳偶）；纸贵洛城，陆生闻而罢笑。故知柔条朽干，吹嘘变其死生；落叶凋花，剪拂成其光价。方且传石渠之故事，得槿树之新名，足以脂粉仙台，丹青秘府者也。”赋云：“地则图书之府，人则神仙之灵。中有芳，郁郁亭亭。两砌分植，双阶并耀。叶镂五衢，荣分四照。青陆至而莺啼，朱阳升而花笑（神与境会）。紫蒂红蕤，玉蕊苍枝。露华的，风色徘徊。寂寞条利，栖闲此地。委命卷舒（亦有致），随时荣悴。外无婴夭之祸，内有逍遥之致。”赋出，一时竞写，因名著作为“双槿署”云。

　　杨盈川为文好以古人姓名连用，如“张平子之略谈，陆士衡之所记。”“潘安仁宜其陋矣，仲长统何足知之。”人号为“点鬼簿。”骆宾王文好以数对，如“秦地重关一百二，汉家离宫三十六。”人号为“算博士。”（即滕王阁序中，如“徐孺、陈蕃”“冯唐、李广”及若“三江、五湖”“三尺、一介，”亦未尝不点鬼、握算也。）

　　骆宾王《为齐州父老请陪封禅表》云：“邹鲁旧邦，临淄遗俗。俱沐二周之化，咸称一变之风。境接青畴，俯瞰获麟之野（工丽真与泰岱增色矣）。山开翠屺，斜连辨马之峰。岂可使稷山遗氓，顿隔陪封之礼；淹中故老，独奉告成之仪？是用就日披丹，仰壁轮而三舍；望云抒素，叩天阍于九重。”句句俱是齐州父老口吻。

　　宾王《请陪封禅表》有云：“河浮五老，启赤文于帝期；海荐四神，奉丹书于王会。”（表词炼得春容，露布语亦氵复精悍。用松用紧亡所不可）后作《姚州道破设蒙俭露布》亦用之云：“四神践雪，五老飞星。”《论语谶》：“尧与舜游首山，观河渚，有五老游河，一老曰：‘河图将来告帝期。’一老曰：‘河图将来告帝谋。’一老曰：‘河图将来告帝书。’一老曰：‘河图将来告帝图。’一老曰‘河图将来告帝符。’言讫，飞于天，入于昴。”又，武王伐纣，天大雨雪，南海神祝融、北海神玄冥、东海神勾芒、西海神蓐收四神及河伯诣王门曰：“天伐殷立周，谨来受命。”各奉其使。宾王用此二事。

　　宾王《上裴侍郎书》云：“义士期乎贞夫，忠臣出乎孝子。既不能推心以奉母，亦焉能死节以事人？假物议之无嫌，实吾斯之未信。况流沙一去，绝塞千里，子怆入塞之魂，母切倚庐之望。就令欢以卒岁，仰南薰之不赀；而使忧能伤人，迫西山而何几！”裴侍郎即行俭也，时欲以书记之事委骆，骆有母在，欲终养，故辞之如此。谁谓宾王才士而无器识耶？及《上司刑太常伯启》则云：“脍余之鱼，希振鳞于吴水；膳后之豕，翻化龟于鲁津。”《上兖州启》则云：“奋短翮于抢揄，希高标之余拂；濯纤鳞于涓滴，望鸿浪之微沾。”《上瑕丘韦明府启》则云：“沉骸九死，终望衔珠；殒首三泉，徒希结草。”又汲汲于干进若不及者（前非真情，后是本相）。前后两截人，宜为行俭识破。

　　宾王诸启，纟丽纟丽千余言，如宫商相间，绘素相杂，然前后多雷同，不耐检，如《上司刑太常伯启》云：“登小鲁之岸，辨练光于曳马；临大吴之国，识宝气于连牛。垂秋实于谈丛，绚春花于词苑。”末云：“庶望顾兔维箕，动薰风于舜海；从龙润础，霈甘泽于尧云。”《上廉使启》复袭用之。上李少常启云：“片善必甄，挹虞翻于东箭；一言可纪，许顾荣以南金。某蟠木朽株，散樗贱质，退无毛薛之交，进乏金张之援，块然独居，十载于兹矣，然而日夜迁代，叹沟壑之非遥，贫病交侵，思薜萝而可托。欲乘幽控寂，进绮季于青山，乐道栖真，从鲁连于沧海。”《上张司马启》复袭用之（如诸启同时而发则可，异日而修则不可）。岂文章大家亦自有帖括耶？殆不能为骆丞解嘲也。

　　宾王《冒雨寻菊序》：“参差远岫，断云将野鹤俱飞；滴沥空庭，竹响共雨声相乱。仰折巾于书阁，行阅飘；挹雅步于琴台，坐闻流水。字中蝌蚪，竞落文河；笔下龙蛇，争投学海。珠帘映水，风生曳露之涛；锦石封泥，苔印龟之岸。坠白花于湿桂，落紫蒂于疏藤。虽物序足悲，而人风可爱。留姓名于金谷，不谢季伦；混心迹于玉山，无惭叔夜。”此篇与滕王阁序竞爽。盖一时词家意兴所到，下笔自同，譬之富人肆筵，彼此珍错，不必询其仿效谁何也。

　　宾王《杨州看竞渡序》：“临波笑脸，艳出浦之轻莲；（丽笔赋艳丽语）映渚蛾眉，丽穿波之半月。能使洛川回雪，犹赋陈思；巫岭行云，专称宋玉。”锦心绣口，落笔自是不凡，然而比于淫矣。

　　骆丞在徐敬业府，为敬业檄武后罪状，武氏览及“入门见嫉，娥眉不肯让人；掩袂工谗，狐媚偏能惑主。”（是时昌宗兄弟及白马寺主皆未到手，少了几句称颂话头）微笑而已。至“一А之土未干，六尺之孤安在？”不悦曰：“宰相何得失如此人！”（邪后亦自能鉴赏。）

　　狄梁公（仁杰）《告老表》曰：“脱簪公府，归杖私门。”又曰：“采罗含归老之兰，饮胡广延年之菊。”人知梁公反周为唐，勋烈表表当时，而知其文者盖鲜。

　　狄梁公巡抚江南日，奏毁吴楚淫祠千七百所。西吴有西楚霸王庙亦在毁中，公自为檄文曰：“自祖龙御宇，横噬诸侯，任赵高以当轴，弃蒙恬而齿剑。沙丘作祸于前，望夷覆灭于后。七庙堕圮，万姓屠原。鸟思静于飞尘，鱼岂安于沸水？赫矣皇汉！膺赤帝之贞符，当四灵之钦运。俯张地纽，彰凤纪之祥；仰缉天网，郁龙兴之兆。而君矜扛鼎之雄，逞拔山之力，莫测天符所会，不知历数攸归，遂奋关中之翼，竟垂垓下之翅（只说羽不知天命，更不数羽之罪何等样大，令他人为之，便将琐碎）。盖实由于人事，焉有属于天亡？固当匿魄东峰，收魂北极，岂合虚承庙食，广费牡牢？今遣焚燎祠宇，使蕙帏销烬，羽帐随烟。君宜速迁，勿为人患！”

　　武周以《御览》、《博要》等书，聚事未备，令麟台监张昌宗、少监李峤广召文学之士徐彦伯、员半斤等，增定千三百卷，更加佛教道流等部，御名曰《三教珠英》。所刊定佛经序皆御制，或称则天，或称中宗，或称睿宗，虽不能尽窥禅宗秘密，而半满共贯，根叶备设，其警句有云：“真空无象非象，教无以译其真（妙在以本色生色）；实际无言非言，绪无以龠其实。”“又贝叶灵文，北天之训逾远；贯花微旨，西秦之译更新。”又“大乘小乘，逗根基而演教；半字满字，逐权实而敷文。”又，“龙持贝叶，函传摩之城；象负连花，遂满真丹之境。”又，“再悬佛日，重补梵天。龙宫将八柱齐安，鹫岭共五峰俱峻。”又，“舜河与定水俱清，尧烛共慈灯并照。”又，“戒香与觉花齐馥，意珠共明月同圆。”此皆彦伯诸人潜撰，托云圣制以欺世者也（佛以独体字为半字，合体字为满字。鱼庄饰门柱曰摩。真丹，震旦也）。

　　徐彦伯为文，多变易求新，以“凤阁”为“阁”以“龙门”为“虬户”，以“金谷”为“铣溪”以“玉山”为“琼岳”，以“刍狗”为“卉犬”，以“竹马”为“筱骖”，以“月兔”为“魄兔”，以“风牛”为“飚犊”，后进效之，谓之“涩体”。（“疾霆未遑塞聪”，盖如此）

　　武三思，武后之侄，当时亦以文称，有《贺老人星表》曰：“澄霞助月，非唯石氏之占；散翼垂芒，何独斗枢之说？”按《运斗枢》曰：“老人星见，常散翼垂芒。”《石氏星占》曰：“星出澄霞助月，主人君寿。”三思用作一联，工甚。

　　张文成（）以词学知名，凡七应举，四参选，其判策皆登甲第，员半千谓人曰：“张子之文，如青铜钱，万拣万中。”故人号为“青钱学士”。时有明经董万，举九上不第，号“白蜡明经”。与为对。

　　唐世选士之科不一，书判拔萃，其尤也。张龙筋凤髓，判自省台寺监以至州县，为题仅百，而辞章藻丽，颇多可采。如中书通事舍人崔暹奏事口误，御史弹付法，大理断笞三十，征铜四斤。暹款：奏事虽误，不失事意，不伏征铜。判云：“裴楷之英姿肃肃，朝野羽仪，魏舒之容止堂堂，群僚领袖。自可曳裾紫禁，伏奏青规（内禁地以青规画），助朝廷之光辉，赞明时之喉舌。芝泥发彩，宣凤藻而腾文；兰检浮香，润龙缣而动色（天子制诏，以紫芝为泥以封，兰英为检）。岂容金马之对，未被誉称；神羊之威，俄闻奏劾。罚金既罹于疏网，辨璧无舍于明珠。虽触凝霜，理宜清雪。”又御史王铨奉敕推衡州司马钟建，未返制命，辄干他事解来阳县令张泰，泰不伏，判云：“栖鸟之府，地凛冽而风生；避马之台，气威棱而霜动。某位参持斧，职在理轮。履暴胜之清徽，乘葛丰之雄烈。冠施铁树，贵戚伤心；花发绣衣，奸豪敛手。推钟建之罪，特奉丝言；举张泰之辜，无亏格式。正当直指，岂是辄干？”又户部侍郎韦珍奏称：诸州造籍，脱漏丁口，租调破除，倍多常岁。请取由付法。判云：“班固申犬牙之制，疆场绮分（《西都赋》）；应璩论马齿之规，井田鳞次。户标九等，俱陈万国之图；人有十伦，并卦三年之籍（从王公至舆台）。岂容丁口脱漏，任意疏遗；租调破除，恣情抽减。”又礼部奏：海州奏朱雁集，岐州奏白麟见。及荐郊庙，二项俱无。判云：“典朕三礼，大舜委于姜夷；分敕六卿，成王任于彤伯。建兹岁首，实曰春官。敦叙九族之亲，钦若五常之教。祀天郊地之典，举其宏纲；朝日夕月之仪，撮其机要。岐州俯邻八水，斜瞻之峰；海部近控三山，回瞰鲸鲵之穴。陈敬所奏，瑞雁翻朱，薛泰申文，翔麟孕素。赧丹霞于日羽，晃若朝轮（朱洵孔阳白堪受采）；晶白雪于霜毛，皎同秋练。既无状验，空有奏章。寻鸟迹于云空，察人形于冰镜。语同捕影，不可诬神；状等系风，如何荐庙？”数条字字有来历，虽叠用故事，不厌其多。洪景卢见谓堆孕，不切于蔽罪议法，遂云无一可读，似非至当之论。

　　张龙筋凤髓判，未有藉田亲蚕二条、亦极典则。《籍田》云：“青坛岳立，翠幕烟平。百司于是骏奔，三公以之肃事。绀辕黛耜，克遵应劭之仪；绿耦朱，久备曹褒之礼。”亲蚕云：鸣鸠醉椹之朝，戴胜降桑之日，鸳帷就列，一十四位导其前、服斯临，百二十官随其后。三盆事毕，献于王公；五服功成陈之宗庙。

　　李峤儿时梦人遗双笔，自是有文辞。神龙初为中书令，时有道士冯道力让官封，峤为作表云：“某潜形草泽，不将皋鹤，并闻浪性。云霞惟慕，海鸥相狎。十步徒欢于饮啄，一官匪尚于荣华。所冀资此俸秩，永修斋供。庶玉清垂贶，增宝祚于三光（又是道家语）；金录开祥，固珍图于万劫。”

　　景龙初，置修文馆学士，选公卿善为文者李峤等二十余人为之。陪侍游宴，赋诗属和。三年元日，清晖阁登高遇雪，宗楚客诗云：“蓬莱雪作山是也。”峤为百寮贺表云：“萦楼栖槛，疑璧台之九重；落絮飘花，似芳林之二月。岂惟洛神呈象，来舞帝宫；固亦海骑相趋，下朝仙阙。东皋欣而望岁，南史庆而书祥。万宝登秋，居然可咏；双桐叶唱，即事非遥。”复赋诗有“千钟圣酒御筵披”之句，是日甚欢。

　　李峤有《为临川王让千牛将军表》，视它表更饶风力。其辞云：“臣某夙奉皇明，已忝衔珠之秩；兄某近承天泽，又当执金之位。弟兄齐列，伯仲分曹。咸典禁戎，比参宸卫。匪唯官崇禄厚，思满盈而增忧；固亦秉势操权，顾章程而自惕。”又云：“伏乞收迹丹墀，归骸素里。庇尧云之光彩，浴舜海之波澜。柳蔚桃浓，听南邻之钟磬；茅舒桂满，陪北阙之簪缨。餐厚渥而忘饥，乐太平而愈疾。”

　　崔融擢八科高第，为崇文馆学士，武后美其文，进凤阁舍人。是时有芝草生殿中，融表贺曰：“伏惟天后化含万物，训正六宫。天下被涂山之音，海内仰河洲之教。芝英绕殿，暂疑王母之台（使两事誉女后，巧）；灵草成田，聊比密妃之馆。斜临网树，分贝叶而重开；近对沦池，接莲花而倒下。岂与夫生于石室，空传好道之言；产自珠宫，徒事不经之说。”句句从天后殿上讨出便妙，若只泛泛在芝草上着脚，假饶生色，亦无隽永矣。融后撰《武后哀册文》最高丽，绝笔而死。时谓思若神竭。

　　崔融《贺嘉麦表》与张说《奏嘉禾表》，时并称其精绝。崔表曰：“纤芒濯露，疑因黑壤之宜；香稼摇风，若吐黄金之色。”张表曰：“臣初见众苗亘垄，香颖垂秋，嘉玩繁滋，欲观成粒。左右无识，折以呈臣。臣异其绿叶缓舒，葱芒壁秀，熟视奇状，乃知嘉祥（四六亦要流动员转）。下则异亩合茎，上又同连双穗。昔雍熙之代，政理之君，虽祥出应时，而生不择地。未有托根神域，彰孝德之弘深；吐秀寿宫，助粢盛之丰洁。”此段光景如画，然殊不滞于四六。与崔表另一格。

　　张说《让封燕国公表》云：“且如人臣之义，二则为罪；愚智之分，一心不回。譬如犬马有不背之性，草木有不凋之理。知何德于天壤，而欲蒙造化之偏施哉？臣之无功，正与此类。”此段反覆譬喻，四六文不多得。文至此又一变矣。

　　燕公《国子祭酒表》云：“东朝束带，银榜增华。西序缥缨，环林益润。”其文冠冕高华，蔚有采色。自来作国子表并不及。

　　《庾信碑》云：“龟顾印函，蛇盘绶笥。”燕公改用“龟顾印房，蛇盘绶箧。”愈佳。

　　姚崇与张说同相，颇怀疑阻，张衔之。崇病，戒诸子曰：张与吾衅隙甚深，然为人奢侈，好服玩，吾没后当来吊。汝具陈吾平生服玩宝带重器致之，仍以神道碑为请。既获文，即时镌刻。张见事迟，数日后必悔，欲索回删正。当引使者视石，告云：“且已闻于上矣。”崇没，张果至，目其玩器者三四，诸子悉如崇戒。不数日文成，叙足该详，时谓极笔。略曰：“八柱承天，高明之位列；四时成序，亭育之功全。”（想张说当时政欲删去此四语）后果悔，遣使取本，以辞未周密为辞，将加删改。姚诸子告以云云。使者复命，张大恨，抚膺曰：“死姚崇能算生张说。（《河图括地象》曰：“昆仑山为柱，气上通天。昆仑者，地之中。地下有八柱，柱广千万里，有三千六百轴，互相牵制。名山大川，孔穴相通。”）

　　苏袭封许国公，自景龙后与张说以文章显，称望略等，故时号“燕许大手笔。”玄宗爱其文，曰：“卿所为诏令，当别录副本，署臣某撰，朕当留中。”后逐为故事。其草《幸新丰及同州敕》曰：“朕受命膺期，励精设教。幸乾坤幽赞，风雨咸若，百物既阜，三农已登。同颖荐于宗庙，双穗生于郡国。我无大桀，实欣于岁取（隽绝）；人有小康，未果于时迈（妙妙）。但左翊之地，近附黄图；新丰之邑，甫邻青绮。山川宫馆，咫尺相望。欲过灞亭而涉溅，经沙阜而临渭。见彼耆耋，问其疾苦，察长吏之政，恤黎氓之冤。盖所以展义陈诗，观风问俗，始自畿甸，化于天下，并令所司，不得干扰州遴，飞骑不须别遣，兵马各勉所职。副朕意焉。”其后，李德裕著论曰：“近世诏告，惟叙事外自为文章”云。

　　唐人赋公主事多用“凤皇楼”、“乌鹊桥”作偶。小许公《太平公主南庄应制诗》曰：“主第山门起灞川，宸游风景入初年。凤皇楼上交天仗，乌鹊桥头敞御筵。往往花间逢彩石，时时竹里见红泉。今朝扈跸平阳馆，不羡乘槎云汉边。”长宁公主下嫁杨慎交，制亦曰：“凤皇楼上，宛符琴瑟之欢；乌鹊桥前，载协松萝之契。”（二事本的对，自不忍舍）

　　小许公之子晋亦善属文，数岁作《八卦论》，王绍宗叹曰：“后来之王粲也。”景云中，居修文馆，玄宗监国，制命多晋稿定，时有丞相少傅拜职，帝作《三杰诗》以命宴，晋为之序曰：“一心天工，戮力帝载。寝黑山之柝，苞青海之戈。云雨贤才，水火菽粟。日咏鱼藻，岁陈由庚。顺殷赵之年，留鲁阳之景。爰命在宴，乃赓载歌。”

　　崔沔举贤良方正高第，覆试对益工，遂擢第一，岑义荐为左补阙，当官不屈，帝尝有手诏优奖。沔谢表云：“初喜丽天之象（声高调朗），远烛辉光；旋惊垂露之踪，曲覃霈泽。鸾鹤回翔而变态，烟云舒卷以呈姿。赋彩飞空，耸神荡目。”岑羲见之，击节不已。

　　开元相张九龄《谢赐香药面脂表》云：“捧日月之光，寒移雪海；沐云雨之泽，春入花门（雪海花门俱属塞垣）。雕奁或开，珠囊暂解，兰薰异气，玉润凝脂。药白天来，不假谁王之术；香宜风度，如传荀令之衣。臣材谢中人，位参上将。疆场效浅，山岳恩深。唯因受遇之多，转觉轻生之速。”又建中相常衮《谢绯表》云：“臣学愧聚萤，才非倚马。典坟未博，谬居良史之官；词翰不工，叨辱侍臣之列。唯知待罪，敢望殊私？银章雪明，朱绂霞映，鱼须在手，虹玉横腰。祗奉宠荣，顿忘兢惕。蜉蝣之羽，恐刺国风；蝼蚁之诚，难酬天造。”二表才数语耳，曲尽赐予之意。谢赐物者，宜以为法。

　　明皇既在位久，稍怠庶政。张曲江在相位，每见帝极言。李林甫方同列，阴欲中之。会将加牛仙客实封，曲江称其不可，甚不叶帝旨。它日，林甫请见，屡陈曲江诽谤。于时方秋，帝命高力士持白羽扇以赐，将寄意焉。曲江乃献赋自况，其末曰：“苟效用之得所，虽杀身以何忌？”又曰：“纵秋气之移夺，终感恩于箧中。”（寓意佳）又为《燕》诗以贻林甫曰：“海燕何微眇，乘春亦暂来。岂知泥泞溅？只见玉堂开。绣户时双入，华轩日几回？无心与物竞，鹰隼莫相猜。”林甫览之、知其必退，恚怒稍解。

　　天宝初，老子降丹凤门，告锡灵符在尹喜故宅上，遣使得之，乃追尊圣祖玄元皇帝，仍诏州郡立紫极宫，画象事之。上党郡奏启：“玄元玉石真容，主上圣容，其夜殿内有光非常，及开殿门，其光弥盛，满堂如昼，久之方散。王摩诘（维）为表贺云：“伏惟陛下，挟风云之质，敬想犹龙；写日月之仪，钦承大象。仍回旧邸，以奉清都。真容、圣容既明四目，照殿照室，忽类三光。琪树韬华，瑶池夺映。”

　　明皇晚年颇修汉武故事，王维奉旨往名山修功德，至南海，恍惚见一老人云：“是罗浮神人，常七曜洞来往。昔曾九疑山桂阳石室中藏天乐一部，岁久变为五野猪（大是异事），彼郡百姓捉获，可往取献皇帝，每祈祭，但依方安置，奏之，即五音自和，天仙百神，应声降福。”维奉神言，即往桂阳寻问，百姓云：“天宝二载，村人见有五野猪，逐之，走入石室，化为石物五枚。”维取扣之，与神人言不异，因作贺表奉进云：“伏惟陛下，奉先天之圣祖，玄化协于无为；育率土之群生，至仁侔于阴骘。然犹精意不倦，圣祀逾祟。遍体群仙，思九服。故得庞眉皓发，遥同入昴之人；真诀玄言，来告驭风之客（序事有次，语意亦真）。栖身七曜，以俟唐尧；藏乐九疑，而传虞舜。留兹石室，思献玉墀。凭野豕以呈形，表洞仙之属意。亦既考击动谐，律吕韶，惭其九奏云咸，失其八音。翠凤入于洞箫，殊非雅韵；朱鹭传于鼗鼓，敢比仙声。”

　　摩诘《为画人谢赐表》云：“臣猥以贱伎，得备众工。误点屏风，乏成蝇之巧；偶持团扇，无事之能。特奉诏旨，令写功臣。运偶凤翔之初，无非鹰杨之士。燕颔猿臂，裂眦奋髯，发冲冠，力举龙鼎，爱风猛毅，眸子分明。皆就笔端，别生身外。传神写照，虽非巧心；审象求形，或皆暗识。妍媸无枉，敢顾黄金？取舍惟精，时凭白粉。且如日单下泣，知其孝思；于禁怀惭，愧此忠节。乃无声之箴颂，亦何贱于丹青？”

　　摩诘《送晁秘书还日本》诗：“九州何处远？万里若乘空。向国唯看日，归帆但信风。鳌身映天黑，鱼眼射波红。乡树扶桑外，主人孤岛中。”神境俱到，送日本，无过之者。又有序云：“鲸鱼喷浪，则万里倒回；首乘云，则八风走（摩诘故诗中有画，画中有诗，不谓其文中亦复有画有诗）。扶桑若荠，郁岛如萍，沃白日而簸三山，浮苍天而吞九域。黄雀之风动地，黑蜃之气成云”此段叙海景如尽，与诗义颇合，疑一时赠别所作。

　　安禄山反，王维陷贼中。贼大宴凝碧池，维痛悼赋诗曰：“万户伤心生野烟，百官何日更朝天？秋槐落叶深宫里，凝碧池头奏管弦。”诗闻行在，后得免死，下迁太子中允。其谢表云：“秽污残骸，死灭余气。伏谒明主，岂不自愧于心！仰厕群臣，亦复何施其面！”肃宗深怜之。

　　摩诘《谢集贤学士表》有云：“闻相如在蜀，恨不同时；征枚乘于齐，惜其已老。急贤之旨，欲赐追封，如臣不才，岂宜滥吹！”此段用事，实有滑稽意，与凡称引者不同。

　　初，安禄山死，陷贼官三等定罪。时维弟缙位已显，请削官赎维罪，因得下迁。久之，三迁尚书右丞，缙为蜀州刺史未还。维自表已有五短，缙五长，臣在省户，缙远方，顾归所任官、放田里，使缙得还京师。上乃召缙为左散骑常侍。维作谢状云：“不材之木，跗萼联芳；断行之雁，飞鸣接冀。自天之命，特出宸里；涂地之心；难酬圣造。”帝答诏云：“建礼朝升，行并列；承明晚下，雁序同归。乃眷家肥，无忘国命。”后代宗朝，缙为宰相，褒维集上之，其表云：“曲承天鉴，下访遗文。魂而有知，荷宠光于幽穸；殁而不朽，成大名于圣朝。”代宗答诏云：“卿之伯氏，天下文宗。位列先朝，名高希代。抗行周雅，长揖《楚辞》。调六气于终篇，正五音于逸韵。泉飞藻思，云散襟情。乃眷棣华，克成编录。声猷益茂，叹息良深。”传称维与缙俱有俊才，闺门友悌。读表诏为之怃然。（不独兄弟友于，其君臣间亦不可不谓知遇）若二公，可谓真兄弟矣。

　　安禄山死，高适表贺云：“臣得河南道及诸州牒，皆言逆贼安禄山苦痛而死，手足俱落，眼鼻残坏（痛快）。臣适诚欢诚喜，顿首顿首。逆贼孤负圣朝，造作氛。啸聚吠尧之犬（适表开口见喉咙，酷似其诗，令人爽然），倚赖射天之矢。臣恨不得血贼于万戟，肉贼于三军，空随率土之欢，远奉九霄之庆。即当总统将士，凭恃威灵，驱未尽之犬羊，覆已亡之巢穴。”表出，天下传诵称快。

　　郭子仪收复西京，玄宗在蜀，太子即位于灵武，已，表请东归。李泌曰：“上皇不来矣。请更为群臣贺表，言上思恋晨昏，就孝养之意。则可。”时常衮贺表云：“败苻融于淝水，自可惭功；破王邑于昆阳，未云快意。遂封尸于京观，旋振旅于王城。耆艾云迎，久思周德；衣冠雨泣，还睹汉仪。讴吟变噢咻之声，气象回严凝之惨。廓丹霄以瞻羽卫，肃黄道而复銮舆。正宝位于北辰（便自名正言顺），道光主鬯；迎上皇于西蜀，欢展奉亲。永惟宗社之灵，实荷乾坤之庆。”其后，成都使还，言上皇初得上表，彷徨不能食，欲不归。及群臣表至，乃大喜，命食作乐，下诰定日。

　　张巡守睢阳，城孤势蹙，人困食竭，以布煮食之而意气自如。其《谢金吾将军表》曰：“想峨眉之碧峰，豫游西蜀；追耳于玄圃，保寿南山。逆贼禄山，杀戮黎献，腥膻阙庭。臣被围七旬，亲经百战，主辱臣死，当臣致命之时（慷慨激烈有味乎其言之也）。恶稔罪盈，是贼灭亡之日。”

　　许远亦有文。其《祭纛文》为时所称。谓：“太一先锋，虽尤后殿；苍龙持弓，白虎捧箭。”（语短精悍，大有气魄）又，《祭城隍文》云：“眢井鸠翔，老堞龙攫。”其与张巡皆文武雄健，志气不衰，真忠烈之士也。 


 
 卷三 唐 
 
　　陆宣公（贽）随德宗自奉天还阙。兴元元年，下悔过制书曰：“失守宗祧，越在草莽。不念率德，诚莫追于既往；永言思咎（宣公奏议，其全书悉格言名论，别当尽读。不具载）。期有复于将来。明征厥初，以示天下。”宋王荆公罢相守金陵，谢上表，末云：“经体赞元，废任莫追于既往；承流宣化，收功尚冀于将来。”用宣公语意。

　　李晟收复京城，朱Г亡走。晟遣掌书记于公异作露布上行在，略曰：“逆贼朱Г，委身凶德，假翮奸徒。荧惑我主人，僭贼我神器。聚为起秽之物，腥彼宫闱；散作旬始之妖，孛于躔次。”末云：“臣已肃清宫禁，祗谒寝园，钟彝不移，庙貌如故。”（伤心之言政不必多，自堪堕泪。）上览及此，感涕失声，左右六宫皆呜咽。论者以有唐一代，捷书露布，无如此者。

　　韦皋破吐蕃，露布亦是于公异代作，通篇用成句，妙绝。其文云：“天讨有罪，兵应者胜，义者王；夷不乱华，师直为壮，曲为老。”又云：“怀枭鸱，销诊，禀仰天和；剪鲸鲵，清郊原，扫除群秽。王猷允塞，我武惟扬。”（天造处亦有人工）又云：“夷德无厌，弗悔衽金之祸；楚氛甚恶，辄兴衷甲之谋。蠢尔为仇，整居匪茹。”又曰：“盍窜匿于龙荒，复虔刘于麟塞。戕我守将，堕我陴隍。修戈矛与同仇，靡室家不遑处。”又云：“乌蛮挠其腹心，回鹘捣其肘腋。众素饱矣，壹大治之。”又云：“九功九却之计穷，七纵七擒之威速。连连执讯，矫矫献囚。不然我薪而自焚，有如破竹之立解。穹庐鱼溃，瓯脱兔奔。谷静山空，行就焉耆之戮；区殚域灭，汔闻智盛之降。”末云：“斯皆庙谟渊深，神断天造。明见万里，连奇堂上之兵；守在四夷，制胜目中之虏。勒功滇池之柱，植表赤岭之碑。一怒安民，文之勇也；三军用命，克何力焉。”

　　扶风郡掘地得金盏瓮子，于公异状进云：“表孝通诚，美已彰于盈缶；征神录异，庆常美于化钧。况其赋质坚刚（思多巧发），铸形盏。膺大雅献酬之用，告太平欢乐之符。时伫休明，潜耀久同于瓦砾；道合交泰，成器堪佐于尊垒。”

　　德宗朝，制诰阙人，时有与韩同姓名者，中书具二人同进，御批曰：“春城无处不飞花，寒食东风御柳斜。日暮汉宫传蜡烛，青烟散入五侯家。”与此韩。”盖在幕府久，诸藩笺表多拥之笔，帝素知其名也。尝为田神功作《谢茶表》云：“荣分紫笋，宠降朱宫。味足蠲邪，助其正直，香堪愈病，沃以勤劳。饮德相欢，抚心是荷。”高仲武谓：“一篇一咏，朝野珍之，为多士之选”云。

　　元和初，杜佑为司徒，年过七十犹未请老，裴晋公（度）时知制诰，因高郢致仕，命词曰：“以年致仕，抑有前闻（语不烦而意已至），近代寡廉，罕由斯道。”盖讥佑也。

　　元和九年，裴晋公为御史中丞，十年迁中书侍郎同中书门下平章事，韩昌黎（愈）时知制诰，代为让表云：“臣少涉经史，粗知古今。天与朴忠，性惟愚直。知事君以道，无惮杀身；慕当官而行，不求利己。”又曰：”受恩益大，顾己益轻。于裨补无涓之微，而谗谤有丘山之积。”（于而字为对）又曰：“岂意陛下擢臣于伤残之余，委臣以燮和之任，忘其陋污，使佐圣明。此虽成汤举伊尹于庖厨（散开再合，有幻有法），高宗登傅说于版筑，周文用吕望于屠钓，齐桓起甯戚于饭牛。雪耻蒙光，去辱居贵，以今准古，拟议非伦。”晋公览表大喜，遂不复更一字。

　　裴晋公平淮西，宪宗以玉带赐之，公临薨却进，使旧僚作表，皆不如意，遂令子弟执笔，口占奏状云：“内府之珍，先朝所赐。既不敢将归地下，又不合留在人间（自有主张，即结缨易箦不难，矧笔舌乎）。谨却封进。”闻者叹其不乱。

　　昌黎《为宰相贺雪表》曰：“陛下深念黎氓，屡形词旨。神监昭达，皇情感通。春云始繁，时雪遂降。实丰穰之嘉瑞，销疠疫于新年（与“蓝关马不前”又一境界）。东作可期，南亩有望。见天人之相应，知朝野之同欢。”时武元衡、张弘靖、韦贯之等为相，公知制诰。

　　昌黎为袁州刺史，有庆云见州西北，至暮方散，乃以表图称贺云：“五采五色，光华不可遍观；非烟非云，容状讵能详述。抱日增丽，浮空不收。既变化而无穷，亦卷舒而莫定。斯为上瑞，实应太平。”时元和十五年六月也。

　　旧大朝会庆贺及春秋谢赐衣，请上听政之类，宰相率百官奉表，皆礼部郎官之职，唐谓之南宫舍人。柳河东（宗元）在仪曹，表文多出其手。《贺册尊号》有云：“潢比陋河清，幸遂于千年（五金石铸于一火）；尘壤均微山呼，愿同于万岁。”其自叙处插入祝意，妙哉句也。凡此样表必有此样句，乃能动人。

　　唐初沿六朝绮丽之风，宾王辈四六ひ实工，羊骨稍掩，至河东始丽，以则《贺甘露表》云：“朝光初烛，方湛湛而未；晨景转炎，更而未已。缀叶而珠玑积耀，盈器而冰玉呈姿。芳袭椒兰，味兼饴醴。”金茎玉露，只在河东公唇吻。

　　河东《贺雨表》凡五，有曰：“宸衷暂惕，已矫御天之龙；圣谟既宣，遂洽漏泉之泽。”（四六至子厚，色泽已化为神理，非复曩时脂粉）有曰“布垂阴，随圣泽而俱远；滂沱积润，与恩波而俱深。”有曰“未成旱斩之虞，已积幽勤之虑。众灵受职，荟蔚且跻于南山；百谷仰荣，滂霈遂沾于东作。”有曰“圣谟广运，驱百灵以从风；神化旁行，滋五稼而流泽。油云四合，膏雨溥周，农壤遂一于肥硗，渗漉尽沾于遐迩。蒸黎咏德，知必自于圣心；草木欣荣，如有感于皇化。”有曰“瑞鸟迎舟，掩商羊之舞；仙云覆水，协从龙之征。初茫洒于上宫，遂滂霈于率土。”“殷后徒勤于自剪，周公空愧于舞雩。”昔人谓：“子厚诸山游记，将死物俱说活了。”观诸表说天人感应处，若有ツ，信笔端巧夺化工矣。

　　越州山阴县移风乡产嘉瓜，二实同蒂，观察使贾全进图，宣示百寮，河东表贺曰：“质欢同蒂，见车书之永均；地则移风，知化育之方始。虽七月而食，豳土歌王业之难；五色称珍，东陵咏佳宾之会，未闻感通若兹昭著者也。”

　　河东又有《贺白龙并青莲花合欢莲子黄瓜等表》曰：“天地非远，睿感必通；叠瑞重祥，累集宫禁。池莲表异，灵化非常。敷彼清光，征佛书而尤绝；成其嘉实，验祥经而甚稀。积庆旁流，自中徂外。遂使龙腾白质，乘秋果应于金行；瓜合黄中，表圣更彰于土德。况复邦畿之内，雨霁必时，宿麦大穰，嘉谷滋茂，和风孕育（以客作主是归宿处），灵气陶蒸。是皆发自圣心，达于天意，周流升降，成此岁功。惠彼群生，自为嘉瑞。”青莲、合欢、莲子，瑞之小者，宿麦穰，嘉谷茂，瑞之大者，篇终及之，有旨。

　　河东《进瓷器状》云：“艺精埏埴，制合规模。禀至德之陶蒸，自无苦窳；含太和以融结，克保圣贞。”所进陶器耳，而文雅乃如是。

　　唐制，四月一日内园进樱桃，寝庙荐讫，颁赐百官各有差。王维诗云：“芙蓉阙下会千官，紫禁朱樱出上栏。才是寝园春荐后，非关御苑鸟衔残。归鞍竞带青丝笼，中使频倾赤玉盘。饱食不须愁内热，大官还有蔗浆寒。”子厚《为武中丞谢赐表》曰：“使发九霄，集繁星而积耀；味调六气，承湛露而不。盈眦而外被恩光，适口而中含渥泽。”（曲尽形容）此数语，与摩诘诗并脍炙人口。

　　子厚在柳州得进奏官状，逆贼李师道就戳，淄青悉平，恩制大赦，为表贺曰：“郓城自溃（切淄青），宁同莒鲁之争；齐地悉平，无俟耿陈之战。五兵永戢，七德无亏。含生比尧舜之仁，率土陋成康之俗。介丘雾息，已望翠华之来；沂水风生，更起舞雩之咏。”《为裴中丞表贺赦》曰：“虞巡可复，告成将庆于岱宗；汉典方兴，讲礼再荣于阙里。谨已施行郡邑，宣示军戎，莫不动地欢呼，若醉千钟之酒；腾天鼓舞，如闻九奏之音。”

　　宋延清（之问）《代田归道让殿中丞表》有云：“足临鲸壑，未偕闻宠之忧；首戴鳌山，岂喻承恩之重。”柳子厚《为樊左丞让官表》亦有云：“泛大鲸之海，但觉魂摇；戴巨鳌之山，未如恩重。”张燕公《谢衣药表》有云：“当褫从服，转承直吉之衣；宜肆典刑，反加有喜之药。”令狐楚《谢春衣并端午衣物表》亦有云：“罪当褫带，忽颁御府之衣；忧可伤生，重延长命之缕。”柳语全出于宋，令狐语全出于张。（凡事类，辞家少不得用。未必全蹈袭）

　　令狐楚为太原从事，自掌书记，灵武破吐蕃，楚表贺云：“伏惟陛下，臣妾兆人，庭衢六合（当是睿才作手）。溟波静息，车轨混同。万里清平，三分底定。兵既落于天上，虏乃陷于彀中。箝口之马偾车而絷者千蹄，辫发之人舆尸为俘者万指。遥知水赤，坐想风腥。”又《恩赦表》云：“幽室尽晓，枯条遍春。雷雨作而蛰虫昭苏，风云行而笼鸟飞舞。”楚才思俊洒，德宗好文，每太原奏至，能辨楚之所为，颇称之。

　　令狐楚自河南召入，至阌乡，暴风，有裨将饲马逆旅，屋毁马毙。到京，公遂大拜。裨将南还，虑马死，帅或加罪状，请一字为据。公援笔判曰：“厩焚鲁国，先师唯恐伤人（口头好话）。屋倒阌乡，常侍岂宜问马。”时魏义通以检校常侍代镇三城。

　　唐京兆府解送，率以在上十人谓之等第，小宗伯倚而选之，同华解与京兆无异，若首送无不捷者。元和中，令狐楚镇三峰，时及秋试，榜云，特加试五场，盖诗歌文赋帖经为五。常年以清要诗题，求荐者率不减十数人，其年莫有至者，惟卢弘正独诣华请试，已试两场，有马植下解状，植将家子，从事辈皆窃笑，楚曰：“此未可知。”既而试《登山采珠赋》，略曰：“文豹且异于骊龙，采斯疏矣；白石又殊于老蚌，剖莫得之。”（春甫兄有句曰：“访隋侯于卞氏，溯合浦于昆仑”）楚大服其精当，遂夺弘正解头。后弘正自丞郎使判盐铁，俄为植所据，弘正以手扎戏植曰：“昔日华亢，已遭毒手，今来鹾务，又中老拳。”（“毒手”“老拳”本《石勒传》）

　　乔彝京兆府解试，时有二试官，彝日午扣门，试官令入，则已醺醉，视题曰《幽兰赋》，彝不肯作，曰：“两个汉相对，作得此题？速改之。”遂改《渥洼马赋》，彝奋笔斯须而成，警句云：“四蹄曳练，翻瀚海之惊澜；一喷生风，下湘山之乱叶。”便欲首送，京兆曰：“乔彝峥嵘甚，以解副荐之可也。”

　　明皇昼寝，梦有蓝衣鬼曰：“臣终南进士钟馗也。上帝命我除虚耗之孽。”帝觉，乃命工绘像，岁尽以赐群臣，后因为例。刘禹锡《谢赐钟馗并历日表》云：图写威神，驱除群厉。颁行律历，敬授四时。施张有严（馗），既增门户之贵；动用叶吉（历），常为掌握之珍。（唐宋皆有赐钟馗故事。吴冲卿为相，受赐，神宗酬赉，赐内臣五千，明年复赐，吴戏同列曰：“一馗足矣。”诣语撩人，皆大笑）

　　长庆初，幽州军士作乱，诏授刘悟检校司空、幽州节度使，元稹行制曰：“朕以辽阳巨镇，自我底宁。姑欲抚之以仁，然后示之以礼。而守臣婴疾，幕吏擅权。挠政行私，亏恩剥下。过为捶楚，妄作威灵。不均飨士之羊，但养乘轩之鹤。致兹挠变，职此之由。不有将材，孰惩儿戏？”唐自广德以来，垂六十年，藩镇跋扈，河南北三十余州自除官吏，不供贡赋。此制可谓明见万里之外。

　　宪宗采君臣行事可为龟鉴者，集成十四篇，自制序，写于屏风，宣示宰臣。李藩等皆表贺。白居易有《批李夷简及百寮严绶等贺表》，其略云：“取而作鉴，用以为屏。与其散在图书（此表又如宋人言语），心存而景慕；不若列之绘素，目睹而躬行。庶将为后事之师，不独观古人之象。”又曰：“森然在目，如见其人。论列是非，庶几为坐隅之戒；发挥献纳，亦足开臣下之心。”居易代言，可谓详尽，亦以见唐世人主作一事而中外表贺，答诏勤渠如此，亦几于丛脞矣。

　　白乐天甲乙判凡数十条，按经引史，比喻甚明，此洪景卢谓其“非青钱学士所能及”也。甲去妻，后妻犯罪，请用子荫赎罪，甲怒不许。判云：“不安尔室，尽孝犹慰母心（诸判大都小巧之文）；薄送我畿，赎罪宁辞子荫。纵下山之有怒，曷陟屺之无情？”又，辛夫遇盗死，求杀盗者许为之妻，或责其失节，不伏。判云：“夫冤不报，未足为非；妇道有亏，诚宜自耻。诗著靡他之誓，百代可知；礼垂不嫁之文，一言以蔽。”又，丙居丧，年老毁瘠，或非其过礼，曰哀情所钟。判云：“况血气之既衰，老夫耄矣；纵哀情之罔极，吾子忍之。”丙妻有丧，丙于妻侧奏乐，妻责之，不伏。判云：“室方在疚，庭不彻悬。铿锵无倦于鼓钟，好合有伤于琴瑟。既愆夫义，是弃人丧。俨麻之在躬，是吾忧也；调丝竹以盈耳，于汝安乎？”丙请预驸马，所司纠云：“丙庶子也，且违格令。”科家长罪，不伏。判云：“下嫁王姬，旁求都尉，选吹箫之匹（不管正说反说，只是说得于题有情）。虽则未获真人，预傅粉之郎，岂可滥收庶子？况姻连天族，荣冠人伦。嗣既异于承祧，礼难当于厘降。”甲夜行被执。辞云：“有公事，欲早趋朝，所由以犯禁。”不听。判云：“非巫马为政，焉用出以戴星；同宣子候朝，胡不退而假寐？”乙在田，妻饷不至，路逢父告饥，以饷馈之，乙怒，出妻。判云：“夫也望深彼，方期相敬如宾；父兮念切嚣然，旋闻受哺予子。义虽乖于齐体，孝则见于因心。盍嘉陟岵之仁，翻肆送畿之怒。孰亲是念，难忘父一之言；不爽可征（用《左传》、《卫风》语，妙妙），无效士二其行。”丙娶妻三年无子，舅姑将出之，诉云：“归无所从。”判云：“虽配无生育，诚合比于断弦，而归靡适从（随事见奇辟则小道可观），庶可同于束组。”丙有志行，隐而不仕，为郡守所辟，称是巫家，不当选吏。功曹按其诡诈，丙不伏。判云：“太守以举尔所知，将申蒲帛之聘（用论语二句，妙妙）。夫子以从吾所好，不顾亏旌之招。惧俗吏之徒劳，引巫家以自秽。冀其言逊获免，翻以行诈论辜。况商洛拂衣，汉且求之不得；颍川洗耳，尧亦在而弗论。”乙为三品，见本州刺史不拜，或非之，称品同。判云：“或商周不敌，敢不尽礼事君？今晋郑同侪，安得降阶毕我？”若此之类，皆不背人情，合于法意，真老吏判案。若金粉淋漓，又其余事耳。

　　李程初试《日五色赋》，先榜落矣。杨于陵遇程于省门，询其破题，曰：“德动天鉴，祥开日华。”（冠盖语）于陵谓：“须作状元。”翌日无名，于陵深不平，乃于故册末缮写而斥其名氏，携诣主文，绐以旧题旧文，主文叹赏不已。于陵曰：“当今场中若有此赋，何以待之？”主文曰：“有，即非状元不可。”于陵曰：“苟如此，已遗贤矣。此乃李程所作。”亟命取落卷面对，不差一字。主文致谢，于是擢为状元。前榜已出重收。程后出镇大梁，闻浩虚舟应宏词复试此题，颇虑浩愈于已，专驰介取至，将启缄，色尚不豫，及睹浩破题曰：“丽日煌，中含瑞光。”程喜曰：“李程在里。”至末韵：“侵晚水以芒动，俯寒山而秀发。”程大ㄉ曰：“李程赋且在端日，何为到夜秀发？”由是浩赋不能凌迈。

　　杜樊川（牧）四六多杂散语，惟宴毕殿前谢表最谨严，其文云：“迟日正丽，广场洞开。张仙乐者三千余人。列正羞者二十六豆。酒倾瑶瓮，食置雕盘。列圭组以成行，酌金窑以为劳（笔下富贵，绝无寒乞态）。属餍而止，饱德以归。既醉太平之风，共乐仁寿之域。”

　　武宗素重封敖，拜为翰林学士。敖构思敏速，语近而理胜，不务奇涩。尝草《赐阵伤边将诏》，警句云：“伤居尔体，痛在朕躬。”帝览而善之，赐以宫锦（此帝王之言，堪与天地同德，非书生语也）。李德裕在相位，定策破回鹘，诛刘稹。议兵之际，同列或以为不可，惟德裕筹计指画，竟立奇功。武宗深赏之，封卫国公，爵太尉。其制语有：“遏横议于风波，定奇谋于掌握。逆稹盗兵，壶关画锁。造膝嘉话，开怀静思。意皆我同，言不他惑。”制出，敖往庆，德裕口诵此数句，抚敖曰：“陆生有言：‘所恨文不迨意。’如卿此语，秉笔者不易措言。”坐中解其所赐玉带遣敖（根枯管博得，宫锦玉带来，稽古之荣如此）。

　　李赞皇尝左宦宜春，卢肇以文见知。肇工于赋咏，见有舞柘枝者，赋云：“帽莹隋蛇，熠熠泛兰之露；裾翻庄蝶，翩翩狎蕙之风。”牛奇章亦重其文，尝延于中寝，会侍妾沐发，方捧髻插钗，奇章曰：“何妨一咏？”肇即应声曰：“神女初离碧玉阶，彤云犹拥牡丹鞋。知道相公怜玉腕，故将纤手整金钗。”

　　令狐是楚相之子，宣宗朝亦大拜。《谢赐口脂紫雪表》云：“灵膏有琼液之名，仙散拟雪花之状。职当喉舌，匪效鲁庙之三缄（其思运来官样）；任在燮调，请献谢连之六出。”人以为得宰相体。

　　李商隐初不喜对偶，从令狐楚学，遂以笺奏见知，有《为荣阳公桂州谢上表》云：“三梁路阻，九峤山遥。浮江遇楚泽之萍，望国隔番禺之桂。遐思白鸟，率飚音于周圃之中；远羡仙，永固本于尧阶之上。”《为濮阳公陈许谢上表》云：“奉违轩镜，几落尧。（机锋流贯）比园葵以自倾，昼唯向日；羡海槎之不系，秋则经天。”

　　商隐又有《为荣阳公端午谢赐物状》云：“五神定位，祝融司长养之功；六律钧和，苏宾有酬酢之义。故节推戴礼，日著汉仪。彼艾人远具于岁时，角黍近标于风土。乃耆旧传闻之末，亦君亲庆赐之原。”末云：“况又将以朱丝，萦诸画轴。用禳故气，兼续残龄。爰自微臣，颇流诸校。鞠躬被宠，全逾锡带之荣；睹物传辉，实动请缨之思。”商隐为文多检阅书册，左右鳞次，号“獭祭鱼”云。

　　温庭筠才思艳丽，工于小赋，每入试，押官韵作赋，凡八叉手而八韵成，时号为“温八吟”（正平一挥，子建七步，自来才捷者元不少。至若呕心腐毫，又非此类。要以极才人之致为美，无问迟速也）。李商隐谓曰：“近得一联句云：‘远比赵公三十六年宰辅’未得偶句。”温曰：“何不云：‘近同郭令二十四考中书’。”

　　温庭筠遇宣宗于逆旅，不识龙颜，傲然诘之曰：“公非长史司马之流？”帝曰：“非也。”又曰：“得非六参簿将之类？”帝曰：“非也。”明日谪为方城尉。制词有“徒负不羁之才，罕有适时之用”句，竟流落而死。后光启中，庭筠子宪为山南李巨川草荐表，盛述先人之屈，曰：“娥眉先妒，明妃为去国之人（一言两语，逾于痛哭）；猿臂自伤，李广乃不侯之将。”人多怜之。

　　宣宗舅郑光镇河中，封其妾为夫人，不受，表辞曰：“白屋同愁，已失凤栖之侣；朱门自乐，难容乌合之人。”上笑曰：“谁教阿舅作？”左右对：“掌书记田绚。”上欲以翰林处之，论者以不由进士科，又无引援，乃止。

　　咸通间，刘瞻为荆南节度使，时温璋贬振州司马，仰药卒。韦保衡与路岩共谮瞻云：“与医官通谋，投毒药。”贬康州刺史。翰林学士承旨郑畋草制曰：“安数亩之居，仍非已有（似东方曼倩割炙语意）；却四方之赂，惟畏人知。”岩谓畋曰：“侍郎乃表荐刘相也。”坐贬。

　　崔沆及第年为主罚录事，同年豆卢彖甫近开宴，坚请假往洛下拜庆，及同年宴曲江，彖以雕宪载妓、微服纵观其侧，为团司所发，沆判曰：“深搀席帽，密映毡车。紫陌寻春，便隔同年之面；青云得路，可知异日之心。”

　　王徽在中书，五年后继卢携为相，只一日，及除昭义节度。徽上表乞免，词曰：“六年内署，虽叨捧日之荣；一日台司，未展致君之恳。”时田令孜闻黄巢已入关，乃归罪于卢携而荐王徽、裴彻。是日巢入长安，僖宗幸蜀。

　　裴彻自贼中奔诣行在，时百官未集，乏人草制，左拾遗乐朋龟谒田令孜而拜之，由是擢为翰林学士，陈敬迎帝请幸成都，进爵太尉，赐铁券。其文曰：“烹巨鳌者，鼎大于沧海（奇语惊人），斩长鲸者，剑倚于青天。既立异勋，勉膺殊宠。朕税驾褒斜，省方邛蜀，匍匐而来迎凤辇，驱驰而速建龙宫，致朕身安。由卿忠荩，今赐卿铁券，赦其十死。望泰山而立誓，指黄河以为盟：‘山无尽时，河无竭日。君君臣臣，父父子子。永远贵昌，并皆如此。’”此朋龟笔也。然父子岂必皆贤，世降宜有等杀，免其十死则亦何所不至？唐制如此，藩臣乌得不乱？”（按：敬、令孜，兄弟也。僖宗善击球，令孜使敬击球得第一，镇西川，后令孜得罪，亦被流。会昭宗立，不奉诏，令孜自出监西川军。又召王建，激之乱，建屡请杀二人，不许，乃使人告敬作乱，令孜通凤翔书皆杀之，使判官冯涓草表奏之，曰：“开押出虎，孔宣父不责他人；当路斩蛇，孙叔敖盖非利己。专杀不行于阃外，先机恐失于彀中。”）

　　唐制，举人试日，既暮，许烧烛三条。德宗朝，主文权德舆于帘下戏云：“三条烛尽，烧残举子之心”，举子遽答云：“八韵赋成，惊破侍郎之胆。”（口才颇利）僖宗朝有秦韬玉者，出入田令孜之门。车驾幸蜀，韬玉已拜丞郎判鹾，及小归公主文，韬玉准敕放第，仍编入其年榜中。韬玉致书谢新人，皆呼同年。略曰：“三条烛下，虽阻文闱；数仞墙边，幸同恩圯。”

　　卢光启受知于租庸张浚，浚出征并、汾，卢每致书疏，一事别为一幅，朝士效之。盖重叠别纸，自光启始也。其族弟汝弼为浚出征判官，传檄四方，有云：“自朱耶之狼狈，致赤子之流离。”自谓人曰：“天生赤子、朱耶，供我之笔。”（不惟“朱”对“赤”，“耶”对“子”，且狼狈兽名流也。朱耶，李克用祖姓）

　　唐世节度，观察诸使辟置僚佐，以至州郡差椽属，牒语皆用四六，大略如告词，李商隐《樊南集》、罗隐《湘南杂稿》皆有之，故韩昌黎《送石洪河阳幕府序》云：“撰书辞，具马币。”李肇《国史补》载：崖州差故相韦执谊摄军事衙推，亦有其文。非只以吏牍行遣也。钱武肃在镇，《牒钟廷翰摄安吉主簿》云：“前件官儒素修身，早升官绪。寓居水，累历星霜。克循廉谨之规，备显温恭之道。今者愿求录用，特议抡材。安吉属城，印曹阙吏，俾期差摄，勉效公方。倘闻佐理之能，岂吝超升之奖。”此牒当时掌书记所撰，殊为不工，然谓主簿为印曹，亦佳。

　　罗隐初游京师，不遇，归谒钱武肃，辟为钱唐令，寻掌书记。时初授镇海军节度，命沈崧草谢表，盛称浙西繁盛，成以示隐，隐曰：“是自贾征索也，请更之。”乃极言兵火凋弊，有“天寒而麋鹿来游，日暮而牛羊不下”之语，廷臣见之，曰：“此罗隐词也。”（世传隐能诗，多语谶，人唯恐得其恶言。乃此词极言兵火凋弊，无乃大不祥耶？可一笑）又《贺昭宗更名晔表》曰：“左则姬昌半字，右则虞舜全文。”京师称为诸镇第一。

　　晚唐士人作律赋多以古事为题，寓悲伤之旨，如吴融、徐寅诸人是也。黄文江（滔）亦以此擅名。赋唐明皇回驾经马嵬坡，隔句云：“日惨风悲，到三颜之死处；花愁露泣，认朱脸之啼痕。褒云万叠，断肠新出于啼猿（黯然销魂）；秦树千层，比翼不如于飞鸟。羽卫参差，拥翠华而不发；天颜怆恨，觉红袖之难留。神仙表态，忽零落以无归；雨露成波，已沾濡而不及。六马归秦，却经过于此地；九泉隔越，几凄侧于平生。”又《赋景阳井》云：“理昧复隍，处穷泉而讵得？识乖驭朽，攀素绠以胡颜？青铜有恨，也从零落于秋风；碧浪无情，宁解流传于夜壑？荒凉四面，花朝不见朱颜；滴沥千寻，雨夜空啼碧溜。莫可追陪，玉树之歌声邈矣；最堪惆怅，金瓶之咽处依然。”又《赋馆娃宫》云：“花颜缥渺，欺树里之春风；银焰荧煌，却城头之晓色。恨留山鸟，啼百卉之春红；愁寄垅云。锁四天之暮碧。（钟情凄恻，寄语却又浓满。）遗堵尘空，几践群游之鹿；沧洲月在，宁销怒触之涛。”又《赋陈皇后因赋复宠》云：“已为无雨之期，空悬梦寐；终自凌云之制，能致烟霄。”又《赋秋色》云：“空三楚之暮天，楼中历历；满六朝之故地，草际悠悠。”（模拟处，空中一拳。妙）又《赋白日上升》云：“较美古今，列子之乘风固劣；论功昼夜，嫦娥之奔月非优。”凡此十数联，皆研确精微，当时传讽。

　　黄滔为王审知推官，审知遗之鱼，徐寅代为谢笺曰：“衔诸断索，才从羊续悬来（二事一贯，如贯鱼然）；列在雕盘，便到冯食处。”当时亦大称之。

　　寇豹、谢观同在崔裔孙相公门下，以词藻相尚，豹谓观曰：“君白赋有何佳语？”对曰：“晓入梁王之苑，雪满群山；夜登庾亮之楼，月明千里。”豹唯唯，观大言曰：“仆已擅名海内，子才调多，胡不作赤赋？”（“大言”“属声”见两人狂态，至“唯唯”“骇服”又自贬损任真）豹未搜思，厉声曰：“田单破燕之日，火燎平原（或欲改火焰烧乎）；武王伐纣之时，血流漂杵。”观大骇服。（杨用修与诸才士宴集，偶谈及此，一客效之，作黑赋曰：“孙膑衔枚之际，半夜失踪；达磨面壁以来，九年闭目。”一客赋青曰：“帝子之望巫阳，远山过雨；王孙之别南浦，芳草连天。”一客赋黄曰：“杜甫柴门之外，雨涨春流；卫青油幕之前，沙含夕照。”或谓：“‘月明千里’得白之神，曰‘火’曰‘血’，不免着迹。且‘燎原’事与‘田单’不相干。”一客改之曰：“尧时十日并出，烁石流金；秦宫三月延烧，照天烛地。”用修谓：曰“‘血’曰‘火’及‘十日并出’‘秦宫延烧’”皆非佳境。或改之曰：“孙绰赋天台景，高城霞起而建标；杜牧咏江南春，十里莺啼而映绿。”稍有风韵。又赋黄曰：“灵均之叹木叶，秋老洞庭；渊明之啜落英，霜清彭泽。”信胜旧矣。黑赋亦非佳况。余居尧山堂，与家兄春甫复谈及此，春甫应声曰：“骊铁成群，云暗阴山之壮；鸟鸦作阵，风霾柏府之旁。洗砚而墨池浑，回车而松林暮。”并不作点鬼簿语。因相与鼓掌大噱。）

　　润州金山寺居大江中，张、孙鲂留诗为第一。张诗云：“一宿金山顶，微茫水国分。僧归夜船月，龙出晓堂云。树影中流见，钟声两岸闻。因悲在朝市，终日醉醺醺。”鲂诗曰：“万古波心寺，金山名日新。天多剩得月，地少不生尘。过橹妨僧定，惊涛溅佛身。谁言张处土，题后更无人。”鲂初避乱依郑谷于宜春，颇为诱掖，后有能诗声，终于南唐。鲂父，画工也，王澈为中书舍人，草鲂诰词云：“李陵桥上，不吟取次之诗；顾凯笔头，岂画寻常之物？”鲂终身恨之。（谑语耳，何必恨。）

　　韦庄，唐末举进士，李询为西川宣谕和协使，辟为判官，以中原多故，潜欲依王建，辟为掌书记，时一县宰乘时扰民，庄为建草牒云：“正当凋瘵之秋，好安凋瘵；勿使疮痍之后，复作疮痍。”（今特独无此人，为此语，余为怆勹钅戈云）时以为口实。

　　后唐庄宗灭梁，纳其妃郭氏，许收葬末帝，殷鹏作志文，警句云：“七月有期，不见望陵之妾；九嶷无色，空余泣竹之妃。”（胜句）闻者为之凄然。

　　五代间，士人作赋用事有甚工者，如江文蔚《天窗赋》云：“一窍初启，如凿开混沌之时；两瓦<鸟穴>飞，类化作鸳鸯之后。”（巧合）又《土牛赋》云：“饮渚俄临，讶监津之捧塞；度关倘许，疑函谷之丸封。”

　　江文蔚，后唐长兴二年卢华榜下进士八人，与张沅、吴承范、汤鹏、范禹五人为学士。范初冒张姓，后入蜀，有谢启云：“昔年上第，误标张禄之名（浅而见成）；今日故园，复作范睢之裔。”此语殊露，然殆有所本。唐郑准为荆南节度使成从事，本姓郭，代为作《乞归姓表》云：“居故国以狐疑，望邻封而鼠窜。名非伯越，浮舟难效于陶朱；志在投秦，出境遂称于张禄。未遑辨雪，寻涉艰危。”其后范文正公以随母冒姓朱，后《乞还姓表》遂全用之，议者谓，公虽袭用古人全语，然本实范氏当家，故事非攘窃也。 


 
 卷四 宋 
 
　　太祖之受周禅也，百官班定，犹未有禅诏，翰林承旨陶谷出诸袖中，遂用之。谷意希大用，及范质拜相，谷草制，词曰：“十年居调燮之司，一旦得变通之术。”（嘲质适所以自嘲）质泣诉于太祖，由是薄其为人，终身不获大用。

　　陶谷使江南日，韩熙载遣家妓奉盥。及旦，以书谢云：“巫山之丽质初临，霞侵鸟道；（才人之致便自落红满地）洛浦之妖姿自至，月满鸿沟。”举朝不能会其辞，熙载因召家妓讯之，云是夕忽当浣濯。

　　陈希夷（抟）尝举唐长兴中进士不第，遂隐华山。晋、汉以后，每一朝革命，颦蹙数日，及闻宋祖登极、曰：“天下自此定矣。”太平兴国中，尝两入朝，皆以宾礼见，后再召，乃表辞云：“九重仙诏，休教彩凤衔来；一片野心，已被白云留住。”（山林语）帝深讽之。

　　卢丞相（多逊）谪海外，其谢表末云：“流星已远，拱北极以无由；海日空悬，望长安而不见。”（失意人出口，固黯然。）临终自作遗表，略云：“昔日位居黄阁，众口铄金；此时身谢朱崖，蔓草萦骨。”虽有五代衰气，然亦可哀矣。

　　张洎在江南李后主时为大臣，国亡受知太宗，复作辅臣，时王元之（禹）为翰林学士，洎手书古律诗两轴与之，元之以启谢云：“追踪季札，辞吴尽变为《国风》（中目刺讥）；接武韩宣，适鲁独明于《易》象。”谓其自他国入中朝也。

　　王元之《拟李靖平突厥露布》，其叙颉利求降且复谋窜曰：“阱中饿虎（亦詈骂），暂为掉尾之求，上饥鹰，终有背人之意。”

　　王元之谪居黄州，后徒蕲，谢上表曰：“宣室鬼神之问，敢望生还；茂陵封禅之书，惟期死报。”上览之曰：“禹其亡乎？”逾年果卒。（杜诗：竟无宣室召，徒有茂陵求。）

　　王元之临终作遗表曰：“岂期游岱之魂，遂协生桑之梦。”盖昔人梦生桑而占者云：“桑字乃四十八。”果以是岁终。元之亦以四十八而殁也。临殁用事精当如此。

　　钱熙，泉南才雄之士，进《四夷来王赋》万余言，太宗爱其才，擢馆职，尝撰《三酌酸文》，世称精绝。略曰：“渭川凝碧，早抛钓月之流；商岭排青，不逐眠云之客。”又：“年年落第，春风徒泣于迁莺；处处羁游，夜雨空悲于断雁。”乡人李庆孙哭之曰：“四夷妙赋无人诵，《三酌酸文》举世传。”

　　真宗每赐进士第，必召高等数人，视其器识，察其形神，取其文词有理趣者，始擢第一。徐《铸鼎象物赋》云：“足惟下止（俱用《易》），讵闻公悚之欹倾；铉乃上居，实取王臣之威重。”遂以为第一。

　　大中祥符间，龙溪邑民于九龙溪网鱼得珠一颗，一围阔三寸七分，中有小珠七颗，如七曜。次如七曜者不可胜数。漳州守王冕列表以进，其略曰：“吐非蛇口，产异蚌胎。荧煌外散于月华，皎洁内含于星彩（月华星彩，呈露篇中）。遐稽信史，迥殊照乘之光；洞究祥经，弗类媚川之色。”表出，一时传诵，称其妙绝。

　　丁晋公（谓）文字虽老不衰，在朱崖《答胡则侍御书》曰：“梦幻泡影，知既往之本无；地水火风，悟本来之不有。”久之，作陈情表，叙策立之劳，有云：“臣有弥天之罪，亦有弥天之功。”乃北迁道州，谢表云：“心若倾葵，渐暖长安之日；身同旅雁，乍浮楚泽之春。”又《谢复秘书监表》云：“炎荒万里，岁律一周，伤禽无振羽之期，病树绝沾春之望。”人亦哀之。（国朝陈学士循《释罪谢恩表》云：“幽谷春生于腐苹，废炉暖发于寒灰。系鸟出笼，复遂山林之素性；涸鱼得水，遂进鼎俎之横灾。”语亦工而有味。）

　　丁晋公南迁时，作《南岳齐疏文》，有云：“补仲山之衮，虽罄一心；调傅说之羹，难谐众口。”后人改云：“虽曲尽于巧心，终难谐于众口。”至曾子宣谢宰相表曰：“方伤锦败材之初，奚堪于补衮？况覆饣束折足之际，何取于和羹？”此又妙矣。“伤锦败材”四字，后汉傅全语。

　　丁晋公《进新茶表》云：“产异金沙，名非紫笋。江边地暖，方呈彼茁之形；阙下春寒，已发其甘之味。有以少为贵者，焉敢韫而藏诸？见谓新茶，盖遵旧例。”

　　李后主归末后，乞潘慎修掌记室。慎修，李氏之旧臣也。其表略云：“昨因先皇临御，问臣颇有旧人相伴否？臣即乞徐元禹。元禹方在幼年，于笺表素不谙习，后来因出外问，得刘钅长，曾乞得广南旧人洪侃，今来已蒙遣到徐元禹，其潘慎修更不敢陈乞。所有表章，臣且勉励躬亲。臣亡国残骸，死亡无日，岂敢别生侥觊，干挠天聪。只虑章奏之间，有失恭慎，伏望睿慈，察臣素心。”奉圣旨：“光禄寺丞徐元禹、右赞善大夫潘慎修，并令往李煜处。”后杨大年（亿）作慎修墓志云：“俾事旧君，是为上介思乔木于故国，尚见世臣曳长裾于王门。兼掌记室。”（数语尽其生平履历。）

　　学士院壁间有题云：“李阳生，指李树为姓，生而知之，”久无对者。杨大年为学士，乃对云：“马援死，以马革裹{尸死}，死而后已。”（“姓”从“生”“{尸死}”从“死”，亦巧。）

　　杨文公为学士时，草《答契丹书》云：“邻壤交欢”，草既入，真宗自注其侧云：“朽壤？鼠壤？粪壤？”大年遽改为“邻境。”明旦，引唐故事：学士作文书，有所改，为不称职，当罢。因亟求解职。真宗语宰相曰：“杨亿不通商量，真有气性。”

　　杨文公为执政所忌，母病谒告，不俟朝旨，径归韩城，与弟倚居，逾年不调，有启谢朝中亲知云：“介推母子，愿归绵上之田；伯夷弟兄，甘受首阳之饿。”后除知汝州，而希旨言事者攻击不已，公又有启与亲知云：“已挤沟壑，犹下石而弗休；方困蒺藜尚关弓而相射。”当事诸人益恶之。

　　杨文公常戒其门人，为文宜避俗语，而公自作表云：“伏惟陛下，德迈九皇。”（语涉韭黄）门人郑戬遽请于公曰：“未知何时得卖生菜？”（滑稽）公笑而改之。

　　郑戬知开封府，又知杭州，及知长安，谢表曰：“听严城之更鼓，未卜何辰？植劲柏于雪霜，更观晚节。”上曰：“戬器识英豪，朕欲用为宰相，故详试于外也。”

　　天圣中，刘子仪（筠）有《贺五王出阁启》，其间一联，隐用五字甚佳，云：“芝函晓列星飞，降天上之书；棣萼晨趋岳立，受日中之字。”

　　范希文（仲淹）少时作《齑赋》，其警句云：“陶家瓮内，淹成碧绿青黄；措大口中，嚼出宫商角征。”盖亲尝世味，故得齑之妙处。

　　范希文未遇时，作《金在赋》云：“如令区别妍媸，用为藻鉴；倘使削平僭乱，请就于将。”（其致大雅更胜齑赋）人皆期其有将相器。（公又为《水车赋》云：“方今圣人在上，五日一风，十日一雨，则斯车也吾其不取。”谓水车唯施于旱，不旱则无所施。公在宝元、康定间，边鄙有警，骤加进擢，晏静则置而不问，与水车何异。）

　　范希文少孤，随母适朱氏，因冒其姓，登第时名朱说，后复姓，谢表云：“名非霸越，乘舟偶效于陶朱；志在强秦，入境遂同于张禄。”用蠡、睢事精切如此。

　　范希文《谢赐凤茶表》云：“念犬马之微志，锡龙凤之上珍。馨掩灵芝，味滋甘醴。濯五神之精爽，祛百疾之冥烦。允彰仁寿之恩，特出圣神之眷。谨当饼为良药，饮代凝冰。思苦口以进言，励清心而守道。”

　　韩魏公（琦）《谢除使相判相州表》云：“宰职隳功，莫副宵衣之治；乡邦得请，重叨昼锦之行。”公本相人，自宰相出判，故云。

　　王德用号黑王相公，年十九，从父讨西贼，威名大震，西人儿啼，即呼：“黑大王来”以惧之，后除枢密使，孔道辅上言：“德用状类艺祖，宅枕乾冈，”乃出知随州，谢表曰：“状类艺祖，父母所生；（善解）宅枕乾冈，朝廷所赐。”时人莫不多其言。

　　夏英公（竦）《辞免起复奉使契丹表》略云：“顷岁先人没于行阵，春初母氏始弃孤遗。义不戴天，难下单于之拜（奸邪之人亦自能为孝义语）；哀深陟屺，忍闻禁亻末之音。”又云：“王姬筑馆，接仇之礼既嫌；曾子回车，胜母之游遂辍。荷两宫之大庇，戴三事之昌言。退安四壁之贫，如获万金之赐。”不拜单于，用郑众事，而《公羊》谓夷乐曰禁亻末。此以生事对熟事也。欧阳公（修）甚称之。后作《归田录》，改云：“义不共天，难下穹庐之拜；礼当枕块，忍闻夷乐之声。”是时文章，方扫除五代陋习，故英公此等语见称于时，自是而后，四六之工，盖什伯于此矣。

　　陈恭公（执中）素不乐欧阳公，其知陈州时，公自颖移南京过陈，拒而不见，后欧公还朝为学士，陈为首相，公遂不造其门。已而陈出知亳州，公当草制，陈自谓必不得美辞，至云：“杜见却扫，善避权势以远嫌；处事执心，不为毁誉而更变。”陈大惊喜，曰：“便与我深知者不能道此。”手录一本寄其门下客李师中曰：“吾恨不早识此人。”

　　欧阳公《乞休致表》曰：“俾其解组官庭，还车故里。披裘散发，逍遥垂尽之年；凿井耕田，歌咏太平之乐。”客有面叹其雅致平淡者，公曰：“尚不如老苏（不难自屈如此）秀才“有田一廛，足以为养；行年五十；将复何求？”盖老泉笺中语，公甚爱之。

　　宋朝百官致仕，宰执换东宫官，欧阳公始以太子少师、观文殿学士致仕，示特恩也。其谢表曰：“道愧师儒，乃忝春宫之峻秩；身居畎亩，犹兼昼殿之清名。”自是以为例。

　　宋人四六，以杨大年，刘子仪为体，必谨四字六字律令，然其弊类俳，欧阳公深嫉之，曰：“今世人所谓四六者，非修所好。少为进士，不免作，自及第，遂弃不作。在西京佐三相幕，于职当作，亦不为作。”其《亳州谢上表》云：“昨怨出仇家，构为死祸。造谤于下者，初若含沙之射影，但期阴以中人；宣言于庭者，遂肆鸣枭之恶音，孰不闻而掩耳？”又《乞致仕表》云：“伏念臣家世单平，性姿中下。少从官学，未免饥寒。不自意于遭逢，遂进阶于华显。然而群材方茂，蒲柳未秋而早衰；众骏并驰（个中只是长长短短，便宽不拘，无甚奇异），驽骀中道而先乏。而况荷难胜之任用，窃逾分之宠荣，风波忧畏而虑以深，疾病侵凌而老亦至。故自辞于机政，即愿谢于轩裳。”诸表脱去畦迳，与杨、刘自是迥别。

　　景初，张唐卿榜《赐恩泽出身章服等制》云：“青衿就学，白首空归。屡陈乡老之书，不预贤能之选。靡务激昂而自励，止期华皓以见收。”仁宗怒曰：“后世得不诒其子孙羞乎？”（仁主之言）御笔抹去。宋郑公（庠）别进云：“久沦岩穴，夙蕴经纶。莺迁未出于乔林，鹗荐屡光于乡校。纵辔诚亏于远到，抟风勉屈于卑飞。”上颇悦。

　　钱希白（易）子彦远、明逸俱以贤良登科，族人藻既应说书进士，俱中第，又应中大科。熊伯通以启贺藻知制诰，曰：“七年三第，阅贤良文学之科；一门四人，袭润色讨论之职。”四人谓易、惟演、明逸及藻也。

　　郑毅夫（獬）少年自负，监中送以第五，意甚不平，其《谢主司启》云：“李广事业，自谓无双（颇自负，能占地位）；杜牧文章，止得第五。”

　　郑毅夫久负魁望，滕元发（甫）名亦不在其下，及廷试《圜丘象天赋》，将唱名，二公相遇，各举赋破，滕云：“大礼必简，圜丘自然。”郑云：“礼大必简，丘圜自然。”（一倒便觉做做，语气遂足）滕即叹服，曰：“公在我先矣。”滕尝预为笏记云：“朝廷取士，唯求一日之长；畎亩爱君，咸务积年之学。”及唱第，郑果第一，滕第三。郑却无陛谢之备，遂用滕记。（两人所称知己。后世倾危之士，便为敌国。）

　　神宗首用富郑公（弼）作上相，以司空、侍中为昭文馆大学士也。制乃郑毅夫所草，末云：“上理乎天工，则日月星辰以之顺；下遂乎物宜，则山川草木以之蕃。近则诸夏，仰德以承流；远则四夷，倾心而待命。”毅夫自负此文敏赡，因为诗曰：“中使传宣内翰家，君王令草侍中麻。紫泥金印封题了，红烛才烧一寸花。”元中，司马温公作相，除左仆射，时学士邓温伯草制，其末曰：“上寅亮于天工，则阴阳风雨以之顺；下咸遂乎物理，则山川草木以之灵。内阜安于兆民，外镇抚于四裔。”此二白麻特相类，人谓非二公不能称此大训。富彦国《辞起复表》云：“况今中外无事，左右得贤，共辅圣明之期，安有隳旷之务！曲蒙下诏，更起孤臣，在陛下驭国之方，盖欲不遗于旧物；于朝廷敦化之道，必恐有误于苍生（从头至尾，言有伦次。足当一贯之章）。兼臣悲伤之余，衰病交至，精力已耗，神观未还。假此充员，岂堪应务？伏望日月临照，天地包容，尽母氏平生之恩，怜人子罔极之苦，曲矜末志，得满钜忧。生意凋零，或尚未捐于沟壑；清光咫尺；终期伏望于云天。悲感增深，恳顾兼剧。”

　　富郑公居洛，文潞公（彦博）等用白居易故事（就非俗态），就郑公第置酒相乐，尚齿不尚官，郑公在筵，潞公请范纯夫（祖禹）作致语，曰：“衮衣绣裳，迎周公之归老；（一场好事，政须有此佳语）安车驷马，奉汉相之罢朝。”郑公大喜。

　　熙宁间，邓温伯作《邢妃麻》云：“《周南》之咏《卷耳》，无险讠皮私谒之心；齐诗之美鸡鸣，有警戒相成之道。”四句一字不着安排，真大方语也。王荆公（安石）退居金陵屡用之，《贺册皇妃表》云：“《关雎》之求淑女，无险讠皮私谒之心；《鸡鸣》之得贤妃，有儆戒相成之道。”（此只管神里相合，更不问做作。老头巾不悟乳臭子亦不悟。）

　　王介甫《贺生皇子表》云：“凫之雅（一字不浮），媚于神祗；苡之风，燕及黎庶。弓嗣燕棋之报，仍罴梦之祥。无疆惟休，永保桑苞之固；有室大竞，方观椒实之繁。”此数语骤而视之，如布帛菽粟，只在目前，徐而察之，若规矩范型，不可增减，所谓风行水上，不求文而自文者。

　　许贰卿（奕）丁艰服除，入朝谢启曰：“终三岁予宁之制。”“予宁”二字，或谓即“丧与其易也，宁戚。”殊无意义。盖汉诏：“士大夫遭父母丧者，予宁三岁。”即假宁之宁。俾之治丧耳。王荆公《谢给蔡卞假》、《将臣女子省侍》、《令卞传宣抚问表》曰：“饬医遣使，已叨训勉于礻是身；辍侍与宁，重累顾哀于慈子。”正以与宁为给假也。

　　王荆公在金陵，有中使传宜抚问，并赐银合茶药，令中外各作一表，既具藁，无可于公意者，公遂自作，其词云：“信使恩言，有华原隰。宝奁珍剂，增贲丘园。”盖五事见四句中，言约意尽，众以为不及。

　　王荆公与吴冲卿丞相，同年同岁又修婚姻之好，熙宁中，越两制旧人三十余辈，用为枢密使副，又荐代已为相，冲卿遂摆其迹，欲与荆公异，力荐与荆公论事贬斥之人如吕晦叔、李公择、程伯淳还朝，又欲稍变新法，及言荆公家事。荆公去而不复召者，冲卿力也。公在金陵熟闻之。因中使传宣抚问，以表谢曰：“晚由朴学，上误圣知。智曾昧于保身，忠每怀于许国。谗诬甚巧，窃忧解免之难；危拙更安，特荷眷怜之至。况远迹久孤之地，实迩言易间之时。而离明昭哲于隐微，解泽频繁于疏逖。”所谓“迩言易间，”乃谓冲卿也。未几，冲卿薨于位，公作挽词云“气钟旧国山川秀”者，讥其乡里本建州也。

　　王荆公父名益，以都官员外郎通守金陵，而元厚之（绛）为金陵幕官，其契分久矣。荆公既相，神宗欲慎选翰林学士，时厚之久在外，老于从官，荆公对曰：“有真翰林学士，但恐陛下不能用耳。”上固问之，因道姓名，上久之，曰：“元绛在外久，不以文称，且令为制诰何如？”荆公曰：“陛下果不能用耳。况已作龙图阁直学士，难下迁知制诰。”遂自外径除翰林学士，中外大惊。既就列，有称职之誉，不久，遂参大政，故厚之深德荆公。其后，荆公居金陵，厚之以太子少保致仕归平江，以启谢荆公曰：“眷林泉之乐，方遂乞骸；望衮绣之归，徒深引ㄕ。”

　　元厚之久作藩郡，后闻侬智高余党寇二广，移知广州，而所传乃妄改知越州，厚之谢上表云：“忽闻羽檄之驰，谓有龙编之警。横水明光之甲，得白虚声（其词苍老醒目）；云中亦白之囊，倡为危事。”用李德裕《献替记 伐刘稹》：杨弁令中人马元贯奏：“横水明光之甲曳地，何由取他？”德裕曰：“从伊十五里精兵明光甲曳地，必须破却此贼。”后所传果妄，遂诛杨弁焉。

　　神宗友爱嘉、岐二王，不许出阁，固辞者数十，其后改封。先召翰林学士元厚之谓曰：“卿可于麻辞中道杀，勿令更辞也。”略云：“列第环宫，弥耸开元之盛；侧门通禁，共承长乐之颜。”

　　宋元宪晚岁有诗云：“老矣师丹多忘事，少之烛武不如人。”其后，元厚之作执政，参知政事，一日，奏事差误，神宗顾谓曰：“卿如此忘事耶！”明日乞退，遂用元宪语，作《乞致仕表》云：“少之烛武尚不如人，老矣师丹仍多忘事。蠡智穷于测海，蚊力困于负山。”神宗读表至此，怜其意而留之。（只是意思真）

　　神宗自颖王即位，元丰中，升颖州为顺昌军节镇，时元厚之罢参政，作颖实令，郡中老儒士胡士彦作谢表，公览之，以笔抹去，疾书其纸背，一挥而成。略曰：“焘土立社，是开王者之封（无些儿馅气）；乘龙御天，厥应圣人之作。按图虽旧，锡命惟新。”又曰：“兴言骏命之庆基，宜建中军之望府。谓文武之德，圣而顺，唐虞之道，明而昌。合为嘉名，以侈旧服。”

　　元章简公《致政表》云：“正至衣冠，莫缀迩联之列；岁时牛酒，尚沾甲令之恩。”又《谢越州表》云：“驱车万里，虚出玉关之门；乘驷一麾，幸至会稽之邸。”谢子耆宁《除职表》云：“疲牛抱犊，同均丰草之甘；倦鸟将雏，不失上林之乐。”皆为人称诵。又作王荆公相麻，亦世所称工，然其脑词“若砺与舟，世莫先于汝作；有衮及绣，人久伫于公归。”或犹病其先后失伦云。

　　欧阳公《致仕表》有云：“虽伏枥之马，悲鸣难恋于君轩；而曳尾之龟，涵养未离于灵沼。”元厚之后作致仕表云：“跄跄退舞（殊有体面），敢忘舜帝之笙镛；{羽高}归飞，亦在文王之灵沼。”又《谢致仕表》云：“冥鸿虽远，正依天宇之高华；微藿既{羽高}倾，尚逆日华之明润。”其意谓万物不离于天地，虽致仕亦不离君父也。苏子瞻为《笔说》，大以此为妙，云：“古人谢致仕表，未有能到此者。”（日华、明润，用李德裕唐武宗《画像赞》。）

　　谏臣被黜到任，谢表往往诋讦，熙宁三年，傅献简（尧俞）言新法不便，谪知和州，表云：“以臣性本天成，惟朴忠之是徇；谓臣官有言责，盍去就之当然。”人以为得体。

　　刘丞相（挚）旧以词赋知名，晚为表章，尤温润闲雅，其《罢省官谢起知滑州表》云：“视人郡章，或犹惊畏；谕上恩旨，罔不欢欣。”又云：“诏令明具，止予奉行；德泽汪洋，易于宣究。”人爱其语整暇，有大臣气象。

　　刘莘老《守郓谢表》云：“虽进退必由其道，所顾学者古人；顾功烈如此其卑，终难收于士论。”（谦而弥光）此真罢相表也。

　　刘丞相自郓徙青，谢表云：“东方大国，莫如郓青（隹语自不须脂粉）；微臣何人，继为帅守。”赵清宪（挺之）自礼部侍郎除中司，谢表云：“省部六曹，礼为清选；宪台三院，丞总大纲。”语俱庄雅可诵。

　　刘斯立（政），丞相长子，贤而能文，丞相谪死新州，至元符末，用登极恩追复故宫，斯立以启谢执政，略曰：“晚岁《离骚》，难招魂于鬼域；平生精爽，或见梦于故人。”用李卫公梦于令狐乞归葬，精爽可畏故事也。（一本：晚岁离骚，魂竟招于异域；平生精爽，梦犹托于故人。）

　　王文恪公（陶）尝言：“四六，如‘萧条’二字须对‘绰约’与‘据鞍矍铄’须对‘揽辔澄清’，若不协韵，则不名为声律矣”文恪《谢正字启》，略云：“雕虫篆刻，童子尚耻于壮夫；血指汗颜，斫者徒羞于巧匠。”又，谢自陈移守许表一联云：“有汲黯之直，未死淮阳之郊；无黄霸之才，顾老颖川之守。”（因地寻人，因得故事，遂成佳句。）谓陈州，淮阳郡，许州乃颖川郡。黄霸自颖川入为三公，而我不敢顾也。用事亲切类如此。

　　赐生辰器币，起于唐以宠藩镇，五代至遣使命。周世宗眷遇魏宣懿，始以赐之。自是执政为例。王华阳（）居政府日久，生．日礼物谢表最多，有云：“记犬马始生之日，知有感于劬劳；推君臣同体之心，欲俯均于忧乐。”或谓以“犬马”对“君臣”不妥（此各自为对法，然似不雅观）。又有云：“禄不逮于养亲，空怀永世之慕；忠可移于报主，何惜一身之捐。”又有云：“笥衣出赐，衰微不称于身章；厩乘分班，勉强自惭于驽力。”又有云：“饩羊丰硕，盖使知自养之荣；醪酒旨清，又将家既醉之福。隆汉家推食之惠，增周室锡朋之休。”又有云：“良金烛乘，严宝勺于天驹；藻帛绚文，杂华章于笥服。拜汉庭之宠，虽惭稽古之工；报周雅之章，顾上如冈之寿。”（不脱生日意）数篇命意措词并无一雷同者。

　　华阳《贺老人星见表》曰：“金行贯叙，颢气肃乎西成（三五参昴，亦自桑然）；珠纬缠空，祥辉丽乎南极。乾文烨润，宵景澄夷。”又曰：“荐人君之寿，既稽元命之图；表天下之安，又载西京之志。”一时庆语，无出其右。

　　四六贵出新意，用景太多而气格低弱，则类俳矣，唯用景而不失朝廷气象，语剧豪壮而不怒张，然后为工。王岐公作慈圣皇后山陵使，《掩圹慰表》云：“雁飞银汉，虽阅景于千龄；龙绕青山，终储祥于百世。”滕元发《乞致仕表》云：“云霄鸿去，免罹缴之施；野渡舟横，无复风波之惧。”吕太尉《谢赐神宗御集表》云：“凤生而五色，怅丹穴之已遥；龙藏乎九渊，惊骊珠之忽得。”凡此之类，皆以气胜与语胜也。

　　滕元发少居乡里寺中修业，主僧出，诸生夜盗其犬烹之，僧归觉，笑曰：“能作《滕先生偷狗赋》，即不申理。”元发立成，其惊句云：“抟饭引来，喜掉续貂之尾；索牵去，惊回顾兔之头。”即日传播诸郡。（《上官荣传》：“避麋之犬，岂顾兔耶？”二字出此。按：《天问》实有“顾兔在腹”之句。）

　　滕元发《贺吕正献公（公著）拜相启》云：“玉璜钓濑，家传渭水之符；金鼎调元，代出山东之相。”又云：“寰区大，尽还仁祖之风（不用故事亦佳）；朝野一辞，复见申公之政。”当时称诵。

　　正献公自中司罢后，数年起知河阳，谢上表云：“三学士之职，尝忝兼荣；中执法之司，亦蒙真授。”盖公尝为翰林学士兼侍读学士宝文阁学士。官至侍郎，拜中丞，衔内不带权字。公为中丞时，官已至侍郎，故云“亦蒙真授”也。

　　滕元发受知神宗，最在诸公之先，以议政与荆公不合，遂出为帅，后又中飞语，再谪知筠州，托汝阴王公（钅至之父）撰《陈情表》自辨，滕公读至“恋阙之心徒切，见君之日无期。”（痛切处真令人掉泪）起执汝阴手挥涕曰：“此予心欲言而不可得者也。”表入，神宗大悦，以滕公知湖州。湖乃公所乞也。是时林子中作礼部员外郎，与公婿何洵直同曹，闻公得湖，以诗贺回：“清风楼下两溪春，三十余年一梦新。欲识玉皇香案吏，水晶宫里谪仙人。”盖公初第即ヘ湖州，距是三十年矣。

　　唐张籍用裴晋公荐为国子博士，而东平帅李师道辟为从事，籍赋《节妇吟》见志以辞之，云：“君知妾有夫，赠妾双明珠。感君缠绵意，系在红罗襦。妾家高楼连苑起，良人持戟明光里。知公用心如日月，事夫誓拟同生死。还君明珠双泪垂，何不相逢未嫁时？”元中，汝阴除知陈留县，唐君益帅荆南，方董辰沅边事，辟汝阴通判沅州，汝阴已得陈留而辞之，以启谢君益曰：“抱璧怀沽，虽免匹夫之罪；还珠自叹，空成节妇之吟。”

　　孙公素（贲）除河东转运使，托汝阴代作谢表，盖河东，尧故都之地曰：“富岁三登，有唐叔得禾之异；舆情百乐，兴尧民击壤之歌。”末云：“过太行回顾云下，义感亲阉（寓意妙）；望长安远在日边，心驰帝阙。”公素读之，笑曰：“公末篇乃寓忠孝之意也。”

　　汝阴尝言：“四六，须只当人可用他处不可使，方工。”邵<龠虎>自陕西运使移知邓州，汝阴以启贺之云：“教实自西，浸被南明之国（有致）；民将爱父，伫兴前古之歌。”乃邵氏自陕移邓之启也。

　　顾敦诗（起）罢台官，久之得太原件，与汝阴同官，素相好也。敦诗作火山军试官，归诧得人，且言其解头作谢启甚工，云：“梦蕉中之鹿，奚辨其真；探颔下之珠，适遭其睡。”汝阴戏谓敦诗曰：“主文何太恍惚耶！”

　　阮思道子昌龄丑陋吃讷，聪敏绝人，年十七八，海州试《海不扬波赋》，即席一笔而成，文不加点，其警句云：“收碣石之宿雾，敛苍梧之夕云（隐隐着题，自不易得）。八月灵搓，泛寒光而静去；三山神阙，湛清影以遥连。”有士人登科，作太原职官，能文轻脱，嘲侮同官，为众所怨，太师戒之，因作启事谢云：“才非一鹗，难居累百之先（工）；智异众狙，遂起朝三之怒。”副总管，武人，尝戏之使对句云：“快咬盐齑，穷措大”，其人应声对曰：“善餐仓米，老衙官。” 

　　 
 
 卷五 宋 
 
　　治平中，英宗患历代史繁，令司马光编进君臣事迹，光请置局辟官，与刘、刘恕、范祖禹及子康编集，神宗赐名《资治通鉴》，会光出知永兴军，以衰病乞闲，乃差判西京留司御史台及提举崇福宫，前后六任，听以书局自随，历十九年成书。元初，光还朝作门下侍郎，用宰相蔡确札子，方下国子监开板杭州雕造，令光门下士及馆职校雠之。板成，遍赐宰执侍从及校雠官，各以表谢，独张舜民表能尽著书始终，略见《通鉴》本末，其辞曰：“英宗皇帝患学者不能遍窥，况人主何暇周览？思有所述，颇难其人。畴若臣哉，莫如光者。神宗皇帝挥宸翰以锡名，敕讲筵而进读。目为《通鉴》，时则弗迷，资彼治原，舍兹安出？”又曰：“上下驰骋于数千载间，出入相随于十九年内。尚假言官之督责，熟谙里俗之谤嗤。卒成一代之书，仰副两朝之志。虽古者兴亡事迹固已粲然，而光之筋力精神于此尽矣。”又曰：“旅游东国，尝屡叹于斯文，留滞周南，遂克终于先业。嗟君臣之际遇，已极丹青；何父子之沦亡，忽悲风露。”舜民又有《谢祖禹诗》云：“通鉴初成赐近臣，不遗疏贱帝恩均。我投湘水五千里，君住周南二十春。东观汗青身是梦，西齐削槁事如新。细论当日修书者，只有三人今一人。”谓、恕、祖禹也。祖禹时为讲筵，舜民为台官云。

　　司马公《永兴谢上表》云：“维此咸秦，昔为畿甸。山川秀美，土地膏腴。论其平时诚为乐土，在于今日适值凶年。经夏亢阳，苗青乾而不秀；涉秋淫雨，穗黑腐而无收。廪食一空，家乏盖藏之粟，襁负相属，道有流离之人。老弱怀沟壑之忧，奸猾蓄萑蒲之志。正宜安静，不可动摇，譬诸烹鱼，勿烦扰则免于糜烂；如彼种木，任生植则自然蕃滋。”读此篇忧国忧民，可以泣鬼，真有用文章也。公平日谓不能为四六，岂诚不能，特不能为雕人刻士耳。

　　神宗初即位，王中父（介）、刘贡父（）同考试进士，中父以举人卷子用，“小畜”字，疑“畜”字与御名同音，贡父争以为非，中父不从，固以为御名，贡父曰此字非御讳，乃中父家之讳也。（恶语侵人）因相诟骂。既出试院，御史以为言。贡父坐罢，同判太常礼院罚铜归馆。有启谢执政云：“虚船触舟，忮心不怨；强弩射市，薄命何逃”？一时称其工。

　　李复圭自庆州以军变事左迁知曹州，谢表曰：“误蒙恩制，更守陋邦。”神宗赫怒云：“曹，股肱郡，乃为陋邦，不逊如此！”乃知广济军。刘贡父自修起居注，守曹南，谢表云：“薄淮阳者愿留禁闼（如此道来便不恺人），厌承明者乐在会稽。臣不敢然，仕本为禄。”亦不足之语，但婉而成章耳。

　　苏子瞻（轼）十岁时见老苏诵欧阳公《谢对衣并马表》，老苏曰：汝可拟作一联。曰：“匪伊垂之，带有余；非敢后也，马不进。”老苏喜曰：“此子他日当自用之。”至元中，再召入院作承旨，因有此赐，用为表谢云：“枯羸之质，匪伊垂之，而带有余（见成语，亦复见成用之）；敛退之心，非敢后也而马不进。”后为兵部尚书，又作谢对衣带表，略曰：“物生有待，天地无穷。草木何知，明庆云之渥采；鱼虾至陋，借沧海之荣光。虽若可观，终非其有。”四六至此，涵造化妙旨矣。

　　东坡谢赐对衣金带马非一，俱警策可诵，有曰：“陛下至诚乐与，有缁衣之好贤；俊民用章，无白驹于虚谷。不违寒陋，亦被光华。揽佩以思，遂识断金之义；举鞭自誓，敢忘希骥之心。”有曰“命服出司，荣动缙绅。左骖在庭，光生徒驭。慨然揽辔，敢有意于澄清；束以立朝，尚可言于宾客。”有曰“臣山野之资，非文绣之所及；疲驽之质，虽鞭策以何加？方祈冗散之安，更忝便蕃之锡。掳鞍有愧，束衽知荣。敢不奉以牧民，永思去害之指。施之治邑，庶无学制之伤。”有曰：“子衣安吉（坡老只是聪明），不待请而有之；我马虺ㄨ，盖知劳而赐者。敢不勉思忠荩，务报恩勤。永为厩库之珍，莫非民力；无忘狱市之寄，以副上心。”

　　东坡又有《谢赐衣袄表》云：“齐官三服，已宽卒岁之忧；汉札十行，更佩先春之暖。惟德其物，岂曰无衣？敢不推广朝廷之仁，益收冻馁；申严祖宗之法，少肃惰偷。庶收汗马之劳（自然合拍），以解濡鹈之诮。”

　　四六不得用经全句，恶其近赋也。然子瞻作《吕申公制》云：“既得天下之大老，彼将安归？乃至国人皆曰贤，夫然后用。”（苏表之于唐表，犹苏诗之于唐诗。）气象雄杰，格律超然，固不可及。

　　吕微仲（诲）性沉厚刚果，遇事无所回屈，身干长大而方，望之伟然。东坡每戏之曰：“公真有大臣体。此坤六二所谓‘直方大’也。”（直恁耍人）及拜相，东坡草麻云：“果艺而达，有孔门三子之风。直大以方，得坤爻六二之动。”吕以为谑己，憾焉。

　　苏子瞻与吕吉甫（惠卿）同在馆中，吉甫既为介甫腹心进用，而子瞻外补，遂为仇仇矣。元初，子由作右司谏，论吉甫之罪，莫非纛国残民，至比之吕布，自资政殿大学士贬节度副使，安置建州，而子瞻作中书舍人，行谪词又剧口诋之，号为元凶，其词曰：“先皇帝求贤如不及，从善如转圜。始以帝尧之明，姑试伯鲧，终焉孔子之圣，不信宰予。尚宽两观之诛，薄示三苗之窜。”吉甫既至建州谢表，末曰：“龙鳞凤翼，固绝望于攀援；虫臂鼠肝，一冥心于造化。”以子瞻兄弟与我所争者，虫臂鼠肝而已。子瞻见此表于邸报，笑曰：“福建子难容，终会作文字。”（今人有此意趣否？）

　　子由代子瞻作《中书舍人启》称：“伏念某草茅下士，蓬荜书生。”子瞻以笔圈“伏念某”用“但卑末”三字（用“但”字便若增一转）。苏子瞻作翰林，林子中（希）方以言者去国在外，以启贺曰：“父子以文章名世，尽渊云司马之才；兄弟以方正决科，迈晁董公孙之学。”与其后为中书舍人谪二苏告词之语异矣。

　　蒲传正在翰林，因入对，神宗曰：“学士，职清地近，非它官比，而官仪未宠，自今宜加佩鱼。”遂著为令。东坡入翰林，谢表曰：“诏语春温，再命而偻；使华天降，一节以趋。”起用成语妙甚。又曰：“虽职亲事秘，号为‘北门学士’之荣；（是一篇翰林院记。）而禄薄地寒，至有‘京兆椽曹’之诮。岂如圣代，一振儒风，非徒好爵之縻，兼享大烹之养。玉堂赐篆，仰淳化之弥文；宝带重金，佩元丰之新渥。”盖淳化中，太宗尝御书“玉堂之署”四字扁。翰林院故事，学士赐御仙花带而不佩鱼，惟二府佩之，号曰“重金学士”。得佩则元丰新制也。

　　东坡《谢兼侍读表》曰：“以为兄弟之同升，自是朝廷之盛事。承明三入，仅比古人；大雅一门，无惭旧史。”时颖滨已居政地，不许引嫌故也。

　　东坡受知神庙，虽谪而实欲用之。东坡微解此意，论贾谊谪长沙事，盖自况也。在元间获魁章，作《告裕陵文》云：“将帅用命，争酬未报之恩；神灵在天，难逃不漏之网。”后人辄谓东坡以微文谤讪，夫宁有是？

　　东坡尝梦数吏持纸一幅，其上题云：“请《祭春牛文》。”因取笔疾书云：“三阳既至，庶草将兴。爰出土牛，以戒农事。衣被丹青之好（恰是一场好梦），本出泥涂成毁。须臾之间，谁为喜愠”？吏微笑曰：“此两句，复当有怒者。”傍一吏云：“不妨不妨。此是唤醒它。”（宋人有《祭勾芒神文》，曰：“天子命我尽牧南海之民，农人告予将有西畴之事。念铜虎谨颁春之职，出土牛示嗣岁之期。”此当是帅广所作。意虽与东坡不同，而词语环妙则似之。）

　　子瞻在徐州日，河水浸城，几至沦陷，子瞻日夜守捍得全。其贺表云：“维丰沛之大泽，实汴泗之所钟。伊昔横流，凛孤城之若丑；殆兹平定，蔚秋稼以如云。”

　　子瞻《谢量移汝州表》云：“只影自怜，命寄江湖之上；惊魂未定，梦游缧绁之中。憔悴非人，猖狂失志。妻孥之所窃笑，亲友至于绝交。疾病连年，人皆相传为已死；饥寒并日，臣亦自厌其余生。”（达者之谈。）

　　表章自叙，以两臣字对说，东坡多用之，然须审度君臣之间情义厚薄及姓名眷顾于君前如何乃为合宜。东坡《湖州表》云：“知臣愚不适时，难以追陪新进；察臣老不生事，或能牧养小民。”登州表云：“于其党而观过，谓臣或出于爱君；就所短以求长，知臣稍习于治郡。”侍读谢表云：“谓臣虽无大过人之才，知臣粗有不欺君之实。”惠州表云：“念臣奉事有年，少加怜愍；知臣老死无日，不足诛锄。”凡此所言，皆可自表于君前者，后人不谙事宜，至有碌碌常流，乍得一官，亦辄云知臣察臣，甚非体也。（汪浮溪亦多用此。谢徽州云：“谓臣不改岁寒，故起之散地；察臣素推月旦，故付之本州。”为陆藻谢给事中云：“知臣椎钝无他，故长奉贤王之教；悯臣践扬滋久，故亟升法从之班。”《为汪枢密谢子自虏中归不令入城降诏奖谕表》曰：“知臣齿发已凋，常恐邓攸之无后；怜臣肺腑可见，有如去病之辞家。”）

　　杭、颖皆有西湖。东坡连镇二州，故谢启云：“入参两禁，每玷北扉之荣；出典二邦，辄为西湖之长。”晚谪惠州，州有丰湖，亦名西湖，淳熙中，秘书扬监使广东过惠，游丰湖，赋诗云：“三处西湖一色秋，钱塘颍水更罗浮。东坡原是西湖长，不到罗浮那得休”？

　　东坡《颍州谢表》曰：“宾主皆贤，盖宗资范孟博之旧冶（当家语浑雄典则）；文献相续，有晏殊欧阳修之遗风。”又《谢中书舍人表》曰：“在唐之盛，以马周岑文本为得人；近世所传，有杨忆欧阳修之故事。”此以近事对古事也。后周益公《谢除兵侍兼直学士院表》曰：“历考贞元之后，惟陆贽卫次公之并充；载稽南渡以来，有汪藻綦崇礼之故事。”乃用此格。

　　东坡帅定武，有武臣状极朴陋，以启事来献，东坡读之，喜曰：“奇文也。”以示幕客李端叔，问：“何者最为佳句？”端叔曰：“独开一府，收徐庚于幕中；并用五材，走孙吴于堂下。”此佳句也。视此郎眉宇（人固不可貌相），决无是语。得无假诸人乎？坡曰：“使其果然，固亦具眼矣。”即为具召之，与语，甚欢。一府皆惊。

　　绍圣初，东坡以论事为众所忌，频年谪居，先奉诰命落两职，知英州军州事，谢表云：“瘴海炎陬，去若清凉之域；苍颜素发，谁怜衰暮之年？”续奉诰命惠州安置，谢表云：“汤网解其三面，（真是作家）舜干舞于两阶。明降德音，许全余息。故使虺ㄨ之马。犹获盖帷；觳觫之牛，得违刀儿。”未几，复责授复州别驾、昌化军安置，谢表云：“并鬼门而东骛，浮瘴海以南迁。子孙恸哭于江边（怆然心悲），以为死别；魑魅逢迎于海外，宁许生还？”

　　徽宗初即位，诏复元党人官，徙苏轼于内地，遂自昌化移廉徙永，更三赦复提举玉局观。廉州表云：“风波万里，顾衰病以何堪；烟瘴五年，赖喘息之犹在。怜之者嗟其已甚，嫉之者谓其太轻。考图经正系海隅，以风土疑非人世。食有并日，衣无御寒。凄冷一身。颠踬万状。恍若醉梦，已无意于生还；岂谓优容，许承恩而近徙。”永州表云：“先皇帝明罚敕法，使万里以思愆；今天子发政施仁，无一夫之失所。”玉局观表云：“没齿何堪，不厌饭疏之陋；盖棺未已，犹怀结草之忠。”

　　东坡《玉局观表》：“七年远谪，不意自全。万里生还，适有天幸。”所衬字皆汉人语也。又《黄门谢复官表》：“一毫以上，皆出于帝恩；累岁偷安，有惭于公议。”“秋毫以上，皆帝力也。”用张敖语。

　　东坡启云：“天雨何私，笑流行之木偶；沧溟不改，欢自荡之波臣。”或谓“天雨”“流行”皆有来处，而“沧溟”“自荡”，庄子本文无之。盖谢眺《辞隋王笺》云：“不寤沧溟未运，波臣自荡。渤懈方春，旅翮先谢。”

　　东坡雅意卜居吴会，其《湖州谢表》曰：“臣顷在钱塘，乐其风土。鱼鸟之性，既自得于江湖；吴越之人，亦安臣之教令。”登州谢表曰：“击鼓登闻，止求自便。买田阳羡，誓毕此生。”《杭州到任谢表》曰：“始衰而病，岂非满溢之灾；乞越得杭，又过平生之望。江山故国，所至如归；父老遗民，与臣相问。”《杭州谢执政启》曰：“湖山如旧，鱼鸟亦怪其衰残；争讼稍希，吏民习知其迟钝。”《乞常州居住表》云：“与其疆颜忍耻，干求于众人；不若归命投诚，控告于君父。敢祈仁圣，少赐矜怜。饱食无思，但日陶于新化；杜门自省，当益念于往愆。”其拳拳于吴会如此。后自岭外归，侨寓常州卒焉（地以人重，人亦以地重）。

　　东坡死，李方叔诔之曰：“道大不容，才高为累。皇天后土，知平生忠义之心；名山大川，还千古英豪之气。”当时以为知言。

　　黄冈道士李思立重建东坡雪堂，何斯举（颉）作上梁文，其略云：“岁在辛酉，蔚为鸾凤之栖；堂毁崇宁，奄作<鼠生>鼯之野。”又云：“冲妙大师，前身化鹤，尝从赤壁之游；故事博鹅，无复黄庭之字。”数语皆警策。

　　秦少游（观）在元诸馆职，最后，自校对黄本书籍方除正字，以启谢诸众，当时称之。略云：“切观前史，具见鄙宗。西蜀中郎，孔明呼为学士；东海钓客，建封任以校书。虽为将相之品题，且匪朝廷之选用。夫何寡陋？遽尔遭逢。”《三国志》：蜀秦宓博识，诸葛呼为学士。唐诗人秦系，自号东海钓鳌客，张建封署为校书郎。盖秦氏当家二故事也。

　　少游谢启有云：“始怜贫女，稍分秦壁之光（逊语、激语，俱不可少）；终念波臣，为激越江之水。”此感恩之谭。至云：“以古人行己之方，为国士报君之义。千金敝帚，聊依翰墨以自娱；一割铅刀，或冀事功之可立。”此誓报之语。

　　少游又有《谢中书舍人表》云：“上润色于训词，下稽参于政理。自非文章绝妙，可先诸子之鸣，吏术精通，能最群工之课，则何以当文臣之极任，备宰相之属官。伏遇皇帝陛下，在宥中区，统和元气，上则承周太姒求贤之意，下则纳召康公用士之言。耆老毕归，俊英咸事。镆满库，未忘一割之铅刀；骥成群，不弃十驾之驽马。”时宣仁太后临朝，故以太姒称颂，而其文流丽，无字不佳，有此文，足称此职。

　　少游《贺吕申公启》云：“太公入国，固知天下之父归（言者不谄，受者不怍）；伊尹得君，益见圣人之任重。”《贺司马温公启》云：“奸邪失匕著而自惊，忠义引壶觞而相庆。”二启前后凡同十四语，如云：“力足以扶持颠危，风足以兴起贪懦。青天白日，奴隶亦知其明，璞玉浑金，鉴识莫名其器。”又云：“欣众正之路开，信太平之责塞。顾稽故事，就封富民之侯；请与诸生，更上得贤之颂。”并不易一字。议者谓：“非申、温两公不能当此启，非此启亦不足以当申温两公。”

　　少游《贺元会表》云：“十三月为正（奇思），既前稽于夏道；二千石上寿，乃参承于汉仪。”十三月为正月，并旧年十二月而数也。见《白虎通》。

　　元初，起范蜀公（镇）于家，力辞不至，其表曰：“六十三而致仕，固不待年；七十九而造朝，岂云知礼？”时文潞公年八十，方以太师入为平章军国事，览之笑曰：“景仁也不看脚下。”（老成长者之言亦自有趣。）

　　沈存中（括）缘永乐陷没谪官，久之，元中复官分司，以表谢曰：“洪造与物，难回霜霰之余，圣恩及臣，更过天地之力。”又曰：“虽奋竭之心，难伸于已废之日；惟忠孝之志，敢忘于未死之前。”皆新语也。

　　邓安惠（温伯）自翰苑出帅成都，谢表曰：“扪参历井，敢辞蜀道之难；就日望云，已觉长安之远。”用李太白语。自后，凡官两川者，谢表相承用此一联。又尝有启云：“三山已到，辄为风引而还；九阙神游，不觉梦惊而失。”

　　绍圣乙亥，词科《代嗣高丽王修贡表》，其中选者，首联曰：“袭爵海邦，猥被承家之宠；露章天陛，聿修任土之诚。”又“嗣守海邦，已远沽于圣化；践修臣职，庶仰绍于前人。”又：“承祧继世，方遵守土之仪；修贡效珍，敢后充庭之礼。”俱是先说袭封，方及来王之意。惟第一人黄符先说本朝（政须冠盖为体），首联曰：“仰被王灵，获承基绪。敬修臣职，敢后要荒。”罗畸曰：“中国明昌，适际圣神之运；远邦奔走，宜修臣子之恭。”虽不及嗣王之意，亦以首言中国，遂为第二人。畸中联：“地濒日出，每输葵藿之心（略工，遂不类宋表）；天阔露零，亦被蓼萧之泽。”二事人用之极熟，此联稍练语，遂为佳句。其断句云：“矢来肃慎，用昭远慕之诚；弓挂扶桑，永荷诞敷之德。”亦好。

　　章，元初帘前争事无礼，责出知汝州，钱穆父（勰）行词云：“鞅鞅非少主之臣，悻悻无大臣之节。”子厚后见穆父，责其语太甚，穆父笑曰：“官人怒杂职，安敢轻行杖？”及绍圣初，子厚拜首台，翰林鲁子宣（布）草麻，洎庭宣，有“赤舄几几，南山岩岩”之语，时士大夫语云：“今则几几岩岩，奈鞅鞅悻悻乎？”未几，钱自吏部尚书责知池州。

　　鲁子宣三直玉堂，作笺表有气而备朝廷体。其《贺章子厚复资政启》曰：“浩若江海，风波莫之动摇；屹如楝梁，蚍蜉无以倾挠。”其自南迁归丹阳，闻大观元会，作表以贺，略云：“九宾在列，锵剑佩而肃鸳鸾；五辂在庭（老子无私惑），明旗常而载日月。”盖虽老而文字不衰，亦久在朝居文字职，习性然也。

　　绍圣中，陆农师（佃）、鲁子开（肇），俱以曾预修《神宗实录》被谪中书舍人，林希草词云：“谓尔同为谤讪，则于今其稿不存（又是钟情之语）；谓尔有所建明，则未尝争论而去。”人以为得实。

　　陆佃《谢吏部尚书表》有云：“六燕相停，试铨衡其轻重；乙鸿辽远（对六燕妙），欲审别其飞翔。”按：《九章算术》：“五雀六燕飞集于衡，衡适平。一雀一燕而异处，则雀重而燕轻。”张融曰：“鸿飞天首，辽远难明。楚人以为凫，越人以为乙鸿，常一耳。”

　　曾子开预修《宋史》，受朝奉郎，谢表有云：“简策之传固多，帝王之书为重。文章之用非一，述作之体为难。”又云：“自周而上，具载百篇之言；由汉以还，各成一代之史。典谟之辞略而雅，春秋之法谨而严。子长虽谬于是非，见称事核；孟坚颇推于详赡，或患文繁。”史馆诸人，无不推其精雅。

　　元符末，蔡京为学士承旨，曾肇为学士，曾布、韩忠彦并为执政。一日，中使召元长锁院草麻，拜韩公为左仆射，京欲探上意，徐奏请曰：“麻词未审合作专任一相或分作两相之意。”上曰：“专任一相。”翌日京出，言曰：“子宣不复相矣。”已而，复召子开草曾公右仆射制，子开力辞，上曰：“弟草兄麻，太平美事，禁中已检见韩绛故事矣，不须辞。”子开始受命。其破题云：“东西分台，左右建辅。”盖有为而发。

　　隆复位，制蔡元长草其词，云：“虽元符建号，已位于中宫；而永泰上宾，无嫌于并后。”陈了翁（珙）作蔡弹文云：“北门翰长，乃手草废诏之人；复后麻词，又躬写慈闱之旨。”以谓训出东朝，则先帝当时不得不从事于泰陵，则陛下今日安敢轻改。

　　陈了翁著尊尧集，累遭贬逐，蔡京再相，了翁之子正汇告京言语不顺。父子追逮对狱。正汇以心疾窜海岛，公移置通州。遇赦，自便谢表，略曰：“狐突教子，素存不贰之风；曾参杀人，宁免至三之惑。事既匿而难晓，时浸久而益疑。制所深严，就逮于重江之外；狱辞平允，阅实于片言之中。寻沐宽恩，移置近地。海岛万里，不如无子之无忧，淮需一身，弥觉有生之有患。擢发不足以数臣之罪，沥血不足以写臣之心。”

　　元符末，刘元城（安世）自贬所起帅郓，当过阙，公谢表云：“志惟许国，如万折之而必东；忠以事君，虽三已之而无愠。”坐是遂不得入见。大观间，陈了翁在通州，编修政典局取《尊尧集》，了翁以表缴进，其语有云：“愚公老矣，益坚平险之心；精卫眇然，未舍填波之愿。”后竟再坐贬。此二表于用事下字亦皆精切，而气节凛凛，如严霜烈日云。

　　范忠宣（纯仁）上遗表，其略云：“盖尝先天下面忧，期不负圣人之学；此先臣所以教子（来得真），而微臣资以事君。”又云：“万里波涛，仅脱江鱼之葬；五年瘴疠，几从山鬼之游。目已不明，无复仰瞻于舜日；身犹可勉，或能亲奉于尧言。”又云：“惟宣仁之诬谤未明，致保佑之忧勤不显。臣所惜者，陛下上圣之资；臣所爱者，宗社无疆之业。”表既奏，蔡京用事，下有司，欲罪其子。李端叔云：“代作。”遂废锢终身。

　　谢任伯（克家）参政在西掖草蔡京谪散官制，大为士大夫所称，其数京之罪曰：“列圣贻谋之宪度，扫荡无余；一时异议之忠贤，耘锄略尽。”其语出于张文潜《论唐明皇》，曰：“太宗之法度废革略尽，贞观之风俗蠹坏无余”也。

　　蔡元长父子既败，言者攻之不遗余力，李泰发时为侍御史，独不露章，且劝勿为太甚，坐是责监汀州酒税，谢表云：“当垂涕止弯弓之射（工而有致），人以为狂；然临危多下石之徒（工而有致），臣则不敢。”士大夫多称之。

　　杨子安侍郎坐党籍谪官洛阳，其谢再任宫祠表云：“地载海涵，莫测包荒之度；春生秋杀，皆成造化之功。”（好语亦似有养中来。）邸报至丹阳，蔡元度在郡，见报惊叹，讽味之。

　　王安中（履道）初任大名府元城主簿，吕吉甫一见奇之，未知其有文也。会熙河捷奏，令代为贺表，其衣云：“方叔壮猷，顾自嗟于老矣；皋陶赓载，尚希赞于康哉。”吕尤加叹。盖能发其微也。

　　王安中大燕乐，语曰：“五百里宋，五百里卫（思奇而语工），外包有截之区；八千岁春，八千岁秋，上祝无疆之算。”

　　宣和中取燕山，群臣称贺，蔡元长令一馆职代作表，仍语以“燕人悦则取之”一句，不得不使其人搜经句，欲对未得，王安中曰何不曰“昆夷兑其喙矣。”遂用之。

　　蔡天启（肇）绍圣、元符间为中书舍人时，尝与元诸公游，遂曹斥不复用。尝守睦州，到任谢表有曰：“城谯阒寂，一叶落而知秋；岛屿萦回，二水合而成字。”复有诗曰：“叠嶂巧分丁字水，腊梅迟见二年花。”人谓能状桐庐郡景物。

　　蔡天启又有《明州谢到任表》云：“人有能有不能，圣主量材而受职；士或去或不去，人臣秉义以事君。臣结约无奇，间关少与。徙溪潭之丑类，素乏雄文；嬴贾客之购金，初无佳句。”按：韩愈为文祭鳄鱼，鳄鱼去恶溪之潭。鸡林贾购白乐天诗，一首一金。二者皆南方故事。

　　蔡天启初召试中书舍人。故事，宰相于中书堂试诏制。天启挥毫立就，文不加点。拟授节度使制云：“呜戏！千里缪之毫厘，朕不从中御也；万世垂之竹帛，卿其以身任之。”张天览读之，击节称美。

　　张天觉（商英）既相，谢表有云：“十年去国，门前之雀可罗；一日归朝，屋上之乌亦好。”徽宗亲题所御扇焉。（丁晋公诗：“屋可占乌曾贵仕，门堪罗雀称衰翁。”）

　　宋惠直为江州，德化簿王彦昭出师长沙，郡守令作乐语宴之，时有王积中者，知名士也，为签幕，亦俾预席，其中三联云：“少年射策，有贾太傅之文章；落笔惊人，继沈中丞之翰墨。从来汝颖之间，固多奇士，此去潇湘之地，遂逢故人（一撒旋空皆花，自是才手）。况有锦帐之郎官，来为东道；且邀红莲之幕客，共醉西园。”郡守读之大喜，谓“句句着题。”荐于时相何清源（执中），即除书局，继中词科，声名籍甚。

　　宋新仲在王彦昭幕下，代作《春日留客致语》，有云：“寒食止数日间，才晴又雨；牡丹盖数十种，欲拆又芳。”皆鲁公帖与牡丹谱中全语也。彦昭好令人歌柳词，又尝作乐语云：“正好欢娱，歌绿树数声啼鸟；不妨沉醉，拚画堂一枕春酲。”皆柳词中语。

　　崇宁中，高丽自明州海道入贡，偶乘风自江路至豫章，其先状云：“泛槎驭以寻河，远朝天阙；望桃源而迷路，误入仙乡。自惊漂泊之余，获奉笑谈之雅。”政和间，北使谢柑实表云：“聘礼式陈，祝帝龄于紫阙；宸恩特异，锡仙宴于公邮。方厥包未贡之期，捧兹德惟馨之赐。天香满袖，染湘水之清寒；云液盈盘，洞庭之余润。梓里岂遑于遗母，枫庭切愿于献君。”夷狄西六亦工如此。（近年张应雷有《谢柑表》云：“剥肤而露入心凉，分瓣而浆侵甲冷。清泉流齿，陋萍实之非甘；香雾喷人，鄙葡萄之犹涩。”又《谢杨梅表》云：“如珠缀树，三春叶里青丸；似火烧林，五月枝头赭幔。映石门而龙睛交湿，随卢橘而次第以新。”世亦并称其工。） 

 
 卷六 宋 
 
　　政和中，新创禁中傩仪。有旨，令翰林撰文。翟公巽（汝文）当直，其略曰：“南正司天，无俾神人之杂；夏禹铸鼎，以纪山林之奸。苟非圣神，孰知情状。”顷刻进入。人服其敏而工。

　　高平范相《谢罢相表》云：“常欲慎惜名器，俾士夫革奔竟之风；不敢妄图事功，冀宗社获和平之福。”翟公巽与公书即用此语云：“庶几‘革奔竞之风，格和平之福’，如公所云也。”

　　翟公巽《行外国王加恩制》曰：“宗祀明堂，所以教诸侯之孝（天然）；大赉四海，不敢遗小国之臣。”

　　翟公巽以显谟阁学士知越州。建炎二年秋，杭州卒陈通等婴城叛，囚守臣，杀官吏，公闻变发兵为援，作《擒贼露布》曰：“古者赐诸侯以弓矢，使得专征；用公侯为腹心，欲其守卫。三军贾勇，悉励貔虎之师；元恶就擒，卒正鲸鲵之戮。”暨王渊平寇，朝议以公不能成功，降为直学士，又以不俟报，援发常平米赈越民饥，降一官。并作谢表曰：“欲安刘氏，无嫌晁氏之危（巧凑）；岂比秦人，坐视越人之瘠。”二事可谓两尽。迨公去越，越人安其政，相率投牒借留，公知之，命取牍来，即书其上曰：“固知京兆，姑为五日之留；无使。稽山，复用一钱之送。”（其情思愈松，其语言愈紧）其用事精当如此。

　　宣和间，吴元中（敏）为中书舍人、给事中，召还兼直禁林，制词温厚，人多传诵。河北德音云：“桑麻千里，皆祖宗涵养之休；忠义百年，亦父老训诲之力。”元巾笔也。

　　宣和乙已，上皇内禅，吴元中建议。及《谢门下侍郎表》云：“上皇倦勤，授皇图于元子；微臣摄直，适视草于禁中。”初无一言以赞大议。君子与其不伐。

　　梅和胜，（执礼），宣和初为给事中，与时相王黼论事不合，改礼部侍郎，遂黜守蕲，复落职，责守滁。王黼罢相，复职，知镇江，靖康初，以翰林学士召，其谢表有曰：“喜照壁间而见蝎，乍离枫下而闻钟。”盖“照壁喜见蝎，”此韩退之诗句也。下句用刘梦得诗语，梦得自武陵例召赴京，诗曰：“云雨湘江起卧龙，武陵樵客蹑仙踪。十年楚水枫林下，今日初闻长乐钟。”

　　宣和间，顺州得枸杞宿根于土中，綦北海（崇礼）属联云：“灵根夜吠，变异质于千年；驿骑朝驰，荐圣人之万寿。盖荒裔沉藏之久，实王师恢复之初。物岂无知？时如有待。”表进，天子为之改容。凡作表，须是胸中有物，乃可展布得一篇，若平时不知枸杞为何物，焉能造语如此？（朱孺子幼事道士王元正，居大若岩，一日汲于溪，见一花犬，逐之，入于枸杞丛下，掘之，根形如二犬，烹而食，忽觉身轻，飞于峰上。古诗：“不知灵性根成狗，怪得时闻夜吠声。”）

　　南渡之行，綦叔厚在帝侧，实代王言，诏旨所至，读者感动，如陆宣公之在奉天也。吕忠穆以首相开督府，训辞尤为宏伟，有曰：“尽长江表里之封，悉归经略；举宿将侯王之贵，咸听指呼。”其能布宣威灵，张大国体类此。又《贺忠穆启》云：“岳降神而生申，实维周翰；帝赉弼而得说，用作商霖。”

　　高宗驾幸平江，有旨，放邹浩追复龙图阁待制，綦叔厚当行词，推上所以褒恤遗直之意，有曰：“言期寤意，引裾尝犯于雷霆；计不惜身，去国再迁于岭徼。”又曰：“英爽不亡。想生气之犹在；奸谀已死，知朽骨之尚寒。”同省舍人李正民见之曰：“比吏房词头，皆常常除目，不足骋辞。今君为邹草制，良可喜也。”及录黄具，叔厚告假，而李独直，以已名行下，叔厚戏曰：“君欲挂名道乡公制，但恐润色非工，反为名累耳。”李笑曰：“人当知出君手，不知吾并得掠美，幸矣。”其文为同舍所重如此。

　　川陕宣抚副使吴以功进检校少师、两镇节度使，綦叔厚当制，有曰：“陆海神皋，既失秦川之利；铜梁剑阁，敢言蜀道之难？”言者谓，秦虽沦陷，而川未尝失也，指以为病。上知其非，公犹援唐故事，自谓失职，力引病求去，遂除知绍兴。

　　綦北海《贺林宰启》云：“山川增爽，共迎凫舄之临；风俗还淳，暂屈牛刀之试。”《谢宫祠表》曰：“杂宫锦于渔蓑，敢忘君赐？话玉堂于茅舍，更觉身荣。”时叹其工。又一表曰：“欲挂衣冠，尚低回于末路；未先犬马，仅邂逅于初心。”尤隹。

　　秦桧之罢右仆射，制有云：“予夺在我，岂云去朋党之难；终始待卿，斯无负君臣之义。”此綦叔厚之文。褫职告词云：“耸动四方之听，朕志为移；建明二策之谋，尔材可见。”此谢任伯之文。綦、谢，姻家也，秦大憾之，亦不能深害。初，桧欲得相位，扬言，“为相数月，必耸动天下。”又陈二策，欲以河北人还金，中原人还刘豫。至是，帝召叔厚入对，语以是事，播告中外，故公制词亦有：“自谓得权而举事，当耸动于四方；逮兹居位以陈谋，首建明于二策”之语。

　　孙仲益（觌）《代高丽王谢赐燕乐表》为词科第一名，卷有云：“环居岛服，习闻夷之声；仰睇云门，实眩咸池之奏。”次云：“监二代以敷文，命一夔而典乐。登歌下管，天地同流；鼓瑟吹笙，君臣相说。”次云：“有怀疏逖之臣，亦预分之数。玉帛万国，干舞已格于七旬；萧韶九成，肉味遽忘于三月。”此先说远夷不足以知雅乐，然后序作乐之盛，受赐之宠，得尊中国体。又云：“荡荡乎无能名，虽莫睹宫墙之美（《四书》只在目前，人自思量不到）；欣欣然有喜色，咸与闻管龠之音。”与登歌四句，并全用经语。大凡词科四六，须间有此一二联则易入眼。他卷云：“征角并扬，庆君臣之相说；埙篪迭奏，与天地以同流。”因不全用，故弱。

　　孙仲益山居，上梁文云：“老蟾架月，上千崖紫翠之间；一鸟呼风，啸万木丹青之表。”又云：“衣百结之衲，扪虱自如；拄九节之筇，送鸿而去。”奇语也。

　　何文缜（），以四六知名，其谢召还表云：“两曾参之是非，浮言犹在；一王尊之贤佞，更世乃明。”孙仲益谢复官启曰：“两曾参而或是或非，一王尊而乍贤乍佞。”语简益工。

　　靖康间，刘中远（观）作《百官贺道君还京表》云：“汉殿上皇，本是田野之叟；唐朝肃帝又非揖逊之君。”何文缜时为中书侍郎，索笔涂之，用此二事别作一联云：“拥彗却迎，陋未央之过礼；执前引，笑灵武之曲恭。”

　　何位中书日，双亲具庆生日，赐生饩，谢表云：“况臣千载逢时，双亲就养。用羞甘旨，无烦颖谷之陈。誓竭疲驽，何止翳桑之报。”乃汪浮溪（藻）文也。

　　靖康间，京尹程伯起《谢赐出等牙简表》云：“看山拄颊，敢为晋士之清狂；上马设囊，岂有唐贤之风度。”亦汪浮溪笔。其末联尤胜，曰：“入趋表著，知文竹之非珍；传示子孙，庶甘棠之不朽。”（魏謇事）

　　李丞相纲罢，京师士民伏阙挝鼓，乞复用纲，钦宗遣内侍宣谕，众尚未退，暨召纲入，仍令纲面谕遣之，乃退。浮溪有启贺曰：“士讼公冤，竞举首而集阙下；帝从民望，令免胄以见国人。”盖用故事以配今事。汪尝举以谓人：“作四六，要当如此。”

　　靖康末，虏人立张邦昌，颜博文作赦书，有“无德者亡，知讴歌之已去；当仁不让，信历数之有妇。”等语，无非吠尧之辞，闻者骇愕。及以大宝归上，表云：“孔子从佛之召，意在尊周（曲贷邦昌）；纪信乘汉王之车，誓将诳楚。”

　　靖康之乱，六宫有位号者皆北去，独元皇后孟氏以废居私第获免，张邦昌从吕好问请，乃尊元为宋太后，遣使迎康王构于济州（智哉宣仁，真女中尧舜乎？当哲宗册孟后时，因曰：“此女福薄，异日国家有难，必此人当之。”至是验矣）。汪彦章时为起居舍人，草《皇太后告天下手书》曰：“历年二百，人不知兵；传序九君，世无失德。虽举族有北辕之衅，而敷天同左袒之心。乃眷贤王，越居近服。汉家之厄十世，宜光武之中兴；献公之子九人，唯重耳之尚在。”或谓帝王受命，不当以重耳为比，不知太后诰命用此，却无碍情真事切，足以深感人心。

　　汪彦章《代群臣劝进康王表》曰：“整襄城之驾，早戒修途；除高邑之坛，亟临大宝。力图后效，如成王小毖之诗；光复丕基。迈文帝大横之兆。”又表曰：“虽以位为乐，非尧舜之本心；然其命维新，盖周邦之旧物。”又《贺登极表》曰：“必国步艰难，始天地出非常之主；及治功宏济，乃子孙承罔极之体。取炎精用事之月，即艺祖兴王之邦。有三千同德之臣，共扶鸿业；用十百卜年之数，重立丕基。”（构后来曾不愧乎？）中兴之初，文章与时俱高如此。

　　浮溪草《建炎德音》有：“曰眷我中原，汉祚必期于再复；而迫于强敌，商人几至于五迁。”又曰：“惟八世祖宗之泽，岂汝能忘？顾一时社稷之忧，非予获已！”可谓说尽当时事情。或谓：“徽庙时留虏庭，不可谓八世祖宗。”后《行马忠河北经制使制》曰：“田野三时之务，所至一空；祖宗七世之遗，厥存无几。”此以为七世，乃为稳当。

　　浮溪草《绍兴改元德音》曰：“圣人受命以宅中。莫大邦图之继；王者体元而居正，盍新年纪之颁？”又曰：“小雅尽废，宣王嗣服于宗周；炎正中微，光武系隆于有汉。”词壮而事切。

　　建炎初，募使虏庭者，修职郎王伦改朝奉郎充大金通问使，浮溪行制曰：“朕惟疆事未宁，亲庭在远。夙宵轸念，庶孝悌通于神明；物色求人，傥忠信行于蛮貊。”又曰：“以尔胄出公侯，资兼智勇。言念主忧而臣辱，何有于生（伦自可怜。胡铨攻之太过）？如皆已佚而人劳，孰当其责？”又曰：“朕既俯同晋国用魏绛以和戎，尔其远慕侯生御太公而归汉。”哀情苦语，可泣鬼神。第高宗肺肠未必如彦章耳。

　　靖康之乱，柔福公主北去，建炎四年，有妄女子诣阙，自称柔福虏中潜归，诏老宫人视之，其貌良是，问以旧宫事，彷佛能言之，高宗恻然，诏授福国长公主，下降高世荣，汪浮溪草制词，曰：“彭城方急，鲁元尝困于面驰；江左复兴，益寿宜充于禁脔。”引用故事，莫切于此。绍兴中，显仁太后回銮，言柔福死虏中久矣，始知其诈，付诏狱执之，乃女巫也。尝遇宫婢，言其貌酷类柔福，遂以旧宫之事告之，因而为诈，乃伏诛。前后赐赉四十七万缗籍入官。

　　建炎、绍兴间，汪彦章为中书舍人，寻除翰林学士，谢表云：“文章虽本一技，命令实行四方。故自古禁林之除，极当时儒者之选。矧今学士，尤重他官。内敷帝制之坦明，外应军书之警急。学非闳博，难酬跋烛之咨（柳公权事）；思或淹迟，将误制铃之召。”（宋制院中，以待传呼。）既拜职，一时诏令多出其手，凡上所以指授，诸将感厉，战士训饬，在位哀闵元元之意，具载诰命之文学，士大夫传诵，以比陆宜公焉。

　　绍兴元年正旦，高宗在越州帅百官遥拜二帝，浮溪撰表曰：“帝尧游汾水之阳，久忘天下（眉宇好）；文王遇明夷之卦，益见圣人。臣自远威颜，荐更时序，当玑衡之载复，怅旒之犹赊。鸿雁虽宾，莫致帛书于沙漠；风涛中阻，徒瞻云气于蓬莱。”

　　汪彦章《贺吕忠简初大拜启》云：“方群臣忧杞国之天，靡遑朝夕；乃两手取虞渊之日，重正乾坤。”

　　浮溪行韩蕲王制有曰：“见无礼于君，尔既殚于忠荩；归饮至于庙，我何爱于宠褒。惟功名烈士之始终，惟爵禄有邦之劝沮。尚图后效，更掩前休。”此诛苗刘后酬勋者。有曰：“跪推毂而遣将军，守境既腾于戎捷；歌出车而劳还率，畴庸敢废于邦彝！纵精兵于数路，若珠走盘；挤丑虏于长江，如杵投臼。”此破兀术后酬勋者。

　　王为从弟投拜金人自劾，不允，浮溪草诏曰：“昔羊舌坐诛，靡连叔向；王敦稔恶，犹赦茂宏。盖古者君臣相与于腹心之间，未尝以兄弟辄投于形迹之地。”后王纲复官，浮溪制曰：“圣人之心如权衡之公，法无私者；君子之过如日月之食，人皆见之（织造佳）。卫侯醇谨，初岂有于他肠？颜子庶几，尚何忧于贰过！”

　　绍兴中，汪彦章草《高丽不许入贡诏》云：“坏晋馆以纳车，庶无后悔；闭玉关而谢质，匪用前规。”上称其得代言体。久之，高丽谢表至，上以所御白团扇亲书“紫诰仍兼绾，黄麻似六经”十字以赐，缙绅荣之。

　　浮溪《代嘉王谢及第表》曰：“鹏激天潢之浪，莺迁仙苑之春。昔惭假宠于分茅，今喜成名于拾芥。既与在廷之多士，同值文兴；将令就传之百男，悉从隗始。”

　　浮溪《谢进书赐茶药表》曰：“遭汉家百六之灾，漫无载籍；取武城二三之策，乌足全书？分北苑之上腴，用濡燥吻；乞西山之灵剂，使制颓龄。”

　　汪彦章《贺赤乌白鹊表》云：“孝能致哺，煌煌仪则之新（画来是赤乌白鹊）；喜必传音，{羽高}{羽高}羽毛之洁。徊翔有炜，协周家王屋之符；粹美而真，异庄子雕陵之见。”（国初，杨士奇改贺白鹊一联云：“与凤同类，跄跄于帝舜之庭；如玉其辉，{羽高}{羽高}在文王之囿”仁庙喜曰：“此方是帝王家白鹊。”适内厨进膳，遂命内臣彻以赐之。）

　　汉石建为郎中令，书奏事，事下，建读之曰：“误书！‘马’字与尾当五，今乃四，不足一，上谴死矣。”甚惶恐。汪彦章“书马者并尾而五，常负谴忧。”盖用此事。孙仲益谢表亦有云：“名节坏于谤谗；孰听鼠牙之讼；精神销于忧患，屡惊马尾之书。”

　　颜鲁公自湖移刺抚州，浮溪绍兴初亦自湖移抚，谢表曰：“惟临汝之故都，有鲁公之遗迹。时当大历，来自吴兴。虽贤愚比拟之非伦，然明圣选除之所似。奉明王十行之诏，愿布隆宽（字法）；想英贤百世之风，更思奇节。”又谢表有曰：“去国三年，长近蓬莱之气；移官千里，未离牛斗之墟。采薇遣戍，何昆吾猃狁之足忧；细柳劳军，知李牧廉颇之可用。”下联文意微有牵强，而无前数联，恐是谢庙堂启。

　　浮溪后知徽州，以宗祀赦文授新安郡侯。徽故汪乡郡也，其谢表云：“久客还家，方憩南飞之鹊；通侯授印，忽成左顾之龟。宋人以得封，望胡及此；汉将银黄而夸里，荣乃过之。”又有《谢宰相启》曰：“城郭重来，疑千载去家之鹤；交游半在，或一时同队之鱼。”未几改知泉州，到任表云：“素号迂疏，无问马及羊之智；乃蒙安便，得维桑与梓之州。二年而劳力劳心，一身而畏首畏尾。力祈罢免，反冒迁除。虽卖剑买牛，老犹堪于渤海；然举头见日，身益远于长安。”

　　刘禹锡《听旧宫人穆氏唱歌一诗》云：“曾陪织女度天河，记得云间第一歌。休唱贞元供奉曲，当时朝士已无多。”刘在贞元任郎官御史，后二纪方再入朝，故有是语。浮溪始采用之，其宣州谢上表云：“新建武之官仪，不图重见；数贞元之朝士，今已无多。”汪在宣和间为馆职符宝郎，是时绍兴十三四年中，其用事可谓精切。

　　秦相子以状元登第，浮溪贺启曰：“三年而奉诏策，固南宫进士之所同；一举而首儒科，乃东阁郎君之未有。虽迫于典故，姑令王勃以居前，然积此眷知（时桧引嫌，以陈诚之为首），行见鲁公之拜后。”或以为有讥刺，用是得谤，逐落职永州居住。谢表云：“瓶居井眉，虽有措身之地；狐正丘首，未知归骨之期。”在永积十二年，更四赦不得还，间遇胜日，幅巾葛屡登西山循钴钅母潭入愚溪并湘流，为文以吊古人，而自肆于山水。孙仲益称其“年益高，文益奇，诗益工，华妙精深，与柳仪曹相伯仲”云。

　　崔嗣道词科宇文彬《代大理国王谢赐历日表》曰：“坐明堂而朝群后，预观月令之布新；先诸夏而后四夷，永赖德辉之旁烛。”第三人张守云：“舜齐七政，治罔逮于要荒；武通八蛮，赐不闻于正朔。岂伊绝域，辄预颁时。”亦不减前表。

　　建炎四年，驻跸越州，明年改元绍兴，遂升府号，后移跸临安，命资政殿学士张守知府事，谢表曰：“履勾践之故栖，厉尝胆枕戈之志（恰好当家甚）；想神禹之遗迹，服卑宫菲食之劳。”又《谢赐行宫充府治表》曰：“六蜚回御，想清跸之余音；一札疏恩，复黄堂之旧观。家在楼台，真羡诗人之胜；戟森兵卫，稍知州将之尊。广厦千间，已免震凌之患。土阶三尺，尚存简素之风。”言上于宫室无所增葺也。

　　绍兴初，胡康侯（安国）为给事中兼侍读，专讲《春秋》，以论事忤旨，遂乞侍养，许之。其谢表曰：“叱驭戒涂，梦寐碧鸡之佳境；牵衣结恋（情到），徘徊乌鸟之深情。矧当喜惧之年，深计短长之日。”牵衣结恋四字，画出依依情态，妙甚。康侯没，子寅进文集云：“丘木成阴，虽郁春秋之志；囊书奏御，何知旦暮之逢。”亦自悲款有致。

　　宋朝词科以露布命题凡四，其脍炙人口者，薛嘉言《唐西海道破土谷浑露布》，曰：“龙驹千里，越流沙青海而来（使事处如铁如意槌碎珊瑚）；凤历万年，颁玉朔白兰之外。”秦桧《唐擒颉利露布》曰：“整王旅之云屯，依天声而电击。气调时豫，岂容微之弗隙；地辟天开，奚有纤埃之未扫。”

　　秦桧又有《代宰臣贺日下有五色云表》云：“如盖如盘，（日）方显照临之用；非烟非雾，（云）共呈承戴之华。休矣祥开，灼乎贶施。臣等誓勤绵薄，（云）求介昭明。（日）帝衮长瞻，固已倾心于就望；官名久正，母庸纪号于青黄。”此亦词科试卷。

　　当桧用事时，佞士盈廷，引古今而颂功德者，例沐汲奖。桧尝建一德格天阁，朝士有贺启曰：“在昔独伊尹格于皇天（奇语），到今微管仲吾其左衽。”桧喜，超擢之。

　　李汉老（邴）有贺丞相二启，无非媚灶之语，然其文自隹。贺朱相曰：“际天飞之运，蚤参骏命之元；叶帝赉之求，实冠群公之表。十龟成朋，曾莫助告猷之益；五龙为辅，念尝同遭变之艰。”贺秦相曰：“昆夷维其喙矣，岂云属耆老而居岐山（好对。便作惊人伎俩）；周公方且膺之，庶其会诸侯而朝洛邑。大节著乎本朝，尝左袒以为刘氏；孤忠奋乎绝域，真不食而哭秦庭。（桧初为议状于金师，言张邦昌不可立，愿复嗣君以安四方。金人怒，执桧去。）

　　李文肃又有《贺秦相进师垣启》曰：“推赤心于腹中，君既同于光武；有大勋于天下，相自比于姬公。”秦以为讥已，答启曰：“君既同于光武，仰归美报上之诚；相自比于姬公，其敢犯贪天之戒。”文肃得之，不能不恐，然亦终不能加害。

　　王仲，岐公暮子也，善词翰，尤工四六。建炎初，知袁州，虏寇江西，坐失守削藉。尝以启于秦会之曰：“黄纸除书，久无心于梦寐；青毡旧物，尚有意于陶熔。”会之为之开陈，诏复元官。

　　张彦实掌诰制，杨原仲并居西掖，代言多彦实与之润色，偶戏成一毫笔绝句云：“包羞曾借虎皮蒙，笔阵仍推兔作锋。未用吹毛强分别，即今同受管城封。”原仲以为诮已，大怒，诉于桧，桧讠术言官弹之，彦实罢为宫词谢表云（文字亦能为崇）：“虽造化之有生有杀，本亦何心？然臣下之或赏或刑，咸其自取。”

　　绍兴七年，赵忠简公（鼎）重修《哲宗实录》，书成，转特进，吕本中草制有曰：“谓合晋楚之成，不若尊王而贱霸；谓散牛李之党，未如明是而去非。惟尔一心，与予同德。”桧以为破和议，深恨之。（制词中又有“惟宣仁之诬谤未明，致哲庙之忧勤不显。”此盖用范忠宣遗表中语。两句但易两字而甚不然。范辞云：“致保佑之忧勤不显，”专指母后而言，正得其实，今以“保佑”为“哲庙”，了非本意。）

　　赵忠简安置潮州，凡五年，杜门谢客，时事不挂口，及移吉阳军，有谢上表曰：“白首何归，怅余生之无几；丹心未泯（忠胆淋漓），誓九死以不移。”桧见曰：“此老倔强犹昔。”

　　绍兴八年，诏侍从台谏详奏和金得失，胡澹庵（铨）杭疏乞斩秦桧，连贬窜，王卢溪（廷）以诗送之曰：“痴儿不了公家事，男子要为天下奇。”陈彦柔（刚中）以启贺之云：“屈膝请和，知庙堂御侮之无策；张胆论事，喜枢庭经远之有人。身为南海之行，名若泰山之重。”又云：“知无不言，顾请尚方之剑；不遇故去，聊乘下泽之车。”桧闻之，卢溪眨辰阳，彦柔贬安远。

　　绍兴九年，和议成，大赦。直学士院楼草赦文曰：“乃上穹开悔过之期，而大金报许和之约。割河南之境土，归我舆图；戢宇宙之干戈，用全民命。”岳武穆（飞）在鄂州，上疏力陈其非，有曰：“臣身居将阃，功无补于涓埃；口诵诏书，面有惭于军旅。顾定谋于全胜，期收地于两河。唾手燕云，终欲复仇而报国，誓心天地，尚令稽首以称藩。”疏入，桧益怒，遂成仇隙。

　　绍兴间，黄公度榜第三人陈修，福建解试《四海想中兴之美赋》，第五韵隔对云“葱岭金堤，不日复广轮之大，太山玉牒，何时清封禅之尘。”时诸郡试卷多经御览，高宗亲书此联，粘之殿壁，及唱名，上云：“卿便是陈修。”因诵此联，凄然出泪。其年第五人方翥解试《中兴日月可冀赋》一联云：“贮观僚属，复光司隶之仪；忍死须臾，咸泣山东之诏。”亦经御览，唱名特加一资。

　　绍兴间，太博吴元美创岳宫三清殿，以题梁属黄龟年，龟年即解手帕濡墨大书云：“风马云龙，俨百顺钩陈之卫；金枝玉叶，拱万龄宸极之尊。”词语铿润，书法高古，吴初见公略不经思，复疑濡笔染墨非法，既而双美，始大喜心服，归语子侄曰：“此公不特词翰可敬，其才出人数等。”

　　玉牒所纪，非止本支而已。凡一朝大政事、大号令、大更革、大拜罢，皆在焉。仙源、积庆特其一条耳。前此《进玉牒成书表》，罕能备言之，惟张于湖（孝祥）一表，始终对说，其辞有云：“帝系勒鸿，灿科条于属籍；圣谟启佑，严训典于宝储。尧统汉绪，肇派别于天潢；周诰商盘，丽光躔于东壁。惟昭穆亲疏之有序，与文章号令之当传。麟趾振振，共仰宗盟之益茂；虞书浑浑，更瞻圣作之相辉。”其形容玉牒，方为两尽。

　　凡表中谢后当说“窃以”，各随题意。如洪景卢（迈）《代枢密使谢赐玉带表》云：“窃以裴度视师，服章武通天之宝；卫公戡难，拜文皇于阗之珍。”视师、戡难，俱见枢臣之意。又如汤岐公（思退）《谢赐御书周易尚书表》云：“窃以法始四营，莫辩乎易，文兼五典，皆聚此书。续东鲁之韦编，发先秦之竹简。意广大而莫测，辞灏噩以难窥”是也，或用事，或不用事，亦无定格。

　　汤岐公谢《赐御书周易尚书表》是词科试卷，代守臣作者，其中惊语云：“删妄论于九师，掇微言于四代。月将日就，彰圣学于祗勤；墨妙笔精，竦侯藩之赡对。”又云：“垂衣裳而致治，盖取乾坤；广视听以御图，一似尧禹。秘书深刻，已参淳化之孝经，方国咸颁，远陋汉光之手札。臣叨分符竹，获睹宝奎。八法难知，徒惊端劲遒伟之状；一圻所治，顾布精微疏通之风。”洪景卢亦有警语云：“八卦之说谓之索，奉以周旋；有篇之义莫得闻，坦然明白。”又断句云：“但惊奎璧之辉从天而下，莫测龟龙之秘行地无疆。”

　　杨政除太尉，汤岐公行制曰：“远览汉京，传杨氏者四世。”近稽唐室，书系表者七人。（亲切从博洽中来。）谓杨震子秉，秉子赐，赐子彪，四世为太尉。李德裕辞太尉云：“国朝重惜此官，二百年间才七人。”其用事精确如此。 

　　 
 
 卷七 宋 
 
　　建炎初，朱少章（弁）洪忠宣（皓）俱衔命使虏，拘在虏庭。绍兴五年，道君皇帝崩于五国城，少章在燕山闻之，服斩衰，朝夕哭，为文以祭，有曰：“叹马角之未生，魂消雪窖；攀龙髯而莫上，泪洒冰天。”后王伦归，传其文至，上览之感怆。忠宣在冷山讳闻，北乡泣血，即开泰寺荐之，其辞曰：“千载厌世，莫遂乘云之仙；四海遏音，同深丧考之戚。况故宫为禾黍（言言怆恍），改馆徒馈于秦牢；新庙游衣冠，招魂漫歌于楚些。伏顾盛德之祀，传百世以弥昌；在天之灵，继三后而不朽。”故臣读之，无不掩涕者。

　　唐窦叔向上《正懿皇后哀挽诗》有“命妇羞苹叶，都人插柰花”之句。《晋史》：成帝时，三吴女子相与簪白花，望之如素柰。传言，天宫织女死，为之着服。已而，杜后崩。绍兴五年，宁德皇后讣音自北庭来，知徽州唐辉使休宁尉陈之茂撰疏文，有云：“十年罹难，终弗返于苍梧；万国衔冤，徒尽簪乎白柰。”是时，正从徽宗蒙尘，其封偶精确如此。

　　钦宗嗣位未几，遽罹狄祸，绍兴末，讣音入国，任元受（尽言）时为下僚，率缙绅为位佛宫以致哀，作疏文曰：“臣等从军以出，始惭晋国之亡臣（一腔热血淋漓楮墨之间）；御主而还，终愧赵王之养卒。攀号靡及，摧殒何穷！义不戴天。扣九关而无路！礼应投地，庶十力之可凭！恭顾神游超越，睿识圆明。区脱尘空，（虏地）来即宝华之法会；兜离响灭（虏音），常闻金鼓之妙音。”又疏曰：“恭惟大行孝慈渊圣皇帝，蹈千仞之渊冰，脱群生之涂炭（徽宗自是可恼，钦宗真是可怜）。皇天降割，裔土告终。万秉墨，将御徐戎之难；六军缟素，咸声义帝之冤。恭顾法证三乘，趣超十地。如天子名为善寂万有皆空（佛号），如世尊身就涅一真不灭（死化）。昔人有言：“读《出师表》而不泣者，必非忠臣。”余谓：“彼二表已堪流涕，此二疏乃可痛哭。”

　　任元受有《贺汤侍御鹏举启》，专言秦桧之恶，其略曰：“请言自古之奸臣（争臣口，词臣笔），无若亡秦之巨蠹。公攘名器，报微时箪食之恩；擅肆刑诛，箝当代缙绅之口。忠臣不用而用臣不忠，实事不闻而闻事不实。私富贵之垄断，岂止使子弟为卿（即巧诋毒骂不恶于此）；夺造化之垆锤，乃不许人主除吏。忠义扼腕，知识寒心。并愧汉臣，初乏朱云之请剑；下惭唐室，未闻林甫之斫棺。”元受，元符谏官伯雨之孙，可谓不愧其祖。杨诚斋谓其文“孤峭而有风棱，忠鲠而有义气。”良非溢美。

　　洪忠宣三子，适、遵、迈，并中词科。绍兴、乾道间，继入西掖。迈谢表有云：“父子相承，四上銮坡之直；弟兄相望，三陪凤阙之游。”时有贺三洪启云：“有是父有是子（自然语），相传忠义之风；难为弟难为兄，俱擅词章之誉。”

　　张魏公都督江淮军马，会诏归朝，未至而免相。洪景伯（适）当制，其词曰：“棘门如儿戏耳，庸谨秋防；衮衣以公归兮（好剪裁），庶闻辰告。”所谓儿戏者，指边将也，而读者乃以为诋魏公。其末句曰：“春秋责备贤者，既功业之维艰；天子加礼大臣，固始终之不替。”所以怅惜之意，至矣。

　　绍兴间，洪景严（遵）《代福州谢历日表》，其颂德一联云：“神祗祖考，既安乐于太平；岁月日时，久明章于庶证。”用《诗》凫序及《书》洪范文，皆未尝辄增一字。乾道中，有外郡上表谢历，采取用之，以为用事精切，景严笑谓曰：“今光尧在德寿，所谓考者何哉？此大有利害，不可不审。”

　　绍兴间，洪景卢（迈）撰《渊圣乾龙节疏》曰：“应天而行，早得尊于大有，象日而动，偶蒙难于明夷。”《大有卦》，柔，得尊位，应乎天而时行。《左传》：叔孙豹筮遇明夷，象日之动，故曰“君子于行”。《彖辞》云：“内文明而外柔顺，以蒙大难。”亦纯用本文。

　　显仁皇后小祥，洪景卢为慰表曰：“汉中天二百而兴，益隆大业（不做而做是佳境）；舜至孝五十而慕，独耀前猷。”时高宗圣寿五十四也。

　　洪景卢草《辛巳亲征诏》曰：“惟天惟祖宗（是惯手），方共扶于基绪；有民有社稷，敢自佚于宴安。”又曰：“岁星临于吴分，定成淝水之勋；斗士倍于晋师，可决韩原之战。”是时，岁星在楚，未几，金人弑亮于瓜洲，帝犹未启行也。有作《贺诛卢亮表》曰：“盖瓜步既应童谣，那无天道？棘门或如儿戏，将屈帝尊。”又曰：“讵容去腹以实盐，政可添头而为器。”二联语壮而对切，与亲征诏檄相为伯仲，但上联意若未顺，如曰“恐棘门或如儿戏，将屈帝尊，而瓜步果应童谣，那无大道？”则尤为全美。

　　吴在兴元修塞两县决坏渠，洪景卢为奖谕诏曰：“刻石立作三犀牛（工从熟化），重见离堆之利；复陂谁云两黄鹄，讵烦鸿之谣。”用老杜《石犀行》云：“秦时蜀太守，刻石立作三犀牛”及《汉书》翟方进坏鸿隙大陂，童谣云“反乎覆，陂当复。谁云者，两黄鹄”等语也。

　　乾道初，以叶、魏杞为尚书左右仆射并兼枢密使，初为谏议林安宅所击，罢去，林遂副枢密，已而置狱，其言皆无实，林责居筠，叶乃召拜左揆。洪景卢草制曰：“既从有北之投，亟下居东之召。有欲为王留者（巧舌而运熟笔），孰明去就之忠；无以我公归兮，大慰瞻依之望。”后坐冬雷罢相，容斋又当制，曰：“调阴阳而遂万物，所嗟论道之非；因灾异而劾三公，实负应天之愧。”盖因有讽云。

　　魏杞初为宗正少卿，使金定和议，及还，慰籍甚厚，旋致大用。故景卢草杞赠父词曰：“大名之后必大，非止其身；和戎如乐之和，幸哉有子。”赠母词曰：“藏盟府于园功，不殊魏绛；成外家之宅相，重见阳元。”（天生自然，无独必有对。）封妻姜氏词曰：“筮仕于晋曰魏，方开门户之祥；取妻必齐之姜，孰盛闺闱之美。”

　　乾道甲午改元纯熙，既已布告天下，景卢时守赣，贺表云：“天永命而开中兴，方茂十年之统；时纯熙而用大介，载新纪号之年。”迨诏至乃为淳熙，盖以出处有“告成大武”之语，故不欲用。

　　洪景卢《代枢密使谢玉带表》有云：“从枕席以过师，未逄戎韬之略；执干戈而卫社，莫参盟府之勋。遽膺一札之书，申贲万镒之宝。有璞于此必使斫（宋人之习固然），恍惊制作之工；匪伊垂之则有余，允谓便蕃之赐。于王比德，虽君子之莫追；束带立朝，庶嘉宾而可对。”昔人谓，将帅表须雄壮，此足当之。其用《充国傅》及《礼》、《诗》、《论》、《孟》尤称巧手。

　　周益公（必大）绍兴丁丑词科以交址进驯象命题，就试之士，仅能形容画象及塑象而已，惟公表曲尽驯象生意（从象说便实而死，于驯字上生情遂觉虚活），有云：“名应周郊之五路，克协驭仪；耳闻舜乐之八音，能参率舞。”又曰：“靡惮奔驰，幸舍鸢飞之ㄢㄢ；无烦教扰，俾陪兽舞之般般。”主司惊异，遂中首选。

　　高宗初一儿三岁，误为苗、刘所拥，遂为张浚所杀，自是屡祷燕祺，故词科以《贺皇太子生》命题。周益公试卷起云：“天圣神，君万年而锡祚；祥开禁掖，震一索而得男。”结云：“使寿使富而多男，方协尧封之祝；宜民宜人而受禄，载歌周雅之章。”当时称其擅场。（有窃后一联者，改作“多富多寿而多男”对“克长克君而克类”，不知当时果有“多富多寿”之祝否？又以“华封”对“皇矣”、“矣”对“封”果当否？）

　　周益公初试馆职，即以掌制手见称，乾、淳间在翰林凡六年，制命温雅，周尽事情，为一时词臣之冠。有《除礼部侍郎诰》云：“分六职于中台（原原本本），共厘庶务；正贰卿于宗伯，尤号清曹。非夫令闻广誉施诸身，前言往行畜其德，何以助我中和之化，仪于侍从之班？久叹才难，盍从试可？朕旁招彦士，盼饰隆平。稽三王损益之文，闵五季袭沿之陋。礼乐自天子出（后谢表亦用之），将成列圣之典章；笾豆则有司存，兼采诸儒之论议。资尔直清之誉，副予制作之官。上而修神天庙社之盛客，下而正玉帛鼓钟之末节。使汉文焕焉可述，则周道粲然复兴。”此篇组织之工，已并天巧矣。

　　周益公《谢除吏部侍郎表》云：“知人非尧帝之难，巧壬奚患？选众有皋陶之举，枉直自分。”《谢除礼部侍郎表》云：“惟宗伯古之清曹，惟贰卿今之抚仕。礼乐自天子出，虽上禀于圣谟（思到笔随，亦由储材之富）；笾豆则有司存，当俯求于故实。夫何鄙朴，而许摄承？夙夜直哉惟清，莫遂夔龙之逊；文章焕焉可述，更惭乘马之工。”《谢除礼除尚书兼翰林学士谢表》云：“宗伯缀文昌之座，已高曳履之班；翰林依华盖之星，尚玷纟寅纶之直。”诸表含经吐史，戛玉枞金，一时词垣诸人，皆叹以为不可及。

　　淳熙间，周必大除参知政事，《谢太上皇帝表》曰：“虽舍生之类，夙仰戴于陶成；然太极之功，终莫窥其运用。”后进左丞相，谢上表云：“惟尹暨汤，虽乏格天之效（有体有貌之言）；安刘必勃，尚存念祖之心。”读者谓其字字不苟，具有宰相风度。

　　周益公《谢宫祠表》曰：“晨趋凤阙，绾五组之光华；夕侣渔舟，披一蓑之蓝缕。”又曰：“负兹有疾，”人多疑“兹”字误，公后自笺曰：“出《公羊》：威公十六年，诸侯有疾，曰负兹。兹，新生草也。”

　　凡臣僚上表所称“惟臣”“诚惶诚恐”“诚欢诚忭”“稽首顿首”者，谓之“中谢”“中贺”，自唐以来，其体如此。“盖某”以下，亦略叙数句，便入此语，然后敷陈其详。后人不察，或于首联之后（方员自有规矩，何可不知），凑用两短句，言震惕之意，而复接以中谢之语，则遂成重复矣。周必大《谢复益国公表》曰：“华阳黑水，裂地而封；旧物青毡，从天而下。磨玷之勤未泯，执圭之宠弥加。臣诚惶诚恐。”或以为疑问公，公答之如此。

　　史真翁（浩）有《侍讲说书官为经筵进（题目琐碎极难者匀称）。讲孟子终篇谢赐金带牙简同侍读修注官谢赐御筵及鞍马香茶进诗表》，题中转摺极多，最难整次，而史表委曲圆活，有余采而无涩语（就用《孟子》语妙），可谓四六中子长，其略曰：“逮圣神尊德以有为，于学问逢原而自得。细旃昼访，聆责难陈善之规；峨弁星环，探知性尽心之蕴。华编甫撤，谀问奚裨。畴侍讲说书之劳，暨著记纂修之职。Ｆ３绚采（金带），复象齿之珍（牙简）；玉茕示慈，咸缀麟台之席（御筵）。上驷式调于沃辔，（鞍马）团龙交粲于奇芬。（香茶）稽古所无，省躬莫称。归美以报，拜手载朝。赞至圣之大成，述君臣之相说。辞陈约礼（进诗），远希积翠之篇（唐太宗）；句写赐笺，俯效集仙之饮。”（唐玄宗）

　　史真翁八十，孝宗特遣使赐御笔褒谕，俾介眉寿，又赐金器香茶等物，真翁表谢云：“貂飞于川涂，翰墨腾光于龙凤。谓臣浮生之稀有，又过十春；祝臣暮齿之再延，俾逢千岁。杯盘罗列，盆盎错陈，率皆粟缕于兼金，况乃环装于百宝。分上方之清馥，掇正焙之龙芽。”盖真翁曾侍帝于潜邸，帝即位，遂大拜，宠锡最渥，故表中复有“乾坤长养，父母爱怜。自执卷于潜藩，暨秉钧于初政。抚存特异，终始弗渝”等语。

　　朱紫阳（熹）除浙东提刑到任谢表有云：“虽驽马之十驾，后者鞭之（工于编插）；然鼯鼠之五穷，技止此耳。”按《荀子》：“骥一日而千里，驽马十驾亦及之矣。”又，“鼯鼠五技，能飞不能上屋，能缘不能穷木，能浮不能深浴，能穴不能掩身，能走不能先人。是谓五穷。”《庄子》：“善养生者，若牧羊然，视其后者而鞭之。”柳子《黔之驴说》“技止此耳。”只此四句，铸古词何等神妙，世之不能四六者，类言“雕虫小伎，壮夫不为”，孰知前代大儒乃尔！

　　二程毓秀黄冈，前此祠堂阙焉，郡守李谌经始缔创，朱晦翁大书扁榜，且为之记，李自为上梁文曰：“江趋庐阜而东，实接濂溪正传之派，（趋字揖字更下得好）山楫浮光而北，又邻司马载毓之邦。”盖温公生光州故名光。周元公隐庐山之阴，濂溪在焉。光黄江皆邻州，亦异事也。李乃文肃之孙，文学典刑，固有自云。

　　吕成公（祖谦）《进仙源类谱表》有云：“德隆泽厚，命既积于万年；胄远族蕃，谱方新于六世。”此上高宗者也。前布告手书曰：“传序九君，”而此仅云六世者，盖以帝论，则至钦宗已九君，以世论，比高宗才六世耳。呜呼！以举族北辕之后而有此谱牒，可为于咽。

　　乾道初，有自翰林学士除同知枢密院事者，吕成公草诰云：“在咸平有若臣旦，在嘉有若臣修。擢繇禁林，登贰枢极。帷幄收颇牧之绩，樽俎折獯狁之谋。无竞维人，式序在位。翰林学士知制诰兼侍读某代言温雅，发号施令，罔不臧劝诵（如今用成语便以为旧话，前辈政不如此）；从容陈善，闭邪谓之敬。屡访河西之边事，咸耸山东之诏书。嘉其知军戎之情，进而与甲兵之问。尔猷则告，我武帷杨。噫！夙夜宥密，单厥心，勿替协恭之助；国家间暇，明其政，具严思患之防。可授同知枢密院事。”此语妙在将翰林与枢密纽捏成团，殊无苦色。（宋人又有《贺翰林迁兵部启》云：“从横经库，甲乙丙丁四部之书；驰骤词坦，天地风云八方之阵。”）

　　凡制诰不称为某人作者，以其人不称也。东菜又尝撰《中书舍人除翰林学士诰》云：“具官某，增主之明，洋洋晁董之对；发帝之令，浑浑虞夏之书。休有德声，最于迩列。是用进陟銮坡之邃，深居钤索之严。近天子之光，允赖谋猷之启沃；见王者之志，观诏命之发挥。”此诰文极清华，亦不称为某作。

　　吕东莱《通张魏公启》有云：“先知觉后知，传斯文之正统；小德役大德，为善类之宗盟。扶日毂于庆霄，握斗枢于宥府。国家再造，高鸿烈于汾阳；天地重开，翊丕图于建武。”东莱与魏公之子南轩友善，故极其推尊，而自叙处复极其挹损，云：“每原念于衰宗，尝屡投于化冶。虽迹遥履舄，莫伸磬拆之恭；然气激肺肝，窃效钟鸣之应。”

　　杨诚斋（万里）《贺张魏公除都督启》曰：“胡马南牧，拆棰以毙其酋；衮衣东征，投戈而拜吾父。”语亦奇壮。

　　杨诚斋《谢提举广东》警联云；“九天晓日，念孤臣将远于长安；四乘秋风，忽宠命载驱于原隰。至于南海，保彼东方。”又云：“海若祝融，弹压波澜之险；朔云边雪，驱除江岭之氛。”谢知福州警联云：“米蘖自将，粗谨酌泉之誓；茧丝是戒，少宽竭泽之嗟。”又云：“政苟安恬，宁有骇舆之马；吏无侵枉，谁为游釜之鱼。”若此之类，俱意新调新。大抵宋人四六，荆公谨守法度，东坡雄深浩博，出于准绳之外。由是分为两派。后来汪浮溪、周益公诸人类荆公，孙仲益，杨诚斋诸人类东坡。

　　范石湖（成大）帅蜀，上巳日，大燕乐，语僚佐撰呈，皆不惬意，有石生者一联云：“三月三日，岂无长安丽人；一咏一觞，载讲山阴禊事。”公心肯之。

　　孝宗时，上庠试卷时经御览，辛丑大旱七月，私试《闵雨有志乎民赋》，魁士刘大誉赋中有“商霖未作，相传说于高宗；汉旱欲苏，烹弘羊于孝武”之句。时赵温叔为相，孝宗遂欲因此罢之，会有诏迎天竺观音就明庆寺请祷，有为诗者曰：“走杀东头供奉班，传宣圣旨到人间。太平宰相堂中坐，天竺观音却下山。”温叔闻之，遂乞免。

　　宋初有年八十二魁大廷者，谢启云：“白首穷经，少伏生之八岁（工绝）；青云得路，多太公之二年。”或以为梁颢。绍熙间，有士子年十九以诗赋擢第，梁溪费衮为作启云：“年逾贾谊，亦滥置于秀材；齿少陆机，顾何能于文赋？”盖二者年齿适相上下也。

　　楼攻瑰（钥）草《光庙逊位诏》：“虽丧纪自行于宫中，而礼文难示于天下。”盖孝庙上仙，光宗以疾不克亲临丧，遂传位于嘉王也。又草《立韩后制》曰：“书称尧舜禹之传，朕克艰于负荷；诗美姜任姒之圣，后宜谨于仪刑。”于时吴谢李三后皆在长乐，其用姜任姒可谓精切。

　　楼攻瑰《谢除参知政事表》有云：“朝廷建辅，号天子之四邻；政事参闻，下丞相之一等。”又云：“负二宜去，有七弗堪。宿恙渐侵，将吁天而致祷；误恩狎至，真地以靡遑。”句句从肺肠中搜出。二宜去，七弗堪，何等精确。唐孔云：“吾二宜去：年老，一也，为左右丞不得进退郎吏，二也。”晋嵇康七不堪，见《绝山巨源书》。

　　李词科赵彦中《代进国史列传表》云：“录公卿而为世本，肇自有熊；传臣子而易编年，ㄈ繇司马。”高崇奎《辞免内相兼修史表》曰：“玉堂挥翰，誉殊乏于令狐；金匮绸文，才当延于司马。”一则词臣令狐，一则太史公司马迁，不惟事精，又且对切，视彦中词科表以有熊对司马，此又胜焉。

　　庆元初，《奉孝宗御制藏华文阁诏》曰：“经纬天地，道存浑噩之书；鼓舞雷风，仁荡温沌之命。写之琬琰，炳若丹青。太微三光之庭（文亦冠裳），丕阐凤巢之势；上帝群玉之府，遂通龙纪之联。”此高崇奎笔。

　　宁宗朝，以伐金诏四方凡二，开禧诏曰：“含垢纳污，在人情而已极；声罪致讨，属胡运之将倾。”翰林学士李壁之词也。嘉定诏曰：“犬羊跨我中原，天厌多矣（后联较胜）；狐兔失其故穴，人竞逐之。”与前诏旨大约相似。

　　宁宗朝，真西山（德秀）权直学士院，尝代制置司撰瑞庆节表云：“无思无为，化自隆于鼓万；有容有立，德参贯于函三。故修龄与日以长存，虽巧历穷年而莫尽。臣驰神拱北，将指落南。奉万岁之玉卮，遥想行之隔；上千秋之金鉴，庸伸獒忭之恭。”当时推其雅秀。后来翰苑诸公多袭用之。

　　西山掌内制六年，因母请外便养，得除江东运使，谢表云：“轺传初驰，旄倪争睹。谓朝廷所以辍柱下之吏（笔端驰骋），盖圣主将以惠江左之民。因博采于风谣，颇究知其疾苦。赋难遽省，盍渐捐赋外之征（四六中见经济）；民未易苏，当先去民间之蠹。”及到任，惠政深洽，不愧其言。

　　宝庆初，史弥远杀济王于湖州，真德秀入对，极言其冤，忤弥远意，为梁成大所劾，遂罢直学士院，提举万寿宫，寻祠禄亦罢，有谢表云：“圣君非不受言，臣自疏于开导（诚然哉忠义之言）。国人皆称有罪，上独示于矜容。”四方人士，诵其文，想见风采焉。

　　真希元《谢复官表》云：“自退屏于山林，寝逖违于轩陛。忧时之发益白，怅去国之十年；恋阙之心为丹，敢忘君于一饭。”又《谢宣召入翰林院表》云：“修除翰苑，在环除出守之余；轼待禁庭，亦赤壁归来之后。岂非加岁月（见识），则其文老，涉忧患，则其虑长。乃登邃严，以备顾问。如臣者，才华弗竞，戆拙自将。结茅屋于云边，已甘终老；瞻玉堂于天上，若隔前生。敢云白首之重来，误入清哀之妙简。”时弥远死，公再起用，正端平更化初也。

　　真希元《进大学衍义表》：“曩叨侍从论恩之列，适当奸谀蒙蔽之时。念将开广于聪明，惟有发挥于经术。使吾君之心，炳如白曰；于天下之理，洞若秋毫。虽共兜杂进于尧朝，岂魍魅能逃于禹鼎。”（回护好。）曰奸谀，曰共兜，曰魍魅，盖指弥远。

　　凡进书称颂处，即“窃本书之意”乃佳，史真翁《讲孟子表》云：“恭惟陛下居安资深，守约施博。览大贤之论集，兴盛治之雍熙。德醉从容，秩太清之华燕；币将舄奕，迈崇政之彝文，臣等职愧寤疑，恩沾司乐。读古书而尚友，谅怀望道之思；颂清庙以致平，期尽事君之义。”真希元《进大学衍义表》云：“恭遇陛下，乾旋坤转，日就月将。方将切磋琢磨，而笃于自修；定静安虑，而进于能得。事欲明于本末，理期贯于精粗。适萃成编，冒尘清燕。止其所止，顾益加止善之功；新以又新；更推作新民之化。”二表当并观。

　　李功甫谒真西山丐词科文字，西山留之小饮书房，指竹夫人使作制，功甫援笔立成，末联云：“保抱携持，朕不忘两夜之寝；展转反侧，尔尚形四方之风。”西山叹赏，盖八字用诗书全语，皆妇人事，而“形四方之风”又见竹夫人玲珑之意。其中颂德云：“常居大夏之间，多为凉德之助。剖心析肝，陈数条之风刺；自顶至踵，无一节之瑕疵。”

　　嘉熙己亥四月诞皇子，告庙祀，文学士李功甫当笔，内用四柱作一联云：“亥年巳月，无长蛇封豕之虞；午日丑时，有归马放牛之喜。”盖时方有蜀捷，其用事可谓中的。

　　王伯厚（应麟）宋季以博洽称，尝见临安进野蚕茧及丝绵纱绢，因谓同学者曰：“万一以此命题，中间将何铺叙？”皆相顾无语。伯厚拟一联云：“丝纤纩，无惭禹贡之征（插花窒篱）；冰素方空，不数齐官之献。”丝绵纱绢四者皆备，同学叹服。（嘉靖初，黄澜考补野蚕成茧联云：“园客抽丝，坐看五色；龙精散魄，不假三缫。被阜以生，表汉家之熙洽；食槲而化，彰唐室之隆平。”后联宋人原表。）

　　汉唐文儒之戏曰客难，曰解嘲，曰宾戏，子虚、乌有之问答，翰林墨卿之应酬，至韩昌黎作《毛颖传》，遂牵陶泓、陈玄、楮先生得书。淳间郑越公（清之）发昌黎未尽之蕴，托王命，出高爵，合文房四友，例有除授，训辞甚美（文房生色）。门下客林肃翁（希逸）、刘潜夫（克庄）各拟谢表，人争传诵。林代毛颖谢云：“楮知白尝反面，以臣点污而见疑；石虚中恃粗才，欲臣流落而后已。独蒙拂拭，未忍弃捐。岂非以内扎施行，无漏言于片字；中书进拟，或任怨以一勾。忠粗竭于毫芒，恩久居于掌握。对扬麻卷，幸袭元锐之封；期效枣心，时进公权之谏。”代石虚中谢云：“濡染固勤，愧渊源之易涸；气质难化，知圭角之未除。徒坚石不转之心，莫效璧俱碎之报。幸不折于屡挫，几见买以一官。从我而无所取材，小器偶叨于承乏；掌制而不善为斫，拙工未免于包羞。”刘代陈玄谢云：“上恩甚渥，月辄给于一枚；旧学都荒，岁才磨于寸许。研精游艺，摩顶酬知。润色庙谟，不假丹青之力；剂量人品，尤严皂白之分。”代楮知白谢云：“臣无他技，方虞扎恶之讥；帝有恩言，乃示衮褒之意。委穆之以百函之多；饷张华至万番之富。大事则书之策，安能措一字之谨严；小子不知所裁，徒自愧成章之狂简。”

　　县令之任最难，盖监司府州之责成、乡社百姓之争讼、征敛以供军国、严慎以防吏胥，能否黜陟，皆系于此。宋林崇父（德）尝为剧县，有声，其与监司启云：“鸣琴堂上，将贻不治事之讥（中事情）；投巫水中，必得擅杀人之罪。”时以为名言。刘潜夫宰建阳，亦有一联云：“每嗟民力，至叔世而张弓；欲竭吏能，恐圣门之鸣鼓。”语意尤胜。

　　刘克庄除广东提举，谢表云：“今百端之供亿，殆遍国中；余一发之本根，独惟岭外。方且籴舟之发衔尾，鹾课之收及肤。空熙丰以来之储，增绍淳未有之额。使贾生之及见（酷似今日），哀痛谓何！虽刘晏之复生，变通安出？乃如臣者，岂其任哉？惟无瑕者裁人，必先已责；（二句俱《左传》）以不贪而为宝，少戢吏饕。”广东提举即杨诚斋旧任也。诚斋谢表犹有“物众地大，壤沃泉甘”之语，至刘时凋瘵乃尔，盖宋事至此已不可为矣。

　　开庆初，元人攻鄂州急，贾似道密遣使请称臣纳币，元太弟不询：，会宪宗讣闻，而阿里不哥欲袭尊号，乃约岁币之数，拔砦而去。太弟旋定内难，即位于开平，改元中统，李仁卿（治）《贺车驾班师表》云：“惟圣人必欲去害，肆天子所以有征。（峰嵘）衣暂试于一戎，月连飞于三捷。既多算以胜少算，况至仁而伐不仁。是宜氛枝廓清，车书混一。大统会归于中统、太平今睹于开平。”是时胡运初兴，其典章文物，倾压中国如此。

　　孟德卿（攀龙）《贺平宋表》云：“国家之业大一统，海岳必明主之归（铺张）；帝王之兵出万全，蛮夷敢天威之抗？际丹崖而述职，奄瀚海以为家。独此宋邦，弗遵声教，连兵负固，逾四十年，背德食言，难一二计。崛强心在，四郊之横草都无；飞走计穷，一片之降幡始竖。兹惟睿算卓冠前王，视万里为目前，运天下于掌上，致令臣等获对明时。歌七德以告成，深切龙庭之想；上万年而为寿，更陈虎拜之词。”孟故北方遗老，是时幽燕境土陷虏已久，见闻习染，不复知宋中华之统不可绝（自是乾坤大变，何论文章），虽刘梦吉（因）大儒亦作《渡江赋》以筹画忻幸之，又何怪乎德卿之谓宋为蛮夷也？

　　东昌路《贺平宋表》是翰林学士徐世隆撰，略云：“蠢尔三苗之弗率，命予群后之徂征！一鼓而定荆襄，再驾而降鄂岳。蕲黄面缚，江沔心归。铁瓮之坚城已摧，金陵之王气何在？楚地六千里，不劳秦将之增兵；钱塘十万家，坐见吴王之纳土。伪将悉朝于阙下，幼君遐窜于海中。方知恃险而亡，应悔求和之晚。”世隆尝以诗哭文丞相，有曰：“情忠贯日华夷见，气节凌霜天地知。”似非昧于《春秋》内外之辨者。表中亦云：“弗图岛夷，辄拘使节。”盖可浩叹。

　　元人贺登极表第一椎虞伯生（集），贺圣节表第一推邓善之（文原），贺正旦表第一推夹谷士常（之奇），贺亲祀南郊表第一推谢敬德（端）。虞表云：“鸿业启图，世守肇基之迹；龙庭受贺，躬膺大历之归。”中联云：“立长式遵于家法，计宜允协于舆情。车服旌旗皆我祖宗之旧（酷似子瞻）；星辰河岳，赫乎宇宙之新。”末联云：“臣等叨承重任，适际昌期。建皇极以敷言，亲扬彝训；坐明堂而布政，永替成能。”邓表云：“天开景运，笃有道之曾孙；电绕神枢，受介福于王母。”中联云：“至仁育物，得秋而万宝成（成语如合）；盛德在躬，居所而众星拱。”末联云：“臣等名叨玉署，目极璇霄。广文王有声之诗，载歌律吕；衍殷宗无逸之寿，虔祝华嵩。”夹谷表云：“位拱少阳，仗簇黄麾之晓；气暄太族，祥开青禁之春。”中联云：“重明继照，阴邪常遏于未形；九四在渊，阳德克潜于巳著。兹履端之云始，宜介福之孔多。”末联云：“臣等素乏长材，叨居端尹。星辉海润，莫酬沾被之恩；月恒日升，第祝绵延之算。”谢表云：“四方于理，事天致恭。已之诚三年而郊（己辛政对，妙），卜日叶用辛之吉。”中联云：“大吕黄钟，音协云门之奏；镇圭缫籍，辉联苍璧之华。祥风和气之与游，景星庆云之叠见。”末联云：“臣等叨佐清朝，欣观熙事。列圜坛之八陛，幸陪汉峙以侍祠；陈泰阶之六符，顾举兕觞而上寿。”胜国一代文章，于斯为极盛矣。表涉一代兴废，不可无断制。欧阳原功（玄）《进宋史表》云：“声容盛而武备衰（遂为定案），议论多而成功少。”可谓尽之。我朝丘文庄公（）为祭酒时，出《元史表》云：“非无一善之可称，终是大纲之不正。”自谓不减前语，世亦以为信然。

　　宋以仁厚立国，不幸侮于辽，肉于金，亡于元，然人心终有不忍忘者。初宋亡，宗室有遗落中山者，众共立为主，期欲兴复，不克而灭。元末，韩山童自言祖父系宋胤，国亡变姓。汝颍兵起，卒推之为主。山童败，子林儿称宋帝亦十二年。其他所在兵起者，皆以兴宋为词。而红巾揭旗有联云：“虎贲三千，直抵幽燕之地；龙飞九五（英雄欺人），重开大宋之天。”此见宋仁厚之德入人之深，虽易姓未泯。盖汉唐以下所未有也。

 
 
