《清秘藏》　　（明）张应文 撰

　　钦定四库全书

　　子部十

　　清秘藏

　　杂家类四

　　杂品之属

　　提要

　　（臣）等谨案清秘藏二卷明张应文撰而其子谦徳润色之应文字茂实昆山监生屡试不第乃一意以古器书画自娯作清河书画舫及真迹日录之张丑即其长子是编杂论玩好赏鉴诸物其曰清秘藏者王穉登序谓取倪瓒清秘阁意也上卷分二十门下卷分十门其体例畧如赵希鹄洞天清录其文则多采前人旧论如铜剑一条本江淹铜剑讃之类不一而足而皆不着所出葢犹沿明人剽剟之习其中所列名香多引佛经所列竒寳多引小说颇叅以子虚乌有之谈亦不为典据然于一切器玩皆辨别真伪品第甲乙以及收藏装褙之类一一言之甚详亦颇有可采卷末记所蓄所见一条称所蓄法书惟宋髙宗行书一卷苏子瞻诗草元赵子昻归田赋所蓄名画惟唐周昉戏婴图宋人罗汉八幅画苑杂迹一册元倪云林小景一幅而已而其子丑作清河书画表列于应文名下者乃有三十一种此书成于应文临没之日不得以续购为词然则丑表所列殆亦夸饰其富不足尽信欤此本为浙江鲍士恭家知不足斋所刋原附丑真迹日录后葢山谷集末附载伐檀集之例今以各自为书仍析出别著录焉

　　乾隆四十五年三月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●清秘藏序

　　清秘藏者张先生茂实所著书也先生名应文茂实其字余与先生齿相埓识先生最早先生少任侠好击剑务竒画屠狗卖浆之夫庶几一遇每为人居间释纷既已不自居其功遂多长者之行弱冠始有用世志于是下帷受经坟典邱索靡不悉究以弟子员游太学太学诸生无能出其上意一第如拾掇乎而竟屡试屡不售先生怫然曰吾不可以此久溷乃公也人生亦安得俟河之清耶彼漆园吏何人斯顾吾且不得为郊祀之牺牲乎弃去公交车絶不为然不善牙筹凡所为管钥门牡呼鸡饲犬之事无论身不为耳且未尝食也家坐是益旁落先生意弗屑更罄橐出其余赀悉以付之米家船于是图书满床鼎彛镦缶杂然并陈余徃入其室政如波斯胡肆竒琛异寳莫可名状先生顾此意甚得谓余曰吾不以头上如箕易此也独好饮时进一伯雅辄耳热而后乃今举生平所覩记者一一题识而总命之曰清秘藏葢亦希迹倪髙士云会岁在龙蛇先生遂遘疾其少君谦徳侍先生汤药目不睫带不解者凡易寒暑先生强谓之曰吾病已在死法中即不起汝母徒事孺慕计可不死吾者则有吾清秘藏在汝为吾勉勒成之先生竟不起谦徳斩焉衰绖之中即手是编跽余而请曰父命之谓何其敢不卒成其志耶先子之所图以不死者頼清秘藏不肖所图以不覆瓿其清秘藏者先生如椽也顾余敝帚诚不敢为先生前驱而其郎君请之力且余以与先生金兰而更瓜葛也遂不敢以羔袖为解太原王穉登撰

　　●钦定四库全书

　　清秘藏卷上

　　（明）张应文 撰

　　论玉

　　辨玉者以金铁不入者为真东坡先生云珉之佳者金铁亦不能入必磁铓不入者乃真玉也色以红如鸡冠者为最余仅见一汉印及一扇坠然大特如龙眼耳黄如蒸栗者次之白如截肪者次之黒如点漆者次之甘青如新嫩桞緑如铺绒者次之他不必蓄也其有色白而质稍薄者非羊脂也白玉耳水料者良有等大块劈片玉料从山石中搥击取出原非于阗昆冈西流沙水中天生玉子谓之山材低于水料一等矣【凡称余者设为先生之自称也】
　　玉器古色土锈血侵最多【土锈谓玉上蔽黄土笼罩浮翳坚不可破一种佳色自不同非若血侵古原质与改制不易辨似难伪造】铜侵葢少翡翠色水银色特一二见耳
　　古玉人做法后人俱可得其髣髴惟卧蚕纹双钩碾法恐非中古人所能办耳【即如双钩碾法今人非不为之其妙处在宛转流动细入秋毫更无疎密不匀交接断续俨若游丝白描曾无滞迹终不可到也】
　　三代秦汉人制玉古雅不烦无意肖形而物趣自具若宋人制玉则刻意模拟虽能发古之巧而古雅之气已索然矣特其取用材料多人心思所不及余向见一张仙高尺许其玉绺处布为衣折如画又见一擎荷孩儿满身纯白如截肪独髻及所擎荷叶乃黑若点漆无一丝相错如此等类种种不一举一二以例其余【偶阅武林杂志载宋孝宗酌丞相浩甘黄玉葵花杯内有天生紫心葢取材之祖也】
　　玉器中圭璧最贵苐不适用余向见一榖璧大几尺许厚一寸二分上作九螭周身纯白如酥微有土锈血侵得五十千归休宁人家真不易得

　　论古铜器

　　商器质素无文周器雕篆细密独夏器间有相嵌以金细巧若髪者鉴古家不可不知
　　钟鼎尊彛款夏商周初时器少者一二字多则二三十字止矣其或二三百字者定周末先秦时器耳亦有无款者或眞正三代民间之器无功可纪故无款文不可遽谓非古也款之篆文夏用鸟迹商用虫鱼周用虫鱼大篆秦以大小篆汉以小篆又三代用阴款秦汉用阳欵间有凹入者或用刀刻如镌碑葢阴款难铸阳款易成故也
　　曹仲明云铜器入土千年者色纯青若翠入水千年者则色緑若瓜皮余意土气湿蒸郁而成青水气卤浸润而成緑理似有之又谓未及千年者虽青緑而不莹润恐不然也岂莹润者即千年物而青緑不纯者决无三代物耶高深甫以铜质清莹不杂者多发青铜质浑杂者多发緑夫古人制器不惜所费乌有铜质浑杂者哉此论若盲人观场可资嗢噱特其论褐色以为非人间流传之色乃出自高阜古塜砖宫石室燥地秘藏无水土侵剥尸气染惹惟地气蒸润所成亦不无一得之见
　　古铜声微而清新铜声浊而哄古铜并无腥气惟新出土尚带土气乆则否伪作者试热磨手心以擦之铜腥触鼻可畏
　　古人作事精致不吝工夫非若后世贱丈夫茍且成事故古器欵必细如髪而匀整分晓无纤毫模糊其识文笔画宛宛如仰瓦而深浅如一亦明净分晓无纤毫模糊余家所蓄数器皆然及观赏鉴家所藏无弗然者设有古器款识稍或模糊必是伪作其体质颜色亦是不同【右一段所云款者花纹也】
　　古铜色有以褐色为最上品者余以为铅色最下朱砂斑次之褐色胜于朱砂而不如緑緑不如青青不如水银水银不如黑漆虽然黑漆最易伪造在具眞眼者辨之
　　宣庙铜器制度极雅然花纹者绝少底款用匾方字印【阳铸大明宣徳年制六字】作小楷书极遒劲完整其色止■〈虫葛〉茶鏒金二种【■〈虫葛〉茶以水银浸擦入肉熏洗为之鏒金以金铄为泥数四涂抹火炙成赤用工用料俱异常品非若青緑朱砂斑黑漆水银等色可草草点缀而成】所费不赀故佳者与秦汉等器争价有非唐时天宝局铸器【花纹细宻可爱全尚华藻苐恨质薄取便一时无意千古】可拟元朝姜娘子所铸又在下风
　　冷冲铜器【冷冲谓三代秦汉铜器或落一足或堕一耳或出土时误搏撃成小孔或收藏家偶触物成茅损者用铅补冷焊以法■〈虫葛〉填饰点缀颜色山黄泥调抹作出土状】屑凑铜器【屑凑谓捜索古塜旧器不完者或取其耳或取其足或取其■〈板上金下〉或取其腹或取古壶葢作圆鼎腹或取旧镜面作方片凑方鼎身亦用铅冷焊凑合成器法■〈虫葛〉填饰点缀颜色山黄泥调抹作出土状】复烧窑器【复烧谓取真正官哥窑器如炉欠足耳瓶损口棱者以旧补旧加以泑药裹以泥合入窑一火烧成与旧制无异但补处色浑而本质干燥不甚精采】武夫怪石【武夫石也极似羙但少温润水色耳】俱可乱眞殊不入格 

　　论法书

　　欲观古法书当澄心定虑勿以粗心浮气乘之先观用笔结体精神照应次观人为天巧眞率做作真伪已得其六七矣次考古今跋尾相传来歴次辨收藏印识纸色绢素而眞伪无能逃吾鉴中矣或得其结构而不得其锋铓者模本也得其笔意而不得其位置者临本也笔势不聨属字形如算子者集书也或双钩形迹犹存或无精采神气此又不难辨者也又古人用墨无论燥润肥痩俱透入纸素后人伪作墨浮而易辨
　　书价以正书为标凖即如右军草书一百字乃敌一行行书三行行书敌一行正书至于乐毅论黄庭经太师箴画赞累表告誓等书但得成篇即为国寳不可计以字数昔锺尚书绍京不惜大费破产求书计用数百万贯钱惟市得右军行书五纸不能置眞书一字余可知矣惟画价亦然山水竹石可敌正书人物小者及花鸟可敌行书人物大者及神佛图像宫室楼阁可敌草书走兽虫鱼又其下也
　　鲁公送裴将军诗兼正行分篆体倐肥倐瘦倐巧倐拙或劲若钢铁或绰若羙女或如冠冕大人鸣金佩玉于庙堂之上或如龙跳天门虎卧凤阙或如金刚瞋目夜义挺臂或如飘风骤雨落花飞雪信手万变逸态横生谓如坼壁路印印泥锥画沙屋漏痕折钗股法兼得之者鲁公传世数帖余获徧观当以此帖为最

　　论名画

　　人物顾盻语言花果迎风带露飞禽走兽精神逼真山水林泉清闲幽旷屋庐深邃桥彴徃来石老而润水淡而明山势崔嵬泉流洒落云烟出没野径迂回松偃龙蛇竹藏风雨山脚入水澄清水源来歴分晓有此数端虽不知名定是妙手人物如尸似塑花果类瓶中所挿飞鸟走兽但取皮毛山水林泉布置迫塞楼阁模糊错杂桥彴强作断形境无夷险路无出入石止一面树少四枝或高大不称或逺近不分或滃淡失宜点染无法或山脚浮水面水源无来歴凡此数病虽不知名定是俗笔举此以观画亦不大失眼矣【巳上所云止是细目其大纲一言以蔽之曰观其神】
　　画学不以时代为限各自成佛作祖书法则不然六朝不及晋魏宋元愈不及六朝与唐故蓄画上自顾陆张吴下及伯虎征仲皆为伟观而蓄书必逺求上古可也

　　论石刻

　　凡欲观古帖先观字法刻手次观搨法纸墨色泽末也【若不能识字法刻手审其墨气可矣色坚如漆手揩不污者真古也微抹之而满指染黒者伪搨耳】凡帖以北纸北墨为佳北纸用竖帘其质松而厚不甚渗墨以手拂之如薄云之过青天犹隠隠见纸白处又北用松烟墨色清淡不和油蜡故色淡而纹绉非夹纱作蝉翅搨也凡北碑皆然南纸坚薄极易搨墨用烟和蜡为之故色纯黒而面有浮光此南北纸墨之辨也
　　淳化阁帖虽为黄米掊撃而今之书家莫不祖之其澄心堂纸李廷珪墨而无银锭纹者初搨也絶不易得余向见止第七卷第十卷二册字法搨法精神极胜有银锭纹者有墨淡墨浓之分而墨浓者觉胜总之价尚不下百千故临江泉潭皆可蓄也元美以绛为淳化嫡子太清楼为介弟太清楼尝见之独绛帖不曽见
　　宋搨兰亭定武本有五未损本初榻也损本绍彭所留也不损夲定武再刻也定武本阔行古刻也复州镌损本真定武本重模也鉴家当辨以心目【损本谓湍流带右天五字损也】宋榻勅字本十七帖及临江二王帖集书圣教序俱山阴之嫡嗣也
　　锺王书定当以宣示力命兰亭乐毅东方先生赞为冠虽模搨失真风韵殊胜他刻

　　论窑器

　　论窑器必曰柴汝官哥定柴不可得矣闻其制云青如天明如镜薄如纸声如磬此必亲见故论之如是其真余向见残器一片制为绦环者色光则同但差厚耳又曹明仲云柴窑足多黄土未知然否汝窑余尝见之其色卵白汁水莹厚如堆脂然汁中棕眼隠起若蠏爪底有芝麻花细小挣钉者乃真也较官窑质制尤滋润官窑品格与哥窑大约相同其色俱以粉青色为上淡白色次之油灰色最下纹取冰裂鳝血为上梅花片墨纹次之细碎纹最下必鐡足为贵紫口为良苐不同者官窑质之隐纹亦如蠏爪哥窑质之隐纹如鱼子其汁料稍不如官窑之尤佳耳定窑有光素凸花二种以白色为正白骨而加以泑水有如泪痕者佳间有紫色者黑色者不甚珍也
　　均州窑红若臙脂者为最青若葱翠色紫若墨色者次之色纯而底有一二数目字号者佳其杂色者无足取均州窑之下有龙泉窑古宋龙泉窑器土细质厚色甚葱翠妙者与官窑争豓但少纹片紫骨铁足耳且极耐磨弄不易茅篾苐工匠稍拙制法不甚古雅有等用白土造器外涂泑水翠浅影露白痕乃宋人章生所烧号曰章窑校龙泉制度更觉细巧精致我朝宣庙窑器质料细厚隐隐橘皮纹起冰裂鳝血纹者几与官汝窑敌即暗花者【内烧絶细龙鳯暗花底有大明宣徳年制暗欵六字】红花者【以西红寳石为末图画花鸟鱼虫等形骨内烧出凸起寳光鲜红夺目】青花者【用苏浡泥青图画龙鳯花鸟虫鱼等形深厚堆垜可爱】皆发古未有为一代絶品逈出龙泉均州之上又有元烧枢府字号器永乐细款青花杯成化五彩葡萄杯各有可取然亦尚在龙泉章窑之下

　　论晋汉印章

　　印章以小篆白文为古其或朱文及大篆钟鼎篆者皆变体也钮以龟为正螭与辟邪驼次之其或以鳬以虎以兎以马以豸以鹿以羊以鱼以狻猊以异兽以钱以亭者皆变体也
　　晋汉印章余所蓄所见约数千方其文止刻姓名及字间有小字者别无闲散道号家世名位引用成语惟单字象形禽鸟龙虎双螭芝草圎印有之若子孙永寳宜尔子孙子孙世昌日利利出等印即为闲文矣又镌刻妙在布置字画匀整【字画多者占地多字画少者占地少或左三字右二字或左二字右三字或左三字右一字或左一字右三字甚众】尤妙处在朱文极粗白文极细间用满白法皆用力精到篆文笔意不爽毫髪近日关中洛下利徒翻沙假铸印自无刀锋亦不难辨

　　论砚

　　砚以寿吾文之传昔人以精良为一乐今时论砚必首重端矣亦知有旧坑新坑上岩中岩下岩之分乎上岩新旧坑俱不堪清赏下岩有旧坑有南北壁岩中不论四时皆为水浸虽秋旱亦未尝涸有泉珠散落如飞不絶葢泉生石中非石生泉中润可知矣所产卵石俱外有黄臕包络其色黑如漆闲有如碧玉者紫黑者皆质细润如玉扣之无声磨墨亦无声极能发墨【发墨谓磨不滑停墨良乆墨汁发光如油如漆明亮照人此非墨能如是乃砚使之然也故砚以发墨为上色次之】久用锋铓如新有眼或红緑青黄六七晕中有瞳子如鸜鹆眼者或六七眼相连排星斗异形者取之必汲水月余方及石又岁乆而崩摧石屑翳塞积水屈曲浅深莫测石工不能复采故此品南唐时巳难得今世所有下岩砚皆唐末五季时石也中岩旧坑石色紫如新嫩肝有眼如小菉豆色纯緑而无晕或有緑绦纹或有白绦纹【竖而圆者眼也横而长者绦纹也】亦细润如玉贮水不涸磨扣俱无声久用锋铓不退不假磨礲此等石宋南渡后亦罕得矣中岩新坑石色淡紫眼如鸜鹆眼大重晕而紧小其中如瞳子状扣之微声磨墨亦微声久用锋铓少乏此品今亦珍重未覩古砚者目之为下岩旧坑石其实第三等材也余向以三十六千购一碧端上列七眼葢下岩旧坑之竒者唐制也铭之曰子墨客卿众羙难并竒而不古佀英才而事未更古而不竒佀高年而徳罔称竒矣古矣而或玷焉佀耆徳而锡嘏之未纯三者来偹展也大成猗欤寳端下岩锺英温其如玉大音希声青花点滴碧落晶莹渊泉时出天汉分津七曜森罗拥以祥云玄霜涣发彩颖葩生渐磨有日圭角靡形贺诗淑赋夙标令名自唐阅宋以迄于今鬼神呵护纎瑕莫侵髣髴乎毕公四世元老而小物克勤依稀乎卫侯九十有五而箴儆日闻吾于是乎有感漆园吏之所云未形全犹足以为贵而况全徳之人乎继得坡翁一砚背有铭其词曰千夫挽绠百夫运斤篝火下缒以出斯珍一嘘而泣歳久愈新谁其似之有懐斯人石色黑如漆润如玉磨扣俱无声亦下岩旧坑之佳者何幸得占人生一清福耶
　　端石之亚有歙溪龙尾石细罗纹石洮河緑石葛仙公岩方城石万州悬金崖金星石延平鳯咮石皆羙材也好事者用铜雀台瓦未央宫瓦至有称秦武公羽阳宫瓦者夫以瓦为砚犹以铁为镜耳恐亦无实受用

　　论异石

　　近时砚山书镇有以大块辰砂石青为者雅甚余见三四斤重朱砂不下数十枚若箭镞砂及石青重二三斤者葢有数矣向在白下见箭镞朱砂一枚连石重四斤二両四周密排箭镞每粒皆大若拇指又在吴中见石青一枚重二斤十二两色若铺翠俱索价太髙经年不【昔孙承佑用千金市得石緑一块呼为不二售山乃二石以价高不售物之遇不遇如此】
　　灵壁石出虹州灵壁县色黒若漆间有细白纹如玉扣之声清越以利刀刮之而不动者真也余向蓄一枚大仅拳许峰峦迭起絶无斧凿痕极玲珑可爱乃米颠故物转入松雪斋复转入余手复一枚长三寸二分高二寸六分作虎丘剑池亦不假椎凿而成为一好事客易去令人念之耿耿设有纯黑而无白纹者英石也刮之而成屑者太湖石所伪也
　　大理石白若玉黒若墨者方入格白微带青黒作灰色者不堪供清玩但得旧石天成山水云烟如米氏画境者此为屏翰无上佳品斋中所蓄数屏其上山云泉石如覩异境余常神游其间
　　昆山石块愈大则世愈珍有鸡骨片胡桃块二种惟鸡骨片者佳嘉靖间见一块高丈许方七八尺下半状胡桃块上半乃鸡骨片色白如玉玲珑可爱云间一大姓出八十千置之平生甲观也

　　论珠寳

　　珠以夜光及蚶蚌等珠为寳西洋粉红光深水珠次之南北东三海珠不堪蓄也余见一蚶珠大如雀卵置日中则五彩辉映乳色欲滴闻其人以三百千售之大是竒物
　　金刚钻状似紫石英可以刻玉锤之以铁而不伤铁乃自损苐有南鑚北鑚之分南鑚堪用北者不堪色以酒黄为贵豆青色湖水色紫色者次之猫睛亦以酒黄色为贵豆青色湖水色蜻蜓头色黑色者次之眞者有上一线下一片之目上一线者中含活光一缕也下一片云者底色若铺银也助把避色暗深緑祖母緑一名助水緑色明緑俱内有蜻蜓翅光耀者为真桃花刺色淡红而极娇红亚姑色如桃花刺而上有白水避者达色深红石薄方娇鸦鹘青一名青亚姑色深青你蓝色浅青而微眀亮种种寳石俱以质如秋水者为贵微有纤毫石质未融者次之余向以二十千购桃花鸦鹘各一试以猛火煅之竟日畧无损焉

　　论琴剑

　　余不知琴知琴者以仲尼列子二式为古【仲尼琴或云尚在御府歴代传赏者也列子式赵取利雷霄雷文皆仿之今亦尚有存者其式皆垂肩而阔不若今世之耸而狭也】前一指后一指为佳漆光退尽黯黯如海舶所货乌木者为古材取桐面梓底者为正纯桐者次之纹肖梅花断为最蛇腹纹牛毛纹次之断纹如剑锋者真也无剑锋者伪也有纹可见拂之则无者真也以手摩之裂纹有痕者伪也上下有纹两旁光漆此开而复合者也姑记所闻如右以俟博雅君子
　　严氏古琴有鸣雷垂月松风冰泉霜钟震殿玉壶冰一天秋月下水玉清流激玉苍龙喷玉琮琤寒玉流水高山寒江落雁等余佳其名因集古名琴逐一记于此
　　春雷【宋时蔵宣和殿万琴堂称为第一后归金章宗为明昌御府第一章宗没挟之以殉凡十八年复出人间略无毫发动复为诸琴之冠天地间尤物也】冰清【凡二张一为岳珂桯史所载钱塘沈振所蓄腹有晋陵子铭云卓哉斯器乐惟至正音清韵高月苦风劲璅余神爽泛絶机净雪夜敲冰霜天击磬阴阳潜感石臧前镜人其审之岂独知政大厯三年三月三日上抵蜀郡雷氏斲贞元十一年七月八日再修士惟记其一周公谨云烟过眼録所载唐开成中郭亮制建中靖国修】玉振黄鹄秋啸【三琴唐人雷氏斲皆焦尾白玉岳轸内府物】琼响【大厯五年道士卫中正奉圣旨斲崇宁三年马希先奉圣旨重修】秋籁【唐三慧大师斲鲜于伯机寳爱终世】懐古【张受益收断纹如丝发而赤色】南熏【洛中董氏所蔵中题云山虚水深万籁萧萧古无人踪惟石嶕峣状其声也其外漆下隐有朱书云洛水多清泚嵩高有白云圣朝容隠逸时得咏南熏此诗载宋之问集中】大雅松雪【大雅乃黄玉轸足二琴皆子昻所收其以大雅名堂松雪名斋义取诸此】浮磬【元时蔵赵节斋氏】奔雷【唐人雷威斵樊泽卜氏藏】存古【吴沂永斋蔵】寒玉【唐人沈镣斵】百衲【雷威斵内外皆细纹腹内容三指内题云大宋兴国七年歳次壬午六月望日殿前承旨监杭州瓷窑务赵仁济再补修】响泉【即蔡邕所传开成至寳内府监收或云唐李勉制】乌玉【大中五年处士金儒斵于琴名下刻高士谈家蔵寳六字初蔵宣和殿后士谈亡归金人恶士谈削去高士谈家蔵寳六字尚有书迹其色赤如新栗殻断纹隐起如蛇虬竒物也】冠古韵磬【二琴皆唐人张钺斵】洗凡清絶【吴钱忠懿王得古桐良材命良工斵之经年成二琴一曰洗凡一曰清絶为旷代之寳后钱氏献之文宗蔵于御府】鸣玉渉深天球【三琴未详所自】混沌材【来自高丽异寳也】万壑松【白玉轸足唐人斵宣和御府物】雾中山【伊南田户店篔筜谷隐士赵彦安获一古琴断纹竒古真蛇蚹也声韵雄逺中题云雾中山三字人莫晓也后见蜀郡三山闲话云雷氏斵琴多在峨嵋无为雾中三山方知为雷琴耳】雪夜冰【未详】蔡邕琴【莫承之藏池之侧有隶字云中平四年逐客蔡邕呉中斵】雷威琴【一为李氏藏中题云峄阳孙枝匠成雅器一听秋堂三月忘味故号忘味为一代绝品其一姚伯声获于渑邑喜而不寐中题云合雅大乐成文正音徽弦一泛山水俱深雷威斵欧阳询书忘味匹也或云过之其一滕逹道所蓄中题云石山孙枝様翦伏羲将扶大隐永契神机徐浩书字类石经其一中题云唐大歴三年仲夏十二日西蜀雷威于杂花亭合】玉涧鸣泉【咸通三年西蜀雷迅斵】石上清泉【唐人斵】秋塘寒玉【唐雷氏斵】九霄环佩【未知何时人斵】伽陁罗琴【檇李僧智和蓄一琴云和様天池上题云南溟夷岛产木有坚如石文横银屑者名曰伽陁罗余爱其坚又贵其异遂用作此临岳制五行行七字横四字云李阳冰书后智和云没入官乃入乐府遂归禁中云】
　　客有携示古铜剑一器其长三尺六寸铭作小篆书文曰定秦虽青緑四裹而锋若新发于硎余谛视久之曰此剑相传亦大有年矣案陶弘景刀剑録秦始皇三年采北祗铜铸二剑名曰定秦此其一也客问秦剑何以用铜曰非独秦三代刀剑多以铜为之耳又问秦以后何以不复用铜曰三代金工炼液之法汉已亡之故不复为也然精于炼铁者谁乎曰干将莫邪尚矣秦汉以来代有人焉近时莫如倭奴倭奴刀剑前后所见约十余口虽大小不同俱有一道青光射人即蚊蚋遇之无不立死者又见一古铁剑制极古雅据铭文当是三国时物其锋终莫能过倭产也

　　论名香

　　余性嗜香乃不喜合和艳香今録名香数十种以备清赏惟修合香品不録
　　释典所记
　　兜罗婆香　大象蔵香　牛头旃檀香　须曼那华香　阇揭华香　青赤莲香　华树香　果树香　拘鞞陁罗树香　曼陀罗香　殊沙华香　象香　马香　男香　女香　必栗香
　　传记所载
　　返魂香　威香　沉榆香　兜末香　茶芜香　蘅芜香　都夷香　茵墀香　飞气香　眀天发日香　辟寒香　五枝香　沉光香　龙文香　月支香　熏肌香　青木香　石叶香　紫述香　千畆香　木蜜香　蝉蚕香　羯布罗香　迷迭香　辟邪香　■〈香敝，去攵〉齐香　拘物头花香　暖香　水麝　罽宾国香　祗精香　九真雄麝香　鹰嘴香　十里香　蘹香　千步香　都梁香　■〈飠乞〉■〈飠达〉香　藒车香　特迦香
　　外国所产
　　蔷薇香【一名蔷薇露】　鸡舌香　熏陆香　兜纳香　金银香　婆律香　速暂香　降眞香　竒蓝香
　　市肆所有
　　琪■〈王南〉香【有糖结金丝二种】　龙脑香　龙涎香　苏合香　安息香　沉水香【有黄蜡黒角二种】片速香　檀香
　　余于万歴丁亥见琪■〈王南〉香一枚称之重十六斤五两于时以为竒货忆传记所载古天方国得沉香一枝重一千三百斤其竒瓌又何如【推此则沉香亭阁沉香床甑旑旎山龙脑佛皆有之也】凡琪■〈王南〉沉水等香居常以锡盒盛诸香花蜂蜜养之则气味尤羙【其盒中格寘香花开时杂以诸香花下格寘蜜上施葢焉中格必穿数孔如龙眼大所以使蜜气上升也毎蜜一斤用沉香四两细剉如小赤豆大和匀用之则所养之香百倍市肆中者矣】
　　附三匀煎方
　　每料用　龙脑【五两三钱】麝香【五两三钱】精沉【五两三钱】
　　右细剉为末散用为丸俱可
　　香珠方【此香可服可烧每空心服一二丸待含化尽用白汤送下精神爽朗久久服之肌肉皆香】
　　每料用　琪■〈王南〉香【二两】龙脑【一两】沉香【六两】檀香【二两】苏合油【六钱】速香【四两】丁香【一两二钱】
　　右细剉为末绢筛罗过炼熟蜜和匀干湿得所捣十千杵丸如梧桐子大用之盛于紧口银锡盒四周以纸糊之则久久恒如新合也

　　论水晶玛瑙琥珀

　　水晶玛瑙虽不甚珍间有竒絶者云烟过眼録载叶森家有水晶钩一中如稍空内有藻一枝随水倾泻邵氏闻见録载楚元辅家藏黑水晶枕中有半开繁杏一枝又珍玩考载沈万三有玛瑙壶一质通明类水晶上有葡萄一蔓枝如墨点就余初不甚信之后见一白玛瑙盘中有黒色窠石及朱鱼二枚毫髪毕具在白下人家不知存否始信三书所载不谬也
　　玛瑙出西洋者名番玛瑙红色为重内有柏枝及五色纒丝者胜之白者最殿今云南处处有之名土玛瑙葢至贱者【亦如寳石产云南者仅堪作西洋石奴耳】
　　琥珀以红赤色为贵内有蚁虫苍蝇者颇见珍用手摩热之能引诸草者真也不能引者伪也

　　论墨

　　试墨当用发墨砚磨一缕如线而鉴其光紫光为上黑光次之青光又次之白为下黯白无光或有云霞气为下之下蔡君谟言奚氏墨能削木米元章言古墨磨之无泡【古墨无泡胶力尽也】故墨以口有锋刄而无泡者为贵至于香味形制鍳家畧而弗论
　　造墨之妙者无过金章宗苏合油烟墨次之莫如奚廷珪廷珪初名廷邽在南唐赐国姓遂称李廷珪云其墨每松烟一斤用真珠三两玉屑一两龙脑一两和以生漆捣十万杵故坚如玉石能寘水中三年不坏世有龙纹墨剑脊双龙圆墨蟠龙弹丸墨千古称絶前辈云其珪字作下邽之邽者为上圭洁之圭者次之珪璧之珪者又次之作奚廷珪者最下或有作庭珪字者伪也墨亦不精又有元佑间潘谷墨得之亦足以雄矣

　　论纸

　　法书名画必资纸而久传纸之不可无考审矣粤稽造纸始于蔡伦有网纸谷纸麻纸徒存其名而已晋有子邑纸侧理纸【一名水苔纸以苔为之】茧纸日本有松皮纸大秦有蜜香纸【一云香皮纸微褐色纹如鱼子极香而坚韧】高丽有蛮纸扶桑国有芨皮纸江南有竹纸楮皮纸黟歙凝霜纸浙中有麦■〈麦肙〉稻秆纸吴有由拳纸剡溪小等月面松纹纸唐有短白帘硬黄纸粉蜡纸布纸藤角纸麻纸【有黄白二色】桑皮纸桑根纸鸡林纸苔纸建中女儿青纸卵纸【一名卵品晃滑如镜西笔至上多退非善书者不敢用】李后主有会府纸【长二丈阔一丈厚如缯帛数重】陶谷家鄱阳白【长如匹练】南唐有澄心堂纸【肤如卵膜坚洁如玉细薄光润为一时之甲】宋有张永自造纸【为天下最尚方不及】藤白纸研光小本纸蜡黄蔵经笺【有金粟山转轮蔵二种】白经笺鹄白纸白玉版匹纸蚕茧纸元有黄麻纸铅山纸常山纸英山纸上虞纸皆可传之百世近时大内白笺【坚厚如板两面砑光洁白如玉】磁青纸高丽茧纸皮纸新安土笺【乃絶细坚韧白绵纸裁为小幅】谭笺【不用粉造以坚白荆川连禙厚砑光用蜡打各様细花古雅可爱】观音帘匹纸后世必见珍者也

　　论宋刻书册

　　藏书者贵宋刻大都书写肥瘦有甚佳者絶有欧柳笔法纸质匀洁墨色青纯为可爱耳若夫格用单邉间多讳字虽辨证之一端然非考据要诀也余向见元羙家班范二书乃真宗朝刻之秘阁特赐两府者无论墨光焕发纸质坚润每本用澄心堂纸为副尤为清絶前后所见左传国语老庄楚词史记文选诸子诸名家诗文集杂记道释等书约千百册一一皆精好较之元羙所藏不及多矣【评书次第纸白板新绵纸为佳活衬竹纸次之糊褙批点者不蓄可也】

　　论宋绣刻丝

　　宋人之绣针线细密用绒止一二丝用针如髪细者为之设色精妙光彩射目山水分逺近之趣楼阁得深邃之体人物具瞻眺生动之情花鸟极绰约嚵唼之态佳者较画更胜望之生趣悉备十指春风葢至此乎余家蓄一幅作渊明潦倒于东篱山水树石景物粲然也傍作蝇头小楷十余字亦遒劲不凡用以裹子昻归田赋真迹亦似得所元人则用绒稍粗落针不密间有用墨描眉目不复宋人之精工矣
　　宋人刻丝不论山水人物花鸟每痕剜断所以生意浑成不为机经掣制如妇人一衣终歳方成亦若宋绣有极工巧者元刻逈不如宋也

　　论雕刻

　　宋人雕红漆噐宫中所用者多以金银为胎妙在刀法圆熟藏锋不露用朱极鲜漆坚厚而无敲裂所刻山水楼阁人物鸟兽皆俨若图画为佳絶耳元时张成杨茂二家技擅一时苐用朱不厚间多敲裂我明永乐年果园厂所制及宣庙所制不独用朱用胎精美之甚其欵文尤胜【底刻大明永乐年制者用针刻而填以黒漆大明宣徳年制者刀刻而填以金屑宋元所无】苐刀法视宋人尚隔一舍薄胎沙金蜔嵌金银片嵌等漆器惟倭称最伪作者质重易辨也
　　雕刻精妙者宋高宗时有詹成能于竹片上刻成宫室山水人物花鸟纤毫具备细巧若缕而且玲珑活动余见其所刻一鸟笼四面花版上雕山水花鸟及詹成制三字精巧之极见者拟之鬼工又宣徳间夏白眼能于乌榄核上刻十六哇哇状半米粒睂目喜怒悉具或刻子母九螭荷花九鸾其蟠屈飞走绰约之态成于方寸小核求之四百余年仅二人耳

　　论古纸绢素

　　真古纸色淡而匀净无杂渍斜纹皴裂在前若一轴前破后加新甚众熏纸烟色或上深下浅或前深后浅真古纸其表故色其里必新尘水浸纸表里俱透真古纸试以一角掲起薄者受糊既多坚而不裂厚者糊重纸脆反破碎莫举伪古纸薄者即裂厚者性坚韧而不断其不同皆可辨
　　唐绢粗而厚宋绢细而薄元绢与宋绢相似而稍不匀净三等绢虽歴世久近不同然皆丝性消灭受糊既多无复坚韧以指微跑则绢素如灰堆起纵百破极鲜明嗅之自有一般古香可掬非若伪造者以药水染成无论指跑丝露白即刀刮亦不成灰嗅之气亦不雅也碎裂文各有辨长幅横卷裂纹横横幅直卷裂纹直各随轴势裂耳其裂亦俨状鱼口横聨数丝歳乆卷自两头苏开断不相合不作毛搯亦苏不可伪作伪作者刀刮指甲画开丝缕直过依旧作毛起搯坚韧不断也此望而可辨者
　　画不重绢素【若唐宋人画皆是绢素上作纸者絶少不可一概不取独元章父子画絶无一茟作于绢者亦不可不知】墨迹不重砑光粉泽纸神易脱故也

　　论装褫收藏

　　凡书画法帖不脱落不宜数装背一装背则一损精神此决然无疑者故元章于古背佳者先过自掲不开以干纸印于面向上以一重新纸四邉着糊黏桌子上帖上更不用糊令新纸虚弸压之纸干下自干慎不可以帖面金漆桌掲起必印墨也装背书画不须用绢故唐人背右军帖皆捶熟软纸如绵乃不损古纸又入水荡涤而■〈日煞〉古纸加有性而不縻葢纸是水化之物如重抄一过也又元章毎得古书画不用绢补破处用之绢新时似好展卷久为硬绢扺之却于不破处破大可惜不用绢背帖勒成行道一时平直良乆舒展为坚所隐字上却破不用绢压四邉只用纸免折背重弸损古纸纸上书画尤不可以绢背虽熟绢新终硬致古纸墨一时苏磨落在背绢上且文缕磨书画面上成绢纹葢取为骨久之纸毛是绢所磨也其去尘垢每古书一张輙以好纸二张一置书上一置书下自傍滤细皂角汁和水霈然浇水入纸底于葢纸上用活手软按拂垢腻皆随水出内外如是续以清水浇五七遍纸墨不动尘垢皆去复去葢纸以干好纸渗之两三张褙纸已脱乃合于半润好纸上掲去背纸加糊背焉不用贴补古人勒成行道使字在筒瓦中乃所以惜字不可翦去破碎邉条当细细补足勿倒衬帖背古纸随隐便破只用薄纸与帖齐头相柱见其古损断尤佳又古纸厚者必不可揭薄古纸去其半方背损书画精神一如临摹书画矣
　　凡法书名画古帖古琴至梅月八月先将收入窄小匣中鎻闭【其匣以杉板为之内勿漆油糊纸可免湿霉】以纸四周糊口勿令通气庶不至霉白过此二候宜置卧室使近人气置高阁俾逺地气乃佳又书画帖平时十余日一展玩微见风日不至久卷作霉琴则盛以锦囊挂板壁透气处勿近墙壁风露日色收藏之法过人逺矣
　　展玩书画有五不可谓灯下雨天酒后俗子妇女也

　　清秘藏卷上

　　●钦定四库全书

　　清秘藏卷下

　　（明）张应文 撰

　　叙赏鉴家

　　书画有赏鉴好事二家其说旧矣好事者不足纪今举古今赏鉴家识于此俾稽古者知所考焉
　　张华　梁秀　殷浩　桓玄　虞龢
　　梁武帝　元帝　朱异　陶宏景　徐僧权
　　陈后主　江总　姚察　何妥　隋炀帝
　　杨素　薛道衡　诸葛颖　柳■〈巬，石代夫〉　僧智果
　　唐太宗　玄宗　魏王泰　薛收　僧辨才
　　褚亮　魏征　李德颖　欧阳询　阎立本
　　虞世南　韦述　袁昂　锺绍京　薛稷
　　王方庆　张家贞　姚崇　张说　席巽
　　武平一　陆坚　褚无量　马怀素　徐峤
　　宗楚客　徐浩　张怀瓘　张怀瓌　蔡希寂
　　窦蒙　窦臮　窦绍　窦缵　窦永
　　韩滉　周昉　王维　陆曜　【道士】卢元卿
　　萧佑　柳公权　赵微明　徐守行　薛邕
　　张延赏　李泌　李勉　张宏靖　李瓒
　　李约　黎干　王涯　马总　张谂
　　张彦逺　刘绎　刘知章　李吉甫　李林甫
　　张昌宗　李徳裕　裴度　段文昌　韩愈
　　郭晖　赵嵓　胡翼　勾徳元　李后主
　　吴越钱王俶　宋太宗　徽宗　高宗　苏易简
　　苏舜元　苏舜钦　苏耆　苏液　苏泌
　　苏激　苏澥　欧阳修　苏轼　米芾
　　李公麟　王诜　刘泾　薛绍彭　张直清
　　黄庭坚　蔡襄　蔡京　章惇　王巩
　　米友仁　赵明诚　黄伯思　刘敞　沈括
　　阙杞　李广孝　刘瑗　赵与懃　赵伯驹
　　赵伯骕　安师文　王琚　赵希鹄　张俊
　　赵孟坚　韩侂胄　贾似道　周密　赵孟俯
　　金章宗　赵秉文　元文宗　虞集　柯九思
　　陈深　袁桷　鲜于困学　倪瓒　廖莹中
　　张伯雨　陆友　汤垕　周宪王　宁献王
　　徐有贞　李应祯　沈周　吴寛　都穆
　　祝允明　陆完　史鉴　黄琳　王鏊
　　王延喆　马愈　陈鉴　朱存理　陆深
　　文征明　文彭　文嘉　徐祯卿　王宠
　　陈淳　顾定芳　王延陵　黄姬水　王世贞
　　王世懋　项元汴　陆会一

　　叙书画印识

　　古书画印识秘府有贞观开元【印】元和之印翰林之印宏文之印建中大中印大观宣和宣和【印】玉瓢御寳淳化政和【印】双龙圆印瓢印干卦图书希世【印】三馆秘阁之印御书之寳御书瓢印内殿秘书之印御府之印缉熙殿寳机暇清赏保合太和之印上阁图书睿思东阁【印】尚书省印秘书省印内府之印广运大定【印】李后主有建业文房之印内合同印集贤院印内殿图书之印金章宗有明昌御府明昌中秘明昌珍玩明昌御覧四印诸王有龟益【印】赏鉴家有殷浩之印梁秀收阅古书记【印】徐字小印【徐僧权】朱异【印】薛稷【印】褚氏方印【褚遂良】会稽内史古印【太宗赐虞世南因便用之】审定方印【窦蒙】窦臮【印】轨飞【印】出出出出【印○并窦永】彭城侯书画印【刘绎】张氏永保【印○张怀瓘】刘氏书印【刘知章】河东张氏【印○彦逺高祖】乌石侯瑞【印○彦逺曾祖】鹊瑞【印○彦逺祖】勾徳元图书记太原王维之记王朏【印】书印【锺绍京】李氏印【李勉】约字方印【李约】赞皇【印○李吉甫】黎字长印【黎干】萧字方印【萧佑】滉字方印【韩滉】邺侯图书刻章永存珍秘【印○王涯】马氏图书【马总】周昉【印】齐臣【印】常山之印【并张敦简】太原王钦若图书修字方印醉翁子孙其永保之【印并欧阳修】寳鉴堂【印○王晋卿】无住道人印记【陈简斋】许国后裔苏耆国老【苏武公】赵郡苏轼图籍文同与可【印】公麟小印【李公麟】宏文之印三鳯后人【印○并薛绍彭】开封赵与懃印刘巨济符西秦张澄【印】元晖古印延州吴说吴说私印舜元【印○苏舜元】希圣【印】钱氏忠孝之家【印○并钱勰】赵子固印姑苏曹廸【印】四屧之印鹰扬于周凤仪于庭【印并姜尧章】悦生图书贾似道印秋壑【印】贤者而后乐此【印】长字方印【并贾似道】赵字方圆二印大雅【印】松雪斋赵孟俯印赵氏子昂天水赵氏【印○并赵孟俯】倪瓒懒瓒倪元镇奚玄朗玄映净名居士萧闲仙卿朱阳馆主荆蛮民清閟阁【印○并倪瓒】巳上诸印记千百年可为龟镜者别有万寿无疆之印伪印也褚氏书印非河南印也暨萧公书印温氏之印摸搨印信清河张廷范私印永福印信文经远书等印皆非识鉴家印识但偶获书画便即印之不足证验兹不具録葢明跋尾印识乃是赏鉴书画家本业耳
　　米芾于最上品书画用姓名字印审定真迹字印神品字印平生真赏印米芾秘箧印寳晋书印米姓翰墨印鉴定法书之印米姓秘玩之印玉印六枚其文曰辛卯米芾米芾之印米芾氏印米芾印米芾元章印米芾氏巳上六枚白字有此印者皆絶品玉印唯着于书帖或用米姓清玩之印者皆次品也无下品者其它字印有百枚如团印中作米芾字如蛟形者及元章戏笔字印宣和画学博士襄阳漫士字印火政后人希印叅用于上品印也自画古贤亦用玉印濮州李文定家图画法书三等用印上等书名用名字印中等书字用字印下等亦用字印押字而已
　　今人于宣和秘殿书画有瓢印题识而二谱不载者未可遽以为赝也如大观初禁天下不得传苏黄词翰而宣和间以内侍梁师成请捜访苏文忠墨迹一纸定价万钱幽人释子所蔵悉归天府又宣和时所重铜器皆三代物若秦汉间器非殊特葢亦不收及宣和后则咸蒙贮録且累至万余宣和殿后又剙立保和殿左右有稽古博古尚古等合咸以贮古玉印玺诸鼎彛礼器法书名画观此则博古图书谱画谱之外书画古器尚不可胜纪不当执一而废百也明矣
　　古帖多前后无空纸乃是翦去官印以应募也后人收贞观印缝帖若是黏着字者更不复入开元御府葢贞观书武后时朝廷无纪纲驸马贵戚丐请得之开元购时翦印不去者不敢以出也开元经安氏之乱内府散荡乃敢不去开元印跋再入御府也其次贵公家或是赂入须除灭前人印记所以前后纸悭也今书更无一轴贞观开元同用印者但有建中与开元大中宏文【印】同用者皆此意也

　　叙法帖源委

　　歴代名家碑刻详载欧赵二録中矣彚集本定当以淳化阁帖压卷【即侍书王着摩勒刻板禁中厘为十卷卷末有篆题者是也】太清楼次之【宋蔡京奉旨模勒歴代真迹刻石先后之次与淳化少异而叅入他竒迹甚多中有兰亭序末题云云亦京书也而以建中靖国续帖十卷易去歳月名衔以为续帖又刻孙过庭书谱及贞观十七帖总二十二卷刻手极精名大观太清楼帖】绛帖【尚书郎潘思旦以官帖摹刻于石而增入别帖微与淳化不同而实则祖之计二十卷精神尤胜后潘氏析居分而为二绛州公库得其一补刻余帖名东库本逐卷逐段各分字号以日月光天徳二字为次序后避完颜亮讳于庾亮帖内亮字皆去右边转笔谓之亮字不全本】潭帖【僧希白所模以淳化为主而增入伤寒十七日王蒙颜真卿法帖字行颇高有江左风味希白工于摹字拙于寻行数墨文理错缪难读然风韵和雅骨肉停匀东坡推其有晋人风度胜于阁帖赵希鹄亦推其当与旧绛帖雁行也】二王帖【宋许提举刻于临江模勒极精】修内司本【淳熙年刻】又次之升元帖【后主命徐铉以所藏法帖勒石在淳化前一名淳化祖石刻】秘阁续帖【元佑中以淳化帖外续所得真迹摹勒上石名曰续帖】淳熙秘阁续帖【高宗访求遗书多得晋唐真迹至淳熙问模勒入石置秘书省亦名续帖】戏鱼堂帖【刘次庄摹阁帖于临江除去篆题年月而增入释文用工精致极有骨格】武冈帖【即武冈军重摹綘帖】蔡州帖【上蔡人临摹綘帖上十卷逈出临江之上者】星鳯楼帖【赵彦约刻于南康曹士冕重摹于南宋赵刻精善不茍曹刻清而不浓】甲秀堂帖【宋卢江李氏刻前有王颜书多诸帖未见后有宋人书石今不存矣】黔江帖【黔人秦世章所刻即僧寳月古法帖十卷】泉帖【泉州重摹阁帖颇逼真】羣玉堂帖【宋韩侂胄刻所载前代遗迹最多后有宋人书】家塾帖【薛绍彭刻】寳晋斋帖【曹之格日新刻】雪溪堂帖【王庭筠刻】皆灼灼有名者也
　　兰亭一百十七刻装褫作十册乃宋理宗内府所藏每板有内府图书钤缝玉池上后归【贾平章似道】元时相传数家传世之寳也今録其目以备考
　　甲集【州郡　一十二刻】
　　修城本【叶仲山跋】　定武阔行【若合一契行阔】　定武肥　定武痩　定武板刻【霍子明跋】　定武缸石　定武断石　定武古刻　两京断石　永与　古懿郡斋　宣城
　　乙集【一十三刻】
　　旧梅花　三衢板刻　安吉古苔真草　临川麻石临贺　豫章【二】　静江府　复州　鼎州【后有武陵二字】　古潭　新梅花　宣城南陵
　　丙集【一十刻】
　　苏州府治　福州府治　福州枣木　道州　金陵三米【米芾米友仁米友智】　永嘉　古霅断石　隆州　郴州　兰亭重言
　　丁集【一十刻】
　　绍兴府治【二】　绍兴仓司　绍兴府学　绍兴古刻　余姚县治　曲水诗兰亭　曲水诗前　曲水诗后　婺州府治【褚遂良摹】
　　戊集【内府　一十刻】
　　高宗临定武【米友仁跋】　唐贞观　太清开皇　秘省　内殿　内司【四】　京师玉堂
　　已集【杂集　九刻】
　　玉枕　花石　柳诚悬【大字】　唐人硬黄临　唐人双钩　晋唐刻　孙过庭草　京师鹅黄枣木【黄纸印】　彭城小字
　　庚集【故家　一十一刻】
　　蔡君谟临　薛绍彭　秦少游小字　安定家藏　辛道宗　建康晁谦之　绍兴汤氏　南昌京氏　庐陵胡氏　蜀刘泾　唐摹刻
　　辛集【一十四刻】
　　吴诜草书　吴璜　刘无言临　龙潭潘氏　方朔习写　周平所藏　临江张氏　天台丁氏　新安汪氏　江西故家　庐山甲秀堂　九江陶氏　循王家藏【米芾跋云壬午闰六月九日大江济川亭舣寳晋斋艎对紫金浮玉羣山迎快风消暑重装】　番阳洪氏
　　壬集【一十四刻】
　　金陵毕氏　庐山吴氏　绍兴曽氏　绍兴石氏【二】　毘陵尤遂初　李忠愍所刻　新唐李氏　江阴丘氏【二】　东阳郭氏　昌谷曹氏【三】
　　癸集【一十四刻】
　　赵虚斋　吕氏家藏　建邺朱氏　大梁曾朴　陆子与　韩松　陆载之　胡氏将　玉林【二】　赵菊坡　不题名【二】　钱唐李和

　　叙临摹名手

　　苏长公谓王会稽书存世者葢一二唐人欧褚之流硬黄临仿亦足为贵苐今世愈乆逺唐临亦少即元章子昻所橅去会稽尚不逺也
　　临摹双钩唐人欧褚北宋老米皇明征仲父子俱第一手也【临摹名画宋老米第一子昻次之启南伯虎征仲又次之余俱未得其神】

　　叙竒寳

　　古之名寳则有黄帝指南车　帝鸿氏之砚　寳鼎　腾空剑　冰蚕锦　吴刀　赤刀　夜光常满杯　火毳　昆吾刀　孔子砚　越王八剑【一名掩日二名断水三名转魄四名悬翦五名惊鲵六名灭魂七名却邪八名真刚】　璠玙　洞光珠　隋侯珠　秦赤玉瓮　传国玺　秦玉琴　秦玉笛　照内镜　积草池珊瑚　赤瑛盘　照月珠　不夜珠　四寸八分珠　木难　琉璃珠　骇鸡犀　玫瑰　碧玻瓈镜　观日玉　王度麒麟镜　隋祖母緑砚　火珠　自暖杯　駄龙珠　流华寳爵　紫玉笛　水心镜　虹蜺屏　崔生玉盒　玉龙子　玉叶冠　龙简　玉清三寳【一曰碧瑶杯二曰红蕤枕三曰紫玉函】　上清珠　龙髯拂　记事珠　夜眀枕　却寒帘　贺真如五寳【元黄天符玉鸡谷壁王母玉环二枚】　贺真如八寳【如意寳珠红靺鞨琅玕珠玉印采桑钩二枚雷公石二枚】　香玉　软玉鞭　寳骨　青泥珠　寳母　无病镜　清水珠　万佛山　阳燧珠　度世寳珠　游仙枕　水珠　鞨靺寳　风松石　火玉　无尽壶　九王钗　龙虎玉　紫磁盆　芝烟剑　履水珠　辟水犀　蜈蚣珠　十二时盘　陈皋寳砚　媚珠　岺珠　滴翠珠　宣和玉屏　龟寳　天地分珠　龙藏寳石　于阗玉佛　聚寳盆　水寳　余尝欲集此类为异珤録而未能也
　　昔大徳间回回卖红刺一块于官重一两三钱估值中统钞一十四万锭用嵌帽顶上自后累朝皇帝相承寳重凡正旦及天寿节大朝贺时则服用葢珍之也我朝巨珰刘瑾有祖母緑绦环一事重斤许用黄金一千二百五十斤得之朱宁有祖母緑佛一尊亦用价至黄金千余斤天生竒物寳娱人耳目大竒大竒【或云巨珰刘瑾尝购六七钱重桃花刺鸦鹘青石四百余枚作奕棋计其价用黄金数万诚希有之寳耶】

　　叙斲琴名手

　　斲琴名手汉蔡邕后隋则赵取利唐则雷霄雷盛雷威雷珏雷文雷迅郭亮【一作谅并蜀人】沈镣张钺【并江南人】金儒【大中进士】僧三慧宋则蔡睿朱仁济道士卫中正【并庆厯间】赵仁济【兴国】马希先【先一作仙】马希仁【并崇宁中】金公路【即金道】金渊【并绍兴初】陈亨道【高宗朝】严樽马大夫梅四官人龚老【应奉】林杲【东卿】元则严古清【名泰字子安樽之孙梅四官人之壻】施溪云施谷云施牧州我朝则高腾朱致逺惠桐冈祝公望皆其选也

　　叙唐宋锦绣

　　贞观开元间装褫书画皆用紫龙鳯细绫为表緑文纹绫为里南唐则褾以回鸾墨锦籖以潢纸宋之锦褾则有克丝作楼阁者克丝作龙水者克丝作百花攅龙者克丝作龙鳯者紫寳阶地者紫大花者五色簟文者【一名山和尚】紫小滴珠方胜鸾鹊者青緑簟文者【一名阁婆一名蛇皮】紫鸾鹊者【一等紫地紫鸾鹊一等白地紫鸾鹊】紫白花龙者紫龟纹者紫珠焰者紫曲水者【一名落花流水】紫汤荷花者红霞云鸾者黄霞云鸾者【一名绛霄】青楼阁者【阁一作台】青大落花者紫滴珠龙团者青樱桃者皂方团白花者褐方团白花者方胜盘象者球路者衲者柿红龟背者摴蒱者宜男者寳照者龟莲者天下乐者练鹊者方胜练鹊者绶带者瑞草者八花晕者银钩晕者细红花盘鵰者翠色狮子者盘球者水藻戏鱼者红徧地杂花者红徧地翔鸾者红徧地芙蓉者红七宝金龙者倒仙牡丹者白蛇龟纹者黄地碧牡丹方胜者皂木者绫引首及拓里则有碧鸾者白鸾者皂鸾者皂大花者碧花者姜牙者云鸾者摴蒱者大花者杂花者盘鵰者涛头水波纹者仙纹者重莲者双雁者方旗者龟子者方毂纹者鸂鶒者枣花者迭胜者辽国白毛者金国回文花者高丽国白鹫者花者余未及尽识殊以为恨

　　叙造墨名手

　　陶九成载墨工唐祖敏奚鼐奚鼎【易水】奚超【鼐之子】陈朗【兖州】王君得柴珣南唐李超【鼐之子始居龡州南唐赐姓李氏】李廷珪李廷寛李承晏【皆超之子】李文用【承晏子】李惟庆李惟一李仲宣【皆文用子】耿遂仁【龡州】耿文政耿文寿【皆遂仁子】耿徳耿盛盛匡道盛通盛真盛舟盛信盛浩宋张遇潘衡蒲大韶【款曰书窗轻煤佛帐余韵】叶世英【尝造徳寿宫墨】朱知常【朱知常香剂】梁杲李世英【款曰丛桂堂李世英】胡友直潘秉彛【衡孙】徐知常叶邦宪【尝造复古殿墨】雪斋【款曰雪斋宝墨】周朝式李克恭【世英子】乐温【亦世英子】蒲彦辉鐂文通郭忠厚镜湖方氏王表之齐峰鐂士先【尝造缉熙殿墨】寓庵俞林丘攽谢柬徐禧叶茂实【三衢】翁彦卿元潘云谷【清江】胡文忠【长沙】林松泉【钱塘】于材仲【宜兴】杜清碧【武夷】卫学古【松江】黄修之【天台】米万初【豫章】丘可行【金溪】丘世英丘南杰【并可行子】可谓详矣然始不载韦诞张永冀公宋不载常和沈珪陈相张孜沈晏徐铉张谷潘谷叶谷常遇潘遇陈瞻王迪苏澥陈昱闗珪闗瑱郭遇眀江通朱觐胡景纯梅瞻耿徳真何也士大夫如苏子瞻晁季一贺方回张秉道康为章皆能制墨见何薳春渚纪闻若我朝墨定当以罗小华鹿角胶为第一龙柱次之华山松又次之宣庙尤妙方正邵格之方于鲁辈可供日用不堪传世【于鲁墨不及小华所刻谱颇奇絶堪供燕闲清赏】

　　叙古今名论目

　　虞荔鼎録陶宏景刀剑録宋人琴式图王僧虔图书会粹谢赫古今画品李嗣真书后品续古今书人优劣画后品温子融画鉴唐人续画品窦蒙画録拾遗徐浩书谱画谱古迹记陈拙琴籍张彦远法书要録歴代名画记张又新画总载裴孝源贞观公私画録李氏墨经宋景真唐贤名画録端砚图画总録宣和书谱画谱博古图印谱思陵翰墨志绍兴稽古録太清楼书目玉宸殿书目秘阁书目李畋益州名画记宋敏求宝刻丛章鐂敞先秦古器记吕大临考古图李公麟古器记唐迹砚图谱蔡襄墨谱薛尚功钟鼎款识法帖欧阳修集古录米芾书史画史宝章待访录米姓晋唐法书真迹秘玩目砚史阁帖跋尾赵眀诚金石录诸道石刻目录法帖谱系黄伯思东观余论法帖刋误郭若虚图画见闻志五代名画记宋朝画评桑世昌兰亭考啸堂集古録周越古今法书苑名画苑朱长文续书断名画猎迹广川画跋赵希鹄洞天清录端溪砚谱歙州砚谱辨歙砚说蔡京崇宁鼎书僧应之临书闗要李廌徳隅堂画品赵子昂印史姜尧章集古印谱杨克一图书谱王厚之复斋印谱吾衍古印文周密云烟过眼录图绘宝鉴曹仲眀格古要论朱存理铁网珊瑚都穆寓意编文征明书画见闻志顾汝修印薮文嘉严氏书画记等书皆考古之士不可缺者也

　　叙所蓄所见

　　余前后所蓄古铜则有商饕餮鬲一蝉纹觚一有葢彛一周饕餮雷纹方鼎一硬凿周公卣一雷纹尊一鏄钟一编钟六汉天鹿衔杯一花素镜六
　　古玉则有三代羊脂九螭玦一汉甘青螭玦一白玉螭玦一白玉百乳环一羊脂蟠螭环一白玉螭头钩大小各一白玉天鹿一栗黄珌琫一青玉细双钩碾卧蚕纹玦二栗纹磬一白玉龟纽印一【文曰张圣】宋白玉卧仙书镇一羊脂数珠一【头一颗细碾番书百余字】
　　法书则有宋高宗行书一卷苏子瞻诗草元赵子昂归田赋
　　名画则有唐周昉戱婴图宋人罗汉八幅画院杂迹一册倪云林小景
　　法帖则有集书圣教序夫子庙堂碑淳化帖第六卷【并是宋搨】
　　窑器则有官窑印池一哥窑彛炉一茶杯一
　　【已上种种所蓄十之八已归长兄其十之二有典者赠人者寻米家故事以贸易者谦徳既不得云烟过眼之趣复不敢作据舷狡狯入寳山而空回每一遐想令人叹息】
　　隆庆四年之三月吴中四大姓作清玩会余徃观焉一出文王方鼎颜真卿裴将军诗一出秦蟠螭小玺顾恺之女史箴祖母绿一枚【重两许】淳化阁帖一出王逸少此事帖【真迹】龙角簮一枝官窑葱管脚鼎一出郭忠恕明皇避暑宫殿图白玉古琴李廷珪墨二饼自幸曰不意一日见此竒特【内王逸少帖用鸦鹘青作轴头各重一两外】
　　所见尤异者古铜则夏铜戈一商饕餮方鼎一兽足雷纹圆鼎一蛟螭鬲一饕餮彛一蝉纹尊一周文王百乳方鼎一雷纹方鼎一龙鼎一垂花雷纹小鼎一蟠夔圆鼎二鱼纹鬲一饕餮雷纹鬲一雷纹尊一蛟螭尊一仲驹父敦一鳞纹觚一遍地雷纹钟一双夔钟二硬凿雷纹卣饕餮卣各一麟纹卣一蝉纹彛二云龙纹彛一云雷纹罍一秦八角镜一汉五岳真形三瑞四灵蟠螭龙鳯镜各一海马葡萄镜十
　　古玉则三代白玉圭一羊脂榖璧一白玉蒲璧一白玉璋一甘青九螭玦一甘黄五螭玦一白玉甘青子母螭玦各一甘黄蟠螭玦一甘青夔龙玦一羊脂马头钩一白玉蝉钩螳螂钩各一白玉卧蚕纹环二汉白玉蟠螭彛炉一白玉剑一【通柄长三尺二寸铭二字】羊脂卧蚕纹杯一羊脂龙纹壶一鳯头钗一甘黄七螭玦一白玉七螭玦五螭玦各一子母螭玦三緑玉子母螭玦一白玉蟠螭玦二羊脂子母夔龙玦一白玉夔龙玦三甘青夔龙玦一双鳯玦一白玉螭头钩一羊脂鳯头钩一螭头钩一白玉辟邪书镇一羊脂蟠螭书镇一白玉卧蚕纹磬二羊脂辟邪钮子母印一甘黄甘青羊脂白玉龟螭橐驼辟邪狻猊虎钮印数十
　　法书则锺繇季直表右军月半帖大热帖索靖出师颂智永眞草千文唐太宗御制七言律诗李怀琳絶交书赵模集晋字千文唐人临右军十七帖率更令自遣帖禇河南哀册文颜真卿祭侄文鐂中使帖孙过庭书谱【上卷】怀素纸书千文【半本】自叙帖林藻深慰帖柳公权小楷度人经吴彩鸾唐韵杨凝式韭花帖草书神仙起居法【思陵故物有御书释文五行】宋高宗御书飬生论人参地黄赞【有图】米芾临右军六帖子敬三帖黄庭经颜鲁公坐位帖自书天马赋卷蔡襄茶录苏子瞻烟江迭嶂歌【王晋卿作画】醉翁操黄鲁直小楷尔雅【东坡跋】发愿文薛道祖临定武兰亭序【赵千里作画】薛尚功摹钟鼎款识眞迹【共二十册明古藏本】赵子昂临十七帖河南枯树赋自书小楷法华经【共七卷第二卷已失夏太常■〈日上永下〉补之】
　　名画则吴道子维摩像李思训明皇御苑出游图王维雪景唐人临六朝人画七贤周昉擘阮图卢鸿草堂十志图韩干游侠人马图边鸾鸂鶒图黄荃鸟雀图宋徽宗雪航归棹图红桥鸂鶒图荆浩古松张萱虢国夫人出游图宋人临阎立本扫象图周文矩阿房宫图李龙眠山庄图女孝经相李成寒林图董元江山渔艇图郭熙瀑布图后主柳塘飞鹭图文与可墨竹赵千里雪霁江行图赵子固墨兰米元章溪山风雨图李唐独钓图陈容羣龙云会图马逺松壑高贤张择端清明上河图夏珪溪山无尽图黄大痴江山胜览图赵子昂长江迭嶂图王叔明山水长卷
　　法帖则宋搨定武兰亭黄庭经乐毅论东方朔赞不损本圣敎序淳化阁帖太清楼帖临江二王帖潭帖化度寺碑九成宫醴泉铭唐本夫子庙堂
　　碑窑器则汝窑托杯一官窑彛一哥窑鼎三尊二壶二
　　杂玩则唐人下岩端砚一米元章端砚一蚶珠一径寸珠一古琴十数
　　已上所见皆神品今散落人间者往往皆是也

　　清秘藏卷下
