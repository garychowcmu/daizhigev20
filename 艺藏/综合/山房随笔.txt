山房随笔 元 蒋正子 

　　辛稼轩帅浙东时，晦庵南轩任仓宪使。刘改之欲见辛，不纳。二公为之地，云：「某日公燕至后筵便坐，君可来。门者不纳，但喧争之，必可入。」既而，改之如所教，门外果諠哗。辛问故，门者以告，辛怒甚。二公因言改之豪杰也，善赋诗，可试纳之。改之至，长揖。公问：「能诗乎？」曰：「能。」时方进羊腰肾羹，辛命赋之。改之对：「寒甚，愿乞卮酒。」酒罢，乞韵。时饮酒手颤，余沥流于怀，因以「流」字为韵。即吟云：「拔毫已付管城子，烂首曾封关内侯。死后不知身外物，也随樽酒伴风流。」辛大喜，命共尝此羹，终席而去，厚馈焉。席散，南轩邀至公廨，置酒语之曰：「先君魏公，一生公忠，为国功臣，厄于命，来挽者竟无一篇得此意。愿君有作，以发幽潜。」改之即赋一绝云：「背水未成韩信阵，明星已陨武侯军。平生一点不平气，化作祝融峰上云。」南轩为之堕泪。今《龙洲集》中不见此二诗，岂遗之邪？又云：稼轩守京口时，大雪，帅僚佐登多景楼。改之敝衣曳履而前，辛令赋雪，以「难」字为韵。即吟云：「功名有分平吴易，贫贱无交访戴难。」自此莫逆云。 
　　李公山节，汾洲人也。端平中，朱湛卢复之使北，展觐八陵，引李与王仲偕南。李初任乡郡节制司干官，后任西山倅。时正倅陈三屿松龙会僚友于多景楼，赏杨妃菊，令诸妓各持纸笔，侍众官请诗。李后至，酒一行，起背手数步吟云：「命委马嵬坡畔泥，惊魂飞上傲霜枝。西风落日东篱下，薄幸三郎知不知？」 
　　词至精切，或至阁笔。 
　　西山张倅芸窗，有绣养娘者，命苍头递一罗帕与馆人刘启之，童偶遗之于地。芸窗责刘，即遣去。刘作诗谢张云：「夜深檛鼓醉红裙，半世侯门熟稔闻。自是东邻窥宋玉，非关司马挑文君。苍头误送香罗帕，簧舌翻成贝锦文。幸赖老成持定力，一帆安稳过溪云。」 
　　李邦美过句容之村乡，见酒肆粉壁明洁，题云：「青裙白面哄挑菜，茅舍竹篱疏见梅。」未及后联，店翁怒曰：「我以此壁为人涂污，方一新之，今尔又作俑也。」遂不书。有客续至，问翁，翁悔之。一日李再过之，翁请足成，李笑取笔书云：「春事来年无信息，一声啼鸟唤将来。」往来知音皆爱之。 
　　宝佑甲寅，江东多虎，有司行禬禳之典，青词末联云：「虽曰寅年之足，或有数存；去其乙字之威，尚祈神力。」盖古诗有「寅年足虎狼」之句，传谓「虎威如乙字」，对属甚工。 
　　京口韩香除夜请客作桃符云：「有客如擒虎，无钱请退之。」以其姓为对也。 
　　直北某州有道君题壁一诗云：「彻夜西风撼破扉，萧条孤馆一灯微。家山回首三千里，目断山南无雁飞。」 
　　「曾闻海上铁斗胆，犹见云中金甲神。」乃陆枢密君实挽张郢州世杰诗也。张公拥德佑景炎祥兴于海上，各拥兵南北岸。一夕大风雨，皆不利。张覆舟而薨。翌蚤获尸，棺殓焚化，其胆如斗大，而焚不化，诸军感恸。忽云中见金甲神人，且云：「今天亡我，关系不轻，后身当出恢复矣。」此诗全篇不传。忠义英烈，虽亡，尤耿耿也。 
　　僧本真，号月湖半颠，赋吴门上元云：「村翁看了上元归，正是西楼月落时。夸道官衙好灯火，不知浑尔点膏脂。」微闻于郡守吴退奄，遂命住虎邱寺。 
　　有刺夏金吾贵云：「节楼高耸与云平，通国谁能有此荣。一语淮西闻养老，三更江上便抽兵。不因卖国谋先定，何事勤王诏不行。纵有虎符高一丈，到头难免贼臣名。」人谓北兵既至，许贵以淮西一道与之养老，故戢兵不战。然宋当国者处置失宜，方诏贵及其子松上流策应。又知正阳失利，松已死，不能无憾。又俾受孙虎臣节制，乃大不乐，本无战心。况秋壑退师，数十万众一鼓而溃，夏虽勇健，亦何为哉！ 
　　京口天庆观主聂碧窗，江西人，尝为龙翔宫书记。北朝赦至，感而有诗云：「乾坤杀气正沉沉，又听燕台降德音。万口尽传新诏好，四朝谁念旧恩深。分茅列土将军志，问舍求田老父心。丽正押班犹昨日，小臣无语泪沾襟。」又哀被虏妇云：「当年结发在深闺，岂料人生有别离。到底不知因色误，马前犹自买臙脂。」又咏北妇云：「双柳垂鬟别样梳，醉从马上倩人扶。江南有眼何曾见，争卷珠帘看固姑。」观中有赵太祖真容，北来者见必拜。聂因题其上云：「凤表龙姿俨若新，一回展卷一伤神。天颜亦怪君非虏，河北、山东总旧臣。」 
　　梁栋隆吉题茅峰云：「杖藜绝顶穷追寻，青山世界开岖嵚。碧云遮断天外眼，春风吹老人间心。大龙升天宝剑化，小龙入海明珠沉。何人更守元帝鼎，有客欲问秦皇金。颠崖谁念受辛苦，古洞未易寻幽深。神光不破黑暗恼，山鬼空作《离骚》吟。安得长松撑日月，华阳世界收层阴。长啸一声下山去，草木为我留清音。」隆吉以戊辰登科，任仁和尉，老依元符宫宗师许道杞。许甚礼之，且赒其家。梁好嘲骂，众道士恶之，遂笺此诗告官，以讥时逮捕金陵，备尝笞楚，卒得免，亦终不偶而殂。 
　　吴履斋开庆之变，再入相。四明士子上诗：「来则非邪抑是邪，缘堤何必更行沙。瑟当调处难胶柱，棋到危时见作家。公论有谁能着脚，事机至此转聱牙。不如迭嶂双溪下，行对青山坐看花。」言者附贾似道描画弹劾，贬循州而殂。饶州士熊某嘲之云：「近来西北又干戈，独立斜阳感慨多。雷为元城驱劫火，天胡丁谓活鲸波。九原难起先生死，万世其如公论何。道过雕峰休插竹，想逢宗老续长歌。」菊岩李苾祭以文曰：「潞公不能不疏，温公不能不毁，赵忠简不能不迁，寇莱公不能不死。尔民无福，岂天夺之？我士无禄，岂天厌之！呜呼，后世而无先生者乎，孰能志之？后世而有先生者乎，孰能待之？」 
　　永嘉余德邻宗文，与聂碧窗弈棋，余屡北。有贾地仙丹者，国手也。余呼之至，绐聂云：「某有仆能棋，欲试数着不敢。」聂俾对枰，连败数局。余自内以片纸书十字：「可怜道士碧，不识地仙丹。」聂大笑曰：「我固疑其不凡。」 
　　三山林观过，年七岁，嬉游市中，以鬻诗自命。或戏令咏转失气云：「视之不见名曰希，听之不闻名曰夷。不啻若自其口出，人皆掩鼻而过之。」林曾试神童科，不甚达。 
　　三衢留中斋，甲辰大魁。文山宋瑞，丙辰大魁。中斋作相，身享富贵三十年，仕北为尚书。文山纔登第，丁父忧，仕涂亦坎壈。乙亥纠义兵勤王，终以罔功，患难中倚之为重。虽名为相，黄扉之贵，万锺之奉，无有也。江西罗秋台诗云：「啮雪苏卿受苦辛，庾公老作北朝臣。当年龙首黄扉客，犹是衡门一样人。」中斋物色将罗织之，亟归而免。 
　　薛制机言，有贺自长沙移镇南昌者，启云：「夜醉长沙，晓行湘水，难教樯燕之留。杜诗。朝飞南浦，幕卷西山，来听佩鸾之舞。王勃。」又有贺除直秘阁依旧沿江制置司干办公事云：「望玉宇琼楼之邃，何似人间？从纶巾羽扇之游，依然江表。」上巳请客云：「三月三日，长安水边多丽人。一觞一咏，会稽山阴修褉事。」又云：「良辰美景，赏心乐事，四者难并。崇山峻岭，茂林修行，群贤毕至。」姚橘洲君临安时，吴履斋拜相，姚语诸客作启贺之。商量起句，彭晋叟云：「转鸿钧，运紫极，万化一新。自龙首，到黄扉，百年几见。」 
　　陈云屋嘲翟兄之姓云：「失足如何跃，无光耀不成。若非身倚木，为棹亦难行。」时翟馆水南杨氏，盖嘲其倚杨也。 
　　莫两山伤丁氏故基，题一绝于太虚堂：「疏雨斑斑洒叶舟，前山唤客作清游。芳华消歇春归后，野草荒田一片愁。」 
　　文本心典淮郡，萧条之甚，谢贾相启中云：「人家如破寺，十室九空；太守若头陀，两粥一饭。」 
　　蒋复轩〈镊白发诗〉云：「劝君休镊鬓毛斑，鬓到斑时已自难。多少朱门少年子，业风吹上北邙山。」 
　　杜氏妇作〈北行诗〉：「江南幼女别乡闾，一似昭君远嫁胡。默默一身离故国，区区千里逐狂夫。慵拈箫管吹羌曲，懒系罗裙舞鹧鸪。多少眼前悲泣事，不如花柳旧江都。」此等多有戏作，题之驿亭，以为美谈。 
　　许平仲衡，学问文艺，为世所尊，称为夫子，人目为许先生。养志不仕，有〈辞召命诗〉云：「一天雷雨诚堪畏，千载风云谩企思。留取闲身卧田舍，静看蝴蝶挂蛛丝。」可以观其志矣。一号鲁斋。 
　　张文简〈雪诗〉：「银檐不雨溜常滴，玉树无风花自开。」其家集不收。 
　　卢梅坡咏梅开一花诗云：「昨夜花神有底忙，先教踏白入南邦。冷将双眼窥春破，肯把孤心受雪降。樊弟得兄呼最长，竹君取友叹无双。试于月夜窗前看，一在枝头一在窗。」 
　　杜善甫山东名士，工诗文，不屑仕进，游严相之门。严乃济南望族，善甫为所敬重。一日谗者间之，情分寖乖。杜谢以诗云：「高卧东窗兴已成，帘钩无复挂冠声。十年恩爱沦肌髓，只说严家好弟兄。」严悟非其过，欸密如初。时有掌兵官远戍于外，其妻宴客，笙歌终夕。善甫诗曰：「高烧银烛照云鬟，沸耳笙歌彻夜阑。不念征西人万里，玉关霜重铁衣寒。」闻者快之，有荐之于朝，遂召之。表谢不赴，中二联云：「俾献言于乞言之际，敢尽其忠；若求仕于致仕之年，恐无此理。不能为白居易，谩法香山居士之名；惟愿学陆龟蒙，拜赐江湖散人之号。」予分教溧阳，一淮士过，求宿学舍。士游山东甚久，为余道其词甚多，仅记此。 
　　杨焕然号关西夫子，〈题孔子庙〉:「会见春风入杏坛，奎文阁上独凭栏。渊源自古尊洙、泗，祖述何人似孟、韩。竹简不随秦火冷，楷林高倚鲁城寒。漂零踪迹千年后，无分东家寄一箪。」又党怀英诗：「鲁国遗踪堕渺茫，独余林庙压城荒。梅梁分曙霞栖影，松牖回春月驻光。老桧曾沾周雨露，断碑犹是汉文章。不须更问传家远，泰岱参天汶、泗长。」党，承安间人，工篆书，尝作杏坛二字，刻于祖庭。 
　　翟惠父〈咏鬼门关〉：「盘盘重险压三涂，惨惨阴灵怖万夫。青海战魂来守钥，黄尘行客过张弧。西风古道悲羸马，落日荒山啸老狐。年少文人今白首，小猖休苦笑揶揄。」惠父北人。 
　　阎子静复，至元间翰林学士。后廉访浙西，有〈梅杖诗〉云：「冻尽西湖万玉柯，春风入手重摩挲。较量龙竹能香否，比并鸠藤奈白何。声破梦寒霜满户，影随诗瘦月横坡。只知功到调羹尽，不道扶颠力更多。」 
　　元遗山好问裕之，北方文雄也。其妹为女冠，文而艳。张平章当揆，欲娶之，使人嘱裕之。辞以可否在妹，妹以为可则可。张喜，自往访，觇其所向。至则方自手补天花板，辍而迎之。张询近日所作，应声答曰：「补天手段暂施张，不许纤尘落画堂。寄语新来双燕子，移巢别处觅雕梁。」张悚然而出。 
　　刘山翁汝进，漫塘幼子，学问宏深，文字典雅。与客九日游龙山，以「人世难逢开口笑」分韵，翁得「口」字云：「纵步龙山颠，放舟龙荡口。群然雁鹜行，杂之牛马走。我拙不能诗，我病不能酒。试问赏花人，还有菊花否？」众服其工，诸信斋诵此。 
　　金国南迁后，国浸弱不支，又迁睢阳。某后不肯播迁，宁死于汴。元遗山曰：「桃李深宫二十年，更将颜色向谁怜。人生只合梁园死，金水河边好墓田。」 
　　至元戊寅己卯间，有董恢者，江陵人，后居太原，任丁角酒税副使，僦屋以居。诗云：「白发苍头一腐儒，行无辙迹住无庐。邓林万顷青青木，肯为鹪鹩借一枝。」又「翠阁朱楼昼掩扉，寻巢燕子不能归。落花吹泥东风雨，绕遍芳檐无处依。」 
　　漫塘先生与客燕坐，只窗外樱桃惟一实，共以为笑。忽一客来访，自言能诗，因命赋之，云：「烧丹道士药炉空，枉费先生九转功。一粒丹砂寻不见，晓来枝上弄春风。」众咸喜之。 
　　周芝田浙人，浪迹江湖，道冠野服，诗酒谐笑，略无拘检，亦时出小戏以悦人，而不知其能琴与诗也。遇琴则一弹，适兴则吟一二句，而不终篇。尝〈赋石上两竹〉云：「淋漓满腹藏春雨，突兀半拳生晓云。」亦自可人。又「草香花落后，云黑雨来时。」〈琴诗〉云：「膝上横陈玉一枝，此音惟独此心知。夜深断送鹤先睡，弹到空山月落时。」 
　　遨溪张复〈题雨竹图〉云：「涓涓而净，森森而立。孟宗倚之，泪痕犹湿。」〈风竹图〉云：「可屈者气，不屈者节。故人来之，尽扫秋月。」皆有思致。 
　　赵静斋淮，被执于溧阳丰登庄，至北府，辞家庙云：「祖父有功王室，德泽沾及子孙。今淮计穷被执，誓以一死报君。刀锯置之不问，万折忠义常存。急告先灵速引，庶几不辱家门。」即登棹船发。至瓜洲被刑，无有敢埋其尸者。有一宠姬在焦佥省处，此姬启佥省云：「赵四知府，今日已死矣。妾元是他婢子，望相公以妾之故，许妾将尸焚化，也是相公一段阴隙事。」焦许之。乃作一棺焚之。又启收骨，投之于水，亦从之。遂以裙盛骨殖，到江边大恸，投江而死。又闻其孙享祭，静斋降笔云：「生居四代将门家，不幸遭逢被虏拏。死在瓜洲无葬地，幽魂夜夜到长沙。」其兄冰壶，潜自京口迁金陵。北兵至，弃家而遁，南徙不返，死葬海旁山上。 
　　吴门有吏娶一娼，燕客，歌舞彻旦。明日犯事，决配九江，与妇泣别登舟。卢梅坡诗云：「昨夜笙歌燕画楼，明朝挥泪送行舟。当初嫁作商人妇，无此江头一段愁。」 
　　一户曹之妻，与太守有私，府学一士子知其事。户曹任满将去，守招其夫妇饮，士子作〈祝英台近〉付妓，令歌之：「抱琵琶，临别语，把酒泪如洗。似恁春时，仓卒去何意。牡丹恰则开园，茶縻厮勾，便下得，一帆千里。　好无谓，复道明日行呵，如何恋得你。一叶船儿，休要更沉醉。后梅子青时，杨花飞絮侧耳听，喜鹊哩。」守与此妇俱堕泪，其夫不悟。 
　　灵隐寺主僧元肇，号淮海。寺有松大数十围，史相当轴，遣人伐松。松与月波亭相对，僧作诗云：「大夫去作栋梁材，无复清阴覆绿苔。惆怅月波亭上望，夜深惟见鹤归来。」 
　　穆陵在御，阎贵妃父良臣起香火功德院，欲胜灵、竺，乃伐邻松供屋材。僧作诗曰：「不为栽松种茯苓，祇缘山色四时青。老僧不惜携将去，留与西湖作画屏。」诗彻于上，遂命勿伐。又山中有寺基久圮，势家规其地营葬。僧亦有诗刺之：「一定空山已有年，不须惆怅起颓砖。道旁多少麒麟冢，转眼无人送纸钱。」遂不复取。 
　　吉州罗西林集近诗刊，一士囊诗及门，一童横卧枨闑间，良久，唤童起曰：「将见汝主人，求刊诗。」童曰：「请先与我一观，我以为可，则为公达。」客怪之曰：「汝欲观我诗，汝必能吟，请赋一诗，当示汝。」童请题。客曰：「但以汝适来睡起搔首意为之。」童即吟曰：「梦跨青鸾上碧虚，不知身世是华胥。起来搔首浑无事，啼鸟一声春雨余。」客骇服，同入见西林。欸之数日。取其〈菊诗〉云：「不逐春风桃李妍，秋风收拾短篱边，如何枝上金无数，不与渊明当酒钱。」童乃罗之子也。 
　　南康建昌县有神童山，每大比，试童子至百人，七取其一。有邓文龙，年八岁，颖出诸童子右。方岳巨山守南康，欲祝为子。父谓之曰：「汝，余所钟爱，太守固欲祝汝，将若何？」文龙曰：「第许之。」巨山一日招诸名士，如冯紫山深居兄弟者，而邓父子与焉。席上太守及诸公祇服褙子，文龙以绿袍居座末。坐定，供茶，文龙故以托子堕地，诸公戏以失礼。文龙曰：「先生衩衣，学生落托。」众为一笑。酒酣，巨山戏曰：「口红衣绿如鹦鹉。」文龙应曰：「头白形乌似老鸦。」又令赋君子竹，即咏曰：「潇湘、子猷宅，平将风月分。两轩浑似我，一日可无君。」众异之。后易名元观，年十五领乡荐，登上第。 
　　僧德丰，三山人，有〈重阳诗〉云：「战尽今秋见太平，西风多作北风声。不吹乌帽吹毡帽，篱下黄花笑不成。」钟山长老举以自代，答云：「耿耿孤吟对古梅，忽传军将送书来。倚崖枯木摧残甚，虚负阳和到一回。」竟不赴。 
　　贾秋壑败师亡国，后有人刺以诗曰：「深院无人草已荒，漆屏金字尚辉煌。祇知事去身宜去，岂料人亡国亦亡。理考发身端有自，郑人应梦果何祥。卧龙不肯留渠住，空使晴光满画墙。」又云：「事到穷时计亦穷，此行难倚鄂州功。木棉庵上千年恨，秋壑堂中一梦空。石砌苔稠猿步月，松庭叶落鸟呼风。客来未用多惆怅，试向吴山望故宫。」又〈伤西楼诗〉云：「檀板歌残陌上花，过墙荆棘刺檐牙。指挥已失铁如意，赐予宁存玉辟邪。破屋春归无主燕，坏池雨产在官蛙。木棉庵外尤愁绝，月黑夜深闻鬼车。」有人和云：「荣华富贵等浮花，膂力难为国爪牙。汉世祇知光拥立，唐朝谁识杞奸邪？绮罗化作春风蝶，弦管翻成夜雨蛙。纵有清漳人百死，碧天难挽紫云车。」秋壑出处本末，自有知者，兹不书。 
　　秋壑在朝，有术者言平章不利姓郑之人，因此每有此姓为官者，多困抑之。武学生郑虎臣登科，辄以罪配之，后遇赦得还。秋壑丧师，陈静观诸公欲置之死地，遂寻其平日极仇者监押。虎臣遂请身为之，乃假以武功大夫，押其行。虎臣一路凌辱，至漳州木棉庵病泄泻。踞虎子，欲绝。虎臣知其服脑子求死。乃云：「好教作只恁地死。」遂趯数下而殂。 
　　庚申，屡斋吴相循州安置，以贾似道私憾之故，未几除承节郎刘宗申知循州。刘江湖士，专以口舌吓迫当路要人，货贿官爵。士大夫畏其口，姑厚馈弥缝。其得官亦由此。守循之际，似道欲其杀吴相。宗申至郡所以捃摭屡斋者，无所不至。随行吏仆，以次并亡。或谓置毒所居井中，故饮水者皆患足软而死，屡斋亦不免。似道遭郑虎臣之辱，其时赵介如守漳，贾门下客也。宴虎臣于公舍，介如欲客似道，似道不可，以让虎臣，口口称「天使唯谨」，虎臣不答，似道遂坐于下。介如察其有杀贾意，命馆人启郑，且以辞挑之。于时似道衣服饮食皆为郑减抑，介如作锦衣等馈之。见其行李辎重，令截寄其处，伺得命放回日取之。其馆人语郑云：「天使今日押使至此，度必无生理，曷若令速殒，免受许多苦恼。」郑即云：「便是这物事，受得这苦，欲死而不死。」未几遂殒。赵往哭，郑不许。赵固争，郑怒云：「汝欲检我邪？」赵云：「汝也直得一检。」然末如之何。赵经纪棺殓，且致祭，其词云：「呜呼！履斋死循，死于宗申。先生死闽，死于虎臣。呜呼！」云云，祇此四句。然哀激之悃，无往不复之微意，悉写其中。季一山阐为郡学正，为余道之。 
　　似道败后，有题其养乐园曰：「老壑曾居葛岭西，游人谁敢问苏堤。势将覆餗不回首，事到出师方噬脐。废圃久无人作主，败垣惟有客留题。算来祇有孤山耐，依旧梅花片月低。」养乐者，以其奉母而乐也。其赐第正在苏堤、葛岭、孤山之近，游人常盛。自贾据此，有游骑过其门，必为侦事者察报，每为所罗织，有官者被黜，有财者被祸。逮世变而后已，有人题葛岭二诗云：「当年谁敢此经过，相国门前卫士多。诸葛功名犹未满，周公事业竟如何。雕梁雨蠹藏狐鼠，花础云蒸长薛萝。万死莫酬亡国恨，空留遗迹在山阿。」又「楼台突兀妓成围，正是襄、樊失援时。王气暗随檀板歇，江声流入玉萧悲。姓名不在功臣传，家庙徒存御赐碑。误国误民还自误，满庭秋草露垂垂。」

 
