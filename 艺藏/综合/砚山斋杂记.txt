《四库全书 砚山斋杂记》　　（清）不着撰人

　　钦定四库全书

　　子部十

　　砚山斋杂记

　　杂家类四

　　杂品之属

　　提要

　　臣等谨案砚山斋杂记四卷不着撰人名氏研山为孙承泽斋名或疑即为承泽作然所引查慎行敬业堂诗王士祯居易録等书皆在承泽以后则必不出承泽手考承泽之孙烱有砚山斋珍玩集览此书或亦烱所撰欤首论六书而附以玺印及刋板告身表文之属次研说墨谱而附以眼镜次为铜器考窑器考皆颇足以资考证葢承泽虽人不足道而于书画古器则好事赏鉴两擅其长其所收藏至今为世所重烱承其遗绪耳濡目染具有渊源其所论著一一能详究始末细别纎微亦足备考索矣

　　乾隆四十六年十二月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　砚山斋杂记卷一

　　北平孙承泽 编

　　○六书

　　古文者苍颉旧体周世取用之文字案班固汉志及许氏说文书本有六体一曰指事上下二曰象形日月三曰形声江河四曰会意武信五曰转注考老六曰假借令长此造字之本也自苍颉以至今字体虽变此本皆同古今不易也自苍颉以至周宣皆苍颉之体未闻其异宣王纪其史籀始有大篆十五篇号曰篆籀惟篆与苍颉二体而已卫恒曰苍颉造书观于鸟迹因而遂滋则谓之字字有六义其文至于三代不改及秦用篆书焚烧先代典籍古文絶矣许慎说文言自秦有八体一曰大篆二曰小篆三曰刻符四曰虫书五曰摹印六曰署书七曰殳书八曰隶书亡新居摄以应制作改定古文使甄丰校定时有六书一曰古文孔子壁内书也二曰竒字即古字有异者三曰篆书即小篆下杜人程邈所作也四曰佐书秦隶书也五曰缪篆所以摹印也六曰鸟虫书所以书幡信也由此而论即秦罢古文而有八体非古文矣以至亡新六书并八体亦用书之六体以造其字其亡新六书以秦八体用其小篆虫书摹印隶书去其大篆刻符殳书署书而加以古文与竒字其刻符及署书盖同摹印殳书同于缪篆大篆正古文之别以摹古故乃用古文与竒字而不用大篆也是孔子壁内古文即苍颉之体故郑玄云书初出屋壁皆周时象形文字今所谓蝌蚪书以形言之为蝌蚪指体即周之古文郑玄知者若于周时秦世所有至汉犹当识之不得云无能知者又亡新古文亦云即孔氏壁内古文是其证也或以古文即大篆非也何者八体六书自大篆与古文不同又秦有大篆若大篆是古文不得云古文遂絶以此知大篆非古文也

　　○吾衍论字有七变

　　古今字有七变一曰蝌蚪书苍颉观天地之文以意度为之文字之祖今之偏旁是也以漆点木故其文多似水虫故曰蝌蚪二曰籀文大篆史籀取苍颉形意配合为之大篆是也史籀所作故曰籀文三曰小篆李斯省籀文之法同天下书者也以籀书为大篆故此曰小篆四曰秦隶程邈以文牍繁多难于用篆因减小篆为便用之法故不为体势非今之隶书也便于佐隶故曰隶书世传秦权秦量刻文即秦隶字人不能别亦谓之篆误矣或谓秦未有隶且疑程邈之说故详及之五曰汉篆汉器欵识及诸印文是也即秦之隶书也六曰汉隶蔡邕石经及诸汉碑之字是也此体最为后出皆有波法与秦隶同名其实则异又谓之八分书七曰欵式诸侯本国之文也古者诸侯书不同文故形体各异秦有小篆始一其法近之学者取欵识字为用一纸之上齐楚不分人亦莫晓其谬

　　○论锺鼎文之谬

　　近世戴衕以钟鼎文编六书故不知者以其字便于用无说文聱牙之患多取之形古字今杂乱无法钟鼎偏旁不能全有即以小篆足之或一字两法人多不知凸本音睘加宀即为寰字乃音作官府之官村字本作邨从邑从屯今乃书为村字从木从寸又引杜诗无村眺望賖为证谬误甚矣况说文无此村字许慎引经为证汉时文皆篆隶乃得其宜今衕引经而不能精究经典古文反以近世嗟误俗字引以为证镑铲锹锯尿屎等字皆系世俗字为钟鼎篆体各有详注卯字所解尤为不雅编首字源分门类为次第苍颉之法到此书为一厄矣学者先观古人学书方知其谬

　　○字

　　春秋以上言文不言字周礼外史达书名于四方注云古曰名今曰字仪礼■〈目甹〉礼注云名书文也今谓之字

　　○蝌蚪文

　　陆深书辑曰蝌蚪今之虾蟆子也古未有笔墨以竹梃点漆书竹简上竹硬漆腻画不能行故首粗尾细自然成象后人巧拟形状失本意矣

　　○识文之异

　　汤允谟云识文夏用鸟迹篆商用虫鱼篆周虫鱼大篆秦大小篆汉小篆隶书三国隶书晋宋以来楷书唐用楷隶三代同阴识谓之偃囊其字凹汉以来或用阳识其字凸间有凹者或用刀刻如镌碑凡阳识决非三代物

　　○篆隶

　　袁桷云大篆不得入小篆隶书最忌入八分今世俗乃以八分为隶何其不察耶
　　东皋杂録云汉碑额多篆身多隶隶多凹篆多凸惟张平子碑则额与身皆篆也刘禹锡宜城歌云花台侧生树石碣阳镌额不见汉碑不知此句为何说

　　○分隶正书不同

　　秦之隶书乃篆之捷也与今正书不同然非分书也盖隶书本如此后渐变为今正书耳欧公以此似今八分遂呼汉人分书为隶既知其不同且疑薛尚功摹之失体误也今人作正书是锺王法然锺王古字亦多与今不同世传六朝唐初碑上字分隶相杂疑当时正书如此至唐中叶已后始变如今法后人纯学锺王也【钝吟杂録】

　　○草书

　　褚先生补史记三王世家曰至其次序分絶文字之上下简之参差长短皆有意人莫之能知谨论次其真草诏书编于左方是则褚先生亲见简策之文而孝武时诏即已用草书也魏志刘廙传转五官将文学文帝器之令廙通草书则汉魏之间笺启之文有用草书者矣【晋书郄鉴传帝以鉴有器望万几动静輙问之乃诏时草上表疏以从简易】草书之可通于章奏者谓之章草

　　○章草

　　黄鲁直跋章草千字文曰章草言可以通章奏耳非章帝书也按张懐瓘书断曰章草者汉黄门令史游所作也王愔云汉元帝时史游作急就章解散隶体汉俗简惰渐以行之是也然虽曰草而隶笔仍在縁去隶未逺故也
　　赵子昻绢书草书字诀歌跋云世有草书诀本非善草书者所作故多谬然初学便于诵习兼其间亦有可取者戏书一过以子久好此因以遗之

　　○载酒问竒

　　载酒问竒字今人常用之然汉书第言刘棻从扬雄学作竒字而雄素贫嗜酒人希至其门时有好事者载酒肴从游学则载酒学竒字盖二事尔今人又以字之新僻者为竒字至以名斋名书皆谬也此所谓竒字乃大篆耳王莽居摄使大司空甄丰等校文书之部自以为应制作颇改定古文时有六书一曰古文孔子壁中书也二曰竒字即古文而异者也三曰篆书即小篆秦始皇帝使下杜人程邈所作也四曰佐书即秦隶书五曰缪篆所以摹印也六曰鸟虫书所以书幡信也萧子良云籀书即大篆新臣甄丰谓之竒字史籀増古文为之故与古文异也今乃以隶书之异者而冒其名皆不读书之过也

　　○字数

　　中域字数汉许慎说文九千五百九十三宋沈约四声谱一万一千五百二十隋陆法言广韵二万六千一百九十四洪武正韵依毛晃所定一万二千一百四十六今陆溱范斗韵谱一万四千五百二十二经生韵士所知曽不及半唐孙愐所收唐韵至四万五千五百有竒

　　○署字

　　集古録有五代时帝王将相等署字一卷所谓署字者皆草书其名今俗谓之画押不知始于何代程史谓晋已有之然不可考南史齐髙帝在领军府令纪僧真学手迹下名报答书疏皆付僧真上观之笑曰我亦不复能别何敬容署名敬字则大作茍小为文容字大为父陆倕戏曰公家茍既竒大父亦不小北史斛律金不识文字初名敦苦其难署改名为金从其便易犹以为难神武乃指屋角令识之北齐书厍狄干不知书署名乃干字逆上画之时人谓之穿椎又有武将王周署名先为吉而后成其外世说萧引书法遒逸陈宣帝尝指其署名语诸人曰此字笔势翩翩似鸟之欲飞唐书董昌僭位下制诏皆自署名或曰帝王无押诏昌曰不亲署何由知我为天子今人亦谓之花字北齐书后主纪领军一时二十连判文书各作花字不具姓名莫知谁也东观余论云唐人及国初前辈与人书牍或只用押字与名用之无异上表章亦或尔近世遂施押字于檄移或不书己名字而别作形模非也

　　○押字

　　法书题名首尾纸缝间曰押缝又曰押尾后人以草记自书曰押字孙公谈圃先朝书状简尺多用押字非自尊从简省代名也刘莘老苏子容得张安道书但着押字不称名毕文简与莱公帖尾用押字下加拜咨皆以押字代名按东观余论唐文皇令羣臣上奏任用真草惟名不得草遂以草名为花押

　　○装池

　　海岳书史藏书金题玉躞锦贉绣褫押头为金题轴心为玉躞贉为卷首绫一名玉池标外加竹界打擫其覆首为标褫法帖谱系云大观帖用皂鸾鹊锦标褫

　　○帙

　　羣碎録云书曰帙者古人书卷外必用帙藏之如今裹袱之类宋真宗取庐山东林寺白居易集命崇文院写校包以斑竹帙送寺尝于秀水项氏见王右丞画一卷外以斑竹帙裹之云是宋物帙如细帘其内袭以薄缯故帙字从巾

　　○■〈弱，左半〉缚

　　道书谓一卷为一■〈弱，左半〉音樛与轴同佛书谓之一缚禅学曰多罗树叶书二百四十缚缚与卷同砚北杂志徐季海题佛经云上第几隔隔如梵夹也

　　○题签

　　都元敬铁网珊瑚载逢泽汤允谟云宣和天水双龙印有方圆二様法书用圆名画用方又宣和明昌二帝题签法书用墨名画则用泥金

　　○装潢

　　唐六典有装潢匠注音光上声谓装成而以蜡光纸也今多读作平声

　　○传国玺

　　秦玺至汉已亡后之僣窃多伪为之其不足重明矣弘治中秦中所进上令礼部察验谓与辍耕録所载秦玺规制不合仅赏军人毛志学银五两天启时河南抚臣所报上令赍进天子亲御文华殿玺贮御前逆阉魏忠贤手捧之凭轩颁示羣臣皆呼万岁传制受贺而罢然巡抚程公绍一疏烺烺千古程公徳州人崇祯初起为工部侍郎
　　宋绍圣三年十二月长安村民段义掘地得玉玺正緑色以献于朝蹇序辰安惇等皆言此秦玺汉以为传国宝自五代失之今为时而出寻诏礼部御史台学士院秘书省太常寺议于是蔡京等奏考之玺文皇帝寿昌晋玺也受命于天后魏玺也有徳者昌石晋玺也今云受命于天既寿永昌其为秦玺无疑哲宗遂以五月朔御殿受贺改绍圣五年为元符元年此事与天启朝事极似
　　少司空齐穑公言察哈尔国元之滴派也世雄长西北诸部传至琳丹汗在位日久忽欲往西域皈佛教其台吉纳延等苦谏不听国中无主
　　太宗皇帝因发兵追降之其尚玺近侍以传国玊玺仓卒坎地而霾之兵既退有童竖牧羊其地一羊屡至坎所蹄之不已驱之复来牧觉有异试发土则玺见焉闻于官遂进上时天聪某年也今藏御府予按何文肃乔新集云五代后唐从珂时秦玺毁石敬塘入洛更以玉为之重贵献之辽兴宗试进士遂以有传国玺者为正统命题金灭辽延禧遗传国玺于桑干河元世祖时有札拉尔氏者渔于桑干之濵得之夜有光监察御史杨桓辨其文以为歴代传国玺上之至正末中山大兵至燕顺帝携之北遁沙漠其本末如此以文肃言考之自五代之乱玺归于辽辽归于金金归于元在察哈尔国者又二百余年而归于本朝讵偶然哉又按王冕诗青象不将传国玺紫驼空引旧毡房盖未详矣

　　○印

　　孔琳之建言传国之玺歴代逓用袭封之印奕世相传今世惟尉一职独用一印至于内外羣官毎悉迁改寻讨其意私所未达愚请众官即用一印无烦改作按汉书朱买臣还郡邸中稍见其印绶则知自汉以来一官輙易一印矣琳之但言其终年刻铸丧功消实若今日官府文移案牍唯凭印信使一官一印则伪章日告奸弊百出矣大抵古时文案比今犹省版牍之制此时尚存非若后世闗防之多故其习得相沿久而不革也
　　按明初王彝印说古者一官一印居则佩之罢则解之至晋始惜金银铜炭之费自是众官皆一印观琳之此疏恐未然考宋史舆服志熙宁诏自今臣僚所授印亡殁并赐随塟不即随葬因而行用者论如律此或其特恩或因事而赐者又宋制凡官府印皆有铜牌刻文云牌出印入印出牌入

　　○告身

　　中书所书告身皆佐史体无佳笔隆庆中司马王崇古以泥金书轴请宝为言者所纠然唐制皆名手书如颜鲁公自书告身朱巨川一人而颜鲁公徐季海俱为之书巨川頼此以传至宋即当制者书字兼真行幸得欧苏便奉为瓌宝

　　○紫泥

　　青溪暇笔云晋朝为诏以青纸紫泥紫泥犹今泥金之类盖泥紫色以书字也予按汉旧仪天子信玺六皆以武都紫泥封之青囊白素里两端无缝西京杂记云汉以武都紫泥为玺室加緑绨其上非以书字也萟林伐山云今之紫泥古谓之芝泥皆濡印染籀之具也姚说误

　　○印章

　　古人如颜鲁公辈自书碑间自镌之故神采不失今之能为书多不能自镌自书自镌者独印章一道耳然其人皆不善书落墨已缪安望其佳其人能行楷能篆籀者所为印多妙不能者类不可观执此求之百不一爽也
　　蝌蚪大篆今絶矣古钟鼎上字杂用不得梁千秋刻印章名重一时用字愦愦古篆杂不得隶书今人不知也秦人隶书今不知者亦以为篆【钝吟杂録】
　　宋人间用古篆作印元人尤多变态其式有用古钟鼎琴様花叶之类今人皆不行瓢印颇有用者亦随时可耳唐人名印有学汉法者皆圆润工致宋人多劲古元人或失之野今皆以为汉失之矣【钝吟杂録】
　　篆法贵古不贵巧汉印白文皆铸成者但记爵名而已无为字者其篆体亦方正无多转折至唐用朱文刀刻如有字及道号而印玺之法从此日趋于巧矣然自唐及明隆万以前书翰家亦不多用印章用者只是铜牙章及黄杨木故讲此者颇少今地不爱宝文石肆出好竒之士镌凿争工各以其意相配换无复知有方正体者且专讲刀法而汉铸之体几亡
　　印章旧尚青田石以灯光为贵三十年来闽寿山石出质温栗宜镌刻而五色相映光采四射红如靺鞨黄如蒸栗白如珂雪时竞尚之价与灯光石相埒近斧凿日久山脉枯竭或以芙蓉山石充之无复宝色其实不及寿山五之一矣二山皆在福州
　　内外各衙门印除武职栁叶篆文余俱九迭文钦天监厯日则七迭文监察御史八迭文纽上有眼
　　汉官仪吏秩比二千石以上银印龟纽其文曰章刻曰某官之章二百石以上铜印鼻纽其文曰印刻曰某官之印今士大夫私用图记曰某章某印全无区别矣

　　○刻书

　　刻书咸云始于后唐明宗挥麈余话云毌丘俭贫贱时借文选于交游间有难色发愤异日若贵当板镂之遗学者后仕蜀为宰相遂践其言刋之印行书籍剏见于此事载陶岳五代史补唐平蜀明宗命太学博士李谔书五经仿其制作刋板于国子监监中印书之始今盛行于天下蜀中为最明清家有谔书印本五经后题长兴二年予考常熟毛氏刻五代史补无此条吴太史任臣十国春秋蜀毋昭裔传请后主镂板印九经又令门人句中正孙逢吉书文选初学记白氏六帖刻板行之録误昭裔为毌丘俭耳
　　刻书始于五代昔人率以为然予按司空表圣一鸣集有为东都敬爱寺募雕刻律疏印本疏云自洛城乃焚印本渐虞散失欲更雕锼云云则唐已刻书此其昭昭可据者顾前无引之者何也
　　沈存中云庆厯中有毕升为活字板用胶泥烧成今用木刻字铜板合之

　　○表文忌讳

　　元时进贺表文触忌讳者凡一百六十七字着之典章使人不犯其法良善一百六十七字者极尽归化亡播晏徂哀奄昧驾遐仙死病苦没泯灭凶祸倾颓毁偃仆壊破晦刑伤孤坠隳服布孝短夭折灾困危乱暴虐昏迷愚老迈改替败废寝杀絶忌忧切患衰囚枉弃丧戾空陷厄艰忽除扫摈缺落典宪法奔崩摧殄陨墓槁出祭奠飨享鬼狂藏怪渐愁梦幻弊疾迁尘亢蒙隔离去辞追考板荡荒古屯师剥革暌违尸叛散惨怨克反逆害戕残偏枯眇灵幽沈埋挽升退换移暗了休罢覆吊断收诛厌讳恤罪辜愆土别逝泉陵此延佑元年十一月取定拟至三年八月寛其禁矣其字様虽难悉避然亦玉堂视草者所宜知也

　　○十七帖述【王弘撰】

　　此帖前人谓皆与周益州者周名抚字道和永和三年桓温攻成都李势降以抚代毌丘奥为益州刺史进爵建成公征西都护进镇西将军在官三十余年有惠政卒蜀人庙祀之帖中多言蜀事又按淳化帖有一帖云周益州送此卭竹杖卿尊长或须此今送则此帖谓是与周者可信而中有数帖非与周语来禽帖宋僧邦诗谓与桓宣武杨用修四川志只载八帖是与周则谓此帖皆是与周者亦不然也帖凡二十有七以第一帖首字名篇故曰十七帖张彦逺法书要録云十七帖长一丈二尺即贞观中内本一百七行九百四十三字是烜赫著名帖也黄长睿东观余论云十七帖多临本永禅师虞世南禇庭诲临字皆不甚逺故书有数本皆不同南唐李后主勒石澄心堂者乃贺知章临本宋魏秦家有硬黄本淳熙秘阁续帖亦有刻淳化帖刻多残缺今世所传虽非皆右军真迹然皆出于右军要皆不及唐人摹刻帖尾有敕字及虞褚勒定者为佳也
　　山史工书尝刻华州郭宗昌金石史家藏汉唐以来金石文字甚富古文辞亦娴雅在闗中盖张芸叟一流人

　　○肃府淳化帖

　　肃府淳化阁本自庄王受封太祖赐之宋刻宪王时洮岷道颍川张鹤鸣得李子崇本于白下材官本于皋兰请肃王赐帖校雠见古法帖数段久缺而兹独全知为马房光怪以前物也姑苏如玉南唐张应台为之双钩鹤鸣携之岑阳宪王乃镌石于兰未竟而薨世子识鋐卒镌于万厯辛酉先后七年其初榻用太史纸程君房墨人间难得搨工间有私购者直五十千刻用富平石一百四十四叶二百五十三藏府东书园殿鼎革时石几沦缺顺治甲午洮岷道扬州陈卓补刻复成全璧然神明不备视初搨径庭矣乙夘平凉逆焰及兰靖逆奋威二将军自河西来军于龙尾皋兰之间攻城不下贼欲破石为礟伪知州徐某力救得免今移置州学有张尚书鹤鸣王尚书铎宪王父子四跋云

　　○定武兰亭

　　唐太宗留心右军之迹因魏征言兰亭叙真迹在僧辨才处特遣御史萧翼赚得武徳四年叙入秦府贞观十年始命汤普彻冯承素诸葛贞欧阳询褚遂良各有临本而欧褚流传最着后之所谓定武本欧阳临是也所谓唐绢本褚临是也定武本当时石刻禁中每纸已值钱数万迨后石晋之乱契丹辇之而北路弃杀虎林庆厯中李学究得之其子负官缗无偿时宋景文守定武乃以帑金代偿纳石于库熙宁间薛师正出牧刋一别本以应求者此郡真迹已有二刻矣其子绍彭字道祖又模之他石潜易古刻又剔损古刻湍流带右天五字为识大观中诏向其子嗣昌取龛宣和殿后靖康之乱金人取石鼓及兰亭叙重毡辇至于燕见宋人姜白石兰亭考中石鼓在国学而兰亭不知所在矣今存国学者疑是定州薛师正翻刻本或薛绍彭所刻本虽非古刻然元人不能也此石一云明初出天师庵土中一云元顺帝北还重毡裹载弃之于路徐中山取置国学
　　刘餗传记云兰亭叙因梁乱流落人间陈天嘉中为僧智永所得至太建中献之宣帝隋平陈又献之晋王广即炀帝也帝不之寳后僧智果从帝借搨及登极竟不从果索果死弟子辨才获焉文皇为秦王日见搨本惊喜乃贵价市羲之书兰亭叙终不至及知在辨才处使欧阳询求得之以武徳二年入秦王府由此而观辨才之师乃智果非智永求兰亭叙者乃欧阳询非萧翼也汝阴王铚性之谓餗父子世为史官是正文字尤精其言当不妄萧翼之事鄙妄狭陋仅同儿戏文皇始定天下威震万国尫残老僧亦何敢靳一纸书或者云辨才所居云门寺有翼留题二诗秦晁黄三公皆信而不疑此固不足取以为据至若阎立本绘辨才萧翼图则出于何延之等傅会谓为立本当时之所亲见尤非也

　　○退翁跋国学兰亭

　　国学兰亭为诸家刻本之冠然不知何时入国学或云元顺帝北遁弃之中途明太宗取之置太学中又云出天师庵草厂土中国子师取置太学庑下观其所刻非宋人不能疑为薛道祖所刻换旧石本又云为李学究曽刻一本献韩忠献定州去京师不逺元人移至于此也
　　禊帖以定武本为最其真者已如天吴紫鳯不可得见即宋人翻刻诸本在世亦少惟国学一石称鲁灵光此册乃万厯以前所搨尤不易得也

　　○云麾将军碑

　　李北海有两云麾碑一为李思训在陜西一为李秀范阳人唐明皇以功拜云麾将军封辽西郡公葬范阳福禄乡碑刻于天宝元载此碑久贮良乡库中不知何时入都城明宛平令李荫掘地得六础洗视乃云麾碑建古墨斋以覆后移少京兆署中止二础其四础传为万厯末王京兆惟俭移去汴中

　　○阁帖【石林燕语】

　　淳化中尝出内府及士大夫家所藏汉晋以下古帖集为十卷刻石于秘阁世传为阁帖是也中间晋宋帖多出王贻永家贻永祁公之子藏名书画最多真迹今犹有为李驸马公照家所得者实为竒迹而当时摹勒出待诏手笔多疑滞间亦有伪本如李斯书乃李阳氷王宻徳政碑石本也石后禁中被火焚绛人潘师旦取阁本再摹藏于家为绛本庆厯间刘丞相沆知潭州亦令僧希白摹刻于州廨为潭本绛本杂以五代近世人事微出绛希白自善潭本差能得其行笔意元佑间徐王府又取阁本刻于木板无甚精彩建中靖国初曽丞相布又命刘焘为馆职取淳化所遗与近时出者别为续法帖十卷字多作焘体又每下矣

　　砚山斋杂记卷一

　　●钦定四库全书

　　砚山斋杂记卷二

　　北平孙承泽 编

　　○书纪

　　学书不可漫为散笔必于古人书中择百余字成片段者并其行间布置而学之庶血脉起伏有一种天行之趣久之自书卷轴文字不必界画算量信手挥之亦成准度所谓目权铢两者也
　　学书妙在神摹神摹之法将古人真迹置案间起行遶案反复逺近不一观之必已得其挥运用意处若旁立而视其下笔者然后以鋭师追之即未授首亦直薄城下矣
　　摹法书即楮札长短亦须经意求与原者不差分毫方易于追步此无他法一似欲作伪迹欺人者则无不肖矣
　　近时有善作伪书欺人者亦多有优孟伎俩及其拨置古人自运依然伧父面目此固由其胸次猥琐不能吸摄古人妙处亦是用意规拟时止求践成迹不能神而化之消归自己故也
　　古人作一段书必别立一种意态若黄庭之玄淡简逺乐毅之英采沈鸷兰亭之俛仰尽态洛神之飘飖凝伫各自标新拔异前手后手亦不相师此是何等境界断断乎不在笔墨间得者可不于自己灵明上大加淬治来
　　吾辈学书正如壮儿学手搏岂是不能握拳筑脊直是要学其势耳得势则跳跃颠扑动能制人死命令旁观者见其雄逸震荡以为天地且入其低昻簸弄中竒态溢出矣
　　唐人书法俱从右军禊帖中各自紬绎而成如伯施得其朗润信本得其缜密登善得其婉逸公权得其雄迈泰和得其超卓陆柬之赵模则又全体脱出而乏其神骏其不践迹而天成者颜平原杨景度二人耳
　　精墨乃松液所成又经化炼轻升滓浊尽去渍以清泉磨以莹石如膏如露濡毫之余间用吮吸灵竒之气透入窍穴久久自然变易骨节澄炼神明谓之墨僊非虚语也世谓躭书画者必寿此理也耶
　　梁武帝学佛精儿陶弘景神僊宗伯唐太宗英武真君李煜荒淫孱主而皆笃意书法咸有深嗜卓诣盖由书道中备有真寂玄旷与夫雄姿绰态可摄种种根性令其醉心耳
　　米南宫书大小天马赋有掣衔顿辔不受羁络之气山谷注李伯时所写天闲六马赞矜栗耸峙如就驾銮舆排仗阊阖蓄千里逺迈之意而不敢逞若坡翁作马劵与李方叔则髙朗卓荦宛然龙騋步骤延颈颙目以顾草泽之羣三公笔墨变化往往随事注精以展其妙如此
　　林君复得宛陵葛生所茹笔十余筒云其中精妙者二三用之如百胜之师横行楮墨间所向无不如意林书清痩洒落有雪鹤松猿之韵想见葛生所擅当以圆劲不滞为勲耳
　　李阳氷忘归台铭篆笔细痩縁当时用活石镌刻岁久渐生刻处几合石刻而复生天下自有此一种物亦息壤之类也
　　费补之论书贵有节气画贵有风味画之风味易知书何以见有节气盖谓会古融今灵爽独运处自备一种劲秀不唯不逐时尚兼亦不随古人脚根转耳
　　东坡先生用李廷珪以下至潘谷十三家墨书杜诗十三篇仍各于其下笺名以玩之相与品墨之次第坡公鉴墨极精又手书杜作此卷真墨宝也竟不知落何处耳
　　乐毅论王着所书李白狂草葛叔忱所书絶交书李懐琳所书大字兰亭叙徐铉所书
　　江邻几云永叔书法笔最弱浓磨墨以借其力故知用墨浓淡燥润得笔者无不如意
　　右军英毅卓荦细玩则恬和典雅溢出所谓金玉其相也献之非不俊迈然芒采四射如八宝中水晶矣
　　米南宫创意为云山简古苍老真有落墨成象之趣敷文即小涉经营其神浑身入水墨中一一运出令人得坐而索其蹊径也即苏明允文字沈雄简劲如负嵎之虎威震毛族子瞻兄弟乃若起而搏掷矣然则此数公即艺事亦居然父子也
　　沈存中云唐太宗力购羲之真迹唯乐毅论乃右军亲笔于石而镌之以为家法者昭陵之殉亦以其石便于甃耳后温韬盗发其石已碎用铁束之皇佑中髙绅学士之子安世为钱塘主簿存中就其家见之末后独一海字
　　世又以为兰亭入昭陵正坐此帖之误兰亭开皇中已为秘宝江都随行久付烈焰萧翼计赚之说传竒幻语乌足深信也
　　存中云三馆楷书非不精不丽求其好处到死无一笔世所传乐毅论正是三馆楷书耳
　　欧阳文忠公题官奴帖以为皆魏晋人施于家人朋友逸气余兴初非用意自然可喜后人乃弃百事而以学书为事终老穷年疲敝精神而不以为苦是其可叹然锺繇呕心裂被张芝临池池水尽墨曷常不专精笃志唯其专笃故偶然挥运自成神妙耳文忠此言似无真会
　　祝枝山刻陈少阳书草于镇江郡庠其书言三事一留李文定而黜汪黄一乞下罪已之诏亟罪不进兵之将一请勿幸金陵此书上即日被祻而所刻乃其藁草也山谷擘窠书学瘗鹤铭痩劲清栗真出铁石手腕其行押书亦有透绢处沈鸷痛快墨汁透入绢背即衬纸亦可装潢作玩也
　　乐毅论小中有楷黄庭经楷中有小东方朔画赞五分中有方丈洛神赋方丈在五分中曹娥碑五分字四分画力命表三分画五分字
　　唐太平公主淫纵无检知爱乐毅论妙迹则天以织袋贮置箱中授之后为咸阳老妪窃出竟付灶火
　　唐翰林搨书人刘秦妺善临写右军兰亭及西安帖张天骏有厮养婢善书观者啧啧嗟赏
　　凡作小楷不可寻常须有法象黄庭经肩有力而腰脚随风洛神赋头足用力而胸腹慊然天僊水僊宛然可见乐毅论劲正而遒敛东方朔赞和易而逍遥以写二贤之情性力命表栁叶溶曳于微风象微臣之遇宠曹娥碑花蕊飘流于骇浪似幼女之捐躯巧画不能摹雄文不能写而形容分明可见于翰墨之间此天地之融精鬼神之干妙所以数帖神护持传宝百世也
　　唐文皇令羣臣上奏任用真草惟名不得草遂以草名为花押韦陟有五朶云之目宋施结喜收古人押字类而成书魏晋名迹梁搜藏皆令朱异懐充沈炽文徐僧权满赛押缝唐及北宋人往往以押名通书问虽上表章犹或用之近世始施押字于公移以防诈伪而不敢复施于所尊矣余购得蔡君谟手简实用押名见者疑骇因而落价亦可笑也
　　王右军书陆机文赋褚河南亦临之孙虔礼书扬雄蜀都赋俱有石刻今不甚行
　　汉宦者李巡请于灵帝令蔡邕考定石经书刻于鸿都门古阉宦好学乃过士大夫如此余闻宋光尧手书十三经刻石今虽残缺尚在杭州府学大成殿两庑士流未有过而问者经术日衰可叹也
　　米元章论书于道君前曰蔡襄勒字沈辽排字黄庭坚描字苏轼画字上复问卿何如对曰臣书刷字世皆不解其何语余为铨注曰勒字颜法也排字欧法也描字虞永法也画字徐季海法也刷字本出飞白运帚之义意信肘而不信腕信指而不信笔信笔而不信墨挥霍迅疾中含枯润有天成之妙右军法也隠然凌轹诸老自占一头地
　　宗忠简公留守汴京当金人蹂躏之余百务拮据岂有意营不急者一日于艮岳遗址得定武禊帖石刻即遣力辇至行在中途为斡里雅布邀截以去后金昌宗以为秘玩盖右军秀杰之笔照曜天地不惟蛮貊通知宝爱即勲名忠耿之老亦不容屑越于颠沛时也
　　宣城陈氏世传王右军求笔帖至唐栁公权与求笔先与二管戒其子曰栁学士如能用当留此不尔退还以常笔与之栁果不能用易常者盖前二者唯右军能挥运耳余见栁书大小真迹皆极雄劲尚未能执笔岂能遽窥山阴堂奥哉书道之不易如此
　　孙过庭书可谓变动之极矣昔人犹以千字一律如风偃草短之何也
　　唐石经多妄加改窜明皇尤喜穿凿既乱大学次序又删去颜渊问仁五句孝经删闺门一章洪范改颇陂二字其注老子吾独异于人而贵求食于毋乃自诧云本无求于二字实朕所加其敢于妄作如此
　　元大徳间钱塘钱国衡刻十种兰亭笔法咸有异趣南宋内府五十余种与韩氏羣玉堂贾氏悦生堂本尔时犹有存者故国衡得选其萃耳
　　徐州伎人马盼学东坡书能得其彷佛坡书黄楼记碑其中山川烟云字皆盼笔坡笑许之遂劖石不复易
　　汉河南杜子春年且九十能通周官之义郑众贾逵往受业焉林孝存以为不验之书作十论七难以排之何休亦以为阴谋之书康成独知为圣法故能答其难且序世祖以来通人达士皆有训诂周官之不废杜氏力也
　　蜀王楷书藏书数千卷一一皆出亲札毎趋朝于白藤担子中写书书法尤谨
　　孟蜀时毋昭裔少寒微与人借文选不得愤曰吾他日贵当镂板行之
　　郑康成博学遶舎生书带草孙知微画大慈寺壁流彩所至一院尽生草如锦罽界球刬去复生谁谓才人笔端为细事耶
　　写字之义不徒执笔挥运而已盖有传写摸写倾写三义秦始皇三十六年每破诸侯写仿其宫室作之咸阳勾践破吴范蠡遁去以黄金写少伯之形而奉之礼器之溉者不写
　　古今妇人书惟渤海髙氏稍存格度其它即婉弱不胜虽以管仲姬日与魏公熏炙亦不免此李汉老曽咏女子写字句云云情散乱未成篇花骨倾欹终带软亦实语也偶阅秦淮诸姬与徐范素君宛若各书题此
　　永乐中令翰林习书人朱铨金书金刚经洪熙潜邸令江浚金泥写佛经成弘间尤盛今鬻古者炫饰之悉归赵魏公矣
　　书家得一好笔如壮士拾一宝刀得一良墨如统军者受千艘之饷得数行古迹如行师佩玄女兵符
　　赵松雪得米颠壮懐赋阙数行取刻本临书以补其阙凡易五七次终不如意因叹曰今不逮古多矣苏沧浪补书懐素自叙前六行细玩亦终似有拟议未混合处
　　元钱塘人李和鬻碑刻为业有印记曰李和鍳定石刻印人或持赝本求印毅然不可彼以贩鬻餬口者犹能恪守如是若今日收藏士大夫家炽然作伪以相炫独何心哉
　　黄庭坚书杜子美两川夔峡诸诗刻石眉州想见其句法雄沈书腕歴落之妙恨不得摹取一纸为朝夕之玩黔州有嘉禾堂黄鲁直书壁十五字犹在云涪翁晚策杖至此观江涨雨余天欲凉
　　今世所传石经乃伪蜀相毋昭裔捐俸令张徳钊依唐太和本写宋元佑中白元均补公羊榖梁二传宣和间席升献又刻孟轲书范成大又云孝经论语尔雅广政甲辰张徳钊书周易辛夘岁杨钧孙逢吉书尚书周徳正书周礼孙朋吉书毛诗礼记仪礼张绍文书左氏传不知何人书皆蜀士笔也今人见其楷法类虞褚疑为唐人未之考耳
　　黄鲁直云老夫之书本无法也但观世间万縁如蚊蚋聚散未尝一事横于胸中故不择笔墨遇纸则书纸尽则已亦不计工拙与人之品藻讥弹譬如木人舞中节拍人叹其工舞罢又萧然矣
　　宋严羽卿论诗姜尧章论书皆精刻深至具有卓见及所自运顾逺出诸名家后大抵议论与实诣确然两事议论者识也实诣者力也力旺者能蔑识识到者又能消力语云识法者惧每多拘缩天趣不得泛溢也观白石书咏沧浪诗自当得之
　　汉魏以来图书竒迹梁元帝裒集极多江陵之亡尽付烈焰陈隋稍稍搜聚至炀帝益富立二台禁中一藏古物一藏法书名绘江都之游连舻自随宇文变起仓卒亦踵梁辙与宝玉俱焚唐文皇笃意翰墨购访日盛秘府所缄固充牣也武后专制宠臣张易之奏请装治因令善工宻为摹肖窃其真者自藏于家易之被诛薛稷取去稷败为惠文太子隆范得之而终焚于火宋淳化所刻不知经几畨脱堑矣善学者不可出手眼神而明之以索古人于象外乎
　　蔡卞日临兰亭一过东坡闻之曰从是证入岂能超胜盖随人脚跟转终无自展步分也
　　唐人临兰亭各自出一种意度右军平日自书又每种叧出一意度非有意求异以八法精熟融烂胸中随地出之如水波云叶初无定质可泥耳
　　唐人崇事法书其治书有四种曰临曰摹曰搨响曰硬黄临者置纸法书之傍睥睨纎浓点画而仿为之摹者笼纸法书之上映照而笔取之响搨者坐暗室中穴牖如盎大悬纸与法书映而取之欲其透射毕见以法书故缣色沈暗非此不澈也硬黄者嫌纸性终带暗涩置之热熨斗上以黄蜡涂匀纸虽稍硬而莹彻透明如世所为鱼枕明角之类以蒙物无不纎毫毕见者大都施之魏晋锺索右军诸迹以其年久本暗又所宗师故极意取之也临书如双鹄并翔各极其致不必为步骤之拘非于书有深诣者不能也以故属之虞褚诸公以下三者则赵模冯承素辈职耳
　　宋黄伯思东观余论辨驳古今法书最为精刻乃其辨黄庭经一节实欠详审伯思曰黄庭经帖为逸少书仆考之非也按陶隠居真诰翼真检云晋哀帝兴宁二年南岳魏夫人所授惟有黄庭经一篇得存盖此经也逸少以穆帝升平五年卒后二年为兴宁二年此经始降逸少安得预书之又按梁虞和论书表云山阴坛酿村养鹅道士谓羲之曰久欲写河上公老子缣素已具无人能书府君能自屈书两章便合羣以奉羲之为停半日写毕携鹅去晋书本传亦着是说然隠居与梁武启又云逸少有名之迹不过数首黄庭劝进乐毅等不审犹有存否盖此启在着真诰前未之考耳而李太白乃有黄庭换白鹅之句相习之谬也伯思自以为至当矣不知右军写道徳经换鹅又写黄庭经换鹅自是两畨事而太白诗亦两见一云右军本清真潇洒出风尘山阴遇羽客爱此好鹅宾扫素写道经笔精妙入神书罢笼鹅去何曽别主人一云镜湖清水漾晴波狂客归舟逸兴多山阴道士如相见应写黄庭换白鹅实互用之也考道藏黄庭有数种有内景黄庭有外景黄庭又有黄庭遁甲縁身经黄庭玉轴经魏夫人所出乃内景一种系杨真人羲写其外景经老君所作先出行世右军所书两不相溷也张懐瓘书断张彦逺法书要録并载右军书黄庭六十行褚遂良右军书目黄庭经书与山阴道士其时真迹自在又武平一徐氏法书记亲在禁中见武后曝书太宗所遗者六十余函有黄庭何所复疑哉他人无误正伯思自误耳
　　北齐淮南经略使辛术于广陵获得传国玺送于邺文宣以玺告于太庙此玺即秦所制方四寸上纽交盘龙文曰受命于天既寿永昌二汉相传又歴魏晋晋懐帝败没于刘聪聪败没于石氏石氏败晋穆帝永和中濮阳太守戴僧施得之遣督护何融送于建业歴宋齐梁梁败侯景得之景败侍中赵思贤以玺授景南兖州刺史郭元建送于术故术以进焉术少爱文史晚更勤学虽在军旅手不释卷及定淮南凡诸赀物一毫无犯唯大收典籍多是宋齐梁时佳本鸠集万余卷并顾陆之徒名画二王以下法书数亦不少
　　杭州邵皇亲坟吴越时法因寺基也后山壁上有司马温公篆家人卦遒劲可观
　　赵文敏善用笔所使笔有宛转如意者輙剖之取其精毫别贮之凡萃三管之精令工总缚一管则真草巨细投之无不可终岁任之无敝矣故公书点画如碾玉锤金无纎毫遗憾也
　　写数字必须萧散神情吸取清和之气在于笔端令挥则景风洒则甘雨引则飞泉直下郁则怒松盘纠乍疾乍徐忽舒忽卷按之无一笔不出古人统之亹亹自行胸臆斯为翰墨林中有少分相应处也
　　荀舆能书尝写狸骨治劳方右军临之至今谓之狸首帖
　　王平南廙右军之叔也善书画尝言吾诸事不足法惟书画可法后晋明帝师其画王右军学其书
　　梁武教诸王书令殷铁石于大王书中搨一千字不重者每字片纸杂碎无序武帝召周兴嗣集句成韵一夕编成鬓发皆白右军孙智永禅师自临八百本江南诸寺各留一本
　　王右军先讳正故法帖中谓正月为一月为初月其它正字率以政代之
　　山谷云右军似左氏大令似庄周
　　学书执笔有髙下虞永兴云笔长不过六寸真一行二草三指实掌虚
　　欧阳文忠云予书常使腕运而指不知郑子经云小字法在掌指大字法兼肘腕魏晋间帖掌指字也
　　昔人云颜鲁公学不如其人于麻姑坛记见之词不如笔楷不如行有意不如无意于争坐位帖见之
　　晋人书法在态中故圆而多逸唐人态在法中故方而多遒宋初诸人犹遵唐矩至四大家而唐法尽变竞为倾侧矣
　　虞伯生云坡谷出而魏晋之法尽米元章薛绍彭黄长睿方知古法又云长睿书不逮言惟绍彭最佳而世遂不传绍彭号翠微居士其父师正重摹定武兰亭其子嗣昌刻智永千字文盖世有书学者
　　金人王庭筠与赵秉文党懐英同负书名秉文号闲闲居士九江碑工李仲宁工于刻字崇宁初诏郡国立党人碑仲宁不肯刻曰小人家旧贫窭赖开苏内翰黄学士词翰遂至温饱今以为奸不忍下手时论贤之
　　山谷草书青莲秋浦歌一卷后自跋云已所作草书举世并谓佳独钱穆父以为俗反自思省尽改去俗则世人见之则又不谓佳嗟乎去俗之作安能责俗人赏识此政宜世人不识为佳王子敬有言外人那得知诚然矣
　　朱巨川告身一为颜鲁公书一为徐季海浩书巨川以试评事兼县令别无功徳表见止以名迹之垂照耀千古
　　米元章书从褚登善悟入登善深于兰亭为唐人秀颖第一
　　宋髙宗尝以兰亭赐太子令写五百本更换一本
　　十七帖硬黄本汝阳王思延得于燕都济南邢子愿借之摹勒上石
　　米襄阳好书天马赋其最得意为擘窠大字后题云为平海大师书后园水丘公观后有黄子久诸人题跋子久云展视之时有大星贯斗而坠其声如雷
　　栁诚悬有小楷清静经云真护命经宋搨下真迹一等嘉禾项氏又藏其度人经真迹精妙絶伦
　　宋人阁帖不入颜平原盖颜书宋初不甚宗尚至苏黄诸公始知推尊如子长史记晋魏皆不甚行而班掾最着古人精神发露故有时也
　　文待诏每旦必书千文一卷
　　黄山谷曰心能转腕手能转笔书字便如人意古人工书无他异但能用笔耳又曰余尝评书字中有笔如禅家句中有眼如右军如湼盘经说伊字具三眼也又曰用笔之法欲双钩回腕掌虚指实以无名指倚笔则有力古人学书不尽临摹张古人书于壁间观之入神则下笔时随人意又曰笔力同中有异异中有同后百年如有别书者乃解余语耳张长史折钗股颜太师屋漏痕王右军锥画沙印印泥懐素飞鸟出林惊蛇入草索靖银钩虿尾固是一笔心不知手手不知心法耳又曰肥字须要有骨瘦字须要有肉古人学书学其工处今人学书肥瘦皆病又尝偏得其人丑恶处如今人作颜体乃其可慨然者
　　东坡先生云真书难于飘扬草书难于严重大字难于结宻而无间小字难于寛绰而有余
　　赵子固孟坚云学晋必从唐入则有间架墙壁仅有三焉化度九成庙堂耳三书之法平正恬澹分间布白行笔停匀不可使一髙一低一斜一欹少涉世俗俗之从生始于徐浩为书须戒徐会稽之浊李北海之狂浊在跛偃狂在欹斜　鲁公之正其流也俗诚悬之劲其流也寒　态度者书法之余骨格者书法之祖　草书虽连绵宛转然须有停笔惟大令绾秋蛇为文皇所讥至旭素始作连绵此黄伯思简斋尧章所不取也要之晋人之妙不在此法度端严中萧散为胜耳
　　翟伯寿问书法于米老曰无垂不缩无往不收
　　姜尧章曰字法真多用折草多用转折欲少住住则有力转欲不滞滞则不遒然而真以转而益遒草以折而后劲不可不知也书以疎为风神宻为老气迟以取妍速以取劲　艺之至未始不与精神通其说见于昌黎送髙闲上人序
　　虞伯生云米氏父子书最盛行举世学其竒怪不惟江南为然金朝有用其法者亦有善书得名而流弊南方特盛遂有于湖之险至于即之之恶谬极矣
　　白鹿峯陆樗自叹有兰亭癖
　　颜平原云张长史虽天姿超逸妙絶古今而楷法精详特为真正余见长史草书墨迹独其楷书即古帖中亦未见之
　　研北杂志云姜尧章作绛帖评旁证曲引有功于今古赵子固目姜尧章为书家申韩
　　顾信字善夫居太仓善笔扎从赵文敏公逰每得文敏书即镵诸石寘一亭中扁曰墨妙文敏为其好学乐为之书尝为杭州军器局提举
　　右军去郡之后有告墓帖既避王述遂终不出然兰亭黄庭皆在尔时始出米芾所谓右军妙迹去郡方佳
　　书家矜式宜宝兰亭至于圣教序宋人谓为院体専书官诰赵子固言其逸笔处不知懐仁从何取入使后人未仿羲帖先为此俗态观之可恶
　　陆子渊云兰亭无下搨盖正本既佳得其一枝半节皆可名世
　　智永书千字文八百本其真迹旧在江西袁简肃家会稽董仲舒家又有不全本在董思白家若刻本则薛氏刻于大观中余曽见彼时初搨
　　唐文皇装潢锺王真迹以上者居前下者居中中者居后
　　米元章云褚临兰亭少长字世传众本皆不及长字其中二笔相近后捺笔钩回笔锋直至起处懐字内折笔抺笔皆转侧偏而见锋蹔字内斤字足字转笔贼毫随之于斫笔处贼毫直出其中世之摹本未尝有也
　　东坡作书于卷后余数尺曰以待五百年后人作跋司马温公与范忠宣书一卷宋景濓题云阅此帖者当知治乱之机所系初不可以寻常简牍视之也
　　锺繇摹正考父鼎铭字大如拳非分非篆纸则虫剥蚀尽独字墨不剥署云庚午五年九月锺繇摹后有唐太宗宋徽宗理宗元皇庆四御跋
　　兰亭叙六朝时已有石刻今尚有开皇本是隋时所刻唐文皇见刻本遂访真迹于越州辨才得之命汤普彻冯承素褚遂良欧阳询各摹一本原与隋本相似至宋始独称定武为欧阳询摹下真迹一等羣公聚讼縁此而起
　　沈存中云唐太宗力购羲之真迹唯乐毅论乃右军亲笔于石而镌之以为家法者昭陵之殉亦以石便于甃耳后温韬盗发其石已碎用铁束之皇佑中髙绅学士之子安世为钱塘主簿存中就其家见之末后独一海字李君实云十年前赎得一本正海字独留本其阙处有叙书修字数个盖欧阳文忠再拓本也王献之保毋帖乃亲书于砖而刻之
　　右军快雪时晴帖旧在元内府延佑五年出示羣臣令刘赓赵孟俯图卜德勒题跋相传此为右军正书今在真行之间米老亦有此疑
　　徐文长渭云临摹兰亭者多矣然时时露已笔意者始称髙手
　　王平南廙得索靖书一纸永嘉丧乱乃四迭于衣中以渡江
　　虞世南奏草真迹中云伏蒙圣慈以臣进呈孔子庙堂记石本特赐臣晋右将军王羲之黄银印一颗臣已祇受
　　唐人书欧虞褚薛皆有蹊径学之輙易肖似惟颜鲁公正书易学行书难摹如争坐位祭侄文乞米帖鹿脯帖马病帖送明逺太冲赠裴将军皆宗右军而风神絶类立于不测令人转逺
　　眉山诗曰吾虽不善书晓书莫如我茍能通其意常谓不学可貎妍容有嚬璧美何妨撱端庄杂流丽刚健含婀娜数语极书家妙境
　　昔人云羲之五十书成黄山谷亦自绍圣乙亥谪黔中得藏真自序于石阳林宗落笔顿觉超异时五十余矣老而好学犹足名世书此自箴无以年自弃也
　　王文安英题朱子墨迹云常读文公先生书字铭曰握管濡毫伸纸行墨一在其中点点画画又曰放意则荒取妍则惑必有事焉神明厥徳夫书六艺之一也学者之余事而有至理寓焉去古既逺世之学书者以姿媚妍丽为工而所书者则又多艶辞俚语无益于世是以先生之所谓一者敬也敬存于心则不至于荒惑而书之体自得有事于此乃能神明其徳先生于书其敬且尔在他人可不慎哉
　　书史会要王旷导从弟与卫氏为中表故得蔡邕书法于卫夫人以授子羲之则是右军父子皆经卫指授也卫受笔法于蔡琰书法之传在二女子亦自一竒
　　古来奸雄多任务书如李斯赵髙曹操锺会刘曜王敦桓温刘裕刘毅桓元郄超朱温之属下至盗贼亦有之梁虞龢论书表云卢循素善尺牍尤珍名法西南豪士咸慕其风剧贼乃亦娴此真可怪也戴若思亦工书
　　虞又云谢灵运母刘氏子敬之甥故灵运能书而特多王法昔人云王氏例能书谢氏例能诗按谢氏自文靖【廋肩吾书品列中之上】已来尚奕万晦敷方明灵运惠连综静朓藻皆擅书名乃至道韫亦云善书知前贤未为笃论也【谢氏兰玉集自安石厯梁陈凡作者十六人吴兴江闻序安石移葬长兴之九鸦冈见吴兴掌故集】
　　世嗤奴书为不足贵法帖中如吴琚之学米元章王诜之学苏东坡俞紫芝之学赵松雪钱溥之学宋仲温黄省曽之学祝枝山俱能入其室亦称甲观然则师法前人亦学者所不废但欲得其神理即可传耳至吴原博之学东坡竟无一笔不似亦不能出其范围迄今原博书犹人所共珍也
　　米元章一帖曰草不可妄学黄庭坚而鲁直集中有答僧书云米元章书公自鉴其如何不必同苏翰林元论也乃知二公书素不相可如此见却扫编
　　文海披沙记笔之异者锺繇张芝王右军皆用鼠须欧阳兰台用狸毛为心萧祭酒用胎毛为柱张茂先用鹿毛陶隠居用羊须郑虔谓麝毛一管可书四百纸狸毛可书八百纸又有丰狐■〈虫向〉蛉龙筋虎仆及猩猩毛狼毫虽竒品而醇正得宜不及中山免毫若淇泉之鸭毛雀雉毛但取五色相间为观美耳
　　曹□李志与右军同时亦能书南唐王文秉工小篆自号王逸老意欲与逸少相抗皆以其人偎琐世不与其书名东坡居士从游者尚有髙述潘岐以人品平平不得与秦晁张同称今人不能自树徒知攀附胜流竟何益耶
　　唐张旭以草圣名世画墁録云长安府録厅有唐吏部郎官题名碑张长史书序楷法整若军阵云云世言张长史书法传颜鲁公观此信然
　　韵语阳秋云米元章书画竒絶从人借古本自临搨临竟并临本真本还其家令自择其一其家不能辨也以此得古人书画甚多东坡屡有诗讥之锦囊玉轴来无趾粲然夺真疑圣智又云巧偷豪夺古来有一笑谁似痴虎头人之嗜好耽着乃至于此元章尝欲以九物换刘季孙子敬帖不获其意歉然张芸叟作诗云倩君出竒帖与此九物并今日投汴水明日到沧溟可以警膏肓于书画者
　　诗话总龟云东坡跋元章所收书画地为饼未必似要令痴儿出馋水山谷和云百家传本略相似如日行天见诸水又云拙者窃钩輙斩趾皆讥元章患浄病及好夺取人书画语
　　唐僧智永为王右军七世孙皎然为谢康乐十世孙二僧诗字名家不忝其祖
　　学书与学画不同学书有古帖易于临仿即不必宋唐石刻随世所传形模輙似赵集贤云昔人得古帖数行専心学之遂以名世或有妙指灵心不在此论矣画则不然要须酝酿古法落笔之顷各有师承略涉杜撰即成下劣不入具品况于能妙
　　大观帖宋徽宗以阁帖摹本出王着手未为精确诏龙大渊等重将禁中所藏真迹刻石标题官阀亦有改定蔡元长之笔也评书者谓在淳化帖之上好古之家每得一二卷以为竒宝
　　兰亭无下搨谓其真迹既竒絶摹刻虽失真亦各有所近如得肉得骨之论但定武唐本得其神耳秦中石刻流传于上党者娟秀温润当是褚河南所摹未知王顺伯尤延之曽经辨论否然右军风神宛然可想
　　老米研山易薛绍彭甘露庄既易复请见靳固不出米老诗云虽有玉蟾蜍向予频泪滴绍彭真忍人哉
　　宋人名手作独乐园图与辋川嵩草堂并传画苑点缀司马君实许大富贵相当时实止一亩居耳园无广狭相也白香山自谓东都有美酒者无不造有名园者无不游图无人我相也维摩居士毗邪文室摄取三千世界如陶家轮忽复不见是有无相亦不可得也
　　澄清堂李后主所刻石贺知章所摹五代时朱温之子亦刻石所谓贞明帖也宋太宗因之以刻淳化阁帖王着摹手颇痴肥多肉失贺监之意虽声价最髙不堪并视有肤清神清之辨矣
　　宋时聚讼定武兰亭有损本不损本五字七字之辨近世于圣教序亦然若唐石唐拓流传海内者未尝一见所见唯宋搨唐石耳而纷糺何以显五字无有完善内至于出二字踪迹俱不可寻矣
　　智永为虞世南师作永师书当思永兴用笔乃不笨钝作虞书当思永师用笔乃不板结赵文敏六体千文惟楷书絶类智永盖以虞伯施叅合为之遂为古今之絶王雅宜学虞不免奴书之诮文太史日写智永千字文一本字形颇相肖而笔稍偏矣
　　兰亭叙为宋人聚讼此实右军真血脉然王顺伯尤延之诸人专复位武一刻无论定武难致果如赵子固舍命宝之日夕临仿亦有禅家从门入者不是家珍之喻岩头云须一一自己胸中流出盖天盖地去始是了手山谷云世人但学兰亭面欲换凡骨无金丹真笃论也
　　陆文裕公跋云兰亭无下搨盖正本既佳得其一枝半节皆可名世栴檀之林必无杂树
　　黄要叔父子写生颇费时日白石翁以顷刻工力敌之而气韵生动神采焕发所谓以少许胜人多多许其于连城之赏则均耳逸品在神品之上信然
　　董华亭书坡公大江词即以其笔法书之米元章谓东坡画字赵子固又云偃笔之病误我苏公然山谷有云子瞻书为今代第一挟以文章妙天下忠义贯日月之气自非书家所能争长也
　　山谷老人得笔于瘗鹤铭又叅以杨凝式骨力其欹侧之势正欲破俗书姿媚昔人云右军如鳯翥鸾翔迹似竒而反正黄书宗旨近之盖兄事苏而弟蓄米自负不小
　　唐贞观时楞严犹未经翻译永兴破邪论亦世谛流布尔颜鲁公颇事道言李北海但作碑版懐素着袈裟犯饮酒戒草书狂纵不足与写经手较量功徳唐世学书甚盛皆不为释典所用梁肃房融其书不称惟裴休深于内典兼临池之能淳熙帖所刻是已至苏黄两公大以翰墨为佛事书不及唐其深心般若故当胜也
　　古人书皆以竒宕为主絶无平正等匀态自元人遂失此法余欲集阁帖中最可见者作一书谱所谓字如算子便不是书揺笔便当念此自然超乘而上
　　书家好观阁帖此正是病盖王着辈絶不识晋唐人笔意専得其形故多正局字须竒宕潇洒时出新致以竒为正不主故常此赵吴兴所未梦见者唯米痴能会其意耳今当以王僧虔王徽之陶隠居大令帖几种为宗余俱不必学
　　月仪帖本出索靖后多散逸不传此多唐人拟作者笔法亦宗索靖其虚和夭娇间有豹奴遗意大都为章草者必兼右军乃合不则宋刻辈耳
　　临帖如骤遇异人不必相其耳目手足头面当观其举止笑语真精神流露处庄子所谓目击而道存者也
　　杨羲黄素黄庭经真迹赵文敏有长歌乃其所藏也杨书以郗氏为师不学右军父子然翩翩有冲霄之度实自餐霞服炁中来非临池工力所能庶几也米元章待访録云六朝人书无虞褚习气
　　内景经全在笔墨畦径之外其为六朝人得意书无疑今人作书只信笔为波画耳结构纵有古法未尝空用笔也善用笔者清劲不善用笔者浓浊不独连篇各体有分别一字中亦具此两种不可不知也
　　书家以分间布白谓之九宫元人作书经云黄庭有六分九宫曹娥有四分九宫是也信本千文真有完本具于胸中若构凌云台一一皆剂而成者米南宫评其真书到内史信矣欲学书者先定间架然后纵横跌宕惟变所适耳
　　孙过庭云既得平正须追险絶书为工惟颜行与景度草得之景度好题寺壁不甚书缣素即宣和所收亦复寥寥苏米皆学其书故每多推重
　　东坡先生少学兰亭故其姿媚似季海至酒酣意忘工拙字特瘦劲乃似栁诚悬笔圆而韵胜挟文章妙天下忠义贯日月之气
　　东坡云诗至于杜书至于颜能事毕矣然如画家评画神品在逸品之下以其费尽工力失于自然而后神也真诰云仙官皆有职事不如仙人之未列等级者为游行自在书画皆然即颜书最传为祭侄争坐位乞米帖皆无矜庄天真烂漫故杨少师李西台苏黄蔡君谟皆宗之也

　　○恽氏说画小记

　　南宗以唐王摩诘维荆洪谷浩为祖开文人笔墨游戏法后至董源号北苑南唐人髙逸沈古元四大家皆宗之黄公望字子久号大痴又号一峯最近巨然巨然北宋僧亦师北苑者也故今称董巨但一峯用正峯长皴数笔则得自北苑也倪瓒元镇号云林又号迂翁学北苑兼洪谷意所以独逸在三家上吴镇仲圭号梅花道人独得北苑墨叶兼巨公之长最为沈郁黄鹤山樵王蒙叔明初师北苑后兼摩诘细麻皮皴极郁密浑厚其用墨意不离北苑要之黄倪吴王四家总出北苑而各不相似所以能髙自立家若如出北苑一手纵极肖已落第二乘矣岂能与北苑并传不朽者乎如近世王绂杨基张羽徐贲皆以笔墨游戏得元人意致亦各成家文征明沈周仇英唐寅未尝相袭而董宗伯其昌复宗北苑绘苑风流頼以复振云北宗以南宋刘李马夏为标表刘松年李唐马逺夏圭四家各有竒妙李晞古境界极险然命笔太刻画至于开辟奥僻一路使人不可到刘极精工然不及李马逺画人间传者絶少澹荡萧旷之趣间于残轴断幅中得之夏禹玉笔墨最为深沈又极灵秀创境亦髙竒但所画皆浙中山水耳世传北宗以唐李思训昭道父子为祖即世号大小李将军者俱极工整丽密之致由刘李马夏辈观之岂复有二李遗意耶故北宗以李将军论则可谓衣钵失传者矣余因断自刘李马夏始近人言北宗者惟仇唐仇不及唐之髙秀而精工之极又得士气此最不易得在浙则戴静庵文进逺宗马夏然视仇又千里矣因叹息久之暇日偶与正叔论画遂记其语

　　○唐荆浩画山水赋

　　凡画山水意在笔先逺人无目逺树无枝逺山无皴隠隠似眉逺水无波髙与云齐此其诀也山腰云塞石壁泉塞楼台树塞道路人塞石分三面路看两蹊此其法也凡观山水先看气象后辨清浊逺山不得连近山逺水不得连近水山腰回抱寺观可安断岸颓堤小桥可置凡作林木逺者疎平近者森密有叶者枝柔无叶者枝硬生于土者修长而挺直长于石者拳曲而伶仃古木节多而半死寒林扶疎而萧森山形不得重犯树头不得整齐山借树为衣树借山为骨树不可繁要见山之秀丽山不可乱要显树之精神

　　○画

　　谢在杭五杂俎曰自唐以前名画未有无故事者盖有故事便须立意结构事事考订人物衣冠制度宫室规模大略城郭山川形势向背皆不得草草下笔非若今人任意师心卤莽灭裂动輙托之写意而止也张僧繇展子虔阎立本辈皆画神佛变相星曜真形至如石勒窦建徳安禄山有何足画而皆写其故实其它如懿宗射免贵妃上马后主幸晋阳华清宫避暑不一而足上之则神农播种尧民击壤老子度闗宣尼十哲下之则商山采芝二疏祖道元达鏁谏葛洪移居如此题目今人郄不肯画而古人为之转相沿仿盖繇所重在此习以成风要亦相传法度易于循习耳
　　古图既不可见尚有散见其名目于载籍中者如曹不兴元女授黄帝兵符图宋炳狮子击象图张僧繇汉武射蛟图卫协穆天子宴瑶池图周昉杨妃架雪衣女乱双陆图燕文贵七夕夜市图叶仁遇淮阳春市图王士元緑珠坠楼图任才仲四更山吐月图刘宗道照盆孙儿图李伯时嫁小乔图无名氏佳人寒食图赵子昻管夫人烹茶图周通李陵送苏武图何霸潇湘逢故人图唐人邨田暝歌图任南麓玉环并辔图宋人美人却扇图张萱虢国夫人夜逰图按其名目尚怳惚若见于目中使人飞动不能自己况覩其真迹乎董华亭常言名画不必骤见梦见三四度而后见之始佳予谓更不得见亦正佳
　　画家画古人图像皆须考其时代如冠舄衣褶车服之类一有踳误杜篹后人得而指之诗赋亦然宋史绳祖学斋占毕称杜牧阿房宫赋烟斜雾横焚椒兰也二句尤不可及谓六经止以椒兰为香楚辞言椒浆兰膏亦然若沈檀龙麝等字皆出于西京以后近世文士作媫妤怨明妃曲而引用梅装莲步更为可笑此皆齐梁间事汉时宁有之邪
　　吴道子画钟馗手捉一鬼以右手第二指抉鬼眼时称神妙或以进蜀主孟昶甚爱重之一日召示黄筌谓曰若以拇指搯鬼眼更有力试改之筌请归数日看之不足以绢素别画一钟馗如昶指并吴本进纳昶问之对曰道子所画一身气力色貎俱在第二指不在拇指今筌所画一身气力意思并在拇指是以不敢輙改此虽论画实诗文之妙诀读史记汉书须具此识力
　　宋徽宗崇宁三年立画学考画之等以不仿前人而物之情态形色俱若自然笔韵髙简为工此近于空摹之格至今尚之
　　居易録宗侄茂京【原祁】为予仿荆闗董巨倪黄诸大家山水小幅十帧真元人得意之笔又自题絶句多任务其二云蟹舎渔庄略彴边栁丝荷叶鬬清妍十年零落荒园景彷佛当时赵大年【西田园】横冈侧面出烟鬟小树周遮云往还尺幅峦容写荒率晓来剪取富春山【大痴富春山岭】一日秋雨中茂京携画见过因极论画理其义皆与诗文相通大约谓始贵深入既贵透出又须沉着痛快又谓画家之有董巨犹禅家之有南宗董巨后嫡派元惟黄子久倪元镇明惟董思白耳予问倪董以闲逺为工与沉着痛快之说何居曰闲逺中沉着痛快惟解人知之又曰仇英非士大夫画何以声价在唐沈之间征明之右曰刘松年仇英之画正如温李之诗彼亦自有沉着痛快处昔人谓义山善学杜子美亦此意也
　　王翚字石谷自号乌目山人常熟人画与太仓王太常时敏王亷州鉴齐名江左称三王辛未来京师颇自贵重其画不为人作特作长幅及册子八幅相遗其意浓至可感竹垞题册后云王翚老去画尤工小幅吴装仿惠崇曽上北髙峯顶望村村风景似图中八幅其一仿大痴溪山雨意图一仿王叔明小景一题夕阳山外山仿巨然一仿赵吴兴采菱图一仿北苑一仿黄子久天池石壁图一写唐伯虎诗意诗云吴山多近打鱼矶矶上家家住翠微晓日三竿人未起查查山鹊遶檐飞又十月江南未陨霜青枫欲赤碧梧黄停桡坐对西山晚新雁题诗小着行
　　溪山渔钓一轴赵松雪画故相国真定梁公家物也松雪自题诗云桑苎未成鸿渐隠丹青聊作虎头痴久知图画非儿戏到处云山是我师溪上先人之敝庐南山秀色照庭除何时共买扁舟去看钓寒江缩项鱼晋斋识见超卓久兴仆客京师情因洽甚今晋翁先得归乡将与青山为主宾渔钓以自适仆情为之惭于其行画此以寄意且为后会之故事云
　　元佑中舒州有李亮工以文鸣与苏黄游又有李元中字画之工追踪锺王与李伯时号龙眠三李同年登进士出处相若今人但知伯时而已
　　唐诗人人多慕而写之传于画图如王右丞画孟浩然吟诗图之类故白太傅诗云兼闻好事者画我作屏风前蜀房从真尝画常建冒雪入京图见图绘宝鉴
　　唐诗人以画名家者首薛稷王右丞次郑虔顾况张志和张諲刘商图绘宝鉴云刘方平工山水树石汧国公李勉甚重之又李林甫善山水类昭道昭道思训之子林甫思诲子盖从兄弟也
　　人知滕王元婴善作蜂蝶不知嗣滕王湛然亦善画花鸟蜂蝶官至太子詹事
　　吴越王钱镠善墨竹
　　画家有两李营丘北宋李成人皆知之南宋李永亦称营丘知之者殊少太原王穉登云李营丘以山水擅名为宋画院第一谓永也
　　古人一艺亦有家学翟伯寿籀史云李伯时父虚一喜藏法书名画伯时自少好之遂悟古人用笔
　　宋僧智永成都人工小景长于传摹宛然乱真唐智永以书名此以画名
　　黄鹤山樵画欵或作王子蒙又或作叔铭
　　夏珪雪江归棹卷于浦溆曲港间作麂眼短篱丛竹蒙茸雪屋数椽掩映林薄极荒寒之趣
　　唐太宗尝与侍臣泛舟春苑池中见异鸟容与波上悦之召阎立本图其状阁外传呼画师阎立本是时已为主爵郎中俯伏池左研吮丹粉瞻望坐宾羞怅流汗归戒其子曰吾少好读书幸免面墙縁情染翰颇及侪流惟以丹青见知躬厮役之务辱莫大焉汝宜深戒勿习此技
　　书家谓索靖有一笔飞白书画家谓戚文秀画清济灌河图中有一笔超腾回折逾五文通贯于波浪之间予谓文家亦有此诀惟司马子长之史韩退之苏子瞻之文社李韩苏之歌行大篇足以当之

　　砚山斋杂记卷二

　　●钦定四库全书

　　砚山斋杂记卷三

　　北平孙承泽 编

　　○砚说前篇

　　苏易简研谱曰栁公权论研以青州石为第一绛州者次之殊不言端溪自汉晋及唐皆称研瓦所用者未央宫瓦铜雀台瓦长沙王吴芮庙瓦即称佳品但瓦以陶成终属泥质泥随磨而下故研面渐凹而墨亦减色自石研出而瓦研遂稀必然之势也当唐之季端溪之灵尚閟而未泄故青州绛州躐处其上如水晶未生玻璃遂居第一耳
　　山堂肆考曰端溪水中石其色青山半石其色紫顶石尤为光润如猪肝色者佳其贮水处有白赤黄色点者谓之鸲鹆眼脉理黄者谓之金线纹其山号曰斧柯昔人采石为研必以中牢祭之不尔则雷电失石所在端溪以水坑为贵而水坑之中有所谓老坑者尤贵焉果系老坑石色在所不论如相马者之不以骊黄也青紫猪肝色余皆得见之求所谓磨而能发留而不耗者则空谷足音也眼之有无本不闗研之声价但有眼者方为端石则一定不移之理也至于有眼而又必辨其美恶髙下则精而益精之论矣
　　东坡笔録曰端石所出岩石为甲石屋次之西坑又次之然岩石又分上下有活眼泪眼死眼之别圆晕相重黄黒相间黳睛在内晶莹可爱谓之活眼四旁浸渍不甚莹明谓之泪眼形体畧具内外皆白殊无光彩谓之死眼活胜死死胜无如坡翁论则无眼为下品矣以余所见有蕉叶青花莹然明浄如一段玉璞者玩之令人不忍释手岂以眼之有无为髙下哉
　　唐彦猷曰端石有上下岩西坑后磨惟上岩有眼眼之美者青黄黒三色相重多者自外至心凡九重其大者尤为希有或布研中为下比星房之形其生于墨池之外者谓之髙眼生于墨池之内者谓之低眼世多重下岩真下岩无眼亦贵者也
　　邵氏闻见后録曰端石如徳人毎过于厚而或亷于才不能砥滞歙石如俊人遇辄倾倒失之轻而遇事风生无不一一厌足人意按端石之生水坑者肌理融腻而研磨之际若吸若粘虽数十年不改歙石至坚其新制也诚有如邵氏所云而锋铓既尽则与墨相拒非再为磨礲不可邵氏之言葢徒知两者之新而不知其旧也
　　稗海曰小湖石在端州之西四十里石色紫而稍燥间有有眼者类雀儿眼但无瞳子耳后沥石在端州之北十里其色赤紫质亦极细但不甚润耳性又极软间有有眼者但一两晕不能多也蚌坑在下岩穴之下一小溪今已岁久中多崩塞其石久为风日雨雪所侵性甚坚顽极不发墨其石色正紫而莹浄间亦有眼色殊驳杂无层晕也大抵诸石在穴中正如石榴子隔楪磈礧各有石井笼络之其中皆有砚材大小不等既施斧凿十分之中可得三四许耳又有一种圆如瓜瓠晕眼甚佳者极鲜得之大抵下岩之价二十倍于上岩下穴之价十倍于半边山及诸穴半边山之价十倍于小湘小湘之价十倍于蚌坑蚌坑之价十倍于后沥后沥絶品亦不过数十倍也
　　此论甚详且备水坑真君子也诸石非君子而冒为君子者也精而察之百不失一矣
　　又曰端州隶肇庆府石出斧柯山距州四十里所谓灵羊峡对山也元有四种一曰岩石二曰小湘石三曰后沥石四曰蚌坑石而岩石者最精以舟入一小溪即蚌坑也水陆行八百余步至下岩自下岩行十许步至上岩自下岩转而南凡百余步至龙岩合计上岩凡三穴下岩止一穴半边山岩凡十余穴然必以下岩为胜焉龙岩乃唐初取研处其石色正紫而不及下岩后得下岩遂置龙岩不复取今下岩石已取尽遂取诸半边岩近亦塞矣可取者惟上岩耳至下岩止一穴泉水浸溢岁久石屑崩塞虽千夫终岁掘浚亦不可得也北壁岁亦在水底石色干则灰青紫石色湿则深紫其眼正圆有瞳子晕数十重緑碧与黒白相间如画其青緑处颇如翡翠色也南壁石者水半石也上岩三穴则土地之岩其中穴即梅珠岩其下穴今俗呼为中岩者是也上穴中穴今已崩塞下穴中亦有开路采石之处下无积水上有泉滴如飞雨其石色干湿与下岩相同但稍多紫色耳北壁者与下岩南壁相类但下岩与南壁石色微带黄眼有瞳子晕七八重青黄黑白緑相间不及北壁眼之无晕也上穴中穴石色益黄其眼亦带黄色半边山诸岩曰大秋风曰小秋风曰兽头曰狮子曰桃红曰荷头曰新坑曰黄坑其石亦类下岩但眼晕只三四重色亦青碧可爱惟重层叠晕稍驳杂耳凡岩石俱有两壁各石三层上为覆石其质燥甚下为底石其色颇杂虽润而不发墨三层石之后其上第一层谓之顶石其二层谓之腰石或有眼或无眼第三层谓之脚石无眼大抵有眼之石在本岩中尤为细润者也下岩之石谓之鸲鹆眼上岩下穴谓之鹦哥眼上岩中穴谓之鸡翁眼猫儿眼半邉山谓之雀儿眼鹩哥眼土人以此别之此说叙述如指掌斧柯山如在目前矣
　　又曰广东肇庆府髙要县羚羊峡对山出研三种岩石为上西坑次之后磨又次之其色深紫莹润其声扣之清逺有青緑黄重晕圆点者谓之鸲鹆眼此岩石也其色赤呵之乃润亦有鸲鹆眼但色紫纹漫而大者此西坑石也其色青紫向明侧视有碎星光点如沙中云母干而少润者此后磨石也又有子石在大石中匠者识山之脉理凿一窟自然有圆石青紫色者琢以为研可值千金也石分三种分别详明而指示简切蓄研者熟之了如指掌矣
　　又曰潘生为余言端研近无佳者成化中羚羊峡出竒石嫩软如肪以刀剜之方圆随制迎风乃坚有文成花卉禽鱼之状彩色烂然土人争掘取之往往为崩崖所压守臣封闲之今不可得矣按研谱以子石为上子石者生大石中色理莹润葢石之精者也未闻有嫩软如肪者岂精粹之极殆石髓欤研以注水不耗而发墨者为佳鸲鹆眼为真今之有眼者多矣而不耗发墨者难得也截肪石子之说如交梨火枣存其说可也不耗发墨乃研中确论收藏家千百中不能得一也
　　吴道思曰端研因端州而得名也有曰屏风背有曰宣徳岩有曰梅花坑名亦比比而最佳者则曰老坑葢老坑者自宋以来取石凿山成坑坑深里许广数里许天雨水无所泄则水汇于坑故欲取老坑石者必戽尽水乃可而戽水之费必千金焉且下坑采石从旁而入广则数里而髙仅三尺许也葢上下皆砂砾祇此三尺之石又分三层为界乃有火熖青花鸲鹆眼黄龙尾种种耳采石者坐一木板伛偻而入凿之日或止得一二或砂或皮即得佳者又损者多而全者少故老坑之石以方且大者为贵焉若岩嘴石则在老坑之口朝天岩则在老坑之背如得水气而温润者可赝为老坑葢此三地与老坑同一山故相类也老坑之不可得自前代已然然则今之端砚皆岩嘴石朝天岩耳
　　又曰石色不同有马肝紫者有凤咮赤者有龙尾纹者有蕉叶白者大约骨欲坚理欲腻其上有细花浮出自然青白色者尤佳皆由水石互相涵养经千百年孕成太阴之精此真下岩之产也此吴君端砚歌约其诗以为言者也
　　朱平涵曰端溪旧石久不可得万厯间采珠内臣至其地测旧坎水深数丈用皮囊汲至百日水尽人缒而下拾取凿零块颇多水忽大至缒者亟上得免时憨山和尚在彼觅得致王损庵五六方大者长尺余髙半之召匠依古式琢成董思白题识细洁莹浄宛如碧玉天然竒珍可爱细洁莹浄评端石最当但云宛如碧玉従未见有碧色之端石也
　　王损庵曰端州砚石中唐以后已渐知名栁公权云端溪石为砚至妙许浑岁暮自广江至新兴诗云洞丁多凿石蛮女半淘金自注云端州凿石李贺歌曰端州匠者巧如神则此时采者已极盛矣蔡绦曰太上留心文雅大观中命广东漕臣督采端溪石砚上焉时未尝动经费乃括二广头子钱千万日役五十夫久之得九千枚皆珍材也时以三千枚余二千枚分赐大臣侍従而诸王内侍咸愿得之诏更上千枚余三千枚藏之大观库于是俾有司封禁端溪之下岩穴葢欲后世独贵是砚也按下岩石在深溪中所谓千夫挽绠百人运斤岂虚语哉岂五十夫所能办又安得如许珍材葢徽宗非精鍳人只夸多耳而绦之言又未足信也
　　新语曰羚羊峡口之东有一溪溪长一里许广不盈丈其名端溪自溪口北行三十步一穴在山下髙三尺许乃水岩口也匍匐而入至五六丈为正坑従正右转数丈为西坑二门最小从其旁入为中坑従正坑坑左转十余丈为东坑东坑外即大江矣坑中水渊渟不竭以罂瓮传水注槽笕中水稍竭乃可下凿石有三层上层者稍粗中层多鸜鹆眼下层在水底多破碎不受斧凿凡西中东三洞皆然三洞皆有蕉叶白火捺而东尤美其美也以有青花点细如尘隠隠浮出或如虮虱脚者为上粗点成片者次之葢石细极乃有青花青花者石之精华也外则有若黄龙文者朱砂点者麻鹊斑者水气萦折如一道川流者圆文如水花珠涌有层数者拖緑纎长如玉带者黄若丝缕名金线者斑蚀如虫啮名虫蛀者两旁色赭名鳣鱼边者凡十余种其火捺以紫气奔而回礴又如血晕散开有若云雾之气或小而圆轮若金钱者蕉叶白以纯白成大片者黄龙文以黄气散布鸿鸿蒙蒙者麻鹊斑以点黄如粟者朱砂翡翠以红緑分明者为上眼大者如五铢钱小者如芥子以活而清朗有黒睛非肉非泪非死者为上眼又贵碧不贵黄贵圆不贵长贵阳不贵阴黄明为阳緑暗为阴贵多晕晕有至十余重者大率晕有竒无偶然与黄龙金线等纹皆石之病也火捺蕉叶白亦乃石皮而青花之粗者又岩底最下一层不足贵也大抵上下四旁者皆不精上层为天花板粗燥最下层为沙板过细又不精惟中层者纯深秀嫩一片真气如新泉欲流又如云霞氤氲温柔长暖斯乃石之髓也得之可以尽废诸岩石矣余尝得其一名曰水肪其序云端石有五质水质为上者水之质也水之精华所结虚而为云实而为石人见以为石吾见以为水故以水肪称之肪者水之膏腴也铭曰水为石命火为石性斯水之精以玄而圣其质尚柔温然可敬
　　又曰唐宋古砚大率老坑新坑等十余种落墨而不发墨虽有墨痕绣蚀古色可爱然不费水不费笔墨未有水岩之美者他若黄坑锦云梅花坑屏风背宣徳岩朝天岩诸石率燥湿渇笔饮墨久用辄成镜面惟水岩石停墨不干墨着笔端即起积痕细薄披之尽脱以姜及浮炭片磨洗宿墨复坚细浮润如故墨如云气蒸涌少研辄满其体重而轻质刚而柔磨之寂寂无纎响按之若小儿肌肤温润嫩而不滑秀而多姿握之稍久掌中水滋葢笔陈图所谓浮津耀墨无价之竒者也水岩在老坑之内宋治平中于此采砚东坡所谓千夫堰水挽绠汲深篝火下缒百夫运斤而得之者初从头洞至水坑自髙而卑凡二里许鱼贯而入不得昻首直腰中有轩有窦或盘或援乃得而至以猪脂渍布燃照沿洄曲水而行行皆向东初至者为西洞其石无眼又入为下岩宋所开坑名曰康子岩者也此岩最寒能伤人又入为东洞康子岩之前为南洞多蕉叶白其后为北洞口石弥纯粹水弥深縁外近江水久必有穿漏之患者昔人取石留数柱支之以防倾圯名为东留柱西留柱今亦并取之以木柱代矣凡石之外皆有粗石粗石内连臕剖臕乃得石火捺者石之坚处血之所凝故其色红紫或黒也蕉叶白者石之嫩处膏之所成故其色白也其一片纯洁无斑颣真紫碧青微有青花如秋云锦宻或如水波微尘视之不见浸于水中乃见必须心如毫髪乃知其妙此石乃在穷渊水之所凝云之所成玉而非玉冰而非冰水为其气云为其神其石之质欲化而冰之体已坚此真端溪之精英其价过于瑶琼者也凡香有结石亦然香木之结者为香端石之结者为砚其石大至数尺去其不结者取其结者仅得掌许故砚之大而佳者最难得通计水岩中石之结者无几非片片皆精好也
　　又曰端溪之南第一峯第一条坑为水岩第三条为文殊坑当中一条为虎坑水岩之上为屏风背为朝天岩为新坑为岩仔为宣徳岩宣徳岩久已无石西洞今亦凿穿江水入焉不可以复凿即凿亦仅容二斧四人而已中洞尚可容六斧十二人东洞可容四斧八人此岩自宋治平四年重开者内官魏封勒名其上封与江西石匠数十人被岩裂压死洞中今岩中有魏太监坟塟其客魂而已石匠常为怪呌呼掷砾以吓人入洞者毛髪凛然忧鬼魅之为害或亦山灵不欲精华尽出于人间也他若亚婆坑在峡北从第一条坑而入黄坑在峡南从龙华寺后而入石皆有眼而色紫质粗梅花坑在峡口东从沙步曲水邨而入石亦多眼眼大而晕重不甚分明质青亦粗则山灵之所不甚吝惜者也当宋时水岩未开取石者皆于七星岩北将军岭之下名为将军坑其石色黒无眼质亦粗至今黄冈砚贾尚取之然诸坑皆易取惟水岩积水渊渟非具大力者不能取取必于冬始于春终天寒江落峡水稍浅乃可列炬而入杓泉而出金钱之费甚不赀然得佳石无几盖天地之精华有尽一卷之多与蛟螭争于水府崖壁一坼性命齐捐可不畏哉大抵佳石之得良有命焉不可以人力强求余少颇蓄砚以熊制府所开石为最次则某藩王所开石今时石皆不如昔葢端溪之精华亦已尽矣能勿贵哉
　　又曰磨砚先以水岩口之前亚婆井粗石磨之须以灵山寺前细沙和粗石磨之次以蚺蛇坑之石细磨之又以飞鼠岩之石细细磨之然后上蜡使颜色増润或伪为佳眼于其上而蜡以沃之亦可观大抵石以纯粹无诸瑕疵色如羊肝淡紫生气蒸蒸者为上眼非所贵也水岩率无眼眼者石之筋络亦石类耳然石美亦不妨有眼相传下岩旧坑卵石色黑如漆细润有眼眼中有晕或六七眼相连叩之清越研之无声着墨不热无泡良久微浸若油艳美此种至庆厯间已少矣中岩在山半名半边岩其卵石紫嫩肝色细润有眼小如菉豆有条纹或白或緑扣之及研皆无声外有黄臕包络久用锋铓不退宋时此坑取之亦竭矣中岩新坑石色淡紫眼如鸲鹆有晕其嫩者扣无甚声磨墨有微声久用锋铓退乏此不及下岩逺甚上坑旧坑有青紫新坑石皆灰色紫亦粗燥眼如鸡眼大扣之磨墨皆无声有松板纹久用光如镜而比中岩又远不及总之水岩石佳者有穷自宋至今英华日消金矿银坑砂窟且已告尽而况于九渊神髓之美踰琼瑶者乎
　　侯官髙兆固斋曰端州分野值星纪僧一行曰天地两界山河与天之云汉始末谓星纪得云汉降气为百川下流云羚羊峡距郡东三十里束三江之水其山产石类瑊玏唐宋以来才人文士采作砚材苏文忠称为宝石葢东西粤扶舆之气所藴閟也未至峡十里为大荛山皆牛毛细皴宛如画境峡山青苍对峙江流泓浄颇似严瀬峡石之矿凡十有一北岸坑曰附婆曰白婆坟其石质黯黝不鲜佳者亦有火捺纹蕉叶白可乱水岩朝天岩惟青花中黄星宻洒如尘眼大于螺若人张目湛湛无神真赏家以此辨定碧点长斜似眼无瞳每石一片可得十二三点十数点者梅花坑在峡外三水境中峡将尽岸南山■〈土幻〉有洞书宋治平四年差太监魏某重开土人名曰岩仔坑其石叩之声泠泠久磨能滑旁有冢相传其时开凿中虚崩闭数百十人太监死焉守者葬其冠服于此坑下度小山曰新坑其石细润微青蕉叶白亦青西上越水涧隔里曰朝天岩隔里者土人名坑为隔里也其石坚实不能滑腻火捺纹成结不运若蜡炬着垩壁斜焰及烧损几案处蕉叶白色晦气黄纯洁无痕者亦可贵古塔岩之石比朝天岩无火捺纹蕉叶白古塔岩后为屏风背具石木如譬猪肝曝于风日宣徳岩在屏风背下去水岩二里许其石彷佛水岩今不可得岩仔坑东有洞广如屋曰栖安洞旧时开坑石工所栖之处又东有小山圆阜下为小坑折上数十武有万厯二十八年差督理珠池市舶内官监太监李鳯开坑封坑月日立石洞临江口小于圭窦石工裸身盘盛豨膏燃火腰缒螺旋而进入洞西转有渊不测先投以石闻水声急转西折不则投深渊矣正洞容工一二十人由正洞入西洞渐寛东洞旧纳四人二人运凿二人仰卧膝前置磁盘灯于胸以烛之不能坐立以捧今容七锤且十四人矣三洞正洞之石上上次东洞西洞又次之土人皆名曰老坑石凡三层上层近山沙逺漏如蠧蚀曰虫蛀其质微逊中层常有翡翠杂拉火捺纹蕉叶白其絶品也东瓜穰青花及眼生蕉叶白之下石工所名下层石也又下麻鹊斑纹成鱼冻或如唾涎亦有眼眼中瞳含沙多脱去此中石时有蔚蓝者秀色可餐不一见下此底板石云中层下层火捺纹如朝霞蔚起散若马尾若刷丝萦绕绚采熊熊大当钱有芒曰金火捺品上上黝然黑色曰铁捺如蚓曰鳯涎皆石疵蕉叶白上下四旁必有火捺纹掩映旧坑皎洁比纨素近坑白中杂出青花也青花上品若涧沚细藻朱碧莹然濡缕又如鱼儿队行青花明显如石花菜者石工称为芋纹品中中三洞眼各异正洞眼赤圜如珊瑚鸟目石嫩眼侵土气者若象牙其瞳分明亦足赏东洞眼碧色数晕对之奕奕射人曰鸲鹆眼圆正明媚者不易得他洞偶一有之西洞眼黑圜瞳一黍如豉三洞石正洞下层第一入手温润柔腻有生气鲜洁蒨丽磨之与墨相亲摩挲心动东洞西则深处曰飞鼠岩其石有纹曰黄龙斜亘石面工指为瑕正洞亦有黄龙纹游扬如云气如薄罗足移人情三洞俱在水中冬日引水尽乃可取正洞北潭底水深不可引时有鬼神东洞经倾仄水工列小童长跪举杯勺扬水水乃涸以故开坑必先引水阅月费金钱至累千金旧制把总一员专辖守坑律令盗坑石者比窃盗论其厉禁如此永乐宣徳间两开坑未几俱罢去崇祯末蜀人熊文灿总督两广日指挥苏万邦致石工于江西缊火中夜开坑不敢在日中也丁亥后守禁罢至今凡六开坑工受官役计日有程不择肤理凿伐坼裂宋元明五百余年未闻也大抵石理日剥精华日尽气韵颜色不能一执成说要以老坑具妍姿者为定余至端州正值开坑所见三十年前石与今异访之石工其言殊别征其说各护所偏余既喜身亲古人未言之见闻复重慨夫文明之璞一旦割裂而出天地真藴山川元气渐至竭耗不数十年此山便成陵谷无复问津之处爰述于编陈元孝跋曰砚之用发墨不损毫二者尽之矣不损毫常砚皆能之惟发墨之妙非亲试水岩不知也他砚粗则挫墨细则拒墨水岩不然玉肌腻理拊不留手着水研墨则油油然若与墨相恋不舍墨愈坚者其恋石也弥甚以他砚并之水之分数同墨同手同而为研之数水岩常少于他十之三四每春夏间积雨时墨竟日用之则必有棱角软腐反张之患惟水岩可免此病骤以他砚易之顷刻不胜其苦矣砚槽之水隆冬极寒他砚常氷而水岩独否具此数妙虽使椎朴无文犹将拂拭用之况其体质之美千竒百变不可殚穷岂南离文明之徳独萃于端溪耶固斋所考剖析辨证已无遗义然近岁往往有一二所新出之石气韵颜色几足乱真不深心识别鲜不为所眩惑亦有出自水岩如固斋所云精华日见不能一执成说者又不可不辨也
　　张世南游宦纪闻曰砚品中端石人皆贵重之载于谱记凡数家取予各异或佳其有眼为端或以无眼为贵然石之青脉者必有眼嫩则多眼坚则少眼石嫩则细润而发墨所以贵有眼不特为石之验也眼之品类不一曰鹦哥眼曰鸜鹆眼曰了哥眼曰雀眼曰鸡翁眼曰猫眼曰菉豆眼各以形似名之翠緑为上黄赤为下谚谓火黯为佳然亦石之病也髙庙尝书翰墨数则以赐曹勋其一云端璞出下岩色紫如猪肝宻理坚致潴水发墨呵之即泽研试则如磨玉而无声此上品也中下品则皆砂壤相杂不惟肌理既粗且复燥而色赤如后厯新背俱不可用制作既俗又滑不留墨且石之有眼余亦不取大抵瑕翳于石有嫌况病眼假眼韵致尤不足观故所藏皆一段紫玉略无点缀已上皆圣语石眼少而色正者方为佳物
　　王损斋笔麈曰烂柯山在髙要县东三十六里峰顶常有紫霞盖宝石之气也石之佳者紫气鲜润如臙脂中有青纹谓之青绦其文如云霞如锦绮李长吉集中所谓青花紫花砚者是也长吉诗云踏天磨刀割紫云佣刓抱水含满唇暗洒苌弘冷血痕刘禹锡诗云玉蜍吐水霞光净彩扇揺风绛锦鲜非目覩斯石不知是诗状物之工也
　　又曰砚谱云下岩北壁石背为泉水所浸弥漫涌溢下流为溪岩之中岁久崩摧石屑翳塞积水屈曲浅深莫测以是石工不复能采矣今世所传下岩砚皆唐五季国初时物观此则今世所传宋贡砚非下岩石彰彰矣至万厯卄七年采珠内史奉诏开采使蛋人泅而取之则块生其中有黄臕如玉璞然凿去始见砚材然百不得一焉于是下岩石始复出世
　　又曰欧阳永叔云端石以子石为上在大石中生盖精石也而米元章非之谓尝徧询石工云子石未尝有其在岩实于大石板上凿岂有中包一子者余意其说必确今乃知下岩石品贵重邻于宝玉皆有粗臕裹之如子之在胎胞故名之曰子石耳米氏又云下岩既深工人所费实多砚直不补故力无能取近年无复有闻则知所询石工所见乃半边石岩及蚌坑石耳岂复知有下岩子石者哉
　　又曰端石坚润如玉而着墨如泥盖天生砚材也宋时下岩既不可得而蚌坑等皆山中常石故宋髙宗翰墨志与苏东坡范石湖辈皆谓端石不发墨而新歙之龙尾方城之葛仙公岩山温州之华严寺岩石品出其上岂定论哉新歙砚絶无佳者而宋砚光滑拒墨特甚盖用久则锋铓顿尽遂成弃而方城温州两石今絶不闻可砚者惟下岩端石万古如新今日所得直追中唐逺出宋砚之上何啻千百倍亦一时之盛也
　　又曰闻之自岭南来者云彼中良砚材多石璞解去粗臕乃得之有重十余斤者
　　姚寛西溪丛语曰端砚下岩色紫如猪肝宻理坚至温润而泽储水发墨叩之有声但性质坚矿断裂尤多瑕疵秋枫岩石色微淡可亚下岩而坚润不及梅根岩一名上岩二岩俱沙壤相杂无水泉之润故色淡而燥肌理稍麤然中岩犹胜上岩新坑石色带红紫其文细宻材质厚大无瑕然止是崖石颇乏坚润后崖石与新坑畧相似又处其次西坑六崖石色青微黑佳者如歙石粗罗纹而发墨过之石眼圆晕数重青白黄黑相间极大者为最胜土人以晶莹圆明中无瑕翳者为活眼形模相类不甚鲜明者为泪眼形体畧具内外皆白殊无光彩者为枯眼
　　魏泰东轩笔録曰余为儿童时见端溪砚有三种曰岩石曰西坑曰后沥石色深紫衬手而润几于有水叩之其声清逺石上有点青緑间晕圆小而紧者谓之鸜鹆眼此乃岩石也采于水底最为土人贵重又其次则石色亦赤呵之乃润叩之有声但不甚清逺亦有鸜鹆眼色紫緑慢而大此乃西坑石也土人不甚贵重又其下者青紫色向朗侧视有碎星光照如沙中云母石理极慢干而少润叩之声颇重浊亦有鸜鹆眼极大而偏邪不紧谓之后沥石土人贱之西坑砚三当岩石之一后沥砚三当西坑之一则其品价相悬可知矣自三十年前见士大夫言有得端岩石者予观之皆西坑石也迩来士大夫所收者又皆后沥石也岂惟世无岩石虽西坑者亦不可得而见矣
　　本朝宋弇山端砚说曰端溪距肇庆三十余里在羚羊峡中江之南抝一小河入入即达溪溪绕众山之足盘回颇逺所谓旧坑者已湮没百余年矣坑采石久深踰数丈地中流泉滮发与溪流汇竟成巨潭不可入也石工乃采之新坑坑亦近百余年石亦竭水复如之比乃采之朝天岩岩石具青紫二色中有筋膜作黄緑纹质微粗燥初用亦利墨用之年余则石亦渐腻墨亦不发但叩之则其声清越且久润可作几案供尔间有新坑石藏久者冒为旧坑悬价甚昻非数镮不能得新坑色如紫玉莹润无肤理纎瑕不生墨所经易发置之匣中余渍亦能经宿不消日常易摧毫不如旧坑之细顺天人腻也辨砚者不在声之有无而在相其质质有二有有眼者有无眼者眼亦有二青红緑别白在外黄晕在中居心有墨子一粒俨鸲鹆目突起者谓之活眼其它自一以至双或蛾眉或三星或斗文或星宿海文或髙下玉笋斑文皆可贵也独死眼则称劣焉死眼者外无青赤绵痕黯然一斑若豆子中作黑晕虽亦隆起但周石不过一二眼质最居下也至于石之良劣则不在眼之有无其称有眼为佳者物好异耳使紫玉莹然亦自可贵何必弃瑜而取瑕耶顺治中靖藩镇粤移闽闻旧坑名思得之乃出多金募水工车水水尽见坑遂采佳石以出于是诸司亦捐俸钱各采一二役既竣仍导水归坑而旧坑之石乃得再见人间矣近来粤地亦间有售者一砚之价至索数千金诚鸿宝也余两见友人所蓄旧坑色具紫黑质微滑稍加抚摩则湿润应指而生呵之研墨可以作字磨墨按纳不待用力而滃然蓬勃少注水粒许可以竟日津津而絶不病颕与新石逈殊案头获此差足乐也东坡谓一钱可以买担水供数月何用择石为此矫癖语耳岂通论哉

　　○砚说后篇

　　新安志龙尾山在婺源县东南开元中猎人叶氏逐兽入山见迭石莹洁携归刋成砚南唐元宗时歙守献砚荐工李少微擢砚官髙似孙砚笺云龙尾石在水中极温润性坚宻声清如玉欧阳公砚谱天下之砚四十余品歙砚龙尾石品居第三歙州砚谱云罗纹山亦曰芙蓉溪砚坑十余处砚坑访于彼俗虽有龙尾山实无石好事者相传多云水中石
　　续博物志曰砚谱载天下之砚四十余品以青州红丝石砚为第一端州斧柯山石为第二歙州龙尾石为第三　江南省志歙砚出龙尾山以青色緑晕多金星者为上郡志又称有刷丝石枣心石小斑纹粗罗纹细罗纹瓜子纹总出深溪者始可珍重自南唐置歙砚务搜取殆尽矣
　　范石湖婺源砚谱龙尾砚石秀润玉质天下砚石第一今其穴塞已数年大木生之不复可取或因洪水漂薄砂砾间得异时斧凿之余至琐碎者亦制为砚纵横不二三寸稍大者即是故家所藏旧物士大夫既罕得见故能察识者少遂以端石为贵端石絶品犹不能大胜刷丝东坡鳯咮砚铭云生金龙尾羞牛后此乃武夷滩石耳那得度龙尾前一时谑语非确语也
　　欧阳文忠曰歙石出龙尾溪以金星者为贵龙尾砚在端溪上而端溪以后出见贵耳夏晓堂曰龙尾之新也质粗而伤笔龙尾之旧也质坚而拒墨未可以驾端溪而上之
　　东坡赠龙尾砚诗曰君看龙尾岂砚材玉徳金声寓于石坡公文忠门人亦一时风气如此
　　稗海曰徽州婺源石产水中皆可为砚材品色颇多一种石理有星点者谓之龙尾石盖出于龙尾溪其质坚劲最能发墨前世多用之以有金星者为贵其石理微粗以手摩之索索有锋铓者尤妙以深溪为上或如刷丝罗纹枣心或如瓜子两两相对又有一种色青而无文大抵砚质以精润发墨者为佳又有祁门县文溪所产石色青紫石理温润发墨较后沥石差坚近时出处价倍于常土人以石材厚大者为贵薄小者次之又徽州歙县名小沟出石亦青润可作砚但石理颇坚不甚发墨其纹亦有刷丝者縁土人不知贵重故不用耳今之名龙尾而不能发墨者必小沟产也即文溪亦不可得多而况真龙尾哉
　　稗海曰歙砚石出龙尾溪坚硬发墨逺胜端溪此即欧公之论
　　唐彦猷曰红丝石砚出青州石外有皮须磨礲去之其里红黄相参里黄者其丝红理红者其丝黄须饮水使足然后可用不然则燥渴矣用之不减端石也此论与欧公龙尾说相枝拄然欲以抗端溪更愚矣饮水不足则燥渴尚得为佳品耶
　　稗海曰鼍矶石出登州鼍矶岛中岛距蓬莱百余里有石之可砚者金星雪浪颇为世重故取之者不惮于没溺焉此又砚石之别种也
　　山堂肆考曰宋张仲机有龙尾紫石东坡以铜剑易之据此则龙尾亦有紫色者矣
　　东坡杂记云建州北苑鳯凰山有石声如铜铁作砚至美有如肤筠又云仆好用鳯咮砚论者多异同盖少得真者多为黯淡滩石所乱耳子由砚録序云北苑鳯凰山咮潭中石苍黑坚致如玉以为砚与笔墨宜熙宁中太原王颐始发其妙然石性厚薄者不及寸
　　按胡仔溪渔隠丛话云鳯山石顽燥非砚材土人未以为砚若剑浦黯淡滩有一种石黑眉黄眼人以为砚鳯咮必此滩石也又云鳯凰山之后有一泉广三四尺石甃其底特一小井子由所云咮潭其地初无之又安得潭中石以为砚乎苏氏兄弟为王颐所绐耳
　　欧公砚谱子石在大石中生盖精石也而俗讹传遂以紫石为上唐彦谦砚録云山有自然圆石刻其璞得焉谓之子石
　　叶少藴曰东坡作鳯咮石砚铭云出北苑鳯城山余至建州求之无有盖南剑黯淡滩石也此石有二种其一出卤水去黯淡四十里细润而不甚发墨黯淡滩石宜墨而肤理不逮
　　稗海曰南剑州黯淡溪水中出石质深青黑而光润扣之有声作砚发墨宜笔土人琢治为香垆诸器极精致东坡所谓鳯咮砚者是也
　　栁子厚栁州山水记曰壁曰龙壁其下多秀石可为砚
　　刘澄之江州记曰兴平县蔡子池南有石穴深二百丈许石色青堪为书砚
　　四谱曰绛县人善制澄泥砚缝绢袋盛泥置水中踰年而后取则泥已实囊中矣陶为砚水自不涸
　　稗史曰归州大沱山石出江水中其色青黑有纹斑如鹧鸪质颇粗可为砚土人互相贵重甚发墨峡人谓江水为沱故名大沱石
　　宋朱辅溪蛮丛笑曰金带系砚石出黎溪今大溪深溪竹寨溪木林冈石皆可乱真紫石胜揭石熟猺亦能砺砥黎溪为最盖于淘金井中取之近亦难得有紫緑二色围黄线者名金带系
　　洮石砚乃砚之佳品余所深赏以为在端溪之上而古今论者絶少惟冯内翰延登雷御史渊二诗颇尽洮砚之妙冯诗云鹦鹉洲前抱石归琢来犹自有清辉芸窓尽日无人到坐看玄云吐翠微雷诗云缇囊深复有沧洲文石春融翠欲流退笔成丘竟何益乘时直欲砺吴钩观二诗则洮砚之足珍信夫
　　四谱曰魏铜雀台遗址人多发其古瓦琢砚甚工贮水数日不燥世传昔人造此台其瓦俾陶人澄泥以絺绤滤过加胡桃油埏埴之故与他瓦异

　　○铜雀砚辨

　　崔后渠彰徳府志辨砚云世传邺城古瓦砚皆曰曹魏铜雀砖砚皆曰氷井盖徇名而未审其实魏之宫室焚荡于汲桑之乱赵燕而后迭兴代毁何有于瓦砾乎邺中记云北齐起邺南城屋瓦皆以胡桃油油之光明不藓筒瓦用在覆故油其背版瓦用在仰故油其面筒瓦长二尺阔一尺版瓦之长如之而其阔倍今或得其真者当油处必有细纹俗曰琴纹有花曰锡花传言当时以黄丹铅锡和泥积岁久而锡花乃见古砖大者方四尺上有盘花鸟兽纹千秋万岁字其纪年非天保则兴和盖东魏北齐也又有砖筒者花纹年号如砖内圆外方用承檐溜亦可为砚宋刺史李琮元丰中于丹阳邵不疑家得唐元次山家藏邺城古砖砚背有花纹及万岁字与邺中记合又曰大魏兴和二年造则唐贤所珍已出于南城矣

　　○飞亷馆瓦

　　元王文定恽秋涧集有飞亷馆瓦砚歌略云刘郎杳杳秋风客神鸟冥飞忆初格豹章爵首尾蟠蛇建章千门风冽冽云云此亦在铜雀之前知汉瓦无不可为砚也吴震方青坛曰端石出肇庆府羚羊峡有上岩中岩下岩之别有水坑旱坑之分有旧坑新坑之目其宋时旧坑包公所谓不持一砚者今亦无所得石矣其石之精粗美恶人人聚讼皆由身不至端溪以耳为目此倡彼和究莫能得真石也彼地惟一僧及二三武弁识之盖以前当事者开坑令其监督日与土人石工及好事收藏者讲究故能略识其梗概也大约不论石之大小眼之有无以细润光嫩者为上其发墨与否久而后贵初出未有不发墨者也造为种种异名以炫逺近古无此也其眼不论大小以层次分明色泽圆活者为佳藏砚之人故自矜许掌大旧坑非数千金不可致至于城外庙前肆中所卖者皆屏风岩旱坑之石其价极贱即新坑亦不可得矣端溪龙尾俱见其佳者鼍矶岛亦曽见之不甚佳也读杨月湖忆砚诗云常山砚多青紫色不徒发墨仍润泽则常山亦有砚材矣诗中云获之如得琮璧失之如丧珍竒则推许未免过情亦人各有好不可强乎但云上品更多有紫袍玉带者何其与楚中浰溪石相类也先生名亷字方震江西丁酉解元
　　砚一名墨海黄帝得玉一纽治为墨海篆曰帝鸿氏之砚然则砚墨之来久矣

　　砚山斋杂记卷三

　　●钦定四库全书

　　砚山斋杂记卷四

　　北平孙承泽 编

　　○墨谱

　　程君房【玄元灵气第一陈玄墨制様极大　寥天一有时出玄元灵气之上冩经墨次之玄璧下程君房印一面盘螭上有好品字】
　　方于鲁【青麟髓大墨佳日楼　青麟髓小墨有世宝字第一　亦有寥天一九元三极墨于鲁超世之墨于鲁墨用熊胆舐之苦者佳】
　　程彦辅【九玄三极墨楷书边微髙】
　　罗小华【一字少华嘉靖时人即严世蕃之食客罗龙文也】
　　邵青丘【爪墨上有青门遗三字嘉靖以前人极品墨有海阳草书字】
　　吴去尘【太极图百子文上盘螭钮旁有去尘监制字名名望字去尘又名拭】
　　吴百昌【紫雪上有玄枵之精原始之液九转百炼神明紫雪十六字铭寥天一一而刻玄象监制】
　　吴玄象【又作楷书上下作云头玄象】
　　潘方凯【石莲秘寳开天容如韦轩寳藏潄金】
　　潘方回【宜宜堂】
　　潘嘉客【客道人】
　　方伯闇【写经墨】
　　方敷逺【碧水神珠】
　　程孟阳【松圆阁古松煤墨阴有铭阳有孟阳象又有松阁墨大书程孟阳字】
　　方泽逺【一笏金】
　　方广居【神髓】
　　宣徳年造【长寸许尘不容搰者最佳又有龙凤大定亦佳物也】
　　以上系桐城方密之所列
　　方正【牛舌墨冇极品清烟四字　嘉靖时人今不可得矣】
　　余端蒙【上有墨精二字】
　　汪【仲嘉合造李法墨有百年公孙如石一点如漆二语】
　　汪仲嘉【自造山灶轻烟复古墨上有复古二字】
　　汪季常【一茎草墨上有万厯庚戌字】
　　叶环源【玉髓墨阴书环源阳书玉髓共四字形小而圆又冇方者上有奎星象亦精】
　　吴干古【秋叶墨】
　　黄宾王【龙文双脊墨万厯辛亥年制冇放言居士铭】
　　紫云阁藏墨【壬寅春制不书姓名】
　　吴君章【太紫重玄墨守玄居监制　又有天峯神物墨】
　　方澹玄【非烟墨万厯癸丑制】
　　吴乔年【知止堂柔翰墨万厯戊午制圭形】
　　詹云鹏【金盘露墨有落花流水形潄金】
　　季园墨【无姓上有徳藻堂水苍玉字】
　　吴荩卿【冩经墨小不盈寸上书心经一卷】
　　羣玉册府墨【大圆形不书姓名】
　　汪美中【一茎草墨天启甲子制】
　　吴叔大【天琛仿古墨小如筯又有软剂天琛有仿承晏墨字又有新安上色墨亦天琛上刻玄栗斋墨此叔大第一墨也又有雪堂义墨亦刻天琛字】
　　徐伯经【龙宾墨】
　　吴鸿渐【潄金青麟髓又有玄虬脂为桑林里第一墨】
　　吴汝修【草玄亭墨旁刻庚戌字楷书双螭嵌珠上有倒香字小圆印潄金】
　　吴康虞【龙香剂说虎斋藏刻庚戊字洒金嵌珠又有十笏斋墨篆书两旁万厯甲辰年制行楷】
　　汪儒仲【墨皇快雪楼藏有己未楷书字】
　　吴肇一【观妙斋墨万厯壬子楷书潄金嵌珠】
　　吴云卿【玄玉吴云卿珍藏八分书】
　　方林宗【青藜光藴真阁藏歙方林宗为朱太先生珍赏上下云头方印林宗二字】
　　空赏斋【无姓名楷书潄金嵌珠】
　　曹和初【函一墨有尚友斋印一面刻曹和初制】
　　闲道人【玄精墨一面闲道人三字八分书下冇东冈印落花流水式涂金】
　　吴大年【爽阁墨一面刻壬戌大年氏藏洒金圆扁阔一寸长倍之仿李法墨一面刻水华居珍藏上壬戌字潄金线边】
　　虚白斋【一而刻壬戌年制行书洒金线边上圆疑亦吴大年也】
　　浚明【野弦堂藏墨一面崇祯元年楷书图印有家字方印浚明字】
　　吴元养【延陵吴元养墨篆书崇祯年造楷书镇纸式】
　　罗小华【一池春緑四行书字一面刻盘螭戏水上旁有小华逸史字又水云居制楷书】
　　当朝一品墨【花边上仙人吹箫立鳌首】
　　叶向荣【文嵩友墨隶书下刻叶向荣珍藏有向荣山印一面牡丹双凤旁万厯丙辰年造上大千字楷书】
　　赤水珠【两面双螭盘绕旁刻柔翰斋三篆字上有小铜环当系吴乔年墨】
　　玄芝墨【寿星文一面楷书铭】
　　总墨之大凡晋人则有韦诞所云一点如珠者是也六朝则有张永五季则有奚超超之子廷珪在唐赐姓李人称李廷珪宋有常和沈珪陈瞻张遇以龙香剂进御王迪以逺烟鹿胶而自有龙麝气称絶胜焉
　　至潘谷而妙可为廷珪亚至元时有朱万初者可亚潘谷有苏浩然名澥者自制墨作松纹皴皮坚致如玉石又王迪之流也宋徽宗有苏合油烟墨至金章宗乃以苏合油搜烟为之价同黄金以上所谓有其名而无其物普天大地欲寻其分寸而不可得者也
　　止云馆写经墨【一面方氏珍藏两旁彦成専制万厯丁未明一元造潄金嵌珠必于鲁墨也】
　　方于鲁【寥天一有画一主人方印一面冇汪伯玉铭一面刻建元墨三字于鲁旧字也旁冇辛丑字又有瑞元极品墨漆成断文　玄蝉露精一斋藏上刻辛亥楷书潄金来喜阁制墨有觉我方印万厯己未楷书墨首两旁盘螭如古碑九元三极墨刻建元二字式甚竒古羲苍篆墨纹麟斋藏方于鲁仿易水法造一面刻龙文子封氏督制小字潄金嵌珠】
　　方于鲁歙人也初名大滶后以字行改字建元以制墨名天下朱竹垞曰古人制墨率用松烟汉取诸扶风晋取诸庐山唐则易州上党自李超徙歙张谷徙黟皆世其业其后耿仁遂髙庆和戴彦衡吴滋胡智率多歙人明则罗文龙少华邵正已格之程大约君房辈咸以制墨称而于鲁所制最伙上自符玺下至杂佩凡三百八十五式刋成图谱曽上呈乙览所造云笺匪止成都十様尝以百花香露和墨自作长歌世但目为墨工误矣
　　竹垞明诗载其二章一送张山人归越曰雉子斑斑麦正齐黄梅四月雨凄凄新安江上携尊酒送尔看山到浙西一璞石席上作曰十年不惯出家门千里来逢故旧存正值江干春未晚蒌蒿荻笋煮河豚固自楚楚有致也按于鲁有佳日楼诗集梅季豹评其有唐人风汪伯玉曽招之入丰干社屠纬真谓其尊函叟而诗不尽禀函叟葢布衣中一雅宗也古之名人为技所掩独一于鲁哉
　　吴拭字去尘休宁人徐武子称其慷慨重然诺中年以结客倾其家晚栖吴市寻避兵虞山困厄死其诗自出机杼决不冺没朱子蓉述其夙饶于赀破产结客游金陵徧题十寺廊壁如花雨已过寒食后风筝又傍社坛斜蛮乡有梦三千里闽海无书二十年半偈岁深香积饭一畨春老木绵衣移家转近寒山寺探箧惟存秋水篇衣上露凉飘桕叶鬓边霜重压芦花诵之神采夺目又称其制糜丸不啻沈珪对胶
　　邵正已字格之休宁人以制墨名于世所谓青丘山人者也所著有立石山房草朱竹垞曰格之専精墨务诗亦斐然其铜雀台诗云寂寂铜雀望飘飘繐帐悬君王遗令日是妾断肠年舞影伤罗绮歌声咽管弦西陵松槚冷日夕鎻寒烟着语固不自俗信乎隃麋松烟非墨工所能制也
　　宋弇山墨品曰世重李廷珪墨以其烟轻色明润若点漆岁久不黯不碎故古今无匹也传其制法以灯草一茎用红花膏染就置盏中注苏合油燃之故烟清而无煤气制鹿角胶和烟杂冰片龙脑杵万杵而成其墨外不加漆当时已计两准价盖其工料精良皆出自大官非他家私制可能方拟者也南唐既亡归宋内库宋祖不知寳惜修大内工作以之代煤而廷珪之佳制殚矣宋之中叶士大夫家偶有藏者已为希世之寳矣宋代潘谷墨次于廷珪世亦贵重潘法不传但闻其注油取烟和胶制料悉以己意为之不用作墨家常法故东坡先生平生惟用潘墨而所藏亦多后迁海外舟败于水而潘墨尽焉明世有罗小华制小道士一种其烟极清落纸有润色不事香料而亦无胶气真絶品也次则程君房取烟甚轻制胶得法不用金珠冰脑屑有本色与施漆二种本色宜南施漆宜北盖北土风髙不施漆惧中断且裂也世共珍之次则有方于鲁其墨品在君房之下烟微浓微重着纸颇有色泽盖其取烟以松取油用桐而胶则不免杂皮耳然世亦重之明晚则有程凤池吴去尘颉颃后先其制烟施油和胶入料一一中窽概于本色外不加漆颇称适用与时制逈殊亦妙品也近时作者叠出不用古法惟以新意创造虽香泽有余而神采殊失矣书画家折衷诸品李潘不可再遇小华亦殊难得惟以程方二氏为上品也
　　丰润曹冠五太守名鼎望顺治己亥进士选庶常改部属出守徽州俸额所入悉以制墨其次子宾及舍人名鈖者博雅好亊亦有所制较太守为亚之徳州孙莪山先生使黔日记中有得江津石砚诗云我有曹氏墨一金易一铢盖指太守父子也顷见有误读此诗者遂以新安曹素功墨当之不觉失笑莪山之诗为素功增利市三倍矣
　　程君房名大约字博初名大滶改字建元焦弱侯谓其博雅能诗文又称君房为鸿胪想以墨授官耶
　　池北偶谈宣城梅清尝遗予墨朴一其坚如石文曰程燎松丸墨起于唐王方翼少孤被母逐居凤泉里执苦养亲以墨致富后为名臣
　　南唐徐常侍铉言尝得李超墨一挺长不过尺细才如筯与弟锴共享之日书约五千字十年乃尽超与常侍同时其珍重已如此宜北宋诸公得其断璧残圭以为希有也
　　宋时士大夫多重兖墨范宣公有诗云谁爇长松制作勤轻煤匀腻杂兰熏中疑玄石无纎翳外似灵犀有宻纹溪石乍研浮紫翠蜀笺试冩落烟云会将点画传青简千古忠邪为尔分
　　元有朱万初善制墨纯用松烟盖取三百年摧朽之余精英之不可冺者用之非常松也天厯己巳开奎章阁拣儒臣亲侍翰墨荣公存初康里公子山皆侍阁下以朱万初所制墨进大称旨虞文靖公赠之诗曰霜雪摧残涧壑非深根千岁斧斤违寸心不作飞烟化还作元云绕紫微

　　○眼镜

　　眼镜初入中国名曰叆叇惟一镜之贵价准匹马今则三五分可得然不过山东米汁烧料玻瓈者贵矣水晶尤贵水晶之墨色者贵至七八金余值以渐而减真读书之一助也西洋天主教人神竒其说云自万厯年中彼教入中国始有者非也偶见吴匏翁诗集中有谢屠公送西域眼镜篇曰眼镜从何来异哉不可诘圆与荚钱同净与云母匹又若台星然两比半天出持之近眼眶偏宜对书帙蝇头琐细字明莹类椽笔余生抱书淫视短苦目疾及兹佐吏曹文案夕未毕太宰定知我投赠不待乞一朝忽得此旧疾觉顿失谢却拨云膏生白讶虚室扁鹊见五脏未必有竒术随身或得此遂使目光溢世传离娄明双睛不能没千年黄壤间化此直百镒闻之西域产其名殊不一博物有张华吾当从彼质观此镜之形模毕具又知文定公目近视所云产西域则文定之为吏侍当在弘治正徳间彼时中国久有此镜矣何待天主教始能造也
　　留青日札提学副使潮阳林公有二物如大钱形质薄而透明如硝子石如琉璃色如云母每目力昏倦不辨细书以此掩目精神不散笔画倍明中用绫绢聨之缚于脑后人皆不识举以问余余曰此叆叇也出于西域满剌国或问公得自南海贾胡后见张公方洲杂录云宣庙赐胡宗伯物即此以金相轮廓而衍之为柄纽制其末合则为一岐则为二如市肆中等子匣又孙参政景章亦有一具云以良马易得于西域似闻其名为僾逮则其二字之讹也盖叆叇乃轻云貌言如轻云之笼日月不掩其明也若作暧曃亦可

　　○宣炉注

　　如皋冒辟疆博雅嗜古尝为桐城方詹事【拱干】赋宣炉歌自为之注甚精核云宣炉最妙在色假色外炫真色内融从黯淡中发竒光爇火久灿烂善变久不着火即纳之污泥中拭去如故假者虽火养数十年脱则枯槁宣庙时内佛殿火金银铜像浑而液又云寳藏焚金银珠寳与铜俱结命铸炉宣庙询铸工铜几炼始精工对以六火则殊光寳色现上命炼十二火条之复用赤火镕条于钢铁筛格上取其极清先滴下者为炉存格上者制他器炉式不规规三代鼎鬲多取宋瓷炉式仿之宣炉以百折彝乳足花边鱼鳅蜒蚰诸耳熏冠象鼻石榴足橘囊香奁花素方员鼎为最索耳分裆判官耳角端象鬲鸡脚扁畨环六棱四方直脚漏空桶竹节等为下
　　宣炉仿宋烧斑初年沿永乐炉制中年嫌其掩炉本质用番卤浸擦薫洗易为茶蜡末年愈显本色着色更淡后人评宣炉五等色栗殻茄皮棠棃褐色而藏经纸色为第一金鎏腹下为涌祥云金鎏口下为覆祥云鸡皮色覆手色火气久而成也
　　嘉靖后之学道近之施家皆北铸北铸间用宣铜器改铸铜非清液又小冶寒俭无精采且施不如学道多矣南铸以蔡家胜甘家蔡之鱼耳可方学道
　　真宣炉本色之厄有二嘉隆前尚烧斑有取本色真者重烧有过求本色之露如末年淡色取本色真炉磨治一新甚有岁一再磨景泰成化之狮头彝炉等后人伪易凿宣欵以重其价宣炉又有呈様无欵最真妙者后人得之以无欵恐俗目生疑取宣别器有欵者凿嵌毕竟痕迹难冺皆宣之厄也
　　明宣庙铜器炉为首其制不一有彝炉乳炉花边天鸡橘囊压经香奁角端象鬲匾炉畨环六棱缨络梵书太极桶炉竹节马蹄法盏盋盂马槽熏冠等式
　　口有灯草边花觚直口平口瓮口井
　　耳有桥耳鱼耳冲天鱼耳鳅耳鹏耳畨象冲天畨象海狮龙凤天鸡夔龙螭虎结耳如意风箱索耳寛紧鹦鹉耳环耳朝冠戟耳蜒蚰香草寿带鸟兽吞口
　　肩有金莲寳相云肩线肩
　　所取者桥耳乳足鱼耳石榴足鳅耳圏足畨象及鹏耳天鸡海狮兽耳亦圏足或裙足香草髙乳髙戟耳石榴足桥耳有三丁戈足其品最上
　　次取者法盏波斯足鹦鹉象首汤盬足压经环耳低乳足香饼足索耳有寛紧足有髙低者寛昂于紧
　　最下桶炉云板足汤盬足熏冠马槽盋盂
　　铸耳多仿宋瓷欵识有身耳逼近无余地者乃另铸耳磨治钉入钉耳多伪盖宣炉铸耳不称率■〈扌东〉出更铸十不存一
　　色种种皆仿宋烧斑者初年色也永乐烧斑本此
　　蜡茶本色者中年色也谓烧斑掩铜质之精华乃尚本色用畨磠同醋浸擦为之
　　本色愈淡者末年色也纯用本质烧成色愈淡而愈精采
　　其色有赤金色三种石榴皮棠棃秋白棃栗殻海棠红山查白枣皮红浅深藏经纸茄皮羯色
　　其最浅藏经山查白海棠红秋白棃
　　其次鎏金色鎏左肩为覆祥云腹以下为涌祥云
　　至于鸡皮色则火气久而自成迹似鸡皮摸之无迹即今所谓橘皮纹也
　　本色之厄有二嘉隆前有烧斑色时尚烧斑故取本色炉重加烧斑
　　近则磨新厄过求色浅磨治一新至有岁再磨者
　　欵识阴印阳文真书大明宣徳年制字完整地明润与炉色同非经雕凿熏造者
　　后有伪造者北铸嘉靖初之学道前近之施家施不如学道前间用宣铜别器改铸然别器铜质原次于炉且小冶单铸气寒俭乏精华苏铸蔡家南铸甘家甘不如蔡惟鱼耳一种可方学道
　　有旧炉伪欵者永乐之烧斑彝耳多寛索腹多分裆景泰成化间之狮头彝等厚赤金化云鸟片帖铸原欵用药烧景泰年制等字
　　有真炉真欵而嵌钉者当年监造每种成不敢铸欵呈上准用方依欵铸后谓有欵易售取宣别器欵色配者嵌入其合缝在欵隅边际但从覆手审视自得痕影
　　故首视官造民造官造任其花素无不工雅华而不妖朴而不陋极草率处偏耐看玩官铸分两无零剰钱数民铸不然纯是琢磨车碾之精虽穷极工巧自乏大家规则
　　宣炉惟色不能伪黯然竒光在里望之如至柔之物可以挼搯廹视如肤有肉色藴火爇之精采善变伪者外光夺目内质理槁然矣传宣庙时佛殿灾金银铜像液因用铸器非也宣庙欲铸炉问工何法炼而佳工奏炼至六用炉甘石点则现寳光殊色异恒用矣上曰炼十二炼足条之置钢铁筛格上用赤炭镕之清者先滴备铸存格上者作他器

　　○窑器

　　窑器所传柴禹官哥钧定可勿论矣在胜朝则有永宣成弘正嘉隆万官窑其品之髙下首成窑次宣次永次嘉其正弘隆万间亦有佳者其土骨紫白料法也垩药水法也厎足火法也花青彩画法也所忌者三■〈石由〉泽不具曰骨罅折曰蔑边毁剥曰茅
　　成窑之草虫可口子母鸡劝杯人物莲子酒盏草虫小琖青花小盏其质细薄如纸蒲萄■〈骨巴〉杯五色敞口匾肚齐箸小碟香合小罐皆五采者成杯茶贵于酒采贵于青其最者斗鸡可口谓之鸡缸神宗时尚食御前成杯一双已值钱十万成宣■〈骨巴〉杯皆非所贵
　　宣窑之祭红杯盘有通体红者有红鱼者百果者有西红寳石垩涂烧者其寳光凸起紫黑者火候失也青花有茶■〈骨巴〉杯画龙及松梅有酒■〈骨巴〉杯画人物海兽朱砂祭红少大器壶物有色红鲜白鎻口者有竹节卤壶小壶匾罐皆罩盖者炉缾杯碟敞口花尊蜜渍桶罐多五采者白坛盏心有坛字暗花白茶琖瓮肚釡厎线足里有龙凤暗花厎有大明宣徳年制暗欵坐墩有漏花填采皆深青地有蓝地填采有白地青花有冰裂纹其形以拱面为上凹面次之为其积水故也又以花欵青垩光素品者次之水注有五采桃注石榴注采色双瓜注双鸳注鹅注笔洗有鱼藻洗葵洗罄口洗螭洗雨台镫檠幡幢雀食罐蟋蟀盆徐应秋曰宣窑不独欵式端正色泽细润即其字画亦精絶尝见一茶盏乃画轻罗小扇扑流萤其人物毫髪具备俨然一幅李思训画
　　永窑之压手杯传用可久撆口折腰沙足滑厎外深青花内双狮球球内篆书永乐年制细如粟米鸳鸯心次之近仿蠢厚约略形似耳
　　嘉窑泡杯其极低小罄口者有三青花者称最水藻者次之芝草者又次之坛琖大中小三号内茶字者为最橄榄字酒字枣汤字次之姜汤字又次之姜汤不恒有琖色以正白如玉斯羙垩嫩则近青垩不净则近黄其青花五色二窑器制悉备有三色鱼匾残罄口馒心圆足红铅小花合子等有大如钱有青花有红花盖永尚厚成尚薄宣青尚淡嘉青尚浓成青为蘓渤泥宣青名麻叶青宣采未若成采浅深入画也嘉万之回青特为幽菁鲜红土絶正矾红而回青盛作
　　隆窑之秘戏不入鉴藏他物汁水莹厚如堆脂汁故名鸡皮橘皮质料厚实不易茅蔑也官窑坯器干经年方用车碾薄上垩水候干数次故入骨最坚而厚出火口足垩不满者则碾去土垩更烧之故有鸡橘纹起用久口不茅身不蔑其发椶眼蟹爪纹者垩中心小疵反以谂火候之到亦如宣炉热铳他铸无及者至于别见他产者略于后
　　彭窑元时戗金匠彭均寳效古定器制折腰様者甚佳土脉细白者与定器相似青口欠滋润极■〈髟上公下〉脆称为新定近景徳仿者用青田石粉为骨烧造名为粉定垩粗骨■〈髟上公下〉更不佳
　　龙泉窑出浙江处州龙泉县与哥窑共一地道宋时名曰青瓷明窑移处州府处州青色土垩火候较旧龙泉质劣古器质薄一种盘厎有双鱼外有铜掇环体厚者不佳
　　象窑出浙江宁波府象山县似定而粗色带黄有蟹爪纹色白滋润者髙俱不贵
　　欧窑出南直常州府宜兴县明欧姓者烧造有仿哥窑纹片者有仿官均窑色者采色甚多皆花盘奁架诸器不一旧者颇佳
　　建窑出福建泉州府徳化县其色有甜白青色深浅不同古建瓷薄者絶类宋瓷盌盏多是撆口色黒滋润有黄免斑滴珠大者真体厚者多少见薄者惟佛像最佳饶器出江西饶州府浮梁县景徳镇及广信府弋阳县宋时器色様甚繁其淋垩甚肥灵透与定相近而稍有异明官窑皆出于此其官造窑小而器不多甚至一窑止烧一器者盖取火候和匀周宻而无攲斜走烟破喾之失祭红以西红寳石为垩又有朱砂点翠青花点色不同垩肥俱有橘皮纹甜白一种色如羊脂者尤可爱重垩不到磨去复上入窑再烧故椶纹甚厚久用而不茅蔑御土窑体薄而润最好素折腰様茅口者体薄色润莹白尤佳其值低于定器元时烧小定印花者内有枢府字者髙新烧大足素者欠润有青色及五色花者今烧此器佳者色白而莹最髙青黒色戗金者多是酒壶酒盏之属
　　吉窑出江西吉州府庐陵县永和镇色与紫定相类体厚而质粗不足贵宋时有五窑书公烧者佳有白紫二色花缾大者直数金小者有花又有碎器亦佳相传文丞相过此窑器尽变成玉遂止不烧
　　山西窑出太原府榆次县平定州平阳府霍州又出霍器
　　陜窑出平凉府平凉华亭两县
　　广东窑出潮州府其器与饶器类
　　髙丽窑器类饶产有甜白色而垩干燥微近黄皮粗骨轻花素不等细花竟似北定印花青色者似龙泉上有白花朶者不甚佳
　　大食国器以铜骨为身起线填五采药料烧成俗谓法琅是也宋官窑色鲜菁可爱明官窑亦佳又谓之鬼国古瓷器出河南彰徳府磁州与定器相似但无泪痕亦有划花绣花素者值昻于定新者不足论也
　　居易録万厯间浮梁人昊十九者自号壶隠隠于陶能诗书似赵承旨所制磁器妙极人巧尝作卵幕杯莹白可爱一枚重纔半铢性不嗜利所居席门瓮牖而已樊玉衡赠诗云宣窑薄甚永窑厚天下知名昊十九更有小诗清动人匡庐山下重回首李日华诗云为觅丹砂到市廛松声云影自壶天凭君点出流霞盏去泛兰亭九曲泉宋牧仲中丞最好古铜器在江右予尝寄讯访昊所制不可得矣
　　髙江村酬苍林宋均窑缾歌古来窑器崇朴质瓦罂土缶无竒特越窑传自李唐开【陆鲁望诗云九秋风露越窑开夺得千峯秘色来则唐时已有窑器矣】青瓷共寳柴皇式【世传柴窑色如天声如磬今人得其碎片皆以装饰玩具】雅具偏从赵宋多锦边白定嫌芒棘勅使新窑建汝州熊熊玛瑙流光泽【宋以白定有芒不堪用命汝州建青窑器以玛瑙末为油】渡江邵局袭故京澄泥笵土何轻明烧成惟献至尊用郑重特以官窑名【南渡后邵成章提举后苑号邵局法政和间京师旧制名官窑进奉之物臣庶不敢用】处州二章巧更过生一新兴百圾破【南宋时处州龙泉章生一生二各主一窑兄陶者为哥弟陶者为龙泉足皆铁色哥窑多断纹名百圾破更见重于世】一器争酬数十缗阿弟龙泉名并播近来纎羙说宣城丽彩寒芒照四坐寳椀鸡缸盘积【音祭】红市中论价称竒货【鸡缸宝烧碗朱砂盘最为精致价在宋磁上】僧寮偶见双耳瓶黛色浓淡光泠泠异哉均州旧时造几经兵燹犹完形苍公为言出内府乱离遗弃等尘土当今所寳惟蒸民焚裘裂锦轻图谱不尔搜求焉得存此物早同簋簠尊【宣和间内府尚古器搜求民间无敢隠者】禅家本意絶贪爱赠君持去娱朝昏雨过秋天白露时小斋飒飒凉飔吹题诗灯前记佳话纸窻木榻生陆离京师地卤艰花木花开花谢空寒燠得此大足消清愁殷勤满挿东篱菊
　　成窑鸡缸歌世人耳目贵所少龙勺鸡彝竞爱寳杯樽本是太古风近时谁信趋竒巧赵宋花瓷价最髙玉腴珠润坚不佻永乐以来制稍变宣磁益复崇纎妖血色朱盘日轮射小盏青花细描画后来埏埴日更精五采纷纶数成化红妆袅娜蜡泪垂万花锦谷扬葳蕤春阴隔院秋千动浓香满架葡萄披亦有婴儿与髙士鬓眉栩栩神相似【成窑酒杯种类甚多有名髙烧银烛照红妆者一美人持烛照海棠也锦灰堆者折枝花果堆四面也秋千杯者士女戏秋千也龙舟杯者鬬龙舟也髙士杯者一面画周茂叔爱莲一面画陶渊明对菊也娃娃杯者五婴儿相戏也满架葡萄者画葡萄也其余香草鱼藻瓜茄八吉祥优钵罗花西番莲梵书名式不一皆描画精工点色深浅磁色莹洁而质坚】留与人间作秘珍什袭真堪琬琰比尤其著者推鸡缸陆离寳色摇睛牕鼠姑灼灼老鸡唤【鸡缸　画牡丹下有子母鸡跃跃欲动】将雏抱鷇三两双梅邨老翁称解事错道宣宗制此器【梅邨作宣宗戗金蟋蟀盆歌以鸡缸为宣窑】此器繇来见者稀更有何人讨源始相公爱玩逾图球长安好事勤征搜绨函封固献阁下千缗一器争相酬我从平津得暂见两手摩挲眼光眩归来倒尽老瓦盆一醉那分贵与贱
　　汉书南山有武帝旧匋匋即窑也当以此为正书

　　砚山斋杂记卷四
