侯鲭录 宋 赵令畤

提要
序
卷第一
卷第二
卷第三
卷第四
卷第五
卷第六
卷第七
卷第八
 
 
提要

　　《侯鲭录》八卷，宋赵令畤撰。令畤字德麟，燕王德昭玄孙。元祐中签书颍州公事。坐与苏轼交通，罚金入党籍。绍兴初袭封安定郡王，同知行在大宗正事。是书采录故事诗话，颇为精赡。然如第五卷辨传奇莺莺事凡数十条，每条缀之以词，未免失之冶荡。欧阳修以艳曲数阕被诬，释文莹著《湘山野录》尚辨其枉，而令畤此书，乃著其居汝阴时挟妓事，载其诗於卷中，未免近诬。朱翌《猗觉寮杂记》亦称上元放灯增十七、十八两夜，为建隆五年，诏书以时和岁丰之故，见《太祖实录》、《三朝国史》诸书，令畤乃云：钱氏纳土进钱买两夜，亦属妄传。翌又称令畤虽因苏轼入党籍，而後附内侍谭稹以进，颇违清议，此书乃称余为元祐党人牵复过陈，举王叡昭君怨诗示张文潜，文潜云，此真先生所谓笃行而刚者云云。尤不免愧词。然令畤所与游处皆元祐胜流，诸所记录多尚有典型，是固不以人废言矣。  
　 

序

　　汉楼护，字君卿，精辨议论，听者皆竦，有楼君卿唇舌之号，为王氏五侯上客。会五侯竞致奇膳，护合以为鲭，盖天下之至味矣夫！ 

　　聊复翁赵德麟，名令畤，为前宋宗室安定郡王，以才美见喜于苏文忠公。尝取诸儒先佳诗绪论逸事，与夫书传中及人所尝谈隐语奇字世共闻见而未知出处者，冥搜远证，著之为书，名曰《侯鲭录》，意亦以书之味比鲭也。 

　　余未第时，每以不获一经目，迨今深置恨焉。正德岁乙亥冬，乃以应天之高淳令有政于府，过南都前义乌尹赵士亨，时以母忧家居。酒间，人取是编，出授余使阅，恍若登李膺之门而揖宋纤之面目也。士亨因告余以且将诸木，俾见于世，子盍一言以弁厥首。余摇手曰：“姑舍是，姑与士亨哜二公之鲭以求其味。夫天下有有味之味，有无味之味。有味之味，能味乎一时，而不能味于时时与天下后世。无味之味细咀而始知，愈嚼而愈美，达可以调商家之鼎，穷可以乐颜巷之瓢，其天下之至味乎！德麟之鲭，厥味之能然与否，知味者固能辨之。若楼护之所味，则以权贵之味为味。其味也，正子思所谓犬马畜，伋而下陈仲子一等人所不食者，于德麟之所味，其为人贤不肖何如也。”士亨爰作而对曰：“唯！唯！诚若先生之言，请录为叙。”余听然笑曰：“有是哉！” 

　　涿鹿顿锐识。  
　 
卷第一

　　《文选·古诗》云：“文彩双鸳鸯，裁为合欢被。著以长相思，缘以结不解。”注：“被中著绵，谓之长相思，绵绵之意。缘，被四边缀以丝缕，结而不解之意。”余得一古被，四边有缘，真此意也。著，谓充以絮。出《文选》第五卷。 
　　《正俗》云：或问今以卧毡著里施缘者，何以呼为池毡？答曰：《礼》云：“鱼跃拂池。”池者，缘饰之名，谓其形象水池耳。左太冲《娇女》诗云：“衣被皆重池。”即其证也。今人被头别施帛为缘者，犹呼为被池。此毡亦为有缘，故得名池耳。俗间不知根本，竞为异说，当时已少有知者，况比来士大夫耶？独宋子京博学，尝用作诗云：“晓日侵帘压，春寒到被池。”余得一古被，是唐物，四幅红锦外缘以青花锦，与此说正合。 

　　绿沉事，人多不知。老杜云：“雨抛金锁甲，苔卧绿沉枪。”又皮日休《竹》诗云：“一架三百本，绿沉森冥冥。”始知竹名矣。又见吴淑《事类·弓赋》云：“绿沉亦复精坚。”注引《广志》曰：“绿沉，古弓名。”又引刘劭《赵郡赋》曰：“其器用则六弓四弩，绿沉黄间，堂溪、鱼肠，丁令、角端。” 

　　李贺诗中用小怜事，北齐冯淑妃名也。 

　　宋子京博学，作诗云：“何但鱼知丙，非徒字识丁。”唐张弘靖曰：“天下无事，汝辈挽两石弓，不如识一丁字。”丙者，左太冲《蜀都赋》云：“嘉鱼出于丙穴。”注：“丙穴在汉中沔阳县北，有鱼穴二所，常以三、八月取之。丙，地名也。”或云鱼以丙日出穴，故陈藏器云：“嘉鱼，乳穴中小鱼，能久食，力强于乳。丙者，向阳穴，多生鱼。鱼复何能择丙日出入耶？”郦善长云：“穴口向丙。”又引柏枝山中有丙穴，穴方数丈，有嘉鱼尝以春末游渚，冬入穴。故知丙穴之鱼，不独汉有也。老杜诗云：“鱼知丙穴由来美。” 

　　广南呼食为头，梁元帝赐功德馔一头。鱼为斗，梁科律，生鱼若于斗。茗为薄、为夹，温贡茗二百大薄。梁科律，茗薄若干夹。笔为双、为床、为枚。南朝呼笔四管为一床。梁简文答徐摛书：时设书幌，中置笔床。梁令云：写书笔一枚一万字。 

　　竹生花，其年便枯，六十年一易。根必结实而枯死，实落土复生，六年还成町也。《竹谱》云：“竹不刚不柔，非草非木，篈必六十，亦六年也。” 

　　白乐天《琵琶行》云：“曲罢曾令善才伏。”而“善才”不知出处。《琵琶录》云：元和中，王芬、曹保，保有子善才，其孙曹纲，皆习此艺。次有裴兴奴与曹同时，其曹纲善为运拨若风雷，不长于提弦；兴奴则长于拢捻，下拨稍软。时人谓纲有右手，兴奴有左手。乐天又有《听曹纲琵琶示重莲》诗云：“拨拨弦弦意不同，胡啼番语两玲珑。谁能截得曹纲手，插向重莲红袖中？” 

　　桃茢，以除不详。茢，苕也。今人以桃枝洒地辟鬼。 

　　汉明帝听阳城侯刘峻等出家，僧之始也。济阳妇女阿潘等出家，尼之始也。 

　　字，小束也，音茧。绒，音戎，细毛也，今绒，毡字。 

　　潘普官切，淅汁也。渖吕枕切，汁也。二字，皆汁也，但潘字不通用耳。 

　　余家有古镜，背铭云：“汉有善铜，出丹阳，取为镜，清如明。左龙右虎。”补之不知“丹阳”何语，问东坡，亦不解。后见《神仙药名隐诀》云，铜亦名丹阳。又一铭云：“尚方作镜真大巧，上有仙人不知老，渴饮玉泉饥食枣。浮云天下散四海，寿如金石佳且好。”东坡云：“清如明，‘如’，而也，若《左传》‘星陨如雨’。”颍州顿氏一镜铭云：“凤皇双镜南金装，阴阳合为配，日月常相会，白玉芙蓉匣，翠羽琼瑶带，同心相亲，照心照胆寿千春。”《西京杂记》云：“汉有方镜，广四尺九寸，高五尺，表里有明。人直来照之，影则倒见。以手覆心而来，则见肠胃五脏，历历无碍。人有疾病在内，则掩心照之，知人病之所在。又女子有邪心，则胆张心动。始皇以照宫人，胆张心动者即杀之。”予家有一镜云：“蔡氏作镜佳且好，明而日月世少有，刻治六官悉皆在，长保二亲利孙子，传之后世乐无极。”后又得一面云云。二皆大鼻，此一鼻上有八篆文，中有“鲁国”二字可识之，奇古如钟鼎样，亦深入字，惟背上者突出。又见一镜背花妙丽，又有“贞字飞霜”四篆字，镜名或人名耶，不可得而辨。 

　　老苏作《雷太简墓铭》云：“呜呼太简，不显祖考，不有不承。隐居南山，德积声施，为取于人，不献不求。既获不庸，有功不多，我铭孔悲。”此大语妙，有三代文章骨气，为文之法也。 

　　东坡云：“世之对偶，如‘红生白熟’、‘手文脚色’二对，无复加也。”又云：“与我周旋宁作我，为郎憔悴却羞郎。”亦的矣。予诗中有“青州从事”对“白水真人”，公极称之，云二物皆不道破为妙。 

　　唐梨园弟子，以置院近于禁苑之梨园也。女妓入宜春院，谓之内人，亦曰前头人，谓在上前也。骨肉居教坊，谓之内人家。有请俸，其得幸者，谓之十家。故郑嵎《津阳门》诗云“十家三国争光辉”是也。家虽多，亦以十家呼之。三国，谓秦、韩、虢国三夫人也。 

　　唐太宗贞观初，内宴长孙无忌，造《倾杯曲》。又《乐府杂录》云：“宣宗善吹芦管，自制此曲。” 

　　唐高宗龙翔中，置三国子监。 

　　唐德宗建中三年，用韦都宾、陈京请，借京城官商钱，大索得八十万贯。时度支杜佑曰：“月费钱一百万。”本朝元丰中，毕仲衍编备对，月支六十二万余贯，金帛不在数。自大观之后，不知月用几何。 

　　阆州有三雅池，出潘远《纪闻谭》，云昔有人修此池，得三铜器，状如杯盏，上各有二篆字，一云“伯雅”，二云“仲雅”，三云“纪雅”。不知所由，乃名此池为三雅池。予尝览魏文《典论》云：“灵帝末斗酒直万钱，刘表一子好饮，乃制三爵，大曰伯雅，注云一斗。次曰中雅，注云七升。小曰季雅。注云五升。”今三雅池所得，乃刘氏酒器也。恐盛酒器，非饮器也。 

　　崔赵公尝问径山曰：“弟子出家得否？”径山曰：“出家是大丈夫事，非将相所为。” 

　　李直方尝第果实，若贡士者以绿李为首榜，梨为副，樱桃为三，甘子为四，蒲桃为五。或荐荔枝，曰：“寄举之首。”又曰：“栗如之何？”曰：“取其实，事不出八九。”始范晔以诸香品味时辈，后侯朱虚撰《百官本草》，皆此类也。 

　　唐李肇《国史补》书宋清事云：卖药长安西市，朝官出入移贬，辄卖药迎送之。贫士请药，常多折券。人有急难，倾财救之。岁计所入，利亦百倍。故长安有义债卖药宋清。此柳子厚所以作清传云：清居市不为市之道，然而居朝廷、居官府、居庠塾，乡党以士大夫自名者，反争为之不已。悲夫！然则清非独异于市人也。 

　　唐元微之《行李从易宗正丞制词》云:“昔刘氏子孙，在属籍者十余万人。”予尝考王莽居摄时作大诰云:“宗室之隽有四百人。”孟康注云:“谓诸刘见在者。”何多寡之不同如此？岂莽时残啄之余，所谓四百人，皆赞莽以盗汉，偷生嗜利之徒欤？不然，安得生存于斯，至为莽称隽耶？ 

　　《文选》古乐府《名都篇》:“寒鳖炙熊蹯。”又曹子建《七启》云:“寒芳莲之巢龟，脍西海之飞鳞。”注谓“今之鲭寒也。”引《盐铁论》云:“煎鱼切肝，羊淹鸡寒。”又《资暇》云:“今之涪肉谓之寒。”又《广韵》云:“煮鱼煎食曰鲭。” 

　　天下生齿之数，前汉户千二百二十三万，举其成数。后汉千六十七万，魏九十四万，晋二百四十五万，宋九十万，后魏三百三十七万，北齐三百三万，后周三百五十九万，隋八百九十万，唐九百六万。国朝艺祖二百五十六万，太宗三百五十七万，真宗八百六十七万，仁宗一千九百九万，英宗一千二百四十八万，神宗一千七百二十一万。出今国史。 

　　长沙道林岳麓寺，老杜所赋诗者。沈传师有诗碑见于世，其序云：奉酬唐侍御、姚员外道林寺题，示姚员外。诗不复见之。今得唐侍御诗，题云“儒林郎监察御史唐扶。”诗云：“道林岳麓仲与昆，卓荦请从先后论。松根踏云二千步，始见大屋开三门。泉清或戏蛟龙窟，殿豁数尽高帆掀。即今异鸟声不断，闻道看花春更繁。从容一衲分若有，萧瑟两鬓吾能髡。逢迎侯伯转觉贵，膜拜佛像心加尊。稍揖皇英颒浓泪，试与屈贾招清魂。荒唐大树悉楠桂，细碎枯草多兰荪。沙弥去学五印字，静女来悬千尺旛。主人念我尘眼昏，半夜号令期至暾。迟回虽得上白舫，羁绁不敢言绿尊。两祠物色采拾尽，壁间杜甫真少恩。晚来光彩又腾射，笔锋正健如可吞。” 

　　近时诗僧难得佳者。余杭参寥云：“风蒲猎猎弄轻柔，欲立蜻蜓不自由。六月临平山下路，藕花无数满汀洲。” 

　　苏州僧仲殊，本文士也，因事出家。有《润州》诗云：“北固楼前一笛风，断云飞出建昌宫。江南二月多芳草，春在濛濛细雨中。” 

　　元祐中，馆职诸公赋《韩幹马》诗，独张文潜最高胜，云：“头如翔鸾月颊光，背如安舆凫臆方。心知不载田舍郎，尚带开元天子红袍香。韩幹写时国无事，天闲树荫春昼长。双髯执辔俨在傍，如瞻驰道黄屋张。北风扬尘燕贼狂，厩中万马驱范阳。天子乘骡蜀山险，满川苜蓿为谁芳？” 

　　王令逢源，荆公王深父兄弟交游也。尝赋《韩幹马》诗云：“天宝天子盛天厩，吐番人马上天寿。紫衣驭吏遍坐前，骑入金门不容骤。西极苜蓿为谁肥，六闲飞黄卧嗟瘦。乾元殿下谁把笔，当年人无出幹右。传闻三马同日死，死魄到纸气方就。铁勒夹口重两衔，墨丝丱尾合双纽。天门未上人就观，老胡惊嗟失开口。生搜朔野空毛群，死断世工无后手。当时天子惜不传，送入御府置官守。胡尘勃郁燕蓟来，宫阙萧骚既焚后。谁弃千金出手收，足踏万里避奔走。几经蹂弃道边尘，今日宁无纸上垢？尊前病客不识画，但惊骨气世未有。冀北骏足无时无，生不逢幹死空朽。世工无手不肯休，往往气骨陋如狗。” 

　　余往在中都，见一士大夫家收江南李后主书一词，下云“冯延巳”三字，词中复云“圣寿南山永同”，恐延巳作也。词云：“铜壶漏滴初尽，高阁鸡鸣半空。催启五门金锁，犹垂三殿珠栊。阶前御柳摇绿，仗下宫花散红。鸳瓦数行晓日，鸾旗百尺春风。侍臣蹈舞重拜，圣寿南山永同。” 

　　东坡年十余岁，在乡里见老苏诵欧公《谢宣召赴学士院仍谢对衣并马表》，老苏令坡拟之。其间有云：“匪伊垂之带有余，非敢后也马不进。”老苏喜曰：“此子他日当自用之。”至元祐中再召入院作承旨，仍益之云：“枯羸之质，匪伊垂之带有余；敛退之心，非敢后也马不进。” 

　　《阁下法帖》十卷，淳化中朝廷所集，其中多吊丧问疾，人多疑之。比见《刊误》，乃唐国子祭酒李涪所撰。短启出于晋、宋兵革之间，时国禁书疏，非吊丧问疾，不得辄行尺犊。故羲之书首云“死罪”，是违制令故也。且启事论兵，皆短而缄之，贵易于藏隐。 

　　《刊误》云：古无文刺，唯书竹简以代结绳，谓之简册也。魏祢衡处士致名于纸，是纸上题名，投刺公侯。自后相承，刺谒者见通名纸为公状也。至今士子之家存焉。 

　　《西京杂记》载陆贾云:“目瞤得酒食，灯花见钱财，干鹊噪而行人至，蜘蛛集而百事喜。” 

　　董仲舒曰：太平之世，则风不鸣条，开甲散萌而已；雨不破块，濡叶津根而已；雷不惊人，号令启发而已；电不眩目，宣示光耀而已；雾不塞望，浸淫被泊而已；雪不封陵，弭害消毒而已。云则五色而为庆，雨则三日而成膏，露则结珠而为液。此圣人在上，则阴阳和而风雨时也。政多纰缪，则阴阳不调，风发屋，雨溢河，雹至牛目，雪杀驴，此皆阴阳相荡，为祲诊之故也。 

　　李广与兄弟猎于宜山之北，见卧虎焉，射之，一矢即毙。断其头为枕，示服猛也；铸铜象其形为溲器，示厌辱之也。至今溲器谓之虎子，或为虎枕。 

　　《西京杂记》云：长安巧工丁缓者，为卧褥香炉，一名被中炉。本出房风，其法后绝，至缓始更为机环，转运四周，炉体常平，可置之被褥，故取“被中”为名。今谓之衮球。 

　　余尝和刘景文诗云：“我识之无常缩舌，君能竞病且低颜。”东坡笑曰：“吾尝赠雷胜将军诗曰：‘太守无何唯日饮，将军竞病自诗鸣。’见吾子此对，觉吾用‘无何’二字体慢矣。” 

　　杜牧之《宫人》诗云：“绛蜡犹封系臂纱。”后学不解。常见《服饰变古录》云：始于晋武帝选士庶女子有姿色者，叫绯彩系其臂。大将军胡奋女泣叫，不伏系臂，左右掩其口。今定亲之家亦有系臂者，续古事也。 

　　欧阳文忠公谪滁州，令幕中谢判官幽各种花。谢请要束，公批纸尾云：“浅红深白宜相间，先后仍须次第栽。我欲四时携酒去，莫教一日不花开。” 

　　欧公闲居汝阴时，一妓甚韵，文公歌词尽记之。筵上戏约，他年当来作守。后数年，公自维扬果移汝阴，其人已不复见矣。视事之明日，饮同官湖上，种黄杨树子，有诗《留撷芳亭》云：“柳絮已将春去远，海棠应恨我来迟。”后三十年，东坡作守，见诗笑曰：“杜牧之‘绿叶成阴’之句耶？” 

　　欧阳公自维扬移守汝阴，作《西湖》诗云：“绿芰红莲画舸浮，使君宁复忆扬州？都将二十四桥月，换得西湖十顷秋。”东坡复自颍移维扬，作诗寄予曰：“二十四桥亦何有，换此十顷玻璃风。”使欧公诗也。 

　　张文潜初官通许，喜营妓刘淑女，为作诗曰：“可是相逢意便深，为郎巧笑不须金。门前一尺春风髻，窗外三更夜雨衾。别燕从教灯见泪，夜船惟有月知心。东西芳草皆相似，欲望高楼何处寻。”又云：“未说蝤蛴如素领，固应新月学蛾眉。引成密约因言笑，认得真情是别离。尊酒且倾浓琥珀，泪痕更著薄胭脂。北城月落乌啼后，便是孤舟肠断时。” 

　　孙贲公素居京师，大病，予数往存抚之。又数日，见东坡云：“闻曾见孙公素，病如何？”予曰：“大病方安。”坡云：“这汉病中瘦则瘦，俨然风雅。”后见公素，道此语，公素应曰:“那娘意下恨则恨，无奈思量。”坡大奇之。 

　　公素畏内，众所共知。尝求坡公书扇，坡题云：“披扇当年笑温峤，握刀晚岁战刘郎。不须戚戚如冯衍，但与时时说李阳。”公素昔为程宣徽门宾，后娶程公之女，性极妒悍，故云。 

　　东坡在黄州日，作《雪》诗云：“冻合玉楼寒起粟，光摇银海眩生花。”人不知其使事也。后移汝海，过金陵，见王荆公，论诗及此，云：“道家以两肩为玉楼，以目为银海，是使此否？”坡笑之。退谓叶致远曰：“学荆公者，岂有此博学哉！” 

　　熙宁中，士大夫犹能诗，卢秉《题汴河驿中》云：“苍颜白发老参军，剩粜官粮置酒樽。但得有钱供客醉，准能骑马傍人门？”荆公见而爱之，遂获进用。 

　　东坡在徐州，送郑彦能还都下，问其所游，因作词云：“十五年前，我是风流帅，花枝缺处留名字。”记坐中人语，尝题于壁。后秦少游薄游京师，见此词，遂和之，其中有“我曾从事风流府”，公闻而笑之。 

　　鲁直戏东坡曰：“昔王右军字为换鹅书。韩宗儒性饕餮,每得公一帖，于殿帅姚麟许换羊肉十数斤，可名二丈书为换羊书矣。”坡大笑。一日，公在翰苑，以圣节制撰纷冗，宗儒日作数简，以图报书，使人立庭下督索甚急。公笑谓曰：“传语本官，今日断屠。” 
 
　 
卷第二

　　前世钱未有草书者，淳化中，太宗皇帝始以宸翰为之，既成，以赐近臣。崇宁、大观御书钱，盖袭故事也。王元之责商于，有诗云：“谪官无俸突无烟，唯拥琴书尽日眠。还有一般胜赵壹，囊中犹贮御书钱。” 
　　苏迈伯达，东坡长子，豪迈虽不及其父，而问学语言亦胜他人子也。少年作诗云：“叶随流水知何处，牛带寒鸦过别村。”先生见之，笑曰：“此村长官诗。”后东坡贬惠州，伯达求潮之安化令，以便馈亲。果卒于官。 

　　王钦臣仲至，仁宗时名儒，原叔之子。大臣荐文艺，召试学士院，试罢诗云：“翠木阴阴白玉堂，老来方此试文章。官檐日永挥毫罢，闲拂尘埃看画墙。”《宿华岳观》诗云：“凌空老树云垂叶，压屋梨花雪照人。深愧地仙教俗客，殷勤留看华山春。”又二年经此，再题云：“石坛流水共苍苔，青竹林间一径开。可惜梨花飞已尽，前年游客始重来。” 

　　黄鲁直《读太真外传》诗云：“扶风乔木夏阴合，斜谷铃声秋夜深。人到愁来无处会，不关情处总伤心。”亦妙语也。 

　　滕达道长于五言，《省试》诗云：“寒日边声断，春风塞草长。”《结客》诗云：“结客结英豪，莫同儿女曹。黄金装剑佩，猛兽画旌旄。北极狼星落，中原王气高。终令贺兰贼，不著赭黄袍。” 

　　宋莒公兄弟皆以高名擢用。仁庙时，本朝文章多人，未有二公比者。少时作《落花》诗，为时脍炙。莒公诗云：“一夜东风拂苑墙，归来无处剩凄凉。汉皋佩冷临江湿，金谷楼危到地香。泪脸补痕劳獭髓，舞台收影费鸾肠。南朝乐府休赓曲，桃叶桃根尽可伤。”景文诗云：“坠素翻红各自伤，青楼烟雨忍相望。欲飞更作回风舞，已落犹成半面妆。沧海客归珠迸泪，章台人去骨遗香。可怜无意传双蝶，尽委芳心与蜜房。” 

　　颍昌西湖展江亭成，公作诗云：“绿鸭东陂已可怜，更因云窦注新泉。凿开鱼鸟忘情地，展尽江湖极目天。向夕旧滩都浸月，遏空新树便留烟。使君直欲称渔叟，愿赐闲州不计年。” 

　　晁次膺薄游南京，尝作词云：“花前月下堪垂泪，水边楼上总关心。”后过其家，已与客饮，复作诗曰：“去日玉刀封断恨，见来金斗熨愁眉。黄昏饮散歌阑后，懊恼水边楼上时。” 

　　唐武宗即位，独奋怒曰：“穷吾天下者，佛也！”始去其山台野邑四万所，冠其徒几至十万人。至会昌五年，始命西京留佛寺四，僧唯十人；东京二寺；节度观察同华、汝三十四治所，得留一寺，僧准西京数。其余刺史州不得有寺。出四御史里行以督之。御史乘驲未出，开天下寺至于屋基，耕而刓之。凡除寺四千六百，僧尼笄冠二十六万五百，其奴婢至十五万。良人枝附为使令者，倍笄冠之数。良田数千顷，奴婢日率以百亩编入农籍。其余贱取民直，归于有司，寺材州县得以恣新其公宇传舍。后二年，宣宗即位，诏曰:“佛尚不杀而仁，且来中国久，亦可助以为治。天下率兴三寺，用齿衰男女为其徒，各止三十人，两京倍其数四五焉。”著为定令，以徇其习，且使后世不得复加也。本朝景德中，天下二万五千寺。嘉祐间三万九千寺。陈襄述古判词部日说云。出江邻几《杂志》。 

　　杜牧之《和裴杰新樱桃》诗云：“忍用烹酥酪，从将玩玉盘。流年如可驻，何必九华丹。”遂知唐人已用樱桃荐酪也。 

　　李商隐《江之嫣赋》云：“岂如河畔牛星，隔岁只闻一过。不及苑中人柳，终朝剩得三眠。”汉苑有人形柳，一日三起三倒。 

　　长安南山下书生作小圃，时莳花木，以待游子。一日，有金犊车从数女奴，皆玉色丽人。车中人下，饮于庭，邀书生同坐。生意当时贵人家，不出。既见款甚，将别，出小碧笺书诗为赠云：“相思无路莫相思，风里杨花只片时。惆怅深闺独归处，晓莺啼断绿杨枝。” 

　　东坡尝言鬼诗有佳者，诵一篇云：“流水涓涓芹吐芽，织乌西飞客还家。深村无人作寒食，殡宫空对棠梨花。”尝不解“织乌”义，王性之少年博学，问之。乃云：“织乌，日也，往来如梭之织。”坡又举云：“杨柳杨柳，袅袅随风急，西楼美人春睡浓，绣帘斜卷千条人。”又诵一诗云：“湘中老人读黄老，手援紫藟坐碧草。春至不知湘水深，日暮忘却巴陵道。”此必太白、子建鬼也。 

　　王性之云：舒州下寨驿中所题诗，余以永感之人，读之垂涕。云：“北堂无老信来稀，十载秋风雁自飞。今日满头生白发，千山乡路为谁归？” 

　　郑犹咏王子安应城新亭二诗云：“一簪华发一床书，尽日新亭适意无？莫道长安天样远，长官自不厌江湖。”又云：“前年谏猎出长杨。乞得新亭作醉乡。好把青衫送酒媪，从教人识御炉香。” 

　　余少从李慎言希古学，自言昔梦中至一宫殿，有仪卫，中数百妓抛球，人唱一诗。觉而记得三首云：“侍宴黄昏未肯休，玉阶夜色月如流。朝来自觉承恩最，笑倩旁人认绣球。”又云：“隋家宫殿锁清秋，曾见蝉娟飏绣球。金钥玉箫俱寂寂，一天明月照高楼。”又云：“堪恨隋家几帝王，舞腰挪尽绣鸳鸯。如今重到抛球处，不见熏炉旧日香。” 

　　蔡持正谪新州，侍儿从焉，善琵琶。尝养一鹦鹉，甚慧，丞相呼琵琶，即扣一响板，鹦鹉传呼之。琵琶逝后，误扣响板，鹦鹉犹传言，丞相太恸，感疾不起。尝为诗云：“鹦鹉言犹在，琵琶事已非。伤心瘴江水，同渡不同归。” 

　　少游尝作《游仙词》，坡称之，云：“阴风一夜搅青冥，风定霏霏雪霰零。想见玉清真境上，白虚光里诵《黄庭》。”又云：“夜深楼上拨书眠，天在阑干四角边。风扫乱云毫发尽，独留璧月照人圆。”又云：“天风吹月入阑干，乌鹊无声子夜闲。织女明星来枕上，了知身不在人间。”又云：“本是庐山种杏人，出山来事碧虚君。上清欲问因何到，请看仙家十赉文。”余闻仙家十赉，犹人间九锡也。 

　　绍圣中，有人过临江军驿舍，题二诗，不书姓名。时贬东坡，毁上清宫碑，令蔡京别撰。诗云：“李白当年谪夜郎，中原不复汉文章。纳官赎罪何人在，壮士悲歌泪两行。”又云：“晋公功业冠皇唐，吏部文章日月光。千载断碑人脍炙，不知世有段文昌。” 

　　余崇宁中坐章疏，入籍为元祐党人，后四年牵复过陈，张文潜、常希古皆在陈居，相见慰劳之。余答曰：“炙毂子王睿作《解昭君怨》，殊有意思，能到人妙处。词云：‘莫怨工人丑画身，莫嫌明主遣和亲。当时若不嫁胡虏，只是宫中一舞人。’”文潜云：“此真先生所谓‘笃行而刚’者也。” 

　　浮休居士张舜民芸叟，忠义人也。绍圣中人，元祐责籍为党人，系潭州，赦书中独元祐人不赦，有《宣赦》诗云：“击鼓填街道，传声过水滨。国严三岁祀，恩洗万方春。舟楫随南斗，衣冠拱北辰。岭南并岭北，多少望归人！” 

　　四明狂客贺知章《回乡偶书二首》云：“离别家乡岁月多，近来人事半消磨。惟有门前鉴湖水，春风不减旧时波。”又云：“幼小离家老大回，乡音难改面毛。儿童相见不相识，却问客从何处来。”一说云黄拱作。 

　　少游《题大年小景四首》云：“本自江湖客，宦游何苦心。因君小平远，还我旧登临。”又云：“公子歌钟里，何曾识渺茫。唯应斗帐梦，曾入水云乡。”又云：“晓浦烟笼树，晴江水拍空。烦君添小艇，画我作渔翁。”又云：“岛外云峰晚，沙边水树明。想当挥洒就，侍女一时惊。” 

　　徐仲车尝作《爱爱歌》云：“吴越佳人古云好，破家亡国何胜道。昨夜闲观《爱爱歌》，坐中叹息无如何。爱爱本是娼家女，金魂玉魄沉尘土。歌舞吴中第一人，绿鬓双鬟才十五。耳闻目见是何事，不谓其人乃如许。操心危兮厉志深，半夜窗前泪如雨。假饶一笑得千金，何如嫁作良人妇。桃李不为当路花，芙蓉开向秋风渚。忽然一日逢张氏，便约终身不相弃。山可磨兮海可枯，生唯一兮死无二。有如樗栎丛中木，忽然化作潇湘竹。又如黄鸟春风时，迁乔林兮出幽谷。文君走马来成都，弄玉吹箫能几曲？不闻马上琵琶声，忽作山头望夫哭。去年春风还满房，昨夜月明还满床，行人一去不复返，不念关山歧路长。前年犹惜缕金衣，去年不画深胭脂。今年今日万事已，鲛绡翡翠看如泥。一女二夫兮妾之所羞，不忠所事兮志将何求？蛾眉皓齿兮妾之所忧，不如无生兮庶几无尤。喓喓草虫，趯趯阜螽，靡不有初，鲜克有终。鸳鸯于飞兮毕之罗之，人闻此恨兮何时休时。深山人迹不到处，病鸾敛翼巢空枝。” 

　　余尝爱韩致光《宫词》云：“绣裙斜立正销魂，宫女移灯掩殿门。燕子不归花著雨，春风应是怨黄昏。” 

　　元丰中，裕陵以元夕御楼，宰臣亲王观灯，有御制，令从臣和进。王禹玉为左相，蔡持正为右相，蔡密叩王云：“应制上元诗如何使事？”禹玉曰：“鳌山凤辇外不可使。”章子厚时为黄门侍郎，面笑之云：“此谁不知。”十七日登对，裕陵独赏禹玉诗，云：“妙于使事。”诗云：“雪消华月满仙台，万烛当楼宝扇开。双凤云中扶辇下，六鳌海上驾山来。镐京春酒沾周燕，汾水《秋风》陋汉才。一曲升平人共乐，君王又进紫霞杯。”是夕以高丽进乐，又添一杯。 

　　刘贡父先生元祐作少蓬，余被旨召赴本省呈试，贡父作主文，幕次中闻与顾子敦诵渠昔自校书郎出倅泰州作诗云：“璧门金阙倚天开，五见宫花落井槐。明日扁舟沧海去，却从云气望蓬莱。” 

　　鲁直父名庶，字亚夫，最能诗。有《怪石二绝)云：“山鬼水怪著薜荔，天禄辟邪眠碧苔。钩帘坐对心语口，曾见汉唐池馆来。” 

　　狄遵度，字元规，枢密直学士棐之子，敏慧夙成。当杨文公昆体盛行，乃独为古文章，慕杜子美、韩退之之句法。一夕，梦子美自诵其逸诗数十章，既觉，犹记其两句云：“夜卧北斗寒挂枕，木落霜拱雁连天。”因书其后曰：“子美存耶？果亡耶？其肯为余来嘿诵，人未知之者，俾予知耶？观其词，盖非他人所能为，真子美无疑矣。”遵度因足成其诗，号《佳城篇》。不幸年二十，为襄城簿而卒。诗云：“佳城郁郁颓寒烟，孤雏乳兔号荒阡。夜卧北斗寒挂枕，木落霜拱雁连天。浮云西去伴落日，行客东尽随长川。乾坤未死吾尚在，肯与蟪蛄论大年？” 

　　刘路左车，尝收唐人新编当时人诗册，有老杜数十首，其间用字皆与今本不同。有《送惠二过东溪》诗，集中无有。诗云：“惠子白驴瘦，归溪惟病身。皇天元老眼，空谷滞斯人。崖蜜松花熟，山杯竹叶春。柴门了生事，黄绮未称臣。” 

　　曾阜为蕲州黄梅令，县有峰顶寺，去城百余里，在乱山群峰间，人迹所不到。阜按田偶至其上，梁间小榜，流尘昏晦，乃李白所题诗也，其字亦豪放可爱。诗云：“夜宿峰顶寺，举手扪星辰。不敢高声语，恐惊天上人。”或云王元之少年登楼诗云：“危楼高百尺，手可摘星辰。不敢高声语，恐惊天上人。” 

　　东坡先生在岭南，言元祐中，有见李白酒肆中诵其近诗云：“朝披梦泽云，笠钓青茫茫。”此非世人语也。少游尝手录其全篇。少游叙云：“观顷在京师，有道人相访，风骨甚异，语论不凡。自云尝与物外诸公往还，口诵二篇，云东华上清监清逸真人李白作也。”诗云：“人生烛上花，光灭巧妍尽。春风绕树头，日与化工进。昔我飞骨时，惨见当涂坟。青松霭朝霞，缥缈山下村。既死明月魄，无复玻璃魂。念此一脱洒，长啸登昆仑。醉著鸾凤衣，星斗俯可扪。”又云：“朝披梦泽云，笠钓青茫茫。寻流得双鲤，中有三元章。篆字若丹蛇，逸势如飞翔。归来问天姥，妙义不可量。金刀割青素，灵文烂煌煌。燕服十二环，想见仙人房。暮跨紫鳞去，海气侵肌凉。龙子善变化，化作梅花妆。遗我累累珠，靡非明月光。劝我穿绛缕，系作裙间珰。揖子以疾去，谈笑闻余香。” 

　　王平甫年十一过洪州，有《滕王阁》诗，盖其少成如此。又再赋一首，叙其事云：“滕王平昔好追游，高阁依然枕碧流。胜地几经兴废事，夕阳偏照古今愁。层城树密千家笛，江渚人孤一叶舟。怅望沧渡吟不尽，西山重叠乱云浮。”十四岁再题一首，其序云：“予始年十一时，从亲还里中，道出洪州，泊滕王阁下，俯视山川之胜，而求士大夫所留之诗，凡百余篇。自唐杜紫微外，类皆世俗气，不足矜爱，乃作一章榜之西楹。后三年，客淮上，思其幼时勇于述作，不自意其非也，辄改作一章，以志当时之事，其旧者往往传于江西，今故并存之。”诗云：“地势远连徐孺亭，穷南有客两曾经。檐前燕雀鸣相斗，潭里蛟龙困未醒。乱霭苍茫侵树色，惊涛浩荡失天形。当时好景无同赏，对此悲歌孰为听。” 

　　张子野云：往岁吴兴守滕子京席上见小妓兜娘，子京赏其佳色。后十年，再见于京口，绝非顷时之容态，感之，作诗云：“十载芳洲采白蘋，移舟弄水赏青春。当时自倚青春力，不信东风解误人。” 

　　黄子思云：余尝守官咸阳，县廨之后，临渭河汀屿中，连岁秋，有孤雁来栖于葭苇中，今岁冬深，不复至矣。或已在缯弋，或去而之他，皆不可知也。感而为诗，题亭壁云：“天寒霜落雁来栖，岁晚川空雁不归。江海一身多少事，清风明月我沾衣。” 

　　东坡云：元祐三年二月二十一日夜，与鲁直、寿朋、天启会于伯时斋舍，录鬼仙所作或梦中所作。尝记《太平广记》中，有人为鬼物所引，入墟墓间，皆鲜华洞户，忽为劫墓者所惊，遂失所见，但云“芫花半落，松风晚清。”又录《鬼》诗云：“江上樯竿一百尺，山中楼台十二重。老僧楼上望江上，遥指樯竿笑杀侬。”又云：“爷娘送我青枫根，不记青枫几回落。当时刺绣衣上花，今日为灰不堪著。”又云：“酒尽君莫沽，壶干我当发。城市多嚣尘，还山弄明月。”又云：“卜得下峡日，秋江风流多。巴陵一夜雨，肠断《木兰歌》。”又云：“浦口潮来初渺漫，莲舟溶漾采花难。芳心不惬空归去，会等潮平更折看。”又云：“忽然湖上片云飞，不觉中流雨湿衣。折得荷花浑忘却，空将荷叶盖头归。”又云：“寒草白露里，乱山明月中。是夕苦吟罢，寒烛与君同。” 

　　乌鲗八足绝短者，集足在口，缩喙在腹，形类鞋囊，其名乌鲗。嗡波噀墨，迷射水慝，以卫害焉。《海物异名》 

　　熙宁中，鲁直入宫，教余兄弟。伯父五开府，酒余脱浅色番罗袄衣之。鲁直醉中作诗云：“叠送番罗浅色衣，著来春气人书帏。到家慈母惊相问，为说王孙脱赠时。” 

　　鲁直评东坡书曰：“学问文章之气，郁郁葱葱，散于笔墨之间，此所以他人终莫能及。” 
 
卷第三

　　张文潜作《七夕歌》，为东坡所称。词云：“人间一叶梧桐飘，蓐收行秋回斗杓。神官召集役灵鹊，直渡天河横作桥。河东美人天帝子，机杼年年劳玉指。织成云雾紫绡衣，辛苦无欢容不理。帝怜独居无与娱，河西嫁与牵牛夫。自从嫁后废织纴，绿鬓云鬟朝暮梳。贪欢不归天帝怒，谪归却踏来时路。但令一岁一相逢，七月七夕河边渡。别多会少知奈何，却悔从前恩爱多。匆匆离恨说不尽，烛龙已驾随羲和。河边灵官晓催发，令严不管轻离别。空将泪作雨滂沱，泪痕有尽愁无歇。寄言织女君休叹，天地无穷会相见。犹胜姮娥不嫁人，夜夜孤眠广寒殿。” 
　　东坡于闽中驿舍见一诗，录之，不知谁氏子作。后闻乃姚嗣宗。诗云：“欲挂衣冠神武门，先寻水竹渭南村。却将旧斩楼兰剑，买得黄牛教子孙。” 

　　一道人败道后，作诗云：“瑶峰一别杳难期，消渴从教醉枕欹。不信丹青能画得，五更灯暗月来时。” 

　　司马池乃文正公之父，仁庙时作待制，亦善作小诗，云：“冷于陂水淡于秋，远陌初穷见渡头。赖得丹青无画处，画成应是一生愁。” 

　　山谷《茶磨铭》云：“楚云散尽，燕山雪飞。江湖归梦，从此祛机。” 

　　参寥杭州城外题小溪诗云：“城根野水绿逶迤，袅袅轻舟掠岸过。欲采芸兰无觅处，渚花汀草占春多。” 

　　东坡在徐州，参寥自钱塘访之，坡席上令一妓戏求诗，参寥口占一绝云：“多谢尊前窈窕娘，好将幽梦恼襄王。禅心已作沾泥絮，不逐东风上下狂。”坡云：“沾泥絮，吾得之，被老衲又占了。” 

　　瞿塘之下地名人鲊瓮，少游尝谓未有以对。南迁度鬼门关，乃用为绝句云：“身在鬼门关外天，命轻人鲊瓮头船。北人恸哭南人笑，日落荒村闻杜鹃。” 

　　古人作律诗，有当句对者，两句更不须对。如陆龟蒙诗云“但说漱流并枕石，不辞蝉腹与龟肠”是也。 

　　《汉书》云：“背尊章嫖以忽。”老杜诗云：“堂上拜姑嫜。”《玉篇》云“凡夫之父母曰嫜”，老杜独姑嫜何耶？《正俗》云：古谓舅姑为姑嫜，今俗亦呼为姑钟。盖自章音转为钟也。 

　　咸平三年六月诏：保州保塞县丰归乡东安村，乃宣祖之旧里，而百姓赵加起，实派天潢，久安地著，虽为疏属，实重宗盟。宜佩赤緺以光白社，可左屯卫将军。仍赐加起等妻女首饰衣服银器有差。时遣内侍自保州召加起至，遂有是命。 

　　祖宗时，用唐武德故事，宗姓在异姓品上。景德四年举行。 

　　几头酒，山东风俗，新沐讫饮酒，谓之几头。颜师古云：“字当为禨，音机。禨，谓福祥也。”按《礼》云：“沐稷而靧粱，栉用椫栉，发晞用象栉。进禨进羞，工乃升歌。”郑康成注云：“沐靧必进禨作乐，益气也。此谓新沐靧体虚，故更进食饮，而又加乐，以自辅助致福祥也。”此古之遗法乎？ 

　　洋者，山东谓众多为洋。《尔雅》：洋，观裒众那多也。今谓海之中心为洋，亦水之众多处。 

　　露布，人多用之，亦不知其始。《春秋佐助期》曰：武露布，文露沉。宋均云：甘露见其国。布，散者。人上武文采者，则甘露沉重。《初学记》。 

　　桃实经冬不落者，俗谓之桃奴。橘奴者，谓江陵千树为木奴。《襄阳记》：李衡密遣十人于武陵新阳洲上作宅，种柑千树。临死敕其儿曰：“汝母恶吾治家穷困如是，吾洲有千头木奴，不责汝衣食，岁上绢一匹，亦足用耳。”吴末，洲柑成，岁得绢数千匹。据此非橘明矣。又按谚曰：“本奴千，无凶年。”盖言果实可以市易五谷，此即木奴之号、果之都称者也。出《北户录》。 

　　谢承云：后汉李寿长为青州刺史，其所经历它州县，瞻察牧守长吏治政优劣，上言曰：“臣以为政一流，虽非所部，夫东家有犬，不忍见西家之有鼠。臣之所见，敢不以闻。” 

　　江淹为宗室建平王让表，称宗莩。 

　　孪子，力员反。《战国策》：孪子之相似，唯其母知之；利害之相似，唯智者知之。孪子，谓双生子也。 

　　世之嫁女三日，送食，俗谓之暖女。《广韵》中正有此说，使餪字。人初生产子，俗言首子，亦使此字。音首。俗谓以竹孤桶，古使箍字，音孤。酒杓也。 

　　昔唐末豫章有观音禅衲，且南方禅客多搭白，常以瓿器盛染色，劝令染之。今天下皆谓黄衲为观音衲也。方等者，即周遍义。《止观论》云：方等者，或言广平。今谓方也者，法也。如般若有四种方法，即四门人清凉地，故云方也。所契之理，即平等大慧，故云等也。禀顺方等二者而立戒坛也，既不拘禁忌，广大而平等之，故谓之广平也。 

　　西王母见穆天子，作歌曰：“白云在天，山陵自出。道里悠远，山川间之。将子无死，尚能复来。”穆王曰：“余归东土，和治诸夏，万民平均。吾顾见汝，比及三年，将复而野。”余尝对东坡诵之，坡云：“决非食肉人语。” 

　　世言枭秃鸟，非也。唐起居郎苏楷驳昭宗谥号，河朔士人目楷为衣冠土枭。 

　　陆长源以勋德为宣武军司马，韩愈为巡官，同在使幕。或戏年辈相辽，周愿曰：“大虫老鼠。俱是十二相属，何辽之有。”旬日布于长安。 

　　《西京杂记》云：玉之未理者为璞，死鼠未屠者亦为璞。 

　　《刊误》云：《礼》曰：“瓜祭上环。”又曰：“吾食于少施氏而饱，少施氏食我以礼。吾祭，作而辞曰：‘疏食不足祭也。’”此则祭物之意，谓神农火食，德侔造化，后人追而敬之。今代崇尚佛氏之众生，士子儒人，宜遵典教，今谓之出生也。 

　　欧阳文忠公尝以诗荐一士人与王渭州仲仪，仲仪待之甚厚。未几赃败，仲仪归朝。见文忠公，论及此士人，文忠公笑曰：“诗不可信也如此。” 

　　东坡再谪惠州日，一老举人年六十九为邻，其妻三十岁，诞子，为具邀公，公欣然而往。酒酣乞诗，公戏一联云：“令阁方当而立岁，贤夫已近古希年。” 

　　襄阳时同官李友谅仲益赠张子齐思仲家歌人、团茶，予题其封云：“色映宫姝粉，香传汉殿春。团团明月魄，却赠月中人。” 

　　瓦珑矿壳浑沌钱，文如建瓴，外眉而内渠，其名瓦珑。注云：“眉，谓高为眉。渠，谓疏为渠。一名魁陆。”《尔雅》“魁陆”注：《本草》云：“魁状如海蛤，圆而厚，外有理纵横。”《岭表录异》云：“瓦壳中有肉，紫色，曰天脔炙也。”出《海物异名》。 

　　高力士责在驩州，咏荠菜诗为鲁直所称，云：“两京作斤卖，五溪无人采。贵贱虽不同，气味故常在。” 

　　元微之贬江陵府士曹，少年气俊，过襄阳，夜召名妓剧饮。将别，作诗云：“花枝临水复临堤，也照清江也照泥。寄语东风好抬举，夜来曾有凤凰栖。”谢师厚作襄倅，闻营妓与二胥相好，此妓乞书扇子，遂改二字云：“寄语东风好抬举，夜来曾有老鸦栖。” 

　　王介甫少时作《石榴花》诗云：“浓绿万枝红一点，动人春色不须多。”此老风味不薄，岂铁心木肠者哉？ 

　　东坡云：王晋卿尝暴得耳疾，意不能堪，求方于仆。仆答之曰：“君是将种，断头穴胸当无所惜。两耳堪作底用，割舍不得？限三日疾去，不去，割取我耳。”晋卿洒然而悟。三日，病良已，以诗示仆云：“老婆心急频相劝，令严只得三日限。我耳已聪君不割，且喜两家皆平善。”今定国所藏《挑耳图》，得之晋卿，聊识此耳。 

　　东坡云：琴曲有《瑶池燕》，其词不协，而声亦怨咽。变其词作《闺怨》，寄陈季常去。此曲奇妙，勿妄与人云。“飞花成阵，春心困。寸寸，别肠多少愁闷。无人问，偷啼自揾，残妆粉。　　抱瑶琴、寻出新韵，玉纤趁，《南风》来解幽愠。低云鬓，眉峰敛晕，娇和恨。” 

　　晁无咎云：司马温公有言：“吾无过人者，但平生所为，未尝有对人不可言者尔。”东坡云：“予亦记前辈有诗云：‘怕人知事莫萌心。’此言予终身守之。” 

　　东坡云：砚之美者必费笔，不费笔则退墨，二德难兼。非独砚也，大字难结密，小字常局促，真书患不放，草书患无法，茶苦患不美，酒美患不辣。万事无不然，可以付之大笑也。 

　　刘子仪侍郎三入翰林，颇不怿，诗云：“蟠桃三窃成何味，上尽鳌头迹转孤。”移疾不出，朝士问候者继至，询之，云：“虚热上攻。”石中立滑稽，在坐，云：“只消一服清凉散。”意谓两府始得用青凉伞也。 

　　东玻云：刘十五盂父论李十八公择草书，谓之鹦哥娇，意谓鹦鹉能言，不过数句，大率杂以鸟语。十八其后进以书问仆近日书如何，仆答之：“可作秦吉了矣。”然仆此书自有“公在乾侯”之态也。 

　　东坡云：久在江湖，不见伟人。在金山，见滕元发乘小舟破巨浪来相见，出船巍然，使人神耸，好一个投兴底张镐相公。且为我致意，别后酒狂甚长进也。杜甫诗云：“张公一生江海客，身长九尺须眉苍。”谓张镐也。萧嵩荐云：“用之则为帝王师，不用则穷谷一迂叟耳。” 

　　东坡题鲁直草书《尔雅》后云：“鲁直以真实心出游戏法，以平等观作欹侧字，以磊落人录细碎书，亦三反也。” 

　　东坡书与毛国镇云：“岁行尽矣，风雨凄然，纸窗竹屋，灯火青荧。时于此有少佳趣，无缘持献，独享为愧。”想当一笑也。 

　　东坡云：皎然禅师《赠吴凭处士》诗云：“世人不知心是道，只言道在他方妙。还如瞽者望长安，长安在西东向笑。”东坡代答云：“寒时便是热时风，饥汉那知食药功。莫怪禅师西向笑，缘师身在长安东。” 

　　唐东京宫城，东西四里一百八十八步，南北二里八十五步，周回十三里二百四十一步，高四丈八尺。西京宫城，东西四里，南北二里二百七十步，周回十三里八十步，高三丈五尺。本朝东京宫城，周回五里。旧城周回二十里一百五十五步，即汴州城。唐建中二年，节度使李勉重筑。国初号曰阙城，亦曰里城。新城乃周世宗显德二年四月诏别筑。新城周回四十八里二百三十三步，号曰外城，又曰罗城，亦曰新城。元丰中裕陵命内侍宋用臣重筑之。 

　　王介甫诡诈不通。外除，自金陵过扬州，刘原父作守，以州郡礼邀之，遂留。方营妓列庭下，介甫作色，不肯就坐。原父辨论久之，遂去营妓，顾介甫曰：“烧车与船。”延之上坐。 

　　元丰末，有以王介甫罢相归金陵后资用不足，达裕陵睿听者，上即遣使，以黄金二百两就赐之。介甫初喜，意召己；既知赐金，不悦，即不受，举送蒋山修寺，为朝廷祈福。裕陵闻之不喜。即有诗云：“穰侯老擅关中事，尝恐诸侯客子来。我亦暮年专一壑，每闻车马便惊猜。”此未能忘情在丘壑者也。 

　　介甫熙宁初首被选擢，得君之专，前古未有。罢政归金陵，作《日录》七十卷，前朝旧德大臣及当时名士不附己者，诋毁至无一完人者。其间论法度有不便于民者，皆归于上；可以垂耀于后世者，悉己有之。故建中靖国之初，谏官陈瓘极力论其婿蔡卞之恶，曰：“安石临终，戒其家焚之，悔其作也。卞留之。至绍圣间作尚书右丞，尽编入裕陵国史中，遂行之。”瓘所谓“遵私史而压宗庙”是也。士大夫忠愤者有诗云：“训释《诗》《书》日月明，纷纷法令下朝廷。不知心本缘何事，苦劝君王用肉刑。”又云：“每愧先生道绝伦，古来归美是忠臣。门人李汉真堪罪，何用垂编示后人！”陈瓘进《日录辨表》，略云：神考之信任安石，虽成汤之于伊尹，不过如此。安石密赞之言，强谏之语，何必尽宣于外，然后见君臣相得之盛乎？遂就裕陵忌日，作饭僧疏文，指十事奏之。 

　　尝读岑嵓起作《吉凶影响录》，载李林甫创一堂，有却月之形，名日月堂。欲破人家族，则入堂精思极虑，悦而出堂，即人家被戮矣。后有毛人，锯牙钩爪，以手戟林甫而怒逐之。后有斫棺之祸，恶之者有诗云：“却月堂中喜色新，明朝应有破家人。禄山反噬家还破，须信难欺是鬼神。”或有大臣独任国柄者，行住坐卧四威仪中，念念害物，处处杀人，非止一月堂而已也。 

　　《海物异名》云：江珧柱，厥甲美如瑶玉，肉柱肤寸，曰江珧柱。郭景纯《江赋》云：“玉珧海月，吐纳石华。”退之谓马柱甲，是此也。世人不用此“珧”字，是未知耳。又苗虾状蜈蚣而拥檐，曰虾公。 

　　水鸡，蛙也。水族中厥味可荐者。鸡，郭璞注：《尔雅》云：一名水鸭。 

　　语儿梨，果实之珍，因其地名耳。前汉封辕终古为语儿侯。孟康曰：语儿，越中地名。 

　　陶人之为器，有酒经焉。晋安人盛酒以瓦壶，其制，小颈，环口，修腹，受一斗，可以盛酒。凡馈人牲，兼以酒置。书云：酒一经或二经，至五经焉。他境人有游于是邦，不达其义，闻五经至，束带迎于门，乃知是酒五瓶为五经焉。 
 
卷第四

　　韩康公绛子华谢事后，自颍入京看上元，至十六日私第会从官九人，皆门生故吏，尽一时名德，如傅钦之、胡完夫、钱穆父、东坡、刘贡父、顾子敦皆在坐。钱穆父知府至晚，子华不悦，坡云：“今日为本殿烧香人多留住。”坐客大笑。钱形肖九子母丈夫也。方坐，出家妓十余人。中燕后，子华新宠鲁生舞罢，为游蜂所螫，子华意不甚怿。久之呼出，持白圆扇从东坡乞诗。坡书云：“窗摇细浪鱼吹日，舞罢花枝蜂绕衣。不觉南风吹酒醒，空教明月照人归。”上句记姓，下句书蜂事。康公大喜，坡云：“惟恐他姬厮赖，故云耳。”客皆大笑。 
　　旧学士院壁间有题云：“李阳生，指李树为姓，生而知之。”久无对者。杨大年为学士，乃对云：“马援死，以马革裹尸，死而后已。”江邻几云。上句杨大年酒令，下句董宗旦对。 

　　天圣中，《贺五王出阁启》云：芝函晓列，星飞降天上之书；棣萼晨辉，岳立受日中之字。隐“五”字、“王”字也。 

　　东坡云：近在苏州，有一僧旷达好饮，以醉死。将瞑，自作祭文云：“唯灵生在阎浮提，不贪不妒，爱吃酒子，倒街卧路。想汝直待生兜率天，尔时方断得住。何以故？净土之中，无酒得沽。” 

　　鲁直尝言：髯多人疏秀者必贵密，而泛短者必神气不足。驸马都尉王晋卿与殿帅曹贯道皆无须，每指须多者为中相法。晋卿尚贵主，尝过巩、洛间，道旁有后唐庄宗庙，默念始治终乱，意斯人必胡。及观神像，两眼外皆髭也。晋卿作诗寄贯道云：“代梁继李号良图，却惑歌儿便丧躯。试拂尘埃觇遗像，元来满面是髭须。” 

　　熙宁中，郑侠上书，事作下狱，悉治平时所往还厚善者，晏几道叔原皆在数中。侠家搜得叔原与侠诗云：“小白长红又满枝，筑球场外独支颐。春风自是人间客，主张繁华得几时？”裕陵称之，即令释出。 

　　圆通禅师秀老，本关西人，立身峻洁如铁壁，得法于义怀禅师。不肯出世，作颂云：“谁能一日三梳头，撮得髻根牢便休。大抵是他肌骨好，不施红粉也风流。” 

　　文潜《夜直馆中》诗云：“苍龙挂斗寒垂地，翡翠浮花暖作春。”江邻几《杂志》。 

　　东坡游庐山汤泉，阅留题百余篇，爱遵老一偈云：“禅庭谁作石龙头，龙口汤泉沸不休。直待众生尘垢尽，我方清冷混常流。”坡戏作一绝云：“石龙有口却无恨，自在流泉谁吐吞？若信众生车无垢，此泉何处觅寒温。” 

　　熙宁中，有道人过沈东老饮酒，用石榴皮写绝句于壁，自称回山人。东老送出门，至石桥上，先渡桥数十步，不知所在。或曰：“此吕先生也。”诗云：“西邻已富优不足，东老虽贫乐有余。白酒酿来缘好客，黄金散尽为收书。”七年，坡过晋陵，见东老之子，能道其事。时东老已殁三年矣。坡为和其诗。 

　　唐末五代，权臣执政，公然交赂，科第差除，各有等差。故当时语云：“及第不必读书，作官何须事业。” 

　　东坡在黄州，尝书云：东坡居士自今日已往，早晚饮食，不过一爵一肉。有尊客盛馔，则三之。可损不可增。有召我者，预以此告之。主人不从而过是乃止。一曰安分以养福，二曰宽胃以养气，三曰省费以养财。 

　　东坡论茶云：除烦去腻，世固不可无茶，然暗中损人不少。昔人云：自茗饮盛后，人多患气不患黄，虽损益相半，而消阳助阴，不偿损也。吾有一法，常自修之：每食已，辄以浓茶漱口颊，腻既去而脾胃不知。凡肉之在齿间者，得茶漱浸乃不觉脱去，不烦刺挑也。而齿性便苦，缘此渐坚密，蠹病自已。然率用中下茶，其上者亦不常有。间数日一啜，亦不为害也。此大是有理，而人罕知者，故详述云。《大唐新语》曰：右补阙毋焸，博学有著述才。性不饮茶，著《茶饮序》云：释滞消壅，一日之利暂佳；瘠气侵精，终身之累则大。获益则功归茶力，贻祸则不谓茶灾。岂非福近易知，祸远难见者乎？ 

　　东坡云：“诸葛氏笔，譬如内库法酒。北苑茶，他处纵有嘉者，殆难得其仿佛。”余续之曰：“上阁衙香、仪鸾司掾烛、京师妇人梳妆与脚，天下所不及。”公大笑。 

　　江邻几《杂志》云：陈执中馆伴虏使，问随行仪鸾司缘何有此名，不能对。或云：隋大业中，鸾集于供帐库，遂名此。 

　　邻几云：刘师颜视月占水旱，问之云：“谚有之：月如悬弓，少雨多风。月如仰瓦，不求自下。” 

　　同州民谓沾足为烂雨。 

　　长安北禅寺石笋，郑天休资政题十字云：“春到不择地，石旁花自开。”刊之。江邻几《杂志》。 

　　沈文通云：省副陈洎死后，婢附语云：“当为贵神，坐不葬父母，今为贱鬼，足颈皆生长毛。”比来士大夫多不葬亲，致身后子孙不振，遂不克葬，生毛必矣。余录此事，政以劝亲旧之不葬亲者。 

　　内库酒法，自柴世宗破河中李守正，得匠人至汴，迄今用其法。 

　　晏公称国初李度诗云：“醉轻浮世事，老重故乡人。” 

　　京师元夕，放灯三夜，钱氏纳土，进钱买两夜，今十七十八夜灯，因钱氏而添之。江邻几《杂志》。 

　　滕元发云：一善医者，唯取《本草》白字药用之，多验。苏子容云：黑字者是后汉人益之。 

　　唐人说李邕平生撰碑八百首。 

　　药方中一大两，即今之三两。隋合三两为一两。江邻几《杂志》。 

　　唐杨巨源诗云：“炉香添柳重，宫漏出花迟。”后尝为诗题。 

　　王文穆罢相，知杭州，朝士送之诗，唯陈从易学士云：“千重浪里平安过，百尺竿头稳下来。”冀公爱之。江邻几《杂志》。 

　　唐昭宗养一猴，衣以俳优服，常在左右，谓之猴部头。朱全忠篡后，因御筵引至坐侧，视梁祖，忽奔走号掷，褫其冠服。全忠叱令杀之。唐之臣得不愧怍！ 

　　东坡云：吾酒后乘兴作数十字，觉酒气拂拂从十指出也。大是妙语。 

　　东坡云：仆为吴兴守，有《游飞英寺》诗云：“微雨止还作，小窗幽更妍。盆山不见日，草术自苍然。”非至吴越，不见此景。 

　　东坡少时梦召入禁中，一宫人引行，见风吹裙带在笏上，有诗云：“百叠漪漪水皱，六铢纚纚云轻。植立含风广殿，微闻环珮摇声。”既至小殿，裕陵坐其上脱丝鞋，令坡铭之。坡即书云：“寒女之丝，铢积寸累。步武所临，云生雷起。”裕陵称赏。 

　　古语云：斛满人概之，人满神概之。 

　　十月为良月者，谓盈数也。 

　　昔人有云：古人有道去处去，世上无人行处行。 

　　一大弓长五肘，小弓长四肘。 

　　艾一名冰台，一名医草。 

　　退之诗有“百年未满不免死，且可勤买抛青春”。抛青春，酒名。亦有酒名松醪春，唐人酒多以“春”为名。 

　　草之始生曰荑。小门曰闺。南北曰阡，东西曰陌。有垣曰苑，无垣曰圃。帛之总名曰缯。大波为澜，小波为沦。 

　　天弓即虹也，又谓之帝弓。明者为虹，暗者为霓。 

　　寺者，嗣也。治事者相嗣续于其中也。 

　　绀者，青而含赤色也。 

　　黄鹂，关中谓之楚雀。 

　　年纪者，纪，记也，记其年之数。 

　　酒所以治病，药非酒不散。 

　　畴匹，王逸注《楚词》云：“二人为匹，四人为畴。” 

　　宗叶者，宗本也，叶世也，谓族类繁盛也。 

　　错综，谓错要其文，综理其义也。 

　　曾子固曰：王平甫熙宁癸丑岁直宿崇文院，梦有邀之至海上，见海水中宫殿甚盛，其中作乐，笙箫鼓吹之妓甚众，题其名曰灵芝宫。邀之者欲俱往，有人在宫侧，隔水谓曰：“时未至，且令去，他日当迎之。”至此恍惚梦觉，时禁中已鸣钟。平甫颇自负不凡，为诗记之曰：“万顷波涛水叶飞，笙箫宫殿号灵芝。挥毫不似人间世，长乐钟声梦觉时。”后四年，平甫病卒，其家哭讯之曰：“君尝梦往灵芝宫，果然乎？”卜曰：“然。”昔人至海上蓬莱，见楼台中有待乐天之宫，乐天为诗以志，与平甫之梦盖相似。二人皆天才逸发，其精神所寓，必有异者，盖有之而不可穷也。其家哭请书其事，故为之书。 

　　《苍颉解诂》云：“种树曰园，种菜曰圃。” 

　　埏埴者，埏，蹂也，击也。亦和也。埴，水和土以成器。 

　　宴飨者，黄逵曰：“不脱屦而升者曰宴。” 

　　三王各有狱之别名：夏曰夏台，商曰羑里，周曰囹圄。 

　　王逸注《楚词》云：“有菜曰羹，无菜曰臛。” 

　　孔安国注《尚书》云：“杀敌为果，致果为毅。” 

　　细切曰虀，全物曰葅。今中国皆言虀，江南皆言葅。 

　　田畴者，田，种禾稼者也。畴，耕地也。 

　　寮，窗也。《苍颉》云：“寮，小室也。”《说文》云：“寮，穿也。” 

　　脱者，可也，尔也，谓不定之词。汉、晋人多言脱如何，亦或也。 

　　《汉书》云：“日月薄蚀。”韦昭曰：“气往迫之曰薄，亏毁曰蚀。”女曰婴，男曰儿。《释名》云：“人始生曰婴儿。胸前曰婴，抱之婴前而乳养之，故曰婴儿。” 

　　四衢，四达之谓也。郭璞曰：“交道四出也。”《释名》云：“齐、晋谓四齿杷为欋。欋杷地则有四处，此道似之，因名焉。” 

　　皋卢，茶名也。皮日休云：“石盆煎皋卢。” 

　　唐茶，东川有神泉昌明，白公诗使“绿昌明”是也。 

　　东坡云：予去杭十七年，复与彭城张圣涂、丹阳陈辅之同来院，僧梵英葺治堂宇，比旧加严洁，茗饮芳冽。问此新茶耶？英曰：“茶新旧交则香味复。”予尝见知琴者言：琴不百年，则桐之生意不尽，缓急清浊，常与雨旸寒暑相应。此理与茶相近，故并记之。 

　　东坡与司马温公论茶墨，温公曰：“茶与墨正相反：茶欲白，墨欲黑；茶欲重，墨欲轻；茶欲新，墨欲陈。”予曰：“二物之质诚然，然亦有同者。”公曰：“谓何？”予曰：“奇茶妙墨皆香，是其德同也；皆坚，是其性同也。譬如贤士君子，妍丑黔皙之不同，其德操韫藏，实无以异。”公笑以为是。 

　　晏元献公作相，因雪设客，如欧阳文忠公辈在坐。时西方用兵，欧公有诗云：“可怜铁甲冷彻骨，四十余万屯边兵。”次日，蔡襄遂言其事，晏坐此罢相。公曰：“唐裴度作相，亦曾邀文士饮，如退之但作诗云：‘园林穷胜事，钟鼓乐清时。’几曾如此合闹。” 

　　唐兴元有知马者李幼清，暇日常取适于马肆。有致悍马于肆者，结缫交络其头，二力士以木夹支其颐，三四辈执挝而从之。马气色如将噬，有不可驭之状。幼清迫而察之，讯于主者，且曰：“马恶无不具也，将货焉，唯其所酬耳。”幼清以三万易之，马主惭其多。既而聚观者数百辈，诘幼清，幼清曰：“此马气色骏异，体骨德度，了非凡马。是必主者不知，俾杂驽辈，槽栈陷败，粪秽狼籍，刷涤不时，刍秣不适，蹄啮蹂奋，蹇跂唐突．志性郁塞，终不得伸，久无所赖，发而狂躁，则无不为也。”既晡，观者少间，乃别市一新络头，幼清自持，徐而语之曰：“尔才性不为人知，吾为汝易是锁结秽杂之物。”马弭耳引首。幼清自负其知，乃汤沐剪刷，别其槽栈，异其刍秣。数日而神气小变，逾月而大变，志性如君子，步骤如俊乂，嘶如龙，颜如风，乃天下之骏乘也。 

　　元祐六年，汝阴久雪。一日天未明，东坡来召议事，曰：“某一夕不寐，念颍人之饥，欲出百余千造饼救之。老妻谓某曰：‘子昨过陈，见傅钦之言签判在陈赈济有功，何不问其赈济之法？’某遂相召。”余笑谢曰：“已备之矣。今细民之困，不过食与火耳。义仓之积答数千硕，可以支散以救下民；作院有炭数万称，酒务有余柴数十万称，依原价卖之，二事可济下民。”坡曰：“吾事济矣。”遂草放积欠赈济奏，檄上台寺。教授陈履常闻之，有诗：“掠地冲风敌万人，蔽天密雪几微尘。漫山塞壑疑无地，投隙穿帷巧致身。映积读书今已老，闭门高卧不缘贫。遥知更上湖边寺，一笑潜回万宝春。”坡次韵曰：“可怜扰扰雪中人，饥饱终同寓一尘。老桧作花真强项，冻鸢储肉巧谋身。忍寒吟咏君堪笑，得暖欢呼我未贫。坐听屐声知有路，拥裘来看玉梅春。”予次韵曰：“坎壈中年坐废人，老来貂鼎视埃尘。铁霜带面惟忧国，机阱当前不为身。发廪已康诸县命，蠲逋一洗几年贫。归来又扫宽民奏，惭愧毫端尔许春。” 

　　元祐七年正月，东坡先生在汝阴州，堂前梅花大开，月色鲜霁。先生王夫人曰：“春月色胜如秋月色，秋月色令人凄惨，春月色令人和悦，何如召赵德麟辈来饮此花下？”先生大喜，曰：“吾不知子能诗耶？此真诗家语耳。”遂相召，与二欧饮。用是语作《减字木兰》词云：“春庭月午，影落春醪光欲舞。步转回廊，半落梅花婉娩香。　　轻风薄雾，都是少年行乐处。不似秋光，只共离人照断肠。” 

　　延安夫人，系苏丞相子容之妹也。有寄季玉妹《更漏子》词云：“小阑干，深院宇，依旧当时别处。朱户锁，玉楼空，一帘霜日红。　　弄珠江，何处是，望断碧云无际。凝泪眼，出重城，隔溪羌笛声。” 
 
卷第五

辨传奇莺莺事

　　王性之作《传奇辨正》云：尝读苏翰林赠张子野诗，有云：“诗人老去莺莺在。”注言所谓张生，乃张籍也。仆按：元微之所传奇莺莺事，在贞元十六年春；又言明年生文战不利，乃在十七年。而唐《登科记》：张籍以贞元十五年商郢下登科。既先二年，决非张籍明矣。每观其文，抚卷叹息，未知张生果为何人，意其非微之一等人，不可当也。会清源庄季裕为仆言：友人杨阜公尝得微之所作《姨母郑氏墓志》云：其既丧夫，遭军乱，微之为保护其家备至。则所谓《传奇》者，盖微之自叙，特假他姓以自避耳。仆退而考微之《长庆集》，不见所谓郑氏志文。岂仆家所收未完，或别有他本尔。然细味微之所序，及考于他书，则与季裕所说皆合。盖昔人事有悖于义者，多托之鬼神梦寐，或假之他人，或云见他书，后世犹可考也。微之心不自聊，既出之翰墨，姑易其姓氏耳。不然，为人叙事，安能委曲详尽如此？按乐天作《微之墓志》，以大和五年薨，年五十三。则当以大历十四年己未生，至贞元十六年庚辰。正二十二岁矣。《传奇》言生年二十二岁，未知女色。又韩退之作《微之妻韦丛墓志》文：作婿韦氏时，微之始以选为校书郎。正《传奇》所谓后岁余，生亦有所娶者也。贞元十八年，微之始中书判拔莘授校书郎，二十四岁矣。又微之作《陆氏姊志》云：予外祖父授睦州刺史郑济。白乐天作《微之母郑夫人志》，亦言郑济女。而唐《崔氏谱》：永宁尉鹏。亦娶郑济女。则莺莺者乃崔鹏之女，于微之为中表，正《传奇》所谓郑氏为异派之从母者也。非特此而已，仆家有微之作《元氏古艳诗》百余篇，中有《春词》二首，其间皆隐“莺”字，《传奇》言立缀《春词》二首以授之，不书讳字者，即此意。及自有《莺莺诗》、《离思诗》、《杂忆诗》，与《传奇》所载，犹一家说也。又有《古决绝词》、《梦游春词》，前叙所遇，后言舍之以义。又叙娶韦氏之年，与此无少异者。《梦游春词》云：“当年二纪初，佳节三星度。韦门正全盛。出入多欢裕。”二纪初，谓二十四岁也。其诗中多言双文，意谓二莺字为双文也。并书于后，使览之者可考焉。又意《古艳诗》，多微之专因莺莺而作无疑。又微之百韵诗《寄乐天》云：“山岫当阶翠，墙花拂面枝。莺声爱娇小，燕翼玩逶迤。”注云：昔予赋诗云：“为见墙头拂面花。”时唯乐天知此事。又云：幼年与蒲中诗人杨巨源友善，日课诗。《传奇》言生发其书于所知，予亦闻其说。生所善杨巨源为赋《崔娘》诗一绝。凡是数端，有一于此，可验决为微之无疑，况于如是之众也。然必更以张生者，岂元与张受姓命氏本同所自出耶？张姓出黄帝之后，元姓亦然，后为拓拔氏。后魏有国，改号元氏。仆性喜讨论，考合同异，每闻一事隐而未见，或可见而事不同，如瓦砾之在怀，必欲讨阅归于一说而后已。尝谓读千载之书，而探千载之迹，必须尽见当时事理，如身履其间，丝分缕解，始终备尽，乃可以置议论。若略执一言一事，未见其余，则事之相戾者多矣。又谓前世之事，无不可考者，特学者观书少而未见尔。微之所遇合，虽涉于流宕自放，不中礼义，然名辈风流余韵，照映后世，亦人间可喜事，而士之臻此者特鲜也。虽巧为避就，然意微而显，见于微之其他文辞者彰著又如此，故反复抑扬，张而明之，以信其说。他时见所谓《姨母郑氏志》文，当详载于后云。 

　　微之《古艳诗·春词》云：“春来频到宋家东，垂袖开怀待好风。莺藏柳暗无人语，唯有墙花满树红。”“深院无人草树光，娇莺不语趁阴藏。等闲弄水浮花片，流出门前赚阮郎。”《莺莺诗》云：“殷红浅碧旧衣裳，取次梳头暗淡妆。夜合带烟笼晓月，牡丹经雨泣残阳。依稀似笑还非笑，仿佛闻香不是香。频动横渡嗔不语，等闲教见小儿郎。”《离思》云：“自爱残妆晓镜中，镮钗谩篸绿丝丛。须臾日射胭脂颊，一朵红酥旋欲融。”“山泉散漫绕阶流，万树桃花映小楼。闲读道书慵未起，水晶帘下看梳头。”“红罗著压逐时新，杏子花纱嫩曲尘。第一莫嫌才地弱，些些纰缦最宜人。”“曾经沧海难为水，除却巫山不是云。取次花丛懒回顾，半缘修道半缘君。”“寻常百种花齐发，偏摘梨花与白人。今日江头两三树，可怜枝叶度残春。”《春晓》云：“半欲天明半未明，醉闻花气睡闻莺。娃儿撼起钟声动，二十年前晓寺情。”《古决绝词》云：“乍可为天上牵牛织女星，不愿为庭前红槿枝。七月七日一相见，相见故心终不移。那能朝开暮飞去，一任东西南北吹。分不两相守，恨不两相思。对面且如此，背面当可知。春风撩乱伯劳语，况是此时抛去时。握手苦相问，竟不言后期。君情既决绝，妾意已参差。借如死生别，安得长苦悲！”又云：“噫，春冰之将泮，何余怀之独结？有美一人，于焉旷绝。一日不见，比一日于三年，况三年之间别。水得风兮小而已波，笋在苞兮高不见节。矧桃李之当春，竞众人而攀折。我自顾悠悠而若云，又安能保君皑皑之如雪？感破镜之分明，睹泪痕之余血。幸他人之既不我先，又安能使他人之终不我夺？已焉哉！织女别黄姑，一年一度暂相见，彼此隔河何事元。”又云：“夜夜相抱眠，幽怀尚沉结。那堪一年事，长遗一宵说。但感久相思，何暇暂相悦。虹桥薄夜成，龙驾侵晨列。生憎野鹊性迟回，死恨夭鸡识时节。曙色渐曈昽，华星欲明灭。一去又一年，一年何可彻。有此迢递期，不如死生别。天公信是妒相怜，何不便教相决绝！”《杂忆》云：“今年寒食月无光，夜色才侵已上床。忆得双文通内里，玉栊深处暗闻香。”“花笼微月竹笼烟，百尺丝绳拂地悬。忆得双文人静后，潜教桃叶送秋千。”“寒轻夜浅绕回廊，不辨花丛暗辨香。忆得双文笼月下，小楼前后捉迷藏。”“山榴似火叶相兼，半拂低墙半拂檐。忆得双文独披掩，满头花草倚新帘。”“春冰消尽碧波湖，漾影残霞似有无。忆得双文衫子薄，钿头云映褪红酥。”《赠双文》云：“艳极翻含态，怜多转自娇。有时还暂笑，闲坐更无聊。晓月行堪坠，春酥见欲消。何因肯《垂手》，不敢望《回腰》。”《梦游春》云：“昔岁梦游春，梦游何所遇？梦入深洞中，果遂平生趣。清泠浅漫流，画舸兰篙渡。过尽万株桃，盘旋竹林路。长廊抱小楼，门牖相回互。楼下杂花丛，丛边绕鹓鹭。池光漾霞影，晓日初明煦。未敢上阶行，频移曲池步。乌龙不作声，碧玉曾相慕。渐到帘幕间，徘徊意犹惧。闲窥东西阁，奇玩参差布。隔子碧油糊，驼钩紫金镀。逡巡日渐高，影响人将寤。鹦鹉饥乱鸣，娇狂睡犹怒。帘开侍儿起，见我遥相谕。铺设绣红裀，施张钿装具。潜褰翡翠帷，瞥见珊瑚树。不辨花貌人，空惊香若雾。身回夜合偏，态敛晨霞聚。睡脸桃破风，汗妆莲委露。丛梳百叶髻，金蹙重台屦。纰软钿头裙，玲珑合欢裤。鲜妍脂粉薄，暗淡衣裳故。最似红牡丹，雨来春欲暮。梦魂良易惊，灵境难久寓。夜夜望天河，无由重沿溯。结念心所期，返如禅顿悟。觉来八九年，不向花回顾。杂合两京春，喧阗众禽护。我到看花时，但作怀仙句。浮生转经历，道性尤坚固。近作梦仙诗，亦知劳肺腑。一梦何足云，良时事婚娶。当年二纪初，佳节三星度。朝蕣玉佩迎，高松女萝附。韦门正全盛，出入多欢裕。”云云。乐天《和微之梦游仙诗序》云“斯言也，不可使不知吾者知，知吾者亦不可使不知。乐天，知吾者也，吾不敢不使吾子知。予辱斯言，三复其旨，大抵悔既往而悟将来也”云云，正谓此事，非张籍益明矣。 

　 

微之年谱
　　己未代宗大历十四年是岁微之生。　　庚申德宗建中元年、辛酉至甲子兴元元年是岁崔氏生。　　乙丑贞元元年、丙寅至癸酉九年是岁微之明经及第。　　甲戌至己卯十五年十二月辛未，咸宁王浑瑊薨于蒲，丁文雅不能御军，遂作乱。　　庚辰十六年是岁微之年二十二。《传奇》言：生年二十二，未近女色。崔氏年十七。《传奇》言：于今之贞元庚辰，十七年矣。　　辛巳十七年是岁微之年二十三。《传奇》言：生以文调西去，所谓文战不利，遂止京师。崔氏书所谓“春气多厉”，正次年春也。　　壬午十八年是岁微之年二十四，以中书判第四等，授校书郎。《传奇》言：后岁余，崔亦委身于人。生亦有所娶。按退之作《微之妻韦丛志》曰：选婿得稹，始以选授校书郎。即与微之《梦游春》“二纪初”、“三星度”所谓有所娶之言同。　　癸未十九年至乙酉顺宗永正元年、丙戌宪宗永和元年是岁微之年二十八岁，中才识兼茂明于体用科第，拜左拾遗，出为河南尉。　　丁亥戊子二年是岁授监察御史。　　已丑四年是岁娶韦氏，年二十七。　　庚寅五年是岁贬江陵士曹。　　辛卯至甲午九年是岁徙唐州从事。　　乙未十年是岁召入都，徙通州司马。　　丙申至己亥十四年是岁徙虢州长史，为膳部员外郎。　　庚子十五年是岁穆宗即位，转祠部郎中，知制诰。　　辛丑穆宗长庆元年是岁权翰林学士、工部侍郎、平章事。　　壬寅三年是岁出为同州刺史。　　癸卯、甲辰四年是岁移浙东观察使、越州刺史。　　乙巳敬宗宝历元年、丁未文宗大和元年、己酉三年是岁召为尚书右丞，旋改鄂岳节度使。　　庚戌辛亥五年是岁薨于镇，年五十一。 

　 

元微之崔莺莺商调蝶恋花词
　　夫《传奇》者，唐元微之所述也。以不载于本集而出于小说，或疑其非是。今观其词，自非大手笔，孰能与于此？至今士大夫极谈幽玄，访奇述异，无不举此以为美话；至于娼优女子，皆能调说大略。惜乎不被之以音律，故不能播之声乐，形之管弦。好事君子极饮肆欢之际，愿欲一听其说，或举其末而忘其本，或纪其略而不及终其篇，此吾曹之所共恨者也。今于暇日详观其文，略其烦亵，分之为十章。每章之下，属之以词，或全摭其文，或止取其意。又别为一曲，载之传前，先叙前篇之义，调曰商调，曲名《蝶恋花》。句句言情，篇篇见意，奉劳歌伴，先定格调，后听芜词： 

　　丽质仙娥生月殿，谪向人间，未免凡情乱。宋玉墙东流美盼，乱花深处曾相见。　　密意浓欢方有便，不奈浮名，旋遣轻分散。最恨多才情太浅，等闲不念离人怨。 

　　《传》曰：余所善张君，性温茂，美丰仪，寓于蒲之普救寺。适有崔氏孀妇将归长安，路出于蒲，亦止兹寺。崔氏妇，郑女也。张出于郑，绪其亲乃异派之从母。是岁丁文雅不善于军，军人因丧而扰，大掠蒲人。崔氏之家财产甚厚，多奴仆，旅寓惶骇，不知所措。先是，张与蒲将之党有善，请吏护之，遂不及于难。郑厚张之德甚，因饰馔以命张，中堂宴之。复谓张曰：“姨之孤嫠未亡，提携幼稚，不幸属师徒大溃，实不保其身，弱子幼女，犹君之所生也，岂可比常恩哉？今俾以仁兄之礼奉见，冀所以报恩也。”乃命其子曰欢郎，可十余岁，容甚温美，次命女曰莺莺：“出拜尔兄，尔兄活尔。”久之，辞疾。郑怒曰：“张兄保尔之命，不然，尔且虏矣，能复远嫌乎！”又久之乃至，常服睟容，不加新饰，垂鬟浅黛，双脸断红而已，颜色艳异，光辉动人。张惊为之礼，因坐郑旁，凝睇怨绝，若不胜其体。张问其年几，郑曰：“十七岁矣。”张生稍以词导之，不对。终席而罢。奉劳歌伴，再和前声： 

　　锦额重帘深几许，绣履弯弯，未省离朱户。强出娇羞都不语，绛绡频掩酥胸素。　　黛浅愁红妆淡伫，怨绝情凝，不肯聊回顾。媚脸未匀新泪污，梅英犹带春朝露。 

　　张生自是惑之，愿致其情，无由得也。崔之婢曰红娘，生私为之礼者数四，乘间遂道其衷。翌日复至，曰：“郎之言所不敢言，亦不敢泄。然而崔之族姻，君所详也，何不因其媒而求娶焉？”张曰：“予始自孩提时性不苟合，昨日一席间几不自持。数日来行忘止，食忘饭，恐不能逾旦暮。若因媒氏而娶，纳采、问名则三数月间，索我于枯鱼之肆矣！”婢曰：“崔之贞顺自保，虽所尊不可以非语犯之。然而善属文，往往沉吟章句，怨慕者久之。君试为谕情诗以乱之，不然，无由得也。”张大喜，立缀《春词》二首以授之。奉劳歌伴，再和前声： 

　　懊恼娇痴情未惯，不道看看，役得人肠断。万语千言都不管，兰房跬步如天远。　　废寝忘餐思想遍，赖有青鸾，不必凭鱼雁。密写香笺论缱绻，《春词》一纸芳心乱。 

　　是夕红娘复至，持彩笺以授张曰：“崔所命也。”题其篇云“明月三五夜”，其词曰：“待月西厢下，迎风户半开。拂墙花影动，疑是玉人来。”奉劳歌伴，再和前声： 

　　庭院黄昏春雨霁，一缕深心，百种成牵系。青翼蓦然来报喜，鱼笺微谕相容意。　　待月西厢人不寐，帘影摇光，朱户犹慵闭。花动拂墙红萼坠，分明疑是情人至。 

　　张亦微谕其旨，是夕岁二月旬又四日矣。崔之东墙有杏花一树，攀援可逾。既望之夕，张因梯其树而逾焉。达于西厢，则户半开矣。无几，红娘复来，连曰：“至矣，至矣。”张生且喜且骇，谓必获济。及女至，则端服俨容，大数张曰：“兄之恩活我家厚矣，由是慈母以弱子幼女见依，奈何因不令之婢，致淫泆之词？始以护人之乱为义，而终掠乱而求之，是以乱易乱，其去几何！诚欲寝其词，则保人之奸不义；明之母，则背人之惠不祥；将寄于婢妾，又恐不得发其真诚。是用托于短章，愿自陈启，犹惧兄之见难，是用鄙靡之词，以求其必至。非礼之动，能不愧心？特愿以礼自持，毋及于乱。”言毕，翻然而逝。张自失者久之，复逾而出，由是绝望矣。奉劳歌伴，再和前声： 

　　屈指幽期唯恐误，恰到春宵，明月当三五。红影压墙花密处，花阴便是桃源路。　　不谓兰诚金石固，敛袂怡声，恣把多才数。惆怅空回谁共语，只应化作朝云去。 

　　后数夕，张君临轩独寝，忽有人觉之，惊欻而起，则红娘敛衾携枕而至，抚张曰：“至矣，至矣，睡何为哉？”并枕重衾而去。张生拭目危坐，久之，犹疑梦寐。俄而红娘捧崔而至，则娇羞融冶，力不能运支体，曩时之端庄不复同矣。是夕旬有八日，斜月晶荧，幽辉半床，张生飘飘然，且疑神仙之徒，不谓从人何至也。有顷，寺钟鸣晓，红娘促去，崔氏娇啼宛转，红娘又捧而去。终夕无一言。张生辨色而兴，自疑曰：“岂其梦耶？”所可明者，妆在臂，香在衣，泪光荧荧然，犹莹于茵席而已。奉劳歌伴，再和前声： 

　　数夕孤眠如度岁，将谓今生，会合终无计。正是断肠凝望际，云心捧得嫦娥至。　　玉困花柔羞抆泪，端丽妖娆，不与前时比。人去月斜疑梦寐，衣香犹在妆留臂。 

　　是后又十余日，杳不复知。张生赋《会真诗》三十韵未毕，红娘适至，因授之，以贻崔氏。自是复容之，朝隐而出，暮隐而入，同安于曩所谓西厢者几一月矣。张生将之长安，先以情谕之，崔氏宛无难词，然愁怨之容动人矣。欲行之再夕，不复可见，而张生遂西。奉劳歌伴，再和前声： 

　　一梦行云还暂阻，尽把深诚，缀作新诗句。幸有青鸾堪密付，良宵从此无虚度。　　两意相欢朝又暮，争奈郎鞭，暂指长安路。最是动人愁怨处，离情盈抱终无语。 

　　不数月，张生复游于蒲，舍于崔氏者又累月。张雅知崔氏善属文，求索再三，终不可见。虽待张之意甚厚，然未尝以词继之。异时独夜操琴，愁弄凄恻。张窃听之，求之则不复鼓矣。以是愈惑之。张生俄以文调及期，又当西去。临去之夕，崔恭貌怡声，徐谓张曰：“始乱之，今弃之，固其宜矣，愚不敢恨。必也君始之，君终之，君之惠也，则没身之誓，其有终矣。又何必深憾于此行。然而君既不怿，无以奉宁。君尝谓我善鼓琴，今且往矣，既达君此诚。”因命拂琴，鼓《霓裳羽衣序》，不数声，哀音怨乱，不复知其是曲也，左右皆欷歔，张亦遽止之。崔投琴拥而泣下流涟，趋归郑所。遂不复至。奉劳歌伴，再和前声： 

　　碧沼鸳鸯交颈舞，正恁双牺，又遣分飞去。洒翰赠言终不许，援琴请尽奴衷素。　　曲未成声先怨慕，忍泪凝情，强作《霓裳序》。弹到离愁凄咽处，弦肠俱断梨花雨。 

　　诘旦，张生遂行。明年，文战不利，遂止于京，因贻书于崔，以广其意。崔氏缄报之词，粗载于此曰：“捧览来问，抚爱过深，儿女之情，悲喜交集。兼惠花胜一合，口脂五寸，致耀首膏唇之饰，虽荷多惠，谁复为容？睹物增怀，但积悲叹耳。伏承便于京中就业，于进修之道，同在便安，但恨鄙陋之人，永以遐弃。命也如此，知复何言！自去秋以来，尝忽忽如有所失，于喧哗之下，或勉为笑语，闲宵自处，无不泪零。乃至梦寐之间，亦多叙感咽离忧之思。绸缪缱绻，暂若寻常；幽会未终，惊魂已断。虽半衾如暖，而思之甚遥。一昨拜辞，倏逾旧岁。长安行乐之地，触绪牵情，何幸不忘幽微，眷念无斁。鄙薄之志，无以奉酬，至于终始之盟，则固不忒。鄙昔中表相因，或同宴处，婢仆见诱，遂致私诚，儿女之情，不能自固。君子有援琴之挑，鄙人无投梭之拒，及荐枕席，义盛恩深。愚幼之情，永谓终托，岂期既见君子，不能以礼定情，致有自献之羞，不复明侍巾栉，没身永恨，含叹何言？傥若仁人用心，俯遂幽劣，虽死之日，犹生之年。如或达士略情，舍小从大，以先配为丑行，谓要盟之可欺，则当骨化形销，丹忱不泯；因风委露，犹托清尘。存没之诚，言尽于此，临纸呜咽，情不能申。千万珍重！”奉劳歌伴，再和前声： 

　　别后相思心目乱，不谓芳音，忽寄南来雁。却写花笺和泪卷，细书方寸教伊看。　　独寐良宵无计遣，梦里依稀，暂若寻常见。幽会未终魂己断，半衾如暖人犹远。 

　　“玉环一枚，是儿婴年所弄，寄充君子下体之佩。玉取其坚洁不渝，环取其终始不绝。兼致彩丝一絇，文竹茶合碾子一枚。此数物不足见珍，意者欲君子如玉之洁，鄙志如环不解。泪痕在竹，愁绪萦丝，因物达诚，永以为好耳。心迩身遐，拜会无期，幽愤所钟，千里神合。千万珍重！春风多厉，强饭为佳，慎言自保，毋以鄙为深念也。”奉劳歌伴，再和前声： 

　　尺素重重封锦字，未尽幽闺，别后心中事。珮玉彩丝文竹器，愿君一见知深意。　　环玉长圆丝万系，竹上斓斑，总是相思泪。物会见郎人永弃，心驰魂去神千里。 

　　张之友闻之，莫不耸异，而张之志固绝之矣。岁余，崔已委身于人，张亦有所娶。适经其所居，乃因其夫言于崔，以外兄见。夫已诺之，而崔终不为出。张怨念之诚，动于颜色。崔知之，潜赋一诗寄张，曰：“自从消瘦减容光，万转千回懒下床。不为旁人羞不起，为郎憔悴却羞郎。”竟不之见。后数日，张君将行，崔又赋一诗以谢绝之。词曰：“弃置今何道，当时且自亲。还将旧来意，怜取眼前人。”奉劳歌伴，再和前声： 

　　梦觉高唐云雨散，十二巫峰，隔断相思眼。不为旁人移步懒，为郎憔悴羞郎见。　　青翼不来孤风怨，路失桃源，再会终无便。旧恨新愁无计遣，情深何似情俱浅。 

　　逍遥子曰：乐天谓微之能道人意中语，仆于是益知乐天之言为当也。何者？夫崔之才华婉美，词彩艳丽，则于所载缄书诗章尽之矣。如其都愉淫冶之态，则不可得而见。及观其文，飘飘然仿佛出于人目前，虽丹青摹写其形状，未知能如是工且至否。仆尝采摭其意，撰成鼓子词十一章，示余友何东白先生。先生曰：“文则美矣，意犹有不尽者。胡不复为一章于其后，具道张之与崔既不能以理定其情，又不能合之于义，始相遇也，如是之笃，终相失也，如是之遽。必及于此，则完矣。”余应之曰：先生真为文者也，言必欲有终始箴戒而后已。大抵鄙靡之词，止歌其事之可歌，不必如是之备。若夫聚散离合，亦人之常情，古今所共惜也。又况崔之始相得而终至相失，岂得已哉？如崔已他适而张诡计以求见，崔知张之意而潜赋诗以谢之，其情盖有未能忘者矣。乐天曰：“天长地久有时尽，此恨绵绵无尽期。”岂独在彼者耶？予因命此意，复成一曲，缀于传末云： 

　　镜破人离何处问，路隔银河，岁会知犹近。只道新来消瘦损，玉容不见空传信。　　弃掷前欢俱未忍，岂料盟言，陡顿无凭准。地久天长终有尽，绵绵不似无穷恨。 
 
　 
卷第六

　　今之秘色瓷器，世言钱氏有国，越州烧进为供奉之物，不得臣庶用之，故云秘色。比见陆龟蒙集《越器》诗云：“九秋风露越窑开，夺得千峰翠色来。好向中宵盛沆瀣，共嵇中散斗遗杯。”乃知唐时已有秘色，非自钱氏始。 
　　南京人家掘得一石，上有字可考，云：“猪拾柴，狗烧火，野狐扫地请客坐。”不知是何等语也。 

　　宣和五六年间，上方织绫，谓之遍地桃。又急地绫，漆冠子作二桃样，谓之并桃。天下效之，香谓之佩香。至金人犯阙，无贵贱皆逃避，多为北贼虏去，亦此谶也。 

　　数年前，雍丘菜园人浚井，得石刻铭云：“汉代功臣铭，隐在秦城井。得到靖康春，方显千年景。金人乱天下，诸贼皆来井。瓮下有甘泉，能疗人间病。” 

　　五代敬翔当权时，门前一举子白衫作舞，歌唱曰：“执板谈歌乞个钱，尘中流浪酒中仙。直饶到老常如此，犹胜危时弄化权。” 

　　唐马戴诗云：“广泽生明月，苍山夹乱流。” 

　　《春秋纬含文嘉》曰：天子坟高三仞，树以松。诸侯半之，树以柏。大夫八尺，树以栾。士四尺，树以槐。庶人无坟，树以杨柳。 

　　《韩诗外传》云：颜回望吴门马，见一匹练，孔子曰：“马也，然则马之光景长一匹耳。”故人呼马为一匹。应劭《风俗通》曰：马一匹，俗说相马及君子与人相匹。或曰马夜行目明，照前四丈，故曰一匹。或曰度马纵横，适得一匹。或说马死卖马，得一匹帛。或云《春秋左氏》说诸侯相赠，乘马束帛，帛为匹，与马相匹耳。 

　　近见士子多使柴桑翁为陶渊明，不知刘遗民曾作柴桑令也。白乐天《宿西林寺》诗云：“木落天晴山翠开，爱山骑马入山来。心知不及柴桑令，一宿西林便却回。”注：“柴桑令，刘遗民是也。” 

　　李白开元中谒宰相，封一板，上题曰“海上钓鳌客李白”。相问曰：“先生临沧海钓巨鳌，以何物为钩线？”白曰：“以风浪逸其情，乾坤纵其志，以虹霓为丝，明月为钩。”又曰：“何物为饵？”曰：“以天下无义气丈夫为饵。”时相悚然。 

　　新昌李相绅性暴，不礼士。镇宣武，有士人遇于中道，避不及，为前驺所拘。绅鞫之，乃宗室，答曰：“勤政楼前尚容缓步，开封桥上不许徐行，汴州岂大于帝都，尚书未尊于天子。”公失色，使去。 

　　唐李英公勣尝言：“我年十二三时为无赖贼，逢人则杀。十四五时为难当贼，有所不惬者杀之。十七八时为好贼，上阵杀人。二十领天下大将军。用兵以救人死也。” 

　　唐王仲舒为郎中，与马逢友善，每责逢曰：“贫不可堪，何不寻碑志相救？”逢笑曰：“适见人家走马呼医，立可待也。” 

　　唐宣宗舅郑光，镇河中，上封其妾为夫人，不受，表辞曰：“白屋同愁，已失凤呜之侣；朱门自乐，难容乌合之人。”上笑曰：“谁教阿舅作此好词？”左右对曰：“光多任一判官田绚者掌书记。”上欲以翰林官之，论者以不由进士，又无引援，遂止。宣宗，唐之晚世也，犹有舅郑光辞妾之封，宣宗又从而嘉之，至赏作文者，亦可称也。 

　　《封氏见闻》云：古葬无石志，近代贵贱通用之。齐太子穆妃将葬，议立石志，王俭曰：“石志不出《礼经》，起元嘉中颜延之为王琳石志，素施无铉策，故以纪行迹耳。遂相祖习。储妃之重，礼绝常例，既有哀策，不烦石铭。”俭初著《丧礼》云：施石志于圹内，古无此制。然孝子无以扬先人之德，刻石纪功，亦不必纯用古制也。 

　　明皇至蜀，每思张曲江则泪下，遣使韶州祭之，兼赍货币以恤其家。其诰词刻于白山屋壁下。 

　　旧制，官人所服，唯黄、紫二色而已。贞观中，始令三品以上服紫，四、五品朱，六、七品绿，八、九品青。 

　　陆贽文学政术俱高，但忌才太甚，如诬于公异家行不修，赐《孝经》一卷，公异坎壈而死。忠州之贬，不无天谴也。 

　　唐制：男子始生为黄，四岁为小，十六为中，二十为丁，六十为老。赋役之制有四：一曰租，二曰税，三曰调，四曰役。 

　　王彦伯医名既著，列三四灶，煮药于庭，老幼塞门来请。彦伯指曰：“热者饮此，寒者饮此，风者气者各饮此。”皆饮而去。效者各负钱而酬，不来者亦不责之。其普眼长者之流欤？《千金》有王彦伯方。 

　　唐吴人顾况，一见李邺侯如旧识，待以异礼。及邺侯卒，况感其知，作《海鸥咏》以寄怀云：“万里飞来为客鸟，曾蒙丹凤借枝柯。一朝凤去梧桐死，满目鸮鸢奈尔何？”遂为权贵所疾，贬饶州司户。 

　　古语云：“力能胜贫，谨能胜祸。”盖言勤力不已则不贫，谨身可以避祸。 

　　元载妻王氏曰：“某四道节度使女，十八年宰相妻。今日相公犯罪，死即甘心；使妾为舂婢，不如死也。”主司上闻，亦赐死。载于万年院佛堂子中谒主者，乞一快死。主者曰：“相公今日受些污泥，不怪也。”乃脱秽袜塞其口而终。 

　　荆州大历中有冯希乐者善佞，见人家鼠穴亦佞。尝到长林谒县令，留宴，语令云：“仁风所暨，感兽出境。昨初入县界，见虎狼相尾西去。”有顷村吏来报，昨夜大虫食人。令戏诘之，冯遽曰：“是必略食便过。” 

　　刘梦得守连州，替高霞寓。霞寓后入为羽林将军，自京附书：以承眷顾，请自代矣。公曰：奉感有一话。曾有一老妪山行，遇大虫，羸然跬而不进，若伤其足者。妪因即之，乃举足以示妪。妪看之，有芒刺在掌下，因为拔之。俄顷奋迅而去，似感其恩者。及归，翌日自外掷麋鹿狐兔至于庭，日无阙焉。妪登垣视之，乃前伤足虎也。一旦，忽掷一死人入，血肉狼籍，被村人呵捕，称为杀人。妪说其由，始得释缚。乃登垣，伺其虎至而语曰：“感则感矣，叩首大王，已后更莫抛人来也。” 

　　唐韦宙善治生，江陵田产极盛。除广帅，宣宗戒之曰：“番禺珠翠之地，垂贪泉之戒。”宙曰：“江陵庄积谷尚有七千堆，无所用泉。”宣宗曰：“此所谓足谷翁也。” 

　　张巡之守睢阳，玄宗已幸蜀，胡雏方炽，孤城势蹙。人食竭，以纸布切煮而食之。时以茶汁和之，而意自如。其《谢金吾将军表》，词甚忠勇。又许远亦有祭文，为时所重，所谓“太乙先锋，蚩尤后殿。苍龙持弓，白虎捧箭”。又《祭城隍文》，皆文武雄健，志气不衰，真忠烈之士也。刘禹锡曰：“此二公天赞其心，俾之守死善道。向若救至身存，不过一张仆射耳，则巡、远之名，焉得以光万古哉！” 

　　士子初登荣达，及迁除，朋僚慰贺，必盛置酒馔音乐，以展欢宴，谓之烧尾。说者谓虎变为人，唯尾不化，须为焚除，乃得成人。故以初蒙除授，如虎得为人，本尾犹在，体气既合，人为焚之，故云烧尾。一云新羊入群，乃为诸羊所触，不相亲附，火烧其尾则定。贞观中太宗尝问朱子奢烧尾事，以烧羊为对。出《封氏见闻录》。 

　　唐至德二年，敕以僧及道士入钱度有差。 

　　进士及第，以泥金书帖附家书中，报登科之喜。至文宗朝，遂寝此仪。出《卢氏杂说》。 

　　钱氏时，杭州还乡和尚每唱云：“还乡寂寂杳无踪，不挂征帆水陆通。踏得故乡田地稳，更无南北与西东。”人问，云：“明年大家都去。”果然。钱家纳土还朝之兆。 

　　苏公《东禅院林酒仙》诗云：“门前绿树无啼鸟，庭下苍苔有落花。聊与东风论个事，十分春色属谁家？”东坡所记自作祭文中。 

　　南宫县君钱氏诗云：“士悲秋色女怀春，此语由来未是真。倘若有情相眷恋，四时天气总愁人。” 

　　张公庠少能诗，《道中一绝》云：“一年春事已成空，拥鼻微吟半醉中。夹路桃花新雨过，马蹄无处避残红。” 

　　仲殊《题李伯时支遁相马图》云：“月窟精神不受羁，白云野老太支离。当时若也无人识，骏骨灵心各自知。” 

　　宗弟鹏举言：见一驿壁上有诗云：“逢桥须下马，过渡莫争船。”此征途药石也，余爱之，每示子孙。全诗云：“记得离家日，尊亲嘱付言。逢桥须下马，过渡莫争船。雨宿宜防夜，鸡鸣更相天。若能依此语，行路免迍邅。” 

　　三台者，陆翙《邺中记》云：魏武于邺城西北立三台，中名铜雀，南名金兽，北名冰井。 

　　梅圣俞诗，世称五字之妙，其歌词语胜理旨，大似元微之作。《花娘歌》曰：“花娘十二能歌舞，籍甚声名居乐府。荏苒其间十四年，朝为行云暮为雨。格高气俊能动人，人能动之无几许。前岁适从江国来，时因宴席相微语。虽有幽情未得传，暗结殷勤度寒暑。去春送客出东城，舟中接膝心已倾。自兹稍稍有期约，五月连航并钓行。曲堤别浦无人处，始笑鸳鸯浪得名。尔后频逢殊嬿婉，各恨从来相见晚。月下花前不暂离，暂离已抵银河远。青鸟传音日几回，鸡鸣归去暮还来。经秋度腊无纤失，爱极情专易得猜。前年南圃寻芳卉，小忿不胜投袂起。官司乘衅作威棱，督促仓皇去闾里。潇潇风雨满长溪，一舸翩然逐流水。忽逢小史向城东，泣泪寄言心欲死。愿郎日日致青云，妾已长甘在泥滓。更悲恩意不得终，世事难凭何若此！郎闻兹语痛莫深，天地无穷恨无已。我今为尔偶成章，便欲缄之托双鲤。”又作《翡翠词》云：“秦女乘鸾遗翠羽，落在人间与风舞。风休不归谁作主，此郎拾取妆金缕。郎家夫妇爱且怜，系向裙间同出处。朝来邻里偶经过，方朔邹枚争欲睹。主人重客苦留连，急走钿车令去取。酒巡未匝掩阁扉，忽已闻归报鹦鹉。重匀朱粉临镜台，促息不停催出户。正抱琵琶稳系绦，辊作轻雷拢作雨。自解弹成啄木声，岂唯能写胡人语。醉眼流波入鬓时，弦慢邀郎紧丝柱。身柔柱滑郎力微，欲倩旁人频顾主。主何磊落风味多，就请上宾无不许。相疏情远谁称渠？画拨当胸客当去。” 

　　因读禅月《有怀王慥使君》诗云：“刳剥生是为事业，巧通豪俊作梯媒。”令人叹息，古已如此。 

　　李白坟在太平州采石镇民家菜圃中，游人亦多留诗，然州之南有青山，乃有正坟。或云太白平生爱谢家青山，葬其处，采石特空坟耳。世传太白过采石，酒狂捉月，窃意当时藁殡于此，至范侍郎为迁窆青山焉。 

　　杜子美坟在耒阳，有碑其上。唐史言：至耒阳，以牛肉白酒，一夕醉饱而卒。然元微之作子美《墓志》曰：扁舟下荆楚，竟以寓卒，旅殡岳阳。至其子嗣业始葬偃师首阳山。当以《墓志》为正，盖子美自言晋当阳杜元凯之后，故世葬偃师首阳山。又子美父闲常为巩县令，故子美为巩县人。偃师首阳山在官路，其下古冢累累，而杜元凯墓犹载《图经》可考，其旁元凯子孙附葬者数十，但不知孰为子美墓耳。 

　　傅逸人名嵓，真庙时人。《赠张忠定》诗云：“忍把浮名卖却闲，门前流水对青山。青山不语人无事，门外风花任往还。”忠定答云：“萧萧疏苇映门墙，见说新秋脍味长。何事轻抛来帝里，至今魂梦绕寒塘。”逸人又《题壁》云：“寒蛩入夜忙催织，戴胜春深苦劝耕。人苦无心济天下，不知虫鸟有何情？” 

　　孙元规最不喜僧。帅浙东，过润州甘露寺，令僧尽去诗碑，独留僧文灏诗云：“本为向空宽病目，却因多见动闲心。” 

　　章惇元祐初帘前争事无礼，责出知汝州，钱穆父行词云：“怏怏非少主之臣，悻悻无大臣之节。”子厚后见穆父，责其语太甚。穆父笑曰：“官人怒，杂职安敢轻行杖。” 

　　余尝为东坡先生言，平生当官有三乐：凶岁检灾，每自请行，放数得实，一乐也；听讼为人得真情，二乐也；公家有粟，可赈饥民，三乐也。居家亦有三乐：闺门上下和平，内外一情，一乐也；室有余财，可济贫乏，二乐也；客至即饮，略其丰俭，终日欣然，三乐也。东坡笑以为然。 

　　真宗东封，访天下隐者，得杞人杨朴，能为诗。召对，自言不能。上问：“临行有人作诗送卿否？”朴言：“独臣妻有诗一首云：‘更休落魄贪杯酒，亦莫猖狂爱咏诗。今日捉将官里去，这回断送老头皮。’”上大笑，放还山。东坡云：“吾顷在湖州，坐作诗追赴诏狱，妻子送出门皆哭，无以语之，顾老妻曰：‘独不能如杨处士妻作诗送我乎？’老妻不觉失笑而止。” 

　　张芸叟作吕子固挽诗云：“大块分劳逸，唯君独不均。险夷安若性，金石想为人。万卷书奚托，重泉恨莫伸。谁知丞相子，天地一穷民！” 

　　余初到长安，有诗云：“来往长安未定居，暂将僧舍当吾庐。空中说法凭铃语，枕上朝饥听木鱼。因果分明休问佛，行藏自信罢占书。眼前一物真堪爱，百尺长杨水满渠。” 

　　南关驿上碑云：昔列御寇称天倾西北，故河东视诸郡最为高险，太行峙其南，羊肠处其北。《北史·齐纪》：诏问崔颐何处有羊肠坂，颐曰：“按《汉书·地理志》，上党壶关有羊肠坂。”帝曰：“不是。”“又按皇甫士安《地理志》云，太原北九十里有羊肠坂。”帝曰：“是也。”
 
　 
卷第七

　　沈存中括，元丰中入翰林为学士，有《开元乐》词四首，裕陵赏爱之。词云：“鹳鹊楼头日暖，蓬莱殿里花香。草绿烟迷步辇，天高日近龙床。”“楼上正临宫外，人间不见仙家。寒食轻烟薄雾，满城明月梨花。”“按舞骊山影里，回銮渭水光中。玉笛一天明月，翠华满陌东风。”“殿后春旗簇仗，楼前御队穿花。一片红云闹处，外人遥认官家。” 
　　栏楯，王逸注云：“纵曰栏，横曰楯。”《楯间子》曰：“櫺，栏楯，殿上临边之饰，亦以防人坠堕，今言钩栏是也。”沙门玄应撰。 

　　唐杭州缺刺史，欲陈李远为守，宣宗曰：“远诗云：‘青山不厌千杯酒，白日唯消一局棋。’如此安能治民！”此缪陋之甚也。使才臣治郡有余暇，铃阁弈棋，未害为政，岂特一诗中言棋，便谓不能治民？有以见宣宗之度未宏远耳。 

　　比来士大夫借人之书，不录不读不还，便为己有，又欲使人之无本。颍州一士子，九经各有数十部，皆有题记，是谓借诸人之书不还者，每炫本多。余不欲言，未尝不归戒儿曹也。 

　　陈叔易，崇宁中为宋乔年荐得官入馆，晁以道有诗云：“处士何人为作牙，尽携猿鹤到京华。新禾满地秋风起，六六峰前只一家。”未久，以道亦为势人所引入京，适得书，寄此诗来，予次韵曰：“闻道诸公置齿牙，买鞯卖屐趁年华。太平起隐无遗策，空尽嵩阳处士家。”始者以道叔易皆居嵩阳，誓不出仕云。 

　　《传载》曰：僧淡然者为诗曰：“到处自凿井，不能饮常流。”与孟郊、退之为洛下之游，退之作《嘲淡然鼾睡》诗是也。 

　　唐刘从谏死，其子稹请袭位，未许，发兵扰河内，朝廷命检校右仆射王茂元专征。会茂元卒，遣检校太尉王宰都统骁卒，检校右仆射石雄为副。未即进讨，武宗切于成功，遣内养崔神召丞相李卫公于便殿，曰：“此贼使朕鬓眉陡白。诸将不肯杀戮，卿等可为作制驭奏来，朕坐此以待。”卫公至中书，召御史中丞李回，宣上旨，请公以行。命回为催阵使，发自右银台门，五十四道邸吏，戎车导引至近驿，观者倾京师。公至蒲东刀荒岭，都统王宰、其副石雄，鞬腰帕首，俯伏道左拜谒。公总辔受礼，顾左右，唤当直令史处分，责破贼限状来。二将挥汗，通六十日内请收潞州城，违限请行军令。五十八日，潞州送稹首请降，官军入上党，拜同中书侍郎平章事。回即驿坊李相也。 

　　老种太尉师道预知金人反覆，上进二诗，多为张六太尉者收藏不达，已备言大金连结情状，后果叛盟。诗曰：“外塞胡儿里党臣，勾连数众赴京城。团团阔阔孤平寨，不识皇家王气星。”又云：“飞蛾视火残生灭，燕逐群鹰命不存。从今一扫胡兵尽，万年不敢正南行。”后金人奔突犯阙，皆如其言。初与折可存立殊勋，后欲击贼，不用其言，气愤而卒。 

　　崇宁中，特奏名状元徐通琼林宴罢，作诗曰：“白发青衫晚得官，琼林顿觉酒肠宽。平康夜过无人问，留得宫花醒后看。”亦十二年前进士也。 

　　近岁林棣县虞候张坦，暴酷嗜利，卒死瘗城外月余，夜夜叫呼。村人报其家，谓复生。妻子辈开掘视之，身化巨蛇，头尚人也。取之置荆囤中。他日体寒，要厚被。日食肉二斤许，酒一斗。复能人言，时召故旧，喻以祸福，以邀酒食，至费竭所蓄家产之后乃入山。唯幼子及妇能饲之。后数月，头亦蛇矣，渐不能人言。《太平广记》中载人化为虎多矣，未见生化为蛇也。瞿元化说。 

　　欧阳文忠公晚年最喜陈知默诗，云：“恨不多记，但记其两联，一云‘平地风烟横白鸟，半山云木卷苍藤’；一云‘云埋山麓藏秋雨，叶落林梢带晚风。’” 

　　傅钦之作中丞，言刘仲冯，一日贡父逢之，曰：“小侄何过，致起台章？”铁之惭云：“也只三平二满文字。”贡父熟视，笑曰：“七上八下人才。” 

　　张安道少年谪滁州，道遇一僧舍，入门怅然，便悟前生曾作寺僧，手写《楞伽经》四卷。问其徒，具言有老僧平生诵此经，自书者犹匣在屋梁上。取视之，笔迹宛然，与今生一同。遂托东坡书此经，施钱入金山寺，了元长老刻板印施，坡作后序，详言之矣。及坡作杭倅，游寿星院，入门便悟曾到，能言其院后堂殿山石处，作诗记之。乃知性慈慧者必是大修行中来，非一世薰习所致。 

　　先伯父洋州侯，有文学名于嘉祐、治平间。有《落花》诗云：“绿珠楼下堪惆怅，宋玉墙头又别离。”又《御沟》诗云：“一条横截红尘断，几曲遥通紫禁深。” 

　　长安慈恩寺僧，见数女仙夜吟，诗云：“黄子陂头好月明，忘却华筵到晓行。烟收山低翠黛横，折得荷花远恨生。”僧出揖之，化为白鹄飞去。明日，又题云：“湖水团团夜如镜，碧树红花相掩映。北斗阑干晓柄移，有似佳期常不定。” 

　　孙莘老形貌古奇，熙宁中论事不合责出，世谓没兴孔夫子。孔宗翰，宣圣之后，气质肥厚，刘贡父目之孔于家小二郎。元祐中，二人俱为侍郎，二部争事于殿门外幄次中，刘贡父过而谓曰：“吾党之直者异于是。”坐中有悟之者，大笑。 

　　滕元发少居乡里寺中修业。一日，烹寺犬食之，僧笑曰：“能作《滕先生偷狗赋》，即不申理。”其破题云：“僧惟不净，狗也宜偷。饼饵引来，犹掉续貂之尾；索绹牵去，难回顾兔之头。”又云：“既欲思于实腹，遂乃设于空喉。”即日传播诸郡。空喉，取狗器也。 

　　刘原父再娶，欧公戏作二诗云：“仙家千岁亦何长，人世空惊日月忙。洞里桃花莫相笑，刘郎今是老刘郎。”又云：“文章落笔有谁先？坐上诗成海外传。明日京都应纸贵，开帘却扇有新篇。” 

　　颍妓曹苏哥，往岁与悦己者密约相从，而其母禁之至苦，不胜郁悒。以盛春美最，邀同约者联骑出城，登高冢，相对恸哭。既而酣饮。诸客闻之，赏其旷绝于流辈。晏元献闻之，为戏题绝句云：“苏哥风味逼天真，恐是文君向上人。何日九原芳草绿，大家携酒哭青春。” 

　　黄鲁直戏作《贵耳贱目谜》云：“驴耳对轩轩，争酬价十千。眈眈两虎视，不直一文钱。” 

　　梅询侍读尝从真宗东封，因卜命于岳神，梦三牛斗于庭，有称相公通谒者，虽异之而不晓其兆。既而得濠梁守，州廨有三石牛。后吕许公夷简以殿中丞来倅，询见之，疑若所梦谒者，于是委遇至厚。不数年，许公大拜，梅为发运使，按部至濠上，作诗寄许公云：“十五年前忝一麾，公余尝得预言诗。玉阶步武为霖早，云路风波得志迟。浴凤池深春荡荡，观鱼台古草离离。重来故老休相问，请揭纱笼看旧碑。” 

　　张子野年八十五，尚闻买妾，陈述古作杭守，东坡作倅，述古令东坡作诗云：“锦里先生自笑狂，莫欺九尺鬓毛苍。诗人老去莺莺在，公子归来燕燕忙。柱下相君犹有齿，江南刺史已无肠。平生谬作安昌客，略遣彭宣到后堂。”诗人谓张籍；公子谓张祜；柱下，张苍；安昌，张禹：皆使姓张事。 

　　文思使，或云量铭云：“时文思索。”或说殿名，聚工巧于其侧，因名之曰文思使院。 

　　东坡先生召试直言极谏科时，答《刑赏忠厚之至论》，有云“皋陶曰杀之三，尧曰宥之三”，诸主文皆不知其出处。及入谢日，引过诣两制幕次，欧公问其出处，东坡笑曰：“想当然尔。”数公大笑。 

　　世以鲍昭字明远，读李义山诗云：“嫩割周颙韭，肥烹鲍照葵。”乃知名照，非昭也。 

　　唐明皇时，孙逖集中有《寿王瑁妃杨氏废为道士制》，此可见太真妃真寿王妃也。李商隐诗云：“骊岫飞泉泛暖香，九龙呵护玉莲房。平明每幸长生殿，不从金舆惟寿王。”又云：“龙墀赐酒敞云屏，羯鼓声高众乐停。夜半宴归宫漏永，薛王沉醉寿王醒。”书此事也。 

　　唐李义山《樊南甲乙四六集序》云：“四六之名，六博格五，四数六甲之取乙。” 

　　《周礼》：“阉十人。”郑玄曰：“阉，真气藏者，今谓之宦人也。主闲门户，故阉之。” 

　　东坡先生尝爱梅圣俞《和宋次道紫宸早朝》诗，云：“陆生声誉在云间，来预簪裾谒帝颜。冠剑有容夔与契，文章全盛马兼班。眈眈玉宇龙缠栋，霭霭金铺兽啮环。却出常朝殿前过，戟衣风动自相攀。” 

　　天福中，杨凝式风子笔墨高妙，洛阳寺有题壁。李建中亦有书名，尝题其旁云：“杉松倒涧雪霜干，屋壁麝煤风雨寒。我亦平生有书癖，一回入寺一回看。” 

　　濠守侯德裕侍郎，藏东坡一帖云：杭州营籍周韶，多蓄奇茗。尝与君谟斗，胜之。韶又知作诗，子容过杭，述古饮之，韶泣求落籍。子容曰：“可作一绝。”韶援笔立成，曰：“陇上巢空岁月惊，忍看回首自梳翎。开笼若放雪衣女，长念观音般若经。”韶时有服，衣白，一座嗟叹，遂落籍。同辈皆有诗送之，二人者最善，胡楚云：“淡妆轻素鹅翎红，移入朱栏便不同。应笑西园桃与李，强匀颜色待秋风。”龙靓云：“桃花流水本无尘，一落人间几度春。解佩暂酬交甫意，濯缨还作武陵人。”固知杭人多慧也。 

　　王立之云：“老杜家讳闲，而诗中有‘翩翩戏蝶过闲幔’，或云恐传者谬。又有‘泛爱怜霜鬓，留欢卜夜闲’。余以为皆当以闲为正，临文恐不自讳也。”迂叟李国老云：“余读《新唐书》，方知杜甫父名闲，检杜诗，果无‘闲’字。唯蜀本旧杜诗二十卷内《寒食》诗云：‘邻家闲不违。’后见王琪本作‘问不违’。又云：‘曾闪朱旗北斗闲。’后见赵仁约说薛向家本作‘北斗殷’。由是言之，甫不用‘闲’字，明矣。” 

　　东坡在维扬设客十余人，皆一时名士，米元章在焉。酒半，元章忽起立云：“少事白吾丈：世人皆以芾为颠，愿质之。”坡云：“吾从众。”坐客皆笑。 

　　东坡论沈传师书云：“传师虽学二王笔法，后欲破之自立，乃伤变主者也。近世人多学传师，又不至，但有小人跳篱蓦圈，脚手令人可憎。世人皆学，何哉？” 

　　东坡云：“白公晚年诗极高妙。”余请其妙处，坡云：“如‘风生古木晴天雨，月照平沙夏夜霜’，此少时不到也。” 

　　东坡云：荆公暮年诗始有合处。五字最胜，二韵小诗次之，七言诗终有晚唐气味。如平甫七字，复为佳耳。 

　　晋人论三教同异，曰：“将无同。”曾问东坡，坡云：“古人以将为初，是初无同，岂复有异耶？”后以此旨观古人用初字意，皆通于此义。 

　　《宗镜》中有《古德环同见异颂》一首云：“于一端严淫女身，出家耽欲及饿狗。以前尘无决定相，三者分别各不同。” 

　　东坡老人在昌化，尝负大瓢行歌于田间，有老妇年七十，谓坡云：“内翰昔日富贵，一场春梦。”坡然之。里人呼此媪为春梦婆。坡被酒独行，遍至子云诸黎之舍，作诗云：“符老风情老奈何，朱颜减尽鬓丝多。投梭每困东邻女，换扇唯逢春梦婆。”是日，老符秀才言换扇事。东坡云：世言柳耆卿曲俗，非也。如《八声甘州》云：“霜风凄紧，关河冷落，残照当楼。”此语于诗句，不减唐人高处。 

　　晁无咎言：晏叔原不蹈袭人语，而风调闲雅，自是一家。如：“舞低杨柳楼心月，歌尽桃花扇底风。”自可知此人不生在三家村中也。 

　　荆公云：古之歌者，皆先有词，后有声，故曰：“诗言志，歌永言，声依永，律和声。”如今先撰腔子，后填词，却是永依声也。 

　　世言卢绛病，梦一白衣妇人啖以甘蔗，为歌《菩萨蛮》词，曰：“后相见于固子陂。”其词末句云：“眉黛远山攒，芭蕉生暮寒。”此词人俱能道之。而杨大年《谈苑》中末句不同，云：“独自凭阑干，衣襟生暮寒。”不知孰是。予尝谓“芭蕉生暮寒”妙甚，与“衣襟”大段相远，大年必不如此道也。 

　　李邦直黄门在政府时，夜梦作《春词》云：“杨花落，燕子横穿朱阁。苦恨春醪如水薄，闲愁无处著。　　绿野带江山落角，桃叶参差残萼。历历危樯沙外泊，东风晚来恶。” 

　　秦少游、贺方回相继以歌词知名。少游有词云：“醉卧古藤阴下，了不知南北。”其后迁谪，卒于藤州光华亭上。方回亦有词云：“当年曾到王陵铺，鼓角秋风，千岁辽东，回首人间万事空。”后卒于北门，门外有王陵铺云。 

　　东坡云：《梁史》：刘凝之为人认所著屐，即与之。后得所失屐，复还之，不肯取。又：沈麟士亦为邻人认所著屐，麟士笑曰：“是卿屐耶？”即与之。后得所失屐，麟士笑曰：“非卿屐耶？”复受之。士大夫处世当如麟士，不当如凝之也。 

　　契丹天柞文妃喜文墨，尝作史诗以讽谏云：“丞相朝来剑佩鸣，千官侧目寂无声。养成寇盗谋将及，害尽忠良谏不行。亲戚尽连藩屏翰，私门潜蓄爪牙兵。可怜二世秦天子，犹向官中望太平。”文妃被诛后，其子晋王诵经受诛，母子俱贤也。 

　　东坡守杭州时，有县官贪而无耻，欲黜之，凂张父政解其事。公厉声曰：“古之学者为己，其斯人耶！”张问其故，“掌政名曰有司，掌教名曰儒臣，有司惟欲得之于己，儒官惟欲成就于人。”闻者笑倒。
 
　 卷第八

　　司马文正公言行俱高，然亦每有谑语。尝作诗云：“由来狱吏少和气，皋陶之状如削瓜。”卫有长短句云：“宝髻匆匆梳就，铅华淡淡妆成。青烟紫雾罩轻盈，飞絮游丝无定。　　相见争如不见，有情何似无情。笙歌散后酒初醒，深院月斜人静。”风味极不浅，乃《西江月》词也。 
　　今人谓拙直者名方头。陆鲁望作《有怀》诗云：“头方不会王门事，尘土空缁白苎衣。”亦有此出处矣。 

　　范尧夫丞相尝教子弟云：文正公有言，常调官好做，家常饭好吃。 

　　南唐给事中乔舜知举，进士及第者五人，即丘旭、乐史、王则、程渥、陈皋也。皆以举数升降等甲。无名子以为乔之榜类陈橘皮，以年多者居上。 

　　宣城守吕士隆，好缘微罪杖营妓。后乐籍中得一客娼，名丽华，善歌，有声于江南，士隆眷之。一日，复欲杖营妓，妓泣诉曰：“某不敢避杖，但恐新到某人者不安此耳。”士隆笑而从之。丽华短肥，故梅圣俞作《莫打鸭》诗以解之曰：“莫打鸭，莫打鸭，打鸭惊鸳鸯。鸳鸯新自南池落，不比孤洲老秃鸧。秃鸧尚欲远飞去，何况鸳鸯羽翼长。” 

　　《集韵》云：鳝，音駞。鱼也。皮可冒鼓。今多以鼍鼓使鼍字，非也。此水虫耳。 

　　冯夷者，《清泠传》曰：冯夷，华阴潼乡堤伯人也。服八石，得水仙，是为河伯。一云以八月庚子浴于河而溺死，一云渡河溺死。 

　　詹玠，南方人。有《咏梅》诗云：“只有雪争白，更无花似香。”全似裴说《诗格》。《说棋》诗云：“人心无算处，国手有输时。”又《牡丹》诗云：“未尝贫处见，不似土中生。”又尝有诗云：“入山不避虎，当路却防人。”格虽不高，真入理之言。 

　　金陵人谓中酒曰酒恶，则知李后主诗云“酒恶时拈花蕊嗅”，用乡人语也。 

　　江州村民呼父曰大老。孟子所谓“二老者，天下之大老也。天下之父归之，其子焉往”，于此可验。 

　　扬州山光寺一小室中，有题二绝于壁上者，曰：“马蹄轻蹙柳花浮，醉入淮南第一州。不是青楼羞薄幸，自缘无锦不缠头。”又曰：“高台已倾池已平，隋家宫殿春草生。千年往事何足叹，广陵非复旧时城。”二诗笔法秀劲，不题名氏。荆公后题云：“此沈文通诗。” 

　　刘原父晚守长安，眷官妓蔡娇，所谓添酥者也。其召还，作诗别之曰：“玳筵银烛彻宵明，白玉佳人唱《渭城》。更尽一杯须起舞，关河秋月不胜情。” 

　　韩退之以论佛骨贬潮州，给事中冯宿亦贬歙州刺史，论者谓前一日冯宿于韩家，盖宿教令上疏，遂贬焉。呜呼！如退之者不免人疑受他人风旨，君子使人必信，难矣！ 

　　愁，音曹。忧也。《集韵》：扬雄有《畔牢愁》，音曹。令人言心中不快为“心曹”，当用此愁字，即忧也。 

　　宣宗深惩阉宦恣横，以访令孤绹。绹密奏榜子云：“但有罪莫舍，有阙莫填，自然无遗类矣。” 

　　关东鄙语曰：“人闻长安乐，出门向西笑。” 

　　富郑公守青，值荒岁艰食，从朝廷乞斛斗济民，作书与执政云：“伏念人生好事，难得入手，今方遇之，幸乐成此志也。” 

　　富郑公与欧公书云：“某在青州作得一实头事，全活数万人，大胜如二十四考在中书也。谓赈济事。” 

　　唐末五季，士大夫有言曰：“贵不如贱，富不如贫，智不如愚，仕不如闲。”谓严刑、征科、责任、驱役四事也，其深有旨。 

　　东坡自黄移汝，过金陵，见舒王，适陈和叔作守，多同饮会。一日游蒋山，和叔被召将行，舒王顾江山曰：“子瞻可作歌。”坡醉中书云：“千古龙蟠并虎踞，从公一吊兴亡处。渺渺斜风吹细雨，芳草路，江南父老留公住。　　公驾飞軿凌紫雾，红鸾骖乘青鸾驭。却讶此洲名白鹭，非吾侣，翩然欲下还飞去。”和叔到任，数日而去。舒王笑曰：“白鹭者，得无意乎？” 

　　张文潜每见亲友书后无月日，便掷于地，更不复观。 

　　川中一士人作《食菜》诗十余韵，其警句云：“溲频倾绿水，溷急走青蛇。浑家青菜子，一肚晚蚕沙。” 

　　张文潜《戏作雪狮绝句》云：“六出装来百兽王，日头出后便郎当。争眉霍眼人谁怕，想你应无热肺肠。” 

　　韩魏王晚谢事归相州，有诗云：“花散晓丛蜂蝶乱，雨匀春圃桔槔闲。”又云：“不羞老圃秋容瘦，且看黄花晚节香。”皆熙宁纷更法度，争之不胜所作也。 

　　东坡在黄冈，与张从惠吉老同一州。吉老妻，予从姑也。遇生日，请坡夫妇饮，适有新桃，食之见双仁，坡戏作《献寿》诗云：“终须跨个玉麒麟，方丈蓬莱走一巡。敢献些儿长寿物，蟠桃核里有双仁。” 

　　有士人误中秋赋，求人作谢启。或戏与一对云：“莲花里点灯，偶然而已；草屋上失火，茅著可知。” 

　　东坡云：予饮少辄醉，卧则鼻鼾如雷，旁舍为厌，而己不知也。一日因醉卧，有鱼头鬼身者，自海中来告云：“广利王来请端明。”予被褐草屦黄冠而去，亦不知身步在水中，但闻风雷声暴如触石，意亦知在深水处。有顷，豁然明白，真所谓水精宫殿相照耀也。其下则有骊目、夜光、文犀、尺璧、南金、火齐，眩目不可仰视，而琥珀、珊瑚又不知多少也。广利少间佩冠剑而出，从以二青衣，予对以海上逐客，重烦邀命。广利且欢且笑。顷南溟夫人亦造焉，东华真人亦造焉，自知不在人世。少间，出素鲛绡丈余，命予题诗。予乃赋之曰：“天地虽虚廓，淮海为最大。圣王时祀事，位尊河伯拜。祝融为异号，恍惚聚百怪。三气变流光，万里风雨快。灵旗摇红纛，赤虬喷滂湃。家近玉皇楼，彤光照无界。若得明月珠，可偿逐客债。”写竟，进广利，诸仙递看，咸称妙。独广利旁一冠篸水族，谓之鳖相公，进言：“苏轼不避忌讳，祝融字犯王讳。”王大怒。予退而叹曰：“到处被相公厮坏。” 

　　钱唐一官妓，性善媚惑人，号曰九尾野狐。东坡先生适是邦，阙守权摄。九尾野狐者，一日下状解籍，遂判云：“五日京兆，判断自由，九尾野狐，从良任便。”复有一名娼亦援此例，遂判云：“敦《召南》之化，此意诚可佳；空冀北之群，所请宜不允。” 

　　大中二年，李卫公谪广州，历宣宗、懿宗两朝，无宗相。至乾符二年，李蔚为相，俄罢去，历乾符、广明、中和、光启、文德、龙化、大顺、景祐、乾宁，悉无宗相，而宗室陵迟尤甚，居官者不过郡县长，处乡里者或为里胥族。出《岚斋集》。 

　　《东观奏记》云：于延陵授建州刺史，中谢，宣宗问之曰：“建去京师远近？”延陵曰：“八千里。”上曰：“朕左右前后多建人也，郡极不恶。卿若洁己奉公，绥辑凋瘵，常若在朕前。或挠法度，使远人无聊，即三尺阶前，便是万里。” 

　　贺监为礼部侍郎，祁王赠惠昭太子，补斋挽郎，贺大纳苞苴，为豪子相率诟辱之，吏遽掩门。贺梯墙谓曰：“诸君且散，见说宁王亦甚菼掺矣。” 

　　唐白岑遇异人传发背方，其验十全，岑卖弄以求利。为淮南小将高适胁取其方，然不甚效。后岑至九江，为虎所食。驿吏于其囊中得真本，太原王升之写以传布。岑得异方，秘之求利，无济人之心，宜为虎食。王升之者，必有善报乎！ 

　　黄鲁直云：烂蒸同州羊羔，沃以杏酪，食之以匕，不以箸。抹南京面作槐叶冷淘，糁以襄邑熟猪肉，炊共城香稻，用吴人脍，松江之鲈。既饱，以康山谷帘泉烹曾坑斗品，少焉卧北窗下，使人诵东坡《赤壁》前后赋，亦足少快。 

　　甲胄者，《广雅》云：“兜鍪谓之胄。” 

　　商贾，《白虎通》云：“商之言商也，商其远近，通四方之物以聚之也。贾者，固也，固物以待民来求其利也。” 

　　铭者，刻金石以纪德也。《礼》曰：“铭者，自名也。铭义称美不称恶。”郑玄曰：“铭者，名也。” 

　　山谷云：金华俞清老，字子忠，三十年前与予共学于淮南。元丰甲子，相见于广陵，自云荆公欲用之，脱掖逢，著僧伽梨，奉香火于半山宅寺，所谓报宁禅院也。予命之僧名曰紫琳，字清老。无妻子累，去作半山道人，似不为难事，然生龟脱简，亦难堪忍。后数年见之，儒冠自若也。因戏和清老诗云：“索索叶自雨，月寒遥夜阑。马嘶车铎鸣，群动不遑安。有人梦超俗，去发脱儒冠。平明视青镜，政尔良独难。”东坡常哦此诗以为戏。 

　　田承君云：东人王居卿在扬州，孙巨源、苏子瞻适相会，居卿置酒，曰：“‘疏影横斜水清浅，暗香浮动月黄昏’，此和靖《梅花》诗，然而为咏杏花与桃李，皆可用也。”东坡曰：“可则可，恐杏花与桃花不敢承当。”一坐为之大笑。 

　　曾谠，孝序之子，元符中上书论元符之政，论编人邪，为中等。后为二蔡客，上书诋元祐、美崇宁政事，为正论上等。后因陛对作圣语，令进擢，又背京从卞，言章及之，遂贬丹阳闲居。尝送新茶与蔡天启，天启于简后批一诗云：“欲言正焙香全少，便道沙溪味却嘉。半正半邪谁可会，似君书疏正交加。” 

　　客有自丹阳来过颍见东坡先生，说章子厚学书，日临《兰亭》一本。坡笑云：“从门入者非宝，章七终不高耳。” 

　　东坡尝作《韩幹马》诗云：“少陵翰墨无形画，韩幹丹青不语诗。此画此诗今已矣，人间驽骥谩争驰。”余以为若论诗画，于此尽矣，每诵数过，殆欲常以为法也。 

　　苏二处见东坡先生与其书云：“二郎侄，得书知安，并议论可喜，书字亦进，文字亦若无难处。止有一事与汝说：凡文字，少小时须令气象峥嵘，采色绚烂，渐老渐熟，乃造平淡。其实不是平淡，绚烂之极也。汝只见爷伯而今平淡，一向只学此样，何不取旧日应举时文字看，高下抑扬，如龙蛇捉不住。当且学此。只书字亦然。善思吾言。”云云。此一帖乃斯文之秘，学者宜深味之。 

　　张乖崖自成都召还华山，寄陈抟诗云：“世人大抵重官荣，见我西归夹路迎。应被华山高士笑，天真丧尽得浮名。” 

　　山谷建中靖国间例复官职，有诗十首。一曰：“阳城论事盖当世，陆贽草诏倾诸公。翰林若要真学士，唤取儋州秃鬓翁。”谓东坡也。 

　　韩退之不喜僧，每为僧作诗，必随其浅深侮之。如《送灵师》诗云：“围棋斗白黑，生死随机权。六博在一掷，枭卢叱回旋。战诗谁与敌，祛汗横戈鋋。饮酒尽百盏，嘲谐思逾鲜。有时醉花月，高唱清且绵。”言僧之事，乃云围棋、饮酒、六博、醉花、唱曲，良为不雅，可谓出丑矣。又《送澄观》诗，乃清凉国师者，虽不敢如此深诋，亦有“向风长叹不可见，我欲收敛加冠巾”，亦欲令其还俗，是终不喜僧也。 

　　欧阳永叔《浣溪沙》云：“堤上游人逐画船，拍堤春水四垂天，绿阳楼外出秋千。”此翁语甚妙绝，只一“出”字，是后人著意道不到处。 

　　鲁直云：东坡居士曲，世所见者数百首，或谓于音律小不谐。居士词横放杰出，自是曲子缚不住者。 

　　无咎云：张子野与柳耆卿齐名，人以为子野不及耆卿富，而子野韵高，是耆卿所乏处。 

　　无咎云：比来作者皆不及秦少游，如“斜阳外，寒鸦数点，流水绕孤村”，虽不识字人，亦知是天生好言语也。 

　　黄鲁直间为小词，固高妙，然不是当行家语，乃著腔子唱好诗也。 

　　《晋世家》云：“叔虞，武王之子，姜太公之外孙。”今晋祠是也。 

　　山谷在涪溪，咏水仙花诗云：“凌波仙子生尘袜，波上盈盈步微月。被谁招此断肠魂，种作寒花寄愁绝。含香体素欲倾城，山矾是弟梅是兄。坐对真成被花恼，出门一笑大江横。” 

　　山谷云：东坡墨戏，水活石润，与予草书三昧，所谓闭门合辙。 

　　桃黄事，东坡书云：“有棋人山居，夜梦溪边有一人溺水，棋人援而出之。饭后纵步至一溪边，真梦中见者，猎人缚一鹿来，棋人数千得之。鹿逐棋人，跬步不可离。后于所居林间地上得桃一枚，甚大，樵妇过而食之，弃其核而去。棋人取之，破其核，得雄黄一块，棋人吞之，自此不复食。”东坡名此鹿为山客。 

　　《国史补》云：酒有郢之富水，乌程之若下，荥阳之土窟春，富平之石梁春，剑南之烧香春。老杜亦云：“闻道云安曲米春，才倾一盏即醺人。”裴硎作《传奇》记裴航事，亦有酒名松醪春。唐人多以“春”名酒也。 

　　熊执易为补阙，上疏极谏，窃示僚友，归登惨然曰：“愿列一名。雷霆之怒，足下岂可独当？”今之士大夫，有同为朝廷言事，或不从，即先变其议以合之者；或变之不及，即自辨非出己意，倾害同列而幸自脱者，于登良愧矣！ 

　　江南道中，壁上有人题云：“蛇蝎性灵生便毒，蕙兰根异死犹香。”不知何人诗，亦妙语也。 

　　东坡作诗，妙于使事，如“剩欲去为汤饼客，却愁错写弄麞书”，“弄麞”乃李林甫事；“汤饼客”出刘禹锡赠张盥诗，云：“忆尔悬弧日，余为坐上宾。举箸食汤饼，祝辞天麒麟。”若以为明皇王后事，则不见坐食汤饼之意。公在黄州，邀一隐士相见，但视传舍，不言而去。坡曰：“岂非以身世为传舍乎？”因赠诗云：“士廉岂识桃椎妙，妄意称量未必然。”盖用朱桃椎事。高士廉备礼请见，与之语，不答，瞪目而去。士廉再拜曰：“祭酒其使我以无事治蜀耶？”乃简条目，州遂大治。东坡取隐士相见不言之意为诗，真切当也。 
 

