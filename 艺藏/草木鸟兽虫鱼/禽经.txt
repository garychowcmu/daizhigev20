禽经　晋　张华

　　《禽经》一卷，旧本题师旷撰。晋张华注。汉、隋、唐诸志及宋《崇文总目》皆不著录。其引用自陆佃《埤雅》始，其称师旷亦自佃始。其称张华注则见於左圭《百川学海》所刻。考书中鹧鸪一条，称晋安曰怀南，江右曰逐隐，春秋时安有是地名？其伪不待辨。张华晋人，而注引顾野王《瑞应图》、任昉《述异记》，乃及见梁代之书，则注之伪亦不待辨。然其中又有伪中之伪。考王楙《野客丛书》，载《埤雅》诸书所引，而楙时之本无之者，如鹤以怨望，鸱以贪顾，鸡以睨視，鸭以怒視，雀以猜惧，燕以狂，莺以喜啭，乌以悲啼，鸢以饥鸣，鹤以洁唳，枭以凶叫，鸱以愁啸，鹅飞则蜮沉，鵙鸣则蚓结，鹊俯鸣则阴，仰鸣则晴，陆生之鴸多锐而善啄，水生之鴸多圆而善唼，短脚者多伏，长脚者多立，凡数十条。是楙所见者非北宋之本。又楙书中辨莺迁一条，引《禽经》鶯鳴嘤嘤。辨杜诗白鸥没浩荡一条，引《禽经》凫善没，鸥善浮。辨叶梦得词睡起啼莺语一条，引《禽经》啼莺解语，流莺不解语。今本又无之。马驌《绎史》全录此书，而别取《埤雅》、《尔雅翼》所引今本不载者，附录於末，谓之《古禽经》。今考所载楙已称《禽经》无其文者凡三条，其馀尚有青凤谓之鶡，赤凤谓之鹑，黄凤谓之焉，白凤谓之肃，紫凤谓之鷟，鹤爱阴而恶阳，雁爱阳而恶阴，鹤老则声下而不能高，近而不能尞旅，旋目其名，方目其名，交目其名鳽，鸟之小而鸷者皆曰隼，大而鸷者皆曰鸠，乌鸣哑哑，鸾鸣噰噰，凤鸣喈喈，凰鸣啾啾，雉鸣嘒嘒，鸡鸣咿咿，鸎鸣嘤嘤，鹊鸣唶唶，鸭鸣呷呷，鹄鸣哠哠，鵙鳴嗅嗅，却近翠者能步，却近蒲者能掷，朱鸢不攫肉，朱鹭不吞腥，挚好风，好雨，鷞好霜，鹭好露，陆鸟曰栖，水鸟曰宿，独鸟曰止，众鸟曰集，鹅见异类差翅鸣，鸡见同类拊翼鸣，鵻上无寻，鹨上无常，雉上有丈，鷃上有赤，暮鸠鸣即小雨，朝鸢鸣即大风，鸇鸇之信不如鹰，周周之智不如鸿，淘河在岸则鱼没，沸河在岸则鱼涌，雕以周之，鹫以就之，鹰以膺之，鹘以搰之，隼以尹之，鸿雁爱力，遇风迅举，孔雀爱毛，遇雨高止，雁曰翁，鸡曰鶉，鹑曰鹰，鹰不击伏，鹘不击妊，一鸟曰隹，二鸟曰雔，三鸟曰朋，四鸟曰乘，五鸟曰，六鸟曰鶂，七鸟曰，八鸟曰鸾，九鸟曰鸠，十鸟曰，拙者莫如鸠，巧者莫如鹘，鹊见蛇则噪而贲，孔见蛇则宛而跃，山禽之味多短，水禽之味多长，山禽之尾多修，水禽之尾多促，衡为雀，虚为燕，火为鷮，亢为鹤，鹳生三子一为鹤，鸠生三子一为鹗，鹰好峙，隼好翔，凫好没，鸥好浮，乾车断舌则坐歌，孔雀拍尾则立舞，人胜之也，鸾入夜而歌，凤入朝而舞，天胜之也，霜傅强枝，鸟以武生者少，雪封枯原，鸟以文死者多，雀交不一，雉交不再，冠鸟性勇，带鸟性仁，缨鸟性乐，鴺鸟不登山，鶮鸟不踏土诸条。其中有两条为楙所摘引，馀亦不云无其文。则今所见者，又非楙所见之本矣。观雕以周之诸语，全类《字说》，疑即传王氏学者所伪作，故陆佃取之。此本为左圭《百川学海》所载，则其伪当在南宋之末，流传已数百年。文士往往引用。姑存备考，固亦无不可也。


　　子野曰：“鸟之属，三百六十，凤为之长。”故始于此凤者，羽族之长。

　　凤雄凰雌。凤，鸿前，麟后，蛇首，鱼尾，龙纹，龟身，燕颔，鸡喙，骈翼。首载德，顶揭义，背负仁，心抱忠，翼夹信，足履正。小音钟，大音鼓。不啄生草，五采备举。飞，则群鸟从。出，则王政平，国有道。

　　亦曰瑞鶠。景纯注《尔雅》云：“瑞应，鸟也。鸡头，蛇颈，燕颔，龟背，鱼尾，五彩色，高六尺许。出，为王者之嘉瑞。”《孝经》援神契曰：“王者，王者德及鸟兽，则凤鸟翔。”

　　亦曰鸑鷟。凤之小者，曰鸑鷟。五彩之文,三岁始备也。

　　羽族之君长也，鸾瑞鸟。鸾者，凤鸟之亚。始生类凤。久则五彩变易，故字从变。省礼斗威仪曰：天下太平安宁，则见。其音如铃，峦峦然也。周之文物，大备法车之上，缀以大铃，如鸾之声也，后改为銮。

　　一曰鸡趣。顾野王《符瑞图》曰：“鸡趣，王者有德，则见。首翼赤，曰丹凤；青，曰羽翔；白，曰化翼；玄，曰阴翥；黄，曰土符。别五彩，而为名也。”

　　凤翥鸾举，百羽从之。鸾凤翔止，百鸟皆从也，以类化。

　　凤靡鸾吪，百鸟瘗之。凤死，曰靡。鸾死，曰吪。禽鸟啄土，以瘗藏之。

　　慈鸟反哺。慈鸟曰孝鸟，长则反哺其母，大嘴鸟否。

　　白脰鸟不祥。鸟之白脰者，西南人谓之鬼雀。鸣，则凶咎。

　　巨喙鸟善警。鸟之巨嘴者，善避矰弋弹射。曰善警。

　　哀鸟吟夜。鸟之失雄雌，则夜啼。

　　鸷鸟之善搏者，曰鹗。鹗大，人见而悚愕也。

　　窃玄曰雕，色浅黑而大者，其羽能落鸟毛也。

　　鸩曰鵕。鹰色苍黄，谓之鴘。《广雅》曰：“鴘鹰二岁，色也。鹰生二岁，始击也。”

　　骨曰鹘，瞭曰鹞。能远视也。瞭目，明白音了。

　　展曰鹯，展风也。向风摇翅，其回迅疾。状类鸡。色青、搏燕鸴食之。《左传》云：“若鹰鹯之逐鸟雀。”

　　夺曰鵽。如鹯，而小者。其脰上下亦取鸟雀，如攘夺也。

　　王鴡，鴡鸠，鱼鹰也。《毛诗》曰：“王鴡，挚而有别，多子。”江表人呼以为鱼鹰。雌雄相爱，不同居处。诗之《国风》，始《关睢》也。

　　亦曰白鹥。鹥之色白者，亦曰白鷢。状如鹰，尾上白也。雉介，鸟也，善搏斗也。

　　亦曰鸠。《尔雅》曰：“雉绝有力奋。”

　　五彩备，曰翚。《尔雅》曰：“伊洛而南，素质，五采皆备。成章，曰翚。江淮而南，青质，五采皆备，成章，曰鹞。言其毛色光辉也。《周礼》后，六服一，曰翚衣。取其雉性介而守，以比后德也。

　　亦曰夏翟。《书》曰羽畎。夏翟雉尾至夏，则光鲜也。

　　亦曰鹞雉。青质，五采，解见上注。

　　朱黄曰鷩雉。背毛黄，腹毛赤，颈毛绿而鲜明。《周礼》鷩冕，取此。

　　白曰鵫雉。江东呼曰白雄。

　　玄曰海雉。羽毛纯黑，亦善斗。生海中山岛上。

　　首有彩毛，曰山鸡。山雉，长尾，尤珍获之。林木之森郁者，不入，恐触其尾也。雨，则避于岩石之下，恐濡湿也。久雨，亦不出而求食，死者甚众。

　　颈有彩囊曰避株。雉属，出华岳及盛山中，晴旸则颈出彩色作囊。遇树木，则避之。故曰避株。任昉曰，亦名吐绶鸟。

　　背有采羽曰翡翠。状如，而色正碧，鲜缛可爱。饮啄于澄澜洄渊之侧。尤惜其羽，日濯于水中。今王公之家以为妇人首饰。其羽值千金。

　　腹有采文臼锦鸡。状如鸠鸽，膺前五色如孔雀羽。出南诏越山中，岁采捕之，为王冠服之饰。

　　鸤鸠、戴胜，布谷也。扬雄曰：“鸤鸠、戴胜生树穴中，不巢生。”《尔雅》曰：“皂鴔，戴鵀。”鵀即首上胜也。头上尾起，故曰戴胜。而农事方起，此鸟飞鸣于桑间，云五谷可布种也，故曰布谷。《月令》曰：“戴胜降于桑，一名桑鸠，仲春鹰所化也。”

　　亦曰鴶鵴。鸣自呼。

　　亦曰获谷。江东呼为获谷。(见扬雄《方言》）春耕候也，云此鸟鸣时，耕事方作。农人以为候。

　　仓鹒，黧黄，黄鸟也。今谓之黄莺、黄鹂是也。野民曰黄栗留。语声转耳，其色黧而黄，故名黧黄。《诗》云：“黄鸟，以色呼也。”

　　亦曰楚雀，北人呼为楚雀。

　　亦曰商庚，夏蚕候也。云此鸟鸣时蚕事方兴，蚕妇以为候。对上文也。

　　鸡鸴恶其类。鸡与山鹊恶其类，相值则搏。鸴，状类鹊，长尾，丹嘴。

　　鸳鸯、玄鸟爱其类。鸳鸯，匹鸟也。玄鸟，燕也。二鸟朝倚暮偶，爱其类也。

　　鳱，以水言，自北而南。鳱音雁，隋阳鸟也。冬适南方，集于江干之上。故字从干。

　　斥，以山言，自南而北，斥亦音雁．中春寒尽，雁始北向。燕代尚寒，犹集于山陆岸谷之间，故字从斥。

　　鹤，以声交而孕。雄鸣上风，雌承下风，而孕。

　　鹊以音感而孕。鹊．干鹊也，上下飞鸣则孕。

　　白鹢相胝而孕。雄雌相视而孕。

　　睛交而孕。状类凫而足高，相视，而睛不眩转，孕而生雏。

　　鹳，巂周，子规也。啼必北响。《尔雅》曰：“巂周，瓯越间曰怨鸟。夜啼达旦，血渍草木，凡鸣皆北向也。”

　　江介曰子规，啼苦则倒悬于树，自呼曰谢豹。

　　蜀右曰杜宇，望帝杜宇者，盖天精也。李广《蜀志》曰：“望帝称王于蜀时，荆州有一人化从井中出，名曰鳖灵。于楚身死，尸反泝流上至汶山之阳，忽复生，乃见望帝，立以为相。其后巫山龙斗，壅江不流，蜀民垫溺，鳖灵乃凿巫山，开三峡，降邱宅，土民得陆居。蜀人住江南，羌住城北，始立于栅，周三十里。令鳖灵为刺史，号曰西州。后数岁，望帝以其功高，禅位于鳖灵，号曰开明氏。望帝修道处西山，而隐化为杜鹃鸟，或云化为杜宇鸟，亦曰子规鸟。至春则啼，闻者凄侧。

　　隋阳越雉，鹧鸪也。飞必南翥。《广志》云：“鹧鸪似雌雉飞，但徂南不北也。”晋安曰，怀南《异物记》云：“鹧鸪”白黑成文，其鸣自呼，象小雉，其志怀南不北徂也。江左曰逐稳。《古今注》曰：“南方有鸟名鹧鸪，向南飞，畏霜露，早与暮稀出。有时夜栖则以树叶覆其背，燕人亦不知有此鸟也。”

　　鹖，毅鸟也。毅不知死。状类鸡，首有冠，性敢于斗，死犹不置，是不知死也。《左传》：鹖冠，武土戴之，象其勇也。

　　鸥，信鸟也。信不知用。鸥，水鸟，如鸧鹒而小，随潮而翔，迎浪蔽日，曰信鸥。鸥之别类群鸣，喈喈优优，随大小潮来也。食小鱼、虾蝡之属．虽潮至则翔，水向以为信，反为鸷鸟所击，是知信，而不知所以自害也。

　　鹬有文而贪。鹬，状类鷰，绀色，错出有文色。水际伺蚌出，啄而食之，反为蚌所持，死水中。不知所食以为害。《左传》曰：“好聚鹬冠是也。”

　　鸢不击而贪。鸢，鸱也。不善搏击，贪于攫肉也。《诗》曰：“鸢飞戾天。”鲍照曰：“寒鸱嚇雏。”

　　鹈志在水。鹈鹕，水鸟也。似鹗，而大喙。长尺余，颔下有胡如大囊，受数升。湖中取水以聚群鱼，候其竭涸，奄取食之。一名淘河。《诗》曰：“维鹈在粱，志在水也。”

　　鴷志在木。《尔雅》曰：“鴷斫木，鸟巢木中。嘴如锥，长数寸。常斫树，食蠹虫。喙振木，虫皆动也。”

　　鸠拙而安。鸠。鸤鸠也。《方言》云：“蜀谓之拙鸟，不善营巢，取鸟巢居之，虽拙而安处也。雄呼晴，雌鸣阴。”

　　鹪巧而危。鹪眇，桃雀也。状类黄雀而小，燕人谓之巧妇，亦谓之女匠。江东人呼为芦虎。喙尖，取茅秀为巢。刾以缣麻，若纺绩为巢。或一房，或二房，悬于蒲苇之上，枝折巢败。巧而知所托。

　　凫鹜之杂。凫鹜，鸭属，色不纯正，故曰杂矣。

　　鹇鹭之洁。白鹇，似山鸡而色白，行止闲暇。

　　鶗鳺鸣而草衰。《尔雅》谓之鵙。鵙伯劳也。状似鶷葛而大。《左传》谓之伯赵。《方言》曰：“孤鸡鸣则草衰。”

　　泽雉啼而麦齐。泽雉如商庚，春季之月始鸣。麦平陇也。

　　风翔则风。风禽，鸢类。越人谓之风伯，飞翔，则天大风。

　　雨舞则雨。一足鸟，一名商羊。字统曰：“商羊”。一名雨天，将雨则飞鸣。孔子辩之子齐庭也。

　　霜蜚则霜。鹔鹴，鸟名，其羽可为裘，以辟寒。鹔鹴飞，则陨霜。

　　露翥则露。露禽，鹤也。子野鼓琴，玄鹤来舞。露下，则鹤鸣也。鹤之驯养于家庭者，饮露则飞去。

　　林鸟朝嘲。林鸟，朝之将翔也，聚而噍啁。

　　水鸟夜嘢，山鸟岩栖。山岩之鸟，多不巢。

　　原鸟地处。阿盐鸟之属是。

　　灵鹊兆喜。鹊噪则喜生。

　　怪鹏塞耳。一名休鹠。《广雅》曰：“江东呼为怪鸟，闻之多祸，人恶之，掩塞耳矣。”

　　鴽鹑野则义，豢则搏。《月令》曰：“田鼠化鴽。关东谓之鹑，蜀陇谓之循。在田得食鸣相呼，夜则群飞。昼则草伏。驯养之以见食相搏斗也。

　　水鹜泽则群，扰则逐。鹜，野鸭也。飞止大泽之中，群处。既豢，扰之恶其族类，而相逼逐也。

　　鹦鹉摩背而喑。鹦鹉出陇西，能言鸟也。人以手抚拭其背，则喑哑矣。

　　鸲鹆剔舌而语。《山海经》谓之者鹆，今人育其雏，以竹刀剔舌本，教之言语。谢尚能做鸲鹆舞。

　　扶老强力。《古今注》云：“扶老，秃鹙也。状如鹤，大者高七、八尺，善与人斗，好啖蛇脯。羞食之，益人气力，走及奔马也。”　　-

　　鹡鸰友悌，雀属也。《尔雅》曰：“鹡鸰雍渠。”《毛诗》曰：“水鸟也，大雀高尺，尖尾，长喙，颈黑青灰色，腹下正白。飞则鸣，行则摇。”又曰“脊令”。《诗》曰：“脊令在原，兄弟急难。鹡鸰共母者，飞鸣不相离。”诗人取以喻兄弟相友之道也。

　　采寮雍雍，鸿仪鹭序。鸿雁属，大曰鸿，小曰雁，飞有行列也。鹭，白鹭也，小不逾大，飞有次序，有百官缙绅之象。诗以振鹭比百寮，雍容喻朝美。《易》曰：“鸿渐于干于磐，圣人皆以鸿鹭之群拟官师也。”

　　鷃雀啁啁，下齐众庶。鷃，篱鷃也，雀属，众人之象言多也。

　　鹩鹑，雄鶛牝庳。鹩，雀也，鹑也，二鸟皆雄者足高，雌者足短。

　　鸠鵽，雌前雄后。鸠，鸤鸠也，鵽大如鸽生。关西，为鸟憨急。二鸟雌飞则随，雌止则止，雌常在前也。

　　鷇将生，子呼母应。鸟伏卵将成，子鸣于鷇，母应之。雏既生，母呼子应。鸟即雏，母呼则子应之。

　　班鸣辨鵴。班，次序也。凡哺子，朝从上下，暮从下上。他鸟皆否。

　　枭鸱害母。枭在巢，母哺之。羽翼成，啄母目，翔去也。

　　舒雁鸣前后和。舒雁飞，成行也。雌前呼，雄后应也。

　　群栖，独警。夜栖川泽中，千百为群，有一雁不瞑．以警众也。

　　复卵。则鹳入水。鹳，水鸟也。伏卵时，数入水，冷则不毈，取礜石周卵以助暖气。故方术家以鹳巢中礜石为真物也。

　　鹅，月逆月。伏卵则向月，取其气助卵也。宵鳸司夜，行鳸主昼。

　　雄翼掩左，雌羽掩右。《尔雅》曰：“鸟雌雄不可别者，以翼右掩左，雄；左掩右，雌。”

　　物食长喙。食物之生者，皆长喙，水鸟之属也。

　　谷食短咮。鸟食五谷者，喙皆短。

　　搏则利嘴。鸟善搏斗者利嘴。

　　鸣则引吭。善啼鸣，颈长也。

　　毛协四时。春则毛弱，夏则稀少而改易，秋则刷理，冬则更生细毛自温。

　　色合五方。仓鹰之属以象东方木行，朱鸟之属以象南方火行，黄鸟之属应土行，以象西方金行，玄鸟之属以象北方水行。

　　羽物变化转时令。仲春之节，鹰化为鸠。季春之节，田鼠化为鴽。仲秋之节，鸠复化鹰。季秋之节，雀人大水，化为蛤。孟冬之节，雉入水化为蜃。《淮南子》曰：“鳖化为鹑，鹑化为鹯，鹯化为布谷，布谷复为鹞。顺节令以变形也。

　　乾道始终，以成物性。生物者，乾之始；成物者，乾之终。随时变化，成就万物之性也。
