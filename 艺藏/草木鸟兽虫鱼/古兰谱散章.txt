古兰谱散章之一《玩盆》 

　　宁垣之兰，春兰多来自茅山；夏兰多来之安徽；而绍兴兰蕙，亦间有至者。每新花入市，购者甚众，然开花后即不之顾，其艺诸园圃，即听其生灭。容有次年复花者，而登诸盆盎，则决无侥存。草非不青也，决不能复花矣。里有王寄沤闻诸园丁云：不善玩兰者，大概一年玩花；二年玩草；三年玩根；四年玩了。更有谓玩根玩盆者，语更谑而虐矣。孟子曰：苟得其养，无物不长；苟失其养，无物不消。岜徒兰？！ 

　　古兰谱散章之二《宁野倚云之艺兰》 

　　明延陵吴从先，阶前种新兰数本。芳馨袭巾袖，清风披拂，如对故人。感而叹曰：兰丛生山谷，幽间之致，极与野性相宜。护之小窗，则是同心之侣，俯焉就我也。夫以余之逸在蓬径，何啻深林，乃此幽客亦复相伴，诚谓不以无人而不芳也。见小窗自纪，颇有孤芳自赏意。而歙人鲍倚云，嗜兰而工吟咏，家有堂，曰书堂。堂下艺兰，培护维勤。其曰对花感赋，书堂开花志喜，以及抽叶复花等作，不一而足。稍因冻而憔悴，则曰：不敢咎天，惟当自咎，为作问答如兰讯篇、兰语篇是也。惜花成癖，自是雅人。兰何幸而得此主人也？！吴从先，字宁野，著有小窗四记，即艳记、清记、别记、自记也。鲍倚云，字微省，清乾隆时人，有诗集行世。 

　　古兰谱散章之三《元人艺兰》 

　　唐郭橐种树书，谓种兰蕙畏湿，最忌洒水。元孔静齐(克齐)至正直记载，种兰古语云：喜晴恶日；喜阴恶湿；喜幽恶僻；喜丛恶密。盖欲干不欲经烈日；欲润不欲多灌水；欲隐不欲处荒秽；欲盛而苗繁则败。又古语云：有竹方培兰，即喜晴恶日、喜幽恶僻之意。艺兰常置疏竹林中，纵遇晴亦无烈日，遇雨不致太湿也。余至此方悟徐青藤赠某艺兰诗有“新篁拗曲围成圃，碧玉垂花琢作条”之句。与山阴兰亭序之茂林修竹，正合古语“有竹方培兰”之说。可见古人文字皆语无泛设。 

　　古兰谱散章之四《宋明人艺兰》 

　　黄鲁直谪居涪州，一号涪翁。蜀之涪州产兰，多素心上品。涪翁每种以摩诘瓷斗。尝曰：“余居保安僧舍，开牖于东西，西养蕙而东养兰。”观者问其故。余曰：“性使然也。”保安，宋陕西保安军路，今延安府保安县。曰性使然者，兰生阴，蕙生阳也。鲁直于兰研之有素矣。又王敬美种杭兰于盆，谓叶稀而长，稍粗于兴兰，花大而香亦倍之。并谓酷似画家之北宗马远所画。又云：一茎一花名兰，宜兴山中特多，南京杭州俱有，虽不足贵，香自可爱。宜多种盆中，余谓兰种盆中，啜茗以赏，有花自佳；无花而叶亦有韵。艺幽兰于芳盎，贮玉液于冰壶，吾愿同其清也。 

　　古兰谱散章之五《兰蕙镜自序》 

　　兰之为草自古有之，迨孔子称兰为王者香而兰尚矣。好事者别其异同，谱其种类，辨其物土之宜种养之法，已无弗备又何待啧。有烦言者顾种虽多而好有时尚，今之所贵者曰兰曰蕙，一杆一花者曰兰，开于立春后者是也；一杆数花者为蕙，开于春杪夏初者是也。花虽二种，而其中品类纷纭选择难定，是则古谱之所无，而嗜兰之人茫乎，无所考鉴者也。试举其大纲言之：花有素有虫，无红为素；异者为虫。有文有武略有微异，武者即见虫形，惟是已开之后虫素定矣。未开之时品兰者各执己见，发言盈庭，迨夫端倪既启，头面略呈，往往答焉。若丧全非所品之物，怅然久之，甚至心若死灰。余也幼有兰癖，长而弥笃，此中况味已备尝矣。古人有言曰：思之思之又复思之，不得鬼神将通之。于是穷思极想日夕揣摩，偶有心得即笔于书，久而成帙，聊以自娱而已。无如同志诸君见而异之，属余付梓，惟望高明有以教我，幸甚。 
　　嘉庆十六年岁次辛未阳月荆溪屠用宁政曜甫辑。 

　　古兰谱散章之六《陶歇庵养兰说》 

　　养兰之法，喜润而忌湿，喜燥而畏日，喜风而避寒，如富家娇小儿女，特多态难奉。予旧尝闻之曰，他花皆嗜秽而溉，闽兰独用茗汁，以为草树香清者无如兰，味清者无如茗，气类相合宜也。休园中有兰二盆，溉之如法，然草曰短，色日瘁，无何其一槁矣。而他家所植者茂而多花，予就问故，且告以闻。客叹曰：“误哉，子之术也！夫以甘食人者百谷也，以芳悦人者百卉也，其所谓甘与芳，子识之乎？臭腐之极复为神奇，物皆然矣。昔人有捕得龟者，曰：龟之灵不食也。箧藏之旬而启之，龟己饿死。由此言之，凡谓物之有不食者与草木之有不嗜秽者，皆妄也。子固而溺所闻，子之兰槁亦后亦。”予既归不择，犹谓闻之不妄，术之不谬。既而疑曰：物固有久而易其嗜、丧其故，密化而不可知者。《离骚》曰：“兰芷变而不芳今，荃蕙化而为茅。”夫脆弱骄蹇，衒芳以自贵，余固以忧其难养而不虞其易变也。嗟夫！于是使童子剔槁沃枯，运粪而渍之，遂盛。 
　　万历甲午五月廿五曰记。 
