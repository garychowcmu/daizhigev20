
刘氏菊谱  

《刘氏菊谱》一卷，宋刘蒙撰。蒙，彭城人。不详其仕履，其叙中载崇宁甲申为龙门之游，访刘元孙所居，相与订论为此谱，盖徽宗时人。故王得臣《麈史》中已引其说。焦竑《国史经籍志》列于范成大之后者，误也。其书首谱叙，次说疑，次定品，次列菊名三十五条，各叙其种类形色而评次之，以龙脑为第一，而以杂记三萹终焉。书中所论诸菊名品，各详所出之地，自汴梁以及西京、陈州、邓州、雍州、相州、滑州、鄜州、阳翟诸处，大抵皆中州物产，而萃聚于洛阳园圃中者，与后来史正志、范成大之专志吴中莳植者不同。然如金钱、酴醿诸名，史、范二志亦具载焉，意者本出自河北，而传其种于江左者欤。

 

谱叙
　　草木之有花，浮冶而易壊，凡天下轻脆难乆之物者，皆以花比之，宜非正人、达士、坚操、笃行之所好也。然余尝观屈原之为文，香草龙鳯，以比忠正，而菊与菌桂、荃蕙、兰芷、江蓠同为所取。又松者，天下歳寒坚正之木也，而陶渊明乃以松名配菊，连语而称之。夫屈原、渊明，寔皆正人、达士、坚操、笃行之流，至于菊，犹贵重之如此，是菊虽以花为名，固与浮冶易壊之物不可同年而语也。且菊有异于物者，凡花皆以春盛，而实者以秋成，其根抵枝叶无物不然。而菊独以秋花悦茂于风霜揺落之时，此其得时者异也。

　　有花叶者，花未必可食，而康风子乃以食菊僊。又《本草》云：以九月取花，乆服轻身耐老，此其花异也。花可食者，根叶未必可食，而陆龟蒙云：春苗恣肥，得以采撷，供左右杯按。又《本草》云：以正月取根，此其根叶异也。夫以一草之微，自本至末，无非可食，有功于人者。加以花色香态纎妙闲雅，可为丘壑燕静之娱。然则古人取其香以比徳，而配之以岁寒之操，夫岂独然而已哉！

　　洛阳之风俗大抵好花，菊品之数，比他州为盛。刘元孙伯绍者，隐居伊水之瀍，萃诸菊而植之，朝夕啸咏乎其侧，盖有意谱之而未假也。崇宁甲申九月，余得为龙门之游，得至君居。坐于舒啸堂上，顾玩而乐之，于是相与订论。访其居之未尝有，因次第焉。夫牡丹、荔枝、香、笋、茶、竹、砚、墨之类，有名数者，前人皆谱録。今菊品之盛，至于三十余种，可以类聚而记之，故随其名品论叙于左，以列诸谱之次。 

 

说疑
　　或谓菊与苦薏有两种，而陶隠居、日华子所记皆无千叶花，疑今谱中或有非菊者也。然余尝读隐居之说，以谓茎紫色青，作蒿艾气，为苦薏。今余所记菊中，虽有茎青者，然而为气香味甘，枝叶纎少，或有味苦者而紫色细茎，亦无蒿艾之气。又今人间相传为菊其已乆矣，故未能轻取旧说而弃之也。凡植物之见取于人者，栽培灌溉不失其宜，则枝叶华实无不猥大。至其气之所聚，乃有连理、合颖、双叶、并蔕之瑞，而况于花有变而为千叶者乎？日华子曰：花大者为甘菊，花小而苦者为野菊。若种园蔬肥沃之处，复同一体。是小可变而为甘也。如是，则单叶变而为千叶，亦有之矣。牡丹、芍药，皆为药中所用，隐居等但记花之红白，亦不云有千叶者。今二花生于山野，类皆单叶小花；至于园圃肥沃之地，栽鉏粪养，皆为千叶，然后大花千叶变态百出。然则奚独至于菊而疑之？注本草者谓：菊一名日精。按：《说文》从鞠，而《尔雅》菊治蘠，《月令》云鞠有黄华，疑皆传写之误欤。若夫马蔺为紫菊，瞿麦为大菊，乌喙苗为鸳鸯菊，蔙覆花为艾菊，与其它妄滥而窃菊名者，皆所不取云。 


 

定品 
　　或问：“菊奚先？”曰：“先色与香，而后态。”“然则色奚先？”曰：“黄者中之色，土王季月，而菊以九月花，金土之应，相生而相得者也。其次莫若白，西方金气之应，菊以秋开，则于气为锺焉。陈藏器云：白菊生平泽，花紫者，白之变；红者，紫之变也。此紫所以为白之次，而红所以为紫之次云。有色矣，而又有香；有香矣，而后有态。是其为花之尤者也。”或又曰：“花以艶媚为悦，而子以态为后欤？”曰：“吾尝闻于古人矣，妍卉繁花为小人，而松竹兰菊为君子，安有君子而以态为悦乎？至于具香与色而又有态，是犹君子而有威仪也。菊有名龙脑者，具香与色而态不足者也。菊有名都胜者，具色与态而香不足者也。菊之黄者未必皆胜而置于前者正其色也，菊之白者未必皆劣而列于中者次其色也。新罗、香球、玉铃之类，则以瓌异而升焉。至于顺圣、杨妃之类，转红受色不正，故虽有芬香，态度不得与诸花争也。然余独以龙脑为诸花之冠，是故君子贵其质焉。后之视此谱者，触类而求之，则意可见也。”

　　花总数三十有五品。以品视之，可以见花之髙下；以花视之，可以知品之得失。具列之如左云：

　　龙脑第一 

　　龙脑，一名小银台，出京师，开以九月末。类金万铃而叶尖，谓花上叶。色类人间染郁金，而外叶纯白。夫黄菊有深浅色两种，而是花独得深浅之中。又其香气芬烈，甚似龙脑，是花与香色俱可贵也。诸菊或以态度争先者，然标致髙远，譬如大人君子，雍容雅淡，识与不识，固将见而悦之，诚未易以妖冶妩媚为胜也。

　　新罗第二 

　　新罗，一名玉梅，一名倭菊，或云出海外，国中开以九月末。千叶，纯白。长短相次，而花叶尖薄，鲜明莹彻，若琼瑶然。花始开时，中有青黄细叶，如花蘂之状，盛开之后，细叶舒展，乃始见其蘂焉。枝正紫色，叶青，支股而小。凡菊类多尖阙，而此花之蘂分为五出，如人之有支股也，与花相映。标韵髙雅，似非寻常之比也。然余观诸菊，开头枝叶有多少繁简之失，如桃花菊，则恨叶多；如球子菊，则恨花繁。此菊一枝多开，一花虽有旁枝，亦少双头并开者，正素独立之意，故详纪焉。

　　都胜第三 

　　都胜，出陈州，开以九月末。鹅黄，千叶。叶形圆厚，有双纹，花叶大者，每叶上皆有双画直纹，如人手纹状，而内外大小重迭相次蓬蓬然，疑造物者着意为之。凡花形，千叶如金铃则太厚，单叶如大金铃则太薄，惟都胜、新罗、御爱、棣棠，颇得厚薄之中，而都胜又其最美者也。余尝谓，菊之为花，皆以香色态度为尚，而枝常恨麤，叶常恨大，凡菊无态度者，枝叶累之也。此菊细枝少叶，袅袅有态，而俗以都胜目之，其有取于此乎？花有浅深两色，盖初开时色深尔。

　　御爱第四 

　　御爱，出京师，开以九月末，一名笑靥，一名喜容。淡黄，千叶。叶有双纹，齐短而阔，叶端皆有两阙，内外鳞次，亦有瓌异之形，但恨枝干差麤，不得与都胜争先尔。叶比诸菊最小而青，每叶不过如指面大。或云出禁中，因此得名。

　　玉球第五 

　　玉球，出陈州，开以九月末。多叶，白花，近蘂微有红色。花外大叶有双纹，莹白齐长，而蘂中小叶如剪茸。初开时有青殻，乆乃退去。盛开后小叶舒展，皆与花外长叶相次倒垂。以玉球目之者，以其有圆聚之形也。枝干不甚麤，叶尖长无刓阙，枝叶皆有浮毛，颇与诸菊异。然颜色标致，固自不凡。近年以来，方有此。本好事者竞求，致一二本之直比于常菊盖十倍焉。

　　玉铃第六 

　　玉铃，未详所出，开以九月中。纯白，千叶。中有细铃，甚类大金铃。菊凡白花中，如玉球、新罗，形态髙雅，出于其上。而此菊与之争胜，故余特次二菊，观名求实，似无愧焉。

　　金万铃第七 

　　金万铃，未详所出，开以九月末。深黄，千叶。菊以黄为正，而铃以金为质。是菊正黄色而叶有铎形，则于名实两无愧也。菊有花宻枝褊者，人间谓之鞍子菊，实与此花一种，特以地脉肥盛使之然尔。又有大万铃、大金铃、蜂铃之类，或形色不正，比之此花，特为窃有其名也。

　　大金铃第八 

　　大金铃，未详所出，开以九月末。深黄有铃者，皆如铎铃之形，而此花之中实，皆五出细花，下有大叶承之。每叶之有双纹，枝与常菊相似，叶大而疎，一枝不过十余叶。俗名大金铃，盖以花形似秋万铃尔。

　　银台第九 

　　银台，深黄，万银铃。叶有五出，而下有双纹白叶。开之初，疑与龙脑菊一种，但花形差，大且不甚香耳。俗谓龙脑菊为小银台，盖以相似故也。枝干纎柔，叶青黄而麤疎。近出洛阳水北小民家，未多见也。

　　棣棠第十 

　　棣棠，出西京，开以九月末。深黄。双纹多叶，自中至外，长短相次，如千叶棣棠状。凡黄菊，类多小花，如都胜、御爱，虽稍大而色皆浅黄，其最大者若大金铃菊，则又单叶浅薄，无甚佳处。唯此花深黄多叶，大于诸菊，而又枝叶甚青，一枝聚生至十余朶，花叶相映，颜色鲜好，甚可爱也。

　　蜂铃第十一 

　　蜂铃，开以九月中。千叶，深黄，花形圆小而中有铃。叶拥聚蜂起，细视若有蜂窠之状。大抵此花似金万铃，独以花形差小而尖，又有细蘂出铃叶中，以此别尔。

　　鹅毛第十二 

　　鹅毛，未详所出，开以九月末。淡黄纎细，如毛生于花萼上。凡菊大率花心皆细叶，而下有大叶承之，间谓之托叶。今比毛花自内至外叶皆一等，但长短上下有次尔，花形小于金万铃。亦近年新花也。

　　球子第十三 

　　球子，未详所出，开以九月中。深黄，千叶。尖细重迭，皆有伦理。一枝之杪聚生百余花，若小球。诸菊黄花最小无过此者，然枝青叶碧，花色鲜明，相映尤好也。

　　夏金铃第十四 

　　夏金铃，出西京，开以六月。深黄，千叶。甚与金万铃，相类而花头瘦小，不甚鲜茂，盖以生非时故也。或曰：非时而花失其正也，而可置于上乎？曰：其香是也，其色是也，若生非其时，则系于天者也，夫特以生非其时而置之诸菊之上，香色不足论矣，奚以贵质哉？

　　秋金铃第十五 

　　秋金铃，出西京，开以九月中。深黄，双纹，重叶。花中细蘂，皆出小铃萼中。其萼亦如铃叶，但比花叶短阔而青，故谱中谓铃叶、铃萼者，以此有如蜂铃状。余顷年至京师，始见此菊，戚里相传，以为爱玩。其后菊品渐盛，香色形态徃徃出此花上，而人之贵爱寞落矣。然花色正黄，未应便置诸菊之下也。

　　金钱第十六 

　　金钱，出西京，开以九月末。深黄，双纹，重叶。似大金菊而花形圆齐，颇类滴漏花（栏槛处处有，亦名滴滴金，亦名金钱子。）。人未识者，或以为棣棠菊，或以为大金铃，但以花叶辨之，乃可见尔。

　　邓州黄第十七 

　　邓州黄，开以九月末。单叶，双纹，深于鹅黄而浅于郁金。中有细叶，出铃萼上，形様甚似邓州白，但小差尔。按：陶隐居云：南阳郦县有黄菊而白者，以五月采。今人间相传多以白菊为贵，又采时乃以九月，颇与古说相异。然黄菊味甘气香，枝干叶形全类白菊，疑乃弘景所记尔。

　　蔷薇第十八 

　　蔷薇，未详所出，九月末开。深黄，双纹，单叶。有黄细蘂出小铃萼中，枝干差细，叶有支股而圆。今蔷薇有红黄千叶、单叶两种，而单叶者差淡，人间谓之野蔷薇，盖以单叶者尔。

　　黄二色第十九 

　　黄二色，九月末开。鹅黄，双纹，多叶。一花之间自有深淡两色。然此花甚类蔷薇菊，惟形差小，又近蘂多有乱叶，不然，亦不辨其异种也。

　　甘菊第二十 

　　甘菊，生雍州川泽，开以九月。深黄，单叶。闾巷小人且能识之，固不待记而后见也。然余窃谓古菊未有瓌异如今者，而陶渊明、张景阳、谢希逸、潘安仁等或爱其香，或咏其色，或采之于东篱，或泛之于酒斚，疑皆今之甘菊花也。夫以古人赋咏赏爱至于如此，而一旦以今菊之盛，遂将弃而不取，是岂仁人君子之于物哉？故余特以甘菊置于白紫红菊三品之上，其大意如此。

　　酴醿第二十一 

　　酴醿，出相州，开以九月末。纯白，千叶。自中至外，长短相次，花之大小正如酴醿，而枝干纎柔，颇有态度。若花叶稍圆，加以檀蘂，真酴醿也。

　　玉盆第二十二 

　　玉盆，出滑州，开以九月末。多叶，黄心，内深外淡。而下有阔白大叶，连缀承之，有如盆盂中盛花状。然人间相传，以谓玉盆菊者，大率皆黄心碎叶，初不知其得名之由，后请疑于识者，始以真菊相示。乃知物之见名于人者，必有形似之实，非讲寻无倦，或有所遗尔。

　　邓州白第二十三 

　　邓州白，九月末开。单叶，双纹，白花。中有细蘂，出铃萼中。凡菊，单叶如蔷薇菊之类，大率花叶圆密相次（花叶谓头上白叶，非枝叶之叶。他称花叶，仿此。），而此花叶皆尖细，相去稀疎，然香比诸菊甚烈，而又正为药中所用。盖邓州菊潭所出，尔枝干甚纎柔，叶端有支股而长，亦不甚青。

　　白菊第二十四 

　　白菊，单叶，白花。蘂与邓州白相类，但花叶差阔，相次圆密，而枝叶麤繁。人未识者，多谓此为邓州白，余亦信以为然，后刘伯绍访得其真菊，较见其异，故谱中别开邓州白而正其名，曰白菊。

　　银盆第二十五 

　　银盆，出西京，开以九月中。花中皆细铃，比夏、秋万铃差疎，而形色似之。铃叶之下，别有双纹白叶，故人间谓之银盆者，以其下叶正白故也。此菊近出，未多见。至其茂肥得地，则一花之大有若盆者焉。

　　顺圣浅紫第二十六 

　　顺圣浅紫，出陈州、邓州，九月中方开。多叶，叶比诸菊最大。一花不过六七叶，而每叶盘迭凡三四重。花叶空处，间有筒叶辅之，大率花形枝干类垂丝棣棠，但色紫花大尔。余所记菊中，惟此最大，而风流态度又为可贵，独恨此花非黄白，不得与诸菊争先也。

　　夏万铃第二十七 

　　夏万铃，出鄜州，开以五月。紫色，细铃。生于双纹大叶之上，以时别之者，以有秋时紫花故也。或以菊皆秋生花，而疑此菊独以夏盛。按：灵寳方曰：菊花紫白；又陶隐居云：五月采。今此花紫色而开于夏时，是其得时之正也，夫何疑哉？

　　秋万铃第二十八 

　　秋万铃，出鄜州，开以九月中。千叶，浅紫。其中细叶尽为五出铎形，而下有双纹大叶承之。诸菊如棣棠，是其最大，独此菊与顺圣过焉。或云：与夏花一种，但秋夏再开尔。今人间起草为花，多作此菊，盖以其瓌美可爱故也。

　　绣球第二十九 

　　绣球，出西京，开以九月中。千叶，紫花。花叶尖阔，相次聚生，如金铃。菊中铃叶之状，大率此花似荔枝菊花，中无筒叶，而萼边正平尔。花形之大，有若大金铃菊者焉。

　　荔枝第三十 

　　荔枝，纯紫，出西京，九月中开。千叶，紫花。叶卷为筒（谓花叶也。凡菊，铃叶有五出，皆如铎铃之形，又有卷生为筒无尖阙者，故谓之筒叶，他与此同。），大小相间。凡菊，铃并蘂皆生托叶之上，叶背乃有花萼与枝相连，而此菊上下左右攅聚而生，故俗以为荔枝者，以其花形正圆故也。花有红者，与此同名，而纯紫者盖不多尔。

　　垂丝粉红第三十一 

　　垂丝粉红，出西京，九月中开。千叶。叶细如茸，攅聚相次，而花下亦无托叶。人以垂丝目之者，盖以枝干纎弱故也。

　　杨妃第三十二 

　　杨妃，未详所出，九月中开。粉红，千叶。散如乱茸而枝叶细小，袅袅有态，此实菊之柔媚为悦者也。

　　合蝉第三十三 

　　合蝉，未详所出，九月末开。粉红。筒叶，花形细者与蘂杂比，方盛开时筒之大者裂为两翅，如飞舞状。一枝之杪凡三四花，然大率皆筒叶，如荔枝菊。有蝉形者，盖不多尔。

　　红二色第三十四 

　　红二色，出西京，开以九月末。千叶，深淡红。丛有两色，而花叶之中间生筒叶，大小相映。方盛开时，筒之大者裂为二三，与花叶相杂比，茸茸然。花心与筒叶中有青黄红蘂，颇与诸菊相异。然余恠桃花、石榴、川木爪之类，或有一株异色者，每以造物之付受有不平欤，抑将见其巧欤。今菊之变其黄白而为粉红深紫，固可恠。而又一株亦有异色并生者也，是亦深可恠欤。花之形度无甚佳处，特记其异尔。

　　桃花第三十五 

　　桃花，粉红。单叶中有黄蘂，其色正类桃花，俗以此名，盖以言其色尔。花之形度虽不甚佳，而开于诸菊未有之前，故人视此菊如木中之梅焉。枝叶最繁宻，或有无花者，则一叶之大踰数寸也。  


 

杂记 　　叙遗 

　　余闻有麝香菊者，黄花，千叶，以香得名；有锦菊者，粉红，碎花，以色得名；有孩儿菊者，粉红，青萼，以形得名；有金丝菊者，紫花，黄心，以蘂得名。尝访于好事，求于园圃，既未之见。而说者谓孩儿菊与桃花一种，又云种花者剪掐为之。至锦菊、金丝，则或有言其与别名非菊者。若麝香菊，则又出阳翟洛人，实未之见。夫既已记之，而定其品之髙下，又因传闻附会而乱其先后之次，是非余谱菊之意，故特论其名色列于记花之后，以俟博物之君子证其谬焉。

　　补意 

　　余尝恠古人之于菊，虽赋咏嗟叹尝见于文词，而未尝说其花瓌异如吾谱中所记者，疑古之品未若今日之富也，今遂有三十五种。又尝闻于莳花者云，花之形色变易如牡丹之类，歳取其变者以为新，今此菊亦疑所变也。今之所谱，虽自谓甚富，然搜访所有未至，与花之变易后出，则有待于好事者焉，君子之于文，亦阙其不知者斯可矣。若夫掇撷治疗之方，栽培灌种之宜，宜观于方册，而问于老圃，不待予言也。

　　拾遗 

　　黄碧、单叶两种，生于山野篱落之间，宜若无足取者。然谱中诸菊多以香色态度为人爱好，剪鉏移徙或至伤生，而是花与之均赋一性，同受一色，俱有此名，而能远迹山野，保其自然，固亦无羡于诸菊也。余嘉其大意，而收之又不敢杂置诸菊之中，故特列之于后云。  

 
