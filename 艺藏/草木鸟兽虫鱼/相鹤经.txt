
　　
　　《鹤经》曰：“鹤，阳鸟也。因金气，依火精。火数七，金数九。故十六年小变，六十年大变，千六百年，形定而色白”。又云：“二年落子毛，易黑点。三年头赤，七年飞薄云汉。又七年，学舞。复七年应节，昼夜十二鸣。六十年，大毛落，茸毛生，色雪白，泥水不能污。百六十年，雄雌相见，目精不转，孕。千六百年，饮而不食。食于水，故其喙长。轩于前，故后趾短；栖于陆，故足高而尾凋；翔于云，故毛丰而肉疏。行必依洲屿，止必集林木。盖羽族之宗长，仙人之骐骥也。隆鼻短口则少眼；高脚疏节则多力；露眼赤睛则视远；头锐身短则喜鸣；回翎亚膺则体轻；凤翼雀尾则善飞；龟背鳖腹则能产；轩前垂后则善舞。洪髀纤趾则能行。
　　
　　鹤者，阳鸟也，而游于阴，因金气依火精以自养。金数九，火数七，故禀其纯阳也。生二年，子毛落而黑毛易。三年，顶赤，为羽翮。其七年小变，而飞薄云汉。复七年，声应节，而昼夜十二时鸣。鸣则中律。百六十年大变，而不食生物。故大毛落而茸毛生，乃洁白如雪，故泥水不能污。或即纯黑，而缁尽成膏矣。复百六十年，变止，而雌雄相视，目睛不转，则有孕。千六百年，形定，饮而不食，与鸾凤同群，胎化而产，为仙人之骐骥矣。夫声闻于天，故顶赤；食于水，故啄长；轩于前，故后指短；栖于陆，故足高而尾周；翔于云，故毛丰而肉疏。且大喉以吐故，修颈以纳新，故天寿不可量。所以体无青黄二色者，土木之气内养，故不表于外也。是以行必依洲屿，止不集林木，盖羽族之清崇者也。王策纪曰：千载之鹤，随时而鸣。能翔于霄汉。其未千载者，终不及于汉也。其相曰：瘦头朱顶则冲霄，露眼黑睛则视远，隆鼻短啄则少暝，鞋[故解反，又音谐]颊宅[得宅反]耳则知时，长颈竦身则能鸣，鸿翅鸽膺则体轻，凤翼雀尾则善飞，龟背鳖腹则伏产，轩前垂后则能舞，高胫粗节则足力，洪髀纤指则好翘。圣人在位，则与凤皇翔于郊甸。
　　
　　其经一通，乃浮丘伯授王子晋之书也。崔文子学道于子晋，得其文，藏嵩山石室中。淮南八公采药得之，遂传于世。
　　
　　相鹤诀
　　鹤不难相，人必清于鹤而后可以相鹤矣。夫顶丹胫碧，毛羽莹洁，颈纤而修，身耸而正，足臞而节，高颇颣不食烟火人，可谓之鹤。望之如雁鹜鹅鹊然，斯为下矣。养以屋，必近水竹。给以料，必备鱼稻。蓄以笼，饲以熟之食，则尘浊而乏精采，岂鹤俗也？人俗之耳。欲教以舞，候其馁，置食于阔远处，拊掌诱之，则奋翼而唳，若舞状。久则闻拊掌而必起此食，岂若仙家和气自然之感召哉！今仙种恐未易得，惟华亭种差强耳。
　　
