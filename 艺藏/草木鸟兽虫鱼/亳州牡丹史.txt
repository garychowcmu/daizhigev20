亳州牡丹史[明]薛凤翔 

　　宋钱思公云：唐人谓牡丹为花王，姚黄真其王，魏紫乃其后。张景修称为贵客。唐开元中，沉香亭前得异种，朝暮黄碧异色，昼夜殊香，目为花妖。宋单父于骊山为上皇种花，得色万种，内人呼为师，又曰花神。然牡丹前史未尝及之。惟谢康乐有“竹间水际”一语，至北齐杨子华有牡丹画本流传；人始有识者。《图经》涓其生巴郡山谷及汉中，丹、延、青、越、滁、和州诸山中亦有之。花皆单叶，有黄紫红白数色。一名鹿韭，一名鼠姑，唐人名为木芍药。芍药著于三代，流传风雅。牡丹初无名，以花相类，故依芍药为名。然芍药自有二种，安期生《服炼法》云：芍药有金、有木，金者色白多脂，木者色紫多脉，盖验其根耳。崔豹《古今注》云：芍药有草、有木，木者花大而色深，俗呼为牡丹，非也。天后时，有人自山采归禁前。开元中花盛开，诏太真赏玩，趋，命李龟年捧金花笺，宣翰林李白进清平调词三章。是时裴士淹奉使幽冀，经汾州众香寺得白牡丹一本，异之，植于长兴私第，岂禁中秘色民间不易见耶。至宋洛中独盛。彭门牡丹在蜀中亦称第一，故有“小洛阳”之称。往宋僧仲殊作《越州牡丹志》，陆务观作《天彭牡丹谱》，俱自谓不敢望洛中。欧阳永叔《牡丹记》亦谓洛阳天下第一。今亳州牡丹更甲洛阳，其他不足言也。独怪永叔尝知亳州，记中无一言及之，岂当时亳无牡丹耶？德、靖间，余先大父西原、东郊二公最嗜此花，偏求他郡善本移植毫中，亳有牡丹自此始。顾其名品仅能欧之半。迨颜氏嗣出与余伯氏及李典客结斗花局，每以数千钱博一少芽，珍护如珊瑚，木难自是，种类繁夥，隆、万以来，足称极盛。夏侍御继起，于此花尤所宝爱，辟地城南为园，延安十余亩，而倡和益众矣。昔宋时花师多种子以观其变，顷亳人颇和种子能变之法。永叔谓四十年间花百变，今不数年百变矣，其化速若此。然下子五年而始花，花即变未必奇。奇花若贤人哲士，固不易出，且非一家。如一品出于贾，软瓣银红出于王，新红出于赵，三变出于方而著于任，大黄来于东鲁而藏于李，独方氏所出更多奇变，其他诸姓间有之，今尽。丛聚于南里及凉暑两园。两园如花之武库，吾家南园鼎立其闻，所余老本故枝，每岁开放，庶几花之故乡营旧也。 

　　花史氏曰：水叔记洛中牡丹三十四种，反道源三十九种，钱思公谱浙江九十余种，陆务观与熙宁中沈杭州牡丹记各不下数十种，往严郡伯于万历已卯谱亳州牡丹多至一百一种矣：今且得二百七十四种。然牡丹在洛中。以姚魏为冠，无论奄有之。至如一茎二花，映日分影，凌风歧香；又如一茎二花，红白对开，来岁互异其处，二种不更奇于唐之花妖耶? 矧花师种艺，竟巧不减单父。毫中相尚成风，有称大家者，有称名家者，有称赏鉴家者，有称作家者，有称羽翼家者，日新月盛，不知将来变作何状。盖余尝论之，在正、嘉间花品淳朴，尚类诗家汉魏；隆、万以来，则冶丽繁衍如六朝矣。岂物理循环，亦有天运耶。 


　　注释：编著：（明）薛风翔 

　　薛风翔，字公仪，安徽亳州(今亳县)人。生于明万历年间，曾为鸿胪寺少卿。出身名士世家，于亳县城郊建常乐园、南园，广植牡丹，明弘治年间将曹州状元红等名品牡丹移植园中，正德、嘉靖年间，又“偏求他郡善本移植亳中，亳有牡丹自此始”。 

《亳州牡丹史》别传 [明]薛凤翔 
　　纪园

　　常乐园
　　先大父西原公议礼归田。小筑丘园，去城可二里。小径逶迤，灌木交荫，径穷得园。园内文石玲班，桀然玉立。石后茅屋数椽，不事雕饰，颜曰大宁斋。斋后有亭。亭西有轩，轩在丛篁间，多集名人题咏。斋东过荆扉，有亭曰莹心，乔太宰白岩小篆也。凿池环亭，荷香断续，游鱼上下，公时啸傲其间。郡志云：公自吏部归，绝意仕进，营园自适，暇则曳履陇畔，荫树临流。与渔父田翁相问答，泊如也。晚年潜心性命，检藏注经，为诗书乐地。亳之有牡丹，自兹园始。沈石田先生题牡丹云：“天放清高补富贵，人从草木寄文章。”可以为志。今亭池虽圯塞，竹石尚存。园初以独乐命名，后马中丞易为今名。

　　南园
　　先府君两泉公继常乐而构者也。郡志云：薛氏南园，表里灿如蜀锦，与常乐为肘腋。高槐四荫，祟台夹辅，相传台为魏武所筑，无稽也。考功公诗曰：“人非九品羲皇上，园似千花佛界中。”得其似矣。往李尚玺伯承谪居吾郡，公暇辄造之。迩来与诸昆鼎划，左曰似漆园。穿竹而入，得来风轩，稍进为迷花坞，坞后小树曰春海。右曰西园。中为醉月亭，当秋空月净，松阴满地，如积水浮藻。迤北则听雪斋。迤南叠石为山，奇夺鬼负，上安方榭、下引曲洞，洞口临流，足以垂钓。池上有阁。足以眺远。中曰清华园，余有也。入门为湛露堂，堂东地棠数百本，延蔓甚远，缭以为垣，曰棠路。循蹊达梅梁馆，馆前平桥小径。绕出堂后，入馆西折，经松关，曰碧界。银杏参差，高可摩霄，就行列者维四。其间隙地广十许丈，重阴如幄，环以阑楯，甃以砻石，盘礡其下，烦暑如秋，署曰美荫。过此则浴霞楼，楼下环植牡丹如干本。凭轩俯视，恍如初日荡潮，而繁星浴霞也。楼东入花洞，曰宛委春。出洞皆红树秋林，林腹为韵斋楼，之北曰烟条馆。西有小肪曰千花供，由肪而南登松坛，曰泛涛。因为飞梁，渡记花阁。白木研—本。肤如龙鳞，枝叶盘郁，匝三楹，盖百年木也。花开类袁安雪舍，流香不散者累月，因颜其亭曰繁香。历抱瓮轩而出，复达湛露堂。园虽困牡丹而著。其四时芳菲，足以游目；干尺长松，亦堪踞啸。

　　东园
　　在考公祠前，牡丹虽不数亩，而多名种。以地僻，远喧嚣，苍松古柏，虬枝劲干，干霄摩云，人渭挟黄庭—卷，偃仰其间，自是太古逸民，兹园足以当之。为兄子先春别业。先春工临池，饶逸韵。

　　松竹园
　　王别驾谦夫，博雅君子也。早年从考功公游，因创园，去长乐不数武，有茂林修竹之胜，茅斋数间错置幽旷处。深嗜牡丹，凡竹间隙地皆种之。因爱佛头青，所种极多。今花竹半残，园亦分裂矣。

　　宋园
　　故将军宋氏于嘉靖间构此园城西北。亭台毕具，竹树交错，中种牡丹数百本，亦愜心赏。近归贾水部矣。

　　杨园
　　枣强丞杨君解官还亳，不乐居圜阓，筑园南郊。树长松，莳名花，疏池叠石，为终焉之计。晚岁诸子或谋以售人，人告之。君曰：“吾儿不欲老夫与草木同朽腐耳。”其旷达如此。花不胜奇，而主人韵胜。

　　乐园
　　在郭北门，对清流，松径逶迤，斋舍整洁，牡丹数亩，最多精品。主人不涉书，能选胜结客，乐意丘园，故亦可人。在隆、万间喜觅异花，与人斗奇，自是人遂知有颜布衣也。

　　凉暑园
　　李典客继之有别业在城东隅，因宋黄太史有凉暑署书，遂以名园。中构亭榭，间以茅屋，竹树蓊蔚，称佳境矣。典客博洽，兼有花嗜，牡丹芍药，各以区别。入园纵目，如涉花海，茫无涯际，花至典客，精妙绝伦。然所以能甲诸园，独躋上乘者，皆平头李仁力也。仁自有花癖，解趣，故主人不劳心，而绝色日新。

　　南里园
　　夏侍御赞禹，壮年被放，慕考功公为人，遂筑园于常乐之右。中开四照亭，妙选名花，云蒔左右。复架木为长廊，编成障，而奇石佳树相映，带飞榭小轩，游屐莫穷其境。日与山人羽客，徜祥其间。时牡丹与凉署园争盛。自侍御物化，遂尔寥落，每一经过，松风呜呜，不啻听雍门弹矣。

　　且适园
　　李方岳正屏公往给事琐闥，时闲归筑园。林香竹色，菌阁草堂，柏障花茵，信休休佳境，其中牡丹更饶名品。园在常乐园东。

　　庚园
　　城西隅积水成沼，可容小舠，采莲举网甚适也。傍水有故挥使宅，李文学培卿买而为园。读书之暇，輒经营位置凡数年，始足游览。重门之内有郁金堂，祟基轩敞，最能受月。堂后有楼，飞叠迢递，可纳城西野色，左则万井参差，右则百雉倒悬水面。东叩板扉，穿花径低亚回折，署曰春迷。穿花壁登生趣亭，望小山丛挂。迄北牡丹深处，有环芳亭，綺锦模糊，万红刺目。横轩而过为沼，沿沼垂柳疏恫。沼心有秋水亭，其修远大雅，俨然广陵梅花岭也。当暑披襟，凉颸翛然。又西为松寮，为快轩，嘉树杈枒攒植，美箭萧萧，“结庐在人境，而无车马喧”，兹园是也。

　　郭氏园
　　园在余南园左，灌道分绕，竹林丛生，有祟丘古墟连络，可里許。使主人具丘壑趣，少缀饰，以亭榭之属，便是胜地。牡丹芍药，品亦差备。

　　方氏园
　　方氏地数十亩，尽种是花。时游人四集，借无亭榭可憩也。然城南水土与花特相宜，而更精栽接剔治之法，用力亦勤。万历以来，奇花出方氏者种种。近有花户王世廉，地亩花数与方相当，谈者谓多得之偷儿，故诸园之妙品，多集于斯。

　　单家园
　　去城十八里，长河迤南，故沃壤。单氏不知自何方流寓，因为亳掾，以余力种牡丹益获利。凡有所见，无论本土新生，别乡初至，辄致之。且能为花王护法，即达官贵人以至好事者莫能取，故牡丹尤备于诸园。凡远近市奇花者必先单氏焉。

　　风俗记
　　吾亳以牡丹相尚，实百恒情。虽人因花而系情，花亦因人而幻出。计一岁中，鲜不以花为事者。方春时则灌花，芽生寸许则剪花，甫至谷雨则连袂结辙以看花，暨秋而分而接，人复为之。旁午是所余者，特冬时三月耳。然一当花期，互相物色，询某家出某花，某可以情求，某可以利得。异种者获一接头，密秘不啻十袭。名园古刹，尤称雅游。若出花户，轻儇之客不惜泉布私诸砌上。争相夸詡。又截大竹贮水，折花之冠绝者斗丽，往还一国若狂。可赏之处，即交无半面，亦肩摩出入。虽负担之夫，村野之氓，輒务来观。入暮携花以归，无论醒醉。歌管填咽，几匝一月，何其盛也。其春时剪芽虽多不弃沃，以清泉驱苦气，曝干溣(音药)茗，清远特甚。残花凋谢。园丁藏之，可佐鼎食，即眉山以酥煎之意。根皮购作药物，亦为花户余润。吾乡检校此花，已无余憾。昔六一公四经洛阳，春至见其早晚，尝自悔末逢全盛。生长于斯，清福可偏，但过眼繁华，观空者宁堪濡首。
　　注释：编著：薛风翔
　　薛风翔，字公仪，安徽亳州(今亳县)人。生于明万历年间，曾为鸿胪寺少卿。出身名士世家，于亳县城郊建常乐园、南园，广植牡丹，明弘治年间将曹州状元红等名品牡丹移植园中，正德、嘉靖年间，又“偏求他郡善本移植亳中，亳有牡丹自此始”。  

《亳州牡丹史》传 [明]薛凤翔 
　　○神品

　　天香一品　圆胎，能成树，宜阴。其花平头大叶，色如猩红欲流。一树止留一、二头，花盛且大，极庄重蕴藉。有台阁致出，贾立家子生，故一名贾立红。又万花一品，色若榴实，花房紧密，插架层起，而秀丽明媚如丹饰浮图。二花品格各异，色亦不侔，风神自是高第。

　　娇容三变　初绽紫色，及开桃红，经日渐至梅红，至落乃更深红，诸花色久渐褪，惟此愈进，故曰三变。以余所见，阴处阳处开者各不相类，其色之变亦不止于三也。开必结绣而又艰涩，须以针微为分画之，不然花蒂俱碎矣。更宜接，接则此病差少。置之阴地。立夏后犹烨然秀发，间有抱枝而槁者。欧记中有添色红。疑即其种也。余以此品寄通侯张公、袁石公过赏，记为芙蓉三变。原出方氏，任典客购藏之。任善辨花，持枝叶相讯，应声而别，殆得花之神理者。万历己卯先君得其种，因广之。

　　赤朱衣　旧名夺翠；得自许州。花房鳞次而起，紧实小巧，体态婉娈，颜如渥赭，粲粲哗哗，上人衣袂。凡花于一叶间色有深浅，惟此花内外一如流丹，论色则天香一品难乎居优第一品之。神气生动。诸花实莫能及也。近复得夺锦一种，大瓣深红，浮光凝润，尤过于夺翠，尚未广传。

　　无上红　此花乃蜀僧居亳所种，旧以僧名觉；人遂呼为觉红；又谓佛土所产，而红色无出其右者，乃易今名。其胎红尖，花放平头大叶，房簇满，约有数层，而艳过一品，稍恨其单叶时多。

　　大黄　绿胎，最宜向阴养之，愈久愈妙。其花大瓣易开，初开微黄，垂残愈黄，簪瓶中经宿则色可等秋葵。花原里中长老为寿张薄，携归，藏李文学伯升家。每花时闭户命酒自赏，不易示人。壬寅秋始分一本于南里园，迩来仅数家有之。文学得花三昧，善谭花理，时一挥尘，令人醉心。

　　小黄　绿胳，花之肤理轻绉，弱于渊绡，周有托瓣，似仙宫逸弱水，而风度潇洒，真凌波品也。大黄何能方驾。次有瓜穗黄者，质亦过大黄，殊柔腻靡曼。但一房不过四五层，而近萼处微带紫，故少逊耳。又歹刘黄者，大瓣，色质亦能媲美。

　　金玉交辉　绿胎，长干，其花大，瓣黄，蕊若贯珠皆出房，外层叶最多。至残时开放，尚有余力，花大胜于铺锦，此曹州所出，为第一品。曹州亦能种花。此外有八艳妆，益八种花也。亳中仅得云秀妆、洛妃妆、尧英妆三种，云秀为最。更有绿花一种，色如豆绿，大叶，干层起楼，出自邓氏，真为异品，世所罕见。花叟石孺先得接头，后复移根，俱未生，岂尤物为造化所忌欤?又有万叠雪峰，千叶白花，亦曹之神物。亳尚未有。

　　黄绒铺锦　此花细叶，卷如绒缕，下有四五叶差阔、连缀承之上，有黄须布满，若种金粟。其弱质妙态与色，虽少逊于瓜穰黄，而千满易开，岁岁不变，则瓜穗黄又远不逮矣。以瓜穰名著，故列于前。

　　银红娇　其花大瓣，丰姿绰约，如绛雪绕技，秀色迎人，把玩可以乐饥。牡丹中余所醉心，真同看吴道子画，坐卧不能去矣。

　　绣衣红　肉红胎，花开平头．大叶，亦梅红色花瓣。相映浑然。有黄气如琥珀，光而明彻可鉴。前代牡丹之名，皆以氏、以地、以色，兹以夏侍御所出者，名绣衣云。

　　软瓣银红　干长．胎圆，花瓣若蝉翼轻薄，无碍其色。等绣衣红而上之。

　　碧纱笼　出张氏。向阳易开。头甚丰盈。其色浅红，如秋云罗帕，实丹砂其中。望之隐隐，绿跌遮护，更如翠幕。陈之坐上，满室清凉，故又名叠翠。尝谓花中如银红娇、小黄、软瓣银红、碧纱笼数种，质之娇怯，不胜风露，当为筑避风台耳。

　　新红娇艳　花乃梅红之深重者，艳质娇丽，如朝霞藏日，光彩陆离，又若新染未干，故名新红。极胜始成干叶，尤出一品上。缘岁多单叶，故乃其病也。方氏一种新红绣球，赵氏一种新红奇观，皆丽色动人。然所传多赝，盖以天香一品乱之。　　宫锦　此品碎瓣，梅红色。开时必俟花房满实，方为大放，然后渐成缬晕，玩之犹蜀宫新裁锦耳。

　　花红绣球　红胎圆，小花，开房紧，叶繁，周有托瓣，易开，且早绸缪，布　如叠碎霞。命名绣球者，以其形圆聚也。一种银红绣球，花微小而色轻，亦殊秀雅。又杨纪绣球及妒娇红，色俱类花红绣球，而体势不同。

　　花红萃盘　红胎，枝上绿叶窄小，条亦颇短，房外有托瓣，深桃红色，绿趺重萼，映诸叶中，如赤瑛盘欹侧枝上。

　　天机圆锦　青胎，开花小而圆满，朱房嵌枝，绚如剪彩，名以天机，殆非虚得。

　　银红妃　有两种：一红艳过天香一品，开花最难；一色视一品稍浅，易开，却更娇丽。俱长条大叶，圆胎。其花紧满，开期最后。

　　飞燕妝　有三种：一出方氏，长枝长叶，此花黄红，最有神气。而风情闲丽，轻妙迥别，盛时出一花于树杪，若进女弟于远条也。一出马氏者，虽深红起楼，远不及方。一出张氏者，乃白花类象牙，色差胜于马。独方花可当宜主。余欲改名，第恐失其旧，而难物色，姑并列焉。

　　飞燕红妆　一名花红杨妃，细瓣修长，嫩色生娇，却望如新妆可怜，意态研绝，诚缥缈神仙也。得自曹县方家，飞燕妆庶几近之。

　　海棠红　喜阳易开，绿叶细长，尝多秋发。诸花皆以红极称佳，通此品通体金黄，兼有红彩，水光照耀如江天晚霞，人谓似贴梗海棠，而活色香艳皆过之。盛时则房中四五叶参差突出，故病其不整齐，亦不失为佳品。其胎本红，在阴处则绿，春来亦复红也。大都花胎多四时变易耳。又一种海棠魂者，谓得其神也，亦石氏自许州移至。

　　新银红球　方家银红二种，色态颇类，第树头绿叶稍别其色，光彩动摇，如神女御庆云，冉冉下人间耳。

　　碎瓣无瑕玉　绿胎，枝上叶圆，宜阳，乃白花中之最上乘者。其花明媚玲珑，如冰壶映月，内外澄澈，虽赵壁、隋珠，不足贵也。又一如芹叶者，不及此。又青心无理玉者，丰伟悦人。又一种叶干类大黄者，亦名无理玉，花色虽不逮碎瓣，均为佳品。

　　梅州红　性喜阴。圆叶，圆胎，花瓣长短有序，疏密合宜。色近海棠红，而神气轩轩；但近萼处稍紫，出曹县王氏，别号梅州云。

　　凉署园新出三种，俱未命名。其花有梅红色，有水红色，高阔俱七寸余，干叶起楼，姿韵咸备。今将三年，余仅得一见。而耀目夺神，果非凡物，无怪其主人之珍重也。

　　○名品

　　胜娇容　深红色，最耐残，乃牡丹中大家也。此种如一茎有二路者，善养家，必剪其一，即不剪，亦独一胎能花。花大可五六围，高可六七寸，丰伟殊常，披对夺人心目。

　　醉玉环　方显仁所种。乃醉杨把子，花以太真小字别其名。花房倒缀，故以醉志之。胎体朋，叶于扶疏。不问阴阳，最易成树。其花下承五六大叶，阔三寸许，围拥周匝，如盆盂盛花状。质本白而问以藕色，轻红轻蓝，相错成绣，真天孙神锦也。其母醉杨妃作深藕色，渐暗，无味，惟怜其大耳，下此种不啻一阶，青出于蓝矣。

　　妒榴红　胎圆如豆，树叶如菊，最宜成树。早开应时，色鲜如明霞结绮，第不耐炎日，久之色褪，不殷勤护持，则易成残妆剩粉矣。又有榴花红者，色近榴花，而光艳明润，活色生香。

　　花红叠萃　尖胎，花身魁岸，其下大叶五六层。腰间襞积，细瓣鬈曲碎聚，顶上复出一层大叶。花在绿树之颠，而红光缭绕，犹积翠池中着绛火树，光彩照人。

　　秋水妆　肉红圆胎，枝叶秀长，其花平头，易开、花叶丛萃，莹如赤玉，质本白而内含浅绀，外则隐隐丛红绿之气。夏侍御初得之，方氏谓其爽气侵人，如秋水浴洛神，遂命今名。

　　老银红球　花本深红，亦有水红，时而边如施粉，中如布朱。其胎青红，宜阴阳相半。所此万历初年王薄于出之，花至今犹足擅场。

　　杨妃深醉　胎长。花质酷似胜娇容，名深醉者，谓其色深也。此花不但巨丽，亦芳香袭人，便干婀娜，尝抑首如醉。迎风盘旋，如不胜春。

　　花红神品　花叶之末，色微微入红，渐红、渐黄，若迟日初烘，灼灼有神，命以花名，颇非溢美。盖得自太康。

　　花红平头　绿胎，其花平头，阔叶，色动如火，几欲然枝，群花中红而照耀者，独此为冠。一入花林，这先触目。世传为曹县石榴红，韩氏重赀得之，迩来几毂绝。王氏田间藏一本，购归凉暑园。但顶稍涣散，中露檀心。又一种千辩者，南里园有之。凡花称平头，谓其齐如截也。 ”

　　花红舞青猊，　宜阴。老银红球子，花色亦似之，开时结绣。又有银红舞青猊、紫舞青猊、大红舞青猊、粉红舞青猊、茄花舞青猊、藉丝舞青猊、白舞青猊诸色，皆从花中抽五六青叶，如翠羽双翅。桃红者，谓之睡绿蝉，以其结绿如含蝉状。诸品惟花红者为上，白次之，桃红又次之，余不足入品。豫章瀑泉王孙咏此花云：“宝阑风飐锦纷纷，青紫仙标总出群。户外昭容露作榖，掌中飞燕翠为裙。妆成京兆眉初妩，浴罢温汤酒半醺。还似清平李供奉，宫袍新染殿前云。”

　　似彤云之缀朱房，闪灼难状。

　　念奴娇　品有二种，俱绿胎，能成树。出张氏者，深银红色，大而絞好，其妖丽媚人，果出朝霞之上，但少啭喉引声耳。出韩氏者，色桃红，大次之，若并肩呈艳，当逊张一筹。

　　汉宫春　红胎，硬茎。必独本成树，方岁岁有花。花叶直疏而立，其色深红，富丽若醉春风。名从青莲汉宫句得之，出张氏。

　　墨葵　大瓣，平头。油红，高耸起楼，与墨葵俱明如点漆，黑拟松烟，最为异色。墨剪绒，碎瓣柔软。墨绣球，圆满紧聚，其明润虽不及墨葵、油红，足堪近侍。

　　中秋月　绿胎尖小，花房嵯峨，莹白无瑕，若月印澄潭，春时便有秋气。

　　琉瓶灌朱　树叶微圆，朱房攒密，类隔琉璃而盛丹浆。润同赤玉。微嫌叶单根紫。遇干叶时亦自妙品。

　　藕丝平头　花叶微阔，繁可数层，俱有伦理，乃藕丝中之杰者。又藕丝绣球好丛生，易开而花小。又藕丝楼子花大而房垂。三种惟平头为上，绣球次之，楼子不逮远甚。

　　万卷书　色白，叶作卷简。又桃红万卷书，细瓣如砌。技不禁花，垂垂向下。又有波斯头者，花叶如发鬈，大类波斯夷首。，此花虽高满而色泽不佳，土人谓万卷书，非是。

　　乔家西瓜穰　尖胎，枝叶青长，宜阳，出自曹县。花如瓜中红肉，色类软瓣银红，滑腻可爱。全氏有桃红瓜穰，亦鲜丽如濯锦。又大红西瓜穰者，当退舍矣。

　　进宫袍　绿胎，易开，谓色如宫中所赐茜袍也。其体质当以轻绒赤绡目之。

　　娇红楼台　胎茎似王家红，体似花红绣球，色似宫袍红而神彩充足。又有一种极不堪者，亦冒之鱼目混真，难逃赏鉴。银红楼台色有深浅，花实与之表里。

　　倚新妆　绿胎修干，花面盈尺，丰肉腻理，红颜精爽，大类绯桃色，真销恨树也。处阳不妨，向阴愈妙，出自曹县。

　　○灵品

　　合欢娇　深桃红色，—胎，二花，托蒂偶并，微有大小。日分双影，风合歧香，此与转枝—种，皆造化之巧。而转枝之神更异。

　　转枝　一茎二花，红白对开，记其方向。明岁红白互易、其处神异若此。明皇时—花四变，其色岂欺我哉。二花出鄢陵刘水山太守家，亳中亦仅有矣。鄢陵尚有万卉含羞。传之者皆极口谈其风神，恨莫由致也。

　　妖血　壬于岁于南里园偶见娇容三变，一树数枝，忽一枝出三头，红艳绝世，无比类。坐中客皆骇异。客曰，此妖血也，遂因名。其他枝所开，虽有浅深，而无异于常岁。

　　破面娇　南园于戊寅春，鹤翎红枝上忽开一花，二色，红白中分，红如脂膏，白如腻粉。时郡大夫严公造赏，呼为太极图。余因六朝有取红花、取白花与儿（面贵）面，作光洁之词，乃易其名。其花明春犹复故也，再一岁遂成枯木，岂灵气夺其精华耶。

　　○逸品

　　观音现　白花中微露银红，若水月慈容，清静自在。旧有观音面。好丛生，色深花差，大第平顶而散，为其疵耳。

　　非霞　胎长，花房高峙，层层渐起，叶在柯端，花栖叶下，色浅红，妍如流霞，而霞不足以尽其态，故曰非霞。微病难开，亦佳品。

　　肉西、醉西　二花红胎，青叶，圆大。肉西出韩氏。此花平齐，其色表里如一，而姿态亭亭似韵胜者也。醉西成树，易开，色作粉红。其酡颜腻质，若饮熏肌，以质胜者。初以西施命名，俗取其便，以一字呼之。

　　胜西施　花大盈尺，色粉白晕红，如碧毅映红肤，春意撩人。又一种香西施，色亦相类，花中香气郁烈，惹人衣抉者，独此为甚。明皇云：“不惟萱草忘忧，比花香艳，尤能醒酒：”可谓牡丹实录。济南诗云：“西施自爱倾城色，—出吴宫不嫁人。”殊增花韵。

　　玉芙蓉　红胎，长叶，花白而微红，易开，耐残，更喜纯阴，可成树。其花孤标玉立，闲淡如幽人。别有一种绣英蓉，亦相类，俱出全氏。先考功种花时，独全氏善种艺，且能远近图之，故多佳种。

　　筑圃在西郊，今有茂草之叹。

　　添色喜容绿胎，柳绿叶，宜阳，易开，花微小有托，瓣房以内色深，外微晕淡。丰艳笑届，若驻大丹，欣欣然欲忘老。又一种青叶者，名大添色喜容。花瓣参差，色亦不逮。’

　　玉楼春雪　花大如斗，色类秋水妆。其膏休鲜洁，若瑶台雪晃，闪灼难定。又一种玉楼春老，色类鹤翎红，气宇潇洒，雨久渐茂。但品非春雪之比。

　　咽脂界粉　粉叶，朱丝，文理交错，蔚然成章，质之妙丽，亦洞心快目。

　　金精雪浪　白花黄萼，互相照映。花瓣微阔而厚硬，近蕊稍紫，尝以此乱黄绒铺锦，盖欲惑花客耳。

　　玉美人　大叶，色白，如匀香粉而散淡闲雅，似别有一段幽情。但神色稍不足耳。

　　轻罗红　花甚有致。梅红色轻绡着茜，足以喻之。叶端有缺如齿，羡彼化工佳品。少植，不知何故。

　　白莲花　出自许州。此品明洁润泽，鳞瓣微圆，层多房大，幽澹过于莲花。其中黄心如线，寸许，俨如莲蕊。或气弱叶单，则成大瓣，松散飘逸，态殊绝伦。

　　○能品

　　珊瑚楼　茎短，胎长，宜阳。色如珊瑚，宝光射人，更多芳香助其娇艳。以此斗奇，石卫尉当不忍下铁如意也。

　　茜膏红　即如膏红。胎红，尖长，此品亦梅红色。盛则花叶互峙，弱则平头。红光鲜泽，堪拟守宫新血。

　　大火珠　绿胎，色深红，内外掩映若然，光焰莹流。又有火齐红者，其花边白内赤，不逮火珠。因二花并出一时，人皆以宝珠名。

　　桃红凤头　肉红长胎；绿叶服厚，晚开。大瓣高耸，自下而上，长短箱承，其形色如丹凤舒彩，灿然夺目。更有一种小叶者，次之。

　　太真冠　长胎，开早。花瓣劲健，外白内红，高下有度，颇类云髻。韩持国诗云“仙冠裁样巧”，指此也。

　　倚栏娇　肉红胎，浅桃红色，花头长大。妩媚有醉舞倚栏之态，沉香亭北，令人退想。又一种满池娇，千瓣成树，色泽亦过之。今重伤栏者，当以致胜。

　　大娇红　向阳，易开。色如银红娇。第叶单难与比肩。然花阵中何可无此。又一种娇红，色如魏红，花微小而难接。

　　五云楼　花圆聚如球，稍长，开则结绣。顶有五旋叶，边有黄绿相间，类五色云气。

　　玉楼观音现　花白，难开，开时如水月楼台，迥出尘外，而庄严自在，重以大士之名花。与中秋月小异。

　　乔红　有二种，皆红胎，色深重，近木红。一千满·—‘，开早‘俱出沈氏。

　　玉兔天香　青红胎，其花粉色、银红二种。一早开，房微小。晚开，房最大，中出二瓣如兔耳，小者因其难开，多不植。

　　洁白　白花鲜洁，有光映人。出朱氏。旧有紫玉者。花最大，白辨中纷布红丝，盘错如绣。

　　睡鹤仙　色淡红，宜阴，其大如倚新妆。花心出二叶，横陈房颠，状若婴儿并卧，乃旧品中之最殊者。

　　醉仙桃　宜阴。胎红而长，稍觉难开。其色内则桃红，外则浅白。芳菲时，不啻玄都武陵。岁岁相逢，增我桃花人面思耳。

　　素鸾娇　轻红白花。诸花外白而内红，独此自外微红，近萼处反浅，在洛则曰倒晕檀心，实一花二名也。

　　脱紫留朱　朱紫而后深红，又花红宝楼者，亦然。每于凋落之际色始呈娇。

　　醉猩猩　沈氏首出之。花易开，色深红中微带檀紫，亚于花红平头，紧密处却胜。

　　鹤翎红　其花轮箘紧密，本肉红而末白，永叔谓如鸿鹄羽毛。旧品中最有声价，今人厌其重浊，稍抑之。

　　一百五　此品谓冬至后一百五日即开，白如吴练，花大径尺。先年最多，近养花者不植。

　　○具品

　　王家红，胎红尖微曲，宜阳。其花大红起楼。亳之牡丹初种可称花中鼻祖，故常留一二，以把东帝。

　　状元红，成树，宜阳。蜀《天彭谱》谓重叶深红，色与鞓红、潜溪緋相类，而天姿富贵，彭以冠花品，故名状元。弘治间得之曹县，又名曹县状元红。又一种金花状元红者，宜阳，大瓣平头，微紫，每

　　瓣有黄须，今绝少。

　　洒金桃红，黄须，满房皆布。叶颠点点有度，罗如星斗。别有腰金紫者，腰间黄须一围，花则不及洒金。

　　淡藕丝，如吴中所染藕色。绿胎紫茎，树叶圆厚，花平头盛，亦起楼。瓣中一浅红丝相界，宛似纤手纹，淡中之艳，亦堪怜爱。

　　寿春红，胎瘦小。

　　莲蕊红，瓣似莲花。

　　海天霞，平头大如盘。

　　羊血红，微紫。

　　四面镜，有旋叶。

　　石家红，叶稀。

　　桃红楼子，小叶，大红，皆起楼。

　　者僧帽，一花五叶，两叶相参而立，旁两叶佐之，—叶绕其后，花虽单薄，亦称异种也；最下者如陈州红。

　　胭脂红、平头红、金线红、大红绣球、大红宝楼台、彩霞红、七宝冠(又名八宝旋心)、朱砂红、粗细叶寿安红，以上皆大红。回回粉面(细瓣，紅外深内浅)、西天香(开早，娇丽三四日，则渐白)、殿春芳(粉边)、殿春魁(平头)、庆天香、水晶球、玉天仙、粉纪楼子、胜天香、醉春容、粉绣球、粉重楼、腻粉红(有托瓣，赤

　　根)、胜绯桃(今绝少)，以上皆粉红。瑞香紫、紫姑仙(皆大瓣)，　　徐家紫、紫重楼(皆难开)、茄花紫、茄皮紫、烟笼紫、即墨紫、叶底紫、茄色紫、紫缨络、丁香紫、平头紫(欧谱谓之左花)、紫绣球等，以上皆紫花。

　　玉重楼、白剪绒(又名曰锯齿白)、白缨络、玉绣球、玉盘盂、青心白、伏家白、凤尾白、出嘴白、玉碗白、汴城白、莲香白(香如莲花，瓣亦如之)，以上皆白花。

　　茄色楼、藕色狮子头，皆藕色，群英品色虽各不同，亦各有一端佳处。但春色中差薄于惜花人耳。然名品多出此辈，子生而繁栽广植，可备秋接之具。至儿女之戏簪，醉客之狂折，何可少此。

　　按记载，天佑元年，沧州观察使记谓，冀王宫中花以五十种分为三等九品。而潜溪排、平头紫居正一品。平头紫，紫花，大径尺，亳多而贱之。惟潜溪绯者亦紫花，忽于丛中抽出绯色一二朵，明年移在他枝，洛人谓之转枝。今灵品内有红白相换之转枝，疑其是也。其种出潜溪寺，故名。又按蜀《天彭谱》有红花二十一品，紫花五品，黄花四品，白花三品，碧花一品，未详者三十一品，今亳毫所有红品相同者，醉西施、彩霞红、油红、陈州红、瑞露蝉(即桃红舞青猊)、双头红(即灵品中合欢娇，碧花谓欧碧者，或即佛头青也)。其余若献来红、丹州红、延州红、鹿胎花、莲花萼、真珠红、一捻红及姚黄、牛家黄、鞓黄、甘草黄者，皆属未闻。亳州诸花与洛谱合者颇多，与彭谱不过十一，岂蜀道辽远，相传者遂少耶，抑地迥而名异耶?候再考订。

　　○拾遗

　　史既行，明年春有东郭老叟谓余为花知友，具壶觞邀余至其家。所艺诸花皆耳目之所未尝闻见者，不下三十余种。问之，皆从四方所得。其中或色可销魂，态可醉心，大可骇目，弗克名状，嘻，何见之晚也。亟收之撰后，名曰拾遗。表中仍为分别系于各品。

　　缕金衣，产自许州。房高茎长，碎瓣绮错，其色红极，无类可方。谢在杭工部诗云：“恍如烛龙街耀，倒挂珊瑚枝明。珠万斛，光琉璃。又如妃子初入浴，香水滑腻流胭脂。”极状其温润艳丽，花之神韵尤入胜。位大都，斯品一出，诸花不免落第，可为神品之冠。

　　花红独胜，鱼鳞小瓣，层层相承，红如积血，欲溅几阁。又一种，花红无敌，小叶聚集，重楼巍然，色亦相类。

　　五陵春、夺色映目，二花，大叶笼苁，楼台盘郁，色如晴光射水，金彩绚目。

　　闺艳，绒瓣纤细。又金屋娇，层分碎叶，斐叠若楼。二者诚闺阁艳质，翠衣霞裳，娇姿自媚，而赏鉴者情自不薄。

　　艳阳娇，小瓣，梅红。春风荡漾，流霞满树，而红香飞越。

　　娇白无双、楚索君、白屋公卿、连城玉，皆干层大瓣；黄白绣球、玉润白、赛玉魁、冰清白、碧天—‘色，俱碎瓣起楼；瑶台玉露，绒叶紧聚；雪素，叶繁蕊香；王家大白，大过诸花。大凡白花，病在赤根，又恐枯涩无态。以上众品雪质霏微，素心自照，不以色媚，其色实在相外也。

　　藕丝霓裳，此花面径八寸许。其大无外，色泽亦佳。

　　三春魁，多叶，桃红，览蔓其枝，房出树表，大亦可爱。

　　银红妙品、银红艳妆、银红绝唱俱下布数片大叶，中间细琐堆积。又一种银红上乘。大瓣簇满，其色皆如其名，扬光泛彩，逸韵非常，闲雅之致，婿然可人。

　　采霞绡，千层大叶，积润凝光，而色如茜练。

　　珊瑚凤头，房开大瓣，光同翕赩，可以染降，横出枝杪，如日照火珠。又出奇色独占魁及独粹二种，衡量者谓能与众花争长，余但见其蓓蕾，未见其开放也。

　　注释：编著：薛风翔

　　薛风翔，字公仪，安徽亳州(今亳县)人。生于明万历年间，曾为鸿胪寺少卿。出身名士世家，于亳县城郊建常乐园、南园，广植牡丹，明弘治年间将曹州状元红等名品牡丹移植园中，正德、嘉靖年间，又“偏求他郡善本移亳中，亳有牡丹自此始”。  

《亳州牡丹史》花之年 [明]薛凤翔 
　　丘道源《牡丹荣辱志》云：施之以天时，顺之以地利，节之以人事。其栽其接，无竭无灭，其生其成，不缩不盈，余故表其年，使知衰残之期，时至事起，而为之接命焉。牡丹于生者二年曰幼，四年曰弱，六年曰壮，八年曰强、秋接者立春曰弱，谷雨曰壮，三年曰强。生与接俱不能无分，分一年曰弱，二年曰壮，三年曰强，八年曰艾，十二年曰耆；十五年曰老，老则就衰，老则日败。再接再分，就衰日败者，复返本而还元，立春曰弱，一年曰弱矣。此驻颜之道，年表最为吃紧，栽接生成，按候而至，天时地利人事之纪也。

　　子　一年　二年幼　三年　四年弱　五年　六年壮　七年　八年强　

　　分　—年弱　二年壮　三年强　四年　五年　六年　七年　八年艾　九年　十年　十一年　十二年咾　十三年　十四年　十五年老

　　接　秋分　立春弱　谷雨壮　一年　二年　三年强

　　注释：编著：（明）薛风翔

　　薛风翔，字公仪，安徽亳州(今亳县)人。生于明万历年间，曾为鸿胪寺少卿。出身名士世家，于亳县城郊建常乐园、南园，广植牡丹，明弘治年间将曹州状元红等名品牡丹移植园中，正德、嘉靖年间，又“偏求他郡善本移植亳中，亳有牡丹自此始”。  

《亳州牡丹史》花之品 [明]薛凤翔 
　　昔班孟坚作人表次等有九，锺嵘评诗列品惟四，则物之巨细精粗必有分矣。况于神花变幻百怪，总归巨丽，藉使欣赏失伦，则何以答造化谢花神乎！夫其意远态前，艳生相外，灵襟洒落，神光陆离，如佇如翔，欲惊欲狎，譬巫娥出峡，宓女凌波，故曰神品。至于玉润珠明，光华韶佚，环姿艳质，悸魄销魂意者，汉室之丽娟，吴宫之郑旦矣，故曰名品。亦有诡踪幻迹，异派殊宗，骋色流晖，不·恒一态，岂龙聚乎，抑狐尾也，故曰灵品。若夫品外标妍，局中竞秀，盈盈吴氏之绛仙。嫋嫋霍家之小玉，故曰逸品。又有絳唇玉貌，腻肉丰肌，望灵芸于琼楼，阅丽华于藻井，都自撩人，总堪绝代，故曰能品。抑或媚色。娟如粉香，沃若徐娘老去，毕竟风流；潘妃到来，犹然羞涩；大雅不作，余响尚存，故曰具品。作花品表：

　　○神品

　　天香一品　矫容三变　无上红　赤朱衣(即夺翠)　夺锦　大黄　小黄　金玉交辉’　黄绒铺锦　银红娇　绣农红　软瓣银红　碧纱笼　新红娇艳　宫锦　花红绣球　银红绣球　花红翠盘　天机圆锦，　银红妃 二种　方家飞燕妆　飞燕红妆　海棠红　新银红球　方家银红　碎瓣无瑕玉　青心无暇玉　梅州红　绿花　万叠雪峰　无名三种　缕金衣　以下拾遗　五陵春　花红无敌　闺艳　金屋娇　娇白无双　雷素　独粹

　　○名品

　　胜娇容　醉玉环　新红绣球　新红奇观　石榴红　榴花红　花红叠翠　秋水妆　老银红球　杨妃深醉　花红神品　海棠魂　花红平头　花红舞青霓　银红舞青霓　花红魁　万花魁　西万花魁　绛纱笼　杜鹃红　杨妃绣球　歹刘黄　大素　小素　素白楼子　五带白　天玲就　碧玉楼　五簪白　鹦鹉白　赛羊绒　白鹤顶　玉板白　绿珠坠玉楼　佛头青　凤尾花红　太真晚妆　忍济红　芹叶无瑕玉　平实红　银红锦绣　朗红　赛幕娇红　梅红剪绒　花红缨络　念奴娇　双宫春　墨葵　油红　墨剪绒　墨绣球　中秋月　琉瓶灌朱　滴丝平头　万卷书　挑红万卷书　乔家西瓜穰　桃红西花穰　进宫袍　娇红楼台　倚新妆　界破玉　花密红　尧英妆　张家飞　燕妆　银红艳妆以下拾遗　白屋公卿　赛玉魁　碧天一色　黄白绣球　艳阳娇　奇色映目　奇色独占魁　银红妙品　连城玉　玉润白　瑶台玉露　冰清白　藕丝霓裳　珊瑚凤头　银红绝唱　三春魁

　　○灵品

　　合欢娇　转枝　妖血　靧面娇

　　○逸品

　　瓜穰黄　非霞　洛妃　肉西　醉西　胜西施　香西施　观音现　白舞青猊　玉蕴红　玉芙蓉　绣芙蓉　添色喜容　玉楼春雪　金精雪浪　银红魁　张家飞燕妆　玉美人　轻罗红　满地娇　无瑕玉　绿边白　白莲花　银红上乘　采霞绡　胭脂界粉

　　○能品

　　珊瑚楼　茜膏红　大火朱　桃红凤头　太真冠　马家飞燕妆　倚栏娇　大娇红　娇红　五云楼　玉楼观音现　乔红　玉兔天香　洁玉　紫玉　睡鹤仙　观音面　桃红舞青猊　醉仙桃　素鸾娇　脱紫留朱　花红宝楼台　玉楼春　醉猩猩　绉叶桃红　大叶桃红　妒娇红　羊脂玉　玉绣球　沈家白　平头白　迟来白　醉杨妃　鹤翎红　一百五　烟粉楼　桃红线　红线　藕丝绣球　波斯头　大添色喜容

　　○具品

　　王家红　状元红　金花状元　洒金桃红　腰金紫　淡藕丝　紫舞青猊　大红舞青猊　粉舞青猊　茄花舞青猊　藕丝舞青猊　藕丝楼子　火齐红　寿春红　 莲蕊红　海天霞　羊血红　四面镜　石家红　挑红楼子　老僧帽　陈州红　胭脂红　平头红　金线红　大红绣球　大红宝楼台　彩霞红　七宝冠　朱砂红　细叶寿安红　粗叶寿安红　回回粉面　细瓣红　西天香　殿春芳　殿春魁　庆天香　水晶球　玉天仙　粉红楼子　胜天香　醉春容　粉绣球　粉重楼　腻粉红　胜绯桃　瑞香紫　紫姑仙　徐家紫　紫重楼　茄花紫　烟笼紫　即墨紫　叶底紫　茄色紫　茄皮紫　紫缨络　丁香紫　平头紫　紫绣球　玉重楼　白剪绒　白缨络　玉绣球　玉盘盂　青心白　伏家白　凤尾白　出嘴白　玉碗白　汴城白　莲香白　茄色楼　藕色狮子头。 

　　注释：编著：（明）薛风翔

　　薛风翔，字公仪，安徽亳州(今亳县)人。生于明万历年间，曾为鸿胪寺少卿。出身名士世家，于亳县城郊建常乐园、南园，广植牡丹，明弘治年间将曹州状元红等名品牡丹移植园中，正德、嘉靖年间，又“偏求他郡善本移植亳中，亳有牡丹自此始”。  

《亳州牡丹史》书 [明]薛凤翔 
　　○种一

　　种以下子言，故重在收子，喜嫩不喜老，七月望后，八月初旬，以色黄为时，黑则老矣。大都以熟至九分即当剪摘，勿今日晒，常置风中，使其干燥。中秋以前即当下矣。，地宜向阳，揉土宜细熟，界为畦珍，取子密布上，以一指厚土覆之，旋即痛浇，使满甲之仁咸浸滋润。后此无雨，必五日六日一加浇灌，务令畦中常湿。久雨则又宜疏通之。若极寒极热，亦当遮护。苗既生矣，则又候时三年之后，八月之中，便可移根。使如其法，再二年余，必见异种矣。然子嫩者，一年即芽；微老者二年，极考者三年始芽；于欲嫩者，取其色能变也；种阳地者，取其色能鲜丽也。

　　○栽二

　　牡丹虽有爱阴爱阳不同，大都自亳以南喜阴，不畏霜雪。北地寒气劲烈，阴者多为所伤，以故不可一例言也。又栽花不宜干燥，亦最恶污下。江北风高土硬，平地可栽。江南卑湿，须筑台高二尺许，亦不可太高，高则地气不接。栽法之要，量其根之长短，准凿坑之深浅宽窄。坑中心起一圆堆，以花根置堆上，令诸细根舒展四垂。覆以软肥净土，勿参砖石粪秽之物，筑土宜实不宜虚。立秋至秋分栽者，不可用大水浇灌，止以湿土杵实，恐秋雨连绵，水多根朽。重阳以后栽者，须以大水散土渗实之。布置每去二尺一本，庶根不交互，花自繁茂。

　　○分三

　　凡花丛大者始可分第，宜察其根之文理；以利凿微，引至裲之会，乘其间而折之。每本细根亦须存五六茎。或一株分为二，繁者分为三。最要根干相称，依法栽培，以需其茂者也。但分后花自薄·弱，而颜色尽失其故，盖泄气使然耳。不特根分而花弱色减，即以全根原本移过别土，亦必三年而元气始复，花之丰跌正色始见，况远携者乎。今觅花者不知其故，动疑伪投，鲜不诬矣。花移近处，秋分前后无论。已或二三百里外，又须以土相和成淖，以蘸花根，谓之浆花，花藉兹养，稍久可耐。又以席草之类包裹，不使透风，自无妨生意。一人可负数十本，多则恐致损折。或近冬气寒，必加糠秕入裹中方妙。

　　○接四

　　风土记书接法不祥，亦不甚中肯綮，凡接花须于秋分之后，择其牡丹壮而嫩者为母。如一丛数枝，须割去弱者，取强盛者存二三枝。皆入土二寸许，以细锯截之，用刀劈开。以上品花钗两面削成凿子形。插入母腹，预看母之大小，钗亦如之。至于母口正者，钗固削正；母口斜者曲者，钗亦随其斜曲，务要大小相宜，斜正相当。倘有本大而钗小者，以钗就本之一边。必使两皮凑合，以麻松松缠之，其气庶几互相流通，盖因脉理在皮里骨外之故。后用土封好,每封复以二瓦，以避雨水。候月余启瓦拨土，视母本发有新芽。即割去之，仍密封如旧。明年二月初旬。又启拨看，视如前法。盖一本之气不宣泄于牙蘖，始凝注于接枝，本年花开倍胜原本矣。若不以此归法接修，漫然为之，必无生理。凡接须在秋分之后，早则恐天暖而胎烂也。养花之家，先须以老本分移单栽。候发嫩技为接花母本也。隆庆以来，尚以芍药为本，万历庚辰以后，始知以常品牡丹接奇，花更易活也。故繁衍无既。

　　○浇五

　　初栽花浇足；以后半月一浇，旱则旬日。水不喜多，亦厌其少，多则根烂，少则枯干。久栽之后，如冬不冻，两旬一浇，不浇亦无害。正月二月宜数日一浇；三月花有蓓蕾，或日未出或下春时汲新水，一、二日一浇，夏则亦然。惟秋时不宜浇，浇则芽旺秋发，明年难为花矣。吾乡颜氏于花盛开时，花下以土封池，满池注水，花可多延数日。浇用塘中久积水尤佳于新水，以其水暖而壮故也。浇水须如种菜法，成沟畦以水灌之，最省人力。不然力不敷而花涸。二月以后，浇如不足，花单而色减也。

　　○养六

　　新栽芽花，遇冬月或以豆叶柳叶围其根，嫩枝不寒，庶无损伤；洛阳花记云，以棘数枝置花丛上．，棘气暖可以辟霜，亦一法也。久栽伏土，根干苍老者不必尔。牡丹好丛生，久自繁冗当择其枯老者去之，嫩者止留二三枝，一枝止留一芽、二芽。亦喜削尽傍枝，独本成树。至正月下旬，根下有抽白芽者，即令削去，花必巨丽，谓之打剥。根下宿草亦时芸之，勿令芜茂，分夺地力，花将开前五六日，须用布幔席薄遮盖，不但增色，自是延久，若一经日晒，神彩顿失。秋后，树上枯叶不可打落，叶落则有秋发之思。或自落太早，看胎将有发动，须预以薄绢将胎缚严，始免其病，不然则明春花损矣。

　　○医七

　　花或自远路携归，或初分老本，视其根黑，必是朽烂，即以大盆盛水刷洗极净，必至白骨然后已，仍以酒润之，本本易活。谚曰：“牡丹洗脚”，正谓此也。间有土蚕能蚀花根，蝼蛄能啮根皮。大概白花根甘多虫。舞青猊与大黄更甚。凡花叶渐黄或开花渐小，即知为蠹所损。旧方以白蔹、砒霜、芫花为末，撤其根下，近只以生柏油入土寸许，虫即死。粪壤太过亦有虫病，或病即连根掘出，有黑烂粗皮，如前洗净，另易佳土，过一年方盛。此医花之要。

　　○忌八

　　栽花忌本老。老则开花极小。惟宜尺许嫩枝新笋。忌久雨。溽暑蒸薰，根渐朽坏。忌生粪咸水灌溉，生粪则黄，咸水则败。忌盐灰土地，花不能活。忌生粪烂草之所，多能生虫。忌植树—下，树根穿花不旺。忌春时连土动移，即有活者花必薄弱。忌花开折长，恐损明岁花眼。《牡丹记》云，乌贼鱼骨入花，树肤辄死。此皆花忌也。

　　注释：编著：薛风翔
　　薛风翔，字公仪，安徽亳州(今亳县)人。生于明万历年间，曾为鸿胪寺少卿。出身名士世家，于亳县城郊建常乐园、南园，广植牡丹，明弘治年间将曹州状元红等名品牡丹移植园中，正德、嘉靖年间，又“偏求他郡善本移植亳中，亳有牡丹自此始”。  

《亳州牡丹史》外传 [明]薛凤翔 
　　花之气
　　牡丹分、栽、接、种俱在秋，乃以秋为春也。胎则坐于初夏，长于秋，养于冬，实于春，胚胎凡经十有二月。钟四时之气，乃杰于谷雨数日耳。所开之早晚，是各花稟性异也。

　　花之种
　　花房不同者有六等：有平头，有楼子，有绣球，有大叶，有托瓣，有结绣。平头者欲充实，楼者欲高耸。绣球者欲圆满，大叶者欲笼蓯，托瓣者欲紧簇，结绣者欲活泼。所此为六病。

　　花之鍳
　　花佳处亦有十等：曰精神、曰天然、曰娇媚、曰丰伟、曰温润、曰轻妙、曰香艳、曰飘逸、曰变态、曰耐残，各有攸当。

　　注释：编著：薛风翔
　　薛风翔，字公仪，安徽亳州(今亳县)人。生于明万历年间，曾为鸿胪寺少卿。出身名士世家，于亳县城郊建常乐园、南园，广植牡丹，明弘治年间将曹州状元红等名品牡丹移植园中，正德、嘉靖年间，又“偏求他郡善本移植亳中，亳有牡丹自此始”。  
