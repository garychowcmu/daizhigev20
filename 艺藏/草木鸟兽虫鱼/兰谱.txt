《兰谱》[明]高濂

　　叙兰容质第一
　　陈梦良　色紫，每干十二萼，花头极大，为众花之冠。至若朝晖微照，晓露暗湿，则灼然腾秀，亭然露奇，敛肤傍干，团圆四向，婉媚娇绰，伫立凝思，如不胜情。花三片，尾如带彻青，叶三尺，颇觉弱黯。然而绿背虽似剑脊，至尾棱则软薄斜撒，粒许带缁。最为难种，故人希得其真。
　　吴兰　色深紫，有十五萼，干紫荚红，得所养则歧而生，至有二十萼。花头差大，色映人目，如翔鸾翥凤，千态万状。叶则高大刚毅劲节，苍然可爱。
　　潘花　色深紫，有十五萼，干紫，圆匝齐整，疏密得宜。疏不露干，密不簇枝，绰约作态，窈窕逞姿，真所谓艳中之艳，花中之花也。视之愈久，愈见精神，使人不能舍去。花中近心所，色如吴紫，艳丽过于众花，叶则差小于吴。峭直雄健，众莫能及，其色特深。
　　仙霞　乃潘氏西山于仙霞岭得之，故更以为名。
　　赵十四　色紫，有十五萼，初萌甚红。开时若晚霞灿日，色更晶明。叶深红者，合于沙上，则劲直肥耸，超出群品。亦云赵师博，盖其名也。
　　何兰　紫色中红，有十四萼，花头倒压，亦不甚绿。

　　品外之奇
　　金棱边　色深紫，有十二萼，出于长泰陈家，色如吴花，片则差小，干亦如之，叶亦劲健。所可贵者，叶自尖处分二边，各一线许，直下至叶中处，色映日如金线。其家宝之，犹未广也。

　　白兰甲
　　济老　色白，有十二萼，标致不凡，如淡妆西子，素裳缟衣，不染一尘。叶似施花，更能高一二寸。得所养则歧而生，亦号一线红。
　　灶山　有十五萼，色碧玉，花枝开，体肤松美，颙颙昂昂，雅特闲丽，真兰中之魁品也。每生并蒂，花干最碧，叶绿而瘦薄。开生子，蒂与苦菜叶相似，俗呼为绿衣郎。
　　黄殿讲　号为碧玉干西施，花色微黄，有十五萼，合并干而生，计二十五萼，或并于根。美则美矣，每根有萎叶，朵朵不起。细叶最绿肥厚，花头似开不开，干虽高而实瘦，叶虽劲而实柔，亦花中之上品也。
　　李通判　色白，十五萼，峭特雅淡，追风浥露，如泣如诉，人爱之。或类郑花，则减一头地位。
　　叶大施　花剑脊最长，真花中之上品，惜乎不甚劲直。
　　惠知客　色白，有十五萼，赋质清臞，团簇齐整，或向背娇柔瘦润，花英淡紫，片尾凝黄。叶虽绿茂，细而观之，但亦柔弱。
　　马大同　色碧而绿，有十二萼，花头微大，间有向上者，中多红晕。叶则高耸，苍然肥厚。花干劲直，及其叶之半，亦名五晕丝，上品之下。
　　郑少举　色白，有十四萼，莹然孤浩，极为可爱。叶则修长而瘦，散乱，所谓蓬头少举也。亦有数种，只是花有多少，叶有软硬之别，白花中能生者，无出于此。其花之资质可爱，为百花之翘楚者。
　　黄八兄　色白，有十二萼，善于抽干，颇似郑花，惜乎干弱不能支持，叶绿而直。
　　周染　花色白，十二萼，与郑花无异，但干短弱耳。
　　夕阳红　花八萼，花片凝尖，色则凝红如夕阳返照。
　　观堂主　花白，有七萼，花聚如簇，叶不甚高。可供妇女时妆。
　　名弟　色白，有五六萼，花似郑，叶最柔软，如新长叶则旧叶随换，人多不种。
　　弱脚　只是独头兰，色绿，花大如鹰爪，一干一花，高二三寸，叶瘦，长二三尺。入腊方花，熏馥可爱，而香有余。
　　鱼兰　十二萼，花片澄沏，宛如鱼，采而沉之水中，无影可指，叶颇劲绿，此白兰之奇品也。

　　品兰高下第二
　　余尝谓天下凡几山川，而支派源委，于人迹所不至之地，其间山坳石潭，斜谷幽窦，又不知其几何？多迈古之修竹，矗之危木，云烟覆护，溪涧盘旋，万萝蔽道，阳晖不烛，泠然泉声，磊乎万状，堤圮之异，则所产之多，人贱之蔑如也。倏然轻采于樵牧之手，而见骇然，识者从而得之，则必携持登高冈，涉长途，欣然不惮其劳，中心之所好者，不能以集凝而置之也。其地近城百里，浅小去处，亦有数品可取，何必求诸深山穷谷？每论及此，往往启识者虽有不韪之诮，毋乃地迩而气殊，叶萎而花蠹，或不能得培植之三昧者耶？是故花有深紫，有浅紫，有深红，有浅红，与夫黄、白、绿、碧、鱼、金棱边等品，是必各因其地气之所种而然，意亦随其本质而产之耶？抑其皇穹储精，景星庆云，随光遇物而流形者也？噫，万物之殊，亦天地造化施生之功，岂余可得而轻议哉？窍尝私合品第而数之，以谓花有多寡，叶有强弱，此固其因所赋而然也。苟惟人力不到，则多者从而寡之，强者又从而弱之，使夫人何以知兰之高下，其不误人者几希？呜呼！兰不能自异而人异之耳。故必执一定之见物品藻之则，有淡然之性在，况人均一心，心均一见，眼力所至，非所诬也。故紫花以陈梦良为甲，吴、潘为上品。中品则赵十四、何兰、大张青、蒲统领、陈八斜、淳监粮。下品则许景初、石门红、小张青、肖仲和、何首座、林仲、孔庄观成。外则金棱边，为紫花奇品之冠也。白花则济老、灶山、施花、李通判、惠知客、马大同为上品。所谓郑少举、黄八兄、周染为次。下品夕阳红、云峤、朱花、观堂主、青蒲、名弟、弱脚、王小娘者也。赵花又为品外之奇。

　　天下养爱第三
　　天不言而四时行、百物生者何？盖岁分四时，生六气。合四时而言之，则二十四气以成其岁功，故凡穹壤者皆物也。不以草木之微，昆虫之细，而必欲各遂其性者，则在乎人因以气候而生全之者也。被动植者，非其恩乎？及草木者，非其人乎？斧斤以时入山林，数罟不入污池，又非其能全之者乎？夫春为青帝，回驭阳气，风和日暖，蛰雷一震，而土脉融畅，万汇丛生，其气则有不可得而掩者。是以圣人之仁，则顺天地以养万物，必欲使万物得遂其本性而后已。故为台太高则冲阳，太低则隐风，前宜面南，后宜背北，盖欲通南熏而障北吹也。地不必旷，旷则有日；亦不可狭，狭则蔽气。右宜近林，左宜近野，欲引东日而被西阳。夏遇炎烈则荫之，冬逢冱寒则曝之。下沙欲疏，疏则连雨不能淫；上沙欲濡，濡则酷日不能燥。至于插引叶之架，平护根之沙，防蚯蚓之伤，禁蝼蚁之穴，去其莠草，除其丝网，助其新篦，剪其败叶，此则爱养之法也。其余一切窠虫族类，皆能蠹害，并可除之。所以封植灌溉之法，详载于后。

　　坚性封植第四
　　草木之生长，亦犹人焉。何则？人亦天地之物耳。闲居暇日，优游逸豫，饮膳得宜。以兰而言之，且一盆盈满，自非六七载莫能至此。皆由夫爱养之念不替，灌溉之功愈久，故根与壤合，然后森郁雄健，敷畅繁丽其叶，盖有得于自然而然者。合焉欲分而拆之，是裂其根茎，易其沙士，况或灌溉之失时，爱养之乖宜，又何异于人之饥饱？则燥湿干之，邪气乘间入其荣卫，则不免侵损，所谓向之寒暑适宜，肥瘦得时者，此岂一朝一夕之所能仍旧者也？故必于寒露之后，立冬以前而分之，盖取万物得归根之时，而其叶则苍，根则老故也。或者于此时分一盆吴兰，吝其盆之端正，则不忍击碎，因剔出而根已伤，暨三年培植，犹至困踣，于今深以为戒。欲分其兰，而须用碎其盆，务在轻手击之，亦须缓缓解拆其交互之根，勿使有拔断之失。然后逐篦丛取出积年腐芦头，只存三季者，每三篦作一盆。盆底先用沙填之，即以三篦丛之，互相枕藉，使新篦在外，作三方向，却随其花之好肥瘦沙土，从而种之。盆面则以少许瘦沙覆之，以新汲水一勺以定其根。更有收沙晒之法，此乃又分兰之至要者。尚预于未分前半月取土，筛去瓦砾之类，曝令干燥。或欲适肥，则宜于淤泥沙，可用使粪夹和晒之，俟干，或复湿，如此十度，视其极燥，更须筛过，随意用。盖沙乃久年流聚，杂居阴湿之地，而兰之骤尔分拆失性，假以阳物助之，则来年丛篦自长尔，与旧叶比肩，此其效也。夫苟不知收晒之宜，用彼积掩之沙，或惮披曝，必至羸弱而黄叶者有之，篦之不发者有之。积有日月，不知体察，其失愈甚。候其已觉，方始涤根易沙，加意调护，翼其能复，不亦后乎？抑又知其果能复焉，如其稍可全活，有几何时后而获遂本质邪？故为深叹惜之。因并为之言曰：与其于既损之后，而欲复全生意，宁若于未分之前，而必欲全其生意，岂不省力？今逐品所宜沙土开列于后。
　　陈梦良　用黄凈无泥瘦沙种，而忌用肥，恐有腐烂之失。
　　吴兰　潘兰　用赤沙泥。
　　何兰　蒲统领　大张青　金棱边　各用黄色粗沙和泥，更添些少赤沙泥种为妙。
　　陈八斜　淳监粮　肖仲弘　许景初　何首座　林仲　孔庄观成　乃下品，任意用沙。
　　济老　施花　惠知客　马大同　郑少举　黄八兄　周染　宜沟壑中黑沙泥，和粪壤种之。
　　李通判　灶山　郑伯善　鱼　用山下流聚沙泥种之。
　　夕阳红　以下诸品，则任意栽种。此封植之概论也。

　　灌溉得宜第五
　　夫兰自沙土出者，各有品类，然亦因其土地之宜而生长之。故地有肥瘦，或沙黄土赤而瘠。有居山之巅，山之冈，或近水，或附石，各依而产之，要在度其本性何如尔，不可不谓其无肥瘦也。苟性不能别白，何者当肥，何者当瘦，强出己见，混而肥之，则好膏腴者，因得所养之法，花则转而繁，叶则雄而健。所谓好瘦者，不因肥而腐败，吾未之信也。一阳生于子，荄甲潜萌，我则注而灌溉之，使蕴诸中者，稍获强壮。迨夫萌英迸沙，高未及寸许，从便灌之，则戢然而卓簪。暨南熏之时，长养万物，又从而濆润之，则修然而高，郁然而苍，若者精于感遇者也。秋八月之交，骄阳方炽，根叶失水，欲老而黄，此时当以濯鱼肉水或秽腐水浇之。过时之外，合用之物，随宜浇注，使之畅茂，亦以防秋风肃杀之患。故其叶弱，拳拳抽出，至冬至而极。夫人分兰之次年不发花者，盖恐泄其气，则叶不长尔。凡善于养花，切须爱其叶，叶耸则不虑其花不发也。

　　紫花
　　陈梦良，极难爱养，稍肥，随即腐烂。贵用清水浇灌则佳也。
　　潘兰，虽未能受肥，须以茶清沃之，冀得其本生地土之性。
　　吴花，看来亦好肥，种当灌溉，以一月一度。
　　赵花、何兰、大张青、蒲统领、金棱边，半月一用其肥则可。
　　淳监粮、肖仲和、许景初、何首座、林仲、孔庄观成，纵有太过不及之失，亦无大害。于用肥之时，当时沙土干燥，遇晚方始灌溉，候晓，以清水碗许浇之，使肥腻之物，得以下积其根，广新来未发，发篦自无勾蔓逆上散乱盘盆之患。更能预以瓮缸之属，储蓄雨水，积久色绿者，间或灌之，而其叶则勃然挺秀，濯然而争茂，盈台簇槛，列翠罗青，纵无花开，亦见雅洁。

　　白花
　　济老、施花、惠知客、马大同、郑少举、黄八兄、周染，爱肥，一任灌溉。
　　李通判、灶山、郑伯善，肥在六之中，四之下。又朱兰亦如之。
　　鱼兰，质不莹洁，不须以秽腻之物浇之。
　　夕阳红、云峤、青蒲、观堂主、名弟、弱脚，肥瘦任意，亦当观其沙士之燥，晚则灌注，晓则清水浇之，储蓄雨水沃之，令其色绿为妙。
　　惠知客等兰，用河沙嵌去泥尘，夹粪盖泥种，底用粗沙和粪方妙。
　　郑少举，用粪盖泥和，便晒干种之，上面用红泥覆之。
　　灶山，用粪壤泥及河沙，内用草鞋屑铺四围种之，累试甚佳。大凡用轻松泥皆可。
　　济老、施花，用粪及小便浇泥摊晒，用草鞋屑围种。

　　种兰奥诀
　　分钟法
　　分种兰蕙，须至九月节气方可分栽。十月时候，花已胎朵，不可分种。若见雪霜大寒，尤不可分栽，否必损花。

　　栽花法
　　花盆先以粗碗或粗碟覆之于盆底，次用桴炭铺一层了，然后用肥泥薄铺炭上栽之，糁泥壅根如法。栽时不可以手捺实，否则根不舒畅，叶不长发，花亦不繁茂矣。干湿依时用水浇灌。

　　安顿浇灌法
　　春二三月，无霜雪，安放花盆在露天，四面皆得浇水，日晒不妨。逢十分大雨，恐坠其叶，则以小绳束起。如连三四日，须移避暑通风处。四月至八月，须用疏密得所蔑篮遮护，容见日气，最要通风。
　　梅天忽逢大雨，须移花盆向背日处。若逢大雨过，又逢日晒，盆内热水则荡害叶，亦损根。花开时，若枝上花蕊多，候开次有未开一两蕊头，便可剪去。若留开尽，则夺了来年花信。
　　九月，看花干处，用水浇灌，则不可湿，而又怕湿，或用肥水培灌一两番不妨。冬十月、十一月、十二月及正月，不浇不妨。最怕霜雪，须用密篮遮护，安顿朝阳有日照处，南窗檐下极美。花盆毕竟两三日一番旋转，取其日晒均匀，则开时四面皆有花。若晒一面，则一处有之。

　　浇水法
　　用河水，或池塘水，或积留雨水最佳。其次，用溪涧水，切不可用井水。大抵井水性阴，恐致冻损。浇时须于四畔匀灌，不可从上浇下，恐坏其叶也。四月若有梅雨，不必浇，若无雨，浇。五月至，须是早起五更，日未出时浇一番，至晚黄昏浇一番。又须看花干湿，则不必浇十分湿，恐烂根。

　　种花肥泥法
　　栽兰用泥。不管四时，收蕨菜草待枯，于空地铺放，以山泥薄覆草上，复再铺草于泥上，又将泥覆，如此相间三四层，则发火煨之。却用粪入前土，稍干，又以粪浇入。如此又数次，安放闲处，听栽时用。或用拾旧草鞋，积浸水粪中，日久拌黄泥烧过，又用大粪浇，放空地，尽令雨打日照，两三月过，收起听栽，亦佳。

　　去除虮虱法
　　肥水浇花，必有虮虱在叶底，恐坏叶则损花。如生此虫，即研大蒜和水，以白笔蘸拂洗叶上干凈，其虫自无。

　　杂法
　　盆下有窍，不可着泥地安顿，恐蚯蚓从孔中潜入，损侵花根。蚁穴亦忌，犹须防之。
　　盆须架起，庶令风从底入，以得透气为佳，又免蚯蚓蚁虫之患。
　　兰之壮者，有二三十萼，弱者只有五六萼，或种时无肥泥故也。必须及时换泥，如法栽过，以获茂盛耳。
　　欲分，直须交过九月节气始可。如迟至十月中，又非其节也。分时须度其根之易分，不可不察。其交互甚者，浑擗折之，非惟分种不盛，抑亦断送其天年也。
　　寻常盆面并实，则用竹片挑剔泥松，又不可拨损了根。
　　叶紫红，恐因受霜打以致耳，急须移向南檐背霜雪处安顿，则仍复自青。
　　叶黄，惟用苦茶浇之。最忌春雪，一点着叶，则一叶毙矣。可将鸡鹅燖汤，用缸盛贮，待其作臭，去毛浇之。或以皮屑浸水，或以洗鱼腥水浇之，绝妙。

　　培兰四戒
　　春不出，【宜避春之风雪。】夏不日，【避炎日之销烁。】秋不干，【宜常浇也。】冬不湿。【宜藏之地中，不当见水成冰。】

　　雅尚斋重订逐月护兰诗诀
　　正月相宜置坎方，好将枝叶趁阳光。更须避冷藏檐内，勿使春风雪打伤。
　　二月须令竹作栏，风摧叶变鹧鸪班。庭前移进还移出，避雪迎阳护更难。
　　三月新条出旧丛，此时却更怕西风。提防地湿多生虱，根下休教壅着浓。
　　四月盆泥日晒焦，微微着水灌根苗。先须皮浸河池水，煎过浓茶亦可浇。
　　五月新抽叶更青，树阴竹底架高檠。须防蚁穴根窠下，老叶凋残尽莫惊。
　　六月骄阳暑正炎，青青新叶怕烦煎。却宜树底并遮箔，清晓须教水接连。
　　七月虽然暑渐消，更须三日一番浇。却防蚯蚓伤根本，肥水还令和溺调。
　　八月西风天气凉，任他风雨又何妨。便浇粪水能肥叶，鸡粪壅根花更香。
　　九月将残防早霜，阶前南向好安藏。若生白蚁兼黄蚁，叶洒鸡油庶不伤。
　　十月阳生暖气回，明年花蕊已胚胎。玉茎不露须培土，盆满秋深急换栽。
　　子月庭中宜向阳，更宜笼罩土埋缸。若还在外根须湿，干燥须知叶要黄。
　　腊月风高冰雪寒，却宜高卧竹为龛。直教二月阳和日，梦醒教君始出关。


　　【燕居清赏】

　　予尝谓天下凡几山川，于人踪所不至之地，山坳石潭，斜谷幽窦，又不知几何，其间多迈古之修竹，矗立之危杉，云烟覆护，溪涧盘旋，薜荔蔽道，阳晖不烛，冷然泉声，磊乎万状，堤圮之异，则所产之多，人贱之，篾如也，倏然经采于樵牧之手，见者骇然，识者从而得之，则必携持登高岗，涉长途，欣然不惮其劳，中心之所好者，不能以历险而置之也，其地近城百里，浅小去处，亦有数品可取，何必求诸深山穷谷，每论及此，往往启识者有不韪之诮，毋乃地迩而气殊，叶萎花蠹，不能培植之三昧者耶，是故花有深紫，有浅紫，有深红，有淡红，与夫黄、白、绿、碧、鱼鱿、金棱边等品，必各因其地气所钟而然，故随其本质而产之耶，抑由皇穹储精，景星庆云，随光遇物而流形者也，噫!万物散殊，亦天地造化施生之功，岂予可得而轻议哉，窃尝私合品第而数之，谓花有多寡，叶有强弱，此固因其所赋而然也，夫惟人力不到，则多者从而寡之，强者又从而弱之，使夫人何以知兰之高下，其不误人者几希，呜呼!兰不能自异，而人异之耳，如必执一定之见，以品藻之，则有淡然之性在，然人均一心，心均一见，眼力所至，非可诬也。故紫花以陈梦良，吴兰、潘花为上品，中品则赵十四、何兰二大张青、蒲统领、陈八斜、淳盐粮，下品则许景初、石门红、小张青、萧仲和、何首座、林仲孔、庄观成外，则金棱边为紫花奇品之冠也。白花则济老、灶山、施花、李通判、蕙知客，马大同为上品，所谓郑少举黄八兄，周染为次品，下品夕阳红、云峤、朱花、观堂主、青蒲、名弟、弱脚、王小娘是也　　，赵花又为品外奇。
　　陈梦良，色紫，每干十二萼，花头极大，为紫花之冠，花三片，尾如带，微青，宜用无瘦沙种，清水及冷茶浇，稍肥即烂，最难培养。
　　吴兰，色紫，十五萼，干紫荚红，得所养则岐而生，叶高大，苍劲可爱，花头差大，性不喜太肥。
　　潘花，色深紫，十五萼，干紫，圆匝齐整，疏密得宜，花叶差小于吴兰，峭直雄健，众莫能及，其色特深。(以上二种俱要赤沙泥种)
　　赵十四，色紫，十五萼，初萌甚红，开若晚霞。亦名赵师傅。
　　何兰，紫色，中红，有十四萼，花头倒压，不甚绿。
　　大张青，茎青，花大，性喜肥，宜半月一浇。
　　蒲统领，花之中品，喜肥，宜半月一浇。
　　陈八斜，花亦稍大，与大张青相类。
　　淳盐粮，宜粗赤沙种。
　　许景初，花不过九萼。

　　金棱边，色深紫，十二萼，色如吴花，张干差小，叶亦劲健，自尖处各一线许，直下至叶中，映日如金线，性喜肥，用黄粗沙，更添些少赤砂泥种。
　　济老，色白，十二萼，标致不凡，如淡妆西子，不染一尘，叶似施花，高一二寸，又名一线红，用粪浇泥晒干，兼以草鞋屑围种，最喜肥浇。
　　灶山，十五萼，色如碧玉，花枝开展，昂然向上，每生并蒂，花干最碧，叶绿而瘦，一名绿衣郎。
　　叶大施，花起剑脊最长，真花中上品，惜不甚劲直。(种法同济老)
　　李通判，白色，十五萼，峭特雅淡，泡露迎风，宜轻肥。
　　惠知客，色白，十五萼，赋质清癯，团簇齐整，花荚淡紫，片尾凝黄，叶虽绿茂，但亦柔弱，种用粗砂和泥，夹粪则盛。
　　马大同，色碧而绿，有十二萼，花头微大。间有向上者，中多微晕，叶肥厚，花干劲直。亦名五晕绿。
　　郑少举，色白，十四萼，莹然孤洁，叶修而散，有数种，于花之多少，叶之软硬分高下，白花中能生者，无出于此，其花姿质可爱，可谓花中翘楚，草鞋铺四围种之，累试甚佳，大凡用轻松泥亦可。
　　黄八兄，色白，十二萼，干弱不能支花，以杖扶之，须浇肥。
　　周染，色白，十二萼，与郑花无异，但干短弱耳，用沟中黑沙泥和粪种之则茂。(以上俱白色)
　　夕阳红，八萼花片尖有凝红色，如夕阳返照。
　　云峤，以地名也，花只常品。
　　朱花，花茎俱红，短叶婀娜，一千九蕊，乃粤种也。
　　观堂主，花白，七萼，花聚如簇，叶不甚高。
　　青浦，叶虽阔，而花只五六萼。
　　名第，色白，有五六萼，叶最柔软，新叶长旧叶随换，人不爱重。
　　弱脚，一干一花，色绿，花大如鹰爪，入腊方开，熏可爱。
　　王小娘，花只六萼，叶亦瘦弱，惟色白耳，
　　黄殿讲，一名碧玉，干花色微黄，十五萼，并合干而生，有二十五萼，干虽高而实瘦，叶虽劲而实柔，亦花中上品也。
　　仙霞，花似潘种，因产自仙霞岭故名，一云潘氏于仙霞得之也。鱼鱿兰，十二萼；沉水中无影，叶颇劲绿，此白兰之奇品也，须山下流沙和粪种之，一云兰质莹洁，不须以秽腻浇之。
　　都梁，紫茎绿花，产自都梁县西小山，以地名也。
　　玉整花，叶修长而瘦，其色莹洁，可爱，白花之最能生者，用粪壤及河砂种之，盖以红土良，一云即郑少举。
　　四季兰，叶长，干青微紫，花白质紫纹，自夏至秋，相继而开，冬亦偶花，不如夏秋之盛。
　　上谱序所列次下花品，论形质处，阙略颇多，兹采入记中，将以传信，特为如次，补辑，至叙中有未载者，复增列数品于后纵使尚论难凭，何必妄加删削，惟是东吴南闽，道阻且长，未得身亲目睹，考核详明，第于谱中摘存品目，以备参观，遐心闽峤，实未知果有此花否也，至于近今携贩至苏者，不过白花一二及鱼鱿，大叶白，大青等十数种而已，作者语焉不详，述者择焉不精，名曰附录，未堪据为实录也。
