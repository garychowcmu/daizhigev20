　　第一香笔记　　（清）吴郡朱克柔砚鱼 辑著 

　　●自序 

　　芸生号万，造化本出无心；嗜好偏多，人情因之自扰。昔渊明采菊，徒见于诗；茂叔爱莲，姑存其说。非玩物之丧志，聊即事以寓言。仆未娴蓄牸养鱼，惟喜滋兰树蕙。将使堂堂白日消磨于玩物之中；何如习习清风领略于酸碱之外。爱栽小说，就正大方，分以八门，合成四卷，头颅如许。愧博物兮张华，草木何之；笑多情之崔护，仍蹈此君之癖，同呼石丈之巅。因思芍药娇憨，肉眼频看易动；牡丹富贵，世人甚爱宜多。藉此幽贞，傲其肥艳。当门莫剪，允为竞体之芳；入室如闻，洵作一时之秀。倘遇同心共赏，去莠无妨。其如青眼难逢，复瓿亦可。 

　　●《第一香笔记》小引 

　　今春闲居杜门，手植蕙花数十蕊将舒，忽阴雨酿寒，迟我花信。因思调护既切，转多爬剔。爱玩之余，于是握不律以褚，生墨俟为媒，举凡见闻所及，忆记所周，条文缕晰之，越三月而裒然可观。又为之采辑旧闻，以类附入，名曰《第一香笔记》，脱稿不十日，而众花齐放矣，内开十品者一，次品者三，其余大率可观。回视向所植之盆兰，亦复擢如青葱随风宜笑，若为予志喜也。 
　　爰有二三同志过同扣曰：“子嗜花而得好花，必有道以处此，幸勿靳不予，愿明以教我焉。”强之至再，难以言蔽，不得已出示此记，曰：“是可略窥半面矣，若充类至尽，神而明之存乎其人。”客欣然袖之而去，惟觉日光融融、幽香满室，群花如解语然。 
　　嘉庆纪元岁在丙辰年，三月望前五日，砚鱼记。 

　　●《第一香笔记》例言 

　　是记之作，兴到笔随，不及组织。若言花之品相而以文笔出之，转恐浮华、失实、且近迂腐。故记之字句，俱用唐宋说部体例，凡采集各书。偶载出处，不敢没前人之善，蹈剿袭之机也。前人论花，其说颇有异同，惟择其善者录之，去取之间，亦多苦心。 
　　此记本名《香祖小谱》，夫谱足以传世行远，方能副实，时篇不过一时游戏之作，且恐与世之不堪言谱而谱者混而同之，不免使花受屈，故易今名。 
　　记内除摘录前人外，其余编入者，俱系目见耳闻而有征，不参臆说亦不稍涉无稽。 

　　●《第一香笔记》卷之一　花品本性 

　　一、花品： 
　　1、兰品： 
　　水仙素第一、荷花素第二、梅瓣素第三、水仙瓣第四、绿梅瓣第五、红梅瓣第六、团瓣素第七、超瓣素第八，以上八品俱须肩平为上。 
　　映腮 桃腮 荷花瓣 柳叶素 三角水仙（小花硬捧心） 蝶兰（又名叠兰） 双兰 品兰 四喜兰 
　　2、蕙品： 
　　白荷花 水仙 梅瓣 绿荷花 团瓣素 超素 赤壳荷花 阔超团瓣 柳叶素 柳叶水仙（短捧心起兜者） 狭超线条素虫兰（形如蜂蝶者）另列各品于后，以时尚次其先后。 
　　兰上品： 
　　柳梅（净绿） 汪氏梅（净绿） 萧山绿梅 萧山荷花素 常熟绿梅 常熟红梅 
　　蕙上品： 
　　万氏梅瓣（氏一作字） 大朱氏水仙 洪氏水仙 彩蟾梅瓣 李氏梅瓣 尤氏梅瓣 丰氏水仙 黄氏水仙 右（上）俱官种水仙，捧心软硬不一，花头极大，还有前方氏、后方氏、小朱氏、金氏虽系佳种。（属于次品） 
　　蕙素上品： 
　　萧山荷花大素 常熟大白过江素（一作红） 江上大荷花雪素（花大如杯，舌圆如荷苞，真极品也。） 陆氏大超素张氏金荷（色如黄金） 金氏大荷花瓣 
　　以上兰蕙共计二十品，其形色难以言述，兹先举其目，俟续刻内补绘花，详加注释，庶览者可按图索骥也。凡兰之两旁大瓣，须平如“一”字，俗称之谓“一字肩”，有初开平肩，开久渐落者，谓之开落，有初开平如一字肩，开久转向上者，谓之飞肩，瓣花得此最为名贵。 
　　水仙瓣须厚大，瓣洁净无筋，肩、舌大而圆，捧心如蚕蛾，如豆荚，花脚细而高，钩刺全，封边清，白头重，乃为上品。兰叶铁线者，多出水仙瓣。 
　　荷花瓣厚而有兜，捧心圆，收根细，为真荷花瓣，否则虽花瓣甚阔，不可混名。真超瓣瓣厚兜深，收根紧细，形如超也。（超一作勺） 
　　梅瓣如梅，团瓣不尖，荷花先论收根，瓣厚为贵，水仙专看捧心白头为正，凡舌大者，复花不走。荷包舌，刘海舌，复胜于新。 
　　映腮不一，有舌根黄光一线者，有淡红光一线者，舌色纯白，可以乱素。 
　　桃腮有舌根淡红者，有深红者，有紫色者，舌亦纯白。刺毛素舌上有细点如毫末，或黑或黄或绿，细看方见。蕙花之关系，全在转花柁后，放瓣前，无外相者，有好花，真出人意表也。 
　　有花窄开，瓣甚狭，逐渐放阔，开至三日始足，转初开阔至二三倍者，惟荷花有此开品。 
　　有蕊如桂花大，已出大壳，在小壳内开者，即开者，渐渐透壳，渐渐放大者，名佛手水仙。 
　　蕙花捧心短而有兜，不论外三瓣阔狭，即名“水仙”，小衣壳花瓣尖，俱有倒钩，大瓣有封边，捧心白头，如观音兜，外瓣短阔如水仙者，为真水仙。 
　　兰品高者，每盆一二十花，朵朵迎面而开，谓之同心，出于自然者为上，若花欲透壳时，三面遮蔽，留一面向阳，亦能迎面，但须花脚高者，方能，如蕙之转柁，否则人工莫施也。 
　　兰之入品者，花无指摘，叶宜品题，短叶在花底者为上，细叶次之，若长阔叶，则到根处，必须紧细，方有随风婀娜之妙，美人芳草，言其情也。 
　　花脚宜长，出土五六寸者为上，亭亭挺秀，想见不与众草为伍之意。 
　　“蜂采百花，俱置股间，惟兰则拱背入房，以献于王，物亦知兰之贵也，如此”。见《群芳谱》 
　　于若瀛云：“一茎一花者曰兰，宜兴山中特多，南京杭州俱有，虽不足贵，香自可爱，宜多种盆中，今日绝重建兰，却只是蕙，余见古人画兰殊不尔，虎丘戈生曾种一本，叶稀而长，稍粗于兴兰，出数蕊，正春初开花，特大于常兰，香亦倍之，经月不凋，酷似马远所画。戈生云：“得之他方，今尚活，花时当广求此种，以备春兰之极品。凡兰紫梗青花者上品，青梗青花者次之，紫梗紫花者又次之，余不入品。”（见花史指建兰而说） 
　　常熟有万氏水仙，由万姓始种者，大花瓣阔而微长，捧心如鸡豆壳之半，花色带黄，“白绿壳，此兴兰之高品也。 
　　兰品高于蕙，而人之视兰，若不经意，于蕙独奔走恐后者，由佳种之不易得，或夸目力，或执己见，彼此揣度，议论长短，究之空言无补耳，兰之入品者，亦不易得，使培养如法，花能不断，不比蕙之难于发箭也，故树蕙不若滋兰，择兰之入品者或次品者，尽心养之，种五六年之久，使其茂盛而美，每盆十余花，或数十花，和风习习，满座生香，不亦赏心乐事也，予于陆墓陈氏，见素心花数种，内荷花素一盆，花发三十余箭，真神品也，故论及之。 
　　花有开品，放瓣愈迟愈妙，若蕙花如此开法，其花必好。 
　　花梗挺直，排铃时短簪横挺，隔一二日后，方始转柁向上者，亦是妙品。 
　　昔人论书画，分神、妙、能三品，窃谓兰蕙之品不一，亦可以此概之，至于蝶兰、三瓣兰、元宝兰，以及蕙花之有虫形及金色、朱色之类，并可以逸品、异品称之。 
　　前于若瀛见戈生之兰，即建花中所谓弱脚是也，彼云入腊方开，此云正春初方开，系同时而略有先后耳，可见前人爱玩不专，致今考核失实，使后人心目中，别有异于常兰者在，窃恐于苏杭间，虽广求之，未能得也。 
　　双兰、品字、四喜等品，必须箭箭如此，方为可贵，若偶发一箭，因得山之旺气而然，不能复出。 
　　水仙取钩刺者，由水仙花瓣上倒钩故也，故于铁线叶外，有叶稍圆而不尖者（有作尖长），亦开水仙，由其叶类水仙故也，造物滋生，其理莫解，或由气化所感，故能相有欤，此外，如荷花瓣、梅瓣，必得兜，收厚兼全，方能入品。 
　　超瓣、柳叶、线条，花之下者也；惟素心取之，然亦分好丑，以阔厚者胜。 
　　或问花何取肩平，曰：此即品也，肩落，则逼拶欹斜，肩平，则妥贴排募。（募音傲，矫健貌） 
　　蕙有金丝水仙，花色黄，而瓣厚有棱。 
　　或谓兰蕙取其芳香耳，何必漫立名目，多此扰扰，是真不可言矣。夫物以罕有而见珍，亦以难得而可贵，试思俦人中有出类拔萃者，能不奉为圣人贤人耶。 
　　今之所谓荷花，不过阔超瓣、大团瓣耳，人情溺于所好，故盛称之，何必深辨，至于品有一定，明眼人自能不为所惑。 
　　蕙素以外三瓣捧心舌头纯白如水晶者为上，外三瓣捧心色白，舌白而不亮，或起绿沙胎者次之，外三瓣捧心绿色，舌白而有沙者，又次之，外三瓣捧心带黄色，舌起绿沙胎者又次之，若内外五瓣并舌俱带黄色者为下品。 
　　蕙花中以官种水仙为贵，花头极大则肩平，较之寻常水仙，迥然不同，凡白捧心上起油灰，兼有深兜；花大如杯者，即为官种水仙，梅瓣荷花亦有官种，惟花特大于常品，瓣厚而不落肩，所以可贵。 
　　蕙茎挺直，蕊如螺旋，如宝塔下大而上小，四面迎人者，为最上之品，有先从顶花开放者，谓之“毙放”亦作癃放，亦属佳品，若朝光向日者，非所贵也。 
　　余友黄花奴云：“水仙梅瓣之重官种者，譬诸书画中颜柳荆关，气浑力厚，自具一种沉雄之概，若寻常水仙梅瓣，谓之行瓣，花小而怯薄，如文董唐仇，非不可观，相形见绌矣”。又云“有金兰如赤金，舌如朱砂，为蕙中之贵品，数十年偶然一出，目所仅见，存之以待将来核定”。 
　　梅瓣瓣尖缩入，惟外瓣兜不能深，与上品水仙不分高下也。 
　　水仙有捧心合并一块，俗名“连肩搭背者”，非上品也。有舌在捧心内不舒吐者，谓之“吊舌”。有偏在一边者，谓之“歪舌”。有舒而不卷者，谓之“拖舌”。有舌（中）尖有缺如，分为两者名“火义舌”。俱花之病。 
　　蕙花舌有远望如素，近则隐约现粉红色者，名曰“澹舌”。 
　　二、本性： 
　　蕙性喜阳，须得上半日三时之晒，若冷天久晒亦可，至兰则朝暾一二时足矣，俱须安放在透风处安放，其盆不能移动，遇夏秋烈日，宜用木架搭棚，以芦帘覆之，日过即撤去，如遇淫雨，以篾蓬遮蔽，雨过即撤去，总须干湿得宜，适花之性，则根叶自然繁茂，花亦不断矣，栽蕙盆宜大，使根叶舒展，且易得土气。 
　　一云：凡栽兰蕙，须盆与花称，因性喜润而不喜湿，如盆大，恐雨后不能沥水，数日难干也，须俟根叶逐渐长多，逐年换盆。 
　　新花种一月后，方得土气，叶之黄者可以转绿，蕙花得气，则老叶缩尽，子叶渐长。 
　　凡兰蕙子叶，正在丛生之际，不可翻种，或分种，恐泄气也，老根出土处，如小蒜头，谓之龙头，有龙头方可分种，一名芦头。 
　　出山初种者为新花，盆中久植者为服花，又名复花，兰复不如新，蕙服胜于新；凡瘦山之花，养护得宜，俱复胜于新。 
　　大抵兰喜阴，蕙喜阳，然亦须探讨花之本性，或系阴山所出，不宜骤晒，或系阳山所出，不宜频雨，瘦山骤肥则损，肥山久瘦亦损，违其性难遂其生，失之毫厘，谬以千里，蕙花种地宜南向，庭中西偏，或假山，或花荫坛上，方能繁茂，严寒仍用稻草盖之，以护其叶，若无蝼蚁伤根，经数十年愈茂，每花可得数十箭，然惟赤壳超瓣能之，太肥亦不花，太瘦亦不花。 
　　建花畏冷畏寒，冬末春初，尤畏春风，更畏雪畏湿，凡种新花，其根水浸既久，不可骤然着土，宜剪去腐断根，剔沙石茅竹诸根，置于新瓦之上，使水气吸尽，方可入盆栽种。 
　　凡兰蕙生于某处，即以某处之土种之最妙（今已作笑谈也），或云虞山子游泥与福山海口近，恐被海风吹土，性寒味咸，未必尽善也。 
　　淮南子曰：男子树兰，美而不芳，说者以为兰近女类，故男子树之不芳，盖草木之性，兰宜女子。（花史） 
　　花开若枝上蕊多，留其壮大者，去其瘦小者，若留开尽，则夺来年花信，其性畏寒暑，尤畏尘埃，叶上若有尘埃，当即涤去。（群芳谱） 
　　九月花干处用水浇灌，湿则不必浇，十月至正月，不浇不妨，最怕霜雪，更怕春雪，一点着叶，一叶就萎，用篾篓遮护，安顿在朝阳日照处，南窗檐下，须二三日一番旋转，取其日晒均匀，则四面皆花。 
　　蕙叶柔细，生幽谷竹林中宿根处，移植腻土多不活，即活亦不能多开花，其茎叶肥大而翠劲可爱者，率来自闽广移来也，非草兰比。 
　　刘梦得诗：“光华童子佩，柔软美人心”。苏子瞻诗：“春兰如美人，不采羞自献”。二诗不犹见兰之品，更能识兰之性矣。 
　　兰为王者香，香之祖也，蕙如君子，谓有德惠者也，故士大夫多好之，至于市井之徒，每遇春花夏花出山，藉以取利，村南巷北，累百盈千，穷谷深山，贩佣腐集，顿使幽芳奕奕，翻成逐臭之场，可谓众花发一浩叹也，然使爬罗抉剔，不有若辈，又乌从而至于士大夫之前哉，物聚于所好，抑性所然欤，嗜好家不夺于李唐来之所爱，犹能注意于此，亦可谓贤乎已。 
　　花性肥瘦，惟视子叶之盛衰，肥则萎烂，瘦则嬴弱，与其过于肥而萎烂，毋宁失之瘦而羸弱，尚可滋养以复其初也。 
　　花镜谓苟得其性，万无不生之木，不艳之花，惟在分其燥湿高下，寒暖肥瘠之宜，此指大概而言，不知众花，各有性，即一花亦有性，所谓性者，其要不外于燥湿肥瘠四字，新花畏风，复花喜风，新花恶日，复花宜日，此先后之间，性之相反者也，夏秋不可干，春冬不可湿，天寒宜曝，日烈宜阴，此四时之中，性之相反者也，或云：蕙喜向阳，初种之泥，须日中久曝，极干上盆，入土后其箭可以顿长，此亦喜阳之一证也。 
　　种花之道，亦有过则失中者，每见人以蕙性喜燥一语，以为当盆土燥烈后，亦不即施浇灌，以致子叶焦枯，老叶黄落，则根液已涸，后虽燥湿得宜，花已受病矣，凡素花不喜肥，肥则无花，人不能识其性，反咎花之难发，此则不亦谬乎。 
　　续博物志谓：桔柚凋于北徙，石榴郁于东移，花木之性然也，植兰者焉可不知。 
　　蕙蕊长时，花头作弯弓状者，将弯处向阳（一作隅），以背阳光，则干舒直，如再向外者，仍如前，将盆旋转；花舌为本，花瓣为末，故舌大者复花好，由本正而末无不治。 
　　人以海虞（即常熟）养兰得法，每争趋之，此真贵耳而未目者，余曾亲至其地访之，其实平淡无奇，用本山泥，每年翻种一次，已采入本书，培养门内，此外不过调其燥湿，谨其盖藏，别无奥妙，因知性即理也，其理一而已矣。 

　　●《第一香笔记》卷之二　外相培养 

　　江南兰，只在春芳，荆楚及闽中者，秋后再芳，故有春兰、夏兰、秋兰、素兰、石兰、竹兰、凤尾兰、玉梗兰；春兰花在叶下，素兰花在叶上，至其绿叶紫茎，则如今所见，大抵林愈深而茎（一作花）愈紫耳（见群芳谱）。 
　　蕙花大抵如兰花，亦春开，兰先而蕙继之，皆朵荑其端作花，兰一荑一花，蕙一荑五六花，香次于兰，大抵山林中一兰而十蕙。 
　　黄太史诗：“风光转蕙泛崇兰”。《离骚》言：兰九畹，蕙百亩，以是短楚人轻蕙而贵兰也。（见花史） 
　　蕙虽不及兰，胜于余芳远矣，楚词又有兰阁蕙楼，盖芝草干抄敷花有阁之象，而蕙亦以枝干杪重重累积有楼之象云。（见群芳谱） 
　　相蕙十则 
　　叶阔梗粗，花开欹侧，纠纠庸夫，胸无点墨。（阔谓阔而不厚，粗谓粗而不圆，欹侧谓拗捩。） 
　　茎细叶厚，神完气足，正士论人，内美敛束。（厚谓厚而阔如此者，可望好花。） 
　　叶厚棱角，蕊生圆正，道义自肥，不失其性。（凡相花者不可执其意见，宜以大势观之。） 
　　飘飘欲仙，气象万千，伯乐相马，以神寄焉。（素花当作如是观。） 
　　树蕙百亩，虽多勿弃，欲拔其尤，惟聚于类。（蕙无外相，惟在多中择取，方能开出好花。） 
　　相士固难，看花亦然。毋忽于近，舍旃舍旃。（不可以其无外相而忽之。） 
　　濯濯芳姿，不假外眩，庸人自扰，谁识其面。（此言识者不易。） 
　　外观有耀，若奔厥角，接其倾吐，爽然眸吒。（凡种花者昏然。） 
　　一干一花，幽芳绝俗，蕙亦称兰，不辨菽麦。（称蕙不可以加一兰字，今俗多称兰蕙非也。） 
　　一干数花，蕙言为汇，不列花经，惟兰可贵。（蕙花六经无出而称蕙，必先兰。） 
　　衣壳 
　　兰壳贵薄，蕙壳贵厚，总须细腻为主。 
　　壳色润泽而光明，谓之有水色。 
　　蕙壳须紧包而润厚，俗名元宝衣壳，象形也。 
　　壳尖起兜起棱者，花瓣必厚。 
　　小衣壳亦须阔厚而大，不起尖者，可开水仙。 
　　小衣壳有深细绉纹者，花瓣开后能放阔。 
　　一云，花瓣上有细绉纹者，花开必厚而阔。 
　　壳色 
　　1、兰壳 
　　兰素心者软绿壳（出净素）白壳、硬绿壳、绿脱壳（壳尖有彩色者）、赤壳。（以上俱能出素花，惟以软绿壳居多。） 
　　2、蕙壳 
　　蕙出素花亦不论壳色，惟深绿者居多。 
　　深绿壳、淡绿壳、白壳、竹叶青、竹根青、荷花色、赤壳、深紫小壳、大银红壳、白赤壳、绿赤壳、淡青壳、赤转绿壳、粉青、白转绿壳。 
　　花色（指外三瓣） 
　　深绿瓣、淡绿瓣、淡黄瓣、玉瓣（白如银者）、蜡瓣（黄如蜡者）、有如金色者、有如朱砂红者。（以上二种未见，姑存之以参考。） 
　　捧心（指内二瓣） 
　　捧心以软者为上。（俗名观音兜，鸡豆壳象形也。） 
　　舌 
　　以圆大者为上，蕙花舌须沙绿底版，舌上沙厚而亮，舌须阔大，厚而不长卷者良。 
　　叶 
　　叶须阔厚起沟到梢，叶尖转阔有兜者为上。叶色宜翠而有神；铁线叶细而沟到尖，叶厚。索索有声者佳，叶厚而软者，亦出好花（叶如），蕙叶出山，即短阔者，花亦如之。 
　　根 
　　根须白色，谓之出山根，粗细须与叶称，根白者俗谓“玉根”。根黑者，窖花也，隔年取置窖中，交春装篓卖之，亦有好花，惜乎此根最难复尔。 
　　花梗 
　　花干亦名花梗，又名茎，细则花好而有态度；蕙梗稍粗不妨，若太粗则无好花，瓣虽阔而必定薄。 
　　凡有外相者，如衣壳极佳，根叶并美之类，至开花变坏者极多，不变者十不居一。 
　　无外相而花开出色者，百不居一，其出色者胜于寻常，如人不可以貌取，亦衣锦尚纲之意也。 
　　有新花不佳，复出远胜者，由捧心好，舌头大故也，花蕊以短而圆绽为上。 
　　平顶者所开不过超瓣耳，若荷花则蕊头圆正、瓣尖之内折叠二三层，逐渐开放。 
　　凡细花不多，每箭不过五六朵，多至八九朵，若团瓣及小花头，亦有十四五朵者。 
　　花蕊初出土，有尖细硬壳对抱者，谓之鸡嘴，逐层总包细蕊者，谓之大衣壳，鳞次含盖细蕊者，谓之小衣壳，细蕊渐透，谓之出壳。 
　　蕙干挺足，花蕊离干，累累如贯珠者，谓之排铃；短干横出，花心向外，谓之转柁，干上细茎，谓之簪，又谓短脚，簪底一点如露，谓之膏，亦谓明露，大瓣交搭，下露舌根，两旁露捧心处，谓之凤眼，花背边瓣，谓之上搭，花胸边瓣，谓之下搭，上搭深则花瓣必阔而有兜，且开不落肩，亦名前后搭。大瓣谓之外三瓣，小瓣谓之捧心，捧心中间，谓之鼻，鼻下谓之舌。 
　　花须迎面，朵朵俱向阳生向上者为妙，凡入品之花俱如此。 
　　蕙花旁瓣包正瓣，兰花正瓣包旁瓣，此大概也，若能反是则开好花。 
　　花瓣厚则有神，花色嫩则有态，凡复花必须爱护其叶，叶好则花之精采益见。 
　　大概兰蕙花瓣俱须短阔，兰之花头略小不妨，蕙则必须肥大，方有拔俗超群之意，兰蕙叶复出者，叶较短，至数年后培养得法，雄壮如旧，谓之还山叶。 
　　蕙花长阔叶，发箭宜高，方能相称，其茎更要挺直，总须以花镇叶，不可以叶凌花。 
　　兰如绰约好女，静秀宜人，蕙如端庄少年，束带立朝，兰以幽胜，有雅人名士之风，蕙以其名，得蹀躞豪华之概。 
　　蕙无映腮、桃腮二种，惟刺毛素有之，舌无红点，带黄绿色。 
　　蕙花小壳尖起细钩者，亦开水仙。 
　　壳色有竹叶青，绿带青色是也。竹根青，绿带黄色是也。 
　　或云蕙花不论肩侧，试看花开肩落，有何意味，故凡有品之花，无不两肩倜傥。 
　　市花者逢花开拗捩，用手屈之，使花瓣熨贴，谓之动手。若出色花，舒放自如，不假矫揉，至于瓣薄者，虽加屈抑，曾不须臾故态复出，故花须瓣厚为贵。 
　　刺毛素复出，间有净者，亦有素花复出映腮者，故新花不足为凭，必俟复出方准。 
　　建花谱云：“干虽高而实瘦，叶虽劲而实柔，两语得其三昧”。所云精于鉴赏者矣，推之兰蕙，亦复如是，花有神，以静而存，花有态，惟和为贵，花有气象磊落，峥嵘是尚，此得之相外者也。 
　　山塘朱公盛，开设花行数十年，伊子观光冠群昆季，能世其业，辨论花之容质，颇能委曲详明，见闻熟习，可云，善别花相者矣。 
　　培养 
　　艺花之法，全在培养得宜，今旁搜博采，其说纷纭，惟愿惜花人以活法参之（灵活运用），随时珍爱，庶不致令好花失所耳。 
　　栽种须用干细子游泥，根与盆口平，上盖细泥，高出盆口二三寸（可能“分”误），取其沥水，栽时须将根下泥，细细筑实，不可使有空隙处，如一根不着泥，日久即蒸烂，余根受伤，又不可任意屈伸，致根气郁竭不舒。 
　　栽时剪去烂根，净存活根，长者并去其半，用清水冼净根上沙泥，俟根上水迹干透，然后入盆，则土气易得，新根易生，翻种时亦然，盆底用囫囵新瓦，敲如盆底大小，下衬碎瓦一二层，如花瘦，瓦上先铺粗块酒坛泥寸许，但须隔年陈久者佳；一云肥田内翻种之泥亦可，种后略停片刻，使根与干泥胶黏，然后印水。 
　　初次印水，须从盆面轻轻洒匀，逐渐印下，约上半盆湿透为度，再隔半时，再印数次，则全盆俱受矣。有将盆置水中，俟盆面泥湿，然后取出者，恐太湿伤根，非良法也。 
　　凡新花初上盆，印水已透，用栈条圈之，上覆草盖，至六七日，天暖时无风，方可取出，如遇大风及天冷，宜常圈盖，否则衣壳干枯，花必悭缩。 
　　蕙喜干燥而向阳，兰喜干润而向阴，故浇灌时须视盆面土已燥裂，方可沿盆徐徐浇水，如大盆碗许，小盆一小盏足矣。 
　　自交九月下旬，须渐移向屋内，十月下旬，不可印水，如燥极，略润水气，交立春后，方浇水少许，正月后，亦须渐渐向外移，如正月天气寒冷仍置室内，盛放不可出露，若二月下旬天气晴和，间一二日出露，且可使受新露新雨，新花如此，复花亦然。 
　　九月十月宜移向阳处，频晒之，正二月间亦然，夜置屋内，严寒紧闭花房，不可透风。 
　　人谓花在山中，焉能如此，因有任其日晒雨淋（一作露），不加培植，致数年无花，叶渐凋败者，不知花之在山在盆，如人有膏梁藜藿之不同，试思藜藿之人，何曾摄养，若令膏梁而作藜藿之事，鲜有不致困惫者矣。 
　　常熟（如其）法，每年用子游泥翻种，不须下肥，若不能如其法，有花叶无神，不能透发者，须用肥土法，其法不一，或用豆荚壳水，或用百草汁，或用鸡毛水，或用鹿粪浸水，俱须于六七月内，盆土干透时，约有阵雨将至，用肥水满盆浇灌，候大雨淋濯透足，如阵雨不透，须用喷筒将积久雨水灌透，使肥气向下，方无壅滞伤根之患。 
　　或云：夏秋将河水浇灌，可以代肥土（一作水）法，前所用之肥水，豆荚味涩，百草味酸，鸡毛气腥，恐引虫蚁，鹿粪即百草之意，用之亦不甚发，惟鸡毛须隔年冬月浸至五六月，清澈绝无腥气，方可用水灌之。 
　　摩诘种兰蕙，用黄磁斗，养以绮石，夫砂盆固佳，若用石恐压遏其根，必须大盆，先将石叠好，然后加土栽种，布置疏密，高下得势，足供清赏。 
　　奥兰，即蕙草也，又名九节兰，其叶长杭兰大半，种之得宜，来年愈盛，拣大颗得气者，将根冼净，剪去一半，盆下细砂，上用松土，无不花者。（花史） 
　　栽兰用泥，不拘大要，先于梅雨后取沟内肥泥，晒干筛细备用，或取山上有火烧处，水衔浮泥，寻蕨菜待枯，以前泥薄覆草上，再铺草，再加泥，如此三四层，以火烧之，浇入粪，干则再加再烧数次，待干后取用。（群芳谱） 
　　一云：将山土用水和匀，搏茶瓯大猛火煅红，火煅者，恐蚁蚓伤根也，锤碎拌鸡粪待用，如此蓄土，何患花之不茂。（群芳谱，俱指建兰） 
　　杭兰，惟杭城有之，花如建兰，香甚，一枝一花，叶较建兰稍阔，有紫花黄心，色若胭脂，有白花紫（一作黄）心，白若羊脂，花甚可爱。取大本，根内无竹钉者，取横山黄土，拣去石块种之，见天不见日，浇以羊鹿粪水，花叶茂盛，鸡毛鹅毛水亦可，若浇灌得宜，来年花发，其香胜新栽者远甚。 
　　一说用水浮炭种之，上盖青苔，花茂，频洒水，花香。（见群芳谱） 
　　新兰于正月内上盆，培养得法，立夏后子叶即可出土。 
　　虞山子游泥，其土松润，故兰蕙宜之，然取其浮面二三寸草根所著之土，方有肥气，若深至五六寸尺许者，不堪用也。其色紫黑，筛去沙石，每年翻种一次，总能有花，但要临时取用，方得地气，久则土膏干竭，不能有力。 
　　兰于春分后翻种，蕙于春前翻种，自然长茂，不必下肥。 
　　海虞种花家因此居奇，养花易发，别无秘妙，至其分爱（卖）与人，则用粪浸其根，或临时用粪水浇之，使花受病，当时不见其害，至一年后，无不萎绝，缘细花不肯传种，亦由心术之坏也。 
　　凡兰蕙复蕊出土，用箬叶作圈，随蕊之长短罩之，亦常熟法云防护衣壳，不使稍有损坏，罩之且避鼠伤。 
　　嘉兴养花于空地上，用浮土一二尺许，土之厚薄，视盆之大小，下衬新瓦四张，俟花落后，将盆埋入，土与口平，夏秋用芦帘以御烈日暴雨，交冬不印水，周围用砖逐渐砌，高，天冷封顶，严寒用干土将四围顶上拥过，踏结作一大土堆，上仍覆盖，不令着雨雪，交春则渐去土砖，既得地气，又不冰冻，且花叶鲜嫩，无纤毫伤坏，但每年须用此法，方能长茂，若忽照常法养之，不但不发花，且易萎败。 
　　一说埋盆不用浮土，平地将盆埋入，四旁开沟泻水，不使壅积亦可。 
　　蕙花早种，则不发箭，被风被冷亦然，花市俗谈，谓之“不来”（指落山花）。 
　　或云新花初种，盆泥须湿，如太干，恐花梗瘦缩，蕊多不放。 
　　栽时根不宜深，亦不宜露，大致兰根上浮土一二分，蕙根上浮土四五分足矣。 
　　一云：新花初种，盆泥须结，俟花落后，另用干泥翻种，则须松矣。 
　　本年子叶丛生，明年不能有花，反之，明年则花必茂；有五六年无花，叶亦不甚发者，翻盆则茂；太肥不花者，子叶壮盛；太瘦不花者，子叶细弱，俱须翻盆翻种后，要肥者瘦之，瘦者肥之，无不花矣。 
　　栽种之泥，必须干燥，栽兰者，须阴干后筛去粗块，栽蕙者，晒亦不妨，筛出之粗泥石块，即可置于盆底，至于分栽建兰，又须久晒，如附录内所载，可取。若凡兰有花瓣不净者，其法用箬作团，将蕊围绕，旋以细干泥糁入，俟花蕊渐长，泥亦逐渐加高，至花将放时，然后去之，则花瓣之筋可灭，此系得之耳食，果否未曾试也；建花畏蚁畏蚓，为伤根也，兰蕙亦足为害，并宜设法除去之。 
　　凡用情于人者，人无不感而情动，至花亦然，使浇灌得宜，久而弗懈，则以生以长，日就蓬勃，惟恐用情过当，或有始鲜终，则人实为之，花亦索然意尽矣。 
　　春布和风，夏施时雨，秋滋湛露，冬被阳曦，天之培养也；朝注清泉，暮除莠草，热加荫蔽，寒谨盖藏，人之培养也，右宜近林，左宜近野，前迎南向，后障北吹，地之培养也。 
　　一云：新花本年不用施肥，灌以雨水，夏秋间用河水浇之，足矣，倘所发子叶瘦削，次年二三月方可浇肥。 
　　细花不发箭，由肥气胜于土气，若不浇肥，总能有花。 
　　海虞有以花为业者，舍其耕耨，专事花丛，每逢佳种，不惜厚值购求，培栽辛勤，性命依之，一俟花叶繁多，即以分卖，往往价增十倍，故有田连阡陌，不如好花多得之说，可见人心不古，舍本逐末，巧于取利如此。 
　　浇灌有时，夏秋必於黎明，使盆土湿透，约水气得周一耋夜为度，春用六七分水气（冬用三分水气，此燥极方可干而移带润，惟冬日含宜）宜干带润，若燥极止须以三分水气，于沿浇之。 
　　种须松土，取其沥湿，且根气舒展，新叶易生，腻土栽之，往往不发。 
　　一云：取山黄泥烧透，磨细如粉，同砻糠灰和匀，种素花最妙，夏用豆汁浇之，又与建兰同法矣。 
　　花历云：“凡栽花，宜用六仪，母仓满收成开，及甲子、己卯、戊寅、己丑、辛卯、戊戌、己亥、庚子、丁未、戊申、壬子、戊午等日，忌用死熏，乙日、建日、破日、火日，并谨遵宪书，不宜栽种之日，栽兰蕙者不可不知”。 
　　凡盆花根盛者花衰，若兰蕙有长根直下者，发花亦少，宜翻盆剪去离叶根三四寸，匀铺栗炭屑一层，然后种之，其根繁而不长，花亦能茂。 
　　或云：栽时花根入土深者，则根长而不花，及犯忌应忌之日，亦不发箭，俱须择吉日翻种。 
　　叶绿而黝者，伤于肥湿，叶黄而黯者，伤于干瘦，惟色翠而有神，光华润泽，无一叶少损，由培植之功到也。 
　　予友花奴子黄友嗜花有癖，家植名品甚多，赏鉴特真，兹先登其辨论数条，其余当采入续编，以补记中缺略云，细花浇肥，常熟用粪，先须夜露月余，然后可用，宜以春秋二分前后，候泥极干，从盆旁浇下，不可使着叶根，随即如法，淋濯透足，下后须半月，不令日晒，否则萎烂，此外用肥各法，随人活变，不可执一而论。 

　　●《第一香笔记》卷之三　防护杂说 

　　严寒滴水成冰，花一受冻，则根成空壳，子叶新蕊，俱即萎脱，断无复生之理，藏窖中，则不受伤，如无花窖，藏花房中，须用砻糠埋盆在内，盆上砻糠高起寸余，上以草囤罩之，沿窗冷气，再用火炉御之，不可透风，或用大柴囤，置盆于内，草盖盖紧，四周厚拥稻草，仍须温火烘之，总不可使根受冰冻，叶受风也。 
　　凡冬三月，天将作冷作冻以前，最要留心，不可稍有懈玩。 
　　《群芳谱》，言兰有四戒，春不出、夏不日、秋不干、冬不湿，颇能得其大意。 
　　春避风雨，夏避酷日，秋避燥烈，冬避冻结，无论兰蕙，皆宜如此。 
　　久雨不可骤晒，烈日不宜暴雨。 
　　盆面生草，宜随时去之，长大生根深，恐拔肥气，细苔少留亦可。 
　　春二三月无霜雪时，放盆在露天，四面皆浇水，浇用雨水、河水、皮屑水、鱼腥水、鸡毛水、浴汤、夏用皂角水、豆汁水、秋用炉灰清水、最忌井水，须四面匀浇，勿得洒下，致令叶黄，黄则清茶涤之，日晒．不妨，逢十分大雨，恐堕其叶，用小绳束起，如连雨三五日，须移避雨通风处，四至八月，须用疏密得所竹帘遮护，容见日色，通风。（群芳谱） 
　　梅天忽逢大雨，须移盆向背日处，若雨过即晒，盆内水热，则荡（烫）叶伤根。（群芳谱） 
　　冬作草囤，比兰高二三寸，上编草盖，寒时将兰安顿在中，覆一盖，十余日得河水微浇一次，待春分后去囤，只在屋内，勿见风，如上有枯叶剪去，待大暖方可出外见风，春寒时亦要进屋，常以鲜鱼血水，并积雨水或皮屑浸水，苦茶灌之。（群芳谱，主建兰说） 
　　瓯兰种宜黄泥沙土，用羊鹿粪和水浇之，若遇暑月，须每早浇以冷茶，常移盆四面晒，则四面有花，冬月当藏暖处，经霜雪，恐冻伤其蕊，然较建兰入窖，则不必矣，凡花开久香尽，即当连茎剪去，勿令结子，恐耗气夺力，则来年花不繁矣。（花镜） 
　　二月分栽瓯，八月整顿建兰，整顿谓换盆分栽也，九月霜降后，即宜渐移向暖窖中矣。（花镜） 
　　叶上生黑点，谓之虱，建兰生白点，亦有生细虱者，若兰蕙只生黑点，一由干湿不调，一由院小墙高，侵受回风，一由根有虫蚀，急须翻盆，移放别处。 
　　若久旱不雨，叶上积有尘沙，则色不鲜泽，久则坏叶，宜用花筒灌之，或含水喷之，以净为度。 
　　春初游蜂酿蜜，必采兰鼻上珠，以作蜜，兰被采去，如人无目，且易憔悴，故花之用罩，真同天造地设。兰蕙有罩，如人端居华屋，精采焕发，用湘妃竹，香楠木为上，鹩鸿木，水黄杨次之，紫檀、红木未免烟火气，四面隔护之纱，宜用轻绡，顶重漆纱足矣。 
　　罩内置盆宜高，盆口离桌面，高二尺许，罩须三尺五六寸高，方觉轩昂有势。 
　　或云，花之桌，宜较常桌高一尺，罩内小架七八寸，如此则罩宜照常，不必太高。 
　　盆用各色各式砂盆，罩内小架，上用砖压定，然后置盆其上，砖须细结，或方或圆，或六角或八角，俱定烧，大小与盆相称，方合款式。 
　　罩须有一扇活动开关门，罩顶另上，裹面以白纸拓之，兰每罩可容二三盆，蕙则一盆一罩。 
　　建兰茎叶肥大翠劲可爱，其叶犹阔，若非原盆必用山土栽之，取脚缸盛水，中间安顿，恐根甜，蚁伤也，水须一日一换，若起水皮，则蚁可渡。 
　　忽然叶生白点，谓之兰虱，鱼腥水或煮蚌汤，频洒之，即灭去，夏月用酱豆汁浇之，则花茂。（花史） 
　　予得素花，捧心倍阔于外瓣，叶细而色微黄，此瘦山之花，不得气，如人之羸弱也，复出，果数倍于前；又素花捧心，如鸡豆壳，花色甚嫩，外瓣润而兜，肩平一字，叶厚而短润，近土处紧细殊常，最为出色，见者以白水仙名之，以上二种系甲寅新花，俱于丙寅（应为丙辰年，时在一七九六年）正月，因交立春，略为印水，骤遭严寒，受冻而萎，一时不及防护，悔之何及，志此以j爱花者。 
　　凡花之高品不易得，得之而不加以防护，顿使葬玉埋香，可胜惋惜，笔记之作，半由于此，以之自儆，亦以儆人，惟愿爱花者，久而弗渝，有厚幸焉。 
　　新花不宜见日，宜见雨，若种久，因天冷不发，将花蕊遮蔽于日中，略照半时，候盆土微有暖气即止，如花已放瓣，切不可晒，倘近日光，必致枯槁。 
　　凡细花虽爱养如法，不能每年发箭，惟得旧叶青翠，新叶频生，虽数年无花，久必有蕊，若因其不花而委弃之，是无恒心，而以成败之论，乌足与言种花之道哉。蕙花叶长而下坠者，上盆居宜作细篾圈，如盆口大，旁用细竿架起，随叶之高下承之，庶不为风雨摧折，或用细铜丝亦可，所谓插引叶之架是也。 
　　春夏秋三时，俱置庭中，如遇雨雹，急须遮护，倘被著叶，必致损坏，极大阵雨，亦宜篾蓬遮护，淫雨不止，移向廊檐避之，不可入屋，须透风也。 
　　蕊被鼠伤，列于花之劫，若花多罩少，宜用枸桔叶满铺架上，然后置盆或以沿盆口挂小铃数枚，或于架上盆旁，置饭粒糕饼之类，俱可免其残伤。 
　　凡花愈好，其根愈嫩，太干太湿，易致受伤，严寒更须留意，人谓好花难复，不知调护失宜，此亦养花之通病也。 
　　蕙花短干下，有膏一点，直同仙露明珠，往往为蚁所逐，又有一种蜘蛛食之，使花顿少精神，最要留心防护，又有自乾者，其花不能开足。 
　　蕙花新开花，并宜早落，久则夺力，致来年不能发花，兰于开足后五六日，蕙候顶花舒放，即须剪下，但好花不能久驻，未免快怅于心，随用旧瓶养之，转可得十余日清赏，明袁宏道著《瓶史》内有浴花一法，以北方沙土扑案而然，若蕙兰入瓶，宜频频而浴之，则久而能芳。 
　　剪花用剪尖入土中着根处剪之，随用干细泥掺入。 
　　花奴云：“蕙花过于肥湿，则生虱，色黑者，在叶面及近根处，色白者散布叶背，久则其叶或从根折断，或干萎而绉，急须用指轻轻刮去，将竹签裹以新棉，蘸水调麻油涂之，则不复生，若晒花，瘦花无此患也”。 
　　杂说 
　　花之宜： 
　　和风、旭日、幽居、美人、同心共赏、名士清谈。 
　　花之劫： 
　　醉客翻盆、鼠子咬蕊、簪带在丑女头上，培养在俗子手中。 
　　花之器： 
　　床以安之、房以护之、筒以溉之、架以荫之、罩以饰之、牌以记之。 
　　花之忌： 
　　市侩铺排索价，俗人妄加品题，烟喷炉逼，酒触香侵，摆设衙斋，图利转卖。 
　　花之助： 
　　名茶数瓯，清歌一曲，壁上挂宋元书画，庭栽潇洒松筠。 
　　花之用： 
　　膏可代饮，香用助茶，蕙素花阴干能催生，建叶治虚人肺（一作肝）气。 
　　按王仲遵花史左编，亦列花之宜忌等说，皆泛指各花，未免华而不实，此则专为兰言，非窃取也。 
　　或谓水仙与兰为夫妇二花，水仙为妇，兰为夫。（见说部薛撩事） 
　　兰叶光长，有花红白，俗呼为燕尾香，煮水浴，可疗风。（海录碑事，按此即香草也） 
　　挂兰，浙之温台山中岩壑隅（一作深）处，悬根而生，故人取之，以竹箬为络，挂之树底，不土而生，花微黄如兰而细，不可缺水，或云宜以冷茶灌之。（见花史） 
　　风兰，种小如兰，枝干短而劲，类瓦花，不用沙土，取竹篮盛贮其大窠，悬有露无日光之处，朝夕洒水，三四月中开小白花，将萎转色，黄白相间，或云宜以冷茶沃之，或云用妇人髻铁丝盛之，而以头发衬之，则花盛。又云此兰能催生，将分娩，挂于房中为妙。（见花史）按挂兰即风兰。（见群芳谱） 
　　（以上二花史，即探群芳而作衍文，且分挂兰，风兰为二，殊欠考核，姑录此者，从其详耳。） 
　　箬兰，叶似箬，花紫，形似兰，而无香，四月开，与石榴同时，大都产海岛深谷中，羊山马迹诸山，亦有之，性喜阴，宜春雨时种。（见群芳谱） 
　　晋罗含字君章，桂阳莱阳人也，致仕还家，阶庭忽兰菊丛生，人以为德行之感焉。（普书文苑传） 
　　霍定与友生游曲江，以千金募人窃贵候亭榭中兰花插帽，兼自持往罗绮丛中卖之，士女争买，抛掷金钱。（曲江春宴录） 
　　千步之内，必有芳兰。（见说苑） 
　　武帝目谢览芳兰，为之充体。（见梁书） 
　　家语与善人处，如入芝兰之室，久而不闻其香，则与之俱化，又兰为王者香，不与众草伍。 
　　凡兰皆有一滴露珠，在花蕊间，谓之兰膏，不啻沆瀣，多取则损花。（见群芳谱） 
　　兰花向午发香，建兰叶喜人，则将色鲜。（见花录） 
　　窃兰为名： 
　　玉兰、泽兰、树兰、木兰、真珠兰、赛兰。 
　　地以兰名： 
　　兰皋、兰若、兰亭、兰泽。 
　　人以兰名： 
　　郑穆公名兰，苏蕙字若兰，杜兰香，秦若兰。 
　　兰以色名： 
　　金兰、朱兰、珠兰（即树兰之一种）、青兰花（见太白诗）。 
　　以上约举之，若夸多斗靡作类书抄胥非立说之意。 
　　瓯兰，一名报春先，多生南浙阴谷岩壑间，叶细而长，四时常青，秋发蕊，冬尽春初开花，有紫茎、青茎、玉茎者，一茎一花，其紫花黄心，白花紫心者，酷似建兰，而香尤甚，盆种之，清芬可供一月，故江南以兰为香祖，若欲移植，必须带土为墩，方能常盛。（见花镜） 
　　群芳谱云，杭兰花紫白者，名荪，出法华山，朱兰花开似兰，色如渥丹，叶润而柔荑，粤种也，树兰木生，其香与兰等，伊兰出蜀中，名赛兰香，树如茉莉，花小如金栗，香特馥烈，戴之，香闻十步，经日不散。（俱见群芳谱） 
　　猗兰操，兰之猗猗，扬扬其香，不采而佩，于兰何伤。 
　　说文曰兰香草也；离骚曰纫秋兰以为佩；又曰秋兰兮蘼芜；又曰疏石兰兮为芳；玉逸注兰香疏布也；易曰，同心之言，其臭如兰；礼记曰，妇人佩悦或赐之范兰，则受而献诸舅姑；家语曰，芝兰生于深谷，不以无人而不芳，君子修道立德，不为穷困而改节；文子曰，日月欲明，浮云盖之，丛兰欲发，秋风败之；孙卿子曰，民之好我，芬芳树兰。（见花史） 
　　草木疏曰，兰为王者香，其茎叶皆似泽兰，广长节，节中赤，高四五尺，藏之书中，辟蠹鱼，故古有兰省芸阁；群芳谱云，蕙一名薰草，一名黄零香，即今零陵香也，兰草即泽兰，今所为乃兰花，古之幽兰也，题咏家多用兰蕙而迷其实，又云，兰为世重久矣，今世重建兰，北方尤为雅致，间得一本，置之书屋爱惜郑重，即拱璧不啻也，及详阅载藉，乃知今所崇尚，皆非灵均九畹故物。 
　　遁斋闲览云，楚辞所咏香草，曰兰荪、曰萤、曰药、曰葛、曰芷、曰荃、曰蕙、曰薰、曰蘼芜，曰江篱、曰牡若、曰杜蘅、曰揭车、曰留美之类，释者但一切谓之香草而已，如兰之一物，或以为都梁香，或以为泽兰，或以为猗兰草，今当以泽兰为正，山中又有一种如大叶麦门冬者，春开花极香，此则名幽兰，非真兰也，荪则今人新谓石苍蒲者，菹、药、薷、芷，虽有四名，止是一物，今所谓白芷是也，蕙即零陵香，一名薰，蘼芜即芎营苗也，一名江篱，杜若即山姜也，杜蘅今人呼为马蹄香，惟荃与揭车，留荑，终莫能识，余他日当偏求其本，列植栏槛间，以为楚香亭。 
　　楚辞辨谬云，今按本草新言之兰，虽末之识，然而云似泽兰，则今处处有之，蕙则自为零陵香，尤不难识，其与人家所种叶类茅而花有二种，如黄色者皆不相似，大抵古立所谓香草，必其花叶皆香，而燥湿不变，故可刈而为佩，若今之所谓兰蕙，则其花虽香，而叶乃无气，其香虽美，而质弱易萎，皆非可刈而佩者也。 
　　曾见四季兰，花叶稍觉细小，香亦逊于兰，惟四时有花，近年所出。 
　　洋兰，虽花叶壮茂，绝无韵致，且有臭无香，不堪赏玩，其培养与山兰同法，而差喜肥。 
　　近日吴门风气，花市佣卖之徒，于行家买原篓，零星拆卖，一遇稍可把玩之花，即视为奇货，如有出色者，妄立名目，索价甚昂，或有数筒至数十筒，花价之丰啬，全视子叶之多寡，若有一定焉。 
　　新花时得出色者，有等好事之人，即于客处种花家关说，名曰花蚂蚁。 
　　古人于兰蕙，不过形于篇咏间，有好者藉以娱目悦心，适一时之性而已；今则合志同方，甚而互相标榜，每年春二三月间为花之会，贤遇竞逐，雅俗共赏，岂物之盛衰有时，抑亦风会使然，不仅争传十里香耶。 
　　蕙花植盆，惟得大块，亦须根叶好者，次年方得有花，今市中拣花壳根叶相似者，并作大块，甚有将断蕊插入者，有将小块纽作大提，壳色不等，每提十余箭者名曰立花，有将“小蕊箝下，视花瓣阔狭，并心之与否者，不知素花可见，而瓣甚难凭，种种作伪心劳，不可不知前列花之助一条，约举未能详尽，兹复重言申之，良田爱护之至，一往而深览者，当不以为用情太过，厌其言之反覆也”。 
　　上一段杨本作花之肥者用竹刀刮去心中之红色，再以硫磺薰之，变作素花，次日即萎，现粉红色，种种作伪人心叵测。 
　　花朝时，胪列各花上品名种，集然前陈，在观者目不暇击，良属快事，但旁窥竟同列肆，故花不在多，而在好，又必傍加衬托，俾好花益见精神，凡与兰花同时开者，有梅花、水仙，与蕙同时开花者有白桃、踯躅，取其色之雅度，以瓶供，或以盆栽于室中，位置得宜，犹画家烘染之意，此以花衬花法也，至于瘦竹数竿，幽怀拔俗，灵芝三秀，逸气凝仙，方兹朗润清华，藉以映带左右，凡在无花之品，更宜留意，此皆天然清供，人能取之，尽使幽芳不致岑寂耳。 
　　附花草之可与兰蕙并植者，再录滋养之法，于条之下： 
　　绿萼梅、玉蝶梅，插瓶宜腌猪肉汁。 
　　水仙花，插瓶宜清起泥，如栽时犯铁器，则不开花。 
　　千叶白碧桃瓶供须摘折处削尖，插于芋头或莱菔上，皆妙。 
　　杜鹃——名红踯躅，性喜阴而恶肥，每朝以河水浇之，置树荫下，则叶青翠，切忌粪水，宜浇豆汁。 
　　建竹，用瘦沙栽种，不可浇肥，五月十三日为竹醉日，八月初八日，及每月二十日，皆分盆移植，竹枝插瓶，瓶底须加泥一撮。 
　　灵芝，黄紫二色者，山中常有，坚实芳香，叩之有声，初采者，用箩盛饭甑上蒸熟，晒干，藏之不坏须将锡作管套根，插水瓶中，则不朽，上盆亦用此法。 
　　菖蒲，盆种者，用金钱，虎须，香苗三种，性喜阴湿，畏尘垢油腻，尤畏热手抚摩，宜用棉卷小杖，时挹其叶，霜降须藏密室，或以缺缸盖之，不见风雪，至春始出外，岁久不分，细密可爱，种诀云：“添水不换水，见天不见日，宜剪不宜分，浸根不浸叶”，又云：“春迟出，夏不惜，秋水深，冬密藏”。 
　　黄山松一名千岁松，产于天目山，性喜燥，又宜向阴背日，不令见肥，则不见长大。 
　　虎刺，产萧山者佳，畏日喜阴，忌粪水，并人口中热气，宜浇梅水及冷茶。 
　　黄杨，枝丛叶繁，四时常青，可供盆玩。 

　　●《第一香笔记》卷之四　引证附录 

　　山谷记云：兰似君子，蕙似大夫，大概山林十蕙而一兰也，离骚曰：既滋兰之九畹，又树蕙之百亩，则知楚人轻蕙而贵兰矣。兰蕙丛生，莳以砂石则茂，沃以汤茗则芳，是所同也，至其二于一花而香有余者兰也，一干五七花而香不足者蕙也，余居保安僧舍，开牖于东西，西养蕙而东养兰，观者必问其故，故著邱愚山作牡丹志，引众花为辅，而不及兰蕙，可谓见（识）浅陋，抑以张景修十二花客，以兰为幽客。 
　　勾践种兰渚山，即王右军兰亭是也，今会稽山甚盛，余姚县西南并江有浦，亦产兰，其地曰兰墅洲，自建兰盛行，不复齿及，移入吴越辄凋，有善藏者，售之辄高其价，而香终少。（见越绝书） 
　　浙江兰溪县，兰阴山多兰蕙。 
　　武义菊妃山，多兰菊。 
　　湖北蕲州，有兰溪，其侧多兰。 
　　南昌府宁州内有石室，北多兰苗。 
　　兰江在澧州又名佩浦，地多兰蕙，叙州府石门山，产兰凡数种，又名兰山。兰山在蜀叙州，兰生于深林。（以上见图经及群芳谱及花史唐龙朔年，改秘书省曰兰台，秘书郎曰省郎。（见花史） 
　　东坡云：清泉寺在蕲水郭门外，二里许，有逸少洗笔泉，水极甘，下临兰溪，水西流，故其词有“山下兰芽短浸溪”之句。颜师古兰赋，怪奇卉之灵德，禀国香于自然，洒嘉言而擅美，拟贞操以称贤，咏秀质于楚赋，腾芳声于汉篇。（群芳谱） 
　　王凤洲作张应文续兰谱序云，南中花木，意亦不大好之，顾犹好兰，而不甚晓其事，与所以滋培之理；友人有见贻者，至冬辄萎败，亦任之而已，今从张处见谱，稍得其事与理矣。（群芳谱） 
　　方宇作兰馨传云，姓兰名馨，字汝清，号无知子，始祖国香，草姓也，其传颇委曲有致，兹不备录。 
　　群芳谱云，紫茎赤节，苞生柔荑，叶绿如麦门冬，而劲健特起，四时常青，光润可爱，一荑一花，花生茎端，黄绿色，中间瓣上有细紫点。幽芳清远，馥郁袭衣，弥日不歇，常开春于初，虽冰霜之后，高深自如，故江南以兰为香祖，又云，兰无偶，称为第一香。 
　　楚辞言，兰蕙者不一，诸释家俱为香草，而非今所尚之兰蕙，窃谓如兰畹蕙晦，汜兰转蕙，蕙蒸兰藉，以及蕙华曾敷曾重也，言兰必及蕙，连类并举，则为今之兰蕙无疑，不然香草甚多，类及者，何不别易他名，而犹眷着于此，惟骚人撷秀扬芳，爱其幽贞，不禁言之反复，其他蒙茸芳草，不过偶一及之，若遁斋、荩臣诸说，未可据为定评矣。 
　　汪切庵本草注云，山兰为花中之上品，古今评者，列之梅菊之前，至于纫佩；为骚人诧兴之辞，即引制芰荷以为衣，集芙蓉以为裳，以证今之兰蕙，未尝不可纫佩，其说亦是，故并录之。 
　　按旧说有春兰秋兰之名，或谓至秋复芳者，以今考之，兰芳于春，名副其实，蕙继之，开至立夏而止，尝名夏兰，至于建花入夏而开至秋尚茂，则当名秋兰，如此则诸兰之名目，可以定也。 
　　汗漫录载，摩诘贮兰蕙，用黄磁斗，养以绮石，累年弥盛，诗云：“婆娑靖节窗，彷佛灵均佩。”其视屈子所言之兰，非若后人之以非兰名兰明矣。 
　　再按九歌，春兰秋菊并称，上文有传葩代舞之句，紫阳集注谓，春祠以兰，秋祠以菊，即所传之葩也，如此犹得指为香草，而谓非今所尚之兰耶。 
　　欧阳公洛阳牡丹记云，至牡丹则不名，直日花，其意谓天下真花独牡丹，其名之著，不假，曰牡丹而可知也，其爱重之如此，吾于兰蕙亦云。 
　　荆楚岁时记，大寒三信，瑞香、兰花、山矾，所谓二十四番花信是也。 
　　钱塘田艺蘅，大书粉牌悬花间，有名花犹美人，可玩不可亵之语，真能爱护者矣，今所用花牌，插于盆内，将花之名目书之，并记栽种年月，庶花多者，得有稽考，不致混淆矣。 
　　古人如彭译好菊，濂溪爱莲，白香山养竹，有记宋广平梅花作赋，下此则牡丹谱，芍药谱，梅竹谱，菊花谱，灵芝谱，建花谱，各有专家，至于兰蕙，自唐宋历朝诸名士之见于歌咏者甚多，独无专谱行世，则此游戏之作，或未免于好事欤。 
　　李太白诗有云，“若无清风生，香气为谁发”。喻人有引进之意，然已失兰之品矣，不如刘梦得，“兰在幽林亦自芳”之句，巧占身份，至杨诚斋之“建碧缤缤叶，斑红浅浅芳”，真可谓味同嚼腊。 
　　附录 
　　花史左编建兰三法 
　　盆内先以粗碗覆之于底，次用浮炭铺一层，然后用泥薄铺炭田上栽之，糁泥壅根如法，不可以手捺实，使根不舒畅，叶不发长，花亦不繁茂矣，干湿依时，用水浇灌，盆下有窘，不可着泥地，恐蚯蚓、蝼蚁，入孔伤花根，故盆须架起，令风从孔进透气为佳。（栽法） 
　　须九月节气，方可分栽，分时用手擘不开，将竹刀挑剔泥松，不可拔伤根本，十月时候，花已胎朵，不可分种，若见霜雪大寒，尤不可分，否则必至损花。（分法） 
　　或河水，池塘水或积雨水，或皮屑鱼腥水都佳，犹不可用井水，以性冷故也，灌时须四面匀灌，不可从上浇下，以致坏叶，四月有梅雨不必浇，五至八月，须早五更或日末浇一番，黄昏深夜，再浇一番，又须看花干湿，湿则不必浇，恐过湿伤根也，叶黄用苦茶灌之。（浇法） 
　　用肥之时，尝俟沙土干湿，遇晚方始浇灌，俟浇以清水碗许浇之，使肥腻之物，得以下渍其根，自无勾蔓逆上，散乱盘盆之患，更能预以瓮缸之属，储蓄雨水，积久色绿者，间或灌之，其叶勃然挺秀，跃然争茂，盈台簇槛，列翠罗青，纵无花开，亦见雅洁。（见群芳谱） 
　　王敬美云：建兰盛于五月，其性畏风、畏寒、畏鼠、畏蚓、畏蚁，其根甜，为蚁所逐，养花者当以水奁隔之，不令得入，予近作一屋于竹林南，外施两重草席，坎地令稍深，贮兰于其上，无风有好日，开门曝之，所蓄二三十盆，无不盛花者，其种亦多，玉枕为第一，白干而花上出者，次四季，次金棱边，名曰兰，其实皆蕙也，闽产为佳，赣州产者价当减半。（藏兰） 
　　浇建兰用雨水、河水、皮屑水、鱼腥水、鸡鸭毛水、浴汤水、夏用皂角水、豆汁水，秋用炉灰清水，最忌井水。 
　　忽然叶生白点，谓之兰虱，用竹针轻轻剔去，如不尽，用鱼腥水，或煮蚌汤，频洒之，即灭，或研蒜和水、新毛笔蘸洗去，如盆内有蚓，用小便浇出，移蚓他处，旋以清水解之，如有蚁，用腥骨或肉，引而弃之。（同上二则俱群芳谱） 
　　建兰产自福建，花之名目甚多，或以形色，或以地理，或以姓氏得名，若年久苗盛盈盆，至秋分后，可分种。 
　　如梅雨连朝，则水太多，一遇烈日，热蒸则根必烂，须移至阴处。（花镜） 
　　燕居清赏（一） 
　　此专论建兰（上海本作花），凡栽兰蕙亦可以采取，其字句有未妥者已删改之。 
　　天不言而四时行；百物生，盖岁分四时，生六气，合四时而言之，则二十四气以成岁功，故凡在穹壤者，皆物也，不以草木之微，使之各遂其性者，惟在乎人之乘气候而生全者也，夫春为青帝回驭，阳气风和日暖；蛰雷一震，土脉融畅，万汇丛生，其气有不可得而掩者，是以圣人之仁，顺天地以养万物，必欲使万物得遂其本性而后已，人之于兰亦然，故为台太高则冲阳，太低则隐风，前宜面南，后宜背北，盖欲通南薰而障北吹也，地不必广，广则有日，亦不可狭，狭则蔽气，右宜近林，左宜近野，欲引东日而被西阳，夏遇炎烈，则荫之，冬逢寒冷则曝之，下沙欲疏，疏则久雨不能淫，上沙欲濡，濡则酷日不能燥，至于插引叶之架，平护根之沙，防蚯蚓之伤，禁蝼皑之穴去其莠草，除其丝网，助其新蓖，剪其败叶，此则爱养之法也，其余一切窠虫族类，皆能蠹害，并宜除之，所以封植灌溉之法，详载于后。（天下爱养） 
　　凡草木之生长，亦犹人焉，何则，人亦天地之一物耳，闲居暇日，优游逸豫，饭食得宜，泰然自适，以兰言之，一盆盈满，自非六七载培植，莫能至此，皆由人爱养之念不替，灌溉之功愈久，故根与壤合，然后森郁雄健，敷畅繁宣，盖有得之自然而者，合焉欲分而拆之，是裂其根菱，易其沙土，况或灌溉之失时，爱养之乖宜，又何异于人之饥饱无节，则燥湿干之，邪气乘间入其营卫，致不免于侵损，所谓向之寒暑适宜，肥瘦得时者，此岂一朝一夕之所能，仍其旧哉，故必于寒露之后，立冬之前分之，盖取万物归根之候，而其叶则苍根则老故也，或者于此时分一盆吴兰，吝其盆之端正，不忍击碎，因剔土而根已伤，暨三年培养，犹至困惫，于今深以为戒，欲分其兰，须碎其盆，然后逐蓖莱取出积年腐芦头，每三篦作一盆，盆底先用沙填之，即以三篦蘖互相枕藉，使新篦在外，作三方向，却随其花性之肥瘦，用沙土徙而种之，盆面以少许瘦沙复之，以新汲水一勺，以定其根，更有收沙晒沙之法，此又分兰之至要者，预于未分前半月，取土筛去瓦砾，曝令干燥，或欲施肥，则污泥沙可用，使粪夹和晒之，俟干复湿，如此十度，视其极燥，更须筛净，随意用之，盖沙乃多年流聚，杂居阴湿之地，久晒得阳气，兰之骤尔分拆失性，假阳气助之，则来年丛篦自长，与旧比肩，此其效也。苟不知收晒之宜，用彼积掩之沙，或掸披曝，必至羸弱而叶黄者有之，不发者有之，积有日月，不知体察，其失愈甚，及其已觉，方始涤根易沙，加意调护，其能复不亦后乎，抑不知其果能否？如其稍可全活，又几何时而获遂其本质耶，故深为爱惜之，特为之言曰，与其既损于后而欲复全其生意，宁若于未分之前，而预全其生意，岂不省力。（坚性封植） 
　　夫兰自沙土出者，各有品类，然亦因其土地之宜，而生长之，故地有肥瘠，或沙黄土赤而瘠，或沙濡土润而肥，有居山之巅，山之冈，或近水，或附石，随地而产之，要在度其性之何如、耳，不可谓其无肥瘦也。苟不能别白，何者当肥，何者当瘦，强出己见，混而肥之，则好膏腴者，因而得其所养，花则转而繁，叶则雄而健，所谓好瘦者，有不因肥而腐败，吾未之信也，一阳生于子，菱甲潜明，我则注而灌之，使蕴诸中者，稍或强壮，迨夫萌英进沙，高未及寸许，使从而灌之，则蕺然而卓簪，暨南薰之时，长养万物，又从而喷润之，则修然而高，郁然而秀，若精于感通者也，秋八月之交，矫阳方炽，根叶失水，欲老而黄，此时当灌鱼肉水，或秽腐之水浇之，过时之外，合用之物，随时灌注，使之畅茂，亦以防秋风肃杀之患，故其叶弱，拳拳然抽出，至冬至而极，夫人分兰之次年，不发花者，盖由泄其气，则叶不长尔，凡于善于养花，切须爱其叶，叶耸则不虑其花不发耳。（灌溉得宜） 
　　燕居清赏（二） 
　　予尝谓凡天下山川，于人踪所不至之地，山坳石潭，斜谷幽窦，又不知几何，其间多迈古之修竹，矗立之危杉，云烟覆护，溪涧盘旋，薜荔蔽道，阳晖不烛，冷然泉声，磊乎万状，堤圮之异，则所产之多，人所识之，篾如也。倏然经采于樵牧之手，见者骇然，识者从而得之，则必携持登高岗，涉长途，欣然不惮其劳，中心之所好者，不能以历险而置之也，其地近城百里，浅小去处，亦有数品可取，何必求诸深山穷谷，每论及此，往往启识者有不韪之诮，毋乃地迩而气殊，叶萎花蠹，不能培植之三昧者耶，是故花有深紫，有浅紫，有深红，有淡红，与夫黄、白、绿、碧、鱼鱿、金棱边等品，必各因其地气所钟而然，故随其本质而产之耶，抑由皇穹储精，景星庆云，随光遇物而流形者也，噫！万物散殊，亦天地造化施生之功，岂予可得而轻议哉，窃尝私合品第而数之，谓花有多寡，叶有强弱，此固因其所赋而然也，夫惟人力不到，则多者从而寡之，强者又从而弱之，使夫人何以知兰之高下，其不误人者几希，呜呼！兰不能自异，而人异之耳，如必执一定之见，以品藻之，则有淡然之性在，然人均一心，心均一见，眼力所至，非可诬也。故紫花以陈梦良，吴兰、潘花为上品，中品则赵十四、何兰、大张青、蒲统领、陈八斜、淳盐粮，下品则许景初、石门红、小张青、萧仲和、何首座、林仲孔、庄观成外，则金棱边为紫花奇品之冠也。白花则济老、灶山、施花、李通判、蕙知客，马大同为上品，所谓郑少举、黄八兄、周染为次品，下品夕阳红、云峤、朱花、观堂主、青蒲、名弟、弱脚、王小娘是也，赵花又为品外奇。 
　　陈梦良，色紫，每干十二萼，花头极大，为紫花之冠，花三片，尾如带，微青，宜用无瘦沙种，清水及冷茶浇，稍肥即烂，最难培养。 
　　吴兰，色紫，十五萼，干紫荚红，得所养则岐而生，叶高大，苍劲可爱，花头差大，性不喜太肥。 
　　潘花，色深紫，十五萼，干紫，圆匝齐整，疏密得宜，花叶差小于吴兰，峭直雄健，众莫能及，其色特深。（以上二种俱要赤沙泥种） 
　　赵十四，色紫，十五萼，初萌甚红，开若晚霞。亦名赵师傅。 
　　何兰，紫色，中红，有十四萼，花头倒压，不甚绿。 
　　大张青，茎青，花大，性喜肥，宜半月一浇。 
　　蒲统领，花之中品，喜肥，宜半月一浇。 
　　陈八斜，花亦稍大，与大张青相类。 
　　淳盐粮，宜粗赤沙种。 
　　许景初，花不过九萼。 
　　石门红，荚红，茎紫，花亦楚楚可观。 
　　小张青，花青，茎紫。 
　　萧仲和，庄观成皆花之下品，喜肥，宜沙土种，何首座、孔俱常品也。（以上数种喜肥用沙土种） 
　　金棱边，色深紫，十二萼，色如吴花，张干差小，叶亦劲健，自尖处各一线许，直下至叶中，映日如金线，性喜肥，用黄粗沙，更添些少赤砂泥种。 
　　济老，色白，十二萼，标致不凡，如淡妆西子，不染一尘，叶似施花，高一二寸，又名一线红，用粪浇泥晒干，兼以草鞋屑围种，最喜肥浇。 
　　灶山，十五萼，色如碧玉，花枝开展，昂然向上，每生并蒂，花干最碧，叶绿而瘦，一名绿衣郎。 
　　叶大施，花起剑脊最长，真花中上品，惜不甚劲直。（种法同济老） 
　　李通判，白色，十五萼，峭特雅淡，泡露迎风，宜轻肥。 
　　惠知客，色白，十五萼，赋质清癯，团簇齐整，花荚淡紫，片尾凝黄，叶虽绿茂，但亦柔弱，种用粗砂和泥，夹粪则盛。 
　　马大同，色碧而绿，有十二萼，花头微大。间有向上者，中多微晕，叶肥厚，花干劲直。亦名五晕绿。 
　　郑少举，色白，十四萼，莹然孤洁，叶修而散，有数种，于花之多少，叶之软硬分高下，白花中能生者，无出于此，其花姿质可爱，可谓花中翘楚，草鞋铺四围种之，累试甚佳，大凡用轻松泥亦可。 
　　黄八兄，色白，十二萼，干弱不能支花，以杖扶之，须浇肥。 
　　周染，色白，十二萼，与郑花无异，但干短弱耳，用沟中黑沙泥和粪种之则茂。（以上俱白色） 
　　夕阳红，八萼花片尖有凝红色，如夕阳返照。 
　　云峤，以地名也，花只常品。 
　　朱花，花茎俱红，短叶婀娜，一千九蕊，乃粤种也。 
　　观堂主，花白，七萼，花聚如簇，叶不甚高。 
　　青浦，叶虽阔，而花只五六萼。 
　　名第，色白，有五六萼，叶最柔软，新叶长旧叶随换，人不爱重。 
　　弱脚，一干一花，色绿，花大如鹰爪，入腊方开，薰可爱。 
　　王小娘，花只六萼，叶亦瘦弱，惟色白耳，黄殿讲，一名碧玉，干花色微黄，十五萼，并合干而生，有二十五萼，干虽高而实瘦，叶虽劲而实柔，亦花中上品也。 
　　仙霞，花似潘种，因产自仙霞岭故名，一云潘氏于仙霞得之也。 
　　鱼鱿兰，十二萼；沉水中无影，叶颇劲绿，此白兰之奇品也，须山下流沙和粪种之，一云兰质莹洁，不须以秽腻浇之。 
　　都梁，紫茎绿花，产自都梁县西小山，以地名也。 
　　玉整花，叶修长而瘦，其色莹洁，可爱，白花之最能生者，用粪壤及河砂种之，盖以红土良，一云即郑少举。 
　　四季兰，叶长，干青微紫，花白质紫纹，自夏至秋，相继而开，冬亦偶花，不如夏秋之盛。 
　　右（上）谱序所列次下花品，论形质处，阙略颇多，兹采入记中，将以传信，特为如次，补辑，至叙中有未载者，复增列数品于后纵使尚论难凭，何必妄加删削，惟是东吴南闽，道阻且长，未得身亲目睹，考核详明，第于谱中摘存品目，以备参观，遐心闽峤，实未知果有此花否也，至于近今携贩至苏者，不过白花一二及鱼鱿，大叶白，大青等十数种而已，作者语焉不详，述者择焉不精，名曰附录，未堪据为实录也。 

　　砚渔识 
　　是记锓版以公同好，随拟续刻兰人记事二卷，补遗二卷，并花貌相，一一开明，以便续刻补入编中。 

　　第一香笔记
