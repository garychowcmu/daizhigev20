洛阳牡丹记　﹝宋﹞欧阳修撰
　　
　　花品叙第一
　　牡丹出丹州延州，东出青州，南亦出越州。而出洛阳者，今为天下第一。洛阳所谓丹州花、延州红、青州红者，皆彼土之尤杰者。然来洛阳，才得备众花之一种列，第不出三，已下不能独立与洛花敌，而越之花以远罕识，不见齿然。虽越人亦不敢自誉，以与洛阳争高下。是洛阳者是天下之第一也。洛阳亦有黄芍药、绯桃、瑞莲、千叶李、红郁李之类，皆不减他出者，而洛阳人不甚惜，谓之果子花。曰某花云云，至牡丹则不名，直曰花。其意谓天下真花独牡丹，其名之著，不假曰牡丹而可知也。其爱重之如此。说者多言洛阳于三河间古善地，昔周公以尺寸考日出没，测知寒暑风雨乖与顺于此，此盖天地之中，草木之华得中气之和者多，故独与他方异。予甚以为不然：夫洛阳于周所有之土，四方入贡道里，均乃九州之中，在天地昆仑旁礴之间，未必中也。又况天地之和气宜遍四方上下，不宜限其中以自私。夫中与和者，有常之气其推于物也，亦宜为有常之形，物之常者，不甚美亦不甚恶。及元气之病也，美恶隔并而不相和入，故物有极美与极恶者，皆得于气之偏也。花之钟其美，与夫瘿木拥肿之钟其恶丑，好虽异而得一气之偏病，则均洛阳城围数十里，而诸县之花莫及城中者，出其境则不可植焉，岂又偏气之美者独聚此数十里之地乎？此又天地之大不可考也。已凡物不常有而为害乎，人者曰灾不常有而徒可怪骇。不为害者曰妖，语曰：天反时为灾，地反物为妖。此亦草木之妖，而万物之一怪也。然比夫瘿木拥肿者，窃独钟其美而见幸于人焉。余在洛阳四见春，天圣九年三月始至洛。其至也晚，见其晚者。明年会与友人梅圣俞游嵩山少室缑氏岭石唐山紫云洞，既还，不及见；又明年，有悼亡之戚，不暇见；又明年，以留守推官岁满解去，只见其蚤者。是未尝见其极盛时。然目之所瞩，已不胜其丽焉。余居府中时，尝谒钱思公于双桂楼下，见一小屏立坐后，细书字满其上，思公指之曰：“欲作花品，此是牡丹名，凡九十余种。”余时不暇读之，然余所经见而今人多称者，才三十许种。不知思公何从而得之多也。计其余虽有名而不著，未必佳也，故今所录，但取其特著者而次第之：
　　　姚黄　　　魏花　　　细叶寿安　鞓红[亦曰青州红]
　　　牛家黄　　潜溪绯　　左花　　　献来红
　　　叶底紫　　鹤翎红　　添色红　　倒晕檀心
　　　朱砂红　　九蕊真珠　延州红　　多叶紫
　　　粗叶寿安　丹州红　　莲花萼　　一百五
　　　鹿胎花　　甘草黄　　一捻红　　玉板白
　　
　　花释名第二
　　牡丹之名，或以氏，或以州，或以地，或以色，或旌其所异者而志之。姚黄、左花、魏花以姓著；青州、丹州、延州红以州著；细叶、粗叶、寿安、潜溪绯以地著；一捐红、鹤翎红、朱砂红、玉板白、多叶紫、甘草黄以色著；献来红、添色红、九蕊真珠、鹿胎花、倒晕檀心、莲花萼、一百五、叶底紫皆志其异者。
　　姚黄者，千叶黄花出于民姚氏家。此花之出于本未十年。姚氏居白马坡，其地属河阳。然花不传河阳传洛阳，洛阳亦不甚多，一岁不过数朵。
　　牛黄，亦千叶，出于民牛氏家，比姚黄差小。真宗祀汾阴还，过洛阳，留宴淑景亭，牛氏献此花，名遂著。
　　甘草黄，单叶，色如甘草。洛人善别花，见其树知为某花云。独姚黄易识，其叶嚼之不腥。
　　魏家花者，千叶，肉红花，出于魏相仁溥家。始，樵者于寿安山中见之，斫以卖魏氏，魏氏池馆甚大，传者云此花初出时，人有欲阅者，人税十数钱，乃得登舟渡池至花所。魏氏日收十数缗。其后破亡，鬻其园。今普明寺后林池乃其地。寺僧耕之以植桑麦，花传民家甚多，人有数其叶者云至七百叶。钱思公尝曰：人谓牡丹花王，今姚黄真可为王，而魏花乃后也。
　　鞓红者，单叶，深红花，出青州，亦曰青州红。故张仆射齐贤有第西京贤相坊，自青州以馲驼驮其种，遂传洛中。其色类腰带鞓，谓之鞓红。
　　献来红者，大多叶，浅红花。张仆射罢相居洛阳，人有献此花者，因曰献来红。
　　添色红者，多叶花，始开而白，经日渐红，至其落乃类深红。此造化之尤巧者。
　　鹤翎红者，多叶花，其末白而本肉红，如鸿鹄羽色。
　　细叶、粗叶、寿安者，皆千叶肉红花，出寿安县锦屏山中，细叶者尤佳。
　　倒晕檀心者，多叶红花。凡花近萼色深，至其末渐浅。此花自外深色，近萼反浅白，而深檀点其心，此尤可爱。
　　一捻红者，多叶浅红花。叶杪深红一点，如人以三指捻之。
　　九蕊真珠红者，千叶，红花，叶上有一白点如珠，而叶密蹙其蕊，为九藂。
　　一百五者，多叶白花。洛花以谷雨为开候，而此花常至一百五日开，最先。
　　丹州延州花者，皆千叶红花，不知其至洛之因。
　　莲花萼者，多叶红花，青趺三重，如莲花萼。
　　左花者，千叶，紫花，叶密而齐，如截。亦谓之平头紫。
　　朱砂红者，多叶，红花。不知其所出，有民门氏子者善接花以为生，买地于崇德寺前治花圃，有此花。洛阳豪家尚未有，故其名未甚著。花叶甚鲜，向日视之如猩血。
　　叶底紫者，千叶紫花，其色如墨，亦谓之墨紫花。在藂中旁必生一大枝，引叶覆其上。其开也，比他花可延十日之久。噫，造物者亦惜之耶？此花之出，比他花最远。传云唐末有中官为观军容使者，花出其家，亦谓之军容紫。岁久失其姓氏矣。
　　玉板白者，单叶白花，叶细长如拍板，其色如玉而深檀心。洛阳人家亦少有，余尝从思公至福严院见之，问寺僧而得其名。其后未尝见也。
　　潜溪绯者，千叶绯花。出於潜溪寺、寺在龙门山后。本唐相李藩别墅。今寺中已无此花，而人家或有之。本是紫花，忽于藂中特出绯者，不过一二朵，明年移在他枝。洛人谓之转[音篆]枝花，故其接头尤难得。
　　鹿胎花者，多叶紫花，有白点如鹿胎之纹，故苏相禹圭宅今有之。
　　多叶紫，不知其所出。初姚黄未出时，牛黄为第一。牛黄未出时，魏花为第一。魏花未出时，左花为第一。左花之前，唯有苏家红、贺家红、林家红之类，皆单叶花，当时为第一。自多叶千叶花出后，此花黜矣。今人不复种也。牡丹初不载文字，唯以药载本草。然于花中不为高第。大抵丹延已西及褒斜道中尤多，与荆棘无异。土人皆取以为薪。自唐则天已后，洛阳牡丹始盛，然未闻有以名著者。如沈宋元白之流，皆善咏花草，计有若今之异者，彼必形于篇咏。而寂无传焉。唯刘梦得有咏鱼朝恩宅牡丹诗，但云一藂千万朵而已，亦不云其美且异也。谢灵运言，永嘉竹间水际多牡丹，今越花不及洛阳甚远，是洛花自古未有若今之盛也。
　　
　　风俗记第三
　　洛阳之俗，大抵好花，春时城中无贵贱，皆插花，虽负檐者亦然。花开时士庶竞为游遨，往往于古寺废宅有池台处为市，并张幄帟笙歌之声相闻。最盛于月陂堤、张家园、棠棣坊、长寿寺东街与郭令宅。至花落乃罢。洛阳至东京六驿，旧不进花，自今徐州李相迪为留守时始进御，岁遣牙校一员，乘驿马一日一夕至京师，所进不过姚黄魏花三数朵。以菜叶实竹笼子藉覆之，使马上不动摇，以蜡封花蒂，乃数日不落。大抵洛人家家有花，而少大树者，盖其不接则不佳。春初时洛人于寿安山中斫小栽子卖城中，谓之山篾子。人家治地为畦塍种之。至秋乃接。接花工尤著者一人，谓之门园子。豪家无不邀之。姚黄一接头直钱五千，秋时立券买之，至春见花，乃归其直。洛人甚惜此花，不欲传。有权贵求其接头者，或以汤中蘸杀与之。魏花初出时，接头亦直钱五千，今尚直一千。接时须用社后重阳前，过此不堪矣。花之本去地五七寸许，截之乃接，以泥封裹，用软土拥之，以蒻叶作庵子罩之，不令见风日，唯南向留一小户以达气，至春乃去其覆。此接花之法也。[用瓦亦奇]。种花必择善地，尽去旧土，以细土用白敛末一斤和之。盖牡丹根甜多引虫食，白敛能杀虫。此种花之法也。浇花亦自有时，或用日未出，或日西时，九月旬日一浇，十月十一月三日二日一浇，正月隔日一浇，二月一日一浇。此浇花之法也。一本发数朵者，择其小者去之，只留一二朵，谓之打剥，惧分其脉也。花才落，便翦其枝，勿令结子，惧其易老也。春初既去蒻庵，便以棘数枝置花丛上，棘气暖可以辟霜，不损花芽，他大树亦然，此养花之法也。花开渐小于旧者，盖有蠹虫损之，必寻其冗，以硫黄簪之其旁，又有小穴如针孔，乃虫所藏处，花工谓之气窗，以大针点硫黄末针之，虫既死，花复盛。此医花之法也。乌贼鱼骨用以针花树，入其肤，花树死。此花之忌也。
　　
　　铁梨寨赵氏花园记 近代 赵世学
　　
　　园以花名，盛景也。以视学圃种菜傍野芸瓜者，不大有奇观乎？鲁山以南，花植满地，于赵楼村后望之，一色清秀，群木掩映，铁梨寨花园也。夫铁梨何以为园哉？其木也，因之针刺丛生，刍荛难往，可保夫花木也。是园也，约地一亩有余，创之赵氏先人，守之赵氏后昆，修之平之，盖数世于兹矣。方今树木成林，四方而罗列者，青桐黄杨，参于前也；古柏柔桑，居于后也；翠竹兰松，生于左也；紫荆青杨，在于右也。其间珍卉奇木，难以备举。当中群花所植，五步一畦，一步三株，南北有伦，东西有序。有以富贵称者，牡丹是也；有以洁素著者，腊梅是也；有以隐逸名者，金菊是也。他如玉兰、海棠，各植一处；碧桃、红梅，独种两傍。其余木槿、草桂诸品，不一而足；芙蓉、月季等类，悉数难穷。每逢阳春，万花开放，斗菲竞芳，各呈巧装。叶舒文章之美，碧意连天，枝摇灿烂之容，霞光映日。彩结万点，艳生五色，自尔朵起层楼，雅趁云影之下；香飘入座，恰宜风光之前。烟绡阴护，千株巧变之势不同，览不完形形色色；云撤雨霁，一日态换之情各异，看不尽重重新新。要之，色擅三春，近处相观者，足以赏景；名驰四海，远方来购者，亦能治钱。彼夫御苑规模，非不广也，而无以安吾居；上林花木，非不富也，而无以养吾身。吾意斯园之修，固知先人索性爱花，因花兴利，夙相传家，贻厥子孙者也，奚止特观美景而已哉！今吾为花主人，固能知此景而立是说也。而他园主人，容有知者，而不能道也。余也不才，读书无几，亦不善文，敢不避陋，谨为是以记之。 
　　
　　复乃为歌曰： 
　　
　　嗟园之乐兮，乐且无央。 园日涉以成趣兮，鸟语花香。门虽设而常关兮，日就月将。 时翘首而遐观兮，上下天光。对花木以消忧兮，福寿而康。 想三径而就荒兮，谨除不详。念一春以无事兮，只为花忙， 邀吾朋兮，携我友，相乐以斯园兮， 终吾生于徜徉。己未岁三月十九日铁梨寨花园主人师古名世学感触而作。 
　　
　　牡丹荣辱志 清 愚叟丘璩
　　
　　花卉蕃芜于天地间莫 牡丹，其貌正心荏，茎节带蕊， 耸柳捡旷，有刚柔克态。远而视之，疑莫丈夫女子俨衣冠当其前地。苟非钟纯淑清摔气何以杰全德于三月内？遇愚叟颐造化意，以荣辱志其事，欲姚之黄为王，魏之红为妃，无所忝冒。何哉？位即尊矣，必授之以九嫔；九嫔佐矣，必隶之以世妇；世妇广矣，必定之以保傅。保傅任矣，则彤管位矣，则命妇立。命妇立则嬖幸狎。嬖幸狎则近属睦，近属睦则疏族亲。疏族亲则外屏严，外屏严则宫闱壮，宫闱壮则丛脞革，丛脞革则君子小人之分远。君子小人之分远则亨泰屯难之兆继，继之者莫大乎善也，成子者莫大乎性也。禀乎中，根本茂也；善归已，色香厚矣。如果，则施之以天道，顺之以地利，节之以人欲，其栽其接，无竭无灭，其生其成，不缩不盈，非独为洛阳一时观赏之盛，将以为天下嗜好之劝矣。 
　　
　　
　　
　　
　　黄为王：
　　
　　名姚花，以其名者非可以中色斥万乘之尊故，以王以妃，示上下等夷也。
　　
　　魏红为妃：
　　
　　天子立后，以正内治。故关睢为风化之治，妃嫔世妇所以辅佐淑德，符家人之卦焉。然后鹊巢，采蘋、采蘩，列夫人职以助诸侯之政，今以魏药为妃，配乎王爵，视荣高富贵，一之于内外也。
　　
　　九嫔：
　　
　　
　　牛黄、细叶寿安、九叶真珠、鹤翎红、鞓红、潜溪红、朱砂红、添色红、莲叶九蕊。
　　
　　世妇：
　　
　　粗叶寿安，甘草黄，一捻红，倒晕松心，丹州红，一面红，鹿胎鞍子红，多叶红，献来红。
　　
　　今得其十，别求异种补之。
　　
　　御妻：
　　
　　玉版白，多叶紫，叶底紫，左紫，添色紫，红莲萼，延州红，骆驼红，紫莲萼，苏州花，常州花、润州花，金陵花，钱塘花，越州花，青州花，密州花、和州花。
　　
　　自苏台(按：谓姑苏之台，即苏州)、会稽至历阳郡，好事者众，栽植尤伙，八十一之数必可备矣。
　　
　　花师傅：
　　
　　蓂荚，指佞草，莆莲，燕胎芝萤火芝，五色荧芝，九茎芝，碧莲，瑶花，碧桃。
　　
　　花彤史：
　　
　　周颖禾，两歧麦，三春芽，朝日莲，连理木，xing葡花、长乐花。
　　
　　花命归：
　　
　　上品乐芍，黄楼子等，粉红，柳浦，茅山冠子，醉美人，红缬子，白缬子，黄丝头，红丝头，蝉花，重叶海棠(出蜀中)，千叶瑞连。
　　
　　花嬖幸：
　　
　　中品芍药，长命女花(出蜀中)，素馨，茉莉，豆蔻、虞美人(出蜀中)，丁香、含笑、男真，鸳鸯草(出蜀中)，女真，土宝花石蝉花，(出蜀中)，玉蝉花(出蜀中)。
　　
　　花近属：
　　
　　琼花，红兰，桂花，婆罗花，棣棠，迎春，黄拒霜，黄鸡冠，忘忧草，金铃菊，酴醾，山茶，千叶石楠，玉蝴蝶，黄酴(出蜀中)玉屑。
　　
　　花疏属：
　　
　　丽春，七宝花(出蜀中)，石爪花(出蜀中)，石，千叶菊，紫菊，添色拒霜(山蜀中)，羞花花，金钱，金凤，山丹，吉贝，木莲花，石竹，单叶菊，滴滴金，红鸡冠，矮鸡冠，黄蜀葵，千叶郁李。
　　
　　花戚里：
　　
　　旌节，玉盘金盏，鹅毛金凤(出蜀中)，瑞圣，瑞香，御未，都胜，玉簪。
　　
　　花外屏：
　　
　　金沙，红蔷薇，玫瑰，密有，刺红，红薇，紫薇，朱槿，白槿，海木瓜，锦带，杜鹃，栀子，紫荆，史君子，凌霄，木兰，百合。
　　
　　花宫闱：
　　
　　诸类桃，诸类李、诸类梨，诸类杏，红梅，早梅，樱桃，山樱，蒲桃，木瓜，桐花，栗花，枣花，木锦，红蕉。
　　
　　花丛脞：
　　
　　红艺，牵牛，鼓子，芫花，蔓陀罗，金灯射干，水葜，地锦，地钉，黄踯躅，野蔷薇，荠芽花，夜合，芦花，杨花，金崔儿，莱花。
　　
　　花君子：
　　
　　温风，细雨，消露，暖日，微云，沃壤，永昼，油幕，朱门，甘泉，醇酒，珍馔，新乐，名倡。
　　
　　花小人：
　　
　　狂风，猛雨，赤日，苦寒，蜜蜂，蝼蚁，蚯蚓，白昼青蝇，黄昏蝙蛹，飞尘，妒芽，蠹，麝香桑螵螨。
　　
　　花亨泰：
　　
　　自三月，五风十雨，主人多喜事、婢能歌乐，妻孥不倦排档，僮仆勤干、子弟蕴藉，正开值生月，欲谢时待解酲，门僧解栽接，借园亭张筵，从贫处移入富家。
　　
　　花屯难：
　　
　　丑妇妒与邻，猥入爱与嫌，盛开值私忌，主人悭鄙，和园卖与屠沽，三月内霜雹，赏处看棋斗茶，筵上持土八，盛开债主监门、箔子遮围，露头跣足对酌，遭权势人乞接头，剪时和花眼，正观赏酗酒，头戴如厕，听唱辞传家宴。酥煎了下麦饭，凋落后苕帚扫，园吏浇湿粪，落村僧道士院观里。
　　
　　
　　鄞江周氏洛阳牡丹记 宋 周师厚
　　
　　各种牡丹
　　　
　　
　　姚黄千叶黄花，色极鲜洁，精彩射人，有深紫橒心，近瓶青旋心一匝，与瓶并色，开头可八九寸许。其黄花本出北邙山下白马司坡姚氏家。今洛中名圃中传接虽多，唯水北岁有开者，大岁间岁乃成千叶，余年皆单叶或多叶耳。水南率数岁一开千叶，然不及水北之岁也。盖本出山中宜高，近市多粪壤，非其木性也。其开最晚，在众花雕零之后，芍药未开之前。其色甚美，而高洁之性，敷菜之时，特异于众花，故洛人贵之，号为花王。城中每岁不过开数朵，都人士女必须倾志往观。乡人扶老携幼，不远千里。其为时所重如此。
　　
　　胜姚黄靳黄，千叶黄花也。有紫橒心，开头可八九寸许，颜色深于姚黄，然精彩未易胜也。但频年有花，洛人所以贵之。出薪氏之圃因姓得之，皆在姚黄之前。洛人贵之皆不减姚花。但鲜洁不及姚而无青心之异焉。可以亚姚而居丹州黄之上矣。
　　
　　牛家黄，亦千叶黄花。其先出于姚黄，盖花之祖也。色有红与黄相同，类一捻红之初开时也。真宗自汾阴还，驻跸淑景亭，赏花宴诸从臣，洛民牛氏献此花，故后人谓之牛花。然色浅于姚而微带黄色，其品目当在姚靳之下矣。
　　
　　千心黄，千叶黄花也。大率类丹州黄而近瓶碎近蕊特盛，异于众花，故谓之千心黄。
　　
　　甘草黄，千叶黄花也。色红，橒心色微浅于姚黄。盖牛丹之比焉。其花初时多单叶，今名园培壅之盛变干叶。
　　
　　丹州黄，千叶黄花也。色浅于靳而深于甘草黄。血橒心深红，大可丰叶。其花初出时，本多时，名园栽接得也，间成千叶，然不能岁成就也。
　　
　　闵黄，千叶黄花也。色类甘草黄而无橒心。出于闵氏之圃，以此得名，其品地盖甘草黄之比欤。
　　
　　女真黄，千叶浅黄色花也。元丰中，出于洛氏银李氏园中，李以为异，献于大尹潞公，公见而要之命 女真黄。其开头可八九寸许，色类丹州黄而微带红，温淘淘匀荣，其状色端整类刘师阁而黄。诸名圃皆未有，然亦甘草黄之比欤。
　　
　　丝头黄，千叶黄花也。色类丹州黄，外有大叶如盘，中有碎叶一簇，可百余分。碎叶之心有贯丝数十茎耸起而特立，高出于花叶之上，故目之为丝头黄。唯天黄寺僧房中一本特佳，他圃未之有也。
　　
　　御袍黄，千叶黄花也。色与开头大类女真黄。元丰应天院神御花圃中植山蓖数百，忽于其中变此一种，因目之为御袍黄。
　　
　　状元红，千叶深红花也。色类丹砂而浅，叶杪微淡，近萼渐深，有紫橒心，开头可七八寸。其色甚美，迥出众花之上，故洛人以状元呼之。惜乎开头差小于魏花，而色深过之远甚，其花出于安国寺张氏家，熙宁初方有之，俗谓之张八花。今流传诸圃甚盛，龙岁有此花，又特可贵也。
　　
　　魏花，千叶肉红花也。本出晋相魏仁溥园中，今流传特盛。然叶最繁密，人有数之者，至七百余叶而大如盘。中堆积碎叶，突起圆整如覆钟状，开头可八九寸许，其花端丽，精彩莹洁，异于众花。洛人谓姚黄为王，魏花为后，诚为善评也。近年又有胜魏、都胜二品出焉。胜魏似魏花而微深，都胜似魏花而差大，叶微带紫红色。意其种皆魏花之所变欤。岂寓于红花本者其子变为为胜魏，寓于紫花本者其子变而为都胜也？
　　
　　瑞云红，千叶肉红花也，开头大尺余，色类魏花微深。然碎叶差大，不若魏之繁密也。叶杪微如云卷状，故以瑞云目之。然与魏花迭为盛衰，魏花多则瑞云少，瑞云多则魏花少。意者草木之妖，亦相忌疾而势不并立矣。
　　
　　岳山红，千叶肉红花也。本出于嵩岳，故此得名。色深于瑞云，浅于状元红，有紫橒心，鲜洁可爱花唇微淡，近萼浙深，开头可八九寸。间金，于叶红花也。微带紫而类金系腰，开头可八九寸许，叶间有黄蕊，故以间金目之，其花盖天，黄蕊之所变也。
　　
　　金系腰，千叶黄花也。类间金而无蕊，每叶上有金线一道，横于半花上，故目之为金系腰。其花本出于缑氏山中。
　　
　　一捻红，千叶粉红花也，有橒心。花叶之杪各有深红一点，如美人以胭脂手捻之，故谓之一捻红。然开头差小，可七八寸许。初开始多青折，开时后变成红耳。
　　
　　九萼红，千叶粉红花也，茎叶极高大，其苞有青跃九重，苞未拆时，特异于众花，花开必先青，折数日然后色变红。花叶多铍蹙，有类揉草。然多不成就。偶有成者，开头盈尺。
　　
　　刘师阁，千叶浅红花也。开头可八九寸许，无橒心。本出长安刘氏尼之阁下，因此得名。微带红黄色，如美人肌肉然。莹白湿润，花亦端正。然不常开，率数年乃见一花耳。
　　
　　寿安有二种，皆千叶肉红花也，出寿安县锦屏山中，其色似魏花而浅淡。一种叶差大，开头不大，因谓之大叶寿安。一种叶细，故谓之细叶寿安云。
　　
　　洗妆红，千叶肉红花也，元丰中，忽生于银李圃山篦中，大率似寿安而小异。刘公伯寿见而爱之，谓如美妇人洗去朱粉，而见其天真之肌，莹洁温润，因命今名。其品第盖寿安，刘师阁比欤。
　　
　　蹙金球，千叶浅红花也。色类金而叶杪铍蹙，内有黄棱断续于其间。因此得名，然不知所出之因。今安胜寺及诸园皆有之。
　　
　　探春球，千叶肉红花也。开时在谷雨前，与“一百五”相次开。故目曰探春球。其花太率类寿安红，以其早开，故得今名。
　　
　　二色红，千叶红花也。元丰中出于银李园中，于接头一本上歧分为二色，一浅一深。深者类间金，浅者类瑞云。始以为有接头，祥细视之，实一本也。岂一气所钟而有深浅厚薄之不齐欤？大尹潞公见而赏异之，因命今名。
　　
　　蹙金楼子，千叶红花也。类金系腰，下有大叶如盘，盘中碎叶茂密耸起而圆整，特高于众花。碎叶铍蹙，互相粘缀，中有黄蕊，间杂于其间。然叶之多虽魏花不及也。元丰中，生于袁氏园中。
　　
　　碎金红，千叶粉红花也。色类间金，每叶上有黄旦如星如黎粟大故谓之碎金红。
　　
　　越山红楼子，千叶粉红花也。本出自会稽，不知到洛之因。近心有长叶数十片耸起而特立，状类重叠莲，故有楼子之名。
　　
　　彤云红，千叶红花也。类状元红，微带绯色，开头大者几盈尺，花唇微红、近萼渐深，橒心之中皆莹白，类御袍红。本出月波堤之福严寺，司马温公见而爱之，目之为彤云红也。
　　
　　转枝红，千叶红花也。盖间岁乃成千叶，假如今年南之千叶，北之多叶，明年北之千叶，南之多叶。每岁互换，故谓之转枝红。其花大率类寿安云。
　　
　　紫粉旋心，千叶红花也。外有大叶十数重如盘，盘中有碎叶百许簇于瓶心之外，如旋心芍药，然上有紫粉丝数十茎，高出于碎叶之表，故谓之曰紫粉旋心。元丰中，生于银李圃中。
　　
　　富贵红，不晕红，寿妆红，玉盘妆，皆千叶粉红花也，大率类寿安而有小异。富贵红色差深而带绯红色，不晕红次之，寿妆红又次之。玉盘妆最浅淡者也，大叶微白，碎叶粉红故得玉盘妆之号。
　　
　　双头红，双头紫者，皆千叶花也。二花皆并蒂而生如鞍子而不相连属者也。唯应天神御花圃中有之，不有多叶者，盖地势有肥瘠，故有多叶之变耳。培壅得地力有簇五者，然开头愈多，则花愈小矣。
　　
　　左紫，千叶紫花也。色深于安胜，然叶杪微白，近萼渐深，突起圆整有类魏花，开可八九寸，大者盈尺。此花最先出，国初时生于蒙民左氏家。今洛中传接者甚多，然难得真者。大抵多转不成千叶，虽长寿院弥陀寺一本特佳，岁岁成就。旧谱所谓左紫，即齐头紫，如碗而平，不若左紫之繁密圆整，而有夫含棱之异云。
　　
　　紫绣球，千叶紫花也。色深而莹泽，叶黄而圆整，因得绣球之名。然稚得欠花，崐大率类左紫云。但叶杪白色，不如左紫之唇白也。比之陈州紫、袁家紫，特大同而崐小异耳。
　　
　　安胜，紫花也。开头径尺余。本出于城中千叶安胜院，因此得名，近岁左紫与绣球最难绣花，唯安胜紫与大宋紫特盛，岁岁皆有，故名圃中传接甚多
　　
　　大宋紫，千叶紫花也。本出于永宁县大宋川豪民李氏之圃，因为大宋紫。开头极盛，径尺余，众花无比其大者。其色大率类安胜紫云。
　　
　　顺圣，千叶花也。色深，类陈州紫。每叶上有白缕数道，自唇到萼，紫白相间，浅深同，开头可八九寸许。熙宁中方有。
　　
　　陈州紫、袁家紫，一色花，皆千叶，大率类紫绣球，而圆整不及也。
　　
　　潜溪绯，本千叶绯花也，有皂橒心色之致美，众花少与比者。出龙门山潜溪寺，本后唐相李沣别墅。今寺僧元好事者，花亦不成千叶。民间传接者虽众，大率皆多叶花耳惜哉！
　　
　　玉千叶、白花无橒心，莹洁如玉，温润可爱。景佑中，开于范尚书宅山篦中，细叶繁密，类魏花而白。今传接于洛中虽多，然难花。不岁成千叶也。
　　
　　玉楼春，千叶白花也。类玉蒸饼而交，有楼子之状。元丰中生于河清县左氏家，献于潞公，故名曰玉楼春。
　　
　　玉蒸饼，千叶白花也，本出延州，及流传到洛，而繁盛过于延州时。花头大于玉千叶，杪莹白，近萼微红，开头可盈尺。每到盛开，枝多低，亦谓之软条花云。
　　
　　承露红，多叶红花也，每朵各有二叶，每叶之近萼处，各成一个鼓子花样。凡有十二个，唯叶杪折展与众花不同。其下玲珑不相倚着，望之如雕缕可爱。凌晨如有甘露盈润，其香益更旖旎。与承露紫大率相类，唯其色异耳。
　　
　　玉楼红，多叶花也，色类彤云红，而每叶上有白缕数道若雕镂然，故以玉楼目崐之。
　　
　　一百红者，千叶红花也。洛中塞食众花未开，独此最先，故此贵之。
　　
　　绮园牡丹谱序 近代 刘辉晓
　　
　　刘辉晓
　　
　　     清道光时为武定府阳信县岁进士，曾任贯城教谕，其他情况不详。
　　
　　
　　    花之以富贵之品浓艳时者，首推牡丹。世以崇梅爱菊为高，爱牡丹者近俗。不知彭泽孤山际，休明登台省，终以清寒隐逸而逃也。然，小隐天津，冷眼富贵，亦宜于春日暄妍，移情贵客。韶光明媚，省识花王，来曹州之葭密都。州城南，地多桑麻，养花者少。余表兄献廷先生性爱菊，罗致根芽数十百种，每重阳前后移盆列几，布满室堂，不减东篱遗韵。及表兄弃世，余表侄国干养菊不辍。庄西广栽果木，周匝一园，中置一草亭，缭以柏墙，外门东向，曰“绮园”。亭前养菊，秋晚移请客室，郁郁芬芬不改昔年，所谓视其几案不忘父志耶。但纸醉金迷，仅恐寒蝶瘦之天；燕舞莺娇，少酣酒染衣之植。是有家承之秋实，无庶子之春华也。于是亭之西，界以藩篱，较植菊之园广轮倍加，别立一园。中为南北小径，左右调为两畦，尽植牡丹。每株相间各五尺许，不下四五百本。谷雨后，余尝两至其地，见姹紫嫣红，含蕊皆放，交错如锦，夺目如霞，灼灼似群玉之竞集，煌煌若五色之相宣。何只四香阁上露莹红珠，宝栏边香吹锦撷，怡颜哉！余素未究其心，不别其类，益昧其名，空闻魏紫、姚黄讵识鞓红、欧碧？幸余表孙继襄频频指示，并选出牡丹花谱一册，且嘱为序。谨按其述说，挈黑、白、黄、绿、紫、红、杂色为纲，析以叶之尖圆，茎之短长，宜阴宜阳为注，移其名一百四十有奇。举是花之形状、品种、性情，无不尽注于谱。余叹为一草一木莫不有理，是格物之一端乎！ 
　　
　　抑闻牡丹始名木芍药，而后有谢公康乐肇赐嘉名；厥后，白氏作歌，欧阳制序，钱思公书诸障，其用精不若是谱也。且是花以洛阳甲天下，他若殷红一色，共羡临芳殿前，粉雪千群，争夸慈恩寺里；沉香亭，君王带笑；仙春馆，妃子留痕。俱长安旧事。恐积块变化，末植他土也。乃地脉转移，南北无定。曩以何氏凝香园一时擅胜。未几，郡北赵氏桑篱园更出其名。今则 氏诸园之花与郡北多寡不等，而丰硕蔚茂，各各得色；有突过于从前。此昔人谓羯鼓催花，花神相助，精采在其斯乎？邵子诗，冷眼人间富贵花，想其对此而亦转盼垂青，若昌黎之“长年是事皆抛尽，今日栏边眼暂明”也。因题诸谱而之序。 
　　
　　时值道光十九年岁在己亥武定府阳信县岁进士任贯城教谕刘辉晓题。 
　　
　　曹州牡丹谱 清 余鹏年
　　
　　序
　　
　　    曹州牡丹之盛，著于谈资久矣。而纪述未有专书。怀宁余伯扶考廉，博学工诗，主讲席于此。壬子春，予以报最北上，及旋役至曹，伯扶为予言，二月杪覃溪阁学师来按试，试竣，相见，属以花应用谱，伯扶因考之往籍，征诸土人，别其名色种族，及夏月而谱成。冬，予谒于省垣，受其谱而读之，厘然可备典故，师因属予序而付诸梓。昔欧阳公于钱思公楼下小屏间见细书牡丹名九十余种，及其著于录者才二十余种耳。今曹州乡人所植，盖知之而不能言，而士大夫博雅稽古者，又或言之而不切时地。伯扶乃能订今古、证同异，又附以栽接之法，俾后之骚人墨客，皆得有所援据，而予以莅事之余，得闻师门绪论复得伯扶名笔，以共传不朽，实与邑之人士胥厚幸焉。故不辞而序其概如此。乾隆癸丑春三月，知菏泽县事宛平安奎文序。
　　
　　自 序
　　
　　
　　《素问》：清明次五日，牡丹花。牡丹得名，其古矣乎。考《汉志》有《黄帝内经》，《隋志》乃有《素问》，非出远也。《广雅》白芍 ，牡丹也。《本草》：芍药一名白芍 。崔豹《古今注》芍药有草木二种，木者花大而色深，俗呼为牡丹。李时珍曰：色丹者为上，虽结子而根上生苗，故谓之牡丹。昔谢康乐谓永嘉水际竹间多牡丹。又苏颂谓山牡丹者，二月梗上生苗叶，三月花，根长五七尺。近世人多贵重，欲其花之诡异，皆秋冬移接，培以壤土，至春盛开，其状百变，斯其始盛欤。唐盛于长安，在《事物纪原》。洛阳分有其盛，自天后时已然。有宋鄞江周氏《洛阳牡丹记》自序：求得唐李卫公《平泉花木记》、范尚书、欧阳钱思公双桂楼下水屏中所录九十余种，但言其略。因以耳目所闻见，及近世所出新花，参校三贤谱记，凡百余品，亦殚于此乎。陆放翁在蜀天彭为花品，云皆买自洛中。僧仲林《越中花品》绝丽者才三十二。唯李英《吴中花品》皆出洛阳花品之外。张邦基在作《陈州牡丹记》，则以牛家缕金黄傲洛阳以所无。薛风翔作《亳州牡丹史》，夏之臣作崐评，上品有天香一品、万花一品。东坡所云变态百出，务为新奇，以追逐时好者，不可胜纪已。曹州之有牡丹，未审如于保时。志乘略不载。其散栽于它品者，曰：曹州状花红、乔家四瓜瓤、金玉交辉、飞燕红妆、花红平头、梅州红、忍济红、倚新妆等，由来亦旧。予以辛亥春至曹。其至也，春已晚，未及访花。明年春，学使者阁学翁公来试士，谒之，问曰：“作花品乎”？曰‘未也’。翁公案试它府，去，缄诗至曰：“洛阳花要订平生”，盖促之矣。乃集弟子之知花事，园丁之老于栽花者，偕于游诸圃，勘视而笔记之。归而质以前贤之传述，率成此谱。欧阳子云：但取其特著者，次第之而已。乾隆五十七年四月十日怀宁余鹏年自序于重华书院。 
　　
　　花正色     花间色
　　
　　    花正色(计三十四种)
　　
　　黄者七种      青者一种      红者十五种      白者八种       黑者三种
　　
　　
　　
　　黄者七种
　　
　　金玉交辉(俗名金玉灵)：
　　
　　绿胎修干，花大瓣，层叶黄蕊，贯珠累累出房外，开至欲残尚似放时。此曹州所自出，薛《史》品居第一。
　　
　　金轮：
　　
　　肉红胎，近胎二层叶，胎下护枝叶俱肉红，茎挺出，花淡黄。间背相接，圆满如轮，其黄气毬之族欤？实异品也。
　　
　　黄绒铺锦(一名金粟，一名丝头黄)：
　　
　　细瓣如卷绒缕，下有四五瓣差阔连缀承之，上有金须布满，殆张所谓缕金黄者。
　　
　　姚黄(俗名落英黄)
　　
　　此花黄胎，护根叶浅绿色，疏长过于花头，若拥若覆。初开微黄，垂残愈黄。薛《史》有大黄最宜相阴，簪之瓶中，经宿则色可等。秋葵者似之，第大黄无青心稍异。
　　
　　禁院黄(俗名鲁府黄)：
　　
　　花色亚于金轮，淡高秀，欧《品》所谓姚黄别品者。曹人传是明鲁王府中种。考明诸王分封曹地者，钜野王泰澄龙 ，定陶王铨鑨，不闻有鲁王。因检府志，钜野王后辄称鲁宗，此鲁府之名所自，盖不可征实如此。 
　　
　　御衣黄： 
　　
　　胎类姚黄，唯护枝叶红色，有千叶单叶二种。千叶者诸谱称色似黄葵是也。单叶肤理轻皱，弱于渊绡，爱重之者，盖不以千叶为胜。 
　　
　　庆云黄： 
　　
　　质过御衣黄，色类丹州黄，而近萼处带浅红。昔人谓其郁然轮囷，兹则见其温润匀荣也。
　　
　　青者一种 
　　
　　雨过天青(俗名补天石)： 
　　
　　白胎翠茎，花平头，房小色微青，而列晚。或以欧碧当之，初旭才照，露华半稀，清香自含，流光俯仰，乃妆窑天青色也，率易以今名。
　　
　　红 者 十 五 种 
　　
　　飞燕红妆 (一名红杨妃)： 
　　
　　此花细瓣修长，薛凤翔《亳州牡丹史》云得自曹州方家，今遍讯之盖不知有此名，疑即飞燕妆。然飞燕妆有三种，一花色兼红黄，一深红起楼子，一白花类象牙色，皆非也。有告予曰：“薛史载方家银红二种，色态颇类，茅树头绿叶稍别者，宜细审之。及观至所谓长花○ 者，绿胎碧叶和朵，花色光彩动摇信然。
　　
　　药膏红(俗名脂红)：
　　
　　脂茎俱红，其花大瓣若胭脂点成，光莹如镜。
　　
　　乔家西瓜瓤：
　　
　　尖胎枝叶青长，花如瓜中红。薛《史》谓类软银红。予直以为飞燕红妆之别品耳。又即桃红西瓜瓤。
　　
　　大火珠(一名丹炉焰)：
　　
　　胎茎俱绿，花色深红，内外掩映，若燃花焰荧流。
　　
　　赤朱衣(一名一品朱衣，一名夺翠)：
　　
　　花房鳞次而起，紧实而圆，体婉娈，颜渥Nan，凡花于一瓣间色有浅深，惟此花内外一如含丹。
　　
　　梅 州 红：
　　
　　圆胎圆叶，花瓣长短有序，色近海棠红，然性喜阴。花户解弄花，而不解护持风曰，故其类不繁。
　　
　　春江飘锦(一名新红娇艳)：
　　
　　花乃梅红之深重者，艳似海霞烘日，蜃气未消，千叶盛开，出亳州天香一品上，稍恨单叶时多。
　　
　　娇红楼台：
　　
　　胎茎似王家红，体似花红绣毬，色似宫袍红，有浅深两种。
　　
　　珠 砂 红：
　　
　　花叶甚鲜，向日视之如猩血，妖丽夺目。或云一名醉猩猩，一名迎日红，曹人呼为蜀江锦。
　　
　　妒 娇 红：
　　
　　青胎花头圆满，朱房嵌枝，绚如剪彩，叠如碎霞，盖天机圆锦之比。曹人以其色可冠花品也，以百花妒名之。
　　
　　花红萃盘(一名珊瑚映目)：
　　
　　红胎枝上护叶窄小，条亦颇短，房外有托，瓣深桃红色，绿趺重萼。
　　
　　洒金桃红(一名丹灶流金)：
　　
　　胎茎俱浅红色，花色深红，大瓣如盘，破痕铍蹙，黄蕊散布，周记蹙金楼子即此。 
　　
　　状元红：
　　
　　重叶深红花，其色与鞓红、潜绯相类。有紫檀心，天资富贵。昔人名之曰曹州状元红，以别于洛中之状元红也。 
　　
　　榴 红： 
　　
　　千叶楼子，色近榴花。 
　　
　　花红平头： 
　　
　　绿胎花平头，阔叶，色如火，群花中红而照耀者，出胡氏。
　　
　　白者八种 
　　
　　昆山夜光： 
　　
　　胎茎俱绿，枝上叶圆大，宜阳，成树花头难开，开则房紧叶繁，绸缪布护如叠碎玉，乃白花中之最上乘，可谓自明无月夜。古名灯笼，有以也。别品细秀，瓣如梨花，意态闲远，名梨花雪。 
　　
　　绿珠坠玉楼 (俗名青翠滴露)： 
　　
　　长胎，胎色与茎俱同。昆山夜光，花白溶溶，蕊绿瑟瑟。
　　
　　玉 楼 子：
　　
　　茎细，秀花挺出，千叶起楼，如水月楼台，迥出尘表。曹人以其绒叶细砌如塔，以雪塔名之。
　　
　　瑶台玉露(俗名一捧雪)：
　　
　　花蕊俱白。 
　　
　　玉美人： 
　　
　　大叶色如传粉，俗名何白以此。 
　　
　　雪 素： 
　　
　　粉胎，开最晚，叶繁而蕊香，俗呼为素花魁，固不如旧名雪素之雅称，今仍易之。 
　　
　　金星雪浪： 
　　
　　白花黄萼，互相照映，花头起楼，黄蕊散布，常以此乱黄绒铺锦。 
　　
　　池塘晓月： 
　　
　　胎蕊细长，而黄枝上叶亦带微黄，花色似黄而白，亦白花之中之异者，予名之曰晚西月。
　　
　　
　　黑者三 种 
　　
　　    烟笼紫玉盘：
　　
　　高耸起楼，明如点漆，如松○烟，即昔人所谓油红，最为异色。
　　
　　墨 葵：
　　
　　朱胎，碧茎，大瓣平头，花同烟笼紫玉盘，又有即墨子者，亦种。
　　
　　墨洒金(一名墨紫映金)：
　　
　　胎绿而浅，枝上叶碧而细，花头似墨剪绒，花瓣每有金星掩映，单叶者亦然，第枝上叶色黄，此其所异。 
　　
　　
　　   花间色(计二十二种) 
　　粉色十一种        紫者六种        绿者五种       附 记 七
　　
　　粉色十一种 
　　
　　
　　独占先春：
　　
　　红胎多叶，花大如碗，瓣三寸许，黄蕊檀心，易开最早，疑诸谱以为一百五者，即其种。但彼云白花，此粉色耳。
　　
　　粉黛生春：
　　
　　质视独占先春，花头稍紧满，曰午艳生，类银红犯，开期最后。
　　
　　三 奇：
　　
　　红胎，三棱紫茎，圆叶粉花，柔腻异常。
　　
　　醉 西 施：
　　
　　粉白中生红晕，状如酡颜，俗以晕圆如珠，名为斗珠光。
　　
　　醉 杨 妃：
　　
　　胎体圆绿，花房倒缀，盖茎弱不腾扶持也，故以醉志之。其花萼间生五六大叶，阔三寸许，围拥周匝，质本白而间以藕色。薛史载有方式尝以此花子种出者，名醉玉环，品以杨妃为玉环之母，以辞害义者矣。
　　
　　绛纱笼玉：
　　
　　肉红圆胎，枝秀长，花平头，易开，质本白而内含浅绀，外则隐有紫气笼之，昔人谓如秋水浴洛神，名曰秋水妆者是也，品最贵。
　　
　　淡 藕 丝(一名胭脂界粉，一名红丝界玉)：
　　
　　绿胎紫茎，花如吴中所染藕色，花瓣中擘一书红丝，片片皆同，旧品中有桃红线者，即此种。 
　　
　　刘师阁 (俗名雅淡妆)： 
　　
　　千叶白花带微红，无檀心。周志谓出长安刘氏尼之阁下，因此得名。莹白湿润，如美人肌。然不常开，率二三年乃一见花。或作刘师哥，误。
　　
　　庆云仙(一名睡鹤仙)：
　　
　　绿胎修茎，花面盈尺，花心出二叶，丰致洒然。 
　　
　　锦幛芙蓉： 
　　
　　大千叶花也，无碎瓣，花色如木芙蓉，蕊油浅碧。清致宜人。 
　　
　　一 捻 红： 
　　
　　多叶，浅红，叶杪深红，一点，如指捻痕。旧传杨妃匀面馀脂印花上，明岁花开，片片有指印红迹，故名。
　　
　　紫者六种
　　
　　魏 紫：
　　
　　紫胎肥茎，枝上叶深绿而大。花紫红。乃周记所载都胜，记曰：“岂魏花寓于紫花本者，其子变而为都胜耶”。盖钱思公称为花之后者，千叶肉红，略有粉梢，则魏花非紫花也。
　　
　　紫 金 荷：
　　
　　茎挺出，花大而平，如荷叶状。开时侧立翩然，紫赤色黄蕊。
　　
　　西 紫(一名萍实焰)：
　　
　　此花深紫，中含黄蕊。 树本枯燥如古铁色，每至九月，胎芽红润，真不异珊瑚枝。
　　
　　朝天紫(一名紫衣冠群)：
　　
　　花晚开，色正紫。杨升菴词品谓如金紫大夫之服色，故名。后人以名曲。今以紫作子非。
　　
　　紫玉盘：
　　
　　淡红胎，短茎，花齐如截，即左花也。亦谓之平头紫。
　　
　　紫云芳(一名紫云仙)：
　　
　　千叶楼子，紫色深回，仿佛烟笼，易开耐久，第香久清耳。
　　
　　绿者五种
　　
　　豆 绿：
　　
　　碧胎修茎，花大叶千，叶层起楼，异品也。盖八艳妆之一。薛史谓八艳妆者，八种花，有云秀，洛妃、尧英等名，出自亳州。邓氏桉曹州花多移自亳。
　　
　　萼绿华(一名鹦羽绿，一名绿蝴蝶)：
　　
　　胫茎俱同豆绿，千叶，大瓣起楼，群花卸后始开。 
　　
　　奇 绿： 
　　
　　此花初开，瓣与蕊俱作深红色，开盛则瓣变为浅绿，而蕊红愈鲜，亦花之异者。 
　　
　　瑞 兰： 
　　
　　胎茎花叶俱清浅似兰，当为逸品。然自来赏之者稀，何也？ 
　　
　　娇容三变： 
　　
　　初开色绿，开盛淡红，开久大白。薛史谓初紫继，落乃深红，故曰娇容三变。欧记中有添色，疑即此是。桉乃袁石公记为芙蓉三变者，目为娇容误矣。昔冀王宫花品，宋景佑沧州观察使记花凡五十种，以潜溪绯平头紫居正一品，分为三等九品。又荥阳张峋撰《花谱》二卷，以花有千叶多叶之不同，创例分类，凡千叶五十八种，多叶六十三种，盖皆博备精究者之所为，予病未能也。特分正色间色，正色黄为中央，首列之。次青红白黑。间色粉紫绿三种，又次于后，凡五十六种。 
　　
　　　
　　
　　　
　　
　　附 记 七
　　
　　秋社后重阳以前，将单叶花本如指大者离地二三寸许，斜削一半，取千叶花新旺嫩条，亦斜削一半，贴于单叶花本削处，壅以软土，罩以若蒻叶，不令见风日，向留一小户，以达气。至春，乃至其覆，或斫小栽子，洛人所谓山蓖子，沼地为畦塍，种之，亦至秋乃接，则皆化为千叶。此接法之繁其族者也。有用椿树高五七尺或丈余者接之，可平楼槛，唐人谓楼子牡丹者。此则不患非高花，此接法之助其长者也。又立春若是子日，茄根上亦可接，不出一月，花即烂熳。盖试有成效○有成书。《洛阳风俗记》曰洛人家家有花，而少大树，盖其不接则不佳也。曹州亦然。凡蓄花者任其自长，年长才二三寸，种异者不能以寸，虽十年所树，立地不足四尺，过此老而不复花。又芟其枝矣。当花盛时，千叶起楼，开头几盈七八寸，如矮人戴高冠，了不相称。 
　　
　　移花或曰宜秋分后，如天气尚热，或遇阴雨，九月亦可。或曰中秋为牡丹生日，移栽必旺。僧仲林《越中花品》亦称八月十五日为移花日。今曹州移花悉于是日。 始先规全根宽以掘之，以渐至近，戒损细根。然如旧法，必将宿土洗净，再用酒洗。每窠用粪土白蔹拌匀，又用小麦下于窠底，夫然后植，固不谓然提牡丹与地平，使其根直，以细土覆满，土与干上旧痕平，戒少高低，戒勿筑实，然如旧法，必以河水或雨水浇之，过三四日再浇，兹则直浇以井水，不择河与雨也。旧法分花崐，检长成大科茂盛者一丛，或七八枝或十楼枝，持作一把，摔土去，细视有根处擘开。今曹州善分花者谓当辨老根细根，老根其本根也，不可擘，擘则伤，腐败随之。唯细根其新生者附于本根，而后擘之。因就问栽法，如用轻粉硫黄和黄土擦根上方植窠内，盖皆不顾。 
　　
　　牡丹根甜多引虫食，唯白蔹能杀虫，故欧记云种花必择善地，尽去旧土，以细土用白蔹末和之。今不闻有此。岂曹州花根不矩乎？抑少食根虫乎？然则旧法繁重皆难尽信也。又《群芳谱》引栽种法，六月中枝角微开，露见黑子收置至秋分前后种之。顾桉养法之法，一本发楼朵者，择其小者去，只留一二朵，谓之打剥。花才落即剪其枝，不令结子，惧其易老也。花落则剪子，且难结，安所得子而种之。明袁宏道《张园看花记》云主人每见人间花实，即采而归种之，二年芽始茁，十五年始花，特一家言耳。 
　　
　　欧记浇花亦自有时。九月旬日一浇，十月十一月三日二日一浇，正月隔日一浇，二月一日一浇。在《群芳谱》谓正月一次，二月三次，三月五次，九月三五日一次，十月十一月一次，或二次，且曰六月暑中月忌浇。王敬美云：人言牡丹性瘦喜崐粪，此殊不然。余圃中亦用粪，乃佳。予谓浇花如欧《记》、《群芳谱》又皆不然。书院中旧有牡丹，人言多年不花矣。予于去夏课园丁早暮以水浇之，至十朋少止，今春皆作花。固知老圃虽小道，亦有调停燥湿当其可之谓时也。 
　　
　　曹州园户种花如种黍粟，动以顷计。东郭二十里盖连畦接畛也。看花之局在三月杪。顾地多风，花开必有飚风，欲求张饮○幕，车马歌吹相属，多有轻云微雨如泽国。此月盖所不能，此大恨事。园户曾不解异花间作棚屋者，无有花，无论宜阴室阳皆暴露于飚风烈日之前，虽弄花一年，而看花乃无五日也。昔李○游洛阳园，才过花时，复为破垣遗灶相望，可胜慨乎！ 
　　
　　《帝京景物略》右安门外草桥，土近泉，居人以种花为业。冬则温火暄之，十月中即有牡丹花。今曹州花可以火烘开者三种，曰胡氏红，曰保白，曰紫衣冠。陆放翁《天彭风俗记》云花户多植花以谋利，岁尝以花饷诸台及旁郡，蜡蒂筠篮，旁午于道。曹州自移花日后旁午于道者，盖亦载花车斑班云。 
　　
　　天彭牡丹谱 宋 陆游
　　
　　花品序第一　
　　
　　牡丹，在中州，洛阳为第一。在蜀，天彭为第一。天彭之花，皆不详其所自出。土人云，曩时，永宁院有僧种花最盛，俗谓之牡丹院，春时，赏花者多集于此。其后，花稍衰，人亦不复至。崇宁中，州民宋氏、张氏、蔡氏，宣和中，石子滩杨氏，皆尝买洛中新花以归。自是，洛花散于人间，花户始盛。皆以接花为业，大家好事者皆竭崐其力以养花。而天彭之花遂冠两川。今惟三井李氏、刘村毋氏、城中苏氏、城西李氏花特盛。又有余力治亭馆，以故最得名。至花户连畛相望，莫得其而姓氏也。天彭三邑皆有花，惟城西沙桥上下花尤超绝。由沙桥至堋口，崇宁之间亦多佳品。自城东抵蒙阳，则绝少矣。大抵花品种近百种，然著者不过四十，而红花最多，紫花黄花白花各不过数品，碧花一二而已。今自状元红至欧碧以类次第之，所未详者，姑列其名于后，以待好事者。
　　
　　状元红   祥  云   绍兴春   胭脂楼   玉腰楼
　　
　　金腰楼   双头红   富贵红   一尺红   鹿胎红
　　
　　文公红   政和春   醉西施   迎日红   彩  霞
　　
　　叠  罗   腾叠罗   瑞露蝉   乾  花   大千叶
　　
　　小千叶
　　
　　上（右）二十一品红花
　　
　　紫绸毯  乾道紫  泼墨紫  葛巾紫  福严紫
　　
　　上（右）五品紫花
　　
　　禁苑黄  庆云黄  青心黄  黄气球
　　
　　上（右）四品黄花
　　
　　玉楼子  刘师哥  玉覆盂
　　
　　上（右）三品白花
　　
　　欧  碧
　　
　　上（右）一品碧花
　　
　　转枝红  朝霞红  洒金红  瑞云红  寿阳红
　　
　　探春球  米囊红  福腾红  油  红  青丝红
　　
　　红鹅毛  粉鹅毛  石榴红  洗妆红  蹙金球
　　
　　间绿楼  银丝楼  六对蝉  洛阳春  海芙蓉
　　
　　腻玉红  内人娇  朝  紫  陈州紫  哀家紫
　　
　　御衣紫  靳  黄  玉抱肚  胜  琼  白玉盘
　　
　　碧水盘  界金楼  楼子红
　　
　　上（右）三十一名未祥
　　
　　　
　　
　　
　　花释名第二
　　
　　　
　　
　　洛花见纪于欧阳公者，天彭往往有之。此不载，载其著于天彭者。彭人谓花之多叶者，京花，单叶者川花。近岁尤贱川花，卖不复售。花少而富，至三春则花稍多。及成树，花虽益繁，而花叶减矣。状元红者，重叶深红花，其色舆鞓红、潜绯相类，而天姿富贵。彭人以冠花品，多叶者谓之第一架，叶少而色稍浅者谓之第一架，以其高出众花之上，故名状元红。或曰旧制进士第一人即赐茜袍，此花如其色，故以名之。祥去著，千叶浅红花，妖艳多态，而花叶最多，花户王氏谓此花如朵云状，故谓之祥云。绍兴春者，祥云子花也，色淡红而花尤富，大者经尺，绍兴中始传。大抵花户多种花子，以观其变，不独祥云耳。燕脂楼者，深浅相间，如燕脂染成，重跌累萼，状如楼观。色浅者出于新繁勾氏，色深者出于花户宋氏。又有一种色稍下，独勾氏花为冠。金腰楼、玉腰楼皆粉红花而起楼子，黄白间之如金玉色，与燕脂楼同类。双头红者并蒂骈萼，色尤鲜明，出于花户宋氏。始秘不传，有谢主薄者，妈得其种，今花户往往有之。然养之得地，则岁岁皆双，不尔则间年矣，此花之绝异者也。富贵红者，其花叶圆正而厚，色若新染未乾者。他花皆落，独此抱枝而槁，亦花之异者。一尺红者，深红，颇近紫色，花面大几尺，故以一尺名之。鹿胎红者，乃紫花，与此颇异。文以红者，出于西京路公园，亦花之丽者。其种传蜀中，遂以文公名之。政和春者，浅粉红花，有丝头，政和中始出。醉西施者，粉白花，中间红晕状如酡颜。迎日红者，与醉西施同类，浅红花中特出深红花，开最早而妖丽夺目，故以迎日名之。彩霞者，其色光丽烂然如霞。叠罗者，中崐间琐碎如叠罗纹。胜叠罗者，差大于叠罗。此三品皆以形而名之。瑞露蝉亦粉红花，中抽碧心如合蝉状。乾花者，粉红花，而分蝉旋转，其花亦富。大千叶、小千叶崐、皆粉红花之杰者。大千叶无碎花，小千叶则花萼琐碎，故以大小别之。此二十一品皆红花之著者也。紫绣毯一名新紫花，盖魏花之别品也。其花叶圆正如绣球状，亦有起楼者，为天彭紫花之冠。乾道紫，色稍淡而晕红，出未十年。泼墨紫者，新紫花之子花也。单叶深黑如墨。欧公记有叶底紫，近之。葛巾紫，花圆正而富丽，如世人所戴葛巾状。福严紫，亦重叶紫花，其叶少于紫绣球，莫详所以得名。按欧公所纪有玉版白，出于福严院。土人云，此花亦自西京来，谓之旧紫花。岂亦出于福严耶？禁苑黄，盖姚黄之别品也。其花闲淡高秀，可亚姚黄。庆云黄，花叶重复，郁然轮囷，以故得名。青心黄者，其花心正青，一本花往往有两品，或正圆加球，或层起成楼子，亦异矣。黄气球者，淡黄檀心，花叶圆正，向皆丁承，敷腴可爱。玉楼子者，白花起楼，高标逸韵，自然是风尘外物。刘师哥者，白花带微红，多至数百叶，纤妍可爱，莫知何以得名。玉覆盂者，一名玉炊饼，盖圆头白花也。碧花止一品，名曰欧碧。其花浅碧而开最晚，独出欧氏，故以姓著。大抵洛中旧品，独以姚魏为冠。天彭则红花以状元红为第一，紫花以紫绣毯为第一，黄花以禁苑黄为第一，白花以玉楼子为第一。然花户岁益培接，新特间出，将不特此而已。好事者尚屡书之。
　　
　　
　　
　　风俗记第三
　　
　　天彭号小西京，以其俗好花，有京洛之遗风，大家至千本。花时，自大守而下，往往即花盛处张饮帐幕，车马歌吹相属，最盛于清明寒食时，在寒食前谓之火前花，其开稍久。火后花则易落。最喜阴晴相半一时，谓之养花天。栽接剥治，各有其法，谓之弄花。其有弄花一年，看花十日之语。故大家例惜花，可就观不敢轻剪。盖剪花则次年花绝少。惟花户则多植花以牟利。双头红初出时，一本花取直至三十千，祥云初出亦直七八千，今尚两千。州家岁常以花以诸台及旁郡，蜡蒂筠篮，旁午于道。予客成都六年，岁常得饷，然率不能绝佳。淳熙丁酉岁，成都帅以善价私售于花户，得数百苞，驰骑取之，至成都，露犹未唏。其大径尺夜宴西楼下，烛焰与花相映，发影摇酒中，繁丽动人。嗟乎！天彭之花，要不可望洛中，而其盛已如此！吏异时复两京，王公将相筑园第以相垮尚，予幸得与观焉，其动荡心目以宜何如如也？明年正月十五日
　　
　　曹南牡丹谱 清 苏毓眉
　　牡丹，秦汉以前无考，自谢康乐始。唐开元始盛于长安。每至春暮，车马若狂，以不变赏为耻。逮宋，洛阳之花又为天下冠。至明而曹南牡丹甲于海内。《五杂俎》载，曹一士人家牡丹有种至四十亩者。康熙戊申岁，余司铎南华。已酉三月，牡丹盛开，余乘款段遍游名园。虽屡遭兵燹，花木凋残，不及往时之繁，然而新花异种，竞秀争芳，不止于姚黄、魏紫而已也。多至一二千株，少至数百株，即古之长安、洛阳恐未过也，因次其名，以列于左。 
　　
　　牡丹花目 
　　
　　建红、夺翠、花王、秦红、；蜀江锦、万花主、一簇锦、丹凤羽、出赛妆、无双燕、珊瑚映日、姿貌绝伦 
　　
　　以上皆绛红色。绛红之中，各有姿态，艳冶不同。 
　　
　　宋红、井边红、百花妒、鳌头红、洛妃妆。 
　　
　　以上皆倩红色。 
　　
　　第一娇、万花首、锦帐芙蓉、山水芙蓉、万花夺锦。 
　　
　　以上皆粉红色。 
　　
　　焦白、建白、尖白、冰轮、三奇、素花魁、寒潭月、玉玺凝辉、天香湛露、满轮素月、绿珠粉。 
　　
　　以上皆素白色。 
　　
　　铜雀春、独占先春。 
　　
　　以上皆银红色。 
　　
　　墨紫茄色、烟笼紫玉盘、王家红、墨紫映金。 
　　
　　以上皆墨紫色。 
　　
　　栗玉香、金轮、瓜瓤黄、擎云黄。 
　　
　　以上皆黄色。 
　　
　　豆绿、新绿、红线界玉。 
　　
　　经上皆绿色。 
　　
　　瑶池春、藕丝金缠、斗珠、蕊珠、汉宫春。 
　　
　　以上皆间色。 
　　
　　胭脂点玉、国色无双、春闺争艳、胡红、惠红、枝红、玉锡、软玉温香、海天霞灿、杨妃春睡、龙白、紫云仙、馨玉仙、掌花案、状元红、伊红、雪榻、乌姬粉、平头粉、金玉交辉、映水洁临、何园白、娇容三变、花红剪绒、紫霞仙、亮采红。 
　　
　　以上诸口各色不同。 
　　亳州牡丹表 清 薛风翔
　　昔班孟坚作人表，次第有九；钟嵘评诗，列品惟四。则物之巨细精粗必有分矣。况于神花变幻百怪总归巨丽，藉使欣赏失伦，则何以当造化、谢花神乎？夫其意远态前，艳生相外，灵襟洒落，神光陆离，如伫如翔，欲惊欲狎，譬巫娥出来，宓女凌波，故曰神品。至于玉润珠明，光华韶佚，瑰姿艳质，悸魄小消魂，意者汉室之丽娟，吴宫之郑旦矣，故曰名品。亦有诡踪幻迹，异派殊宗，骋色流晖，不恒一态，岂龙○乎？抑狐尾也？故曰灵品。若夫品外标妍，局中兢秀，盈盈吴氏之绛仙，袅袅霍家之小玉，故曰逸品。又有绛唇玉貌，腻肉平肌，望灵芝于琼楼，阅丽华于藻井，都自撩人，总堪绝代，故日能品。抑或媚色娟如，粉香活若，徐娘老去，毕竟风流，潘妃到来，犹然羞涩，大雅不作，余响尚存，故曰具品。作花名表 
　　
　　花名表（表） 
　　
　　花之年
　　
　　丘道源《牡丹荣辱志》云，施之以天时，顾之以地利，节之以人事，其栽其接，无竭无灭；其生其成，不缩不盈。故表其年，使知衰残之期，时至事起而为之接命焉。牡丹子生者二年曰幼，四年曰弱，六年曰壮，八年曰强。秋接者立春曰弱，谷雨曰壮，三年曰强。生与接俱不能无分，分一年曰弱，二年曰壮，三年曰强，八年曰艾，十年曰耆，十五年老。耆则就衰，老则曰败。再接再分，就衰日败者复返本而连原。立春曰弱，一年曰弱矣，此驻颜之道。年表最为吃紧，栽接生成，按候而至，天时地利，人事之纪也。（表）
　　
　　牡丹八书
　　
　　种一
　　
　　种以下子言，故重在收子。喜嫩下不喜老。七月望后，八月初旬，以色黄为时，黑则老矣。大都以熟至九分，即为剪摘，勿令日晒，置风中，使其干燥。中秋以前，即当下矣。地宜向阳，揉上宜细熟，界为畦畛取子密布，上以一指厚土覆之，旋即痛浇，使满甲之仁，咸浸滋润。后此无雨，必五日六日一加浇灌，务令畦中常温。久雨，则又疏通之。若极寒极热，亦中遮护。苗既生矣，则又俟时三年之后，八月之中，更可移根。使如其法再二年余，必见异种矣。然子嫩者，一年即芽，微老者二年，极老者三年始芽。子欲嫩者，取其色能变也。种阳地者，取其色能鲜丽也。
　　栽二
　　
　　牡丹虽有爱阴爱阳不同，大都自亳以南喜阴，不畏霜雪。北地寒气劲烈，阴则多为所伤，以故，不可一例言也。又栽花不宜于燥，亦最恶污下。江北风高土硬，平地可栽。江南卑湿，须筑台高三尺许，亦不可太高，高则地气不接。栽法之要，量其根之长短，准凿坑之深浅宽窄。坑中心起一圆堆，以花根置堆上，令诸细根舒展，四重覆以软肥净土，勿掺砖石粪秽之物，筑土宜实不宜虚。立秋至秋分栽者，不可用大水浇灌，止以湿土杵实，恐秋雨连绵，水多根朽。重阳以后栽者，须以大水散土渗实之，布置每去二尺一本，庶根不交互，花自繁茂。
　　分三
　　
　　凡花最大者始可分，第宜察其根之文理，以利凿微引至○裆之会，乘其间而折之。每本细根亦须存五六茎，或一株分为二，繁者分为三，最要根干相称，依法栽培，以需其茂者也。但分后，花自薄弱，而颜色尽失其故，益泄气使然耳。不特根分而花弱色减，即以全根原本移过别土，亦必三年而元气始复，花之丰跃正色始见。况远携者乎？今觅花者，不知其故，动疑伪投，群不诬矣。花移近处，秋分前后无论已，或二三百里外，须秋分后方可。不然有气蒸根腐之虞。千里外，又须以土相和成淖以蘸花根，谓之浆花，花借滋养，稍久可耐。又以席草之类包裹，不使透风，自无妨生意。一人可负数十本，多则恐致损折。或近冬气寒，必加糠秕入裹中方妙。
　　接四
　　
　　《风土记》书接法不详，亦不甚中肯○。凡接花，须于秋分之后择其牡丹壮而嫩者为母。如一丛数枝，须割去弱者，取强盛者，存二三枝。皆入土二寸许，以细锯截之，用刀劈开，以上品花钗，两面削成凿子形，插入母腹，预看母之大小，钗亦如之。至于母口正者，钗固削正，母口斜者曲者，钗亦随其斜曲，务要大小相宜，斜正相当。倘有本大而钗小者，以钗就本之一边，必使两皮凑合，以麻松松缠之，其气庶几互相流通。盖因脉理在皮裹骨外之故，后用土封好，每封覆以二瓦，以避雨水。俟月余，启瓦拨土，视田本发有新芽，即割去之，伪密封如旧。明年二月初旬，又启拨看视如前法。盖一本之气，不宜泄于芽蘖，始凝注于接枝，本年花开，借胜原本矣。若不以旧法接修，漫然为之，必无生理。凡接须在秋分之后，早则恐天暖而胎烂也。养花之家，先须以老本分移单栽，侯发嫩枝，为接花母本也。隆庆以来，尚以芍药为本，万历庚辰以后始知以常品牡丹接奇花更易活也。故繁衍无既。
　　浇五
　　
　　初栽浇足，以后半月一浇，旱则旬日一浇。水不喜多，亦厌其少。多则根烂，少则枯干。从栽之后，入冬不冻，两旬一浇。不浇亦无害。正月、二月，宜数日一浇。三月，花有蓓蕾，或日未出，或下春时，汲新水，一二日一浇。夏则亦然。惟秋时不宜浇，浇则芽旺秋发，明年难为花矣。吾乡颜氏，于花盛开时，花下改土封池，满池注水，花可多延数日。浇用塘中久积水尤佳于新水。以其水暖而壮故也。浇水须如种芽法，成沟畦改水灌之，最省人力。不然，力不敷而花涸。二月以后，浇水如不足，花单而色减也。
　　养六
　　
　　新栽芽花，遇冬月，或以豆叶、柳叶围其根，嫩枝不寒，庶无损伤。《洛阳花记》云，以棘数枝置花丛上，棘气暖，可以辟霜，亦一法也。久栽伏土，根干苍老者不必尔。牡丹好丛生，久自繁冗。当择其枯老者去之。嫩者只留二三枝，一枝止留一芽二芽亦善。削尽旁枝，独本成树，至正月下旬，根下有抽白芽者即令削去，花必巨丽，谓之打剥。根下宿草，亦时芸之，勿令芜茂，分夺地力。花将开前五六日，须用布幔席薄遮盖，不但增色自是延久。若一经日晒，神彩顿失。秋后树上枯叶不可打落，叶落则有秋发之患。或自落太早，看胎将有发动，须预以薄绢将胎敷严，始免其病。不然，则明春花损矣。
　　医七
　　
　　花或自远路携归，或初分老本，视其根黑，必是朽烂，即以大盆盛水刷洗极净，必至白骨然后已，仍以酒润之，本闰易活。谚曰“牡丹洗脚”，正谓此也。间有土蚕能蚀花根，蝼蛄能齿根皮，大概白花根其多虫，自舞青猊与大黄更甚。凡花叶渐黄，或开花渐小，即知为蠹所损。旧方以白蔹、砒霜、芜花为末，撒其根下，近只以生柑油入土寸许，虫即死。粪壤太过，亦有虫病。或病即连根掘出，有黑烂粗皮，如前洗净，另易佳土，过一年方盛，此医花之要。
　　
　　忌八
　　
　　栽花忌本老，老则开花极小。惟宜尺许姨枝新笋。忌久雨溽暑蒸熏，根渐朽坏。忌生碱水灌溉，粪生则黄，碱水则败，忌盐灰土地，花不能活。忌生粪烂草之所，多能生虫。忌植树下，树根穿花不能活。忌春时连土地移，即有活者，花必薄弱。忌花开折长，恐损明岁花眼。《牡丹记》云乌贼鱼滑入花树肤辄花。此皆花忌也。
　　
　　
