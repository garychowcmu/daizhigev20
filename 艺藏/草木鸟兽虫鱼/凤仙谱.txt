自序
　　予向有《灌园杂志》诸辑，年来衣食奔走，藏稿箧中，未遑缮录成帙，距今几二十年。客岁归自里门，检阅旧作，半为鼠蠹耗尽，所存者仅《蔬药志》、《丝桃杂编》、《七七秘传》数种，此外若《秋花》、《盆玩》诸志，已无剩叶。为惋惜竟日，每欲补辑，未果。汪子玉于与予族子容斋皆素有嗜凤仙之癖，闻有异种，不惜远乞遐方，购以缯币，储盆列架，悉手自灌植。秋来红紫纷罗，叠砌盈阶，几无隙地。息辙之暇，辄往就视，见一二佳色，心窃好之，匄其残苞数粒。戊申，携赴临安，斋前有隙地一畦，呼童植之。不数日，茁颖如箭。疏以<无瓦>盎，度以长架。入秋，繁艳盈眸，目不暇接，其趣直不减家庭赏胜时也。爰忆少时与何子蕙交，子蕙喜草花，尤溺秋色，有圃曰“胜春”。曾宿其清景轩中，与予极论凤仙之雅，指类备法，有老花师所未及知者。比往东瓯，又获交马继纯昆季，皆善艺此花，具有阃奥，因以子蕙所言于予者质之，无不吻合。今二君墓木已拱，而玉于、容斋又能起而继其传，吾不知其法之果有合于三君否耶？然而三君之言，固如昨也。噫！予老矣。三君无成书可传，所言于予者，或有为玉于、容斋所未尽。知此而不书，不特使三君之孤诣苦心无以垂则于後，即後有继玉于、容斋而起者，皆得以私智穿凿，自称匠心，不致真品日泯，成法日湮不止。因急起而正之，择所闻于三君者，撮其精要，合予平昔见闻所得，谱为二卷，区以十目，录以示玉于、容斋。吾又不知此书果有合于二子否耶？《秋花志》既亡，得此亦庶几少补云。庚戌中秋，钱唐赵学敏识于临安旅舍。

　

　例

　　一、草花自兰、菊外，不闻有专谱。即《全芳备祖》、《群芳谱》二书最称详赡，然草花多不能悉数种类，于凤仙尤略。矧其中所言，袭讹承误，犹有未允当者。今采列数条，仍为正之。

　　一、初夏凭栏，如罂粟、虞美人等花，鲜秾绰约，足以娱情；清秋环砌，鸡冠、老少年各种，锦绣参差，自堪悦目，悉皆品色繁夥，不闻前人有究心者，得毋以一则失之期短，一则失之质陋欤？然凤仙无二者之病，而亦未闻有收录而论议之者。暇日与同署诸君言及，未尝不为喟然，因走笔成此。十日稿竣，草率在所不免。订误补遗，不能无厚望于博物诸君子。

　　一、是谱本无旧说可循，予以所得闻于友人艺客者，撮其要为之，分肌劈理，络贯条疏，更从种植之暇，心焉三载，静思默察，稍有鲜知，亦参列附证。

　　一、谱中品类必详，莳溉必备，旁及医法以全调护之爱，药饵以普利用之仁，则为书所应有。有不尽者，以总论、杂说概之。至于典故诗文，陈编具在，挂一漏万，夥不胜收。每见前人作一小物谱，正义无多，半皆冗杂，陈言旧典，牵纽作帙。不知著书之义，正贵详人所略，方为有用。若以挹糟粕而为新醨，转钞胥而称能事，吾窃鄙焉。兹谱所以不入诗文典故者，以此。

　　一、宇宙生物无穷，此花尤多变种。地广则土饶异产，年远则代出新奇。谱中品类，亦第就所知者录入。或有遐荒僻壤，秘种家珍，形色瑰殊，名称互别，则又非一人闻见所能尽概。急望四方同志之助，示以未见之品，锡以未逮之言，不啻起我井观，置之霄汉矣。望切心悬，幸毋虚览。

　　一、既循其名，贵责其实，故首列名义。名义既定，则形色宜详，故次列品类。花事始于栽植，木德全赖水功，故继品类而即及。欲继续则宜善贮藏，虑伤残必兼资防护，故次第毕举。至于旁罗方药，明功用亦足及人；终附琐言，必详尽始无遗憾。此先後作谱之序。区区苦心，幸祈览者鉴焉。

　

　卷上

　　○名义

　　《群芳谱》：“凤仙一名海蒳，一名旱珍珠，一名小桃红。”《救荒本草》又名夹竹桃。以其花似桃，叶如竹也。子名急性子。熟时触之即裂，皮卷如拳，故名。又曰染指甲草，至今东瓯呼为指甲花。又名金凤。《花史》：“宋光宗李后小字凤娘，宫中避讳，呼凤仙为好女儿花。张宛丘呼为菊婢，韦君呼为羽客。葛仙《采药录》别其名曰透骨草，以其能软骨也。”此皆凤仙总名。然所以名凤仙之故，古今文人多无理解。即王氏谱所论，谓其开花，头翅尾足俱翘然如凤，其色则红白紫黄碧及杂然诸种，善变化，故得凤仙之名。据所说，则皆指单叶花品而言。若千叶诸种，其花有圆长方狭不同，瓣亦疏密厚薄各殊，或全如菊者，如莲者，如酴醿者，如月季者，如梅者，如桃者，如玫瑰者，如栀子者，摘下皆俨然酷肖，何尝有头翅尾足之分？则“凤”字之义无著。即曰善变化，而又不能详其所以能和合胚孕之故，则“仙”字尤欠明晰。予既灌植有年，潜心玩索，兼质之故老花师，述其性情好恶，合予所默识者，融贯有悟。不揣固陋，谨摅胸臆之一得，以就证于格物诸君子。盖天有五行，发为五色，惟凤备其全，凤仙亦全备五色；凤不处秽地，凤仙亦性最喜洁，有用污泥培壅者多死；凤喜高翔，凤仙亦喜高，高则发枝多而顶带圆；凤有德，凤仙亦具五德。江干何子蕙艺此者已数世矣，尝谓予曰：“子知凤仙有五德乎？其花疗蛇伤，枝节能理血去风，子可软坚化鲠，非其德之仁乎？性爱同类，凡圃中各种备则花色愈鲜，开且久；残枝欲弃，必须移他处弃之，不得向众花前蹴折毁掷，能令众花渐次萎落：无知而若有知者，其惜类之爱，非义乎？喜疏排，怕密接，彼此叶相接，则各枝皆上仰，直束如棘，不横发，若有交让之礼。非礼乎？五色翻锦等品，初见苞花斑，或全红盖顶，或五色聚脚。即花桃、七合皆然。若缠红诸品，或有时红在萼面，或在萼心，或微红皱面，或一瓣夹红，巧幻不测，有非人意计所及者，非智乎？伏日亢烈，叶辄下垂，沃以新汲水则立起，无弗应者，非其信乎？”且其性属火，故子触辄裂。其枝干皆中虚，得水自能呼吸，而上有离之象焉。多受水则花肥，以克为用，盖阳盛必济以阴而始和，凤仙属火，又受炎日之午火，有重离之亢，非水不解。犹阳之必附以阴而始能生物成物，凤仙惟受水多，故能孕为秋华。华则色绿，盖天一生水，地二生火。水火既济，而後天三生木，绿色行乎其中矣。《元命苞》曰：“火离为凤。”《演孔图》曰：“凤，火精也。”凤仙属火，不与凤同体乎？凤仙各异种皆生于五色。其梗空虚，吸露辄能蕴酿颜色，孕结奇胎，一本中有开出不可指状之形色，再感日月精气，此花便结子全变异种，如人之脱凡换骨然。盖其真精多藏于干粗节处，为孕胎之室，故咀味独厚他处。其叶桠为胎门，故蕊多发叶边。其滋水，昼则周流循环，历节而上，由节而下，旁达融贯；见日色则行捷；逢雨则行迟；夜则全升于顶：故向下其叶皆上仰。滋水足者，叶能钩露点胎，晓视则叶边缀露如珠；滋水不足，则叶不钩露，惟恃细脑叶吸露，致脑叶溃伤，渐见萎黑。其孕胎也，必和合滋水乃成。花一色有一色之滋水，故能久传不变。其滋水，每行至茎中粗节处辄暂为一停再行，谓之历节。五色诸本，有一色之水历节，遇他色之水相合，则和而孕。得夜露点染，出胎门而含苞。一朵之中，色有多寡，纯驳不齐，由其历节所值之水不齐也。变为异色异形，由夜露点染时偶融液变化也。此先天絪缊之妙，即《易》所谓“万物化醇”，显诸神，未尝不藏诸用也。正朱子所谓“物物一太极”之理。然惟五色备，则和合而能生异色，亦惟全，其为“凤”而始能“仙”也。见蕊後即不受肥水，善灌者贮露代水沃之，花尤娇丽肥泽；四面凌空受风，则枝叶匀圆。非餐风饮露，不食人间烟火者乎？佳种枝节映日，如晶如玉，花虽繁，悉含静态。非具仙格者乎？此则“凤仙”二字皆有实义可按，始悟古人命名之义不诬。王《谱》所言，皆与千叶者不合，似当时或未见千叶佳品，无由细析其奥。即其所言不生虫蛊，不近蜂蝶，不知蝶尤喜翔戏花间，遗卵叶底，发生青蠖，为凤仙之贼害。又云花开去蒂，使不留子则益茂，不知千叶多不结子，全干枝上，亦何待于去子？予故曰王氏所言，悉指单叶，于名义尽无当也。

　　○品类△各种大红

　　【青梗大红】　一名红牡丹。其花大萼，千瓣疏透，红如鸡冠血，鲜明夺目。凡红种初生，苗梗亦红，此独青色不变。

　　【硃砂红】　殷红带紫，如朱砂色。花不甚大，细密，圆瓣，周纟至包裹。开足俨如大红月季，嫣然含媚。然枝干甜脆，罕得全材，惟恃浇护得宜，始见完璧。初开单瓣，心有六角白纹，久则转单为千。亦有一开即千者，颇细净可玩。

　　【地红球】　一名榴花球。俨如千叶红榴花，纷垂灼烁，色正红，久亦不淡。肥土培壅，自肥大，且能心起重台，耐久不落。此花独千叶，结子，初开即千，无单叶者。

　　【一丈红】　种出云南，本颇高大，花大如碗，围圆三寸。能长至丈许，须支以竹方不虑风折。然江南土薄，多不易活。

　　【洋红】　一名红绿鸳鸯。花不大，颇娟秀：细萼交裹，色如渥丹，久则中心起绿萼，四围红瓣衬之，色更鲜艳。然种苗非肥土，浇灌失时，花罕能开足，每每有翻背堕蕊之患。枝茎易焦烂，即大木亦易萎，性弱故也。苗发红梗如血（长则红渐淡，惟有蕊处枝节皆红。红渐淡，则花亦渐少。倘红尽退去，则花亦无矣）。出自洋种，故名。

　　【南红】　浙江土种，寻常园囿皆有。千叶，花小，瓣不齐匀，乏雅趣。然培养得法，能令花大，吐出桂心。亦列品中所不可少。

　　【大红玉华球】　花开圆如球，蒂上垂丝亦长。匀密鲜脆，俨然撮绉成花悬垂枝下。

　　【大红堆梅】　此亦洋红变种。花如小鹅眼钱，匾叠鳞萃，层层起钿，朵圆厚匀密，腥红刺眼。艳骨固自不凡。

　　【锦边红】　其边皆黄白紫色。有金边者，名金边红，嘉兴有其种，又名金带红。又有黑边者，产中州。闻滇中、迤西一带有蓝边者，子皆未见。

　　【洒金大红】　花如血，颇夺人目。瓣上有黄点遍洒，映日视之，皆作金色。亦异品也。

　　【鹤顶红】　出洋中，俗呼为洋凤仙。松江传其种。叶如鸡冠，花开止一朵，大如碗，聚顶上，子亦含苞而大。远望红如鹤顶，故名。【红鹤翎】　花大，瓣瓣皆细碎如剪，似石竹花状。

　　【二色红】　花分深浅，或朱绛并开一枝，历久不异，亦上品也。

　　【落红】　一名落地胭脂。花朵疏大，映日如红玉，久则瓣瓣落红于地，无全朵干坠者，亦奇种也。风来落英飞舞，点袖沾襟，更助清兴。

　　【玉版朱砂】　其花面红背白，又名雪背红。粗萼棱层，一望有疏朗之气，亦秋圃中不可无者。

　　【鹦哥嘴】　花蕊较他蕊独长，有茎寸如笔头者。吐秀时，蕊垂曲如钩，半露红影，俨如鹦哥嘴，故名。花不甚密，厚蒂多心，非单非千，另有一种风致。

　　【红蜡梅】　花似蜡梅，作磬口形。大瓣阔厚，似含红粉。【红消息】　花小如豆，色如剪绒，叶亦繁细，最雅媚而可观。

　　【麻叶大红】　叶如麻，多绉痕，花亦粗瓣，不甚雅驯。以叶异备种，亦不可少。【胭脂球】　色如胭脂，千瓣成球。映日视之，俨如火齐可爱。【肉红】　花千层圆密，红如肉色，透明不杂。

　　【琥珀红】　花层层疏透如球，望之莹如琥珀。又名赤玛瑙。（以上皆千叶）

　　【红并蒂】　一名腰鼓红，又名红双凤。绛丹色，红中带黄，双萼并蒂而开。发蕊虽并一处，开花却在两头，中心合蒂，长可二寸，俨如腰鼓，故名。极繁盛，多子。

　　【紫金对】　又名朱砂对，即从朱砂五色中化出，联萼对开。间杂单蕊，则力薄。萼瓣与朱砂球无别，惟不及其细密耳。力厚则开出品字对，然蕊多攒密，须摘令疏，方得尽开，无挤落焦堕之病。（以上皆对子）

　　【红玉座】　单叶，花红，跗白如玉，远望上白下红，本亦高大。有青跗者不佳，灰跗者亦恶俗。

　　【红单叶】　有黄丹者，紫绛者，正红色者，朱砂色者。花皆下大上小，俗呼为吐哺嘴。色虽鲜，难以入品。

　　【红铃儿】　花圆长如铃，中空，多心。亦有朱砂色者。（以上皆单叶）

　　【红飞凤】　飞凤乃花之别种，不入正品，如外道修罗，不列上乘。然圃中各花俱备，不可无此一品，因殿记于此。有天生者，有幻化者，有种异者。初生，苗茎半赤半青。长大则梗近根者赤，枝节间有红晕束裹，叶上纹露分明而深透。开花，色正红如腥血，单而不千。初开花，亦在枝节间，久则叶皱纹促密，叶中筋络上起小蕊如粟，渐长成苞，连枝接续而开。其叶下披，花色正红，即开于叶上，然亦开止半月而止，无开至叶尖者，亦止单叶。闻松江有千叶者，余未见。此乃天生种子，入土不变，继续如故。又有用药接幻而成者，名化种。予友沈禹功擅其技，云必取新鲜梧桐子将老未老时采下，以凤仙子嵌入桐子内，纸包阴干，待明春入土，便开花叶上。其法有飞于叶边，飞于叶心、飞于叶尖三等，嵌子时皆用药末和入，秘不轻授。又云：欲令其叶开花不垂，嵌子稍加没药末少许于梧子内，则将来种出开花时叶自能承载，无倒披之虑。其巧在择梧子老嫩得法，栽子入土，勿令嵌口倒埋。五色皆可幻制。此则人巧幻化，无传种也。陆副贡建侯语予，曾于内戚某处见一种飞凤，红白紫色皆有，其花发蕾初开亦在枝节，逐日移近叶，又移上叶心，渐移在叶尖，则将残矣。其花更千叶可喜。花能周游，圆通无碍，造物生化之奇有如此者。闻此亦洋种，绝少子。

　　△各种桃红

　　【碧桃球】　叶团长，不甚尖细，深青色。枝茎初红，通明如血珀，老则根边微红，顶尖嫩红，略红透。枝节带火烙斑，甚脆弱易折。其滋水，甘如蜜，虫蚁多喜吮食之，故多伤。其苞平圆如珠，喜水而怕雨久。放花时逢雨，即宜收置廊下，勿令渍雨。倘渍雨，则蕊即浥损，最难调养。花作娇桃也，层层起钿，或匾或方，形状不一，亦有长至一二寸者，皆瓣齐如剪。入秋则中吐绿心，外敷桃萼。有全朵绿萼，渐由绿转为桃红，层层相间如锦，极为雅观。昔人谓云大白为花王，碧桃球为花後，真不诬也。

　　【脆桃红】　青梗。花朵疏大，作深桃花色，至老不变。凡桃红入秋多色淡，惟此一种嫣然独鲜。

　　【大桃红】　朵大瓣密，植苗时得土力，可开一二千朵，如满树桃花。入秋，花心幻出淡绿色。最可玩。【金线桃红】　花瓣上有黄丝纹如线，久则幻出金色。

　　【香桃】　朵大瓣匀，惟不整齐，无一朵圆稳者。秋初则华，嗅之作茉莉香，入夜尤浃射。置之寝室，殊觉清芬挹人。

　　【青梗红梅】　较大红稍淡，似鲜杏花而质不明透，千片包裹。土肥，花亦能大如盏。此与红梅二种最娇酣娱目，当属梅妃降精也。

　　【瓣缕红梅】　亦青梗、作红梅色，与脆红相似。但花朵圆薄，瓣上起皱如缕，丝正与脆梅差堪伯仲。

　　【绿放桃花】　凡花近秋始华，中含绿心，惟此蕊初放即绿色，蕊开渐渐转绿为桃红，故名。有深浅二种，皆青梗。【胜春桃】　阔瓣厚实，色娇艳，俨如春日桃花绰约叶底。

　　【鲜杏花】　杏红色，通明无滞，柔枝的蒨，颇觉芳意宜人。

　　【桃红堆梅】　有大小二种，俱以花瓣别之。瓣大者圆密而欠厚，瓣小者圆紧而厚，皆作娇红色。然入玩以小者为胜。盖瓣大则终疏，不如紧小者之可久玩耳。

　　【蝴蝶桃】　花瓣尖长细狭，参差不齐，开久则花两旁作尖狭形，中心深红色，萼前锐出，绝似蝴蝶风前缀舞。一名风流蝴蝶。

　　【蟹爪】　花瓣初开细狭，久则卷缩，如蟹爪蹒跚花前，亦奇观也。【铺绒】　形如红鹤铃，惟色是桃红，当是鹤翎分色。

　　【落地桃花】　千片攒簇，花不甚大，却娇媚。久则随风解萼。若坠溪畔，恐又令武陵渔父误作桃源游也。

　　【红丝桃】　一名缠红桃花。与桃红五色不甚相远。但桃红五色开久辄幻出一朵红、一朵桃红，或一枝全红、一枝全桃者，此则千叶如桃花，惟瓣上间有红丝缠之，或瓣边有红丝沿之，不能幻出全朵大红。然杨妃月痕；正以一缕为佳耳。又名红线桃花。

　　【桂心桃红】　川种。花紧圆密大，久则中心吐出绿萼，如桂粟数十点，纷攒可爱。

　　【红心桃红】　他花入秋则心绿，此独吐红萼，如红绉外翻。又有中心独吐一瓣深红垂出者，名杨妃吐舌。

　　【小桃红】　花不甚大，瓣亦小，不整齐。苗初出如碧桃球，枝茎皆红，入秋不华。开久，色亦淡，边作白色，故又名银锁口。最喜土肥，土力厚便无空中之患。（以上千叶）

　　【并蒂桃花】　一跗双萼，颇具袅娜丰格，正如飞燕姊妹并肩携手，自觉流媚动人，色淡而艳。子不甚肥壮，皆黄白色，无紫黑者，多作弯角形。（此对子）

　　【玉壳桃花】　白壳者名玉壳。有灰壳者，有黄壳者，名土壳，更不入品。又有浅色洒红，俱无足观。（此单叶）△各种淡红

　　【霞红】　较桃红稍淡，望之如秋霞冠日，晶采照人。

　　【淡桃红】　花不甚大，色淡，颇妖艳。开久则全萼泛出霜色，不耐观。须俟开二三日，视其将蔫，即摘去之。要知李夫人病容，不可令武帝见也。

　　【西施桃】　初开白色，渐转白而微红，作淡桃红色。瓣朵匀齐细厚秾密，入秋则华，子黄白色，为娇品第一。

　　【粉红球】　初开作粉红色，久亦不变。有粗细二种：细者有静态，初秋即华；粗者瓣阔大，少圆整，经秋风辄散乱不华，不入品。

　　【玉骨芙蓉】　初开单萼，淡粉红色，久则红稍深，萼亦细密：此与粗种粉红球相似。此则愈久愈佳，大有徐娘风情，老更增胜为妙耳。土力厚，入秋亦华。

　　【玉楼春】　此亦如粉红球状，但疏大圆稳，外白，内含粉红，如牡丹中玉楼春状，故名。

　　【醉杨妃】　初开淡粉，久则中心小瓣色更增艳，渐渐染渍于外，花瓣带红缠。必有全朵红花一二朵杂缀枝上，正如杨妃中酒，娇酣可人。

　　【醉芙蓉】　较芙蓉色深，匀圆明净，千瓣重沓，风前流媚，大有依人欲语之致。

　　【玉玛瑙】　花瓣细薄，却匀密如叠纸。入秋即华，望之有一种肃穆之气。淡粉红色，中深边浅，叶亦细净，骨重神寒之器也。【宝珠】　花久则绽出如珠，最入清玩。

　　【玉芙蓉】　与玉玛瑙相似而花片较厚，花大而疏。一种小者，绝似素馨可爱。

　　【红梅】　与海棠球相似。小朵层片，一树繁开，竟与红梅无二，故名。【出炉银】　灰白色，以红晕罩之，艳雅夺目，亦佳种也。

　　【映日芙蓉】　花本淡粉红色，望之花瓣内若含深红韵者，午日映照，全作深粉红，如芙蓉之能换色为奇。【绯红】　深粉红色，花不大，都雅称人。入秋亦华。

　　【银红】　有深淡二种。深者如梅红而稍淡，如霞红而较深，又非杏红，非芙蓉，别具一种色。其淡者粉地含红，在有无之间，历久不变。二种皆妙品。

　　【粉红缠红】　每朵有红丝。或间有一红瓣杂朵内，名金镶玉。入秋亦华。

　　【银红堆梅】　花小如指，密如叠钿，厚实细腻。层层剖视，皆圆如梅花，深秋始华，萼心出细小圆瓣，绿色，大如米，浅贴花面，迥非凡艳可及。

　　【桃心粉红】　外萼粉红，久则中心吐桃红萼，如美人涂朱，更饶妩媚。（以上千叶）【银红对】　一名双芙蓉。花不甚大，如海棠对出，甚娇艳。

　　【粉红对】　瓣薄匀圆，淡艳可喜。一名并肩美人。

　　【海棠对球】　一名风流姊妹。姿态柔脆，千叶玲珑，作海棠色。灯下视之更艳。性宜细土，稍有砂石杂之，枝本即坏。此与碧桃球、大白、洋红、硃砂之类皆不易植，最难结子，其性大略相似。（以上对子）

　　【单叶粉红】　此粉红单叶者，瓣稀肉硬，垂如铃铎，无足观。

　　【单银红】　朵小瓣薄，不佳。又有淡桃色、单芙蓉色，皆结子颇多。此单叶诸品，亦如苗中之莠，花师所嗤而勿顾者也。（以上单叶）△各种紫

　　【大紫】　有青梗、赤梗二种。赤梗者自苗至老，其梗上下皆红如血，花色亦历久不变；青梗者久则色淡，与青莲无二。一种淡而转红色者，亦佳，名紫秋醉，瓣皆紧密。二种花大，初开色最深紫，故皆有大紫之名。

　　【玫瑰紫】　花如玫瑰，摘下视之，几能乱真，但无香耳。入秋乃华，更娇艳无比。

　　【锦边紫】　花不甚大。初开紫花，与他紫无异，久则花边皆有黄晕沿之。蕊未放，作水绿色，既放，瓣边初水绿色渐转为黄，故名锦边。亦有转黄为白者。又有金边者，名金边紫，更为上品，不易传种。以其中干之花多不大，其子亦细，植苗十不能活一二，非善为培养者，罕能成也。

　　【绿放紫】　有深浅二种。凡紫花，吐蕊多作白色。此则从苞时即绿，渐转绿为紫，花亦娟洁细密，颇楚楚有致。

　　【荷花紫】　一名紫佛座。大瓣阔厚，色最娇。久则花片皆向内包裹，开放则宛如朵朵紫莲。

　　【紫芍药】　大瓣细叶。结蕊颇多，磈磊成簇，须摘去蕊中尖小者，令其蕊疏，则花大而可观。久则紫中晕出红影，愈见精神。有一种腰金者，名紫袍金带，大湖种也。

　　【金星紫】　瓣中带深紫点，如蚊迹，映日则点皆作紫金色，故又名紫金钵盂。入秋亦华。

　　【火焰紫】　紫色，瓣有焦黑晕如火焰。大朵密萼垂枝上，最豁目。

　　【墨紫】　油紫色，如涂墨然。凤仙无黑色者，以此代之。月夜远望，全作墨色，较玫瑰更深。

　　【紫含笑】　外色紫，内含红晕。清晨深紫，日午转红紫色，日落作紫翠色，故名紫三变。开久，萼泛红紫斑斓，亦可观。

　　【凤头紫】　花瓣外一层大瓣，内皆细小。萼密砌。久则大瓣挑起一尖，如凤头，故名。色深紫，独雅驯而可观。【剪绒】　花片碎口如剪，朵大可观。

　　【酴醿紫】　碎萼疏笼，大如碗，俨如酴醿，紫翠浃目。

　　【红紫边】　此乃二色紫变种。每瓣边独深紫，内作淡红紫色，名紫边红。有一种内紫外淡红者，名红边紫。

　　【竹叶紫】　叶细狭短小，如竹叶状。含苞初绽，尖如笔头。久久渐放，始成花，绝似杜鹃，又名紫杜鹃。粉紫色。

　　【粉紫】　紫色。初开似有一层白粉笼瓣上，作干紫色，又呼何郎紫。入秋，瓣甲多疏懈，且易零落，非上品也。

　　【浅紫】　带红色。花不大，亦欠密，惟备色则可。（以上千叶）

　　【紫对】　名紫鸳鸯，并蒂双开，紫艳可赏。枝干皆疏节阔大，宛如夹竹桃，叶亦长尖。其枝最易脆折，须以竹架之。

　　【紫一品】　骈蕊，三出，花片加长而不圆，亦变种，不易得。又名报三元。（以上对子）

　　【叉叉紫】　花只五七瓣，深紫色，花片皆盘纽互曲作叉叉形，故名。此与红金铃等种皆属单瓣中之佳品。【白路】　单瓣，上起白纹，淡紫色，不耐看。

　　【紫蟹壳】　萼下奓而浅短，中多黄白心。与紫金铃名虽雅，不足观。

　　【紫金铃】　红紫色，单瓣，如铃，心空，子满，质理皆粗。有深浅二色。（以上单叶）△各种青莲

　　【青莲球】　有深浅二种。其深色者历久不变，秋後变色者非真种也；浅色瓣薄，望之有丝纹。二种亦细腻，早晚皆能弄色，然未如翠莲之精彩翘特耳。入秋亦华。

　　【翠莲】　较深青莲带翠色。萼瓣上似有一种色韵内藏，灯月下幻出紫翠色，全非日间本色，其光景最足动人。瓣作荷片，千叶内裹，甚细密。入秋亦华。亦有不华者。

　　【金带青莲】　瓣中有黄线贯腰。此嘉兴周氏种，云自西夷得来，真神品也。老则黄线幻出金色。

　　【墨边】　青莲，千叶瓣上皆缘墨色，如洛阳花状，川种也。亦罕见。

　　【方青】　藕合色带青，初开圆，久则成方萼，故名。色亦如翠莲。（以上千叶）

　　【合蒂莲】　即青莲对叶。大枝，长如柳，花片疏狭，并蒂而开。亦颇娱目。（此对子）

　　【单叶青莲】　黄心，紫翠色，颇娇艳。惜无千萼者。有狭瓣、短口、七片、九片等种。（此单叶）△各种藕合

　　【翠罗球】　此深色藕合。俨如翠罗重叠枝节间。入秋色较淡，然不泛白，足入清赏。

　　【垂丝藕合】　藕合正色。花细密圆净，开足如球，其跗蒂细茎辄长出寸许，花垂叶底，摇曳风前，颇助逸兴。【梅心】　花入秋，中心瓣皆作梅红色。

　　【桂心】　入秋，中心吐出细碎瓣，如桂心。【藕合月华】　此花含蕊即绿放，初开即华，颇幽洁细腻可爱。

　　【藕合缠红】　花瓣上有红色。或一片全红，或红点红丝渍肌锁口，或大红外围内裹，幻变不一，皆饶奇趣。入秋则华。

　　【塔铃】　入秋则华。瓣厚而细腻，如葱草。蕊长寸许，千层轧密。开则倒悬枝下，如塔铃状。一层绿，一层藕合，相错如锦。然非土厚水匀，不易开放，每有枯落之患。

　　【佛座】　片片皆兜瓣，如莲大小，萼相衔而发，秋起缘心如莲花抱子，娇异寻常。【玉边】　瓣边入秋则白，中吐绿心，更见精彩。【番衣】　淡藕合色，花片上有直丝红纹，如番夷衣。

　　【玉蒂】　花片近蒂处色白如玉。

　　【淡藕合】　如银灰色，微有红晕紫晕绕之。有大小二种，大者花如盏，瓣粗薄；小者如钱，瓣细而厚圆，叠如贴钿，形匾可观。入秋则华。

　　【藤花球】　有深浅二种。深者深青紫色，宛如朱藤花，千叶，玲珑匀圆剔透，日暮风前幻出翡翠色，甚夺目；浅者色淡，微红萼，亦疏大，惟灯下不能弄色耳。此亦才不才之别也。浅者色带白，又名白藤花。二种皆易残败。色嫩不久，概可推矣。

　　【二色藕合】　其花一朵硃砂，一朵藕合，并缀一枝。或一枝全开藕合，一枝全开硃砂；或一枝中间一朵朱砂藕合者，此与缠红皆属藕合五色中化种，惟缠红不能全朵分现为别耳。早秋即华，红绿藕合相间。其瓣初开全绿色，一二日後渐转绿作藕合色。其中初开有京酱色者，乃转变成硃砂。错出如绣，亦奇品也。（以上千叶）

　　【藕合对】　名锦缠头。瓣上有丝，并蒂而开，入秋则华，最纤袅有致。本多脆弱，宜勤培养（此对子）。【红心黄心】　皆单片，色老不佳。【青壳】　壳青。开花时色微红。总因单叶不贵。

　　【捲筒】　花作深藕合色，圆而小，残则捲边。本属单片，又滪如筒，无可取。【菱叶】　花尖长，五瓣，如菱叶形。备种则可存。

　　【咬蝶】　花单瓣长垂，淡藕合色。开久则瓣将落犹挂枝上，如蝶旋舞，一二日後始脱，故名。亦单片佳品也。（以上单叶）△各种白

　　【大白】　有三种。缘地土有别，故质性亦异。产滇南者，曰云大白，夷方所出。花皆大如碗，玲珑雪透，如冰玉片，又似聚八仙花。风前喷香如梨花。此花中第一神品，故名花王。传种江浙，则质性亦稍异，惟大如盏，香气亦减。然细密如球，却又晶莹疏透。干如碧玉，葱倩可爱。其蕊绿色，开放全作绿花。渐次转绿为白。故一树新旧交纷，亦绿白相间。有长蕊，如荔支花，发短萼，挂枝上三日後始露白色。始终如荔形者，名玉荔支，即此花之变种。多不结子，分苗亦不易长，种十得五，已称能手，一枝得子，更堪称喜。枝叶俱青黑色，较异他种。松大白出松江。性喜沙土肥壅。花亦如云白，大亦如之，瓣亦明净莹如晶，但作球不能反包裹蒂。无香。且云白蕊壳青含白，此则微黄，以此为别。浙大白乃马塍遗种。蕊壳青黄。初开九瓣，望之正白如雪，微含红影。久则红影始退，始作全白。千瓣，但不明透，不作球花。虽盏大而瓣萼层密，片片相粘，匾贴成朵，如开残栀子一般，多拘束之态，乏疏秀之趣，较云白远甚。亦少香韵。然三种皆绿放，先秋即华，俱不可少。

　　【粉西施】　如粉孩儿，初开亦带红。但粉孩儿经旬後红尽退，纵细看，亦无纤毫红晕隐藏；此则经旬後外萼虽洁白如玉，而中心萼底尚带微红，至残不上退，如西子晓妆，粉著颊面。亦最娇美。亦秋时华。

　　【粉孩儿】　初开色微红，九瓣，久则转为千叶，而红晕亦无，竟与大白无异。惟花小如钱耳。萼瓣亦琐碎，铺砌不圆，如少年儿童，正嫌其多稚气耳。入秋亦华。

　　【玉蛱蝶】　花不甚大，瓣皆长短错出，久则两旁挺出长萼，宛如蝴蝶形。【银甲】　大瓣，片片兜抱，开足始疏放，绝似弹筝银甲。

　　【玉酴醿】　白中带青，娟洁有致，似无纤翳障体，对之能令人消涤一切俗虑，不仅以冰玉相赏。【红丝白】　瓣上起细红丝，隐约如渗血，亦千片棱层可观。

　　【鹅毛积雪】　即剪绒中白色者。花小细碎易枯，见雨即浥烂。花时遇雨，即宜移置檐下，庶可久玩。浇灌勿用喷壶淋花蕊上，缘其蕊最畏水，蕊积水则落，花见水即烂，烈日中沃其根可也。又名银芍药。

　　【龙爪白】　萼薄；花疏大而欠圆，参互重叠如积羽。然入秋则片片卷曲，宛如龙爪纷盘枝节间，虽乱头粗服，殊觉风致宜人。

　　【玉叶堆梅】　花碎小，重叠砌贴，宛如绿萼缀成，极幽艳入目。

　　【水红球】　绝似云白。花片稍粗，球不细密，不能反包背裹在枝上。视之白如雪，摘下辄幻作水红色，如藐姑仙子，冰雪凝肌，终有色晕。第一妙品。罕结子，故得种不易。

　　【白鹤翎】　花长而细，片片疏落，欠紧密。萼口破碎。无可观。

　　【白飞凤】　松江有此种。千叶白花。初开即于叶上生蕊著花，然不耐久，易残。

　　【枯白】　与浙大白无异，但色枯乏润，花瓣不能久历，易萎。入秋多起碎心。或中空。此乃效颦东施，最足增厌。

　　【堆灰白】　青灰色，细视白中有细点如积尘，与枯白同为陋白，虽千，不贵。花有青白色者，名炉灰白。（以上千叶）

　　【大白对】　一名雪鸳鸯。瓣大，疏莹清洁可爱，对对双开，如秦、虢同乘，风流比肩。开久，则亦有单出者，与大白无异，惟叶不深青耳。（此对子）

　　【单白】　有数种：一种名青壳玉铃儿，苞青白，单瓣，花颇大，片片有黄点，中吐白心如珠；有黄壳铃儿，苞黄，花单，片不甚大，中吐白心；有七瓣白、九瓣白，较单花多一二片。然皆乏雅趣。入药品推此数种为冠。（以上单叶）

　　△各种绿

　　【倒挂么凤】　出永嘉。色淡绿，花细密如球，累累倒坠，月夜视之，花叶莫辨，真如么凤倒悬枝上也。

　　【大绿】　洋种，颇不易得。又名千片绿，花最繁衍。与大白相似，但大白初开色绿，转白，此则不转白耳。质最脆，全赖调养得宜，始能滋长。蕊长瓣细，片片开放，如嫩竹叶状，极为幽致可赏。

　　【水绿球】　花千层作球，白色，含微绿，历久不变。亦不易得子。

　　【碧绿球】　松花色，带微青晕，绝似青田石色，千片。可爱。粤种。

　　【云蓝】　出滇中迤西地。千叶，花大，瓣厚，作翠色层层，映日如蓝靛，又名金孔雀。

　　【报午】　花色淡青，正视却白，俗呼鱼肚白色。萼长，花小，亦千叶，含苞多垂，惟正午则苞正直，过午又垂，故名。亦奇种闻黔中今尚有此。（以上千叶）

　　△各种黄

　　【黄玉球】　出徽州，或云此本马塍遗种，宋时取自汴中，种于御园，後渐失散。今询之马塍艺花人，不复知此品矣。吾乡丰家兜黄氏有其种，秘不与人。丁未，予馆临安，闻化隆张氏有其种，遣使索之，仅存其一，爱莫能分矣。将乞其种子，是年亦绝，故终未及见。何子蕙曾见之，云花如棣棠，作正黄色，质理亦疏朗，入秋，不闻其能华，想亦未为神品。要之，备色自不可少。

　　【葵花球】　曾在永嘉马氏园见之。色如秋葵，萼片细密。幽洁之品，以此为冠。

　　【小串香】　花不甚大，青黄色，瓣虽多，不甚细密。可以备色。

　　【金杏】　杏黄带浅红，乃赭、朱二色和合而成。七合化种。不易得。【松皮】　如老松皮色，即赭色之深者。亦七合化种。

　　【芋种】　马塍王森楠善接花，告予曰：“黄凤仙有幻成者，预藏白子于老芋头内，俟春末，连芋埋之土，长大便开鹅黄色。”不知其说然否，附识于此，俟能事者证焉。

　　△各种杂色【桂红】　花色如金桂，细净，花大，韵幽，亦五色中化种。

　　【洒红】　白片，洒红点如洒血然，花不大，却雅静。一种名洒红堆梅，贴叠匀圆，色最娱目，乃六色翻锦中变种所出，不易有。

　　【赭色】　如丹如霞，幻出金赭色层层吐艳照人。此七合中赭色结子传种而生。

　　【金霞】　来自武夷。花色俨如霞红，含黄色，颇雅洁，当作方外交，似不食人间烟火味者。【鼠褐】　灰褐色，肌上起墨点，千片攒罗，备色最雅。

　　【驼绒】　有二种，有青驼绒色，有红褐色，皆圆密可观。

　　【番茄】　白地带淡紫丝，相间成朵，如茄花色。有单、千二种，以千叶为上。

　　【花犵狫】　花片片夹红白色，参差不齐。萼粗疏，多卷边杂出，无一圆净者，望之颇不耐观，真如猺獞著衣，殊欠整理。

　　【花桃】　如犵狫稍雅，瓣细碎，夹红白，不卷边，入秋能华，亦可观。

　　【洋桃】　赤梗。花作粉色、白色、淡桃红色三种，各自成朵，聚一本上，如千叶洋桃。又名三合。有四色者，名四色洋桃。【米色】　在白黄绿之间，色最淡雅，不易有子。

　　【龙脑】　苍白如脑，瓣上有灰点，如药内龙脑状。细萼。颇芳馥。

　　【各类洒金】　瓣皆有黄点，映日成金色，各品俱有。按：《群芳谱》谢长裾见凤仙花，命侍儿进金膏，以麈尾染膏洒之，折一枝插倒影山侧。明年，此花金色不去。今有斑点大小不同若洒金，名倒影花，当是其遗种也。

　　【蒲桃锦】　白瓣上多洒细紫点，片片皆匀，细碎如洒红。【蛋青】　色似蛋壳，千层，圆密，亦堪赏目。

　　【红白分枝】　一枝红一枝白，一朵红一朵白，层层相间而开。久则赭色者，名三才一气。皆七合变种。

　　【红白平分】　每朵半红半白，千叶，匀圆。一名金镶玉嵌，最为奇品，乃大红翻锦中幻出，不易传种。

　　【荔壳红】　非赭非紫，色如鲜荔壳，极光润。若土燥力薄，每易枯瘁，全恃人工培养。（以上千叶）

　　【单花】　红白相间，或紫白相间、红紫相间，皆名。缠色，单片，不入品。（此单叶）△各种五色

　　【七合】　有粗细二种：粗者花大瓣粗，色不净，细者初开红白，久则银红、浅紫各色俱备，惟无赭色者。此温州种也。出江南地者有赭色。其花合大红、银红、粉红、大白、淡紫、洒红赭色，相错互叠，缀于一本，故名。五色者名五合，六色者名六合。皆有粗细之分。然以视翻锦，未免婢学夫人矣。

　　【大红五色】　乃大红与白相间花朵上，多寡疏密如绣，故名。久则一枝红白，一朵红白，奇变百出。【桃红五色】　桃红大白合、桃红大红合皆是。萼最鲜妍。

　　【紫五色】　并蒂双开。蓓蕾繁密独圆，大过他蕊，结聚成簇，多不易开。入秋亦华。

　　【硃砂五色】　一名缀锦珊瑚。并蒂骈萼，蕊亦繁密，不易开足。入秋则蕊稍疏，然亦力薄，不能并开。纵双蒂并开，亦瓣小色薄。其花虽蕊密，而开却满足，无半含干堕之患。

　　【银红五色】　红紫相间，蔚然可观。【粉红五色】　较银红稍淡，亦雅称群艳。

　　【藕合五色】　与大红深紫互间，匀圆细净，颇见媚格。入秋则夹绿层叠，望如绣锦。

　　【白绣花】　似红丝白而红，更有开出紫纹者，互杂如白地绣花，故名。其青白微红点者，色如苹果绿，香气亦如之，名苹果翻，更为神品，不易传种。五色中惟白色独无，以此补之，庶几全璧。

　　【五色月华球】　片片如含水，娇嫩异常。花片上多大红、白、水红、银红、桃红，层层起晕，如月之围彩，故名。此亦上品，镇江有之。近杭城亦有其种，然罕结子。其子生枝上，因太嫩弱，多未老先落。欲传其种，须俟其花落时，见其缀结细子，即用丝绵包子于枝上，待其长老收之，犹十不得一二也。

　　【各种翻锦】　有大红、桃红、硃砂、紫白等名。其紫白者又名剪罗衣，有六色者，更细。或问：翻锦亦五色也，何以别为一种？余曰：五色与翻锦不同。五色肌理粗俗，无静雅态。翻锦质细色艳，朵圆态静，另具一种气度，如大家子弟，骨相自不同凡俗。且秋来吐华，亦各别。五色秋华不过中吐绿心，色亦粗薄，少肥泽之趣；翻锦入秋中心吐绿如拱璧，淡洁娟雅，尤令人生羡。或将绿幻在四边，或隐含萼中，层错叠发；或幻在左右，皆有情趣。其形匀圆整齐，虽缕彩刺绣，未足方奇妙。又朵朵娴静，如美人相对，其妙处正在娇羞不语中耳。与五色较之，直仙凡之判，岂仅上下床之别哉？在赏鉴家自能分别。（以上千叶）

　　【五色单瓣】　单叶中亦有五色花，颇疏落，终嫌劣薄，乏情趣，当是俗骨。名之曰仙，直痴肥道士压折鹤背矣。（此单叶）

　

　卷下

　　△种艺

　　凤仙下子，除十一月、十二月、正月不可下外，馀九个月皆可下种。二月下子，三十日外出。十月同。三月下子，二十日外出。九月同。四月下子，十日外出。五月、八月下子，五日外出。六、七月下子，三日外出。泥须常湿，日须常晒，则出速而肥，亦易长成。有霜则盆必夜收卧室中，使得人气。然下子总以穀雨前後为正时。

　　每年须作三次下种，则长开不绝。先以二月下子入盆，五月内可看早花；四月将盆下种，七月看中花；六月初早花已残，将盆下种，九月初看晚花，如此则接续不绝。早花多子，或不能华；中花子少，一开即千；晚花薄小，须多晒、多浇、摘蕊，便力厚花大，不减早花色样。

　　下子须择粗壮肥大者，用盆入极细土种後，面上再以土薄渗一层盖之。不可入土深，深则难出，多浥烂土内。若畦种，须以石灰水拌过，方免蚁蚓盗食。

　　下种须匀而稀，不可密。密则苗生繁壅，稍长即黄瘁，纵分栽，亦不易大。

　　子初出土，止两圆叶，不可分种，且留盆内。泥不可令太湿，须微润，遇雨即收入廊下。久晴土干，不时以水润之。又最忌伤水，致烂根萎黑，不可救活。

　　初生苗分栽入土，防蚁蚓伤根。见苗无故忽萎者，须随根检视，去其害则已。又有伤湿萎者，近根之茎多青软，入土之茎作青黑色，须易地另种。若栽盆，急易深埋之，令过青黑一段，种後以细竹扶之，亦可活。

　　性喜高旷。宜置盆于高处，使四面凌空，则茎皆短壮，分枝繁衍，皆有顶带，开花亦细密；若地种，四围狭逼，生枝皆瘦劣脆弱，不特易折，且花多聚顶，寥寥无几，顶叶以下皆不生蕊，片片疏薄，亦无精彩矣。

　　盆泥贵松，令易行根走水，则花开肥大；若坚硬筑实；不特花少，积水根旁，立见朽萎。凤仙须盆种。盆要大，其式口大底小者为上，竹筒式者次之。

　　盆泥要肥。种法：择苗粗壮周正者，植盆泥内，须中直勿偏。盆泥勿满贮，只须半盆土，务要细净黑肥。待秧长大，渐渐加土，加至八分而止，留二分以待蓄水，庶三伏中浇水无倒溢之患。且初种时盆泥浅，又易上豆饼。如遇久雨伤湿，水冲露根，又可添泥培护，免致起植之烦。

　　凤仙枝干不可太细，细则多起牛膝茎，或成竹鞭梗。一至秋来，遇风雨便倒。即无风雨，开花繁密，亦难屹立。故盆土宜求田泥，或隔年先以粪酵过之土。

　　种时，盆泥先填寸许，安豆饼一小块，或四五块稀排土中，加泥于上，然後栽秧。倘发细苗，待长，必须竹扶之；如发苗粗壮，则不必竹扶。

　　栽秧排种于地，须间尺许，勿太密。密则长大枝叶相接，便不发旁枝，结蕊亦稀，上有下无，其生旁枝者亦不生蕊，名曰气枝。且土种不稀，便无顶带，形式不圆，故以盆种为上。

　　立秋前十日，凤仙皆渐华。或单花变千，或转千为球，或起楼子，或吐绿心、全绿，皆名曰华，犹月之舒彩也。华则瓣细而艳，匀而净蕊萼既多攒簇枝上，几无罅隙，必须每日摘去残花败蕊及内中无用小蕊，使不拔力，花开自大，且无僵黑之患。

　　苏州花局种凤仙皆掐种。其法：待分桠後，摘其头埋土中，勿令见日，频浇水，则自生根。

　　将来长大，能令花瓣大而密，结蕊亦多，而不生子，其本亦高大。盖凤仙最忌枝稀本长，惟用此法，则短壮可观。

　　压凤仙法：凡凤仙，皆粗枝大叶，易长而高，非掐种难入盆玩。又有盘压之法：待长三寸，即捺倒于地，用小石压其根，令头起；又长至三寸，外再压之。如此数次，周回盘转，不拘方圆式，总以合盆为妙。久则如盘龙舞鹤，有垂爪展翼之势。

　　其压枝逢节生根，爬土自紧，枝旁更发小枝，参差历落，颇有可观。花时更层次玲珑，满盆娇艳。

　　作球子凤仙法：用细竹篓，入土于中，种苗于土。待长，用两条布巾束篓面，使其土不得出，惟露出枝茎，倒悬过夜。其枝皆欲吸露，自能倒曲向上，过十日後，又长出篓面。解布束，正悬之。枝入夜复又曲仰而上。如此反覆四五次，则凤仙枝梗将篓面团圞围转，枝叶遍覆，不见篓形。以绳穿挂之，不可著地，开花则周回上下六面皆有花，竟成花球。夜则竹竿悬之受露，日则挂檐下受日，如彩灯球子。亦奇观也。

　　《格物须知》：“下凤仙子，欲其高，置手中高撒，则枝干高。”不知凤仙正不欲其高为贵。鲁交是云：“欲其不长，以妇人头带油骨簪刺其根上茎，贯一孔，令两头通，然後以泥壅之，则自不长。”

　　种凤仙成树法：用大坛一只，要有三石水盛者，埋地中，令坛口与土平，坛中置河水，令其满。再买湘中豆饼一张，中开一大孔，将饼盖坛上。用极大盆一个，盆底中孔要大，以瓦覆孔上，令不漏泥。然後加土，种凤仙苗于盆，将盆底孔对准饼孔，置盆在饼上，周围以土筑之，掩盖坛口左右，勿令泄气，使不见坛形，照常浇灌，勿失水。待苗长大，根须自能由孔生下，浸于坛水中，呼吸上下，又得豆饼之气，日见肥大，高与树等，可以楼上观看，且花多朵大，颜色更艳。

　　花局种凤仙不用盆，将大瓦四张，以篾中箍之如盆式，下承以砖一块作底。肥土实贮，植苗于中，又走水易长。俟其行根放蕊时，然後移入瓦盆内。其卸下砖瓦，收藏至来岁又可用。

　　种菊有谣，曰：“未种菊，先插竹。”言菊本细弱，须竹扶之也。凤仙亦有诀，曰：“欲种凤仙花，须备树桠杈。”此花盛时满枝密放，一遇风雨，顶尽垂下，须以细树叉随其长短架起，待晴再去，又不损花，且无曲屈之患。盖佳种中亦有细长者，遇雨，若尽摘去其花，未免可惜；盆多品夥，又不胜移避之劳；若听其下垂，晴日自起，每每枝本不正，中曲上垂，顶偏叶反，皆由此成，故不如暂为枝架之妙也。

　　△灌溉

　　凤仙喜水而却不受久渍，故土宜松，松则走水无伤根之患；灌水宜频，频润之毋令土燥，则花细密又易华。

　　伏日断不可缺水。每日清晨浇一次，日午傍晚各浇一次。水不可多，亦毋令土燥，则花大自能变幻种种，皆伏日用水之功也。凡花值三伏，受日晒，土热如火，不可浇水。惟凤仙正赖伏日下热土暵烈时。新汲井水浇透，令土冷再晒，使相激而变为异也。故炎日正热，须不时看视，见其叶稍垂下，即以水沃之。盖垂叶乃受日逼。亦不可拘定三次水。但不可用缸中存贮受热之水灌之，致有青点受蒸黄叶滪脑之病。

　　凤仙须肥土培壅，只浇清水，则花洁有精神。若土薄苗细，而用污泥杂秽之水浇之，恐有癃头僵梗之患。必不得已，草汁庶几可用，豆汁惟苗时用浇，开花时勿用。

　　花喜洁。其茎上或沾污泥，须以羊毛软笔蘸清水为涤去。见有败叶枯花，勿留枝上。此等留枝，经雨则粘贴好叶枝梗，能烂节，且易生虫。

　　浇灌断不可使令童仆。盖彼既愚顽，何知怜爱？况强其所难，必多草率。或多寡受水不齐；或手足决躁有失。倘佳种受伤，追悔无及。必不得已，当择解事斯文仆隶属之可也。

　　浙米泔水最肥种。秋子必须用此水少加硫黄末、豆汁水同和浇灌，则水可催令速长，与春种无异。玉亭曾语余曰：“有客言凤仙以滚水泼之倒地，经一二日，受露复活，嗣後枝梗肥壮，花小者能令大，疏者能令密，且开久而不残，谓之炙凤仙法。”子欲以粗种试之，未果，故且存其说。

　　△收采

　　子以夏采者作种则苗肥；秋采者作种则苗细，日後开花薄少，花头亦不紧密。

　　拣子须择粗肥坚亮者，为老子；露白形匾者为嫩子；黑黯无光者为宿子，系隔年陈久之子也；瘪小软匾为败子。留种以老子第一；宿子亦可种出苗；惟嫩、败二种无用。又雨中收子，多发芽，次年下土，不出。

　　中一枝乃命干，又名子干。其旁干名花干，犹人四肢，非正体也。子干之子肥壮者，老则留子。视其子苞黄亮，轻轻以手夹之，则苞自破，其子已熟，可收。否则，且留枝上。命干结子伏天者，作种不变，花干子恐不能无变也。收子有三不可收，曰：经雨後勿收，叶烂虫蛀勿收，谎子空心者勿收。

　　佳种开花多上而下，又自下而上（夏开结子）；又自上而下，自下而上（秋开结子）。八月後，上下乱开，谓之撒锦，不易结子，结子多空。霜降後，须日晒夜收，日午土燥，微润以水，至冬犹开。

　　凤仙开花多中干蕊先开，以中干得土力厚故也。子如小桃实，毛稀毛短者佳，待黄色起路棱方可收采，去外壳，取内子，去其壳内筋膜，其净子拣粒粗大者，纸包带于身边贴内温养一二日，使得人气，然後收入木匣，勿近香麝，则来年下种，花色更佳。其子虽隔十馀年者，亦可下出：须数日带身边，得人气暖过十馀日再种，自然发生。与鸡哺再种更妙。

　　凡花开满枝，夏秋之交，遇有大雨，不可不濯，又不可令其多濯。盖失濯则少润，多濯则损花。花繁含雨，必头重倾折。受雨一二时，急收廊下，待雨後再出之。如雨後出日，花为雨渍透，垂枝泫然，断不可带湿即晒烈日下，致花瓣枯竟，同蒸煮无异。须先用手摇去花心积水，再置日中，方免此患。

　　伏日太烈，蕊有被晒焦者，须急收廊下，夜出露之。或收过午未二刻，申刻再晒。盖终日失晒，恐少花也。且枝梗软弱，难以入冬门矣（凤仙开过冬者，花圃人谓之入冬门）。

　　李时珍云：“凤仙收采，其肥茎汋邑，以充莴苣笋；其嫩花酒浸一宿，亦可食。”

　　插凤仙花，用石灰汤养。不尔，连根种瓶内，添水，可半月开。石灰种亦得。

　　凡采花染指甲，不必定红色者。即白花捣烂，加矾少许，和布包甲，过三四日启视，则甲亦鲜红可爱。其叶亦然，染与红花无异。△医花

　　凤仙茎寸寸能生根须，观其老时出土根节皆有红色细枝绊土可知。苗最柔脆易断，倘遇折断贵种，不必轻弃，只须加土培壅，毋令缺水受晒，俟其生根，便活。凡折断土壅者，视其顶叶中心不萎，终不死，傍枝纵萎，无妨也。若长大时，或被人失手损伤，枝折带皮者，尚可活：用穀树脂涂伤口，桑脂尤妙。以桑白皮缠裹之，人发裹之亦可，外以笋箨包缠。如垂下，须用竹枝撑定，勿令动摇，即活。

　　叶黄有三：或壅遏不疏气，受雨日湿蒸，则全枝黄萎；或土力不肥，兼受水伤，发为叶黄；一为烟毒所触，或香麝所中，皆令黄落。种时埋蚕砂少许土中，可解其黄。至秋风寒露时叶黄，乃本老发黄，是将败之候，犹人之衰老多病，则又非三者故也。何子蕙云：“如叶黄，频浇若韮菜汁，则能转黄为青。”

　　叶黄尚可活，连枝黄者难医。若审其受湿郁发黄，须用肥土分植，清水频淋，置透风处，使夜受清露，俟其新叶青发，黄叶转青，或黄叶自落，转生青叶，始能长大。若水伤发黄，预加干土收其湿，则黄叶自转青。受香麝气触黄萎者，急用喷壶，以蒜一片擂水入壶淋之。若连枝茎黄者，荷叶上露水或金汁浇其根，再以鼠粪培壅，庶几可救一二。

　　叶至秋深，老则起霜，花亦残矣。有未秋起霜者，病也。或缺水受烈日所逼，令起霜纹；或受露未干，连日加以阴雨，亦能起霜；或受湿蒸之气，或浇淋之水不洁，皆令叶见霜色。盖见霜则老，其叶易脆脱，须以清水喷淋，或用羊毛软笔刷去霜粉，庶乎可观。

　　叶心忽生细叶结球，名曰癃心，犹人之痞也，顶上亦然。有此即不开花，渐致枯槁。急须摘去癃叶，易土乃安。若花老枝残，顶上忽生细叶一丛，名曰添顶，亦能开花结子，不必摘去。

　　枝茎中生细枝叶名夹叶，须有小茎枝，则将来长出便是旁枝；若无细枝连缀者，名鸡头夹叶，须摘去之，有此则不长，若经雨积湿，便有霉心之患。茎中心起墨黑点，或桠节间有点，或沿叶边促聚者，便为霉心，久则萎落，大本亦随槁。有此二故：有叶多太密不透风，日积湿蒸而为霉；亦有虫粪积垢蟊蛛尿伤，经雨後发霉者。一切贵种，须不时调护，幸勿犯此二病。又有青霉，多见于苗根。凡苗入土，土不细或伤水，则起青霉，其茎近处渐渐青点软腐者是也。

　　叶贵嫩不贵老，贵软不贵硬，贵密不贵疏。其叶色以浅绿为上；深绿色、油绿色必不久。有生硬叶，长阔而大，色青厚者名努叶，最不好，一生此叶，则不生小枝发新蕊，惟现存在干之蕊开完，大本亦随枯矣，譬人患瘫痪而废也。苗未长大见努叶者，此苗急拔去之，终不长大，徒耗心力。其或努叶旁复生小枝芽，丛杂琐碎，必将努叶摘去，使小叶长透，否则为努叶所盖，终不长矣。

　　凤仙夏则怕生努叶，秋则怕生霜叶。一叶起霜，绵延遍本。花局贵种入秋，用羊毛软笔蘸醇酒拭之，云可不起霜叶。有交秋无故枝茎发黑，此将槁候也。亦有虫伤水渍所致，须用小剪去之，否则连枝蔓延矣。

　　诀云：“欲知凤仙有故无故，先看叶上有露无露。”盖种此花，必每日清晓察露为准。全不受露，则有十分病，次则递减，总以受露深浅为断。其不受露，有各种病：土薄力微，一也；水伤，二也；蚓食根，三也；生夹叶抽力，四也；枝老本僵，五也；伤热不醒，六也；本伤泄气，七也；新移盆未服土性，八也。须随其所患而治之。

　　凤仙枝本脆弱，倘有折磕伤肉损皮，以老菱壳灰掺之，或和泥涂之亦可。一方：以钟乳粉和牛粪涂之。下子防蚁食、蜒蚰伤，须土面掺毛灰一层于上，则免。

　　花正放满枝，忽觉憔悴现枯色者，此为日气太旺逼伤。以喷壶贮新汲水淋之过夜，得露复鲜。

　　陈玉川言：“蛇骨煅灰，可理凤仙折伤，必须山黄泥浆同和用之，外以箬布或蕉叶裹俱可。”此法余未经试用，附识之以待後之能事者。△除虫

　　《群芳谱》谓：“凤仙无虫之患，即蜂蝶亦不敢近。”此言殊不然。植苗稍长，瓦雀喜啄其嫩枝；花肥盛时，每生青蠖如蚕状，喜食其叶，老则化大蛱蝶飞去，乃大蝶遗孽也；花开时，蜜虎辄来采其蕊，此物善食蜂，故蜜蜂不敢近；其根入地，蛴螬蝼蛄皆喜食之，蚯蚓尤喜伏根吮其根汁，皆令花黄萎。

　　叶上多有网头虫，形如蜘蛛而小，此蟊属也。喜在中心结网，觅蝇蚊为食，须寻觅刺死之。若纵之去，次日仍来网头。其溺最毒，花蕊一沾其溺，辄焦落无遗。

　　小暑後生青蠖虫，如蚕而大，喜食其叶，其矢如蚕沙。见枝叶有蛀伤，积有虫矢，须即觅其虫去之。清晨检叶背可得，或直贴梗上。其虫有青、黄、灰、黑四色，无白者，身上有点或无点者，五更在叶顶，见明则伏叶底。

　　黑蜂、蜜虎及小花蜂之属，每遇暑日，喜入花中吮其花心。凡叶边及细枝无故萎黑，或叶下垂次日即萎者，皆被所伤也，急摘去之。见蜂钻，须用小剪或铜钳夹死之。

　　夏月，蝇喜集叶上遗秽，作黑点，以水涤去。觅小螳螂放枝上，则蝇自少。待凤仙花残，螳螂亦遗卵枝上，次年自生。

　　盆置阴湿地上，辄生一种小蜗牛沿上枝叶，最为可患，且能蚕食嫩蕊嫩叶，须不时拣去之，又有一种小灰蛾，每来叶节间放子，至秋辄生小虫如小蚕状，潜伏叶底，或藏花片内，食其花叶。凡见叶上有破碎蛀痕，须细觅去之。虫矢在叶上，黑色，细如灰者是也。朱砂球、碧桃球二种枝梗最甜，极易遭虫食，宜留心察觅。又有蚁满枝上者，乃有细莠虫也，亦急宜以水淋去之，苦茶淋更妙。

　　种凤仙地不得令鸡入，盖喜食其蕊，啄其子叶，其伤残更甚于虫蚓也。猪羊猫犬亦忌穿走其径。喜有虾蟆百舌，以虾蟆能吸起枝上虫，百舌能抽食地中蚓也。

　　△备药

　　《本草纲目》：凤仙根叶味苦，甘辛，有小毒，主治鸡鱼骨哽，误吞铜铁，杖扑肿痛，散血通经，软坚透骨。其子味微苦，温，有小毒，主治产难、积块、噎隔，下骨哽，透骨通窍。缘其透骨，故能损齿，凡服其子，不可著齿。多用亦戟人咽。其花味甘，滑温，无毒，主治蛇伤，擂酒服即解，又治腰胁引痛不
