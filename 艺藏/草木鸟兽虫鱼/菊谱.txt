
《菊谱》[明]黄省曾 周履靖

●卷之上
　　
　　○艺菊法
　　
　　一、培根
　　
　　凡菊于夏间浇灌得法，秋后根头便有嫩苗丛生。俟花开过搞去枝叶，止留本根尺许，掘地作小坎，浇粪一杓，将菊本埋之，掺干土置坎中，四向填掺新土，仍爱护嫩苗，比及到春，已茂盛矣。若不曾上盆原在地上者，不必如此安排，但只于腊月中浇粪可也。
　　
　　二、分苗
　　
　　正月间择地一所，锄转拾去草根，将粪浇一通。越数日再锄再浇，又锄击碎土块，修治方整，视平地而高阜只许，通沟道周围以泄水。至春分后清明前，将所培根本掘起，敲去泥土，茎有些小细根，虽无大根亦活。于治地上相去七八寸栽一本，每色随意种多少，余者弃之便可。用河水浇灌，逐日侵晨如之，直至茎叶鲜健，方可用河水对匀粪水，十余日浇一次。
　　
　　三、择本
　　
　　谷雨后别选通风日无树根草芽之地，如前修治，形欲高而沟欲深，安排瓦盆在上，无则用瓦四片箍成者亦妙。以三分为率，留一分在上，掺土将前所分苗本拣择于本盛大、态度端庄者，带土掘起，种盆内。就于先所浇灌园泥培壅，低盆口三寸庶可，便于浇粪。盖菊所畏者水耳，略被水淬则心瘁矣。所用瓦者，雨过水干，不致浸渍，兼上盆时去箍除瓦，移入盆内，又不伤根，且不泄气，着花愈久。此法甚妙。若贫家无此，栽根地上，周围积土培之，如培土高亦可泄水无恙，但浇粪不悉入于根耳。既种之后，每株相近根边插红油小竹一根，入土欲深，以不动摇为度。此竹乃菊之所倚藉以为生者，将本干缚竹，其歧枝用绳牵拽，亦干竹上缚定。其缚者棕桐叶，晒干分细用之，亦奈风日。竹不油亦用得，但油者可辟菊虎，故用之。
　　
　　四、摘头
　　
　　分苗之后，高至七八寸，便摘去头，令生歧枝。其初起-枝去头之后，必长三四枝。其三四枝长尺许又摘去，每枝又分四枝。始以三枝言之，第三次三三九枝。欲要枝多，再一摘无妨。其枝繁杂，未可删去多存以防菊牛所伤，直至白露后酌量根本肥瘦，可留几枝，余者去之。有宜花多者，有宣花少者不可一概论。如绣芙蓉、海棠春之类，则以花多为入格，大抵多者不过三十花，少者十数花足矣。古法遇九则摘，初九、十九、二十九之类，然亦不必拘拘于此。
　　
　　五、掐眼
　　
　　每枝逐叶上近干处生出小眼，-一掐去，此眼不掐，便生成附枝。掐眼之时切须轻手，盖菊叶甚脆，略触即堕矣。
　　
　　六、剔蕊
　　
　　菊至结蕊时每枝顶心上留一蕊，余则剔去。如蕊细，用针挑之。其逐节间或比先掐眼不尽，至此时又复结蕊，亦尽去之，庶几一枝之力尽归于一蕊，所以开花尤大，可径四寸，小者二三寸不下矣。
　　
　　七、扦头
　　
　　梅雨时取河泥搓成大弹丸样，将折下小附枝三四寸者插入泥丸内，插讫埋土中，日逐用水浇灌，虽甚，五七日则鲜活，盖根已生矣，甚妙。用泥丸者，气不泄而易活易长也。亦依前法摘掐，或止用一花，则不摘头，任其乱生枝柯，临时悉皆删去之，止留一干一花。其花甚大而干甚低也。
　　
　　八、惜花
　　
　　花虽傲霜，其实畏之，一为风所凌便非向者标致，风雨犹然，何况于霜乎？花蕊半开便可上盆，移置轩窗通风日处，每晨浇少水，水不可多，多则伤叶。不若以小盏盛水放根边，用纸捻一条，半缚根上，半置水盏内，水干再添，如此则根润花满而色正，可得月余赏玩。否则，于根所结缚凉棚上，用竹簟、芦箔之类亦可，以为菊花延寿龄也。
　　
　　九、护叶
　　
　　养花易，养叶难。凡根有枯叶，不可摘去，摘去则气泄，其叶自下而上逐旋黄矣。浇粪时慎勿令粪着叶，一着随便黄落矣。欲叶清茂，时以韭汁浇根妙。
　　
　　十、灌溉
　　
　　梅天但遇大雨一歇，便浇些少冷粪以扶助之，否则无故自瘁。若厌于浇粪，用粪泥于根边周围堆壅半寸，雨再至泥自湿，其功胜粪甚远大。且不坏叶，造粪犯法：先于六月内将碎泥摊场上晒干，浇泼浓粪，再晒再泼，如此三四次。敲十分碎，粗筛筛过，收盛缸内，不可着雨，至此取用。间或用粪水一二次，六七月内不可用粪，用则枝叶皆蛀。每晨用河水浇灌，若有撏鸡鹅毛水，停积作冷清。或浸蚕沙清水，时常浇之尤妙。最忌酒糟盐卤。直至立秋后逐施用粪，起初冷粪一杓和水三杓，越数日粪一杓水倍之，又数日粪水停匀，乃止。结蓓蕾后纯用冷粪一二次。
　　
　　十一、去蠹
　　
　　害菊之物有五：曰菊牛，曰蚱蜢，曰青虫，曰黑蚰，日喜蛛是也。蚱蜢、青虫食其外，黑蚰瘠其枝，喜蛛侵其脑头。惟菊牛一名菊虎，形似杨牛而小，菊之大蠹也。露未晞时停叶间，此际可寻杀之。但飞极快，迟不可为也。五六月内绕皮咬咂，产子在内，变为虫，则此一叶叶而垂。凡折去之时，必须于损处更下一二寸，庶免毒气攻及一树。以其损处劈开，必有一小黑头青虫，当捻杀之。蚱蜢、青虫皆当杀之，如不欲害，则拾取送他处可也。黑蚰，古法用油纸捻灯吹灭，以烟熏死，蚰死而枝伤，不若用绵缠箸头，逐渐惹下手捻杀之。喜蛛则逐叶舒去其丝。又蚯蚓亦能伤根，时用纯粪泼之，俟死即用河水解其酷烈，不常用也。至于蚁，亦能伤菊，一经蚁过，则干叶皆瘁，故种菊最宜洁净，不得以腥膻近之。至如持鸡鹅水亦不必浇之，恐其引蚁故也，其地更宜绝其蚁种。
　　
　　十二、抑扬
　　
　　菊之本性，有易高者，醉西施之类是也，有特低者，紫芍药之类是也。高者抑之，低者扬之。抑之法：频摘头，比他本多一二次。扬之法：迟摘头，视他本少一二次，庶无过不及之差。
　　
　　十三、拾遗
　　
　　黄、碧单叶二种，生于山野篱落堤岸之间，宜若无足取者。然谱中诸菊皆以香色态度为人爱好，剪锄移栽，或至仿生。而是花与之均赋一性，均受一气，同有此名而能避迹山野，保其自然，有若士君子坚行操节，隐处林壑，不为时世所夺，故亦无羡于诸菊也。予嘉其大意而收之，又不敢杂置诸菊之中，故特附录于此。
　　
　　十四、品第
　　
　　或问：菊奚先？曰：先色与香而后有态。曰：然则色奚先？曰：黄。黄者中之色。《易》曰："黄中通理。"《诗》曰："绿衣黄裳。"土旺季月，而菊以九日花，金土之应，相生而相得者也。其次莫若白，西方金气之应。菊以秋开，则于气为有钟焉。紫为白交，而红又紫之变也。紫所以白之次，而红又紫之次云。有色矣而后有香，有香矣而后有态，是其为花之尤著也。或双曰：花以艳媚为悦，而子以态为后欤？曰：吾尝闻诸古人矣，好卉凡花为小人，而松竹兰菊为君子，安有君子而以态为悦欤？至于具香与色而又有态，是君子而有威仪也。又尝闻昔之谱菊者，每称胜为最，胜故在也，拟之金鹤翎，非其所仿佛，岂其无祖于古而屈隆于今耶？或见爱之者众而逞诡献奇耶？皆不可晓也。班志有曰："小说家流，千三百八十三篇，盖出于稗官道涂之说也。"矧其事者必先利其器，寻其波者必计其源。吾尝观《茶经》、《竹谱》尚言始末，成一家之说，况菊之所受，又有不同焉。老圃云："菊有千种，惟花硕丰丽，千叶无心为上。"予之井见，十"之二三或因人所好，名器不同，实一色耳。子曰："虽小道，必有可观者焉。"苟致远而不泥，庶几近道矣。
　　
　　十五、名号
　　
　　金鹤翎，深黄色千叶。银鹤翎，白色千叶。蜜鹤翎，蜜色千叶。紫鹤翎，淡紫色千叶。红鹤翎，深红色千叶。金芍药，深黄色千叶。银芍药，白色千叶。金宝相，深黄色千叶。银宝相，白色千叶。金西施，嫩黄色千叶。白西施，纯白色千叶。病西施，萎黄色千叶。蜜西施，淡黄色千叶。锦西施，红黄子叶。蜡瓣西施，黄蜡色千叶。蜜褐西施，重蜜褐色千叶。玉板西施，粉红色千叶。银红西施，银红色千叶。二色西施，淡黄纯白色千叶。阴阳西施，每花中分黄白色千叶。鞑蛮西施，白色千叶。玛瑙西施，红白色千叶。黄牡丹，嫩黄色干叶。蜜牡丹，蜜色千叶。白牡丹，白色千叶。锦牡丹，红黄色千叶。紫牡丹，艳紫色千叶。粉牡丹，粉红色千叶。红牡丹，大红干叶。二色牡丹，大红艳紫色千叶。紫剪绒，深紫千叶，叶茸如剪。剪苏桃，仿佛紫剪绒，韵度似不侔突。黑苏桃，紫黑色千叶。红苏桃，重红千叶，叶茸如剪。白粉球，淡粉色千叶。二色粉球，粉红淡紫二色千叶。紫粉球，紫色千叶。粉万管，粉红千叶，叶如管。射香球，红黄色千叶。红绣球，大红千叶，如球。粉妲己，粉红色千叶。紫妲己，紫花千叶。雀舌牡丹，花同雀舌，叶似牡丹，千叶。紫霞觞，紫色千叶。黄鹤顶，深黄色千叶。白鹤顶，白色千叶。檀香鹤顶，淡黄色干叶。玛瑙鹤顶，红黄色干叶。鹤顶红，粉红千叶，中心深红突出。红心鹤顶，粉红色千叶。粉红鹤顶，粉红色千叶。金丝鹤顶，粉红色千叶，中有黄纹。玛瑙盘，红黄色千叶。玛瑙红，淡红色千叶。玛瑙黄，红黄色千叶。二色玛瑙，粉红淡黄二色干叶。粉玉盘，红粉色千叶。瑶白雪，千叶大白花。万卷楼，粉红千叶，叶如卷。一捧雪，千叶大白花。赛琼花，粉红色千叶。玉菡萏，粉红色千叶。葵菊，粉红色千叶。二色菡萏，粉红淡黄二色千叶。出炉银，银红色千叶。水红莲，粉红色千叶。二色芙蓉，重粉淡黄二色千叶　空萏红，粉红色千叶。白佛见笑，白色千叶。嘉兴秋牡丹，粉红色千叶。吴江秋牡丹，粉红色千叶。常熟秋牡丹，粉红色千叶。白蛮球，白色千叶，如球。粉蛮球，粉红千叶，如球。大杨妃，粉红色千叶。二色杨妃，重粉红黄二色千叶。退姿白，初开微红，后渐白色，千叶。浦花，粉红色千叶，花朵极大。红玉莲，重粉色千叶。锦瑞香球，红黄色千叶。金瑞香球，深黄色千叶。紫瑞香球，紫色千叶。散瓣瑞香，紫色千叶。八宝瑞香球，粉红色千叶。红瑞香球，深红色千叶。白瑞香球，白色千叶。西番莲，白细色千叶。红杨妃，淡红色千叶。紫杨妃，紫色千叶。金褒姒，金黄色千叶。白褒姒，白色千叶。紫褒姒，紫色千叶。粉褒姒，粉红色千叶。紫挠头，粉红色千叶。吕公袍，淡葱白色千叶。班鸠翎，紫苍色，如班鸠之翎，千叶。玉莲环，白色千叶，花开叶皆四卷。琐围，大红千叶，叶边周围有黄色。阔板大红球，大红千叶，反叶成球。细叶小花球，大红千叶，如球。大红狮子球，大红千叶，每花有二三青蕊突起。黄四面，重黄千叶。锦四面，红黄千叶。由四面，白色千叶。紫四面，深紫色千叶。楼子红，大红千叶，黄心中又起数瓣。紫袍金带，紫红色千叶，中有细黄心。洒金红，深红千叶，叶开有黄点如洒。蜜萼，蜜色千叶。导金莲，深黄色千叶。通州红，娇红千叶。紫双飞，紫色千叶，每花有二心。蜜探，蜜色千叶。金芙蓉，深黄千叶。锦芙蓉，红黄千叶。紫芙蓉，淡色千叶。玉芙蓉，粉红千叶。红芙蓉，淡红千叶。黄荼醿，蜜色千叶。白荼醿，白色千叶。黄芍药，重黄千叶。蜜芍药，蜜色千叶。白芍药，白色千叶。紫芍药，淡紫千叶。金雀舌，重黄千叶，叶尖如雀之舌。白雀舌，玉色千叶。锦雀舌，红黄色千叶。粉雀舌，粉红千叶。紫雀舌，淡紫色千叶。蜜雀舌，蜜色千叶。相袍红，深红色千叶。银朱红，娇红千叶。倚栏娇，淡紫千叶，花头倒侧如倚。赭袍黄，深黄千叶。胜荷红，粉红千叶，花如荷瓣。采石黄，淡黄千叶。紫蔷薇，淡紫色千叶，小花。黄眉，嫩黄千叶。福州紫，艳紫千叶。邓州白，千叶大白花。邓州黄，淡黄千叶。蜜叠雪，蜜色千叶。白叠雪，白千叶。莲肉红，肉红千叶。红蛾娇，红色千叶。玉娥娇，粉红千叶。粉莲，粉红千叶。海棠春，娇红千叶。佛座莲，粉红千叶。黄楼子，淡黄千叶，叶起如楼子。茄菊，淡紫千叶。紫袍金甲，深紫单叶，中心细管上作黄色。檀香球，重蜜色千叶。白罗球，白千叶，如球。蜡锁口，花似金锁口，黄蜡色。金琐口，大红多叶，叶周边作黄色。黄木樨球，蜜色千叶，如球，开花极后。白木樨球，白干叶。白罗伞，白千叶，叶下垂如伞。罗山锦，红黄千叶，反叶成球。罗山紫，重紫千叶，成球。紫绶金章，红黄千叶。紫间金，深黄重紫二色，千叶。胜绯桃，深红千叶，小花。万管红，深红千叶，叶如管。剪金红，深红千叶。红剪绒，淡红千叶，叶细，茸如剪。黄玉楼春，淡黄千叶。白玉楼春，白千叶。并头红，重红千叶。二色并，金红重红二色，千叶。通州黄，重黄千叶。金莲宝相，红黄千叶。红莲宝相，娇红千叶。大金球，深黄干叶，如球。御袍黄，重黄千叶。玉指甲，粉红干叶。金剪绒，深黄叶，叶茸如剪。蜜彩球，蜜色千叶。水晶球，初开微青，后白，千叶，如球。鸡冠紫，深紫千叶。象牙球，初开微红，后苍白色，千叶。银红鸡冠，淡红千叶。鸡冠红，深红干叶。状元紫，深紫千叶。金凤毛，深黄千叶。银纽丝，白色千叶。龙须黄，嫩黄千叶　亢羽黄，娇黄千叶。剪金黄，淡黄干叶，如剪。胜紫衫，深紫千叶。傲霜黄，嫩黄千叶。荔枝丹，红黄千叶。报君知，深黄千叶，开于九日前。白雪团，白干叶，小花。黄丁香，深黄千叶，小花，又名满天星。黄万管，嫩黄干叶，叶如管。赤丁香，红黄千叶。紫玉莲，粉红千叶，小花。锦八宝，红黄千叶。僧衣红，淡黄红千叶。锦玲珑，红黄千叶，小花。五色梅，单叶小花，花具五色。黄都胜，红黄千叶，花朵丰大。五月白，白花千叶，一岁中开五月九月二度。状元黄，深黄千叶。金纽丝，重黄千叶。宾州红，淡红千叶。粉剪球，粉红千叶，叶茸如剪。茶菊，淡黄千叶。紫剪球，淡紫千叶，如粉色者。黄玉莲，嫩黄多叶，小花。相袍黄，淡黄多叶。锦荔枝，红黄多叶，中有黄心。金盏银台，四边白色，中心正黄，千叶。甘菊，深黄多叶，花极小。小金眼，深红多叶，中有黄心。大金钱，深黄多叶，小花。银茉莉，单叶小白花。冬菊，深黄多叶，开以十月。白冬菊，多叶小白花。黄蛮裘，娇黄千叶。


●卷之下
　　
　　　一之贮土
　　
　　凡艺菊、择肥地一方，冬至之后以纯粪攘之，候冻而干，取其土之浮松者，置之场地之上，再粪之。收水之后，乃收之于室中，春分之后出而晒之，日数次翻之，去其虫蚁及其草梗。草梗不去则蒸而腐焉，是生红虫，生土蚕，生蚯蚓，为菊之害。土净矣，乃善藏之以待登盆之需。登盆也，俱用此土，又以待加盆之需。菊之登于盆也，或遭三日以上之雨，土实而根露，则以土加而覆之，一则蔽日之曝，不枯其根，一则收雨之泽，不烂其根。
　　
　　　二之留种
　　
　　冬初而菊残也，一衰即并英叶而去其上茎，其干留五六寸焉。或附于盆，或出于盆，埋之圃之阳松土之内，腊三月必浓粪浇之以数次。菊之性而耐于寒，故土粪多则暖而不寒，可以壮菊本，可以御隆寒，可以润泽而不至于枯燥。
　　
　　　三之分秧
　　
　　春分之后，是分菊秧。根多须而土中之茎黄白色者谓之老，须少而纯白者谓之嫩，老可分，嫩不可分。分之于新锄之松地，不宜太肥，肥则笼菊头而不能长发。天之阴可分，有日分之则枯干而难活。种之，其宿上也尽去，否则恐有虫子之害。既秧于土矣，以越席架而覆之，毋令经日，经日则难醒。每日晨灌之、晚灌之，天之阴不可伤于水。秧心发芽矣，可去其覆席，先用半粪之水，复用肥水灌之。叶上不可以沾粪，沾之则叶枯。用河之水则纯河之水，用井之水则纯井之水，不可杂焉。
　　
　　四之登盆
　　
　　立夏之候，菊苗成矣，可五六寸许，是为上盆之期。将上盆也，数日不可以浇灌，使苗受劳，而坚老则在盆可以耐日。其起秧苗也，掘根之土必广而大，少则露根而伤其本。用腊前所攘之土壅之。其灌也，视阴晴而为增损。使土壮而入根，服盆而生叶，则用肥水灌之；久雨加腊土以浥之。其种也，根深则不耐水，浅不耐日，随土而稍深。何也？菊之根其生也向上，故常覆土为加。
　　
　　五之理缉
　　
　　菊之尺许矣，是宜理缉。欲长也，则去其旁枝，欲短也，则去其正枝。花之朵视其种之大小而存之：大者四五蕊焉，次者七八蕊焉，又次十余蕊焉，小视二十余蕊焉。惟甘菊、寒菊独梗而有千花，不可去也。
　　
　　六之护养

　　菊稍长也，竹而缚之，毋令风之得摇。雨之久也，直出水盆内亦然。菊旁之蚁多也，则以鳖甲置于傍，蚁必集焉，移之远所。夏至之前后有虫焉，黑色而硬壳，其名曰菊虎，晴暖而飞出，不出于巳、午、未之三时，宜候而除之。菊之为菊虎所伤也，伤之处仍手微摘之，磨去其牙虫毒，可以兔秋后之生虫。如虎之多也，必多栽易壮盛之菊于圃之周。菊有香焉，蚁上而粪之，则生虫，虫长而蚁又食之，则菊笼头而不长。其虫之状如白虱，以棕线作帚而刷之，扇以承之，挥之于远所。秋后而不见虫也，宜认粪迹。是有象干之虫，其色与干无殊也，生于叶底，上半月在于叶根之上干，下半月在于叶根之下干。或破干取之，以纸捻缚之，常以水而润其纸条，花乃无恙。或用铁线磨为邪锋之小刃，上半月于蛀眼向上而搜虫，下半月在蛀眼向下而搜虫。有菊牛焉，沿之则萎，种台葱则可以辟。麻雀爱取菊之叶而为巢，取之则萎。四之月雀乃为巢时，宜慎也。
　　
　　○治菊月令
　　
　　正月
　　
　　立春数日，将隔年酵过肥松净土，用浓粪再酵二三次，今深二尺，以伺分种之需。若旧种在盆或旧地，切不可移动，仍用草温护老本，斯秧发早而壮大。
　　
　　二月
　　
　　二月初旬，冰雪消泮，此时除去旧护穰草。春分后仍将前酵之地倒松，再用大粪酵之，择新长可分菊秧逐茎分开，相去六七寸莳一根，每早汲河水浇活，以待再种。但奇异者必发苗少，务在培植一法。用朽木一块，每月凡遇修理之际，取修下头梗，将木钻孔，用梗迁入孔中。木上薄加肥土，木下透梗少许，漂浮水缸中。待其根生，搬种地上，缉理长成，庶不断种。
　　
　　三月
　　
　　谷雨前数日，择前秧长壮正直者搬种。筑酵熟所植之地，比平地高尺许，相去只余掘穴一枚，每穴加粪一杓搪挜，如法方可搬秧植之。四围余土，锄爬壅根，高如馒头样，令易泻水。周围必留深沟泄水，但雨过不拘何月。务将积沟之水疏通流别处。不分在地在盆，即以酵熟干土壅根。如久雨，盆植者可移置檐下，或用蔑箍瓦作盆埋地，令一半入土内，一半露土上，使地气相接，水不停积。先将肥上倒松，填二三分干盆，加浓粪一杓后，搬菊秧植之。再将前土填满，亦壅如馒头样。又一法，将肥松之土用细筛筛净入甄，用水烧蒸二三沸取起倒出，晒干入盆，植菊能杀虫，无侵蚀之患。其秧搬时，每株根边必带故土，周方二寸，使其不知迁动。或用树叶，或碎瓦盖其根土，以防雨溅泥污。青叶若失盖，俟雨歇移水至菊旁，将菊叶洗去泥滓，此法尤妙。各月如之。能遵此法，则菊自顶至根青叶畅茂，不至枯槁。每遇浇灌，瓦盖者可除去，浇过仍盖之。新种后必间日早用河水和粪浇之，又用搭棚遮蔽日色，以度其生。遇雨露揭去，但日晴燥不盖之。自始至秋，皆依前法。
　　
　　四月
　　
　　小满前后，菊嫩头上多生小蜘蛛，每早起寻杀之。又生一种曰菊牛，日未出时惯咬菊头，其头日盛即垂。视其咬处悬寸许，必掐去无害，迟则中生蛀虫，虽至秋结盖，若遇大风雨必折。菊牛其状如蝇，背甲坚而黑，亦须寻杀之。又有一等细蚁，侵蛀菊本，用洗过鲜鱼水洒于叶间，或浇土上，则除。如不断，仍须早起寻杀为良。菊长只四五寸，每株用坚直小篱竹近插菊根，以软莎草宽缚，使菊本正直，不至屈曲。隔数日视菊大小，可掐去母头，令其分长子头。择高大者先去，瘦短者隔几日去之。每本止留四五头，多至六七头，以防损折。如理寒菊，必须头多，用篾作箍围定，则秋深团圞如盖可爱。若用过接，必在此时，用庵梨草或杂菊摘去嫩头，择奇菊亦摘头，将二头以刀斜批，视相合即用鹅毛管或薄芦管管在所接之处，莫令宽动。外用泥密闭管口两头，或纸条缚定，置于阴处。数日视有生意，轻轻用刀扦去其管，每一本接得四五色。又一法曰过校。预于种植之际，将菊如水车二柱并周围檐柱样种之，至此月除脊菊，中间正枝不动，将脊菊东南枝交过檐菊，亦将东南檐菊顺枝扯来交过，将二枝刀扦肤肉，各去半边，用绵纸条紧缠，引水常润。仍用搭棚蔽日，遇雨露除之。视两校交合，生意已成，然后将脊菊之头、檐菊之梗相连处用刀扦断，遂成一本。惟梅雨中可活，余必无生意。
　　
　　五月
　　
　　五月夏至前，用浓粪七分，河水三分浇之。夏至后用前法再去头，止留五六枝为正，若枝繁者多留一二，以防损折。每早浇灌，止用撏鸡鹅毛汤并缲丝汤，盛缸中作腐者，取其清水；或洗鲜鱼或菜饼屑水，取其清冷者灌之，不可犯酒醋井盐物触之。菊最畏梅雨，此月尤宜顾盼。
　　
　　六月
　　
　　六月大暑中，每早止用清河水浇，隔三四日，以鹅毛冷汤轮灌。若土间生蚯蚓、上蚕等，看去根远近，掘出杀之。近根难灭者用粪灌之，必欲促死。虫断仍用河水连浇数日。大抵此月天热土燥，不可用粪，粪多则头笼，青叶皆消泛如蜡板。水晶盆、金银鹤翎、芍药之类尤不宜多用，余菊不妨。
　　
　　七月
　　
　　七月初旬，有一等蚕样青虫，与叶一色，善食叶，亦用早起寻杀之。若被伤枝叶，难为观赏。立秋之后三五日，不论其枝长短，并不可损。但枝有参差者，将长枝以大针戳眼，拔去针，即将细篾丝一段插入眼内拴住，待短者长齐，然后取去篾丝，使并长也。菊之全本亦有参差，高大者不用粪浇，瘦短者用水和粪浇上促长，以成行列。用粪之法，各有次序。第一次粪二分，河水八分；越半旬第二次，粪三分，河水七分；再越半句第三次，用粪五分，河水五分，又越半旬第四次，粪七分，河水三分，第五次全用粪。瘦者多浇，茂者少用，若太过必使蕊头笼闭，青叶愈盛，开花反小。
　　
　　八月
　　
　　八月间多有狂风骤雨，每本再拣坚直篱竹绑定，用莎草从根紧缚二三节，勿令摇动伤残。白露后发生蓓蕾，蕊头将绽，大枝上择大蕊留一枚，余皆删去，弗可多留，多则开花微薄。菊蕊嫩脆，选时必须以左手双指稳梗，然后以右手指甲掐蕊，否则连头剔落，遂为无用。既结蕊，隔二三日常用浓粪浇灌，则花大色艳，甚至变有二色者。
　　
　　九月
　　
　　九月蕊绽将开之际，必预搭阴厂遮蔽风霜，庶花开悠久，色不衰褪。如小开亦不可将本移动，漏泄真气。花开间有不足者，磨硫黄水浇根，经夜即发，屡试已验。遇有异色而自己无者，但巳觅得不可直种，将来横种地上，认记根头，用肥上压枝，经月视根生，以刀断梗，则根枝两生，种可多得。其原本再加肥上薄薄壅之，不可过多，多则根深难发矣。

　　十月
　　
　　十月上旬，菊花已残，将绑缚朽竹撤去，好者贮备来年之用。本上枯花小枝并折去，止留老干尺许，勿使折。迟以被风摇本根，伤残苗裔。此时悉用乱穰草盖护，以御霜雪冰冻。每本置竹牌一片，写号挂之，或写竹牌插根旁记之，来春分种庶不淆乱也。
　　
　　十一月
　　
　　十一月中旬未冻之时，择高阜净地倒松，深二尺许，拣去瓦砾、木石，用粪三四次酵肥。绿菊最喜新土，伯宿土，必须一年一换，盆中亦然，否则春间虽活，经梅雨必死。酵完用旧藁荐或乱穰草盖地，免致冰冻难锄，减粪肥力，有误来年种植之用。
　　
　　十二月
　　
　　十二月初旬，看菊本盖少处再加厚护，以蔽霜雪。及天日和暖，用粪搪挜菊本四边，莫令着根，春气发扬，苗则群然盛长矣。一法腊月内掘地埋缸，积浓粪，上盖板填土密锢，至春渣滓俱化，土存清水，名为"金粪"。五六月间，菊为雨揉黄萎，用此粪浇之，足以回生，且开花肥泽甚妙。

