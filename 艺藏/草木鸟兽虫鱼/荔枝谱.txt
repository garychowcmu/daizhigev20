
○第一 

　　荔枝之于天下，唯闽粤、南粤、巴蜀有之。汉初南粤王尉佗以之备方物，于是始通中国。司马相如赋上林云：“答沓离支，盖夸言之无有”是也。东京、交址七郡贡生荔枝，十里一置，五里一堠，昼夜奔腾，有毒虫猛兽之害。临武长唐羌上书言状，和帝诏太官省之。魏文帝有“西域蒲桃”之比，世讥其缪论。岂当时南北断隔，所拟出于传闻耶？唐天寳中，妃子尤爱嗜，涪州歳命驿致。时之词人多所称咏。张九龄赋之，以托意白居易刺忠州。既形于诗，又图而序之，虽髣髴颜色，而甘滋之胜莫能着也。洛阳取于岭南，长安来于巴蜀，虽曰鲜献，而传置之速，腐烂之余，色香味之存者亡几矣。是生荔枝中国未始见之也。九龄、居易虽见新实，验今之广南州郡与蘷梓之间所出，大率早熟，肌肉薄而味甘酸，其精好者仅比东闽之下等，是二人者亦未始遇夫真荔枝者也。闽中唯四郡有之，福州最多，而兴化军最为竒特。泉、漳时亦知名，列品虽高而寂寥无纪。将尤异之物昔所未有乎？盖亦有之而未始遇乎人也。予家莆阳，再临泉、福二郡，十年徃还，道由乡国，每得其尤者，命工写生。稡集既多，因而题目，以为倡始。夫以一木之实，生于海濒岩险之逺，而能名彻上京，外被重译，重于当世，是亦有足贵者。其于果品卓然第一，然性畏髙寒，不堪移殖，而又道里辽絶，曾不得班于卢橘、江橙之右，少发光采，此所以为之叹惜而不可不述也。

　　○第二 

　　兴化军风俗，园池胜处唯种荔枝。当其熟时，虽有他果不复见省。尤重陈紫，富室大家歳或不尝，虽别品千计不为满意。陈氏欲采摘，必先闭户，隔墙入钱，度（音铎）钱与之，得者自以为幸，不敢较其直之多少也。今列陈紫之所长以例众品：其树晩熟，其实广，上而圆，下大可径寸有五分，香气清逺，色泽鲜紫，殻薄而平，瓤厚而莹膜如桃花红，核如丁香，毋剥之凝如水，精食之消如绛雪，其味之至不可得而状也。荔枝以甘为味，虽百千树莫有同者。过甘与淡，失味之中，唯陈紫之于色香味自拔其类，此所以为天下第一也。凡荔枝皮膜形色一有类陈紫，则已为中品。若夫厚皮尖刺，肌理黄色，附核而赤，食之有查，食已而涩，虽无酢味，自亦下等矣。

　　○第三 

　　福州种殖最多。延貤、原野、洪塘、水西尤其盛处，一家之有至于万株。城中越山，当州署之北，郁为林麓。暑雨初霁，晩日照曜，绛囊翠叶，鲜明蔽映，数里之间焜如星火，非名画之可得而精思之。可述观揽之胜无与为比。初着花时，商人计林断之以立劵，若后丰寡商人知之，不计美恶悉为红盐（去声）者。水浮陆转，以入京师。外至北漠、西夏，其东南舟行新罗、日本、流求、大食之属，莫不爱好，重利以酬之。故商人贩益广，而乡人种益多，一歳之出不知几千万亿。而乡人得饫食者，盖鲜以其断林鬻之也。品目至众，唯江家緑为州之第一。

　　○第四 

　　荔枝食之有益于人。《列仙传》称：“有食其华实为荔枝仙人”。《本草》亦列其功：“葛洪云：‘蠲渴补髓’。”所以唐羌疏曰：“未必延年益寿。”盖云虽有其传，岂果能哉？亦谏止之词也。或以其性热。人有日噉千颗，未尝为疾。即少觉热，以蜜浆解之。其木坚理难老，今有三百歳者，枝叶繁茂，生结不息，此亦其验也。

　　○第五 

　　初种畏寒，方五六年，深冬覆之以护霜霰。福州之西三舎曰水口，地少加寒已不可殖。大畧其花春生，蔌蔌然白色其色，多少在风雨时与不时也。有间歳生者，谓之歇枝；有仍歳生者，半生半歇也。春雨之际，傍生新叶，其色红白。六七月时，色已变緑，此明年开花者也。今年实者，明年歇枝也。最忌麝香，或遇之花实尽落。其熟未经采摘，虫鸟皆不敢近；或已取之，蝙蝠蜂蚁争来蠧食。园家有名树，旁植四柱小楼，夜栖其上，以警盗者。又破竹五七尺，揺之答答然，以逼蝙蝠之属。

　　○第六 

　　红盐（去声）之法：民间以盐梅卤浸佛桑花为红浆，投荔枝渍之，曝干色红而甘酸，可三四年不虫（去声）。修贡与商人皆便之，然絶无正味。白晒者，正尔烈日干之，以核坚为止。畜之瓮中密封百日，谓之出汗。去（去声）汗耐乆，不然踰歳壊矣。福州旧贡红盐、蜜煎二种。庆厯初，太官问歳进之状，知州事沈邈以道“逺不可致，减红盐之数而増白晒”者，兼令漳、泉二郡亦均贡焉。蜜煎：剥生荔枝，笮去其浆，然后蜜煮之。予前知福州，用晒及半干者为煎，色黄白而味美可爱，其费荔枝减常歳十之六七。然修贡者皆取于民，后之主吏利其多取以责赂，晒煎之法不行矣。

　　○第七（陈紫已下十二品有等次，虎皮已下二十品无等次） 

　　陈紫：因治居第、平窊坎而树之，或云厥土肥沃之致。今传其种子者皆择善壤，终莫能及。是亦赋生之异也。

　　江緑大：较类陈紫而差大，独香薄而味少淡，故以次之。其树已卖叶氏，而民间犹以为江家緑云。

　　方家红：可径二寸，色味俱美，言荔枝之大者皆莫敢拟。歳生一二百颗，人罕得之。方氏子名蓁，今为大理寺丞。

　　游家紫：出名十年，种自陈紫，实大过之。

　　小陈紫：其树去陈紫数十歩。初一家并种之，及其成也差小，又时有□〈穛，酉代隹〉核者，因而得名。其家别居，二紫亦分属东西陈焉。

　　宋公荔枝：树极髙大，实如陈紫而小，甘美无异。或云陈紫种出宋氏。世传其树已三百歳，旧属王氏。黄巢兵过欲斧薪之，王氏媪抱树号泣求与树偕死，贼怜之不伐。宋公名諴。公者，老人之称。年余八十，子孙皆仕宦。

　　蓝家红：泉州为第一。蓝氏兄弟，圭为太常博士，丞为尚书都官员外郎。

　　周家红：独立兴化军三十年后生益竒，声名乃损，然亦不失为上等。

　　何家红：出漳州何氏，世为牙校。尝有郡将全树买之，树在舎后将熟，其子日领卒数十人穿其堂房，乃至树所。其来无时举家伏藏，欲即伐去而不忍，今犹存焉。

　　法石白：出泉州法石院，色青白，其大次于蓝家红。

　　緑核：颇类江緑，色丹而小。荔枝皆紫核，此以緑见异。出福州。

　　圆丁香：丁香荔枝皆旁（去声）蔕，大而下锐。此种体圆，与味皆胜。

　　虎皮者，红色絶大，绕腹有青纹，正类虎斑。尝于福州东山大乗寺见之，不知其出处。

　　牛心者，以状言之。长二寸余，皮厚肉涩，福州唯有一株。每歳贡干荔枝皆调于民，主吏常以牛心为凖，民倍直购之以输。予尝黜而不用。

　　玳瑁红：荔枝上有黒点，踈密如玳瑁斑，福州城东有之。

　　硫黄：颜色正黄而刺微红，亦小荔枝以色名之也。

　　朱柹：色如柹红而扁大，亦云朴柹，出福州。

　　蒲桃荔枝：穗生一朶至一二百，将熟多破裂。凡荔枝每颗一梗，长三五寸，附于枝。此等附枝而生，乐天所谓“朶如蒲桃”者正谓是也。其品殊下。

　　蚶殻者，殻为深渠，如瓦屋焉。

　　龙牙者，荔枝之变怪者。其殻红，可长三四寸，弯曲如爪牙而无瓤核。全树忽变非常有也，兴化军转运司厅事之西尝见之。

　　水荔枝：浆多而淡，食之蠲渴。荔枝宜依山或平陆，有近水田者，清泉流溉，其味遂尔。出兴化军。

　　蜜荔枝：纯甘如蜜，是谓过甘，失味之中。

　　丁香荔枝：核如小丁香树，病或有之，亦谓之□〈穛，酉代隹〉核皆小实也。

　　大丁香：出福州天庆观，厚殻紫色，瓤多而味微涩。

　　双髻小荔枝：每朶数十，皆并蔕双头，因以目之。

　　真珠：剖之纯瓤圆白如珠，荔枝之小者止于此。

　　十八娘荔枝：色深红而细长，时人以少女比之。俚传闽王王氏有女第十八，好噉此品，因而得名。其冢今在城东报国院，冢旁犹有此树云。

　　将军荔枝：五代间有为此官者种之，后人以其官号其树，而失其姓名之传，出福州。

　　钗头：颗红而小，可间妇人女子簪翘之侧，故特贵之。

　　粉红者，荔枝多深红而色浅者为异，谓如傅朱粉之饰，故曰粉红。

　　中元红：荔枝将絶纔熟，以晩重于时。予尝七月二十四日得之。

　　火山：本出广南，四月熟，味甘酸而肉薄，穗生梗如枇杷，闽中近亦有之（山在梧州）。

　　右三十二品，言姓氏尤其著者也，言州郡记所出也。不言姓氏、州郡，四郡或皆有也。
