瓶花谱（明）张丑
　　
　　梦蝶斋徒曰：幽栖逸事，瓶花特难解。解之者，亿不得一。厥昔金润龆年述谱，余亦稚龄，作是数语。其间孰是孰非，何去何从，解者自有定评，不赘焉。乙未中秋前二日书。
　　品瓶
　　凡插贮花，先须择瓶：春冬用铜，秋夏用磁，因乎时也，堂厦宜大，书室宜小，因乎地也，贵磁、铜，贱金、银，尚清雅也，忌有环，忌成对，像神祠也，口欲小而足欲厚，取其安稳而不泄气也。
　　大都瓶宁瘦毋过壮，宁小毋过大。极高者不可过一尺，得六七寸，四五寸瓶插贮，佳；若太小，则养花又不能久。
　　铜器之可用插花者曰尊、曰罍，曰觚、曰壶。古人原用贮酒，今取以插花，极似合宜。
　　古铜瓶钵入土年久，受土气深，以之养花，花色鲜明如枝头，开速而谢迟。或谢，则就瓶结实，若水秀。传世古则尔。陶器入土千年，亦然。
　　古无磁瓶，皆以铜为之，至唐始尚窑器。厥后有柴、汝、官、哥、定，龙泉、均州、章生、乌泥、宣、成等窑，而品类多矣。尚古莫如铜器。窑则柴，汝最贵，而世绝无之。官、哥、宣、定为当今第一珍品，而龙泉、均州、章生、乌泥、成化等瓶，亦以次见重矣。
　　瓷器以各式古壶、胆瓶、尊、觚、一枝瓶为书室中妙品。次则小蓍草瓶、纸槌瓶、圆素瓶、鹅颈壁瓶亦可供插花之用．余如暗花、茄袋、葫芦样、细口、匾肚，瘦足、药坛等瓶，俱不入清供。
　　古铜壶、龙泉、均州瓶有极大高三二尺者，别无可用，冬日投以硫黄，斫大枝梅花插供亦得。品花
　　《花经九命升降》，吾家先哲（君讳翌）所制，可谓缩万象于笔端，实幻景于片楮矣今谱瓶花，例当列品，录其入供者，得数十种，亦以九品九命次第之。
　　一品九命：兰，牡丹，梅，蜡梅，各色细叶菊，水仙，滇茶，瑞香，菖阳。
　　二品八命：蕙，酴醿，西府海棠，宝珠茉莉，黄白山茶，岩桂，白菱，松枝，含笑，茶花。
　　三品七命：芍药，各色千叶桃，莲，丁香，蜀茶，竹。
　　四品六命：山矾，夜合，赛兰，蔷薇，秋海棠，锦葵，杏，辛夷，各色千叶榴，佛桑，梨。
　　五品五命：玫瑰，薝蔔，紫薇，金萱，忘忧，豆蔻。
　　六品四命：玉兰，迎春，芙蓉，素馨，柳芽，茶梅。
　　七品三命：金雀，踯躅，枸杞，金凤，千叶李，枳壳，杜鹃。
　　八品二命：千叶戎葵，玉簪，鸡冠，洛阳，林禽，秋葵。
　　九品一命：剪春罗，剪秋罗，高良姜，石菊，牵牛，木瓜，淡竹叶。
　　折枝
　　折取花枝，须得家园邻圃，侵晨带露，择其半开者折供，则香色数日不减，若日高露晞折得者，不特香不全，色不鲜，且一两日即萎落矣。
　　凡折花须择枝：或上葺下瘦，或左高右低，右高左低，或两蟠台接，偃亚偏曲，或挺露一干中出，上簇下蕃，铺盖瓶口。取俯仰、高下、疏密、斜正，各具意态，全得画家折枝花景象，方有天趣，若直枝蓬头花朵，不入清供。
　　花不论草木，皆可供瓶中插贮。第摘取有二法：取柔枝也，宜手摘取，劲干也，宜剪却，惜花人亦须识得。采折劲枝，尚易取巧，独草花最难摘取，非熟玩名人写生画迹，似难脱俗。
　　插贮
　　折得花枝，急须插入小口瓶中，紧紧塞之，勿泄其气，则数日可玩。
　　大率插花须要花与瓶称，令花稍高于瓶。假如瓶高一尺，花出瓶口一尺三四寸，瓶高六七寸，花出瓶口八九寸，乃佳，忌太高，太高瓶易仆，忌太低，太低雅趣失。
　　小瓶插花，宜瘦巧，不宜繁杂。若止插一枝，须择枝柯奇古，屈曲斜袅者。欲插二种，须分高下合插，俨若一枝天生者，或两枝彼此各向，先凑簇像生，用麻丝缚定插之。
　　瓶花虽忌繁冗，尤忌花瘦于瓶。须折斜欹花枝铺撒小瓶左右，乃为得体也。
　　瓶中插花，止可一种两种，稍过多便冗杂可厌。独秋花不论也。
　　滋养
　　凡花，滋雨露以生。故瓶中养花，宜用天水，亦取雨露之意，更有宜蜂蜜者，宜沸汤者，清赏之士，贵随材而造就焉。
　　滋养第一雨水，宜多蓄听用。不得已则用清净江湖水。井水味咸，养花不茂，勿用。
　　插花之水类有小毒，须旦旦换之，花乃可久。若两三日不换，花辄零落。
　　瓶花每至夜间，宜择无风处露之，可观数日。此天与人参之术也。
　　事宜
　　梅花初折，宜火烧折处，固渗以泥。牡丹初折，宜灯燃折处，待软乃歇。薝蔔花初折，宜捶碎其根，擦盐少许。荷花初折，宜乱发缠根，取泥封窍。海棠初折，薄荷嫩叶包根入水。除此数种，可任意折插，不必拘泥，牡丹花宜蜜养，蜜仍不坏。竹枝、戎葵，金凤，芙蓉用沸汤插枝，叶乃不萎。
　　花忌
　　瓶花之忌，大概有六：一者井水插贮，二者久不换水，三者油手拈弄，四者猫鼠伤残，五者香烟灯煤熏触，六者密室闭藏，不沾风露。有一于此，俱为瓶花之病。
　　护瓶
　　冬间别无嘉卉，仅有水仙、蜡梅，梅花数种而已，此时极宜敞口古尊罍插贮，须用锡作替管盛水，可兔破裂之患。若欲用小磁瓶插贮，必投以硫黄少许，日置南窗下，令近日色，夜置卧榻榜，俾近人气，亦可不冻。一法用淡肉汁去浮油入瓶插花，则花悉开而瓶略无损。
　　瓶花有宜沸汤者，须以寻常瓶贮汤插之，紧塞其口，侯既冷，方以佳瓶盛雨水易却，庶不损瓶。若即用佳瓶贮沸汤，必伤珍重之器矣，戒之。
　　
