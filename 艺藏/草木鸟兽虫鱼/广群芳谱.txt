
广羣芳谱
　　目录
　　 御制序
　　 进表
　　 羣芳谱原叙
　　 凡例
　　 编校官
　　 总目
　　○御制序

　　御制佩文斋广羣芳谱序

　　粤自神农氏尝草辨谷民始知树艺医药伊耆氏命羲和推步定历以授时民始知耕获之不愆而百工积熙伟哉开物成务启牖来兹圣帝之功与天地并矣朕听政之暇披阅典藉留意农桑绘耕织之图制永言之什时巡所至亲历田间其稼穑之艰难作劳之辛苦既周知而洞悉矣每思究百昌生殖之理极万变消长之情着为成编以佑吾民尝谓尔雅具其名物而郭璞陆佃孙炎之流疏注埤翼又加详焉其明备者莫如本草自本经以迄陶弘景苏颂而下数十种凡采治之法无不该校他如齐民要术月令广义诸书其莳植之宜为更晰矣遐稽往牍撷其英华归于简括良匪易也比见近人所纂羣芳谱搜辑众长义类可取但惜尚多踈漏因命儒臣即秘府藏帙攟摭荟萃删其支冗补其阙遗上原六经旁据子史洎夫稗官野乘之言才士之所歌吟田夫之所传述皆着于篇而奇花瑞草之产于名山贡自远徼绝塞为前代所未见闻者亦咸列焉复允廷臣之请益以朕所赋咏依类分载总一百卷命名曰佩文斋广羣芳谱冠以天时尊岁令也次谷次桑麻崇民事也次蔬茶果木花卉资厚生溥利用也终以药物重民命也其诸天时蚤晚之候人事种溉之方地力彼此之殊物性良楛之异罔弗条举缕析灿然可观焉是书也揽品汇之蕃滋想群生之率育一展卷间化机洋溢于兹毕呈固不惟矜淹洽侈藻丽也以是刊布天下垂之久远使吾民优游于农圃之中家室盈宁乐其业而不惮其勤而大夫士以及民之秀者因以区别物宜审其淑慝凛嗜好之常慎莭宣之度于以跻仁寿而享泰平亦不为无所裨助也哉

　　康熙四十七年五月初十日
　　○进表

　　御定佩文斋广羣芳谱刊成进
　　呈表
　　原任掌河南道事河南道监察御史加七级臣刘灏恭承

　　勅旨校刊
　　佩文斋广羣芳谱今已成书谨奉
　　表上
　　进者臣灏诚惶诚恐稽首顿首
　　上言伏以三才并建资参赞以成能庶物芸生赖神灵而利用神农首出先尝草木之滋后稷诞生即识方苞之种盖将开物以成物必先辨类而知名是以东作西成人时敬授荔生葽秀月令必书考比兴于风诗方名悉载溯权舆于释诂尔雅兼综史列农家者流术是齐民之要降而本草代有专家异产奇名各征风土含华落实别着春秋言以人人而殊物亦生生而广更有场师田老家传种树之方墨客诗人藻结风花之思见闻各异篇帙纷纶自非刊录为一书谁识源流于万类钦惟

　　皇帝陛下
　　德茂生成
　　休征蕃庑
　　光昭千古普同若木之华
　　化鼓八方□披扶桑之国聪明卓绝格物靡遗稼穑艰难居心无逸田畴景物尽归耕织之图车辙巡行徧省桑麻之务乃有道旁异草徼外奇花郭璞未详孙炎不识一经

　　圣览便悉嘉名仰窥莫测所自来博学尽惊为天授品题所及远过笺疏睹记不忘何须载籍乃犹时勤荟萃下逮刍荛

　　特命编修臣汪灏臣张逸少臣汪漋臣黄龙睂仰遵

　　指授敬事编摩翻
　　内府之藏书广群芳之旧谱农书花历药品茶经指掌可求分条并载一编在手疑四序之皆春百物罗前如万方之并贡至若一花一木曾被

　　宸章若赋若诗久登

　　御集莫不转鸿钧于一气扬藻采于千秋分冠简端尤光册府笔如垂露洒五色于芳菲文似庆云映三光于碧落既成篇帙更

　　锡序文

　　天语辉皇融六经之津液

　　奎文焜耀彻十袭之缥缃臣灏涧谷庸材山林小草早蒙收采便得敷荣窃负栽培自贻倾覆叨

　　弘恩于使过不弃菲葑效末技以校书日亲棃枣身是久枯之木忽讶春回心如已折之葵犹承日照剞劂 告竣少竭力于涓埃豕亥传讹犹惊心于诖误乃蒙
　　口勅许列头衔对玉简以悚惶瞻
　　彤墀而踊跃伏愿
　　光辉炳照
　　化育遐宣
　　泽及臣邻收杞梓楩柟之用
　　功施田野成布帛菽粟之风则龙木凤芝呈祥于连理之树一茎双穗献瑞于大有之年矣谨按天时谱六卷谷谱四卷桑麻谱二卷蔬谱五卷茶谱四卷花谱三十二卷果谱十四卷木谱十四卷竹谱五卷卉谱六卷药谱八卷校刊告成臣灏无任瞻

　　天仰

　　圣激切屏营之至谨奉
　　表随
　　进以

　　闻
　　康熙四十七年六月初一日原任掌河南道事河南道监察御史加七级臣刘灏谨上表
　　○羣芳谱原叙

　　附录羣芳谱原叙王象晋着

　　尼父有言吾不如老农不如老圃世之耳食者遂哗然曰农与圃小人事也大人者当剂调二气冶铸万有乌用是龊龊者为果尔则陈幽风者不必圣爱菊爱莲者不必贤税桑田树榛栗者不必称塞渊侈咏歌哉予性喜种植斗室傍罗盆草数事瓦钵内蓄文鱼数头薄田百畮足供饘粥郭门外有园一区题以涉趣中为亭颜以二如杂艺蔬茹数十色树松竹枣杏数十株植杂草野花数十器种不必奇异第取其生意郁勃可觇化机美实陆离可充口食较晴雨时浇灌可助天工培根核屏菑翳可验人事暇则抽架上农经花史手录一二则以补咨询之所未备每花明柳媚日丽风和携斗酒摘畦蔬偕一二老友话十余年前陈事醉则偃仰于花茵莎榻浅红浓绿间听松涛酬鸟语一切升沉宠辱□付之花开花落因取平日所涉历咨询者类而着之于编而又冠以天时岁令以便从事历十余寒暑始克就绪题之曰二如亭羣芳谱与同志者共焉相与怡情相与育物相与阜财用而厚民生即不敢谓调二气冶万有其于天地之大生广生未必无小补云因思尼父所言盖恐石隐者流果于忘世而非厌薄农圃以为琐事不足为也请以质诸世之所谓大人者
　　○凡例

　　一、羣芳谱原本大抵托兴众芳寄情花木可为风雅之助然或摭拾旧闻或独摅己见采择未遍不免登载疎漏今将谷桑麻蔬茶花果木竹卉药诸谱皆搜罗羣编依类增补俾读者咸知重农贵谷为率育羣生之本下及庶草繁殖弘茂对之化机药果资生豋人民于寿域是书所辟举世共赖

　　一、原本以羣芳命名而冠以天谱岁谱今改岁谱为天时记四时长养之理万汇荣枯之候冠于诸谱之前若天谱中历数灾祥及泛言日月风云星辰雨露等类并岁谱中泛言节序者俱与羣芳不甚贴切□不复录

　　一、原本各谱中分题名目条款不一今每一物详释名状列于其首次征据事实统标曰汇考传记序辨题跋杂着骚赋诗词统标曰集藻其制用移植等目统标曰别录庶分条简要编次画一至若原本首简总论杂说中有可采者并行附载泛者略之

　　一、原本花木卉药诸谱按之经史传记方书地志文集及今耳目所见阙漏者颇多若金莲花夜亮木及塞外诸奇花海内诸名山所产山花前人不经见者今皆采补以广后人见闻

　　一、原本梅杏桃李之类俱加载花中今分见于花果两处更使开卷了然

　　一、葛木棉以类相从附入桑麻谱他如香附莎草卉药各见芸香山矾别为二物蔺蕳泽兰析作数种俱各注明本条之下以便观览

　　一、原本中药谱仅五十有四种为数甚少今照本草纲目广采补入凡见于诗经尔雅楚辞及唐宋历代诗文者增注其下

　　一、原本诸谱中多有疗治一条今按医疗自有专书如本草纲目证治准绳之类可备详考纂入谱内反多阙略且恐参究未精泥方贻悞宁阙之以致慎

　　一、原本终以鹤鱼一谱今按禽鱼既与羣芳命名不符且类族众多禽中不得专举一鹤鱼中不得专举金鱼复于本类不备□不复存

　　一、原本所载事实或阙书名赋咏或阙人名又或书官书号书地书爵书谥今于其可考证者悉为标明余仍其旧以示存疑
　　○编校官

　　御定佩文斋广羣芳谱编校官

　　　　翰林院编修　臣汪灏

　　　　翰林院编修　臣张逸少

　　　　翰林院编修　臣汪漋

　　　　翰林院编修　臣黄龙睂

　　　　　校录人员

　　　　举人　　　臣李同声

　　　　举人　　　臣胡期恒

　　　　贡生　　　臣张育

　　　　监生　　　臣潘葆光

　　　　监生　　　臣胡宸基

　　　　监生　　　臣周□□

　　　　监生　　　臣周旋

　　　　监生　　　臣吴从龙

　　　　生员　　　臣钱阿瑛

　　　　生员　　　臣张宏敏

　　　　生员　　　臣张位

　　　　生员　　　臣方觐

　　　　生员　　　臣赵侗斆

　　　　生员　　　臣许懋德

　　　　生员　　　臣邱起元
　　○总目

　　御定佩文斋广羣芳谱总目

　　　　天时谱六卷

　　　　谷谱四卷

　　　　桑麻谱二卷

　　　　蔬谱五卷

　　　　茶谱四卷

　　　　花谱三十二卷

　　　　果谱十四卷

　　　　木谱十四卷

　　　　竹谱五卷

　　　　卉谱六卷

　　　　药谱八卷

　　　　　　臣等谨案

　　御定广羣芳谱一百卷康熙四十七年

　　圣祖仁皇帝御定葢因明王象晋羣芳谱而广之也

　　凡改正其门目者三以天谱岁谱并为天时记惟述物候荣枯而天谱之杂述灾祥岁谱之泛陈节序者俱删不录其鹤鱼一谱无关种植亦无关民用则竟全删改正其体例者四原本分条标目前后参差今每物先释其名状次征据事实统标曰汇考诗文题咏统标曰集藻制用移植诸法统标曰别录其疗治一条恐参校未精泥方贻悞亦竟刊除至象晋生于明季不及见太平王会之盛今则流沙蟠木尽入版图航海梯山咸通职贡凡殊方绝域之产古所未闻者俱一一详载以昭

　　圣朝之隆轨又象晋以田居闲适偶尔著述不能窥天禄石渠之秘考证颇踈其所载者又多稗贩于花镜圃史诸书或迷其出处或舛其姓名讹漏不可殚数今则紬东观之藏开西昆之府并溯委穷源详为补正以成博物之鸿编

　　赐名广羣芳谱特

　　圣人褒纤介之善不没创始之功耳实则新辑者十之八九象晋旧文仅存十之一二也乾隆四十七年二月恭校上

　　　　总纂官臣纪盷臣陆锡熊臣孙士毅

　　　　总校官臣陆费墀
　　广羣芳谱/目录

　　○目录上

　　御定佩文斋广羣芳谱目录上
　　卷一　天时谱一
　　春
　　卷二　天时谱二
　　正月
　　二月
　　卷三　天时谱三
　　三月
　　卷四　天时谱四
　　夏
　　四月
　　五月
　　六月
　　卷五　天时谱五
　　秋
　　七月
　　八月
　　九月
　　卷六　天时谱六
　　冬
　　十月
　　十一月
　　十二月
　　卷七　谷谱一
　　麦
　　瑞麦
　　雀麦
　　荞麦　苦荞麦
　　瞿麦
　　卷八　谷谱二
　　稻
　　卷九　谷谱三
　　黍
　　稷
　　蜀黍　玉蜀黍
　　粟
　　粱
　　秫　穇子　稊稗　稂　菵草　蒯草　东廧　粱禾　蒒草　感禾　杨禾　火禾　木禾
　　嘉禾
　　卷十　谷谱四
　　大豆　稆豆
　　赤小豆
　　绿豆
　　白豆
　　豌豆　蚕豆
　　豇豆　黎豆　马豆
　　藊豆
　　刀豆
　　大灵豆
　　木豆
　　灵光豆
　　佛豆
　　脂麻　青蓑　亚麻
　　卷十一　桑麻谱一
　　桑　桑椹　桑寄生　桑花
　　柘　奴柘
　　卷十二　桑麻谱二
　　苎麻
　　大麻
　　苘麻　疎麻
　　葛　铁葛
　　木棉花
　　卷十三　蔬谱一
　　姜
　　椒　川椒　崖椒　蔓椒　地椒　胡椒　番椒
　　茴香　八角茴香　莳罗
　　韭　孝文韭　诸葛韭　水韭
　　葱　水葱
　　蒜　水晶葱
　　薤
　　蒝荽　以上辛荤
　　卷十四　蔬谱二
　　苜蓿
　　蔓菁　菲
　　同蒿
　　蒌蒿　牡蒿　藾蒿　邪蒿　□蒿
　　白菜
　　芥
　　菠菜
　　苋　马齿苋　水马齿
　　葵　龙葵　蔠葵
　　卷十五　蔬谱三
　　生菜
　　苦菜
　　菾菜
　　蕹菜
　　芸苔菜
　　蔊菜　以上园蔬
　　巢菜
　　薇
　　蕨　迷蕨　水蕨
　　荠
　　藜　商藋　灰藋　以上野蔬
　　莼
　　芹　紫芹
　　紫菜
　　龙须菜
　　鹿角菜　以上水蔬
　　卷十六　蔬谱四
　　山药
　　芋　香芋　甘露子　土芋
　　甘藷
　　萝卜　水萝卜　胡萝卜　野葡卜
　　莴苣　以上食根
　　卷十七　蔬谱五
　　菜瓜
　　稍瓜
　　黄瓜
　　南瓜
　　丝瓜
　　冬瓜
　　壶卢
　　瓠子
　　茄子　苦茄
　　缅茄　以上食实
　　土菌
　　木耳　石耳
　　地耳　以上菌属
　　嘉树菜
　　鸡候菜
　　优殿
　　葙
　　买菜
　　专蹄菜
　　芸薇
　　冬风菜
　　谷菜
　　荶菜
　　菹菜
　　□菜
　　繤菜
　　藒菜
　　葟菜
　　蓶菜
　　□菜
　　羞菜　以上奇蔬
　　佛土菜
　　孟娘菜
　　真珠菜
　　雪里蕻
　　白鼓钉
　　剪刀股
　　猪殃殃
　　丝荞荞
　　牛塘利
　　浮蔷
　　水菜
　　看麦娘
　　狗脚迹
　　破破衲
　　燕子不来香
　　猢狲脚迹
　　眼子菜
　　猫耳朵
　　籓篱头
　　雁肠子
　　野篱落
　　羊耳秃
　　黄花菜
　　油灼灼
　　灯蛾儿
　　芽儿拳
　　板荞荞
　　天藕儿
　　老鹳筋
　　鹅观草
　　牛尾瘟
　　兔丝根
　　草鞋斤
　　抓抓儿
　　雀舌草
　　罗汉菜
　　根子菜
　　龙芽菜
　　杏叶菜
　　歪脖菜
　　龙巅菜
　　高河菜
　　莲花菜　以上杂蔬
　　卷十八　茶谱一
　　茶
　　卷十九　茶谱二
　　茶
　　卷二十　茶谱三
　　茶
　　卷二十一　茶谱四
　　茶　茶花　皋卢
　　卷二十二　花谱一
　　梅花
　　卷二十三　花谱二
　　梅花
　　卷二十四　花谱三
　　梅花　红梅　茶梅
　　卷二十五　花谱四
　　杏花
　　桃花
　　卷二十六　花谱五
　　桃花　夹竹桃　金丝桃
　　卷二十七　花谱六
　　李花
　　梨花
　　卷二十八　花谱七
　　棠棃花
　　常棣花
　　樱桃花
　　石榴花
　　卷二十九　花谱八
　　荷花
　　卷三十　花谱九
　　荷花
　　卷三十一　花谱十
　　荷花　山莲　西番莲　铁线莲　朝日莲　以上实见果谱
　　卷三十二　花谱十一
　　牡丹
　　卷三十三　花谱十二
　　牡丹
　　卷三十四　花谱十三
　　牡丹　鱼儿牡丹　缠枝牡丹　秋牡丹
　　卷三十五　花谱十四
　　海棠
　　卷三十六　花谱十五
　　海棠　秋海棠
　　卷三十七　花谱十六
　　玉蘂
　　琼花
　　山矾
　　卷三十八　花谱十七
　　木兰
　　辛夷
　　玉兰
　　绣球
　　楝花
　　紫荆
　　紫薇
　　巵子
　　卷三十九　花谱十八
　　杜鹃　黄杜鹃　山枇杷
　　木槿
　　扶桑
　　合驩　有情树
　　木芙蓉
　　卷四十　花谱十九
　　岩桂
　　卷四十一　花谱二十
　　山茶
　　蜡梅
　　瑞香　结香　以上木本
　　卷四十二　花谱二十一
　　迎春
　　金雀
　　酴醿　金沙
　　蔷薇
　　卷四十三　花谱二十二
　　玫瑰
　　刺□
　　月季　四季
　　木香
　　棣棠
　　茉莉　雪瓣　紫茉莉
　　素馨
　　含笑
　　指甲花
　　凌霄　以上蔓本
　　卷四十四　花谱二十三
　　兰蕙　兰草　蕙草　泽兰　真珠兰　伊兰 风兰　朱兰　箬兰　马兰
　　卷四十五　花谱二十四
　　芍药
　　卷四十六　花谱二十五
　　金灯
　　金盏　侧金盏
　　翦春罗　翦秋罗　翦罗花　翦金罗　翦红纱
　　石竹
　　罂粟
　　丽春
　　虞美人
　　萱花　鹿葱　水葱
　　蜀葵
　　锦葵
　　天葵　旌节花　西番葵
　　卷四十七　花谱二十六
　　百合花
　　山丹
　　凤仙
　　金钱
　　滴滴金
　　玉簪
　　秋葵
　　曼陀罗
　　蓼花
　　卷四十八　花谱二十七
　　菊花
　　卷四十九　花谱二十八
　　菊花
　　卷五十　花谱二十九
　　菊花
　　卷五十一　花谱三十
　　菊花　绣线菊　蓝菊　双鸾菊　丈菊　七月菊　翠菊
　　卷五十二　花谱三十一
　　鸡冠
　　水仙　□□祇　水仙树　以上草本
　　卷五十三　花谱三十二
　　万年花
　　金莲
　　茈碧
　　九花树
　　万连
　　金□花
　　红绶花
　　优钵昙
　　迎辇花
　　金步摇
　　灵寿花
　　都胜花
　　无忧花
　　瘴川花
　　那伽花
　　提罗迦
　　拘尼陁
　　系白象树花
　　簇蝶花
　　俱郍卫
　　木莲
　　石莲
　　洛如花
　　太平瑞圣花
　　七宝花
　　鹅毛玉凤花
　　蝉花
　　石蝉花
　　锦带花
　　青囊花
　　旱金花
　　上元红
　　泡花
　　枸那花
　　水西花
　　象蹄花
　　白鹤花
　　望仙花
　　金茎花
　　白菱花
　　百日红
　　闽山丹
　　金钵盂
　　缫丝花
　　笑靥花
　　紫罗襕
　　紫花儿
　　红麦花
　　米筛花
　　蕾□花
　　闷头花
　　蝎子花
　　龙女花
　　和山花
　　优昙花
　　金梅
　　青鸾花
　　金缕梅
　　捻蜡
　　春桂
　　黄山旌节花
　　璎珞花
　　紫云花
　　蕡桃
　　海罽花
　　蕊珠花
　　玉铃花
　　琐琐花
　　仙都花
　　四照花
　　覆杯花
　　查葡花
　　紫铎花
　　傲云花
　　山钗花
　　绛颕花
　　蜡瓣花
　　迭雪花
　　囊环花
　　美人菊
　　醉春花
　　鹅羣花
　　海琼花
　　宝网花
　　紫霞杯
　　黄花
　　马蹄兰
　　地椹花
　　鸾枝
　　长乐花
　　优钵罗花
　　戎王子
　　冬瑰花
　　海红
　　燕蓊花
　　玉烛花
　　杏香花
　　万蝶花
　　真珠花
　　鹰爪花
　　阇提花
　　御带花
　　玉手炉花
　　小黄蕖花
　　茧漆花
　　满堂春
　　御仙花
　　寿春花
　　散水花
　　孩儿花
　　练春红
　　长十八
　　波罗花
　　迭罗花
　　蓝雀花
　　翠蛾睂　以上异花
　　卷五十四　果谱一
　　梅　海梅
　　杏
　　桃　羊桃
　　卷五十五　果谱二
　　李
　　棃　檖　栌　榲桲
　　棠棃　沙棠
　　棣　以上花见花谱
　　卷五十六　果谱三
　　樱桃　山樱桃
　　杨梅
　　枇杷
　　卷五十七　果谱四
　　柰
　　林檎
　　苹果
　　橄榄　木威
　　余甘子
　　山樝
　　枳椇
　　葡萄　野葡萄
　　卷五十八　果谱五
　　枣　天枣　糯枣　酸枣　波斯枣　千年枣　万岁枣
　　柿 椑柿　软柿　蕃柿
　　木瓜　榠樝　以上肤果
　　卷五十九　果谱六
　　安石榴　花见花谱
　　栗　石栗　天师栗
　　榧
　　榛　胡榛子
　　松子
　　核桃　山胡桃　蔓胡桃
　　银杏
　　卷六十　果谱七
　　荔支
　　卷六十一　果谱八
　　荔支
　　卷六十二　果谱九
　　荔支
　　卷六十三　果谱十
　　荔支　隈支　锦荔支
　　龙眼　山龙眼　龙荔
　　卷六十四　果谱十一
　　橘　橘皮
　　卷六十五　果谱十二
　　柑　佛手柑
　　橙　香橼
　　金橘　金豆
　　柚
　　枳　枸橘 以上壳果
　　卷六十六　果谱十三
　　莲　花见花谱
　　藕
　　蔗
　　菱
　　芡
　　葧脐
　　慈姑　以上水果
　　卷六十七　果谱十四
　　甜瓜
　　西瓜　北瓜
　　石瓜
　　刘子
　　不周山果
　　如何树实
　　系弥子
　　留求子
　　都咸子
　　千岁子
　　人面子
　　夫编子
　　五敛子
　　都昆子
　　椰子　青田核　严树
　　州树子
　　国树子
　　前树子
　　都桷子
　　□树子
　　韶子
　　五子
　　白缘子
　　多感子
　　蔗子
　　弥子
　　梅桃
　　杨摇子
　　久熟
　　猴闼子
　　关桃子
　　士翁子
　　枸槽子
　　猴总子
　　多南子
　　王坛子
　　棎子
　　都念子
　　侯骚
　　仙树实
　　蠡齐子
　　无石子
　　婆罗婆
　　盘砮穑树
　　齐暾
　　那核婆
　　猪肉子
　　黎□□子
　　橹罟子
　　槎檫子
　　火炭子
　　部谛子
　　木赖子
　　罗晃子
　　古米子
　　壳子
　　藤核子
　　木连子
　　萝蒙子
　　特乃子
　　羊矢子
　　日头子
　　秋风子
　　黄皮子
　　朱圆子
　　粉骨子
　　塔骨子
　　布衲子
　　黄肚子
　　盐麸子
　　胡颓子　山茱萸
　　醋林子
　　蓬荙柰
　　抹猛果
　　枸柰子
　　稠黎子
　　桃花水
　　法佛哈
　　米孙乌什哈
　　乌喇柰
　　乌沙尔器　以上异果
　　无花果
　　文光果
　　天仙果
　　盘多树
　　古度子
　　波罗蜜
　　优昙钵　以上无花而实
　　无患子
　　菩提子
　　不纳子
　　鬼见愁
　　栾华　念珠树　以上可为念珠
　　文官果
　　卷六十八　木谱一
　　松　实见果谱
　　卷六十九　木谱二
　　松
　　卷七十　木谱三
　　松　松花　松脂　艾蒳香　水松　落叶松　杆松
　　卷七十一　木谱四
　　柏　柏实　竹柏
　　桧　枞
　　卷七十二　木谱五
　　杉
　　梓　鼠梓
　　漆
　　豫章　樟脑
　　柟
　　石楠
　　卷七十三　木谱六
　　桐　刺桐花　冈桐　赪桐　臭桐　胡桐　海梧　折桐
　　卷七十四　木谱七
　　榆
　　槐
　　檀　紫檀　檕蒾　驳马
　　卷七十五　木谱八
　　楸　榎　山楸
　　枫　枫香　槭
　　榕
　　楮
　　椿
　　樗　山樗
　　栎
　　卷七十六　木谱九
　　柳
　　卷七十七　木谱十
　　柳
　　卷七十八　木谱十一
　　柳　柳絮　柳寄生　柽柳　榉柳　水杨
　　白杨　栘杨　以上乔木
　　卷七十九　木谱十二
　　女贞
　　冬青　水冬青
　　枸骨
　　乌臼
　　桄榔
　　椶榈　榈木　海椶　蒲葵
　　黄杨
　　桦木
　　阑天竹
　　荆　楛
　　棘　以上灌木
　　卷八十　木谱十三
　　檀香
　　降真香
　　蜜香树
　　龙脑香
　　安息香树
　　麝香木
　　羯布罗香
　　櫰香
　　必栗香　以上香木
　　灵寿木
　　娑罗木
　　扶木
　　若木
　　丹木
　　建木
　　迷谷
　　棪木
　　白□
　　文茎
　　苦辛
　　盼木
　　稷木
　　崇吾山木
　　榣木
　　櫰木
　　机木
　　北号山木
　　木
　　櫔木
　　雕棠
　　茇
　　黄棘
　　天楄
　　蒙木
　　帝休
　　栯木
　　帝屋
　　亢木
　　葪柏
　　三珠树
　　雄常树
　　栾
　　甘柤
　　甘华
　　朱木
　　寻木
　　文玉树
　　不死树
　　圣木
　　服常琅玕树
　　槠
　　槲
　　杻
　　桋
　　棫
　　杬
　　桥
　　□灵
　　橪支
　　赤木
　　仁寿木
　　模木
　　楷木
　　不尽木
　　柤嫁□□
　　返魂树
　　声风木
　　指星木
　　平露
　　宾连
　　垂龙木
　　女香树
　　青樝木
　　发日树
　　生金树
　　长生树
　　丹青树
　　文木
　　上林苑树
　　卷八十一　木谱十四
　　君子树
　　不灰木
　　员生树
　　苏枋
　　翳木
　　贝多树
　　鬼目树
　　□母树
　　梓棪
　　莎树
　　抱木
　　棹
　　仙人树
　　都句
　　候风木
　　酒树
　　影木
　　燧木
　　寿木
　　恒春树
　　播栘树
　　文众木
　　摩厨
　　石楼树
　　□□子树
　　大食国树
　　春浮
　　菩提树
　　婆那娑树
　　庵罗树
　　婆田罗树
　　毗野树
　　歌毕佗树
　　嫛弥
　　咀赖罗
　　波罗树
　　纶木
　　勾芒木
　　橦树
　　桤
　　琪树
　　凤首木
　　木龙树
　　色绫木
　　倒生木
　　黝木
　　鹿木
　　独梪树
　　蜻蜒树
　　没树
　　阿勃参
　　□齐
　　瑞木
　　紫□树
　　尸利沙树
　　罗汉木
　　思儡木
　　臙脂木
　　龙骨木
　　韩木
　　頟常
　　锁锁木
　　椤木
　　鸂□□木
　　虎斑木
　　赤水木
　　人面木
　　千岁木
　　强木
　　阎浮树
　　拘尼佗树
　　稠锡树
　　铁树
　　净土树
　　黄栌
　　綟木
　　橉木
　　柯树
　　虎刺
　　不凋木
　　卖子木
　　楤木
　　木麻
　　大空
　　黄葛
　　佛顶青
　　椵木
　　夜光木
　　万葛树
　　水清木　以上异木
　　藤
　　女萝
　　薜荔
　　络石　以上藤属

　　○目录下

　　御定佩文斋广羣芳谱目录下
　　卷八十二　竹谱一
　　竹
　　卷八十三　竹谱二
　　竹
　　卷八十四　竹谱三
　　竹
　　卷八十五　竹谱四
　　竹
　　卷八十六　竹谱五
　　竹　笋　竹实　越王竹　淡竹叶　锦竹　篇竹　竹菜
　　卷八十七　卉谱一
　　芝
　　卷八十八　卉谱二
　　蓍　荓
　　蓂荚
　　华平
　　萐莆
　　朱草
　　屈轶
　　延嘉
　　紫达
　　吉祥草
　　菖蒲　以上的灵草
　　书带草
　　鸳鸯草
　　翠云草
　　老少年　以上芳草
　　芸　牛芸草
　　杜若
　　蘼芜　根为芎藭见药谱
　　白芷
　　茅香　白茅香　排草　瓶香　耕香　以上香草
　　卷八十九　卉谱三
　　红花　臙脂
　　茜草
　　蓝　擘蓝　鼠尾草　狼把草　以上染草
　　芭蕉
　　莎　根为香附子见药谱
　　茅　盂
　　蓬
　　青蒿　狄蒿　马先蒿　黄花蒿　角蒿　茵陈蒿　以上隰草
　　卷九十　卉谱四
　　菰
　　蒲　香蒲　蘱
　　芦
　　箬
　　荇
　　苹
　　卷九十一　卉谱五
　　萍
　　藻　海藻
　　海带
　　纶
　　蔛　以上水草
　　苔
　　垣衣　屋游　瓦松
　　仙人绦　罗汉绦　以上苔属
　　卷九十二　卉谱六
　　祝余
　　条
　　黄雚
　　蓇蓉
　　无条
　　薲草
　　箨
　　植楮
　　鬼草
　　荣草
　　荀草
　　葶宁
　　熏草
　　风条
　　焉酸
　　□草
　　嘉荣
　　□□草
　　棃草
　　□□草
　　高梁山草
　　鸡谷
　　苕饶
　　虉
　　莫
　　葍
　　
　　藬
　　结缕
　　蔖
　　摇车
　　绵马
　　瓝
　　鸡肠草
　　莸
　　□车
　　蘮蒘
　　玉红草
　　留夷
　　不死草
　　明茎草
　　吉云草
　　神经香草
　　梦草
　　睡草
　　瑶琨碧草
　　地日草
　　凤葵草
　　蹑空草
　　寿荣草
　　迷迭
　　龙须草　龙常草
　　虹草
　　宵明草
　　黄渠草
　　闻遐草
　　合欢草
　　濡姧草
　　娑罗草
　　遥香草
　　莽煌草
　　芸苖草
　　芸蓬草
　　铜鼓草
　　珊瑚鞭
　　红席草
　　咸草
　　千步香草
　　睡草
　　龙刍
　　席具草
　　相思草
　　活人草
　　麝香草
　　悬肠草
　　宫人草
　　护门草
　　金光草
　　玄鹿草
　　鹤子草
　　醒醉草
　　变昼草
　　迎凉草
　　左行草
　　青草槐
　　野狐丝
　　望舒草
　　蜜草
　　老鸦瓜篱
　　鸭舌草
　　铜匙草
　　水耐冬
　　天芊
　　油点草
　　三赖草
　　金盘草
　　芜荑
　　息鸡草
　　千金草
　　金星草
　　石长生　红茂草
　　通泉草
　　女香　以上异草
　　鼠曲草
　　马鞭草　蛇含
　　石帆
　　佛甲草
　　虎耳草
　　离鬲草
　　仙人草
　　宜南草
　　仙人掌
　　萍蓬草
　　鸡足草
　　知风草
　　扁担草
　　娇草
　　马房
　　星星草
　　黄背草
　　塔子头
　　水稗草
　　凤尾草
　　稠稉
　　琉璃草
　　蝎子草
　　特勒苏草
　　恒春草　烟草　以上杂草
　　卷九十三　药谱一
　　甘草
　　黄耆
　　人参
　　沙参
　　荠苨
　　桔梗
　　长松
　　黄精　黄独
　　葳蕤
　　知母
　　肉苁蓉
　　列当
　　锁阳
　　天麻
　　朮
　　狗脊
　　贯众
　　巴戟天
　　远志
　　百脉根
　　淫羊藿
　　卷九十四　药谱二
　　仙茅
　　玄参
　　地榆
　　丹参
　　紫参
　　王孙
　　紫草
　　白头翁
　　白及
　　三七
　　黄连　胡黄连
　　黄芩
　　秦艽
　　柴胡
　　前胡
　　防风
　　独活
　　土当归
　　都管草
　　升麻
　　苦参
　　白鲜
　　延胡索
　　贝母
　　石蒜
　　龙胆
　　细辛　木细辛　及已
　　鬼督邮
　　徐长卿
　　白微
　　白前
　　草犀
　　钗子股
　　吉利草
　　良耀草
　　朱砂根
　　辟虺雷
　　锦地罗
　　紫金牛
　　拳参
　　铁线草
　　金丝草　以上山草
　　卷九十五　药谱三
　　当归
　　芎藭
　　蛇床
　　藳本　徐黄
　　蜘蛛香
　　木香
　　甘松香
　　山柰
　　廉姜
　　山姜
　　豆蔻
　　缩砂蔤
　　益智
　　荜茇
　　蒟酱
　　肉豆蔻
　　补骨脂
　　姜黄
　　郁金
　　蓬莪茂
　　荆三棱
　　香附子　苗为莎草别见卉谱
　　艾纳香
　　兜纳香
　　藿香　藿山草
　　麻伯
　　相马
　　天雄草
　　益妳草
　　香薷
　　爵床
　　赤车使者
　　假苏
　　薄荷
　　地钱
　　紫苏
　　水苏
　　荠薴　石荠薴　以上芳草
　　庵□　对庐
　　艾　千年艾
　　阴地蕨
　　九牛草
　　益母草
　　錾菜
　　薇□
　　夏枯草
　　刘寄奴草
　　曲节草
　　丽春草
　　青葙　桃朱术　天灵草　思蓂子
　　大蓟
　　卷九十六　药谱四
　　续断
　　钩芺
　　漏卢
　　飞廉
　　大青
　　小青
　　胡卢巴
　　蠡实
　　牛蒡
　　菤耳
　　地菘
　　豨莶
　　蘘荷
　　麻黄
　　木贼
　　灯心草
　　地黄
　　牛膝
　　紫菀　女菀
　　麦门冬
　　酸浆
　　蜀羊泉
　　鹿蹄草
　　败酱
　　款冬
　　决明
　　地肤
　　王不留行
　　葶苈
　　车前
　　狗舌草
　　鳢肠
　　连翘
　　蒴藋
　　水英
　　海根
　　火炭母草
　　三白草
　　蚕茧草
　　蛇茧草
　　虎杖
　　蒺藜　沙苑蒺藜
　　谷精草
　　海金沙
　　地杨梅
　　水杨梅
　　地蜈蚣草
　　半边莲
　　紫花地丁
　　鬼针草
　　独用将军　留军待
　　见肿消
　　攀倒甑
　　水甘草
　　卷九十七　药谱五
　　大黄
　　商陆
　　狼毒
　　防葵
　　狼牙
　　□茹
　　大戟
　　泽漆
　　甘遂
　　续随子
　　莨菪
　　云实
　　蓖麻　博落回　黑天赤利子
　　常山　杜茎山　土红山
　　藜芦　山慈石　参果根　马肠根
　　水藜芦
　　附子
　　乌头
　　白附子
　　天南星　虎掌草
　　蒟蒻　菩萨草
　　半夏
　　蚤休
　　鬼臼
　　射干
　　坐拏草
　　押不芦
　　芫花
　　荛花
　　醉鱼草
　　莽草
　　茵芋
　　苦堇
　　毛茛
　　海姜
　　阴命
　　牛扁
　　虱建草
　　荨麻
　　格注草
　　海芋
　　钩吻
　　透山根　以上毒草
　　卷九十八　药谱六
　　兔丝
　　五味子
　　覆盆子
　　蓬虆
　　悬钩子
　　蛇苺
　　使君子
　　木鳖子
　　番木鳖
　　马兜铃
　　预知子
　　牵牛
　　栝楼
　　王瓜
　　黄环
　　天门冬
　　百部
　　何首乌
　　荜薢
　　菝葜
　　土茯苓
　　白敛
　　女萎
　　赭魁
　　鹅抱
　　伏鸡子　仰盆　人肝藤
　　九仙子
　　山豆根
　　黄药子
　　解毒子　奴会子　海药实
　　白药子　陈家白药　甘家白药　会州白药　冲洞根　突厥白
　　威灵仙
　　翦草
　　防已
　　木通
　　通脱木　天寿根
　　金银藤
　　钩藤　倒挂藤
　　白兔藿
　　白英
　　芄兰
　　赤地利
　　紫葛
　　乌蘝苺
　　葎草
　　泽泻
　　羊蹄
　　酸模
　　龙舌草　麕舌
　　苦草　以上水草
　　石斛
　　骨碎补
　　石韦
　　石苋　石垂
　　景天
　　石胡荽
　　螺厣草
　　酢浆草　酸草　三叶
　　地锦　金疮小草
　　崖椶　鸡翁藤　半天回　野兰根
　　紫背金盘　醋筒草
　　白龙须　以上石草
　　马勃　苔部
　　卷九十九　药谱七
　　屈草
　　别羇
　　离楼草
　　黄护草
　　雀医草
　　木甘草
　　益决草
　　九熟草
　　兑草
　　异草
　　灌草
　　□草
　　莘草
　　英草华
　　封华
　　□华
　　节草
　　让实
　　羊实
　　桑茎实
　　可聚实
　　满阴实
　　马颠
　　马逢
　　兔枣
　　鹿良
　　鸡湼
　　犀洛
　　雀梅
　　燕齿
　　土齿
　　金茎
　　白背
　　青雌
　　白辛
　　赤举
　　赤湼
　　赤赫
　　黄秫
　　黄辨
　　紫给
　　紫蓝
　　粪蓝
　　巴朱
　　柴紫
　　文石
　　路石
　　旷石
　　败石
　　石剧
　　石芸
　　竹付
　　秘恶
　　卢精
　　唐夷
　　知杖
　　河煎
　　区余
　　王明
　　师系
　　并苦
　　索千
　　良达
　　戈共
　　舩虹
　　姑活
　　白女肠
　　白扇根
　　黄白支
　　父陛根
　　疥拍腹
　　五母麻
　　五色符
　　救赦人者
　　常吏之生
　　载
　　庆
　　腂
　　芥
　　鸩鸟浆
　　吉祥草
　　鸡脚草
　　兔肝菜
　　断鑵草
　　千金□
　　土落草
　　倚待草
　　药王草
　　筋子根
　　廅药
　　无风独摇草
　　陀得花
　　建水草
　　百药祖
　　催风使
　　刺虎
　　石逍遥
　　黄寮郎
　　黄花了
　　百两金
　　地茄子
　　田母草
　　田麻
　　芥心菜
　　苦芥子
　　布里草
　　茆质污
　　胡堇草
　　小儿羣
　　独脚仙
　　撮石合草
　　露筋草
　　九龙草
　　荔支草
　　水银草
　　透骨草
　　蛇眼草
　　鹅项草
　　蛇鱼草
　　九里香草
　　白筵草
　　环肠草
　　札耳草
　　云花草
　　野芕草
　　纤霞草
　　牛脂艻
　　鸭脚青
　　天仙莲
　　双头莲
　　猪蓝子
　　天芥菜
　　佛掌花
　　郭公刺
　　笾箕柴
　　碎米柴
　　羊屎柴
　　山枇杷柴
　　三角风
　　叶下红
　　满江红
　　隔山消
　　石见穿
　　墓头回
　　羊茅
　　阿儿只
　　阿息儿
　　奴哥撒儿　以上杂草
　　薏苡　谷部
　　槟榔　山槟榔
　　大腹子
　　马槟榔
　　茱萸　以上果部
　　桂
　　卷一百　药谱八
　　丁香
　　乌药　研药
　　乳香
　　没药
　　骐驎竭
　　阿魏
　　卢会
　　黄蘗
　　小蘗
　　厚朴
　　杜仲
　　秦皮
　　皂角　波斯皂荚　鬼皂荚　肥皂荚　酸角
　　诃黎勒
　　婆罗得
　　巴豆
　　大风子
　　海红豆
　　相思子
　　猪腰子
　　金樱子
　　卫茅
　　五加
　　枸杞
　　溲疏
　　杨栌
　　木天蓼
　　放杖木
　　接骨木
　　新雉木
　　合新木
　　俳蒲木
　　遂阳木
　　学木核
　　栒核
　　木核
　　荻皮
　　栅木
　　干陀木
　　马疡木
　　角落木
　　芺树
　　白马骨
　　慈母
　　黄屑
　　大木皮　以上木部
　　茯苓　茯神　神木
　　猪苓　以上寓木

　　●御定佩文斋广羣芳谱卷一

　　　天时谱

　　○春

　　｜增｜礼记乡饮酒义｜东方者春，春之为言蠢也，产万物者圣也。｜注｜蠢动生之貌也，圣之为言生也。｜疏｜东方产育万物，故为春为圣。

　　｜尔雅｜春为青阳。｜注｜气青而温阳。　春为发生。

　　｜公羊传｜春者何岁之始也。｜注｜春者天地开辟之端，养生之首。

　　｜管子｜东方曰岁星，其时曰春，其气曰风，风生木。

　　｜梁元帝纂要｜春曰阳春、青春、芳春、三春、九春。风曰阳风、春风、暄风、柔风、惠风。景曰媚景。时曰良时、嘉时、芳时。辰曰良辰、嘉辰、芳辰。节曰华节、芳节、嘉节、良节、韶节、淑节。草曰弱草、芳草、芳卉。木曰华木、华树、芳树、阳树。林曰茂林、芳林。

　　｜汇考｜

　　｜原｜诗小雅｜春日迟迟，卉木萋萋，仓庚喈喈，釆繁祁祁。

　　｜增｜诗正义｜周成王太平之时，于春时亲耕籍田以劝农桑，又祈求社稷使年丰。

　　｜周礼天官｜内宰，上春，诏王后帅六宫之人，而生穜稑之种，而献之于王。｜注｜先种后熟曰穜，后种先熟曰稑。

　　｜史记叔孙通传｜孝惠帝曾春出游离宫，叔孙生曰，古者有春尝果，方今樱桃熟，可献，愿陛下出，因取樱桃献宗庙，上许之，诸果献由此兴。

　　｜原｜前汉书文帝纪｜元年三月，诏曰，方春和时，草木羣生之物皆有以自乐。

　　｜增｜律历志｜少阳者东方，东动也，阳气动，物于时为春，春蠢也，物蠢生乃动运。

　　｜后汉书明帝纪｜永平三年春，诏曰，夫春者，岁之始也，始得其正，则三时有成，有司其勉顺时气，劝督农桑。

　　｜章帝纪｜元和二年，诏曰，方春生养，万物莩甲，宜助萌阳，以育时物。

　　｜郎觊传｜方春东作，布德之元，阳气开发，养导万物。

　　｜逸周书｜禹禁，春三月山林不登斧，以成草木之长。

　　｜管子｜日至六十日而阳冻释，七十日而阴冻释，阴冻释而萟稷，故春事二十五日之内耳。

　　｜庄子｜春雨日时，草木怒生，铫鎒于是乎始修，草木之到植者过半而不知其然。

　　｜尸子｜春为忠也，东方而春，春动也，是故鸟兽孕荣华生万物，遂忠之至也。

　　｜吕氏春秋｜冬至后五旬七日，菖蒲生乃耕，菖者百草之先生者也，于是始耕。

　　｜淮南子｜春风至则甘雨降，生育万物，草木荣华，莫见其为者，而功既成矣。

　　｜春秋繁露｜木者春，生之性，农之本也。

　　｜原｜刘向别录｜邹衍居燕，燕有谷地美而春不生黍稷，衍吹律，暖气乃至，草木乃生，至今名黍谷。

　　｜增｜焦氏易林｜百草嘉卉，萌芽将出，昆虫扶户，阳明所得。　谷风布气，万 物出生，萌庶长养，华叶茂盛。

　　｜春秋元命苞｜春者，神明推移，精华结纽。｜注｜神明犹阴阳也，相推使物精华结成纽结要也。

　　｜春秋文耀钩｜春致其时华实乃荣。

　　｜洛阳伽蓝记｜法云寺北，有临淮王彧宅，彧性爱山林，又重宾客，至于春风扇扬，花树如锦，晨食南馆，夜游后园，僚寀成羣，俊民满席，丝桐发响，羽觞流行，诗赋并陈，清言乍起，莫不领其玄奥，忘其褊恡焉，是以入彧室者谓登仙也，荆州秀才张斐裳，常为五言，有句云，异林花共色，别树鸟同声，彧以蛟龙锦赐之。

　　｜史畧｜北齐卢士深妻崔氏，有才学，春日以桃花和雪与儿靧面云，取红花，取白雪，与儿洗面作光悦，取白雪，取红花，与儿洗面作研华，取雪白，取花红，与儿洗面作华容。

　　｜国史补｜曲江大会，先牒教坊请奏，上御紫云楼，垂帘观焉，时或拟作乐，则为之移日，故曹松诗云，追游若遇三清乐，行从应妨一日春，勅下后，人置皮袋，例以图障、酒器、钱、绢入其中，逢花即饮，故张藉诗云，无人不借花园宿，到处皆携酒器行。

　　｜原｜曲江春宴录｜长安贵家游赏，翦百花装成狮子，互相送遗，狮子有小连环，欲送以蜀锦流苏牵之曰，春光且莫去，留与醉人看。　虞松方春谓，握月担风，且留后日，吞花卧酒，不可过时。

　　｜玉尘集｜穆宗宫中，花开以重顶帐蒙蔽，置惜春御史，号曰括春。

　　｜开元天宝遗事｜学士许慎选，放旷不拘小节，多与亲友结宴于花圃中，未尝具帷幄设坐具，使童仆辈聚落花铺于坐下，曰，吾自有花裀，何消坐具。　杨国忠子弟，每春至之时，求名花异木植于槛中，以板为底，以木为轮，使牵之自转，所至之处，槛在目前，而便即欢赏目之为移春槛。　长安贵游子弟，每至春时，游宴供帐于园囿中，随行载以油幕，或遇阴雨，以幕覆之，尽驩而归。　长安侠少，每至春时，结朋联党，各乘矮马，饰以锦韀金络，并辔于花树下徃来，使仆从执酒皿而随之，遇好囿则驻马而饮。　长安士女，春时斗花，戴插以奇花多者为胜，皆用千金市名花，植于庭苑中，以偹春时之斗也。　长安士女，游春野步，遇名花则设席藉草，以红裙递相插挂，以为宴幄。　宁王，春时于后园中，纫红丝为绳，密缀金铃，系于花梢之上，每有乌鹊翔集，则令园史掣铃索以惊之，盖惜花之故也。

　　｜增｜六一诗话｜梅圣俞尝与范希文席上赋河豚诗，春洲生荻芽，春岸飞杨花，河豚当是时，贵不数鱼虾。河豚常出于春暮，羣游水上，食絮而肥，南人多与荻芽为羹云最美。

　　｜温公诗话｜先朝春月，多召两府两制三馆于后苑赏花、钓鱼、赋诗，嘉佑末仁宗复修故事羣臣和御制诗，是日微阴寒，韩魏公时为首相，诗卒章云，轻云阁雨迎天仗，寒色留春入寿杯，二十年前曾侍宴，台司今日喜重陪。

　　｜东坡集｜吴越王妃每岁春必归，临安王遗书曰，陌上花开可缓缓归矣，吴人用其语为歌。

　　｜岁时杂记｜一月二气六候，自小寒至谷雨，四月八气二十四候，每候五日，以一花之风信应之，小寒一候梅花，二候山茶，三候水仙，大寒一候瑞香，二候兰花，三候山矾，立春一候迎春，二候樱桃，三候望春，雨水一候菜花，二候杏花，三候李花，惊蛰一候桃花，二候棠梨，三候蔷薇，春分一候海棠，二候梨花，三候木兰，清明一候桐花，二候麦花，三候柳花，谷雨一候牡丹，二候酴醿，三候楝花，楝花竟则立夏。

　　｜曲洧旧闻｜范蜀公居许作长啸堂前有荼□架，春时宴客，花落酒杯中，饮以大白，举坐无遗谓之飞英会。

　　｜东皋杂录｜花信风，梅花风最先，楝花风最后，凡廿四番，以为寒绝，后唐人诗云，楝花开后风光好，梅子黄时雨意浓。徐师川诗云，一百五日寒食雨，二十四番花信风。又古诗云，早禾秧雨初晴后，苦楝花风吹日长。

　　｜蓬窓续录｜曲江宴唐进士会同年于此，豪客园户争以名花布道上，进士乘马盛服鲜制，推 同年俊少者为探花使，白居易诗，春风得意马蹄疾，一日看徧长安花。

　　｜道山清话｜哲宗御讲筳，手折一柳枝翫，程颐为讲官奏曰，方春万物发生之时，不可非时毁 折，哲宗亟掷于地。

　　｜渔隐丛话｜蔡繁卿守扬州，春时作万花会，用花十余万枝。

　　｜原｜遯斋闲览｜河朔春时多大风，飞尘撼木，数日一作，二三日方止，以访左右对曰，不 得是风且无年，名曰吹花擘柳风，草木百谷皆藉之。

　　｜增｜干淳岁时记｜禁中赏花非一，先期后苑及修内司分任排办，凡诸苑亭榭花木妆点一新，锦帘绡幕飞梭绣球，以至茵褥设放器玩盆窠珍禽异物，各务奇丽，起自梅堂赏梅，芳春堂赏杏花，桃源观桃，粲锦堂金林檎，照妆亭海棠，兰亭修禊至于锺美堂大花为极盛堂前三面皆以花石为台，各植名品，台后分植玉兰、绣球数百株，俨如镂玉屏堂内左右各列三层雕花彩槛，护以彩色牡丹，画衣间列碾玉、水晶、金壶及大食玻璃官窑等瓶，各簪奇品如姚、魏、御衣黄、照殿红之类几千朵，至于梁栋窓户间，亦以湘筒贮花，鳞次簇插何翅万朵，自中殿妃嫔以至内官赏赐有差，下至伶官乐部应奉人等，亦沾恩赐，谓之随花赏，至暮春则稽古会瀛堂赏琼花，静侣亭紫笑，净香亭采兰、挑笋，则春事已在绿阴芳草间矣。　蒋苑使有小圃不满二亩，而花木匼匝亭榭奇巧，春时悉以所有书画玩器罗列满前，闹竿花蓝之类，悉皆缕丝金玉为之，且立标竿射垛及秋千、梭门、鬪鸡、蹴踘诸戏事以娱游客，衣冠士女至者招邀杯酒，徃徃禁烟乃已，谓之放春。

　　｜湖山胜槩｜丰乐楼旧为众乐亭，又改耸翠楼，政和中改今名，淳佑间，赵京尹重建，宏丽为湖山冠，又甃月池立秋千梭门植花木构数亭，春时游人繁盛。

　　｜清闲供｜春时晨起，点梅花汤，课奚奴洒扫护阶苔，取蔷薇露浣手，熏玉蕤香读古赤文绿字书，晌午采笋、蕨，供胡麻，汲泉试新茗，午后乘欵叚马，执翦水鞭，携斗酒双柑，徃听黄鹂，日晡坐柳风前，裂五色笺，集锦囊佳句，薄暮遶径灌花。

　　｜花史｜汉武帝尝以吸花丝所织锦赐丽娟，命作舞衣，春暮宴于花下，舞时故以袖拂落花满身都着舞态愈媚，谓之百花舞。　宗测春游山谷间，见奇花异草则系于带上，归而图其形状，名聚芳图百花带，人多效之。　武陵儒生苗形事园池以接宾客，有野春亭杂植山花五色错列。　平湖上有龙湫山花烂熳，不可枚举，近寺茅檐草舍皆绕植桃李，春游士女辐凑杯盘狼籍，无不手捻花枝，醉呼潦倒者。

　　｜西湖志｜杭州寿安坊俗称官巷，宋时谓之花市，亦曰花团，盖汴京寿安山下多花园，春时赏宴，争华竞侈，锦簇绣围，移都后以花市比之，故称寿安坊，今两岸多卖花之家，亦其遗俗也。

　　｜集藻｜

　　｜赋｜

　　｜御制春雨赋｜神钥絪缊，化机和煦，元气上融，醲膏下聚，首五行者曰水，润万物者惟雨，于时苍祗莅节，青鸟司晨，余寒未敛，禁火方新，风轻扬以习习，云密布而鳞鳞，垂九霄之嘉澍，飞四野之甘津，始触石以吐液，旋弥空而散泽，初曳缕以吹丝，继缘溜而滴墀，乍密还疎，欲断又续，拂宇披檐，挹川注谷，既磅礡而淋漓，亦弥漫而渗漉，戛绮埒之明玑，流铜池之文縠，木欣欣以向荣，草萋萋而如沐，若夫徂畛徂隰，是蔉是穮，塍麦渐秀，田禾始苗，广地道之发育，资土脉之沃饶，虽沾体而涂足，幸渥叶而濡条，况乃灌溉神州，濊汪赤县，无远弗届，靡幽不徧，洒郊牧而欢呼，浃寰瀛而舞忭，庆玉烛之长调，喜丰年之屡见，夫惟天地之德广大无私，春生夏长，云行雨施，寓栽培于无意，普美利于不知，植品物以咸若，含细大而莫遗，所以觧泽彷徨，湛恩深厚，覆被民生，惠鲜陇亩，兴有渰于三阳，敷仙霖于千耦，世并享夫丰亨俗咸登于仁寿，洋洋乎造物之弘功予一人乎何有。

　　｜增｜晋夏侯湛春可乐赋｜春可乐兮，乐东作之良时，嘉新田之启菜，悦中畴之发菑，桑冉冉以奋条，麦遂遂以扬秀，泽苗翳渚，原卉耀阜，春可乐兮，乐崇陆之可娱，登夷冈以迥眺，超娇驾乎山隅，缀杂花以为盖，集繁蕤以饰裳，散风衣之馥气，纳戢怀之潜芳，莺交交以弄音，翠翾翾以轻翔，招君子以偕乐，携淑人以微行。

　　｜周庾信春赋｜宜春苑中春已归，披香殿里作春衣，新年鸟声千种啭，二月杨花满路飞，河阳一县并是花，金谷从来满园树，一丛香草足碍人，数尺游丝即横路，开上林而竞入，拥河桥而争度，出丽华之金屋，下飞燕之兰宫，钗朵多而讶重，髻鬟高而畏风，眉将柳而争绿，面共桃而竞红，影来池里，花落衫中，苔始绿而藏鱼，麦纔青而覆雉，吹箫弄玉之台，鸣佩凌波之水，移戚里而家富，入新丰而酒美，石榴聊泛，蒲桃酦醅，芙蓉玉盎，莲子金杯，新芽竹笋，细核杨梅，绿珠捧琴至，文君送酒来，玉管初调，鸣弦暂抚，阳春绿水之曲，对凤回鸶之舞，更炙笙簧，还移筝桂，月入歌扇，花承节鼓，协律都尉，射雉中郎，停车小苑，连骑长杨，金鞍始被，柘弓新张，拂尘看马埒，分朋入射堂，马是天池之龙种，带乃荆山之玉梁，艳锦安天鹿，新绫织凤皇，三日曲水向河津，日晚河边多觧神，树下流杯客，沙头度水人，镂薄窄衫袖，穿珠帖领巾，百丈山头日欲斜，三晡未醉莫还家，池中水影悬胜镜，屋里衣香不如花。

　　｜文赋散句｜

　　｜增｜晋傅玄阳春赋｜乾坤絪缊，冲气穆清，幽蛰蠢动，万物乐生，依依杨柳，翩翩浮萍，桃之夭夭，灼灼其荣，繁华晔而耀野，炜芬葩而扬英。

　　｜湛方生怀春赋｜麦芃芃而含秀，桑譪譪而敷荣，华照灼以烂林，叶婀娜以媚茎。

　　｜王廙春可乐赋｜春可乐兮，乐孟月之初阳，冰泮涣以微流，土冐橛而觧刚，野暄卉以挥绿，山葱蒨以发苍。

　　｜李颙四时赋｜平皋眇莽，中林葱青，野马飞涧，晨虹垂旌，阳燕南徂，阴鴈北征，青华皓皓，丹秀荧荧。

　　｜谢万春游赋｜青阳司候，勾芒御辰，陈条灌以摧枯，初茎蔚其曜新，羃丰叶而为幄，靡翠草而成茵。

　　｜宋刘义恭感春赋｜天晻暧而流寒，日阴翳而沦精，风淑穆而吹兰，雨蒙蒙而洗茎，草承泽而擢秀，花顺气而飞馨。

　　｜梁元帝春赋｜洛阳小苑之西，长安大道之东，苔染池而尽绿，桃含山而并红，露沾枝而重叶，网萦花而曳风。

　　｜隋萧悫春赋｜落花无限数，飞鸟排花度，禁苑玉饶风，吹花春满路。

　　　｜唐王勃春思赋｜蜀川风候隔秦川，今年节物异常年，霜前柳叶衔霜翠，雪里梅花犯雪妍，霜前雪里知春早，看柳看梅觉春好，思万里之佳期，忆三秦之远道，澹荡春色，悠扬怀抱，野何树而无花，水何堤而无草。

　　｜原｜宋之问春宴韦曲庄序｜万株果树，色杂云霞，千亩竹林，气含烟雾，激樊川而萦碧濑，浸以成波，望太乙而邻少微，森然逼坐。　铺落花以为藉，结垂杨而代幄，霁景含日，晚霞五彩而丹青，韶光卷云，春皋一色而凝黛。

　　｜李邕春赋｜杨回曲沼，李杂芳园，条烟浓而曳地，花锦缛而当轩。

　　｜李白春夜宴桃李园序｜幽赏未已，高谈转清，开琼筵以坐花，飞羽觞而醉月。

　　｜惜余春赋｜平原萋兮绮色，爱芳草兮如翦，惜余春之将阑，每为恨而不浅。

　　｜五言古诗｜

　　｜御制春｜旭日含新淑，春光覆满屋，东皇转岁华，融气杂山谷。

　　｜增｜晋郭璞春｜青阳畅和气，谷风穆以温，英茞晔林荟，昆虫咸启门，高台临迅流，四座列王孙，羽盖停云阴，翠郁映玉樽。

　　｜齐谢朓新渚｜宛洛佳遨游，春色满皇州，结轸青郊路，回瞰苍江流，日华川上动，风光草际浮，桃李成蹊径，桑榆荫道周，东都已俶载，言归望绿畴。

　　｜梁简文帝春日｜年还乐应满，春归思复生，桃含可怜紫，柳发断肠青，落花随燕入，游丝带蝶惊，邯郸歌管地，见许欲留情。

　　｜晚日后堂｜幔阴通碧砌，日影度城隅，岸柳垂长叶，窓桃落细跗，花留蛱蝶粉，竹翳蜻蜓珠，赏心无与共，染翰独踟蹰。

　　｜元帝春日｜新莺隐叶啭，新燕向窓飞，柳絮时依酒，梅花乍入衣，玉珂逐风度，金鞍映日晖，无令春色晚，独望行人归。

　　｜望春｜叶浓知柳密，花尽觉梅踈，兰生未可握，蒲小不堪书。

　　｜江淹当春四韵｜雷萌山中草，云煦江上花，流烟漾璇景，轻风泛凌霞，我有幽兰念，衔意瞩望斜，友人殊未还，独慰檐前华。

　　｜虞羲春郊｜光风转蕙畮，香雾郁兰津，暄迟蝶弄蘤，景丽鸟和春，樵歌喧陇暮，渔枻乱江晨，山中芳杜若，依依独思人。

　　｜王筠春游｜丛兰已飞蝶，杨柳未藏鸦，物色相煎荡，微步出东家，既同翡翠翼，复如桃李花，欲以千金笑，回君流水车。

　　｜鲍泉春日｜新燕始新归，新蝶复新飞，新花满新树，新月丽新晖，新光新气早，新望新盈抱，新水新绿浮，新禽新听好，新景自新还，新叶复新攀，新枝虽可结，新愁讵觧颜。

　　｜萧瑱春日贻刘孝绰｜涧水初流碧，山樱早发红，新禽争弄响，落蕊乱从风，拂檐多软干，映户悉花丛，谁云相去远，垂柳对高桐。

　　｜闻人蒨春日｜高台动春色，清池映日华，绿葵向光转，翠柳逐风斜，林有呜心鸟，园多夺目花，相与咸知节，叹子独离家。

　　｜陈徐陵春日｜岸烟起暮色，岸水带斜晖，径狭横枝度，帘摇惊燕飞，落花承步履，流涧写行衣，何殊九枝盖，薄暮洞庭归。

　　｜周庾信咏春｜逍遥游桂苑，寂绝想桃源，狭石分花径，长桥映水门，管声惊百鸟，人衣香一园，定知欢未足，横琴坐树根。

　　｜杨师道春朝闲步｜休沐乘闲豫，清晨步百林，池塘藉芳草，兰芷袭幽衿，雾中分晓日，花里弄春禽，野径香恒满，山阶笋屡侵，何须命轻盖，桃李自成阴。

　　｜原｜唐李白春思｜燕草如碧丝，秦桑低绿枝，当君怀归日，是妾断肠时，春风不相识，何事入罗帏。

　　｜增｜张子容春江花月夜｜林花发岸口，气色动江新，此夜江中月，流光花上春，分明石潭里，宜照浣纱人。

　　｜王维赠斐十迪｜风景日夕佳，与君赋新诗，澹然望远空，如意方支颐，春风动百草，兰蕙生我篱，暧暧日暖闺，田家来致词，欣欣春还皋，淡淡水生陂，桃李虽未开，荑萼满芳枝，请君理还策，敢告将农时。

　　｜韩愈感春｜偶坐藤树下，暮春下旬间，藤阴已可庇，落蕊还漫漫，亹亹新叶大，珑珑晚花干，青天高寥寥，两蝶飞翻翻，时节适当尔，怀悲自无端。

　　｜孟郊长安早春｜旭日朱楼光，东风不惊尘，公子醉未起，美人争探春，探春不为桑，探春不为麦，日日出西园，祗望花柳色，乃知田家春，不入五侯宅。

　　｜独孤及山中春思｜獭祭川水大，人家春日长，独谣昼不暮，搔首惭年芳，靡草知节换，含葩向新阳，不嫌三径深，为我生池塘，亭午井灶闻，雀声响空仓，花落没屐齿，风动羣木香，归路云水外，天涯香茫茫，独卷万里心，深入山乌行，芳景勿相迫，春愁未遽忘。

　　｜权德舆春日戏题｜江春好游衍，处处芳菲积，彩舫入花津，香车依柳陌，绿杨烟袅袅，红蕊莺寂寂，如何愁思人，独与风光隔。

　　｜宋曾巩和张友直城东春日｜东流抱孤城，雨洗见春色，风吹百草根，道路千里碧，莫尽溪漫漫，波澜散无迹，遥林缺见山，冉冉苍譪积，沙禽有行踪，文字不可识，青松对桃李，桃红李花白，红白势方竞，青青守岩侧，君意无不谐，研谈欲俱得，赋诗多所陈，炳若观龟拆，城东不待到，众物已历历。

　　｜朱子春日言怀｜春至草木变，郊园犹掩扉，兹晨与心会，览物徧芳菲，桃萼破浅红，时禽悦朝晖，泉谷暖方融，原田水初肥，东作兴庶甿，岁功始在兹，端居适自慰，世事复有期，终然心所向，农亩还当归。

　　｜元吴师道德兴开化道中｜春晨气澄穆，杂卉香满路，百舌呜高林，墟烟淡如雾，农夫启门出，在野各有务，行人独何为，憧憧自来去。　两崖苍石间，湍水激清泻，山桃烂红芳，光影连上下，春风忽怒起，意乃媚行者，飞花扑人来，揽之欲盈把。

　　｜倪瓒春日云林斋居｜池泉春涨深，径苔夕阴满，讽咏紫霞篇，驰情华阳馆，晴岚拂书幌，飞花浮茗盌，阶下松粉黄，窓间云气暖，石梁萝茑垂，翳翳行踪断，非与世相违，冥栖久忘返。

　　｜七言古诗｜

　　｜增｜陈贺循庭中有奇树｜三春节物始芳菲，游丝细草动春晖，香风飘舞花间度，好鸟和鸣枝上飞，临池间竹偏增绿，依阶映雪纷如玉，温室庭前竟不言，鼓吹楼中能作曲，曾闻远别旧难思，攀折会取赠佳期，长条本自堪为带，密叶由来好作帏，星稀汉转月轮明，徘徊夜鹊屡相惊，欲识幽人兰杜径，山窓芳桂复丛生。

　　｜唐文德后游春曲｜上苑杏花朝日明，兰闺艳妾动春情，井上新花偷面色，檐前嫩柳效身轻，花中去来看蝶舞，树上长短听流莺，林下何须远借问，出众风流旧有名。

　　｜温庭筠阳春曲｜云母空窓晓烟薄，香昬龙气凝晖阁，霏霏雾雨杏花天，帘外春威着罗幕，曲阑伏槛金麒麟，沙苑芳郊连翠茵，厩马何能啮芳草，路人不敢随流尘。

　　｜惜春词｜百舌问花花不语，低回似恨横塘雨，蜂争粉蕊蝶分香，不似垂杨惜金缕，愿君留得长妖韶，莫逐东风还荡摇，秦女含嚬向烟月，愁红带露空迢迢。

　　｜原｜宋寇准江南春｜波渺渺，柳依依，孤村芳树远，斜日杏花飞，江南春尽离肠断，苹满汀洲人未归。

　　｜增｜欧阳修春寒｜东风吹云海天黑，饥龙冻云雨不滴，嗔雷隐隐愁烟白，宿露无光瑶草寂，东皇染花满春园，天为花迷惜春色，呼云鏁月恐红蔫，几日春阴养花魄，悠悠远絮萦空掷， 愁思织春挽不得，高楼去天无几尺，远岫参差乱屏碧。

　　｜徐积江南春｜今年是处春风早，江南地暖春逾好，春风次第入江山，先入梅花既芳草，芳草春深似有情，真共江山到洞庭，落花流水武陵道，湖中有山春更青，斜阳西落一点明，少年莫上岳阳城。

　　｜陆游雨霁出游｜十日苦雨一日晴，拂拭拄杖西村行，清沟冷冷流细水，好风习习吹衣轻，四邻蛙声已阁阁，两岸柳色争青青，辛夷先开半委地，海棠独立方倾城，春工遇物初不择，亦秀燕麦开芜菁，荠花如雪又烂熳，百草红紫那知名，小鱼谁取置道侧，细柳穿颊危将烹，欣然买放寄吾意，草莱无地苏疲氓。

　　｜元周权春日即事｜吴蚕欲老畴未秧，拍堤野水回横塘，淡烟踈树绿阴薄，落花飞絮白日长， 寒具油干过冷节，匆匆芳事归鶗鴂，枕书睡足午窓明，雪乳浮浮翻兔褐。

　　｜五言律诗｜

　　｜御制春日郊行｜春殿晴云晓，銮舆出禁闱，桃花临紫陌，柳色启青晖，细雨清尘界，和风散德威，马嘶驰道远，满地尽芳菲。

　　｜玉泉春晓｜郊墅初晴后，芳春曙色旋，孤峦堆画障，细穴吐新泉，浪静鲜鳞跃，风恬紫菂妍，怡情看万象，浩浩思无边。

　　｜春日观花｜枝上流莺蚤，千红万紫香，气融催景丽，风过递年芳，秾李花犹浅，垂杨叶未长，涧中春溜发，疑是奏笙簧。

　　｜增｜唐宋之问春日芙蓉园侍宴｜芙蓉秦地沼，卢橘汉家园，谷转斜盘径，川回曲抱源，风来花自舞，春入鸟能言，侍宴瑶池夕，归途骑吹繁。　年光竹里徧，春色杏间遥，烟气笼青阁，流文荡画桥，飞花随蝶舞，艳曲伴莺娇，今日陪欢豫，还疑陟紫霄。

　　｜原｜杜甫春夜喜雨｜好雨知时节，当春乃发生，随风潜入夜，润物细无声，野径云俱黑，江船火独明，晓看红湿处，花重锦官城。

　　｜增｜秦系春日闲居｜一似桃源隐，将今过客迷，碍冠门柳长，惊梦院莺啼，浇药泉流细，围碁日影低，举家无外事，共爱草萋萋。

　　｜王建长安春游｜骑马傍闲坊，新衣着雨香，桃花红粉醉，柳絮白云狂，不觉愁春去，何曾得日长，牡丹相次发，城里又湏忙。

　　｜韦述春日山庄｜初岁开韶月，田家喜载阳，晚晴摇水态，迟景荡春光，浦净渔舟远，花飞樵路香，自然成野趣，都使俗情忘。

　　｜元稹遣春｜失游花伴，因风浪引将，柳堤遥认马，梅径误寻香，晚景行看谢，春心渐欲狂，园林都不到，何处枉风光。

　　｜于良史春山月夜｜春山多胜事，赏翫夜忘归，掬水月在手，弄花香满衣，兴来无远近，欲去惜芳菲，南望呜钟处，楼台深翠微。

　　｜李商隐判春｜一桃复一李，井上占年芳，笑处如临镜，窥时不隐墙，敢言西子短，谁觉宓妃长，珠玉终相类，同名作夜光。

　　｜春宵自遣｜地胜遗尘事，身闲念岁华，晚晴风过竹，深夜月当花，石乱知泉咽，苔荒任径斜，陶然恃琴酒，忘在山家。

　　｜春游｜桥峻斑骓疾，川长白鸟高，烟轻唯润柳，风滥欲吹桃，徙倚三层阁，摩挲七宝刀，庾郎年最少，青草妒春袍。

　　｜李中喜春雨有寄｜青春终日雨，公子莫思情，任阻西园会，且观南亩耕，最怜滋陇麦，不恨湿林莺，父老应相贺，丰年兆已成。

　　｜僧贯休春兴｜柳暖莺多语，花明草尽长，风流在诗句，牵率绕池塘，叫切禽名宇，飞狂蝶姓庄，时来真可惜，自勉掇兰芳。

　　｜原｜僧皎然春兴｜片雨拂檐楹，烦襟四座清，霏微过麦陇，萧散傍莎城，静爱和花落，幽闻入竹声，朝观趣无限，高咏寄闲情。

　　｜增｜宋梅尧臣和元舆游春韵｜乘闲多野兴，信马与君行，碧树斜通市，清流曲抱城，山花高下色，春鸟短长声，日暮吾庐近，还歌空复情。

　　｜春阴｜浓淡云无定，凄微气宇寒，鸠呜桑叶吐，村暗杏花残，客子行裘薄，春塘野水宽，轻雷欣已发，谬作采茶官。

　　｜李弥逊春日杂韵｜幽栖足春事，晴日苦相催，屐齿穿沙稳，笻须碍竹回，光风初转蕙，残雪欲欺梅，自是经过少，柴门日日开。

　　｜真山民春游｜春光泼眼明，占胜得新亭，棠醉风扶起，柳眠莺唤醒，非无杯泛绿，安得鬓皆青，且事日为乐，歌声莫暂停。

　　｜元陈樵春日｜细雨花阴重，轻烟草色匀，惊禽长避客，娇燕却依人，弦管红楼酒，跧蹏紫陌尘，东风竞游赏，因想上林春。

　　｜叶颙春日｜晓洞云归湿，青山草木新，夭桃含宿雨，嫩柳袅轻尘，蝶翅寒犹怯，蜂衙晚渐陈，香风簇罗绮，已有蹋青人。

　　｜七言律诗｜

　　｜御制景山望春｜云霄千尺倚丹丘，辇下山河一望收，凤翥中天连紫阙，龙蟠北极壮皇州，烟生沆瀣春初丽，露湿芙蓉翠欲流，却向闾閰看蔀屋，崇高还廑庙堂忧。

　　｜后苑漫兴｜佳气青葱绕苑墙，红泉紫岫胜云庄，雕栏细草经春满，绮阁繁花入午香，雨露生成随品类，鸢鱼飞跃自低昂，闲亭久坐浑无事，静对琴书觉意长。

　　｜增｜唐张谓春园家宴｜南园春色正相宜，大妇同行少妇随，竹里登楼人不见，花间觅路鸟先知，樱桃觧结垂檐子，杨柳能低入户枝，山简醉来歌一曲，参差笑煞郢中儿。

　　｜包何和程员外春日东郊即事｜郎官休浣怜迟日，野老欢娱为有年，几处折花惊蝶梦，数家留叶待蚕眠，藤垂委地萦珠实，泉迸侵阶浸绿钱，直到闭关朝谒去，莺声不散柳含烟。

　　｜李绅忆春日曲江宴后许至芙蓉园｜春风上苑开桃李，诏许看花入御园，香径草中回玉勒，凤凰池畔泛金樽，绿丝垂柳遮风暗，红药低丛拂砌繁，归绕曲江春景晚，未央明月锁千门。

　　｜王建春日五门西望｜百官朝下五门西，尘起春风过玉堤，黄帕葢鞍呈过马，红罗缠颈鬪回鸡，馆松枝重墙头出，御柳条长水面齐，唯有教坊南草色，古苔阴地冷萋萋。

　　｜杨巨源长安春游｜凤城春报曲江头，上客年年是胜游，日暖云山当广陌，天清丝管在高楼，茏葱树色分仙阁，缥缈花香泛御沟，挂壁朱门新邸第，汉家恩泽问酇侯。

　　｜白居易钱塘湖春行｜孤山寺北贾亭西，水面初平云脚低，几处早莺争暖树，谁家新燕啄春泥，乱花渐欲迷人眼，浅草纔能没马蹄，最爱湖东行不足，绿杨阴里白沙堤。

　　｜杭州春望｜望海楼明照曙霞，护江堤白蹋晴沙，潮声夜入伍员庙，柳色春藏苏小家，红袖织绫夸柿蔕，青旗沽酒趁梨花，谁开湖寺西南路，草绿帬腰一道斜。　 ｜认春｜认得春风先到处，西园南面水东头，柳初变后条犹重，花未开前枝已稠，暗助醉颜寻绿酒，潜添睡兴着红楼，知君未别阳春数，宜待春深好拟游。

　　｜温庭筠春日野行｜日西塘水金堤斜，碧草芊芊暗吐芽，野岸明媚山芍药，水田叫噪官虾蟆，镜中有浪动菱蔓，陌上无风飘柳花，何事轻桡向溪客，绿萍方好不还家。

　　｜方干春日｜年去年来似有期，日高添睡是春时，虽将细雨催芦笋，用东风染柳丝，重雾已应吞海色，轻霜何事挫花枝，此时野客因花醉，醉卧花间应不知。

　　｜宋陈襄春日赏林亭｜把酒春亭览众芳，水精帘箔逗山光，孤松冷落千年换，野槿纷华一日香，绿圃烟深迷蛱蝶，曲池波暖睡鸳鸯，文园莫惜鹴裘费，买取宜城作醉乡。

　　｜王廷珪春日山行｜缓鞚青丝马不嘶，春山草长静山扉，迸林新笋斑斑出，隔水幽禽欵欵飞，雨过泉声鸣岭背，日长花气扑人衣，云藏远岫茶烟起，知有僧居在翠微。

　　｜陆游春日小园｜市尘不到放翁家，绕麦穿桑野径斜，夜雨长深三尺水，晓寒留得一分花，闷从邻舍分春瓮，闲就僧窓试露芽，自此年光应更好，日驱秧马听缫车。

　　｜雨霁春色粲然喜而有赋｜应接年光日渐慵，犹能一饮百花空，半沾蝶粉帘栊雨，远送莺声巷陌风，千缕曲尘杨柳绿，万枝猩血海棠红，从来造物陶甄手，在闲人诗句中。

　　｜朱子和秀野韵｜江皋晴日丽芳华，翠竹踈疎映白沙，路转忽逢沽酒客，眼明惟见满园花，望中景助诗人趣，物外春归释子家，向晚寻芳草径，夕阳流水遶村斜。

　　｜戴昺春事｜春事关心常起早，爱看景物试凭栏，戏鱼池面微添绿，啼鸟枝头尚带寒，斩棘重樊新插柳，□□泉频灌自栽兰，年年剩有园林兴，每恨庐边地不宽。

　　｜方岳春日杂兴｜高下云藏野老家，纵横水漱竹篱斜，勒将春去许多雨，流出山来都是花，白首风烟三径草，清时鼓吹一池蛙，身闲不耐闲双手，洗甑炊香夜作茶。　南冈北岭对窓扉，看尽朝岚与夕霏，社后未曾闻燕语，雨中谁不惜花飞，山醅约莫几时熟，沙笋轮囷一尺围，莫怨 风光损桃李，荼□芍药又芳菲。

　　｜高翥春日湖上｜清波门外放船时尽日轻寒恋客衣花下笑声人共语柳边樯影燕初飞晓风不定棠梨瘦夜雨相连荠麦肥，最忆故山春正好，夜来先遣梦魂归。

　　｜真山民春晓雨｜破晓檐花未放干，披衣和梦倚阑干，酿成苔晕地犹湿，老尽莺声风正寒，无客醉敲金□□响，有人睡怯翠衾单，牡丹一夜成消瘦，下珠帘不忍看。

　　｜元宋无春日野步｜翳日桤阴翠幄遮，葑围高下奕枰斜，陂塘几曲深浅水，桃李一溪红白花，赪尾自跳鱼放子，绿头相并鸭眠沙，春郊景物堪图写，输与烟樵雨牧家。

　　｜原｜明陆树声｜一番风雨酿重阴，云树苍茫自远林，径满烟萝围作障，石分泉路细鸣琴，青门插柳关幽思，紫陌行春滞赏心，最是桃花争欲放，不禁庭院晓寒侵。

　　｜曹大章｜东风绿草到平台，小槛晴临曲磵隈，月影上洲杨柳乱，雾香沾酒杏花开，佳人步郭逢君饮，卧病怜春强自来，寻胜正当花度日，蕊宫莺蝶一齐回。

　　｜于若瀛｜不问深红与浅红，名园次第暗芳丛，乍随絮逐仍依草，忽向西飞又转东，嫩碧朝添眉自恨，流黄夜罢锦成空，年年一度开还落，始信隋家剪未工。

　　｜五言排律｜

　　｜增｜唐王叡春草碧色｜习习东风扇，萋萋草色新，浅深千里碧，高下一时春，嫩叶舒烟际，微香动水濵，金塘明夕照，辇路惹芳尘，造化功何广，阳和力自均，今当发生日，沥恳祝良辰。

　　｜张嗣初赋得春色满皇州｜何处年华好，皇州淑气匀，朝阳潜应律，草木暗迎春，柳变金堤畔，兰抽曲水滨，轻黄重辇道，微绿映天津，丽景浮丹阙，晴光拥紫宸，不知幽远地，今日几枝新。

　　｜李商隐永乐县所居一草一木无非自栽今春悉已芳茂因书即事一章｜手种悲陈事，心期翫物华，柳飞彭泽雪，桃散武陵霞，枳嫩栖鸾叶，桐香待凤花，绶藤萦弱蔓，袍草展新芽，学植功虽倍，成蹊迹尚賖，芳年谁共翫，终老邵平瓜。

　　｜李郢春日题山家｜偶与樵人熟，春残日日来，依岗寻紫蕨，挽树得青梅，燕静衔泥起，蜂喧抱蕊回，嫩茶重搅绿，新酒畧吹醅，漠漠蚕生纸，涓涓水弄苔，丁香正堪结，留步小庭隈。

　　｜郑谷木向荣｜园林青气动，众木散寒声，败叶墙阴在，滋条雪后荣，欣欣春令早，蔼蔼日华轻，庾岭梅先觉，隋堤柳暗惊，山川应物候，皋壤起农情，祗待开花日，连栖出谷莺。

　　｜五言绝句｜

　　｜御制春夜｜玉炉烟霭尽，夜静百花香，曙气浮丹陛，春光拂象床。

　　｜增｜唐张九龄荅靳博士｜上苑春先入，中园花尽开，唯余幽径草，尚待日光催。

　　｜张起春情｜画阁余寒在，新年旧燕归，梅花犹带雪，未得试春衣。

　　｜张仲素春游曲｜万树江边杏，新开一夜风，满园深浅色，照在绿波中。　烟柳飞轻絮，风榆落小钱，蒙蒙百花里，罗绮竞秋千。

　　｜孟郊春后雨｜昨夜一霎雨，天意苏群物，何物最先知，虚庭草争出。

　　｜王建春意｜虽是杏园主，一株临古岐，从伤春意早，乞取旧开枝。

　　｜权德舆春日戏题｜随风柳絮轻，映日杏花明，无奈花深处，流莺三数声。

　　｜许浑长安早春｜云月有归处，故山清洛南，秦城一花落，春梦满江潭。

　　｜宋陆游春雨｜湖上新春柳，摇摇欲唤人，多情今夜雨，先洗马蹄尘。

　　｜杨万里春日｜日落碧簪外，人行红雨中，幽人诗酒里，又是一春风。

　　｜七言绝句｜

　　｜御制春日｜佳气山川浃地行，物随节候变初晴，雪消树底花争发，冰泮池头草欲生。

　　｜春晴舟中作｜野水漫漫野岸长，几行嫩柳带斜阳，不知春色来多少，但觉飞花处处香。

　　｜增｜唐岑参山房春事｜风恬日暖荡春光，戏蝶游蜂乱入房，数枝门柳低衣桁，一片山花落笔床。

　　｜王维游春词｜经过柳陌与桃溪，寻逐春光着处迷，鸟度时时冲絮起，花繁滚滚压枝低。

　　｜韦应物春思｜野花如雪绕江城，坐见年芳忆帝京，阊阖晓开凝碧树，曾陪鹓鹭听流莺。

　　｜钱起春郊｜水透冰渠渐有声，气融烟雾晚来明，东风好作阳和使，逢草逢花报发生。

　　｜卢纶曲江望春｜菖蒲翻叶柳交枝，暗上莲舟鸟不知，更到无花最深处，玉楼金殿影参差。

　　｜翫春因寄冯卫二补阙戏呈李益｜掖垣春色自天来，红药当阶次第开，萱草丛丛尔何物，等闲穿破绿莓苔。

　　｜韩愈曲江春游寄白二十二舍人｜漠漠轻阴晚自开，青天白日映楼台，曲江水满花千树，有底忙时不肯来。

　　｜白居易晚春｜昼静帘踈燕语频，双双鬪雀动阶尘，柴扉日暮随风掩，落尽闲花不见人。

　　｜元稹与吴侍郎春游｜苍龙阙下陪骢马，紫阁峰头见白云，满眼流光随日度，今朝花落更纷纷。

　　｜李贺南园｜花枝草蔓眼中开，小白长红越女腮，可怜日暮嫣香落，嫁与春风不用媒。

　　｜李约江南春｜池塘春暖水纹开，堤柳垂丝间野梅，江上年年芳意早，蓬瀛春色逐潮来。

　　｜罗邺春日题城南韦曲｜韦曲城南锦绣堆，千金不惜买花栽，谁知豪贵多羁束，落尽春红不见来。

　　｜韦庄春陌｜满街芳草卓香车，仙子门前白日斜，肠断东风各回首，一枝春雪冻梅花。

　　｜王周问春｜游丝垂幄雨依依，枝上红香片片飞，把酒问春因底意，为谁来后为谁归。

　　｜春荅｜花枝千万趁春开，三月阑珊即自回，剩向东园种桃李，明年依旧为君来。

　　｜刘兼春游｜柳成金穗草如茵，载酒寻花共赏春，先入醉乡君莫问，十年风景在三秦。

　　｜宋寇准春昼偶书｜白昼偶成芳草梦，起来幽兴有新诗，风帘不动黄鹂语，坐见庭花日影移。

　　｜赵抃赏春亭｜滂葩浩艳满亭隈，当席芳樽醉看来，始信君恩不私物，乱山穷处亦花开。

　　｜欧阳修丰乐亭游春｜绿树交加山鸟啼，晴岚荡漾落花飞，鸟歌花落太守醉，明日酒醒春已归。　春云澹澹日辉辉，草惹行襟絮拂衣，行到亭西逢太守，篮舆酩酊插花归。　红树青山日欲斜，长郊草色绿无涯，游人不管春将老，来往亭前蹋落花。

　　｜王珪宫词｜丽日祥烟锁禁林，樱桃初熟杏成阴，年年翠辇来游幸，花落春宫一寸深。

　　｜王安石春风｜春风过柳绿如缫，晴日蒸红出小桃，池暖水香鱼没处，一环清浪涌亭皋。

　　｜秦观春日｜黄金蓛蓛满垂杨，尚有春寒到画堂，酒力渐消歌扇怯，入帘飞雪带梅香。

　　｜崔鷃春日村居｜春草门前已没靴，更无人过野人家，离离细竹时闻雨，淡淡疎帘不隔花。

　　｜王镃叚桥春望｜拾翠车间辇路尘，山南山北杜鹃春，谁家庭院东风里，吹出桃花不见人。

　　｜金元好问梁园春｜暖入金沟细浪添，津桥杨柳绿纤纤，卖花声动天街远，几处春风揭绣帘。

　　｜元萨都剌春日偶成｜蹋马归来过早春，空阶己见草如茵，东风吹绿青溪柳，马上轻寒不着人。

　　｜马臻春日闲居｜茶香庭院一枰棋，柳影侵阶日自移，因见刺桐花满树，等闲忆煞故园时。

　　｜西湖春日｜要嘱园丁取折枝，红桃白李紫蔷薇，石函桥畔人烟晚，挑得春光一担归。

　　｜春日幽居｜浅浅春风尚带寒，日斜香篆半烧残，杏花一树开如锦，怕触啼莺不倚阑。

　　｜释石屋山居吟｜满山笋蕨满园茶，一树红花间白花，大抵四时春最好，就中尤好是山家。

　　｜诗散句｜

　　｜增｜晋陶潜｜欢言酌春酒，摘我园中蔬。

　　｜齐谢朓｜喧鸟覆春洲，杂英满芳甸。

　　｜梁沈约｜春风摇杂树，葳蕤绿且丹。

　　｜萧子范｜春情寄柳色，鸟言出梅中。

　　｜陈张正见｜春光落云叶，花影发晴枝。

　　｜唐王勃｜草绿萦春带，榆青缀古钱。　芳树摇春晚，晴云入座飞。

　　｜岑参｜竹深喧暮鸟，花缺露春山。　莺声随坐啸，柳色唤行春。

　　｜原｜杜甫｜汉节梅花外，春城海水边。　夜雨翦春韭，新炊间黄粱。　野馆浓花发，春帆细雨来。　一径野花落，孤村春水生。　云溪花淡淡，春郭水泠泠。

　　｜增｜钱起｜兰蕙暖初吐，春鸠鸣欲巢。

　　｜严维｜柳塘春水慢，花坞夕阳迟。

　　｜李嘉佑｜野渡花争发，春塘水乱流。

　　｜储嗣宗｜鹤语松上月，花明雪里春。

　　｜刘禹锡｜花含欲语意，草有鬪生心。

　　｜柳宗元｜平野春草绿，晚莺啼远林

　　｜白居易｜红簇交枝杏，春含卷叶荷。　春树花珠颗，春塘水曲尘。

　　｜崔涂｜忽觉草木变，始知天地春。

　　｜曹松｜御柳舞着水，野莺啼破春。

　　｜宋余靖｜松溪千盖雨，茶圃一旗春。

　　｜司马光｜草遶春街碧，花繁夕市红。

　　｜毛滂｜春渚连天阔，春风夹岸香。

　　｜王安石｜冉冉春行暮，菲菲物竞华。

　　｜苏轼｜行看花柳动，共享无边春。

　　｜晁补之｜春风入木心，皮肌发红绿。

　　｜吴中复｜花涵清露晓，风卷绿波春。

　　｜元马祖常｜竹光浮画碧，花蕊扬春红。

　　｜陈樵｜春风何处来，草木忽已荣。

　　｜倪瓒｜蘼芜细雨湿，桃李春风寒。

　　｜马臻｜淑气浮芳鲜，山泽一时绿。

　　｜原｜冯琦｜梅圃悬春月，松扉拂涧虹。

　　｜增｜唐王维｜草色全经细雨湿，花枝欲动春风寒。

　　｜李白｜长安白日照春空，绿杨结烟垂袅风。

　　｜杜甫｜落花游丝白日静，鸣鸠乳燕青春深。

　　｜李贺｜朱城报春更漏转，光风催兰吹小殿。

　　｜温庭筠｜霏霏雾雨杏花天，帘外春威着罗幕。

　　｜曹松｜半夜笙歌教洗月，平明桃李放烧春。

　　｜司空图｜孤屿池痕春涨满，小栏花韵午晴初。

　　｜宋韩琦｜草湿漫铺留醉席，榆寒难扫买春钱。

　　｜石延年｜莺声不逐春光老，花影长随日脚流。

　　｜王安石｜浓绿万枝红一点，动人春色不须多。

　　｜苏轼｜卧闻百舌呼春风，起寻花柳村村同。　陋巷开门负朝日，小园除雪得春蔬。　浥浥炉香初泛夜，离离花影欲摇春。

　　｜陆游｜小桃婀娜并芳柔，红兰茁芽满春洲。　小楼一夜听春雨，深巷明朝卖杏花。　新阳苏醒春前柳，轻暖医治雪后梅。　春深水暖多鱼婢，雨足年丰少麦奴。　静院春风传浴鼓，画廊晚雨湿茶烟。

　　｜元耶律楚材｜花藏径畔春泉碧，云散林梢晚照明。

　　｜郝经｜四围红锦春风软，满地绿阴春昼长。

　　｜许衡｜万树春红罗锦绮，一湾晴碧卷玻璃。

　　｜王恽｜花枝入帘春梦香，游丝翻空清昼长。

　　｜许谦｜春风生草雉堞青，随处软茵供小坐。

　　｜倪瓒｜柳絮如烟迷晓浦，杏花飞雪点春波。

　　｜顾阿瑛｜桃花亭亭笑酣春，溪边浣花染溪水。

　　｜马臻｜蛰雷夜送催花雨，香径春迷鬪草人。

　　｜唐上官仪｜春堤芳草积。

　　｜杜甫｜春风花草香。

　　｜武元衡｜春风绽百花。

　　｜白居易｜春染柳梢黄。

　　｜韦庄｜杏花春陌马声娇。

　　｜宋刘筠｜杏梁春晚燕沾泥。

　　｜宋祁｜风光骀荡百花春。

　　｜苏轼｜满地春风扫落花。

　　｜陆游｜春晚江边草过腰。　春近野梅香初动。

　　｜元虞集｜山雨欲来春树暗。　桃花吹雨春牵缆。

　　｜周权｜渚波春绿荻芽新。

　　｜郭钰｜野径春烟匝翠萝。　万丝烟柳锁春晴。

　　｜叶颙｜隔溪春色两三花。

　　｜词｜

　　｜增｜唐冯延已三台令｜春色，春色，依旧青山紫陌，日斜柳暗花蔫，醉卧春风少年，年少，年少，行乐直须及早。

　　｜王建三台令｜蝴蜨，蝴蜨，飞上金枝玉叶，君前对舞春风，百叶桃花树红，红树，红树，燕语莺啼日暮。

　　｜宋毛滂忆秦娥｜夜夜，夜了花朝也，连忙，指点银瓶索酒尝。　明朝花落知多少，莫把残红扫，愁人，一片花减飞春。

　　｜洪适生查子｜桃疎蜨惜春，柳困莺衔絮，日影过帘旌，多少闲愁绪。　红绽武陵溪，绿暗章台路，春色似行人，无意花间住。

　　｜唐和凝春光好｜苹叶软，杏花明，画船轻，双浴鸳鸯出绿汀，棹歌声。　春水春风无浪，春天半雨半晴，红粉相随南浦晚，几含情。

　　｜宋张盘浣溪沙｜习习轻风破海棠，秋千移影上回廊，昼长蝴蜨为谁忙。　度柳早莺分暖绿，过花小蝶带春香，满庭芳草又斜阳。

　　｜高观国菩萨蛮｜春风吹绿湖边草，春光依旧湖边道，玉勒锦障泥，少年游冶时。　烟明花似绣，且醉旗亭酒，斜日照花西，归鸦花外啼。

　　｜程垓菩萨蛮｜画桥泊泊春江绿，行人正在春江曲，花润接平川，有人花底眠。　东风原自好，只怕催花老，安得万垂杨，系教春日长。

　　｜周密谒金门｜芳事晚，数点杏钿香浅，恻恻轻寒风翦翦，锦屏春梦远。　穉柳拖，烟娇软，花影暗藏深院，初试轻衫并画扇，牡丹红未展。

　　｜李之仪好事近｜春到雨初晴，正在小楼时节，柳眼向人微笑，傍阑干堪折。　暮山浓淡琐烟霏，梅杏半明灭，玉斝莫辞沉醉，判归时斜月。

　　｜唐欧阳炯清平乐｜春来阶砌，春雨如丝细，春径满飘红杏蔕，春燕舞随风势。　春幡细缕春缯，春闺一点春灯，自是春心撩乱，非关春梦无凭。

　　｜宋王安国清平乐｜留春不住，费尽莺儿语，满地残红宫锦污，昨夜南园风雨。　小怜初上 琵琶，晓来思绕天涯，不肯画堂朱户，春风自在杨花。

　　｜王安中清平乐｜花时微雨，未减春分数，占取帘疎花密处，把酒听歌金缕。　斜风轻度浓香，闲情正与春长，向晚红灯入座，尝新青杏随觞。

　　｜卢祖皋西江月｜燕掠晴丝袅袅，鱼吹水叶□□，禁街微雨洒芳尘，寒食清明相近。　谩着宫罗试暖，闲呼社酒酬春，晚风帘幕悄无人，二十四番花信。

　　｜毛滂西江月｜烟雨半藏杨柳，风花初着桃花，玉人细细酌流霞，醉里将春留下。　柳外鸳鸯 作伴，花边蝴蝶为家，醉翁醉也且由他，月在柳桥花下。

　　｜周密西江月｜波影暖浮玉甃，柳阴深锁金铺，湘桃花褪燕调雏，又是一番春暮。　碧桂情深凤怨，云屏梦浅莺呼，绣窓人倦冷熏炉，帘影摇摇亭午。

　　｜吴潜南柯子｜池水凝新碧，栏花驻老红，有人独倚画桥东，手把一枝杨柳系春风。　鹊伴游丝堕，蜂黏落蕊空，秋千庭院小帘栊，多少闲情闲绪雨声中。

　　｜杨无咎于中好｜墙头艳杏花初试，绕珍丛，细挼红蕊，欲知占尽春明媚，悄无意，看 桃李。　持杯准拟花间醉，早一叶，两叶飞堕，晚来旋旋深无地，更听得，东风起。

　　｜毛滂蹋莎行｜阶影红迟，柳苞黄徧，织云弄日阴晴半，重帘不卷篆香横，小花初破春丛浅。　凤绣犹重，鸭炉长暖，屏山翠入江南远，醉轻梦短枕闲欹，绿窓窈窕风光转。

　　｜元何可视蝶恋花｜金井啼鸦深院晓，扬尽东风，柳絮吹难了，燕子多情相识早，杏梁依旧双双到。　一缕沉烟帘幕悄，满眼飞花，祗搅人怀抱，十二玉楼春树杪，天涯不断青青草。

　　｜宋俞国宝风入松｜一春长费买花钱，日日醉湖边，玉骢惯识西湖路，骄嘶过沽酒楼前，红杏香中歌舞，绿杨影里秋千。　暖风十里丽人天，花压鬓云偏，画船载得春归去，余情付湖水湖烟，明日重扶残醉，来寻陌上花钿。

　　｜柳永木兰花慢｜坼桐花烂熳，乍疎雨，洗清明，正艳杏烧林，缃桃绣野，芳景如屏，倾城尽寻胜赏，骤雕鞍绀□□出郊垧，风暖繁弦脆管，万家竞奏新声。　盈盈，鬪草蹋青人，艳冶递逢迎，向路旁徃徃，遗簪坠珥，珠翠纵横，欢情对佳丽地，任金罍罄竭玉山倾，□□明朝永日，画堂一枕春酲。

　　｜黄机喜迁莺｜平湖百亩，种满湖莲叶，绕堤杨柳，冉冉波光，辉辉烟影，空翠湿沾襟袖，静惬邻鸡啼午，暖逼沙鸥眠昼，西园路，更红尘不断，蝶酣蜂瘦。　知否，堪画处，野荠芜菁，罥地铺茵绣，桃李阴边，桑麻丛里，斜矗酒帘夸酒，竹寺小依山趾，茅店平窥津口，春又晚，正香风有客，倚阑搔首。

　　｜别录｜

　　｜增｜汜胜之书｜栽树正月为上时，二月为中时，三月为下时，然枣、鸡口槐、兔目桑、虾蟇 眼榆、负瘤散其余杂木，鼠耳？趄各其时，凡种栽并插皆用此等形象。

　　｜本草｜凡采根物多以春月采者，谓春初津润始萌，未冲枝叶，势力淳浓也。　春月移栽各树宜上半月前，则茂而结实，移栽松、柏、槐、柳、桑、柘、橙、橘各色树皆可。

　　御定佩文斋广羣芳谱卷一
　　●御定佩文斋广羣芳谱卷二

　　　天时谱

　　○正月　立春、雨水、元日、人日、上元、附见。

　　｜增｜礼记月令｜孟春之月，日在营室，昏参中，旦尾中。｜注｜日月会于娵訾而斗建寅之辰也。　是月也，天气下降，地气上腾，天地和同，草木萌动，王命布农事，命田舍东郊，皆修封疆，审端径术，善相丘陵、阪险、原隰，土地所宜，五谷所殖，以教道，民必躬亲之，田事既饰，先定准直，农乃不惑。

　　｜梁元帝纂要｜正月孟春，亦曰孟阳、孟陬、上春、初春、开春、发春、献春、首春、首岁、初岁、开岁、发岁、献岁、肇岁、芳岁、华岁。

　　｜原｜花月令｜是月也，迎春生，樱桃胎，望春盈眸，兰蕙芳，李能白，杏花饰其靥。

　　｜增｜瓶史月表｜正月，花盟主梅花、宝珠茶。花客卿山茶、铁干海棠。花使令瑞香、报春、木瓜。

　　｜花历｜正月瑞香烈，径草绿，百花萌动。

　　｜汇考｜

　　｜增｜诗幽风｜三之日于耜。｜疏｜三之日，三阳之月，夏之正月也，于耜，徃修田器也。

　　｜礼记月令｜是月也，天子乃以元日，祈谷于上帝，乃择元辰，天子亲戴耒耜，措之于参保介之御间，帅三公、九卿、诸侯、大夫，躬耕帝籍，天子三推，三公五推，卿、诸侯九推。

　　｜周礼天官｜上春，诏王后帅六宫之人，而生穜稑之种，而献之于王。

　　｜夏小正｜正月柳稊。｜注｜稊也者，发莩也。　梅、杏、杝桃则华。｜注｜杝桃，山桃也。

　　｜大戴礼｜孟春，百草权舆。

　　｜国语｜太史顺时覛土，农祥晨正，土乃脉发。｜注｜农祥天驷即房星也，晨正中也，谓正月初也。

　　｜管子｜正月，令农始作，服于公田农耕，及雪释，耕始焉，芸卒焉。

　　｜原｜西京杂记｜戚夫人侍高帝，常以正月上辰，出池边盥濯，食蓬饵，以祓妖邪。

　　｜酉阳杂俎｜北朝妇人，正月，进箕帚，长生花。

　　｜梦溪笔谈｜正月阳气始建，兆乎万物，故曰登明。

　　｜续明道杂志｜绍圣戊寅岁，余在黄州见上元沽酒人，头已簪麦穗，土人言当年不尔。

　　｜赏心乐事｜正月，玉照堂赏梅，丛奎阁赏山茶，湖山寻梅，揽月桥看新柳。

　　｜岁华纪丽｜正月二十三日，圣寿寺前蚕市张公咏始即寺为会，使民鬻农器。

　　｜立春｜

　　｜增｜礼记月令｜先立春三日，太史谒之天子，曰，某日立春，盛德在木，天子乃斋，立春之日，天子亲帅三公、九卿、诸侯、大夫以迎春于东郊。

　　｜后汉书礼仪志｜立春日，夜漏未尽五刻，京师百官皆衣青衣，郡国县道官下至斗食令史皆服青帻，立春旛，施土牛耕人于门外，以示兆民。

　　｜易通卦验｜立春条风至，冰觧，杨柳津。

　　｜要览｜列子御风常以立春归于八荒，是风至则草木发生。

　　｜玉泉记｜立春日，取弘农宜阳金门山竹为管，河内葭草为灰，以候阳气。

　　｜摭遗｜东晋李鄂立春日，命以芦菔、芹芽为菜盘，相馈贶。

　　｜四时宝镜｜立春日，春饼生菜，号春盘。

　　｜景龙文馆记｜正月八日立春，内出彩花赐近臣，武平一应制云，鸾辂青旗下帝台，东郊上苑望春来，黄莺未觧林间啭，红蘂先从殿里开，画阁条风初变柳，银塘曲水半含苔，欣逢睿藻光韶律，更促霞觞畏景催。是日中宗手勅批云，平一年虽最少，文甚警新，悦红蘂之先开，讶黄莺之未啭，循还吟咀，赏叹兼怀，今更赐花一枝，以彰其美，所赐学士花，并令插在头上后所赐者，平一左右交插，因舞蹈拜谢，时崔日用乘酣饮，欲夺平一所赐花，上于帘下见之，谓平一曰，日用何为夺卿花，平一跪奏曰，读书万卷，从日用满口虚张，赐花一枝，学平一终身不获。上及侍臣大笑，因更赐酒一杯，当时叹美。

　　｜齐人月令｜立春日，食生菜，取迎新之意。

　　｜东京梦华录｜立春日，自郎官御史以上皆赐春旛胜，入贺讫，戴归私第。又士大夫家翦彩为春旛，或缀于花枝之下，或翦为春蝶、春钱、春胜以为戏，东坡立春日，亦簪旛胜过子由，诸子侄笑指云，伯伯老人亦簪花胜耶。

　　｜原｜摭言｜安定郡王立春日作五辛盘。

　　｜增｜修真秘言｜立春日清朝，北望有紫绿白云者为三元君，三素飞云也，苏魏公作春帖子词，万年枝上看春色，三素云中望玉宸。

　　｜熙朝乐事｜立春举酒，缕切粉皮，杂以七种生菜，供奉筵间，盖古人辛盘之遗意焉。

　　｜雨水｜

　　｜增｜孝经纬｜立春后十五日，斗指寅，为雨水。

　　｜七修类稿｜雨水，正月中，天一生水，春始属木，然生木者必水也。

　　｜元日｜

　　｜增｜旧唐书姚璹传｜长寿二年元日大雪，上谓羣臣曰，元日雪，百谷丰，此语有何故实，璹曰，汜胜之书，雪是五谷之精。

　　｜四民月令｜梅花酒，元日服之却老。

　　｜风土记｜元日食五辛以炼形，以助五脏。

　　｜原｜裴玄新语｜正旦县官杀羊悬其头于门，又磔鸡以疈之，俗说以厌厉气，玄以问河南伏君，伏君曰，是月土气上升，草木萌动，羊啮百草，鸡啄五谷，故杀之以助生气。

　　｜荆楚岁时记｜正月一日，进椒栢酒，饮桃汤，进屠苏酒，胶牙饧，下五辛盘，造桃版着户谓之仙木，按四民月令云，过腊一日，谓之小岁，拜贺君亲，进椒酒，椒是玉衡星精，服之令人身轻耐老，栢是仙药，成公子安椒花铭则曰，肇惟岁首，月正元日，厥味惟珍，蠲除百疾，是知小岁则用之汉朝，元正则行之，桃者五行之精，厌伏邪气，制百鬼也，董勋云，俗有岁首，用椒酒，椒花芬香，故采花以贡樽。

　　｜风俗记｜正旦楚人上松柏颂，周臾信有柏叶铭。

　　｜清异录｜咸通后士风尚于正旦未明偑紫赤囊，中盛人参、木香如豆样，时时倾出嚼吞之，至日出乃止，号迎年偑。

　　｜石湖诗注｜成都元日滴酥为花，熬芋为柳叶，三夕张灯如上元。

　　｜熙朝乐事｜正月朔日签柏枝于柿饼，以大橘承之，谓之百事大吉。

　　｜人日｜

　　｜增｜景龙文馆记｜景龙四年七日，宴大明殿，赐王公以下彩缕人胜。李峤应制诗，桂吐半轮迎此夜，蓂开七叶应今朝。苏颋诗，七叶仙蓂承月吐，千林御柳拂烟开。崔日用诗，曲江苔色冰前液，上苑梅香雪里飘。

　　｜荆楚岁时记｜正月七日为人日，以七种菜为羹，翦彩为人，或缕金箔为人，以贴屏风，亦戴之头鬓，又造花胜以相遗，登高赋诗。

　　｜上元｜

　　｜增｜明皇杂录｜唐上元夜，宫人以黄罗包柑遗近臣，谓之传柑宴。

　　｜原｜影灯记｜洛阳人家造芋郎君，食之宜男女。

　　｜荆楚岁时记｜正月望日作豆糜以祀门户，先以柳枝插门，随枝所指，以酒脯饮食及豆粥插箸而祭。

　　｜闻见近录｜绍圣二年上元，幸集禧观，出宫花赐从驾臣僚各数十枝，时人荣之。

　　｜集藻｜

　　｜原｜梁昭明太子锦带书｜北斗周天，送玄冥之故节，东风拂地，启青阳之芳辰，梅花舒两岁之装，柏叶泛三光之酒。

　　｜增｜宋张耒人日饮酒赋｜岁后七日，其名曰人，爱此嘉名，饮酒欢欣，岂竹木之始和，生庶汇而施仁。

　　｜明倪谦早春赋｜漏暖信于梅枝兮，见天心之来复，窥韶光于柳眼兮，验百卉之回绿。

　　｜顾起元元夕赋｜雾溆风堤，乍旖旎以醒柳，霜墟冰峤，尚参差而落梅。

　　｜五言古诗｜

　　｜增｜梁沈约初春｜夹道觅阳春，相将共携手，草色犹自腓，林中都未有，无事逐梅花，空教信杨柳，且复归去来，含情寄杯酒。

　　｜周宗懔蚤春｜昨暝春风起，今朝春气来，莺呜一两转，花树数重开，散粉成初蝶，翦彩作新梅，游客三千里，无暇上高台。

　　｜隋薛道衡人日｜入春纔七日，离家已二年，人归落鴈后，思发在花前。

　　｜唐白居易立春后五日｜立春后五日，春态纷婀娜，白日斜渐长，碧云低欲堕，残冰折玉片，新萼排红颗，遇物尽欣欣，爱春非独我，迎芳后园立，就暖前檐坐，还有惆怅心，欲别红炉火。

　　｜七言古诗｜

　　｜增｜唐李贺正月乐词｜上楼迎春新春归，暗黄着柳宫漏迟，薄薄淡霭弄野姿，寒绿幽风生短丝，锦床晓卧玉肌冷，露脸未开对朝暝，官街柳带不堪折，早晚菖蒲胜绾结。

　　｜五言律诗｜

　　｜御制元夜与诸王宴饮干清宫｜今夕丹帷宴，联翩集懿亲，传柑宜令节，行苇乐芳春，香泛红螺重，光摇绛蜡新，不须歌湛露，明月足留人。

　　｜增｜唐虞世南奉和献岁燕宫臣｜屐端初启节，长苑命高筵，肆夏喧金奏，重润响朱弦，春光催柳色，日彩泛槐烟，微臣同滥吹，谬得仰钧天。

　　｜卢照邻元日述怀｜筮仕无中秩，归耕有外臣，人歌小岁酒，花舞大唐春，草色迷三径，风光动四邻，愿得长如此，年年物候新。

　　｜高绍晦日宴高氏林亭｜啸侣入山家，临春翫物华，葛丝调绿水，桂醑酌丹霞，岸柳开新叶，庭梅落早花，兴洽林亭晚，方还倒载车。

　　｜严维晦日宴游｜晦日湔裾俗，春楼致酒时，山公还已醉，谢客旧能诗，溪柳熏晴浅，岩花待闺迟，为邦久无事，比屋自熙熙。

　　｜白居易新居早春｜静巷无来客，深居不出门，铺沙盖苔面，扫雪拥松根，渐暖宜闲步，初晴爱小园，见花都未有，唯觉树枝繁。

　　｜曹松立春｜春日一杯酒，便吟春日诗，木梢寒未觉，地脉暖先知，鸟转星沉后，山分雪薄时，宁无翦花手，赠与最芳枝。

　　｜宋吕夷简江南立春｜灰律何时应，江春昨夜来，细风先动柳，残雪不藏梅，余冷迷清管，微和发冻醅，闭门无客到，樽俎为谁开。

　　｜宋伯仁岁旦｜居闲无贺客，早起但如常，桃版随人换，梅花隔岁香，春风回笑语，云气卜丰穰，柏酒何劳劝，心康寿自长。

　　｜元赵孟俯早春｜溪上春无赖，清晨坐水亭，草芽随意绿，柳眼向人青，初日收浓雾，微波乱小星，谁歌采苹曲，愁绝不堪听。

　　｜七言律诗｜

　　｜增｜唐韦元旦奉和立春游苑迎春应制｜灞涘长安恒近日，殷正腊月早迎新，池鱼戏叶仍含冻，宫女裁花已作春，向苑云疑承翠幄，入林风若起青苹，年年斗柄东无限，愿挹琼觞寿北辰。

　　｜马怀素奉和立春游苑迎春应制｜元钥飞灰出洞房，青郊迎气肇初阳，仙舆暂下宜春苑，御醴行开荐寿觞，映水轻苔犹隐绿，缘堤弱柳未输黄，惟有裁花饰簪鬓，恒随圣藻狎年光。

　　｜杜甫立春｜春日春盘细生菜，忽忆两京梅发时，盘出高门行白玉，菜传纤手送青丝，巫峡寒江那对眼，杜陵远客不胜悲，此身未知归定处，呼儿觅纸一题诗。

　　｜戴叔伦和汴州李相公勉人日喜春｜年来日日春光好，今日春光好更新，独献菜羹怜应节，遍传金胜喜逢人，烟添柳色看犹浅，鸟踏梅花落已频，东阁此时闻一曲，翻令和者不胜春。

　　｜原｜韦庄立春｜青帝东来日驭迟，暖烟轻逐晓风吹，罽袍公子樽前觉，锦帐佳人梦里知，雪圃乍开红菜甲，彩幡新翦绿杨丝，殷勤为作宜春曲，题向花笺贴绣楣。

　　｜增｜宋韩琦至和乙未元日立春｜元日难逢是立春，普天谁不喜佳辰，一年气候均诸节，万卉芳菲实九旬，柏叶始倾为寿酒，土牛随示力耕人，故阴尽草无余腊，端朔阳来庆共新。

　　　｜苏轼正月二十日往岐亭郡人潘古郭三人送予于女王城东禅庄院｜十日春寒不出门，不知江柳已摇村，稍闻决决流冰谷，尽放青青没烧痕，数亩荒园留我住，半瓶浊酒待君温，去年今日关山路，细雨梅花正断魂。

　　｜范成大立春日郊行｜竹拥溪桥麦葢坡，土牛行处亦笙歌，曲尘欲暗垂垂柳，醅面初明浅浅波，日满县前春市合，潮平浦口暮帆多，春来不饮兼无句，奈此金旛彩胜何。

　　｜陆游立春前一日作｜开年化日已舒长，渐见风和鸟变吭，冒土萱芽穿嫩绿，拂桥柳色弄轻黄，重温寿酒屠苏酽，探借春盘饼饵香，不入城门今几岁，遥知车马正怱忙。

　　｜立春日｜日出风和宿醉醒，山家乐事满余龄，年丰腊雪经三白，地暖春郊已遍青，菜细簇花宜薄饼，酒香浮蚁泻长瓶，湖村好景吟难尽，乞与侯家作画屏。

　　｜朱淑贞立春｜停杯不饮待春来，和气先春动六街，生菜乍挑宜卷饼，罗幡旋翦称联钗，休论残腊千重恨，管入新年百事谐，从此对花并对景，尽拘风月入诗怀。

　　｜元程巨夫和王寅夫郎中元日立春｜马蹄尘里度芳辰，带得阳和到七闽，山翠倚天迎好客，风光满地属吟身，高情古柳仍青眼，时态夭桃自绛唇，从此不忧江海远，春官袖有十分春。

　　｜杨维桢嬉春体｜今朝立春好天气，况是太平朝野时，走向南邻觅酒伴，还从西墅买花枝，陶令久辞彭泽县，山公祇爱习家池，宜春帖子题赠尔，日日春游日日宜。　西子湖头春色浓，望湖楼下水连空，柳条千树僧眼碧，桃花一株人面红，天气浑如曲江节，野人正是杜陵翁，得钱沽酒勿复较，如此好怀谁与同。

　　｜五言排律｜

　　｜增｜康冷朝阳立春｜玉律传佳节，青阳应北辰，土牛呈岁稔，彩燕表年春，腊尽星回次，寒余月建寅，风光行处好，云物望中新，流水初销冻，潜鱼欲振鳞，梅花将柳色，偏思越乡人。

　　｜明吴兆元旦书事｜闽中风景丽，元旦百花开，有岸皆萦草，无波不染苔，树光摇粉蝶，云彩照金罍，浓黛新年点，春衣隔岁裁，夜炉藏宿火，晓烛翦残灰，袖里分余蕙，钗边罥落梅，松枝当户插，淑气拂窓来，正好随欢笑，那知客思催。

　　｜五言绝句｜

　　｜御制春盘｜小摘园中露，新香糁作羹，岁和欣有兆，甘菜己春生。

　　｜增｜唐杜甫瀼西果园｜正月喧莺未，兹辰放鹢初，雪篱梅可折，风树柳微舒。

　　｜李中早春｜一种和风至，千花未散妍，草心并柳眼，长是被恩先。

　　｜储嗣宗早春｜野树花初发，空山独见时，踟蹰历阳道，乡思满南枝。

　　｜宋朱子立春前一日｜雪花寒送腊，梅萼暖生春，岁晚江村路，云迷景更新。

　　｜七言绝句｜

　　｜增｜唐元稹第三岁日咏春风凭杨员外寄长安柳｜三日春风已有情，拂人头面稍怜轻，殷勤为报长安柳，莫惜枝条动软声。

　　｜杨巨源城东早春｜诗家清景在新春，绿柳纔黄半未匀，若待上林花似锦，出门俱是看花人。

　　｜韩滉晦日呈诸判官｜晦日新晴春自娇，万家攀折渡长桥，年年老向江城守，不觉东风换柳条。

　　｜来鹏早春｜新历才将半纸开，小庭犹聚爆竿灰，偏憎杨柳难钤辖，又惹东风意绪来。

　　｜宋黄庶探春｜雪里犹能醉落梅，好营杯具待春来，东风便试新刀尺，万叶千花一手裁。

　　｜方岳立春｜彩燕双簪翡翠翘，巧裁银胜试春韶，东风已到阑干北，看见娇黄上柳条。

　　｜真山民早春｜小桃枝上认年华，随分红开一两花，将谓春风只城市，也吹春色到山家。

　　｜元刘诜元日｜晓街泥浅马蹄过，元日虽阴地已和，处处桃花如二月，东风应比去年多。

　　｜刘因探春｜道边残雪护颓墙，墙外柔丝露浅黄，春色虽微已堪惜，轻寒休近柳梢傍。

　　｜赵雍早春｜高卷珠帘日渐长，梅花庭院雪飘香，闲倚阑干看新柳，不知谁为染鹅黄。

　　｜明李东阳正月十八日甘棠院｜上元纔过又寻春，红白山花粲粲新，似喜使君初病起，隔栏相向笑迎人。

　　｜原｜陈继儒早春｜春风无力柳条斜，新草微分一抹沙，欲向主人借锄插，扫开残雪种梅花。

　　｜诗散句｜

　　｜原｜唐杜甫｜元日到人日，未有不阴时，冰雪莺难至，春寒花较迟。

　　｜增｜唐张谓｜北斗回新岁，东园值早春，竹风能醒酒，花月觧留人。

　　｜赵璜｜正月今朝半，阳台信未回，水芹寒不食，山杏雨应开。

　　｜宋之问｜节晦蓂全落，春迟柳暗催。

　　｜杜甫｜春城回北斗，郢树发南枝。

　　｜金李俊民｜梅从今夜落，柑忆旧时传。

　　｜原｜唐杜甫｜樽前柏叶休随酒，胜里金花巧耐寒。

　　｜方干｜正气纔随灰律变，残寒更被野梅欺。

　　｜罗隐｜一二三四五六七，万物生芽是今日。

　　｜宋苏轼｜七种共挑人日菜，千枝先翦上元灯。

　　｜刘克庄｜旋遗厨人挑荠菜，虚劳座客颂椒花。　未将柏叶簪新岁，且与梅花叙来年。

　　｜陆游｜菊芽冒土如争出，柳色摇村已渐匀。

　　｜增｜苏轼｜挑菜年年俗。　青蒿黄韭试春盘。

　　｜词｜

　　｜御制立春调寄太平时｜淑景维新爆竹声，手调羹，词臣载笔赋琼英，学西凉。　凤阁龙楼昼渐长，物资生，劝官勉力尽升平，竹马迎。

　　｜增｜宋苏轼减字木兰花｜春牛春杖，无限春光来海上，便与春工，染得桃花似肉红。　春幡春胜，一阵春风吹酒醒，不似天涯，卷起杨花似雪花。

　　｜原｜欧阳修蝶恋花｜帘幙东风寒料峭，雪里梅香，先报春来早，红蜡枝头双燕小，金刀翦彩呈纤巧。　旋暖金炉熏蕙藻，酒入横波，困不禁烦恼，绣被五更春睡好，罗帷不觉纱牕晓。

　　｜增｜辛弃疾蝶恋花｜谁向椒盘簪彩胜，整整韶华，争上春风鬓，徃日不堪重记省，为花常把新春恨。　春未来时先借问，晚恨开迟，早又飘零近，今岁花期消息定，只愁风雨无凭准。

　　｜原｜孙巨源传言玉女｜一夜东风，不见柳梢残雪，御楼烟暖，对鳌山彩结，箫鼓向晚，凤辇初回宫阙，千门灯火，九逵风月。　绣阁人人，乍嬉游，困又歇，艳妆初试，把珠帘半揭，娇羞向人，手捻玉梅低说，相逢长是，上元时节。

　　｜丘崈洞仙歌｜江城梅柳，惯得春先处，催趁风光上歌舞，见九衢，车马流水如龙，喧笑语，罗绮香尘载路。　欢娱多暇日，樽爼风流，重见承平旧官府，有多少，佳丽事，堕珥遗簪，芳径里，瑟瑟珠玑翠羽，好借取，韶华醉连宵，更莫等，收灯酒阑人去。

　　｜辛弃疾汉宫春｜春已归来，看美人头上，袅袅春幡，无端风雨未□□，收尽余寒，年时燕子，料今宵，梦到西园，浑未辨，黄柑荐酒，更传青韭堆盘。　　笑东风从此，便熏梅染柳，更没些闲，闲时又来镜里，转变朱颜，清愁不断，问何人，会觧连环，生怕见，花开花落，朝来塞雁先还。

　　｜别录｜

　　｜原｜占候｜占书云，三日得甲为上岁，四日中岁，五日 下岁，月内有甲寅米贱。　得辛一日旱，二日小收，三四 日主水麦半收，五六日小旱七分收，八日岁稔，一云春 旱不收，一日麦收十分，二日禾、蚕收，三日四日田、蚕全 收，五日六日麻、粟、麦、蚕半收，七日八日旱禾、麻、麦、粟少 收，丝贵。

　　｜通书云，岁首甲子虫灾桑谷贵，丙子旱，戊子收，壬子绵贵。

　　｜周益公日记云，岁首甲寅谷畜贵，丙寅油盐贵，戊寅、壬寅谷先贵后贱，庚寅谷畜贵。　月内有三卯宜豆，无则早种禾，一云一日得卯十分收，二日低田半收，三四日大水，五日六日半收，七日八日春涝全收，乙卯荆楚米贵，丁卯周泰米贵，已卯燕赵米贵，辛卯韩魏米贵，癸卯宋鲁豆贵。　得辰一日雨多，二日风多先旱半熟低田全收，七月雨多麻豆全收，三日雨晴匀，四日收七分，五日岁稔，六日大稔，七日水损田荞麦收，八日先旱后涝，九日大麦收仲夏水灾，十日旱禾半收，十一日五谷不收冬大雪，十二日冬大雪五谷收。　岁首得甲申五谷收，丙申谷损虫食菜，戊申六畜灾，壬申涝。　得酉一日二日大丰，三日四日民安，五日至十日中岁民不安，十一十二日岁大熟。　月内有三子叶少蚕多，无三子则叶多蚕少，有三卯则旱豆收，无则少收，有三亥主大水，一云正月得三亥，湖田变成海，在正月节气内方准。

　　｜占书云一日鸡天晴人安国泰，二日犬晴主大熟，三日猪晴主君安，四日羊晴主春暖臣顺，五日马晴明四望无怨气，六日牛晴明日月光明大熟，七日人晴明民安君臣和，八日谷夜晴五谷熟，所值之日晴暖，则安泰蕃息。

　　｜吕览云，元旦值甲谷贱，乙谷贵，丙四月旱，丁丝绵贵，戊米麦贵，己米贵蚕伤多风雨，庚田熟，辛米平麦麻贵，壬绢布豆贵米麦平，癸主禾伤多雨，一曰元日值戊主春旱四十五日。　上元初日占百果，中日占晚稻，末日占早稻。　占谷旦至食为麦，食至日昳为稷，昳至餔为黍，餔至下餔为菽，下餔至日入为麻。欲终日有雨、有云、有风、有日，日当其时者，深而多实，无云、有风、日，当其时，浅而多实，有云、风无日，当其时，深而少实，有日、无云、风，当其时者，稼有败，如食顷，小败，熟五斗米顷，大败，风复起有云，其稼复起，各以其时，用云色占种其所冝，其日雨雪苦寒岁恶。　占土牛头黄主熟，又专主菜、麦大熟，青春多瘟，赤春旱，黑春水，白春多风，身主上乡，蹄主下乡，田家以此占，颇验。　元旦至十二日，每日取水一瓶称之，一日主正月，二日主二月，其日水重则其月雨多，轻则少。　初一五鼓，束高长草把烧之，名照庭火，伺烧将过，看向何方倒，所向之方，其年必熟，乃以大椽重举抛丢，听其声则众和曰，一跌田禾盛茂，二跌五谷满仓，三跌六畜成羣，四跌人口和平，如此随口说，不拘几跌。　元日牛俱卧，则苗难立，半卧半起，岁中平，俱立，则五谷熟。

　　｜臞仙神隐｜立春天阴无风，民安，蚕麦十倍，东风吉，人民安，果谷盛。

　　｜种植｜大麦、杏、豌豆、芋。

　　｜移栽｜棣棠、栀子、木香、紫薇、白薇、玫瑰、银杏、樱桃、锦带、金雀、木兰、榆、柏、柳、松、槐。

　　｜贴接｜蜡梅、黄蔷薇、梅。

　　｜插压｜木樨、杜鹃。

　　｜培壅｜石榴、梨、海棠。

　　｜浇灌｜桃、瑞香、杏、李。

　　｜整顿｜烧荒田，耕禾地，烧苜蓿根，理蔬畦，垄瓜畦，整农具，修花圃，粪田亩。

　　｜修树｜诸果树修去低小乱枝，勿分木力，则结子肥大。　元旦五鼓以斧斫诸果树，则结子繁而不落，辰日亦可。　李树、石榴以石安ㄚ中，堆根下，则结子繁。　元旦鸡鸣时，以火照诸树无虫，此时虫尚未出，凡聚叶腐枝皆虫所穴，宜去之。

　　｜收采｜络石、菊根。

　　｜田忌｜天火子，地火戍，粪忌未，九焦辰，荒芜巳。

　　○二月　惊蛰、春分、春社、中和节、花朝、附见。

　　｜增｜礼记月令｜仲春之月，日在奎，昏弧中，旦建星中。｜注｜日月会于降娄，而斗建卯之辰也。　始雨水，桃始华。　是月也，耕者少舍，乃修阖扇，寝庙毕备，毋作大事，以妨农之事。

　　｜梁元帝纂要｜是月曰仲春，亦曰仲阳。

　　｜花月令｜是月也，桃夭，棣棠奋，蔷薇登架，海棠娇，梨花溶，木兰竞秀。

　　｜瓶史月表｜二月，花盟主西府海棠、玉兰、绯桃。花客卿绣球、杏花。花使令宝相花、种田红、木桃、李花、月季花、翦春罗。

　　｜花历｜玉兰觧、紫荆繁。

　　｜汇考｜

　　｜增｜诗幽风｜四之日，举趾，同我妇子，馌彼南亩，田畯至喜。　四之日，其蚤，献羔祭韭。

　　｜夏小正｜二月，徃耰黍，禅。｜传｜禅，禅也。　荣堇，采蘩。｜传｜荣堇，菜也。采蘩，蘩由胡，由胡者繁母也，皆豆实也。　荣芸，时有见稊，始收。｜传｜有见稊而后始收，是小正序也。

　　｜晋书乐志｜二月之管名为夹钟者，夹，佐也，谓时物尚未尽出，阴德佐阳而出物也。

　　｜淮南子｜二月官仓，其树杏。｜注｜二月兴农播谷，故官仓也。

　　｜白虎通｜援神契曰，仲春获禾，报社祭稷，以三牲何，重功故也。

　　｜原｜说文｜卯，冒也，二月万物冒地而出，象开门之形，故二月为天门。

　　｜增｜羯鼓录｜玄宗尝遇二月初诘旦，巾栉方毕，时当宿雨初晴，景色明丽，小殿内庭，柳杏将吐，覩而叹曰，对此景物，岂得不与他判断之乎，左右相目，将命偹酒，独高力士遣取羯鼓，上旋命之临轩纵击一曲，曲名春光好，神思自得，及顾柳杏，皆已发拆，上指而笑谓嫔御曰，此一事，不唤我作天公可乎，嫔御侍官皆呼万岁。

　　｜梦溪笔谈｜二月物生根魁，故曰天魁。

　　｜晁氏客话｜望杏而耕，以杏花时为耕候也。

　　｜成都古今记｜二月有花市。

　　｜暇日记｜二月白苹水。

　　｜风土记｜浙风俗言春序正中，百花竞放乃游赏之时，宋制守土官于花朝日出郊劝农。

　　｜赏心乐事｜二月现乐堂瑞香。玉照堂西湘梅，南湖挑菜。玉照堂红梅。餐霞轩樱桃花。杏花庄杏花。绮互亭千叶茶花。

　　｜惊蛰｜

　　｜增｜易觧卦｜天地觧，而雷雨作，雷雨作，而百果草木皆甲拆。

　　｜前汉书五行志｜雷出地则长养华实，发扬隐伏，宣盛阳之德。

　　｜论衡｜雷二月出地，百八十日，雷出则万物出。

　　｜春分｜

　　｜增｜淮南子｜天地之气，莫大于和，和者，阴阳调，日夜分，而生物，春分而生，秋分而成，生之与成，必得和之精。

　　｜白虎通｜明庶风，春分至，王者正封疆，修田畴。

　　｜农家谚｜二月昏，参星夕，杏花盛，桑叶白。

　　｜荆楚岁时记｜春分日，民并种戒火草于屋上，有鸟如乌，先鸡而鸣架架格格，民候此鸟则入田，以为候。

　　｜风俗记｜鼓者春分之音，以助万物发生。

　　｜王褒僮约｜二月春分，被堤杜疆，落桑披椶，种瓜作瓠，别茄披葱。

　　｜原｜集韵｜鶗鴂，鸟名，春分鸣则众芳生，秋分鸣则众芳歇。

　　｜社｜

　　｜原｜礼记月令｜择元日，命民社。｜注｜社，后土也，使民祀焉神其农业也。

　　｜增｜礼记祭法｜共工氏之霸九州岛也，其子曰后土，能平九州岛，故祀以为社。

　　｜周礼疏｜春社以祈膏雨，望五谷丰熟。

　　｜原｜北史李士谦传｜士谦宗族豪盛，二社会宴，饮醉喧哗，至士谦所，盛馔盈前，先设黍，曰，孔子称黍为谷之长，荀卿亦云食先黍稷，宁可违乎，少长肃然，退相谓曰，既见君子，乃觉吾徒不德。

　　｜增｜臞仙神隐｜社日祭五谷之神。

　　｜提要录｜社翁祈雨不食旧水，故社日必有雨，谓之社翁雨。陆龟蒙诗，几点社翁雨，一番花信风。

　　｜中和节｜

　　｜增｜旧唐书德宗本纪｜诏曰，四序嘉辰，历代增置，汉崇上巳，晋纪重阳。朕以春方发生，候及仲月，勾萌毕达，天地和同，俾其昭苏，宜助畅茂，自今宜以二月一日为中和节，内外官司休假一日。　贞元六年二月，百寮会宴曲江亭，上赋中和节羣臣赐宴七韵，是日，进兆人本业三卷，司农献黍粟各一斗。

　　｜新唐书李泌传｜帝以前世上巳、九日，皆大宴集，而寒食多与上巳同，时欲以三日名节，自我为古，若何而可，泌请废正月晦，以二月朔为中和节，因赐大臣戚里尺，谓之裁度民间，以青囊盛百谷瓜果种相问遗，号为献生子，里闾酿宜春酒，以祭勾芒神，祈丰年，百官进农书，以示务本，帝悦，乃着令与上巳、九日为三令节，中外皆赐缗钱燕会。

　　｜花朝｜

　　｜增｜提要录｜二月十五日为花朝。

　　｜萧墨记｜洛阳风俗以二月二日为花朝节，士庶游玩，又为挑菜节。

　　｜秦中岁时记｜二月二日曲江采菜，士民游观极盛。

　　｜诚斋诗话｜东京二月十二日曰花朝，为扑蝶会。

　　｜干淳岁时记｜二月二日，宫中排办挑菜御宴，先是预偹朱绿花斛，下以罗帛作小卷，书品目于上，系以红丝，上植生菜、荠花诸品，俟宴酬乐作，自中殿以次，各以金篦挑之，后妃、皇子、贵主、婕妤及都知等，皆有赏无罚，以次每斛十号，五红字为赏，五黑字为罚，上赏则成号真珠、玉杯、金器、北珠、篦环、珠翠、领抹，次亦铤银、酒器、冠镯、翠花、叚帛、龙涎、御扇、笔墨、官窑、定器之类，罚则舞唱、吟诗、念佛、饮冷水、吃生姜之类，用此以资戏笑，王宫贵邸亦多效之。

　　｜熙朝乐事｜二月二日，士女皆带蓬叶，谚云，蓬开先百草，戴了春不老。　二月十五为花朝节，盖花朝、月夕，世俗恒言二八两月为春秋之中，故以二月为花朝，八月为月夕也。

　　｜原｜成都志｜二月十五为花朝，为扑蝶会，蜀人又以是日鬻蚕于市，因作乐纵观谓之蚕市。

　　｜壶中赘录｜闽中以二月二日为踏青节，蜀中以为踏草节。

　　｜宣府志｜宣府花朝节，村民以五谷瓜果种相遗，谓之献生，城中妇女翦彩为花，插之鬓髻以为应节。

　　｜集藻｜

　　｜文赋散句｜

　　｜增｜汉张衡归田赋｜仲春令月，时和气清，原隰郁茂，百草滋荣。

　　｜魏曹植节游赋｜仲春之月，百卉丛生，萋萋蔼蔼，翠叶朱茎，竹林青葱，珍果含荣，感气运之和顺，乐时泽之有成。

　　｜原｜梁昭明太子锦带书｜节应佳辰，时登令月，和风拂迥，淑气浮空，走野马于桃源，飞少女于李径，花明丽日，光浮窦氏之机，鸟弄芳园，韵响王乔之管。

　　｜增｜唐侯喜中和节赋｜我后令节，中和孔嘉，冻已全觧，桃乃欲华，庆赏之多，宴乐既均于九有，播植之始，教化爰贞于四遐。

　　｜四言古诗｜

　　｜原｜隋牛弘春祈稷歌｜粒食兴教，播厥有先，尊神致洁，报本惟虔，瞻榆束耒，望杏开田，用凭戬谷，式咏丰年。

　　｜五言古诗｜

　　｜增｜唐德宗中和节日宴百寮赐诗｜韶华启仲序，初吉谐良辰，肇兹中和节，式庆天地春，欢酣朝野同，生德区宇均，云开洒膏露，草疏芳河津，岁华方载阳，东作方肆勤，惭非熏风唱，曷用慰吾人。　东风变梅柳，万汇生春光，中和纪月令，方与天地长，耽乐岂予尚，懿兹时景良，庶遂亭育恩，同致寰海康，君臣永终始，交泰符阴阳，曲沼水新碧，华林桃稍芳，胜赏信多欢，戒之在无荒。

　　｜五言律诗｜

　　｜增｜唐王勃仲春郊外｜东园垂柳径，西堰落花津，物色连三月，风光绝四邻，鸟飞村觉曙，鱼戏水知春，初晴山院里，何处染嚣尘。

　　｜白居易春村｜二月村园暖，桑间戴胜飞，农夫舂旧谷，蚕妾捣新衣，牛马因风远，鸡豚过社稀，黄昏林下路，鼓笛赛神归。

　　｜宋徐铉春分日｜仲春初四日，春色正中分，绿野裴回月，晴天断续云，燕飞犹个个，花落已纷纷，思妇高楼晚，歌声不可闻。

　　｜邵雍二月吟｜林下故无知，唯知二月期，酒尝新熟后，花赏半开时，只有醺酣趣，殊无烂熳悲，谁能将此景，长贮在心脾。

　　｜张栻仲春过阳江亭子｜亭古危临岸，林幽巧近城，烟容随雨住，花片着溪清，春事已如许，客怀谁与倾，庭前几株树，满意欲敷荣。

　　｜戴复古社日｜今朝当社日，明日是花朝，佳节惟宜饮，东池适见招，绿深杨柳重，红透海棠娇，自笑鬓边雪，多年不肯消。

　　｜原｜柳州月泉｜东风生意闹，农圃正宜勤，稻种开包晒，菊苗依谱分，畴西晓耕雨，舍北暮鉏云，莫待荒三径，归欤陶令君。

　　｜明张祥鸢｜天气近寒食，村居远市朝，翠低新柳弱，红润穉花娇，听鸟频移榻，看云偶过桥，隔村春社至，会赴野人招。

　　｜七言律诗｜

　　｜增｜唐李商隐二月二日｜二月二日江上行，东风日暖闻吹笙，花须柳眼各无赖，紫蝶黄蜂俱有情，万里忆归元亮井，三年从事亚夫营，新春莫悟游人意，更作风檐夜雨声。

　　｜原｜宋李公麟｜千寻古栎笑声中，此日春风属社公，开眼已怜花压帽，放怀聊喜酒治聋，携刀割肉余风在，卜瓦传神俚俗同，闻说已栽桃李径，隔溪遥认浅深红。

　　｜增｜元洪希文春半采花｜芳菲着雨便成苔，问讯东君几日回，闰月不曾花下去，今朝偶到树边来，几何间阔莺偏老，如此生疎蝶也猜，流水时光容易过，举头枝上已青梅。

　　｜方太古社日出游｜村村社鼓隔溪闻，赛祀归来客半醺，水缓山舒逢日暖，花明柳暗貌春分，平田白洫流新雨，绝壁青枫挂断云，策杖提壶随所适，野夫何不可同羣。

　　｜明曹大章｜二月郊南柳色春，淡云晴霭动芳辰，霏霏花气偏随酒，袅袅莺歌觧和人，野舫醉乘明月渡，芳洲情与白鸥驯，武陵溪水深几许，笑逐桃花欲问津。

　　｜七言绝句｜

　　｜原｜唐韩愈赛神｜白布长衫紫领巾，差科未动是闲人，麦苗含穗桑生葚，共向田头乐社神。

　　｜增｜白居易二月二日｜二月二日新雨晴，草芽菜甲一时生，轻衫细马春年少，十字津头一字行。

　　｜原｜张籍吴楚歌词｜庭前春鸟啄林声，红夹罗襦缝未成，今朝社日停针线，起向朱樱树下行。

　　｜张演社日村居｜鹅湖山下稻粱肥，□穽鸡栖对掩扉，桑柘影斜春社散，家家扶得醉人归。

　　｜宋王安石南浦｜南浦东冈二月时，物华撩我有新诗，含风鸭绿□□起，弄日鹅黄袅袅垂。

　　｜黄庭坚观化｜竹笋纔生黄犊角，蕨芽初长小儿拳，试寻野菜炊香饭，便是江南二月天。

　　｜范成大春日田园杂兴｜社下烧钱鼓似雷，日斜扶得醉翁回，青枝满地花狼籍，知是儿孙鬪草来。

　　｜增｜范成大社日独坐｜海棠雨后沁臙脂，杨柳风前捻绿丝，香篆结云深院静，去年今日燕来时。

　　｜方岳社日｜燕子今年掯社来，翠瓶犹有去年梅，丁宁莫管杏花俗，付与春风一道开。

　　｜金完颜璹春半喜晴｜阴寒二月雪含云，两日开晴淑景新，借问海棠红几许，杏花杨柳不曾春。

　　｜原｜明陆树声｜熙熙丽日开青野，漠漠平畴散碧波，山鸟一声催布谷，绿杨阴里听农歌。

　　｜增｜王衡花朝｜晴烟膏露若为容，踯躅香苞望晓红，莫怨五更风色恶，开花原是落花风。

　　｜原｜曹勋｜罗绮生香散隐霞，春光不让五侯家，东风二月苏堤路，树树桃花间柳花。

　　｜诗散句｜

　　｜增｜宋谢灵运｜山桃发红萼，野蕨渐紫苞。

　　｜唐德宗｜东风变梅柳，万汇生春光。

　　｜周庾信｜新年鸟声千种啭，二月杨花满路飞。

　　｜原｜唐唐彦谦｜二月云烟迷柳色，九衢风土带花香。　寒郊二月初离别，独倚寒林嗅野梅。

　　｜增｜郑谷｜和暖又逢挑菜日，寂寥未是探花人。

　　｜宋邵雍｜年年二月凭高处，不见人家只见花。

　　｜陆游｜数点霏微社公雨，两丛浓淡女郎花。

　　｜元赵孟俯｜二月江南莺乱飞，百花满树柳依依。

　　｜叶颙｜燕子不来春又半，一帘花雨海棠时。

　　｜明吴稼证｜三春花事终难负，二月风光半未过。

　　｜唐杜甫｜社雨报丰年。

　　｜释皎然｜二月湖南春草遍。

　　｜宋陈与义｜二月山城未见花。

　　｜别录｜

　　｜原｜占候｜十二日晴则百果实。　十五日为劝农日，晴主年丰，又为花朝，晴则百果实。　春分日风从震来，谷熟麦贱，人安年丰，青云岁丰，前后一日内有雷主岁稔。

　　｜原｜种植｜谷、黍、稷、薥、秫、韭、椒、葱、夏萝卜、梨、瓠子、王瓜、丝瓜、菠菜、苦荬、苋、山药、莴苣、稍瓜、茼蒿、生菜、茄、冬瓜、紫苏、四月芥、西瓜、香芋、银杏、十样锦、落花生、芝麻、藕、枸杞、翦春罗、黄精、决明、松、萱草、山丹、蜀葵、罂粟、荼□、柏、桑椹、红花、丽春、黄葵、金钱、翦秋罗、金凤、络麻、老少年。

　　｜移栽｜萆麻、映山红、茄、莴苣、各色藤菜、甘露、雪梅、堆栗、百合、苦荬、薤、石榴、十姊妹、慈菰、木瓜、茱萸、甘菊、松梧、桐、葡萄、薄荷、黄精、牛蒡、槐、紫荆、木槿、芙蓉、萱花、凌霄、杜鹃、桑、海棠、山茶、玉簪、迎春、玫瑰、菊、石竹、望江南、苎麻、芭蕉。

　　｜贴接｜桃、李、梨花、红梅、杏、柑、海棠、丁香、柿、栗、桑。

　　｜插压｜石榴、芙蓉、栀子、梨、葡萄、瑞香、木槿、蔷薇。

　　｜壅培｜木樨。

　　｜灌溉｜樱桃、芍药、牡丹、瑞香、橙橘。

　　｜收采｜蒌蒿、蕨芽、板荞荞、笔管菜、白芨、荠菜、百合、马兰头、蚕豆苗、甘遂、薯蓣、王不留行、黄精、榆皮、人参、枸杞、蒲公英、黄蘗、云母、薹菜、白石英、石苇叶、白芷、白蔹、甘草、紫石英、狼毒根、麝香、猪苓、地黄、金银花、麦门冬、白朮、当归、知母、天门冬、苎根、牛膝、香附、茯苓、茯神、黄连、狗脊、藁本、茅香根、升麻、黄芩、紫苑、萆薢、金雀花、前胡、防己、大黄、巴戟天、秦皮、地榆、天雄、杜仲、丁香、柴胡、楝实、蓬蒿、桂皮、虎杖。

　　｜整顿｜去树里架葡萄。

　　｜田忌｜天火卯，地火酉，九焦丑，粪忌戍，荒芜酉。

　　御定佩文斋广羣芳谱卷二

　　●御定佩文斋广羣芳谱卷三

　　　天时谱

　　○三月　寒食、清明、上巳、谷雨附见。

　　｜增｜礼记月令｜季春之月，日在胃，昏七星中，旦牵牛中。｜注｜日月会于大梁，而斗建辰之辰也。　桐始华。　萍始生。　乃为麦祈实。　是月也，生气方盛，阳气发泄，勾者毕出，萌者尽达，不可以内。　命野虞毋伐桑柘，鸣鸠拂其羽，戴胜降于桑。｜注｜蚕将生之候也。　具曲植籧筐，后妃斋戒，亲东乡躬桑，禁妇女毋观，省妇使，以劝蚕事。

　　｜梁元帝纂要｜三月曰季春，亦曰暮春、末春、晚春。

　　｜原｜花月令｜是月也，白桐荣，荼□条达，牡丹始繁，麦吐华，楝花应候，杨入大水为萍。

　　｜增｜瓶史月表｜三月，花盟主牡丹、滇茶、兰花、碧桃。花客卿川鹃、梨花、木香、紫荆。花使令木笔、蔷薇、谢豹、丁香、七姊妹、郁李、长春。

　　｜花历｜三月木笔书空，棣唐萼韡韡，海棠睡，绣球落。

　　｜汇考｜

　　｜增｜诗幽风｜蚕月条桑，取彼斧斨，以伐远扬。

　　｜周颂｜嗟嗟保介，维暮之春，亦又何求，如何新□，于皇来牟，将受厥明。｜注｜暮春，斗柄建辰，夏正之三月也。

　　｜夏小正｜三月，参则伏，摄桑萎杨。｜传｜摄桑，摄而记之，急桑也。萎杨，杨则花而后记之。　采识。｜传｜识，草也。　祈麦实。｜传｜麦者，五谷之先见者，故急祈而记之也。　拂桐芭。｜传｜拂也者，桐芭之时也，或曰，言桐芭始生貌，拂拂然也。

　　｜淮南子｜三月官乡，其树李。昏张中，则务种谷。

　　｜汜胜之书｜三月榆荚舒。

　　｜四民月令｜三月，杏花盛，可菑白沙轻土之田。

　　｜风土记｜三月雨谓之迎梅。

　　｜初学记｜三月雨曰榆荚雨。

　　｜梦溪笔谈｜三月，华叶从根而生，故曰从魁。

　　｜赏心乐事｜三月，花院月丹，花院桃柳。苍寒堂西绯碧桃。满霜亭北棣棠。碧宇观笋。芳草亭观草斗。春堂牡丹、芍药。宜雨堂千叶海棠。艳香馆林檎。花院紫牡丹。宜雨堂北黄蔷薇。瀛峦胜处山花。经寮斗茶。羣仙绘幅楼芍药。

　　｜闻见近录｜故事，季春上池赐生花，自上至从臣皆簪花而归。

　　｜演繁露｜三月花开时，风名花信风，初泛观则似谓此风来报花之消息耳，按吕氏春秋曰，春之得风，风不信，则其花不成，乃知花信风者，风应花期，其来有信也。

　　｜寒食｜

　　｜原｜四民月令｜齐人呼寒食为冷节。　寒食以面为蒸饼样，团枣附之名曰枣餻。

　　｜邺中记｜并州俗，冬至后百五日，为介子推断火，冷食三日。

　　｜荆楚岁时记｜去冬至一百五日，即有疾风甚雨，谓之寒食。

　　｜增｜王烛宝典｜寒食为大麦粥，研杏仁为酪，引饧沃之。

　　｜酉阳杂俎｜寒食，赐近臣麦粥，帖彩球，镂鸡子。

　　｜原｜零阳总记｜蜀人遇寒食，用杨桐叶并细冬青叶染饭，色青而有光，食之资阳气，道家谓之青精干□食，今俗以夹麦青草捣汁和糯米作青粉团，乌桕叶染乌饭作糕，是此遗意。

　　｜金门岁节｜洛阳人家寒食日装万花舆，煮桃花粥。

　　｜增｜挥尘后录｜朱新仲少仕江宁，在王彦昭幕中，有代彦昭春日留客致语云，寒食止数日间才晴又雨，牡丹盖数种枝欲拆又芳，皆鲁公帖与牡丹谱中全语也。

　　｜干淳岁时记｜清明前三日为寒食节，都城人家皆插柳满檐，虽小坊幽曲亦青青可爱，大家则加枣□于柳上，然多取之湖堤。有诗云，莫把青青都折尽，明朝更有出城人。

　　｜熙朝乐事｜清明前两日谓之寒食，人家插柳满檐，青蒨可爱，男女亦咸戴之，谚云，清明不戴柳，红颜成皓首。

　　｜清明｜

　　｜原｜素问｜清明次五日，牡丹华。

　　｜四民月令｜清明节令蚕妾理蚕室。　是月也杏花盛，种百谷。

　　｜志林｜东坡在黄州梦参寥诵所作新诗，觉而记两句云，寒食清明都过了，石泉槐火一时新，梦中曰火固新矣，泉何故新，荅曰，俗以清明日淘井。

　　｜春明退朝录｜周礼四时变火，唐惟清明取榆柳火，以赐近臣戚里。宋朝惟赐大臣，顺阳气也。

　　｜增｜提要录｜清明雨为杏花雨。

　　｜岁时杂记｜清明，湖州进紫笋茶。

　　｜东京梦华录｜清明日，都人出郊，徃徃就芳树之下，或园囿之间，罗列杯盘，互相劝酬，抵暮而归，各携名花异果，山亭戏具，谓之门外土仪。轿子即以杨柳、杂花装簇顶上，四垂遮映，缓入都门，斜杨御柳，醉归院落，明月梨花，最为盛景。　是月季春，万花烂熳，牡丹、芍药、棣棠、木香，种种上市，卖花者歌叫之声，清奇可听。

　　｜谷雨｜

　　｜孝经纬｜清明后十五日，斗指辰，为谷雨，言雨生百谷也。

　　｜牡丹谱｜洛阳以谷雨为牡丹开候，而一百五者，长至一百五日，开最先。

　　｜温公文集注｜洛阳人谓谷雨为牡丹厄。

　　｜居家宜忌｜谷雨日采茶炒藏，能治痰嗽及疗百病热疾。

　　｜上巳｜

　　｜原｜后汉书礼仪志｜三月上巳日，官民皆褉于东流水上。

　　｜宋书礼志｜魏以后，但用三日，不复用巳。

　　｜韩诗外传｜郑国之俗，上巳于溙洧之上，招魂续魄，秉兰草，袚除不祥。

　　｜荆楚岁时记｜上巳日，取鼠曲汁蜜和粉，谓之龙舌□，以厌时气。

　　｜千金月令｜三月三日上踏青履。

　　｜增｜洛阳图经｜上巳日，妇女以荠花点油，祝而洒之水上，若成龙凤花卉之状，则吉，谓之油花卜。

　　｜酉阳杂俎｜唐中宗三月三日，赐侍臣细柳圈，言带之免虿毒。

　　｜原｜赏心乐事｜三月三日，男女皆戴荠花，谚云，三春戴荠花，桃李羞繁华。

　　｜五色线｜荆楚岁时记｜三月三日，四民踏百草，今人因有斗百草之戏。郑谷诗云，何如斗百草，赌取凤凰钗。

　　｜集藻｜

　　｜文赋散句｜

　　｜原｜梁昭明太子锦带书｜景逼徂春，时临变节，啼莺出谷，争传求友之音，翔蘂飞林，竞散佳人之靥。

　　｜晋张协洛褉赋｜夫何三春之令月，嘉天气之氤氲，和风穆以布畅，百卉晔而敷芬。

　　｜阮瞻上巳赋｜临清川而嘉燕，聊假日以游娱，荫朝云而为盖，托茂树以为庐，好修林之蓊郁，乐草莽之扶疎，列肆筵而设席，祈吉祥于斯涂。

　　｜增｜简文帝晚春赋｜待余春于北合，藉高燕于南陂，水筛空而照底，风入树而香枝，嗟时序之回干，叹物候之推移，望初篁之傍岭，爱新荷之发池，石凭波而倒植，林隐日而横垂。

　　｜萧子范家园三日赋｜欢兹嘉月，悦此时良，庭散花蘂，傍插筠篁，洒玄醪于沼沚，浮绛枣于泱泱，观翠沦之出没，戏青舸之低昂。

　　｜周庾信三日华林园马射赋｜于时玄鸟司历，苍龙驭行，羔献冰开，桐华萍合，皇帝幸于华林之园，千乘雷动，万骑云屯，落花与芝盖同飞，杨柳共春旗一色。

　　｜原｜唐王勃三月上巳袚褉序｜迟迟风景出没，媚于郊原，片片仙云远近，生于林薄，杂花争发，非止桃蹊，羣鸟乱飞，有踰莺谷，王孙春草，处处争鲜，仲阮芳园，家家并翠，于是携旨酒，列芳筵，先袚褉于长洲，却申交于促席。

　　｜王维暮春逍遥谷燕集序｜岩谷先曙，羲和不能信其时，芳卉后春，勾芒不能一其令，桃径窈窕，蘅皋超忽，骖御延伫于丛薄，佩玉升降于苍翠。

　　｜萧颖士蓬池褉饮序｜褉逸礼也，郑风有之，盖取诸勾萌发达，阳景敷煦，握芳兰，临清川，乘和蠲絜，用徼介祉，厥义存矣。

　　｜四言古诗｜

　　｜增｜晋张华三月三日后园会｜暮春元日，阳气清明，祁祁甘雨，膏泽流盈，习习祥风，启滞导生，禽鸟翔逸，卉木滋荣，纤条被绿，翠华合英。

　　｜五言古诗｜

　　｜御制时巡近郊悯农事有作｜芳郊景物丽，淑气扇暮春，灵雨应良节，光风薄佳辰，省耕已届候，夙驾方来巡，前驱列式道，羽卫罗钩陈，时有田间子，荷耒披车尘，讥诃勿频数，疾苦当咨询，千耦幸终亩，二鬴犹悬囷，穮蔉尔勤动，痌瘝予隐亲，赒赐出泉府，拊循属官臣，行潦有挹器，冽井无枯津，所惠良未徧，嗛嗛愧斯人。

　　｜增｜宋谢惠连三月三日曲水集｜四时着平分，三春禀融烁，迟迟和景婉，夭夭园桃灼，携朋适郊野，昧爽辞廛郭，斐云兴翠岭，芳飊起华薄，解辔偃崇丘，藉草遶回壑，际渚罗时簌，托波泛轻爵。

　　｜宋鲍照三日｜气暄动心思，柳青起春怀，时艳怜花药，服净俛登台，提觞野中饮，爱心烟未开，露包染春草，泉源洁氷苔，泥泥濡露条，袅袅承风栽，凫雏掇苦荠，黄鸟衔樱梅，解衿欣景预，临流竞覆杯，美人竟何在，浮心空自摧。

　　｜原｜梁简文帝三日侍宴林光殿曲水诗｜芳年多美色，丽景复妍遥，握兰惟是旦，采艾亦今朝，回沙溜碧水，曲岫散桃夭，绮花非一种，风丝乱百条，云起相思观，日照飞虹桥，繁华弦姝色，燕赵艳妍妖，金鞍汗血马，宝髻珊瑚翘，兰馨起縠袖，莲锦束琼腰，相看隐绿树，见人还自娇，玉桂鸣罗荐，渠枕泛回潮，洛滨非拾羽，满握讵贻椒。

　　｜晚春｜紫兰叶初满，黄莺咔不稀，石蹲还似兽，萝长更如衣，水曲文鱼聚，林暝雅鸟飞，渚浦变新节，岩桐长旧围，风花落未已，山斋开夜扉。

　　｜沈约三日率尔成篇｜丽日属元已，年芳具在斯，开花已匝树，流莺复满枝，洛阳繁华子，长安轻薄儿，东出千金堰，西临鴈骛陂，清晨戏伊水，薄暮宿兰池，宁忆春蚕起，日暮桑欲萎。

　　｜增｜庾肩吾三日侍兰亭曲水宴｜策星依夜动，銮驾总朝游，旌门临苑树，相风出凤楼，春生露泥泥，天覆云油油，桃花舒玉涧，柳叶暗金沟，褉川分曲沼，帐殿掩芳洲，踊跃赪鱼出，参差绛枣浮，百戏俱临水，千锺共逐流。

　　｜隋萧悫春晚｜春庭聊纵望，楼台自相隐，窓梅落晚花，池竹开新笋，泉鸣知水急，云来觉山近，不愁花不飞，到畏花飞尽。

　　｜唐白居易寒食洛下宴游赠冯李二少尹｜丰年寒食节，美景洛阳城，三尹皆强健，七日尽晴明，东郊蹋青草，南园攀紫荆，风折海榴艳，露坠木兰英，假开春未老，宴合日屡倾，珠翠混花影，管弦藏水声，佳会不易得，良辰亦难并，听吟歌暂辍，看舞杯徐行，米价贱如土，酒味浓于饧，此时不尽醉，但恐负平生，殷勤二曹长，各捧一银觥。

　　｜崔护郡斋三月下旬作｜春事日已歇，池塘旷幽寻，残红披独坠，嫩绿间浅深，偃仰卷芳褥，顾步爱新阴，谋春未及竟，初夏遽见侵。

　　｜温庭筠寒食节日寄楚望｜芳兰无意绿，弱柳何穷缕，心断入淮山，梦长穿楚雨，繁花如二八，好月当三五，愁碧竟平皋，韶红换幽圃，流莺隐员树，乳燕喧余哺，旷望恋层台，离忧集环堵，当年不自遣，晚得终何补，郑谷有樵苏，归来要腰斧。

　　｜宋欧阳修暮春｜幽忧无以销，春日静愈长，熏风入花骨，花枝午低昂，徃来采花蜂，清蜜未满房，春事已烂熳，落英渐飘扬，蛱蝶无所为，飞飞助其忙，啼鸟亦屡变，新音巧调簧，游丝最无事，百尺拖晴光，天工施造化，万物感春阳。

　　｜陆游春晚书斋壁｜海棠已成雪，桃李不足言，纤纤麦被野，郁郁桑连村，穉蚕细如蚁，杜宇号朝昏，展墓秫饵美，坐社黍酒浑，早笋渐上市，青韭初出园，老夫下箸喜，尽屏鸡与豚，幽居亦何乐，且洗两耳喧，呼儿烧柏子，悠然坐东轩。

　　｜原｜明文征明｜妍英弄芳意，丽色含春姿，物华浩无涯，骀荡东风吹，东风日已熙，草色日已滋，青春万里道，游子有所思，浮云漏白日，宿露朝已晞，攀条惜婉丽，忽得瑛琼枝，芳踪未有托，暮景已西驰，菁华难复恃，结蘤聊自怡。

　　｜七言古诗｜

　　｜增｜唐宋之问寒食陆浑别业｜洛阳城里花如雪，陆浑山中今始发，旦别河桥杨柳风，夕卧伊川桃李月，伊川桃李正芳新，寒食山中酒复春，野老不知尧舜力，酣歌一曲太平人。

　　｜王维寒食城东即事｜清溪一道穿桃李，演漾绿蒲涵白芷，溪上人家凡几家，落花半落东流水，蹴踘屡过飞鸟上，秋千竞出垂杨里，少年分日作遨游，不用清明兼上巳。

　　｜李贺三月乐词｜东方风来满眼春，花城柳暗愁杀人，复宫深殿竹风起，新翠舞衿净如水，光风转蕙百余里，暖雾驱云扑天地，军装宫妓扫蛾浅，摇摇锦城夹城暖，曲水飘香去不归，梨花落尽成秋苑。

　　｜宋邵雍三月吟｜满城尽日行春去，言念行春还有数，真宰何曾不发生，游人其奈无凭据，梨花着雨漫成啼，柳絮因风争肯住，一片清明好意多，奈何意好难分付。

　　｜明杨基清明看花｜吉祥寺里千堆锦，绿发仙人对花饮，腰鼓金盘五色蓝，醉归犹带花枝寝，东风壬子几清明，三百年来寺已倾，沙河塘上痴儿女，犹颂钱塘太守名，看花我亦逢壬子，况是清明非偶尔，莫论南浦与西湖，楚水吴山正相似，青莲居士识前因，金粟如来见后身，总不能知尘外劫，也须曾是会中人。

　　｜原｜何景明｜长安三月百花残，满城飞絮何漫漫，千门万户东风起，陌上河边春色阑，美人高楼锁深院，白花蒙蒙落如霰，晴窓窈窕朝日迟，乱入帘栊趂双燕，游丝相牵时袅袅，委地飘廊不须扫，君不见，江头绿叶吹香绵，随波化作浮萍草。

　　｜五言律诗｜

　　｜御制春日内苑赐宴诗并序｜己未三月，律应姑洗，望日之吉，赐内阁大臣及侍卫宴于内苑时，乃玩花于绛雪，玉树含风，浮杯于西斋，金池漾月，饮酒乐甚，因率题四韵，以示羣臣。春深内苑里，珍席宴羣臣，蝶向双檐舞，花飞复阁新，和羹期上佐，调鼎协洪钧，箫鼓欢无极，芳年醉此辰。

　　｜增｜唐李益春晚赋得余花落｜留春春竟去，春去花如此，蝶舞遶应稀，鸟惊飞讵已，衰红辞故萼，繁绿扶凋蘂，自委不胜愁，庭风那更起。

　　｜原｜柳中庸寒食｜春暮越江边，春阴寒食天，杏花香麦粥，柳絮伴秋千，酒是芳菲节，人当桃李年，不知何处恨，已解入筝弦。

　　｜张又新三月五日泛长沙东湖｜上巳余风景。芳辰集远垧。湖光迷翡翠。草色醉蜻蜓。鸟弄桐花日。鱼翻谷雨萍。从今留胜会。谁看画兰亭。

　　｜增｜项斯晚春花｜阴洞日光薄，花开不及时，当春无半树，经烧足空枝，踈与香风会，细将泉影移，此中人到少，开尽几人知。

　　｜原｜唐彦谦上巳寄韩八｜上巳接寒食，莺花寥落晨，微微泼火雨，草草踏青人，凉似三秋景，清无九陌尘，与余同病者，对此合伤神。

　　｜增｜宋余靖暮春｜草带全铺翠，花房半坠红，农家榆荚雨，江国鲤鱼风，堤柳绵争扑，山樱火共烘，长安少年客，不信有衰翁。

　　｜苏轼雨晴散步｜雨过浮萍合，蛙声满四邻，海棠真一梦，梅子欲尝新，拄杖闲挑菜，秋千不见人，殷勤木芍药，独自殿余春。

　　｜张九成晚春即事｜幽事晚山色，幽斋春雨余，乱红欹涧水，浮绿涨郊墟，北牖迸新笋，西园生野蔬，槿篱遶茅屋，已分老樵渔。

　　｜范成大寒食郊行｜陇麦欣欣绿，山桃寂寂红，帆边鱼蕝浪，木末酒旗风，信步随芳草，迷途问小童，赏心添脚力，呼渡过溪东。

　　｜陆游山家暮春｜遶屋清阴合，缘堤绿草纤，起蚕初放食，新麦已磨鎌，苦笋先调酱，青梅小蘸盐，佳时幸无事，酒尽更须添。

　　｜戴昺次韵春事｜海棠红未了，又近牡丹时，送日多忙事，酬春欠好诗，暖风吹麦早，晴晷转花迟，不尽清游兴，重为上巳期。

　　｜陈与义寒食｜草草随时事，萧萧傍水门，浓阴花照野，寒食柳围村，客袂空佳节，莺声忽故园，不知何处笛，吹恨满清尊。

　　｜僧契嵩山亭晚春｜小庭晚来静，林石自巉巉，犬去吠人语，花飞恣鸟衔，晴烟熏茂草，照日蔼高杉，更喜团圆月，清光下碧岩。

　　｜明李祯三月四日即景｜忽忽春将暮，俄过三月三，草谁怜益母，花自媚宜男，乍到寻巢燕，初眠上箔蚕，新茶与穉笋，乡味忆江南。

　　｜七言律诗｜

　　｜增｜唐皇甫冉三月三日义兴李明府后亭泛舟｜江南烟景复如何，闻道新亭更可过，处处艺兰春浦绿，萋萋藉草远山多，壶觞须就陶彭泽，风俗犹传晋永和，更使轻桡徐转去，微风落日水增波。

　　｜杜牧残春独来南亭因寄张佑｜暖云如粉草如茵，独步长堤不见人，一岭桃花红锦黦，半溪山水碧罗新，高枝百舌犹欺鸟，带叶梨花独送春，仲蔚欲知何处在，苦吟林下拂诗尘。

　　｜温庭筠寒食日作｜红深绿暗径相交，抱暖含芳披紫袍，彩索平时墙婉娩，轻球落处晚寥梢，窓中草色妬鸡卵，盘上芹泥憎燕巢，自有玉楼芳意在，不能骑马度烟郊。

　　｜原｜李山甫寒食｜柳带东风一向斜，春阴淡淡蔽人家，有时三点两点雨，到处十枝五枝花，万井楼台疑绣画，九原珠翠似烟霞，年年今日谁相问，犹卧长安泣岁华。

　　｜来鹏清明日与友人游玉粒塘庄｜几度春山共陆郎，清明时节好风光，细穿绿荇船头滑，碎踏残花屐齿香，风急岭云飘迥野，雨余田水落芳塘，不堪吟罢东回首，满耳蛙声正夕阳。

　　｜寒食山馆书情｜独把一杯山馆中，每经时节恨飘蓬，侵阶草色连朝雨，满地梨花昨夜风，蜀魄啼来春寂寞，楚魂吟后月朦胧，分明记得还家梦，徐孺宅前湖水东。

　　｜增｜韩偓春尽日｜树头初日照西檐，树底茑花夜雨沾，外院池亭闻动锁，后堂阑槛见垂帘，柳腰入户风斜倚，榆荚堆墙水半淹，把酒送春惆怅在，年年三月病厌厌。

　　｜原｜韦庄长安清明｜早是伤春暮雨天，可怜芳草更芊芊，内官初赐清明火，上相闲分白打钱，紫陌乱嘶红叱拨，绿杨高映画秋千，游人记得承平事，暗喜风光似昔年。

　　｜增｜宋王禹偁寒食｜今年寒食在商山，山里风光亦可怜，稚子就花拈蛱蝶，人家依树系秋千，郊原晓绿初经雨，巷陌春阴乍禁烟，副使官闲莫惆怅，酒钱犹有撰碑钱。

　　｜韩琦上巳琼林苑赐筵｜春光浓簇宝津楼，楼下新波涨鸭头，嘉节难逢真上巳，赐筵荣入小瀛洲，仙园雨过花遗靥，御陌风长絮作球，褉饮不须辞巨白，清明来日尚归休。

　　｜蔡襄上巳日杭州东园｜地上多于枝上花，东楼凝望惜年华，潮头正对伍员庙，燕子争归百姓家，粉箨渐高山径笋，绿旗初展石岩茶，流芳自与人兼老，尊酒相逢莫重嗟。

　　｜原｜欧阳修清明赐新火｜鱼钥侵晨放九门，天街一骑走红尘，桐花应候催佳节，榆火推恩忝侍臣，多病正愁饧粥冷，清香但爱蜡烟新，自怜惯识金莲烛，翰院曾经七见春。

　　｜曹组寒食辇下｜海棠时节又清明，尘敛烟牧雨乍晴，几处青帘沾酒市，一竿红日卖花声，彩球时向梭门过，绣毂遥随辇路行，日暮人人醉归去，熙熙春物见升平。

　　｜范成大上巳日万岁池呈程咏之｜浓春酒暖绛烟霏，涨水天平雪浪迟，绿岸翻鸥如北渚，红尘跃马似西池，麦苗翦翦尝新麫，梅子双双带折枝，试比长安水边景，祇无饥客为题诗。

　　｜陆游晚春｜雨足人家插稻秧，蚕生邻女采桑黄，万花扫迹春将暮，百草吹香日正长，闲觅啼莺穿北崦，戏随飞蝶过东冈，飘然且喜身强健，不怪儿曹笑老强。

　　｜杨万里寒食雨作｜双燕冲帘报禁烟，唤惊昼梦耸诗肩，晚寒正与花为地，晓雨能令水作天，桃李海棠联病眼，清明寒食又经年，老来不办雕新句，报答风光且一篇。

　　｜三月十日｜纔看桃李锦城围，忽便园林绿作堆，远草将人双眼去，飞花引蝶过墙来，簿书节里无多着，怀抱朝来得好开，已是七分春去了，何须鸟语苦相催。

　　｜吴龙翰春晚郊行｜芒鞋竹杖出柴关，简点园林脚不闲，翠幄初张花作局，锦棚成列笋为班，烟波鸥鹭春风外，桑柘牛羊夕照闲，野兴不须邀客共，芳樽浊酒对黄山。

　　｜许月卿三月｜三月春如年少时，了知造化最儿嬉，智行无事柳飞絮，道发自然花满枝，锦绣园林添富贵，神仙院落斗清奇，老天长似春三月，游戏人间不皱眉。

　　｜元王浑清明日锦堤行乐｜浪说兰亭褉事修，年年春好锦堤游，花翻舞袖惊歌板，柳隔高城暗酒楼，绿树恐应春事老，金鞭重为使君留，竹西路晚归时醉，何处珠帘半上钩。

　　｜李孝光次晚春韵｜燕幕沉沉春昼永，闲敲碁子小阑东，拍天涨绿连朝雨，满地残红昨夜风，草际梦回诗有债，柳边寒薄絮无功，韶光暗换千年事，莫遣闲愁着鬓中。

　　｜明杨基江村寒食｜预折杨柳插绕檐，荳糜香软麦饧甜，春衣未染新丝织，午篆犹分旧火添，小雨送春青见萼，轻雷催笋碧抽尖，不因人远伤离别，那得春愁上短髯。

　　｜沈周上巳日漫作｜和风晴日正宜春，碧柳红桃得得新，老谢袚除何故事，健追行乐有闲身，邻翁采荠分家小，游女揉花打路人，不限长安水边好，太平随地总尧民。

　　｜五言排律｜

　　｜增｜唐白居易春末｜闲出乘轻屐，徐行踏软沙，观鱼傍湓浦，看竹入杨家，林迸穿篱笋，藤飘落水花，雨埋钓舟小，风扬酒旗斜，嫩剥青菱角，浓煎白茗茶，淹留不知夕，城树欲栖鸦。

　　｜五言绝句｜

　　｜御制途次逢寒食｜何处来春风，淡荡开晴旭，不见杏花红，纔逢柳梢绿。

　　｜增｜唐严维江南三月｜江南季春天，莼菜细如弦，湖边草作径，湖上叶如船。

　　｜原｜刘禹锡｜春晚思悠哉，花叶自相催，漠漠空中去，何时天际来。

　　｜增｜崔道融春晚｜三月寒食时，日色浓于酒，落尽墙头花，莺声隔原柳。

　　｜寒食夜｜满地梨花白，风吹碎月明，大家寒食夜，独贮望乡情。

　　｜七言绝句｜

　　｜御制清明｜巳日纔从江岸行，舟中还复度清明，上林闻道花迟发，留与归时听早莺。

　　｜清明登玉泉山｜寒食登高芳草青，泉声映柳覆春亭，心中怀得天然处，对对沙鸥乐野汀。

　　｜原｜唐沈佺期上巳日袚褉渭滨应制｜宝马香车清渭滨，红桃碧柳褉堂春，皇情尚忆垂竿佐，天祚先呈捧剑人。

　　｜增｜钱起暮春归故山草堂｜谷口残春黄鸟啼，辛夷花尽杏花飞，始怜幽竹山窓下，不改清阴待我归。

　　｜原｜韩翃寒冷日即事｜春城无处不飞花，寒食东风御柳斜，日暮汉宫传蜡烛，轻烟散入五侯家。

　　｜增｜窦巩襄阳寒食寄宇文籍｜烟水初消见万家，东风吹柳万条斜，大堤欲上谁相伴，马踏春泥半是花。

　　｜武元衡陌上暮春｜青青南陌柳如丝，柳色莺声晚日迟，何处最伤游客思，春风三月落花时。

　　｜韩愈晚春｜草树知春不久归，百般红紫斗芳菲，杨花榆荚无才思，惟解漫天作雪飞。

　　｜杜牧春晚题韦家亭子｜拥鼻侵襟花草香，高台春去恨茫茫，茑红半落平池晚，曲渚飘成锦一张。

　　｜温庭筠三月十八日雪中作｜芍药蔷薇语早梅，不知谁是艳阳才，今朝领得东风意，不复饶君雪里开。

　　｜方干寒食日｜百花香气傍行人，花底垂鞭日易曛，野父不知寒食节，穿林转壑自烧云。

　　｜成彦雄暮春日晏溪亭｜寒食寻芳游不足，溪亭还醉绿杨烟，谁家花落临流树，数片残红到槛前。

　　｜宋邵雍禁烟题锦屏山下二首｜寒食风烟锦屏下，凭高把酒兴何如，满川桃李风妍媚，不忍重为风破除。　无涯桃李待清明，经岁方能开得成，不念化工曾着力，狂风何故苦相陵。

　　｜秦观三月晦日｜节物相催各自新，痴心儿女挽留春，芳菲歇去何须恨，夏木阴阴正可人。

　　｜张耒晚春｜睡足高檐春日斜，碾声初破小龙茶，楼边绿树飞红尽，春色墙阴老荠花。

　　｜范成大三月四日骤暖｜日脚融晴晚气暄，睡余初觉薄罗便，如何柳絮沾泥处，暖似槐阴转午天。

　　｜春晚｜客去钩窓咏小诗，游丝撩乱柳花稀，微风尽日吹芳草，蝴蝶双双贴地飞。 　夕阳槐影上帘钩，一枕清风梦昔游，梦见钱塘春尽处，碧桃花谢水西流。

　　｜杨万里三月廿七日送春｜只余三日便清和，尽放春归莫恨他，落尽千花飞尽絮，留春不住欲如何。

　　｜王镃深春｜夹泥花上旧巢边，翠箔桑空蚕又眠，天气乍晴风候别，坐看盆藕出双钱。　燕子来时春又休，暖风吹绿上枝头，绣帘不隔荼□月，香影无人自入楼。

　　｜僧道潜春晚｜晓风池沼水澜翻，春尽淮南麦秀寒，院落无人日停午，柳花如雪满阑干。

　　｜金高士谈寒食｜燕泥半落乌衣巷，柳色全添绿绮窓，且伴丁香过寒食，弄晴蝴蝶一双双。

　　｜元宋褧春词｜娇春杨柳暗藏鸦，掩映文窓一树花，寒食清明都过了，悄无车马问侬家。

　　｜诗散句｜

　　｜增｜齐邢子才｜芳春时欲遽，览物惜将移，新萍已冒沼，余花尚满枝。

　　｜唐王维｜年光三月里，宫殿百花中。

　　｜李嘉佑｜清明桑叶小，度雨杏花飞。

　　｜韦应物｜晴明寒食好，春园百卉开。

　　｜原｜贾岛｜晴风吹柳絮，新月起厨烟。

　　｜白居易｜三月草萋萋，黄莺歇又啼。

　　｜增｜温庭筠｜晚风杨叶社，寒食杏花村。

　　｜司空图｜人家寒食月，花影午时天。

　　｜宋徐铉｜东风不好事，吹落满庭花。

　　｜韩琦｜春寒芳意晚，未见柳飞绵。

　　｜杨万里｜荔子园园花寒食日日雨。

　　｜原｜唐李白｜江边石上谁知处，绿战红酣别是春。

　　｜杜甫｜落花游丝白日静，鸣鸠乳燕青春深。

　　｜刘禹锡｜草色浅深围幄幕，花枝上下逐秋千。

　　｜胡曾｜金铬马衔原上草，玉钗人折路傍花。

　　｜崔鲁｜杏酪渐香邻舍粥，榆烟欲变旧炉灰。

　　｜韩偓｜恻恻轻寒翦翦风，杏花飘雪小桃红。

　　｜张泌｜青草浪高三月渡，绿杨花扑一溪烟。　弱柳未胜寒食雨，好花争奈夕阳天。

　　｜韦庄｜锦江风散霏霏雨，花市香飘漠漠尘。

　　｜宋韩琦｜白杨花落眠蚕老，红杏枝残笑靥圆。　兴庆池头三月三，柳如拖绶草如衫。

　　｜晏殊｜夹道桃花新过雨，马蹄无处避残红。

　　｜苏舜钦｜春阴垂野草青青，时有幽花一树明。

　　｜欧阳修｜杯盘饧粥春风冷，池馆榆钱夜雨新。　九门寒食多游骑，三月春阴正养花。

　　｜王安石｜已着单衣犹禁火，海棠花下怯黄昏。　萧萧三月闭柴荆，绿叶阴阴忽满城。

　　｜苏轼｜北城寒食烟火微，落花蝴蝶作团飞。　蓝尾忽惊新火后，遨头要及浣花前。

　　｜谢逸｜点点花飞春事晚，青肯芳草暮愁生。

　　｜增｜范成大｜桃杏满村春似锦，踏歌椎鼓过清明。　石门柳绿清明市，洞口桃花上巳山。

　　｜元龚绣｜今年石湖好清明，每树梨花香雪晴。

　　｜周权｜杜宇青山三月暮，桃花流水一溪云。

　　｜马臻｜泼火雨晴饧粥冷，落花风暖笋舆轻。

　　｜原｜唐刘禹锡｜楚香寒食橘花时。

　　｜陆羽｜人买山茶先谷雨。

　　｜李商隐｜粥香饧白杏花天。

　　｜增｜宋徽宗｜茸母初生识禁烟。

　　｜邵雍｜三月初三花正开。　上巳观花花意浓。

　　｜原｜苏轼｜火冷饧稀杏粥稠。

　　｜词｜

　　｜增｜宋谢懋忆少年｜池塘绿遍，王孙芳草，依依斜日，游丝卷晴昼，系东风无力。　蜨趁幽香蜂酿蜜，秋千外卧红堆碧，心情费消遣，更梨花寒食。

　　｜刘克庄忆秦娥｜游人绝，绿阴满野芳菲歇，芳菲歇，养蚕天气，采茶时节。　枝头杜宇啼成血，陌头杨柳吹成雪，吹成雪，淡烟疎雨，江南三月。

　　｜赵长卿画堂春｜ 小亭烟柳水溶溶，野花白白红红，恼人池上晚来风，吹损春容。　又是清明天气，当年小院相逢，凭栏幽思几千重，残杏香中。

　　｜原｜贺铸柳梢青｜子规啼血，可怜又是，春归时节，满院春风，海棠铺绣，梨花飞雪。　丁香露泣残枝，悄未比，愁肠寸结，自是休文，多情多感，不干风月。

　　｜李清照怨王孙｜帝里春晚，重门深院，草绿阶前，暮天鴈断，楼上远信谁传，恨绵绵。　多情自是多沾惹，难拚舍，又是寒食也，秋千巷陌人静，皎月初斜，浸梨花。

　　｜明王世贞玉楼春｜是谁约勒东君去，枝上晓声寒杜宇，柔绿犹能抵死留，妖红不解逡巡住。　灞陵一阵飘香雨，宛转玉骢蹄下土，记他含蘂拆苞时，总有千金无赎处。

　　｜宋赵令畤蝶恋花｜欲减罗衣寒未去，不卷珠帘，人在深深处，红杏枝头花几许，啼痕止恨清明雨。　尽日水沉香一缕，宿酒醒迟，恼破春情绪，飞燕又将归信误，小屏风上西江路。

　　｜增｜赵善扛十拍子｜柳絮飞时绿暗，荼□开后春酣，花外青帘迷酒思，陌上晴光收翠岚，佳辰三月三。　解佩人逢游女，踏青草斗宜男，醉倚画栏栏槛北，梦绕清江江水南，飞鸾与共骖。

　　｜原｜明叶道卿凤凰阁｜遍园林绿，暗浑如昨，翠幄下，无一片是花萼，可恨狂风横雨，忒煞情薄，尽底把韶华送却。　杨花无奈，是处穿帘透幕，岂知人意正萧索，春去也，这般愁，没处安着，怎奈何，黄昏院落。

　　｜王世贞青玉案｜鸭头波染浓于酎，风起处，红香青皱，乳燕双双帘幙透，梨花未雪，绿杨犹絮，蚕饱桑阴瘦。　无端酿出清明候，忽忆城南乍分手，十二阑干寒更陡，踏青人远，斗茶时近，滋味如中酒。

　　｜宋辛弃疾祝英台近｜宝钗分，桃叶渡，烟柳暗南浦，陌上层楼，十日九风雨，断肠点点飞红，都无人管，倩谁唤，流莺声住。　鬓边觑，试把花卜归期，纔簪又重数，罗帐灯昏，哽咽梦中语，是他春带愁来，春归何处，又不解，带将愁去。

　　｜满江红｜家住江南，又过了，清明寒食，花径里，一番风雨，一番狼籍，红粉暗随流水去，园林渐觉清阴密，算年年，落尽刺桐花，寒无力。　庭院静，空相忆，无处说，闲愁极，怕流莺乳燕，得知消息，尺素如今何处也，绿云依旧无踪迹，谩教人，羞去上层楼，平芜碧。

　　｜增｜李琳六么令｜淡烟疎雨，香径渺啼鴂，新晴画帘闲卷，燕外寒尤力，依约天涯芳草，染得春风碧，人间陈迹，斜阳今古，几缕游丝趁飞蝶。　谁向尊前起舞，又觉春如客，翠袖折取蔫红，笑与簪华发，回首青山一点，檐外寒云迭，梨花着雨，柳花飞絮，梦绕阑干满园雪。

　　｜施岳曲游春｜画鼓西冷路，占柳阴花影，芳意如织，小楫冲波，度曲尘扇底，粉香帘隙，岸转斜阳隔，又过尽，别船箫笛，傍断桥，翠绕红围，相对半篙晴色。　顷刻，千家暮碧，向沽酒楼前，犹系金勒，乘月归来，正梨花夜缟，海棠烟幕，院宇明寒食，醉乍醒，一庭春寂，任满身，露湿东风，欲眠未得。

　　｜别录｜

　　｜原｜占候｜三月有三卯宜豆，无则麦不收。　月内有暴水，谓之桃花水，主多梅雨，无则无。　清明有水而浑，主高低田大熟、雨水调。　朔日值清明，草木茂，值谷雨，主年丰。　上巳听蛙声，上昼叫上乡熟，下昼叫下乡熟，终日叫上下齐熟，声哑低田熟，声响低田涝。

　　｜种植｜谷、黍、芝麻、薏苡、黑豆、御麦、棉花、白扁豆、蚕豆、刀豆、红豆、葫芦、茄、豇豆、落花生、生菜、菠菜、菘菜、茼蒿、葱、山药、穄、瓠子、茭笋、稍瓜、香芋、萝卜、韭、王瓜、南瓜、冬瓜、菜瓜、蘘荷、茴香、姜、大豆、银杏、葡萄、薤、土瓜、荸荠、芋、香菜、樱桃、枸杞、椒、紫苏、白苏、天茄、望江南、梨、菊、牛旁、凤仙、薄荷、玫瑰、十样锦、藕、栗、百合、鸡冠、山丹、红花、紫草、薇、独帚、萆麻子、石竹、罂粟、商陆、葵、决明、麻。

　　｜移植｜石榴、地黄、杨梅、木瓜、梧桐、柑橘、夜合、冬青、宝相、桧、桑、海棠、橙、菱、木槿、丽春、玉簪、杉、槐、芙蓉、蔷薇、秋海棠、芭蕉、楮、栀子、木香、醒头香、紫萼。

　　｜贴接｜柑、柚、橙、橘、玉兰、枣、香橼、柿、接桃、桐、接栗、杏、接梅。

　　｜收采｜笔管菜、藤花、椿芽、蒌蒿、蒲公英、槐芽、菊芽、金雀花、荠菜、黄栋芽、牛膝、蕨芽、葵菜、藜菜、看麦娘、黄连芽、葛花、灰苋、薇菜、斜蒿、老鹳嘴、蓬蒿芽、水苔、紫草、车前叶、牛舌科、厚朴、紫花、王瓜、钩藤、天茄苗、鴈儿肠、狗脊、土瓜、荆芥、碎米荠、天门冬、芫花、白附子、泽兰、川芎芽、紫参根、防葵、谷精草、艾紫、葛根皮、紫背、浮萍、夏枯草、芜荑实、白朮、青葙茎叶、泽漆茎叶、羊踯躅、白薇根、玄参、小水萍、桑寄生、黄芩、防风芽、射干根。

　　｜整顿｜开沟渠，犁秧田，理花棚，浸稻，出菖蒲，锄蒜，拔蓬。

　　｜制用｜千金月令｜三月三日采艾，挂户风干，以备医药。

　　｜四时纂要｜三月三日取桃花片，至七月七日和乌鸡血，涂面与身。

　　｜万花谷｜三月三日宜沐枸杞汤。

　　｜便民要纂｜三月采夏枯草煎汁熬膏，治远年损伤。

　　｜田忌｜天火午，地火申，九焦戍，荒芜丑，粪忌辰。

　　御定佩文斋广群芳谱卷三
　　●御定佩文斋广羣芳谱卷四

　　　天时谱

　　　　○夏

　　｜增｜礼记乡饮酒义｜南方者夏，夏之为言假也，养之长之假之，仁也。

　　｜尔雅｜夏为朱明。｜注｜气赤而光明。　夏为长嬴。

　　｜尸子｜南方为夏，夏兴也，南任也，万物莫不任兴，蕃殖充盈也。

　　｜原｜梁元帝纂要｜夏曰朱夏、炎夏、三夏、九夏。天曰昊天。风曰炎风。节曰炎节。草曰茂草、杂草。木曰蔚林、茂林、密树、茂树。

　　｜汇考｜

　　｜增｜礼记王制｜夏荐麦。

　　｜周礼秋官｜薙氏掌杀草，春始生而萌之，夏日至而夷之。

　　｜原｜晋书嵇康传｜康性绝巧而好鍜，宅有一柳树甚茂，乃激水环之，夏月居其上以鍜。

　　｜山海经｜朱提郡堂狼山多毒草，盛夏之月飞鸟过之亦不得去。

　　｜淮南子｜武王荫暍人于柳下，而天下怀。

　　｜增｜淮南子｜夏取果蓏。｜注｜有核曰果，无核曰蓏。　荠麦夏死，而人曰夏生，生者众。

　　｜尚书考灵曜｜夏火星昏中，可以种黍。

　　｜原｜括地图｜天毒国最热，夏则草木皆干。

　　｜语林｜陆机在洛，夏月忽思东头竹筱饮，语刘宝曰，吾思乡转深矣。

　　｜增｜叙闲录｜嵇昌蓄采星盆，夏月渍果，则倍冷。

　　｜原｜杜阳杂编｜李辅国夏月堂中设迎凉草，其色碧，似苦竹，叶细于杉，刺之牕户间举室皆凉。

　　｜增｜熙朝乐事｜西湖夏夜观荷最宜，风露舒凉，清香徐细，傍花浅酌，如对美人倩笑款语也。

　　｜清闲供｜夏时晨起，芰荷为衣，傍花枝吸露，午后刳椰子杯，浮瓜沉李，捣莲花，饮碧芳酒，日晡浴罢，掉小舟垂钓于古藤曲水边，薄暮箨冠蒲扇，立层冈看火云变现。

　　｜林下盟｜暑月晚凉浴罢，杖履逍遥，临池观月，乘高取风，采莲剥芡，剖瓜雪藕，白醪三杯取醉而适其为乐，殆未可以一二数也。

　　｜集藻｜

　　｜文赋散句｜

　　｜增｜梁江淹四时赋｜炎云峯起，芳树未移，皋兰生坂，朱荷出池，忆上国之绮树，想金陵之蕙枝。

　　｜唐王勃夏日登韩城门楼序｜惊花乱下，戏鸟平飞，荷叶滋而晓露繁，竹院静而炎气息。

　　｜宋王炎夏日郊行赋｜麦穟穟而饼饵，桑阴阴而茧丝，麻旆旆而没人，秧芃芃而布畦。

　　｜五言古诗｜

　　｜增｜梁江总夏日还山庭｜独于幽栖地，山庭暗女萝，涧渍长低筱，池开半卷荷，野花朝暝落，盘根岁月多，停尊无赏慰，狎鸟自经过。

　　｜梁简文帝纳凉｜斜日晚骎骎，池塘生半阴，避暑高梧侧，轻风时入襟，落花还就影，惊蝉乍失林，游鱼吹水沫，神蔡上荷心，翠竹垂秋采，丹枣映疎碪，无劳夜游曲，寄此托微吟。

　　｜隋薛道衡梅夏应教｜长廊连紫殿，细雨应黄梅，浮云半空上，清吹隔池来，集凤桐花散，腾龟莲叶开，幸逢为善乐，频降济时才。

　　｜唐韦应物园亭览物｜积雨时物变，夏绿满园新，残花已落实，高笋半成筠，守此幽栖地，自是忘机人。

　　｜宋秦观田居｜入夏桑柘稠，阴阴翳墟落，新麦已登场，余蚕犹占箔，隆曦破层阴，霁霭收远壑，雌霓卧沦漪，鲜飙泛丛薄，林深鸟更鸣，水漫鱼知乐，赢老厌烦歊，解衣屡磅礡，荫树濯凉飔，起行遗带索，家妇饷初还，丁男耘有托，倒筒备青钱，盐茗恐垂橐，明日输绢租，邻儿入城郭。

　　｜七言古诗｜

　　｜增｜宋欧阳修归田乐｜南风原头吹百草，草木丛丛茅舍小，麦穗初齐稚子娇，桑叶正肥蚕食饱，老翁但喜岁年熟，饷妇安知时节好，野棠梨密啼晚莺，海石榴红啭山鸟，田家此乐知者谁，我独知之归不早，乞身当及强健时，顾我蹉跎已衰老。

　　｜原｜梅尧臣夏热｜六龙衔火烧寰宇，魏王氷井若汤煮，松枝桂叶凝若痴，喘杀溪头啸风虎，北冥融却万丈氷，千觔冻鼠忙如蒸，我闻北土长飞雪，此时日□地皮裂，仙芝瑶草不敢茁，湘川竹蕉琅玕折，西郊云好雨不垂，堆青迭碧徒尔为。

　　｜增｜元萨都剌新夏曲｜红泣香枯怨流水，夜放箨龙千尺尾，风生宫树晓层层，凉绿一帘收不起，烟干宝鸭白昼清，祝融缓辔行且停，蔷薇花深雾冥冥，碧牕睡起香满肱。

　　｜何中山中乐｜堤柳绿摇新罨画，石榴红折娇裙衩，莲荡风闲翡翠欹，菱塘雨定鸳鸯下，溪女浣纱朝出村，行官饮水暮归舍，瓦瓶手挈来年醅，石下坐围明月夜，山中之乐谁得知，我独知之来何为，空里乌蟾飞影过，桑麻课效胜书帷。

　　｜原｜郑奎妻夏月词｜芭蕉叶展青鸾尾，萱草花含金凤嘴，一双乳燕出雕梁，数点新荷浮绿水，困人天气日长时，针线慵拈午漏迟，起向石榴阴畔立，戏将梅子打莺儿。

　　｜五言律诗｜

　　｜增｜唐骆宾王夏日游目｜暂屏尘嚣累，言寻物外情，致逸心逾默，神幽体自轻，浦夏荷香满，田秋麦气清，讵假沧浪上，将濯楚臣缨。

　　｜夏日游山家｜返照下层岑，物外狎招寻，兰径熏幽偑，槐庭落暗金，谷静风声彻，山空月色深，一遣樊笼累，唯余松桂心。

　　｜杜审言夏日过郑七山斋｜共有樽中好，言寻谷口来，薜萝山径入，荷芰水亭开，日气含残雨，云阴送晚雷，洛阳钟鼓至，车马系迟回。

　　｜韦应物夏花明｜夏条绿已密，朱萼缀明鲜，炎炎日正午，灼灼火俱燃，翻风适自乱，照水复成妍，归视窓间字，荧煌满眼前。

　　｜许浑长兴里夏日南邻避暑｜侯家大道傍，蝉噪树苍苍，开鏁洞门远，下帘宾馆凉，栏围红药盛，架引绿萝长，永日一欹枕，故山云水乡。

　　｜宋韩琦夏景即事｜槐耳笼前槛，云峰透曲棂，凉风即昆阆，烦思入沧溟，荷弱翻青盖，榴新倒绿缾，晚来收骤雨，一枕梦魂醒。

　　｜邵雍春尽后园闲步｜绿树成阴日，黄莺对语时，小渠初潋滟，新竹正参差，倚杖闲吟久，携童引步迟，好风知我意，故故向人吹。

　　｜张耒夏日｜过雨芰荷乱，繁阴竹树多，雏声知鸟哺，萍动见鱼过，细径饶苔藓，阴墙引薜萝，角巾从倒侧，踈懒欲如何。　蚓壤排晴圃，蜗涎印雨阶，花须娇带粉，树角老封苔，问字病多忘，过邻慵却回，晚凉还盥栉，对竹引清杯。　细径依原僻，茅蓬四五家，山田来雉兔，溪雨熟桑麻，竹笼晨收果，茅庵夜守瓜，颇知农事乐，从此问生涯。

　　｜金庞铸喜夏｜小暑不足畏，深居如退藏，青奴初荐枕，黄妳亦升堂，鸟语竹阴密，雨声荷叶香，晚凉无一事，步屧到西厢。

　　｜明仁宗池亭纳凉｜夏日多炎热，临池憩午凉，雨滋槐叶翠，风过藕花香，舞燕来青琐，流莺出建章，援琴弹野操，民物乐时康

　　｜七言律诗｜

　　｜增｜唐钱起避暑纳凉｜木槿花开畏日长，时摇轻扇倚绳床，初晴草蔓缘新笋，频雨苔衣染旧墙，十旬河朔应虚醉，八柱天台好纳凉，无事始知禅静胜，深垂纱帐咏沧浪。

　　｜宋陆游逃暑小饮熟睡至暮｜桑落香浮槲叶杯，甘瓜绿李亦佳哉，虚堂顿解汗挥雨，高枕俄成鼻殷雷，静听风声生槛竹，徐看日影转庭槐，晚凉更动扁舟兴，北渚红蕖已半开。　槐影桐阴欲满廊，纶巾羽扇自生凉，新篘玉瀣陈双榼，平展风漪可一床，驰骑远分丹荔到，大盆寒浸碧瓜香，湖边谁谓幽居陋，也爱迢迢夏日长。

　　｜原｜明王象晋夏日｜祝融司令继芳春，四望郊原乐事均，翠浪翻池荷盖绿，黄云布垄麦痕新，榴花焰焰红喷火，葵叶翩翩影应辰，偃仰茂林逃酷暑，呼朋酌酒莫辞频

　　｜五言排律｜

　　｜增｜唐杨巨源夏日裴尹员外西斋看花｜笑向东来客，看花枉在前，始知清夏月，更胜艳阳天，露湿呈妆汗，风吹畏火燃，葱茏和叶盛，烂熳压枝鲜，红彩当铃阁，清香到玉筵，蝶栖惊曙色，莺语滞晴烟，得地殊堪赏，过时倍觉妍，芳菲迟最好，唯是谢家怜。

　　｜五言绝句｜

　　｜御制桥望｜郊原浮麦气，池沼漾青苹，夏日临桥望，熏风处处新。

　　｜增｜金宇文虚中回文｜翠密围窓竹，青圆贴水荷，睡多嫌昼永，醒少得风和。　草径迷深绿，莲池浴腻红，早蝉呜树曲，鲜鲤跃潭东。

　　｜七言绝句｜

　　｜增｜唐皮日休药名离合夏日即事｜桂叶似茸含露紫，葛花如绶蘸溪黄，连云更入幽深地，骨录闲携相蜡郎。

　　｜高骈山亭夏日｜绿树阴浓夏日长，楼台倒影入池塘，水精帘动微风起，满架蔷薇一院香。

　　｜宋司马光夏日西斋书事｜榴花映叶未全开，槐影沉沉雨势来，小院地偏人不到，满庭鸟迹印苍苔。

　　｜范成大夏日田园杂兴｜梅子金黄杏子肥。麦花雪白菜花稀。日长篱落无人过。惟有蜻蜓蛱蝶飞。　五月吴江麦秀寒，移秧披絮尚衣单，稻根科斗行如块，田水今年一尺宽。　二麦俱秋斗百钱，田家唤作小丰年，饼炉饭甑无饥色，接到西风熟稻天。　昼出耘田夜绩麻，村庄儿女各当家，童孙未解供耕织，也傍桑阴学种瓜。　槐叶初匀日气凉，葱葱鼠耳翠成双，三公只得三株看，闲客清阴满北窓。　千顷芙蕖放棹嬉，花深迷路晚忘归，家人暗识船行处，时有惊忙小鸭飞。　采菱辛苦废犁鉏，血指流丹鬼质枯，无力买田聊种水，近来湖面亦收租。

　　｜杨万里夏日｜不但春妍夏亦佳，随缘花草是生涯，鹿葱解插纤长柄，金凤仍开最小花。

　　｜戴昺夏昼小雨｜小床蕲簟展琉璃，窓外新篁一尺围，正午云桥阵雨过，冬青花上蜜蜂归。

　　｜元僧善住夏日｜中庭日午橘花开，蜂蝶何知故故来，一阵南熏生殿角，乱飘香雪点苍苔。

　　｜原｜明吴宽夏日｜绿荫松萝暑气凉，清泉泻入小池塘，人间昼永无聊赖，一朵荷花满院香。

　　｜增｜黄氏幼藻夏日｜深院尘消散午炎，篆烟如梦昼淹淹，轻风似与荷花约，为送香来自卷帘。

　　｜诗散句｜

　　｜增｜周庾信｜槐庭垂绿穗，莲浦落红衣。

　　｜陈徐陵｜嫩竹犹含粉，初荷未聚尘。

　　｜隋李德林｜椆枝覆玉槛，荷叶满银塘。

　　｜唐杜甫｜公子调冰水，佳人雪藕丝。

　　｜严维｜蕙风清水殿，荷气杂天香。

　　｜张籍｜竹月泛凉影，萱露澹幽丛。

　　｜原｜宋邵雍｜夏木无重数，丛阴翠树低。

　　｜秦观｜新麦已登场，余蚕犹占箔。

　　｜增｜唐方干｜树影兴赊侵枕簟，荷香坐久着衣巾。　岩溜喷空晴似雨，林萝碍日夏多寒。

　　｜宋陆游｜池塘潋潋荷浮叶，门巷阴阴笋放梢。

　　｜元方夔｜楝花零落鱼初发，梅子青黄雨不干。　早麦熟随芹菜饷，晚茶香和树芽蒸。

　　｜原｜苏澹｜林塘乍迸翁孙竹，篱落齐开姊妹花。

　　｜增｜晋谢朓｜夏木转成帷。

　　｜周庾信｜夏余花欲尽。

　　｜唐韩偓｜暑退松篁健。

　　｜李颙｜垂藤引夏凉。

　　｜李咸用｜云水沉沉夏亦寒。

　　｜宋陆游｜檐前桐影偏宜夏。

　　｜词｜

　　｜原｜宋秦观如梦令｜门外绿阴千顷，两两黄鹂相应，睡起不胜情，行到碧梧金井，人静，人静，风弄一枝花影。

　　｜增｜明陈继儒摊破浣溪纱｜梓树花香月半明，棹歌归去蟪蛄鸣，曲曲柳湾茅屋矮，挂鱼罾。　笑指吾庐何处是，一池荷叶小桥横，灯火纸窓修竹里，读书声。

　　｜原｜宋苏庠临江仙｜猎猎风蒲初暑过，潇然庭户秋清，野航渡口带烟横，晚山千万迭，别鹤两三声。　秋水芙蓉聊荡桨，一樽同破愁城，蓼花滩上白鸥明，暮云连极浦，急雨暗长汀。

　　｜明文征明青玉案｜庭下石榴花乱吐，满地绿，阴亭午，午睡觉来时自语，悠扬魂梦，黯然情绪，蝴蝶过墙去。　骎骎娇眼开仍殢，悄无人，欲出还凝竚，团扇不摇风自举，盈盈翠竹，纤纤白苎，不受些儿暑。

　　｜别录｜

　　｜原｜芸窓类记｜凡收藏书画，于未梅雨前晒极燥顿匣柜中，厚以纸糊门及小缝令不通风，即不霉，古人藏书多用芸香，即今之七里香也，匣柜须用楸、梓、杉、桫之类，忌油松，内不用漆。

　　｜占候｜夏氷，岁饥，五谷不成。

　　｜制用｜夏月凡制一切果蔬，俱用腊雪水最佳。

　　○四月　立夏、小满附见。

　　｜增｜礼记月令｜孟夏之月，日在毕，昏翼中，旦婺女中。｜注｜日月会于实沈，而斗建己之辰也。　王瓜生，苦菜秀。　命野虞，出行田原，为天子劳农劝民，毋或失时。　农乃登麦，天子乃以彘尝麦，先荐寝庙。　聚畜百药，靡草死，麦秋至。

　　｜原｜梁元帝纂要｜是月曰孟夏，亦曰首夏。

　　｜增｜花月令｜是月也，杜鹃翔，木香升，新篁敷粉，罂粟满，芍药相，木笔书空。

　　｜瓶史月表｜花盟主芍药、薝卜、夜合。花客卿石岩、莺粟、玫瑰。花使令刺牡丹、粉团龙爪、垂丝海棠、虞美人、楝花。

　　｜汇考｜

　　｜原｜诗幽风｜四月秀葽。

　　｜增｜夏小正｜四月，囿有见杏。　王萯莠，取荼。｜传｜荼也者，以为君荐蒋也。

　　｜晋书乐志｜四月之管名为仲吕者，吕，助也，谓阳气盛长，阴助成功也。　四月之辰谓为巳，巳者起也，物至此时毕尽而起也。　四月官田，其树桃。　孟夏之月，以熟谷禾。　律受夹锺，夹锺者，种始荚也。

　　｜四民月令｜四月可种黍，谓之上时。

　　｜礼斗威仪｜孟夏驱兽无害五谷。

　　｜秦中岁时记｜长安四月巳后，自堂厨至百司厨通谓之樱笋厨。

　　｜高僧传｜摩歌利头四月八日浴佛，以都梁香为青色水，郁金香为赤色水，丘隆香为白色水，附子香为黄色水，安息香为黑色水，以灌佛顶也。

　　｜景龙文馆记｜四年四月，上幸司农少卿王光辅庄，驾还朝后，中书侍郎南阳岑羲设茗，饮葡萄浆，与学士等讨论经史。

　　｜东坡诗注｜成都太守自正月十日至四月十九日浣花乃止。

　　｜水衡记｜麦黄水，四月水名。

　　｜赏心乐事｜四月，芳草亭斗草，芙蓉池新荷，蕊珠洞荼□，满霜亭菊芽，玉照堂青梅，艳香馆长春花，安闲堂紫笑，羣仙绘幅楼前玫瑰，餐霞轩樱桃，诗禅堂盘子山丹花。南湖杂花。鸥渚亭五色莺粟花。

　　｜清闲供｜四月十四菖蒲诞。

　　｜史纂｜马珏居华阳亭，墙外有来禽一株枯已久矣，师四月十四日汲水沃之，曰纯阳来年是日生于此树之下。

　　｜帝京景物畧｜四月八日舍豆儿曰结缘，十八日亦舍，先是拈豆念佛，一豆佛号一声，有念豆至石者，至日熟豆人徧舍之，其人亦一念佛啖一豆也，是月榆初钱，面和糖蒸食之曰榆钱糕。

　　｜立夏｜

　　｜增｜礼记月令｜是月也，以立夏，先立夏三日，太史谒之天子曰，某日立夏，盛德在火，天子乃斋，立夏之日，天子亲帅三公、九卿、大夫，以迎夏于南郊。

　　｜三礼义宗｜四月立夏为节，夏大也，至此之时物已长大，故以为名。

　　｜说林｜立夏日俗尚啖李，时人语曰，立夏得食李，能令颜色美，故是日妇女作李会，取李汁和酒饮之，谓之驻色酒，一曰是日啖李，令不疰夏。

　　｜熙朝乐事｜立夏之日，人家各烹新茶，配以诸色细果，馈送亲戚比邻，谓之七家茶，富室竞侈，果皆雕刻，饰以金箔，而香茶名目若茉莉、林檎、桂蕊、蔷薇、丁檀、苏杏，盛以哥汝瓷瓯，仅供一啜而已。

　　｜嘉吴记｜俗于立夏日噉青梅，云令人终岁神清不惛睡。

　　｜小满｜

　　｜增｜孝经纬｜立夏后十五日斗指巳为小满。

　　｜物类相感志｜青梅过小满黄，蜀葵过小满则长。

　　｜集藻｜

　　｜文赋散句｜

　　｜原｜晋傅玄述夏赋｜四月惟夏，运臻正阳，和气穆而扇物，麦含露而飞芒，清征泛于琴瑟，朱鸟感于炎荒，鹿角解于中野，草木蔚其条长。

　　｜梁昭明太子锦带书｜节届朱明，晷锺丹陆，依依耸盖，俱临帝女之桑，郁郁丹城，并挂陶潜之柳，梅风拂户牖之内，麦气拥宫阙之前。

　　｜唐许敬宗麦秋赋｜叶幄垂秀，条帷泛光，莺传枝而袅娜，蜂散蕊而芬芳，对银绦而偶檖，并金缕而分芒，改炎炎之铄石，若懔懔之怀霜。

　　｜五言古诗｜

　　｜原｜晋陶潜读山海经｜孟夏草木长，遶屋树扶踈，众鸟欣有托，吾亦爱吾庐，既耕亦已种，时还读我书，穷巷隔深辙，颇回故人车，欢言酌春酒，摘我园中蔬，微雨从东来，好风与之俱，泛览周王传，流观山海图，俯仰终宇宙，不乐复何如。

　　｜增｜梁简文帝和湘东王首夏｜冷风杂细雨，垂云助麦凉，竹水俱葱翠，花蝶两飞翔，燕泥含复落，鶗吟敛更扬，卧石藤为缆，山桥树作梁，欲待华池上，明月吐清光。

　　｜唐刘禹锡初夏曲｜时节过繁华，阴阴千万家，巢禽命子戏，园果坠枝斜，寂寞孤飞蝶，窥丛觅晚花。

　　｜白居易首夏南池独酌｜春尽杂英歇，夏初芳草深，熏风自南至，吹我池上林，绿苹散还合，頳鲤跳复沈，新叶有佳色，残莺犹好音，依然谢家物，池酌对风琴，惭无康乐作，秉笔思沈吟，境胜才思劣，诗成不称心。

　　｜宋梅尧臣孟夏二日通判太博惠庭花｜前日已春尽，夏卉抽嫩青，唯君所植花，余红犹满庭，常惜畏景逼，赠未及飘零，欲插为之醉，但惭发星星。

　　｜七言古诗｜

　　｜原｜唐李贺四月乐词｜晓凉暮凉树如盖，千山浓绿生云外，依微香雨青氛氲，腻叶蟠花照曲门，金塘闲水摇碧漪，老景沉重无惊飞，坠红残萼暗参差。

　　｜五言律诗｜

　　｜御制夏日迎熏亭｜苑启时初夏，亭阴午未阑，雨过池藻碧，日绽海榴丹，水木含清景，禽鱼得静观，熏风能解愠，试取玉琴弹。

　　｜夏日郊行｜节变春方去，清和助麦秋，蔚林乘早夏，茂草接新流，柳絮堤边起，荷钱水上浮，风光殊旧日，此意未曾休。

　　｜初夏玉泉山二首｜别馆依丹麓，疎帘映碧莎，泉声当槛出，花气入垣多，路转溪桥接，舟沿石窦过，熏风能阜物，藻景已清和　山翠引鸣镳，湖光漾画桡，野云低隔寺，沙柳暗藏桥，百啭黄鹂近，双飞白鹭遥，今年农事早，时雨足新苗。

　　｜增｜唐韦应物始夏南园思旧里｜夏首云物变，雨余草木繁，池荷初贴水，林花已扫园，萦丛蝶尚乱，依阁鸟犹喧，对此浅芳月，忆在汉陵原。

　　｜白居易早夏游平泉回｜夏早日初长，南风草木香，肩舆颇平稳，涧路甚清凉，紫蕨行看探，青梅旋摘尝，疗饥兼解渴，一盏冷云浆。

　　｜宋司马光首夏呈诸邻｜首夏木阴薄，清和自一时，笋抽八九尺，荷生三四枝，新服裁蝉翼，旧扇拂蛛丝，莎径热未剧，晨昏来徃宜。

　　｜陆游幽居初夏｜梅坞青黄子，草陂红紫花，双鹅朝戏浦，羣鸭暮还家，赤脚挑残笋，苍头摘晚茶，出门逢野老，满意说桑麻。

　　｜元白珽余杭四月｜四月余杭道，一晴生意繁，朱樱青豆酒，绿草白鹅村，水满船头滑，风轻袖影翻，几家蚕事动，寂寂昼门开。

　　｜明陈宪章四月｜四月阴晴里，山花落渐稀，雨声寒月桂，日色暖酴醿，病起初持酒，春归尚掩扉，午风吹蛱蝶，低趁乳禽飞。　生意日无涯，乾坤自不知，受风荷柄曲，擎雨柏枝垂，静坐观羣妙，聊行觅小诗，临阶爱新竹，抽作碧参差。

　　｜七言律诗｜

　　｜原｜唐皮日休四月十五日和陆龟蒙道室书事｜朝望斋戒是寻常，静启金根第几章，竹叶饮为甘露色，莲花鲊作肉芝香，松膏背日凝云磴，丹粉经年染石床，剩欲与君终此志，顽仙惟恐鬓成霜。

　　｜宋蔡襄四月池上｜风下平池水晕开，池边露坐水风来，草香苒苒生吟席，云影飞飞度酒杯，荷叶偶成双翠盖，荔枝纔似小青梅，人闲物静两相得，月色苍凉始肯回。

　　｜陆游初夏闲居｜城上朱旗夏令初，溪头绿水蘸菰蒲，花贪结子无遗萼，燕接飞虫正哺雏，箫鼓赛蚕人尽醉，陂塘移稻客相呼，长安青盖金羁马，也有农家此乐无。

　　｜戴昺四月即景｜茶歌纔了又田歌，节物真成一鸟过，苍竹飐风凉意足，碧梧留雨夜声多，瓜缘茅屋抽长蔓，藕过蔬畦出矮荷，最喜白鸥相狎久，对人自在浴清波。

　　｜真山民初夏｜一叶熏风带暑回，雨天浓翠与庭槐，不随春去莺犹在，好竞时妆榴又开，剪尺旋裁新白苎，杯盘聊荐旧青梅，箧中敝扇投闲久，依旧团团入手来。

　　｜五言排律｜

　　｜增｜唐太宗赋得夏首启节｜北阙三春晚，南荣九夏初，黄莺弄渐变，翠林花落余，瀑流还响谷，猿啼自应虚，早荷向心卷，长杨就影舒，此时欢不极，调轸坐相于。

　　｜白居易春末夏初闲游江郭二首｜闲出乘轻屐，徐行蹋软沙，观鱼傍湓浦，看竹入杨家，林迸穿篱笋，藤飘落水花，雨埋钓舟小，风扬酒旗斜，嫩剥青菱角，浓煎白茗茶，淹留不知夕，城树欲栖鸦。　柳影繁初合，莺声涩渐稀，早梅迎夏结，残絮送春飞，西日韶光尽，南风暑气微，展张新小簟，熨帖旧生衣，绿蚁杯香嫩，红丝鲙缕肥，故园无此味，何必苦思归。

　　｜首夏犹清和联句｜记得谢家诗，清和即此时白居易，余花数种在，密叶几重垂裴度，芳谢人人惜，阴成处处宜刘禹锡，水萍争点缀，梁燕共追随白行式，乱蝶怜踈蕋，残莺恋好枝张藉，草香殊未歇，云势渐多奇白居易，单服初宁体，新篁已出篱裴度，与春为别近，觉日转行迟刘禹锡，绕树风光少，侵阶苔藓滋白行式，唯思奉欢乐，长得在西池张藉。

　　｜七言绝句｜

　　｜御制夏日闲坐｜云敛风微紫燕飞，春光已去夏初归，清襟赢得天然处，暗觉花香到玉扉。

　　｜增｜宋司马光初夏｜首夏清和新雨晴，绿莎细软不妨行，园夫遮道白何事，栀子花开班笋生。

　　｜王安石初夏即事｜石梁茅屋有弯碕，流水溅溅度两陂，晴日暖风生麦气，绿阴幽草胜花时。

　　｜东陂｜荷叶初开笋渐抽，东陂南荡正堪游，无端陇上翛翛麦，横起寒风占作秋。

　　｜陈造早夏｜安石榴花猩血鲜，凉荷高叶碧田田，鲥鱼入市河豚罢，已是江南打麦天。

　　｜范成大初夏四首｜清晨出郭更登台，不见余春只么回，桑叶露枝蚕向老，菜花成荚蝶犹来。　晴丝千尺挽韶光，百舌无声燕子忙，永日屋头槐影暗，微风扇里麦花香。　东君不解惜芳菲，料峭寒中一梦非，翦尽牡丹梅子绽，何须风雨送春归。　一帘芳树绿葱葱，蝴蝶飞来觅绮丛，雪白荼□红宝相，尚携春色见熏风。

　　｜陆游初夏｜纷纷红紫已成尘，布谷声中夏令新，夹路桑麻行不尽，始知身是太平人。　槐柳成阴雨洗尘，樱桃酪乳并尝新，古来江左多佳句，夏浅胜春最可人。

　　｜杨万里初夏｜麦黄秧碧百家衣，已热犹寒四月时，雨后觅春无一寸，蔷薇花发酽燕脂。　手种琅玕劣十年，今年新笋不胜繁，不知明早添多少，日暮闲来数一番。

　　｜戴敏游张园｜乳鸭池塘水浅深，熟梅天气半晴阴，东园载酒西园醉，摘尽枇杷一树金。

　　｜诗散句｜

　　｜增｜晋谢灵运｜首夏犹清和，芳草亦未歇。

　　｜原｜谢朓｜麦候始清和，凉雨消炎燠。

　　｜唐太宗｜一朝春夏改，隔夜鸟花迁。

　　｜增｜张说｜庭柳余春驻，宫樱早夏催。

　　｜原｜杜甫｜摘荷纔首夏，骢马尚余春。

　　｜钱起｜花萼败春多寂寞，叶阴迎夏已清和。

　　｜宋谢伯初｜园林换叶梅初熟，池馆无人燕学飞。

　　｜苏轼｜吴国晚蚕初断叶，占城早稻欲移秧。

　　｜陆游｜采茶歌里春光老，煮茧香中夏景长。　风和柳岸吹绵后，雨足瓜畦引蔓时。　梅子生仁已带酸，楝花堕地尚微寒。

　　｜词｜

　　｜原｜明陈继儒摊破浣溪沙｜蜂欲分衙燕补巢，清和天气绿阴娇，一阵窓前风雨到，打芭蕉。　惊起幽人初睡午，茶烟缭绕出花稍，有个客来琴在背，度红桥。

　　｜叶梦得黄金缕｜睡起流莺语，掩苍苔，房栊向晓，乱红无数，吹尽残花无人问，惟有垂杨自舞，渐暖霭，初回轻暑，宝扇重寻明月影，暗尘侵，尚有乘鸾女，惊旧恨，镇如许。　江南梦断衡皋渚，看黏天，蒲菰涨绿，半空烟雨，无限楼前沧波意，谁采苹花寄取，空惆怅，兰舟容与，万里云帆何时到，送孤鸿，目断千山阻，谁为我，唱金缕。

　　｜别录｜

　　｜原｜占候｜月内有三卯宜麻，无则麦不收。月内寒主旱，谚云，黄梅寒，井底干。　谚云，有谷无谷且看四月十六，立一丈竿量月影，月当中时影过竿雨水多、没田、夏旱、人饥。长九尺，主三时雨水。八尺、七尺主雨水。六尺低田大熟，高田半收。五尺主夏旱。四尺蝗。三尺人饥。

　　｜增｜农政全书｜分龙之日，农家于是日早，以米筛盛灰藉之纸，至晚视之，若有雨点迹，则秋不熟、谷价高、人多闭粜。　谚云，二麦不怕神共鬼，只怕四月八日雨，大抵立夏后雨多便损麦，盖麦花夜吐，雨多花损。

　　｜种植｜秋王瓜、麦门冬、芝麻、萝卜、扁豆、粟、紫苏、菱、苋、小豆、丝瓜、枇杷、葱、瑞香、芡。

　　｜移植｜石菖蒲、樱桃、茄、秋海棠、茉莉、栀子、秋牡丹、枇杷、葱、翠云草、菊、芋。

　　｜压插｜玉绣球、木樨、栀子、锦葵、玉蝴蝶、木香、荼□、芙蓉。

　　｜收采｜豨莶草、白藓根、菜子、析冥子、桃、杏仁、蚕豆、柴胡、笋干、楮实、黄葵花、苍耳子、红花、蕤仁、桑椹。

　　｜整顿｜防露伤麦，翦菖蒲，锄葱、素馨，斫楮皮，埋蚕沙，伐树络麻。

　　｜田忌｜天火酉，九焦未，地火未，粪忌寅，荒芜申。

　　○五月　芒种、夏至、端午附见。

　　｜增｜礼记月令｜仲夏之月，日在东井，昏亢中，旦危中。｜注｜日月会于鹑首，而斗建午之辰也。　农乃登黍，天子乃以雏尝黍，羞以含桃，先荐寝庙，令民毋艾蓝以染。　半夏生，木堇荣。

　　｜原｜梁元帝纂要｜五月曰仲夏，亦曰暑月、皋月。

　　｜花月令｜是月也，葵赤，紫薇葩，薝卜始馨，夜合交，榴花照眼，紫椹降于桑。

　　｜增｜瓶史月表｜五月，花盟主石榴、番萱、夹竹桃。花客卿蜀葵、洛阳花、午时红。花使令川荔枝、栀子、花火、石榴、孩儿菊、一丈红、石竹花。

　　｜汇考｜

　　｜增｜周礼秋官｜仲夏斩阴木。｜注｜阴木秋冬生者，若松柏之属。

　　｜夏小正｜五月乃衣瓜｜传｜瓜者，急瓜之辞也，瓜者，始食瓜也。　初昏大火中，种黍，菽糜，煮梅，蓄兰。｜传｜大火者，心也。心中，种黍，菽糜时也。煮梅，为豆实也。蓄兰，为沐浴也。

　　｜晋书乐志｜五月之辰谓为午，午者长也、大也，言物皆长大也。　五月之管名为蕤宾，葳蕤垂下貌也，宾敬也，谓时阳气下降，阴气始起，相宾敬也。

　　｜风俗通｜五月落梅风，江准以为信风。

　　｜风土记｜五月有霖霪号为梅雨，沾衣皆败，谓之送梅雨。

　　｜岁时杂记｜仲夏多大雨名濯枝雨。

　　｜水衡记｜五月瓜蔓水，五月瓜延蔓故以名。

　　｜梦溪笔谈｜五月草木茂盛，逾于初生，故曰胜先。

　　｜赏心乐事｜五月听莺堂摘瓜，重午节泛蒲，烟波观碧芦，南湖萱花，绮互亭火笑花水，北书院采苹，鸥渚亭五色蜀葵，清夏堂杨梅丛，奎阁榴花，艳香馆林檎，摘星轩枇杷。

　　｜清闲供｜五月十三竹醉日。

　　｜芒种｜

　　｜增｜懒真子录｜陕州夏县士人乐举明远尝云，二十四气其名皆可解，独小满、芒种说者不一，仆因问之，明远曰，皆为麦也，小满四月中谓麦之气至此方小满，因未熟也，芒种五月节种，该数类之种，谓种之有芒者，麦也，至是当熟矣，仆因记周礼稻人，泽草所生，种之芒种，注云，泽草之所生，其地可种芒，种芒种稻、麦也，仆近为老农始知过五月节则稻不可种，所谓芒种五月节者，谓麦至是而始可收，稻过是而不可种也，古人名节之意，所以告农候之早晚深哉。

　　｜夏至｜

　　｜增｜周礼秋官｜柞氏掌攻草木及林麓，夏日至令刊阳木而火之。｜疏｜夏日至，谓五月夏至之日为之也。令刊阳木而火之，谓先削以去其皮乃烧之。

　　｜管子｜夏至而麦熟，天子祀太宗，其盛以麦，谷之始也。

　　｜荆楚岁时记｜夏至日食糭。取菊为灰，以止小麦橐。按干宝变化论云，朽稻为蚕，朽麦为蛱蝶，此其验乎。

　　｜风土记｜夏至前芒种后雨为黄梅雨，田家初插秧，谓之发黄梅。

　　｜端午｜

　　｜增｜玉烛宝典｜洛阳人家端午造朮羹、艾酒，以花丝作楼阁插鬓，赠遗辟瘟扇。

　　｜荆楚岁时记｜五月五日，四民并蹋百草，又有斗百草之戏。采艾为人，悬门户，以禳毒气。按宗则尝以五月五日鸡未鸣时采艾，见似人处，揽而取之，用灸有验。　是日竞渡，采杂药。

　　｜风土记｜端午烹鹜进筒糭，一名角黍，以菰叶裹黏米、栗、枣，以灰煮令熟，盖取阴阳包裹未散之象。

　　｜千金月令｜端午以菖蒲或镂或屑以泛酒。

　　｜采兰杂志｜杜羔妻赵氏，每岁端午午时取夜合花置枕中，羔稍不乐，辄取少许入酒，令婢送饮，羔即欢然，当时妇人争效之。

　　｜酉阳杂俎｜五月进五时图，五时花，施帐之上。

　　｜岁时杂记｜端午刻菖艾为小人子或葫芦形，带之辟邪。

　　｜吴中岁时记｜端午簪艾叶、榴花以辟邪。

　　｜干淳岁时记｜端午，禁中插食盘架，设天师、艾虎、意思山子数十座，五色蒲丝百草霜，以大盒三层，饰以珠翠、葵、榴、艾花。蜈蚣、蛇、蝎、蜥蜴等谓之毒虫。又以大金瓶数十，遍插葵、榴、栀子花，环绕殿阁，及分赐后妃诸阁，大珰近侍翠叶、五色葵榴、金丝翠扇、真珠百索、钗符经筒、香囊、软香龙涎佩带及紫练、白葛、红蕉之类。大臣贵邸，均被细葛，香罗、蒲丝、艾朵、彩团、巧粽之赐，而外邸节物，大率效尤焉。

　　｜熙朝乐事｜端午为天中节，家家买葵、榴、蒲、艾，植之堂中，或采百草以治药品。

　　｜东京梦华录｜端午节物，百索艾花，银样鼓儿花，花巧画扇，香糖果子，糭子、白团、紫苏、菖蒲、木瓜，并皆葺切，以香药相和，用梅红匣子盛裹，自五月一日及端午前一日，卖桃、柳、蒲叶、葵花、佛道艾，次日家家铺陈于门首，与糭子、五色水团、茶、酒供养，又钉艾人于门上，士庶迎相宴赏。

　　｜岁华纪丽谱｜五月五日宴大慈寺设厅，医人鬻艾，道人卖符，朱索，彩缕，长命辟灾之物，筒饭，角黍，莫不咸在。

　　｜辽志｜五月五日午时，采艾叶与绵相和，絮衣七事，国主着之，臣僚各赐艾衣三事，国主及臣僚饮宴，渤海厨子进艾糕，各点大黄汤下，北呼此时为讨赛离。又以杂丝或绿结合欢索，缠于臂膊，妇人进长命缕，宛转皆为人像，带之。

　　｜集藻｜

　　｜文散句｜

　　｜原｜魏文帝与吴质书｜蕤宾纪时，景风扇物，天气和暖，众果具繁。

　　｜梁昭明太子锦带书｜麦陇移秋，桑律渐暮，莲花泛水，艳如越女之腮，苹叶漂风，影乱秦台之镜，炎风以之扇户，暑气于是盈楼，冻雨洗梅树之中，火云烧桂林之上。

　　｜五言古诗｜

　　｜增｜周庾信奉和夏日应令｜朱帘卷丽日，翠幕蔽重阳，五月炎气蒸，三时刻漏长，麦随风里熟，梅逐雨中黄，开冰带井水，和粉杂生香，衫含蕉叶气，扇动竹花凉，早菱生软角，初莲开细房，愿陪仙鹤举，洛浦听笙簧。

　　｜宋陆游时雨｜时雨及芒种，四野皆插秧，家家麦饭羹，处处菱歌长，老我成惰农，永日付竹床，衰发短不栉，爱此一雨凉，庭木集奇声，架藤发幽香，莺衣湿不去，劝我持一觞，即今幸无事，海际皆农桑，野老固不穷，击壤歌虞唐。

　　｜七言古诗｜

　　｜增｜宋陆游怡斋｜东湖仲夏草树荒，屋古无人亭午凉，萱房微呀不见日，笋箨自解时吹香，野藤蟠屋入窓罅，湿菌扶踈生屋梁，跨沟数椽最幽翳，涨水及槛雨败墙，静涵青苹舞藻荇，闲立白鹭浮鸳鸯，芙蕖虽瘦亦弥漫，照眼翠盖遮红妆，水纹珍簟欲卷却，团团素扇懒复将，天风忽送塔铃语，唤觉清梦游潇湘。

　　｜五言律诗｜

　　｜御制午日｜令序当重午，南台日正中，玉阶鸣瀑水，瑶轸奏熏风，菖叶浮杯绿，榴花照槛红，临流看竞渡，转忆济川功。

　　｜途次端午｜蕤宾逢夏律，午日俯澄流，黄鸟林中变，新蒲岸外稠，宫筵传彩糭，仙酒泛丹榴，遥忆蓬莱上，垂杨荫御沟。

　　｜增｜宋陆游重五｜重五山村好，榴花忽已繁，糭包分两髻，艾束着危冠，旧俗方储药，赢躯亦点丹，日斜吾事毕，一笑向杯盘。

　　｜七言律诗｜

　　｜原｜唐李德裕岭南道中｜岭水争分路转迷，桄榔椰叶暗蛮溪，愁冲毒雾逢蛇草，畏落沙虫避燕泥，五月畬田收火米，三更津吏报潮鸡，不堪肠断思乡处，红槿花中越鸟啼。

　　｜增｜元成廷珪夏日过万蓬庵｜爱汝东庵暑气薄，解衣盘礡坐苺苔，一林绿竹尽可数，五月白莲犹未开，捉尘谈禅知独徃，买鱼沽酒待重来，沧江日落山更好，且放轻舟缓缓回。

　　｜明虞堪午日访沈元圭席上次韵｜一帘葵锦烂晴霞，五色丝虹映臂纱，玄药自消头上雪，绛榴谁插鬓边花，茶烹石鼎从施禁，诗写蛮笺学破邪，不是西山黄石叟，难逢东老地仙家。

　　｜原｜何景明午日｜五月五日天气鲜，艾叶榴花对眼前，乡土岁时殊不恶，闾阎风俗自堪怜，邻人角黍能相送，野老蒲觞得共传，回首十年车马地，每逢佳节泪潸然。

　　｜文征明仲夏有怀｜五月江南樱笋残，踈花吹尽绿漫漫，雨来却及梅黄候，春去犹余麦秀寒，白日幽深苑屋静，野情萧散苎袍宽，美人何处经时别，满耳新蝉独倚阑。

　　｜五言绝句｜

　　｜增｜宋苏轼端午皇帝阁帖子词｜采秀撷羣芳，争储百药良，太医初荐艾，庶草验蕃昌。

　　｜皇太妃合端午帖子词｜雨细方梅夏，风高已麦秋，应怜百花尽，绿叶暗红榴。

　　｜太皇太后合端午帖子词｜日永蚕收簇，风高麦上场，朝来藉田令，菰黍献时芳。

　　｜夫人合端午帖子词｜肃肃槐庭午，沉沉玉漏稀，皇恩乐佳节，斗草得珠玑。

　　｜六言绝句｜

　　｜增｜宋鼌补之仲夏即事｜红葵有雨长穗，青枣无风压枝，湿础人沾汗际，蒸林禅烈号时。

　　｜七言绝句｜

　　｜增｜宋王安石五月与和叔同游齐安｜缫成白雪桑重绿，割尽黄云稻正青，他日玉堂挥翰手，芳时同此赋林垧。

　　｜苏轼皇太后合端午帖子词｜秘殿扶踈夏木深，雨余初有一蝉吟，应将嬴女乘鸾扇，更助南风长棘心。　上林珍木暗池台，蜀产吴包万里来，不独盘中见卢橘，时于糭里得杨梅。

　　｜皇太妃合端午帖子词｜玉盆沈李滟清泉，金鸭嘘空袅细烟，自有梧楸障畏日，仍欣麦黍报丰年。

　　｜陆游重午｜叶底榴花蹙绛缯，街头初卖苑池冰，世间各自有时节，萧艾着冠称道陵。

　　｜原｜僧道潜临平道中｜春蒲猎猎弄轻柔，欲立蜻蜓不自由，五月临平山下路，藕花无数满汀洲。

　　｜增｜金赵秉文夏至｜玉堂睡起苦思茶，别院铜轮碾露芽，红日转阶帘影薄，一双蝴蝶上葵花。

　　｜马定国村居｜五月南风化蟪蛄，野塘晚笋未成蒲，柽花落尽红英细，沙渚鸳鸯半引雏。

　　｜元乃贤月湖竹枝词｜五月荷花红满湖，团团荷叶绿云扶，女郎把钓水边立，折得柳条穿白鱼。

　　｜诗散句｜

　　｜原｜唐李白｜火火五月中，景风从南来，数枝石榴发，一丈荷花开。　五月梅始黄，蚕稠桑柘空。　山花异人间，五月雪中白。

　　｜增｜宋李邦直｜艾叶成人后，榴花结子初。

　　｜唐陈羽｜池上楼台五月凉，百花开罢水芝香。

　　｜方干｜长潭五月来冰气，孤桧中宵学雨声。

　　｜宋章得象｜五日看花怜并蔕，今朝斗草正宜男。　花阴转午清风细，玉燕钗头艾虎轻。

　　｜陆游｜瓜蔓水生初抹岸，梅黄雨细欲遮楼。

　　｜戴复古｜海榴花上雨萧萧，自切菖蒲泛浊醪。

　　｜元周权｜人家绿艾端阳节，天气黄梅雨细时。

　　｜顾瑛｜梧竹一庭凉欲雨，池台五月气涵秋。

　　｜明唐顺之｜榴吐千花承雨盖，蓂开五叶拂瑶墀。

　　｜唐韩翃｜寒水浮瓜五月时。

　　｜薛能｜槐柳阴阴五月天。

　　｜宋王珪｜瑶墀九御荐菖华。

　　｜秦观｜菡萏吹风五月秋。

　　｜章得象｜菖蒲泛酒尧樽绿。

　　｜元马士熙｜曲阑五月樱桃红。

　　｜词｜

　　｜原｜宋苏轼阮郎归｜绿槐高柳咽新蝉，熏风初入弦，碧纱窓下水沈烟，碁声惊昼眠。　微雨过，小荷翻，榴花开欲然，玉盆纤手弄清泉，琼珠碎又圆。

　　｜吴礼之喜迁莺｜梅霖初歇，正绛色海榴，争开佳节，角黍包金，香蒲切玉，是处玳筵罗列，斗巧已输年少，玉腕彩丝双结，舣画舫，见龙舟两两，波心齐发。　奇绝，难画处，激起浪花，翻作湖间雪，画鼓轰雷，红旗掣电，夺罢锦标方彻，望中水天日暮，犹自珠帘高揭，棹归晚，载荷香十里，一钩新月。

　　｜增｜刘克庄贺新郎｜思远楼前路，望平堤，十里湖光，画船无数，绿盖盈盈红粉面，叶底荷花解语，斗巧结，同心双缕，尚有经年离别恨，一丝丝，总是相思处，相见也，又重午。　清江旧事传荆楚，叹人情千载如新，尚沈菰黍，且尽樽前今日醉，谁肯独醒吊古，泛几盏，菖蒲绿醑，两两龙舟争竞渡，奈珠帘暮卷西山雨，看未足，怎归去。

　　｜别录｜

　　｜原｜占候｜博雅｜月内有三卯宜稻及大小豆，无则宜早豆。　五月大，种瓜不下。五月小，种秧必须早。　五月小，瓜果吃不了。

　　｜田家五行志｜夏至在月初主雨水调，谚云，夏至端午前，坐了种田年。夏至在月中，耽阁粜米翁。　夏至值甲寅、丁卯，粟贵。　朔日值芒种，六畜灾。值夏至，冬米大贵。　十日得辰，早禾半收，十一日得辰，五谷不收。

　　｜岁时记｜夏至在初二、三主米麦贵，初五米贵，谚云，夏至连端午，家家卖儿女。初七、八米麦平，二十大饥，上旬米贱。中旬大丰米大贱。末旬大歉米大贵。

　　｜便民图纂｜五月暴热之时，看窠草忽自枯死，主有水。

　　｜种植｜晚大豆、夏萝卜、黑豆、黄豆、晚菘菜、赤豆、菉豆、瓜。

　　｜移植｜枇杷、月季、荼□、蔷薇、木香、樱桃、石榴、锦带、棠棣、玉堂春、西河柳、橘、瑞香、宝香、素馨、剪春罗、竹、橙。

　　｜收采｜菖蒲、蒜台、麦、诸菜子、马齿苋、青葙子、卷柏、藤花、苋、天茄、苖、白花菜、大小蓟、旋覆花、红花、萱花、杜仲、蛇床子、马兰子、酸浆草、黄柏、槐花、浮萍、蒲公英、益母草、车前子、金银花、天麻、艾、水仙根、豨莶草、罂粟子、麻黄、泽泻。

　　｜整顿｜割苎麻，斫桑枝，粪桑，采练葛。

　　｜制用｜金门岁节｜重午日午时有雨，则急砍一竹，竹节中必有神水，沥取和獭肝为圆，治心块腹聚等病。

　　｜田忌｜天火子，地火酉，荒芜巳，九焦卯，粪忌午。

　　○六月　伏附见。

　　｜增｜礼记月令｜季夏之月，日在柳，昏火中，旦奎中。｜注｜日月会于鹑火，而斗建未之辰也。　温风始至。　命泽人，纳材苇。　树木方盛，命虞人，入山行木，毋有斩伐。

　　｜原｜花月令｜是月也，萱宜男，凤仙来仪，菡萏百子，凌宵登，茉莉来宾，玉簪搔头。

　　｜增｜瓶史月表｜六月，花盟主莲花、玉簪、茉莉。花客卿百合、山丹、山矾、水木樨。花使令锦葵、锦灯笼、长鸡冠、仙人掌、赪桐、凤仙花。

　　｜汇考｜

　　｜原｜诗幽风｜六月食郁及薁。

　　｜增｜夏小正｜六月煮桃。｜传｜桃也者，拖桃也，拖桃也者，山桃也，煮以为豆实也。

　　｜晋书乐志｜六月之辰谓之未，未者，味也，言时万物向成，有滋味也。　六月之管名为林锺，林者，林茂也，谓时物茂盛于野也。

　　｜云仙杂记｜房寿六月召客，坐湘竹簟，凭狐文几，编香藤为俎，刳椰子为杯，捣莲花制碧芳酒，调羊酪造含风酢，皆凉物也。

　　｜内观日疏｜六月廿四日为观莲节，鼌采与其夫各以莲子馈遗为欢。

　　｜梦溪笔谈｜六月万物小盛，故曰小吉。

　　｜暇日记｜六月山矾水。

　　｜赏心乐事｜六月，苍寒堂后碧莲，碧宇竹林避暑，芙蓉池赏荷，花约斋夏菊，清夏堂新荔枝，霞川食桃。

　　｜吴郡记｜荷花荡在葑门之外，每年六月廿四日游人最盛，画舫云集，露帏则千花竞笑，举袂则乱云出峡，挥扇则星流月映，闻歌则雷辊涛趋，苏人游冶之盛，至是日而极矣。

　　｜伏｜

　　｜原｜四民月令｜初伏荐麦瓜于祖祢。

　　｜东京梦华录｜都人最重三伏，盖六月中别无时节，徃风亭水榭，峻宇高楼，雪槛氷盘，沈李浮瓜，流杯曲沼，苞鲊新荷，远迩笙歌，通夕始罢。

　　｜增｜清闲供｜六月初伏荐麦瓜，中伏碧筒劝竹筱饮，二十四日莲诞。

　　｜集藻｜

　　｜文散句｜

　　｜原｜梁昭明太子锦带书｜三伏渐终，九夏将谢，萤飞腐草，光浮帐里之书，蝉噪繁柯，影入机中之鬓，濯枝迁潦，湓芳槿茂而发荣，山土焦流，金海水沸而漂烁。

　　｜五言古诗｜

　　｜增｜宋鼌补之夏季｜夏季百果繁，兔葵亦成实，独有野石榴，幽花时熠熠，熠熠非独好，芳荣赖午日，翩翩彼白蜨，髣髴麤采挹，睡余起对此，嘉兴亦萧瑟，良非阡陌丽，敢竞阳春出，无言以成蹊，上愧桃李质，幸当饱霜余，万颗富君室。

　　｜七言古诗｜

　　｜增｜宋蔡襄甲辰初伏快雨凉风昼眠初觉庭前小栏花木各有意气效栢梁体｜闰夏天气热焰烘，崇朝快雨随清风，昼轩梦觉开前栊，画栏花草意气雄，侧枕遥闻数异同，如此微物烦化工，盍各言尔之所从，繁葩富艳生朱红川海棠，枯条大蕋千万重绯桃，修干点缀赤日中蜀葵，蠲去忧忿谁与功萱草，采摘烹煮袪烦胸百合，秋霜巨实垂如瓮木瓜，横柯远引交加丛红玫瑰，叶抽绿剑端黄茸山姜，直立开披泉货通金钱，迭绕翠羽翻蚪龙薜荔，误入畦町非余公□麻，助涤渴肺思匪躬麦门冬，物物自名词不穷，愿当我意乃汝容，负汝不饮惭衰翁。

　　｜欧阳修初伏日招王几道小饮｜北园数亩宫墙下，嗟我官居如传舍，滹沱北渡马踏氷，西山病归花已谢，落英不见空绕树，细草初长犹可藉，空园一锁不复窥，不觉芳蹊繁早夏，隔墙时时闻好鸟，如得嘉客听清话，今朝试去绕园寻，绿李横枝碍行马，蒲萄忆见初引蔓，翠叶阴阴还满架，红榴最晚子已繁，犹有残花藏叶罅，人生有酒复何求，官事无了须偷暇，古云伏日当早归，况今着令许休假，能来解带相就饮，为子埽月开风榭。

　　｜七言律诗｜

　　｜原｜唐王维积雨辋川庄作｜积雨空林烟火迟，蒸梨炊黍饷东菑，漠漠水田飞白鹭，阴阴夏木啭黄鹂，山中习静观朝槿，松下清斋折露葵，野老与人争席罢，海鸥何事更相疑。

　　｜增｜宋韩琦六月六日雨后过岳庙游从封寺观稼｜暑雨频经信宿休，近郊方出释潜忧，虽妨麦始二停获，且见苗知一半收，神岳怖民藏电雹，老松凭寺偃蛟虬，佳游况遇从丰谶，好饰千仓待有秋。

　　｜七言绝句｜

　　｜原｜宋苏轼西湖｜毕竟西湖六月中，风光不与四时同，接天莲叶无穷碧，映日荷花别样红。

　　｜诗散句｜

　　｜增｜宋苏轼｜遶郭荷花一千顷，谁知六月下塘春。

　　｜元龚璛｜六月凉如冰熨齿，枇杷移阴碧书几。

　　｜梁庾信｜六月蝉鸣稻。

　　｜词｜

　　｜原｜明陈继儒浪淘沙｜风雨霎时晴，荷叶青青，双鬟捧着小红灯，报道绿纱廊底下，蕉月分明。　枕簟嫩凉生，茉莉香清，兰花新吐百余茎，扑得流萤飞去也，团扇多情。

　　｜别录｜

　　｜原｜占候｜六月无蝇主米价平，谚云，六月无蝇，新旧相登。　三伏宜热，谚云，六月不热五谷不结，盖当槁稻之时，又当下壅晴热，则苗旺，凉雨则苗没，立秋在晦早稻迟。

　　｜种植｜秋赤豆、秋菉豆、豇豆、萝卜、胡萝卜、素馨、芥菜、晚瓜、蔓青、小蒜。

　　｜壅培｜麦冬、橙、芋、韭、橘。

　　｜灌溉｜菊、牡丹、芍药、茉莉。

　　｜收采｜花椒、苎、竹、青箱子、紫草、槐花、藕、天仙子、莲须、莲花、松香、杜仲、凤仙花、茎菱科、苜蓿、莲房、茅根、干漆、藿香、白芷、葛、苋菜、苇草、菌、郁李根、野白荠、地踏菜、灯草、旋覆花、眼子菜、泽泻。

　　｜整顿｜锄竹园，沤麻，耕麦地。

　　｜制用｜洽闻记｜日济国西南海上有三岛，各相去数十里，其岛出黄漆，似中夏漆树，彼土六月，破树腹取汁，以漆器物，若黄金，其光夺目。

　　｜田忌｜天火卯，九焦子，粪忌子，地火巳，荒芜辰。

　　御定佩文斋广群芳谱卷四

　　●御定佩文斋广群芳谱卷五

　　　天时谱

　　　　○秋

　　｜增｜礼记乡饮酒义｜西方者秋，秋之为言，愁也。

　　｜尔雅｜秋为白藏。｜注｜气白而收藏。　秋为收成。

　　｜尸子｜西方为秋，秋，肃也，万物莫不礼肃也。

　　｜原｜梁元帝纂要｜秋曰三秋、九秋、素秋、素商、高商。天曰旻天。风曰商风、素风、凄风、高风、凉风、激风、悲风。景曰朗景、澄景、清景。时曰凄辰、霜辰。节曰素节、商节。草曰荒草。木曰疏木、衰林、霜柯、霜条。

　　｜汇考｜

　　｜原｜易兑卦｜兑正秋也，万物之所说也。

　　｜诗小雅｜秋日凄凄，百卉具腓。

　　｜增｜管子｜秋至而禾熟，天子用祀于大惢。

　　｜淮南子｜秋风下霜，倒生挫伤。｜注｜草木首地而生，故曰倒生，挫伤者，凋落也。　秋畜疏食。｜注｜菜蔬曰疏，谷食曰食。

　　｜三统历说｜秋为阴中，万物以成。

　　｜原｜羯鼓录｜明皇制秋风高曲，每奏之，则清风徐来，夜叶交坠。

　　｜增｜清闲供｜秋时晌午，用莲房洗砚，理茶具，拭梧竹，午后戴白接篱，着隐士衫，望红树叶落，得句题其上，薄暮焚香，壅菊。

　　｜集藻｜

　　｜文赋散句｜原｜楚屈原九歌｜袅袅兮秋风，洞庭波兮木叶下。

　　｜宋玉九辨｜悲哉，秋之为气也，萧瑟兮，草木摇落而变衰，憭栗兮，若在远行，登山临水兮，送将归，泬□兮，天高而气清，寂寥兮，收潦而水清。　皇天平分四时兮，窃独悲此凛秋，白露既下降百草兮，奄离披此梧楸。

　　｜汉东方朔七谏｜秋草荣其将实兮，微霜下而夜降，商风肃而害生兮，百草育而不长。

　　｜晋潘岳秋兴赋｜耕东皋之沃壤兮，输黍稷之余税，泉涌湍于石间兮，菊扬芳乎崖涘。

　　｜湛方生秋夜赋｜悲九秋之为节，物凋悴而无荣，岭颓鲜而陨绿，木倾柯而落英。

　　｜宋沈勃秋羁赋｜菊图缛于园沼，橘倒饰于池侧，草改貌而倾蕡，林伐状而摇蒂，潭敛气而威荷，露危光而严蕙。

　　｜梁元帝秋兴赋｜洞庭之叶初下，塞外之草前衰。

　　｜秋风摇落辞｜秋风起兮寒雁归，寒蝉鸣兮秋草腓，萍青兮水澈，叶落兮林稀，翠为盖兮玳为席，兰为室兮金作扉，水周兮曲堂，花交兮洞房，树参差兮密稍紫，荷纷披兮疏且黄。

　　｜唐王勃秋夜山亭宴集序｜红苹绿荇，亘渚连翘，玉带瑶华，分栏间植，池帘夕敞，香牵十步之风，岫幌宵搴，气袭三危之露。

　　｜李白悲清秋赋｜荷花落兮江色秋，风袅袅兮夜悠悠，临穷溟以有羡，思钓鳌于沧州。

　　｜刘禹锡秋声赋｜松竹含韵，梧楸早脱，惊绮疏之晚吹，坠碧砌之凉月。

　　｜黄淊秋色赋｜踆乌减赫，顾兔添明，池上落红蕖之态，烟中吟玉笛之声，泰华峰高，染莲花而翠活，湘川树老，换枫叶以丹生，愈碧高山，偏清汉水，松柏风高兮岁寒出，梧桐蝉急兮烟翠死。

　　｜五言古诗｜

　　｜原｜晋江逌咏秋｜祝融解炎辔，蓐收起凉驾，高风催节变，凝露督物化，长林悲素秋，茂草思朱夏，鸣雁薄云岭，蟋蟀吟深榭，寒蝉向夕号，惊飙激中夜，感物增人怀，凄然无欣暇。

　　｜宋刘铄秋歌｜旻天清且高，秋风发初凉，白露下微津，明月流素光，凝烟泛城阙，凄风入轩房，朱华先零落，绿草就芸黄，纤罗还笥箧，轻纨改衣裳。

　　｜鲍照咏秋｜秋兰徒晚绿，流风渐不亲，飙我垂罳幕，惊此梁上尘，沉阴安可久，丰景将遂沦，何由忽灵化，暂见别离人。

　　｜增｜周庾信秋日｜苍茫望落景，羁旅对穷秋，赖有南园菊，残花足解愁。

　　｜原｜庾信游昆明池｜秋光丽晚天，鹢舸泛中川，密菱障浴鸟，高荷没钓船，碎珠萦断菊，残丝绕折莲，落花摧十酒，栖鸟送一弦。

　　｜唐太宗度秋｜夏律昨留灰，秋箭今移晷，峨嵋岫初出，洞庭波渐起，桂白发幽岩，菊黄开灞涘，运流方可叹，含毫属微理。

　　｜增｜李白秋思｜春阳如昨日，碧树呜黄鹂，芜然蕙草暮，飒尔凉风吹，天秋木叶下，月冷莎鸡悲，坐愁群芳歇，白露凋华滋。

　　｜王昌龄秋兴｜日暮西北堂，凉风洗修木，着书在南窗，门馆常肃肃，苔草延古意，视听转幽独，或问余所营，刈黍就寒谷。

　　｜白居易早秋曲江感怀｜离离暑云散，袅袅凉风起，池上秋又来，荷花半成子，朱颜易销歇，白日无穷已，人寿不如山，年光急于水，青芜与红蓼，岁岁秋相似，去岁此悲秋，今我复来此。

　　｜新秋｜西风飘一叶，庭前飒已凉，风池明月水，衰莲白露房，具奈江南夜，绵绵自此长。

　　｜温庭筠秋日｜爽气变昏旦，神皋遍原隰，烟华久荡摇，石涧仍清急，柳闇山犬吠，蒲流水禽立，菊花明欲迷，枣叶光如湿，天籁思林岭，车压倦都邑，诪张夙所违，悔吝何由入，芳草秋可藉，幽泉晓堪汲，牧羊烧外呜，林果雨中拾，复此遂闲旷，翛然脱羁絷，田收鸟雀喧，气肃龙蛇蛰，佳节足丰穰，良朋阻游集，沉机日寂寥，葆素常呼吸，投迹倦攸往，放怀志所执，良时有东菑，吾将事蓑笠。

　　｜宋欧阳修秋晚凝翠亭｜黄叶落空城，青山绕官廨，风云凄已高，岁月惊何迈，陂田寒未收，野水浅生派，晴林紫榴折，霜日红梨晒，萧踈喜竹劲，寂寞伤兰败，丛菊如有情，幽芳慰孤介，嘉客日可携，寒醅美新醡，登临无厌频，冰雪行即届。

　　｜司马光秋意三首｜槐花满庭除，籍籍不可扫，稍疏邵平瓜，渐熟王阳枣，失时团扇弃，新进祫衣好，日暮益愁思，寒螀起幽草，忽闻秋兴篇，叹赏几绝倒。　端居倦烦暑，园圃久不窥，雨余秋气新，红叶生紫梨，形骸得萧散，不知环堵卑，何能效流俗，把酒须菊枝，登高已可醉，四野青云垂。　弱植生川泽，托根北堂后，昔时青春姿，扶疏映轩牖，风霜日消落，憔悴复何有，蠹穿枯节断，雨渍虚心朽，幸不夭天年，犹得胜凡柳。

　　｜陆游秋花叹｜秋花如义士，荣悴相与同，岂比轻薄花，四散随春风，黄菊抱残枝，寂寞卧寒雨，拒霜更可怜，和蒂浮烟浦，古来结交意，正要共死生，读我秋花诗，可代丹鸡盟。

　　｜原｜明冯琦秋夜简敬承公亮｜秋色遽如许，客心郁未安，微微日影薄，肃肃天宇宽，高风下木叶，零露被崇兰，四气自斡运，谁为衰盛端，朱华曾几何，素萼忽已残，楚楚松柏姿，凌风以自完，愿言附高节，与君同岁寒。

　　｜七言古诗｜

　　｜原｜唐无名氏秋｜月色驱秋下穹昊，梁间燕语辞巢蚤，古苔凝紫贴瑶阶，露槿啼红堕江草，越客羁魂挂长道，西风欲揭南山倒，粉娥恨骨不胜衣，映门楚碧蝉声老。

　　｜增｜宋邵雍秋日饮后晚归｜水竹园林秋更好，忍把芳樽容易倒，重阳已过菊方开，多情不学年光老，云阴不动柳条低，风递轻寒梧叶槁，无涯逸与不可收，马蹄慢踏天街草。

　　｜元何中山民乐｜空山一夜生新雨，凉起赏心千万绪，扇团自守不依人，桐叶知几寻脱路，隔陇笑谈杂樵牧，临流宾从惟鸥鹭，旋庖芦菔美胜酥，精淅新杭香满户，山中之乐谁得知，我独知之来何为，青林红树人烟湿，护得金橙密处垂。

　　｜五言律诗｜

　　｜御制禁园秋霁｜树冷催蝉咽，荷疏表影长，深秋残暑气，微爽待高阳，户外远尘迹，园中多蕙香，溶溶新雨霁，吟乏愧成章。

　　｜增｜唐太宗秋日翠微宫｜秋光凝翠岭，凉吹肃离宫，荷疏一盖缺，树冷半惟空，侧阵移鸿影，圆花钉菊丛，摅怀俗尘外，高眺白云中。

　　｜秋日二首｜菊散金风起，荷疏玉露圆，将秋数行雁，离夏几林蝉，云凝愁半岭，霞碎缬高天，还似成都望，直见峨睂前。　爽气澄兰沼，秋风动桂林，露凝千片玉，菊散一丛金，日岫高低影，云空点缀阴，蓬瀛不可望，泉石且娱心。

　　｜王维山居秋暝｜空山新雨后，天气晚来秋，明月松间照，清泉石上流，竹喧归浣女，莲动下渔舟，随意春芳歇，王孙自可留。

　　｜原｜李白秋登宣城谢朓北楼｜江城如画里，山晓望晴空，两水夹明镜，双桥落彩虹，人烟寒橘柚，秋色老梧桐，谁念北楼上，临风怀谢公。

　　｜包佶秋日过徐氏园林｜回塘分越水，古树积吴烟，埽竹催铺席，垂萝待系船，鸟窥新罅栗，龟上半欹莲，屡入忘归地，长嗟俗事牵。

　　｜增｜白居易答刘戒之早秋别墅见寄｜凉风木槿篱，暮雨槐花枝，并起新秋思，为得故人诗，避地鸟择木，入朝鱼在池，城中与山下，喧静闇相思。

　　｜许浑早秋｜遥夜泛清瑟，西风生翠萝，残萤委玉露，早雁拂金河，高树晓还密，远山晴更多，淮南一叶下，自觉老烟波。

　　｜雍陶和刘补阙秋园寓兴｜水木多阴冷，池塘秋意多，庭风吹故叶，阶露净寒莎，愁雁窥灯语，情人见月过，砧声听已别，虫响复相和。　闭门无事后，此地即山中，但觉鸟声异，不知人境同，晚花开为雨，残果落因风，独坐还吟酌，诗成酒已空。　秋色庭芜上，清朝见露华，疏篁抽晚笋，幽药吐寒芽，引水新渠净，登台小径斜，人来多爱此，萧爽似仙家。　禁掖朝回后，林园胜赏时，野人来辨药，庭鹤往看棋，晚日明丹枣，朝霜润紫梨，还因重风景，犹自有秋诗。

　　｜郑谷郊野｜蓼水菊篱边，新晴有乱蝉，秋光终寂寞，晚醉自留连，野湿禾中露，村闲社后天，题诗满红叶，何必浣花笺。

　　｜宋邵雍秋夜｜浮云一消散，星斗粲长天，碧藓坠丹果，清香生白莲，体凉犹衣葛，耳静已无蝉，坐久群动息，秋空唯寂然。

　　｜欧阳修秋郊晓行｜寒郊桑柘稀，秋色晓依依，野烧侵河断，山鸦向日飞，行歌采樵去，荷锸刈田归，秫酒家家熟，相邀白竹扉。

　　｜陆游新秋｜秋气入清茄，旗亭酒可赊，长歌穿小市，短帽插幽花，溪女留新蟹，园公饷晚瓜，谁知闲老子，解作醉生涯。

　　｜金赵沨秋郊晚望｜桃竹犹堪杖，幽寻兴颇嘉，池荷能几叶，篱菊不多花，地坼成龟兆，林枯出犬牙，村农庆丰岁，社鼓已三挝。

　　｜师拓曲江秋望｜山远嶂重出，野平天四围，凉风芡实坼，久雨藕花肥，水阔渔舟小，天长去鸟微，紫蒲行处有，采采莫盈衣。

　　｜元德明山中秋夕｜黄卷存余习，青灯共晚凉，只知书味永，不觉鬓丝长，老桧千年物，幽兰一国香，平生陶靖节，此夕邈相望。

　　｜明仁宗江楼秋望｜远碧接天涯，登临景自佳，苹洲晴亦雪，枫岸昼常霞，落雁过前浦，浮鸥傍浅沙，竹篱高晒网，茅屋是渔家。

　　｜秋风｜玉律转清商，金飙送晚凉，轻飘梧叶坠，暗度桂花香，月下生林籁，天边展雁行，吹嘘禾黍熟，万顷似云黄。

　　｜原｜张祥鸢秋望｜快阁临飞鸟，遥天入断峰，白云山面面，红叶树重重，空翠当杯落，晴光刺眼浓，愿言随楚客，木末采芙蓉。

　　｜七言律诗｜

　　｜增｜唐温庭筠郊居秋日｜稻田凫雁满晴沙，钓渚归来一迳斜，门带果林招邑吏，井分蔬圃属邻家，皋原寂历垂禾穗，桑竹参差映豆花，自笑谩怀经世策，不将心事许烟霞。

　　｜原｜赵嘏长安秋夕｜云物凄凉拂曙流，汉家宫阙动高秋，残星几点雁横塞，长笛一声人倚楼，紫艳半开篱菊静，红衣落尽渚莲愁，鲈鱼正美不归去，空戴南冠学楚囚。

　　｜韦庄秋日早行｜上马萧萧襟袖凉，路穿禾黍绕宫墙，半山残月露华冷，两岸野风莲萼香，烟外驿楼红隐隐，渚边云树暗苍苍，行人自是心如火，兔走鸟飞不觉长。

　　｜增｜元何中秋怀｜采采苹花可偑香，依依橘柚未全黄，人行塞北非征戍，雁过江南有稻粱，短笛疏钟来别浦，乱鸦飞鹜过斜阳，西风扰扰知何似，看见黄花满地霜。

　　｜明陆树声｜独怜秋色倍清幽，花月娟娟夜气浮，满院风飘香欲散，一天云净影交流，光摇皓魄庭如水，寒染霜葩玉作球，把酒啜英夸二美，赏心还以继前修。

　　｜五言排律｜

　　｜增｜唐太宗秋日即事｜爽气浮舟阙，秋光澹紫宫，衣碎荷疏影，花明菊点丛，袍轻低草露，盖侧舞松风，散岫飘云叶，迷路飞烟鸿，砌冷兰凋佩，闺寒树殒桐，别鹤栖琴里，离猿啼峡中，野落飞星箭，弦虚半月弓，芳菲夕雾起，暮色满房栊。

　　｜卢照邻山林休日田家｜归休乘暇日，馌稼返秋场，径草疏王彗，岩枝落帝桑，耕田虞讼寝，凿井汉机忘，戎葵朝委露，齐枣夜含霜，南涧泉初冽，东篱菊正芳，还思北窗下，高卧偃羲皇。

　　｜五言绝句｜

　　｜增｜唐王绩秋夜喜遇王处士｜北场芸藿罢，东皋刈黍归，相逢秋月满，更值夜萤飞。

　　｜原｜李白绿水曲｜绿水明秋月，南湖采白苹，荷花娇欲语，愁杀荡舟人。

　　｜钱珝江行｜万木已清霜，江边村事忙，故溪黄稻熟，一夜梦中香。

　　｜七言绝句｜

　　｜原｜唐吴融凉思｜松间小槛接波平，月淡烟沉暑气清，半夜水禽栖不定，绿荷风动露珠倾。

　　｜增｜李商隐到秋｜扇风淅沥箪流离，万里南云滞所思，守到清秋还寂寞，叶丹苔碧闭门时。

　　｜宋秦观秋辞二首｜云惹低空不更飞，班班红叶欲辞枝，秋光未老仍微暖，恰似梅花结子时。　无数青莎绕玉阶，夕阳红浅过墙来，西风莫道无情思，未放芙蓉取次开。

　　｜范成大秋日｜碧芦青柳不宜霜，染作沧洲一带黄，莫把江山夸北客，冷云寒水更荒凉。

　　｜陆游秋怀｜园丁傍架摘黄瓜，村女沿篱采碧花，城市尚余三伏热，秋光先到野人家。

　　｜金高士谈杨休烈村居｜篱落牵牛放晚花，西风吹落满人家，闭门久雨青苔滑，时见鸳鸯下白沙。　柿叶经霜菊在溪，天寒落日见鸡栖，西家有客篘新酒，红叶萧萧盖芋畦。

　　｜赵元秋日｜禾穗累累豆角稠，嵩前村落太平秋，熙熙多少丰年意，都在农家社案头。

　　｜元郭钰秋辞｜鹤认琪花欲下迟，蓬莱仙客遣催诗，情深写到相思处，秋露芙蓉开满池。

　　｜明世宗秋日即事｜拂暑金风动衮裳，满天商吹助新凉，农家万宝收成后，十里遥闻禾黍香。

　　｜陈继儒｜草绿苹香縠水纹，秋山寂寂冷斜曛，庭前双桂窗留影，时宿寒鸦与断云。　秋老江濒漾夕空，萧萧枫叶挂疏红，那知三泖清秋思，偏寄芦花一寺中。

　　｜诗散句｜

　　｜增｜宋鲍照｜气交蓬门疏，风数园草残。

　　｜梁简文帝｜池莲翻罢叶，露筱生寒条。

　　｜萧悫｜芙蓉露下落，杨柳月中疏。

　　｜周王褒｜苑寒梨树紫，山秋菊叶黄。

　　｜庾信｜残秋欲屏扇，余菊尚浮杯。

　　｜唐太宗｜露结林疏叶，寒轻菊吐滋。　霜翦凉地蕙，风捎幽渚荷。

　　｜卢照邻｜穷巷秋风叶，空庭寒露枝。

　　｜李义府｜关树凋凉叶，塞草落寒花。

　　｜张说｜汀葭变秋色，津树入寒烟。

　　｜苏颋｜落晖隐桑柘，秋原被花实。

　　｜李峤｜梧桐稍下叶，山桂欲开花。

　　｜李白｜一为沧浪客，十见红渠秋。

　　｜张均｜洲白芦花吐，园红柿叶稀。

　　｜尹□□｜风秋树色杂，苔古石文斑。

　　｜司空曙｜花酣莲报谢，叶在柳呈疏。

　　｜韩翃｜兼葭露下晚，菡萏水中秋。　风翦荷衣碎，霜迎栗鏬开。

　　｜李商隐｜秋应为红叶，雨不厌青苔。　桐槿日零落，雨余方寂寥。

　　｜温庭筠｜江馆白苹夜，水关红叶秋。

　　｜李咸用｜柳叶飘干翠，枫枝撼碎红。　数花篱菊晚，片叶井梧秋。

　　｜许浑｜苇花迷夕棹，梧叶散秋砧。

　　｜方干｜细雨莲塘晚，疏蝉橘岸秋。

　　｜徐锴｜雨久莓苔紫，霜浓薜荔红。

　　｜宋邵雍｜红叶战西风，黄花笑寒日。

　　｜陆游｜秋色满江干，江枫已半丹。

　　｜元吴莱｜梧桐老叶恨，芙蓉新蕊愁。

　　｜吴师道｜红惜芙蓉落，青怜薜荔生。

　　｜明谢榛｜间庭秋一色，满架豆花垂。

　　｜唐韩翃｜风吹山带遥知雨，露湿荷花已报秋。

　　｜温庭筠｜三秋岸雪花初白，一夜林霜叶尽红。

　　｜韩偓｜枫叶微红近有霜，碧云秋色满吴乡。　稻垄蓼红沟水清，荻园叶白秋日明。

　　｜宋秦观｜莫夸春色欺秋色，未信桃花胜菊花。

　　｜陆游｜夕露正看沾草棘，晨霜已见落楸槐。

　　｜杨万里｜秋风毕竟无多巧，只把燕支滴蓼花。

　　｜金辛愿｜烟迷短草秋还绿，露湿寒花晚更香。

　　｜元仇远｜山分秋色归红叶，风约苹香入画船。

　　｜萧国宝｜丹枫叶落霜初肃，白苇花开月倍明。

　　｜周权｜梧叶庭除秋渐老，豆花篱落晚初晴。

　　｜明沈德符｜绕林行药挈军持，小插秋花寄远思。

　　｜原｜文征明｜江空露下芙蓉叶，月出风吹桂树枝。

　　｜陈继儒｜疏菊篱边如待酒，芰荷池上可为衣。

　　｜王象晋｜禾黍满场堆玉粒，橘橙弄色挂金罍。

　　｜增｜晋谢朓｜秋町郁蒙茸。

　　｜周庾信｜霜天林木燥。

　　｜陈徐陵｜江秋岸荻黄。

　　｜唐李白｜木落识岁秋。　秋风生桂枝。　清秋凋碧柳。

　　｜韩翃｜秋江落叶迟。

　　｜李咸用｜薄日朦胧秋。

　　｜李涛｜秋槐满地花。

　　｜于濆｜秋沼生荷芰。

　　｜杜甫｜清秋幕府井梧寒。

　　｜司空曙｜菊花枫叶向谁秋。

　　｜李益｜柿叶翻红霜景秋。

　　｜李商隐｜秋日掌阶柿叶阴。

　　｜郑谷｜红叶黄花秋景宽。

　　｜杜荀鹤｜秋水鹭飞红蓼晚。

　　｜宋苏轼｜枫叶芦花秋兴长。

　　｜秦观｜雨荷风蓼不胜秋。

　　｜元叶颙｜黄花有恨惊秋老。

　　｜赵孟俯｜露下碧梧秋满天。

　　｜张雨｜秋在梧桐疏处多。

　　｜明孙太初｜菰米莲房作好秋。

　　｜词｜

　　｜原｜明刘基眼儿媚｜烟草凄凄小楼西，云压雁声低，两行疏柳，一丝残照，数点鸦栖。　春山碧树秋重绿，人在武陵溪，无情明月，有情归梦，同到幽闺。

　　｜增｜宋刘镇念奴娇｜嫩凉生晓，怪今朝湖上，秋风无迹，古寺桂香山色外，肠断幽丛金碧，骤雨俄来，苍烟不见，苔径孤吟屐，系船高柳，晚蝉咽破愁寂。　且约携酒高歌，与鸥相好，分坐渔矶石，算只藕花知我意，犹把红芳留客，楼阁空蒙，管弦清润，一水盈盈隔，不如休去，月悬良夜千尺。

　　｜别录｜

　　｜原｜千金方｜秋宜食黍、桃、葱。　秋耕宜早，恐霜后掩入阴气。　收五谷，择吉日，上仓先祭仓神。　收藏鲜果，梨橘之类带枝插，萝卜或芋中仍用纸或干穰草包护瓮，勿通气。
　　○七月　立秋、七夕附见

　　｜增｜礼记月令｜孟秋之月，日在翼，昏建星中，旦毕中。｜注｜日月会于鹑尾，而斗建申之辰也。　凉风至，白露降。　是月也，农乃登谷，天子尝新，先荐寝庙。｜注｜黍稷之属于是始熟。　命百官始收敛。｜注｜顺秋气收敛物。

　　｜原｜梁元帝纂要｜七月曰孟秋、首秋、初秋、上秋、肇秋、兰秋，又曰凉月。

　　｜花月令｜是月也，桐报秋，木槿荣，紫薇映月，蓼红，菱实，鸡冠报晚。

　　｜增｜瓶史月表｜七月，花盟主紫薇、蕙花。花客卿秋海棠、重台朱槿。花使令波斯菊、水木香、矮鸡冠、向日葵。

　　｜汇考｜

　　｜原｜诗幽风｜七月食瓜。　七月烹葵及菽。

　　｜增｜夏小正｜七月莠雚苇。｜传｜未莠则不为雚苇。莠然后为雚苇。故先言莠。　湟潦生苹，爽死，苹秀。｜传｜湟潦生苹也者，湟，下处也，有湟，然后有潦，潦而后有苹草也。爽也者，犹疏也。苹也者，马帚也。　初昏织女正东乡，时有霖雨，灌茶。｜传｜灌，聚也，荼，雚苇之莠也，为蒋楮之也，雚未莠为菼，苇未莠为芦。

　　｜晋书乐志｜七月之辰谓为申，申者身也，言时万物身体皆成就也。　七月之管名为夷则，夷，平也，则，法也，谓万物将成，平均皆有法则也。

　　｜秦中岁时记｜进士下第，当年七月复献新文，求拔解，故曰槐花黄，举子忙。

　　｜水衡记｜荻苗水，七月、八月菼花，故以名。

　　｜梦溪笔谈｜七月，百谷成实，自能任持，故曰太乙。

　　｜赏心乐事｜七月，餐霞轩五色凤仙花，玉照堂玉簪，西湖荷花，南湖观鱼，应铉堂东葡萄，霞川水荭，珍林剥枣。

　　｜洽闻记｜河中凤林关有灵岩寺，七月十五日，溪穴流圣柰出，大如盏。

　　｜楚志｜水陆寺在沔江，深不可测，名莲花潭，于初秋良夜，有莲花艳出水面，香浮袭人。

　　｜立秋｜

　　｜增｜礼记月令｜是月也，以立秋，先立秋三日，太史谒之天子曰，某日立秋，盛德在金，天子乃斋，立秋之日，天子亲帅三公、九卿、诸侯、大夫，以迎秋于西郊。

　　｜要览｜列子御风，常以立春归乎八荒，立秋游乎风穴，是风至，草木皆生，否则摇落，谓之离合风。

　　｜东京梦华录｜立秋日，满街卖楸叶，妇女儿童辈，皆翦成花样戴之。是月，瓜果梨枣方盛。京师枣有数品，灵枣、牙枣、青州枣、亳州枣。鸡头上市，则梁门里李和家最盛。中贵戚里，取索供卖，内中泛索，金合络绎，士庶买之，一裹十文，用小新荷叶包，椮以麝香，红小索儿系之，卖者虽多，不及李和一色拺银皮子嫩者货之。

　　｜熙朝乐事｜立秋之日，男女咸戴楸叶，以应时序，或以石楠红叶翦刻花瓣插鬓边，或以秋水吞赤小豆七粒。

　　｜七夕｜

　　｜增｜荆楚岁时记｜七月七夕，人家妇女结彩缕，穿七孔针，陈瓜果于庭中，以乞巧，有喜子网于瓜上，则以为符应。

　　｜风土记｜或问董勋，七日为良日，饮食不同于古，何也，勋曰，七月黍熟，七曰阳数，故曰珍糜，今惟设汤饼，不复有糜矣。

　　｜说林｜七月七日，陈丰以青莲子十枚寄葛勃，勃啖未竟坠一子于盆水中，有喜鹊过，恶污其上，勃遂弃之，明早有并蒂花开于水面如梅花大，取置几头，数日始谢，房亦渐长，剖之各得实五枚，如丰来数，自是乡人改双星节为双莲节。

　　｜原｜东京梦华录｜七月七夕，以小板传土，旋种粟令生苗，置小茅屋花木，作田舍家小人物，皆村落之态，谓之谷板。又以瓜雕刻成花样，谓之花瓜。又以菉豆、小豆、小麦于磁器内，以水浸之，生芽数寸，以红蓝彩缕束之，谓之种生。皆于街心设彩羃帐货卖，前三五日，车马盈市，罗绮满街，旋折未开荷花，都人善做假双头莲，取玩一时，提携而归。又小儿须买新荷叶执之，盖效颦磨喝乐。至初六日、七日晚，贵家多结彩楼于庭，铺陈磨喝乐、花瓜、酒、焚香列拜，谓之乞巧。

　　｜五色线｜仙子云，天宝六载侍辇骊山，七夕夜，张锦绘树瓜花，陈饮食，焚香于庭，拜缕针纴线。

　　｜致虚阁杂俎｜薛瑶英于七月七日，令诸婢共翦轻彩，作连理花千余朵，以阳起石染之，当午散于亭中，随风而上遍空中，如五色云霞，久之方没，谓之渡河吉庆花，藉以乞巧。　七夕，徐婕妤雕镂菱藕，作奇花异鸟，攒于水晶盘中，以进上，极其精巧，上大称赏，赐以珍宝无数，上对之竟日喜不可言，至定昏时，上自散置宫中几上，令宫人暗中摸取，以多寡精粗为胜负，谓之斗巧，以为欢笑。

　　｜诚斋杂记｜蔡州丁氏女精于女红，每七夕祷以酒果，忽见流星坠筵中，明日瓜上有金梭，自是巧思益进。

　　｜常氏日录｜七日，将午时酒服菖蒲一二寸，饮酒不醉。

　　｜集藻｜

　　｜文赋散句｜

　　｜增｜晋卢湛感运赋｜气潋潋而浸冷，霜微微而日华，翠叶纷以朝落，朱华惨以夕捐。

　　｜原｜梁昭明太子锦带书｜桂吐花于小山之上，梨翻叶于大谷之中。

　　｜唐王勃七夕赋｜玉绳湛色，金汉斜光，烟凄碧树，露湿银塘，视莲潭之变彩，见松院之生凉，引惊蝉于宝瑟，宿兰燕于瑶筐。

　　｜宋田锡早秋赋｜桐叶潜零，下玉栏兮金井，桂花增丽，鉴珠帘兮绮疏。

　　｜四言古诗｜

　　｜原｜晋潘尼七月七日侍皇太子宴｜商风初授，辰火微流，朱明送夏，少昊迎秋，嘉禾茂园，芳草被畴，于时秋游，以豫以休。

　　｜五言古诗｜

　　｜原｜北周庾信奉和初秋｜落星初伏火，秋霜正动钟，北阁连横汉，南宫应凿龙，祥鸾栖竹实，灵蔡上芙蓉，自有南风曲，还来吹九重。

　　｜唐李贺七月乐辞｜星依云渚冷，露滴盘中圆，好花生木末，衰黄愁空园，夜天如玉砌，池叶极青钱，仅厌舞衫薄，稍知花簟寒，晓风何拂拂，北斗光阑干。

　　｜五言律诗｜

　　｜御制早秋新霁｜卷幔过新雨，披襟纳好风，余霞明远岫，倒景射晴虹，稼穑丰年足，乾坤爽气同，高天云断处，历历见初鸿。

　　｜增｜唐太宗仪鸾殿早秋｜寒惊蓟门叶，秋发小山枝，松阴背日转，竹影避风移，提壶菊花岸，高兴芙蓉池，欲知凉气早，巢空燕不窥。

　　｜宋邵雍和李文思早秋｜一雨洗觚棱，三川气象清，林风传颢气，木叶送商声，忽忽莲生菂，看看菊吐英，太平时里老，何以报虚生。　池畔拖垂柳，阑边笑晚霞，败荷倾敝盖，老桧露枯槎，岁暮惊时态，年高惜物华，东陵风未替，解忆故园瓜。

　　｜陆游初秋｜藉草沾衣露，沿溪掠面风，桐凋无茂绿，莲老有疏红，小彴欹危度，邻园曲折通，新秋得强健，一笑莫匆匆。

　　｜七言律诗｜

　　｜御制立秋前一日晚同左右间坐进鲜果偶作｜初到金风天气晚，微凉雨后画帘垂，九重迥出白云远，三殿高临北斗移，珍果满盘新献节，碧梧一叶报秋时，漏深不寐题诗句，月色辉煌照凤墀。

　　｜增｜唐韦庄早秋夜作｜翠簟初清暑半销，撇帘松韵送轻飙，莎庭露永琴书润，山郭月明砧杵遥，傍砌绿苔鸣蟋蟀，绕帘红树织蟏蛸，不须更作悲秋赋，王粲辞家鬓已凋。

　　｜明景氏翩翩七夕｜楼前萧史忆吹箫，雁足西风倍寂寥，望断支机应化石，愁填乌鹊未成桥，素毫月冷吟梧叶，纨扇秋回识柳条，姊妹东邻如乞巧，莫教瓜果浪相招。

　　｜七言绝句｜

　　｜增｜宋范成大七月十六日石湖路中书事｜白葛乌纱称老农，溪南溪北水车风，稻头的皪黏朝露，步入明珠翠网中。

　　｜立秋后二日泛舟越来溪｜西风初入小溪帆，旋织波纹绉浅蓝，行入闹荷无水面，红莲沉醉白莲酣。

　　｜元赵雍初秋夜坐｜夜深庭院寂无声，明月流空万影横，坐对荷花三两朵，红衣落尽秋风生。

　　｜诗散句｜

　　｜增｜唐郑□｜江南孟秋天，稻花白如毡。

　　｜白居易｜清风水苹叶，白露木兰枝。

　　｜韦庄｜柿叶添红影，槐柯减绿阴。

　　｜李商隐｜桂含爽气三秋首，蓂吐中旬一叶新。

　　｜宋陆游｜风生细葛无三伏，月上疏林正四更。

　　｜词｜

　　｜原｜宋欧阳修渔家傲｜七月新秋风露早，渚莲未折庭梧老，是处瓜花时节好，金樽倒，人间彩缕争祈巧。　万叶敲声凉乍到，百虫啼晚烟如埽，漏箭初长天杳杳，人语悄，那堪夜雨催清晓。

　　｜别录｜

　　｜占候｜有三卯田禾熟，无则旱种麦。

　　｜种植｜萝卜、白菜、芜菁、芥菜、秋黄瓜、甜菜、莴苣、芫荽、水仙根、苦荬、晚红花、牛膝、葱、乌菘、腊梅子、蜀葵、韭。

　　｜浇灌｜桂树忌浇，橙橘粪。

　　｜收采｜胡桃、干姜、蘑菇、斑猫、浮萍、楮实、瞿麦、刈蓝、卷柏、海棠、覆盆子、使君子、毕澄、茄、麻子、藕、蔓荆子、麻黄茎、白蔷薇、刈苎、芋、石硫黄、马鞭草、露蜂房、石龙芮皮、鼠尾草、甜瓜蒂、天门冬、眼子菜、旋覆花、白蒺藜、荷叶、槐实、蒮香、五加皮、菱、芡、石韦、蒺藜、漆。

　　｜整顿｜沤晚麻，翻麦地，伐木斫竹。

　　｜制用｜酱凤仙茎，制瓜虀，晒葫芦、茄、瓜干。

　　｜田忌｜天火午，地火辰，荒芜亥，九焦酉，粪忌酉。
　　○八月　秋分、中秋附见

　　｜增｜礼记月令｜仲秋之月，日在角，昏牵牛中，旦觜觿中。｜注｜日月会于寿星，而斗建酉之辰也。　天子乃难，以达秋气。以犬尝麻，先荐寝庙。　乃命有司，趣民收敛，务蓄菜，多积聚，乃劝种麦，毋或失时，其有失时，行罪无疑。

　　｜原｜花月令｜是月也，槐黄，苹笑，芝草奏功，桂香，秋葵高掇，金钱及第。

　　｜增｜瓶史月表｜八月，花盟主丹桂、木樨、芙蓉。花客卿宝头鸡冠、杨妃槿。花使令水荭花、翦秋罗、牡丹花、山茶花。

　　｜汇考｜

　　｜原｜诗幽风｜八月萑苇。　八月其获。　八月断壶。　八月剥枣。

　　｜增｜夏小正｜八月剥瓜。｜传｜剥瓜也者，畜瓜之时也。　剥枣，栗零。｜传｜剥也者，取也。零也者，降，零而后取之，故不言剥也。

　　｜晋书乐志｜八月之辰谓为酉，酉者，緧也，谓时物皆緧缩也。　八月之管名为南吕，南吕任也，谓时物皆秀，有怀任之象也。

　　｜续齐谐记｜邓绍八月旦，入华山采药，见一童子执五彩囊，盛柏叶上露如珠满囊，绍问，用此何为，答曰，赤松先生取以明眼，言终便失所在。

　　｜荆楚岁时记｜八月十四日，以锦彩为眼明囊，递相饷遗。｜注｜按述征记云，八月一日作五明囊，盛取百草头露，洗眼令眼明也。

　　｜风土记｜里俗以八月雨为豆花雨。

　　｜梦溪笔谈｜八月，枝条坚刚，故曰天罡。

　　｜赏心乐事｜八月，湖山寻桂，现乐堂秋花，众妙峰山木犀，霞川野菊，绮互亭千叶木犀，桂隐攀桂，杏花庄鸡冠、黄葵。

　　｜成都古今记｜八月有桂市。

　　｜山家清事｜八月八日为竹醉，曰种竹易活。

　　｜笋谱｜竹八月谓之小春，热欲去，寒欲来，故曰小春。

　　｜秋分｜

　　｜增｜宋书律志｜秋分而禾□定，□定而禾熟，律之数十二，故十二□而当一粟，一粟而当一寸。

　　｜中秋｜

　　｜增｜琐碎录｜中秋无月，则兔不孕，蚌不胎，荞麦不实。

　　｜干淳岁时记｜中秋夕，禁中赏月，延桂。

　　｜通考｜八月十五为移花日。

　　｜禅林备览｜有梵僧从天竺鹫山飞来，云八月十五日夜桂子落。

　　｜清闲供｜八月十五日牡丹诞。

　　｜集藻｜

　　｜文赋散句｜

　　｜原｜梁昭明太子锦带书｜黄花笑冷，白羽悲秋，既传苏子之书，更泛陶公之酒。

　　｜增｜元王柏长啸山游记｜辛卯秋八月，与客游于北山，于时丹枫缬林，香桂染袖，金粟垂颍，翠荚吐英，芙蓉靓冶，篱菊敷茂，紫兰兮抗茎，濯蕊于深幽，香稻兮春玉，□□珠于践蹂，悬颗苞于枣栗，粲青黄于橘柚，日暄而不熇，雨寒而不骤，正一年之佳景候也。

　　｜五言古诗｜

　　｜原｜晋孙绰秋日｜萧瑟中秋日，雁唳风云高，山居感时变，远客与长谣，疏林积凉风，虚岫结凝霄，湛露洒庭树，密叶乱萦条，抚叶悲先落，攀松羡后凋，垂纶在林野，交情远市朝，澹然怀古心，濠上岂伊遥。

　　｜增｜唐白居易南湖晚秋｜八月白露降，湖中水方老，旦夕秋风多，衰荷半倾倒，手攀青枫树，足蹋黄芦草，惨淡老容颜，零落秋怀抱，有兄在淮楚，有弟在蜀道，万里何时来，烟波白浩浩。

　　｜七言古诗｜

　　｜增｜宋徐积八月十四夜｜有人望月吟太虚，半夜秋风吹碧芦，碧芦风起吹老桂，吟声入月惊蟾蜍，明夜中秋更好吟，兔肥蟾大桂成林，桂兔之外有何物，玉池水到中秋溢，秋风刮水如霜滴。

　　｜五言律诗｜

　　｜增｜唐廖凝中秋月｜九十日秋色，今宵已平分，孤光含列宿，四面绝纤云，众木排疏影，寒流叠细纹，遥遥望丹桂，心绪正纷纷。

　　｜七言律诗｜

　　｜原｜明蔡羽秋思｜清秋山色净帘栊，八月芙蓉满镜中，醉任岭云连海绿，愁禁枫叶接天红，养鱼好伴鸱夷子，饮水如无桑苎翁，江上美人期不到，吹箫独自向虚空。

　　｜七言绝句｜

　　｜原｜宋韩琦仲秋八日云台观群花盛开｜春早凡花百种荣，秋芳能得几多名，仙家八月灵葩发，不与寻常俗艳争

　　｜别录｜

　　｜原｜占候｜有三卯三庚低田麦稻吉，三庚二卯麦宜高田，无三卯不宜麦。谚云三卯三庚麦出低坑，三庚二卯麦出坳巧。　月大尽，有水灾，少菜。

　　｜月令通考｜秋分，谚曰分社同一日，低田尽叫屈，秋分在社前，斗米换斗钱，秋分在社后，斗米换斗豆。　朔日值白露，果谷不实，值秋分，主物价贵。　十一日卜来年水旱侵，晨或隔夜于水边无风浪处，作一水则子，至晚看之，若没，主水露，主旱平，主小水，又主本年好种麦，名曰横港。

　　｜增｜农政全书｜八月朔日风雨宜麦、麻子贵十倍。又云凡朔要晴，惟此日要雨，好种麦。　谚曰，白露前是雨，白露后是鬼，其时之雨，片云来便雨，稻花见日吐出，阴雨则收，正吐之时暴雨忽来，卒不能收，遂致白飒之患，若连朝雨反不为灾。

　　｜种植｜箭干菜、豌豆、蚕豆、莴苣、麦、水晶葱、箩卜、芥菜、蔓菁、蒜、春菜、菠菜、油菜、白菜、藠红花、乌菘、胡荽、胡麻、鸡头葱、木瓜、罂粟、黄矮菜、芍药、菱。

　　｜移植｜樱桃、橘、李、柚、枇杷、柑、杏、梅、银杏、桃、栀子、芍药、枸杞、木犀、梧桐、橙、牡丹、玫瑰、丁香、木笔、石菊、百合、水仙、山丹。

　　｜压插｜玫瑰、蔷薇。

　　｜贴接｜牡丹、绿萼梅、海棠。

　　｜浇灌｜牡丹、瑞香、芍药并宜猪粪。

　　｜收采｜割谷着实根。　豇豆、石楠实、大枣、狼毒、牛膝、韭花、金毛狗脊、人参、酸枣、山药、桔梗、牡丹皮根、薏苡草、龙胆、白敛、当归、白蒺藜、升麻、芍药根、柴胡、黄芩、乌药根、秦艽、生地、泽泻、巴戟天、白藓皮、甘草、白术、黄连、萱草根、香附子、百合、知母、玄参、天门冬、山豆根、地榆、防己、前胡、茅香苗、胡黄连、萆薢、桂皮、茯神、苎根、蜀椒、花椒、甘松、茯苓、丁香、猪苓、雷丸、王不留行根、苖花子、蓝种、秦皮、虎杖、巴豆、角蒿。

　　｜整顿｜修牡丹，芟芍药，菊加土，放芋根，锄竹园，兰换盆，刈苎，忌浇橙橘。

　　｜田忌｜天火酉，地火卯，九焦午，粪忌申，荒芜卯
　　○九月　九日附见

　　｜增｜礼记月令｜季秋之月，日在房，昏虚中，旦柳中。｜注｜日月会于大火，而斗建戍之辰也。　鞠有黄华。　命百官，贵贱无不务内，以会天地之藏，无有宣出。　乃命冢宰，农事备收，举五谷之要。　是月也，草木黄落，乃伐薪为炭。　是月也，天子以犬尝稻，先荐寝庙。

　　｜原｜梁元帝纂要｜九月曰季秋，亦曰暮秋、末秋、暮商、季商、杪商，又曰玄月。

　　｜增｜花月令｜是月也，菊有英，巴竹笋，芙蓉绽，山乐乳，橙橘登，老荷化为衣。

　　｜瓶史月表｜九月，花盟主菊花。花客卿月桂。花使令老来红、叶下红

　　｜汇考｜

　　｜原｜诗幽风｜九月叔苴。

　　｜夏小正｜九月，荣鞠树麦。｜传｜荣鞠，鞠草也，鞠荣而树麦，时之急也。

　　｜晋书乐志｜九月之辰谓之戍，戍者灭也，谓时物皆衰灭也。　九月之管名曰无射，射者出也，言时阳气上升，万物收藏，无复出也。

　　｜梦溪笔谈｜九月，木可为枝干，故曰太衡。

　　｜九日｜

　　｜增｜西京杂记｜戚夫人待儿贾佩兰，后出为扶风人假儒妻，说在宫内时，九月九日佩茱萸，食蓬饵，饮菊花酒，令人长寿，菊花舒时，并采茎叶杂黍米酿之，至来年九月九日始熟，就饮焉，故谓之菊花酒。

　　｜玉烛宝典｜九日食蓬饵，饮菊花酒者，其时黍秫并收，因以黏米嘉味触类尝新，遂成积习。

　　｜太清记｜九月九日，采菊花与茯苓、松脂，久服之，令人不老。

　　｜原｜风土记｜九月九日，律中无射而数九，俗尚此日，折茱萸房以插头，言辟除恶气，为御初寒。　汉俗九日饮菊花酒，以袚除不祥。

　　｜续齐谐记｜汝南桓景随费长房游学累年，长房谓曰，九月九日汝家中当有灾，宜急去，令家人各作绛囊，盛茱萸以系臂，登高饮菊花酒，此祸可除，景如言举家登山，夕还，见鸡犬牛羊一时暴死，长房闻之曰，此可代也，今世人九日登高饮酒，妇人带茱萸囊，盖始于此。

　　｜续晋阳秋｜陶潜九月九日无酒，于宅边菊丛中摘盈把，坐其侧，望见白衣人乃王弘送酒，即便就酌而后归。

　　｜增｜千金月令｜重阳之日，必以肴酒登高眺远，为时宴之游赏，以畅秋志。酒必采茱萸、甘菊以泛之，既醉而还。

　　｜原｜岁时杂记｜二社重阳，以枣为糕，或加以栗，以肉。

　　｜洛阳风土记｜九日，以花糕、法酒赐近臣。

　　｜增｜赏心乐事｜重九，登城把萸，把菊亭釆菊，苏堤看芙蓉，珍林尝时果，景全亭金橘，芙蓉池三色拒霜。

　　｜东京梦华录｜九月重阳，都下贵菊，有数种，其黄白色蕊若莲房曰万龄菊，粉红色曰桃花菊，白而檀心曰木香菊，黄色而圆者曰金铃菊，纯白而大者曰喜容菊，无处无之，酒家皆以菊花缚成洞户。都人出郊外登高宴聚，前一二日，各以粉面蒸糕遗送，掺饤果实，如石榴子、栗黄、银杏、松子之类。

　　｜熙朝乐事｜重九日登高饮燕者，必簪菊，泛萸，犹古人之遗俗也，又以苏子微渍梅卤，杂和蔗霜，梨、橙、玉榴小颗，名曰春兰秋菊

　　｜集藻｜

　　｜书｜

　　｜原｜魏文帝与钟繇九日送菊书｜岁往月来，忽复九月九日，九为阳数，而日月并应，俗嘉其名，以为宜于长久，故以宴享高会，是月律中无射，言群木庶草无有射地而生，惟芳菊纷然独荣，非夫含乾坤之纯和，体芬芳之淑气，孰能如此，故屈平悲冉冉之将老，思餐秋菊之落英，辅体延年，莫斯之贵，谨奉一束，以助彭祖之术。

　　｜文赋散句｜

　　｜原｜宋傅亮九月九日登凌嚣馆赋｜何物惨而节哀，又云悠而风厉，悴绿繁于寒渚，陨丰雚于荒澨，玩中原之芬菊，惜兰圃之凋蕙，旌竹柏之劲心，谢梧楸之零脆。

　　｜梁昭明太子锦带书｜重阳变序，节景穷秋，霜抱树而拥柯，风拂林而下叶，金堤翠柳，带星釆而均调，紫塞苍鸿，追风光而结阵。

　　｜五言古诗｜

　　｜原｜晋陶潜九日闲居｜世短意常多，斯人乐久生，日月依辰至，举俗爱其名，露凄暄风息，气彻天象明，往燕无遗影，来雁有余声，酒能袪百虑，菊解制颓龄，如何蓬庐士，空视时运倾，尘爵耻虚罍，寒华徒自荣，敛襟独闲谣，缅焉起深情，栖迟固多娱，淹留岂无成。

　　｜乙酉岁九月九日｜靡靡秋已夕，凄凄风露交，蔓草不复荣，园木空自凋，清气澄余滓，杳然天界高，哀蝉无留响，丛雁鸣云霄，万化相寻绎，人生岂不劳，从古皆有没，念之中心焦，何以称我情，浊酒且自陶，千载非所知，聊以永今朝。

　　｜增｜梁庾肩吾九日侍宴｜辙迹光周颂，廵游盛夏功，钩陈万骑转，阊阖九门通，秋晖逐行漏，朔气绕桐风，献寿重阳节，回銮上苑中，疏山开辇道，间树出离宫，玉醴吹岩菊，银床落井桐，御梨寒更紫，仙桃秋转红，饮羽山西射，浮云冀北骢，尘飞金埒满，叶破柳条空，腾猿疑矫箭，惊雁避虚弓，雕材滥□梓，花绶接鹓鸿，愧乏天庭藻，徒参文王雄。

　　｜陈江总于长安归还杨州九月九日行至薇山亭赋韵｜心逐南云逝，形随北雁来，故乡篱下菊，今日几花开。

　　｜唐太宗山阁晚秋｜山亭秋色满，岩牖凉风度，疏兰尚染烟，残菊犹承露，古石依新苔，新巢封古树，历览情无极，咫尺轮光暮。

　　｜原｜宋梅尧臣九日永叔长文原甫景仁邻几持国过饮｜秋堂雨更静，粲粲佳菊芳，置酒延群公，掇英浮新黄，心犹慕渊明，归来醉柴桑，莫问车马之，去迹乱康庄。

　　｜苏轼九日闲居和陶诗｜九日独何日，欣然惬平生，四时靡不佳，乐此古所名，龙山忆孟子，栗里怀渊明，鲜鲜霜菊艳，溜溜糟床声，闲居知令节，乐事满余龄，登高望云海，醉觉三山倾，长歌振履商，起舞带索荣，坎轲识天意，淹留见人情，但愿饱粳稌，年年乐秋成。

　　｜五言律诗｜

　　｜御制九日幸景山登高｜秋色净楼台，登高紫禁隈，千门鸣雁度，万井霁烟开，翠拂銮舆上，云随豹尾来，佳辰欣宴赏，满泛菊花杯。

　　｜原｜唐中宗九月九日幸临渭亭登高｜九日正乘秋，三杯兴已周，泛桂迎樽满，吹花向酒浮，长房萸早熟，彭泽菊初收，何藉龙沙上，方得恣淹留。

　　｜增｜王绩九月九日｜野人迷节候，端坐隔尘埃，忽见黄花吐，方知素节回，映岩千假发，临浦万株开，香气徒盈把，无人送酒来。

　　｜崔善为答王无功九日｜秋来菊花气，深山客重寻，露叶疑涵玉，风花似散金，摘来还泛酒，独坐即徐斟，王弘贪自醉，无复觅杨林。

　　｜原｜沈佺期九日侍宴应制｜御气幸金方，凭高荐羽觞，魏文颁菊蕊，汉武赐萸囊，去鹤留笙吹，归鸿识舞行，年年重九庆，日日奉天长。

　　｜杜甫九日｜旧日重阳日，传杯不放杯，即今蓬鬓改，但愧菊花开，北阙心长恋，西江首独回，茱萸赐朝士，难得一枝来。

　　｜九日曲江｜缀席茱萸好，浮舟菡萏衰，季秋时欲半，九日意兼悲，江水清源曲，荆门此路疑，晚来高兴尽，摇荡菊花期。

　　｜七言律诗｜

　　｜原｜唐延长谔九日｜秋天林下不知春，一种佳游事也均，绛叶从朝飞着夜，黄花开日未成旬，将横陌树频惊马，半醉归途数问人，城远登高并九日，茱萸凡作几年新。

　　｜杜甫九日蓝田崔氏庄｜老去悲秋强自宽，兴来今日尽君欢，羞将短发还吹帽，笑倩傍人为整冠，蓝水远从千涧落，玉山高并两□寒，明年此会知谁健，醉把茱萸仔细看。

　　｜严维九日登高｜诗家九日怜芳菊，逐客高斋瞰浙江，渔浦浪花摇素壁，西陵树色入秋窗，木奴向熟悬金实，桑落新开泻玉缸，四子醉时争讲德，笑论黄霸屈为邦。

　　｜增｜宋韩琦壬子重九｜菊有黄花气候移，重阳香萼已干枝，金铃后坼孤芳在，玉液轻浮一醉宜，烟渚去来鸿自适，霜丛飞绕蝶何知，风前客帽从吹落，且伴山翁倒接□。

　　｜邵雍秋暮西轩｜绕栏种菊一齐芳，户牖轩窗总是香，得意不能无兴咏，乐时况复遇丰穰，深秋景物随宜好，向老筋骸粗且康，饮罢何妨更登眺，烂霞堆里有斜阳。

　　｜杨万里九日即事呈尤延之｜昨日茱萸未苦香，今朝篱菊顷然黄，浮英泛蕊多多着，旧酒新醅细细尝，节里且追千载事，鬓边管得几茎霜，正冠落帽多儿态，自笑狂夫老不狂。

　　｜金姚孝锡重九｜天边今日又重阳，陇树红飞雁信霜，且插茱萸慰衰鬓，莫将诗句挠回肠，歌勤皓齿人俱醉，舞恋晴晖蝶也忙，来日预期扶宿酒，未应篱菊减秋香。

　　｜五言排律｜

　　｜原｜唐高宗九月九日｜端居临玉扆，初律启金商，凤阙澄秋色，龙闱引夕凉，野静山气敛，林疏风露长，砌兰窥半影，岩桂发全香，满盖荷凋翠，圆花菊散黄，挥鞭争电烈，飞羽乱星光，柳空穿石碎，弦虚侧月张，怯猿啼落岫，惊雁断分行，斜轮低夕景，归斾拥通庄。

　　｜沈佺期白莲花亭侍宴应制｜九日陪天仗，三秋幸禁林，霜威变绿树，云气落青岑，水殿黄花合，山亭绛叶深，朱旗夹小径，宝马驻青浔，花吏收寒果，饔人膳野禽，承欢不觉暝，遥响素秋砧。

　　｜增｜王维奉和圣制重阳节宰臣及群官上寿应制｜四海方无事，三秋大有年，百生逢此日，万寿愿齐天，芍药和金鼎，茱萸插玳筵，玉堂开右个，天乐动宫悬，御柳疏秋景，城鸦拂曙烟，无穷菊花节，长奉柏梁篇。

　　｜五言绝句｜

　　｜增｜唐王勃九日｜九日重阳节，开门有菊花，不知来送酒，若个是陶家。

　　｜原｜李白九日龙山饮｜九日龙山饮，黄花笑逐臣，醉看风落帽，舞爱月留人。

　　｜九日十日即事｜昨日登高罢，今朝更举觞，菊花何太苦，遭此两重阳。

　　｜杜甫复愁｜每恨陶彭泽，无钱对菊花，如今九日至，自觉酒须賖。

　　｜增｜金宇文虚中回文诗｜短苇低残雨，虚舟带晚潮，断鸿归暗浦，疏叶堕寒梢。　戚戚蛩吟苦，茫茫水驿孤，日衔山色暮，霜带菊丛枯。

　　｜明马氏间卿暮秋｜野色满园中，闲情立晚风，菊花含雨艳，枫叶醉霜红。

　　｜七言绝句｜

　　｜原｜唐张谔九日宴｜秋叶风吹黄飒飒，晴云日照白鳞鳞，归来特问茱萸女，今日登高醉几人。

　　｜增｜王维九月九日忆山东兄弟｜独在异乡为异客，每逢佳节倍思亲，遥知兄弟登高处，遍插茱萸少一人。

　　｜宋韩琦重九会光化二园｜谁言秋色不如春，及到重阳景自新，随分笙歌行乐处，菊花萸子更宜人。

　　｜王安石九日｜九日无欢可得追，飘然随意历山陂，蒋陵西曲风烟惨，也有黄花一两枝。

　　｜陆游九月晦日作｜菊枝倾倒不成丛，桐叶凋零已半空，自是老来多感慨，不须萧瑟为秋风，　炊烟漠漠衡门寂，寒日昏昏倦易还，数树丹枫映苍桧，天工解作范宽山。

　　｜秋晚｜新筑场如镜面平，家家欢喜贺秋成，老来懒惰惭丁壮，羙睡中闻打稻声。

　　｜秋晚杂兴｜汀树犹青未着霜，垅间稗穗已先黄，放翁皓首归民籍，烂醉狂歌坐箦床。　冷落秋风把酒杯，半酣直欲挽春回，今年菰菜尝新晚，正与鲈鱼一味来。

　　｜金张本九日月中对菊｜花上清光花下阴，素娥惜此万黄金，一杯寒露三更后，谁信幽人更苦心。

　　｜诗散句｜

　　｜原｜齐王俭｜寥寥清景，霭霭微霜，草木摇落，幽兰独芳。

　　｜梁沈约｜暮芝始绿，年桂初丹，上林叶下，沧池水寒。　叶浮楚水，草折梁园，凄凉霜野，惆怅晨鹍。

　　｜丘迟｜云物游飏，光景高丽，枯叶木落，寒花委砌。

　　｜唐李白｜今日云景好，水绿秋山明，携壶酌流霞，搴菊泛寒荣。

　　｜白居易｜黍香酒初熟，菊暖花未开，间听竹枝曲，浅酌茱萸杯。

　　｜陈江总｜园菊把黄花，庭榴割朱实。

　　｜原｜隋贺敳｜寒花低岸菊，凉叶下庭梧。

　　｜增｜唐张锡｜菊彩扬尧日，萸香绕舜风。

　　｜萧至忠｜宠极萸房遍，恩深菊酎余。

　　｜樊忱｜插萸登鹫岭，把菊坐蜂台。

　　｜赵彦伯｜簪挂丹萸蕊，杯浮紫菊花。

　　｜原｜宋之问｜时菊芳仙酝，秋兰动睿篇。

　　｜苏瑰｜菊气先熏酒，萸香更袭衣。

　　｜孙佺｜应节萸房满，初寒菊圃新。

　　｜高适｜绛叶拥虚砌，黄花随浊醪。

　　｜阴先行｜山棠红叶下，岸菊紫花开。

　　｜蒋山卿｜岁熟村多酿，秋深菊始华。

　　｜韦庄｜水馆红兰合，山城紫菊深。

　　｜白居易｜江南九月未摇落，柳青蒲绿稻穟香。

　　｜司空图｜重阳未到已登临，探得黄花且独斟。

　　｜增｜宋周必大｜遥知九日平山会，笑插茱萸满鬓红。

　　｜陆游｜但忆社醅挼菊蕊，敢布朝士赐萸枝。

　　｜金周昂｜犹赖多情数枝菊，□□留金蕊待重阳

　　｜原｜元耶律楚材｜雁门九日西风高，绵梨万树垂金绡。

　　｜增｜曹伯启｜荞花不识秋光老，犹向桑阴密处开。

　　｜唐严维｜菊度重阳少。

　　｜殷璠｜重阳开满菊花金。

　　｜杜荀鹤｜重阳酒熟茱萸紫。

　　｜词｜

　　｜原｜明陈继儒昭君怨｜记得东坡老叟，莫负清明重九，今日正重阳，菊花黄。　花插满头归去，落日前村枫树，树里唱歌声，钓渔人。

　　｜增｜金李俊民点绛唇｜秋树风高，可怜憔悴门前柳，白衣去后，间却持杯手。　一笑相逢，落帽年时友，君知否，南山如旧，人比黄花瘦。

　　｜宋苏轼浣溪沙｜珠桧丝杉冷欲霜，山城歌舞助凄凉，且餐山色饮湖光。　共挽朱轓留半日，强揉青蕊作重阳，不知明日为谁黄。

　　｜黄机清平乐｜西风猎猎，又是登高节，一片情怀无处说，秋满江头红叶。　谁怜鬓影凄凉，新来更点吴霜，辜负萸囊菊盏，年年客里重阳。

　　｜原｜李易安醉花阴｜薄雾浓云愁永昼，瑞脑喷香兽，时节又重阳，玉枕纱厨，半夜凉初透。　东篱把酒黄昏后，有暗香盈袖，莫道不消魂，帘卷西风，人似黄花瘦。

　　｜黄庭坚鹧鸪天｜黄菊枝头破晓寒，人生莫放酒杯干，风前横笛斜吹雨，醉里簪花倒着冠。　身健在，且加飧，舞裙歌板尽清欢，黄花白雪相牵挽，付与时人冷眼看。

　　｜苏轼南乡子｜霜降水痕收，浅碧□□露远洲，酒力渐消风力软，飕飕，破帽多情却恋头。　诗酒若为俦，但把清樽断送秋，万事到头都是梦，休休，明日黄花蝶也愁。

　　｜欧阳修渔家傲｜九日欢游何处好，黄花万蕊雕栏绕，通体清香无俗调，天气好，烟滋露结功多少。　日脚清寒高下照，宝钉密缀圆斜小，落叶西园风袅袅，催秋老，丛边莫厌金樽倒。

　　｜又｜九月霜秋秋已尽，烘林败叶红相映，惟有东篱黄菊盛，遗金粉，人家帘幕重阳近。　晓日阴阴晴未定，授衣时节轻寒嫩，新雁一声风又劲，云欲凝，雁来应有吾乡信。

　　｜别录｜

　　｜原｜种植｜大小麦、油菜、碗豆、水仙、春菜、芫荽、莴苣、白菜、冬瓜、蒜、芥菜、罂粟。

　　｜移植｜牡丹、芍药、萱草、山茶、腊梅、丽春、玫瑰、竹、诸果木。

　　｜收采｜五倍子、五谷种、菊花、蔷薇子、芝麻秆、木瓜、干姜、兔丝子、大豆、杜仲、白术、粟、厚朴、芎藭、橄榄、茱萸、栀子、皂荚、皂角、茶子、豆秸、茄种、松节、抓抓儿。

　　｜整顿｜采菊花，锄席草，掘姜，粪麦门冬，刈紫草收子，刈苕菷，掘芋，收苎麻子，去荷叶缸水。

　　｜制用｜本草｜凡枣用九月采日干，补中益气，久服神仙。以其月采太乙余粮，久服耐寒暑不饥轻身，可腌诸色菜及造茭白、藕、萝卜、葫芦诸生鲊，作香茄、蒜茄、蒜东瓜、芥虀。

　　｜田忌｜天火子，地火寅，粪忌巳，九焦寅，荒芜未。

　　御定佩文斋广群芳谱卷五
　　●御定佩文斋广群芳谱卷六

　　　天时谱

　　　　○冬

　　｜增｜礼记乡饮酒义｜北方者冬，冬之为言中也，中者藏也。

　　｜尔雅｜冬为玄英。｜注｜气黑而清英。　冬为安宁。

　　｜蔡邕月令章句｜冬终也，万物于是终也。

　　｜梁元帝纂要｜冬曰玄冬、三冬、九冬。天曰上天。风曰寒风、劲风、严风、厉风、哀风、阴风。景曰冬景、寒景。时曰寒辰。节曰严节。草曰寒卉、黄草。木曰寒木、寒柯、素木、寒条。

　　｜汇考｜

　　｜原｜诗□□风｜我有旨蓄，亦以御冬。

　　｜增｜礼记王制｜冬荐稻。

　　｜原｜汉书鲁恭传｜易曰，潜龙勿用，言十一月、十二月阳气潜藏，未得用事，育嘘万物，养其根荄，而犹盛阴在上，地冻水冰，阳气否隔，闭而成冬。

　　｜晋书孝义传｜刘殷，祖母王氏冬月思菫，殷时年九岁，乃于泽中恸哭，声不绝者半日，忽若有人云止，止，殷收泪视地，有菫生焉，因得斛余以供母。

　　｜增｜唐书五行志｜长庆二年，冬少雪水不冰冻，草木萌荑如正月。

　　｜管子｜北方曰月，其时曰冬，其气曰寒，其德淳起温怒周密，断刑致罚，以符阴气，大寒乃至，五谷乃熟，此谓月德。

　　｜韩非子｜周公曰，冬日之闭冻也不固，则春夏之长草木也不茂。

　　｜原｜鹖冠子｜斗柄指北而天下皆冬。

　　｜吕氏春秋｜冬之德寒，寒不信，其地不成刚，地不成刚，则冻闭不固。

　　｜增｜淮南子｜冬伐薪蒸。｜注｜大曰薪，小曰蒸。

　　｜尚书大传｜北方，伏方也，万物之方伏也，冬，中也，物方藏于中也，阳盛则吁荼万物而养之外，阴盛则呼吸万物而藏之内，故曰呼吸者，阴阳之交接，万物之始终。

　　｜新论｜冬木可折。

　　｜原｜魏略｜颜斐为京兆尹，课民当输租时，以车牛各致薪两束，为冬月寒冰炙笔砚之用。

　　｜增｜拾遗记｜汉明帝霜林园皆植寒果，积冰之节百果方盛，俗谓之相陵，霜林之声讹也。

　　｜神仙传｜葛玄冬日能为客设生瓜。

　　｜竹书｜帝舜四十七年，冬陨霜不杀草木。

　　｜原｜杜阳杂编｜李辅国遇严寒置凤首木于堂，和煦如二三月，又别名常春草。

　　｜运行论注｜凝惨冰雪，寒之化，凛冽霜电，寒之用，柔耎之物遇寒则坚，寒之致，太虚澄净，黑气浮空，天色黯然，高空之寒气也，气如散麻，本末皆黑，川泽之寒气也，太虚清白，空明雪映，遐迩一色，山谷之寒气也，太虚白昏，大明不翳，如雾雨气，遐迩肃然，北望色玄，凝雰夜落，此水汽所生，寒之化也，太虚微黑，白埃昏翳，天地一色，远视不分，此寒温凝结，雪之将至也，地裂水冰，河流干涸，枯泽浮咸，木敛土坚，是土胜水，水不得自清水所生，寒之用也。

　　｜增｜岁华纪丽｜羽律才移，干风更肃，霜树尽摧于枯叶，玉壶渐结于轻冰，松秀寒姿，桂荣贞质，星斗旋临亥位，金乌迭次房星，北户墐扉之日，东皋获稻之辰。

　　｜原｜清闲供｜冬时午后，携笼向古松悬崖间，敲冰煮建茗，日晡布衣皮帽，策蹇驴问寒梅消息，薄暮围炉，促膝煨芋，魁说无上偈。

　　｜集藻｜

　　｜文赋散句｜

　　｜增｜楚屈原远游｜嘉南州之炎德兮，丽桂树之冬荣。

　　｜晋陆机感时赋｜寒冽冽而感兴，风谡谡而妄作，呜枯条之泠泠，飞落叶之漠漠。

　　｜唐赵自厉寒赋｜幽林风扫，时物霜残，柔条危劲，奥室凄寒，有美人兮心恍惚，情怵悼而靡安。　伊鲜物之皆瘁，独霜松之常青，纵寒苦之飘激，淬坚明而自宁。

　　｜五言古诗｜

　　｜增｜晋曹毗咏冬｜绵邈冬夕永，凛厉寒气升，离叶向晨落，长风振条兴，夜静轻响起，天清月辉澄，寒冰盈渠结，素霜竟櫩凝，今载忽已暮，来纪奄复仍。

　　｜原｜梁简文帝玄圃冬夕｜洞门扉未掩，金壶漏已催，曛烟生涧曲，暗色起林隈，雪花无有蒂，冰镜不安台，阶杨始倒插，浦桂半新栽，陈根委落蕙，细叶发香梅，雁去衔芦止，猿戏绕枝来。

　　｜七言古诗｜

　　｜增｜宋陆游冬夜吟｜昨夜凝霜皎如月，碧瓦鳞鳞冻将裂，今夜明月却如霜，竹影横窗更清绝，造物有意娱诗人，供与诗材次第新，饥鸿病鹤自无寐，山穷水绝谁为邻，西村梅花消息动，唧唧寒醅渐呜瓮，尽将醉帽插幽香，此生莫作长安梦。

　　｜元何中山民乐｜千花重作阳春节，野杏山桃随处发，莫思前度看花谁，已见荒原芳草歇，穆山山下数湾月，华山山涯千丈雪，幽人独在雪月中，要与梅花成四绝，山中之乐谁得知，我独知之来何为，除却山家新腊酝，世间无事可相宜。

　　｜原｜郑奎妻冬月词｜山茶未开梅先吐，风动帘旌雪花舞，金盘冒冷塑狻猊，绣幕围春护鹦鹉，倩人呵笔画双眉，脂水凝寒上脸迟，妆罢扶头重照镜，凤钗斜压瑞香枝。

　　｜五言律诗｜

　　｜增｜唐太宗冬日临昆明池｜石鲸分玉溜，劫烬隐平沙，柳影冰无叶，梅心冻有花，寒野凝朝雾，霜天散夕霞，欢情犹未极，落景遽西斜。

　　｜张蠙次韵和友人冬日书斋｜四季多花木，穷冬亦不凋，薄冰行处断，残火睡来消，象版签书帙，蛮藤络酒瓢，公卿有知己，时得一相招。

　　｜宋张耒冬日杂兴｜水落桥痕在，沙干岸草枯，霜余槐老壮，风际竹清疏，啄木高逾响，鹡鸰飞且呼，二年亲友绝，惟有对禽鱼。　空山身欲老，徂岁腊还来，愁怯年年柳，伤心处处梅，绿蔬挑甲短，红蜡点花开，冰雪如何有，东风日夜回。

　　｜唐庚立冬后作｜啖蔗入佳境，冬来幽兴长，瘴乡得好语，昨夜有飞霜，篱下重阳在，醅中小至香，西邻蕉向熟，时致一梳黄。

　　｜陆游冬日｜吴中寒气薄，岁暮亦和风，移树来村北，寻僧渡港东，露葵收半绿，霜稻杵微红，一饱无余念，吾生正不穷。

　　｜朱子冬日｜萧条时序晚，已复度高秋，回涧白波起，通川绛树稠，晨风散清露，嘉稻卷平畴，独怀志士感，岁事幸将休。　清霜染涧树，萧索向严冬，密雨有时集，寒云无定容，波明横濑出，风急远林空，一极窗间眺，高旻矗乱峰。

　　｜七言律诗｜

　　｜增｜唐韩偓冬日｜萧条古木衔斜日，戚晴寒滞早梅，愁处雪烟连野起，静时风竹过墙来，故人每忆心先见，新酒偷尝手自开，景状入诗兼入画，言情不尽恨无才。

　　｜宋真山民初冬｜林叶新经数夜霜，地炉独拥一山房，尘书邀我共高阁，浊酒劝人归醉乡，费省家贫还似富，身闲日短亦如长，梅花苦欲催诗兴，又破梢头半点香。

　　｜原｜明文征明｜烟锁凝尘四壁空，青灯欲烬夜溶溶，凉声度竹风如雨，碎影摇窗月在松，病枕萧条闻永漏，草堂摇落已深冬，不堪酒醒凄然地，抚景怀人意万重。

　　｜王象晋｜蜡祭喧喧土鼓搓，纷纷髦稚拥如波，咏幽恍际周王世，布令行宣青帝和，冰箸迎阳辞碧瓦，梅珠散彩耀繁柯，春光积渐来茅舍，对酒能忘鼓腹歌。

　　｜孟淑卿｜默坐深闺思有余，霜威渐觉袭衣裾，青绫被冷无鸳梦，紫塞天寒断雁书，竹叶舞风侵户响，梅花和月上窗虚，双蛾争似庭前柳，腊尽春来忽又舒。

　　｜五言绝句｜

　　｜增｜唐王勃冬郊行望｜桂密岩花白，梨疏林叶红，江皋寒望尽，归念断征篷。

　　｜金宇文虚中回文｜鹘健呼风急，乌啼促景残，窟深宜兔蛰，蒲折荫鱼寒。

　　｜七言绝句｜

　　｜增｜唐元稹西归｜寒花带雪满山腰，着柳冰珠满碧条，天色渐明回一望，玉尘随马度蓝桥。

　　｜元王恽兰道溪中｜豫樟蔽日无黄落，竹笋经霜更碧鲜，记取江南光景异，暖烟晴日是冬天。

　　｜郭珏冬词｜疏林晴旭散啼鸦，高阁朱帘窣地遮，为问王孙归也未，玉梅开到北枝花。

　　｜诗散句｜

　　｜增｜唐刘孝孙｜冻柳含风落，寒梅照日鲜。

　　｜郎士元｜高松残子落，寒井冻痕生。

　　｜李频｜芸细书中气，松疏雪后阴。

　　｜宋陆游｜藤疏不覆架，桐落欲平沟。

　　｜唐张籍｜梅花蛮草连冬有，行处无家不满园
　　○十月　立冬、小雪附见

　　｜增｜礼记月令｜孟冬之月，日在尾，昏危中，旦七星中。｜注｜日月会于析水之津，而斗建亥之辰也。

　　｜原｜梁元帝纂要｜冬曰孟冬，亦曰上冬，曰阳月。

　　｜花月令｜是月也，芦传冬菜莳，木叶避霜，芳草敛汉宫秋老，苎麻护其根。

　　｜增｜瓶史月表｜十月，花盟主白宝珠茶、梅。花客卿山茶花、甘菊花。花使令野菊、寒菊、芭蕉。

　　｜汇考｜

　　｜增｜诗幽风｜十月获稻，为此春酒，以介眉寿。　十月纳禾稼，黍稷重穋，禾麻菽麦。

　　｜晋书乐志｜十月之辰谓为亥，亥者□□也，言时阴气□□杀万物也。　十月之管名为应钟，应者和也，谓岁功皆成，应和阳功，收而聚之也。

　　｜唐书西域传｜东女国巫者，以十月诣山中，布糟麦咒呼群鸟，俄有鸟来如鸡状，剖视之，有谷者丰岁，名曰鸟卜。

　　｜淮南子｜孟冬之月，招摇指亥，爨松燧火。

　　｜荆楚岁时记｜十月朔日，黍臛，俗谓之秦岁首。｜注｜未详黍臛之义，今北人此日设麻羹豆饭，当为其始熟尝新耳，祢衡别传云，十月朝，黄祖在艨艟上，会设黍臛，是也。

　　｜原化记｜崔希真十月一日雪，遇老父于门，献松花酒，老父曰，此酒无味，乃于怀中取丸药置酒中，味极美，后问天师，师曰，此真人葛洪第三子，其药乃千岁松胶也。

　　｜梦溪笔谈｜十月，万物登成，可以会计，故曰功曹。

　　｜赏心乐事｜十月，满霜亭蜜橘，赏小春花，杏花庄挑荠。

　　｜东坡诗注｜岭南气候不常，菊花开时即重阳，凉天佳月即中秋，十月九日菊始开，乃与客作重阳。

　　｜立冬｜

　　｜原｜礼记月令｜是月也，以立冬，先立冬三日，太史谒之天子曰，某日立冬，盛德在水，天子乃斋，立冬之日，天子亲率三公、九卿、大夫以迎冬于北郊。

　　｜三礼义宗｜十月立冬为节者，冬终也，立冬之时万物终成，故为节名。

　　｜东京梦华录｜立冬前五日，西御园进冬菜，京师地寒，冬月无蔬菜，上至宫禁，下及民间，一时收藏，以充一冬食用。

　　｜熙朝乐事｜立冬日，以各色香草及菊花、金银花煎汤沐浴，谓之扫疥。

　　｜小雪｜

　　｜增｜三礼义宗｜十月小雪为中者，气序转寒，雨变成雪，故以小雪为中。

　　｜集藻｜

　　｜谣｜

　　｜增｜晋夏矦湛苦寒谣｜惟立冬之初夜，天惨懔以降寒，霜皑皑以被庭，冰塘瀩于井干，草槭槭以疏叶，木萧萧以零残，松损叶于翠条，竹摧柯于绿竿。

　　｜五言古诗｜

　　｜原｜梁简文帝大同十年十月戊寅诗｜喧尘是时息，静坐对重峦，冬深柳条落，雪后桂枝残，星明露色尽，天白雁行单，云飞乍想阁，冰结远疑纨，晚橘隐重屏，枯藤带回竿，荻阴连水汽，山峰染月寒。

　　｜增｜唐白居易湓浦早冬｜浔阳孟冬月，草木未全衰，秪抵长安陌，凉风八月时，日西湓水曲，独行吟旧诗，蓼花始零落，蒲叶稍离披，但作城中想，何异曲江池。

　　｜七言古诗｜

　　｜增｜宋陆游初冬步至东村｜八月风吹粳稻香，九月荞熟天始霜，男耕女馌常满野，宿麦覆块皆苍苍，丰年比屋喜迎客，花底何曾酒杯迮，家人但觅浩歌声，不在东阡在南陌。

　　｜五言律诗｜

　　｜原｜唐杜甫孟冬｜殊俗还多事，方冬变所为，破柑霜落爪，尝稻雪翻匙，巫峡寒都薄，乌蛮瘴远随，终然减滩濑，暂喜息蛟螭。

　　｜增｜元僧方润初冬作｜泬寥萧瑟后，霁色却怡人，霜已千林曙，天犹十月春，黄花蝶过晚，白苇雁衔新，野性自夷旷，非关绝世尘。

　　｜七言律诗｜

　　｜原｜唐陆龟蒙小雪后书事｜时侯频过小雪天，江南寒色未全偏，枫汀尚忆逢人别，麦陇惟应欠雉眠，更拟结茅临水次，偶因行药到村前，邻翁意绪相安慰，多说明年是稔年。

　　｜增｜宋郑侠次孟坚初冬晴和见梨桃二花作｜十月南天尚暑襟，幽花何怪动清吟，半扉素蕊呈修径，几朵夭红出茂林，地借小春回暖气，日匀疏影转轻阴，惟应幕府多才俊，不负行台醉客心。

　　｜陆游初冬｜锄犁满野及冬耕，时听儿童叱犊声，逐客固宜安散地，闲民何幸乐升平，雪花漫漫荞初熟，绿叶离离荠可烹，饭饱身闲书有课，西窗来趁夕阳明。　志士逢秋已自伤，老人况复惜年光，正看溪碓舂粳滑，又见山坡下麦忙，桐落井床多槁叶，菊残衫袖尚余香，读书有课真当勉，？贮明膏伴夜长。

　　｜七言绝句｜

　　｜御制塞外初冬｜阴山南去雁行多，渺渺沙原六御过，报是初冬新律改，依然霜晓气暄和。

　　｜增｜唐樊晃十月南中感怀｜南路蹉跎客未回，常嗟物候暗相催，四时不变江头草，十月先开岭上梅。

　　｜张登小雪日戏题｜甲子徒推小雪天，刺桐犹绿槿花然，阳和长养无时歇，却是炎洲雨露偏。

　　｜原｜宋苏轼初冬｜荷尽已无擎雨盖，菊残犹有傲霜枝，一年好景君须记，正是橙黄橘绿时。

　　｜增｜郑思肖小春花｜天地无情正北风，飞鸿哀咽乱云中，此时纵使开千树，不及东皇一点红。

　　｜元僧善住十月｜清霜欲重小春天，杨柳萧踈带晓烟，无奈东皇苦多事，又传春信到梅边。

　　｜诗散句｜

　　｜增｜唐杜甫｜汉源十月交，天气凉如秋，草木未黄落，况闻山水幽，栗亭名更佳，下有良田畴，充肠多薯蓣，崖蜜亦易求，密竹复冬笋，清池可方舟，虽伤旅寓远，庶遂平生游。

　　｜词｜

　　｜宋欧阳修渔家傲｜十月小春梅蕊绽，红炉暖阁新妆遍，锦帐美人贪睡暖，羞起懒，玉壶一夜冰澌满。　楼上四垂帘不卷，天寒山色偏宜远，风急雁行吹字断，红日晚，江天雪意云撩乱。

　　｜别录｜

　　｜原｜占候｜家塾事亲｜十月，有三卯籴平，无则谷贵。　立冬日，先立一丈竿占影，得一尺大疫、大旱、大暑、大饥，二尺赤地千里，三尺大旱，四尺、五尺低田收，六尺高低田熟，七尺高田收，八尺涝，九尺大水，一丈水入城郭。　朔日值立冬主灾异，值小雪有东风，春米贱，西风春米贵。其日用斗量米，若缀在斗，来春陡贵，甚验。

　　｜种艺｜豌豆、油菜、葵菜、冬芥菜、麦、菠菜、乌菘、萱草、冬白菜、黄茋、防风。

　　｜移植｜五味子、黄精、梅、柑、五加皮、菊、橙、橘。

　　｜收采｜枸杞、枳壳、山茱萸、芎藭、五加皮根、栀子、皂荚、麦门冬、苦参、白豆蔻、贝母、牛膝、女贞叶、桑叶、决明子、陈皮、地黄、山药子、槐实、芙蓉花、苎根、冬瓜、栝蒌根、蕨根、甘蔗、山芋。

　　｜浇培｜橙橘诸果。　包裹诸畏寒花果。　墩诸畏寒花木根上土壅苎麻。　壅茴香根。

　　｜整顿｜窖茉莉、芙蓉、兰、菊、菖蒲、夹竹桃、虎刺。养萝卜。种莙荙菜、耘麦。

　　｜田忌｜天火卯，地火丑，粪忌亥，九焦亥，荒芜寅
　　○十一月　冬至附见

　　｜增｜礼记月令｜仲冬之月，日在斗，昏东辟中，旦轸中。｜注｜日月会于星纪，而斗建子之辰也。　是月也，日短至，阴阳争，诸生荡　芸始生，荔挺出。

　　｜原｜梁元帝纂要｜是月曰玄明天，又曰广寒月。

　　｜花月令｜是月也，芸生，枫丹，蕉红，岩桂馥，枇杷缀金，松柏后凋。

　　｜增｜瓶史月表｜花盟主红梅花。花客卿杨妃茶花。花使令金盏花。

　　｜汇考｜

　　｜增｜周礼地官｜仲冬斩阳木。｜注｜郑司农云，阳木，春夏生者，玄谓阳木，生山南者。

　　｜原｜前汉书律历志｜十一月，干之初九，阳气伏于地下，始着为一，万物萌动，钟于太阴。

　　｜增｜淮南子｜见一叶之落，知岁之暮，睹瓶中之冰，知天下之寒。

　　｜原列仙传｜仙人马湘在刺史马植坐上，仲冬月以酒杯盛土种瓜子，须臾蔓引生实，食其味甚美。

　　｜玉烛宝典｜月晦煮赤豆作糜以祭门，禳疫也。

　　｜增｜荆楚岁时记｜仲冬之月，采撷霜燕菁葵等杂菜，干之，并为咸葅。

　　｜赏心乐事｜十一月，摘星轩枇杷花，味空亭腊梅，苍寒堂南天竺，花院水仙。

　　｜成都古今记｜十一月有梅市。

　　｜一统志｜雷阳界稻十一月下种，扬雪耕耘，次年四月熟，与他地迥异

　　｜冬至｜

　　｜原｜周礼秋官｜柞氏掌攻草木及林麓，冬日至，令剥阴木而水之。

　　｜增｜周礼秋官｜薙氏掌杀草，冬日至而耜之。

　　｜汉书律历志｜候气之法，为室三重，户闭，涂衅周，密布缇幔，室中以木为管，每律各如之，内卑外高，从其方位，加律其上，以葭莩灰抑其两端，案历而候之，气至者灰去。

　　｜魏相传｜冬至则八风之序立，万物之性成。

　　｜吕氏春秋｜冬至后五旬十日，菖蒲生，菖者百卉之先生者也。

　　｜淮南子｜冬至日则阳乘阴，是以万物仰而生。

　　｜原｜易通卦验｜十一月，广漠风至则兰、射干生。

　　｜增｜孝经纬｜斗指子为冬至，至有三义，一者阴极之至，二者阳气始生，三者日行南至，故谓之至。

　　｜玉烛宝典｜十一月建子，周之正月，冬至日极南影长，阴阳日月万物之始，当黄钟律，其管最长，故有履长之贺。

　　｜原｜西域志｜天竺国以十月二十六日为冬至，冬至则麦秀。

　　｜帝京景物略｜冬至日画素梅一枝，为瓣八十有一，日染一瓣，瓣尽而九九毕则春深矣，曰九九消寒图

　　｜集藻｜

　　｜五言古诗｜

　　｜原｜晋傅亮冬至｜星昴殷仲冬，短晷穷南陆，柔荔迎时萋，芳芸应节馥。

　　｜北齐萧悫冬至应教｜天宫初动磬，缇室已飞灰，暮风吹竹起，阳云覆户来，折冰开荔色，除雪出兰栽，惭无宋玉辩，滥吹楚王台。

　　｜五言律诗｜

　　｜原｜唐杜甫草堂即事｜荒村建子月，独树老夫家，雪里江船渡，风前竹径斜，寒鱼依密藻，宿鹭起圆沙，浊酒禁愁得，无钱何处賖。

　　｜宋邵雍冬至｜冬至子之半，天心无改移，一阳初动处，万物未生时，玄酒味方淡，太音声正希，此言如不信，更请问庖羲。

　　｜增｜范成大长至日与同舍游北山｜岁晚山同色，湖平雾不收，寒云低阁雪，佳节静供愁，竹柏森严立，蒲荷索莫休，瘦筇知脚力，政尔耐清游。

　　｜七言律诗｜

　　｜原｜唐杜甫小至｜天时人事日相催，冬至阳生春又来，刺绣五纹添弱线，吹葭六管动飞灰，岸容待腊将舒柳，山意冲寒欲放梅，云物不殊乡国异，教儿且覆掌中杯。

　　｜韩偓冬至夜作｜中宵忽见动葭灰，料得南枝有早梅，四海便应枯草绿，九重先觉冻云开，阴氛莫向河源塞，阳气今从地底回，不道惨舒无定分，却忧蚊响又成雷。

　　｜明李梦阳冬至感怀｜奉天门下玉栏桥，此日催班侍早朝，占史奏云欢万国，大官传宴散层霄，苑梅应律春先动，宫柳迎风色欲摇，一出忽惊今十载，百年勋业有渔樵。

　　｜七言绝句｜

　　｜御制途中长至｜关塞经时跸未回，律逢葭管暗飞灰，遥知日晷添宫线，暖阁前头放早梅。

　　｜原｜宋苏轼冬至日独游吉祥寺｜井底微阳回未回，萧萧寒雨湿枯荄，何人更似苏夫子，不是花时肯独来。

　　｜冬至后十余日复至吉祥寺｜东君意浅着寒梅，千朵深红未暇裁，安得道人殷七七，不论时节遣花开。

　　｜明董其昌长安冬至｜子月风光雪后看，新阳一缕动长安，禁钟乍应云门曲，宝树先驱黍谷寒。

　　｜诗散句｜

　　｜原｜宋杨万里｜禽翻竹叶霜初下，人立梅花月正高。

　　｜僧洪惠｜夜久雪猿啼岳岭，梦回清月上梅花。

　　｜词｜

　　｜宋曾实轩小重山｜薄雪初销银月端，疏疏浮竹影，红阑，梅花梦事落孤山，禁人处，霜重鼓声寒。　留取晓来看，斑帘低小阁，烛花残，一帆明月去苍湾，空相忆，雪浪月痕翻。

　　｜增｜李肩吾风入松｜霜风连夜做冬晴，晓日千门，香葭暖透黄钟管，正玉台，彩笔书云，竹外南枝意早，数花开对清樽。　香闺女伴笑轻盈，倦绣停针，花砖一线添红景，看从今，迤逦新春，寒食相逢何处，百单五个黄昏。

　　｜别录｜

　　｜原｜占候｜

　　｜四时纂要｜冬至日数至元旦，五十日者，民食足，若不满五十日者，一日减一升，有余日益一升，最验。　至前米价长，至后必贱，落则反贵。　寒不降五月雷电。　朔日值冬至，主年荒岁凶。　古占书以朔日冬至为令辰。

　　｜田家五行志｜得壬，一日主旱，二日小旱，三日赤旱，四日五谷大熟，五日小水，六日大水，七日河决，八日海翻，九日大熟，十日少收，十一、十二日五谷不成。

　　｜历法｜冬至日中竖八尺表，其晷如度者，其岁美、人和，不则岁恶、人惑，晷进则水，晷退则旱，进一尺则日食，退一尺则月食。　历家推朔旦，冬至夜半甲子谓之历元，最难得。

　　｜禁忌｜

　　｜千金方｜勿食经霜菜，令人面无光泽。

　　｜增｜居家宜忌｜十一月勿食生菜，发宿疾，勿食生韭，多涕唾。

　　｜原｜种艺｜松、桧、春菜、箭干菜、茼蒿、杉、柏、菠菜、黄矮菜、莴苣。

　　｜移植｜松、腊梅、桧。

　　｜壅培｜石榴、牡丹、椒、瑞香、麦冬、芙蓉、木香、竹、芍药。

　　｜收采｜冬葵子、陈皮、款冬花、鬼箭。

　　｜整顿｜浇海棠，芟蔷薇，修荼□，芟木香，锄油菜。

　　｜田忌｜天火午，地火子，粪忌丑，九焦申，荒芜午。
　　○十二月　小寒、大寒、腊日、除夕附见

　　｜增｜礼记月令｜季冬之月，日在婺女，昏娄中，旦氐中。｜注｜日月会于玄枵，而斗建丑之辰也。　冰以入，令告民出五种。｜注｜冰既入，而令田官出五种，以明大寒气过，农事将起也。　是月也，日穷于次，月穷于纪，星回于天，数将几终，岁且更始，专而农民，毋有所使。

　　｜原｜梁元帝纂要｜季冬亦曰暮冬、杪冬、除月、暮节、暮岁、穷稔、穷纪。

　　｜花月令｜是月也，梅蕊吐，山茶丽，水仙凌波，茗有花，瑞香郁烈，山矾鬯发。

　　｜增｜瓶史月表｜十二月，花盟主蜡梅、独头兰花。花客卿茗花、漳茶花。花使令枇杷花。

　　｜汇考｜

　　｜增｜礼记王制｜冢宰制国用，必于岁之杪，五谷皆入，然后制国用。

　　｜夏小正｜十有二月纳卵蒜。｜传｜卵蒜也者，本如卵者也。

　　｜韩非子｜鲁哀公问于仲尼曰，冬十二月霣霜不杀菽，何为记此，对曰，此言可以杀而不杀也，宜杀而不杀，梅李冬实，天失道，草木犹犯干之，而况人君乎。

　　｜荆州记｜淮阳郡十二月一日种谷，至明年三月新谷便登。

　　｜赏心乐事｜十二月，绮互亭檀香、蜡梅。湖山探梅。花院兰花。玉照堂看早梅。

　　｜榕城随笔｜漳于八闽为极南，得气最暖，其人生不识霜雪之状，隆冬不御裘絮，桃李以腊月华，大寒之候，桂香袭人，特为可爱。

　　｜小寒｜

　　｜原｜孝经纬｜冬至后十五日，斗指癸为小寒，阳极阴生乃为寒，今日初寒尚小也。

　　｜诗含神雾｜小寒为节者，亦形于大寒，故谓之小，言时寒气犹未极也。

　　｜大寒｜

　　｜增｜孝经纬｜小寒后十五日，斗指丑为大寒，至此栗烈极也。

　　｜诗含神雾｜大寒者，上形于小寒，故谓之大，十一月一阳爻初起，至此始彻，阴气出地方尽，寒气并在上，寒气之逆极，故谓大寒。

　　｜腊｜

　　｜原｜礼记郊特牲｜天子大蜡八，伊耆氏始为蜡，蜡也者，索也，岁十二月，合聚万物而索飨之也。

　　｜增｜郊特牲｜蜡之祭也，主先啬而祭司啬也，祭百种，以报啬也。

　　｜原｜风俗通｜夏曰嘉平，殷曰清祀，周曰大蜡，汉改曰腊，腊者，猎也，因猎取兽以祭先祖，或曰新故交接，大祭以报功也。

　　｜增｜荆楚岁时记｜十二月八日为腊日，谚语，腊鼓呜，春草生，村人并击细腰鼓，戴胡头，及作金刚力士，以逐疫。

　　｜原｜卓异记｜天授二年腊，卿相诈称上苑花开请幸，则天许之，乃遣使宣诏曰，明朝游上苑，火急报春知，花须连夜发，莫待晓风吹，于是明晨名花瑞草皆发，群臣咸服其异。

　　｜养生要论｜十二月腊夜，令人持椒卧井旁，无与人言，纳椒井中，可除瘟病。

　　｜杜氏通典｜蜡之义，自伊耆氏之代，而有其礼，古之君子便之，是报田之祭也，其神农初为田事，故以报也。

　　｜风土记｜东京作浴佛会，以诸果品煮粥，谓之腊八粥。

　　｜农政全书｜冬至后第三戍为腊，腊前两三番雪谓之腊前三白，大宜菜、麦，谚云，若要麦，见三白。

　　｜除夕｜

　　｜增｜吴中风俗记｜吴中风俗，除夜村落间以秃帚若麻□竹枝等，燃火炬缚于长竿之梢，以照田蚕，烂然遍野，以祈丝谷。　除夜宜焚辟瘟丹，或苍术、皂角、枫、芸诸香，以辟邪袪湿，宣郁气，助阳德，即閟室虚堂亦无不到。

　　｜集藻｜

　　｜文赋散句｜

　　｜增｜晋傅玄大寒赋｜百川咽而不流兮，冰冻合于四海，扶木憔顇于旸谷，若华零落于蒙汜。

　　｜陆云岁暮赋｜时凛冽其可悲兮，气萧条以伤心，凄风怆其鸣条兮，落叶翻而洒林。

　　｜唐王勃守岁序｜槐火灭而寒气消，芦灰用而春风起，鱼鳞布叶，烂五色而翻光，凤脑吐花，灿百枝而引照。　柏叶为铭，影泛新年之酒，椒花入颂，先开献岁之词。

　　｜张九龄岁除登逍遥台序｜南土融合，觉寒气之向尽，东郊物暖，爱春色之方来。

　　｜四言古诗｜

　　｜原｜晋裴秀大蜡诗｜日躔星纪，大吕司辰，玄象改次，庶众更新，岁事告成，八蜡报勤，告成伊何，年丰物阜，丰禋孝祀，介兹万枯，报勤伊何，农功是归，穆穆我后，务兹蒸黎，宣力菑亩，沾体暴肌，饮飨清祀，四方来绥，充牣郊甸，鳞集京师，交错贸迁，纷葩相追，反袂成幕，连衽成帷，有肉如丘，有酒如泉，有殽如林，有货如山，和气来臻，率土同欢，祥风协顺，降祉自天，方隅清谧，嘉祚日延，与民优游，享寿万年。

　　｜五言古诗｜

　　｜原｜梁庾肩吾岁尽应令｜岁序已云殚，春心不自安，聊开柏叶酒，试奠五辛盘，金薄图神燕，朱泥印鬼丸，梅花应可折，倩为雪中看。

　　｜五言律诗｜

　　｜原｜唐太宗除夜｜暮景斜芳殿，年华丽绮宫，寒辞去冬雪，暖带入春风，阶馥舒梅素，盘花卷烛红，共欢新故岁，迎送一宵中。　岁阴穷暮纪，献节启新芳，冬尽今宵促，年开明日长，冰消出镜水，梅散入风香，对此欢终宴，倾壶待曙光。

　　｜沈佺期岁夜安乐公主满月侍宴应制｜除夜子星回，天孙满月杯，咏歌鳞趾合，箫管凤凰来，岁炬常燃桂，春盘预折梅，圣皇千万寿，垂晓御楼开。

　　｜史育除夜｜今岁今宵尽，明年明日来，寒随一夜去，春逐五更回，气色空中改，容颜暗里催，风光人不觉，已着后园梅。

　　｜杜甫杜位宅守岁｜守岁阿戎家，椒盘已颂花，盍簪喧枥马，烈炬散林鸦，四十明朝过，飞腾暮景斜，谁能更拘束，烂醉是生涯。

　　｜韦庄岁除对王秀才作｜我惜今夜促，君愁玉漏频，岂知新岁酒，犹作异乡身，雪向寅前冻，花从子后春，到明追此会，俱是来年人。

　　｜增｜宋陆游腊月｜今冬少霜雪，腊月厌重裘，渐动园林兴，顿寛薪炭忧，山陂泉脉活，村市柳枝柔，春饼吾何患，嘉蔬日可求。

　　｜七言律诗｜

　　｜御制赋得爆竹声中一岁除是日微雪｜爆竹连宵不夜城，占年积素即丰盈，维新四始全仁政，修省三朝冀太平，拂曙和风临上日，通晨淑气拥华清，愿将柏叶芳尊酒，赐与臣邻共大羹。

　　｜增｜唐杜审言守岁侍宴｜季冬除夜接新年，帝子王孙捧御筵，宫阙星河低拂树，殿前灯烛上熏天，弹弦奏节梅风入，对局探钩柏酒传，欲向正元歌万寿，暂留欢赏寄春前。

　　｜原｜杜甫腊日｜腊日常年暖尚遥，今年腊日冻全消，侵陵雪色还萱草，漏泄春光有柳条，纵酒欲谋良夜醉，还家初散紫宸朝，口脂面药随恩泽，翠管银罂下九宵。

　　｜十二月初一日作｜今朝腊月春意动，云安县前江可怜，一声何处送书雁，百丈谁家上濑船，未将梅蕊惊愁眼，更取椒花媚远天，明光起草人所羡，病废几时朝日边。

　　｜增｜宋宋郊十二月望日禁中作｜闰历先春破腊寒，彩花金胜宠千官，冰从太液池边动，柳向灵和殿里看，瑞气因风飘禁仗，暖晖依日上仙盘，须知圣运随生殖，万国年年共此欢。

　　｜陆游岁未尽前数日偶题长句｜老向人间迹转孤，参差烟火出菰蒲，数畦绿菜寒犹茁，一勺清泉手自□□，谷贱窥篱无狗盗，夜长暖足有狸奴，岁阑更喜人强健，小草书成郁垒符。　风号四野云如墨，徂岁消磨不满旬，瑞雪便应平地尺，野梅又报一年春，长河断渡冰将合，古寺题诗手为皴，僵卧闭门行路绝，安知当代独无人。

　　｜原｜明文征明｜云霞骀荡晓光和，手折梅花对酒歌，暮齿不嫌来日短，霜髭较似去年多，东风渐属青阳候，流水微生绿玉波，鸟弄新音晴昼永，相看不饮奈春何。

　　｜五言绝句｜

　　｜原｜唐太宗太原召侍臣守岁｜四时运灰管，一夕变冬春，送寒余雪尽，迎岁早梅新。

　　｜七言绝句｜

　　｜原｜宋韩绛｜新阳气候未全佳，尚纵寒威压岁华，赖有椒汤共卯酒，不妨和雪看梅花。

　　｜增｜范成大除夕前二日夜雨｜雪不成花夜雨来，陇头一洗定无埃，小童却怕溪桥滑，明日先生合探梅。

　　｜杨万里腊里立春｜嫩日催青出冻荄，小风吹白落疏梅，残冬未放春交割，早有黄蜂紫蝶来。

　　｜诗散句｜

　　｜增｜唐殷璠｜雪冷江空岁暮时，竹阴梅影月参差。

　　｜宋韩琦｜一箭尚留终在腊，万花潜发欲惊春。

　　｜杨万里｜腊月潮州见桃李，元来不作好春看。

　　｜明王韦｜好记流年收柏叶，乍消残雪见梅枝。

　　｜词｜

　　｜增｜宋汪莘行香子｜野店残冬，绿酒春浓，念如今，此意谁同，溪光不尽，山翠无穷，有几枝梅，几竿竹，几株松。　篮舆乘兴，薄暮疏钟，望孤村，斜日匆匆，夜窗雪障，晓枕云峰，便拥渔蓑，顶渔笠，作渔翁。

　　｜别录｜

　　｜原｜负暄杂录｜二十四日五更，取井花水平旦第一汲者，盛净器中，量人口多少，浸乳香至岁旦五更，暖令温，从小至大，每人以乳香一小块饮水三吸，一年不患时疾。

　　｜法天生意｜大寒冷早出噙真麻油则耐寒。　勿食经霜菜果，减人颜色。

　　｜占候｜柳眼青，来年夏秋米贱。　月内萌类不见，六月五谷不实。　二十四日田夫牧竖候昏时，争立竿燎火于野，名曰照田蚕，看火色占来 年水旱，白主水，红主旱，猛烈主丰，衰微主歉，东北风吉，腊尽火光及烧籸盆爆竹看火色，大率与田蚕火同。

　　｜种艺｜苘麻、茼蒿、菠菜，栽桑。

　　｜移植｜山茶、玉梅、海棠、柳。

　　｜压插｜石榴、蔷薇、月季、木香、十姊妹。

　　｜收采｜大戟根节、款冬花、木兰皮、鬼箭、谷树皮、冬葵子、蒲公英、菖蒲、忍冬藤。

　　｜壅培｜橘、桑、苎麻、韭、竹、芍药。

　　｜整顿｜垦秧田，烧荒，修□，柳修，桑浴，蚕种，伐竹木，磨桑叶，造农具，挑沟塘，干蒿，砍谷树，刈茅草，葺园篱，酵河泥，贮雪水，贮麻油。

　　｜田忌｜天火酉，地火子，粪忌卯，九焦巳，荒芜戍

　　御定佩文斋广群芳谱卷六

　　●御定佩文斋广羣芳谱卷七

　　　谷谱

　　○麦　按大麦、小麦，统名曰麦，原谱端以小麦为麦，而另列大麦于后，今从齐民要术并合为一。

　　｜增｜说文｜麦，芒谷，秋种厚埋，故谓之麦，麦属金，金王而生，火王而死。

　　｜原｜小麦一名来，又作□，尔雅云，小麦，□。广雅云，来，小麦也。本草云，麦字从来，从夊，来象其实，夊象其根。苗生如韭，成似稻，高二三尺，实居壳中，芒生壳上，生青，熟黄，秋种，夏熟，具四时中和之气，兼寒热温凉之性，继绝续乏，为利甚普，故为五谷之贵，亦可春种，至夏便收，然不及秋种者，性有南北之异，北地燥，冬多雪，春少雨，麦昼花，薄皮多麫，食之宜人，南方卑湿，冬无雪，春多雨，麦受卑湿之气，又夜花，食之生热，腹痛难消，亦地气使然也，北麦固佳，陈者更良。

　　｜增｜广志｜卥水麦，其实大，麦形，有缝。税麦，似大麦，出凉州。旋麦，三月种，八月熟，出西方。赤小麦，赤而肥，稀熟，出郑县。山提小麦，至黏弱，以贡御。半夏小麦、秃芒麦，齐民要术云，按今世有落麦者，秃芒是也。

　　｜原｜大麦，一名牟，又作麰，尔雅云，大麦，麰。广雅云，牟，大麦也。本草云，麦之苗粒皆大于来，故得大名，牟亦大也，或又作□□，班固典引云，玄秬黄□□之事是也。茎叶与小麦相似，但茎微麤，叶微大，色深青，而外如白粉，芒长，壳与粒相黏，未易脱，小麦磨麫作饼饵食，大麦止堪碾米作粥饭及喂马，用此其所异也，性平凉滑腻，作饭宽中下气，煑粥甚滑，磨麫作酱甚甘美，春秋皆可种，他如穬麦，本草李时珍云，穬麦有二种，一种类小麦而大，一种类大麦而大，又云，是大麦中一种皮厚而色青者也。唐萧炳云，西川人种食之，山东、河北人正月种之，名曰春穬，形状与大麦相似。陈承云，作麫脆硬，食多胀人，汴洛河北之间又呼为黄稞。赤麦，广志云，有赤麦，赤色而肥。青稞麦，本草陈藏器云，青稞似大麦，天生皮肉相离，秦陇巴西种之。王桢农书云，青稞有大小二种，似大小麦而粒大皮薄，多麫无麸，西人种之。黑穬麦，见广志。大抵与大麦一类而异种。

　　｜增｜广志｜□□麦，出凉州，似大麦。

　　｜本草｜穤麦，大麦有黏者名穤麦，可以酿酒。

　　｜汇考｜

　　｜增｜诗墉风｜爰釆麦矣，沬之北矣。

　　｜原｜墉风｜我行其野，芃芃其麦。

　　｜增｜周颂｜贻我来牟，帝命率育。｜笺｜武王渡孟津，白鱼跃入舟，出涘以燎，后五日，火流为乌，五至，以谷俱来，此谓贻我来牟。｜疏｜谷葢牟麦也。

　　｜原｜周颂｜于皇来牟，将受厥明，明昭上帝，迄用康年。

　　｜增｜礼记｜王制，夏荐麦。

　　｜月令｜孟春之月，雪霜大挚，首种不入。｜蔡邕章句｜太阴干阳，雨雪而霜，故大伤。首种，首种谓宿麦也，麦以秋种，故谓之首种。　季春之月，天子乃为麦祈实。｜注｜于含秀求其成也。　孟夏之月，农乃登麦，天子乃以彘尝麦，先荐寝庙。｜注｜麦之新气尤盛，以彘食之，散其热也。　麦秋至。　仲秋之月，乃劝种麦，无或失时。｜注｜麦者，接绝续乏之谷，尤重之。｜疏｜前年秋谷至夏绝尽，后年秋谷夏时未登，是其绝也，夏时人民粮食阙短，是其乏也，麦乃夏时而熟，是接其绝，续其乏也。

　　｜内则｜麦食脯羹鸡羹。｜疏｜谓以麦为饭，析脯为羹，又以鸡为羹，三者味相宜也。

　　｜周礼天官｜雁宜麦。｜疏｜雁宜麦者，雁味甘平，大麦味酸而温，小麦味甘微寒，气味相成，故云雁宜麦。

　　｜原｜左传｜隐公三年，夏，四月，郑祭足帅师取温之麦。

　　｜孟子｜今夫麰麦，播种而耰之，其地同，树之时又同，浡然而生，至于日至之时，皆熟矣。

　　｜家语｜宓子贱为单父宰，齐攻鲁，道由单父，单父父老请曰，麦已熟矣，今齐寇至，不及人人自收其麦，请放民皆使出获麦，可以益粮，且不资寇，三请而宓子贱不听，俄而齐寇逮乎麦，季孙闻之怒，使人让曰，民寒耕热芸，曾不得食，可不哀哉，犹可有告而不听，非所以也，宓子贱蹵然曰，今兹无麦，明年可树，若使不耕者得获，是使民乐有寇也，且单父得一岁之麦，于鲁不加强，丧之不加弱，使民有自取之心，其创必数世不息，季孙闻之，赧然媿曰，地若可入，吾岂忍见宓子哉。

　　｜增｜前汉书食货志｜董仲舒说上曰，春秋他谷不书，至于麦禾不成则书之，以此见，圣人于五谷最重麦与禾也，今关中俗不好种麦，是岁失春秋之所重，而损生民之具也，愿陛下幸诏大司农，使关中民益种宿麦，令毋后时。｜注｜师古曰，宿麦谓其苗经冬。

　　｜后汉书光武本纪｜诏曰，久旱伤麦，秋种未下，朕甚忧之。

　　｜原｜后汉书冯异传｜光武至南宫，大风雨，引车入道傍空舍，冯异抱薪，邓禹爇火，光武对灶燎衣，异进麦饭。

　　｜逸民传｜高凤，少为书生，家以农亩为业，专精诵读，昼夜不息，妻尝之田，曝麦于庭，令凤护鸡，时天暴雨，凤持竿诵经，不觉潦水流麦，妻还怪问，凤方悟之，后遂为名儒。

　　｜增｜晋书孝友传｜王裒家贫，躬耕，计口而田，度身而蚕，或有助之者，不听，诸生密为刈麦，裒遂弃之。　庾衮母终，服丧居于墓侧，岁大饥，藜羹不糁，门人欲进饭者，而衮每曰已食，莫敢为设，及麦熟，获者已毕，而采捃尚多，衮乃引其羣子以退曰，待其间，及其捃也，不曲行，不旁掇，跪而把之，则亦大获。

　　｜魏书樊子鹄传｜子鹄除殷州刺史，属岁旱俭，子鹄恐民流亡，乃勒有粟之家分贷贫者，并遣人牛易力，多种二麦，州内以此获安。

　　｜释老志｜东莱人王道翼，少有绝俗之志，隐韩信山，四十余年，断粟食麦。

　　｜隋书隐逸传｜张文诩，河东人也，每以德化人，乡党颇移风俗，尝有人夜中窃刈其麦者，见而避之，盗因感悟，弃麦而谢，文诩慰谕之，自誓不言，因令持去，经数年盗者向乡人说之，始为远近所悉。

　　｜南史吴明彻传｜明彻有粟麦三千余斛，而邻里饥馁，乃白诸兄，与乡里计口平分，同其丰俭，赖以存者甚众。

　　｜孝义传｜沈崇傃母卒，葬后更行服三年，久食麦屑，不噉盐酢。

　　｜旧唐书高宗本纪｜仪凤三年，五月，幸九成宫，秋七月，宴近臣诸亲于咸亨殿，上谓霍王元轨曰，去冬无雪，今春少雨，自避暑此宫，甘雨频降，夏麦丰熟，秋稼滋荣。

　　｜玄宗本纪｜上自于苑中种麦，率皇太子已下躬自收获，谓太子等曰，此将荐宗庙，是以躬亲，亦欲令汝等知稼穑之难也，因分赐侍臣，谓曰，比岁令人巡捡苗稼，所对多不实，故自种植以观其成，且春秋书麦禾，岂非古人所重也。

　　｜五代史回鹘传｜回鹘地宜白麦、青麦、□□麦。

　　｜宋史仁宗本纪｜天圣三年，四月癸巳幸御庄，观刈麦，闻民舍机杼声，赐织妇茶帛。

　　｜礼志｜太宗景佑三年，礼官宗正请每岁夏孟月，尝麦配以彘。　皇□五年，后苑宝政殿刈麦，谓辅臣曰，朕新作此殿，不欲植花，岁以种麦，庶知穑事不易也，自是幸观谷麦，惟就后苑。

　　｜汲冢周书｜维四年孟夏，王初祈祷于宗庙，乃尝麦于太祖。

　　｜穆天子传｜天子西征至于赤乌之人，献穄麦百载，天子西征至于□□韩氏，爰有乐野温和，穄麦之所草。　黑水之阿爰有野麦。

　　｜师旷禽经｜泽雉啼而麦齐。

　　｜原｜庄子｜青青之麦，生于陵陂。

　　｜增｜吕氏春秋｜今兹美莱，来兹美麦。　孟夏之昔，杀三叶而获大麦。｜注｜昔，终也，三叶，荠苨也，葶苈也，菥蓂也，见三叶之死，则大麦可获之候也。

　　｜淮南子｜济水通和而宜麦。

　　｜春秋佐助期｜麦神名福习。

　　｜春秋说题辞｜麦之为言，殖也，寝生触冻而不息，精射刺直，故麦含芒，事且立也。

　　｜说文｜麰，周所受来牟也，一麦，二牟，象其芒刺之形，天所来也。

　　｜独断｜老扈氏农正，趣民收麦。

　　｜原｜曾暪传｜太祖尝出车，行经麦中，令士卒无败麦，犯者死，骑士皆下马付麦相持，于时太祖马腾入麦中，勅主簿议罪，主簿对以春秋之义，罚不加于尊，太祖曰，制法而自犯之，何以帅下然，孤为军帅不可杀，请自刑，因拔剑割发以置地。

　　｜诸葛恪别传｜孙权飨蜀使费祎，祎停食饼，索笔作麦赋，恪亦请笔作磨赋，咸称善焉。

　　｜增｜秦子｜孔文举为北海相，有母病思食新麦，家无，乃盗邻熟麦而进之，文举闻之，特赏曰，不必来谢，但勿盗也，盗而不罪者，以为勤于母也。

　　｜博物志｜汉武帝时，广阳县雨麦。　五土所宜，黑坟宜麦黍。

　　｜玄晏春秋｜卫伦过予，言及于味，称魏故侍中刘子阳，食饼知盐生，精味之至也，予曰，师旷识劳薪，易牙别淄渑，子阳今之妙也，定之何难，伦因命仆取粮糗以进，予曰，麦也，有杏李奈味，三果之熟也不同，子焉得兼之，伦笑而不答，退告人曰，士安之识过刘氏，吾将来家实多，故杏时将发，糅以杏汁，李奈将发，又糅以李奈汁，故兼三味。

　　｜陈留耆旧传｜高式至孝，永平中蝝蝗为灾，独不食式麦。

　　｜西域诸国志｜天竺十一月六日为冬至，则麦禾，十二月十六日为腊，则麦熟。

　　｜拾遗记｜ 乐浪之东有背明之国，其国昬，昬常暗，宜种百谷，名曰融泽，方三千里，五谷皆良，食之后天而死，有延精麦，延寿益气，有昆和麦，调畅六府，有轻心麦，食者体轻，有醇和麦，为曲以酿酒，一醉累月，食之凌冬可袒，有含露麦，穟中有露，味甘如饴。　张华为九酝酒，以三薇渍曲蘖，蘖出西羌，曲出北方，北方有指星麦，四月火星出，麦熟而获之，蘖，用水渍麦三夕而萌芽，平旦鸡鸣而用之，俗人呼为鸡鸣麦，以之酿酒，醇美久含，令人齿动，若大醉不叫笑摇荡，令人肝肠消烂，俗人谓为消肠酒。

　　｜晋中兴书｜符健，洪第三子，健阴图关中，阳使其徒种麦，示无西意。

　　｜水经注｜汶水入莱芜谷，出谷有平丘，面山傍水，土人悉以种麦，云此丘不宜植稷黍，而宜麦，齐人相承以植之。

　　｜国史补｜窦氏子，言家方盛时，有奴厚敛羣从数宅之资，供白麦麫，医云，白麫性平，由是恣食不疑，凡数岁，未尝生疾，其后有奴告其谬妄，所输麫乃常麦，非白麦也，羣从诸宅，一时暴热皆发。

　　｜原｜杜阳杂编｜元和八年，大轸国贡碧麦，形大于中华之麦，表里皆碧，香气如稉米，食之体轻，可以御风。

　　｜增｜孔帖｜同昌公主出降，赐金麦银米共数斛，此皆条枝国献。　高昌土沃，麦皆再熟。

　　｜东坡集｜江湖间有鸟呜于四五月，其声若云麦熟即快，今年二麦如云，此鸟不妄言也。

　　｜原｜东坡诗注｜今大内，当麦熟时，以黄罗帕封赐百官，其外题曰麨，或云以蜜渍食尤佳。

　　｜增｜朱子诗注｜小说人有中麦毒者，梦红裳娘子悲歌，有一丸芦菔火吾宫之句。

　　｜空同子｜麦种之秋而焦于夏，火克金也，麦穗直而芒，有兵象焉。

　　｜涌幢小品｜洪武初，一儒赴召，太祖问曰，习何经，曰业农，太祖曰，汝知麦禾之节不同乎，对曰，禾三节，麦四节，禾播种于春，至秋而获，凡历三时，故三节，麦则历四时始成，故四节，太祖曰，是能知稼穑者，即擢某州知州。　木兰国有三寸之麦。

　　｜原｜梧浔杂佩｜南方四月雨后尚有余寒，土人谓之麦秀寒，按王勃采莲赋，麦雨微凉，又徐陵集，亦有麦冷之语。

　　｜集藻｜

　　｜传｜

　　｜原｜宋苏轼温陶君传｜石中美，字信美，中牟人也，本姓麦氏，随母罗氏去其夫而适石，因冐其姓，始中美之生也，其父太卜氏以连山筮之，遇师□之爻，是谓师之革□，曰，生乎土，成乎水，而变乎火，坎以輮之，坤以布之，釡以熟之，口以内之，腹以藏之，美在其中，而畅于四支，能者乐之以为大腹，不能者伤之以为心病，众所说也，善莫大焉，故因以名字之，中美幼轻躁踈散，与物不合，得其乡人储子之意，因使从滏水汤先生游，既熟，遂陶而成之，为人白晳而长，温厚柔忍，在诸石中最有名，储子因秦故，司马错、李斯、子由、赵高、阎乐并荐于秦王，得与甫田蔡甲、肥乡羊奭、内黄韩音子俱召见，是时王方省览文书，日昃未食，见之甚喜，曰，卿等向者安在，何相见之晚耶，未见君子，惄如调饥，卿等之谓也，自是皆得进见，充上心腹，赐爵土，更上食，与御旦夕召对，所献纳时或麤踈，上未尝不尽善也，秦王以缪毒事出文信侯而迁太后，怒恚，数日不食，中美乘机进谏，上说，赐爵彻侯，食温、定陶二县，号温陶君，中美既被任用，凡有造作，自丞相以下莫不是之，其为人柔和，有以塞谗人之口故也，他日秦王坐朝，日旰，意有所思，亟召中美，将虚以纳之，中美不熟计以进，其说颇刚，鲠志不快之者累日，有博士单轸说上曰，为其所伤矣，宜有以下之，即无患，因进其弟子已升、元华于上，上意稍平，然自是遂踈中美，不得为尚食矣，中美曰，吾为尚食，日夕自谓不素餐者，今吾与羊生辈皆不得进，纵复有用者，将诛辱乎，昔也得充心腹，而今也遽不信，是有不善我之心，虽使时或思我，彼将不尽矣，遂称疾，以侯就第，其后子孙生郡郭者，散居四方，自号浑氏、扈氏、索氏、石氏为四族云。

　　｜文赋散句｜

　　｜原｜殷箕子麦秀歌｜麦秀渐渐兮，彼黍离离。

　　｜汉枚乘七发｜麦秀□□兮雉朝飞。

　　｜增｜魏黄观疏｜今年麦苗虽好，临熟多雨，而悉复偃坏，小麦畧尽，惟穬麦、大麦颇得半收耳。

　　｜原｜晋潘岳射雉赋｜麦渐渐以擢芒。

　　｜五言古诗｜

　　｜增｜唐白居易观刈麦｜田家少闲月，五月人倍忙，夜来南风起，小麦覆陇黄，妇姑荷箪食，童穉携壶浆，相随饷田去，丁壮在南冈，足蒸暑土气，背灼炎天光，力尽不知热，但惜夏日长，复有贫妇人，抱子在其傍，右手秉遗穗，左臂悬弊筐，听其相顾言，闻者为悲伤，家田输税尽，拾此充饥肠，今我何功德，曾不事农桑，吏禄三百石，岁晏有余粮，念此私自愧，尽日不能忘。

　　｜宋苏辙迟往泉店杀麦｜罢民不耕获，岂利有攸往，古人为我言，许此亦无妄，一冬免锄犁，二麦盈瓮盎，火老金尚伏，雨过筑场壤，邻家助伯亚，苍耳割榛莽，朝阳得终日，经岁可无恙，老夫终病慵，长子幸可仗，劬劳慎勿厌，□饵家共享，秋田雨初足，已作丰熟想，归来报好音，相对开腊酿。

　　｜七言古诗｜

　　｜增｜宋苏轼鸦种麦行｜霜林老鸦闲无用，畦东拾麦畦西种，畦西种得青猗猗，畦东已作牛尾稀，明年麦熟芒攒槊，农夫未食鸦先啄，徐行俯仰若自矜，鼓翅跳踉上牛角，忆昔舜耕历山鸟为耘，如今老鸦种麦更辛勤，农夫罗拜鸦飞起，劝农使者来行水。

　　｜五禽言｜去年麦不熟，挟弹规我肉，今年麦上场，处处有残粟，丰年无象何处寻，听取林间快活吟。

　　｜苏辙逊往泉城获麦｜少年食稻不食粟，老居颍川稻不足，人言小麦胜西川，雪花水磨煮成玉，泠淘槐叶氷上齿，汤饼羊羹火入腹，五年随俗麤得饱，晨朝稻米纔供粥，儿曹知我老且馋，触热泉城正三伏，田家有信呼即来，亭午驱牛汗如浴，吾儿生来读书史，不惯田家争斗斛，今年久旱麦粒细，及半罢休饶老宿，归来烂熳□苍耳，来岁未知还尔熟，百口且留终岁储，贫交强半仓无谷。

　　｜外孙文九伏中入村□麦｜春田不雨忧无麦，入囷得半犹足食，伏中一□不得缓，旱田仓耳犹难得，人言春旱夏当潦，入伏未保天日好，老农经事言不虚，防风防雨如防盗，外孙读书旧有功，五言七字传祖风，旋投诗笔到田舍，知我老来馋且慵，秋田正急车难起，汗滴肩頳愧邻里，磨声细转雪花飞，举家百口磨牙齿，食前方丈我所无，蒸饼十家或有诸，孙归何用慰勤苦，烹鸡亦有蒸葫芦。

　　｜张舜民打麦｜打麦打麦，彭彭魄魄，声在山南应山北，四月太阳出东北，纔离海峤麦尚青，转到天心麦已熟，鹖旦催人夜不眠，打鸡呼雨云如墨，大妇腰镰出，小妇具筐逐，上垄先捋青，下垄已成束，田家以苦乃为乐，敢惮头枯面焦黑，贵人荐庙已尝新，酒醴雍容会所亲，曲终厌饫劳僮仆，岂信田家未入唇，尽将精好输公赋，次把升斗求市人，麦秋正急又秧禾，丰岁自少凶岁多，田家辛苦可奈何，将此打麦词，兼作插禾歌。

　　｜范成大刈麦行｜梅花开时我种麦，桃李花飞麦丛碧，多病经旬不出门，东坡已作黄云色，腰镰刈熟趁晴归，明朝雨来麦沾泥，犁田待雨插晚稻，朝来移秧夜食麨。

　　｜陆游屡雪二麦可望喜而作歌｜苦寒勿怨天雨雪，雪来遗我明年麦，三月翠浪舞东风，四月黄云暗南陌，坐看比屋腾欢声，已觉有司寛吏责，腰鎌丁壮倾闾里，拾穗儿童动千百，玉尘出磨飞屋梁，银丝入釡须寛汤，寒醅发剂炊□裂，新麻压油寒具香，大妇下机废晨织，小姑佐庖忘晚妆，老翁饱食笑扪腹，林下击壤歌时康。

　　｜张孝祥｜大麦半枯自浮沉，小麦刺水铺绿针，山边老农望麦熟，出门见水放声哭，去年泠泠七月雨，秋苗不收一粒谷，只今米价贵如玉，并日举家纔食粥，小儿索饭门前啼，大儿虽瘦把锄犁，晴时种麦畊荒垄，正好下秧无稻种。

　　｜戴复古刈麦行｜腰鎌上垄刈黄云，东家西家麦满门，前村寡妇拾滞穟，饘粥有余炊饼饵，我闻淮南麦最多，麦田今岁屯干戈，饱饭不知征战苦，生长此方真乐土。

　　｜王炎麦苗已有生意掘乌稬 者未止｜儿童饭犊女采桑，水满东皋耕事忙，稻秧半绿麦半黄，天许食新饘粥香，田父咨嗟仍笑语，赤地一年今得雨，紫蕨有根妻子喜，免填沟壑弃闾里。

　　｜元王祯芟麦歌｜田家食力不食智，麰麦年年勤种莳，老农八十谙地利，暑夏呼儿先暵地，再耕再耨土华腻，手把耧犁知已试，土沃不妨投种穊，今年已报春泽被，覆垄苗深如栉比，熏风长养见天意，猎猎青旗催穉穗，纔结稃胞花雪坠，赫赫曦轮炽钻燧，尽着精华输至味，粒饱芒森密如篲，顿失前时浪翻翠，岂知真宰调元气，化作黄云表嘉瑞，老农眼饱虽自慰，旦夕却忧风雨至，子妇犇忙事芟器，钐绰翩翩转双臂，曳笼腰间盈复弃，急载牛箱夜无寐，转首登场簇高积，风翻日碾半犹未，已向公门奉新馈，曲材和籴凡几次，年饷巡门仍语谇，夏税有程今反易，自余宿负如取寄，指此有秋争蚁萃，一得岂能偿百费，终岁勤劳一歔欷，昨日公堂宴宾贵，樽俎横陈混淆胾，檀板珠绳按歌吹，万钱不值供一醉，庖人搓揉出精粹，尚喜食新夸饼饵，物不天来皆力致，饱食何人知所自，春祈夏荐礼所记，报本从来追古义，但愿斯民不畏吏，吏不扰民民自遂，凡在牧民遵此治，坐见两岐歌政异，日富囷仓均被赐，不使老农忧岁事。

　　｜明｜高启打麦词｜雉雏高飞夏云暖，行割黄云随手断，疎茎短若牛毛垂，去冬无雪不相宜，场头负归日色白，穗落连枷声拍拍，呼儿打晒当及晴，雨来怕有飞蛾生，卧驱鸟雀非爱惜，明年好收供尔食。

　　｜五言律诗｜

　　｜增｜宋苏辙杀麦二首｜麦幸十分熟，雨过三日霪，初晴尚未伏，半夜卷重阴，细筑场无隙，轻推磨有音，惊闻诸县水，一□直千金。　雨后麦多病，庾中蛾欲飞，不辞终日暑，幸脱半年饥，潦水来何暴，秋田望已微，农夫愚可念，此报定谁非。

　　｜陆游种麦｜垦地播宿麦，饭牛临野池，未能贪佛日，正恐失农时，矻矻锄耰力，勤勤祝史辞，嘉平得三白，吾饱岂无期。

　　｜七言律诗｜

　　｜增｜宋朱子次韵秀野沧波馆刈麦｜贻牟夙昔但声歌，今见郊园乐事多，且喜瓯篓符善祷，未须芦菔颦妖娥，霞觞正自夸真一，香钵何烦问毕罗，我欲卖刀来学稼，不知还许受廛么。

　　｜原｜明申时行麦浪｜芃芃秀色挺来牟，片片黄云似水流，风作跳波时隐见，雨添新涨乍沉浮，晴畦锦漾千层縠，寒陇涛生四月秋，却怪狂澜频起陆，漫教文伟赋中收。

　　｜董其昌太庙荐麦｜閟宫朝启肃精禋，御苑来牟及荐新，九叶灵光开大历，双岐瑞颖献昌辰，风回玉几馨先稷，露裛金茎洁似苹，一自寝园祈报后，于皇清颂遍周民。

　　｜七言绝句｜

　　｜御制见途中夏麦将熟志喜｜江浒淮壖道已周，归看东省麦盈畴，雨滋膏润苗多秀，早庆今年大有秋。

　　｜清明麦秀｜清明前后麦花香，遍野氤氲映骕骦，须认秋成春雨密，隔溪村落饮斜阳。

　　｜增｜宋王珪宫词｜六龙观稼奉宸游，齐贺丰年荐麦秋，后苑宴回卿相出，内官金合送来麰。

　　｜王安石陂麦｜陂麦连云惨淡黄，绿阴门巷不多凉，更无一片桃花在，借问春归有底忙。

　　｜范成大出东郊观麦苗｜去岁秋霖麦下迟，腊残一雪润无泥，相将饱吃滹沱饭，来听林间快活啼。

　　｜刈麦｜麦头熟颗已如珠，小阨惟忧积雨余，匄我一晴天易耳，十分终惠莫乘除。

　　｜田园杂兴｜高田二麦接山青，傍水低田绿未耕，桃杏满村春似锦，踏歌椎鼓过清明。

　　｜杨万里江山道中麦熟｜黄云剖露几肩归，紫玉炊香一饭肥，却破麦田秧晚稻，未教水牯卧斜晖。

　　｜麦｜无边绿锦织云机，全幅青罗作地衣，个是农家真富贵，雪花消尽麦苗肥。

　　｜方岳农谣｜春雨初晴水拍堤，村南村北鹁鸪啼，含风宿麦青相接，刺水柔秧绿未齐。　小麦青青大麦黄，护田沙径绕羊肠，秧畦岸岸水初饱，尘甑家家饭已香。

　　｜原｜谭知荣｜麦陇风来翠浪浮，霏微小雨似深秋，野庭终日卷帘坐，清樾对啼黄栗留。

　　｜诗散句｜

　　｜杜甫｜崆峒小麦熟。

　　｜增｜杜甫｜白屋花开里，孤城麦秀边。　山田麦无陇，春气晚更生。

　　｜韩愈｜南阳郭门外，桑下麦青青。

　　｜白居易｜四月未全热，麦凉江风秋。

　　｜元稹｜年年四五月，蠒实麦小秋。

　　｜原｜司空图｜绿树连村暗，黄花入麦稀。

　　｜宋苏轼｜登城望牟麦，绿浪风掀舞。

　　｜增｜陆游｜但见古河东，垄麦如铺雪。

　　｜麦麻九畴｜野黄麦初割，畦绿蔬纔灌。

　　｜王元粹｜青青道边麦，知是谁家田。

　　｜宋石介｜使麦长熟人不饥，敢告吾君不须赦。

　　｜王安石｜无端陇上翛翛麦，横起风寒占作秋。

　　｜范纯仁｜润催陇麦将黄节，寒阻春蚕趁早眠。

　　｜唐庾｜睡外莫听泥活活，想中已赌麦含含。

　　｜陆游｜京尘日念家山乐，况值腰鎌割麦初。　雨畏禾头蒸耳出，润忧麦粒化蛾飞。　已过西成赛庙期，家家下麦不容迟。　压车麦穗黄云卷，食叶蚕声白雨来。　山村处处晴收麦，邻曲家家午晒丝。

　　｜杨万里｜红红白白花临水，碧碧黄黄麦际天。

　　｜危祯｜麦风翻陇泼浓绿，花露滴枝黏老红。

　　｜吴潜｜吴波亭下縏扁舟，轻雨轻寒又麦秋。

　　｜卢赞元｜麦秋天气朝朝变，蚕月人家处处忙。

　　｜宋谢朓｜麦候始清和。

　　｜齐王僧达｜麦垄多秀色。

　　｜邢邵｜风轻麦候初。

　　｜周庾信｜麦随风里熟。

　　｜陈江总｜麦气凉昬晓。

　　｜唐卢从愿｜蘅皋起麦凉。

　　｜张谓｜秋风麦穗黄。

　　｜萧颖士｜麦秋田野喧。

　　｜王维｜雉雊麦苗秀。

　　｜杜甫｜徼麦早向熟。

　　｜原｜杜甫｜细麦落轻花。　青荧陵陂麦。　凉州白麦枯。

　　｜增｜韩愈｜暖风抽宿麦。

　　｜孟郊｜麦风清冷吹。

　　｜李贺｜麦雨涨溪田。

　　｜张蠙｜甸麦深藏雉。

　　｜宋王安石｜麦涨一溪云。

　　｜苏轼｜夏旱臞麦人。

　　｜唐庚｜雀飞田有麦。

　　｜汪藻｜麦陇如人深。

　　｜范成大｜麦里绿丛高。

　　｜戴复古｜梯山畦麦秀。

　　｜黄公度｜晴添麦陇黄。

　　｜金吴激｜风雨麦秋寒。

　　｜元方夔｜山田麦苗肥。

　　｜袁桷｜土沃村村麦。

　　｜原｜唐李白｜荆州麦熟茧成蛾。　麦陇青青三月时。

　　｜增｜储光羲｜麦凉浮垄雉媒低。

　　｜柳宗元｜麦芒际天摇清波。

　　｜李贺｜野家麦畦上新垄。

　　｜朱庆余｜麦风吹雨正徘徊。

　　｜薛逢｜晚麦芒干风似秋。

　　｜薛能｜邻惊麦野闻雏雉。

　　｜杜荀鹤｜高下麦田新雨后。　分开野色收新麦。

　　｜宋石介｜麦宜过社犹催种。

　　｜原｜欧阳修｜四月田家麦穗稠。

　　｜王安石｜晴日暖风生麦气。

　　｜增｜苏轼｜麦熟旋供汤饼新。

　　｜王阮｜丽日借黄催麦垄。

　　｜范成大｜麦雨一犁随处绿。　青黄麦陇平平去。

　　｜陆游｜水面秧青麦半黄。　雪花漫漫麦将熟。　土膏动后麦苗长。

　　｜戴复古｜鍜磨呜时大麦黄。

　　｜黄公度｜乍寒乍暖麦秋天。

　　｜金王渥｜谷雨连朝没麦场。

　　｜宇文虚中｜弥垄连天麦浪寒。

　　｜麻九畴｜笋舆归路麦花香。

　　｜元好问｜一犁春雨麦青青。　灔灔苍波麦已匀。

　　｜元方回｜夏前十日尝新麦。

　　｜耶律楚材｜万顷青青麦浪平。　马祖常滋麦，春膏覆垄齐。

　　｜谢应芳｜天假春晴养麦苗。

　　｜别录｜

　　｜增｜尚书大传｜秋昬虚星中，可以种麦。

　　｜原｜种麦｜

　　｜农政全书｜八月白露节后，逢上戊为上时，中戊为中时，下戊为下时，种须简成实者棉子油拌过，则无虫而耐旱，大约杏多则不蛀，宜肥地，有雨佳，谚云，无雨莫种麦，又云，麦怕胎里旱，又云，要吃麫泥里纒，春雨更宜，谚云，麦收三月雨，春间锄一遍，收子多，若三春有雨，入夏时有微风，此大有之年也，谚云，麦秀风摇，初种忌戍日，谚云，无灰不种麦，雨经社日佳，以灰粪拌种妙。

　　｜增｜杂阴阳书｜大麦生于杏。二百日秀，秀后五十日成。麦生于亥，壮于卯，长于辰，老于巳，死于午，恶于戍，忌于子、丑。小麦生于桃。二百一十日秀，秀后六十日成。忌与大麦同。虫食杏者麦贵。

　　｜齐民要术｜崔寔曰，凡种大、小麦，得白露节，可种薄田，秋分，种中田，后十日，种美田。唯穬，早晚无常。正月，可种春麦、豍豆，尽二月止。　汜胜之书曰，凡田有六道，麦为首种。种麦得时，无不善。夏至后七十日，可种宿麦，早种则虫而有节，晚种则穗小而少实。当种麦，若天旱无雨泽，则薄渍麦种以酢浆并蚕矢，夜半渍，向晨速投之，令与白露俱下，酢浆令麦耐旱，蚕矢令麦忍寒。麦生黄色，伤于太稠，稠者锄而稀之。秋锄以棘柴耧之，以壅麦根。故谚云，子欲富，黄金覆。黄金覆者，谓秋锄麦，曳柴壅麦根也。至春冻解，棘柴曳之，突绝其干叶，须麦生，复锄之，到榆荚时，注雨止，候土白背复锄，如此则收必倍。冬雨雪止，以物辄蔺麦上，掩其雪，勿令从风飞去，后雪，复如此，则麦耐旱，多实。春冻解，耕如土，种旋麦，麦生根茂盛，莽锄如宿麦。　区种麦，区大小如中农夫区，禾收，区种，凡种一亩，用子二升，覆土厚二寸，以足践之，令种土相亲。麦生根成，锄区间秋草，缘以棘柴律土壅麦根。秋旱，则以桑落晓浇之。秋雨泽适，勿浇之。麦冻解，棘柴律之，突绝去其枯叶。区间草生，锄之。大男、大女治十亩，至五月收，区一亩，得百石以上，十亩得千石以上。　大、小麦，皆须五月、六月暵地，不暵地而种者，其收倍薄。　种大、小麦，先□，逐犁□种者佳。其山田及刚强之地，则耧下之，凡耧种者，匪直土浅易生，于锋锄亦便。穬麦，非良地则不须种。　八月中戊社前种者为上时，掷者，亩用子二升半。下戊前为中时，用子三升。八月末九月初为下时。用子三、四升。八月上戊社前为上时，掷者，用子一升半。中戊前为中时，用子二升。下戊前为下时，用子二升半。正月、二月劳而锄之，三月、四月锋而更锄。　小麦宜下种，歌曰，高田种小麦，稴穇不成穗。

　　｜吴下田家志｜种麦宜庚午、辛未、辛巳、辛卯、庚子、庚戍。

　　｜种树书｜小麦不过冬，大麦不过年。　麦最宜雪，谚云，冬无雪，麦不结。　种麦之法，土欲细，沟欲深，耙欲轻，撒欲匀。晒麦之法，宜烈日之中，乘熟而收，仍用苍耳叶或麻叶碎杂其中，则免化蛾。　腊日种麦及豆，来年必熟，麦苗盛时，须使人纵牧于其间令稍实，则其收 倍多。麦属阳故宜干原，稻属阴故宜水泽。

　　｜士农必用｜相传农语云，彭祖寿年八百，不可忘了植蚕植麦，又云，社后种麦争回耧，又云，社前种麦争回牛，言夺时之急，如此之甚也。

　　｜原｜种塌麦｜

　　｜法天生意｜六月初旬，五更时乘露未干阳气在下，耕地，牛得其凉耕过，稀种菉豆，候七月间，豆有花，犁翻豆秧入地，麦苗易茂。

　　｜护麦｜

　　｜农桑撮要｜防露伤麦，但有沙雾，将苘麻散拴长绳上，侵晨令两人对持其绳，于麦上牵拽，抹去沙雾，则不伤麦。

　　｜刈麦｜

　　｜农政全书｜凡农家所种宿麦早熟，最宜早收，故韩氏直说云，五六月麦熟，带青收一半，合熟收一半，若候齐熟，恐被暴风急雨所摧，必至抛费，每日至晚即便载麦上场堆积，用苫密覆以防雨作，如搬载不及即于地内苫积，天晴乘夜载上场，即摊一二车，薄则易干，碾后一遍，翻过又碾一遍，起秸下场，扬子收起，虽未净，直待所收麦都碾尽，然后将未净秸稗再碾，如此可一日一场，比至麦收尽，已碾讫三之一矣，大抵农家之忙，无似蚕麦，古语云，收麦如救火。

　　｜增｜齐民要术｜麦，倒刈，薄布，顺风放火，火既着，即以扫帚扑灭，仍打之，如此者， 夏虫不生。

　　｜原｜贮麦｜

　　｜太平御览｜麦之为蝶繇湿也，万物之变皆有化也，止麦之化，区之以灰法，于伏天晒极干，乘熟覆以石灰则不生虫，又以蚕沙和之，辟蠧，苍耳或艾曝干剉碎同收亦不蛀，若稍湿必生虫。

　　｜增｜齐民要术｜立秋前治讫，蒿艾箪盛之，良，以蒿艾闭窖埋之，亦佳，窖麦法，必须日曝令干，及热埋之，多种久居供食者，宜作劁。

　　｜清异录｜积麦以十辛良，下子不得过三辛，收泼不得过三辛，上场入仓亦用辛日。

　　｜农家谚｜云行北，好晒麦。
　　○瑞麦

　　｜原｜说文｜天降瑞麦，一来二麰。

　　｜汇考｜

　　｜原｜后汉书张堪传｜堪拜渔阳太守，百姓歌曰，桑无附枝，麦秀两岐，张公为政，乐不可支。

　　｜增｜旧唐书玄宗本纪｜天宝三载三月，武威郡上言，番禾县天宝山有醴泉涌出，岭石化为瑞麰，远近贫乏者取以给食，改番禾为天宝县。

　　｜宋书符瑞志｜晋武帝太康十年六月，嘉麦生扶风郡，一茎九穗，是岁收三倍。

　　｜北齐书孟业传｜业迁东郡守，以宽惠着，其年，麦一茎五穗，其余三穗四穗共一茎，合郡人以为政化所感。

　　｜宋史乐志｜端拱初诸州，麦两穗三穗者，连岁来上，有司请以为瑞麦之曲，荐于朝会用之。

　　｜五行志｜皇佑三年五月，彭山县上瑞麦图，凡一茎五穗者数本，帝曰，朕尝禁四方献瑞，今得西川秀麦图，可谓真瑞矣，其赐田夫束帛，以劝之。

　　｜辽史圣宗本纪｜统和二十年十二月，南京、平州麦秀两岐。

　　｜金史五行志｜宣宗兴定元年四月，陈州商水县进瑞麦，一茎四穗。开封府进瑞麦，一茎三穗、二茎四穗。

　　｜原｜前凉录｜永嘉三年，嘉麦一茎九穗，生于姑臧。

　　｜增｜孔帖｜梁宋州节度使友谅进瑞麦，一茎三穗，太祖怒曰，宋州大水，何用此为。

　　｜原｜西安志｜宣德中，嘉麦生茂陵，一茎九穗。

　　｜新城志｜天启四年，嘉麦生王氏田中，一茎五穗。

　　｜集藻｜

　　｜表｜

　　｜增｜崔融为皇太子贺嘉麦表｜伏见雍州司马徐庆称，所部有嘉麦，一茎六穗，纤芒濯露，疑因黑壤之宜，香稼摇风，若吐黄金之色，岂非灵心昭应，睿德感通，降之自天，何必来牟之咏，尝之于庙，先符孟夏之时，凡在含生，相趋动色，臣谬当居守，肃奉宗桃，一穗两岐，徒 说张君之咏，十亩千石，方轻汜氏之书，仰天意而增欢，顾人心而载跃，无任喜忭之至。

　　｜状｜

　　｜增｜宋秦观代蔡州进瑞麦图状｜勘会本州岛，自春以来，屡得雨泽，已于某月日具状奏闻讫，今来二麦并已成熟，地无高下，所收斗斛数倍当年，及诸县节次申送，致麦苗有一茎二穗或三穗，其多有至五穗者甚多，父老等皆云，数十年无此丰熟，亦未尝见有麦苗一茎至数穗者，以此见临御以来，功化日新，利兴害去，善气充塞，至此嘉应，臣待罪郡守，目睹其事，不敢隐默，谨画成图子一本，随状上进以闻。

　　｜颂｜

　　｜增｜明李东阳瑞麦颂并序｜瑞麦颂丰年也，和气旁达，嘉麦效祥，颂声作焉，以麦上德，昭农事也，维田有麦，载被其陇，既坚既实，岐岐总总，我场我陇，其积如踊，皇德斯播，于勤于动，维此瑞麦，曰帝之宠。　维麦在田，载耕载穮，胝我手足，劬我耜铫，以夕以朝，中心孔怊，载抃而讴，于岁之秋，曰兹丰年，维我民劳。　天监帝德，亦念民阻，嘘以和风，渥以甘雨，贻我嘉麦，及我谷黍，维年之祥，祈不我拒，以徧率土，于天之下，永荷皇嘏。

　　｜赋｜

　　｜增｜唐任瑗瑞麦赋｜建极惟皇，昭铄于光，出豫考卜，乘时省方，西自酆镐，东巡洛阳，顺天游而有庆，缅日晷之云长，征贤宣室，布政明堂，风雨时序，黎庶其康，尽物称瑞，穷灵委祥，明含日月，则阶蓂恒秀，泽及草木，而陇麦登芳，于是辟离宫，通禁苑，覩兹瑞之所应，实皇恩之烛远，朝任得人，时唯贤相，九流分职，三旗协亮，称尧舜之允敷，同益赞而为唱，曰珍瑞麦，生我皇国，凌寒而秀，彰圣之德，愿载东观之书，以歌南熏之则，既而帝曰，钦哉，天符聿来，俾予光于四表，惟尔翼于中台，念幽芳之遂性，知棫朴之当材，且夫麦之为瑞，其德至矣，居寒自生，当暑荐美，含实珠净，耀芒锋起，既标咏于诗人，亦称奇于缣史，当其芃芃于野，渐渐其秀，将嗣谷以登年，岂凌霜而不茂，在昔唐叔，嘉禾伊育，昭彼周王，天人斯穆，今惟圣帝，此焉攸淑，涵之如春也，及昼而繁荣，就之如日也，来牟而纷郁，则有小儒，怡然鼓腹，照水镜之光鉴，参历选之题目，未登高而赋成，庶陈美于金竹者也。

　　｜高扬庭瑞麦赋｜圣人顺动，文思钦明，天地贞观，品物咸亨，去凭虚而就安处，面周洛而背咸京，云旗电发，霜戟林行，太阴用事，其日在斗，万国来庭，百神奔走，泉潜动而荄落，水益壮而氷厚，冠异气于缭垣，吐嘉麰于寒薮，不忌风雪，全抽两穗，逼日月之光华，得云雨之攸利，芒纤纤而擢陇，叶青青而耸翠，同黍谷之移暄，类榆林之因地，瑞纪增焕，嘉禾异植，出天苑之称奇，访人寰而未识，凌玉霜而表劲，挺金茎而孤植，顾耀颖于年和，望生成于地力，倬彼藩翰，其代天工，即汉庭之相国，类晋室之清通，拜殊祥而北首，列图史于南宫，纡粹容于有穆，冠鸿业而无穷，实颖实栗，是崇是奉，可以为瑚琏之资，可以为穜稑之种，伟长至之驭序，同少阳之在候，成粒贵于鸟衔，覆苗期于雉劬，夫瑞也，百王之珍事，其生也，二 仪之大德，道泰则称物呈形，政乖则群方皆忒，伊小草之何幸，逢大人之允塞，愿均照于离明，祈作祯于王国。

　　｜乐章｜

　　｜增｜宋史朝会乐章｜芃芃嘉麦，擢秀分岐，甘露夕洒，惠风晨吹，良农告瑞，循吏称奇，归美英主，折而贡之。

　　｜七言律诗｜

　　｜增｜范成大次韵袁起岩瑞麦｜此麦两岐已黄熟，其间又出一青枝，亦已秀实，传记所未载也。｜民和神福固其宜，况有仁先四者施，吴稻即看收再熟，周牟先已秀双岐，蕙风半老黄金穗，梅雨重春绿玉枝，乐不可支聊发咏，田间日日是芳时。

　　｜五言排律｜

　　｜原｜唐郑畋咏麦穗两岐｜圣虑忧千亩，嘉苗荐两岐，如云方表盛，成穗忽标奇，瑞露纵横滴，祥风左右吹，讴歌连上苑，化日遍平陂，史册书堪重，丹青画更宜，愿依连理树，俱作万年枝。

　　｜张聿咏瑞麦｜瑞麦生尧日，芃芃雨露偏，两岐分更合，异亩颖仍连，冀获明王庆，宁惟太守贤，仁风吹靡靡，甘雨长芊芊，圣德应多稔，皇家配有年，已闻天下泰，谁为济西田。

　　｜诗散句｜

　　｜增｜宋夏竦｜似法阴爻呈六穗，或符阳数效三岐。

　　｜唐李峤｜瑞麦两岐秀。

　　｜白居易｜岐秀麦分花。
　　○雀麦

　　｜增｜尔雅｜蘥雀麦。｜注｜即燕麦也。

　　｜本草｜雀麦，一名杜姥草，一名牛星草，李时珍曰，此野麦也，燕雀所食，故名。日华本草谓此为瞿麦，非矣。苏恭曰，在处有之，生故墟野林下，苗叶似小麦而弱，其实似穬麦而细。周宪王曰，燕麦穗极细，每穗又分小叉十数个，子亦细小。

　　｜汇考｜

　　｜增｜唐书刘禹锡传｜禹锡由和州刺史入为主客郎中，复作游玄都观诗，且言始谪十年，还京师，道士植桃其盛若霞，又十四年过之，无复一存，唯兔葵燕麦，动摇春风耳，以诋权近。

　　｜博物志｜食燕麦令人骨节断解。

　　｜丹铅录｜范文正公安抚江淮，进民间所食乌昧草，乞宣示六宫，传诸戚里，以抑奢侈。乌昧草即今之野燕麦，淮南谓麦曰昧，故史从音为文。　燕麦滇南沾益一路有之，土人以为朝夕常食，非虚名也。
　　○荞麦

　　｜原｜荞麦，一名荍麦，一名乌麦，一名花荞。茎弱而翘然，易长易收，磨麫如麦，故曰荞，曰荍，而与麦同名也，俗亦呼甜荞，以别苦荞。南北皆有之，立秋前后下种，密种则实多，稀则少，八九月熟，性最畏霜，宜早种，迟则少收，苗高一二尺，茎空而赤，叶绿如乌臼树叶，开小白花，甚繁密，花落结实三棱，嫩青，老则乌黑，性甘、寒、无毒，降气宽中，气盛有湿热者，宜之，若脾胃虚弱者，不宜，多食难消，煑熟日中曝开口舂取米，可作饭，磨为麫，滑腻亚于麦麫，北人作煎饼及饼饵日用，以供常食，农人以为御冬之具，南人但作粉饵食，和猪羊肉热食，不过十余顿，即患热风，忌同黄鱼食。

　　｜汇考｜

　　｜增｜宋史礼志｜太宗景佑三年，礼官宗正请每岁秋季月尝豆、尝荞麦。

　　｜后山谈丛｜颖谚曰，黄□□口噤荞麦斗，夏中候黄□□不呜，则荞麦可广种也。

　　｜水南翰记｜荞麦，韵书无之，道藏有药石尔雅，唐元和间梅彪所集诸药隐名，以粟、黍、荞、麦、豆为五弟。

　　｜高昌行记｜高昌地产五谷，惟无荞麦。

　　｜集藻｜

　　｜七言古诗｜

　　｜增｜宋陆游荞麦熟刈者满野喜而有作｜城南城北如铺雪，原头家家种荞麦，霜晴收敛少在家，饼饵今冬不忧窄，胡麻压油油更香，油新饼美争先尝，猎归炽火燎雉兔，相呼置酒喜欲狂，陌上行歌忘恶岁，小妇红妆穗簪髻，诏书寛大与天通，逐熟淮南几误计。

　　｜诗散句｜

　　｜增｜唐温庭筠｜日暮鸟飞散，满山荞麦花。

　　｜宋戴敏｜颇动诗人兴，满园荞麦花。

　　｜唐白居易｜独出门前望野田，月明荞麦花如雪。

　　｜宋范成大｜落日青山都好在，山间荞麦满芳洲。

　　｜陆游｜□□熟山僧分馎饦，船来溪友饷薪樗。

　　｜唐白居易｜荞麦铺花白。

　　｜宋韩琦｜云铺荞麦花漫野。

　　｜陆游｜满村荞麦正离离。　暖日晖晖秀荞麦。　未收荞麦怯新霜。

　　｜金王良臣｜荞花冉冉蜜脾香。

　　｜元贡奎｜路转满川荞麦花。

　　｜别录｜

　　｜增｜齐民要术｜凡荞麦，五月耕，经三十五日，草烂得转，井种，耕三遍，立秋前后，皆十日内种之，耕地三遍，即三重着子，下两重子黑，上一重子白，皆是白汁，满饱如浓，即须收刈之，但对稍搭铺之，其白者日渐尽变为黑，如待上头总黑，半已下黑子，尽落矣。
　　○附录　苦荞麦

　　｜原｜苦荞麦出南方，春社前后种之，茎青多枝叶，似荞麦而尖，花带绿色，实亦似荞麦，而棱角不峭，味苦，磨为粉，蒸使气饀，滴去黄汁，乃可为糕饵，色如猪肝，谷之下品。
　　○瞿麦

　　｜增｜尔雅｜大菊蘧麦。｜注｜一名麦句姜，即瞿麦。

　　｜广雅｜茈萎，麦句姜，蘧麦。

　　｜本草｜瞿麦一名巨句麦，一名大兰，一名地麫。陶弘景云，今出近道，一茎生细叶，花红紫赤，可爱，子颇似麦，故名瞿麦。

　　｜别录｜

　　｜增｜齐民要术｜种瞿麦法，以伏为时，一名地麫，良地一亩，用子五升，薄田三、四升。亩收十石，浑蒸，曝干，舂去皮，米全不碎，炊作餐甚滑，细磨下绢簁，作饼亦滑美，然为性多秽，一种此物，数年不绝，耘锄之功，更益劬劳。

　　御定佩文斋广群芳谱卷七

　　●御定佩文斋广羣芳谱卷八

　　　谷谱

　　○稻

　　｜原｜稻一名稌，有稉，有穤，与稬同，尔雅云，稌，稻。注云，今沛国呼稌。疏云，案说文云，沛国谓稻为糯，秔稻属也。字林云，穤，黏稻也，秔稻不黏者，本草以粳米、稻米为二物，秔，古稉字，然秔、穤，甚相类，黏、不黏为异耳，本草云，黏者为穤，不黏者为稉，穤者，懦也，稉者，硬也，又云，稻稌者秔穤之通称，本草则专指糯以为稻也，其性黏软，故谓之穤。堪作饭、作粥，南方以为常食，北方以为佳品，礼记祭宗庙之礼谓稻为嘉蔬，周礼地官有稻人，汉有稻田使者，盖通稉糯而言也，稉之熟也晚谓之晚稻，稉之小者谓之籼，籼熟早谓之早，稻有早、中、晚三熟，水、旱二类，南方土下泥涂多，宜水稻，北方地平惟泽土，宜旱稻，种类甚多。

　　｜增｜本草｜孟诜曰淮、泗之间最多，襄洛土稉，米亦坚实而香，南方多收火稻，李时珍曰，西南夷有烧山地为□田种旱稻者，谓之火米，真腊有水稻，高丈许，随水而长。

　　｜原｜其谷之红、白、大、小不同，芒之有、无、长、短不同，米之坚、松、赤、白、紫、乌不同，味之香、否、软、硬不同，性之温、凉、寒、热不同，大要北粳凉，南粳温北粳凉，南粳温，赤粳热，白粳凉，晚白粳寒，新粳热，陈粳凉。叶与梗似小麦，穗似大麦，稃与实不相黏，温中益气，止烦渴，和肠胃，合芡实作粥，益精强志，聪耳明目。其类为香□□，一名香子，粒小色斑，以三、五十粒入他米数升，炊之芬芳香美。小香稻，赤芒，白粒，其色如玉，食之香美，凡享奠延宾以为上品，出闽中。雪里拣，粒大色白，秆软而有芒。三穗子，一穗三百余粒，出湖州。箭子，粒细长而白，味甘香，九月熟，稻之上品。臙脂赤，香柔而甘，舂煮之作，纯赤色，晚稻上品，有一种性不畏卥，可当咸湖、近海口之田不得不种。盖下白，正月种，五月刈，其茎根复生，九月再熟，理生玉镜云，一名再熟稻，又谓之再撩。麦争场，三月种，六月熟，此种早熟，农人甚赖其利，食新者争市之，价倍贵。青芋稻，六月熟。累子稻、白汉稻，七月熟，此三种，出益州，大而长，米半寸，亦嘉种也。木香秔，粒小而性柔，七月熟，有红芒、白芒之等。虎掌稻、赤穬稻，蝉呜稻，俱七月熟。早白稻，一名小白，一名细白，粒赤而桴芒白，五月初种，八月熟。九月熟者谓之晚白，一名芦花白，一名大白。中秋稻，粒白而大，四月种，八月熟。八月望熟者，谓之早中秋，又谓之闪西风。一丈红，五月种，八月收，能水，水深三、四尺漫撒之，能抽芽出水。胜红莲，粒长色斑。摆柳稻，性硬，皮、茎俱白。紫芒稻，粒白，壳紫。红莲，粒大，芒红，皮赤。三朝齐，一名下马看，秀最易。矮白，又名师姑，粒白，无芒，秆矮，俱五月种，九月熟。摭稻，春种，夏获，七月再插，十月熟。金城种，粒尖色红而性硬，四月种，七月熟，高仰所种，松江谓之赤米，下品也。乌口稻，一名冷水结，再莳而晚熟，色黑而耐水与寒，稻之下品。他如黄稻、黄陆稻、豫章、青赤芒，白米。青甲等稻，未可枚举。

　　｜增｜本草｜籼稻，一名占稻，种出占城国，故名。似稉而粒小，各处有之，品类亦多，有赤、白二色，与稉大同小异。

　　｜理生玉镜｜自占城来，作饭差硬，宋氏使占城，珍宝易之以给于民者，六旬稻，一名拖犂归，粒小色白，四月种，六月熟。又有八十日稻、百日赤毗陵，亦有六十日籼、八十日籼、百日籼之品，百日赤、百日籼俱白稃而无芒，七、八月熟，其味白淡而红甘。乌籼，粒大而芒长，秸柔而韧，可织履，饭之香美，浙中以供宾客及老疾、孕妇，三月种，七月收，其田以莳晚稻可再熟。

　　｜广志｜稉有乌稉、黑穬、青幽、白夏之名。

　　｜齐民要术｜案今世有尾紫稻、青杖稻、飞青稻、赤甲稻、乌陵稻、白地稻、孤灰稻。

　　｜原｜糯稻一名秫稻，苗叶茎穗与粳稻同。

　　｜增｜本草｜宋马志曰，秫稻米，即糯米也，其粒大小似秔米。宋寇宗奭曰，今造酒糯米也，其性温，故可为酒。明李时珍曰，南方水田多种之，其性黏，谷壳有红白二色，或有毛，或无毛，米亦有赤白二色。

　　｜原｜米可粆食，可酿酒，可熬汤，可作粢，可煮糕，可蒸糕。水稻赤色者，酒多糟少，一种粒白如霜，长三四分，性黏滞难化，多食令人身软，拥诸经络气，发痈疽疮疖中痛，合酒食醉难醒，小儿及病人最忌，孕妇杂肉食之，令子不利，小猫、犬食之，脚屈不能行，马食之足重，其类为芦黄糯，一名泥里变，言不待日之晒也，粒大色白芒长，熟最早，其色易变，酿酒最佳。金钗糯，粒长而酿酒倍多。乌香糯，黑乌气香。籼糯，一名赶陈糯，一名赶不着，粒最长白，稃有芒，四月种，七月熟。小娘糯，不耐风水，四月种，八月熟。青秆糯，稃黄芒赤，已熟而杆微青，最宜良田，四月种，九月熟。矮糯，一名矮儿糯，尖大而色白，四月种，九月熟。朱砂糯，一名臙脂糯，芒长而谷多白斑，五月种，九月熟。羊脂糯，色白性软，五月种，十月熟。虎皮糯，白斑，五月种，十月熟。 铁梗糯，秆挺而坚。马骔糯，芒如马骔色赤。秋风糯一名瞒官糯，一名冷粒糯， 粒圆白而稃黄大，暑可刈，易种多收，农人喜种之，饭则糯，酿则粳，粜则减价，多以代粳输租。

　　｜齐民要术｜秫稻有九格秫、雉木秫、大黄秫、常秫、马身秫、长江秫、惠成秫、黄满秫、方满秫、虎皮秫、荟奈秫。

　　｜汇考｜

　　｜原｜诗幽风｜十月获稻。

　　｜增｜周颂｜丰年多黍多稌。｜传｜稌，稻也。

　　｜礼记王制｜冬荐稻。

　　｜月令｜季秋之月，天子乃以犬尝稻，先荐寝庙。

　　｜周礼地官｜稻人掌稼下地，以潴蓄水，以防止水，以沟荡水，以遂均水，以列舍水，以浍泻水，以涉扬其芟，作田，凡稼泽，夏以水殄草而芟夷之，泽草所生，种之芒种，旱暵，共其雩敛。｜注｜泽草之所生，其地可种芒，种芒，种稻、麦也。稻人共雩敛，稻急水者也。｜疏｜以下田种稻、麦，故曰稼下地，但水锺曰，泽有水及咸卥皆不生草，即不得芒种，故曰草所生，余官不言共雩敛，于此官特言共者，以稻是水谷，急须水，故旱时特使共雩之发敛也。

　　｜周礼夏官｜东南曰扬州，其谷宜稻。　正南曰荆州，其谷宜稻。

　　｜左传｜鄅人藉稻。｜注｜其君自出藉稻，盖履行之。｜疏｜服虔云，藉，耕种于藉田也。

　　｜战国策｜东周欲为稻，西周不下水，东周患之，苏子谓东周君曰，臣请使西周下水可乎，乃徃见西周之君曰，君之谋过矣，今不下水，所以富东周也，今其民皆种麦，无他种矣，君若欲害之，不若一为下水，以病其所种，下水，东周必复种稻，种稻而复夺之，若是，则东周之民可令一仰西周，而受命于君矣，西周君曰，善。

　　｜史记夏本纪｜令益与众庶稻，可种卑湿。

　　｜后汉书郡国志｜广陵郡有长洲泽，吴王濞太仓在此。｜注｜县多麋，博物记曰，千百为羣，掘食草根，其处成泥，名曰麋畯，民人随此畯种稻，不耕而获，其收百倍。

　　｜张堪传｜堪拜渔阳太守，开稻田八千余顷，劝民耕种，以致殷富。

　　｜魏志夏侯惇传｜惇复领陈留，济阴太守，时大旱，蝗虫起，惇乃断太寿水作陂，身自负土，率将士劝种稻，民赖其利。

　　｜吴志锺离牧传｜牧少居永兴，躬自垦田，种稻二十余亩，临熟，县民有识认之，牧曰，本以田荒，故垦之耳尔，遂以稻与县人，县长闻之，召民系狱，欲绳以法，牧为之请，长曰，君慕承宫，自行义事，仆为民主，当以法率下，何得寝公宪而从君耶，牧曰，此是郡界，缘君意顾，故来蹔住，今以少稻而杀此民，何心复留，遂出装，还山阴，长自往止之，为释系民，民惭惧，率妻子舂取稻得六十斛米，送还牧，牧闭门不受，民输置道旁，莫有取者，牧由此发名。

　　｜晋书陶侃传｜侃尝出游，见人持一把未熟稻，侃问，用此何为，人云，行道所见，聊取之尔，侃大怒曰，汝既不佃，而戏贼人稻，执而鞭之，是以百姓劝于农殖，家给人足。

　　｜原｜晋书孝友传｜孙晷，吴国富春人，年饥谷贵，人有生刈其稻者，晷见而避之，须去而出，既而自刈送与之。

　　｜隐逸传｜郭翻居贫无业，欲垦荒田，先立表题，经年无主，然后乃作，稻将熟，有认之者，悉推与之，县令闻而诘之，以稻还翻，翻遂不受。

　　｜增｜晋书艺术传｜幸灵者，豫章建昌人，父母常使守稻，羣牛食之，灵见而不驱，待牛去，乃往理其残乱者，其父母见而怒之，灵曰，夫万物生天地之间，各欲得食，牛方食，奈何驱之，父愈怒曰，即如汝言，复用理坏者何为，灵曰，此稻又欲得终其性。

　　｜南齐书孔琇之传｜琇之补吴令，有小儿年十岁，偷刈邻家稻一束，琇之付狱治罪，或谏之，琇之曰，十岁便能为盗，长大何所不为，县中皆震肃。

　　｜南史范云传｜文惠太子尝幸东田，观获稻，云时从，文惠顾云曰，此刈甚快，云曰，三时之务，亦甚勤劳，愿殿下知稼穑之艰难，无徇一朝之宴逸也。

　　｜陈伯之传｜伯之年十三四，好着獭皮冠，带刺刀，候邻里稻熟，辄偷刈之，常为田主所见，呵之曰，楚子莫动，伯之曰，君稻幸多，取一担何苦，田主收执之，因拔刀而进曰，楚子定何如，田主皆反走，徐担稻而归。

　　｜南史隐逸传｜晋陶潜为彭泽令，公田悉令种秫稻，妻子固请种粳，乃使二百五十亩种秫，五十亩种粳。　顾欢家贫，父使田中驱雀，欢作黄雀赋而归，雀食稻过半，父怒欲挞之，见赋乃止。

　　｜增｜新唐书郭元振传｜元振为凉州都督，遣甘州刺史李汉通辟屯田，尽水陆之利，稻收丰衍。

　　｜于頔传｜頔为湖州刺史，部有湖陂，异时溉田三千顷，久廞废，頔行县，命修复堤阏，岁获秔稻蒲鱼无虑万计。

　　｜李百药传｜百药七岁能属文，父友陆乂等共读徐陵文，有刈琅邪之稻之语，叹不得其事，百药进曰，春秋鄅子藉稻，杜预谓在琅邪，客大惊，号奇童。

　　｜南蛮传｜环王稻岁再熟。　牂牁无城郭，土热多霖雨，稻粟再熟。　堕婆登在环王南，种稻月一熟。

　　｜宋史仁宗本纪｜庆历四年五月，幸玉津园，观种稻。

　　｜礼志｜绍兴七年七月，张浚等言，雨泽稍愆，乞祷，上曰，朕患不知四方水旱之实，宫中种稻两区，其一地下，其一地高，高者其苗有槁意矣，须精加祈祷，以救旱暵。　景德四年十月二十九日，诏皇太子、宗室、近臣、诸帅赴玉宸殿翠芳亭观稻，赐宴，仍以稻分赐之。

　　｜食货志｜言者谓，江北之民杂植诸谷，江南专种秔稻，虽土风各有所宜，至于参植以防水旱亦古之制，于是，诏江南、两浙、荆湖、岭南、福建诸州长吏，劝民益种诸谷，江北诸州，亦令就水广种秔稻，并免其租。　江南、两浙、荆湖、岭南、福建土多秔稻，须霜降成实，自十月一日始收租。　大中祥符四年，帝以江淮两淛稍旱，即水田不登，遣使就福建取占城稻三万斛，分给三路为种，择民田高仰者莳之，盖旱稻也，内出种法，命转运使揭榜示民，后又种于玉宸殿，帝与近臣同观，毕刈，又遣内使持于朝堂示百官，稻比中国者穗长而无芒，粒差小，不择地而生。

　　｜山海经｜箕尾之山，其神状皆鸟身而龙首，其祀之礼，糈用稌米。｜注｜稌，稌稻也。　广漠之都，后稷葬焉，爰有膏稻。｜注｜言味好，滑如膏。

　　｜淮南子｜江水肥仁而宜稻。　稻生于水，而不能生于湍濑之流。

　　｜伏虔古今注｜惠帝三年，桂宫、阳翟俱雨稻米。

　　｜春秋说题辞｜稻之为言藉也，稻冬含水，盛其德也，故稻太阴，精含水，渐洳乃能化也，江旁多稻，固其宜也。

　　｜原｜孝经援神契｜污田宜稻。

　　｜蔡邕月令｜十月耯稻，人君尝其先熟，故在季秋九月熟者，谓之半夏稻。

　　｜增｜括地志｜自昆仑山以南，多是平地而下湿。土肥良，多种稻，岁四熟，留役駞马，米粒亦极大。

　　｜会稽典录｜夏香，有盗刈稻者，香助收之，盗者惭，送以还香，香不受。

　　｜博物志｜下泉宜稻。

　　｜华阳国志｜江州县北，有稻田，出御米。

　　｜风土记｜稴稻之青穟，米皆青白也。

　　｜原｜抱朴子｜南海晋安有九熟之稻。

　　｜增｜拾遗记｜乐浪之东，有背明之国，在扶桑之东，见日出于西方，其国昏昏常暗，宜种百谷，名曰融泽，方三千里，五谷皆良，食之后天而老，有浃日之稻，种之十旬而熟，有翻形稻，言食者没而更生，夭而有寿，有明清稻，食者延年也，清肠稻，食一粒历年不饥。

　　｜原｜异物志｜交趾稻夏熟，农者一岁再种。

　　｜安成记｜安成郡毛亭，田畴膏腴，厥稻馨香，饭若凝脂。

　　｜渊明别传｜渊明尝闻田水声，倚杖久听，叹曰，秫稻已秀，翠色染人，时剖胸襟，一洗荆棘，此水过吾师丈人矣。

　　｜增｜世说｜简文见田稻不识，问是何草，左右荅是稻，简文还，三日不出，云，宁有赖其末而不识其本。

　　｜水经注｜九真太守任延，始教耕犂，俗化交土，风行象林，知耕以来，六百余年，火耕水耨，法与华同，名白田，种白谷，七月大作，十月登熟，名赤田，种赤谷，十二月作，四月登熟，所谓两熟之稻也。

　　｜述异记｜大禹时，天雨稻。古诗云，安得天雨稻，饲我天下民。

　　｜广雅｜稻穗谓之未稻，已割而复抽曰稻孙。

　　｜原｜西域记｜天竺国土溽热，稻岁四熟。　摩揭陀有异稻，巨粒，号供大人米。

　　｜增｜唐历｜开元十九年，扬州奏稆生稻二百一十五顷，再熟稻一千八百顷，其粒与常稻无异。

　　｜酉阳杂俎｜酆都稻名重思，其米如石榴子，粒稍大，味如菱。杜琼作重思赋，曰，霏霏春暮，翠矣重思，云气交被，嘉谷应时。

　　｜原｜伪越外纪｜稻一年再熟，今浙江温州稻，一岁两种，广东又有三种，田地气暖故也。

　　｜续仙传｜唐谢玄卿遇神仙设龙睛稻。

　　｜增｜东坡杂记｜黎子云言，海南秫稻，率三五岁一变，顷岁儋人最重铁脚糯，今岁乃变为马眼糯，草木性理有不可知者。

　　｜中吴纪闻｜红莲早稻自古有之，陆鲁望诗云，遥为晓风吟白菊，近炊早稻识红莲。

　　｜三柳轩杂识｜五谷以稻为贵，古人各以其类配之，如以杀鸡配为黍，谓野人之餐也， 以啜菽配饮水，谓贫者之孝也，以蔬食对菜羹，谓贬降之食也，惟食稻则对衣锦，又祭祀以稻为嘉蔬，公享大夫则以为吉饎，是五谷以稻为贵也。

　　｜椒宫旧事｜成穆贵妃孙氏，参政孙英之妹，尝与上登香云阁，观后苑刈稻，上命宫人取酒来为赏丰饮，令妃诵诗侑酒，妃为歌李绅悯农诗，上大悦，赐子有加。

　　｜戒庵漫笔｜稻花白而瓣少者米贱，多而色黄则贵，俗云，银花贱，金花贵也。

　　｜奎瀛胜览｜旧港土沃人稠，地宜稼穑，谚云，一季种田，三季收稻，言收获广也。

　　｜海槎余录｜黎俗，四五月必集众斫山木，纵火烧尽，土下尺余亦且热透，徐徐锄转，种旱稻，曰山禾，米粒大而香可食，连收三四熟。

　　｜涌幢小品｜暹罗国稻，其粒盈寸。

　　｜燕山丛录｜房山县有石窝稻，色白味香美，以为饭，虽盛暑，经数宿不餲。

　　｜原｜一统志｜雷阳界稻十一月下种，扬雪耕耘，次年四月熟，与他地逈异。　稻花午开暮合，开合皆于日中，香甚，有至七开七合者。

　　｜集藻｜

　　｜启｜

　　｜增｜梁庾肩吾荅湘东王稉米启｜窃以农夫力耕，时逢俭岁，疎贱时泽，必取丰年，椓斛泻珠，嘉闻陶量，翻庭委玉，欣见马图。

　　｜又｜出梁国之阙一字租，兼水陆之殊品，伊尹说而不至，石崇豪所未及，遇处默之，得宾同符朗之举箸，长河可塞，上德无酬。

　　｜又｜味重新城，香踰涝水，连舟入浦，似彦伯之南归，积地为山，疑马援之西至，不待候沙，同新渝之再熟，无劳拜石，均辽仓之重满，前恩未远，次渥仍流，墨翟假以故书，裴楷惭其国赐。

　　｜谢东宫稉米启｜□□水鸣蝉，香闻七里，琼山合颖，租归十县，肩吾人惭振藻，徒降人间之松，职滥更繁，空撤家承之俸，成珠委地，事重逢仙，游玉为粮，珍踰入楚，虽复激水沧流，不待监河之说，春风扫地，方诮文学之篇。

　　｜书｜

　　｜增｜魏文帝与朝臣论秔稻书｜江表惟长沙名有好米，何得比新城秔稻耶，上风吹之，五里闻香。

　　｜宋苏轼与弟子由弟书｜或为予言，草木之长，常在昧明间，早起伺之，乃见其拔起数寸，竹笋尤甚，夏秋之交，稻方含秀，黄昏月出，露珠起于其根，累累然忽自腾上，若推之者，或缀于茎心，或缀于叶端，稻乃秀实，验之信然，此二事与子由养生之说契，故以此为寄。

　　｜赞｜

　　｜增｜晋湛方生庭前植稻苗赞｜蒨蒨嘉苗，离离阶侧，弱叶繁蔚，圆株疎植，清流津根，轻露濯色。

　　｜文赋散句｜

　　｜增｜汉张衡南都赋｜若其厨膳，则有华芗重秬，□□皋香秔。

　　｜郑玄婚礼谒文｜秔稻馥芬，婚礼之珍。

　　｜袁淮观殊俗｜河内青稉，新成白稉。

　　｜晋左思吴都赋｜国税再熟之稻。

　　｜宋苏轼与李公择书｜轼见在东坡作陂种稻，劳苦之中亦自有乐事。

　　｜五言古诗｜

　　｜御制秋日出郊观稼｜秋气日寥回，万象皆苍苍，朝暾被渥露，草木含晶光，西成方届候，农事将筑场，于焉省敛获，令典重百王，轻轩屏前置，夙驾无严装，郊原一以眺，烟树纷成行，微风散深樾，清流抱回塘，土脉秀且沃，篝车郁相望，新镰粲如月，刈此溪云黄，捃拾复何幸，遗秉满道旁，鸟雀互翔集，妇子咸悦康，行将吹苇钥，报尔千斯箱，眷言三时勤，艰难讵可忘，茫茫视九壤，岂尽歌丰穰，二鬴苟不充，子饥惄如伤，幸兹乐有年，时若雨与旸，朂哉慎所丽，田功庶无荒。

　　｜增｜晋陶潜庚戌岁九月中于西田获稻｜人生归有道，衣食固其端，孰是都不营，而以求自安，开春理常业，岁功聊可观，晨出肆微勤，日入负禾还，山中饶霜露，风气亦先寒，田家岂不苦，弗获辞此难，四体诚乃疲，庶无异患于，盥濯息檐下，斗酒散襟颜，遥遥沮溺心，千载乃相关，但愿长如此，躬耕非所叹。

　　｜原｜杜甫行官张望补稻畦水归｜东屯大江北，百顷平若桉，六月青稻多，千畦碧泉乱，插秧适云已，引溜加溉灌，更仆徃方塘，决渠当断岸，公私各地着，浸润无天旱，主守问家臣，分明见溪伴，芊芊炯翠羽，剡剡生银汉，鸥鸟镜里来，关山雪边看，秋菰成黑米，精凿传白粲，玉粒足晨炊，红鲜任霞散，终然添旅食，作苦期壮观，遗穗及众多，我仓戒滋蔓。

　　｜秋行官张望督促东渚刈稻向毕清晨遣女奴阿稽竖子阿叚徃问｜东渚雨今足，伫闻稉稻香，上天无偏颇，蒲稗各自长，人情见非类，田家戒其荒，功夫竞搰搰，除草置岸傍，谷者命之本，客居安可忘，青春具所务，勤垦免乱常，吴牛力容易，并驱动莫当，丰苗亦已穊，云水照方塘，有生固蔓延，静一资堤防，督领不无人，提携颇在纲，荆扬风土暖，肃肃候微霜，尚恐主守疎，用心未甚臧，清朝遣婢仆，寄语踰崇冈，西成聚必散，不独陵我仓，岂要仁里誉，感此时世忙，北风吹蒹葭，蟋蟀近中堂，荏苒百工休，郁纡迟暮伤。

　　｜增｜李觏获稻｜朝阳过山来，下田犹露湿，饷妇念儿啼，逢人不敢立，青黄先后收，断折伛偻拾，鸟鼠盈官仓，新租喜复入。

　　｜陆游稻陂｜白水满稻陂，投种未三宿，新秧出水面，已作纤纤绿，年来残俸绝，所望在一熟，见之喜欲舞，不复忧半菽，想当西成时，载重压车轴，病齿幸已劳，往矣分社肉。

　　｜代乡邻作插秧歌｜浸种二月初，插秧四月中，小舟载秧把，往来疾于鸿，吴盐雪花白，村酒粥面浓，长歌相赠荅，宛转含豳风，日暮飞桨归，小市鼓冬冬，起居问尊老，勤俭教儿童，何人采此语，为我告相公，不必赐民租，但愿年屡丰。

　　｜元赵孟俯题耕图正月｜田家重元日，置酒会邻里，小大易新衣，相戒未明起，老翁年已迈，含笑弄孙子，老妪惠且慈，白发被两耳，杯盘且罗列，饮食致甘旨，相呼团栾坐，聊慰衰莫齿，田硗藉人力，粪壤要锄理，新岁不敢闲，农事自兹始。

　　｜二月｜东风吹原野，地冻亦已消，早觉农事动，荷锄过相招，迟迟朝日上，炊烟出林梢，土膏脉既起，良耜利若刀，高低徧翻垦，宿草不待烧，幼妇颇能家，井臼常自操，散灰缘旧俗，门径环周遭，所冀岁有成，殷勤在今朝。

　　｜三月｜良农知土性，肥瘠有不同，时至万物生，芽蘖由地中，秉耒向畎亩，忽徧西与东，举家往于田，劳瘁在尔农，春雨及时降，被野何蒙蒙，乘兹各布种，庶望西成功，培根利秋实，仰天望年丰，但使阴阳和，自然仓廪充。

　　｜四月｜孟夏土加润，苗生无近远，漫漫冐浅陂，芃芃被长阪，嘉谷虽已殖，恶草亦滋蔓，君子与小人，并处必为患，朝朝荷锄往，薅耨忘疲倦，旦随鸟雀起，归与牛羊晚，有妇念将饥，过午可无饭，一饱不易得，念此独长叹。

　　｜五月｜仲夏苦雨干，二麦先后熟，南风吹陇亩，惠气散清淑，是为农夫庆，所望实其腹，酤酒醉比邻，笑语声满屋，纷然收获罢，高廪起相属，有周成王业，后稷播百谷，皇天贻来牟，长世自兹卜，愿言仍岁稔，四海尽蒙福。

　　｜六月｜当暑耘水田，农夫亦良苦，赤日背欲裂，白汗洒如雨，匍匐行水中，泥淖及腰膂，新苗抽利剑，割肤何痛楚，夫耘妇当馌，奔走及亭午，无时暂休息，不得避炎暑，谁怜万民食，粒粒非易取，愿陈知稼穑，无逸传自古。

　　｜七月｜大火既西流，凉风日凄厉，古人重稼穑，力田在匪懈，郊行省农事，禾黍何斾斾，碾以他山石，玉粒使人爱，大祀须粢盛，一一稽古制，是为五谷长，异彼稊与稗，炊之香且美，可用享上帝，岂惟足食人，一饱有所待。

　　｜八月｜白露下百草，茎叶日纷委，是时禾黍登，充积徧都鄙，在郊既千庾，入邑复万轨，人言田家乐，此乐谁可比，租赋以输官，所余足储峙，不然风雪至，冻馁及妻子，优游茅檐下，庶可以卒岁，太平元有象，治世乃如此。

　　｜九月｜大家饶米面，何啻百室盈，纵复人力多，舂磨常不停，激水转大轮，硙碾亦易成，古人有机智，用之可厚生，朝出连百车，莫入还满庭，勾稽数多寡，必假布算精，小人好争利，昼夜心营营，君子贵知足，知足万虑轻。

　　｜十月｜孟冬农事毕，谷粟既已藏，弥望四野空，藳秸亦在场，朝廷政方理，庶事和阴阳，所以频岁登，不忧旱与蝗，置酒燕乡里，尊老列上行，肴羞不厌多，炰羔复烹羊，纵酒穷日夕，为乐殊未央，祷天祝圣人，万年长寿昌。

　　｜十一月｜农家值丰年，乐事日熙熙，黑黍可酿酒，在牢羊豕肥，东邻有一女，西邻有一儿，儿年十五六，女大亦可笄，财礼不求备，多少取随宜，冬前与冬后，昏嫁利此时，但愿子孙多，门户可扶持，女当力蚕桑，男当力耘耔。

　　｜十二月｜一日不力作，一日食不足，惨淡岁云莫，风雪入破屋，老农气力衰，伛偻腰背曲，索绹民事急，昼夜互相续，饭牛欲牛肥，茭藳亦预蓄，蹇驴虽力弱，挽车致百斛，农家极劳苦，岁岂恒稔熟，能知稼穑艰，天下自蒙福。

　　｜明高启看刈禾｜农工亦云劳，此日始告成，往获安可后，相催及秋晴，父子俱在田，札札镰有声，黄云渐收尽，旷望空郊平，日入负担归，讴歌道中行，鸟雀亦群喜，下啄飞且鸣，今年幸稍丰，私廪各已盈，如何有贫妇，拾穗犹惸惸。

　　｜京师尝吴稉｜新秔粲如玉，远漕来中吴，初尝爱精凿，想出官田租，我本东皋民，少年习耕锄，霜天万穗熟，恣啄从饥乌，日暮刈获归，妻孥共欢呼，茅屋夜舂急，风雨江村孤，晨炊满家香，荐以出网鲈，如今幸蒙恩，遨游在南都，门前半区田，别来想已芜，长年盗寸廪，补报一事无，投匕忽叹息，饱食惭农夫。

　　｜七言古诗｜

　　｜增｜唐张籍江村行｜南塘水深芦笋齐，下田种稻不作畦，耕场磷磷在水底，短衣半染芦中泥，田头刈莎结为屋，归来系牛还独宿，水淹手足尽为疮，山虻绕衣飞扑扑，桑村椹黑蚕再眠，小姑采桑不饷田，江南热旱天气毒，雨中移秧颜色鲜，一年耕种长苦辛，田熟家家将赛神。

　　｜宋陆游农家秋晚戏咏｜鞭地如镜筑我场，破砻玉粒输官仓，九月野空天欲霜，甑中初喜新稉香，舍边萧萧落叶多，野蚕出茧飞黄蛾，寒蔬种罢醉且歌，只鸡短纸赛园婆。

　　｜杨万里插秧歌｜田夫抛秧田妇接，小儿拔秧大儿插，笠是兜鍪蓑是甲，雨从头上湿到胛，唤渠朝餐歇半霎，低头折腰只不荅，秧根未牢莳未匝，照管鹅儿与雏鸭。

　　｜五言律诗｜

　　｜御制观苗无意到潭柘咏时景｜昼永熏风至，泉清决决长，芳年添景色，迟日换流光，旧竹随堤发，新花满涧香，观苗不觉晚，微雨点衣裳。

　　｜原｜唐杜甫茅堂检校收稻二首｜香稻三秋末，平田百顷间，喜无多屋宇，幸不碍云山，御夹侵寒气，尝新破旅颜，红鲜终日有，玉粒未吾悭。　稻米炊能白，秋葵煮复新，谁云滑易饱，老藉软俱匀，种幸房州熟，苗同伊阙春，无劳映渠盎，自有色如银。

　　｜蹔往白帝复还东屯｜复作归田去，犹残获稻功，筑场怜穴蚁，拾穗许村童，落杵光辉白，除芒子粒红，加餐可扶老，仓庾慰飘蓬。

　　｜宋陆游统分稻晚归｜出裹一箪饭，归收百把禾，勤劳解堪忍，余暇更吟哦，岁恶增吾困，家贫赖汝多，村醪莫辞醉，羹芋学岷峨。

　　｜明石沆观稻｜稻水千区暎，村烟几处斜，冷风低树起，轻浪细浮花，鸟雀深深圃，凫鹥浅浅沙，社歌声不绝，于此见年华。

　　｜七言律诗｜

　　｜御制入关见雨膏润泽禾苗茂遂喜而有作｜甘雨时霖为洗兵，恰逢战胜武功成，军容万队初凯旋，妇子千村正馌耕，天意要荒同职贡，人欢闾井共升平，征途每忆民生事，喜见桑麻惬此情。

　　｜唐唐彦谦西明寺威公盆池新稻｜为笑江南种稻时，露蝉鸣后雨霏霏，莲盆积润分畦小，藻井垂阴擢秀稀，得地又生金粟界，结根仍对水田衣，支公尚有三吴思，更使幽人忆钓矶。

　　｜宋唐庚端孺籴米龙川得稉糯数十斛以归作诗调之｜倒拔孤舟入瘴烟，归来百斛泻丰年，炊香未数神江白，酿滑偏宜佛迹泉，饱去定知频梦与，醉中何至便妨禅，凭君为比长安米，看直公交车牍几千。

　　｜杨万里种秧｜田底泥中迹尚深，折花和叶插畦心，晚秧初捻金绒线，先种输他绿玉针，云垄雾畴俱水响，丝风毛雨政春深，莫听布谷相煎急，且为提壶强劝斟。

　　｜朱子次秀野泛沧波馆至赤石观刈早稻韵｜绿云黄半武夷乡，碧水萦纡一带长，闻道放船飞皂盖，定知行酒载红裳，棹讴如贺丰年信，乐饮闲酬此日凉，禾黍谁言不阳艳，晚炊流咏有余香。

　　｜明顾清获稻用分秧韵｜负郭园池带宅田，老晴天气太平年，获来禾稻丛高廪，散出牛羊满近川，馈启甑山腾雾霭，蚁香醅瓮起沦涟，斜阳一枕西牕梦，纵有丹青不与传。

　　｜五言排律｜

　　｜增｜欧阳修和刘原父从幸后苑观稻呈讲筵诸公｜禁籞皇居接，香畦镂槛边，分渠自灵沼，种稻满滮田，六榖名居首，三农政所先，擢茎蒙德茂，养实以时坚，晓谒龙池罢，行瞻凤盖翩，粹容知喜色，嘉瑞奏丰年，衰病惭经学，陪游与俊贤，安知帝力及，但乐岁功全，拜赐秋风里，分行黼座前，自怜台笠叟，来缀侍臣篇。

　　｜五言绝句｜

　　｜增｜唐韩愈和虢州刘使君稻畦｜罫布畦堪数，枝分水莫寻，鱼肥知已秀，鹤没觉初深。

　　｜宋梅尧臣稻畦｜浅浅碧水平，青青稻苗长，偏知楚客爱，白鹭飞下上。

　　｜七言绝句｜

　　｜御制题耕图｜

　　｜浸种｜暄和节候肇农功，自此勤劳处处同，早辨东田穜稑种，褰裳涉水浸筠笼。

　　｜耕｜土膏初动正春晴，野老支筇早课耕，辛苦田家惟穑事，陇边时听叱牛声。

　　｜耙耨｜每当旰食念民依，南亩三时愿不违，已见深耕还易耨，绿蓑青笠雨霏霏。

　　｜耖｜东阡西陌力潺湲，扶耖泥涂未得闲，为念饔飱由力作，敢辞竭蹷向田间。

　　｜碌碡｜老农力穑虑偏周，早夜扶犂未肯休，更驾乌犍施碌碡，好教春水满平畴。

　　｜布秧｜农家布种避春寒，甲坼初萌最可观，自昔虞书传播谷，民间莫作等闲看。

　　｜初秧｜一年农事在春深，无限田家望岁心，最爱清和天气好，绿畴千顷露秧针。

　　｜淤荫｜从来土沃藉农勤，丰歉皆由用力分，薙草洒灰滋地利，心期千亩稼如云。

　　｜拔秧｜青葱刺水满平川，移植西畴更勃然，节序惊心芒种迫，分秧须及夏初天。

　　｜插秧｜千畦水泽正弥弥，竞插新秧恐后时，亚旅同心欣力作，月明归去莫嫌迟。

　　｜一耘｜丰苗翼翼出清波，荑稗丛生可若何，非种自应芟薙尽，莫教稂莠败嘉禾。

　　｜二耘｜曾为耘苗结队行，更忧宿草去还生，陇间馈馌频来往，劳勚田家妇子情。

　　｜三耘｜□稏盈畦日正长，复勤穮蔉下方塘，堪怜曝背炎蒸下，惟冀青畴发紫芒。

　　｜灌溉｜塍田六月水泉微，引溜通渠迅若飞，转尽桔槔筋力瘁，斜阳西下未言归。

　　｜收刈｜满目黄云晓露晞，腰鎌获稻喜晴晖，儿童处处收遗穗，村舍家家荷担归。

　　｜登场｜年谷丰穰万宝成，筑场纳稼积如京，回思望杏瞻蒲日，多少辛勤感倍生。

　　｜持穗｜南亩秋来庆阜成，瞿瞿未释老农情，霜天晓起呼邻里，遍听村村打稻声。

　　｜舂碓｜秋林茆屋晚风吹，杵臼相依近短篱，比舍舂声如和荅，家家篝火夜深时。

　　｜籭｜谩言嘉谷可登盘，穅秕还忧欲去难，粒粒皆从辛苦得，农家真作雨珠看。

　　｜簸扬｜作苦三时用力深，簸扬偏爱近风林，须知白粲流匙滑，费尽农夫百种心。

　　｜砻｜经营阡陌苦胼胝，艰食由来念阻饥，且喜稼成登石硙，从兹鼓腹乐雍煕。

　　｜入仓｜仓箱顿满各欣然，补葺牛牢雨雪天，？到盖藏休暇日，从前拮据已经年。

　　｜祭神｜东畴举趾祝年丰，喜见盈宁百室同，粒我蒸民遗泽远，吹幽击鼓报难穷。

　　｜畅春园观稻时七月十一日也｜七月紫芒五里香，近园遗种祝祯祥，炎方塞北皆称瑞，稼穑天工乐岁穰。

　　｜增｜唐韦庄稻田｜绿波春浪满前陂，极目连云□□稏肥，更被鹭鸶千点雪，破烟来入画屏飞。

　　｜宋滕白观稻｜稻穗登场谷满车，家家鸡犬更桑麻，漫栽木槿成篱落，已得清阴又得花。　周遭圩岸缭山城，一眼圩田翠不分，行到秋苗初熟处，翠茸锦上织黄云。

　　｜范成大插秧｜种密移疎绿毯平，行间清浅縠纹生，谁知细细青青草，中有丰年击壤声。

　　｜东门外观刈熟｜潮到灵桥绿绕船，海边力穑屡丰年，淡青山色深黄稻，恰似胥门九月天。

　　｜陆游秋晚｜新筑场如镜面平，家家欢喜贺秋成，老来懒惰惭丁壮，美睡中闻打稻声。

　　｜夜闻邻家治稻｜二顷春芜废不耕，半生名宦竟何成，归来每羡邻家乐，月下风传打稻声。

　　｜稻饭｜买得乌犍遇岁穰，此身永免属官仓，塘南塘北九千顷，八月村村稻饭香。

　　｜刘诜秧老歌｜三月四月江南村，村村插秧无朝昏，红妆少妇荷飰出，白头老人驱犊奔。

　　｜诗散句｜

　　｜增｜汉茅山父老歌｜佳雨灌畦稻，陆田亦复周。

　　｜唐李邕｜负郭喜秔稻，安时歌吉祥。

　　｜杜甫｜荆扉临野碓，半湿捣香秔。　云帆转辽海，粳稻来东吴。

　　｜白居易｜稻饭红似花，调沃新酪浆。

　　｜元稹｜年年十月暮，珠稻欲垂新。

　　｜李贺｜昌谷五月稻，细青满平水。

　　｜杜牧｜罢亚百顷稻，西风吹半黄。

　　｜宋苏轼｜共看山下稻，凉叶晚翻翻。

　　｜郭祥正｜选种随土宜，播植穤与秔。

　　｜陆游｜获稻黄云卷，舂稉玉粒新。　新蔬经雨绿，晚稻得霜红。　白稻雨中熟，黄鸦桑下鸣。

　　｜戴复古｜稻田秋后雀，茅舍午时鸡。

　　｜张伯玉｜□稏西成稻，逍遥北海尊。

　　｜元李孝光｜日气常蒸稻，天香喜酿花。

　　｜原｜唐杜甫｜东屯稻畦一百顷，北有涧水通青苗。　稻米流脂粟米白，公私仓廪俱丰实。

　　｜宋苏轼｜翠浪舞翻红□稏，白云穿破碧玲珑。　君家稻田冠西蜀，捣玉扬珠三万斛。

　　｜增｜张耒｜裹饭送君吾岂敢，黄云□稏连东皋。

　　｜原｜毛滂｜百里饱看红□稏，一杯轻愧黑蜿蜒。

　　｜何扶｜良田膴膴无西东，□稏卧畦云满丛。　十里稻香新绿野，一声歌断旧青楼。

　　｜增｜陆游｜未论莼羹与羊酪，新秔要胜太仓红。　冰鱼可钓羹材足，霜稻方登籴价平。　春雨乍晴霜吐叶，秋风初冷稻吹花。　筑陂处处移新稻，乘屋家家补破茆。　春粳入甑香炊玉，压酒鸣槽滴碎珠。　万里秋风菰菜老，一川明月稻花香。　泥融无块水初浑，雨细有痕秧正绿。

　　｜僧惠洪｜想见龙城山下路，一川秋色稻花风。

　　｜元李孝光｜梅月逢庚江雨歇，稻花迎午水风凉。

　　｜梁庾肩吾｜青花出稻苗。

　　｜原｜周庾信｜六月蝉呜稻。

　　｜增｜唐王维｜郧国稻苗秀。

　　｜杜甫｜秔稻共比屋。　稻获空云水。　尝稻雪翻匙。　秔稻熟天风。

　　｜李颀｜白瓯贮香稉。

　　｜李嘉佑｜时雨稻秔齐。

　　｜柳宗元｜霜稻侵山平。

　　｜韩愈｜刈稻担肩頳。

　　｜张籍｜野气稻苗风。

　　｜孟郊｜种稻耕白水。　淅玉炊香稉。

　　｜白居易｜绿科秧早稻。　红粒绿浑稻。　鹿米麞牙稻。

　　｜朱庆余｜雨色稻苗深。

　　｜许浑｜霜沆野碓舂。

　　｜方干｜香稉倩水舂。

　　｜郑谷｜开怀江稻熟。

　　｜韦庄｜稻熟渚禽肥。　田深黍稻底。

　　｜钱珝｜晚晴贪获稻。

　　｜宋梅尧臣｜清风生稻花。

　　｜王安石｜黄焦下泽稻。

　　｜范成大｜稻穗黄欲卧。

　　｜陆游｜云碓舂秔白。　园丁刈霜稻。　露下稻花香。

　　｜金完颜璹｜未短新村墅。

　　｜元刘因｜脉脉稻分沟。

　　｜方夔｜移秧趁芒种。

　　｜李孝光｜城里鉴湖稻。

　　｜原｜唐杜甫｜香稻啄残鹦鹉粒。

　　｜增｜李嘉佑｜万畦新稻傍山村。

　　｜李贺｜荒畦九月稻乂芽。

　　｜李郢｜小田微雨稻苗香。

　　｜皮日休｜处处路傍千顷稻。

　　｜殷璠｜千里稻花应秀色。

　　｜韦庄｜稻花香泽水千畦。　南亩秋风白稻肥。　秋雨几家红稻熟。　满畦秋水稻苗平。

　　｜杜荀鹤｜稻苗平入水云间。

　　｜宋梅尧臣｜霜前稻熟舂红稃。

　　｜王安石｜畦稻新春滑欲流。　稻畦藏水绿秧齐。

　　｜苏轼｜乌程霜稻袭人香。　红稻白鱼饱儿女。

　　｜黄庭坚｜未舂玉粒送官仓。

　　｜王炎｜稻如马尾覆沟塍。

　　｜范成大｜江头一尺稻花雨。

　　｜陆游｜稻陂雨细丰年候。　压塍霜稻报丰年。　稻垄青秧漫漫平。　雨足人畦千顷稻。

　　｜杨万里｜早黄稻穗已长须。

　　｜元马祖常｜江田稻花露始零。

　　｜李孝光｜稻尽秋田孕更青。

　　｜词｜

　　｜增｜宋曹文龙点绛唇｜霜落吴江，万畦香稻来场圃，夜村舂处，茅屋寒灯雨。　玉粒长腰，沉水温温注，相留住，共抄云子，更听歌声驻。

　　｜别录｜

　　｜原｜田家五行｜雨水节，烧干镬，以糯稻爆之，谓之孛娄花，占稻色，自早禾至晚稻皆爆一握，各以器列，比并分数断高下，以番白多为胜，卜人口亦如之。

　　｜种稻｜甲子、戊辰、己巳、庚午、辛未、壬申、癸酉、甲戌、丙子、丁丑、戊寅、己卯、癸未、甲申、戊子、己丑、庚寅、辛卯、甲午、庚子、辛丑、壬寅、甲辰、丙午、丁未、戊申、己酉、壬子、癸丑、庚申、辛酉、壬戌、癸亥，成、收、开日。忌平、闭、丑日。

　　｜犂田｜须犁耙三四遍，青草或粪穰灰土，厚铺于内□□烂打平，方可撒种，则肥而发旺。

　　｜浸种｜宜甲戌、壬午、壬辰，成、开日，早稻清明节前浸，晚稻谷雨前后浸，用稻草包裹一斗或二、三斗投于池塘水内，缸内亦可，昼浸夜收，不用长流水，难得生芽若未出，用草 □□之，浸三、四日，微见白芽如针尖大，取出于阴处阴干，密撒田内，候八、九日秧青，放水浸之，糯稻出芽较迟，浸八、九日，如前微见白芽方可种，撒时必晴明，则苗易竖，亦须看潮候，二、三日复撒稻草灰于上，易生根。

　　｜插秧｜庚午、辛未、癸酉、丙子、己卯、壬午、癸未、甲申、甲午、己亥、庚子、癸卯、甲辰、丙午、戊申、己酉、己未、辛酉，成、收、开日，芒种前后插之，早稻宜上旬，拔秧时轻手拔出，就水洗根去泥，约八、九、十根作一小束，却于犁熟水田内插栽，每四、五根为一丛，约离六、七寸插一丛，脚不宜频那，舒手只插六丛，却那一遍，再插六丛，再那一遍，逐渐插去，务要整直。

　　｜摥稻｜稻初发时，用扬耙于裸行中摥去稗草，易耘搜松，稻根则易旺。

　　｜耘稻｜摥稻后，将灰粪或麻豆饼屑撒田内，用水耘去草尽净，近秋放水，将田泥涂光，谓之熇稻，待土裂，车水浸灌之，谓之还水，谷成熟方可去水，或遇天少雨，急锄一遍，弗令开裂，俟天兴云，则浇肥粪，待雨弗致缺水，则稻发不遏。

　　｜水稻｜稻之名不一，然非水则无以生，种艺之法，宜选上流出水，便其性也，种稻者，蓄陂塘以潴之，置堤闸以止之，种时先放水十日，后曳碌碡十遍，地既熟净然后下种，候苗生五、六寸，拔而秧之，高七、八寸则耘之，耘毕放水熇之，欲秀复用水浸之，苗既长茂，复薅拔以去莨莠，农家收获尤当及时，江南上雨下水，收稻必用乔杆笎架，乃不遗失。

　　｜旱稻｜宜用下田，齐民要术曰，凡下田停水处，燥则坚垎，湿则污泥，难治而易荒，硗埆而杀种，春耕者，杀种尤甚，故宜五六月暵之，以拟大麦，如水涝不得种，九月一转至春种稻，万不失一。凡种下田，不问秋夏，候水尽，地白背时，速耕耙耢频翻令熟。二月半种稻为上时，三月为中时，四月初及半为下时。渍种令开口，耧耩掩种之，即再遍耢。苗长三寸，耙耢而锄之，锄欲速，每经一雨辄耙耢，苗高尺许冒雨薅之，科大如穊者，五六月中霖雨时，拔而栽之，入七月，不复任栽。今闽中有占城种，即黄籼也，性耐旱，高仰处皆宜种，谓之旱占，其米粒大而且甘，早种早熟，六十日即可获，为旱稻佳种，北方水源颇少，惟陆地沾湿处种稻，其耕锄薅拔一如前法。

　　｜增｜齐民要术｜治旱稻赤米令饭白法，莫问冬夏，常以熟汤浸米，一食久，然后以手挼之，汤令泻去，即以冷水淘沃，挼去，白乃止，饭色洁白，无异清流之米。又，？赤稻一臼，米里着蒿叶一把，白盐一把，白？之，即绝白。

　　御定佩文斋广群芳谱卷八
　　●御定佩文斋广羣芳谱卷九

　　　谷谱

　　○黍

　　｜原｜黍，汜胜之书云，黍者暑也，待暑而生，暑后乃成也。说文云，黍可为酒，从禾入水为意。六书精蕴云，禾下从汆，象细粒散垂之形。古今注云，禾之黏者为黍。一名秬，尔雅云，秬，黑黍。一名秠，尔雅云，秠，一稃二米。注云，此亦黑黍，但中米异耳。有黄、白、黎三色，米皆黄，比粟微大，北人呼为黄米，属火，南方之谷，性温，益气补中，久食令人多热，小儿忌食。他如牛黍、燕颔、马革、驴皮、稻尾、大黑黍、秀成、赤黍，皆黍之异名也。

　　｜增｜

　　｜广志｜有湿屯、黄黍、有田黍、塸云、莺鸽之名。

　　｜齐民要术｜今俗有莺阙一字黍、半夏黍。

　　｜博雅｜黍穰谓之□。

　　｜原｜苗穗与稷同，宜肥地，多收，刈后乘湿即打则稃易脱，迟则稃着粒上难脱。

　　｜汇考｜

　　｜原｜

　　｜诗王风｜彼黍离离。

　　｜曹风｜芃芃黍苗，阴雨膏之。

　　｜小雅｜我黍与与。

　　｜大雅｜诞降嘉种，维秬维秠。　恒之秬秠，是获是亩。

　　｜周颂｜丰年多黍多稌。

　　｜增｜

　　｜诗小序｜华黍，时和岁丰，宜黍稷也。

　　｜礼记曲礼｜黍曰芗合。｜疏｜黍曰芗合者，夫谷秫者曰黍，秫既软而相合，气息又香，故曰芗合也。

　　｜原｜

　　｜王制｜秋荐黍。

　　｜月令｜仲夏之月，农乃登黍，天子乃以雏尝黍，羞以含桃，先荐寝庙。｜注｜必以黍者，黍，火谷，气之主也。

　　｜增｜

　　｜周礼天官｜羊宜黍。｜疏｜羊宜黍者，羊味甘热，黍味苦温，甘苦相成，故云羊宜黍。

　　｜左传｜其藏之也，黑牡秬黍，以享司寒。

　　｜国语｜黍而不黍，不能蕃庶。

　　｜原｜

　　｜史记封禅书｜管仲说威公曰，古之封禅，鄗上之黍，北里之禾，所以为盛。

　　｜增｜

　　｜汉书律历志｜度者，分、寸、尺、丈、引也，所以度长短也。本起黄钟之长，以子谷秬黍中者，一黍之广，度之九十分，黄钟之长。｜注｜师古曰，子谷犹言谷子，秬即黑黍，中者，不大不小也。言取黑黍谷子大小中者，率为分寸也。

　　｜原｜

　　｜宋书符瑞志｜黄帝时，南夷乘白鹿来献秬鬯。

　　｜增｜

　　｜隋书隐逸传｜李士谦，字子约，赵郡平棘人也。李氏宗党豪盛，每至春秋二社，必高会极欢，无不沉醉諠乱。尝集士谦所，盛馔盈前，而先为设黍，谓羣从曰，孔子称黍五谷之长，荀卿亦云食先黍稷，古人所尚，容可违乎，少长肃然，不敢弛惰，退而相谓曰，既见君子，方觉吾徒之不德也。

　　｜唐书王绩传｜绩有奴婢数人，种黍，春秋酿酒，养凫雁，莳药草自供。

　　｜山海经｜广都之野，后稷葬焉，爰有膏黍膏稷。｜注｜言味好，滑如膏。　驩头之国，维宜苣，穋杨是食。｜注｜苣，黑黍，今字从禾。

　　｜原｜

　　｜家语｜孔子侍坐于鲁哀公，设桃具黍，公曰，以黍雪桃也，孔子对曰，夫黍五谷之长也，祭先王以为上盛，果有六而桃为下，祭先王不得入于庙，丘闻之也，君子以贱雪贵，不闻以贵雪贱，今以五谷之长，雪瓜蓏之下，是侵上忽下也。

　　｜增｜

　　｜列子｜邹衍在燕，有谷地美而寒，不生五谷，邹子吹律而温气至，今传名曰黍谷。

　　｜原｜

　　｜韩子｜吴起欲攻秦小亭，置一石赤黍于东门外，令，人能徙于西门外者，赐之上田宅，人争徙之，乃下令曰，明日攻秦，能先登者，与之大夫，赐之上田宅，于是攻之，一朝而拔。

　　｜增｜

　　｜韩子｜韩昭侯之时，黍种尝贵尠有，昭侯令人覆廪，廪吏果窃黍种而粜之。

　　｜淮南子｜渭水多力而宜黍。

　　｜焦氏易林｜中田高黍，以享王母，受福千亿，所求大得。　下田种黍，芳华当齿，大雨淋集，纷荣满壅。

　　｜春秋佐助期｜黍神名侜侫，姓兰郝。

　　｜春秋说题辞｜精移火转生黍，夏出秋改。黍者，缩也。故其立字，木入米为黍酒以扶老。

　　｜东观汉纪｜承宫，字少子，琅琊人。尝将妻子入华盖蒙阴山谷，耕种禾黍，临熟，人就认之，宫便推与而去，由是发名。

　　｜古今注｜和帝元兴元年，黑黍穗一禾二实，或三四实，生任城，得粟二斛八斗，以荐宗庙。

　　｜博物志｜黑坟宜麦黍。

　　｜纪年书｜惠成王八年，雨黍。

　　｜文中子｜艺黍登场，岁不过数石，以供祭祀、宾客之酒也。

　　｜谈薮｜王元景大醉，杨遵彦曰，何大低昂，元景曰，黍熟头低，麦熟头昂，黍麦俱有，所以低昂。

　　｜农桑通诀｜秬鬯一卣，此言黍之为酒尚矣，今有赤黍，米黄而黏，可蒸食。白黍酿酒，亚于糯秫。又北地远处，惟黍可生，其茎穗低小，可以酿酒，又可作馔粥，黏滑而甘，凡祭祀以为上盛，贵其色味之美也。

　　｜原｜成化元年，天雨黑黍于襄阳。

　　｜集藻｜

　　｜赋｜

　　｜增｜

　　｜晋嵇含孤黍赋｜余慎终屋之南荣，有孤黍生焉，因泥之湿，遭土之润，宿昔芽蘖，滋茂甚速，涂燥根浅，忽然萎陨，深感此黍，不韬种以待时，贪荣弃本，寄身非所，自取凋枯，不亦宜乎。

　　｜文赋散句｜

　　｜原｜

　　｜汉张协七命｜大梁之黍，琼山之禾，唐稷播其根，农帝尝其华。

　　｜增｜

　　｜刘颖鲁都赋｜禾黍油油，秔族垂芒，残穗满握，一颖盈箱。

　　｜魏王粲登楼赋｜华实蔽野，禾黍盈畴。

　　｜四言古诗｜

　　｜原｜

　　｜晋束皙华黍｜黮黮重云，习习和风，黍华陵巅，麦秀丘中，靡田不播，九谷斯丰。　奕奕玄霄，蒙蒙甘溜，黍发稠华，亦挺其秀，靡田不植，九谷斯茂。　无高不播，无下不植，芒芒其稼，参参其穑，稸我王委，充我民食，玉烛阳明，显猷翼翼。

　　｜诗散句｜

　　｜增｜

　　｜唐李白｜东皋春事起，种黍早归田。

　　｜杜甫｜耕田秋雨足，禾黍已映道。　赖知禾黍收，已觉糟床注。

　　｜原｜

　　｜耿湋｜古道无人行，秋风动禾黍。

　　｜宋苏轼｜今年秋应熟，过从饱鸡黍。

　　｜金赵元｜还思酿新黍，瓮面挹秋江。

　　｜唐曹邺｜黑黍春来酿酒饮，青禾刈了驱牛载。

　　｜增｜

　　｜韦应物｜禾黍积东菑。

　　｜宋邵雍｜黄黍秋正熟。

　　｜陆游｜种黍蹋曲蘖。

　　｜唐白居易｜陶令有田唯种黍。

　　｜韦庄｜主人馈饷炊红黍。

　　｜宋王安石｜连山没云皆种黍。

　　｜陆游｜黍酒新成压小槽。

　　｜别录｜

　　｜增｜

　　｜齐民要术｜凡黍、穄田，新开荒为上，大豆底为次，谷底为下。地必欲熟。再转乃佳，若春夏耕者，下种后，再劳为良。一亩，用子四升。三月上旬种者为上时，四月上旬为中时，五月上旬为下时。夏种黍、穄，与稙谷同时，非夏者，大率以椹赤为候。谚曰，椹离离，种黍时。燥湿候黄场种讫不曳挞。常记十月、十一月、十二月冻树日种之，万不失一。冻树者，凝霜封着木条也。假令月三日冻树，还以月三日种黍，他皆仿此。十月冻树宜早黍，十一月冻树宜中黍，十二月冻树宜晚黍。若从十月至正月皆冻树者，早晚黍悉宜也。苗生垄平，即宜杷劳，锄三遍乃止，锋而不耩。苗晚耩，即多折也。刈穄欲早，刈黍欲晚。穄晚多零落，黍早米不成。皆即湿践之，穄践讫即蒸而裛之。不蒸者难舂，米碎，蒸则易舂，米坚，香气经夏不歇。黍宜晒之令燥。湿聚则郁。凡黍黏者收薄。穄味美者亦收薄，难舂。　杂阴阳书曰，黍生于榆，六十日秀，秀后四十日成。黍生于巳，壮于酉，长于戌，老于亥，死于丑，恶于丙、午，忌于丑、寅、卯。穄忌于未、寅。孝经援神契云，黑坟宜黍、麦。尚书考灵曜云，夏，火星昬中，可以种黍、菽。　汜胜之书曰，种黍必待暑。先夏至二十日，此时有雨，疆土可种黍。一亩，三升。黍心未生，雨灌其心，心伤无实。黍心初生畏露，令人对持长索，概去其露，日出乃止。凡种黍，覆土锄治，皆如禾法，欲疎于禾，按疎黍虽科，而米黄，又多减及空，令穊，虽不科而米白，且均熟不减，更胜疎者。汜氏云，欲疎于禾，其义未闻。　崔氏曰，四月蚕入簇，时雨降，可种黍、禾，夏至先后各二日，可种黍。虫食李者黍贵也。

　　｜原｜

　　｜制用｜三月三日，取黍麫和菜作，能避时气，黍米性黏，可酿酒，可作饧，可蒸煮为糕糜，五月五日俗以菰叶裹成糭，名角黍，祭三闾大夫，遗制也。　合葵菜食成痼疾，合牛肉、白酒食生寸白虫。　穰及根煑汁解苦瓠毒，浴去浮肿。　醉卧黍穰，令人生厉，落眉发。

　　○稷

　　｜原｜稷，一名穄，六书故云，稷、穄同声，实一字也，本草云，稷从畟，畟，进力治稼也，种稷者必畟，畟进力也。南人承北音，呼稷为穄，谓可供祭也。一名粢，尔雅云，粢，稷。疏云，粢者稷也。关西谓之□□，音靡，见唐本草。冀北谓之？，音牵，去声。广雅云，？，穄也。苗似芦，茎高三、四尺，有毛，结子成枝而疎散，外有薄壳，粒如粟而光滑，色红黄，米似粟米而稍大，色黄鲜，麦后先诸米熟，炊饭疎爽香美，故以供祭，食之益气安中，宜脾利胃，凉血解暑，压丹石毒，属土，脾之谷也，脾病宜食，多食发冷病。

　　｜增｜

　　｜本草｜稷与黍，一类二种也，黏者为黍，不黏者为稷，稷可作饭，黍可酿酒，犹稻之有稉与糯也，其色有赤、白、黄、黑数种，黑者禾稍高，俗通呼为黍子，不复呼为稷矣，北边地寒，种之有补，河西出者，颗粒尤硬。

　　｜广志｜穄有赤、白、黑、青、黄莺鸽，凡五种。破减稷、逼麦稷，此二者以四月熟。

　　｜齐民要术｜按今俗有驴皮穄。

　　｜博雅｜稷穰谓之□。

　　｜汇考｜

　　｜原｜

　　｜诗王风｜彼稷之苗。

　　｜小雅｜我稷翼翼。

　　｜增｜

　　｜礼记曲礼｜稷曰明粢。｜疏｜稷曰明粢者，稷，粟也。明，白也。言此祭祀明白粢也。

　　｜月令｜孟秋之月，农乃登谷。｜注｜谷谓稷也。

　　｜周礼天官｜豕宜稷。｜疏｜豕宜稷者，豭猪味酸，牝猪味苦，稷米味甘，甘苦相成，故曰豕宜稷。

　　｜隋书天文志｜稷五星，稷，农正也。取乎百谷之长，以为号也。

　　｜穆天子传｜天子西征，至于赤乌之人献穄麦百载。　天子北征，入于曹奴之人献穄米百车。　天子西征，至于□□韩氏，爰有乐野温和，穄麦之所草。　天子东南翔行，驰驱千里，至于巨搜之人 ？奴献秋麦千车，膜稷三十车。

　　｜原｜

　　｜吕氏春秋｜饭之美者，有阳山之穄。

　　｜增｜

　　｜风俗通｜米之神为稷，故以癸未日祠稷于西南，水胜火为金相也。

　　｜孝经说｜稷者五谷之长，五谷众多，不可徧祭，故立稷而祭之。

　　｜尚书考灵曜｜春，鸟星昏中，以种稷，秋，虚星昬中，以收敛。

　　｜白虎通｜稷者，得阴阳中和之气，而用尤多，故为长也。

　　｜独断｜稷神，盖厉山氏之子柱也，柱能植百谷，帝颛顼之世，举以为田正，天下赖其功，周弃亦播植百谷，以稷五谷之长也，因以稷名其神也。

　　｜齐民要术｜谷者总名，非止为粟也，然今人专以稷为谷，俗名之耳。

　　｜尔雅翼｜稷者，五谷之长，以其中央之谷。月令，中央土，食稷与牛，五行土为尊，故五谷稷为长。

　　｜兼明书｜或问曰，稷既百谷之神，不言谷而云稷者何也，答曰，稷属土，而为诸谷之长，故月令谓之首种。首种者，种最在前也。诸谷不可徧举，故举其长而为言之，以等之也。若直以谷言，则为人所亵慢也。

　　｜别录｜

　　｜增｜

　　｜两钞摘腴｜毛诗传注，先集维霰，曰霰稷雪也，或谓之米雪，谓其粒若稷米然。

　　｜本草衍义｜穄米其香可爱，故取以供祭祀，然发故疾，只堪作饭，不黏，其味淡。

　　｜原｜稷，三月种，耘四遍，七月熟，四、五月亦可种，但收少，迟耳。刈稷欲早，八、九月熟便刈，少迟遇风即落。　忌与瓠子、附子同食。

　　○蜀黍

　　｜原｜蜀黍，一名蜀秫，种自蜀来，故以蜀为名。农政全书云，其黏者近秫，故借名为秫。一名芦穄、一名芦粟、一名高粱，形类黍稷而高大如芦荻，故有诸名。一名木稷、一名荻粱，广雅云，荻粱，木稷也。种宜卑下地，春月早种，得子多，秋收。茎麤，高丈余，状似芦荻而内实。叶亦似芦。穗大如帚，粒大如椒，红黑色。米性坚实，黄赤色。熟时先刈其穗，秸成束攒而立之，方得干米，有二种，黏者可和糯秫酿酒作饵，不黏者可作糕煮粥。可济饥，亦可养畜。茎可织箔、编席、夹篱、供爨，梢可作筅帚，壳浸水色红，可以红酒，有利于民者最博，性温、涩，温中，涩肠胃，止泄泻。

　　｜汇考｜

　　｜增｜

　　｜博物志｜三年种蜀黍，其后七年多虵。

　　｜别录｜

　　｜增｜

　　｜农政全书｜玄扈先生曰，蜀秫在北方，地不宜麦禾者，乃种此，尤宜下地，立秋后五日，虽水潦至一丈深，不能坏之，立秋前水至即坏，故北土筑堤二、三尺，以御暴水。

　　○附录　玉蜀黍原作御麦，附麦后，按御麦乃别名，实蜀黍类也，今移入此。

　　｜原｜玉蜀黍，一名玉高粱、一名戎菽、一名御麦，以其曾经进御，故名御麦。出西番，旧名番麦，按农政全书又作玉米，玄扈先生曰，玉米或称玉麦或称玉蜀秫，从他方得种，其曰米、麦、秫皆借名也。干叶类蜀黍而肥矮，亦似薏苡，苗高三、四尺，六、七月开花，成穗如秕麦状，苗心别出一苞，如椶鱼形，苞上出须，如红绒垂垂，久则苞拆子出，颗颗攒簇，子粒如芡实，大而莹白，花开于顶，实结于节。

　　○粟

　　｜原｜粟，古作？，象穗在禾上之形，说文云，粟之为言续也，续于谷也。粱属也，盖粱之细者，本草云，穗大而毛长粒粗者为粱，穗小而毛短粒细者为粟。北方直名之曰谷，脱壳则谓之小米。

　　｜增｜

　　｜本草｜粟，一名籼粟，古以粟为黍、稷、粱、秫之总称，而今之粟，在古但呼为粱，后人乃专以粱之细者名粟，大抵黏者为秫，不黏者为粟，故呼此为籼粟，以别秫而配籼。

　　｜原｜秆高三、四尺，似蜀秫，秆中空有节，细而矮，叶似芦，小而有毛，穗似蒲，有毛，颗粒成簇，性咸、淡，养脾胃，补虚损，益丹田，利小便，解热毒，陈者尤良，北人日用不可缺者，谚云，谷三千一穗之实，至三千颗言多也，其名或因姓氏、地里，或因形似、时令，早则有赶麦黄、百日粮、六十日还仓之类，中则有八月黄、老军头之类，晚则有鴈头青、寒露粟、铁鞭头之类，又有粱谷、滑谷、 白谷、白谷黄米、黄谷白米之类。

　　｜增｜

　　｜广志｜有赤粟白茎，有黑格雀粟，有张公斑，有含黄，有苍背稷，有雪白粟，亦名白粟，又有白蓝下、竹头青、白逯、麦擢石、精狗蹯之名种云。

　　｜齐民要术｜朱谷、高居黄、刘猪獬、道愍黄、聒谷黄、雀懊黄、续命黄、百日粮，有起妇黄、辱稻粮、奴子场、音加支谷、焦金黄、□？合履，今一名麦争场，此十四种，早熟、耐旱、免虫。聒谷黄、辱稻粮二种，味美。今堕车、下马看、白羣羊、悬蛇赤尾、龙虎黄、雀民溙、马泄缰、刘猪赤、李谷黄、河摩粮、东海黄、石□岁、青茎青、黑好黄、陌南木、隈堤黄、宋？痴、指张黄、兔胠青、惠日黄、写风赤、一晛黄、山鹾、顿党黄，此二十四种，穗皆有毛，耐风，免雀暴。宝珠黄、俗得白、张邻黄、白鹾谷、銁于黄、张蚁白、耿虎黄、都奴赤、茄芦黄、熏猪赤、魏爽黄、白茎青、竹根黄、调母粱、磊碨黄、刘沙白、憎延黄、赤粱谷、灵忽黄、獭尾青、续得黄、得容青、孙延黄、猪矢青、烟熏黄、乐婢青、平寿黄、鹿橛白、鹾折作、黄□□穇、阿居黄、赤巴粱、鹿蹄黄、□狗苍、可怜黄、米谷、鹿橛青、阿返，此三十八种，中麤大谷。白鹾谷、调母粱二种，味美。择谷青、阿居黄、猪矢青有二种，味恶。黄□□穇、乐婢青二种，易舂。石柳阅、竹叶青，一名胡谷、水黑谷、忽泥青、冲天棒、雉子青、鸱脚谷、雁头青、揽堆黄、青子规，此十种，晚熟耐虫，灾则尽矣。

　　｜汇考｜

　　｜原｜

　　｜左传｜襄公二十九年，郑子展卒，子皮即位，于是郑饥，而未及麦，民病，子皮以子展之命，饩国人粟户一锺。

　　｜晋书孝友传｜刘殷梦人曰，西篱下有粟，寤而掘之，果得粟十五锺，铭曰，七年粟赐孝子刘殷。

　　｜宋书符瑞志｜文帝元嘉二十二年，醴湖屯生嘉粟，一茎九穗。

　　｜增｜

　　｜宋史食货志｜初，农时，太宗尝令取畿内青苗观之，听政之次，出示近臣，是岁，畿内菽粟苗皆长数尺。帝顾谓左右曰，朕每念耕稼之勤，苟非兵食所资，固当尽复其租税。

　　｜管子｜桓公观于野曰，何物可比君子之德，隰朋曰，粟可比君子之德，管仲曰，苗始出生也，眴眴乎似孺子，安之则安，不得则危，命之曰禾，可比君子，桓公曰，善。

　　｜原｜

　　｜韩非子｜邹穆公有令，食凫雁者必以秕，无敢以粟，凫雁无食，而以一石粟易一石秕，其费甚矣，请以粟食之，公曰，非尔所知也，夫百姓饷牛而耕，曝背而耘，勤而不敢惰者，岂为鸟兽食哉，粟米，人之上食也，奈何以养鸟，汝知小计，而不知大害矣。

　　｜淮南子｜昔者仓颉作书而天雨粟。

　　｜增｜

　　｜风俗通｜燕太子丹仰天叹，天为雨粟。

　　｜焦氏易林｜新田宜粟，上农得谷，君子怀德，以千百福。

　　｜春秋说题辞｜粟助阳扶性，粟之为言续也，粟五变，一变而以阳生为苗，二变而秀为禾，三变而祭然谓之粟，四变入臼米出甲，五变而蒸饭可食。阳以一立为法，故粟积大一分，穗长一尺。文以七列，精以五六立，故其字为粟。西者，金所立，米者，阳精。故西字合米而为粟。

　　｜博物志｜雁食粟，则翼重不能飞。

　　｜古今注｜武帝建元四年，天雨粟。　宣帝地节三年，长安雨黑粟。　元帝竟宁元年，山都县雨粟，色青黑，味苦，大者如小豆，小者如麻子。

　　｜拾遗记｜乐浪之东，有背明之国，宜种百谷，有摇枝粟，其枝长而弱，无风常摇，食之益髓。有凤冠粟，似凤鸟之冠，食者多力。有游龙粟，叶屈曲，似游龙也，有琼膏粟，白如银，食此二粟，令人骨轻。　员峤山，一名环丘，上有方湖，周回千里，多大鹊，高一丈，衔不周之粟，粟穗高三丈，粒皎如玉，鹊衔粟飞于中国，故世俗间往往有之，其粟食之历月不饥，故吕氏春秋云，粟之美者，有不周之粟焉。

　　｜述异记｜宋文帝即位，而江表二千余里，野粟生焉。

　　｜原｜

　　｜唐纪｜宣宗大中二年，福建进瑞粟十五茎，茎五、六穗。

　　｜增｜

　　｜全唐诗话｜李绅初以古风求知于吕温，温见齐煦诵悯农诗曰，春种一粒粟，秋收万颗子，四海无闲田，农夫犹饿死。锄禾日当午，汗滴禾下土，谁知盘中飱，粒粒皆辛苦。曰此人必为卿相，果如其言。

　　｜泉州志｜紫帽山有金粟洞，宋李邴云，唐时泉人客洛阳，邂逅一羽衣，寄书紫帽隐者。既归授书，遗以粟米半升，还家视之，金粟也。宋宁宗御书，金粟之洞，四字刻于石。

　　｜集藻｜

　　｜七言律诗｜

　　｜增｜

　　｜宋朱子次秀野种粟韵｜阿香一笑走丰隆，雨徧平畴万顷中，旧喜樊迟知学圃，今看许子快论功，遥怜郁郁翻秋陇，预想垂垂弄晚风，珍重诗翁且强健，东阡南陌兴无穷。

　　｜诗散句｜

　　｜增｜

　　｜唐李白｜虽有数斗玉，不如一盘粟。

　　｜韩愈｜囷仓谷粟满，未有旦夕忧。

　　｜杜甫｜瘦地翻宜粟。

　　｜方干｜舂粟引高泉。

　　｜宋陆游｜云屿锄□粟。

　　｜唐杜甫｜鸟雀苦肥秋粟菽。

　　○粱按粱与粟一类二种，原谱于粟部内独载青粱一种者，非，今从本草增入。又按尔雅，虋，赤苗，注云，今之赤粱粟。，白苗，注云，今之白粱粟。虋同穈，诗大雅，维穈维，传用尔雅疏，亦引郭注以解之，自蘓颂图经本草列于黍部，李时珍本草纲目因之，而遂辨郭注为非误矣。

　　｜增｜

　　｜本草｜粱，粱者，良也，谷之良者也。即粟也，周礼，九谷、六谷之名，有粱无粟。自汉以后，始以大而毛长者为粱，细而毛短者为粟。今则通呼为粟，而粱之名反隐矣。今世俗称粟中之大穗长芒，麤粒而有红毛、白毛、黄毛之品者，即粱也。苏恭曰，黄粱，出蜀、汉、商、浙间，穗大毛长，谷米俱麤于白粱，而收子少，不耐水旱，食之香美，胜于诸粱，人号竹根黄。白粱，穗大多毛且长，而谷麤扁长，不似粟圆也，米亦白而大，食之香美，亚于黄粱。青粱，谷穗有毛而粒青，米亦微青而细于黄、白粱，粒似青稞而少麤，早熟而收薄，夏月食之，极为清凉，但味短色恶，不如黄、白粱，北人少种之，作饧清白，胜于余米。

　　｜广志｜有具粱、解粱、有辽东赤粱，魏武帝常以作粥。

　　｜汇考｜

　　｜增｜

　　｜礼记曲礼｜粱曰芗萁。｜疏｜粱曰芗萁者，粱谓白粱、黄粱也，萁语助也。

　　｜周礼天官｜犬宜粱。｜疏｜犬宜粱者，犬味酸而温，粱米味甘而微寒，气味相成，故云犬宜粱。

　　｜集藻｜

　　｜五言律诗｜

　　｜原｜

　　｜唐杜甫佐还山后寄一首｜白露黄粱熟，分张素有期，已应舂得细，颇觉寄来迟，味岂同金菊，香宜配绿葵，老人他日爱，正想滑流匙。

　　｜诗散句｜

　　｜增｜

　　｜唐杜甫｜新炊间黄粱。

　　｜别录｜

　　｜原｜

　　｜种谷｜地欲肥，耕欲细欲深，秋耕更佳，种欲成，实不秕，用腊雪水浸过，耐旱辟虫，时欲仲，春得雨为妙，小雨欲接湿，大雨须俟少干，先耙后种，种后旋以石砘，砘令土坚，则苗出旺相，如遇天旱，苗出土仍砘，春种欲深，夏种欲浅，早禾、晚禾欲兼种，防岁有所宜，一云，闰月年宜晚田，然大率宜早，早田收多于晚，早田净而易治，晚者芜秽难治，且早谷米实而多，晚谷皮厚，米少而虚，行欲稀，谚云，稀谷大穗，来年好麦。

　　｜锄谷｜锄以三遍、四遍为度，第一遍曰撮苗，留苗欲密，第二遍曰定科，留其壮者，去其密者、弱者，第三遍曰拥本，锄欲深，拥其土以护根，则耐旱，第四遍曰复垄，俗名添米五谷，惟小锄为良，苗出垄则深锄，锄不厌数，周而复始，勿以无草而怠功，锄者非止去草，盖地熟而实多，糠薄而米美，锄得十遍，可得八米，春锄起地，夏锄除草，春锄不用触湿，六月以后虽湿亦无嫌。

　　｜刈谷｜食货志云，力耕数耘，收获如盗贼之至，故熟速刈，干速积，刈早则伤鎌，刈晚则折穗，遇风则收减，湿积则藁烂，积晚则粒耗，连雨则生耳，所以收获不可缓也，收获者农事之终，务本者可怠焉，而自弃其前功乎。

　　｜积谷｜周礼地官曰，舍人掌粟入之藏，注曰，九谷俱藏，以粟为主，神农之教曰，有石城十仞，汤池百步，带甲百万，而无粟弗能守也，北方水土深厚，窖地而藏，可数十年不坏。

　　○秫按秫与粟同类异种，原谱言粟而不及秫，今从本草增入。

　　｜增｜

　　｜尔雅｜众，音终。秫。｜注｜谓黏粟也。｜疏｜与谷相似，其茎秆似禾而麤大者是也。

　　｜本草｜秫，一名糯秫、一名糯粟、一名黄糯，秫字篆文，象其禾体柔弱之形，俗呼糯粟。北人呼为黄糯，亦曰黄米。酿酒劣于糯也。苏恭曰，凡黍、稷、粟、秫、稉、糯，三谷皆有籼、糯也。李时珍曰，秫即粱米、粟米之黏者。有赤、白、黄三色，皆可酿酒。图经谓秫为黍之黏者，说文谓秫为稷之黏者，古今注谓秫为稻之黏者，皆误也。惟苏恭以粟、秫分籼、糯，孙炎注尔雅谓秫为黏粟者，得之。

　　｜广志｜有胡秫，早熟及麦。

　　｜齐民要术｜按今世有黄粱，谷秫，桑根秫，櫶天培秫也。

　　｜汇考｜

　　｜增｜

　　｜晋书孔羣传｜羣性嗜酒，尝与亲友书云，今年田得七百石秫米，不足了曲蘖事。

　　｜燕翼贻谋录｜宋种放有别墅在终南山，聚徒讲学，性嗜酒，种秫自酿，林泉之景颇为幽胜，真宗闻之，欲幸其家而不果，咸平六年，遣使画图以进。

　　｜澄怀录｜种明逸嗜酒，尝种秫自酿曰，空山清寂，聊以养和，自号云溪醉侯。

　　｜闻奇录｜徐庭实巡官说干符中武义县，有人入山，掘地二尺，忽陷丈余，深数尺，收得秫百斛，莫知其由，将酝酒，其味浓厚。

　　｜诗散句｜

　　｜增｜

　　｜晋陶潜｜春秫作美酒，酒熟吾自斟。

　　｜宋陆游｜供秫借留客。

　　｜元方夔｜种秫田多早带秋。

　　○附录　穇子

　　｜原｜穇子，一名龙爪粟、一名鸭爪稗，本草云，穇乃不黏之称，亦不实之貌，龙爪、鸭爪，象其形也。北地荒坡处种之，苗叶似谷，至顶抽茎，有三棱，开细花，簇簇结穗如粟穗，而分数岐，如鹰爪之状，内有细子如黍粒而细，褐色，味涩，稃甚薄，碾米，煮粥、炊饭、磨麫、蒸食皆宜，可救荒。

　　○附录　稊稗

　　｜增｜

　　｜尔雅｜蕛，苵。｜注｜蕛，似稗，布地生秽草。｜疏｜似稗之秽草也。

　　｜尔雅翼｜稊与稗二物也，皆有米而细小。

　　｜本草｜稗乃禾之卑贱者也，故字从卑。陈藏器曰，有二种，一黄白色，一紫黑色。紫黑者似有毛，北人呼为乌禾。

　　｜原｜稗野生，苗叶似穇子，色深绿，根下叶蔕紫色。梢头出扁穗，结子如黍粒，茶褐色，味微苦，用与穇子同，食之益气宜脾，故曹植有芳菰精稗之称。苗根治金疮及伤损，血出不已，捣敷即止，甚验。每一斗得米三升。稊苗似稗，而穗如粟，有紫毛，即乌禾也，可救荒，又可杀虫，煮以沃地，蝼蚓皆死。

　　｜汇考｜

　　｜增｜

　　｜孟子｜五谷者，种之美者也，苟为不熟，不如荑稗。

　　｜庄子｜道在稊稗。

　　｜原｜

　　｜淮南子｜离先稻熟，而农夫薅之，不以小利伤大获也。｜注｜离与稻相似。

　　｜增｜

　　｜江表传｜吴五凤元年，交趾稗草化为稻。

　　｜三峡考｜峡内隙地沙土宜黍稷菽麦，独不宜秔秫耳，又一种自滇中来者，曰云南稗，一曰雁爪稗，以形似名，亦播种畦植，与五谷争价，东南所无也。

　　｜集藻｜

　　｜七言古诗｜

　　｜增｜

　　｜元方回种稗叹｜农田插秧秧绿时，稻中有稗农未知，稻苗欲秀稗先出，拔稗饲牛惟恐迟， 今年淛西田没水，却向淛东籴稗子，一斗稗子价几何，已值去年三斗米，天灾使然膺胜真，焉得世间无稗人。

　　｜别录｜

　　｜增｜

　　｜汜胜之书｜稗既堪水旱，种无不熟之时，又特滋茂，良田亩得二、三十斛。魏武使典农种之，顷收二千斛，斛得米三四斗。酿酒甚美酽，炊食不减粟米，可备荒。稗秆一亩，则当稻秆二亩，宜择其秸长而粒大种之，倘遇水旱，便可多种，亦救荒之一助。

　　○附录　稂

　　｜增｜

　　｜尔雅｜稂，童粱。｜注｜稂，莠类也。｜疏｜今人谓之宿田翁，或谓之守田也。

　　｜说文｜稂，禾秀之穗，生而不成者，谓之蕫蓢。

　　｜尔雅翼｜稂，恶草，与禾相杂。

　　｜本草｜一名狼尾草，尔雅云，孟，狼尾。注云，似茅，可以覆屋。本草拾遗谓即此物，按尔雅已释稂曰童粱，果为一物不当重出也，姑存之以备考。陈藏器曰，生泽地，似茅作穗。广志云，子可作黍食。李时珍曰，茎、叶、穗、粒并如粟，而穗色紫黄，有毛。荒年亦可采食。

　　｜汇考｜

　　｜增｜

　　｜诗曹风｜冽彼下泉，浸彼苞稂。

　　｜小雅｜不稂不莠。

　　｜韩诗外传｜马不过稂莠。

　　○附录　菵草

　　｜增｜

　　｜尔雅｜皇，守田。｜注｜似燕麦，子如雕胡，米可食。生废田中，一名守气。

　　｜尔雅翼｜菵米可为饭，生水田中，苗子似小麦而小。四月熟，久食不饥，尔雅所谓，皇，守田也。

　　○附录　蒯草

　　｜增｜

　　｜尔雅翼｜蒯草，子堪食，如秔米。

　　○附录　东廧

　　｜增｜

　　｜广志｜东廧，色青黑，粒如葵子，似蓬草，色青黑，十一月熟，出幽、凉并乌丸地。

　　｜魏书｜乌丸地宜东廧，似穄，可作白酒。

　　｜本草｜东廧生河西，河西人语云，贷我东廧，偿尔田粱。

　　○附录　粱禾

　　｜增｜

　　｜本草｜李时珍曰，广志云，粱禾，蔓生，其子如葵子，其米粉白如麫，可作饘粥，六月种，九月收，牛食之尤肥，此亦一谷似东廧者也。

　　○附录　蒒草

　　｜增｜

　　｜本草｜蒒草，一名自然谷、一名禹余粮， 言禹治水弃其余粮化而为此详见后博物志。寇珣曰，蒒实如球子，八月收之，海上民常食，中国未尝见也。李时珍曰，方孝孺有海米行，亦蒒草之类也。

　　｜汇考｜

　　｜增｜

　　｜博物志｜扶海洲上有草名曰蒒，其实如大麦，从七月熟，民敛获至冬乃讫，名曰自然谷，或曰禹余粮。

　　｜集藻｜

　　｜七言古诗｜

　　｜增｜

　　｜明方孝孺海米行｜海边有草名海米，大非蓬蒿小非荠，妇女携篮昼作羣，采摘聊于海中洗，归来涤釜烧松枝，煮米为饭充朝饥，莫辞苦涩咽不下，性命聊假须臾时。

　　○附录　感禾

　　｜增｜

　　｜齐民要术｜感禾，扶疎生，实似大麦。

　　○附录　杨禾

　　｜增｜

　　｜齐民要术｜杨禾，似藋，粒细，左折右炊，停则牙生。

　　○附录　火禾

　　｜增｜

　　｜齐民要术｜火禾，高丈余，子如小豆，出粟特国。

　　○附录　木禾

　　｜增｜

　　｜山海经｜昆仑墟上有木禾，长五寻，大五围。

　　｜汇考｜

　　｜增｜

　　｜穆天子传｜天子东征至于重？氏黑水之阿，爰有野麦，爰有荅堇，西膜之所谓木禾，重？氏之所食。

　　○附录　嘉禾按诗注黍、稷、稻、粱皆名为禾，麻与菽麦则无禾称，传称嘉禾皆统言之，故另列于诸谷之后。

　　｜原｜

　　｜瑞应图｜嘉禾，五谷之长，盛德之精也，文者异本而同秀，质者同本而异秀，此夏、殷时嘉禾也。

　　｜晋征祥说｜王者盛德则嘉禾生，嘉禾者，仁卉也，其大盈箱，一稃二米。

　　｜增｜

　　｜孝经援神契｜德下至地，则嘉禾生。

　　｜春秋运斗枢｜璇星明，则嘉禾液。

　　｜春秋感应符｜日下沦于地，则嘉禾兴。

　　｜春秋说题辞｜天文以七，列星以五，故嘉禾之滋，茎长五尺，五七三十五，神盛，故连茎三十五穗，以成盛德，禾之极也。

　　｜汇考｜

　　｜原｜

　　｜书大传｜成王时，有苗异茎而生，同为一穗，人有上之者，王召周公而问之，公曰，三苗为一穗，抑天下其合为一乎。

　　｜史记鲁周公世家｜唐叔得禾，异亩同颖，献之成王，成王命唐叔以馈周公于东土，作馈禾，周公既受命禾，嘉天子命，作嘉禾。

　　｜前汉书宣帝纪｜神爵元年，诏曰，嘉谷玄稷，降于郡国。

　　｜郊祀志｜王莽使中郎平宪诱羌还云，天下太平，一禾长丈余，故乞内属。

　　｜后汉书郑玄传｜玄年十六，号神童，民有献嘉禾者，欲表府，文辞鄙略，玄为改作，又着颂一篇，侯相高其才，而修冠礼焉。

　　｜南蛮传｜顺桓之世，板楯数反，太守蜀郡赵温恩信降服，于是宕渠出九穗之禾。

　　｜吴志孙权传｜黄龙三年，由拳野稻自生，改为禾兴县。　南始平言嘉禾生，改明年嘉禾元年。　赤乌七年秋，宛陵言嘉禾生。

　　｜宋书符瑞志｜汉安帝延光二年六月，嘉禾生九真，百十六本，七百六十八穗。　宋文帝元嘉十一年八月，嘉禾一茎九穗，生北汝阴。　二十二年六月，嘉禾生籍田，一茎九穗。　嘉禾生华林园，百六十穗。　二十四年七月，嘉禾旅生华林园及景阳山，江夏王义恭献嘉禾甘露颂，中领军吉阳县侯沈演之上嘉禾颂。　二十五年六月，嘉禾旅生华林园，十株七百穗。　孝武帝大明元年五月，嘉禾一株五茎，生清暑殿鸱尾中。　嘉禾生青州，异根同穗。

　　｜南齐书祥瑞志｜永明元年正月，新蔡郡获嘉禾，一茎五穗。　八月，新蔡县获嘉禾，二茎九穗，一茎七穗。　二年八月，梁郡睢阳县界野田中获嘉禾，一茎二十三穗。

　　｜魏书许谦传｜谦子洛阳，为雁门太守，家田三生嘉禾，皆异垄合颖，太祖善之，进爵北地公，加镇南将军。

　　｜隋书循吏传｜梁彦光为岐州刺史，甚有惠政，嘉禾连理，出于州境，开皇二年，上幸岐州，悦其能，赐粟五百斛，物三百叚，御伞一枚。

　　｜南史梁宗室传｜始兴忠武王憺，子暎，为吴兴太守，郡累不稔，中大通三年，野谷生武康，凡二十二处，自此丰穰，暎制嘉谷颂以闻。

　　｜旧唐书五行志｜元和七年十一月，龙州武安川会田中嘉禾生，有麟食之，复生，麟之来，一鹿引之，羣鹿随之，光华不可正视，使画工图麟及嘉禾来献。

　　｜新唐书代宗本纪｜干元元年四月，立为皇太子，初，太子生之岁，豫州献嘉禾，于是以为祥，乃更名豫。

　　｜宋史理宗本纪｜景定元年，建阳县嘉禾生，一本十五穗，诏改建阳为嘉禾县。

　　｜辽史道宗本纪｜太康三年九月，玉田贡嘉禾。

　　｜金史世宗本纪｜大定二十四年正月辛卯，真定进嘉禾，二本六茎，异亩同颖。

　　｜五行志｜宣宗兴定元年七月癸卯，大社坛产嘉禾，一茎十五穗。　十月，丹州进嘉禾，异亩同颖。　熙宗皇统四年正月乙丑，陕西进嘉禾十二茎，一本七颖。

　　｜山海经｜昆仑墟有禾，末长五寻。

　　｜穆天子传｜□山是唯天下之良山也，宝玉之所在，嘉榖生之，草木硕美，天子于是取嘉禾以归，树于中国。

　　｜瑞应图｜舜时后稷播植，天降秬秠，故诗曰，天降嘉种，惟秬惟秠。

　　｜东观汉记｜光武以建平元年生于济阳县，是岁，有嘉禾生，一茎九穗，大于凡禾，县界大熟，因名上曰秀。

　　｜原｜

　　｜古今注｜汉鲁恭拜中牟令，嘉禾生恭庭中。

　　｜增｜

　　｜会稽典录｜谢承迁吴郡督邮，岁穰，嘉禾六穗，生于部属。

　　｜拾遗记｜炎帝始教民耒耜，躬勤畎亩之事，时有丹雀衔九穗禾，其坠地者，帝乃拾之，以植于田，食者老而不死。　周成王五年，有因祗之国，丈夫勤于耕稼，一日锄十顷之地，贡嘉禾一茎盈车，故时俗四言诗曰，力勤十顷，能致嘉颖。　燕昭王时，有白鸾孤翔，衔千茎穟，穟于空中自生花实，落地则生根叶，一岁百获，一茎满车，故曰盈车嘉穟。　昆仑山者西方曰须弥山，上有九层，第三层有禾穟，一株满车。

　　｜续搜神记｜卢陵巴丘人文晃者，世以田作为业，秋收已过，获刈都毕，明旦至田，禾复湛然如先，即便获，所获盈仓而巨富。

　　｜大业拾遗录｜七年九月，太原郡有献禾，一本三穗，长八尺，穗长三尺五寸，大尺围，芒穗皆紫色鲜明，自禾以上三尺余亦紫色，有老人年八十余，以素木匣盛之，赐物三十叚。

　　｜西域纪｜天竺国，禾之长者，没槖駞。

　　｜酉阳杂俎｜婚礼，纳采有合驩嘉禾，嘉禾，分福也。

　　｜原｜

　　｜唐纪｜代宗永泰元年秋，京兆府上言，鄠县嘉禾生，穗长一尺余，穗上粒重迭如连珠。　郭子仪上言，宁朔县界，荒地十五里，有黑禾偶生徧地，扫尽经宿复生，其禾圆实，味甘美。

　　｜增｜

　　｜涌幢小品｜正德六年，如皋县嘉禾，一本有至百茎者，其一本二十茎者尤多。

　　｜原｜

　　｜平阳县志｜万历辛卯，县民有田六亩，同时插秧，中三亩，勃然奋发，五日即结谷收成，县以为嘉谷先登丰年大瑞。

　　｜增｜

　　｜揭阳县志｜嘉靖十年，龙溪士人庄守德田，稻一茎五穗，以为嘉禾，献于府，知府丘其仁藏诸库。

　　｜集藻｜

　　｜表｜

　　｜增｜

　　｜唐张说为留守奏嘉禾表｜臣闻天听自人，神和在德，代非乏瑞，罕遇开泰之期，福不虚征，必俟休明之主。伏惟皇帝陛下仁覆万灵，孝理四海，政每先于帝籍，役不紊于农时。嘉气横游，祥风纷洒，腾文炜色，九光连合于贞明，逸辈殊伦，百宝骈滋于动植。臣今月日奉进旨，告望凤台庆山醴泉之瑞，其日于山陵东栢城内得嘉禾一本，臣初见众苗亘垄，香颖垂秋，嘉玩繁滋，欲观成粒，左右无识，折以呈臣。异其绿叶绶舒，葱芒璧秀，熟视奇状，乃知嘉祥，下则异亩合茎，上又同连双穗。昔雍熙之代，政理之君，虽导出应时，而生不择地，未有托根神域，彰孝德之能深，吐秀寿宫，助粢盛之丰洁。此盖睿诚通感，灵佑降祥，中古以来，未覩斯美。臣籍庆宗枝，久沐星潢之润，躬持瑞颖，预奉天保之符。忭悦之诚，倍兼恒品。

　　｜符载庐州进嘉禾表｜臣某言，得庐州刺史裴靖状称，巢县百姓唐海，母丧庐墓，手自耕植，以备祠祭。无何，于粟田之中，辄产嘉禾，一本六穗，一本五穗。实时差录事参军朱宁丁宁考验，事状明白。臣闻感天地者存乎诚，通神明者极乎孝，蕴而为精粹，发而为祯祥，上玄与之献酬，后土为之泄露。故使腾芳高陇，擢颖清秋，冠九谷之英英，增大田之蔼蔼。此皆陛下圣德茂鸿，化洽名教，生人之内有淳孝，灵瑞之下有嘉禾，迈风烈于前王，焕丹青于唐史。不然，何幽赞玄答其若是乎，臣猥以钝劣，祗守风土，宣陛下之恩泽，抚陛下之庶甿，覩兹盛美，光荣耳目，不胜欢忭踊跃之至。

　　｜权德舆嘉禾合穗表｜伏见武俊所奏，恒州鼓城县生嘉禾，一本合穗，又卢征奏，华州郑县获嘉禾一穗者。谨按孙氏瑞应图曰，嘉禾者五谷之长，王者德茂则生。伏惟陛下德叶玄功，仁育生类，同颖擢秀，殊祥并时。昔周道既昌，唐叔以献，表天下和平之兆，为阴阳欣合之符。五谷登成，百嘉储祉，发于厚载，集是休征。况岳镇之方，表章继至，感通昭晰，莫甚于斯。臣等忝列台司，喜倍恒品。

　　｜柳宗元贺嘉禾表｜今月某日，宰臣以幽州所进嘉禾图各一轴示百寮者，伏以嘉谷顺成，灵贶昭格，天人合应，遐迩同心。伏惟皇帝陛下睿谋广运，神化旁行，植物知仁，祥图应圣，灵岳不愆于赞佑，燕谷用遂于生成，丰稔随均，知朔南之被泽，休嘉克叶，见天地之同和，六穗惭称于汉臣，异亩耻书于周典，自中形外，均庆同欢。臣谬职宪司，获覩嘉瑞，无任忭跃之至。

　　｜礼部贺嘉禾及芝草表｜伏见今月某日内出剑南所进嘉禾图，及陕州所进紫芝草示百寮者，珍图焕开，瑞彩交映，遐迩偕至，福应攸同。伏惟皇帝陛下缉熙至道，保合太和，天惟发祥，地不爱宝，嘉禾擢质，灵草抽英，献于王庭，唐叔惭同颖之异，荐诸郊庙，班史谢连叶之奇，既呈薿薿之祥，更覩煌煌之秀，丰年斯着，圣寿用彰，饮和之人，欢忭无极。臣等优游至化，披翫殊姿，庆忭之诚，倍百恒品。

　　｜张仲素贺嘉禾表｜伏见郓州东平县官庄地内，有禾异垄双本，合成一穗，画图奏进，传示百寮者。谨按瑞应图曰，王者德茂而太平，君臣和，则嘉禾朱草以甲萌，言不得中和之气，即不生也。伏惟陛下鼓和风，茂休应，泰阶平于上下，大中建于人臣，神明是若，征见必报，通彼殊垄，总其双茎，滋大泽以冥造，成嘉穗而荐和，合为一，彰至化之会同，坚而好，表资生之丰实，推物类以得天意，观绘事而拟灵篇，凡在班行，咸同庆幸。

　　｜状｜

　　｜增｜

　　｜唐韩愈奏汴州得嘉禾嘉瓜状｜谨按符瑞图，王者德至于地，则嘉禾生。伏惟皇帝陛下，道合天地，恩沾动植，迩无不协，远无不宾，神人以和，风雨咸若。前件嘉禾等，或两根并植，一穗连房，或延蔓敷荣，异实共蔕，既叶和同之庆，又标丰稔之祥，感自皇恩，微茎何极于造化，亲逢嘉瑞，小巨喜遇于休明。

　　｜讴｜

　　｜增｜

　　｜魏曹植谷讴｜于穆圣皇，仁畅惠渥，辞献减膳，以服鳏独，和气致祥，时雨洒沃，野草萌芽，变化嘉谷。　猗猗嘉禾，惟谷之精，其洪盈箱，协穗殊茎，昔生周朝，今植魏廷，献之朝堂，以昭祖灵。

　　｜颂｜

　　｜增｜

　　｜宋刘义恭嘉禾颂并表｜臣闻居高听卑，上帝之功，天且弗违，圣王之德，故能影响二仪，甄陶万有，鉴观今古，采验图纬，未有道阙化亏，而祯物着明者也。自皇运受终，辰曜交和，是以卉木表灵，山渊効宝。伏惟陛下体干统极，休符袭逮，若乃凤仪西郊，龙见东邑，海酋献改缁之羽，河祗开俟清之源。三代象德，不能过也，有幽必阐，无远弗届，重译岁至，休瑞日臻，前者躬藉南亩，嘉谷仍植，神明之应，在斯尤盛，四海既穆，五民乐业，思述汾阳，经始灵囿，兰林甫树，嘉露频流，板筑初就，祥穟如积，太平之符，于是乎在，臣以寡立，承乏槐铉，浴沐芳津，预睹冥庆，不胜抃舞之情，谨上嘉禾甘露颂一篇，不足称扬美烈，追用悚汗。颂曰，二象攸分，三灵乐主，齐应合从，在今犹古。天道谁亲，惟仁斯辅，皇功帝绩，理冠区宇。四民均极，我后体兹，惟机惟神，敬昭文思。九族既睦，万邦允厘，德以位叙，道致雍熙。于穆不已，显允东储，生知夙叡，岳茂渊虚。因心则哲，令问弘敷，继徽下武，俪景辰居。轩制合宫，汉兴未央，矧伊圣朝，九有已康。率由旧典，思烛前王，乃造陵霄，遂作景阳。有蔼景阳，天渊之涘，清暑爽立，云堂特起。植类斯育，动类斯止，极望江波，遍对岳峙。化德惟达，休瑞惟懋，诞降嘉种，呈祚初构。甘露春凝，祯穟秋秀，于今匪烈，嗣岁仍富。昔在放勋，历英数朝，降及重华，倚扇清庖。铄矣皇庆，比物竞昭，伦彼典策，被此风谣。资臣六蔽，任兼两司，既恧仲衮，又惭郑缁。岂忘衡泌，乐道明时，敢述休祉，愧阙令辞。

　　｜沈演之嘉禾颂｜焕炳祯图，昭晰瑞典，运倾方閟，时亨始显，绨状既章，鸟文斯辨，于皇圣辟，承物纪远，明两辰丽，昌辉天衍。　理妙位崇，事神业盛，渊渥德泽，虚寂道政，恊化安心，调乐移性，玉衡从体，瑶光得正，臣星垂采，景云立庆。　极仁所被，罔幽不攘，至和所感，靡况弗彰，鸳出丹穴，鹦起西厢，白鹿踰海，素鸟越江，结响穹阴，仪形钟阳。　治人奉天，乃勤乃格，黛耜俶载，高廪已积，嘉禾重穋，甘露流液，擢秀辰畦，扬颖角泽，离穟合豪，荣区荫斥。　盈箱征殷，贯桑表周，今我大宋，灵贶绸缪，帝终撝谦，绎思勿休，躬荐宗庙，温恭率由，降福以诚，孝享虔羞。　颁祉推功，登徽叡诏，恩覃隐显，赏延荒徼，河溓海夷，山华岳耀，憬琛夐赆，兼泽委效，日表地外，改服请教。　茂对盛时，绥万屡丰，厌厌归素，秩秩大同，上藏诸用，下知所从，仰式王度，俯歌南风，鸿名称首，永保无穷。

　　｜赞｜

　　｜增｜

　　｜汉郑玄婚礼谒文赞｜嘉禾为谷，班禄是宜，吐秀五七，乃名为嘉。

　　｜赋｜

　　｜增｜

　　｜唐潘炎嘉禾合穗赋并序｜景龙二年秋八月，属县长子有嘉禾合穗，瑞不虚月，侯其伟而乃赋曰，天祚明德兮降之嘉生，案彼灵篇兮莫之与京，脉震土膏，且分苗于南亩，驷临天汉，爰合穗以西成，当元后之历试，表休征于太平，不莠不稂，实坚实早，引熏风于和气，承湛露于苍昊，生非百里，验管仲之虚辞，出异昆山，自我皇之所宝，在瑞图之右，为旷代之祥，唐叔得之而合颖，周成得之以充箱，双米一稃，称之表异，孤茎六穗，颂以非常，今也尤盛，居然允臧，转风而屡腾佳气，就日而交见祥光，独天不生，托厚载于富媪，非圣不感，効元符于我皇，我皇得之炽而昌，风之起兮云之扬，嘉禾之瑞未可量，天子亿载临万方。

　　｜张真祥嘉禾合颖赋｜南山之下兮无人之境，力穑此中兮均夫躁静，劳则不惮，既寒耕而热耘，庆有所归，忽异亩而同颖，茎骈惜芃芃之色，秀合垂□□之影，此焉观瑞，亦祗以异，比于木乃连理之祥，在于人盖同心之义，稃已闻于二米，茎乃殊于九穗，岂非德之能及，实圣朝之所致，爰考休征，丰年是凭，麦两岐而能匹，茅三脊而徒称，固神仓之可贮，期郊庙之以升，欲荐尧阶，且闻秷秷之获，将登神膳，遂入烰烰之烝，天道玄默，瑞以表德，岂无沃土，而光于我家，岂无异方，而祚此王国，不有嘉生，孰谓宾荣，友朋之心，因取兴于连茹，兄弟之乐，遂作戒于分荆，伫闻唐叔之献，颂我后之升平。

　　｜赵蕃甸人献嘉禾赋｜圣上崇国本，致时康，动玄象之昭鉴，产嘉禾而应祥，甸人于是具畚锸，修封疆，启芳颖于修畛，荐灵姿于我皇，懿夫挺拔自分，连拳相接，始穰穰而齐实，终矫矫而异叶，殊其本，均二气以发生，同乎心，表一德之和协，不然者，宁擢秀于坟衍，载具美于图牒，征其瑞质，稽彼大同，见芬敷而共贯，信萦结以交通，则知符乎帝道，发自天功，合穗之珍，方将效祉于今日，异亩之美，岂独标奇于古风，于是野老欢心，田夫尽力，宛移根于沃壤之际，俄发耀于丹墀之侧，祥烟近拂，乍疑连理之形，喜气傍临，更辨合欢之色，弥彰执契之道，载助惟馨之德，尔其天鉴非远，神珍是呈，始苕亭而间出，终夭矫而曲成，岂比躬稼之时，尽化晋君之草，挺生之岁，克符汉帝之名，向令质委离披，孤生苯□，安得临玉砌，迩龙衮，设穜稑之萌芽，为理化之根本，是知六府惟序，万邦式孚，茅三脊而非偶，兽共抵而自殊，未若耀青芳于近甸，垂嘉贶于灵图，况复圣虑弥深，皇猷思永，梯山航海，未足契其休光，菲食卑宫，将欲示其丰省，斯所谓腾茂实于厚地，故荐穗于重颖。

　　｜明沈鲤嘉禾赋｜惟帝籍之千亩，接宸极之宫墙，翕垓埏之瑞炜，穆元辰于孟阳，萃坤灵而厚载，孕扶舆以发祥，错龙鳞于原隰，布镂刻于塍疆，沁玉河之沃润，浥金露之膏瀼，拓周台之灵囿，陋汉苑之朱堂，感华胥于禁寓，辟融泽于扶桑，祷农祥于地后，震瘅愤于天房，盖圣朝之所以先稼穑备烝尝，展一人之孝思，而关社稷之灵长者也，粤惟我皇践祚阐坤握干仁亶义濊圣思广渊，契七月之精蕴，领无逸之真诠，振天明而育德，躬丰服于明禋，履桑林而简器，望三素以祈年，当东作之平秩，举大典于籍田，亲秉耒以三推，御葱辖于青毡，命后稷以播谷，简伯禹以疏泉，班保介而终亩，劳百辟于肆筳，布阳和于九有，畅圣泽于八埏，尔乃精忱上达，协气旁通，瑞祉迸臻，灵贶云从，沴氛神御，宝露时融，宜暑宜寒，十雨五风，将及我私，先急我公，我黍翼翼，我稷芃芃，既庭且硕，实大以丰，乃有嘉禾，秀擢蒙茸，或一本而多岐，或数穗而同茎，引瑶风以幻质，濯玉瀣而凝精，陆离离以缀蕾，晔釆釆以含英，溶丹椹之芳洁，灿琼蘂之晶荧，秉五七之恒德，挺九穗之奇祯，累连珠而合颖，壹金玉而本生，霈休符于甘雨，衔滋液于璇星，毓祥柯以五变，耀泰运于九茎，天施雨而匪瑞，日沦地而有征，譬礼义之多富，猎龙凤之异名，轶幽谷之兰□□，掩玄圃之松苓，彼紫麻绿苣，岂嘉禾之与埒，而碧麦灵苗，讵并蔚而争荣，若夫粟雨炎帝，瑞发轩辕，陶虞异穱，鲁史书年，成周合穗，唐叔命篇，字成雨于苍颉，颖颂着于郑玄，拳野产之而名邑，赤乌因之以改元，外此而朱蓂历于尧陛，紫蕙茁于太原，秀腾济阴之境，旅生建武之年，稻孙扬蕤于金斗，祥麟集食于武川，敬仲乃启封禅之所致，汾阳极称天瑞之可传，此皆帝不贵乎金玉，而宝夫衣食之源，故其政必调于函夏，而时省敛于秋田之所致也，乃有连丛合陇，七穗五岐，三苗四熟，珍绮纷披，或北里之称盛，或玄山之让奇，不周或呈其异种，帝庭或献自外夷，或光照九阿之谣，或香闻五里之滋，是以繁瓌侈称于前代，而昌符踵应于来兹，孰若圣世之休祯，炳灵淑于神祗，实皇衷之渊塞，特示象于畴菑，既登八极于安和，仍跻万国于咸煕，允阜泽之潜通，羌宏化之宠绥，于是田畯至喜，穑夫载忻，佥曰异哉，世所希闻，薄言釆之，以献吾君，于惟皇上勋华淑轨，方且秉冲自下，逊美弗居，谓嘉谷之呈象，岂凉德之克符，实先圣之显烈，膺上帝之瑶图也，于是降明诏，蠲吉辰，征太师之九奏，举宗伯之十伦，饬豆登而并荐，毖尊俎以俱陈，信曾孙之有道，企皇祖之居歆，于是大礼告成，亿兆欢忻，东渐海隅，西暨沙壖，具瞻上瑞，雷动风传，凡在廷之臣工，咸稽首以扬言，谓圣王治天下以孝，而五谷为王政之先兹者，圣德广运，格于重玄，一人有庆，兆民赖焉，将使至治刑于万国，嘉祥载于普天，皇风皥皥，王道平平，端冕垂旒，四海晏然，明明天子，寿考万年。

　　｜许国嘉禾赋｜勾吴文学蹑屩之燕会天子藻润太平四方瑞应日奏阙下既闻有献嘉禾者羣公毕贺乃盱衡濯虑而往观之遘狥华子与好古先生辨论金门之左揖而听其语狥华子曰吾闻太和之气酝酿堪舆蓄极而发奇珍乃摅祥风之所披拂膏露之所沾濡神不能阐其粹天不能表其符沕潏逢涌溢为嘉禾盖冥搜于玉筴兹快觌于皇都夫其陆海广轮神皋沃衍龙首通渠鱼鳞迭畹蔚封畛兮纵横倬阡陌兮宛转三推既倡兮九扈作劳黄茂聿滋兮玄功斯显则有玉山异种北里仙英济阳九穗昆仑五寻挹光华于日月凝沆瀣于太清卿云照烂以垂覆景星炜煜而流晶毓非常之元化挺秀质于金茎尔乃颖擢丹霞颗抱明月丰枝苯□玮干芳洁或珠联于异亩或琪映于同畷或两仪分于混沌或五气散于轇轕或参乎干画之精或象乎洛畴之列其生也后稷降灵厉山遗烈种美璧于蓝田萃商金于清樾其用也含哺万国芬芳九闼颐天颜于五位肇王基于七月猗寰中之上瑞羗阅世而昭揭昔苍姬之受命兮爰抽秘于唐叔逮白水之真人兮值虹流而载育曰悠悠其历劫兮嗟未闻乎芳躅匪至宝之不可恒兮何寂寥于图箓圣皇建极兮超赫胥而轶大庭黄舆献琛兮嘉禾乃登迩葳蕤兮千亩远璀璨兮八纮由顾命越于今兹兮果何方兮弗获亦何岁兮弗生保介纷纶而奏御奇祥杂沓于汗青盖千万年之希睹而鸿蒙剖判所未有之庥祯也谓宜陟岱岳告成功勒苍崕树穹窿跨蓂荚于尧除掩蟠桃于汉宫何为乎仅升太庙之几聊陈尚膳之饔蔑洪朗而弗耀抑崇峻以谦冲意者圣人之盛德兮虑非所以章明赐而承昊穹于是好古先生拂然色厉正襟谔谔而复之曰异乎子言所谓见一斑之文豹蔽丰蔀而测星躔者也吾闻之柔桑暮拱殷道以兴芝房协律汉业几倾苍鳞驷于羯乘黄龙炫于吴京谓变者未必为咎疑祥者未必为祯其休其否此焉足凭嗟大钧之寥阔兮二五交蒸神奇臭腐兮靡诡弗呈勘一抹一挤之荣亦造化之偶然兮夫何与于朝廷是故明王驭世不贵异物有兢兢而思慎曷颛颛于黼黻稽六府之重轻察三才之秒忽故以丰年为宝民食为天游神稼穑雅意甫田躬黛耜御绀辕廑穆清之宵旰祗求裕乎元元如其耕耘不扰疆理尽力多黍多稌时万时亿虽有嘉禾奚益世故今天子远览陶钧之上庶几归禾之旨视厥方贡让而弗处有事寝园荐馨而已盖俯狥乎百辟非则效乎夸诩子大夫不究本原矜奇说异殊谬乎春秋之义语未卒勾吴文学摄齐而进曰长卿有言楚既失矣齐亦未为得也且皇天树后以长世岂漠然其无情有锡羡以纯佑或降威以宣惩伊灾祥之大致固在昔其明征然而天道远人道迩验善恶之几先视后德何如耳有禾芊芊明盛之年飞紫芒于尧陌垂金粟于舜田气缘感而后应治有开而必先以此为瑞瑞何疑焉若夫帝泽未流嘉禾聿穟摇盲飙以扶疎润怪雨而薆薱虽并穗之可观实阴阳之多戾出非其时是奚足贵名之曰妖又岂非类故夫麟一也游郊者轩以之光西狩者周以之亡凤一也岐山鸣而德茂颖川集而道荒彼四灵其毕尔岂兹禾之比方盖以瑞称之兮瑞未可必以妖视之兮妖亦非常亮神霄之有意非臧否其茫茫维观物而考德兮乃天人之并彰噫嘻为妖为瑞以昬以圣则大圣之握符必降康之綦盛方今巢燧当阳夔龙布令步玉斗悬金镜匹夫轸于宸衷三农重于八政春台若登寒暑皆应是以震声日景霅煜九玄贡华乔岳输英大川极熏蒸而旁魄乃茁畅于天田所谓以和召和兮洵神理之自然岂比夫赤乌与泰始空诧说于民间昔我高皇帝之绍天也虎旅戢而化成龙门献其嘉穗肆贲天章用歌敬畏不侈大以自矜爰贻谋而锡类诚天宠其德而灵承其瑞于今观之维上克配而先生不考于此一以为希覩一以为偶然弗原天而尽人得无立言之少偏伊欲照金简重瑶编表煕朝之鸿铄迈周烈于千年务昭明乎圣德乃论治之真诠文学语既从容而先生敛容唯唯诺诺顾谓徇华子曰此嘉禾之谠议也足劝贤而警虐庶几风人用备著作。

　　｜乐章｜

　　｜增｜

　　｜宋史朝会乐章｜彼美嘉禾，一茎九穗，农畴告祥， 史牒书瑞，击壤欢歌，如京委积，留献春种，昭锡善类。　嘉彼合颖，致贡升平，异标南亩，瑞应西成，德至于地，皇祇效灵，和同之象，焕发祥经。

　　｜五言排律｜

　　｜原｜

　　｜唐孟简咏嘉禾合颖｜玉烛将成岁，封人亦自歌，八方沾圣泽，异亩发嘉禾，共秀芳何远，连茎瑞且多，颖低甘露滴，影乱惠风过，表稔由神化，为祥识气和，因知兴嗣岁，王道旧无颇。

　　｜增｜

　　｜无名氏嘉禾合颖｜天祚皇王德，神呈瑞谷嘉，感时苗自秀，证道叶方华，气转腾佳色，云披映早霞，熏风浮合颖，湛露净祥花，六穗垂兼倒，孤茎袅复斜，应同唐叔献，称庆比周家。

　　｜诗散句｜

　　｜增｜

　　｜周庾信｜嘉禾双合颖，稻熟再含胎。

　　｜唐张籍｜田有嘉谷陇，异亩穗亦同。

　　｜宋夏竦｜眉山远地蜀山西，九穗嘉禾忽效奇。

　　｜元王恽｜嘉禾岁芊芊。

　　御定佩文斋广群芳谱卷九
　　●御定佩文斋广羣芳谱卷二十二

　　　花谱

　　○梅花一梅实，别见果谱。

　　｜原｜梅，先众木花，花似杏，甚香，杏远不及，老干如杏，嫩条绿色，叶似杏有长尖，树最耐久，性洁喜晒，浇以塘水则茂，忌肥水。种类不一，白者有绿萼梅，凡梅花跗蒂皆绛紫色，惟此纯绿，枝梗亦青，特为清高，好事者比之九嶷仙人萼绿华，吴下又有一种，萼亦微绿，四边犹浅绛，亦自难得。重叶梅，花头甚丰，叶重数层，盛开如小白莲，梅中奇品也。消梅，花与江梅、官城梅相似。玉蝶梅，花头大而微红，色甚妍可爱。时梅、冬梅。异品有墨梅，花黑如墨，或云以苦楝树接者。他如侯梅、紫梅、同心梅、紫蒂梅尚多，而重叶、绿萼、玉蝶尤今人所尚也。

　　｜增｜

　　｜范成大。梅谱｜
　　江梅，遗核野生，不经栽接者，又名直脚梅，或谓之野梅，凡山涧水滨，荒寒清絶之趣，皆此木也，花稍小而疎瘦有韵，香最清。
　　早梅，花胜直脚梅，吴中春晚，二月始烂漫，独此品于冬至前已开，故得早名。钱塘湖上亦有一种，开尤早，余尝重阳日亲折之，有横枝对菊开之句。
　　官城梅，吴下圃人以直脚梅择他本花肥者接之，花遂敷腴，唐人所称官梅，止谓在官府园圃中，非此官城梅也。
　　百叶缃梅，亦名黄香梅，亦名千叶香梅，花叶至二十余，瓣心色微黄，花头差小而繁密，别有一种，芳香比常梅尤秾美，不结实。

　　｜花镜｜
　　照水梅，花开皆向下而香甚浓，奇品也。
　　品字梅，一花三实。
　　丽枝梅，花繁而蒂紫。
　　九英梅，此花为杜子美、白乐天所赏鉴。
　　台阁梅，花开后，心中复有一蕊心放出。

　　｜原｜贾思勰曰，梅花早而白，杏花晚而红，乃知天下之美有不得兼者，梅花优于香，桃花优于色，若荔枝无好花，牡丹无美实，亦其类也。

　　｜汇考｜

　　｜增｜

　　｜诗。曹风｜鸤鸠在桑，其子在梅。

　　｜小雅｜山有嘉卉，侯栗侯梅。

　　｜宋史。隐逸传｜林逋结庐西湖孤山，不娶无子，多植梅畜鹤，因谓妻梅子鹤。

　　｜说苑｜越使执一枝梅遗梁王，梁王之臣曰韩子，顾左右曰，恶有一枝梅，乃遗列国之君乎。

　　｜山海经｜灵山有木多梅。

　　｜原｜

　　｜西京杂记｜汉上林苑有侯梅、紫花梅、同心梅、紫蒂梅、丽友梅。

　　｜荆州记｜陆觊与范晔相善，自江南寄梅花一枝诣长安与晔，因赠以诗，折梅逢驿使，寄与陇头人，江南无所有，聊赠一枝春。

　　｜金陵志｜宋武帝女寿阳公主，人日卧于含章殿檐下，梅花落于额上成五出花，拂之不去，号梅花妆，宫人皆效之。

　　｜增｜

　　｜江陵记｜洪亭村下有梅回村，旧云是梅槐合生成树，是以名之，今音讹，谓之梅回。

　　｜原｜

　　｜杜甫诗注｜何逊为扬州法曹，廨舍有梅树一株，时吟咏其下，后居洛，思梅，请再徃，从之，抵扬，花方盛开，对花傍偟终日。

　　｜增｜

　　｜梅妃传｜梅妃，姓江氏，名釆苹，开元中侍明皇，大见宠幸，性喜梅，所居栏槛悉植数株，上榜曰梅亭，梅开赋赏，至夜分尚顾恋花下不能去，上以其所好，戏名曰梅妃，妃有梅花赋。

　　｜云仙杂记｜李白游慈恩寺，寺僧乞诗，白为题讫，僧献绿英梅、檀香笔格、兰缣袴、紫琼霜。

　　｜原｜

　　｜龙城录｜隋开皇中，赵师雄迁罗浮，一日天寒，日暮于松林间酒肆傍舍，见美人淡妆素服出迎，时已昬黑，残雪未消，月色微明，师雄与语，言极清丽，芳香袭人，因与扣酒家门共饮，少顷，一绿衣童子笑歌戏舞，师雄醉寐，但觉风寒相袭，久之东方已白，起视，大梅花树上有翠羽，剌嘈相顾，月落参横，惆怅而已。

　　｜常朝录｜元稹为翰林承旨，朝退，行至廊下，时初日映九英梅，隙光射稹，有气勃勃然，百僚望之曰，岂肠胃文章，映日可见乎。

　　｜白帖｜大庾岭上梅花，南枝已落，北枝方开。

　　｜增｜

　　｜倦游录｜大庾岭上有佛塔庙，有妇人题云，妾幼年侍父任英州司□，既代归，父以大庾本有梅岭之名而反无梅，遂植三十株于道之右，因题诗于壁，今随夫之任端溪，复至此寺，前诗已污漫矣，因再书之云，英江今日掌刑回，上得梅山不见梅，辍俸买将三十本，清香留与雪中开，好事者因以夹道植梅矣。

　　｜谈苑｜王曾布衣时，以梅花诗献吕蒙正，云，而今未问和羹事，且向百花头上开，蒙正曰，此生已安排状元宰相也。

　　｜程氏遗书｜早梅冬至已前发，方一阳未生，然则发生者，何也，其荣其枯，此万物一个阴阳升降大节也，然逐枝自有一个荣枯，分限不齐，此各有一乾坤也，各自有个消长，只是个消息，惟其消息，此所以不穷，至如松柏，亦不是不凋，只是后凋，凋得不觉，怎少得消息，方夏生长时，□□有夏枯者，则冬寒之际有发生之物，何足怪也。

　　｜谈撰｜卉木皆感春气而生，独梅开以冬，葢东方动以风，风生木，故曲直作酸，则酸者木之性，惟梅之味最酸，乃得气之正，北方水为之母，以生之则易感，故梅先众木而华。

　　｜邵氏闻见录｜吕文穆大隐庄梅，葢早梅也，香甚烈而大，云从大庾岭移其本至此。

　　｜癸辛杂识｜梅花无仰开者，葢亦自能巧避风雪耳，验之信然。
　　　宜兴西地名石庭，十余里皆古梅，苔藓苍翠，宛如虬龙，皆数百年物也，有小梅仅半寸许，丛生苔间，着花极晚。

　　｜祖秀。华阳宫记｜政和初作艮岳，于禁城之东，凿池为溪涧，因其余土积而为山，曰飞来峰，腰径百尺，植梅万本，曰梅岭。

　　｜原｜

　　｜张镃。梅品｜花宜称，二十六条，为淡云，为晓日，为薄寒，为细雨，为轻烟，为佳月，为夕阳，为微雪，为晚霞，为珍禽，为孤鹤，为清溪，为小桥，为竹边，为松下，为明□□，为疎篱，为苍厓，为绿苔，为铜瓶，为纸帐，为林间吹笛，为膝上横琴，为石枰下碁，为扫雪煎茶，为美人澹妆□□戴。

　　｜增｜

　　｜梅品｜花荣宠，六条，为烟尘不染，为铃索护持，为除地径净落瓣不缁，为王公旦夕留盻，为诗人阁笔评量，为妙妓淡妆雅歌。

　　｜十二月燕游次序｜正月玉照堂赏梅，湖山寻梅。二月玉照堂西缃梅，堂东红梅。十二月湖山探梅，玉照堂看早梅。

　　｜万花谷｜曾端伯以梅花为清友。

　　｜金城记｜黎举常云，以梅聘海棠，但恨时不同耳。

　　｜剑南诗注｜成都合江园葢故蜀别苑，梅最盛，自初开，监官日报府，报至开五分，则府主来宴，游人亦竞集。

　　｜曲洧旧闻｜许洛中有江梅、椒萼梅、绿萼梅、千叶黄香梅四种。

　　｜原｜

　　｜范成大。梅谱｜古梅会稽最多，四明、吴兴亦间有之，其枝樛曲万状，苍藓鳞皴，封满花身，又有苔须垂于枝间，或长数寸，风至，绿丝飘飘可翫，初谓古木历久风日致然，详考会稽所产，虽小株亦有苔痕，葢别是一种，非必古木，余尝从会稽移植十本，一年后，花虽盛发，苔皆剥落殆尽，其自湖之武康德者，即不变移，风土不相宜，会稽隔一江，湖蘓接壤，故土宜或异同也，凡古梅多苔者，封固花叶之眼，惟罅隙间始能发花，花虽稀而气之所锺，丰腴妙絶，苔剥落者，则花发仍多，与常梅同。
　　　去成都二十里，有卧梅，偃蹇十余丈，相传唐物也，谓之梅龙，好事者载酒徃游。
　　　清江酒家有大梅如数间屋，傍枝四垂，周遭可罗坐数十人，任子严运使买得，作凌风阁临之，因遂筑大圃谓之盘园，余生平所见梅之奇古者，惟此两处为冠。
　　　洛都卖花者争先为奇，初冬折未开枝，置浴室中熏蒸，令坼，强名早梅，终琐碎无香，余顷守桂林，立春，梅已过，元夕则尝青子，皆非风土之正，杜子美诗云，梅蕊腊前破，梅花年后多，惟冬春之交，正是花时耳。
　　　项里出古梅，老干奇怪，苔藓封枝，疎花点缀，夭娇如画，殊令人爱，翫不忍舍。

　　｜增｜

　　｜诚斋江湖集诗注｜余既得麾临漳，朝士饯余，高会于西湖上钊寺，满谷皆梅花，一望无际，絶顶有亭，榜曰锦屏，余独倚一株，醉极，摘梅花嚼之，同舍张监簿，蜀人，名珖，字君玉，相顾曰，清胜如许，谓非谪仙可乎。

　　｜辍耕录｜绍兴行宫中有玉质亭，梅绕之。
　　　由绎已堂过锦臙廊，百八十楹，直通御前廊外即后苑，梅花千树，曰梅岗，亭曰冰梅亭。
　　　道士张雨，字伯雨，号句曲外史，尝从王溪月真人入京，初，燕地未有梅花，吴闲闲宗师全节，新从江南移至，护以穹庐，匾曰潄芳亭，伯雨偶造其所，恍若与西湖故人遇，徘徊既久，不觉熟寝于中，伯雨觉，日已暮矣，闲闲笑曰，伯雨素有诗名，宜作诗以赎过，雨遂赋诗，有风沙不惮五千里，将身跳入仙人壶之句，闲闲大喜，送翰林集贤尝所徃来者，袁学士伯长，谢博士敬德，马御史伯庸，吴助教养浩，虞修撰伯生，俱和之。

　　｜广客谈｜龙广寒，江湖异人也，事母至孝，六月一日其母寿旦，方启北牖举寿觞，忽梅花一枝入牖，香色絶佳，人遂以孝梅称之，士大夫赠诗者甚多，惟张存菊一絶最为人脍炙，其诗曰，南风吹南枝，一白照万绿，岁寒谁知心，孟宗林下竹，厥后孝梅年百有五岁，犹童颜绿发，人以为孝感所致。

　　｜韵府｜张景修以梅花为清客。

　　｜原｜

　　｜玉壶冰｜王冕隐九里山，树梅花千株，桃、柳居其半，结茅庐三间，自题为梅花屋。

　　｜学圃余疏｜京师许千户家，见盆中一绿萼玉蝶梅，梅之极品，不知种在何处，当询而觅之，余薋园中一绿萼梅，偃葢婆娑，下可坐数十人，今特作高楼赏之，子孙当加意培壅。

　　｜增｜

　　｜事词类奇｜水陆草木之花，香而可爱者甚众，梅独先天下而春，故首及之。

　　｜潜确类书｜梅具四德，初生蕊为元，开花为亨，结子为利，成熟为贞。梅有四贵，贵稀不贵繁，贵老不贵嫩，贵瘦不贵肥，贵含不贵开。

　　｜袁宏道。吴郡诸山记｜光福一名邓尉，与元墓、铜坑诸山相连属，山中梅最盛，花时香雪三十里。

　　｜具区记｜梅花莫盛于洞庭山之后堡下镇东山之长圻、丰圻，舟舆壶觞，累累不絶。

　　｜西湖志｜永兴寺庭前有绿萼二树，古□□扶疎，为河渚、西溪之冠。
　　　西溪居民数百家，聚为村市，姚安春日游西溪诗，梅花引我入溪深，半绕青松半翠林，已耐岁寒成好友，还将春色伴幽岑，苍烟踏破鞋无迹，明月挑来杖有心，赢得清芬盈客袖，莫愁归路暮云侵。

　　｜西湖志余｜淳熙五年二月初一日，孝宗过德寿宫起居，太上留坐冷泉堂，至石桥亭子看古梅，太上曰，苔梅有二种，一种出张公洞者，苔藓甚厚，花极香，一种出越上，苔如绿丝，长尺余，今岁二种同时着花，留此少观，复命内史宣史浩至，赐坐，用内人动乐进酒，君臣皆沾醉而退。
　　　淳熙八年正月二日，孝宗遣太子恭迎二殿至南内，初就凌虚阁排当三盏，后至萼绿华堂看梅，是日大雪，太上大喜，尽欢而罢。
　　　孤山梅花以和靖著名，然白乐天去郡有忆杭州梅花因叙旧寄萧协律诗，三年闷闷在余杭，曾与梅花醉几场，伍相庙边繁似雪，孤山园里丽如妆云云，则自唐时已赏鉴于名公矣。

　　｜原｜

　　｜桂林志｜袁丰宅后有六株梅，开时曾为邻屋烟气所烁，乃团泥塞灶，张幕蔽风，久而又拆其屋，曰，氷姿玉骨，世外佳人，但恨无倾城笑耳。

　　｜花史｜唐梅仙祖师，学道于白云山，笃戒行，夏月偶坐化于梅下，数里闻梅花香，经旬不息，远近异之。
　　　宋宪圣后，每治生菜，必于梅下取落花杂之。
　　　宋赵必连，刻苦读书，开庆间，以文荫当补官，辞不就，晚植梅数百株，名其居曰梅花庄，与弟若槸日吟咏其中。
　　　铁脚道人，常爱赤脚走雪中，兴发则朗诵南华秋水篇，嚼梅花满口，和雪咽之，曰，吾欲寒香沁入肺腑。
　　　陈英，隐居江南，种梅千株，花时落英缤纷，恍如积雪。
　　　广西桂林府，满山皆梅，开时作梅瘴，易染人。

　　｜增｜

　　｜花史｜嘉鱼人陈从龙，少嗜学，每夜读书至曙，能诗，环居栽梅，倚树而卧。
　　　孤山放鹤亭，林逋隐此，蓄二鹤，每泛舟湖中，客至，童子纵鹤飞报，即归，后人题句云，种梅花处伴林逋。西湖志，至元间，儒学提举余谦复，补植梅数百本于山，构梅亭于其下。

　　｜湖州府志｜烟霞坞，武康刘颕士别业，谷口梅花十余里。
　　　紫梅溪，在归安县东北三十里，上多生梅，每岁或开紫花一枝，故名。

　　｜开封府志｜梅花堂，在许州治北，苏轼建。

　　｜饶州府志｜余干县藏山上，赵汝愚尝读书于此，理宗为题梅岩二字。

　　｜黄州府志｜春风岭多梅花。

　　｜成都府志｜成都府东阁，即杜甫招裴廸登东亭观梅处。

　　｜泉州府志｜南安县梅花山下多梅树。

　　｜建宁府志｜崇安县梅亭，赵抃作令时，手植梅于后圃，因名。

　　｜兴化府志｜城东南谷城山旧有梅隐、松隐、竹隐三精舍。

　　｜南雄府志｜大庾岭即五岭之一，汉武帝击南粤，杨仆遣部将庾胜屯兵于此，因名大庾，其初险峻，行者苦之，自张九龄开凿，始可通车马，其上多植梅，又名梅岭。

　　｜惠州府志｜梅花村，罗浮飞云峰侧，赵师雄遇美人，即此。

　　｜平乐府志｜城东梅花园，宋邹浩记。

　　｜罗浮山志｜冲虚观殿阶古梅，传是葛洪手种，芳烈异于凡梅，铁干虬枝，坚瘦如削，真千余年物也，岭南嘉树惟此与智药所植诃子树并传。

　　｜原｜长干之南七里许曰华严寺，寺僧莳花为业，而梅尤富，白与红植相若，惟绿萼、玉蝶植倍之，率以丝缚，虬枝盘曲可爱，桃本者三、四年輙胶矣，不善缚则抽条蔓引不如不缚者为佳，以故收藏难，每岁开时，但取一、二本，落后则归之。又灵谷之左偏曰梅花坞，约五十余株，万松在西，香雪满林，最为奇絶。

　　｜集藻｜

　　｜序｜

　　｜原｜

　　｜宋。杨万里。和梅诗序｜梅，肇于炎帝之经，着于说命之书、召南之诗，然以滋不以象，以寔不以华也，岂古之人皆质而不尚其华欤，然华如桃李，颜如舜华，不尚华哉，而独遗梅之华，何也，至楚之骚人，饮芳而食菲，佩芳馨而食葩藻，尽掇天下之香草、嘉木，以苾芬其四体，而金玉其言语文章，尽远取江篱、杜若，而近舍梅，岂偶遗之欤，抑梅之未遭欤，南北诸子如阴铿、何逊、苏子卿，诗人之风流至此极矣，梅于是时始以花闻天下，及唐之李、杜、本朝之苏、黄崛起千载之下而躏藉千载之上，遂主风月花草之夏盟，而于其间始出桃李兰蕙，而居客之左，葢梅之有遭，未有盛于此时者，然色弥章，用弥晦，花弥利，实弥钝也，梅之初服，岂其端使之然哉，前之遗，今之遭，信然欤，余友洮湖陈晞颜，盖造次必于梅，顚沛必于梅者也，嘉爱之不足而吟咏之，吟咏之不足则尽取古人赋梅之作而赓和之，寄一编以遗予曰，从古此诗已八百篇矣，不盈千篇，吾未止也，予读之而惊曰，抑何丰耶，丰而不奇则亦常耳，抑何奇耶，余尝爱阴铿诗云，花舒雪尚飘，照日不俱销，苏子卿云，祗言花是雪，不悟有香来，唐人崔道融诗云，香中别有韵，清极不知寒，是三家者岂畏疎影暗香之句哉，晞颜之诗同梅而清，清在梅前，同梅而馨，馨在梅后，其于三家所谓未闻以千里畏人者也。

　　｜增｜

　　｜张镃。梅品。序｜梅花为天下神奇，而诗人尤所酷好，淳熙岁乙巳，予得曹氏荒圃于南湖之濵，有古梅数十，爰辍地十亩，移种成列，增取西湖北山别圃红梅，合三百余本，筑堂数间以临之，又夹以两室，东植千叶缃梅，西植红梅，各一、二十章，前为轩楹，如堂之数，花时居宿其中，环洁辉映夜如对月，因名曰玉照，复开涧环绕，小舟徃来，未始半月舍去，自是客有游桂隐者，必求观焉，顷者太保周益公秉钧，予尝造东阁坐定，首顾予曰，一棹径穿花十里，满城无此好风光，葢予旧诗尾句，众客相与歆艳，于是游玉照者又必求观焉，值春凝寒，又能留花，过孟月始盛，名人才士题咏层委，亦可谓不负此花矣，但花艳并秀，非天时清美不宜，又标韵孤特，若三闾、首阳二子，宁槁山泽，终不□□俯首屏气，受世俗湔拂，间有身亲貌悦，而此心落落不相领会，甚至于污亵附近畧不自揆者，花虽眷客，然我辈胸中空洞，几为花呼呌称寃，不特三叹而足也，因审其性情，思所以为奖护之策，凡数月乃得之，今疏花宜称、憎嫉、荣宠、屈辱四事，总五十八条，揭之堂上，使来者有所警省，且示人徒知梅花之贵而不能爱敬也，使与予之言传布流诵亦将有愧色云。

　　｜范成大。梅谱。前序｜梅，天下之尤物，无问智、愚、贤、不肖，莫敢有异议，学圃之士，必先种梅，且不厌多，他花有无多少，皆不系重轻，余于石湖、玉雪坡既有梅数百本，比年又于舍南买王氏僦舍七十楹，尽拆除之，治为范村，以其地三分之一与梅，吴下栽梅特盛，其品不一，今始尽得之，随所得为之谱，以遗好事者。

　　｜梅谱。后序｜梅，以韵胜，以格高，故以斜横疎瘦与老枝怪奇者为贵，其新接穉木，一岁抽嫩枝，直上或三、四尺，如酴醿、蔷薇辈者，吴下谓之气条，此直宜取实规利，无所谓韵与格矣，又有一种于条上茁短横枝，状如棘针，花密缀之，亦非高品，近世始画墨梅，江西有杨补之者，尤有名，其徒仿之者实繁，观杨氏画，大畧皆气条耳，虽笔法奇峭，去梅实远，惟廉宣仲所作，差有风致，世鲜有评之者，余故附之谱后云。

　　｜原｜

　　｜明。张鼐。孤山种梅序｜夫人标物异，物借人灵，古徃而今自来，风光无尽，景迁而人不改，兴会常新，是知有补斯完，无亏不满，谁非造化，转水光山色于眼前，繄彼人功，留雪月风花于本地，维昔孤山逸老，曾于嬴屿栽梅，偃伏千枝，淡荡寒岚之月，崚嶒数树，留连野水之烟，自鹤去而人不还，乃山空而种亦少，庾岭之春久寂，罗浮之梦不来，虽走马征舆，闹前堤之景色，奈暗香踈影，辜此夜之清光，是以同社诸君子，点缀冰花，补苴玉树，种不移于海外，胜已集乎山中，灌岩隙而长玉龙，纷披偃仰，礨涧湄而栖白凤，布置横斜，幽心扶瘦骨同妍，冷趣植寒枝共远，西冷桥畔，重开玄圃印清波，六一泉边，载起琼楼邀皓月，非惟借风霜之伴，与岸花江柳斗风光，亦将留山泽之臞，令溪饮岩居生气色，倘高人扶笻扫石，正堪读易说诗，若韵士载酒飞觥，亦足吟风弄月，使千古胜场，不渝寂寞，将六堤佳境，尽入包罗，岂独处士之功臣，抑亦坡仙之胜友，余薄游湖上，缅想孤踪，策月下之驴，为问山中谁是主，指云间之鹤，来看亭畔几枝花，爰快述其良图，用同贻于好事云尔。

　　｜说｜

　　｜原｜

　　｜宋。杨东山。梅花说｜易曰，干为天，前辈论干与天异，谓天者干之形体，干者天之性情，某因触类而思之，不但干与天异而已，事事物物莫不皆有形体性情，林和靖咏梅，疎影横斜水清浅二句，此为梅写真之句也，梅之形体也，雪后园林纔半树二句，此为梅传神之句也，梅之性情也，写梅形体是谓写真，传梅性情是为传神。

　　｜文｜

　　｜原｜

　　｜周之翰。爇梅文｜寒勒铜瓶冻未开，南枝春断不归来，这回勿入梨云梦，□□把芳心作死灰，恭惟地垆中，处士梅先生，生自罗浮，沠分庾岭，形如枯木，棱棱山泽之臞，肤若凝脂，凛凛氷霜之操，春魁占百花头上，岁寒居三友图中，玉堂茆舍本无心，金□□商羹期结果，不料道人见挽，便离有色之根，夫何冰氏相凌，遽返华胥之国，玉骨拥炉烘不醒，深魂剪纸竟难招，纸帐夜长，犹作寻香之梦，筠□□月淡，尚疑弄影之时，虽宋广平铁石心肠，忘情未得，使华光老丹青手叚，摸索未真，□□怨零落一枝春，好与茶毗三眛火，惜花君子，还道这一点香魂，今在何处，咦，烱然不逐东风散，只在孤山水月中。

　　｜传｜

　　｜原｜

　　｜元。王冕。梅华传｜先生姓梅，名华，字魁，不知何许人，或谓出炎帝，其先有以滋味干商高宗，乃召与语，大悦曰，若作和羹，尔惟盐梅，因食釆于梅，赐以为氏，梅之有姓，自此始，至纣时，梅伯以直言谏妲己事，被醢，族遂隐，迨周，有摽有者，始出仕，其寔行着于诗，垂三十余世，当汉成帝时，梅福以文学补南昌尉，上书言朝廷事，不纳，亦隐去，变姓名，为吴市门卒云，自是子孙散处，不甚显，汉末，绿林盗起，避地大林，大将军曹操行师失道，军士渴甚，愿见梅氏，梅聚族谋曰，老瞒垂涎汉□□，人不韪之，吾家世清白，慎勿与语，竟匿不出，厥后，絫生叶，叶生萼，萼生蕊，蕊生华，是为先生，先生为人修洁洒落，秀外莹中，玉立风尘之表，飘飘然真神仙中人，所居环堵竹篱茅舍洒如也，行者过其处必徘徊指顾曰，是梅先生居也，勿翦勿伐，溪山风月，其与之俱，先生雅与高人韵士游，徂徕十八公、山阴此君辈皆岁寒友，何逊为扬州法曹，掾虚东阁待先生，先生遇之甚厚，相对移日留数诗而归，先生南北两支，世传南暖北寒，先生葢居于南者也，先生诸子甚多，长云寔，操行坚固，人谓其有乃父风味，居南京犀浦者为黄氏，其余别族具载石湖谱，太史公曰，梅先生翩翩浊世之高士也，观其清标雅韵，有古君子之风焉，彼华腴绮丽乌能辱之哉，以故天下人士景仰爱慕岂虚也耶。

　　｜明。何乔新。梅伯华传｜梅伯华，字汝芳，世居大江之南，其先本若木氏之裔，食釆于梅，春秋时复属于楚，秦始皇遣将军王翦灭楚，遂移兵伐梅，灭之，子孙散处江南，以国氏其家，杭之西湖、粤之大庾者宗枝尤蕃衍，伯华自幼好修，丰姿芳洁，翛然埃□□之表，好居山泽，每与骚人处士徜徉泉石云壑之间，终日忘返，不识者疑为仙云，性刚介，士无贤不肖皆知敬重，好事者或写其像于屏，见者肃然起敬，不觉鄙吝自消，楚令尹子兰、申公子椒以清修自负，愿托交于伯华，伯华曰，若等无寔而外饰，终将委厥美以从俗耳，非吾友也，凌波仙子、洛迦樊生亦以雅素絶俗，愿与伯华为异姓兄弟，伯华笑曰，若等得我一体非可与共度岁寒者也，丞相广平宋公，贞心劲质，于人少许可，独敬重伯华，尝作赋以诵其美，伯华览之，不乐曰，知人信不易哉，吾尝以宋公铁石心肠，顾乃轻吐绮语，至以文君、绿珠况我，噫，知德者鲜矣，当阳春和煦时，羣葩竞荣，红香翠蔓，灿如也，而伯华恬然于荒寒之野，或以后时诮之者曰，大丈夫盍乘时取红紫，自苦于寂寞，谁复知之，伯华曰，荣悴命也，然有性焉，吾知安吾命，尽吾性而已，且子未睹其终耳，狂飙振荡，彼将飘泊何所戾耶，言者惭而退，石湖范公与伯华交莫逆，买地于所居之范村，招伯华聚族居之，且为作谱，辨其韵格之异，而叹写真者不察也，由是伯华益有闻于天下云。

　　｜洪璐。白知春传｜白知春，大庾人也，初不详其得姓之由，或曰太昊氏廷臣有貎晳而傅粉者，帝呼为白郎，遂以为姓，至商高宗时，有善调□□羹者，同傅说为相，大着勲业，天下始重其名，自后族类繁衍，徧处海内，汉末，有族子居邓襄间，最繁盛，曹瞒师过，渴甚获济，归而勒其功于史，后世称之，西晋时，曰华魁者，为江南亭长，遇陆正平于傅舍，遂为通使，长安故人为荐，拜秘书省伴读，二世至飞英，落魄不拘，专事放荡，其友荐为上林内史，得入宫禁，为刘宋寿阳公主饰妆，公主甚喜，宫中争效慕之，梁，何逊官扬州，与清江盛开者为僚宷，日共赓吟，情谊甚密，唐宋璟未相时，于从父东川官舍，见郡人一本，性姿素朴，仪容古雅，请为忘年交，作文美之，其后，有名九英者，与白乐天、元稹、杜甫辈相友善，京师谓之连璧，九英女琼姫，居罗浮，择壻，名士赵师雄月夜遇之，遂定婚媾，世传为奇遇，宋有奇男子，同林和靖隐孤山，甘淡泊，忘势利，和靖为诗美其行，今载集中，再传曰墨，始策为吏，除守衡州，宣德泽及于民，有甘棠之思，卒绘其像，民间多奉祀之，白有远族，因秦俗，家贫子壮，分赘杨氏，厥类尤蕃，生子虽状貎不类白，而气味相似，故亦见珍于世，知春字儒华，衡州十世孙，生而骨格清癯，丰神洒落，虽边幅不修，而天然标格，自出风尘之表，性慧，善推步星数，每岁天子将颁春历，輙先以消息吐白，人间世以其知春候，故名之，为人孤洁，不交尘俗，惟与蜀人叶恒盛，卫人管若虚为耐久朋，尝曰，吾虽不见用于治朝，亦当魁芳誉于天下，一日恒盛、若虚闻之曰，吾闻智者不失时，勇者不失势，阳德方亨，皆争怜角宠，而子若不闻，迨夫肃杀逞，众芳谢，子顾抗颜独出，此何以故，曰，窃闻之，有赫赫之誉者发必浅，无彰彰之名者飬必深，与其扬金石于郑卫交奏之时，孰若援舜琴而独鸣，播德馨于桃李暄妍之场，孰若藴兰芳而独写，是故使避秦皆商山，则孰为汉廷之萧曹，不仕隋皆汾河，则谁为唐室之房杜，当时闻其名者，多跨蹇踏雪寻访至，有取其连枝，令奚童肩负，馆之华堂，静室礼对，阁笔平章，不踰日，则敛容而去，知春惟林居简出，谢絶纷华，日以甘酸酝酿，成就诸子之德，寔思以宏先人调□□之业云。

　　｜记｜

　　｜增｜

　　｜明。刘基。友梅轩记｜皋亭之山有隐者焉，以友梅字其轩，环其居皆梅也，或曰，友者，人伦之名也，君子以友辅仁，人求其友必于人焉，可也，梅，卉木也，人得而友之乎，生于世为人焉，舍斯人弗友而卉木乎，取之斯人也，不既怪矣乎，刘子曰，否，彼固有所激而云也，夫彼所谓隐者也，不同乎人而隐，彼固自絶于世之人，而卉木之为徒也，彼固以斯世为不足乎，已而隐以为高，彼固谓人不足与友，而卉木良我友也，彼诚有所激哉，世之如管鲍者鲜矣，刺于谷风，嗟于桑柔，膑于涓，卖于寄，累于灌夫，蝇营狗苟于拜尘之人，友之而不为损者，鲜矣哉，人不可以无友，彼将何所取哉，梅，卉木也，有岁寒之操焉，取诸人弗得矣，舍卉木何取哉，且此物非徒取也，凌霜雪而独秀，守洁白而不污，人而象之，亦可以为人矣。

　　｜原｜

　　｜姚涞。梅花记｜洪崖仙尉隐于大庾之峤长，子孙者累数百祀，跨蹑南北，绵邈远近，夏晔冬蒨，日衍以蕃，客有过之者，始见之，若聚焉，继见之，若邑焉，滋茂弗已，宋守赵孟藡氏，见而称之曰，若是其稠乎，是可国也，于是建国号曰梅，奄一方而有之，封域视古宋卫，然其国与诸国异，有父子兄弟而无君长，有疆围山川而无城郭，有荣瘁盛衰而无征伐，有风雨霜露而无耕穰，有大小短长纵横曲直而无妍□□，其居结瑶而构琼，其俗撷芳而嚅馥，其服被缟而曳素，徃徃搜□寄远，埃□□之地弗处，世慕其洁至假氷玉神仙以为喻，国于南州而性独耐寒，虽加以严霜暴霰不能虐也，自肇国以来，辄隶于职方，岁遣子修贡于廷，累代嘉之，听梅氏自为治，弗夺其土，于是国益庶且大，初梅氏以□□味荐于商，商道赖以复兴，周人得其名于谣，以列于司乐者，由是声重天下，华寔既符，今古同赏，或谓其风韵独胜，或谓其神形俱清，或谓其标格秀雅，或谓其节操凝固，如宋广平、杜少陵、林和靖诸名贤，皆与梅氏为方外友类，形诸篇什以摹写情状，然其所得不过一村、一圃、一林、一木之胜，而未有以国名者，自梅氏有国，而其散处于海内者，咸列于附庸，罔或先焉，立国既久，梅氏之英，庾山之灵，相与求其主，刘先生挺生南服出而临之，而国于是乎有主，先生犹不敢当，曰，我梅花国人也，或请于先生，敢问宅是国何义也，先生曰，吾之所取于梅氏者有五善焉，博于济物，仁也，不挠于时，义也，生不相陵，礼也，审于择友，智也，出不愆其期，信也，此吾之所以独乐于梅，不徒臭味之合而已，若夫桑梓之所诏，鞶带之所佩，朝夕之所玩，几案之所味，皆取足于是，而梅也无役不供，亦惟求吾适耳，奚其主，问者曰，梅生数千年乃有国，复数百年乃有主，主是邦者非先生其谁，天下不被梅之泽者久矣，今世所赖于梅者，微先生孰能尽其用乎，幸矣，先生之主斯国也，且昔人有所谓乌衣槐安者，徒托诸寓言皆齐谐之流，非所以语于道也，先生之国以寔不以名，以道不以物，吾益嘉先生之善为斯国主也，先生笑而不答，因书以为记。

　　｜增｜

　　｜陈继儒。梅花楼记｜王元美尝谓余市居之迹于喧也，山居之迹于寂也，唯园居在季孟间耳，然王氏之弇山，枕城中，朝暾映门，游屐麏集，即主人亦徃徃支门谢客，欲放而之于旷野无人之乡而不可得，余然后知园之与众也寜独，与其谋于市也，寜谋于野，吾友范象先有园在横涝野塘之南，去城十里而近，喧寂半之，四面榆柳阴翳，小池上梅花两树，婆娑相对，苍枝老骨，纵横屈曲，排檐而上，其干可抱，其叶可□，一亩其子可得五石，范子谓吾见梅多矣，未有如此君之老而奇者，乃结高楼以临之，独与一二老衲摊虎皮，爇猊□□，倚楼而歌之曰，雪满山中高士卧，月明林下美人来，已复笑曰，如季迪诗不过得花之幽韵闲淡而已，吾家老梅，政如碧眼西僧，修睂露额，又若毒龙怒虬，纷挐构斗于广莫之野，攫爪迸鳞，鬼怪万状，度他木讵足与此君争胜庶几，锺贾山之嘉树，四贤祠之紫藤，差鼎足耳，范子楼既成，于是广莳霞桃、芙蓉、来禽之属，以映带之池，加辟竹、加徙梅之为观日闲以敞，而陈子适来，陈子曰，吾尝闻徃年探梅者过寿安寺中，寺僧为游客所困，至析而为薪，而其次惟光福元墓之傍，薄雪轻云，漠漠数里，一快平生，然村人率以种梅为业，不复有品题护持，与梅花两相韵者，古今梅花之知己，仅得林逋君，复三百年而有范子，范子于此中块然野处，白板赤栏，朱帘碧幄，依微独立于暗香踈影之外，何异处士孤山，所少者，童子开门放鹤耳，他日抱鹤上扁舟送之，花下烟沙星渚，短笛悠悠，有巍然破轻浪而出者，则陈先生至也，子其报梅花吐一枝以候我。

　　｜颂｜

　　｜增｜

　　｜明。刘基。梅颂｜吴兴章仲文筑室花溪之上，环植梅焉，命之曰梅花之庄，颂曰，朱方之秀，梅实硕兮，含章而贞，受命独兮，扶踈萧森，清以直兮，元冰冱寒，不挠其节兮，玉之洁兮，夷之特兮，闭而发兮，芳烈郁兮，黄中绛跗，美而完兮，丽而不淫，物莫能干兮，冬荣夏实，含阴阳兮，青黄累离，以和羹兮，文质彬彬，德之仪兮，君子之象，君子之宜兮。

　　｜赋｜

　　｜原｜

　　｜梁。简文帝。梅花赋｜层城之宫，灵苑之中，奇木万品，庶草千丛，光分影杂，条繁干通，寒圭变节，冬灰徙筩，并皆枯悴，色落摧风，年归气新，摇芸动尘，梅花特早，偏能识春，或乘阳而发金，乍杂雪而被银，吐艶四照之林，舒荣五衢之路，既玉缀而珠离，且冰悬而雹布，叶嫩出而未成，枝抽心而插故，标半落而飞空，香随风而远度，挂靡靡之游丝，杂霏霏之晨雾，争楼上之落粉，夺机中之织素，乍开花而傍巘，或含影而临池，向玉阶而结釆，拂网户而低枝，于是重闺佳丽，貌婉心娴，怜早花之惊节，讶春光之遣寒，夹衣始薄，罗袖初单，折此芳华，举兹轻袖，或插鬓而问人，或残枝而相授，恨鬟前之太空，嫌金钿之转旧，顾影丹墀，弄此娇姿，洞开春牖，四卷罗帷，东风吹梅畏落尽，贱妾为此敛蛾眉，花色持相比，恒愁恐失时。

　　｜唐。宋璟。梅花赋｜垂拱三年，予春秋二十有五，战艺再北，从父之东川授馆，官舍有梅一本，敷□□于榛莽中，喟然叹曰，呜呼，斯梅托根非其所，出羣之姿，何以别乎，若其贞心不改，是则可取也已，感而成兴，遂作赋曰，
　　高斋寥閴，岁晏山深，景翳翳以斜度，风悄悄而乱吟，坐穷檐以无朋，进一觞而孤斟，步前除以彳亍，倚藜杖于墙阴，蔚有寒梅，谁其封植，未绿叶而先葩，抽青枝于宿枿，光分影布，冰玉一色，胡杂沓乎众草，又芜没乎丛棘，匪王孙之见幻，羌洁白其何极，若夫琼英缀雪，绛萼着霜，俨如傅粉，是谓何郎，清香潜袭，疎蕊暗齅，又如窃香，是谓韩寿，冻雨晚湿，宿露朝滋，又如英皇，泣于九嶷，爱日烘晴，明蟾照夜，又如神人，来从姑射，烟晦晨昏，阴霾昼闭，又如通德，掩袖拥髻，狂颷卷沙，飘素摧柔，又如绿珠，轻身坠楼，半开半含，非默非言，温伯雪子，目击道存，或俯或仰，匪笑匪怒，东朝顺子，正容物悟，或憔悴若灵均，或欹傲若曼倩，或妩媚若文君，或轻盈若飞燕，口吻雌黄，拟议殆徧，彼其艺兰兮九畹，釆蕙兮五柞，缉之以芙蓉，赠之以芍药，玩小山之丛桂，掇芳洲之杜若，是皆物出于地产之奇，名著于风人之托，然而艶于春者，望秋先悴，盛于夏者，未冬而萎，或朝蕤而速谢，或夕秀而遂衰，曷若兹卉，岁寒特妍，氷凝涸冱，擅美专权，相彼百花，孰敢争先，莺语方涩，蜂房未喧，独步早春，自全其天，至若措迹隐深，寓形幽絶，耻邻市廛，甘遁岩穴，江仆射之孤灯向壁，不可凄迷，陶彭泽之三径投闲，曾无悁结，贵不移于本性，方有俪于君子之节，聊染翰以寄怀，用垂示于来哲，从父见而朂之曰，万木僵仆，梅英载吐，玉立冰姿，不易厥素，子善体物，永保贞固。

　　｜增｜

　　｜宋。朱子。梅花赋并序｜楚襄王游乎云梦之野，观梅之始华者，爱之，徘徊而不能舍焉，骖乘宋玉进曰，美则美矣，臣恨其生寂寞之濵，而荣此岁寒之时也，大王诚有意好之，则何若移之渚宫之囿，而终观其寔哉，宋玉之意，葢以屈原之放微悟王，而王不能用，于是退而献赋曰，
　　夫何嘉卉而信奇兮，厉岁寒而方华，洁清姱而不滛兮，专精皎其无瑕，既笑兰蕙而易诛兮，复异乎松栢之不华，屏山谷以自娱兮，命冰雪而为家，谓后皇赋予命兮，生南国而不迁，虽瘴疠非所托兮，尚幽独之可愿，岁序徂以峥嵘兮，物皆舍故而就新，披宿莽而横出兮，廓独立而増妍，玄雾滃而四起兮，川谷冱而冰坚，澹容与而不衒兮，象姑射而无邻，夕同云之缤纷兮，林莽杂其葳蕤，曾予质之无加兮，専皎洁而未衰，方酷烈而誾誾兮，信横发而不可摧，纷旖旎亦何好兮，静窈窕而自持，徂清夜之湛湛兮，玉绳耿而未低，方娉婷而自喜兮，友明月以为仪，歘浮云之来蔽兮，四顾莽而无人，怅寂寞其凄凉兮，泣回风之无辞，立何久乎山阿兮，步何踌蹰于水濵，忽举目而有见兮，恍顾盻之足疑，谓彼汉之广兮，羌何为乎人间，既奇服之眩耀兮，又绰约而可观，欲一听白云之歌兮，叹扬音之不可闻，将结轸乎瑶池兮，惧佳期之非真，愿借阳春之白日兮，及芳菲之未亏，与迟暮而零落兮，曷若□□夫佩帏，渚宫矧未有此兮，纷草棘之纵横，椒兰后乎霜雪兮，亦何有乎芳馨，俟桃李于载阳兮，仓庚寂而未鸣，私顾影而自怜兮，淡愁思之不可更，君性好而弗取兮，亦吾命其何伤，辞曰，后皇贞树，艶以姱兮，洁诚谅清，有嘉实兮，江南之人，羌无以异兮，茕独处廓，岂不可召兮，层台累榭，静而可乐兮，王孙兮归来，无使哀江南兮。

　　｜明。徐渭。梅赋｜孤禀矜竞，妙英隽发，肌理冰凝，干肤曲屈，留连野水之烟，淡荡寒山之月，蕊一攒而集霞，葩五出而争雪，侧披断碛，委朔风其将吹，忽上高空，助冻云之欲结，杪数英之半掬，中万斛之一抟，古干横肱，玉龙游而张甲，编条聚脑，白凤戢以流翰，佩玦缤纷，何啻凌波之子，肌肤绰约，无言姑射之仙，趣将幽而见取，艳以冷而为妍，缊香气于空表，弄皎色于霄端，瘦影横□□，臞然山泽，素魂丽壁，忽尔婵娟，托使将传，寄江南之遐信，随风暗度，报塞北以春天，羌笛一声，韵全飘于纤指，素琴三弄，神屡托于冰弦，乃有岩居之徒，溪饮之老，裋褐黄冠，庞睂寿考，跨蹇策笻，□□浆烹藻，望谷口以穷搜，坐石头而拂扫，亦有游心道德之儒，含思风雅之伯，读易说诗于其下，咏骚作记当其处，景得人而益增，人因景而标致，斯风格之雅幽，而韵调之殊异，亦足以快心畅神，洗郁破滞，又何羡乎罗浮之奇，而东岳之丽。

　　｜五言古诗｜

　　｜增｜

　　｜梁。简文帝。雪里梅花｜絶讶梅花晚，争来雪里窥，下枝低可见，高处远难知，俱羞惜腕露，相让到腰羸，定须还剪彩，学作两三枝。

　　｜梁元帝。咏梅｜梅含今春树，还临先日池，人怀前岁意，花发故年枝。

　　｜鲍泉。咏梅花｜可惜阶下梅，飘荡逐风□□，度帘拂罗幌，萦□□落梳台，乍随纤手去，还因插鬓来，客心屡看此，愁睂敛讵开。

　　｜王筠。和孔中丞雪里梅花｜水泉犹未动，庭树已先知，翻光同雪舞，落素混冰池，今春竞时发，犹是昔年枝，惟有长顦顇，对镜不能窥。

　　｜庾肩吾。同萧左丞咏摘梅花｜□□梅朝始发，庭雪晚初消，折花牵短树，幽丛入细条，垂冰溜玉手，含刺□□春腰，远道终难寄，馨香徒自饶。

　　｜周。庾信。咏梅花｜常年腊月半，已觉梅花阑，不信今春晚，俱来雪里看，树冻悬冰落，枝高出手寒，早知觅不见，真悔着衣单。

　　｜陈。阴铿。咏雪里梅｜春近寒虽转，梅舒雪尚飘，因风还共落，照日不俱销，叶开随足影，花多助重条，今来渐异昨，向晚判胜朝。

　　｜谢爕。早梅｜迎春故早发，独自不疑寒，畏落众花后，无人别意看。

　　｜徐陵。梅花｜对户一株梅，新花落故栽，燕拾还莲井，风吹上镜台，倡家怨思妾，楼上独裵徊，啼看竹叶锦，簪罢未能裁。

　　｜唐。柳宗元。早梅｜早梅发高树，□□映楚天碧，朔吹飘夜香，繁霜滋晓白，欲为万里赠，杳杳山水隔，寒英坐消落，何用慰远客。

　　｜宋。梅尧臣。读吴正仲重台梅花诗｜楚梅何多叶，缥蔕攒琼瑰，常惜岁景尽，每先春风开，龙沙雪为友，青女霜作媒，托根迩庙堂，结子助□□鼒，吴侯本吴人，笔力高崔嵬，但咏同姓木，予非梁栋材。

　　｜陆游。古梅｜梅花吐幽香，百卉皆可屏，一朝见古梅，梅亦堕凡境，重迭碧藓晕，夭矫苍虬枝，谁吸古磵水，养此尘外姿。

　　｜魏了翁。西郊访梅｜荒烟散牛羊，落日尙城市，天寒万木脱，岁晏羣动弭，西郊有孤芳，独唤春事起，幽光耿参月，清艳明野水，欲开未开时，似语不语意，或疑春较迟，的皪尚霜蕊，谁知春风心，浑在阿堵里，洞霄逍遥公，九陇花月使，领客居上头，蹇予亦婪尾，颇怀去年游，岁月如许驶，悠悠竟何成，总被物化使。

　　｜元。程巨夫。家园见梅有怀畴昔同僚诸君子因成廿六韵奉寄｜徃时姑射仙，夜堕江南村。江南富嘉植，梅花众中尊。九地閟玄凝，先天占春暄。的皪冰雪姿，不受风尘昬。孤清惬幽意，剩馥醒吟魂。爱之玩不斁，□契终无言。罗浮本幻境，前梦觉已谖。蹇蹄滞京华，倦翼栖淮垣。后先青云士，表里白玉温。我形自觉秽，交道久逾敦。贞节保松栢，芳心共兰荪。信知岁寒友，何异连枝昆。独贤天所矜，家山问鸡豚。归来适仲冬，平旦窥荒园。依依故人面，竟日对倾罇。清池疎蕊影，淡月新梢痕。泠然絶埃□□，恍若游昆仑。忽忆如花人，高谈霏露繁。眼中不可见，思纛风翩翻。颇惭标致似，远近殊托根。洪钧转严令，青皇□□新恩。坐看佳实长，适口塞众喧。徧遗实中仁，生意弥乾坤。平生识赏心，皎洁明朝暾。凌寒折一枝，殷勤寄王孙。又恐远莫致，作诗当重论。

　　｜马祖常。移梅｜植尔当庭隅，岂复资□□味，迁尔自谷中，岂复相妩媚，冽冽玄□候，众植各浮脆，高标自凌寒，孤尚独冠岁，么禽何处来，飞下双羽翠。
　　　幽屏逐鱼鸟，沈迹俦隐沦，所欣在林薮，嘉植日以亲，眷言江介品，纷葩号南珍，遇我好奇服，移根得良因，井井十亩园，菁茆荫涧滨，缟裳擢玉质，宜此空山春。

　　｜傅若金。题墨梅二首｜老树亚晴空，疎花带寒野，风流不自惜，澹泊从人写，岁晏孰能娱，空山少来者。
　　　孤花何婉娩，玉立含幽素，短短时出桥，疎疎或临路，生疑檐下月，半照墙西树。

　　｜黄清老。题竹外一枝梅花｜仙标何处来，一枝倚寒玉，晴□□见疎林，座上春可掬，山阴带残雪，水影兼远绿，珍重孤竹君，岁寒伴幽独。

　　｜七言古诗｜

　　｜增｜

　　｜陈。江总。梅花落｜腊月正月早惊春，众花未发梅花新，可怜芬芳临玉台，朝攀晚折还复开，长安少年多轻薄，两两常唱梅花落，满酌金巵催玉柱，落梅树下宜歌舞，金谷万株连绮甍。梅花密处藏娇莺，桃李佳人欲相照，摘叶牵花来并笑，杨柳条青楼上轻，梅花色白雪中明，横笛短箫凄复咽，谁知栢梁声不絶。

　　｜宋。苏轼。松风亭下梅花盛开｜春风岭上淮南村，昔年梅花曾断魂，岂知流落复相见，蛮风蜑雨愁黄昬，长条半落荔支浦，卧树独秀桄榔园，岂惟幽光留夜色，直恐冷艶排冬温，松风亭下荆棘里，两株玉蕊明朝暾，海南仙云娇堕砌，月下缟衣来扣门，酒醒梦觉起绕树，妙意有在终无言，先生独饮勿叹息，幸有落月窥清樽。

　　｜再用前韵｜罗浮山下梅花村，玉雪为骨冰为魂，纷纷初疑月挂树，耿耿独与参横昬，先生索居江海上，悄如病鹤栖荒园，天香国艶□□相顾，知我酒熟诗清温，蓬莱宫中花鸟使，绿衣倒挂扶桑暾，抱丛窥我方醉卧，故遣啄木先敲门，麻姑过君急洒扫，鸟能歌舞花能言，酒醒人散山寂寂，惟有落蕊粘空樽。

　　｜和秦太虚梅花｜西湖处士骨应槁，只有此诗君压倒，东坡先生心已灰，为爱君诗被花恼，多情立马待黄昏，残雪消迟月出早，江头千树春欲闇，竹外一枝斜更好，孤山山下醉眠处，点缀裙腰纷不扫，万里春随逐客来，十年花送佳人老，去年花开我已病，今年对花还草草，不如风雨卷春归，收拾余香还□□昊。

　　｜再和潜师｜花工未议苏羣槁，先向寒梅一倾倒，江南无雪春瘴生，为散冰花除热恼，风清月落无人见，洗妆自趁霜钟早，惟有飞来双白鹭，玉羽琼枝斗清好，吴山道人心似水，眼净尘空无可扫，故将妙语寄多情，横机欲试东坡老，东坡习气除未尽，时复长篇书小草，且撼长条餐落英，忍饥未忍穷呼昊。

　　｜沈与求。溪上见梅｜晴溪涨渌如阴苔，晴山插影相潆洄，画船迭鼓顺流下，波光浩荡征帆开，滩萦岸缭柁牙转，水石互激如奔雷，须臾已复过絶壁，归路渐近严陵台，山重溪复境弥迥，暗香忽自空中来，日斜正见丛棘外，炯炯疎片飘寒梅，槎牙一种独愁絶，含情不语明岩隈，凌波疑是水仙出，缟衣素质行徘徊，下窥深浅一笑粲，半使凡卉俱尘埃，山谷之儒已臞甚，龟膓鹤骨世所咍，相逢顿觉百忧释，不嫁春风谁与媒，舟行易远空回首，角声吹梦心悠哉。

　　｜唐庚。剑州道中见桃李盛开而梅花犹有存者｜桃花能红李能白，春深无处无颜色，不应尚有数枝梅，可是东君苦留客，向来开处当严冬，李花未白桃未红，即今已是丈人行，勿与年少争春风。

　　｜朱子。用东坡韵｜北风日日霾江村，归梦政尔劳营魂，忽闻梅蕊腊前破，楚客不爱兰佩昬，寻幽旧识此堂古，曳杖偶集仙家园，岚阴春物未全到，邂逅只有南枝温，冷光自照眼色界，雪艶未怯扶桑暾，遥知云台溪上路，玉树千里藏山门，自怜尘羁不得去，坐想佳处知难言，但对君诗慰岑寂，已似共倒花前樽。
　　　罗浮山下黄茅村，苏仙仙去余诗魂，梅花自入三迭曲，至今不受蛮烟昬，佳名一旦异凡木，絶艶千古高名园，□□怜冰质不自暖，虽有步障难为温，羞同桃李媚春色，敢与葵藿争朝暾，归来只有修竹伴，寂历自掩疎篱门，亦知真意还有在，未觉浩气终难言，一杯劝汝吾不浅，要汝共保山林樽。
　　　江梅欲破江南村，无人觧与招芳魂，朔云为断蜂蝶信，冻雨一洗烟尘昬，天怜絶艶世无匹，故遣寂寞依山园，自吹羌笛娱夜永，未要邹律回春温，连娟窥水堕残月，的皪泣露晞晨暾，海山清游记上界，衰病此日空柴门，相逢不敢话畴昔，能赋岂必皆成言，雕镌肝肾竟何益，况复制酒哦空樽。

　　｜次张彦辅赏梅韵｜朔风万里开云屏，清霜夜坠朝景晴，南枝浩荡正春色，冻蘂的皪含空明，花边偶对青铜镜，槁项不堪冰雪映，拥炉独坐只悲吟，振策出游舒远兴，暗香何处时一飘，行行复值最长条，倾头欲折渺谁赠，满意相思那得邀，极知异县淹行李，心赏未甘轻付□□，石雄赋罢不相闻，秀墅书来因举似，两翁句法争新奇，画出疎影沉寒漪，幽探自出尘境外，胜概未许儿曹知，祇今嚼蕊攀条处，他日重来记前度，风台月观悄无言，玉笛冰滩索同赋，嗟予衰懒倦将迎，过眼纷纷无复情，尚喜疎英窥水白，更怜落片点苔青，兴来乱插飞蓬首，拟向君家醉君酒，酒酣耳热莫狂歌，布鼓雷门须缩手。

　　｜杨万里。瓶中梅花长句｜幽人蚤作月满阶，月随幽人登船斋，推门欲开犹未开，猛香排门扑我怀，径从鼻孔上濯顶，拂拂吹尽发底埃，恍然堕我众香国，欲问何祥无处觅，□搜一室一物无，瓶里一枝梅的皪，平生为梅到断肠，何曾知渠有许香，夜来偶忘挂南□□，贮此幽馥万斛强，□□忆去年西湖上，锦屏下瞰千青嶂，谷深梅盛一万株，十顷雪波浮欲涨，是时雨后初开前，日光烘花香作烟，政如新火炷博山，蒸出沉水和龙涎，醉登絶顶撼疎影，掇叶餐花照氷井，蜀人老张同舍郎，唤作谪仙侬笑领，如今茅屋卧山村，更无载酒来叩门，一尊孤斟懒论文，犹有梅花是故人。

　　｜梅花下遇小雨｜偶来花下聊散策，落英满地珠为席，绕花百匝不忍归，生怕幽芳怨孤寂，仰头欲折一枝斜，自插白鬓明乌纱，傍人劝我不用许，道我满头都是花，初来也觉香破鼻，顷之无香亦无味，虚疑黄昬花欲睡，不知被花熏得醉，忽然细雨湿我头，雨落未落花先愁，三点两点亦不恶，未要打空花片休。

　　｜郡泊燕堂庭中梅花｜林中梅花如隐士，只多野气无尘气，庭中梅花如贵人，也无野气也无尘，不疎不密随宜了，旋落旋开无不好，珠帘遣风细为吹，画檐护霜寒更微，诗翁绕阶未得句，先送诗材与翁语，有酒如渑谁伴翁，玉雪对饮惟渠侬，翁欲还家即明发，更为梅兄留一月。

　　｜雨后晓起问讯梅花｜前日看梅风吹倒，昨日看梅雨沾帽，近梅一日或再来，远梅来年纔一到，夜来为梅愁雨声，挑灯起坐至天明，不知消息平安否，早来问讯还疾走，横枝雨后转清妍，玉容洗妆晨更鲜，絶似孤山半□□雪，不羡玉井十丈莲，十事八九不如意，人生巧堕天公计，簿书海底白人头，孤负江南风月秋，忆昔少年命同社，月里传觞梅影下，一片花飞落酒中，十分便罚琉璃钟，如今老病不饮酒，梅花也合怜衰翁。

　　｜雪夜寻梅｜去年看梅南溪北，月作主人梅作客，今年看梅荆溪西，玉为风骨雪为衣，腊前欲雪竟未雪，梅花不惯人间热，横枝憔悴涴晴埃，端令羞面不□□开，缟裙夜诉玉皇殿，乞得天花来作伴，三更滕六驾海神，先遣东风吹玉尘，梅仙晓沐银浦水，冰肤别放瑶林春，诗人莫作雪前看，雪后精神添一半。

　　｜金。李俊民。筹堂寻梅｜萧疎篱落谁家圃，寻芳信逐游□□去，眼前荆棘少人行，马蹄直到香来处，怕愁贪睡独开迟，瘦损春寒鹤膝枝，可是东君苦留客，斜风细雨不堪诗。

　　｜元。朱德润。登道山亭观梅用东坡韵｜道山亭下梅花村，坡仙作诗为招魂，明姿照人隔寒水，瘦影带月欺黄昬，先生颇厌郡斋冷，持书晚约窥山园，松风吹香清人骨，地炉烟消酒初温，孤标已出羣卉上，故遣雪意迷晴暾，和羹结子时较晚，先传春色来衡门，天寒谷幽翠袖薄，岂知青鸟能传言，明晨看花重有约，呼童扫石罗清樽。

　　｜刘诜。竹外梅梢｜谁家修篁千万竿，短墙流水朱阑干，孤芳托根得春早，一枝斜出行路看，遥拟青林炯初霁，一点两点雪未残，小□□月落霜角动，谁与伴此空山寒。

　　｜王冕。题月下梅花｜平生爱梅颇成癖，踏雪行穿一双屐，六花散漫飞满空，千里万里同一色，冲寒不畏朔风吹，乘兴来此江之湄，繁花满树梅欲放，彷佛罗浮曾见时，南枝横斜北枝好，北枝看过南枝老，中有一枝致奇絶，万蕊千葩弄天巧，老夫见此喜欲颠，载酒大酌梅花仙，仙人怪我来何晚，一别已是三千年，醉来仰面卧深雪，梦扶飞琼上天阙，酒醒起视夜何其，饥乌啼残半江月。

　　｜题墨梅图｜朔风吹寒冰作垒，梅花枝上春如海，清香散作天下春，草木无名藉光彩，长林大谷月色新，枝南枝北清无尘，广平心事谁与论，徒以铁石磨乾坤，岁晚燕山云渺渺，居庸古北无人到，白草黄沙羊马羣，琼楼玉殿烟花绕，凡桃俗李争芬芳，只有老梅心自常，贞姿灿灿眩冰玉，正色凛凛欺风霜，转身西泠隔烟雾，欲问逋仙杳无所，夜深湖上酒船归，长啸一声双鹤舞。

　　｜梅花二首｜江南十月天雨霜，人间草木不敢芳，独有溪头老梅树，面皮如铁生光芒，朔风吹寒珠蕾裂，千花万花开白雪，髣髴蓬莱羣玉妃，夜深下踏瑶台月，银铛泠泠动清韵，海烟不隔罗浮信，相逄共说岁寒盟，笑我飘流霜满鬓，君家秋露白满缸，放怀饮我千百觞，兴酣脱帽恣盘薄，拍手大呌梅花王，五更□□前博山冷，么凤飞鸣酒初醒，起来笑抱石大人，门外白云三万顷。
　　　昔年曾踏西湖路，巢居阁上春无数，雪晴月白最精神，玛瑙坡前第三树，虬枝屈铁交碧苔，疎花□迸珍珠胎，初拟羣仙下寥廓，琼珰玉佩行瑶台，又疑幽人在空谷，满面清霜鬓华绿，迎风冷笑桃杏花，红紫纷纷太麤俗，今年来看秦淮水，路隔西湖一千里，草堂上是白云窝，夜半松风唤予起，青山隔世无游尘，云根粉壁光如银，长啸一声月入户，孤山处士来相亲，江南梅花自有主，休问当年何水部，山僧对我默无语，栢子无风堕青雨。

　　｜明。沈周。竹堂寺探梅｜竹堂梅花一千树，晴雪塞门无入处，秋官黄门两诗客，珂马西来为花驻，老翁携酒亦偶同，花不留人人自住，满身毛骨沁冰影，嚼蕊含香各搜句，酒酣涂纸作横斜，笔下珠花湿春露，只愁此纸卷春去，明日重来花在地。

　　｜原｜

　　｜王世贞。梅花｜瑶台仙姝畏桃妬，化作君庭双玉树，大庾万条看更俗，陇头一阕吹不堕，张果齯齿如编银，要与此树争丰神，飞觞三雅媚残月，握笔词组开新春，有子移根奉温室，皎皎冰姿射霜日，莫言子作书生酸，要与君王调□□实。

　　｜于若瀛。题画梅花｜钱君手出画梅卷，零风点雪寒芳敛，老干横生色如□，空山月抹孤根远，古今谁得傅梅神，开卷琼英寒逼人，漫夸范致能为谱，长老华光差得真，一幅一枝不为少，逐毫乱落夺天巧，影灭香消破碧虚，含飙出雾何缥缈， 逋翁湖山诗思清，扬州东阁最含情，瘦花数点应难谢，不受江南笛里声。

　　御定佩文斋广群芳谱卷二十二
　　●御定佩文斋广羣芳谱卷三十五

　　　花谱

　　○海棠一

　　｜增｜

　　｜沈立。海棠记｜海棠，根色黄而盘劲，木坚而多节，外白而中赤，其枝柔密而条畅，其叶缥绿色，小者浅紫色，其香清酷，不兰不麝。

　　｜原｜海棠有四种，皆木本，贴梗海棠，丛生，单叶，枝作花磬口深红，无香，不结子，新正即开，亦有四季花者，花五出，初极红，如臙脂点点然，及开则渐成缬晕，至落则若宿妆残粉矣。垂丝海棠，树生柔枝长蒂，花色浅红，葢由樱桃接之而成，故花梗细长似樱桃，其瓣丛密而色娇媚，重英向下有若小莲。西府海棠，枝梗畧坚，花色稍红。木瓜海棠，生子如木瓜，可食。海棠盛于蜀，而秦中次之，其株翛然出尘，俯视众芳，有超羣絶类之势，而其花甚丰，其叶甚茂，其枝甚柔，望之绰约如处女，非若他花冶容不正者比，葢色之美者惟海棠，视之如浅绛，外英英数点如深臙脂，此诗家所以难为状也，以其有色无香，故唐相贾耽着花谱，以为花中神仙，花木录曰，南海海棠，枝多屈曲有刺，如杜梨，花繁盛，开稍早，四季花，灌生，花红如臙脂，无大木，即贴梗，又祝家桃，花同西府，□□微坚琐碎，录曰，一种黄者，木性，类海棠，青叶微圆而色深光滑不相类，花半开鹅黄色，盛开渐浅红矣，叶间或三或五蕊，如金粟，须如紫丝，实如梨，大如樱桃，至秋熟，可食，其味甘而微酸。

　　｜增｜

　　｜本草｜李时珍曰，饮膳正要果类有海红，不知出处，此即海棠梨之实也，状如木瓜而小，二月开红花，实至八月乃熟，郑樵通志云，海棠子名海红，即尔雅赤棠也。

　　｜汇考｜

　　｜增｜

　　｜平泉草木记｜凡花木以海为名者，悉从海外来，如海棠之类是也。

　　｜原｜

　　｜王禹偁诗话｜石崇见海棠叹曰，汝若能香，当以金屋贮汝。

　　｜增｜

　　｜东坡杂记｜海棠似绢花。

　　｜原｜

　　｜复斋漫录｜仁宗朝张冕学士赋蜀中海棠诗，沈立取以载海棠记中云，山木瓜开千颗颗，水林檎发一攒攒，注云，大约木瓜、林檎初开皆与海棠相类，若冕言则江西人正谓棠梨花耳，惟紫绵色者谓之海棠，似木瓜、林檎六出者，非真海棠也，晏元献云，已定复摇春水色，似红如白海棠花，亦与张冕同意。

　　｜绀珠集｜徐俭乐道，隐于药肆中，家植海棠，结巢其上，引客登木而饮。

　　｜冷斋夜话｜少游在黄州，饮于海棠桥老书生家，海棠丛开，少游醉卧宿于此，明日题其柱曰，唤起一声人悄，衾暖梦寒窓晓，瘴雨过，海棠开，春色又添多少，社瓮酿成微笑，半破癯瓢共□□，觉健倒，急投床，醉乡广大人间小，东坡甚爱之。
　　　范石湖每岁移家泛湖赏海棠。

　　｜阅耕余录｜宋淳熙间，秦中有双株海棠，其高数丈，翛然在众花之上，与江淮所产絶不类，荆南官舍亦有两株，略如之，姿艶柔婉，丰富之极。
　　　昌州海棠独香，其木合抱，每树或二十余叶，号海棠香国，太守于郡前建香霏阁，每至花时，延客赋赏。
　　　蜀嘉定州海棠有香，独异他处。

　　｜增｜

　　｜古今诗话｜东坡谪黄州，居于定惠院之东，杂花满山，而独海棠一株，土人不知贵，东坡为作长篇，平生喜为人写，人间刻石者，自有五六本，云，吾平生最得意诗也。

　　｜石林诗话｜韩持国虽刚果特立，风节凛然，而情致风流絶出时辈，许昌崔象之侍郎旧第，今为杜君章所有，厅后小亭仅丈余，旧有海棠二株，持国每花开辄载酒日饮其下，竟谢而去，岁以为常，至今故老犹能言之，余尝于小亭柱间得公二絶句，其一云，濯锦江头千万枝，当年未解惜芳菲，而今得向君家见，不怕春寒雨湿衣，尙可想见当时气味，韩忠宪尝帅蜀，持国兄弟皆侍行，尙少，故前二句云尔，其二云，长条无风亦自动，柔艶着雨更相宜，漫其后句，曾存之家池岛上亦有海棠十余株，余为守时，岁亦与王幼安诸人席地屡饮，然此公胜处不能继也。

　　｜陈思。海棠谱｜闽中曹宇修贡堂下海棠极盛，三面共二十四丛，长条修干，顷所未见，每春着花真锦绣叚，其间有如紫绵揉色者，亦有不如此者，葢其种类不同，不可一概论也，至其花落，则皆若宿妆淡粉矣，余三春对此观之，至熟大率富沙多，此官舍人家徃徃皆种之，并是帚子海棠，正与蜀中者相类，斯可贵耳，今江浙间别有一种，柔枝长蒂，颜色浅红，垂英向下如日蔫者，谓之垂丝海棠，全与此不相类，葢强名耳。

　　｜金城记｜黎举尝曰，欲以梅聘海棠，但恨时不同耳。

　　｜牡丹荣辱志｜重叶海棠曰花命妇。

　　｜花经｜海棠六品四命。垂丝海棠三品七命。

　　｜词话｜曾觌取友于十花，海棠名友也。

　　｜三柳轩杂识｜海棠为蜀客。

　　｜原｜

　　｜学圃余疏｜海棠品类甚多，曰垂丝，曰西府，曰棠棃，曰木瓜，曰贴梗，就中西府最佳，而西府之名紫绵者尤佳，以其色重而瓣多也，此花特盛于南都，余所见徐氏西园，树皆参天，花时至，不见叶，西园木瓜尤异，定是土产所宜耳，垂丝以樱桃木接，开久，甚可厌，苐最先，花与玉兰同时，植之傍，掩映不可废也，贴梗，草本，郡城中种之，极高大，当访求种法，以备一种，紫绵，宋苕溪渔隐丛话备载之。

　　｜增｜

　　｜滇中记｜垂丝海棠，高数丈，每当春时鲜媚殊常，真人间尤物，自大理至永昌沿山歴涧徃徃而是。

　　｜瓶史｜浴海棠宜韵致客。　海棠以苹婆、林檎、丁香为婢。

　　｜原｜

　　｜花木考｜钱塘县旧有吴越时罗江东隐手植海棠一本，王黄州元之尝题诗云，江东遗迹在钱塘，手植庭花满院香，若使当年居显位，海棠今日是甘棠，观此，杭州海棠亦香，不独昌州然也。

　　｜增｜

　　｜徐渭游纪｜春日与友人携觞俎，探禹穴，就十峰山，人马丈饮于小园，林卉云繁，索得海棠秧二本，穿篱过别畦，又掘竹母数根而去，因纪一诗云，春来携酒醉春萝，乞得春花一两窠，不若取将松竹去，成阴留待主人过。

　　｜燕都游览志｜回龙观旧多海棠，旁有六角亭，每岁花发时，上临幸焉。

　　｜两堤桃柳议｜望湖亭前有西府海棠一株，所谓汉宫三千，赵姊第一，良非虚语。

　　｜饶州志｜蜀锦亭在府治庆朔堂右，宋范仲淹植海棠二株，其后邹柯筑亭，题曰蜀锦，王十朋诗，亭废名犹在，春来花自芳，犹余蜀中锦，爱惜比甘棠。

　　｜南寜府志｜海棠桥在横州西，桥南北皆植海棠，有书生祝姓者居此，宋秦观尝醉宿其家。

　　｜顺庆府志｜海棠川在西充县，环绕县治，上多海棠，因名。

　　｜黎州志｜海棠池在城西北五里，环池皆植海棠，为郡守宾僚游宴之地。

　　｜保寜府志｜海棠溪在府治南，因上多海棠，故名。

　　｜原｜

　　｜叙州府志｜长寜县有海棠洞，昔郡人王氏环植海棠，每春时，郡守宴寮友于其下。

　　｜嘉定州志｜海棠山在州西，山多海棠，为郡守宴赏之地。

　　｜集藻｜

　　｜序｜

　　｜增｜

　　｜宋。沈立。海棠记序｜蜀花称美者，有海棠焉，然记牒多所不录，葢恐近代有之，尝闻真宗皇帝御制后苑杂花十题，以海棠为首章，赐近臣唱和，则知海棠足与牡丹抗衡，而可独步于西州矣，因搜择前志，惟唐相贾元靖耽着百花谱，以海棠为花中神仙，诚不虚美耳，近世名儒巨贤发于歌咏，清辞丽句徃徃而得，立庆歴中为县洪雅，春多暇日，地富海棠，幸得为东道主，惜其繁艶，为一隅之滞卉，为作海棠记，叙其大概及编次诸公诗句于右，复率芜拙作五言百韵诗一章，四韵诗一章，附于卷末，好事者幸无诮焉。

　　｜陈思。海棠谱序｜世之花卉种类不一，或以色而艶，或以香而妍，是皆锺天地之秀，为人所钦羡也，梅花占于春前，牡丹殿于春后，骚人墨客特注意焉，独海棠一种，丰姿艶质固不在二花下，自杜陵入蜀，絶吟于是花，世因以此薄之，其后都官郑谷已为举似，本朝列圣品题，云章奎画，烜耀千古，此花始得显闻于时，盛传于世矣，今采取诸家杂录及彚次唐以来诸人诗句，以为一编目，曰海棠谱，虽纂集未能详尽，聊预诸谱之列云，开庆改元长至日叙。

　　｜明。宋濂。春日看海棠花诗序｜春气和煦，海棠名花竞放，浦阳郑太常仲开宴觞客于众芳园，时日已西没，乃列烛花枝上，花既娟好，而烛光映之愈致其妍，于是众咸悦，衔杯咏诗，亹亹不自休，酒半酣，金华宋濂乃扬言曰，李格非书洛阳名园记，谓园圃之兴废为天下盛衰之候，今者衣冠雍容，酬倡于俎豆间，花虽不解言，亦散影婆娑，若相与为娱乐者，不知何自而致之，亦曰，圣天子在上，廓清四海，化呻吟为讴歌，所以有斯乐耳，帝力所被如天开日明，万物煕煕皆有春意，世道之盛兆见于此，苟不能诗则止能则乌可已也，虽然经有之，无已太康，职思其居，吾侪今夕无乃过于太康矣乎，宜知好乐之无荒，而为良士之瞿瞿可也，所赋诗自太常君而下凡三十人，其三则宾客，余皆其昆弟子姓云。

　　｜赞｜

　　｜增｜

　　｜宋。宋祁。重叶海棠赞｜修柯柔蔓，浓浅繁总，盛则重蘤，不常厥种。

　　｜五言古诗｜

　　｜增｜

　　｜宋。欧阳修。折海棠戏赠圣俞二首｜摇摇墙头花，笑笑弄颜色，荒凉众草间，露此红的皪，草木本无情，及时如自得，青春不可恃，白日忽已昃，绕之重吟哦，归坐成叹息，人生浪自苦，得酒且开释，不见宛陵翁，作诗头早白。
　　　摇摇墙头花，艶艶争青娥，朝见开尚少，暮看繁已多，不惜花开繁，所惜时节过，昨日枝上红，今日随流波，物理固如此，古来知奈何，达人但饮酒，壮士徒悲歌。

　　｜梅尧臣。依韵答永叔海棠二首｜摇摇墙头花，蒨蒨有好色，高枝笑粲粲，低枝明皪皪，但与风相撩，不与风相得，风吹莫苦急，游子叹日昃，彭祖与颜回，相去犹瞬息，每观形影篇，曷在神所释，不可废我吟，毕竟焉免白。
　　　摇摇墙头花，一一如舞蛾，春风买艶逸，艶逸此何多，不为游蜂挠，即为狂蝶过，日光苦给给，鲁叟白波波，人生若朝菌，不饮奈老何，杨雄寂寞居，岂若阮生歌。

　　｜刘子翚 。海棠洲｜煌煌海棠洲，锦树临清湾，常恨湾头风，吹花走潺湲，潺湲去不息，花亦无由还。

　　｜朱子。山馆观海棠｜景暄林气深，雨罢寒塘绿，置酒此佳晨，寻幽慕前躅，芳树丽烟华，紫锦散清馥，当由怀别恨，寂寞向空谷。

　　｜陆游。张园观海棠｜朝阳照城楼，春容极明媚，走马蜀锦园，名花动人意，严妆汉宫晓，一笑初破睡，定知夜宴欢，酒入妖骨醉，低鬟羞不语，困顿娇欲闭，虽艶无俗姿，太息真富贵，结束吾方归，此别知几岁，黄昏廉纤雨，千点裛红泪。

　　｜海棠｜今日春已半，风雨停出游，瓶中海棠花，数酌相献酬，尚想锦官城，花时乐事稠，金鞭过南市，红烛宴西楼，千林夸盛丽，一枝赏纤柔，狂吟恨未工，酩酊醉不休，那知茅檐底，白发见花愁，花亦如病姝，掩抑向客羞，尤物终动人，要非桃杏俦，东风万里恨，浩荡不可收。

　　｜金。元好问。海棠｜妍花红粉妆，意态工媚妩，窈窕春风前，霞衣欲轻举，金盘渺华屋，国艶徒自许，依依如有意，脉脉不得语，诗人太冷落，愁絶残春雨。

　　｜元。郝经。仪真馆后园海棠两花于秋因为小酌赋诗｜二年海棠秋，幽妍对寥索，霜后辄着花，枯株吐纤弱，化工为诗人，故令造物错，木落出奇芬，风度亦不恶，尖黄簇短叶，腻翠光欲铄，蹙缩苞红粟，殷浓入深萼，稀踈生意怯，静丽尤绰约，飞丝照青虫，蟏蛸共连络，深闺养春娇，霜华满珠箔，赖得西风轻，微熏小阴作，盈盈出宫妆，新寒翠绡薄，空庭自颜色，含恨谁附着，息入楚无言，意婉心不乐，琵琶怨昭阳，所遇非所托，独有未归人，相看慰孤酌，□□似海南时，坡仙政漂泊，有酒仍有花，世事且高阁，后时亦何迟，适遇今犹昨，香雾沾新橙，倾酒两螯嚼，银烛更高烧，秋花易零落。

　　｜七言古诗｜

　　｜原｜

　　｜宋。苏轼。寓居定惠院之东杂花满山有海棠一株土人不知贵也｜江城地瘴蕃草木，只有名花苦幽独，嫣然一笑竹篱间，桃李满山总粗俗，也知造物有深意，故遣佳人在空谷，自然富贵出天姿，不待金盘荐华屋，朱唇得酒晕生脸，翠袖卷纱红映肉，林深雾暗晓光迟，日暖风轻春睡足，雨中有泪亦凄怆，月下无人更清淑，先生食饱无一事，散步逍遥自扪腹，不问人家与僧舍，挂杖敲门看修竹，忽逢絶艶照衰朽，叹息无言揩病目，陋邦何处得此花，无乃好事移西蜀，寸根千里不易到，衔子飞来定鸿鹄，天涯流落俱可念，为饮一樽歌此曲，明朝酒醒还独来，雪落纷纷那忍触。

　　｜增｜

　　｜赵次公。和东坡定惠院海棠｜化工妙手开羣木，酷向海棠私意独，殊姿艶艶杂花里，端觉神仙在流俗，睡起臙脂懒未匀，天然腻理还丰肉，繁华增丽态度远，婀娜含娇风韵足，岂惟婉娈彤管姝，真同窈窕关雎淑，未能奔徃白玉楼，要当贮以黄金屋，顾虽风暖欲黄昏，脉脉难禁倚修竹，可怜俗眼不知贵，空把容光照山谷，此花本出西南地，李杜无诗恨遗蜀，高才没世孰雕龙，后辈补亡难刻鹄，貂裘季子客齐安，相逢忽慰羁人目，当年甫白君可继，为花重赋阳春曲，把酒因浇礨磈胸，搜句辄倾空洞腹，多情恐作深云收，儿童莫信来轻触。

　　｜原｜

　　｜陆游。海棠歌｜我初入蜀鬓未霜，南充樊亭看海棠，当时已谓目未睹，岂知更有碧鸡坊，碧鸡海棠天下絶，枝枝似染猩猩血，蜀姬艶妆肯让人，花前顿觉无颜色，扁舟东下八千里，桃李真成奴仆尔，若使海棠根可移，扬州芍药应羞死，风雨春残杜鹃哭，夜夜寒衾梦还蜀，何从乞得不死方，更看千年未为足。

　　｜增｜

　　｜陆游。二月十六日赏海棠｜常年春半花事竟，今年春半花始盛，放翁不减少年狂，走马直与飞蝶竞，妍华有露洗愈明，纤弱无风摇不定，莫放飘零作红雨，剩看倩笑临妆镜，溪梅枯槁堕岩谷，山杏轻浮真妾媵，欲夸絶艶不胜说，纵欠浓香何足病，华橙银烛摇花光，翠杓金船豪酒兴，夜阑感事独凄然，繁枝空折堪谁赠。

　　｜张园海棠｜洛阳春信久不通，姚魏开落尘沙中，扬州千叶昔曾见，已叹造化无余功，西来始见海棠盛，成都第一推燕宫，池台扫除凡木尽，天地眩转花光红，庆云堕空不飞去，时有绛雪萦微风，蜂蝶成团出无路，我亦狂走迷西东，此园低树犹三丈，锦绣□□在青天上，不须更着刀尺裁，乞与齐奴开步障。

　　｜锦亭｜天公为我齿颊计，遣饫黄柑与丹荔，又怜狂眼老更狂，令看广陵芍药蜀海棠，周行万里逐所乐，天公于我元不薄，贵人不出长安城，宝带华缨真汝缚，乐哉今从石湖公，大度不计聋丞聋，夜宴新亭海棠底，红云倒吸玻璃锺，琵琶弦繁腰鼓急，盘凤舞衫香雾湿，春醪凸盏烛光摇，素月中天花影立，游人如云环玉帐，诗未落纸先传唱，此邦句律方一新，凤阁舍人今有样。

　　｜驿舍见屏风画海棠有感｜厌烦只欲长面壁，此心安得顽如石，杜门复出叹习气，止酒还开惭定力，成都二月海棠开，锦绣裹成迷巷陌，燕宫最盛号花海，霸国雄豪有遗迹，猩红鹦绿极天巧，迭萼重跗眩朝日，繁华一梦忽吹散，闭眼细思犹历历，忧乐相寻岂易知，故人应记醉中诗，夜阑风雨嘉州驿，愁向屏风见折枝。

　　｜杨万里。海棠｜帝城二三月，海棠可万株，向来青女轻滕六，戏与一撼即日枯，东皇夜遣司花女，手挼红蓝滴青露，染成片片净练酥，乱点稍稍酣日树，蓬莱仙人约老翁，寄笺招唤陆龟蒙，为花一醉夜不息，就中一事最奇特，海棠两岸绣帷裳，是间横着双胡床，龟蒙踞床忽倒卧，乌纱自落非风堕，花吹满面雪霏霏，起来索笔手如飞，卧去起来都是韵，是醉是醒君莫问，好个海棠花下醉卧图，如今画手谁姓吴。

　　｜薛季宣。香海棠诗并序｜旧说海棠无香，惟昌州海棠有香，验之蜀道，信然，以为不易之论，药圃有棠三本，其花亦香，乃知非蜀棠独香，香棠自有种耳。
　　世间原有无穷恨，海外棠花宫锦烂，烧炙东风春未半，浓妆独立情撩乱，博山炉冷沉烟断，记语洛妃池侧畔，袿衣透湿飘香汗，舞罢霓裳高烛看，吴苑散花滩彼岸，亦有当初旧游观，棠棃古径霞光灿，蔷薇露冷衣新盥，卷袖臙脂红入腕，喷人兰芷芳都贯，天然种性真奇玩，岭海诚知煎可□，拟撷桑柯燃炽炭，裛取缃巾永传玩，他年留得重公案。

　　｜原｜

　　｜潘从哲。海棠｜江皋春早饶花木，花品神仙此称独，当年坡老一题诗，到今标格超凡俗，我来黄州亦再闰，五见此花灿东谷，孤根自结白莲社，媚姿不贮黄金屋，日华浓艶澹生唇，雾縠繁红微映肉，宛如初浴出华清，讵是朝酣睡未足，有时着雨更妖□□，无力胜风转娇淑，我欲题诗和坡老，抽思未得还扪腹，把酒徘徊倚啸台，行吟绕徧西池竹，苦无藻丽发巧心，数傍花枝舒拙目，问花何以拟甘棠，缘同太守来西蜀，花容诗句总絶世，高风渺渺翔鸿鹄，岁岁年年花自开，游人几和阳春曲，悠悠不尽古人情，啼莺语燕纷相触。

　　｜增｜

　　｜元。陈樵。海棠｜东风吹堕缃云影，别院春迟宫漏永，绣帷宝带绾流蘓，梦入瑶台呼不醒，荧荧银烛花蕊多，城头乌啼奈晓何。

　　｜刘诜。赋欧园海棠和罗起初｜蜀州海棠锦成畦，昌州海棠芳气菲，名花自古恨不见，东风吹在西家西，美人压酒红珠落，半笑新晴半含萼，玉肤柔薄绛袖寒，妆泪轻盈脂脸怍，太真姣睡金屋春，绿珠夜燕宫蜡薪，一时羣花尽妾媵，娉娉袅袅真仙人，雨余繁枝深绿凈，好及佳时入觞咏，花容相对易新故，人事无情有衰盛，我昔曾同花下欢，宝钗插映鸦发盘，只今便能日日为花醉，欲挽朱颜应已难。

　　｜袁士元。海棠｜主人爱花如爱珠，春风庭院如画图，搴衣曲径步花影，翩翩夜月飞长裾，海棠睡起春正美，花貌参差玉相似，主人吟赏夜不眠，直欲题诗压蘓子。

　　｜明。杨基。西省海棠并序｜山西陈则威以晋无梅花，以管勾职初来江西，即求识之，省左掖东槛有海棠一小株，则威尤钟爱之，日数至花下，风雨昬暮弗忍去也，尝索余赋诗，余时迫于案牍，不暇，舟行湘中，棃、杏、桃、李每得厌观，独无海棠，因赋诗以补其阙。
　　山西公子虬髯客，到处寻梅认香白，春风省掖海棠开，暂去还来抛不得，嗟我有癖常自笑，不意逢君同此癖，晓窓云暖风日妍，数朶娉婷春半拆，睡损红绡腻有痕，舞酣金殿娇无力，银灯不如微月照，珠帘更着疎烟隔，飞燕轻盈富贵姿，玉环态度神仙格，此日凝妆青琐外，当时擅宠沉香北，繁开似妬却冥冥，半吐欲言终默默，岂惟人爱亦自爱，不独春惜当谁惜，细雨重阴也看来，莫对空枝漫相忆。

　　｜邀方员外看花｜金昌亭西万株花，臙脂玉雪争纷拏，春风携酒看花去，骑马径到山人家，花深树密无径入，下马徘徊映花立，紫萼风微翠袖香，红丝露重乌巾湿，别来几负看花期，客到匆匆见一枝，白下桥边寒食后，广陵城外绿阴时，今年花最逢春早，凖拟清樽对花倒，人意方邀酒伴来，花枝已向东风老，花虽渐老仍堪折，犹胜纷纷满溪雪，且共芙蓉帐里人，坐看海棠枝上月。

　　｜五言律诗｜

　　｜增｜

　　｜唐。顾非熊。斜谷邮亭玩海棠花｜忽识海棠花，令人只叹嗟，艶繁惟共笑，香近试堪夸，驻骑忘山险，持杯任日斜，何川是多处，应绕羽人家。

　　｜温庭筠。题磁岭海棠花｜幽态竟谁赏，岁华空与期，川回香尽处，泉照艶浓时，蜀彩澹摇曳，吴妆低怨思，王孙又谁恨，惆怅下山迟。

　　｜宋。真宗。海棠诗二首｜春律行将半，繁枝忽竞芳，霏霏含宿雾，灼灼艶朝阳，戏蝶栖轻蕊，游蜂逐远香，物华留赋咏，非独务雕章。
　　　翠萼凌晨绽，清香逐处飘，高低临曲槛，红白间纤条，润比攒温玉，繁如簇绛绡，尽堪图画取，名笔在僧繇。

　　｜郭震。海棠｜西蜀传芳日，东君着意时，鲜葩猩荐血，紫萼蜡融脂，绛阙疑流落，琼栏合护持，无诗杜工部，今有省郎知。

　　｜刘筠。奉和真宗御制后苑海棠｜迟景烘初绽，鲜风惜未飘，蝶魂迷密径，莺语近新条，芳蕙熏宫锦，丹浆晕海绡，维时奉宸唱，赓奉愧咎繇。

　　｜晏殊。奉和真宗御制后苑海棠｜太液波才绿，灵和絮未飘，霞文光启旦，珠琲密封条，积润涵仙露，浓阴夺海绡，九阳资造化，天意属乔繇。

　　｜海棠｜香霭何惊目，鲜妍欲荡魂，向人无限思，当昼不胜繁，浩露晴方浥，游蜂暖更喧，只应春有意，留赠子山园。

　　｜和枢密侍郎因看海棠忆禁苑此花最盛｜青琐曾留□□，珍丛宛未移，幸分霖雨润，犹见艶阳姿，□帻来朱槛，攀条忆绛蕤，能令人爱树，不独召南诗。

　　｜梅尧臣。海棠二首｜江燕入朱阁，海棠繁锦条，醉生燕玉颊，瘦聚楚宫腰，曾不分香去，尤宜着意描，谁能共吹笛，树下想前朝。
　　　要识吴同蜀，须看线海棠，臙脂色欲滴，紫蜡蒂何长，夜雨偏宜着，春风一任狂，当时杜子美，吟徧独相忘。

　　｜朱子。山馆观海棠｜春草池塘绿，忽惊花屿红，乱英深浅色，芳气有无中，置酒宾朋集，披襟赏咏同，若非摹写得，应逐彩云空。

　　｜沈立。海棠｜占断香与色，蜀花徒自开，园林无即俗，蜂蝶落仍来，青帝若为意，东风无限才，古今吟不尽，百韵愧空裁。

　　｜谢翱。雨中海棠｜风吹帘网动，对尔惜芳菲，蜀雨何人在，吴宫祇燕归，烛消春粉尽，泪湿野香微，抱蘤残青子，鸟衔随处飞。

　　｜原｜

　　｜明。张祥鸢。海棠｜好鸟啼春昼，晴云护草堂，日高忘盥栉，天暖减衣裳，洗砚抄花谱，钩帘看海棠，阑干闲徒倚，巢燕落泥香。

　　｜薛蕙。海棠画扇｜西蜀繁花树，春深乱蕊红，还怜彩扇上，宛似锦城中，影转团团月，香含细细风，江淹才力减，赋尔若为工。

　　｜王叔承。雨中看垂丝海棠｜江花低拂座，窈窕雨中枝，湿翠浓芳树，娇红袅碧丝，骊山清祓处，越水浣纱时，可奈风前态，逢春映酒巵。

　　｜七言律诗｜

　　｜增｜

　　｜唐。李绅。海棠｜海边佳树生奇彩，知是仙山取得栽，琼蕊籍中闻阆苑，紫芝图上见蓬莱，浅深芳萼通宵换，委积红英报晚开，寄语春园百花道，莫争颜色泛金杯。

　　｜薛能。海棠｜四海应无蜀海棠，一时开处一城香，晴来使府低临槛，雨后人家散出墙，闲地细飘浮净藓，短亭深绽隔垂杨，从来看尽诗谁苦，不及欢游与画将。

　　｜原｜

　　｜郑谷。海棠｜春风用意匀颜色，消得携觞与赋诗，浓丽最宜新着雨，娇娆全在欲开时，莫愁粉黛临窓懒，梁广丹青点笔迟，朝醉暮吟看不足，羡他蝴蝶宿深枝。

　　｜增｜

　　｜郑谷。擢第后入蜀经罗利路见海棠盛开偶题｜上国休夸红杏艶，沉溪自照绿苔矶，一枝低带流莺睡，数片狂和舞蝶飞，堪恨路长移不得，可无人与画将归，手中已有新春桂，多谢□□香更入衣。

　　｜刘兼。海棠花｜淡淡微红色不深，依依偏得似春心，□□轻虢国颦歌黛，露重长门敛泪襟，低傍绣帘人易折，密藏香蕊蝶难寻，良宵更有多情处，月下芬芳伴醉吟。

　　｜宋。太宗。海棠｜每至春园独有名，天然与染半红深，芳菲占得歌台地，妖艶谁怜向日临，莫道无情闲笑脸，任从折戴上冠簮，偏宜雨后看颜色，几处金杯为尔斟。

　　｜晏殊。海棠｜轻盈千结乱樱丛，占得年芳近碧栊，逐处间匀高下萼，几番分破浅深红，烟晴始觉香樱绽，日极犹疑蜡蒂融，数夕朱栏未飘落，再三珍重石尤风。

　　｜宋祁。和晏尚书海棠｜媚柯攒仄倚春晖，封殖宁同北枳移，台岭分霞争抱萼，蜀宫裁锦斗缠枝，不忧轻露蒙时润，正恨炎风猎处危，把酒凭栏堪并赏，莫容私恨为披离。

　　｜邵雍。游海棠西山示赵彦成｜东风吹雨过溪门，白白朱朱乱远村，滩石已无回棹势，□枫犹出系船痕，时平不厌江山僻，客好惟知笑语温，莫上南岗看春色，海棠花下却销魂。

　　｜范镇。海棠｜不知真宰是谁专，生得韶光此树偏，吟笔偶遗工部意，赋辞今职翰林权，风翻翠暮晨香入，霞照危墙夕影连，移植上园如得地，芳名应在紫薇先。

　　｜石扬休。海棠｜花工裁翦用功专，濯锦江头价最偏，酷爱几思凭画手，难题浑觉挫诗权，艶凝绛缬深深染，树认红绡密密连，因想当年武平一，枝枝眷赐侍臣先。

　　｜咏海棠｜开尽夭桃落尽棃，浅荂深萼照华池，都缘西蜀盘根远，岂是东君属意迟，□□惨别容曛宿酒，露凝啼脸失臙脂，须知贾相风流甚，曾许神仙品格奇。

　　｜李定。海棠｜青帝行春信自专，精心知向海棠偏，不沾工部风骚力，犹占勾芒造化权，倚槛半开红朶密，遶池初应翠枝连，谁人与□裁琼苑，看与花王斗后先。

　　｜和石著作海棠｜轻红如杏素遮棃，直似佳人照碧池，已是化工教艶絶，莫嫌青帝与开迟，□□滋绰约明双脸，雨借妖饶入四肢，西蜀有名须得地，琼林高压百花奇。

　　｜郭稹。海棠｜朱栏明媚照横塘，芳树交加枕短墙，传得东君深意态，染成西蜀好风光，破红枝上仍施粉，繁翠阴中旋扑香，应为无诗怨工部，至今含露作啼妆。

　　｜程琳。海棠｜海外移根灼灼奇，风情间丽比应稀，晶荧宝萼排珠琲，旖旎芳丛簇绣帷，繁极只愁随暮雨，飘多何计驻春晖，浣花溪上年年意，露湿□□霞拂客衣。

　　｜高觌。海棠次韵｜锦里花中色最奇，妖娆天赋本来稀，绮霞忽照迷红障，縠露轻笼设翠帷，繁朶有情装媚景，纤枝无力带残晖，好将绣向罗裙上，永作香闺楚楚衣。

　　｜范纯仁。西园海棠｜丹葩翠叶竞妖浓，蜂蝶翻翻弄暖风，濯雨正疑宫锦烂，媚晴先夺晓霞红，芬菲剑外从来胜，欢赏天涯为尔同，却想乡关足尘土，只应能见画图中。

　　｜吴中复。海棠｜靓妆浓淡蕊蒙茸，高下池台细细风，却恨韶华偏蜀土，更无颜色似川红，寻香只恐三春暮，把酒欣逢一笑同，子美诗才犹阁笔，只今寂寞锦城中。

　　｜陈与义。陪粹翁举酒君子亭亭下海棠方开｜世故驱人殊未央，即随地主借绳床，春风浩浩吹游子，暮雨霏霏湿海棠，故国衣冠无态度，隔帘花叶有辉光，使君礼数能寛否，酒味撩人我欲狂。

　　｜刘子翚。海棠｜幽姿淑态弄春晴，梅借风流柳借轻，种处静宜临野水，开时长是近清明，几经夜雨香犹在，染尽臙脂画不成，诗老无心为题拂，至今惆怅似含情。

　　｜吴芾。和泽民求海棠｜君是诗中老作家，笑将丽句换名花，花因诗去情非浅，诗为花来语更嘉，须好栽培承雨露，莫令顦顇困尘沙，他年烂熳如西蜀，我欲从君看绮霞。

　　｜见市上有卖海棠者怅然有感｜连年踪迹滞江乡，长忆吾庐万海棠，想得春来增絶丽，无因归去赏芬芳，偶然担上逢人卖，犹记尊前为尔狂，何日故园修旧好，剩烧银烛照红妆。

　　｜陆游。海棠｜谁道名花独故宫，东城盛丽足争雄，横陈锦幛阑干外，尽吸红云酒盏中，贪看不辞持夜烛，倚狂直欲擅春风，拾遗旧咏悲零落，瘦损腰围拟未工。

　　｜夜宴赏海棠醉书｜便便痴腹本来宽，不是天涯强作欢，燕子归来新社雨，海棠开后却春寒，醉夸落纸诗千首，歌费缠头锦百端，深院不闻传夜漏，忽惊蜡泪已堆盘。

　　｜怀成都海棠｜碧鸡坊里海棠时，弥月兼旬醉不知，马上难寻前梦境，樽前谁记旧歌辞，目穷落日横千嶂，膓断春光把一枝，说与故人应不信，茶□□禅榻鬂成丝。

　　｜原｜

　　｜杨万里。垂丝海棠｜垂丝别得一风光，谁道全输蜀海棠，风搅玉皇红世界，日烘青帝紫衣裳，懒无气力仍春醉，睡起精神欲晓妆，举似老夫新句子，看渠桃李敢承当。

　　｜增｜

　　｜杨万里。海棠二首｜小园不到负今晨，晚唤娇红伴老身，落日争明那肯暮，艶妆一出更无春，树间露坐看摇影，酒底花光并入唇，银烛不烧渠不睡，梢头恰恰挂氷轮。
　　　竞艶娇红最是他，教人嫌少不嫌多，初酣晓日红千滴，晚笑东风澹一涡，自是花中无国色，非关格外占春窠，开时悭与渠侬醉，却恨飘零可若何。

　　｜徐俭。海棠｜子美无诗到海棠，酒边游戏畧平章，日烘不睡却成睡，风暖无香亦自香，花事一番劳应接，春光强半被分张，速来窠上寻徐老，同醉花前作楚狂。

　　｜方岳。海棠盛开而雨｜闭门十日雨淋漓，洗尽红香了未知，纔一霁晴齐睡去，几何人见半开时，世无解语玉条脱，春欲负予金屈巵，自是晦明天不定，非干工部欠渠诗。

　　｜金。蔡松年。黄海棠｜清阴不叹晚晴芳，缥缈缃云翠袖长，萼绿江花输带叶，醉红蜀艶恨无香，南州气味连三月，东晋风流共一觞，老眼寒来易愁絶，温柔乞与醉中乡。

　　｜梁持胜。海棠｜野杏山桃委路尘，芳菲都属锦城春，只缘造物偏留意，任使无香亦可人，粉白漫夸宫様巧，臙脂难染睡痕新，沉香亭子勾栏畔，消得君王比太真。

　　｜元。牟巘。和刘朔斋海棠｜人物当今第一流，以花为屋玉为舟，晓妆未许褰帷看，夜醉何妨秉烛游，锦里宣华思旧梦，杭州定慧起新愁，何如归伴徐公饮，稳结一巢花上头。

　　｜王恽。海棠｜桃李无光分落英，海棠姿色占春荣，云鬟绿拥妆初罢，醉脸红匀睡未醒，任使无香真可意，故教千叶更多情，光风流转都无几，莫惜沙头倒玉瓶。

　　｜张昱。邻园海棠｜自家池馆久荒凉，□□过邻园看海棠，日色未嫣红锦被，露华犹湿紫罗囊，掌中飞燕还能舞，梦里朝云自有香，银烛莫辞深夜照，几多佳丽负春光。

　　｜顾瑛。绛雪亭秋日海棠花｜怪底海棠能狡狯，今年当暑着花鲜，露黏粉蝶生珠汗，日炙猩红上紫绵，梦断马嵬春信远，神游金谷晚妆妍，独怜向岁题诗者，不见烧灯花树前。

　　｜明。杨基。祁阳道中见海棠｜桂阳江口望祁阳，疉疉□□云入渺茫，高树绿阴千嶂湿，野棠疎雨一篱香，纵无春在犹回首，况有鹃啼合断膓，惆怅东湖堤上柳，暖风轻絮正悠扬。

　　｜原｜

　　｜吴国伦。海棠｜仙署名花海国移，半开风雨倍含姿，红妆向客寒犹腻，翠幔留春艶不支，欹侧漫同妃子醉，婆娑觧乞沈郎诗，梁园多少青阳景，妒煞君家赤玉枝。

　　｜张祥鸢。海棠｜花朝曾与故人期，夜敞柴关迟所思，小阁忆君同倚处，曲栏怜我独凭时，望中落日青丝骑，梦里东风琼树枝，可是海棠如有待，春分犹自着花迟。

　　御定佩文斋广群芳谱卷三十五

　　●御定佩文斋广群芳谱卷三十六

　　　花谱

　　○海棠二

　　｜集藻｜

　　｜五言排律｜

　　｜增｜

　　｜唐。薛能。海棠｜酷烈复离披，元功莫我知，青苔浮落处，暮柳间开时，醉带游人插，连阴被叟移，晨前清露湿，宴后恶风吹，香少传何计，妍多画半遗，岛苏涟水脉，庭绽粒松枝，偶泛因沉砚，闲飘欲乱棋，绕山生玉垒，和郡遍坤维，负赏惭休饮，牵吟分失饥，明年应不见，留此赠巴儿。

　　｜宋。王禹偁。商山海棠｜锦里名虽盛，商山艶更繁，别疑天与态，不类土生根，浅着红兰染，深于绛雪喷，待开先酿酒，怕落预呼魂，香里无勍敌，花中是至尊，桂须辞月窟，桃合避仙源，浮动冠频侧，霓裳袖忽翻，望夫临水石，窥客出墙垣，赠别难饶柳，忘忧肯让萱，轻轻飞燕舞，脉脉息妫言，蕙陋虚侵径，梨凡浪占园，论心留蝶宿，低面厌莺喧，不忝神仙品，何辜造化恩，自期栽御苑，谁使掷山村，绮季荒祠畔，仙娥古洞门，烟愁思旧梦，雨泣怨新□，画恐明妃恨，移同卓氏奔，祇教三月见，不得四时存，绣被堆笼势，胭脂浥泪痕，贰车春未去，应得伴芳樽。

　　｜石延年。和枢密侍郎因看海棠忆禁苑此花最盛｜君看海棠格，群花品讵同，娇娆情自富，萧散艶非穷，旧縠斑吴苑，梅罗碎蜀宫，锦窠杯里影，绣假隙前烘，心乱香无数，茎柔动满丛，意分巫峡雨，腰细汉台风，盛若霞藏日，鲜于血洒空，高低千点赤，深浅半开红，妆指朱才布，膏唇檀更融，色焦无可压，体瘦不成丰，枝重轻浮外，苞疏密闹中，难胜蜂不定，易入蝶能通。

　　｜宋祁。蜀海棠｜蜀国天余煦，珍葩地所宜，浓芳不隐叶，并艶欲燃枝，襞影分群萼，均霞点万蕤，回文锦成后，夹煎燎烘时，蜂蕊迎衔密，莺梢向坐危，浅深双绝态，啼笑两妍姿，绛节排烟竦，丹釭落蒂垂，童容障畏薄，便面到忧迟，□□日能徐照，暄风肯遽吹，惜欢当晼晚，留恨付离披，丽极都无比，繁多仅自持，损香饶麝柏，照影欠瑶池，画要精侔色，歌须巧骋辞，举樽频语客，细摘玩芳期。

　　｜海棠｜西域流根远，中都属赏偏，初无可并色，竟不许胜妍，薄暝霞烘烂，平明露濯鲜，长衾绣作地，密帐锦为天，浅影才欹槛，柯横欲照筵，愁心随落处，醉眼着繁边，的的夸妆靓，番番恃笑嘕，何尝间兰□□，要是掩樱然，艶足非他誉，香轻且近传，所嗟名后出，遗载楚臣篇。

　　｜杨谔。和燕龙图海棠｜西汉欺卢橘，东阳爱野棠，许昌奇此遇，子美欠先扬，杜宇三春艶，蚕丛一国香，胭脂点乱雨，生色丽斜阳，富艶东君节，暄妍白帝方，锦楼祈水色，玉垒换山光，风格林檎细，腰肢郁李长，天生笑容质，时样舞衣裳，少吐深深染，全开淡淡妆，烟媒护绿蒂，风阵损朱房，旋失因临水，闲飘弗过墙，佩亡愁杀甫，簪脱即连姜，蝶舞菱花照，莺啼罨画堂，仙如弄玉少，坠似绿珠常，不见还成悔，相思几欲狂，春深濯锦水，日晚浣纱方，卧对移帘柙，吟看近笔床，池清满园倒，鸟起一枝昻，紫燕衔泥急，黄蜂趁蜜忙，化工真用意，销得与携觞。

　　｜沈立。海棠百韵｜岷蜀地千里，海棠花独妍。万株佳丽国，二月艶阳天。丛萼匀如布，修蕤巧似编。彤云轻点缀，赤玉碎雕镌。瑟瑟光输莹，猩猩血借鲜。浅深相向背，疏密逓勾牵。轻蒨重重染，丹砂细细研。蕊纤金粟拱，须嫩紫丝拳。红蜡随英滴，明玑着颗穿。初茎争袅娜，翘□□共蹁蹮。绝代知无价，生香不减□□。分灵应桂苑，钟粹定星躔。木帝经邦相，花王入室贤。祥飙如剪拂，卿霭共陶甄。真宰阴推毂，勾芒与着鞭。不须忧薄命，好为惜流年。赞翼施生柄，扶持煦妪权。主张韶令正，调燮淑威宣。和气高低洽，芳心次第还。金钗人十二，珠履客三千。云雨迷巫峡，风波怨洛川。姘婷宜住楚，妖冶合居燕。绣被通宵展，华灯彻曙燃。横披前槛外，半出假山巅。暗羡游蜂采，偷输蚁穴沿。瘦嫌蛛网织，柔怯女萝缠。蓄恨凭谁讯，无言只自怜。文君酒垆畔，扬子草堂前。品格生来别，风流到老全。繁中生怅望，众里见喧阗。暄暖精神出，晴明意态便。关关莺对语，两两燕高鶱。天上宜封殖，人间偶伫延。共樱围别馆，与杏拥斜阡。清暖帘争卷，黄昏幕尚褰。低笼金轣□□，高映画秋千。忽认梁园妓，深疑阆苑仙。匆匆来蕙圃，远远别芝田。羞隐暝蒙雾，轻如淡荡烟。乍逢开羽扇，初喜下云骈。仿佛向星靥，依稀带翠钿。五铢衣宛转，七宝帐翩翾。独立挨霓节，成行列彩旃。困宜欹虎枕，步好衬金莲。舞定休回袖，妆浓不傅铅。盖张松郁郁，茵藉草芊芊。馥郁兰供梦，扶苏柳伴眠。躯轻弥绰约，腰细更便嬛。娅姹常颙若，幽柔自洒然。侍儿罗白芷，婢子列芳荃。口口浓檀注，腮腮薄粉填。解围施叶幄，买笑有榆钱。旖旎环瑶席，婆娑匝玳筵。娇依屏曲曲，泣对露涓涓。南陌轻埃蔽，东郊夕照连。几时休缥缈，从此识婵娟。是处遗簪珥，谁家不管弦。妒姬贪恐失，戏稚惜何颠。折闪搔头褪，擎摐约腕揎。戴遮鬟上凤，装压鬓边蝉。汲引新欢聚，消磨宿忿蠲。纵观须倒载，命宴必加笾。翻曲教歌媛，更词送酒船。乡心须暂解，病眼当时痊。迢逓来油壁，从容住锦韀。雅宜交让比，秾与棣华联。不愤参朱槿，宁甘混木棉。酴醾潜失色，踯躅敢差肩。素柰思投迹，夭桃耻备员。梧桐愧金井，芍药滥花砖。并压辛夷俗，潜排宝马蔫。天恩无久恃，人宠莫长专。布影交三径，敷荣遍一廛。凝眸方晔晔，回首旋翩翩。可忍惊飙挫，胡烦急景煎。珊瑚随手碎，绛雪绕枝旋。拂汉霞初散，当楼月自圆。飘零随蠛蠓，散乱逐漪涟。灼灼龟城外，亭亭锦水边。抱愁应惨蹙，有泪即潺湲。午影迷蝴蝶，朝寒怨杜鹃。物情元倚伏，人意莫拘挛。擢秀高群木，称珍极八埏。未开独脉脉，忧落固悁悁。别着新文纪，重寻旧谱笺。共知红艶好，谁辨赤心坚。实似陪朱李，根宜灌醴泉。栽须邻竹柏，树莫绕乌鸢。耻托膏腴茂，当随富贵迁。为多犹底滞，因远尚迍邅。客思易成乱，心期未省愆。画思摩诘笔，吟称薛涛笺。醉目休频送，诗情岂易缘。薛能夸丽句，郑谷赏佳篇。止感芳姿美，那怜托地偏。山经犹罕记，方志未多传。巧咏忧才竭，冥搜得意诠。遐陬寡真赏，僻境忍轻捐。抽秘惭非据，探奇敢让先。援毫叙名卉，聊用放怀焉。

　　｜程敦厚。和冬曦海棠｜花中名品异，人重比甘棠，苞嫩相思密，红深琥珀光，好风传馥郁，凡卉愧芬芳，烂熳云成瑞，葳蕤女有嫱，生来先蜀国，开处始朝阳，赏即笙歌地，题称翰墨场，烟霞容易散，蜂蝶等闲忙，谁是多情侣，栏边重举觞。

　　｜七言排律｜

　　｜增｜

　　｜宋。张洎。内署书阁前海棠花盛开率尔七言八韵寄长卿谏议｜去岁海棠花发日，曾将诗句咏芳妍，今来花发春依旧，君已雄飞玉案前，骤隔清尘枢要地，独攀红蕊艶阳天，疏枝高映银台月，嫩叶低含绮阁烟，花落花开怀胜赏，春来春去感流年，清辞早缀巴人唱，妙翰犹缄蜀国笺，共仰芳图方赫尔，自嗟衰鬓转皤然，因凭莺蝶传消息，莫忘蓬莱有病仙。

　　｜张冕。海棠｜海棠栽植遍尘寰，未必成都欲咏难，山木瓜开千颗颗，水林檎发一攒攒，初疑红豆争头缀，忽觉胭脂众手丸，西蜀僧家根拨小，南荆官舍树枝宽，高穿群木无因蔽，平倚危楼最好看，十亩园林浑似火，数方池面悉如丹，锦袍万丈仍连袂，珠被齐光更合欢，风袅细腰妆正罢，露晞铜雀泪新干，晨□远借彤云暖，秋魄微侵甲帐寒，会宴岂劳供幄幕，采香应见费龙檀，秾烧游女青丝发，殷染妖姬白玉冠，宾席半移隈茜绶，使车多热簇雕鞍，层层排朵萦飞蝶，密密交柯宿翠翰，诗客早惭矜镂管，画工谁敢炫霜纨，本期相伴千场醉，可忍轻邀百卉残，川路尚移随迅濑，蕃船犹折出长澜，飘零绛雪深盈尺，收拾晴霞散结团，时去独应贤者识，色空潜有达人观，谱为仙子终须美，实作寒梅况不酸，五六年来离别恨，春宵频梦石台盘。

　　｜元。马祖常。画海棠图｜石家五尺珊瑚树，海国千房火齐珠，风雨春寒围锦护，艶阳天暖倚阑扶，浣时应贮芙蓉水，香处重熏翡翠炉，红腻不随蜂觜蚀，粉匀终为蝶身敷，葳蕤彩缬盘仙绶，襞积云罗落舞襦，青帝化成非幻有，杜陵吟老却知无，催开每赖斟鹦鹉，吹落还因唱鹧鸪，曾见赤城花亚蕊，丹铅此去不须图。

　　｜五言绝句｜

　　｜增｜

　　｜宋。晏殊。海棠｜濯锦江头树，移根药砌中，只应春有意，偏与半妆红。

　　｜陈与义。海棠｜花叶两分明，春阴耿帘幕，东风吹不断，日暮胭脂薄。

　　｜洪适。黄海棠｜汉宫娇半额，雅澹称花仙，天与温柔态，妆成取次妍。

　　｜垂丝海棠｜脉脉似崔□□，朝朝长着地，谁能解倒悬，扶起云鬟坠。

　　｜杨万里。海棠｜艶翠春铺骨，妖红醉入肌，花仙别无诀，一味服胭脂。

　　｜七言绝句｜

　　｜原｜

　　｜唐。贾岛。海棠二首｜名园对植几经春，露蕊烟梢画不真，多谢许昌传雅什，蜀都曾未遇诗人。
　　　昔闻游客话芳菲，濯锦江头几万枝，纵使许昌持健笔，可怜终古愧幽姿。

　　｜增｜

　　｜郑谷。蜀中赏海棠｜浓淡芳春满蜀乡，半随风雨断莺肠，浣花溪上空惆怅，子美无心为发扬。

　　｜原｜

　　｜吴融。海棠｜雪绽霞铺锦水头，占春颜色最风流，若教更近天街种，马上多逢醉五侯。

　　｜增｜

　　｜宋。光宗。会僚属赏海棠偶有题咏｜浓淡名花产蜀乡，半含风露浥新妆，娇娆不减旧时态，谁与丹青为发扬。

　　｜王禹偁。别堂后海棠｜一堆红雪□□青春，惜别须教泪满巾，好在明年莫憔悴，校书兼是爱花人。

　　｜郭震。海棠｜又随桃李一时荣，不逐东风处处生，疑是四方嫌不种，教于蜀地独垂名。

　　｜宋祁。海棠｜万萼霞干照曙空，向来心赏已多同，未如此日家园乐，数遍繁枝衮衮红。

　　｜赵抃。答赣县钱顗著作移花｜令尹怜花意思勤，海棠多种郡园新，自从西蜀年年见，今日栏边似故人。

　　｜韩维。展江亭海棠四首｜占尽人间丽与华，白头判得醉流霞，谁将法锦翻新样，红绿装成遍地花。
　　　昔年曾到蜀江头，绝艶牵心几十秋，今日栏边见颜色，梦魂不复过西州。
　　　红糁装条袅袅长，人间不合有天香，千觞未足酬佳丽，回首东风更断肠。
　　　又避寒风与暖曦，年年长此探花期，如今太守尤珍爱，只许官娥戴一枝。

　　｜王安石。海棠｜绿娇隐约睂轻扫，红嫩妖饶脸薄妆，巧笔写传功未尽，清才吟咏兴何长。

　　｜文同。和何靖山人海棠｜为爱香苞照地红，倚栏终日对芳丛，夜深忽忆南枝好，把酒更来明月中。

　　｜原｜

　　｜苏轼。海棠｜东风袅袅泛崇光，香雾霏霏月转廊，只恐夜深花睡去，高烧银烛照红妆。

　　｜增｜

　　｜赵次公。和东坡海棠｜露气熹微带晓光，枝边灿焕映□□廊，细看素脸原无玉，初点胭脂驻靓妆。

　　｜张舜民。移岳州去房陵道中见海棠｜马息山头见海棠，群仙会处锦屏张，天寒日晚行人绝，自落自开还自香。

　　｜张耒。晁二家海棠去岁花开，呼杜卿家小娃歌舞花下，今春花复开而杜已出守，戏以诗调之｜颇疑蜂蝶过邻家，知是东墙去岁花，骏马无因迎小妾，鸱夷何用强随车。

　　｜原｜

　　｜崔鷃。海棠｜浑是华清出浴初，碧绡斜掩见红肤，便教桃李能言语，要比娇妍比得无。

　　｜增｜

　　｜陈与义。海棠三首｜ 海棠点点要诗催，日暮紫绵无数开，欲识此花奇绝处，明朝有雨试重来。
　　　红妆翠袖一番新，久向园林作好春，却笑华清夸睡足，只今罗袜久无尘。
　　　深院无人春日长，游蜂来往燕飞忙，海棠娇甚成羞涩，凭仗东风催晓妆。

　　｜周必大。次韵杨廷秀并序｜万花川谷主人为海棠赋二首，妙绝古今，断章有平生不带看花福，不是愁中即病中之叹，代花次韵。
　　　江国群芳自有余，诗才酒兴不愁无，却怜西蜀移根远，醉向东风落笔初。
　　　傅粉施朱淡复浓，不辞沐雨更梳风，岂知命似佳人薄，不在吾公乐事中。

　　｜范成大。垂丝海棠｜春工叶叶与丝丝，怕日嫌风不自持，晓镜为谁妆未办，沁痕犹有泪胭脂。

　　｜赏海棠三绝｜芳春随分到贫家，儿女多情惜岁华，聊为海棠修故事，去年灯烛去年花。
　　　烛光花影两相宜，占断风光二月时，但得常如妃子醉，何妨独欠少陵诗。
　　　忆向宣华夜倚栏，花光妍暖月光寒，如今蹋飒嫌风露，且只铜瓶满插看。

　　｜闻石湖海棠盛开亟携家过之｜东风花信十分开，细意留连待我来，开过十分风不动，更无一片点苍苔。
　　　家人扶上锦城头，蜂蝶圑中烂熳游，报答春光须小醉，红云洞里按伊州。
　　　低花妨帽小携笻，深浅胭脂一万重，不用高烧银烛照，暖云烘日正春浓。

　　｜陆游。海棠二首｜十里迢迢望碧鸡，一城晴雨不曾齐，今朝未得平安报，便恐飞红已作泥。
　　　蜀地名花擅古今，一枝气可压千林，讥弹更到无香处，常恨人言太刻深。

　　｜杨万里。张功父南湖海棠杖藜走笔｜看尽都城种海棠，只将一径引教长，约斋妙出春风手，人在中央花四傍。
　　　天公信手洒明霞，若遣停匀未必佳，却得数株多叶底，殷勤衬出密边花。

　　｜垂丝海棠｜无波可照底须窥，与柳争娇也学垂，破晓骤晴天有意，生红新晒一钩丝。

　　｜张栻。所思亭海棠初开折赠两使者｜未须比拟红深浅，更莫平章香有无，过雨夕阳楼上看，千花容有此肤腴。
　　　东风着物本无私，红入花梢特地奇，想得霜台春思满，一枝聊遣博新诗。

　　｜陈傅良。海棠｜淡月看花似雾中，遽呼灯烛倚花丛，夜来月色明如昼，却向庭芜数落红。

　　｜吴芾。寄朝宗｜海棠已作十分妆，细看妖娆更异常，不得与君同胜赏，空烧银烛照红光。

　　｜和陈子良海棠四首｜春来人物尽熙熙，红紫无情亦满枝，正引衰翁诗思动，举头那更得君诗。
　　　花开春色丽晴空，恼我狂来只绕丛，试问妖娆谁与比，一株胜却万株红。
　　　雨后花头顿觉肥，细看还是旧风姿，坐余自有香芬馥，不许凡人取次知。
　　　十年栽种满园花，无似兹花艶丽多，已是谱中推第一，不须还更问如何。

　　｜海棠｜海棠元自有天香，底事诗人故谤伤，不信请来花下坐，恼人鼻观不寻常。

　　｜王之道。题苦竹寺海棠洞｜翠袖朱唇一笑开，倚风无力竞相偎，阳城岂是僧家物，端恐齐奴步障来。

　　｜戴复古。海棠｜十月园林不雨霜，朝曦赫赫见秋阳，夜来听得游人语，不见梅花见海棠。

　　｜刘克庄。海棠三首｜万红夹路笑相迎，仿佛前身石曼卿，若向花中论富贵，芙蓉城劣海棠城。
　　　几树繁红映碧湾，苎罗山下见芳颜，分明消得黄金屋，却堕荒溪野径间。
　　　色深乍捣守宫红，片片俄随蛱蝶风，到得离披无意绪，精神全在半开中。

　　｜程敦厚。惜海棠晚开｜今年春色可胜嗟，二月山中未见花，长忆去年今夜月，海棠花影到□□纱。

　　｜雨中海棠｜玉脆红轻不耐寒，无端风雨苦相干，晓来试卷珠帘看，□□□□飞香满画阑。

　　｜僧惠洪。海棠｜酒入香腮笑未知，小妆初罢醉儿痴，一株柳外墙头见，胜却千丛着雨时。

　　｜金。蔡松年。黄海棠｜轻如红豆排冰雪，一拂新鹅色更奇，不觉浓阴破明玉，有情谁解赏离披。

　　｜王世昌。方城东寺海棠｜苦茝如针草有芒，桃花轻薄絮颠狂，少陵例有诗沾丐，只枉无言到海棠。

　　｜元好问。同儿辈赋未开海棠二首｜翠叶轻笼豆颗匀，胭脂浓抹蜡痕新，殷勤留着花梢露，滴下生红可惜春。
　　　枝间新绿一重重，小蕾深藏数点红，爱惜芳心莫轻吐，且教桃李闹春风。

　　｜元。黄庚。海棠｜脸晕轻红酒力微，真妃半醉夜深时，杜鹃叫落花梢月，独倚东风睡不知。

　　｜欧阳玄。为浪溪题折枝海棠｜点缀春风只一枝，此花犹是半开时，更令老杜如今见，便是无情也赋诗。

　　｜尹廷高。腊月海棠｜尤物真能夺化工，腊前偷泄数枝红，霜花不上胭脂面，强饰春妍嫁北风。

　　｜杨维桢。折枝海棠｜金屋银釭照宿妆，一枝分得锦云乡，梅郎底事多余恨，怪杀珊瑚不肯香。

　　｜马臻。海棠｜殷红含露滳朝寒，疑是春工画未干，底事诗人吟不稳，直须烧烛夜深看。

　　｜明。高启。西斋庭前海棠｜寂寥银烛与金盘，睡足帘前怯晓寒，不是诗人赏幽兴，雨中深院有谁看。

　　｜杨慎。兴教寺海棠｜两树繁花占上春，多情谁是惜芳人，京华一朵千金价，肯信空山委路尘。

　　｜黄姬水。天妃宫看西域海棠｜仙观台荒蔓草中，海棠一树太憎红，可怜亦是星槎物，不学葡萄入汉宫。

　　｜董少玉。海棠花｜小楼风定月初斜，紫玉新枝绾落霞，睡起不堪重秉烛，春来愁煞海棠花。

　　｜原｜

　　｜张新｜雨滋霞衬入朱颜，月下疑从姑射还，最是春工多巧思，着将色在浅深间。

　　｜诗散句｜

　　｜原｜

　　｜宋。杨万里｜不关残酒醉难醒，不为春愁懒散中，自是新晴生睡思，起来无力对东风。

　　｜斯庵｜宛转风前不自持，妖娆微傅淡胭脂，花如翦彩层层见，枝似轻丝袅袅垂。

　　｜唐。韩偓｜海棠花在否，侧卧卷帘看。

　　｜增｜

　　｜宋。高惟几｜使梅休妒白，仙杏已输红。

　　｜王十朋｜诗里称名友，花中占上游。

　　｜唐。张□□｜独倚阑干正惆怅，海棠花里鹧鸪啼。

　　｜原｜

　　｜韩偓｜郁郁苍髯真道友，丝丝红萼是乡人。
　　　海棠花下秋千畔，背人撩□□道匆匆。

　　｜增｜

　　｜宋。王安石｜才经暖律移新岁，旋见繁红满故枝。

　　｜苏轼｜骤暄不为海棠计，长昼只添鹦鹉愁。

　　｜陈与义｜燕子不禁连夜雨，海棠犹待老夫诗。

　　｜范成大｜迟日温风护海棠，十分颜色醉春妆。

　　｜原｜

　　｜陆游｜露章夜奏通明殿，乞借春阴护海棠。
　　　晓来强自试新妆，倦整金莲看海棠。

　　｜杨万里｜故园今日海棠开，梦入江西锦绣堆。

　　｜增｜

　　｜王十朋｜杜陵应恨未曾识，空向成都结草堂。

　　｜陈傅良｜未晓啼莺相唤语，海棠飞尽一庭红。

　　｜严粲｜过了海棠人不省，梦中姑自咏梅花。

　　｜原｜

　　｜杜佺｜海棠正好东风恶，狼籍残红衬马蹄。

　　｜增｜

　　｜朱淑真｜桃羞艶冶应回首，柳妒妖娆祇皱睂。

　　｜元。潘伯修｜春寒玉帐花阴合，夜照香篝药气浓。

　　｜□至仁｜月里精神今更好，雨中颜色向来新。

　　｜宋。戴复古｜红透海棠娇。

　　｜元。黄庚｜锦棠红濯雨。

　　｜宋。陈与义｜暮雨霏霏湿海棠。

　　｜陆游｜万枝猩血海棠红。

　　｜元。刘秉忠｜海棠微露湿胭脂。

　　｜词｜

　　｜增｜

　　｜宋。吴潜。如梦令｜江上绿杨芳草，想见故园春好，一洞海棠花，昨夜梦魂飞绕，惊晓，惊晓，窗外一声啼鸟。

　　｜王十朋。点绛唇｜丝蕊垂垂，嫣然一笑新妆就，锦亭前后，燕子来时候。　谁恨无香，试把花枝嗅，风微透，细熏锦袖，不止嘉州有。

　　｜王安石。菩萨蛮｜海棠乱发皆临水，君知此处花何似，凉月白纷纷，香风隔岸闻。　啭枝黄鸟近，隔岸声相应，随意坐莓苔，飘零酒一杯。

　　｜刘儗。菩萨蛮｜东风去了秦楼畔，一川烟草无人管，芳树雨初晴，黄鹂三两声。　海棠花已谢，春事无多也，只有牡丹时，知他归不归。

　　｜叶梦得。卜算子｜娇艶醉杨妃，轻袅怜飞燕，人在昭阳睡足时，初试妆深浅。　一假锦新裁，万里来何远，高烛休教照夜寒，□□脸融春暖。

　　｜刘克庄。卜算子｜片片蝶衣轻，点点猩红小，道是天工不惜花，百种千般巧。　朝见树头繁，暮见枝头少，道是天工果惜花，雨洗风吹了。

　　｜又｜尽是手栽成，合得天饶借，风雨于花有底雠，着意相陵藉。　做暖逼教开，做冷催教谢，不负明年花下人，只负栽花者。

　　｜原｜

　　｜晏殊。诉衷情｜海棠枝缀一重重，清晓近帘栊，胭脂谁与匀染，偏向脸边浓。　看叶嫩，惜花红，意无穷，如花如叶，岁岁年年，共占春风。

　　｜增｜

　　｜张孝祥。锦园春｜醉痕潮玉，爱柔英未吐，露华如簇，绝艶矜春，分流芳金谷。　风梳雨沐，耿空抱，夜阑清淑，杜老情疏，黄州赋冷，谁怜幽独。

　　｜李廌。南乡子｜十月小春天，红叶红花半雨烟，点滴红酥真耐冷，争先，夺取梅魂斗雪妍。　坐待晓莺迁，织女机头蜀锦鲜，枝上绿毛幺凤子，飞仙，乞取双双作被眠。

　　｜原｜

　　｜范成大。醉落魄｜马蹄尘扑，春风得意笙歌逐，款门不问谁家竹，只拣红妆，高处烧银烛。　碧鸡坊里花如屋，燕王宫下花成谷，不须悔唱关山曲，只为海棠，也合来西蜀。

　　｜增｜

　　｜京松坡。醉落魄｜芳尘休扑，名花唤我相随逐，浅妆不比梅欺竹，深注朱唇，妆面称红烛。　阿娇合贮黄金屋，是谁却遣来空谷，酡颜遍倚阑干曲，一假风流，不枉到西蜀。

　　｜王道辅。蝶恋花｜濯锦江头春欲暮，枝上繁红，着意留春住，祗恐东君嫌面素，新妆胜把胭脂傅。　晓梦惊寒初过雨，寂寞珠帘，问有余花否，怅望草堂无一语，丹青传得凝情处。

　　｜张材甫。蝶恋花｜前日海棠犹未破，点点胭脂，染就真珠颗，今日重来花下坐，乱铺宫锦春无那。　胜摘繁枝簪几朵，痛惜深怜，只恐芳菲过，醉倒何妨花底卧，不须红袖来扶我。

　　｜明。仁宗。蝶恋花｜烟抹霜林秋欲困，吹破胭脂，便觉西风润，翠袖怯寒愁一寸，谁家庭院黄昏信。　明月修容生远恨，旋摘余娇，簪满佳人鬓，醉倚小栏花影近，不应先有春风分。

　　｜宋。张奕。殢人娇｜多少胭脂，匀成点就，千枝乱，攒红堆绣，花无长好，更光阴去后，对景忆良朋，故应招手。　曾记年时，花开把酒，枉淋淋，春衫湿透，文园今病，问速能来否，却道有荼□，牡丹时候。

　　｜张孝祥。感皇恩｜常岁海棠时，偷闲须到，多病寻芳懒春老，偶来恰值，半谢妖饶犹好，便呼诗酒伴，同颠倒。　繁枝高荫，疏枝低绕，红底杯盘花影照，多情一片，怪我归来不早，断肠销碎锦，门前道。

　　｜陈济翁。踏青游｜濯锦江头，羞杀艶桃秾李，纵赵昌，丹青难比，晕轻红，留浅素，千娇百□□，照绿水，恰如下临鸾镜，妃子弄妆犹醉。　诗笔因循，不晓少陵深意，但满眼，伤春珠泪，燕来时，莺啼处，年年憔悴，便除是，秉烛凭栏吟赏，莫教夜深花睡。

　　｜晁补之。洞仙歌｜群芳未尽，是海棠时候，雨过寒轻好晴昼，最妖饶一树，全是初开，云鬟小，涂粉施朱未就。　全开还自好，骀宕春余，百样宫罗斗繁绣，纵无语也，应心恨我来迟，恰柳絮，将春归后，醉犹倚柔枝，恰黄昏，一点愁，须共花同瘦。

　　｜刘克庄。满江红｜老子年来，颇自许，心肠铁石，尚一点，销磨未尽，爱花成癖，懊恼每嫌寒勒住，丁寜莫被晴烘拆，柰暄风，烈日太无情，如何得。　张画烛，频频惜，凭素手，轻轻摘，更几番雨过，彩云无迹，今日不来花下饮，明朝空向枝头觅，对残红，满院杜鹃啼，添愁寂。

　　｜刘处静。烛影摇红｜蜀锦华堂，宝筝频送花前酒，妖娆全在半开时，人试单衣后，花前围春竞秀，如红潮，玉腮微透，欲苏还睡，浅酒扶头，朦胧晴昼。　金屋名姝，恨情空贮闲睂岫，世间还有此娉婷，拼尽珠量斗，真艶可令消受，倩莺催，天香共袖，冷烟庭院，淡月梨花，空教春瘦。

　　｜刘儗。木兰花慢｜渐秋空向晚，被风雨，趱重阳，正木落疏林，海棠枝上，忽见红妆，料应妒他兰菊，任年年，独自占秋光，故把春风娇面，向人逞艶呈芳。　看来毕竟此花强，祗是欠些香，悄一似，五陵公子，却厌膏梁，肯来水边竹下，与幽人，相对说凄凉，只恐夜深花睡，五更微有清霜。

　　｜谢薖。念奴娇｜绿云影里，把明霞，织就千重文绣，紫腻红娇扶不起，好是未开时候，半怯新寒，半宜晴色，养得胭脂透，小亭人静，嫩莺啼破清昼。　犹记携手芳阴，一枝解带娇，艶波双秀，小语轻怜花总见，争得似花长久，醉浅休归，夜深同睡，明月还相守，免教春去，断肠空叹诗瘦。

　　｜马庄父。水龙吟｜东君直是多情，好花一夜都开尽，杏梢零落，药栏迟暮，不教宁静，风度秋千，日移帘幕，翠红交映，正太真浴罢，西施浓抹，都沉醉，娇相称。　磨遍绿窗铜镜，挽春衫，不堪比并，暮云空谷，佳人何处，碧苔侵径，睡里相看，酒边凝想，许多风韵，问因何，却欠一些香味，惹旁人恨。

　　｜方岳。水龙吟｜昼长庭院深深，春柔一枕流霞睡，□胧欲醒，娇羞还困，锦屏围翠，豆蔻初肥，樱桃微绽，玉栏同倚，记华清欲起，渭水流波，暖红涨，弃脂水。　燕子来时天气，尽韶风，与他为地，芳丛雨歇，露痕日酽，英英仙意，莫恨无香，最怜有韵，天然情致，待问春能几，五更犹是，拼今宵醉。

　　｜王十朋。二郎神｜深深庭院，夜雨过，帘栊高卷，正满槛，海棠开欲半，仍朵朵，红深红浅，遥认三千宫女面，匀点点，胭脂未遍，更微带，春醪宿醉，袅娜香肌娇懒。　日暖，芳心暗吐，含羞轻颤，笑繁杏，夭桃争烂熳，爱容易，出墙临岸，子美当年游蜀苑，又岂是，无心眷恋，都只为，天然体态，难把诗工裁翦。

　　｜刘克庄。摸鱼儿｜甚春来，冷烟凄雨，朝朝迟了芳信，蓦然乍暖晴三日，又觉万姝娇困，霜点鬓，潘令老，年年不带看花分，才情减尽，怅玉局飞仙，石湖绝笔，孤负这春韵。　倾城色，懊恨佳人薄命，墙头岑寂谁问，东风日暮无聊叹，吹得胭脂成粉，君试认，花共酒，古来二事天尤吝，年光去迅，谩绿叶成阴，青苔遍地，做取异时恨。

　　｜别录｜

　　｜原｜

　　｜王禹偁诗话｜杜子美避地蜀中，未尝有一诗说着海棠，以其生母名海棠也。

　　｜增｜

　　｜韵语阳秋｜杜子美居蜀累年，吟咏殆遍，海棠奇艶而诗章独不及，何耶，郑谷诗云，浣花溪上空惆怅，子美无心为发扬，是已本朝名士赋海棠甚多，往往皆用此为实事，如石延年云，杜甫句作略，薛能诗未工，钱易诗云，子美无情甚，都官着意频，李定诗云，不沾工部风骚力，犹占勾芒造化权，独王荆公用此作梅花诗，最为有意，所谓，少陵为尔牵诗兴，可是无心赋海棠也。

　　｜墨客挥犀｜李丹大夫客都下一年无差遣，及授昌州倅议者，以去家远乃改授鄂州，彭渊材闻之，吐饭大步往谒李曰，谁为大夫谋，昌，佳郡也，奈何去之，李惊曰，供给丰乎，曰非也，民讼简乎，曰非也，曰然则何以知其佳，渊材曰，海棠无香，昌州海棠独香，非佳郡乎，闻者传以为笑。

　　｜原｜

　　｜蜀梼杌｜潘炕有嬖妾解愁，姓赵氏，其母梦吞海棠花蕊而生，颇有国色，善为新声。

　　｜冷斋夜话｜彭渊材曰，平生所恨者五事，人问其故，渊材不言，久之曰，吾论不入时听，恐汝曹轻易之，问者力请，乃答曰，第一恨鲥鱼多骨，二恨金橘太酸，三恨莼菜性冷，四恨海棠无香，五恨曾子固不能诗，闻者大笑，渊材瞠目答曰，诸子果轻易吾论也。
　　　东坡海棠诗曰，只恐夜深花睡去，故烧银烛照红妆，事见太真外传，明皇登沉香亭，召太真妃，于时卯醉未醒，命力士使侍儿扶掖而至，妃子醉颜残妆，□□乱钗横，不能再拜，明皇笑曰，岂妃子醉，直海棠睡未足耳。

　　｜增｜

　　｜冷斋夜话｜前辈作花诗多用美女比其状，如曰，若教解语应倾国，任是无情也动人，诚然哉，山谷作酴醾诗曰，露湿何郎试汤饼，日烘荀令炷炉香，乃用美丈夫比之，特若出类，而吾叔渊材作海棠诗又不然，曰，雨过温泉浴妃子，露浓汤饼试何郎，意尤工也。

　　｜诗话总龟｜东坡谪居齐安时，以文笔游戏三昧，齐安乐籍中李宜者，色艺不下他妓，他妓因宴席中往往得诗，宜独以语讷不能请，及坡将移临汝，于饮饯处，宜奉觞再拜，取领巾乞书，公顾视久之，令宜磨砚，墨浓取笔大书，东坡五岁黄州住，何事无言及李宜，即掷笔袖手与客笑谈，坐客相谓，语似凡易又不终篇，何也，至将彻具，宜复拜请，坡大笑曰，几忘，出场继书曰，恰似西川杜工部，海棠虽好不留诗，一座撃节，尽欢而散。

　　｜就印录｜张宝用鸭卵壳以金丝镂海棠花，名鲛胎盏。

　　｜云蕉馆纪谈｜明升在重庆取浮江青□石为茶磨，令宫人以武隆雪锦茶碾之，焙以大足县香霏亭海棠花，味倍于常，海棠无香，独此地有香，焙茶尤妙。

　　｜原｜

　　｜栽接｜海棠性多类梨，核生者十数年方有花，都下接工多以嫩枝附梨而赘之，则易茂，种宜垆壤膏沃之地，贴梗海棠，腊月于根傍开小沟，攀枝着地，以肥土壅之，自能生根，来年十月截断，二月移栽，樱桃接贴梗则成垂丝，梨树接贴梗则成西府，又，春月取根侧小本种之，亦易活，或云，以西河柳接亦可，海棠色红，接以木瓜则色白，亦可以枝插，不花，取已花之木纳于根跗间，即花，花谢结子，翦去，来年花盛而无叶。

　　｜浇灌｜琐碎录云，海棠花欲鲜而盛，于冬至日早，以糟水浇根下，或肥水浇，或盦过麻屑，粪土壅培根下，使之厚密，才到春暖则枝叶自然大发，着花亦繁密矣，一云，此花无香而畏臭，故不宜灌粪，一云，惟贴梗忌粪，西府、垂丝亦不甚忌，止恶纯浓者耳。

　　｜插瓶｜薄荷包根或以薄荷水养之，则花开耐久。

　　○附录　秋海棠

　　｜原｜一名八月春，草本，花色粉红，甚娇艶，叶绿如翠羽，此花有二种，叶下红筋者为常品，绿筋者开花更有雅趣。

　　｜汇考｜

　　｜原｜

　　｜采兰杂志｜昔有妇人怀人不见，恒洒泪于北墙之下，后洒处生草，其花甚□□，色如妇面，其叶正绿反红，秋开，名曰断肠花，即今秋海棠也。
　　　于若瀛曰，秋海棠喜阴生，又宜卑湿，茎岐处作浅绛，色绿，叶文似朱丝，婉□□可人，不独花也。

　　｜增｜

　　｜学圃余疏｜秋海棠娇好，宜于幽砌，北窗下种之，傍以古拙一峰，菖蒲、翠筠草皆其益友也。

　　｜荆溪疏｜善卷后洞秋时，海棠千本并着花，一壑皆丹。

　　｜瓶史｜秋海棠娇，然有酸态，郑康成、崔秀才之侍儿也。

　　｜瓶花谱｜秋海棠四品六命。

　　｜集藻｜

　　｜五言律诗｜

　　｜原｜

　　｜明。王士骐。题秋海棠｜是花偏灼灼，开处几丛丛，弱质不禁露，幽怀欲诉风，空庭聊取□□，傍石若为容，黄菊纷相应，餐英未许同。

　　｜钟惺。咏秋海棠｜墙壁固吾分，烟霜亦是恩，光轻偏到蒂，命薄幸余根，笑泣谁能喻，荣衰不敢论，年年秋色下，幽独自相存。

　　｜七言绝句｜

　　｜原｜

　　｜明。俞琬纶。咏秋海棠｜薄罗初试怯风凄，小样红妆着雨低，一假妖娆描不就，非关子美不能诗。
　　　春色先应到海棠，独留此种占秋芳，稀疏点缀猩红小，堪佐黄花荐客觞。

　　｜别录｜

　　｜原｜性好阴而恶日，一见日即瘁，喜净而恶粪，宜盆栽，寘南墙下，时灌之，枝上有种，落地，明年自生根，夏便开花，四围用碎瓦铺之则根不烂，老根过冬者花更茂。　浸花水饮之害人。

　　御定佩文斋广群芳谱卷三十六
　　●御定佩文斋广羣芳谱卷三十七

　　　花谱

　　○玉蘂按宋祁曰，维扬州后土庙有花正白，曰玉蘂，王禹偁爱赏之，更称曰琼花，曾糙曰，今玚花即玉蘂花，鲁直更其名为山矾，皆非也，今以周必大玉蘂辨证为据，分为三谱，诸说详载于后，以备参考。

　　｜原｜

　　｜周必大。玉蘂辨证｜条蔓如荼□，冬凋春茂，柘叶紫茎，玉蘂花苞初甚微，经月渐大，暮春方八出，须如氷丝，上缀金粟，花心复有碧筩，状类胆瓶，其中别抽一英出众须上，散为十余蘂，犹刻玉然。

　　｜增｜

　　｜全芳备祖｜玉蘂，枝条髣髴葡萄，叶类柘叶之尖圆、梅叶之厚薄，花类梅而萼瓣缩小，心微黄，类小净瓶，暮春初夏盛开，叶独后凋，其花白玉色，其香殊异，其高丈余，是名玉蘂。

　　｜汇考｜

　　｜原｜

　　｜剧谈录｜上都安业坊唐昌观旧有玉蘂，花甚繁，每发，若瑶林琼树，元和中，春物方盛，车马寻玩者相继，忽一日，有女子年可十七、八，衣绣绿衣，乘马，峩髻双鬟，无簪珥之饰，容色婉约迥出于众，从以二女冠、三女仆，仆者皆丱髻黄衫，端丽无比，既下马，以白□□扇障面，直造花所，异香芬馥，闻于数十步之外，观者以为出自宫掖，莫敢逼而视之，伫立良久，令小仆取花数枝而出，将乘马，□□谓黄冠者曰，曩有玉峰之约，自此可以行矣，时观者如堵，咸觉烟霏鹤唳，景物辉焕，举辔百步，有轻风拥尘，随之而去，须臾尘灭，望之已在半天，方悟神仙之游，余香不散者经月余日，时严给事休复、元相国、刘宾客、白醉吟俱有闻玉蘂院真人降诗。

　　｜增｜

　　｜李德裕。招隐山观玉蘂树诗注｜内署沈大夫所居阁前有此树，每花落，空中回旋久之方集庭际，大夫草诏之夕，皆邀予同玩。

　　｜原｜

　　｜蔡宽夫诗话｜李卫公玉蘂花诗云，玉蘂天中树，金銮昔共窥，注以为禁林有此木，吴人不识，自文饶赏玩始得名，此为润州招隐山作也，碑今裂为四叚，在通判厅中，而招隐无复有此花矣，询之土人皆莫知为何物，或云即今扬州后土祠琼花，是已自王元之始易其名，晏元献尝以李善文选注质之曰，琼乃赤玉，与此花不类也。

　　｜渔隐丛话｜沈传师奉酬浙西尙书九丈招隐山观玉蘂树戏书即事见怀之作，丹徒令书其后云，招隐玉蘂花以二公诗著名，累经兵毁，花偶存而刻本久失，好事寻访每不满意，住持置弗问者几人矣，普觉来主法席，求用治刻本礲石重镌，游客玩花读诗，顿还三百年旧观，良足嘉美，自晋宋，招隐名甲京口，古松修竹，清泉幽洞，播在谈咏，夸诩胜絶，迩者采伐童頳，寔不副名，觉师培植扫剔，立志弗倦，加以年序苍翠环合景物増邃，师与此寺此词同永其传，尙勉之哉。

　　｜增｜

　　｜高斋诗话｜唐人题唐昌观玉蘂诗云，一树珑松玉刻成，飘廊点地色轻轻，女冠夜觅香来处，惟有阶前碎月明，今玚花即玉蘂花，介甫以比玚，谓当用此玚字，盖玚，玉名，取其白耳，鲁直又更其名为山矾，谓可以染也，庐陵叚谦叔，多闻士也，家藏异书古刻至多，有杨汝士与叚二十二帖云，唐昌玉蘂以少故见贵耳，自来江南，山山有之，土人取以供染事，不甚惜也，则知玚花之为玉蘂，断无疑矣，傅子容见此帖，乃作絶句云，比玚更矾总未佳，要须博物似张华，因观异代前贤帖，知是唐昌玉蘂花，余放浪林泉之日久矣，屡从樵夫野叟闻所谓郑花者，指其木谓余曰，此郑木也，其叶如冻青，高二、三丈，或有小者，亦丈余，暮春开花，如冻青，花虽香而甚烈，全不旖旎，但山谷云，江南野中有一种小白花，木高数尺，春开极香，与余所见全不类。

　　｜韵语阳秋｜江南野中有小白花，木高数尺，春间极香，土人呼为玚花，玚，玉名，取其白也，鲁直云，荆公欲作传而陋其名，予谓名曰山矾，野人□其叶以染黄，不借矾而成色，故以名尔，尝有絶句云，高节亭边竹已空，山矾独自倚春风是也，近见曾端伯高斋诗话云，此花即唐昌玉蘂花也，所谓一树珑松玉刻成，飘廊点地色轻轻者，以余观之，恐未必然，玉蘂佳名也，此花自唐流传至今，当以玉蘂得名，不应舍玉蘂而呼玚，鲁直亦不应舍玉蘂而呼山矾也，岂端伯别有所据耶。

　　｜容斋随笔｜物以希见为珍，不必异种也，长安唐昌观玉蘂乃今玚花，又名米囊，黄鲁直易山矾者，在江东弥山亘野，殆与榛莽相似，而唐昌所产，至于神女下游，折花而去，以践玉峰之期，不特俗士罕见，虽神仙亦不识也。

　　｜玉蘂辨证｜唐人甚重玉蘂，故唐昌观有之，集贤院有之，翰林院亦有之，皆非凡境也，予往因亲旧自镇江招隐来，远致一本，种之轩槛，再岁始着花，不久当成树，花蘂犹刻玉然，花名玉蘂，乃在于此，宋子京、刘原父、宋次道博洽无比，不知何故疑为琼花，王元之知杨州，但言未详何木，俗呼为琼花，子京何故以诬元之，蔡君又引晏同叔之言以为证，甚无谓也，刘梦得雪蘂琼丝之句最为中的，何必拘李善赤玉为之注耶，□□，音阵，南史刘杳传所谓□□酒者，予尝得酝法，芳烈异常，山谷似不必以杳传为据，循俗讹□□作郑，而江南乡音又呼郑为玚，复疑未安，于是创山攀之名，然二诗并序，初未尝及玉蘂，因好事者伪作唐人帖，故曾端伯、洪景卢皆信之其实，诸公犹未见此花，所谓信耳而不信目也。　以玉蘂为玚，起于曾端伯，予与叚叔之子元恺同里巷，徃还至熟，其父初无杨汝士帖，小说难信，类此。

　　｜原｜

　　｜全芳备祖｜戴颙，字仲若，舍宅为招隐寺，寺在京口放鹤门外，古竹院相望数里，孤处于万山荒凉之颠，所由山径石卵累累不絶如线，是名招隐寺，有米元章隶碑以纪仲若之出处，方丈有阁，号招华，梁昭明选文于中，阁之左有亭，名虎跑，其泉清泛，阁之右有亭，名玉蘂，巍扁其上，亭之下有玉蘂二株，对峙一架，土人佥言，此花自唐迄今，天下只二株，亦犹琼花之于维扬，千余年间，凡几遭兵毁幸存今，唐长安白玉等观及御史所居阁前，往往不可稽考，而仅余此寺，虽然李德裕、沈传师诗句可以究其终始，欲天下皆知此花非山矾、非琼花，其敻出鲜俦而自成一家也，故详纪其本末云。

　　｜长安志｜安业坊唐昌观，旧有玉蘂花，乃唐昌公主所植。

　　｜集藻｜

　　｜五言古诗｜

　　｜原｜

　　｜唐。王琪。玉蘂花｜玉蘂生禁林，地崇姿亦贵，散漫溪谷中，蓬茨复何异，清芬信幽远，素彩非妖丽，苍烟蔽山日，琼瑶为之晦，岁久自扶疎，岩深愈幽邃，请观唐相吟，俗眼无轻视。
　　　唐昌观中树，曾降九天人，銮驾久何许，雪英如旧春，岂无遗佩者，来效捧以颦。

　　｜七言古诗｜

　　｜增｜

　　｜宋。徐积玉。玉女花二首并序｜部使者林公作玉蘂二诗，同使赵公属和，亦以见命，因吟之为玉女焉。
　　　杨花可与名玉妃，楚花可与名玉女，天上瑶台是本居，人在月宫合同处，一点难容赤水霞，平生冷笑巫山雨，此女持身色太严，玉璧如盘求不许。
　　　国艶虽殊情太少，蛾睂不画双瞳瞭，新就明河洗面来，更佩明珠蹋瑶草，不用朱鸾与紫霞，玉麒麟驾白云车，君看面上都无邪，更看身上都无瑕，越王国女金可邀，卓王孙女琴可招，更有秦王家弄玉，嫁人只被爱吹箫。

　　｜原｜

　　｜郑域｜维扬后土庙琼花，安业唐昌宫玉蘂，判然二物本不同，唤作一般良未是，琼花雪白轻压枝，大率形模八仙耳，山溪行路多见之，樵夫摧残如狝薙，比之玉蘂似实非，金粟氷丝那有此，花须中有碧胆瓶，别出珑璁髙半指，清馨静夜冲九天，招引瑶台玉仙子，乘风跃马汗漫游，偷折繁香分月姊，紫茎柘叶荼□条，少到寻常人眼底，翰林内苑集贤阁，雨露承天近尺咫，后人不识天上花，又把山矾轻拟比，叶酸而涩供染黄，不着霜缣偏入纸，江乡老少知此名，郑□□玚音无正字，方言土谚随舌讹，鸟马成焉固应尔。

　　｜五言律诗｜

　　｜原｜

　　｜唐。李德裕。招隐山观玉蘂树戏书即事奉寄江西沈大夫阁老｜玉蘂天中树，金闺昔共窥，落英闲舞雪，密叶乍低帷，旧赏烟霄远，前欢岁月移，今来想颜色，还似忆琼枝。

　　｜沈传师。奉酬浙西尙书九丈招隐山观玉蘂树戏书即事见怀之作｜曾对金銮直，同依玉树阴，雪英飞舞近，烟叶动摇深，素萼年年密，衰容日日侵，劳君想华发，近欲不胜簪。

　　｜增｜

　　｜羊士谔。故萧尚书瘿柏斋前玉蘂树与王起居吏部孟员外同赏｜柏寝闭何时，瑶华自满枝，天清凝积素，风暖动芬丝，留步苍苔暗，停觞白日迟，因吟茂陵草，幽赏待妍词。

　　｜七言律诗｜

　　｜增｜

　　｜宋。徐积。瑶真诗二首有序｜淮南转运林公次中所居之府，有花一株，旧名玉蘂，公改曰瑶真，即琼花之别本也，琼，赤玉也，名其花者盖误矣，杨楚二花同为一物，而楚花独得瑶名也真者，天下之良贵也，故因物而寓之，则存乎其心者不问可知，盖未尝不在乎其真也，既名其花，遂名其馆，谓山阳学官曰，子能赋之否乎，于是得律诗二章，其亦庶乎，述而赋之也。
　　　此花所在宜开馆，彼玉维瑶合比君，每到黄昬成淡月，却临晓后作团云，人间伪釆何如质，物里孤芳自胜羣，应笑马嵬坡下女，太真为号繋黄裙。
　　　不知记得瑶林否，故国曾陪阆苑春，色貎易分浑是正，性情虽辨总归真，红尘世上无双物，白雪宫中第几人，若问谁何名玉女，一般严静敌霜神。

　　｜原｜

　　｜杨东山。题玉蘂花｜纔入平园便有声，唐昌观里久知名，已堆玉琖分金粟，更插银花入翠罂，萝蔓春风滕薜长，山矾香气晋齐盟，世间百卉应无限，不遇王公枉一生。

　　｜增｜

　　｜周必大。去夏孙从之示玉蘂佳篇，时过未敢赓和，今年此花盛开，輙次严韵并以新刻辨证为献｜食菜曾饕三百囷，种花重看一番新，洞仙旧赏沦无迹，工部高吟必有神，□□雪雅宜歌白雪，送春仍欲买青春，向来伪帖今氷□，从此佳名编广轮。

　　｜次韵廷秀待制玉蘂｜姑射山前雪照人，长安水畔态尤真，步摇翘玉中心整，璎珞涂金四面匀，常笑荼□藏琅药，独陪芍药殿余春，自从唐氏来天女，直到平园见后陈。

　　｜赵正则彦法司户沿檄而归玉蘂已过追赋车字韵诗奉答｜春深游客竞繁华，宝马香轮带曲车，不为来看招隐树，有谁肯顾野人家，飞飞粉蝶须相映，皎皎银蟾色共夸，今得审言诗胜画，传神何必赵昌花。

　　｜五言絶句｜

　　｜增｜

　　｜唐。郑谷。中台题玉蘂｜唐昌树已荒，天意眷文昌，日晚微风起，春时雪满墙。

　　｜七言絶句｜

　　｜原｜

　　｜唐。严休复。闻玉蘂院真人降二首｜味道斋心祷玉宸，魂销冷眼未逢真，不如满树琼瑶蘂，笑对藏花洞里人。
　　　羽车潜下玉龟山，尘界何由覩蕣颜，惟有无情枝上雪，好风吹缀绿云鬟。
　　｜武元衡。唐昌观玉蘂花｜琪树年年玉蘂新，洞宫长闭彩霞春，日暮落英铺地雪，献花无复九天人。

　　｜张籍。同严给事闻唐昌观玉蘂院近有仙过因成絶句二首｜千枝花里玉尘飞，阿母宫中见亦稀，应共诸仙斗百草，独来偷折一枝归。
　　　五色云中紫凤车，寻仙来到洞仙家，飞轮回处无踪迹，惟有斑斑落地花。

　　｜刘禹锡。和严给事闻唐昌观玉蘂花下有游仙二首｜玉女来看玉树花，异香先引七香车，攀枝弄雪时回首，惊怪人间日易斜。
　　　雪蘂琼丝满院春，羽衣轻步不生尘，君平帘下徒相问，长记吹箫别有人。

　　｜白居易。酬严给事闻玉蘂花下有游仙｜嬴女偷乘凤下时，洞中潜歇弄琼枝，不缘嗁鸟春饶舌，青琐仙郎可得知。

　　｜惜玉蘂花有怀集贤王校书起｜芳意将阑风又吹，白云离叶雪辞枝，集贤雠校无闲日，落尽瑶华君不知。

　　｜增｜

　　｜元稹。酬严给事闻玉蘂花下有游仙｜弄玉潜过玉树时，不教青鸟出花枝，的应未有诸人觉，只是严郎卜得知。

　　｜原｜

　　｜杨巨源。唐昌玉蘂花｜晴空素艶照霞新，香洒天风不到尘，持赠昔闻将白雪，蘂珠宫上玉华春。

　　｜杨凝。唐昌观玉蘂花｜瑶花玉蘂种何年，萧史秦嬴向紫烟，时控彩鸾过旧邸，摘花持献玉皇前。

　　｜增｜

　　｜宋。徐铉。和贾员外戬见赠玉蘂花栽｜琼瑶一簇带花来，便劚苍苔手自栽，喜见唐昌旧颜色，为君判病酌金罍。

　　｜诗散句｜

　　｜增｜

　　｜宋。杨万里｜团酥刻玉比未暇，雅静居然不尘污，须信掇之天上奇，细吐冰丝说心愫。

　　｜刘允叔｜江南春晚经行地，剩有唐昌玉蘂花，露彩烟絺无限态，氷清玉润白成葩。

　　｜刘克庄｜玉蘂春阴密，琅玕晚暑清。

　　｜原｜

　　｜唐。刘禹锡｜凤池西畔图书府，玉树玲珑景气闲。

　　｜宋。赵清臣｜正是清灯深雨夜，空传玉蘂发春情。

　　｜唐。郑畋｜小阁凉添玉蘂风。

　　○琼花聚八仙花附见谱内

　　｜增｜

　　｜渑水燕谈｜扬州后土庙有琼花一株，洁白可爱，岁久，木大而花繁，俗目为琼花，不知实何木也。

　　｜齐东野语｜扬州后土祠琼花，天下无二本，絶类聚八仙，色微黄而有香，仁宗庆历中，尝分植禁苑，明年輙枯，遂复载还祠中，敷荣如故，淳熙中，寿皇亦尝移植南内，逾年，憔悴无花，仍送还之，其后，宦者陈源命园丁取孙枝移接聚八仙根上，遂活，然其香色则大减矣，今后土之花已薪，而人间所有者，特当时接本髣髴似之耳。

　　｜汇考｜

　　｜增｜

　　｜闻见杂录｜扬州后土庙有琼花一株，宋丞相郊构亭花侧，榜曰无双，谓天下无别株也。

　　｜广陵志｜后土庙琼花，本大而花繁，天下无之，孙冕过维扬，使人访之，谓山中甚多，伹岁苦樵斧野烧，故木不能大而花不能盛，遂不为人所贵，复伤之以诗曰，可怜遐僻地，常化燎原灰，其说盖误以聚八仙为此花耳，聚八仙花虽类琼花，而琼花之异者，其香如莲花清馥可爱，虽翦折之，余韵亦不减，此聚八仙之所无也。

　　｜韵语阳秋｜琼花惟扬州后土祠中有之，其它皆聚八仙，近似而非，鲜于子骏诗云，百蘤天下多，琼花天上希，结根托灵祠，地着不可移，八蔀冠羣芳，一株攒万枝，而宋次道春明退朝录云，琼花一名玉蘂，按唐朝唐昌观有玉蘂花，王建诗所谓，女冠夜觅香来处，惟有阶前碎月明是也，长安观亦有玉蘂花，刘禹锡所谓，玉女来看玉树花，异香先引七香车是也，唐内苑亦有玉蘂花，李德裕与沈传师草诏之夕，屡同玩赏，故德裕诗云，玉蘂天中树，金闺昔共窥，传师和云，曾对金銮直，同依玉树阴是也，招隐山亦有玉蘂花，李德裕所谓，吴人初不识，因余玩赏乃得此名是也，由是论之，则玉蘂花岂一处有哉，其非琼花明也，东坡瑞香词有后土祠中玉蘂花之句者，非谓玉蘂花，止谓琼花如玉蘂之白耳。

　　｜西溪丛语｜唐昌观玉蘂花，今之散水花，扬州琼花，今之聚八仙，但木老耳。

　　｜花经｜琼花二品八命。聚八仙六品四命。

　　｜山房随笔｜扬州琼花，天下祇一本，士大夫爱重，作亭花侧，扁曰无双，德佑乙亥，北师至，花遂不荣，赵棠国炎有絶句吊曰，名擅无双气色雄，忍将一死报东风，他年我若修花史，合传琼妃烈女中。

　　｜代醉篇｜传记所载扬州琼花天下祇一本，及观西吴里语复云宋时德清岳祠庑下有琼花一本，春时盛放，每告朔设会，特开数朶，时号月旦花，则彼时此花已有二本矣。

　　｜花史｜景定间，濠州曾主簿入广西宿某驿，傍民舍主人邀坐，丰仪甚雅，庭有奇花数盆，曾曰，曾见广陵琼花否，主人曰，有，即入折一枝以授，曾持入驿，回顾，民舍无有矣，视琼花，茅也。

　　｜集藻｜

　　｜辨｜

　　｜增｜

　　｜宋。郑兴裔。琼花辨｜琼花天下无双，昨因北骑侵轶，或谓所存非旧，疑黄冠以聚八仙补种其处，未知然否，属自合肥易镇来此，所覩郡圃中聚八仙，若骤然过目，大率相类，及细观熟玩，不同者有三，琼花大而瓣厚，其色淡黄，聚八仙花小而瓣薄，其色渐青，不同者一也，琼花叶柔而莹泽，聚八仙叶麤而有芒，不同者二也，琼花蘂与花平，不结子而香，聚八仙蘂低于花，结子而不香，不同者三也，余尚未敢自信，尝取花杂示儿辈，皆能识而别之，始乃无疑，适后土祠宇颓敝，鸠工撤旧鼎为増建，时当季夏，非花放之日，忽一枝敻然特开于其杪，郡人竞观，莫不嘉叹，余生罕信奇诡，倘非目撃，则谓好事者夸诞，今观此灵，岂非司花之神鉴予之信心乎，故为之辨，以验来者。

　　｜明。郎瑛。琼花辨｜雍录辨栀子花即玉蘂花，改之为山矾者王荆公，以其花叶可以染黄，不借矾而成色之故，野客丛书又载扬州后土庙玉蘂花序文，序文以玉蘂即琼花也，改之为琼花者宋王元之之更也，予意琼花在宋极名之胜，今作诗与序者，又皆宋人，必不差矣，使果一种，则栀子江南到处有之，胡为至贵，而扬州者名传千古耶，及考扬志谓琼花或云唐植，今雍录亦以玉蘂唐惟长安一株，元、白等赋诗贵重，又曰花白心黄，三、四月间开，开时芬芳满野，高可数丈，意即今之栀子千叶者耶，但花大树高如粉团耳，不然何二书相符，后世不传，惜江南未能收护使高大也，况生于陕，移于扬、汴，在彼亦自为奇矣，但齐东野语以色微黄，似与雍录一树珑松玉刻成，小有间也，昨见宋画琼花，真似野八仙，但多一头九朶簇成者，然亦未知孰是。

　　｜记｜

　　｜增｜

　　｜宋。杜斿。琼花记｜余自京口过扬州，寻访旧事，知世所传后土琼花在今城之蕃□□观，亟往谒蕃□□观琼花犹在，然余闻绍兴辛巳之交，金人入扬州，已揭其本而去，何从复得此种也，观壁上有诸公所记载，直排世俗伪谓道士以聚八仙嗣其名，聚八仙叶、瓣、色、香皆不类，余曾不及见二花开时，类不类不得知，独怪金人既揭其本，复何从得此种也，有老道士须发皓然，自言生于崇宁间，今八十有六载矣，能叙今花本末，余与对坐于花之亭西，改容而问，道士指花之根□□而言曰，此某手所培护而至此者也，指观之大门而言曰，此向之殿庐处也，指所坐之亭曰，此向之无双亭处也，花旧在无双亭下，殿西之北，自绍兴十五年，向龙图子諲以殿庐面势狭小，徙置转后，则花当殿西之南，更三十一年，知郡事刘泽复命移花于殿之前，即今之花处，乃是岁八月十五日也，初，二十四年时，直花之东南，离三、四尺许儵然一小根，枝叶日茂，其下大茎寸，至其放时，乡疎背密移之，不敢易，又十一月，金人渡淮，趋扬州，直入观揭花本去，其小者翦而诛之，于时某方避乱奔走，初亦不知也，寇既退，某始以十二月来旧地，是时训练官成平领兵马依观屯寨，其军人接某曰，观主至耶，琼花已坏卤手，旁有一小根微见地面，可识认非其种乎，某心知之，谓难以口舌定，惟告以琼花若剔其根枝，投之火，则臭达于鼻，于是剔其根枝，投之火，果臭达于鼻，军人皆喜叹，某即默祷后土，移植之花处，日往护之，越明年，二月既望，夜中天大雷雨，某诘朝起，视两庑蚯蚓布地皆满，往所植根旁，则勃然三蘖从根出矣，自是遂条达不已，至于今三十年之久，见其婆娑偃盖，常不忘断根时也，道士既言，余为之竦然曰，盛衰感应之理，岂可不知其故哉，夫他日不生小根，而儵然起于二十四年，兆先见也，去辛巳八年者以养穉也，离离且三四尺许者，不并揭也，翦而复萌者，终盛也，天大雷雨蚯蚓布地而三蘖勃然者，蚯蚓伏深壤阳气骤趣之则动植俱奋也，以人事言之，不知赵孤、汉孤之不亡何以异，是自微而存，存而有力，扶植成就以至后日，则程婴、丙吉之功，道士宜获其报，今之享上寿，倘有相之者，余恐道士亡后，来者无以知今花本末，而疑不觧也，故序而书之，其间岁月事故之叅错，烦委有可附见者，悉不敢畧，以知其不诬，若其它灵异甚多，未暇及也，道士姓唐，名大宁，余实金华杜斿，绍兴二年记。

　　｜赋｜

　　｜增｜

　　｜宋。张问。琼花赋｜扬州后土祠琼花经兵火后，枯而复生，今岁尤盛，邦人喜之，以为和平之证也，乃赋之，赋曰，伟赤社之会都，滋黑壤之饶沃，萃温润之秀气，发英华于地轴，是为琼花异于凡木，香凝□□服之兰，色莹光明之玉，托根后土之祠，擢□□蜀冈之麓，曾不知其岁年，亦弗纪于图录，欲问司花之女，但注诗人之目，谓天下之一株，冠羣葩之芬馥，岂唐昌之余芳，载后庭之遗曲者乎，当其风入琳宫，春归华屋，萼拆青绡，色凝寒绿，枝珊瑚兮镂雪氷，蘂珠玑兮烂金粟，真庭静兮朝曦丽其纤秾，仙籞深兮瑞露滋其芬郁，瑶林瑰艶之葱蒨，阆苑琪英之耀煜，若盖而绣，似璧而縠，如黄琮瑚琏，璀灿于禋坛，而文珠佩环，玲珑乎衣鞠，桂娥竞爽，借月影于冰蟾，阿母来观，下云軿于皓鹄，俪靓容于茉莉，抗素馨于薝卜，笑玫瑰于尘凡，鄙荼□于浅俗，惟水仙可并其幽闲，而江梅似同其清淑，真絶代之无双，久弥芬于幽谷，若乃聚八仙之殊种，玉蝴蝶之别族，叶扶疎而韵不胜，色近似而香不足，犹瑾瑜琬琰之粹温，岂碔砆坚珉之碌碌，盖艶冶争妍者，众之所同，而蠲洁尙白者，我之所独，是以兵火不能焚，边尘不能辱，根常移而复还，本已枯而再续，疑神明之护持，偏化工之茂育，抑将荐瑞于太平，而致祥于玉烛。

　　｜元。郝经。琼花赋并序｜中统二年春三月，制使李公致琼花数枝，是年冬十月，而梦二客相邀至维扬之后土祠，饮于花下，啸歌为乐，既醉而觉，乃作赋焉，辞曰，
　　江风吹云，枕压霜月，神不栖目，轶思超越，栩栩曳曳，境与世别，天宇辟，凡踪絶，历兰路，开桂阙，飘飘乎冯高御空，不知身之几何，而造乎虚白，已而扶摇颉颃，恍惚莫量，疑在钧天，亦如巫阳，孤鹤飞来，缟衣玄裳，翩然负予，背风翱翔，下视淮海，雉堞相望，贝错珠莹，接屋连墙，绣帘琱栊，绮疏绿房，十里一市，金纱煌煌，混灏海之鱼龙，骇飞埃而陆梁，忽丹霄之二仙，翥青鸟以相将，指仙花以为言，可釂月而飞觞，是阆苑之仙根，来瑞世而呈芳，拆腻雪以摇碧，刻春氷而带黄，喷蘂蝶于花心，引轻丝而不狂，天风收其落英，不委地而飘扬，彼众卉则俗死，漫红妖而绿倡，玉阴婆娑，徙倚徜徉，清香忽来，莫知其方，乃诵明月之曲，歌窈窕之章，倚歌横箫，锵凤鸣凰，挹芳澜之浩渺，倾坠露之淋浪，卷琼瑶于杯盘，吸霜露于肺肠，欲折枝而不敢，惧真宰之或伤，且对花而举酒，浇遯世之茫茫，倐焉玉女，隔花而语，髣髴花神，是为花主，謪自瑶华，以临后土，翦氷绡以为裳，染麝尘于金缕，拂白霓而下征，曳秋霞而轻举，现仙姿于尘寰，寓风神于月府，且曰有妹，其字飞琼，适来瑶池，善为新声，与君佐酒，以荐予诚，遽作穿云，振摇琼英，说仙家之幽杳，咏蓬壶与赤城，阅花朝以逍遥，驻芳姿以轻盈，嗟，胡为乎斯世，而沉冥于此生也，时予既醉，二仙亦去，花落尊空，歌残玉树，斗转参横，脱兔惊寤，余香冉冉，月满牎户，乃为记梦之歌，歌曰，玉宇春兮花始开，与二仙兮飘然而来，花亦喜兮摇摇乎琼瑰，掇飞英兮泛酒杯，飞仙为我兮歌以累，累亦既醉兮胡不归，花满袖兮香满帏，谓予是梦兮余不疑，嗟时之人兮，孰非梦之为。

　　｜五言古诗｜

　　｜增｜

　　｜宋。韩琦。后土庙琼花｜维扬一株花，四海无同类，年年后土祠，独此琼瑶贵，中含散水芳，外围蝴蝶戏，酴醿不见香，芍药暂多□□，扶疎翠葢圆，散乱真珠缀，不从众格繁，自守幽姿粹，尝闻好事家，欲移京毂地，既违孤洁情，终误栽培意，洛阳红牡丹，适时名转异，新荣托旧枝，万状呈妖丽，天工借颜色，深浅随人智，三春爱赏时，车马喧如市，草木禀赋殊，得失岂轻议，我来首见花，对花聊自醉。

　　｜七言古诗｜

　　｜增｜

　　｜宋。徐积。琼花歌｜春皇自厌花多红，欲得花颜如玉容，春皇青女深相得，先教敛与秋霜色，乃有雪月供光星，榆献白□量，银汉琉璃湿，人间美玉捣作灰，荆山昆山鬼神泣，天上有人名玉女，投壶之外能为素，姑射神人解种花，先须此物为根芽，天罅地窍掬精粹，蟾身骊颔偷光华，其时正值天地交，二气上下阴阳调，此花孕育得其正，其间邪气无纤毫，所以其色为正色，出乎其类拔乎萃，一如君子有诸内，睟然其色见于外，三月将尽四月前，百花开尽春萧然，扬州日暖花开未，春香不动花房闭，仙掌秋高玉露浓，鲛人泣下珠玑碎，黄鹂本是花中客，啼尽好声求不得，春皇费尽养花心，春风使尽开花力，春归莺去花始开，谁人放出深闺来，唐家天子太平时，太真浴罢华清池，红裳绣袂厌君眼，更作地仙披羽衣，麻姑睡起蓬莱岛，风吹玉面秋天晓，洛川女子能长生，水中肌骨成瑶琼，褒姒不见诸侯兵，尽日不笑如无情，宋玉移家安在哉，东邻不画臙脂腮，卓文君去成都速，锦衣金翠慵装束，吹箫容貌果何如，见说其人名弄玉，若比此花俱不足，淫妖恠艶文之累，一如妇人有贤德，不为邪色乱正色，孀居之女能自持，终身惟着大练衣，又如正色立朝者，不以柔□□为奸欺，以此论之乃可重，人之不正将胡为，论德乃是花之杰，论色乃是花之絶，洛阳花名古云好，看花须向扬州道，君不见，去年花下吹黑风，霹雳闪电搜玉龙，此时半夜花光中，不觉屈曲蟠长虹，又不闻，天上琳琅树，种在烟霞最深处，白云枝叶白玉英，此花莫是琳琅精，此花爱圆不爱缺，一树花开似明月，襄王半夜指为云，谢女黄昏吟作雪，杏花俗艶梨花麤，柳花细碎梅花疎，桃花不正其容冶，牡丹不谨其体舒，如此之类无足奇，此花之外更有谁，世非红紫不入眼，此花何用求人知，诗人自与花相期，长告年年乞一枝。

　　｜方岳。非琼花｜旧传琼花无与双，专奇擅美名此邦，江南清梦入诗府，安得一念令心降，去年骑鹤扬州住，斗酒屡眠云雾窓，月寒雪冷花未吐，正尔俗叶凡株椿，心期妙处在真实，不假羽节青霓幢，今春访花吾第一，自折繁枝盛翠缸，横看倒睨掉头语，前诗后赋何其哤，真珠碎簇玉蝴蝶，直与八仙同一腔，闻名见面足笑莞，强为花辨几愚蠢，有如巨贤杂羣小，望而可识为奇厖，陈余张耳信相似，一等人耳无纯尨，忠耶佞耶岂难别，祝鮀不类关龙逢，试持此论讯后土，谓予不信如长江。

　　｜再用韵酬朱行甫｜梦中翠凤飞来双，驾言后土游名邦，手持玉简判红紫，敛衽欲以诗城降，粹容喜动日月角，揖我入对玲珑窓，为言琼花返蓬阆，下界久矣无根桩，乃今存者赝本耳，补亡以绐青油幢，人间识真盖亦寡，载酒嘉宾宁论缸，黄冠诞谲谨勿信，传讹听舛其言哤，为花作辨谁氏子，谬妄谱入黄钟腔，耳庸目陋惑世俗，其罪不能三赦惷，朱云之孙亦奇士，文有气骨丰而厖，谓琼赤玉匪为白，不比俗论纷茸尨，诗筒往来捷于响，夜发严鼓声逄逄，咨尔岳为谢此老，壮哉寸管飞涛江。

　　｜元。赵文。琼花上天歌｜朔风吹沙堆浪白，二十四桥沈冷月，颠风夜半撼芜城，雪萼琼丝破空碧，金缾岁岁献君王，玉罂泛酒连花香，明光殿暗沙漠远，人自无情花断肠，落蘂飞天识天路，何如拔树飞升去，唐昌游女再归来，城中只有琼花露，江南俘客吟如呌，想象裁辞不成调，天宫夜半按霓裳，玉女擎花紫皇笑。

　　｜谢应芳。琼花行送盛克明教授归维扬｜扬州好花非不多，奈尔絶品无双何，水沈香渍素玉蘂，琉璃滑叶青瑶柯，东风二月花时节，二十四桥香浸月，小山丛桂避芳尘，东阁官梅褪残雪，向来名士多品题，括香御史今亦知，何日移春献天子，不负此花天下奇。

　　｜七言律诗｜

　　｜增｜

　　｜宋。刘敞。无双亭观琼花赠圣民｜东方万木竞纷华，天下无双独此花，那有雪英凌暖日，不为琪树隔流沙，祠城寂寞春空老，江雨□蒙日易斜，仙品国香俱妙絶，少倾高兴尽流霞。

　　｜方岳。约黄成之观琼花予不及从以诗代简｜杜宇声中鬓欲华，春风将绿又天涯，欠随江夏无双士，共看扬州第一花，想象烟云人跨鹤，淋漓诗句字栖鸦，蹇驴不管唐衫湿，醉兀归鞍暮雨斜。

　　｜王洋。琼花｜爱奇造物翦琼瑰，为镇灵祠特地栽，事纪扬州千古胜，名居天下万花魁，何人斫却依然在，甚处移将不肯开，浪说八仙模样似，八仙安得有香来。

　　｜郑良嗣。和王洋琼花｜玉立祠庭久不衰，俄经翦伐重能栽，端知妙护有神力，更喜当时歼厥魁，种不他传焉得子，年将丰稔輙多开，天生异物初无伴，只许翻阶近侍来。

　　｜徐意一。谢琼花｜琼甤走送宝瓶花，愧之诗情洊拜嘉，一种清香来月殿，十分雅态出仙家，细看后土春氷薄，未觉刘郎日影斜，拟跨胎禽尘几隔，珠帘十里自繁华。

　　｜贾似道。琼花｜寂寂蕃□□观里花，伊谁封殖得名嘉，应知天下无他本，惟有扬州是尔家，种雪春温团影密，攒冰香重压枝斜，倚阑莫问荣枯事，付与东风管物华。

　　｜王月浦。琼花｜蕃□□观里琼花树，天地中间第一花，此种从何探原委，东风无处着繁华，千须簇蝶团清馥，九萼联珠异众葩，几见朱衣和露翦，金瓶先进帝王家。

　　｜五言絶句｜

　　｜增｜

　　｜宋。俞清老。琼花｜因此琼花发，维扬胜洛阳，若无三月雨，占断一春香。

　　｜七言絶句｜

　　｜增｜

　　｜宋。王禹偁。后土庙琼花诗二首并序｜扬州后土庙有花一株，洁白可爱，且其树大而花繁，不知实何木也，俗谓之琼花，因赋诗以状其态云，
　　　谁移琪树下仙乡，二月轻冰八月霜，若使寿阳公主在，自当羞见落梅妆。
　　　春冰薄薄压枝柯，分与清香是月娥，忽似暑天深涧底，老松擎雪白婆娑。

　　｜刘敞。移琼花诗并序｜自淮南迁东平，移后土庙琼花植于濯缨亭，此花天下只一株耳，永叔为扬州作无双亭以赏之，彼土人别号八仙花，或云李卫公所赋玉蘂花即此种，
　　淮海无双玉蘂花，异时来自八仙家，鲁人未覩天中树，乞与春风赏物华。

　　｜秦观。琼花｜无双亭上传觞处，最惜人归月上时，相见异乡心欲絶，可怜花与月应知。

　　｜吕本中。谢人送琼花｜凝烟欲满读书窓，忽有琼花树小缸，更喜风流好名字，百金一朶号无双。
　　　断肠风味久难寻，尚有名花寄此心，折尽春枝春已晚，只宜良月不宜阴。

　　｜赵师秀。琼花｜香得坤灵秀气全，蘂□□团外蝶翩翩，亲曾后土祠中看，不是人间聚八仙。

　　｜颜芝宿。琼花｜后土祠中三月暮，琼花放后有蜂来，东君不怕春归去，留待诗人一夜开。

　　｜元。尹廷高。琼花｜无双亭下万人看，欲觅残英一片难，夜静月明猿鹤唳，误翻玉雪堕阑干。

　　｜舒頔。蕃□□观｜天上奇花玉色浮，祇留一种在扬州，如今后土无根蒂，蜂蝶纷纷各自愁。

　　｜杨维桢。宫词｜后土璚仙属内家，扬州从比絶名花，君王题品容谁并，萼绿宫中萼绿华。

　　｜诗散句｜

　　｜增｜

　　｜元。宋无｜雪让玲珑巧，冰销刻镂瑕，人间惟独尔，地上更何加，万蘤殊寥落，羣芳避艶邪，玫瑰诚执御，芍药等泥沙。

　　｜宋。韩琦｜千点真珠擎素蘂，一环明玉破香葩。

　　｜陈传良｜且将书寄南来雁，为问琼花果是非。

　　｜唐。曹唐｜云陇琼花满地香。

　　｜元。郝经｜东风吹落琼花雨。

　　｜词｜

　　｜增｜

　　｜宋。刘克庄。昭君怨｜后土祠中标韵，天上人间一本，道号玉真妃，字琼姬。　我与花曾半面，流落花前重见，莫把玉箫吹，怕惊飞。

　　｜向子諲。丑奴儿｜无双亭下琼花树，玉骨云腴，倾国称姝，除却扬州是处无。　天教红药来骖乘，桃李先驱，总作花奴，翠拥红遮到玉都。

　　｜又。虞美人｜去年不到琼花底，蝶梦空相倚，今年特地趂花来，却欲不教同醉，过花开。　花知此恨年年有，也伴人俱瘦，一枝和泪寄东风，应把旧愁新恨，入睂峯。

　　｜又｜去年雪满长安树，望断扬州路，今年看雪在扬州，人望蓬莱深处，若为愁。　而今不恨伊相误，自恨来何暮，平山堂下旧嬉游，只有舞春杨柳，似风流。

　　｜晁补之。下水船｜百紫千红翠，惟有琼花特异，便是当年，唐昌观中玉蘂，尚记得，月里仙人来赏，明日喧传都市。　甚时又，分与扬州本，一朶氷姿难比，曾向无双亭下，半酣独倚，似梦觉，晓出瑶台十里，犹忆飞琼标致。

　　｜马庄父。满庭芳｜共庆春时，满庭芳思，一枝玉蘂非常，少年游冶，何但折垂杨，曾向瑶台月下，逢解佩，玉女翻香，风光好，真珠帘卷，都胜早梅芳。　人间，无比并，蝴蝶树，争敢相方，既春归后，此意难忘，夜梦扬州万玉，飞魂共，紫燕归梁，须行乐，马家花圃，不肯醉红妆。

　　｜郑觉斋。扬州慢｜弄玉轻盈，飞琼淡泞，袜尘步下迷楼，试新妆纔了，注沉水香球，记晓翦，春冰驰送，金瓶露湿，缇绮新流，甚中天，月色被风，吹梦南州。　樽前相见，似羞人，踪迹萍浮，问弄雪飘枝，无双亭上，何日重游，我欲缠腰骑鹤，烟霄远，旧事悠悠，但凭阑无语，烟花三月春愁。

　　｜赵以夫。扬州慢｜十里春风，二分明月，蘂仙飞下琼楼，看氷花翦翦，拥砌玉成球，想长日，云阶竚立，太真肌骨，飞燕风流，敛羣芳，清丽精神，初付扬州。　雨窓数朶，梦惊回，天外香浮，似阆苑花神，怜人冷落，骑鹤来游，为问江淮风景，长空淡，烟水悠悠，又黄昏羌笛，孤城吹起新愁。

　　｜周密。瑶花｜朱钿宝玦，天上飞琼，比人间春别，江南江北，曾未见，谩拟梨云梅雪，淮山春晚，问谁识，芳心高洁，消几番，花落花开，老了玉关豪杰。　金壶翦送琼枝，看一骑红尘，香度瑶阙，韶华正好，应自喜，初识长安蜂蝶，杜郎老矣，想旧事，花须能说，记少年，一梦扬州，二十四桥明月。

　　｜张翥。喜迁莺｜东风吹尽，但一片绿阴，空留春恨，后土祠荒，飞琼谪久，还喜玉容堪认，二十四桥夜月，二十四番花信，便载酒，怕芳菲易老，阴晴难稳。　娇困，羞起晚，竚立画阑，净洗闲脂粉，沉水浓熏，蜂黄淡染，自有絶尘香韵，也知世间无对，肯许浮花相近，凤箫远，待数枝折与，玉峰人问。

　　｜刘克庄。贺新郎｜辜负东风约，忆曾将，淮南草木，笔端笼络，后土祠中明月夜，忽有瑶姬跨鹤，迥不比，水仙低弱，天上人间惟一本，倒千锺，琼露花前酌，追往事，怎忘却。　移根应费仙家药，谩回头，关山信断，堡城笳作，问讯而今平安否，莫遣玉箫惊落，但画卷，依稀描着，白发愧无渡江曲，与君家，子敬相酬酢，新旧恨，两交错。

　　｜马庄父。贺新郎｜客里伤春浅，问今年，梅蘂因甚，化工不管，陌上芳尘行处满，可计天涯近远，见说道，迷楼左畔，一似江南先得暖，向何郎，庭下都寻徧，辜负了，看花眼。　古来好物难为伴，只琼花一种，传来仙苑，独许扬州作珍产，便胜了，千千万万，又却待，东风吹绽，自昔闻名今见面，数归期，屈指家山晚，归去说，也稀罕。

　　｜施芸隐。摸鱼儿｜柳蒙茸，暗凌波路，烟霏□□澹平楚，七香车驻猊璚掩，遥认翠华云母，芳景暮，鸳甃悄，铢衣来按飞琼舞，凄凉洛浦，渐玉漏沉沉，清阴满地，乘月步虚去。　销凝处，谁说三生小杜，翔螭声断箫鼓，情知禁苑酥尘涴，羞与倡红同谱，春几度，想依旧，苔痕长印唐昌士，风流千古，人在小红楼，珠帘半卷，香注玉壶露。

　　○山矾花原作芸香，入卉谱，按山矾，木本，非古所谓芸草，自沈括笔谈以为七里香，而李时珍本草纲目遂以为芸香，不知芸草与山矾或皆有七里香之名，而反疑芸香之非一种也，误矣，今分山矾，别见卉谱，花谱芸草即海桐。

　　｜原｜山矾，一名□□花，一名玚花，周必大云，□□，音阵，出南史，荆俗讹□□为郑，呼为郑矾，江南又讹郑为玚也，玚，音畅。一名春桂，一名七里香，黄庭坚易其名为山矾。

　　｜增｜

　　｜学圃余疏｜山矾，一名海桐树，婆娑可观，花碎白而香，宋人灰其叶造黝紫色。

　　｜本草｜生江、淮、湖、蜀野中，树大者株高丈许，其叶似巵子叶，生不对节，光泽坚强，畧有齿，凌冬不雕，三月开花，繁白如雪，六出，黄蘂，甚芬芳，结子大如椒，青黑色，熟则黄色，可食，其叶味濇，人取以染黄及收豆腐或杂入茗中。

　　｜汇考｜

　　｜增｜

　　｜三柳轩杂识｜山矾为幽客。

　　｜缾花谱｜山矾四品六命。

　　｜瓶史｜山矾洁而逸，有林下风，鱼玄机之绿翘也。

　　｜原｜

　　｜春风堂随笔｜辛丑南归，访旧至南浦，见堂下盆中，有树婆娑鬰茂，问之，曰，此海桐花，即山矾也，因忆山谷赋水仙花云，山矾是弟梅是兄，但白花尔，却有岁寒之意。

　　｜四川志｜卭县出山矾，花色白如雪，香气极远。

　　｜集藻｜

　　｜七言古诗｜

　　｜增｜

　　｜宋。清非居士｜黄龙山中春事晚，山谷道人上山坂，鼻端山矾花气浓，怪底经行众芳苑，一种风姿极可人，幽姿正色相鲜新，素馨籍甚不足意，黄淡羞涩终非真。

　　｜明。许伯旅。题林周民山矾图｜山矾入画古所少，我昔见之倪瓒家，问君何处得此本，水屋十月来春花，东风着树香满雪，长须露滴金粟结，一枝独立霜霰余，已觉江梅是同列，惜哉此物知者稀，深林大谷多所遗，牧竖樵童尔何苦，翦伐每同荆棘归，林君本是鳌头客，高卧云间人莫识，酒酣挥袖卷新图，一笑西山眼中碧。

　　｜五言律诗｜

　　｜增｜

　　｜宋。薛季宣｜□□花，唐玉蘂花，介甫谓之玚花，鲁直谓之山矾，武昌山中多有之，其叶可供染事，土人用之酿酒。
　　□□绿吐瑶琨，冷然郭外村，仙人来玉蘂，文士立山矾，芳泽留丝素，风流付酒樽，莫言玚酷似，香处不胜繁。

　　｜五言絶句｜

　　｜增｜

　　｜宋。赵汝鐩。山矾｜七里香风远，山矾满岭开，野生人所贱，移动却难栽。

　　｜七言絶句｜

　　｜原｜

　　｜宋。黄庭坚。题高节亭边山矾花并序｜江南野中有一种小白花，本高数尺，春开极香，野人谓之郑花，王荆公尝欲作诗而陋其名，予请名曰山矾，野人采郑花叶以染黄，必借矾而成色，故名山矾，海岸孤絶处，补陀山译者谓小白花山，予疑即此花尔，不然，何以观音老人端坐不去耶，
　　　高节亭边竹已空，山矾独自倚春风，二三名士开颜笑，把断花光水不通。
　　　北岭山矾取次开，轻风正用此时来，平生习气难料理，爱着幽香未拟回。

　　｜增｜

　　｜曾几。山矾｜青云叶底雪花繁，只与田家插鬓鬟，不枉涪翁初着句，能令大士久开颜。

　　｜谢□□。山矾｜一树山矾宫样妆，晓风微送雨中香，鼻端空寂谁知许，莫恠狂风取次狂。

　　｜方岳。山矾｜只有江梅合是兄，水仙终似虢夫人，季方正尔难为弟，每恨诗评未逼真。

　　｜原｜

　　｜张季灵。山矾｜漫山白蘂殿春华，多贮清香野老家，须向风前招蝶使，秘通家籍省梅花。

　　｜邹艮山。山矾｜折来随意插铜壶，能白能香雪不如，匹似梅花输一着，枝肥叶密欠清癯。

　　｜祝穆。山矾｜玲珑叶底雪花寒，春尽香熏草木间，移植小轩共燕坐，恍疑身在普陀山。

　　｜诗散句｜

　　｜原｜

　　｜宋。曾几｜可惜不当梅蘂破，幽香合在弟兄间。

　　｜增｜

　　｜杨万里｜玉花小朶是山矾，香杀行人只欲颠。

　　｜原｜

　　｜明。孙蕡｜山矾花落春风起。

　　｜词｜

　　｜原｜

　　｜宋。徐俯。南柯子｜细叶黄金嫩，繁花白雪香，共谁连璧向河阳，自是不须汤饼，试何郎。　婀娜璁珑髻，轻盈淡薄妆，莫令韩寿在伊傍，便逐游蜂惊蝶，过东墙。

　　｜别录｜

　　｜原｜

　　｜种植｜此物最易生，春月分而压之，俟生根，移种。

　　御定佩文斋广群芳谱卷三十七
　　●御定佩文斋广羣芳谱卷三十八

　　　花谱

　　○木兰

　　｜原｜木兰，一名木莲，一名黄心，一名林兰，一名杜兰，其香如兰，其花如莲，其心黄色。一名广心树，见白氏长庆集。似楠，高五、六丈，枝叶扶疎，叶似菌桂，厚大无脊，有三道纵纹，皮似板桂，有纵横纹，花似辛夷，内白外紫，四月初开，二十日即谢，不结实，亦有四季开者，又有红、黄、白数色，其木肌理细腻，梓人所重，十一、二月采皮，阴干，出蜀、韶、春州者各异。

　　｜汇考｜

　　｜增｜

　　｜述异记｜木兰洲在浔阳江中，多木兰树，昔吴王阖闾，植木兰于此，用构宫殿也，七里洲中，有鲁班刻木兰为舟，舟至今在洲中，诗家云木兰舟，出于此。

　　｜酉阳杂俎｜东都敦化坊百姓家，太和中，有木兰一树色深红，后桂州观察使李勃看宅人以五千买之，宅在水北，经年，花紫色。

　　｜原｜

　　｜太真外传｜上宴诸王于木兰殿，时木兰花发，皇情不悦，妃醉中舞霓裳羽衣一曲，天颜大悦。

　　｜续神仙传｜北海于君病癞，见市有卖药姓公孙名帛者，问之曰，明日木兰树下当授卿，明日，于君往，授素书二卷，以之消灾治病，无不愈者。

　　｜岚斋集｜张搏为苏州刺史，植木兰花于堂前，尝盛开燕客，命即席赋之，陆龟蒙后至，张连酌，浮之径醉，强索笔题两句云，洞庭波浪渺无津，日日征帆送远人，颓然醉倒，客欲续之，皆莫详其意，既而龟蒙稍醒，续曰，几度木兰船上望，不知元是此花身，遂为絶唱。

　　｜增｜

　　｜西溪丛语｜洞庭春水绿于云，日日征帆送远人，曾向木兰舟上过，不知元是此花身，一小说，唐末馆阁数公泛舟，以木兰为题，忽一贫士登舟作此，诸公览诗大惊，物色之，乃李义山之魄，时义山下世久矣，又岚斋集载此诗，陆龟蒙于苏守张搏座上赋此木兰堂诗，未知孰是。

　　｜全唐诗话｜王播，少孤贫，尝客扬州慧照寺木兰院，随僧斋餐，僧厌怠，乃斋罢而后击钟，后二纪，播自重位出镇是邦，因访旧游，向之题者，皆以碧纱幙其诗，播继以二絶句，二十年前此院游，木兰花发院新修，如今再到经行处，树老无花僧白头，又，上堂已了各西东，惭愧阇黎饭后钟，二十年来尘扑面，而今始得碧纱笼。

　　｜集藻｜

　　｜赋｜

　　｜原｜

　　｜晋。成公绥。木兰赋并序｜许昌西园中木兰树，余往观之，遂为赋曰，览众树之列植，嘉木兰之殊观，至于玄□授节，猛寒严烈，峩峩坚氷，霏霏白雪，木应霜而枯零，草随风而摧折，蓊青翠之茂叶，繁旖旎之弱条，谅抗节而矫时，独滋茂而不凋。

　　｜增｜

　　｜唐。李华。木兰赋并序｜华容石门山有木兰树，乡人不识，伐以为薪，余一本，方操柯未下，县令李韶行春见之，息马其阴，喟然叹曰，功列桐君之书，名载骚人之词，生于遐深，委于薪燎，天地之产珍物，将焉用之，爰戒虞衡，禁其翦伐，按本草，木兰似桂而香，去风热，明耳目，在木部上篇，乃采斫而归，理疾多验，由是远近从而采之，干剖枝分，殆枯槁矣，士之生世，出处语默难乎哉，韶余从子也，尝为余言，感而为赋云，
　　沂长江以遐览，爱楚山之寂寥，山有嘉树兮名木兰，鬰森森以苕苕，当圣政之文明，降元和于九霄，祛祲沴之为虐，贯冬夏而不凋，白波润其根柢，玄雪畅其枝条，沐春雨之濯濯，鸣秋风以萧萧，素肤紫肌，绿叶缃蔕，疎密耸附，高卑阴蔽，华如霜雪，实若星丽，节劲松竹，香浓兰桂，宜不植于人间，聊独立于天际，徒翳荟兮为邻，挺坚芳兮此身，嘉名列于道书，坠露饮乎骚人，至若灵山雾歇，蔼蔼林樾，当楚泽之晨霞，耿洞庭之夜月，发清明于视听，洗烦烛于心骨，韵众壑之空峒，潜微云之灭没，露草白兮山凄凄，鹤既唳兮猿复啼，窅深林以□□，覆百仞之玄溪，彼逸人兮有所思，恋芳阴兮步迟迟，怅幽独兮人莫知，怀馨香兮将为谁，惋樵夫之无惠，混众木而皆尽，指画类而挥斤，遇仁人之不忍，方甘心而剿絶，俄固抵于倾殒，怜春华而搴芳，顾落日而□□轸，达者有言，巧劳智忧，养命蠲疾，人胡不求，枝残体剥，泽尽枯留，顦顇空山，离披素秋，鸟避弋而高翔，鱼畏网而深游，不材则终其天年，能鸣则免于俎羞，奚此木之不终，独隐见而离忧，自昔沦芳于朝市，坠实于林丘，徒鬰咽而无声，可胜言而计筹者哉，吾闻曰，人助者信，神听者直，则臧仓譛言，宣尼失职，出处语默，与时消息，则子云投阁，方回受殛，故知天地无心，死生同域，纭纭品物，物有其极，至人者委性循于自然，不任夫智之与力也，虽贤愚各全其好，草木不夭其生植，已而已而，繄不可得。

　　｜徐铉。木兰赋有序｜顷岁，铉左宦江陵，官舍数亩，委之而去，庭树木兰因移植于宗兄之家，及铉征还，席不遑暖，又窜于舒庸，吾兄感春物之载华，拟古诗而见寄，吟翫感叹，谨赋以和焉，虽不足继体物之作，庶几申骚客之情尔。
　　伊庭中之奇树，有木兰之可悦，外烂烂以凝紫，英英而积雪，芬芳兮谢客之囊，旖旎兮仙童之节，许蒲茸之窃比，听兰芽之并列，于是辞下土之卑湿，历上京之繁华，耻衒价于豪门，乃托根于贫家，资幽人之赏豫，有好事之称嗟，一旦逐客程远，君门路赊，削闺籍与印组，岂独留乎此花，噫，人屡遐弃，花犹得地，分兔苑之余荫，向藩房而吐□□，授简多暇，攀条属思，持香草以予比，效骚辞而我寄，感此生之百忧，何斯物之足贵，悲夫客馆长吟，山城夕阴，想馨香之不改，叹欢晏之难寻，凭归梦于飞翼，写商歌于素琴，歌曰，光景兮愁暮，别离兮易久，真宰兮无党，贞心兮不朽，诚知异日，重滋田氏之荆，但恐相逢，共叹桓公之柳。

　　｜文赋散句｜

　　｜增｜

　　｜楚。屈原。离骚｜朝搴阰之木兰兮，夕揽洲之宿莽。

　　｜九章｜捣木兰以矫蕙兮，凿申椒以为粮。

　　｜汉。司马相如。子虚赋｜椒桂木兰。

　　｜七言古诗｜

　　｜原｜

　　｜宋。刘儗。木兰｜晓来随手抹新妆，半额娥睂宫样黄，铢衣洗就蔷薇露，触处闻香不炷香，君不见，同时素馨与茉莉，究竟带些脂粉气，又不见，钱塘欲语娇荷花，麤枝大叶忒铅华，何如个样隐君子，色香不俗真有味，根苗在处傲炎凉，敢与松栢争雪霜，椒桂荑莸君杂处，小窓相对无相忘。

　　｜五言律诗｜

　　｜增｜

　　｜唐。方干。陈秀才亭际木兰｜昔见初栽日，今逢成树时，存思心更感，遶看歩还迟，蝶舞摇风蕊，莺啼含露枝，徘徊不忍去，应与醉相宜。

　　｜五言排律｜

　　｜增｜

　　｜唐。刘长卿。题灵佑上人法华院木兰花｜庭种南中树，年华几度新，已依初地长，独发旧园春，映日成华葢，摇风散锦茵，色空荣落处，香醉往来人，菡蓞千灯遍，芳菲一雨均，高柯倘为楫，渡海有良因。

　　｜原｜

　　｜李商隐。木兰｜二月二十二，木兰开拆初，初当新病酒，复自久离居，愁絶更倾国，惊新闻远书，紫丝何日障，油壁几时车，弄粉知伤重，调红或有余，波痕空映袜，烟态不胜裾，桂岭含芳远，莲塘属意疎，瑶姬与神女，长短定何如。

　　｜七言絶句｜

　　｜原｜

　　｜唐。白居易。戏题木兰花｜紫房日照臙脂拆，素艶风吹腻粉开，怪得独饶脂粉态，木兰曾作女郎来。

　　｜题令狐家木兰花｜腻如玉指涂朱粉，光似金刀翦紫霞，从此时时春梦里，应添一树女郎花。

　　｜诗散句｜

　　｜原｜

　　｜宋。郑獬｜未识春风面，先闻乐府名，洗妆侬出塞，进艇客登瀛。

　　｜唐。郑畋｜浴殿晴秋倘中谢，残英犹可醉琼杯。

　　｜裴廷□□｜微风微雨寒食节，半开半合木兰花。

　　｜徐殷｜木兰花谢可怜条，远道音书转寂寥。

　　｜明。王应凤｜庭草黄昬随意绿，子规啼上木兰花。

　　○辛夷

　　｜原｜辛夷，一名辛雉，一名侯桃，一名木笔，一名迎春，本草云，夷，荑也，其苞初生如荑而味辛也，雉与夷声相近也，未发时，苞如小桃子，有毛，故名侯桃，初发如笔头，北人呼为木笔，其花最早，南人呼为迎春。一名房木，生汉中、魏兴、梁州川谷，树似杜仲，高丈余，大连合抱，叶似柿叶而微长，花落始出，正、二月花开，初出枝头，苞长半寸，而尖锐俨如笔头，重重有青黄茸毛顺铺，长半分许，及开似莲花而小如盏，紫苞红熖，作莲及兰花香，有桃红及紫二色，又有鲜红似杜鹃，俗称红石荞是也，入药用紫者，须未开收，已开不佳，用须去毛，毛射人肺，令人欬，花落无实，夏杪复着花，如小笔，宋掌禹锡云，苑中有树，高三、四丈，枝叶繁茂，系兴元府进，初仅三、四尺，有花无实，经二十余年方结实，葢年浅者不实，非二种也，至花开早晚，各随方土节气，苞治鼻渊鼻鼽，鼻窒鼻疮及痘后鼻疮，并研末，入麝少许，葱白蘸入数次，甚良，分根傍小株插肥湿地即活，本可接玉兰。

　　｜汇考｜

　　｜增｜

　　｜唐书。文艺传｜王维别墅在辋川，有辛夷坞。

　　｜苕溪渔隐丛话｜木笔、迎春自是两种，木笔色紫，丛生，二月方开，迎春白色，高树，立春已开。

　　｜花经｜辛夷四品六命。

　　｜集藻｜

　　｜文赋散句｜

　　｜增｜

　　｜楚。屈原。九歌｜辛夷楣兮药房。　辛夷车兮结桂旗。

　　｜汉。东方朔。七谏｜列新夷与椒桢。

　　｜王褒。九怀｜辛夷兮挤臧。

　　｜杨雄。甘泉赋｜列辛雉于林薄。

　　｜五言古诗｜

　　｜原｜

　　｜宋。韩琦。题辛夷花｜辛夷吐高花，卫公曾手植，根洗今已非，不改旧时色，平泉几易主，况乃剌史宅。

　　｜七言古诗｜

　　｜增｜

　　｜唐。韩愈。感春｜辛夷花房忽全开，将衰正盛须频来，清晨辉辉烛霞日，薄暮耿耿和烟埃，朝明夕暗已足叹，况乃满地成摧颓，迎繁送谢别有意，谁□□留念少环□□。

　　｜原｜

　　｜元稹。辛夷花问韩员外｜问君辛夷花，君言已斑驳，不畏辛夷不烂开，顾我筋骸官束缚，缚遣推囚名御史，狼籍囚徒满田地，明日不推缘国忌，依然不得花前醉，韩员外家好辛夷，开时乞取三两枝，折枝为赠君莫惜，纵君不折风亦吹。

　　｜增｜

　　｜明。朱曰藩。辛夷花曲｜昨日辛夷开，今朝辛夷落，辛夷花房高刺天，却共芙蓉乱红萼，小山桂树犹连卷，五湖荷花空绰约，连卷绰约宜秋日，端居独养征君疾，高枝朶朶艶木莲，密叶层层赛卢橘，山鬼已见驾香车，文人应是梦彩笔，辛夷辛夷何离奇，照水偏宜姑射姿，萧晨东海霞光烂，玄夜西园露气滋，檀心倒卷情无限，玉面低回力不支，见说东都便露坐，惟应御史殢风吹，此花爱逐东风暖，故人逸韵嵇中散，山阳闻有合欢斋，石湖亦筑辛夷馆，袅袅岩栊碧树圆，纷纷磵户香花满，坞里王孙旧路长，卷中裴迪新诗短，新诗已旧不堪闻，江南荒馆隔秋云，多情不改年年色，千古芳心持赠君。

　　｜五言律诗｜

　　｜原｜

　　｜唐。李德□□。忆平泉辛夷｜昔年将出谷，几日对辛夷，倚树怜芳意，攀条惜岁滋，清阴须暂憩，秀色正堪思，只待挥金日，殷勤泛羽巵。

　　｜增｜

　　｜宋。朱长文。辛夷｜楚客会留咏，吴都独擅奇，风霆存老干，桃李避芳时，名入文房梦，功资妙手医，紫薇颜色好，先占凤凰池。

　　｜七言律诗｜

　　｜增｜

　　｜唐。皮日休。扬州看辛夷花｜腊前千朶亚芳丛，细腻偏胜素柰功，螓首不言披晓雪，麝脐无主任春风，一枝拂地成瑶圃，数树参庭是蕊宫，应为当时天女服，至今犹未放全红。

　　｜陆龟蒙。奉和皮袭美扬州看辛夷花次韵｜柳疎梅堕少春丛，天遣花神别致功，高处朶稀难避日，动时枝弱易为风，堪将乱蕊添云肆，若得千株便雪宫，不待羣芳应有意，等闲桃杏即争红。

　　｜宋。徐铉。游蒋山题辛夷花寄陈奉礼｜今岁游山已恨迟，山中独喜见辛夷，簪缨且免全为累，桃李犹堪别作期，晴后日高偏照灼，晚来风急渐离披，山郎不作同行伴，折得何由寄所思。

　　｜五言絶句｜

　　｜增｜

　　｜唐。王维。辛夷坞｜木末芙蓉花，山中发红萼，涧户寂无人，纷纷开且落。

　　｜原｜

　　｜裴迪。辛夷坞｜绿堤春草合，王孙自留翫，况有辛夷花，色与芙蓉乱。

　　｜增｜

　　｜明。陈淳。题辛夷花｜东风日夜发，桃李不禁吹，检点浓华事，辛夷落较迟。

　　｜原｜

　　｜陈继儒。辛夷｜春雨湿窓纱，辛夷弄影斜，曾窥江梦彩，笔笔忽生花。

　　｜七言絶句｜

　　｜原｜

　　｜唐。白居易。题灵隐寺红辛夷花戏酬光上人｜紫粉笔含尖火□□，红臙脂染小莲花，芳情香思知多少，恼得山僧悔出家。

　　｜增｜

　　｜吴融。木笔花｜嫩如新竹管初齐，粉腻红轻样可携，谁与诗人偎槛看，好于笺墨并分题。

　　｜李羣玉。二辛夷｜狂吟乱舞双白鹤，霜翎玉羽纷纷落，空庭向晚春雨微，却敛寒香抱瑶萼。

　　｜原｜

　　｜欧阳炯。辛夷花｜含锋新吐嫩红芽，势欲书空映早霞，应是玉皇曾掷笔，落来地上长成花。

　　｜增｜

　　｜明。李东阳。木笔｜泚露和烟晓未干，多情独自倚栏干，春风为报真消息，不是江郎梦里看。

　　｜原｜

　　｜张新。木笔花｜梦中曾见笔生花，锦字还将气象夸，谁信花中原有笔，毫端方欲吐春霞。

　　｜冯文度。木笔花｜木笔花名映碧栏，词臣相对动毫端，晓来似惹松烟湿，拟向春风咏牡丹。

　　｜诗散句｜

　　｜增｜

　　｜宋。陆游｜粲粲女郎花，忽满庭前枝，繁华虽少减，高雅亦足奇。

　　｜金。高士谈｜今年清明饮，高花见辛夷。

　　｜原｜

　　｜元。宋无｜乙鸟归来社，辛夷开过春。

　　｜唐。杜甫｜辛夷始花亦已落，况我与子非壮年。

　　｜钱起｜谷口春残黄鸟稀，辛夷花发杏花飞。

　　｜增｜

　　｜韩愈｜辛夷高花最先开，青天露坐始此□□。

　　｜李商隐｜帘外辛夷定已开，开时莫放艶阳□□。

　　｜宋。王安石｜试问春风何处好，辛夷如雪柘冈西。

　　｜元。成廷珪｜山扉寂寂僧归晚，落尽辛夷一树花。

　　｜原｜

　　｜明。王叔承｜梦散黄鹂满上林，辛夷花下理瑶琴。

　　｜徐贲｜绣罢春衫出闼迟，辛夷花下立多时。

　　｜增｜

　　｜宋。沈约｜阳隰采辛夷。

　　｜唐。白居易｜晴催木笔花。

　　｜宋。王安石｜辛夷屋角搏香雪。

　　｜陆游｜木笔凋零雾雨中。　木笔犹开第一花。

　　○玉兰

　　｜原｜玉兰，花九瓣，色白微碧，香味似兰，故名，丛生，一干一花，皆着木末，絶无柔条，隆冬结蕾，三月盛开，浇以粪水，则花大而香，花落从蔕中抽叶，特异他花，亦有黄者，最忌水浸，寄枝用木笔体，与木笔并植，秋后接之。

　　｜汇考｜

　　｜增｜

　　｜缾花谱｜玉兰六品四命。

　　｜弇山园记｜弇山之阳，旷朗为平台，可以收全月，左右各植玉兰五株，花时交映，如雪山琼岛。

　　｜原｜

　　｜学圃余疏｜玉兰早于辛夷，故宋人名以迎春，今广中尙仍此名，千干万蕊，不叶而花，当其甚时，可称玉树，树有极大者，笼葢一庭，然树大则花渐小，不可不知。

　　｜增｜

　　｜小辋川记｜聚远楼之东有庑，庑南有台，以朱栏植玉兰环之，题曰木兰柴。

　　｜原｜

　　｜一统志｜华容县观音寺一株轮囷盘郁，高十余丈，望之如玉山。
　　　五代时，南湖中建烟雨楼，楼前玉兰花莹洁清丽，与翠栢相掩映，挺出楼外，亦是奇观。
　　　兰溪产玉兰，下有杏溪，即兰溪支流也。

　　｜集藻｜

　　｜七言律诗｜

　　｜原｜

　　｜明。文征明。玉兰｜绰约新妆玉有辉，素娥千队雪成围，我知姑射真仙子，天遣霓裳试羽衣，影落空阶初月冷，香生别院晚风微，玉环飞燕元相敌，笑比江梅不恨肥。

　　｜陆树声。玉兰｜葱茏芳树雨初干，樽酒花前洽笑欢，日晃帘栊晴喷雪，风□□斋阁气生兰，参差玉佩排空出，烂漫香鳞拥醉看，自是东君苦留客，莫教弦管易吹残。

　　｜张茂吴。玉兰｜千花红紫艶阳看，素质摇光独立难，但有一枝堪比玉，何须九畹始征兰，唐昌的的春犹残，汉掌亭亭露欲漙，几曲后庭传乐府，张星和月正阑干。

　　｜增｜

　　｜方大冶。黄山玉兰｜深谷名花何处移，森森玉树□□清漪，国真漫拟猗兰操，香色还同氷雪姿，山气凝寒开独后，灵根穿石意偏奇，与君采折□□琼佩，独笑傍人应未知。

　　｜五言排律｜

　　｜原｜

　　｜明。王世贞。玉兰｜暂籍辛夷质，仍分薝卜光，微风催万舞，好雨净千妆，月向瑶台并，春还锦障藏，高枝凝汉掌，艶蕊胜唐昌，神女曾捐佩，宫妃欲试香，谁为后庭奏，一曲按霓裳。

　　｜五言絶句｜

　　｜增｜

　　｜明。王榖祥。玉兰｜皎皎玉兰花，不受缁尘垢，莫漫比辛夷，白贲谁能偶。

　　｜七言絶句｜

　　｜御制。玉兰｜琼姿本自江南种，移向春光上苑栽，试比羣芳真皎洁，冰心一片晓风开。

　　｜增｜

　　｜明。沈周。题玉兰｜翠条多力引风长，点破银花玉雪香，韵友自知人意好，隔帘轻觧白霓裳。

　　｜陆师道。玉兰｜渺渺微风约佩环，楚江晴落研屏间，玉人心远瑶琴歇，一卷离骚对掩关。

　　｜原｜

　　｜眭石。玉兰｜霓裳片片晚妆新，束素亭亭玉殿春，已向丹霞生浅晕，故将清露作芳尘。

　　｜增｜

　　｜陈淳。玉兰｜花开不是辛夷种，自得凝香绕紫苞，昨夜月明庭下看，恍疑罗袖拂琼瑶。

　　｜别录｜

　　｜原｜

　　｜制用｜花瓣择洗净，拖麫麻油煎，食至美。

　　○绣球

　　｜原｜绣球，木本，皴体，叶青色微带黑而涩，春月开，花五瓣，百花成朶，团圞如球，其球满树，花有红、白二种，直寄枝，用八仙花体。

　　｜增｜

　　｜岩栖幽事｜蜀有紫绣球。

　　｜药圃同春｜雪球、玉团俱在三月开，雪球色白，喜阴，常浇以腴，鲜秀异常，花大如斗，近觉微香，玉团即小雪球，喜腴宜阴，极香。

　　｜汇考｜

　　｜增｜

　　｜玉堂杂记｜东阁窓下甃小池，久无雨则涸，傍植金沙、月桂之属，又有海棠、郁李、玉绣球各一株，西偏植金橘，花开时，香满院。

　　｜金陵诸园记｜杞园绣球花一本可千朶。

　　｜集藻｜

　　｜五言古诗｜

　　｜原｜

　　｜明。于若瀛。绣球花｜春色变园姿，虚亭袅烟雾，绿萼间琼朶，团团低入户，一夜折繁枝，凄凄风雨妬，错落水晶球，苔痕杂委露，凌晨发永叹，踟蹰伤延伫。

　　｜七言律诗｜

　　｜增｜

　　｜元。张昱。绣球花次兀颜廉使韵｜绣球春晚欲生寒，满树玲珑雪未干，落过杨花浑不觉，飞来蝴蝶忽成团，钗头懒戴应嫌重，手里闲抛却好看，天女夜凉乘月到，羽轮偷驻碧栏干。

　　｜明。陈鸿。咏雪球花｜盈盈初发几枝寒，映户流苏百结团，正恐东风先□□尽，不愁迟日易消残，淡姿向晓迷蝴蝶，艶色争春笑牡丹，惟有三郎儿戏甚，还疑蹋踘绕丛看。

　　｜五言絶句｜

　　｜增｜

　　｜明。陈淳。绣球｜东风吹琪树，幻出冰雪姿，虚亭落清影，夜半月明时。

　　｜七言絶句｜

　　｜原｜

　　｜宋。杨巽斋。绣球｜纷纷红紫竞芳菲，争似团酥越样奇，料想花神闲戏击，随风吹起坠繁枝。
　　　琢玉英标不染尘，光含月影愈清新，青皇宴罢呈余技，抛向东风展转频。

　　｜增｜

　　｜朱长文。玉蝶球｜玉蝶交加翅羽柔，八仙琼萼并含羞，春残应恨无花采，翠碧枝头戏作球。

　　｜明。谢榛。绣球花｜高枝带雨压雕阑，一蔕千花白玉团，怪杀芳心春历乱，卷帘谁向月中看。

　　｜原｜

　　｜张新。绣球｜散作千花簇作团，玲珑如琢巧如攒，风来似欲拟明月，好与三郎醉后看。

　　○楝花

　　｜增｜

　　｜尔雅翼｜叶可以练物，故谓之楝，子如小铃，熟则黄色。

　　｜本草｜一名苦楝，实名金铃子，处处有之，唐苏恭曰，有雌雄两种，雄者无子，雌者有子，宋苏颂曰，木高丈余，叶密如槐而长，三、四月开，花红紫色，芬香满庭，实如弹丸，生青熟黄，李时珍云，楝长甚速，三、五年即可作椽。

　　｜草花谱｜苦楝发花如海棠，一蓓数朶，满树可观。

　　｜汇考｜

　　｜增｜

　　｜淮南子｜七月官库，其树楝。｜注｜楝实，凤凰所食。

　　｜风俗通｜獬豸食其叶。

　　｜陶弘景别录｜俗人五月五日取楝叶佩之，云佩恶也。

　　｜岁时记｜蛟龙畏楝，故端午以叶包糭，投江中祭屈原。　二十四番花信风，始梅花，终楝花。

　　｜三柳轩杂识｜楝花为晚客。

　　｜集藻｜

　　｜七言古诗｜

　　｜增｜

　　｜宋。梅尧臣。楝花｜紫丝晕粉缀鲜花，绿罗布叶攒飞霞，莺舌未调香萼醉，柔风细吹铜梗斜，金鞍结束果下马，低枝不碍无阑遮，长陵小市见阿姊，浓熏馥郁升钿车，莫轻贫贱出闾巷，迎入汉宫人自夸。

　　｜五言律诗｜

　　｜增｜

　　｜唐。温庭筠。苦楝花｜院里莺歌歇，墙头舞蝶孤，天香熏羽葆，宫紫晕流苏，晻暧迷青琐，氤氲向画图，只应春惜别，留与博山炉。

　　｜七言絶句｜

　　｜增｜

　　｜宋。张蕴。楝花｜绿树菲菲紫白香，犹堪缠黍吊沉湘，江南四月无风信，青草前头蝶思狂。

　　｜诗散句｜

　　｜增｜

　　｜宋。陈师道｜密叶已成阴，高花初着枝。

　　｜王安石｜小雨轻风落楝花，细红如雪点平沙。

　　｜陆游｜风度楝花香。

　　○紫荆

　　｜原｜紫荆，一名满条红，丛生，春开紫花甚细碎，数朶一簇，无常处，或生本身之上，或附根上枝下直出花，花罢叶出，光□□微圆，园圃庭院多植之，花谢即结荚，子甚扁，味苦，平，无毒，皮、梗、花气味功用并同，能活血，消肿，利小便，觧毒。

　　｜汇考｜

　　｜增｜

　　｜齐谐记｜京兆田真兄弟三人共议分财，生赀皆平均，惟堂前一株紫荆树，共议欲破三片，明日就截之，其树即枯，状如火然，真往见之，大惊，谓诸弟曰，树本同株，闻将分斫，所以顦顇，是人不如木也，因悲不自胜，不复解树，树应声荣茂，兄弟相感，合财宝，遂为孝门，真仕至大中大夫。

　　｜老学□□笔记｜僧行持，明州人，有高行而喜滑稽，尝在余姚，贫甚，有颂曰，大树大皮裹，小树小皮缠，庭前紫荆树，无皮也过年。

　　｜天台山记｜寒岩下有通海池，植铁色紫荆树。

　　｜集藻｜

　　｜五言絶句｜

　　｜增｜

　　｜唐。韦应物。见紫荆花｜杂英粉已积，含芳独暮春，还如故园树，忽忆故园人。

　　｜七言絶句｜

　　｜增｜

　　｜唐。元稹。红荆｜庭中栽得红荆树，十月花开不待春，直到孩提尽惊怪，一家同是北来人。

　　｜诗散句｜

　　｜增｜

　　｜唐。杜甫｜风吹紫荆树，色与春庭暮。

　　｜晋。陆机｜三荆欢同株。

　　｜别录｜

　　｜原｜

　　｜种植｜冬取其荚种肥地，春即生，又春初取其根傍小条栽之，即活，性喜肥恶水。

　　｜制用｜花未开时采之，滚汤中焯过，盐渍少时，点茶颇佳。或云，花入鱼羹中，食之杀人。

　　｜增｜

　　｜广州志｜紫荆可以作床。

　　○紫薇

　　｜增｜

　　｜涌幢小品｜紫微，一名满堂红。

　　｜原｜紫薇，一名百日红，四、五月始花，开谢接续可至八、九月，故名，一名怕痒花，人以手爪其肤，彻顶动摇，故名，一名猴刺脱，树身光滑，花六瓣，色微红紫皱，蔕长一、二分，每瓣又各一蔕，长分许，蜡跗茸萼，赤茎，叶对生，一枝数颕，一颕数花，每微风至，妖娇颤动，舞燕惊鸿，未足为喻，唐时省中多植此花，取其耐久且烂漫可爱也，紫色之外，又有红、白二色，其紫带蓝熖者，名翠薇，于若瀛曰，花攒枝杪，若翦轻縠，盛开时烂熳如火，干无皮，愈大愈光莹，枝叶亦柔媚可爱。

　　｜汇考｜

　　｜原｜

　　｜唐书。百官志｜开元元年，改中书省曰紫薇省，中书令曰紫薇令。

　　｜增｜

　　｜宋史。五行志｜政和四年，荆门军紫薇木连理。

　　｜酉阳杂俎｜紫薇，北人呼为猴郎达树，谓其无皮，猿不能捷也，北地其树絶大，有环数夫臂者。

　　｜原｜

　　｜东坡诗注｜虚白台前有紫薇两株，俗传乐天所种。

　　｜增｜

　　｜湘山野录｜咸平中，翰林李昌武宗谔，初知制诰，至西掖，追故事，独无紫薇，自别野移植，闻今庭中者，院老吏相传犹是昌武手植，晏元献写赋于壁曰，得自羊野，来从召园，有昔日之绛老，无当时之仲文，观茂悦以怀旧，指蔽芾以思人。

　　｜三柳轩杂识｜紫薇为高调客。

　　｜花经｜紫薇六品四命。

　　｜原｜

　　｜学圃余疏｜紫薇有四种，红、紫、淡红、白，紫却是正色，闽花独紫薇作淡红色最丑，本野花种也，白薇近来有之，示异可耳，殊无足贵。

　　｜集藻｜

　　｜五言古诗｜

　　｜增｜

　　｜唐。杨于陵。郡斋有紫薇双本，自朱明接于徂暑，其花芳馥，庭宇之内迥无其伦，予嘉其美而能久，因诗纪述｜晏朝受明命，维夏走天衢，逮兹三伏候，息驾万里途，省躬既局蹐，结思多烦纡，簿领幸无事，宴休谁与娱，内斋有嘉树，双植分庭隅，绿叶下成幄，紫花纷若铺，摛霞晚舒艶，凝露朝垂珠，炎沴昼方铄，幽姿闲且都，夭桃固难匹，芍药宁为徒，懿此时节久，讵同光景驱，陶甄诚一致，品汇乃散殊，濯质非受彩，无心那夺朱，粤予负羁絷，留赏益踟蹰，通夕靡云倦，西南山月孤。

　　｜刘禹锡。奉和郴州杨侍郎二丈翫郡斋紫薇花十四韵｜几年丹霄上，出入金华省。暂别万年枝，看花桂阳岭。南方足奇树，公府成佳境。绿阴交广除，明艶透萧屏。雨余人吏散，燕语帘栊静。懿此含晚芳，翛然忘簿领。紫茸垂组绶，金缕攒锋颖。露溽暗传香，风轻徐弄影。苒弱多意思，从容占时景。得地在侯家，移根近仙井。开尊好凝睇，倚瑟仍回颈。游蜂驻彩冠，舞鹤迷烟顶。兴生红药后，爱与甘棠并。不学夭桃姿，浮荣在俄顷。

　　｜宋。欧阳修。聚星堂前紫薇花｜亭亭紫薇花，向我如有意，高烟晚溟蒙，清露晨点缀，岂无阳春月，所得时节异，静女不争宠，幽姿如自喜音戏，将期谁顾盻，独伴我憔悴，而我不强饮，繁英行亦坠，相看两寂寞，孤咏聊自慰。

　　｜程俱。秋花无几尚有紫薇相对｜晚花如寒女，不识时世妆，幽然草间秀，红紫相低昂，荣木事已休，重阴閟深苍，尚有紫薇花，亭亭表秋芳，扶疎缀繁柔，无复粉艶光，空庭一飘委，已觉巾裾凉，手中蒲葵箑，虽复未可忘，仰视白日永，凄其感冰霜。

　　｜七言古诗｜

　　｜增｜

　　｜明。皇甫涍。紫薇花行并序｜叔氏虞部贻余梧亭怀旧诗，未遑报章，秋日散步亭隅，薇花烂目，徘徊久之，亭故余读书处也，昔尝眷恋此花，为之赋，有曰，清风时动，明月微娟，悠悠我心，谁与晤言，悲春华之不实，绚紫阁而空传，履闲庭以载叹，时徙倚而屡迁，垂贞嘉于余藻，永封殖于兹轩，后余屡游京台，累践华省，沦飘河魏，返迹敝庐，顾瞻此花，宛焉如昨，而余白发被鬓，凄其改容，春华之句永矣悼心，贞嘉余藻竟何征耳，因作紫薇花行，以泄怀旧之思，并以报叔氏云。
　　英菲窈窕绿窓前，艶影扶疎翠戺连，玉衡含照妍华夕，金风弄彩泬寥天，流风逝水惊离索，十载幽栖对花萼，无情羁宦却归来，有客伤秋叹荣落，兰宫桂殿凤凰楼，帝台仙客恣攀游，可堪残月鲈江梦，不奈连云骑省秋，言追渔父赋归欤，寂寞蓬蒿掩敝庐，旖旎繁英重入赋，婆娑生意最愁余，人情感物多惆怅，白发红颜两相向，东篱并就菊松姿，北山岂孤猿鹤望，青葱摛藻记甘泉，潘陆春华此弃捐，未忘温室琼瑶树，虚拟湘源杜若篇。

　　｜五言律诗｜

　　｜原｜

　　｜唐。刘禹锡。和令狐相公郡斋对紫薇花｜明丽碧天霞，丰茸紫绶花，香闻荀令宅，艶入孝王家，几岁自荣落，高情方叹嗟，有人移上苑，犹足占年华。

　　｜增｜

　　｜明。薛蕙。紫薇｜紫薇开最久，烂漫十旬期，夏日逾秋序，新花续故枝，楚云轻掩冉，蜀锦碎参差，卧对山窓下，犹堪比凤池。

　　｜原｜

　　｜潘允哲。紫薇｜种自金华省，分来竹素堂，蟠枝凝瑞露，接叶逗清光，不向仙郞伴，还移野老傍，三秋花烂漫，相迟一飞觞。

　　｜七言律诗｜

　　｜原｜

　　｜唐。白居易。紫薇花｜紫薇花对紫薇翁，名目虽同貌不同，独占芳菲当夏景，不将颜色托春风，浔阳官舍双高树，兴善僧庭一大丛，何似苏州安置处，花堂栏下月明中。

　　｜增｜

　　｜李商隐。临发崇让宅紫薇｜一树秾姿独看来，秋庭暮雨类轻埃，不先摇落应为有，已欲别离休更开，桃绶含情依露井，柳绵相忆隔章台，天涯地角同荣谢，岂要移根上苑栽。

　　｜李太舍池上翫红薇｜花低池小水泙泙，花落池心片片轻，酩酊不能羞白鬓，颠狂犹自睠红英，乍为旅客颜常厚，每见同人眼暂明，京洛园林归未得，天涯相顾一含情。

　　｜韩偓。甲子岁夏五月，自长沙抵醴陵入南，小江村篱之次，忽见紫薇花，因思玉堂，及西掖厅前皆植是花，遂赋诗四韵，聊寄知心｜职在内庭宫阙下，厅前皆种紫微花，眼明忽傍渔家见，魂断方惊凤阙赊，浅色晕成宫里锦，浓香染着洞中霞，此行若遇支机石，又被君平验海槎。

　　｜原｜

　　｜宋。梅尧臣。阁后紫薇花盛开｜禁中五月紫薇树，阁后近闻都着花，薄薄嫩肤搔鸟爪，离离碎叶翦晨霞，凤凰浴去池波响，鳷鹊阴来日影斜，六十无名空执笔，颠毛应笑映簪花。

　　｜增｜

　　｜梅尧臣。次韵和韩子华内翰于李右丞家移红薇子种学士院｜红薇花树小扶疎，春种秋芳赏爱余，丞相旧园移带土，侍臣清署看临除，薄肤痒不胜轻爪，嫩干生宜近禁庐，此地结根千万岁，联华荣莫比茅茹。

　　｜蔡襄。过真慧素上人院，见红薇盛开，因思西阁后轩数株，遂成短章，寄翰林原叔八丈禹玉阁长｜八月吴天觉早凉，翠丛初折碎朱房，繁枝欲卧不胜力，落片将飞犹自香，西阁二年临昼梦，金刀一夕掩春芳，栏边想象频回首，渐觉星垣迥汉傍。

　　｜五言絶句｜

　　｜原｜

　　｜宋。王十朋。紫薇｜盛夏绿遮眼，此花红满堂，自渐终日对，不是紫薇郎。

　　｜七言絶句｜

　　｜原｜

　　｜唐。白居易。紫薇花｜丝纶阁下文章静，钟皷楼中刻漏长，独坐黄昬谁是伴，紫薇花对紫薇郎。

　　｜见紫薇花忆微之｜一丛闇淡将何比，浅碧笼裙衬紫巾，除却微之见应爱，人间少有别花人。

　　｜杜牧。紫薇花｜晓迎秋露一枝新，不占园中最上春，桃李无言又何在，向风偏笑艶阳人。

　　｜宋。苏轼。次韵钱穆父紫薇二首｜虚白堂前合抱花，秋风落日照横斜，阅人此地知多少，物化无涯生有涯。
　　　折得芳蕤两眼花，题诗相报字倾斜，箧中尚有丝纶句，坐觉天光照海涯。

　　｜陶弼。紫薇｜人言清禁紫薇郎，草诏紫薇花影傍，山木不知官况别，也随红日上东廊。

　　｜杨万里。紫薇｜晴霞艶艶覆檐牙，绛雪霏霏点砌沙，莫管身非香案吏，也移床对紫薇花。

　　｜增｜

　　｜杨万里。凝露堂前紫薇花两株，每自五月盛开，九月乃衰｜似痴如醉弱还佳，露压风欺分外斜，谁道花无红百日，紫薇长放半年花。

　　｜陆游。厅前紫薇花二本甚盛戏题絶句｜红药紫薇西省春，从来惟惯对词臣，问囚自是麤官分，无奈名花觧笑人。

　　｜紫薇｜钟皷楼前官样花，谁令流落到天涯，少年妄想今除尽，但爱清樽浸晚霞。

　　｜原｜

　　｜刘克庄。紫薇｜风标雅合对词臣，映砌窥窓伴演纶，忽发一枝深谷里，似知茅屋有诗人。

　　｜诗散句｜

　　｜增｜

　　｜唐。杜牧｜山鸟飞红带，亭薇拆紫花。

　　｜明。张祥鸢｜紫薇低覆砌，冉冉露花团。

　　｜宋。周必大｜归到玉堂清不寐，月钩初上紫薇花。

　　｜洪平斋｜唱彻五更天未晓，一池月浸紫薇花。

　　｜原｜

　　｜唐。白居易｜红薇花尙熏。

　　｜温庭筠｜浓阴似帐红薇晚。

　　｜宋。王安石｜紫薇花点绿苔斑。

　　｜词｜

　　｜原｜

　　｜宋。陈景泝。点绛唇｜今古凡花，词人尚作词称庆，紫薇名盛，似得花之圣。　为底时人，一曲希流咏，花端正，花无节病，似亦归之命。

　　｜祝穆。贺新郎｜此木生林野，自唐家，丝纶置阁，托根其下，长伴词臣挥帝制，因号紫薇堪诧，常缥缈，紫微仙驾，料想紫薇躔降种，紫薇郎，况是名同者，兼二美，作佳话。　一株乃□□临茅舍，肌肤薄，长身挺立，扶疎潇洒，定怯麻姑爬痒爪，只许素商陶冶，擎绛雪，柔枝低亚，我意香山东坡老，只小诗，便为增声价，后当有，继风雅。

　　｜别录｜

　　｜原｜

　　｜栽种｜以二瓦或竹二片当叉处套其枝，实以土，俟生根，分植，又春月根傍分小本种之，最易生，此花易植易养，可作耐久交。

　　○巵子

　　｜增｜

　　｜本草｜巵子，李时珍云，巵，酒器也，巵子象之，故名，今俗加木作栀。一名木丹。

　　｜格物总论｜一种花叶差大者，谢灵运目为林兰。

　　｜原｜栀子，一名越桃，见陶弘景别录。一名鲜支，见上林赋。有两三种，处处有之，一种木高七、八尺，叶似兔耳，厚而深绿，春荣秋瘁，入夏开小白花，大如酒杯，皆六出，中有黄蕊，甚芬芳，结实如诃子状，生青熟黄，中仁深红，可染缯帛，入药用山栀子，皮薄圆小如鹊脑，房七棱至九棱者佳，一种花小而重台者，园圃中品，一种□□州栀子，小枝、小叶、小花，高不盈尺，可作盆景，山谷诗话云，染栀子，花六出，虽香不浓郁，山栀子花八出，一株可香一圃，酉阳杂俎云，相传即西域薝卜花，或曰，薝卜金色，花小而香，西方甚多，非栀也，此花喜肥宜粪浇，然太多又生白虱，宜酌之。

　　｜汇考｜

　　｜原｜

　　｜史记。货殖传｜千亩巵、茜，其人与千户侯等。

　　｜晋宫阁名｜华林园栀子五株。

　　｜晋令｜诸宫有秩栀子守护者，置吏一人。

　　｜艺文类聚｜汉有栀茜园。

　　｜游名山记｜楼石山多栀子。

　　｜地境图｜望气，占人家黄气者，栀子树也。

　　｜万花谷｜蜀孟昶十月宴芳林园，赏红栀子花，其花六出而红，清香如梅。

　　｜增｜

　　｜野人闲话｜蜀主升平尝理园苑，异花草毕集其间，一日，有青城山申天师入内，进花两栽，曰红栀子种，贱臣知圣上理苑囿，輙取名花两树，以助佳趣，赐与束帛，皆至朝市散于贫人，遂不知去处，宣令内园子种之，不觉成树两株，其叶婆娑，则栀子花矣，其花斑，花六出，其香袭人，蜀主甚爱重之，或令图写于团扇，或绣入于衣服，或以绢素、鹅毛做作首饰，谓之红栀子花，及结实成栀子，则异于常者，用染素，则成赭红色，甚妍翠，其时大为贵重。

　　｜三柳轩杂识｜栀子为禅客。

　　｜三余赘笔｜曾端伯以栀子为禅友。

　　｜花经｜薝卜三品七命。

　　｜澄怀录｜韩熙载云，对花焚香，薝卜宜檀。

　　｜长物志｜薝卜清芬，佛家所重，古称禅友，殆非虚言，昔宰相杜悰建薝卜馆，形亦六出，器用之属皆象之。

　　｜四川志｜白上坪在铜梁县东北六十里，地宜栀子，家至万株，望如积雪，香闻十里。

　　｜集藻｜

　　｜赋散句｜

　　｜增｜

　　｜宋。谢灵运。山居赋｜林兰近雪而扬猗。

　　｜五言古诗｜

　　｜增｜

　　｜齐。谢朓。咏墙北栀子｜有美当阶树，霜露未能移，金蕡发朱采，映日以离离，幸赖夕阳下，余景及西枝，还思照绿水，君阶无曲池，余荣未能已，晚实犹见奇，复留倾筐德，君恩信未赀。

　　｜原｜

　　｜梁。简文帝。咏栀子花｜素花偏可喜，的的半临池，疑为霜裹叶，复类雪封枝，日斜光隐见，风还影合离。

　　｜增｜

　　｜宋。梅尧臣。种栀子｜举世多植蘖，而我学种栀，颜色固不别，良楉诚异宜，团团绿阶下，岂畏秋风吹，同心谁可赠，为咏昔人诗。

　　｜原｜

　　｜曾肇。栀子｜林兰擅孤芳，性与凡木异，不受霜霰侵，自足中和气，欲知清净身，即此林兰是。

　　｜增｜

　　｜明。黄朝荐。咏栀子花｜兰叶春以荣，桂华秋露滋，何如炎炎天，挺此冰雪姿，松栢有至性，岂必岁寒时，幽香无断续，偏于静者私，觧酲试新茗，梦□理残碁，宁肎□□晚凉，清风匝地随。

　　｜五言律诗｜

　　｜原｜

　　｜唐。杜甫。栀子｜栀子比众木，人间诚未多，于身色有用，与道气相和，红取风霜实，青看雨露柯，无情移得汝，贵在映江波。

　　｜增｜

　　｜刘禹锡。和令狐相公咏栀子花｜蜀国花已尽，越桃今又开，色疑琼树倚，香似玉京来，且赏同心处，那忧别叶催，佳人如拟咏，何必待寒梅。

　　｜宋。杨万里。栀子花｜树恰人来短，花将雪样看，孤姿妍外净，幽馥暑中寒，有朶篸瓶子，无风忽鼻端，如何山谷老，只为赋山矾。

　　｜五言絶句｜

　　｜原｜

　　｜宋。王十朋。栀子｜禅友何时到，远从毘舍园，妙香通鼻观，应悟佛根源。

　　｜僧北涧。咏栀子｜一花分六出，十叶是重台，玉洁浑无玷，金黄漫夺胎。

　　｜增｜

　　｜明。陈淳。栀子｜薝卜花开日，园林香雾浓，要从花里去，雨后自扶笻。
　　　薝卜含妙香，来自天竺国，笑杀葵与榴，空斯好颜色。

　　｜王榖祥。薝卜｜六出吐奇葩，风清香自远，树如天竺林，人在瑶华馆。

　　｜七言絶句｜

　　｜增｜

　　｜宋。朱子。刘平甫分惠水栀小诗为谢二首｜年来衰懒罢书滛，偶向盆山寄此心，何事凉阴老居士，便分幽赏助清吟。
　　　何处飞来薝卜林，老枝樛屈更萧椮，凄凉杜老江头句，坐对行吟得自箴。

　　｜杨巽斋｜薝卜标名自宝坊，熏风开遍一庭霜，闲来扫地跏趺坐，受用此花无尽香。

　　｜原｜

　　｜蒋梅边｜清净法身如雪莹，□□来林下现孤芳，对花六月无炎暑，省爇铜匜几炷香。

　　｜潘郑台｜未说司花刻玉工，已知名与佛相同，可怜结了熏风子，依旧身归色界中。

　　｜朱淑真。栀子｜一根曾寄小峯峦，薝卜香清水影寒，玉质自然无暑意，更宜移就月中看。

　　｜增｜

　　｜李东阳。栀子花｜抽黄嫓白总称才，谁遣山栀入画来，似为诗家少知己，杜陵吟罢不曾开。

　　｜沈周。薝卜｜雪魄冰花凉气清，曲阑深处艶精神，一钩新月风牵影，暗送娇香入画庭。

　　｜陈淳。栀子｜竹篱新结度浓香，香处盈盈雪色妆，知是异方天竺种，能来诗社搅新肠。

　　｜诗散句｜

　　｜增｜

　　｜宋。颜彦｜濯雨时摛素，当飙独含芬。

　　｜陆游｜落日桐阴转，微风栀子香。

　　｜明。沈周｜熏风吹结子，白玉衔新花。

　　｜原｜

　　｜唐。杜甫｜桃蹊李径年虽古，栀子红椒艶复殊。

　　｜宋。苏轼｜六花薝卜林间佛。

　　｜增｜

　　｜陆游｜清芬六出水栀子。

　　｜金。蔡松年｜薝卜花中碧雾鬟。

　　｜原｜

　　｜明。于若瀛｜冷香乱堕水晶球。

　　｜词｜

　　｜原｜

　　｜宋。王十朋。点绛唇｜毘舍遥遥，异香一炷驰名久，妙馨稀有，鼻观深参透。　问讯东来，知是谁先后，称仙友，十花为偶，近有江西守。

　　｜张镃。风入松｜芳丛簇簇水濵生，勾引午风清，六花大似天边雪，又几时，雪有三层，明艶射回蜂翅，凈香熏透蝉声。　晚檐人共月同行，疎影动银屏，指尖轻捻都如玉，听画栏，高啭流莺，道是花枝比得，不成花也多情。

　　｜马庄父。最高楼｜花觧笑，冷淡不求知，长是殿，众芳时，鲜鲜秀颈磋圆玉，洛阳翠佩翦琉璃，向人前，迎茉莉，送荼□。　几欲把，清香换春色，费多少，黄金酬不得，梅雨妬，麦风欺，细腰空恋当时蕊，同心犹结旧年枝，谢家娘，将远寄，待凭谁。

　　｜别录｜

　　｜原｜

　　｜栽种｜带花移易活，芒种时，穿腐木板为穴，涂以泥污，翦其枝插板穴中，浮水面，候根生，破板密种之，或梅雨时以沃壤一团，插嫩枝其中，置松畦内，常灌粪水，候生根移种亦可，荼□、素馨皆同，千叶者用土压其傍小枝，逾年自生根，十月内，选子淘净，来春作畦种之，覆以粪土，如种茄法。

　　｜制用｜大朶重台者，梅酱、糖蜜制之，可作羹果。
　　　折枝，搥碎其根实以白盐，则花色久而不改，可插瓶。

　　｜增｜

　　｜野□品｜采花洗净，水漂去腥，用面入糖、盐作糊，花拖油煠食。
　　　采半开花，矾水焯过，入细葱丝、大小茴香、花椒、红曲、黄米饭，研烂同盐拌匀，腌压半日，食之，用矾焯过，用蜜煎之，其味亦美。

　　御定佩文斋广群芳谱卷三十八
　　●御定佩文斋广羣芳谱卷三十九

　　　花谱

　　○杜鹃

　　｜增｜

　　｜本草｜杜鹃花，一名红踯躅，一名山石榴，一名映山红，一名山踯躅。处处山谷有之，高者四、五尺，低者一、二尺，春生苗，叶浅绿色，枝少而花繁，一枝数萼，二月始开，花如羊踯躅，而蔕如石榴花，有红者、紫者、五出者、千叶者，小儿食其花，味酸，无毒。

　　｜涌幢小品｜杜鹃花以二、三月杜鹃鸣时开，有二种，其一、先敷叶后着花者，色丹如血，其一、先着花后敷叶者，色差淡，人多结缚为盘盂翔凤之状，嘉泰志云，近时又谓先敷叶后着花者为石岩，以别之，然前人但谓之红踯躅，不知石岩之名起于何时，今江南在在皆称石岩。

　　｜学圃余疏｜花之红者曰杜鹃，叶细花小，色鲜瓣密者曰石岩。

　　｜草花谱｜杜鹃花出蜀中者佳，谓之川鹃，花内十数层，色红甚。出四明者，花可二、三层，色淡。

　　｜云南志｜杜鹃有五色双瓣者，永昌、蒙化多至二十余种。

　　｜汇考｜

　　｜增｜

　　｜续仙传｜鹤林寺在润州，有杜鹃花高丈余，每至春月烂漫，僧相传云，贞元中有僧自天台移栽之，其后有殷七七，字文祥，周宝旧识之，及移镇浙西，营饰其花院，鎻闭时或窥见有二女子共游林下，俗传花神也，宝一日谓七七曰，鹤林之花，天下奇絶，尝闻能作非时花，今重九将近，能开此花以副此日乎，七七乃前一日往鹤林焉，中夜女子来，谓七七曰，妾为上帝所命司此花，今与道者开之，然此花不久归阆苑矣，于是女子瞥然不见，及九日，烂漫如春，宝惊异，游赏累日，俄不见，其后兵火焚寺，树失根株，信归阆苑矣。

　　｜平泉草木记｜己未岁得稽山之四时杜鹃。

　　｜容斋随笔｜物以希见者为珍，不必异种也，润州鹤林寺杜鹃，乃今映山红，又名红踯躅，在江东弥山亘野，殆与榛莽相似，而鹤林之花，至以为外国僧钵盂中所移，上帝命玉女下司之，已踰百年，终归阆苑，是不特土俗罕见，虽神仙亦不识也，王建宫词云，大仪前日暖房来，嘱向昭阳乞药栽，勑赐一窠红踯躅，谢恩未了奏花开，其重如此，则宫禁中亦鲜之。

　　｜三柳轩杂识｜杜鹃为仙客。

　　｜花经｜杜鹃八品二命。踯躅七品三命。

　　｜闽部疏｜闽中大都气暖，春花皆先时放，方二月下旬已见踯躅。

　　｜越中杂记｜五泄多秾花异草，红白青绿，灿烂如锦，映山红有高七、八尺者，与他山絶异。

　　｜草花谱｜映山红若生满山顶，其年丰稔，人竞采之。

　　｜黄山志｜云外峯上有杜鹃花，绕峯而生。

　　｜集藻｜

　　｜五言古诗｜

　　｜增｜

　　｜宋。梅尧臣。九月十八日山中见杜鹃花复开｜山中泉壑暖，幽木寒更华，春鸟各噤口，游子未还家，云谁未及还，对此重兴嗟，何必因啼血，颜色胜曙霞。

　　｜七言古诗｜

　　｜增｜

　　｜唐。元稹。紫踯躅｜紫踯躅，灭紫栊裙倚山腹，文君新寡乍归来，羞怨春风不能哭，我从相识便相怜，但是花丛不回目，去年春别湘水头，今年夏见青山曲，迢迢远在青山上，山高水阔难容足，愿为朝日早相暾，愿作轻风暗相触，紫踯躅，我向通川尔幽独，可怜今夜宿青山，何年□□向青山宿，山花渐暗月渐明，月照空山满山绿，山空月午夜无人，何处知我颜如玉。

　　｜白居易。山石榴寄元九｜山石榴，一名山踯躅，一名杜鹃花，杜鹃啼时花扑扑，九江三月杜鹃来，一声催得一枝开，江城上佐闲无事，山下斸得厅前栽，烂漫一栏十八树，根株有数花无数，千房万叶一时新，嫩紫殷红鲜曲尘，泪痕裛损臙脂脸，剪刀裁破红绡巾，谪仙初堕愁在世，姹女新嫁娇泥春，日射血珠将滴地，风翻焰火欲烧人，闲折两枝持在手，细看不似人间有，花中此物是西施，芙蓉芍药皆嫫母，奇芳絶艶别者谁，通州迁客元拾遗，拾遗初贬江陵去，去时正值青春暮，商山秦岭愁杀人，山石榴花红夹路，题诗报我何所云，若云色似石榴裙，当时丛畔唯思我，今日栏前只忆君，忆君不见坐销落，日西风起红纷纷。

　　｜五言律诗｜

　　｜增｜

　　｜唐。孟郊。酬郑毗踯躅咏｜不似人手致，岂关地势偏，孤光袅余翠，独影舞多妍，迸火烧闲地，红星堕远天，忽惊物表物，嘉客为留连。

　　｜方干。杜鹃花｜未问移栽日，先愁落地时，疎中从间叶，密处莫烧枝，郢客教谁探，胡蜂见自知，周□两三步，常有醉乡期。

　　｜成彦雄。杜鹃花｜杜鹃花与鸟，怨艶两何赊，疑是口中血，滴成枝上花，一声寒食夜，数朶野僧家，谢豹出不出，日迟迟又斜。

　　｜七言律诗｜

　　｜增｜

　　｜唐。白居易。喜山石榴花开｜忠州州里今日花，庐山山头去年树，已怜根损斩新栽，还喜花开依旧数，赤玉何人少琴轸，红缬谁家合罗袴，但知烂漫恣情开，莫怕南宾桃李妬。

　　｜题山石榴花｜一丛千朶压栏干，翦碎红绡□□作团，风袅舞腰香不尽，露消妆脸泪新干，蔷薇带刺攀应懒，菡蓞生泥翫亦难，争及此花檐户下，任人采弄尽人看。

　　｜玉泉寺南三里涧下多深红踯躅繁艶殊常感惜题诗以示游者｜玉泉南涧花奇怪，不似花丛似火堆，今日多情唯我到，每年无故为谁开，宁辞辛苦行三里，更与留连饮两杯，犹有一般辜负事，不将歌舞管弦来。

　　｜李咸用。题僧院杜鹃花｜若比众芳应有在，难同上品是中春，牡丹为性疎南国，朱槿操心不满旬，留得□□缘真达者，见来宁作独醒人，鹤林太盛今空地，莫放枝条出四邻。

　　｜宋。真山民。杜鹃花｜愁锁巴云往事空，只将遗恨寄芳丛，归心千古终难白，啼血万山都是红，枝带翠烟深夜月，魂飞锦水旧东风，至今染出怀乡恨，长挂行人望眼中。

　　｜七言小律｜

　　｜增｜

　　｜白居易。题孤山寺山石榴花｜山榴花似结红巾，容艶新妍占断春，色相故关行地道，香尘拟触坐禅人，瞿昙弟子君知否，恐是天魔女化身。

　　｜五言排律｜

　　｜增｜

　　｜白居易。山石榴花｜晔晔复煌煌，花中无比方。艶夭宜小院，条短称低廊。本是山头物，今为砌下芳。千丛相向背，万朶互低昂。照灼连朱槛，玲珑映粉墙。风来添意态，日出助晶光。渐绽燕支萼，犹含琴轸房。离披乱翦彩，斑驳未匀妆。绛焰灯千炷，红裙妓一行。此时逢国色，何处觅天香。恐合栽金阙，思将献玉皇。好差青鸟使，封作百花王。

　　｜五言絶句｜

　　｜增｜

　　｜唐。曹松。寒食日题杜鹃花｜一朶复一朶，并开寒食时，谁家不禁火，总在此花枝。

　　｜七言絶句｜

　　｜御制。咏杜鹃花赐高士奇｜石岩如火本天台，秀质丹心日月催，移根禁苑清诗句，朱夏山林惜茂才。

　　｜增｜

　　｜唐。李白。宣城见杜鹃花｜蜀国曾闻子规鸟，宣城还见杜鹃花，一呌一□肠一断，三春三月忆三巴。

　　｜张籍。寄李渤｜五度溪头踯躅红，嵩阳寺里讲时钟，春山处处行应好，一月看花到几峰。

　　｜白居易。戏问山石榴｜小树山榴近砌栽，半含红萼带花来，争知司马夫人妬，移到庭前便不开。

　　｜杜牧。山石榴｜似火山榴映小山，繁中能薄艶中闲，一朶佳人玉钗上，祗疑烧□□翠云鬟。

　　｜雍陶。叹灵鹫寺山石榴｜水蝶岩蜂俱不知，露桃凝艶数千枝，山深春晚无人赏，即是杜鹃催落时。

　　｜吴融。送杜鹃花｜春红始谢又秋红，息国亡来入楚宫，应是蜀冤啼不尽，更凭颜色诉西风。

　　｜韩偓。净兴寺杜鹃花｜一园红艶醉坡陀，自地连梢簇蒨罗，蜀魄未归长滴血，祗应偏滴此丛多。

　　｜宋。刘敝。杜鹃花｜嫩红轻紫仙姿贵，合是山中寂寞开，九陌风尘肯相顾，可怜空使下山来。

　　｜苏轼。赵昌踯躅｜枫林翠壁楚江边，踯躅千层不忍看，开卷便知归客路，剑南樵叟为施丹。

　　｜杨万里。杜鹃花二首｜泣露啼红作么生，开时偏值杜鹃声，杜鹃口血能多少，恐是征人泪滴成。
　　　何须名苑看春风，一路山花不负侬，日日锦江呈锦样，清溪倒照映山红。

　　｜赵成徳。白杜鹃花三首｜云树重重和泪冷，故宫遗庙有知音，秦吴万里皆芳草，染到山花恨最深。
　　　春山未有杜鹃啼，花发杜鹃知不知，寄语催归尽哀怨，莫将啼血污仙姿。
　　　冰肌玉骨擅无双，不与山花斗艶妆，欲染啼红□□杜宇，争如傅粉伴何郎。

　　｜杨巽斋。杜鹃花｜鲜红滴滴映霞明，尽是□□禽血染成，羁客有家归未得，对花无语两含情。

　　｜易寓言。杜鹃花｜轻翦梢头薄薄罗，子规湔血恨难磨，园林莫道香飞尽，嫩绿枝头不用多。

　　｜僧北涧。杜鹃花｜露凝丹脸粲芳肌，不御铅华亦自奇，强学海棠春睡足，如何学得未醒时。

　　｜元。郯韶。李云山画杜鹃花｜金井西头萼绿仙，霞裾风帔影翩翩，陇西才子多清思，漫把春云染杜鹃。

　　｜明。张献翼。杜鹃花｜花花叶叶正含芳，丽景朝朝夜夜长，何事江南春去尽，子规声里驻年光。

　　｜诗散句｜

　　｜增｜

　　｜宋。张俞｜夏园无杂英，灼灼山榴开，落日杜鹃苦，花仍萎苍苔。

　　｜唐。韩愈｜三月崧少歩，踯躅红千层。

　　｜李白｜杜鹃花开春已阑，归向陵阳钓鱼晚。

　　｜李绅｜涧底红花夺火然，摇风有毒愁行客。

　　｜韩愈｜前年岭隅乡思发，踯躅成山开不算。　山榴踯躅少意思，照耀黄紫徒为丛。

　　｜司空图｜莫怪行人频怅望，杜鹃不是故乡花。

　　｜宋。苏轼｜当时只道鹤林仙，能遣秋光放杜鹃。　南漪杜鹃天下无，披香殿上红氍毹。

　　｜王十朋｜造物私我小园林，此花大胜金腰带。

　　｜徐似道｜牧童出卷乌盐角，越女归簪谢豹花。

　　｜陈锦山｜一声杜宇啼春风，明朝绯挂千山丛。

　　｜吴仲孚｜梨花瘦尽东风懒，商畧平生到杜鹃。

　　｜唐。白居易｜杜鹃花落杜鹃啼。　晚叶尚开红踯躅。

　　｜韦庄｜杜鹃花发鹧鸪啼。

　　｜宋。寇凖｜杜鹃啼处花成血。

　　｜王安石｜踯躅江头挽醉红。　踯躅万树红相围。

　　｜词｜

　　｜增｜

　　｜宋。高观国。浪淘沙｜啼魄一天涯，怨入芳华，可怜零血染烟霞，记得西风秋露冷，曾凂司花。　明月满窓纱，倦客思家，故宫春事与愁赊，冉冉断魂招不得，翠冷红斜。

　　｜辛弃疾。定风波｜百紫千红过了春，杜鹃声苦不堪闻，□□解啼教春小住，风雨，空山招得海棠魂。　一似蜀宫当日女，无数，猩猩血染赭罗巾，毕竟花开谁作主，记取，大都花属惜花人。

　　｜别录｜

　　｜增｜

　　｜花镜｜杜鹃性最喜阴而恶肥，每早以河水浇，置之树阴之下，则叶青翠可观，亦有黄、白二色者，春鹃亦有长丈余者，须种以山黄泥，浇以羊粪水，方茂，若用映山红接者，花不甚佳，切忌粪水，宜豆汁浇。

　　○附录　黄杜鹃

　　｜增｜

　　｜本草｜黄杜鹃，一名黄踯躅，一名老虎花，一名惊羊花，一名羊不食草，一名玉枝，一名羊踯躅，一名闹羊花，陶弘景曰，羊食其叶，踯躅而死，故名。闹当作恼，恼，乱也。韩保升曰，小树，高二尺，叶似桃叶，花黄，似瓜花，苏颂曰，所在有之，春生苗似鹿葱，叶似红花，茎高三、四尺，夏开花，似凌霄花、山石榴辈，正黄色，李时珍曰，其花五出，蕊瓣皆黄，气味皆恶，有毒。

　　○附录　山枇杷

　　｜增｜

　　｜李绅文集｜骆谷多山枇杷，毒能杀人，其花明艶与杜鹃花相似，樵者识之。

　　｜集藻｜

　　｜七言古诗｜

　　｜原｜

　　｜唐。元稹。山枇杷｜山枇杷，花似牡丹殷泼血，往年乘传过青山，正值山花好时节，压枝凝艶已全开，映叶香苞纔半裂，□□搏红袖欲支颐，慢解绛囊初破结，金线丛飘繁蕊乱，珊瑚朶重纤茎折，因风旋落裙片飞，带日斜看目精热，亚水依岩半倾侧，笼云隐雾多愁絶，绿珠语尽身欲投，汉武眼穿神渐灭，秾姿秀色人皆爱，怨媚羞容我偏别，说向闲人人不听，曾向乐天时一说，昨来谷口先相问，及到山前已消歇，左降通州十日迟，又与幽花一年别，山枇杷，尔托深山何太拙，天高万里看不精，帝在九重声不彻，园中杏树良人醉，陌上柳枝年少折，因尔幽芳喻昔贤，磻溪冷坐权门咽。

　　｜七言律诗｜

　　｜增｜

　　｜唐。白居易。山枇杷｜深山老去惜年华，况对东溪野枇杷，火树风来翻绛焰，琼枝日出晒红纱，回看桃李都无色，映得芙蓉不是花，争奈结根深石底，无因移得到人家。

　　｜七言絶句｜

　　｜增｜

　　｜唐。白居易。山枇杷花二首｜万重青嶂蜀门口，一树红花山顶头，春尽忆家归未得，低红如解替君愁。
　　　叶如裙色碧绡浅，花似芙蓉红粉轻，若使此花兼解语，推囚御史定违程。

　　○木槿

　　｜原｜木槿，一名椵，一名榇，白曰椵，红曰榇。一名日及，一名王蒸，尔雅云，椵，木槿。榇，木槿。注云，别二名也。或呼日及，亦曰王蒸。一名蕣，本作舜，取仅荣一瞬之义。一名朝菌，见庄子。一名朱槿，一名赤槿，一名朝开暮落花。木如李，高五、六尺，多岐，枝色微白，可种可揷，叶繁密如桑，叶光而厚，末尖而有桠齿，花小而艶，有深红、粉红、白色、单叶、千叶之殊，五月始开，朝开暮落，结实轻虚，大如指顶，秋深自裂，其中子如榆荚、马兜铃之仁。嫩叶可茹，作饮代茶，味平，滑，无毒，润燥活血，除湿热，小儿忌弄，令病疟，俗名疟子花。

　　｜增｜

　　｜酉阳杂俎｜那提槿，花紫色，两重叶，外重叶卷心，心中抽茎高寸余，叶端分五瓣如蔕，瓣中紫蕊，茎上黄叶。

　　｜汇考｜

　　｜原｜

　　｜诗。郑风｜有女同车，颜如舜华。　有女同行，颜如舜英。｜传｜英，犹华也。

　　｜礼记。月令｜仲夏之月，木槿荣。

　　｜增｜

　　｜宋书。乐志｜雨水方降木槿荣。

　　｜庄子｜朝菌不知晦朔。｜注｜朝菌亦名日及。

　　｜淮南子｜庄生贵支离，悲木槿。

　　｜原｜

　　｜抱朴子｜木槿、杨柳断殖之更生，倒之亦生，横之亦生，生之易者，莫过斯木，然埋之既浅，又未得久，乍刻乍剥，或摇或拔，虽壅以高壤，浸以春泽，犹不脱于枯瘁者，以其根荄不固，不暇吐其萌芽，津液不得遂结其生气也。

　　｜增｜

　　｜晋宫阁名｜华林园有木槿三株。

　　｜外国图｜君子之国，多木槿之花，人民食之，去琅琊三万里。

　　｜原｜

　　｜羯鼓录｜汝阳王琎，寜王子也，姿容妍美，秀出藩邸，尝戴砑绢帽打曲，上自摘红槿花一朶，置于帽上笡处，二物皆极滑，久之方安，遂奏舞山香一曲，而花不坠，上大喜，笑赐琎金器一厨，因夸曰，花奴资质明莹，肌发光细，非人间人，必神仙谪堕也。

　　｜埤雅｜诗曰颜如舜华，又曰颜如舜英，颜如舜华，则言不可与久也，颜如舜英，则愈不可与久矣，葢荣而不实者谓之英。

　　｜增｜

　　｜尔雅翼｜木槿，仲夏夜阴而荣，月令取之以为候，诗云，有女同车，颜如舜华，乃华之甚茂者，又枝叶相当有同车之象。

　　｜花经｜木槿九品一命。

　　｜三柳轩杂识｜姚氏残语以木槿为时客，今改为庄客。

　　｜集藻｜

　　｜序｜

　　｜原｜

　　｜晋。潘尼。朝菌赋序｜朝菌者，葢朝华而暮落，世谓之木槿，或谓之日及，诗人以为舜华，庄周以为朝菌，其物向晨而结，建明而布，见阳而盛，终日而殒，不亦异乎，何名之多也。

　　｜稽含。朝生暮落树赋序｜草木春荣秋悴，此树朝生暮落。

　　｜增｜

　　｜苏彦。舜华诗序｜其为花也，色甚鲜丽，迎晨而荣，日中则衰，至夕而零，庄周载朝菌不知晦朔，况此朝不及夕者乎，苟映采于一朝，耀颖于当时，焉识夭寿之所在哉，余既翫其葩，而叹其荣不终日。

　　｜成公绥。日及赋序｜日及者，华甚鲜茂，荣于仲夏，讫于孟秋。

　　｜颂｜

　　｜增｜

　　｜宋。颜延之。赤槿颂｜日御北至，夏德南宣，玉蒸荣心，气动上玄，华缫间物，受色朱天，是谓珍树，含艶丹间。

　　｜赋｜

　　｜原｜

　　｜晋。卢谌。朝华赋｜览庭隅之嘉木，慕朝华之可玩，俯浸润之泉壤，仰晞影于云汉。

　　｜增｜

　　｜羊□□。木槿赋｜有木槿之初荣，藻众林而间色，在青春而资气，逮中夏以呈饰，挹宵露以舒采，晖神景而吸赩。

　　｜夏侯湛。朝华赋｜咨神树之修异，实积阳之纯精，蜿潜根以诞节，据川壤以擢茎，皎日升而朝华，玄景逝而夕零，逮明晨而繁沸，若静夜之众星，长茎攒起，柔条列布，擢灵柯于时雨，滋逸采于丰露，灼煌煌以炜炜，独崇朝而达暮，于是茂树苍苍，纤枝翩翩，潜光玉朗，绿叶翠鲜。

　　｜傅咸。舜华赋｜览中唐之奇树，禀冲粹之至清，应青春而敷櫱，逮朱夏而诞英，布夭夭之纤枝，发灼灼之殊荣，红葩紫蔕，翠叶素茎，含晖吐曜，烂若列星，朝阳照灼以舒晖，逸藻采粲而光明，罄天瓖而莫俪，何菱华之足荣。

　　｜原｜

　　｜陈。江总。南越木槿赋｜日及多名，蕤宾肇生，东方记乎夕死，郭璞赞以朝荣，潘文体其夏盛，稽赋闵其秋零，此则京华之丽木，非干越之舜英，南中羣草，众花之宝，雅什未名，骚人失藻，雨来翠润，露歇红燥，迭萼疑擎，低茎若倒，朝霞映日殊未妍，珊瑚照水定非鲜，千叶芙蓉讵相似，百枝灯花复羞然，暂欲寄根对沧海，大愿移华厕绮钱，井上桃虫难可杂，庭中桂蠹岂见怜，乃为歌曰，啼眉梁冀妇，红妆荡子家，若持花并笑，宜笑不胜花，赵女垂金珥，燕姬插宝珈，谁知红槿艶，无因寄狭邪，徒令万里道，攀折自咨嗟。

　　｜文散句｜

　　｜增｜

　　｜汉。东方朔。与公孙弘借车马书｜木槿夕死朝荣，士亦不长贫也。

　　｜晋。傅玄。朝华赋序｜朝华，丽木也。

　　｜五言古诗｜

　　｜增｜

　　｜唐。李白。咏槿一首｜园花笑芳年，池草艶春色，犹不如槿花，婵娟玉阶侧，芬荣何夭促，零落在瞬息，岂若琼树枝，终岁长翕赩。

　　｜白居易。秋槿｜风露飒已冷，天色亦黄昬，中庭有槿花，荣落同一晨，秋开已寂寞，夕陨何纷纭，正怜少颜色，复叹不逡巡，感此因念彼，怀哉聊一陈，男儿老富贵，女子晚□姻，头白始得志，色衰方事人，后时不获已，安得如青春。

　　｜元。刘诜。白木槿｜数花出篱楥，耿耿照夜阑，月寒客独起，恍若山雪残，天风泠然来，坐久身欲翰，梦酌琼宫浆，荐以雕玉盘，羣妃霓裳冷，天姣环青鸾，世言朝暮落，耐此十日看，始知洁白姿，颇胜施朱丹，大钧纵万物，尔本羞蕙兰，同类偶自别，亦复得赏叹，勖哉励贞节，相期在岁寒。

　　｜舒頔。白槿花｜素质不自媚，开花向秋前，澹然超羣芳，不与春争妍，凉夜弄清影，缟衣照婵娟，佳人分寂寞，零落祗自怜，鲜鲜碧云树，皎皎万玉悬，朝开暮还落，物理乃自然，嗤彼拥肿木，徒尔全天年。

　　｜木槿｜爱花朝朝开，怜花暮即落，颜色虽可人，赋质无乃薄，亭亭映清池，风动亦绰约，彷佛芙蓉花，依稀木芍药，炎天众芳雕，而此独凌铄，慰目聊娱情，苍松在岩壑。

　　｜明。吴宽。槿｜南方徧短篱，木槿每当路，北地少为贵，翻编短篱护，要知一物耳，贵贱以地故，夏末蕊累累，生意含晓露，花开亦可观，别种更相妬，独怜一夕间，颜色已非素，蕊多固应尔，此理真自悟，不见萱草花，开落只朝暮。

　　｜五言律诗｜

　　｜原｜

　　｜唐。杨凌。咏槿花｜羣玉开双槿，丹荣对绛纱，含烟疑出火，隔雨怪舒霞，向晚争辞蕊，迎朝斗发花，非关后桃李，为欲继年华。

　　｜增｜

　　｜羊士谔。玩槿花｜何乃诗人兴，妍词属舜华，风流感异代，窈窕比同车，凝艶垂清露，惊秋隔绛纱，蝉鸣复虫思，惆怅竹阴斜。

　　｜李商隐。槿花二首｜燕体伤风力，鸡香积露文，殷鲜一相杂，啼笑两难分，月里宁无姊，云中亦有君，三清与仙岛，何事亦离羣。
　　　珠馆熏然久，玉房梳扫余，烧兰才作烛，襞锦不成书，本以亭亭远，翻嫌脉脉疎，回头问残照，残照更空虚。

　　｜朱槿花｜莲后红何患，梅先白莫夸，纔飞建章火，又落赤城霞，不卷锦步障，未登油壁车，日西相对罢，休澣向天涯。
　　　勇多侵露去，恨有碍灯还，嗅自微微白，看成沓沓殷，坐忘疑物外，归去有帘间，君问伤春句，千词不可删。

　　｜宋。杨亿。槿花｜宿雾初披縠，晨霞暂照梁，千金轻换笑，七驾未成章，尘暗神妃袜，衣残侍史香，深情传宝瑟，终古怨清湘。

　　｜钱惟演。槿花｜绮霞初结处，珠露未晞时，宝树宁三尺，华灯更九枝，亭亭方自喜，黯黯□□成悲，欲作非烟散，犹怜反照迟。

　　｜刘骘。槿花｜虢国妆初罢，高唐梦始回，霓裳犹未解，绣被已成堆，赤帝宫帘卷，华阳洞户开，神仙有良会，清唱在瑶台。

　　｜谢翱。槿树｜白犬吠行人，西风杵臼新，洗香澄宿水，曝发向秋邻，野草依沟尽，宫花入帽频，人家小门径，怜尔独相亲。

　　｜七言律诗｜

　　｜原｜

　　｜宋。杨万里。木槿｜夹路疎篱锦作堆，朝开暮落复朝开，抽苞粔籹轻拖糁，近蔕臙脂酽抹顋，占破半年犹道少，何曾一日不芳来，花中□□是渠长命，换旧添新底用催。

　　｜明。陆深。白木槿｜曾闻郑女咏同车，更爱丰标澹有华，欲傍莓苔横野渡，似将铅粉斗朝霞，品题从此添高价，物色仍烦筑短沙，漫道春来李能白，秋风一种玉无瑕。

　　｜五言絶句｜

　　｜增｜

　　｜唐。刘庭琦。咏木槿树题武进文明府厅｜物情良可见，人事不胜悲，莫恃朝荣好，君看暮落时。

　　｜原｜

　　｜杨凌。槿花｜绿树竞扶疎，红姿相照灼，不学桃李花，乱向春风落。

　　｜增｜

　　｜崔道融。槿花｜槿花不见夕，一日一回新，东风吹桃李，须到明年春。

　　｜白居易。和微之叹槿花｜朝荣殊可惜，暮落实堪嗟，若向花中比，犹应胜眼花。

　　｜元。刘诜。白木槿｜洁比何郎白，净如宝儿憨，秋风竹篱径，日暮道人庵。

　　｜明。张以宁。木槿花｜朝昬看开落，一笑小窓中，别种蟠桃子，千年一度红。

　　｜七言絶句｜

　　｜增｜

　　｜唐。戎昱。题槿花｜自用金钱买槿栽，二年方始得花开，怜红未许佳人见，蝴蝶争知早到来。

　　｜红槿花｜花自深红叶曲尘，不将桃李共争春，今日惊秋自怜客，折来持赠少年人。

　　｜原｜

　　｜白居易。白槿花｜秋蕣晚英无艶色，何因栽种在人家，使君自别罗敷面，争解回头爱白花。

　　｜李商隐。槿花｜风露凄凄秋景繁，可怜荣落任朝昬，未央宫里三千女，但保红颜莫保恩。

　　｜宋。张俞。木槿｜朝菌一生迷晦朔，灵蓂千岁换春秋，如何槿艶无终日，独倚阑干为尔羞。

　　｜张登｜甲子虽推小雪天，刺桐犹绿槿花然，阳和长养无时歇，□□是炎州雨露偏。

　　｜陆壑｜野槿扶疎当缚篱，山深不用掩山扉，客来踏破松梢月，鹤向主人头上飞。

　　｜僧绍隆，朱槿｜朱槿移栽□梵中，老僧非是爱花红，朝开暮落关何事，祗要人知色是空。

　　｜诗散句｜

　　｜增｜

　　｜宋。杨万里｜晓艶欲开孙武阵，晚风争坠绿珠楼，来如急电无因驻，去似惊鸿不可收。

　　｜唐。杨炯｜绿琪千岁树，黄槿四时花。

　　｜韩偓｜揷槿作藩篱，丛生覆小池。

　　｜宋。刘筠｜紫雾函灯檠，彤霞逼绮寮。

　　｜原｜

　　｜黄庭坚｜吾闻调羹槿，异味及枌榆。

　　｜唐。窦巩 ｜篱外涓涓涧水流，槿花半照夕阳愁。

　　｜宋。秦观｜槿篱护药红遮径，竹笕通泉白徧邨。

　　｜增｜

　　｜晋。阮籍｜木槿耀采华。

　　｜唐。上官仪｜槿散凌风缛。

　　｜凌敬｜日槿落青跗。

　　｜于鹄｜槿篱生白花。

　　｜原｜

　　｜白居易｜萧条槿花风。　槿枝无宿花。

　　｜增｜

　　｜杜牧｜槿堕初开艶。

　　｜皮日休｜篱疎从绿槿。

　　｜宋。王安石｜薄槿臙脂染。

　　｜范成大｜槿花红未落。　槿心倾秾露。

　　｜元。龚璛｜花绕槿篱秋。

　　｜唐。王维｜山中习静观朝槿。

　　｜原｜

　　｜白居易｜槿花一日自为荣。

　　｜增｜

　　｜张籍｜红槿开当宴客亭。　蝉声满树槿花疎。

　　｜金。张庭玉｜蝴蝶穿花木槿开。

　　｜别录｜

　　｜原｜

　　｜扦插｜二、三月间新芽初发时，截作叚，长一二尺，如揷木芙蓉法，即活，若欲揷篱，须一连揷去，若少住手便不相接。

　　｜取用｜湖南北多植为篱障，花与枝两用。
　　　皮及根甘，平，滑，无毒，作饮服，令人能睡。
　　　花作汤饮，治风，皮治疮癣，川中者，色红，气厚力优，尤效。

　　○扶桑

　　｜增｜

　　｜本草｜扶桑，一名佛桑，一名朱槿，一名赤槿，一名日及，东海日出处有扶桑树，此花光艶照日，其叶如桑，因以比之，后人讹为佛桑，乃木槿别种，故日及诸名亦与之同。

　　｜原｜高四、五尺，产南方，枝叶婆娑，叶深绿色，光而厚，微濇如桑，花有红、黄、白三色，红者尤贵，呼为朱槿，叶及花性甘，平，无毒。

　　｜增｜

　　｜稽含。草木状｜扶桑出南凉郡，花深红色，五出，大如蜀葵，重敷柔泽，有蕊一条，长如花叶，上缀金屑，日光所烁，疑若焰生，一丛之上，日开数百朶，朝开暮落，自五月始，至中冬乃歇，插树即活。

　　｜清漳志｜佛桑比朱槿颇耐久，葢二种也。

　　｜临漳志｜花似槿，四时常开，妇人簪带之。

　　｜集藻｜

　　｜七言律诗｜

　　｜原｜

　　｜宋。蔡襄。耕园驿佛桑花诗并序｜明道中，予为漳州军事判官，晚秋尝至州西耕园驿，驿庭有佛桑数十株，开花繁盛，念其寒月穷山，方自媚好，乃作耕园驿佛桑花诗一首，既而乘桴东下，又作溪行一首，庆厯七年，予使本路，明年夏四月，自汀来漳，复至是驿，花尚仍旧，追感昔游，因纪前事，并载旧篇龛于西壁云，
　　　溪馆初寒似早春，寒花相倚媚行人，可怜万木凋零尽，独见繁枝烂漫新，清艶夜沾云表露，幽香时过辙中尘，名园不肯争颜色，灼灼夭桃野水濵。
　　　使轺迢递到天涯，候馆迁延感岁华，白发□□攀临砌树，青条犹放过墙花，悲来惟有金城柳，醉后曾乘海客槎，欲问昔游无处所，晚烟生水日沉沙。

　　｜明。桑悦。咏佛桑｜南无丽卉斗猩红，净土门传到此中，欲供如来嫌色重，谓藏宣圣讶枝同，叶深似有慈云拥，蕊坼偏惊慧日烘，赏玩何妨三宿恋，只愁烧破太虚空。

　　｜诗散句｜

　　｜原｜

　　｜宋。蔡襄｜野人家家熖，烧红有扶桑。

　　｜苏轼｜熖熖烧空红佛桑。

　　｜增｜

　　｜杨万里｜佛桑解吐四时艶。

　　｜别录｜

　　｜增｜

　　｜荔支谱｜荔支以盐梅卤浸佛桑花为红浆渍之，曝干，色红而甘酸。

　　○合驩

　　｜原｜合驩，一名合昬，一名夜合，一名青棠，或作裳。

　　｜增｜

　　｜本草｜合驩，一名萌葛，一名乌赖树，金光明经名为尸利洒树，俗呼马缨花。

　　｜原｜处处有之，枝甚柔弱，叶纤密，圆而绿，似槐而小，相对生，至暮而合，枝叶互相交结，风来輙改，不相牵缀，五月开花，色如醮晕线，下半白，上半肉红，散垂如丝，至秋而实，作荚，子极薄细，花中异品也，根侧分条艺之，子亦可种。主安和五脏，利心志，令人驩乐，于若瀛曰，夜合生宛朐及荆山，花俯垂有姿，须端紫点手拈之即脱，才破萼，香气袭人，金陵盆植者，无根而花，花后不堪留，即留亦无能再花。

　　｜汇考｜

　　｜增｜

　　｜崔豹。古今注｜欲蠲人之忿，则赠之青棠。青棠，一名合欢，合欢则忘忿。　合欢树之阶庭，使人不忿，稽康种之舍前。

　　｜原｜

　　｜晋宫阁名｜晋华林园有合欢四株。

　　｜女红余志｜杜羔妻赵氏，每端午取夜合花置枕中，羔稍不乐，輙取少许入酒，令婢送饮，便觉欢然。

　　｜增｜

　　｜槁简赘笔｜闲花野草亦随时轻重，唐人诗中多言夜合、石竹，如辽阳春尽无消息，夜合花前日又西，山花揷宝髻，石竹绣罗衣是也，至今唐画、宫殿、池台多作二花，自然有富贵气，今人絶不知重矣。

　　｜花经｜夜合七品三命。

　　｜缾花谱｜夜合四品六命。

　　｜集藻｜

　　｜文赋散句｜

　　｜原｜

　　｜晋。嵇康。养生论｜合欢蠲忿，萱草忘忧。

　　｜宋。陆倕。刻漏铭｜合昬暮卷，蓂荚朝开。

　　｜五言古诗｜

　　｜原｜

　　｜晋。杨芳。合欢诗｜南邻有奇树，乘春挺素华，丰翘被长条，绿叶蔽朱柯，因风吐□□音，芳气入紫霞，我心羡此木，愿徙着余家，夕得游其下，朝得弄其葩，尔根深且固，余宅浅且洿，移植良无期，叹息将如何。

　　｜宋。韩琦。夜合｜俗人之爱花，重色不重香，吾今得真赏，似矫时之常，所爱夜合花，清芬踰众芳，叶叶自相对，开敛随阴阳，不惭厯草滋，独擅尧阶祥，得此合欢名，忧忿诚可忘，茸茸红白姿，百和从风扬，沉水燎庭槛，熏陆纷缨裳，弥月固未歇，况兹夏景长，凡目不我贵，馥烈徒自将，仲尼失灭明，史迁疑子房，以貌不以行，举世同悲伤，予欲先馨德，羣艶孰可方，直饶妖牡丹，须逊花中王。

　　｜增｜

　　｜元。吴师道。合欢木｜合欢爱嘉名，矧复知昬旦，淮土产特多，葱茏荫沟岸，离离青叶解，冉冉红茸散，静和宿露卷，动与微风恋，物意岂悦人，和乐自堪玩，蹇予寡所谐，触事多忿悁，亦拟学稽生，植根向庭畔。

　　｜五言律诗｜

　　｜原｜

　　｜唐。白居易。对晚开夜合花赠皇甫郎中｜移晚校一月，花迟过半年，红开杪秋日，翠合欲昬天，白露滴未死，凉风吹更鲜，后时谁肯顾，唯我与君怜。

　　｜元稹。夜合｜绮树满朝阳，融融有露光，雨多疑濯锦，风散似分妆，叶密烟蒙火，枝低绣拂墙，更怜当暑见，留咏日偏长。

　　｜增｜

　　｜元稹。感小株夜合｜纤□□未盈把，高条纔过眉，不禁风苦动，偏受露先萎，不分秋同尽，深嗟小便衰，伤心落残叶，犹识合昬期。

　　｜七言律诗｜

　　｜增｜

　　｜元。袁桷。题玉堂合欢花初开｜一树高花冠玉堂，知时舒卷欲云翔，马嘶不动游缨耸，雉尾初开翠扇张，旧渴未须餐玉屑，嘉名端合纪青裳，云窓雾冷文书静，留取余清散远香。

　　｜五言小律｜

　　｜增｜

　　｜唐。李颀。题合欢｜开花复卷叶，艶眼又惊心，蝶遶西枝露，风披东□□阴，黄衫漂细蕊，时拂女郎砧。

　　｜五言絶句｜

　　｜原｜

　　｜明。于若瀛。夜合花｜一茎两三花，低垂泫朝露，开帘弄幽色，时有香风度。

　　｜七言絶句｜

　　｜增｜

　　｜唐。白居易。东墙夜合树去秋为风雨所摧今年花时怅然有感｜碧荑红缕今何在，风雨飘将去不回，惆怅去年墙下地，今春惟有荠花开。

　　｜原｜

　　｜宋。韩琦。中书东厅夜合｜合昬枝老拂檐牙，红白开成蘸晕花，最是清香合蠲忿，累旬风送入窓纱。

　　｜增｜

　　｜明。李东阳。夜合花二絶｜夜合枝头别有春，坐含风露入清晨，任他明月能相照，敛尽芳心不向人。
　　　袂掩芳尘欲避春，羞将月夕换风晨，向来花品看应熟，不待开时已可人。

　　｜陆师道。题夜合花｜夜合花开香满庭，翠枝拂槛玉娉婷，诗人剩有高阳兴，相对冷然宿酒醒。

　　｜原｜

　　｜王野｜远游消息断天涯，燕子空能到妾家，春色不知人独自，庭前开遍合欢花。

　　｜陈继儒｜梅雨晴时处处蛙，寻常家酿不须赊，老亲醉后盘餐散，瓶里初开夜合花。

　　｜诗散句｜

　　｜原｜

　　｜唐。杜甫｜合欢尙知时，鸳鸯不独宿。

　　｜增｜

　　｜宋。苏轼｜可怜夜合花，青枝散红茸。

　　｜原｜

　　｜明。申时行｜隙地不栽无果树，中庭那有合欢花。

　　｜王谊｜碧纱笼里银缸影，照见深宫夜合花。

　　｜古诗｜消忿赠合欢。

　　｜增｜

　　｜梁。沈约｜合欢叶暮卷。

　　｜宋。韩琦｜合欢香影拂西斋。

　　｜别录｜

　　｜增｜

　　｜诗话｜心胸填错取合欢掌大一枝，水煑服之，故后山诗云，探囊一试合昬汤。

　　｜普济方｜发落不生，合欢、木灰二合，墙衣五合，铁精一合，水萍末二合，生油调涂。

　　｜百一选方｜扑损折骨，取合欢皮去粗皮炒黑色四两，芥菜子炒一两，为末，每服二钱，温酒卧时服，以滓傅之接骨甚妙。

　　｜子母秘录｜小儿撮口，夜合花枝浓煎汁，拭口中并洗之。

　　○附录　有情树

　　｜原｜

　　｜花史｜逊顿国有树，昼开夜合，名曰夜合，亦云有情树，若各自种，则无花。

　　○木芙蓉

　　｜原｜木芙蓉，一名木莲，一名华木，一名拒霜花，一名杹木，一名地芙蓉，本草云，此花艶如荷花，故有芙蓉、木莲之名，八、九月始开，故名拒霜，俗呼为杹皮树。相如赋谓之华木。注云，皮可为索也。有数种，惟大红千瓣，白千瓣，半白半桃红千瓣，醉芙蓉，朝白午桃红晚大红者，佳甚，黄色者种贵难得，又有四面花，转观花，红白相间，八、九月间次第开谢，深浅敷荣，最耐寒而不落，不结子，总之此花清姿雅质，独殿众芳，秋江寂寞不怨东风可称俟，命之君子矣，欲染别色，以水调靛，纸蘸花蕊上，仍裹其尖，开花碧色，五色皆可染，种池塘边，暎水益妍。气味辛，平，无毒， 清肺凉血，散热解毒，消肿毒恶疮，排脓止痛，有殊効，俗传叶能烂獭毛。

　　｜汇考｜

　　｜增｜

　　｜平泉草木记｜己未岁得会稽之百叶木芙蓉，又得锺陵之同心木芙蓉。

　　｜清异录｜钱俶以弟信镇湖州，后圃芙蓉枝上穿一黄玉玦，枝梢交杂，不知从何而穿也，信截□□取玦以献，人谓真仙来游，留此以惊世耳。

　　｜益部方物畧记｜添色拒霜花，生彭、汉、蜀州，花常多叶，始开白色，明日稍红，又明日则若桃花然。

　　｜原｜

　　｜归田录｜石曼卿去世后，其故人有见之者，云，我今为仙，主芙蓉城，欲呼故人共游，不诺，忿然骑一素驴而去。

　　｜石林燕语｜庆□□中，有朝士将晓赴朝，见美女三十余人，靓妆丽服，两两并马而行，观文丁度按辔于其后，朝士惊曰，丁素俭约，何姬之众耶，有一人最后行，朝士问曰，观文将宅眷何往，曰，非也，诸女御迎芙蓉馆主耳，俄闻丁卒。

　　｜增｜

　　｜东坡集｜九月十日，君猷置酒秋香亭，有拒霜独向君猷开，坐客喜笑，以为非使君莫可当此，故作诗词以记之。

　　｜原｜

　　｜成都记｜孟后主于成都城上遍种芙蓉，每至秋，四十里如锦绣，高下相照，因名锦城，以花染缯为帐，名芙蓉帐。

　　｜增｜

　　｜二老堂诗话｜唐人裒刘禹锡嘉话云，进士陈标咏黄蜀葵诗云，能共牡丹争几许，得人憎处只缘多，予尝语客，花多固取轻于人，何憎嫌之有，因论木芙蓉全似芍药，但患无两平字易牡丹字，欲改此句作，得人轻处只缘多，众以为善，且谓移芍药二字在句首则可矣，予以失全句为疑，或云本草芍药一名余容，因缀一絶云，花如人面映秋波，拒傲清霜色更和，能共余容争几许，得人轻处只缘多，白乐天和钱学士白牡丹诗云，唐昌玉蕊花，攀玩众所争，折来比颜色，一树如瑶琼，彼因稀见贵，此以多为轻，固知轻字为胜。

　　｜吴兴园林记｜端肃和王家，后临颜鲁公池，依城曲折，乱植拒霜，号芙蓉城。

　　｜见闻后录｜李太白诗云，昔作芙蓉花，今为断肠草，按陶弘景仙方注云，断肠草，不可食，其花美好，名芙蓉。

　　｜锦里新闻｜锦城因锦江之水濯锦而名，人又谓蜀王衍命蜀城遍栽芙蓉花，得名亦新。

　　｜花经｜芙蓉九品一命。

　　｜缾花谱｜芙蓉六品四命。

　　｜蜀都杂抄｜蜀城谓之芙蓉城，传自孟氏，今城上闻栽有数株，两岁着花，予适阅视见之，皆浅红一色，花亦凋瘵，殊不若吴中之烂然数色也。

　　｜泉南杂志｜芙蓉有产于山者，余廨后手揷一枝，未半载，扶疎出墙，名曰木芙蓉，花最繁盛，不下数百，大如瓯，其色有朝红暮白者，此则惟粉红一色耳。

　　｜弇山园记｜莲池东西可七丈许，南北半之长，夏醉而临池，不茗而醒，游客每徙倚其地，輙诧谓予，此何必减王卫军芙蓉池也，余谢不敢当，而会吾乡有从废圃下得一石，刻曰芙蓉渚，是开元古隶，或云范石湖家物，因树之池右，池从南得小沟宛转与后溪合，傍皆红白木芙蓉环之，盖亦不偶云。

　　｜原｜

　　｜学圃余疏｜芙蓉特宜水际，种类不同先后开，故当杂植之，大红最贵，最先开，次浅红，常种也，白最后开，有曰三醉者，一日间凡三换色，亦奇，客言曽见有黄者。芙蓉入江西俱成大树，人从楼上观，吾地如榛荆状，故须三年一斫□□。

　　｜花史｜温州江心寺文丞相祠中有木芙蓉盛开，其本高二丈，干围四尺，花几万余，畅茂散漫。
　　　芙蓉有二种，出于水者，谓之草芙蓉，出于陆者，谓之木芙蓉，又名木莲，乐天诗曰，水莲开尽木莲开，谓此。
　　　邛州有弄色木芙蓉，一日白，二日浅红，三日黄，四日深红，比落色紫，人号为文官花。
　　　许智老为长沙，有木芙蓉二株，可庇亩余，一日盛开，宾客盈溢，坐中有王子怀者，言花朶不踰万，数若过之愿受罚，智老许之，子怀因指所携妓贾三英胡锦鼎文帔以酬直，智老乃命厮仆羣采，凡一万三千余朶，子怀褫帔纳主人而遁。

　　｜集藻｜

　　｜颂｜

　　｜增｜

　　｜梁。江淹。木莲颂｜迸采泉壑，腾光渊丘，缃丽碧巘，红艶桂洲，山人结侣，灵俗共游，时至不采，为子淹留。

　　｜赞｜

　　｜增｜

　　｜宋。宋祁。添色拒霜花赞｜自浓而淡，花之常态，今顾反之，亦不之怪。

　　｜五言古诗｜

　　｜增｜

　　｜唐。柳宗元。湘岸移木芙蓉植龙兴精舍｜有美不自蔽，安能守孤根，盈盈湘西岸，秋至风露繁，丽影别寒水，秾芳委前轩，芰荷谅难杂，反此生高原。

　　｜巽公院芙蓉亭｜新亭俯朱槛，嘉木开芙蓉，清香晨风远，缛彩寒露浓，潇洒出人世，低昂多异容，尝闻色空喻，造物谁为工，流连秋月晏，迢递来山钟。

　　｜原｜

　　｜宋。欧阳修。拒霜花｜芳菲能几时，颜色如自爱，鲜鲜弄霜晓，袅袅含风态，蕙兰殒秋香，桃李媚春醉，时节虽不同，盛衰终一致，莫笑黄菊花，篱根守憔悴。

　　｜增｜

　　｜司马光。未开木芙蓉｜木末采芙蓉，骚人歌所无，何言霜华艶，不与水芝殊，香苞麝脐结，茂叶桐阴敷，岂若龟巢类，飘零老五湖。

　　｜苏轼。王伯扬所藏赵昌芙蓉｜清飙已拂林，积水渐收潦，溪边野芙蓉，花木相媚好，坐看池莲尽，独伴霜菊槁，幽姿强一笑，暮景迫摧倒，凄凉似贫女，嫁晚惊衰早，谁写少年容，樵人剑南老。

　　｜陈与义。拒霜｜拒霜花已吐，吾宇不凄凉，天地虽肃杀，草木有芬芳，道人宴坐处，侍女古时妆，浓露湿丹脸，西风吹绿裳。

　　｜范成大。羔羊斋小池两涘木芙蓉盛开有怀故园｜洞户掩秋深，画桥横晚静，袅袅芙蓉风，池光弄花影，怀我白鸥边，锦障缭千顷，明湖拍岸平，红绿染天镜，钓船无畔岸，收拾入簿领，墙籓束院落，寒窘令人瘿。

　　｜杨万里。山寺观木芙蓉｜初约山寺游，端为怪奇石，□□知云水乡，化作锦绣国，入门径深深，过眼秋寂寂，隔竹小亭明，稠红满疎碧，山僧引幽践，絶巘恣住陟，三步绮为障，十步霞作壁，四围尽芙蓉，山僧所手植，秋英例臞淡，此花独腴泽，□□忆补外时，朝士作祖席，是间万株梅，冷射千崖白，旧游不可寻，雪枝半榛棘。

　　｜金。党怀英。西湖芙蓉｜林飙振危柯，野露委荒蔓，孤芳为谁妍，一笑聊自献，明妆炫朝丽，醉态羞晚困，脉脉怀春情，悄悄惊秋怨，岂无桃李媒，不嫁惜婵媛，悠哉清霜暮，共抱兰菊恨。

　　｜元。朱德润。题芙蓉花屏｜夹城遗芳栽，摇落及千年，芙蓉发靓妆，絶艶秋江边，临风拂罗帏，红裳拥三千，素抱拒霜质，亭亭赤城仙，曾携一枝去，生绡记余妍。

　　｜五言律诗｜

　　｜原｜

　　｜唐。韩愈。木芙蓉｜新开寒露丛，远比水间红，艶色宁相妬，嘉名偶自同，采江官渡晚，搴木古祠空，须得勤来看，无令便逐风。

　　｜增｜

　　｜宋。梅尧臣。咏王宗说园黄木芙蓉｜水中兼木末，相拟有嘉花，玉蕊坼蒸粟，金房落晚霞，涉江从楚女，采菊听陶家，事与离骚异，吾将搴以夸。

　　｜陶弼。木芙蓉｜孤芳托寒木，一晓一番新，春色不为主，天香勤动人，丹枫见流落，黄菊坐因循，莫讶偏相爱，衰迟似我身。

　　｜原｜

　　｜明。申时行。芙蓉沜｜羣芳摇落后，秋色在林塘，艶态偏临水，幽姿独拒霜，汉皋霞作佩，湘曲锦为裳，白首沧江上，相看醉夕阳。

　　｜七言律诗｜

　　｜增｜

　　｜唐。刘兼。咏木芙蓉｜素灵失律诈风流，强把芳菲半载偷，是叶葳蕤霜照夜，此花烂漫火烧秋，谢莲色淡争堪种，陶菊香浓亦合羞，谁道金风能肃物，因何厚薄不相侔。

　　｜宋。徐铉。题殷舍人宅木芙蓉｜怜君庭下木芙蓉，袅袅纤枝淡淡红，晓吐芳心零宿露，晚摇娇影媚清风，似含情态悲秋雨，暗减馨香借菊丛，默饮数杯应未称，不知歌管与谁同。

　　｜范成大。携家石湖赏拒霜｜水上晴云彩蝀横，许多蜂蝶趁船行，渔樵引入新花坞，儿女扶登小锦城，艶粉发妆朝日丽，湿红浮影晚波清，谁知摇落霜林畔，一叚韶光画不成。

　　｜原｜

　　｜杨万里。拒霜花｜木蕖何似水芙蕖，同个声名各自都，风露商量借膏沐，臙脂深浅入肌肤，唤回春色秋光里，饶得红妆翠葢无，字曰拒霜浑不恶，□□愁霜重要人扶。

　　｜方岳。木芙蓉｜绿裳丹脸水仙容，不谓佳名偶自同，一朶方酣初日色，千枝应发去年丛，莫惊坠露添新紫，更待微霜晕浅红，□□笑牡丹犹浅俗，但将浓艶醉春风。

　　｜增｜

　　｜元。蒲道源。红芙蓉｜丰肌弱骨与秋宜，宿酒酣来不自持，岂为严霜成槁质，要凭初日发妍姿，燕姬入画犹嫌陋，蜀锦团窠未足奇，独对芳丛寄幽兴，子高真是遇仙时。

　　｜转观芙蓉｜露凉风冷见温柔，谁挽春还九月秋，午醉未醒全带艶，晨妆初罢尚含羞，未甘白纻居寒素，也着绯衣入品流，若信牡丹南面贵，此花应自合封侯。

　　｜明。袁凯。浦上木芙蓉盛开约黄鹤山人共观｜江浦芙蓉色正深，青霜点染更沉沉，孤舟向日曾亲见，短褐于今欲远寻，已拟携尊同野客，不妨展席对沙禽，明年臂痛应全愈，移遍东园野木阴。

　　｜原｜

　　｜申时行。小园看芙蓉｜西园试咏邺中词，正及朱华冒绿池，绰约偏多临水态，逍遥独抱拒霜姿，吴姫晓镜临妆早，楚客霞裳集锦迟，最爱秋江留晚色，尽教白首醉琼巵。

　　｜五言絶句｜

　　｜原｜

　　｜宋。宋祁。木芙蓉｜皓露侵缃蕊，尖风猎绛英，繁霜不可拒，切弗受空名。
　　　江南江北树，秋至仅成丛，向晚谁争艶，酡颜浅作红。

　　｜增｜

　　｜梅尧臣。拒霜｜木杪芙蓉花，开非红艶早，常畏晚霜寒，朱华竞衰草。

　　｜原｜

　　｜石延年。木芙蓉｜深浅霜前后，应同旧渚红，羣芳坐衰歇，聊自舞秋风。

　　｜朱子。木芙蓉｜红芳晓露浓，绿树秋风冷，共喜巧回春，不妨闲弄影。

　　｜杨万里。木芙蓉｜染露金风里，宜霜玉水濵，莫嫌开最晚，元自不争春。

　　｜七言絶句｜

　　｜增｜

　　｜唐。李嘉佑。秋朝木芙蓉｜水面芙蓉秋已衰，繁条倒是着花时，平明露滴垂红脸，似有朝开暮落悲。

　　｜白居易。木芙蓉下招客饮｜晚凉思饮两三杯，召得江头酒客来，莫怕秋无伴醉物，水莲花尽木莲开。

　　｜黄滔。木芙蓉三首｜黄鸟啼烟二月朝，若教开即牡丹饶，天嫌青帝恩光盛，留与秋风雪寂寥。
　　　□□假青腰女翦成，绿罗囊绽彩霞呈，谁怜不及黄花菊，只遇陶潜便得名。
　　　须到露寒方有态，为经霜裛稍无香，移根若在秦宫里，多少佳人泣晓妆。

　　｜原｜

　　｜欧阳修。木芙蓉｜种处雪消春始动，开时霜落雁初过，谁栽金菊丛相近，织出新番蜀锦窠。

　　｜增｜

　　｜司马光。和秉国芙蓉五章｜清晓霜华漫自浓，独凭佳日养残红，劝君秉烛须勤赏，阊阖难禁一夜风。
　　　北方稀见诚奇物，笔界轻丝指捻红，楚蜀可怜人不赏，墙根屋角数无穷。
　　　平昔低头避桃李，英华今发岁云秋，盛时已过浑如我，醉舞狂歌插满头。
　　　后时独立诚难事，犹赖阶庭有菊丛，绰约霜前弄姿态，非如羣木万林红。
　　　但见涉江求水际，岂知缘木采霜中，微红未肯全衰歇，正似□□颜鹤发翁。

　　｜原｜

　　｜王安石。木芙蓉｜水边无数木芙蓉，露染臙脂色未浓，正似美人初醉着，强抬青镜欲妆慵。

　　｜拒霜花｜落尽羣花独自芳，红英浑欲拒严霜，开元天子千秋节，戚里人家承露囊。

　　｜增｜

　　｜文同。芙蓉｜蜀国芙蓉名二色，重阳前后始盈枝，画调粉笔分班处，绣引金针闲剌时。

　　｜原｜

　　｜苏轼。和述古拒霜花｜千林扫作一番黄，只有芙蓉独自芳，唤作拒霜知未称，细思□□是最宜霜。

　　｜增｜

　　｜张耒。芙蓉｜今年古寺摘芙蓉，憔悴真成泽畔翁，聊把一枝闲照水，明年何处对霜红。

　　｜范成大。窓前木芙蓉｜辛苦孤花破小寒，花心应似客心酸，更凭青女留连得，未必愁红怨绿看。

　　｜题羔羊斋外木芙蓉｜慵妆酣酒夕阳浓，洗尽霜痕看绮丛，绿地团花红锦障，不知庭院有西风。

　　｜陆游。拒霜｜满庭黄叶舞西风，天地方收肃杀功，何事独蒙青女力，墙头催放数苞红。

　　｜原｜

　　｜刘珵。木芙蓉｜翠幄临流结绛囊，多情长伴菊花芳，谁怜冷落清秋后，能把柔姿独拒霜。

　　｜刘克庄。芙蓉二絶｜湖上秋风起棹歌，万株映柳更依荷，老来不作繁华梦，一树池边已觉多。
　　　池上秋开一两丛，未妨冷淡伴诗翁，而今纵有看花意，不爱深红爱浅红。

　　｜增｜

　　｜刘圻父。木芙蓉｜晓妆如玉暮如霞，浓淡分秋染此花，终日独酲干底事，晚知烂醉是生涯。

　　｜陈经国。木芙蓉｜紫茸排萼露微红，不比春花对日烘，冷落半秋谁是侣，可怜妖艶嫁西风。

　　｜原｜

　　｜郑域。木芙蓉｜妖红弄色绚池台，不作匆匆一夜开，若遇春时占春榜，牡丹未必作花魁。

　　｜增｜

　　｜元。虞集。木芙蓉｜九月襄王宴渚宫，霓旍翠羽度云中，满汀山雨衣裳湿，宋玉愁多赋未工。

　　｜宋褧。长安驿道中观芙蓉寄嘲伯循｜玉溪桥畔淡朝霞，照景红妆泫露华，说似分司才御史，水边花胜驿中花。

　　｜卢琦。题钱舜举木芙蓉｜红妆初映酒杯酣，斜倚西风转不堪，霜后池塘秋欲尽，令人惆怅忆江南。

　　｜明。徐贲。雨后慰池上芙蓉｜池上新晴偶独过，芙蓉寂寞照寒波，相看莫厌秋情薄，若在春风怨更多。

　　｜原｜

　　｜谢迁。芙蓉｜傍水施朱意自真，幽栖非是避芳尘，已呼晚菊为兄弟，更为秋江作主人。

　　｜增｜

　　｜吴孔嘉。木芙蓉｜半临秋水照新妆，澹静丰神冷艶裳，堪与菊英称晚节，爱他含雨拒清霜。

　　｜僧文湛。题画芙蓉｜江边谁种木芙蓉，寂寞芳姿照水红，莫怪秋来更多怨，年年不得见春风。

　　｜诗散句｜

　　｜原｜

　　｜宋。欧阳修｜湖上野芙蓉，含思秋脉脉，娟娟如静女，不肯傍阡陌，诗人杳未来，幽艶冷难宅。

　　｜李觏｜甚疑牡丹丛，但病皮骨老，不宜入水看，只可隔水眺。

　　｜增｜

　　｜唐。韩愈｜四隅芙蓉树，擢艶皆猗猗。

　　｜原｜

　　｜宋。宋祁｜曲尘轻抱蕊，宫缬巧装丛。

　　｜梅尧臣｜托根地虽卑，凌霜花亦茂。

　　｜增｜

　　｜文同｜何人露秋缬，不管着秋霜。

　　｜许棐｜霜树不知丑，叶与花争红。

　　｜明。沈周｜秋风吹冷艶，晨露湿新妆。

　　｜原｜

　　｜唐。高蟾｜芙蓉生在秋江上，不向东风怨未开。

　　｜增｜

　　｜宋。宋祁｜情知边地风霜恶，不肯将花剩占秋。

　　｜文同｜落晚自怜窥露沼，忍寒谁念倚霜篱。

　　｜秦观｜芙蓉露浓红压枝，幽禽感秋花畔啼。

　　｜黄庭坚｜霜花留得红妆面，酌尽斋中竹叶瓶。　客兴不辜春竹叶，年华全属拒霜丛。

　　｜原｜

　　｜韩驹｜旧时忆在延真馆，玉作芙蓉院院明。

　　｜增｜

　　｜杨万里｜乱翦素罗妆一树，畧将败朶点臙脂。

　　｜徐似道｜一带拒霜三十里，又催箫鼓作秋声。

　　｜张俞｜待教满地妖红落，独与秋风作主人。

　　｜原｜

　　｜戴复古｜就中一种芙蓉别，只染鹅黄学道妆。

　　｜翁卷｜芙蓉不分秋萧索，斗拆繁红满树头。

　　｜词｜

　　｜增｜

　　｜叶梦得。卜算子｜晓雨洗新妆，艶艶惊衰眼，不趁东风取次开，待得清霜晚。　曲港照回流，影乱微波浅，作态低昂好自持，江阔烟村远。

　　｜原｜

　　｜范成大。菩萨蛮｜冰明玉润天然色，凄凉拚作西风客，不肯嫁东风，殷勤霜露中。　绿窓梳洗晚，笑把玻璃盏，斜日上妆台，酒红和困来。

　　｜高观国。菩萨蛮｜红云半压秋波急，艶妆泣露娇啼色，佳梦入仙城，风流石曼卿。　宫袍呼醉醒，休卷西风锦，明日粉香残，六桥烟水寒。

　　｜晏殊。少年游｜霜华满树，兰凋蕙惨，秋艶入芙蓉，臙脂嫩脸，黄金轻蕊，犹自怨春风。　前欢往事，当歌对酒，无限到心中，更凭朱槛忆芳容，肠断一枝红。

　　｜增｜

　　｜苏轼。定风波｜两两轻红半晕腮，依依独为使君回，若道使君无此意，何为，双花不向别人开。　但看低昂烟雨里，不已，劝君休诉十分杯，更问尊前狂副使，来岁，花开时节与谁来。

　　｜别录｜

　　｜原｜

　　｜种植｜十月花谢后，截老条长尺许，卧置窖内无风处，覆以干壤及土，候来春有萌芽时，先以硬棒打洞，入粪及河泥浆水灌满，然后揷入，上露寸余，遮以烂草，即活，当年即花，若不先打洞，伤其皮即死。

　　｜制用｜皮柔韧，连条风戾之，至春，沤于池，以纠绠索，甚能胜水，多种之，岁可髠用。

　　御定佩文斋广群芳谱卷三十九
　　●御定佩文斋广羣芳谱卷四十

　　　花谱

　　○岩桂按牡桂、箘桂入药，岩桂不入药，原合为一载入药谱，今分岩桂入花谱，牡桂、箘桂别见药谱。

　　｜原｜岩桂，似箘桂而稍异，叶有锯齿如枇杷叶而麤涩者，有无锯齿如栀子叶而光洁者，丛生岩岭间，谓之岩桂，俗呼为木犀，纹理如犀，故名木犀。其花有白者名银桂，黄者名金桂，红者名丹桂。有秋花者、春花者、四季花者、逐月花者。花四出或重台，径二、三分，瓣小而圆，皮薄而不辣，不堪入药，花可入茶、酒，浸盐蜜，作香茶及面药泽发之类。天竺桂，即今闽、粤、浙中山桂，台州、天竺最多，生子如莲实，或二或三，离离下垂，天竺僧称为月桂，其花时常不絶，枝头叶底依稀数点，亦异种也。

　　｜□□考｜

　　｜增｜

　　｜晋书。陆机传论｜兰植中涂，必无经时之翠，桂生幽壑，终保弥年之丹。

　　｜原｜

　　｜唐书。五行志｜垂拱四年三月，雨桂子于台州，旬余乃止。

　　｜增｜

　　｜唐书。后妃传｜太宗贤妃徐惠，八岁自晓属文，父孝德，尝试使拟离骚为小山篇，曰，仰幽岩而流盻，抚桂枝以凝想，将千龄兮此遇，荃何为兮独往。孝德大惊，知不可掩于是所论著遂盛传，太宗闻之，召为才人。

　　｜山海经｜招摇之山，其上多桂。　皋涂之山，上多桂木。

　　｜吕氏春秋｜物之美者，招摇之桂。

　　｜礼斗威仪｜君乘金而王，其政讼平，芳桂常生。

　　｜原｜

　　｜天地运度经|泰山北有桂树七十株，天神青腰玉女三千人守之，其实赤如橘，人食之一年，仙官迎之，常有九色飞凤、宝光珠雀呜集于此。

　　｜三辅黄图｜甘泉宫南，有昆明池，中有灵波殿，以桂为柱，风来自香。

　　｜洞□记｜有远飞鸡，夕则还依人，晓则絶飞四海，尝衔桂实归于南土。

　　｜增｜

　　｜西京杂记｜上林苑［木匋］桂十株

　　｜增｜

　　｜拾遗记｜岱舆山北有玉梁十丈，驾玄流之上，傍有丹桂、紫桂、白桂，皆直上百寻，可为舟航，谓之文桂之舟。
　　　王母与燕昭王游于燧林之下，说炎帝钻火之术，取绿桂之膏，燃以照夜，忽有飞蛾衔火，状如丹雀，来拂于桂膏之上。
　　　宣帝元凤二年，于淋池之南起桂台，以望远气，东引太液之水，有一连理桂树，上枝跨于渠水，下枝隔岸而南生，与上枝同一株。

　　｜金楼子｜桂花不实，玉巵不当。

　　｜原｜

　　｜庐山记｜山有三石梁，广不盈尺，俯盻杳然无底，吴猛将弟子过此梁，见老翁坐桂树下，以玉杯盛甘露与猛。

　　｜增｜

　　｜平泉山居草木记｜有剡溪之红桂，钟山之月桂，曲阿之山桂，永嘉之紫桂，剡中之真红桂。

　　｜酉阳杂俎｜旧言月中有桂，有蟾蜍，故异书言，月桂高五百丈，下有一人常斫之，树创随合，人姓吴名刚，西河人，学仙有过，谪令伐树。释氏书言，须弥山南面有阎扶树，月过，树影入月中。或言月中蟾、桂地影也，空处水影也，此语差近。

　　｜国史补｜南中有山洞，一泉往往有桂叶流出，好事者因目为流桂泉。

　　｜原｜

　　｜本草拾遗｜江东诸处，每至四、五月后，尝于衢路拾得桂子，大如狸豆，破之辛香，故老相传是月中下也，北方独无者，非月路也。

　　｜增｜

　　｜南部烟花记｜陈主为张丽华造桂宫于光昭殿后，作圆门如月，障以水晶，后庭设素粉罘罳，庭中空洞无他物，惟植一株桂树，树下置药杵臼，使丽华恒驯一白兔，时独步于中，谓之月宫。

　　｜清异录｜韩恭叟离合岩、桂二字为严山圭木。

　　｜南部新书｜杭州灵隐山多桂，寺僧曰，月中种也。至今中秋夜，往往子坠，寺僧亦曾拾得，招贤寺僧植桂，香紫可爱，郡守白公号紫阳花。

　　｜原｜

　　｜东坡诗注｜天竺昔有梵僧云，此山自天竺鹫山飞来，八月十五夜尝有桂子落。

　　｜罗湖野录｜黄公鲁直馆黄龙山，从晦堂和尚游，晦堂因语次举孔子谓弟子，以我为隐乎，吾无隐乎尔，请公诠释而至于再，晦堂不然其说，公怒形于色，沉默久之，时当暑退凉生，秋香满院。晦堂乃曰，闻木犀香乎。公曰，闻。晦堂曰，吾无隐乎尔。公欣然领解。

　　｜增｜

　　｜彦周诗话｜先伯父熙宁九年四月二十七日，夜梦至一处，牓曰清香馆，东边有别院，东壁有诗牌云，题冀公功德院，山东李白。其诗曰，秋风吹桂子，只在此山中，待得春风起，还应生桂丛，桂丛日已满，清香何时断，只为爱清香，故号清香馆。伯父自作记梦一篇，书之甚详。

　　｜老学庵笔记｜张子韶对策，有桂子飘香之语。赵明诚妻李氏嘲之曰，露花倒影柳三变，桂子飘香张九成。

　　｜原｜

　　｜话腴｜明之象山士子史本，有木犀忽变红色，异香，因接本献阙下，高庙雅爱之，画为扇面，仍制诗以赐从臣，云，月官移向日官栽，引得轻红入面来，好向烟霄承雨露，丹心一点为君开。又云，秋入幽岩桂影团，香深粟粟照林丹，应随王母瑶池宴，染得朝霞下广寒。自是四方争传其本，岁接数百，史氏由此昌焉。一卉之微，香色稍异，能动至尊，入品题且昌其主，可以人而不如木乎。

　　｜增｜

　　｜学斋呫哔｜花中惟岩桂四出，余谓土之生物，其数皆五，故草木花皆五，惟桂乃月中之木，居西方地，四乃西方金之成数，故花四出而金色，且开于秋云，此桂之在离骚以喻君也，先师魏鹤山岩桂诗云，虎头点点开金粟，犀首累累佩印章，自注云，顾虎头善画金粟佛，公孙衍佩五国相印，真善借喻而体物矣，余亦尝赋岩桂云，四出花中异，三开格外芳，名高评月品，韵胜霸秋香，或者颇许之，以为弗可移赋他花木也。

　　｜澄怀录｜韩熙载云，对花焚香，木犀宜龙脑。

　　｜三余赘笔｜曾端伯以岩桂为仙友，张敏叔以桂为仙客。

　　｜客座新闻｜衡祌祠，其径绵亘四十余里，夹道皆合抱松、桂相间，连云蔽日，人行空翠中，而秋来香闻十里，计其数，云一万七千株，真神幻佳境。

　　｜弇山园记｜芙蓉池之西北度有小桥，崇阜若马脊，皆植桂，凡数十百树，曰金粟岭。

　　｜原｜

　　｜学圃余疏｜木犀，吾地为盛，天香无比，然须种早黄、球子二种，不惟早黄七月中开，球子花密为胜，即香亦馥郁异常，丹桂香减矣，以色稍存之，余皆勿植。又有一种四季开花而结实者，此真桂也，闽中最多，常以春中盛开，吾地亦间有之，宜植以备一种。　花之四季开者，兰、桂而外有月桂、长春菊，月桂闽种为佳。

　　｜增｜

　　｜闽部疏｜延平多桂，亦能多瘴，福南四郡桂皆四季花，而反盛于冬，凡桂四季者有子，唐诗所云，桂子月中落，此真桂也。江南桂，八、九月盛开，无子，此木木犀也。

　　｜涌幢小品｜兰溪高子章，先世封树之地，两桂当庭，取东坡何氏读书堂语，扁曰香入云。杜端父为之赋曰，缘曾分月种，故发入云香。子章曰，似矣，请更散语，端父再属长篇云，山麓有庭存古意，不种凡花惟种桂，苔封藓剥迸鳞皴，雪劲霜顽耸苍翠，栽培岂解一日成，爱惜至今尤不易，来人不必问典刑，对此俨然前辈是，树前翁仲不可求，树下子孙能几世，子孙立竹满庭除，前人于此见心事，近年乔木几家存，是中林壑何阴翳，前人种树爱读书，种时已喻书中义，后人读书念前人，对树类能歌蔽芾，八月九月秋风高，金丹变化乘飘飘，朝元顾祖归寒殿，仙香直入干云霄，老兔痴蟾开鼻孔，奏彻虚皇应得宠，虚皇锡赉万琼瑶，赏君爱护月中种。
　　　绍定间，舒岳祥读书馆中，中秋月色皎然，闻瓦上声如撒雹，甚怪之，其祖拙斋启门视之，乃曰，此月中桂子也，我尝得之天台山中，呼童子就西庭中拾得二升，大如豫章子，无皮，色如白玉，有纹如雀卵，其中有仁，嚼之，作芝麻气味，囊之，杂菊花，作枕，清芬袭人，其收拾不尽，散落砖隙者，旬輙出树，子叶柔长，经冬犹秀，寻徙植盆中，久之，失其所在。

　　｜瓶史｜浴木犀宜清慧儿。　木犀以芙蓉为婢。

　　｜七曲山记｜文昌殿后为桂香殿，丹粟秋飘，一邑尽染，弥月犹馥。

　　｜原｜

　　｜杭州府志｜月桂峯在武林山，宋僧遵式序云，天圣辛卯秋，八月十五夜，月有浓华，云无织翳，天降灵实，其繁如雨，其大如豆，其圆如珠，其色有白者、黄者、黑者，壳如芡实，味辛，识者曰，此月中桂子，好事者播种林下，一种即活。
　　　张君房为钱塘令，夜宿月轮山，寺僧报曰，桂子下塔，遽起望之，纷如烟露，回旋成穗，散坠如牵牛子，黄白相间，咀之无味。

　　｜花史｜无瑕尝着素裳折桂，明年开花，洁白如玉，女伴折取簪髻，号无瑕玉花。

　　｜集藻｜

　　｜骚｜

　　｜原｜

　　｜汉。淮南小山。招隐士｜桂树丛生兮山之幽，偃蹇连蜷兮枝相缭，山气巃嵸兮石嵯峨，溪谷崭岩兮水层波，猨狖羣啸兮虎豹嘷，攀援桂枝兮聊淹留，王孙游兮不归，春草生兮萋萋，岁暮兮不自聊，蟪蛄鸣兮啾啾，坱兮轧，山曲□□，心淹留兮洞荒忽，罔兮沕，憭兮栗，虎豹岤，丛薄深林兮，人上栗，□□崯碕礒兮碅磳磈硊，树轮相糺兮林木茇骫，青莎杂树兮薠草靃靡，白鹿麏麚兮或腾或倚，状貎崯崯兮峩峩，凄凄兮漇漇，狝猴兮熊罴，慕类兮以悲，攀援桂枝兮聊淹留，虎豹斗兮熊罴咆，禽兽骇兮亡其曹，王孙兮归来，山中兮不可以久留。

　　｜赋｜

　　｜增｜

　　｜唐。崔琪。桂林一枝赋｜倬彼众木者，其桂林一枝，淮南擢秀，月上标奇，光雨露之新沐，拂香风以徐吹，故能使颢气凌空，孤阴耀质，心既丹而不二，花又白而纯一，凝霜陨而色鲜，严景凋而叶密，若然者，固将与大椿而争长，岂徒挺小山而间出，至如孙弘已落，郄诜未第，沮尘色与灰心，然粒玉而烬桂，孰谓连卷衔半死之质，特达承再生之惠，淹留君之庭，芳郁君之砌，惜矣哉，向使便辞仙客，永弃幽林，委根不用之境，灭影空山之阴，又焉能擅昆玉之高价，吐岁寒之宿心，彼徒见零落，焦梧再斲，恩深于既往，殊不知摧残朽桂，一枝重遇于当今。

　　｜赵蕃。月中桂树赋｜圆月如霜，有仙桂兮，宛在中央，映澄澈之素彩，逗葳蕤之冷光，杳杳低枝，拂孤轮而挺秀，依依密树，侵满魄而含芳，观其皓尔方凝，翛然不改，随升沉而自若，贯盈缺而长在，敻幂幂而临空，杳萋萋而发彩，同蟾蜍之片影，似濯瑶池，异珊瑚之幽丛，徒生沧海，埃［土盍］初歇，关山正秋，空泬寥而逾净，色冉弱而弥幽，谓扇花薄，如珪玷浮，望玉露之初垂，遥疑滴沥，听金风之乍起，远若飕飗，皎皎孤悬，亭亭相向，纔分杳霭之质，微辨轮囷之状，谅攀援而莫及，宁欲淹留，叹音尘之未期，空劳旷望，嘉其竦本无地，分辉有余，转低影于穹碧，擢幽姿于颢初，讶姮娥之绘成，文逾靃靡，并秦镜之照出，势自萧疎，斯所以亘云路，委天衢，弱质中植，纤条外扶，乱彩时摇，起飞飞之惊鹊，澄波靡隔，掩历历之高榆，是故邈彼轻霄，呈兹永夕，纷敷远莹，偃蹇旁射，夹余霞而暂丹，经斜汉而弥白，临紫极而天香不散，指北斗而仙花可摘，况其远象朣胧，桂子□空，惜迢递而遐想，况婵娟而内融，素色不雕，自挺霜雪之外，清阴□互，频移霄汉之中，何必咏招隐，卧幽丛，庶高枝兮可折，愿逍遥于蟾宫。

　　丨杨真弘。月中桂树赋丨月满于东，桂芳其中，因澄辉之皎洁，见幽茂之玲珑，炫凝冷于清夜，写浓纤于碧空，远莫致之，讵攀折以盈手，光可鉴也，觉清明之在躬，夫擢本阴灵，流形永夕，禀玉烛之和气，润金泥之滋液，枝徘徊而若垂，叶靃靡以如积，同作缋于团扇，想孚尹于尺璧，悠悠历历，宜乎凛秋，满虚轮而挺秀，莹白晕以含幽，天边无风，孕香气而不散，草上有露，泛花光而若浮，异夫高谢地灵，妙融真宰，笼玄兔以不动，映素娥而如在，太阳让美，收若木之余晖，列宿怀惭，掩白榆而沉彩，既寒暑无变，亦古今不殊，是知托其所终，乃异颠而不扶，二气初分，谁见栽生之质，三光不息，斯无朽蠹之虞，与燃薪而殊患，同瑞草之共舒，事相传于摭实，势终类于凭虚，楼上含华，映网轩而列耀，园中委照，益嘉木之萧疎，千里共瞻，九霄之上，冬春无清净之景，朒脁阙婆娑之状，及素秋之节，信谓逢时，当明德之年，何忧掩望，耻片玉以齐价，笑三珠之可尚，彼丛生因地，森挺凌霜，验植物之斯美，杳神功之可量，垂荫何方，乃传天之下界，结根何处，宛在月之中央，又安能较其小大，齐其短长，冀一枝兮可得，敢骧首以观光。

　　丨宋。杨万里。木犀花赋丨秋气已末，秋日已夕，杨子觞客，客醉欲出，偶云物之净尽，吐霁月之半□□，杨子鼻观，若有触焉，澹空山之何有，惊妙香之郁然，急谓客曰，是必有异，吾与子盍小观之行而求之，无物可即也，舍而不求，又不能自息也，天风忽来，其香浩荡，杨子乃凝神而从之，忽欣然而独往，葢吾履未出于柴门之里，吾身已超于广寒之上矣，水国湛湛，不足以为其空明而深靓也，雪宫皑皑，不足以为其高寒而迥映也，玉阶之前有团其阴蔚乎，瑠璃之叶槭乎琴瑟之音，天葩芬敷，匪玉匪金，细不逾粟，香满天地，盖向者之所闻，乃于兹其良是，摩挲玉蟾蜍而问焉，亦不知其名，而字之曰桂，吾甚爱之，欲求其裔，将刈其枝，以修身之玉斧，□其根于银河之秋水，移之以归，艺我庭砌，羿妃頩然而不悦，曰，余将白之于帝，杨子耸然而寤，月尙未午，客亦未去，顾而见木犀之始花，宛其若天上之所覩，笑而问客曰，吾之兹游，梦邪，醉邪，惘然不知其处。

　　｜文赋散句｜

　　｜原｜

　　｜楚。屈原。九歌｜美要眇兮宜修，沛吾乘兮桂舟。
　　　桂棹兮兰枻。
　　　桂栋兮兰橑。
　　　结桂枝兮延伫，羌愈思兮愁人。
　　　援北斗兮酌桂浆。
　　　辛夷车兮结桂旗。

　　｜远游｜嘉南州之炎德兮，丽桂树之冬荣。

　　｜大招｜茞兰桂树，郁弥路只。

　　｜东方朔。七谏｜登峦山而远望兮，好桂树之冬荣。
　　　饮箘若之朝露，构桂木而为室。

　　｜增｜

　　｜王褒。九怀｜步骤桂林兮，超骧卷阿。

　　｜刘向。九叹｜结桂树之旖旎兮，纫荃蕙与辛夷。

　　｜原｜

　　｜王逸。九思｜桂树列兮纷敷，吐紫华兮布条。

　　｜增｜

　　｜晋。左思。吴都赋｜丹桂灌丛。

　　｜五言古诗｜

　　｜增｜

　　｜梁。庾肩吾。咏桂｜新丛入望苑，旧干别层城，请视今移处，何如月里生。

　　｜周。王褒。咏永定寺桂树｜岁余凋晚叶，年至长新围，月轮三五映，乌生八九飞。

　　｜原｜

　　丨唐。王绩。春桂问答二首丨问春桂，桃李正芳华，年光随处满，何事独无花。
　　　春桂答，春花讵能久，风霜摇落时，独秀君知否。

　　｜增｜

　　｜王绩。古意｜桂树何苍苍，秋光花更芳，自言岁寒性，不知露与霜，幽人重其德，徙植临前堂，连拳八九树，偃蹇二三行，枝枝自相纠，叶叶还相当，去来双鸿鹄，栖息两鸳鸯，荣荫诚不厚，斧斤亦勿伤，赤心许君时，此意那可忘。

　　｜原｜

　　｜李白。咏桂｜世人种桃李，皆在金张门，攀折争快捷方式，及此春风暄，一朝天霜下，荣耀难久存，安知南山桂，绿叶垂芳根，清阴亦可托，何惜植君园。

　　｜增｜

　　｜柳宗元。自衡阳移桂十余本植零陵所住精舍｜谪官去南裔，清湘绕灵岳，晨登蒹葭岸，霜景霁纷浊，离披得幽桂，芳木欣盈握，火耕困烟烬，薪采久摧剥，道傍且不顾，岑岭况悠邈，倾筐拥故壤，栖息期鸾鷟，路远清凉宫，一雨悟无学，南人始珍重，微我谁先觉，芳意不可传，丹心徒自渥。

　　｜李德裕。红桂树｜昔闻红桂树，独秀龙门侧，越叟移数株，周人未尝识，平生爱此树，攀翫无由得，君子知我心，因之为羽翼，岂烦嘉客誉，且就清阴息，来自天姥岑，长疑翠岚色，芳芬世所絶，偃蹇枝渐直，琼叶润不凋，珠英粲如织，犹疑翡翠宿，想待鹓鸾食，宁止暂淹留，终当更封殖。

　　｜白居易。有木诗｜有木名丹桂，四时香馥馥，花团夜雪明，叶翦春云绿，风影清似水，霜枝冷如玉，独占小山幽，不容凡鸟宿，匠人爱芳直，裁截为厦屋，干细力未成，用之君自速，重任虽大过，直心终不曲，纵非梁栋材，犹胜寻常木。

　　｜庐山桂｜偃蹇月中桂，结根依青天，天风绕月起，吹子下人间，飘零委何处，乃落匡庐山，生为石上桂，叶如翦碧鲜，枝干日长大，根荄日牢坚，不归天上月，空老山中年，庐山去咸阳，道里三四千，无人为移植，得入上林园，不及红花树，长栽温室前。

　　｜皮日休。咏公斋小桂｜一子落天上，生此青璧枝，欻从山之幽，劚断云根移，劲挺隐珪质，盘珊缇油姿，叶彩碧髓融，花状白毫蕤，棱层立翠节，偃蹇樛青螭，影澹雪霁后，香泛风和时，吾祖在月竁，孤贞能见怡，愿老君子地，不敢辞喧卑。

　　｜陆龟蒙。和袭美咏公斋小桂｜讽赋轻八植，擅名方一枝，才高不满意，更自寒山移，宛宛别云态，苍苍出尘姿，烟归助华杪，雪点迎芳蕤，青条坐可结，白日如奔螭，谅无□□翦忧，即是萧森时，洛浦虽有荫，骚人聊自怡，终为济川檝，岂在论高卑。

　　｜宋。梅尧臣。和韩子华桂花｜莫以天下桂，皆为月中物，犹言月有兔，野岂无狡窟，空山桂花多，艳色粲然发，樵客不知贵，奈何薪爨屈。

　　｜临轩桂｜山楹无恶木，但有绿桂丛，幽芳尚未歇，飞鸟衔残红，不见离骚人，憔悴吟秋风。

　　｜奉和永叔得辛判官伊阳所寄山桂数本封殖之后遂成雅韵以见贶｜团团绿桂丛，本自幽岩得，惠好知不忘，青葱宁改色，香生莲幕间，花白萱堂侧，月露夜偏滋，琼枝相翕赩。

　　｜原｜

　　｜欧阳修。谢人寄双桂树子｜有客赏芳丛，移根在幽谷，为怀山中趣，爱此岩下绿，晓露秋晖浮，清阴药阑曲，更待繁华白，邀君弄芳馥。

　　｜曾肇。咏桂｜团团桂丛孤，枝叶寒更媚，托根庭宇间，自有幽人致，何必问嫦娥，青云借余地。

　　｜刘子翚。木犀古风｜化工吝幽香，斑斑被花木，氤氲寒岩桂，高韵葢羣馥，无人尽日芳，守志何幽独，士介耻求知，女贞惭自鬻，凄凉楚山秋，樛枝吐金粟，浅水映轻明，微飙发含蓄，楼端静忽闻，马上遥相逐，踟蹰为延伫，但见林峦绿，瓶罂谁折赠，清芬閟庐屋，久处不自知，乍至弥郁郁，客悲芳岁暮，梦遶寒溪曲，长吟小山词，古意恐难复。

　　｜增｜

　　｜朱松。月桂花｜窓前小桂丛，着花无旷月，月行晦朔周，一再开复歇，初如醉肌红，忽作绛裙色，谁人相料理，耿耿自开落，有如贫家女，信美乏风格，春风木芍药，秾艳倾一国，芳根维无恙，岁晚但枯枿。

　　｜陆游。寄题庐陵王晋辅先辈桂堂｜楚人记草木，桂在椒兰中，我懐小山句，妙絶穷化工，唐人作山水，亦以桂配松，丹葩间绿叶，锦绣相迭重，不知始何时，岩桂开秋风，楚人所称者，委弃等蒿蓬，鸣呼各有时，士岂怨不逢，我作桂堂诗，广子云梦胸。

　　｜张孝祥。桂花｜天心不重金，富媪不复藏，居然土同价，散作草木芳，英英园中葵，一心倾太阳，采采篱下菊，令汝寿命康，惟忐木中犀，更贮万斛香，雄姿傲霜雪，鳞甲森青苍，三贤鼎足立，正色凛相望，岂比桃李徒，红紫纷披昌，聊息贪者心，未上君子堂，岁晚从我游，窴汝兄弟行。

　　｜金。郦权。木犀｜菊小未堪摘，荒池悴芙蕖，穷秋不慰眼，幽独将焉如，殷勤蕊宫子，种桂庭之除，乘闲美余花，散落荒山隅，从兹云月裔，漂泊生江湖，娟娟耐冻枝，便与群芳殊，琉璃翦芳葆，蛾黄扸仙裾，唾袖花点碧，潄金粟生肤，好风一拂披，九里香萦纡，兰蕙不敢友，荃荪正僮奴，妄意此尤物，化工异吹嘘，不然九天香，安得独付渠，托物寄深缊，古今一三闾，收揽名草木，自比君子徒，惟兹不挂口，无乃圣不居，抑夫古简编，断絶秦火余，君看齐鲁臣，史笔逸其书，惜哉不可晓，临风为嗟吁，尤怜元佑前，不及附欧苏，末路益可惜，例进宣和初，仙根岂易□□，百死不一苏，昔游汴离宫，识此倾城姝，摩挲三品石，尙想狎客娱，□□后十五年，微霜半黏须，一枝再经眼，相对怜覊孤，不知苦何事，玉骨乃尔癯，故人怜我老，尺书远招呼，要趁秋香浓，共此碧玉壶，遥知婵娟客，与我一笑俱。

　　｜明。陈宪章。和陶饮酒｜木犀冷于菊，更后十日开，清风吹芳香，芳香袭人怀，千回咽入腹，五内无一乖，虽靡鸾凤吟，亦有鹪鹩栖，昔者东篱饮，百榼醉如泥，那知此日花，复与此酒谐，一曲尽一杯，酩酊花间迷，赤脚步明月，酒尽吾当回。

　　｜王宠。饮钱二孔周宅桂花下｜嘉树荫团团，团团露华白，本自招摇山，植君青霞宅，不意凌寒姿，占此瑶墀隙，高枝挂珠网，卑条敷绮席，萋萋布叶阴，茸茸吐花积，风飘远近香，月映盈亏魄，既集佳丽人，亦招隐沦客，幸承金樽荐，亲劳玉腕摘，歌曲出玲珑，舞袖随宽窄，条繁每罥钗，花落常点额，戏羽必成双，栖禽无单只，及此芳菲时，荷君千金惜，不醉且淹留，看朱已成碧。

　　｜七言古诗｜

　　｜增｜

　　｜唐。陈陶。殿前生桂树｜仙娥玉宫秋夜明，桂枝拂槛参差琼，香风下天漏丁丁，牛渚翠梁横浅清，羽帐不眠恨吹笙，栖鸟暗惊仙子落，步月鬃云堕金雀，蕙楼凉簟翠波空，银缕香寒凤凰薄，东海即为郎斟酌，绮疏长悬七星杓。

　　｜原｜

　　｜宋。毛滂。桂花歌｜玉阶桂影秋绰约，天空为卷浮云幕，婵娟醉眠水晶殿，老蟾不守余花落，苍苔忽生霜月裔，仙芬凄冷真珠萼，娟娟石畔为谁妍，香雾着人清入膜， 夜深醉月寒相就，荼□□□作伤心瘦，弄云仙女淡纻衣，烟裙不着鸳鸯绣，眼中寒香谁同惜，冷吟径召梅花魄，小蛮为洗玻瓈杯，晚来秋瓮蒲桃碧。

　　｜增｜

　　｜谢翱。后桂花引｜修月仙人饭玉屑，瑶鸭腾腾何处热，吴刚生愁树合创，毫飘玉斧高枝折，此时待罪扣帝庭，素蛾骑蟾涕泪零，月中落子如雨星，至今收拾无六丁。

　　｜元。顾瑛。玉山亭馆分题得金粟影｜飞轩下瞰芙蓉渚，槛外幽花月中吐，天风寂寂吹古香，清露冷冷湿秋圃，云梯万丈手可攀，居然梦落清虚府，庭中捣药玉兔愁，树下乘鸾素娥舞，琼楼玉殿千娉婷，中有癯仙淡眉宇，问我西湖旧风月，何似东华软尘土，寒光倒落影娥池，的皪明珠承翠羽，但见山河影动摇，独有清辉照今古，觉来作诗思茫然，金粟霏霏下如雨。

　　｜明。杨基。宜秋轩桂｜宜秋轩东一株桂，香叶婆娑拥寒翠，秋堂夜静风满帘，时觉幽芳来拂鼻，清晨曳履访幽独，一径青苔双户闭，离离嫩蕊罥虫丝，蔌蔌轻花落深砌，麸金泫露浓更密，苞粟凝珠疎复细，半粒能含万斛香，一枝解夺千姝媚，当年此地竞攀折，月户云窓敞秋霁，金尊滟泛绿色酒，翠袖凉簪宝妆髻，西风几度人迹絶，独有幽花能点缀，村荒地僻霜露繁，摧折红兰凋紫蕙，瞥然一见众忧失，不意孤怀得佳丽，更深月出拟再来，明日纷纷嗟满篲。

　　｜陈宪章。拟移木犀于上游黄云示民泽｜木犀金粟散天香，在秋之季庐山阳，湛生期我上游庄，移根千丈黄云冈，万丈黄云千丈山，金粟花开不得闲，金粟氤氲塞两间，吁嗟乎金粟，丈人与尔同岁阑。

　　｜五言律诗｜

　　｜原｜

　　｜唐。李峤。咏桂花｜未植蟾宫里，宁移玉殿幽，枝生无限月，花满自然秋，侠客条为马，仙人叶作舟，愿君期道术，攀折可淹留。

　　｜增｜

　　｜李德裕。红桂树｜欲求尘外物，此树是瑶林，后素含余绚，如丹见本心，妍姿无点辱，芳意托幽深，愿以鲜葩色，凌霜照碧浔。

　　｜月桂｜何年霜夜月，桂子落寒山，翠干生岩下，金英在世间，幽崖空自老，清汉未知还，惟有凉秋夜，嫦娥来暂攀。

　　｜山桂｜吾爱山中树，繁英满目鲜，临风飘碎锦，映日乱飞烟，影入春潭底，香凝月榭前，岂知幽独客，赖此当朱弦。

　　｜于武陵。山中桂｜日暖上山路，鸟啼知已春，忽逢幽隐树，如见独醒人，石冷开常晚，风多落亦频，樵夫应不识，岁久伐为薪。

　　｜宋。曾几。岩桂｜粟玉黏枝细，青云翦叶齐，团团岩下桂，表表木中犀，江树风萧瑟，园花气惨凄，浓熏不如此，何以慰幽栖。

　　｜刘子翚。岩桂｜凉飙振远村，寂寞度清芬，山路不知处，月窓时夜闻，孤根寒抱石，落子半飘云，袖手空延伫，无才可赋君。

　　｜原｜

　　｜朱子。岩桂｜山中绿玉树，萧洒向秋深，小阁芬微度，书帷气欲侵，披怀清露晓，遇赏夕岚阴，珍重王孙意，天涯泪满襟。
　　　亭亭岩下桂，岁晚独芬芳，叶密千层绿，花开万点黄，天香生净想，云影护仙妆，谁识王孙意，空吟招隐章。

　　｜增｜

　　｜朱子。咏岩桂｜露浥黄金蕊，风生碧玉枝，千株向摇落，此树独华滋，木末难同调，篱边不并时，攀援香满袖，叹息共心期。

　　｜原｜

　　｜方九功。岩桂｜西墅絶喧嚣，秋梧叶乱飘，独怜青桂树，金粟缀柔条，泛洒香偏细，入诗景更饶，小山风可仰，招隐此逍遥。

　　｜增｜

　　｜元。倪瓒。桂花｜桂花留晚色，帘影淡秋光，靡靡风还落，菲菲夜未央，玉绳低缺月，金鸭罢焚香，忽起故园想，泠然归梦长。

　　｜原｜

　　｜明。申时行，咏适适圃桂林｜岩壑同栖处，风霜独秀时，暗飘灵隐粟，高擢广寒枝，露气侵衣袂，天香扑酒巵，桂丛吾自密，不负小山期。

　　｜郭鲲溟。咏桂｜西岭千年桂，阴森入翠微，琼枝云外绿，金粟雨中肥，影落浮杯酒，香飘袭客衣，当年和露折，曽向广寒归。

　　｜七言律诗｜

　　｜增｜

　　｜唐。刘禹锡。酬令狐相公使宅别斋初栽桂树见怀之作｜清淮南岸家山树，黑水东边第一栽，影近画梁迎晓日，香随绿酒入金杯，根留本土依江润，叶起寒棱映月开，早晚阴成比梧竹，九霄还放彩雏来。

　　｜原｜

　　｜宋。苏轼。八月十七日天竺山送桂花分赠元素｜月缺霜浓细蕊干，此花原属桂堂仙，鹫峯子落惊前夜，蟾窟枝空记昔年，破裓山僧怜耿介，练裙溪女斗清妍，愿公采撷纫幽佩，莫遣孤芳老涧边。

　　｜增｜

　　｜罗从彦。和延年岩桂｜几树芬芳气欲沉，枝枝若占郄家林，风摇已认飘残菊，日照浑疑缀散金，仙窟移来成美景，东堂分去结淸阴，我今不愿蟾宫折，待到秋宵把酒吟。

　　｜范成大。次韵王浚明咏新居木犀｜月窟移来有贵名，一帘金碧照东荣，鼻端入妙睡魔醒，眼底会真诗句生，日气珑璁无奈醉，露华凌乱不胜清，君家倾国何时见，淡扫蛾眉捻夕阴。

　　｜陆游。嘉阳絶无木犀偶得一枝戏作｜久客红尘不自怜，眼明初见广寒仙，只饶篱菊同时出，尚占红梅一着先，重露湿香幽径晓，斜阳烘蕊小窓妍，何人更与蒸沉水，金鸭华灯恼醉眠。

　　｜原｜

　　｜杨万里。岩桂｜尘世何曾识桂林，花仙夜入广寒深，移将天上众香国，寄在梢头一粟金，露下风高月当户，梦回酒醒客闻砧，诗情恼得浑无那，不为龙涎与水沉。

　　｜增｜

　　｜杨万里。栽桂｜分得吴刚斫处林，鹅儿酒色不须深，系从犀首名千木，泒列黄香字子金，衣溅蔷薇兼水麝，韵和月杵应霜砧，余芬熏入旃檀骨，从此人间有桂沉。

　　｜昨日访子上不遇，裴回庭砌，观木犀而归，再以七言乞数枝｜昨携儿辈叩云关，绕遍岩花恣意看，苔砌落深金布地，水沉蒸透粟堆盘，寄诗北院赊秋色，供我西窓当晚餐，小朶出丛须折□□，莫教冲破碧团圞。

　　｜吕声之。桂花｜独占三秋压众芳，何夸橘绿与橙黄，自从分下月中种，果若飘来天际香，清影不嫌秋露白，新丛偏带晚烟苍，高枝已断郄生手，万斛奇芬贮锦囊。

　　｜徐集孙｜重重帘幙护金猊，小树花开逼麝脐，寒色十分新轸粟，春心一点暗通犀，香延棋畔仙人斧，影驻灯前太乙藜，从此再周花甲子，伴公长醉玉堂西。

　　｜原｜

　　｜杨济翁｜翠围侍女拥红幢，霞脸调朱笑额黄，共醉东君千日酒，更翻西母九霞觞，人间天上高低影，月下风前自在香，输与广寒宫里客，年年绿鬓赏秋光。

　　｜增｜

　　｜金。壬万锺。元氏桂轩为敏之赋｜帘卷堂前桂子凉，一轩灯火夜初长，月中春好元无价，天上风来别有香，棠棣一家同映秀，词林百世继余芳，闲花野草空无数，掩尽人间独擅场。

　　｜元。方夔。木犀二首｜下土花中第一流，移根自笑此生浮，独依上界清虚府，满贮青冥沆瀣秋，棱叶风翻低散乱，苍皮虫蚀老雕锼，醉来径向高寒处，自驾青鸾拥玉虬。
　　　苍苍珠树俯寒流，析木津头戏拍浮，褐凤抟风朝紫极，砚蟾滴露泻清秋，返魂香倩罗裳贮，碍月枝凭玉斧锼，夜景未阑清入骨，潇潇鳞甲卧痴虬。

　　｜木犀花｜曾住仙山九折岩，夜凉萝荔挂衣衫，月窥尊里如相伴，人立花边自不凡，丛绿联环玱玉佩，残黄琐骨现金菡，枝空蟾窟今谁记，犹道东陵系旧衔。

　　｜李孝光。冬日见桂花｜北风吹倒碧琅玕，金粟栖枝露未干，翠气遥连仙掌晓，天香微堕玉壶寒，明蟾照影临丹阙，青女销香着画栏，可是天翁露消息，小春先得一枝看。

　　｜原｜

　　｜明。申时行。秋夜饮桂花下｜招隐曾缘桂树留，追欢仍爱小山幽，尊前露气浮青汉，云里天香散碧秋，老干已分蟾窟种，良宵堪续兔园游，灵椿晚岁能相傍，花底何妨醉白头。

　　｜增｜

　　｜吴孔嘉。月下看桂｜西风吹绽一林黄，玉露溥溥金粟香，蟾冷不分天上影，兔肥应恋月中光，飘来少女明河净，掇去仙郎秋苑长，坐久衣裾淸夜湿，小山疑种广寒傍。

　　｜五言排律｜

　　｜增｜

　　｜唐。张乔。华州试月中桂｜与月转洪蒙，扶疎万古同，根非生下土，叶不堕秋风，每以圆时足，还疑缺处空，影高羣木外，香满一轮中，未种丹霄日，应虚玉兔宫，何当因羽化，细得问玄功。

　　｜顾封人。月中桂｜芬馥天边桂，扶疎在月中，能齐大椿长，不与小山同，皎皎舒华色，亭亭丽碧空，亏盈宁委露，摇落不关风，岁晚花应发，春余质讵丰，无因遂攀折，常欲望青□。

　　｜罗隐。秋风生桂枝｜凉吹从何起，中宵景象清，漫随云叶动，高傍桂枝生，漠漠看无际，萧萧别有声，远吹斜汉转，低拂白榆轻，寥泬工夫大，乾坤岁序更，因悲未归客，长望一枝荣。

　　｜明。陈献章。月桂自白石移来｜金粟初分我，花仙不吝人，烟霞三亩宅，草木百年身，影入青霄旧，香传白石新，为谁工态度，本自惜精神，翠竹旁通径，绯桃正隔津，生忧儿女狎，莫摘老夫嗔，坐久风回席，行迟露在巾，当时尊玉茗，平地隐冰轮，收敛还真性，生成荷大钧，相逢山水地，一笑武陵春。

　　｜五言絶句｜

　　｜原｜

　　｜唐。卢僎。题殿前桂叶｜桂树生南海，芳香隔楚山，今朝天上见，疑是月中攀。

　　｜增｜

　　｜宋。朱子。木犀｜乔木生夏凉，芳蕤散秋馥，未觉岁时寒，扶疎方遶屋。

　　｜原｜

　　｜杨万里。岩桂｜不是人间种，移从月里来，广寒香一点，吹得满山开。

　　｜增｜

　　｜明。李东阳。月桂｜一月一花开，花开应时节，未须夸雨露，慎与藏冰雪。

　　｜陈淳。题桂花｜金粟花开日，天香散玉墀，嫦娥解人意，折赠最高枝。

　　｜七言絶句｜

　　｜增｜

　　｜唐。白居易。东城桂二首｜子堕本从天竺寺，根盘今在阖闾城，当时应逐南风落，落向人间取次生。
　　　遥知天上桂花孤，试问嫦娥更要无，月宫幸有闲田地，何不中央种两株。

　　｜厅前桂｜天台岭上凌霜树，司马厅前委地丛，一种不生明月里，山中犹校胜尘中。

　　｜方干。题黄山人庭前孤桂｜映窓孤桂非手植，子落月明闻落时，仙客此时头不白，看来看去有枯枝。

　　｜皮日休。天竺寺八月十五日夜桂子｜玉颗珊珊下月轮，殿前拾得露华新，至今不会天中事，应是嫦娥掷与人。

　　｜曹邺。寄阳朔友人｜桂林虽产千株桂，未解当天影日开，我到月中收得种，为君移向故园栽。

　　｜陈陶。双桂咏｜青冥结根易倾倒，沃洲山中双树好，琉璃宫殿无斧声，石上萧萧伴僧老。

　　｜宋。谢逸。咏岩桂｜轻薄西风未办霜，夜揉黄雪作秋光，摧残六出犹余四，正是天花更着香。

　　｜原｜

　　｜韩驹。木犀｜□雪凝酥点嫩黄，蔷薇清露染衣裳，西风扫尽狂蜂蝶，独伴天边桂子香。

　　｜增｜

　　｜陈与义。微雨中赏月桂独酌｜人间跌宕简斋老，天下风流月桂花，一壶不觉丛边尽，暮雨霏霏欲湿鸦。

　　｜郑仲熊｜天公怜我太岑寂，每岁殷懃两度开，收拾落英将底用，博山香里荐清杯。

　　｜范成大。次韵马少伊木犀｜月窟飞来露已凉，断无尘格染蜂黄，纤纤绿里排金粟，何处能容九里香。
　　　水尾山腰树影苍，一天风露不供香，谁家镜里能消得，付与诗人古锦囊。
　　　密密娇黄侍翠舆，避风遮日小扶疎，画阑想见悬秋晚，无限宫香总不如。

　　｜探木犀｜秋半秋香花信迟，攀枝擘叶看纤微，昨朝尚作茶枪瘦，今雨催成粟粒肥。

　　｜真瑞堂前丹桂｜血色凡花太俗生，花工新意染秋英，袍红太重鞓红浅，画不能摹句写成。
　　　官忙风月镇长闲，开遍香红酒尚寒，若要与花相领畧，千岩随分有阑干。

　　｜寿栎堂前假山成移丹桂于马城自嘲｜堂前趣就小嶙峋，未许蹒跚杖履亲，更遣移花三百里，世间真有大痴人。

　　｜岩桂二首｜越城芳径手亲栽，红浅黄深次第开，不用小山招隐赋，身如强健日千□□。
　　　一株萧索倚宣华，东苑香风属内家，丹碧屠苏银烛照，平生奇絶象山花。

　　｜中秋后两日自上沙回，闻千岩观下岩桂盛开，复檥石湖留赏一日赋两絶｜金粟枝头一夜开，故应全得小诗催，篮舆缓缓随儿女，引入天香洞里来。
　　　千岩观下碧瑶林，岁晚青青共此心，隐士归兮花未老，每年来把一杯深。

　　｜杨万里。凝露堂木犀｜雪花四出翦鹅黄，金粟千麸糁露囊，看去看来能几大，如何着得许多香。
　　　梦骑白凤上青空，径度银河入月宫，身在广寒香世界，觉来帘外木犀风。

　　｜原｜

　　｜朱子。次刘彦集木犀韵｜众芳摇落九秋期，横出天香第一枝，莫似寒梅太孤絶，更教遥夜笛中吹。
　　　仙衣纔试郁金黄，便觉秋风满院芳，定观极知先透彻，通心岂是故迎将。
　　　秋到寒岩桂树丛，小山吟罢思悲翁，不妨更作淹留计，占取人间十里风。

　　｜王十朋｜学仙深愧似吴郎，赖有吾庐两字苍，疑是广寒宫里种，一秋三度送天香。
　　　丹霄休叹路难通，学取燕山种桂丛，异日天香满庭院，吾庐当似广寒宫。

　　｜方岳。木犀｜谁遣秋风开此花，天香来自玉皇家，郁金裳邑蔷薇露，知是仙人萼绿华。

　　｜邓志宏｜雨过西风作晚凉，连云老翠入新黄，清风一日来天阙，世上龙涎不敢香。

　　｜增｜

　　｜何菊潭｜露洗金虫一半开，层层碧玉映楼台，西风昨夜吹香过，人在栏干待月来。

　　｜原｜

　　｜朱贯之｜多应仙国山边种，岂是姮娥月里香，愿为儿孙积阴德，东堂常占一时芳。

　　｜增｜

　　｜朱贯之｜人间植物月中根，碧树分敷散宝熏，自是庄严等金粟，不将妖艳比红裙。

　　｜徐介轩｜翠叶金花小胆瓶，轻拈款齅不胜情，从教失陷沉烟里，蓦地熏心梦也清。

　　｜原｜

　　｜朱淑真。桂花｜弹压西风擅众芳，十分秋色为伊忙，一枝淡贮书窓下，人与花心各自香。
　　　月待圆时花正好，花将残后月还亏，须知天上人间物，何禀清秋在一时。

　　｜增｜

　　｜元。张雨。桂枝词｜桂树丛生枝婀娜，糁粟黄云欲成朶，熏醒秋衣懒下床，金蟾囓断烧香锁。

　　｜明。史谨。直房闻桂香｜松阴池馆昼偏凉，何处飘来桂子香，起傍雕栏看秋色，广寒宫殿近昭阳。

　　｜沈周。桂花｜高攀才子沾衣绿，争插佳人压鬓黄，谁向蟾宫分得种，年来人月满庭芳。
　　　丹桂迎风蓓蕾开，摘来斜插竟相偎，清香不与羣芳并，仙种原从月里来。

　　｜文嘉。木犀｜黄金官阙郁嵯峨，万斛清芬散绮罗，吴下高枝原有种，天香莫怪属君多。

　　｜原｜

　　｜张新｜金风飘处识天香，清影分明载魄光，莫向高枝轻易折，须知红是状元郎。

　　｜诗散句｜

　　｜增｜

　　｜魏。曹植｜桂之树，桂之树，桂生一何丽佳，扬朱华而翠叶，流芳布天涯，上有栖鸾，下有盘螭。

　　｜晋。谢灵运｜南州实炎德，桂树凌寒山。

　　｜唐。崔翘｜独有幽庭桂，年年空自芳。

　　｜姚崇｜桂含秋树晚，波入夜池寒。

　　｜原｜

　　｜李白｜相思在何处，桂树青云端。
　　　有喜留攀桂，无劳问转蓬。
　　　不采桂树枝，反栖恶木根。

　　｜增｜

　　｜李白｜桂枝日已绿，拂雪披云端。
　　　每年海树霜，桂子落秋月。

　　｜原｜

　　｜杜甫｜天开金粟藏，人立广寒宫。
　　　斫□□月中桂，清光应更多。
　　　转蓬行地远，攀桂仰天高。
　　　故园松桂发，万里共清辉。

　　｜增｜

　　｜王维｜山中有桂花，莫待花如霰。

　　｜原｜

　　｜王建｜桂熟常收子，兰生不作畦。

　　｜增｜

　　｜李德裕｜何年霜夜月，桂子落寒山。

　　｜杜牧｜手把一枝物，桂花香带雪。

　　｜许浑｜桂树绿层层，风微烟露凝。

　　｜朱子文｜幽人起晤叹，桂香发窓间。

　　｜林高隐｜近方薝卜黄，远比茉莉小。

　　｜元。何中｜西风一夜雨，丹桂满林花。

　　｜唐。李贺｜画栏桂树悬秋香，三十六宫土花碧。

　　｜李商隐｜昨夜西池凉露满，桂花吹断月中香。
　　　月中桂树高多少，试问西河斫树人。

　　｜宋。秦观｜鱼鳞甃空排嫩碧，桂露梢寒挂团璧。

　　｜原｜

　　｜张舜民｜天将秋气蒸寒馥，月借金波滴小黄。

　　｜增｜

　　｜孙觌｜碧玉旋螺插暮烟，遥看桂子落僧前。

　　｜原｜

　　｜韩驹｜月中有客曽分种，世上无花敢斗香。

　　｜增｜

　　｜陆游｜卖花醉叟剥红桂，种药高僧寄玉芝。

　　｜原｜

　　｜杨万里｜忆曾风露飘寒粟，自领儿童拾薄金。

　　｜增｜

　　｜杨万里｜夹路两行森翠葢，西风半夜散麸金。
　　　天开金粟如来藏，人立广寒宫殿秋。

　　｜释道潜｜长抱秋蟾滋夜气，偶摇风露坠阶除。

　　｜原｜

　　｜晋。嵇康｜仙籍桂香浮。　微风动桂华。

　　｜增｜

　　｜谢灵运｜桂枝徒攀翻。

　　｜梁。简文帝｜北荣下飞桂。　浦桂半新栽。

　　｜原｜

　　｜沈约｜秋风生桂枝。

　　｜增｜

　　｜周。庾信｜桂白小山秋。　星桥视桂花。

　　｜唐。玄宗｜小山秋桂馥。

　　｜王勃｜桂馥清溪里。

　　｜赵冬□｜秋风赭桂竦。

　　｜李峤｜桂香浮半月。

　　｜张九龄｜桂花秋皎洁。

　　｜原｜

　　｜李白｜青桂隐遥月。

　　｜增｜

　　｜李白｜幽桂有芳根。

　　｜原｜

　　｜杜甫｜吾将守桂丛。　赏月延秋桂。

　　｜增｜

　　｜杜甫｜丹桂风霜急。

　　｜柳宗元｜露密前山桂。

　　｜孟郊｜古香淸桂岑。

　　｜白居易｜桂露光参差。

　　｜姚合｜秋风长桂声。

　　｜许浑｜圆桂露□□。

　　｜于鹄｜桂花湿溟溟。

　　｜韦庄｜桂和秋露滴。

　　｜宋。杨亿｜霜华袭桂丛。

　　｜原｜

　　｜唐。李白｜严霜五月摧桂枝。

　　｜增｜

　　｜王涣｜桂花曽对月婵娟。

　　｜白居易｜山寺月中寻桂子。　秋月晚生丹桂实。

　　｜皮日休｜桂寒自落翻经案。

　　｜原｜

　　｜李贺｜联翩桂花坠秋月。

　　｜增｜

　　｜许浑｜露堕桂花棋局湿。

　　｜原｜

　　｜李商隐｜兎寒蟾凉桂香白。

　　｜增｜

　　｜曹唐｜露风淸宴桂花疎。　桂树三天云漠漠。

　　｜唐球｜桂冷香闻十里间。

　　｜罗隐｜岩畔早凉生紫桂。

　　｜韦庄｜仙桂年年折又生。

　　｜宋。钱惟演｜月露暗从孤桂滴。

　　｜原｜

　　｜苏轼｜江云漠漠桂花湿。

　　｜增｜

　　｜苏轼｜林深野桂寒无子。

　　｜原｜

　　｜陈与义｜淸露香浮黄玉枝。

　　｜增｜

　　｜戴复古｜桂子吹香风露深。

　　｜朱子｜桂树无端一夜秋。

　　｜金。元好问｜画栏桂树雨声寒。　桂树秋香月三五。

　　｜元，郑元佑｜桂花霏雪彩鸾翔。

　　｜袁桷｜桂花浮魄满香轮。

　　｜倪瓒｜垂露成帷桂花发。

　　｜词｜

　　｜增｜

　　｜宋。向子諲。生查子｜我爱木中犀，不是凡花数，清似水沉香，色染蔷薇露。　芗林月冷时，玉笥云深处，归梦托西风，夜夜江头路。

　　｜毛珝。浣溪沙｜绿玉枝头一粟黄，碧纱帐里梦魂香，晓风和月步新凉。　吟倚画栏怀李贺，笑持玉斧恨吴刚，素娥不嫁为谁妆。

　　｜原｜

　　｜赵彦端。亿秦娥｜香□□，小山丛桂烘温玉，烘温玉，酒愁花暗，沈腰如束。　烦君剩与阳春曲，为君细拂罗衾馥，罗衾馥，一春幽梦，与君相续。

　　｜增｜

　　｜赵希□□。霜天晓角｜姮娥戏剧，手种长生粒，宝□□婆娑千古，飘芳吹，满虚碧。　韵色，檀露滴，人间秋第一，金粟如来境界，谁移在，小亭侧。

　　｜谢懋。霜天晓月｜绿云翦叶，低护黄金屑，占断花中声誉，香共韵，两清洁。　胜絶，君听说，是他来处别，试看金衣犹带，金庭露，玉阶月。

　　｜原｜

　　｜刘敞。清平乐｜小山业桂，最有留人意，拂叶攀花无限思，雨湿浓香满袂。　别来过了秋光，翠帘昨夜新霜，多少月宫颜色，嫦娥与借微芳。

　　｜增｜

　　｜苏庠。清平乐｜断岸流水，香度青林底，元配骚人兰与芷，不数春风桃李。　淮南丛桂小山，诗翁合得攀翻，身到十洲三岛，心游万壑千岩。

　　｜原｜

　　｜陈与义。清平乐｜黄衫相倚，翠葆层层底，八月江南风日美，弄影山腰水尾。　楚人未识孤妍，离骚遗恨千年，无住庵中新事，一枝唤起幽禅。

　　｜增｜

　　｜朱敦儒。清平乐｜人间花少，菊小芙蓉老，冷淡仙人偏得道，买住西风一笑。　前身应是红梅，黄如点破冰肌，只道暗香犹在，参横淸似南枝。

　　｜原｜

　　｜辛弃疾。清平乐｜少年痛饮，忆向吴江醒，明月团圆高树影，十里蔷薇水冷。　大都一点宫黄，人间直恁芬芳，怕是秋天风露，染教世界都香。

　　｜又｜月明秋晓，翠葢团团好，翦碎黄金教恁小，都着叶儿遮了。　折来好似年时，小窓能有高低，无顿许多香处，只消三两枝儿。

　　｜朱淑真。菩萨蛮｜也无梅柳新标格，也无桃李妖娆色，一味恼人香，羣花争敢当。　情知天上种，飘落深岩洞，不管月宫寒，将枝比并看。

　　｜增｜

　　｜赵与仁。柳梢青｜露冷仙梯，霓裳散舞，记曲人归，月度层霄，雨连深夜，谁管花飞。　金铺满地苔衣，似一片，斜阳未移，生怕清香，又随凉信，吹过东篱。

　　｜原｜

　　｜李易安。鹧鸪天｜暗淡轻黄体性柔，情疎迹远只香留，何须浅碧深红色，自是花中第一流。　梅定妒，菊应羞，诗书闲处冠中秋，骚人可煞无情思，何事当年不见收。

　　｜向子諲。蝶恋花｜岩桂秋风南□路，墙外行人，十里香随步，此是芗林游戏处，谁知不向尘根住。　今日对花非浪语，忆昨明光，早荷君王顾，生怕青蝇轻点污，思鲈何似思花去。

　　｜张抡。临江仙｜玉宇凉生清禁晓，丹葩色照晴空，珊瑚敲碎小玲珑，人间无此种，来自广寒宫。　雕玉栏干深院静，嫣然凝笑西风，曲屏须占一枝红，且图欹醉枕，香到梦魂中。

　　｜增｜

　　｜郑域。蓦山溪｜嫣然一笑，风味人间没，来自广寒宫，直偷得，天香入骨，软金缕屑，点缀碧琼枝，花藏叶，叶笼花，刚被风吹拂。　道人衾帐，不用沉烟熨，插满枕屏山，觉身在，蓝桥仙窟，一觞一咏，消得九秋愁，篱边菊，畹中兰，甘避芳尘不。

　　｜吴文英。古香慢｜怨蛾坠柳，离佩摇葓，霜讯南浦，谩掩桥扉，倚竹袖寒日暮，还问月中游，梦飞过，金风翠羽，把残云，胜木万顷，暗熏冷麝凄苦。　渐浩渺，凌山高处，秋澹无光，残照谁主，露粟侵肌，夜约羽林轻误，翦碎惜秋心，更肠断，珠尘藓路，怕重阳，又催近，满城风雨。

　　｜原｜

　　｜向子諲。满庭芳｜月窟盘根，云岩分种，絶知不是尘凡，琉璃翦叶，金粟缀花繁，黄菊周旋避舍，友兰蕙，羞杀山矾，清香远，秋风十里，鼻观已先参。　酒阑，听我语，平生半是，江北江南，经行处，无穷绿水青山，常被此花相恼，思共老，结屋中间，不知尔，芗林底事，游戏到人寰。

　　｜增｜

　　｜刘子翚。满庭芳｜秋入微阴，凉生平远，小山愁絶天南，似闻还断，飞策徧千岩，叶底轻黄纂纂，恼人是，微裂方缄，倐然胜，清真冷淡，无艳寄尘凡。　澄潭，欹两岸，波光摇动，碧影相参，任西风，十里吹度松杉，我自寒灰槁木，凝神处，不觉醺酣，归来晚，飞花无迹，明月满空涵。

　　｜元。顾瑛。水调歌头｜金粟缀仙树，玉露浣人愁，谁道买花载酒，不似少年游，最是宫黄一点，散下天香万斛，来自广寒秋，蝴蜨逐人去，双立凤钗头。　向樽前，风满袖，月盈钩，缥缈羽衣天上，遗响遏云流，二十五声秋点，三十六宫夜月，横笛按伊州，同蹑彩鸾背，飞过小红楼。

　　｜宋。僧仲殊。金菊对芙蓉｜花则一名，种分三色，嫩红妖白娇黄，正清秋佳景，雨霁风凉，郊墟十里飘兰麝，潇洒处，旖旎非常，自然风韵，开时不惹，蝶乱蜂狂。　携酒独挹蟾光，问花神何属，离兑中央，引骚人乘兴，广赋诗章，许多才子争攀折，嫦娥道，三种清香，状元红是，黄为榜眼，白探花郎。

　　｜原｜

　　｜陈亮。桂枝香｜天高气肃，正月色分明，秋容新沐，桂子初收，三十六宫都足，不辞散落人间去，怕羣花自嫌嫌俗，向他秋晚，唤回春意，几曾幽独。　是天上余香剩馥，怪一树香风，十里相续，坐对花傍，但见色浮金粟，芙蓉只解添愁思，况东篱凄凉黄菊，入时太浅，背时太远，爱寻高躅。

　　｜增｜

　　｜晁补之。水龙吟｜智琼娇额涂黄，为谁种作秋风蕊，寒香半露，绿帏深护，犹闻十里，山麝生脐，水沉削蜡，一时羞避，向钱塘江上，中秋月下，有人暗寻遗子。　不奈书生习气，对羣花，领畧风味，骚人已去，欲纫幽佩，重为湘酎，天赋风流，友梅兄蕙，舆桃奴李，向明窓棐几，纤枝未老，眼明如水。

　　｜别录｜

　　｜原｜

　　｜晋书。郄诜传｜诜迁雍州刺史，武帝于东堂会送，问诜曰，卿自以为何如，诜对曰，臣举贤良对策，为天下第一，犹桂林之一枝，昆山之片玉，帝笑。

　　｜增｜

　　｜世说｜客有问陈季方，足下家君太丘，有何功德，而荷天下重名，季方曰，吾家君譬如桂树，生泰山之阿，上有万仞之高，下有不测之深，上为甘露所沾，下为渊泉所润，当斯之时，桂树焉知泰山之高，渊泉之深，不知有功德与无也。

　　｜原｜

　　｜翰林杂事钞｜武帝谓东方朔，孔、颜之道德何胜，方朔曰，颜渊如桂馨一山，孔子如春风，至则万物生。

　　｜诗话｜窦禹钧有五子，俱登科，冯道赠之诗曰，灵椿一株老，丹桂五枝芳。

　　｜增｜

　　｜率真笔记｜关关赠俞本明以青华酒杯，酌酒輙有异香，在内或有桂花，或梅或兰，视之宛然，取之若影，酒干亦不见矣，俞宝之。

　　｜原｜石桂英，似桂树而实石，生岩穴中。

　　｜制用｜

　　｜谈苑｜桂浆，殆今之桂花酿酒法，魏，有频斯国人来朝，壶中有浆如脂，乃桂浆也，饮之寿千岁。

　　｜便民图纂｜花开时，择枝繁处带花删下，连叶阴干收贮，来年伏中，将叶泡汤服，温腹去暑。
　　　桂花点茶，香生一室，菊英次之，入茶为清供之最，有甘菊种更宜茶，二花相为先后，可备四时之用。

　　｜增｜

　　｜清供录｜天香汤，白木犀盛开时，清晨带露用杖打下花，以布被盛之，拣去蔕萼，顿在净磁器内，候聚积多，然后用新砂盆擂烂如泥，木犀一斤，炒盐四两，炙粉草二两，拌匀，置磁瓶中，密封，曝七日，每用，沸汤点服，一名山桂汤，一名木犀汤。

　　｜原｜

　　｜移种｜花时移栽高阜半日半阴处，腊雪高拥于根，则来年不灌自发，忌人粪，宜猪粪，冬月以挦猪汤浇一次，妙，又，麻糁久浸，候水清浇亦佳，蚕沙壅根，浇以清水，来年愈盛，北方地寒，九月、十月间，将树以土培根，高尺许，外苫葢周密，严涂以泥，半腰向南留一小牖，暖日开之，以透太阳之气，寒则塞之，春分后去其塞，清明后去其苫，无有不活。

　　｜揷接｜

　　｜种树书｜接宜冬青，又春月攀枝着地，土压之，五月生根，逾年截断，含蕊移栽，木犀接石榴花必红。

　　｜防患｜

　　｜物类相感志｜木犀蛀者，用芝麻梗带壳束悬树上。

　　御定佩文斋广群芳谱卷四十
　　●御定佩文斋广羣芳谱卷四十一

　　　花谱

　　○山茶

　　｜原｜山茶，一名曼陀罗树，高者丈余，低者二、三尺，枝□□交加，叶似木樨，硬有棱稍厚，中阔寸余，两头尖，长三寸许，面深绿光滑，背浅绿，经冬不脱，以叶类茶，又可作饮，故得茶名，花有数种，十月开至二月，有鹤顶茶，大如莲，红如血，中心塞满如鹤顶，来自云南，曰滇茶。玛瑙茶，红、黄、白、粉为心，大红为盘，产自温州。宝珠茶，千叶攒簇，色深少态。杨妃茶，单叶，花开早，桃红色。焦萼白宝珠，似宝珠而蘂白，九月开花，清香可爱。正宫粉，赛宫粉，皆粉红色。石榴茶，中有碎花。海榴茶，青蔕而小。菜榴茶，踯躅茶，类山踯躅。真珠茶，串珠茶，粉红色。又有云茶，磬口茶，茉莉茶，一稔红，照殿红，郝经诗注云，山茶大者曰月丹，又大者曰照殿红。千叶红，千叶白之类，叶各不同，或云亦有黄者。不可胜数，就中宝珠为佳，蜀茶更胜。虞衡志云，广州有南山茶，花大倍中州，色微淡，叶薄有毛，结实如棃，大如拳，有数核，如肥皂子大。于若瀛云，宝珠山茶，千叶，含苞历几月而放，殷红若丹，最可爱，闻滇南有二、三丈者，开至千朶，大于牡丹，皆下垂，称絶艶矣。

　　｜增｜

　　｜云南志｜土产山茶花，谢肇淛谓其品七十有二，赵璧作谱近百种，大抵以深红、软枝、分心、卷瓣者为上。

　　｜原｜红花为末，入姜汁、童便，酒调服，治吐血、衂血、下血，可代郁金，研末，麻油调，涂汤火伤灼。

　　｜汇考｜

　　｜增｜

　　｜剑南诗注｜成都海云寺山茶，一树千苞，特为繁丽。　海云寺山茶开，故事宴集甚盛。

　　｜花经｜山茶七品三命。

　　｜瓶花谱｜黄白山茶二品八命。蜀茶三品七命。

　　｜光福山记｜海云院有连理山茶。

　　｜原｜

　　｜学圃余疏｜浔阳陶狄祠山茶一株，□□大盈抱，枝荫满庭，二月三日祭时，花特盛，好事者分种之，竟无一活，绍兴曹娥庙亦有之，止如拱把之半，土人云，千年外物也。
　　　黄山茶、白山茶、红白茶梅皆九月开，二山茶花大而多韵，亦茶中之贵品，杨妃山茶稍后，与白菱同时开，杨妃是淡红，殊不为佳，为是冬初花，当具一种耳。
　　　吾地山茶重宝珠，有一种花大而心繁者，以蜀茶称，然其色类殷红，尝闻人言，滇中絶胜，余官莆中，见士大夫家皆种蜀茶，花数千朶，色鲜红作密瓣，其大如杯，云种自林中丞蜀中得来，性特畏寒，又不喜盆栽，余得一株长七、八尺，舁归植澹园中，作屋幕于隆冬，春时拆去，蘂多輙摘□□，仅留二、三，花更大。

　　｜增｜

　　｜闽部疏｜滇茶，不宝珠而色鲜好娇于宝珠茶，其大如盌，瓣有重台，交覆可当芍药，莆人林大辂中丞宦，彼带一株归，今传种家有之，开时千朶艶发，绿叶掩映，大是佳卉。

　　｜瓶史｜山茶鲜妍，石氏之翾风，羊家之静婉也。　黄白山茶韵胜其姿，郭冠军之春风也。

　　｜淔中茶花记｜茶花最甲海内，种类七十有二，冬末春初盛开，大于牡丹，一望若火齐云锦，烁日蒸霞，南城邓直指有茶花百韵诗，言茶有数絶，
　　一、寿经三四百年，尚如新植。
　　一、枝干高竦四五丈，大可合抱。
　　一、肤纹苍润，黯若古云气罇罍。
　　一、枝条黝紏，状如尘尾龙形。
　　一、蟠根轮囷离奇，可凭而几，可藉而枕。
　　一、丰叶森沉如幄。
　　一、性耐霜雪，四时常青。
　　一、次第开放，历二、三月。
　　一、水养瓶中，十余日颜色不变。

　　｜滇云纪胜书｜山茶花在会城者，以沐氏西园为最，西园有楼，名簇锦，茶花四面簇之，凡数十树，树可三丈，花簇其上，树以万计，紫者、朱者、红者、红白兼者，映日如锦，落英铺地，如坐锦茵，此一奇也，仆尝以花时登簇锦赏之，有十丈锦屏开绿野，两行红粉拥朱楼之句，及登太华，则山茶数十树罗殿前，树愈高花愈繁，色色可念，不数西园矣。

　　｜滇南太华山记｜两墀山茶树八本，皆高二丈余，枝叶团扶，万花如锦。

　　｜集藻｜

　　｜赋｜

　　｜增｜

　　｜宋。黄庭坚。白山茶赋，并序｜姨母文城君作白山茶赋，兴寄高远盖以自况，类楚人之橘颂，感之，作后白山茶赋，孔子曰，岁寒然后知松栢之后凋也，丽紫妖红，争春而取宠，然后知白山茶之韵胜也，此木产于临川之崔嵬，是为麻源第三谷仙圣所庐金堂琼榭，故是花也，禀金天之正气，非木果之匹亚，乃得骨于昆□，非乞灵于施夏，造物之手，执丹青而无所用，析薪之斤，虽睥睨而幸见赦，高洁皓白，清修闲暇，裴回冰雪之晨，偃蹇霜月之夜，彼细腰之子孙，与庄生之物化，方培户以思温，故无得而陵跨，盖将与日月争光，何苦与洛阳争价，惟是当时，而见尊显，处于瑶台玉墀之上，是以闭藏，而无闷淡，然于干枫枯柳之下，江北则上徐庾，江南则数鲍谢，盖不能刻画嫦娥，藩饰姑射，谅无地以寄言，故莫传于脍炙，况乎见素抱朴，难乎郢人，故徐熙、赵昌舐笔和铅而不敢画，或谓山丹之皓质，足以争长而更霸，知我如此，不几乎骂，虽琼华明后土之祠，白莲秀远公之社，皆声名籍甚，俗态不舍，挟脂粉之气而蕴兰麝，与君周旋，其避三舍。

　　｜五言古诗｜

　　｜增｜

　　｜宋。梅尧臣。山茶花树子赠李廷老｜南国有嘉树，华若赤玉杯，曾无冬春改，常冒霰雪开，客从天目来，移比琼与瑰，赠我居大梁，蓬门方尘埃，举武尚有碍，何地可以栽，每游平棘侯，大第夹青槐，朱栏植奇卉，磨碧为壅台，于此岂不宜，亟致勿徘徊，将看荣茂时，莫嗤寒园梅。

　　｜和普公赋东园山茶｜红蘤胜朱槿，越丹看更大，腊月冒寒开，楚梅犹不奈，曾非中土有，流落思江外。

　　｜苏轼。王伯扬所藏赵昌山茶｜萧萧南山松，黄叶陨劲风，谁怜儿女花，散火冰雪中，能传岁寒姿，古来惟丘翁，赵叟得其妙，一洗胶粉空，掌中调丹砂，染此鹤顶红，何须夸落墨，独赏江南工。

　　｜原｜

　　｜徐致中，山茶｜山茶本晚出，旧不闻圃经，花深嫌少态，曾入苏公评，迩来亦变怪，纷然着名称，黄香开最早，与菊为軰朋，粉红更妖娆，玉环带春酲，伟哉红百叶，花重枝不胜，尤爱南山茶，花开一尺盈，月丹又其亚，不减红带鞓，吐丝心抽须，锯齿叶翦棱，白茶亦数品，玉磬尤晶明，桃叶何处来，沠别疑武陵，愈出愈奇怪，一见一叹惊。

　　｜增｜

　　｜明。释道衍。茶轩为陈惟寅赋｜千苞凛冰雪，一树当窓几，晴旭晓微烘，游蜂掠芳蘂，澹香匀密露，繁艶照烟水，幽人赏咏迟，每恨残红委。

　　｜七言古诗｜

　　｜增｜

　　｜宋。曾巩。山茶花｜山茶花开春未归，春归正值花盛时，苍然老树皆谁种，照耀万朶红相围，蜂藏鸟伏不得见，东风用力先吹嘘，追思前者叶葢地，万木惨惨攒空枝，寒梅数绽小颜色，霰雪满眼常相迷，岂如此花开此日，绛艶独出凌朝曦，为怜劲意似松柏，欲攀更惜长依依，山榴浅薄岂足比，五月雾露空芳菲。

　　｜明。苏伯衡。中丞刘先生斋阁前山茶一枝并蔕因效柏梁体｜朔风翦冰雨雪雱，万木萧条冻且僵，青藜丈人铃阁傍，山茶作花红锦妆，中有一枝并蔕香，符彩烂若双鸳鸯，嫣然占尽三春光，皇英来自云中央，赤旗翠节两作行，阿母笑执瑶池觞，仙童双双吹凤凰，彩女齐绾珊瑚珰，丽色照耀青霞裳，芳气氤氲满中堂，大君尺剑空八荒，牛归桃林马华阳，百度既贞四维张，礼乐谁云谦未遑，制作直欲追虞唐，大人今之杜与房，主臣合德真明良，朝夕左右扶维纲，余子议论安敢当，一朝嘉惠锡后皇，乃是人文发祯祥，玉局仙子喜欲狂，更祝人文寿而康，黼黻鸿猷焕天章，嘉树呈瑞垂无疆。

　　｜五言律诗｜

　　｜增｜

　　｜宋。朱长文。次韵司封使君和练推官再咏山茶｜珍木何年种，繁英满旧枝，开从残雪里，盛过牡丹时，对日心全展，凌风干不欹，药阶如赋咏，欠此尚相思。

　　｜七言律诗｜

　　｜增｜

　　｜宋。曾巩。以白山茶寄吴仲庶｜山茶纯白是天真，筠笼封题摘尚新，秀色未饶三谷雪，清香先得五峰春，琼花散漫情终荡，玉蘂萧条迹更尘，远寄一枝随驿使，欲分芬种更无因。

　　｜原｜

　　｜苏轼。和子由开元寺山茶，旧无花，今岁盛开｜长明灯下石阑干，长共杉松斗岁寒，叶厚有棱犀甲健，花深少态鹤头丹，久陪方丈曼陀雨，羞对先生苜蓿盘，雪里盛开知有意，明年归后更谁看。

　　｜增｜

　　｜苏辙。宛丘开元寺殿下山茶一株，数年不开，顷从子瞻游此，每以为恨，今二月中，山茶开千余朶，因作诗奉寄｜古殿山花丛百围，故园曾见色依依，凌寒强比松筠秀，吐艶空惊岁月非，冰雪纷纭真性在，根株老大众缘希，山中草木谁携种，潦倒尘埃不复归。

　　｜谢□□。玉茗花｜佳园昨夜变春容，清晓惊开玉一丛，素质定欺云液白，浅妆羞退鹤翎红，似闻金谷初无种，欲画鹅溪恐未工，底事余花避三舍，孤高元有使君风。
　　　骚人漫说麻源谷，本在风流刺史家，直与瑶林共高彻，可须梅影斗横斜，芳尊莫待红妆赏，幽艶长令烈士嗟，凭仗边鸾折枝手，应宜展障玉鸦乂。

　　｜范成大。十二月十八日海云赏山茶｜追趁新晴管物华，马蹏松快帽檐斜，天南腊尽风晞雪，冰下春来水漱沙，已报主林催市柳，仍从掌故问山茶，丰年自是欢声沸，更着牙前画鼓挝。

　　｜十一月十日海云赏山茶｜门巷欢呼十里村，腊前风物已知春，两年池上经行处，万里天边未去人，客鬓花身俱岁晚，妆光酒色且时新，海云桥下溪如镜，休把冠巾照路尘。

　　｜原｜

　　｜杨万里。山茶｜树子团团映碧岑，初看唤作木犀林，谁将金粟银丝脍，簇饤朱红菜椀心，春早横招桃李妬，岁寒不受雪霜侵，题诗毕竟输坡老，叶厚有棱花色深。

　　｜王十朋。族兄文通赠山茶｜野性无端喜种花，吾兄得得赠山茶，莺声老后移虽晚，鹤顶丹时看始佳，雨叶鳞鳞成小葢，春枝艶艶首羣葩，自惭欲报无琼玖，来往同看本一家。

　　｜刘克庄。山茶｜青女行霜下晓空，山茶独殿众花丛，不知户外千林缟，且看盆中一本红，性晚每经寒始拆，色深□□爱日微烘，人言此树尤难养，暮溉晨浇自课童。

　　｜增｜

　　｜元。郝经。月丹｜小艇移来江涨桥，盘盘矮矮格仍娇，丹霞皱月琱红玉，香雾凝春翦绛绡，一种是花偏富贵，三冬无物比妖娆，广寒记忆曾攀折，满殿光摇照紫霄。

　　｜五言絶句｜

　　｜原｜

　　｜明。于若瀛。山茶｜丹砂点雕蘂，经月独含苞，既足风前态，还宜雪里娇。

　　｜增｜

　　｜陈淳。山茶｜丹葩间碧叶，雪中自重迭，山人倚醉时，奈可映頳颊。
　　　穷冬多雪霰，柔脆已先摧，不是丹砂质，宁能醉后开。

　　｜七言絶句｜

　　｜原｜

　　｜宋。陶弼。山茶｜浅为玉茗深都胜，大曰山茶小海红，名誉漫多朋援少，年年身在雪霜中。
　　　江南池馆厌深红，零落空山烟雨中，□□是北人偏爱惜，数枝和雪上屏风。

　　｜苏轼。邵伯梵行寺山茶｜山茶相对阿谁栽，细雨无人我独来，说似与君君不会，烂红如火雪中开。

　　｜赵昌山茶｜游蜂掠尽粉丝黄，落蘂犹收蜜露香，待得春风几枝在，年来杀菽有飞霜。

　　｜增｜

　　｜范成大。玉茗花｜折得瑶华付与谁，人间铅粉弄妆迟，直须远寄骖鸾客，鬓脚飘飘可一枝。

　　｜陆游。山茶一树自冬至清明后着花不已｜东园三日雨兼风，桃李飘零扫地空，惟有小茶偏耐久，绿丛又放数枝红。

　　｜山茶｜雪里开花到春晚，世间耐久孰如君，凭阑叹息无人会，三十年前宴海云。

　　｜原｜

　　｜俞国宝｜花近东溪居士家，好携樽酒款携茶，玉皇收拾还天上，便恐筠阳无此花。
　　　玉洁冰寒自一家，地偏惊对此山茶，归来不负西游眼，曾识人间未见花。

　　｜增｜

　　｜金。叚克己。山茶雪｜娘子宫中仪体新，八姨羞把旧妆匀，画罗瑞锦难相称，故着龙香簇绛巾。

　　｜元。马祖常。赵中丞折枝山茶｜火齐珠红拂翠翘，石家步障晓寒消，千枝蜡炬烧春夜，羯鼓催花打六么。

　　｜萨都剌。阻风南露筋过罗汉寺看山茶｜野寺寻春酒未醒，不知几日过清明，小阑干外东风急，一树山茶落晚晴。

　　｜明。沈周。白山茶｜犀甲凌寒碧叶重，玉杯擎处露华浓，何当借寿长生酒，只恐茶仙未肯容。

　　｜红山茶｜老叶经寒壮岁华，猩红点点雪中葩，愿希葵藿倾忠胆，岂是争妍富贵家。

　　｜原｜

　　｜张新。宝珠茶｜臙脂染就綘裾襕，琥珀装成赤玉盘，似共东风解相识，一枝先已破春寒。

　　｜杨妃茶｜曾将倾国比名花，别有轻红晕脸霞，自是太真多异色，品题兼得重山茶。

　　｜诗散句｜

　　｜原｜

　　｜宋。张舜民｜叶硬经霜绿，花肥映雪红。

　　｜增｜

　　｜僧惠洪｜千朶鹤顶红，染此丛间绿。

　　｜明。沈周｜雪后无颜色，凌寒见此花。

　　｜原｜

　　｜宋。王十朋｜道人赠我岁寒种，不是寻常儿女花。

　　｜曾季狸｜惟有山茶殊耐久，独能深月占春风。

　　｜无名氏｜劲节不摧岷岭雪，芳姿偏受建溪风。

　　｜元。郝经｜秦女怨离抛翡翠，汉宫愁絶冷臙脂。

　　｜别录｜

　　｜增｜

　　｜药圃同春｜蜀茶，红白二色，清而喜腴，秋时用乌豆水灌之，其花益妍。

　　｜原｜

　　｜栽接｜春间、腊月皆可移栽。四季花寄枝宜用本体。黄花香寄枝宜用茶体，若用山茶体，花仍红色。白花寄枝同上。一种玉茗，如山茶而色白，黄心绿萼。磬口花、鬯口花宜子种。以单叶接千叶者，则花盛树久。以冬青接，十不活一。

　　○蜡梅

　　｜增｜

　　｜本草｜蜡梅，一名黄梅花，黄庭坚诗序云，香气似梅，类女工捻蜡所成，京洛人因谓蜡梅。范成大梅谱云，本非梅类，以其与梅同时，而香又相近，色酷似蜜脾，故名蜡梅。王世懋学圃余疏云，考蜡梅原名黄梅，故王安国煕寜间尚咏黄梅，至元佑间苏、黄命为蜡梅，人言腊时开，故名腊梅，非也，为色正似黄蜡耳。

　　｜原｜蜡梅，小树，丛枝尖叶，木身与叶类桃而阔大尖硬，花亦五出，色欠晶明。以子种出，经接过，花疎，虽盛开常半含，名磬口梅，梅谱云，言似僧磬之口也。学圃余疏云，出河南。花史云，楚中荆襄者最佳，色深黄，圆瓣如白梅，若瓶一枝，香可盈室。次曰荷花，学圃余疏云，出松江。花史云，瓣有微尖，形似荷花。又次曰九英，梅谱云，子种，不经接，花小香淡，其品最下，谓之狗蝇，后讹为九英。又有开最先，色深黄如紫檀，花密香浓，名檀香梅，此品最佳。此花多宿叶，结实如垂铃，尖长寸余，子在其中。

　　｜汇考｜

　　｜增｜

　　｜王直方诗话｜蜡梅，山谷初见之，戏作二絶，缘此，盛于京师。

　　｜原｜

　　｜梅谱｜蜡梅，香极清香，殆过于梅，初不以形状贵也，故难题咏，山谷、简斋但作五言小诗而已。

　　｜增｜

　　｜宾朋宴话｜王直方，父家多侍儿，而小鬟素儿尤妍丽，王尝以蜡梅花送晁无咎，无咎以诗谢之，有云，芳菲意浅姿容淡，忆得素儿如此梅。

　　｜竹坡诗话｜东南有蜡梅盖自近时始，余童时犹未之见，元佑间鲁直诸公方有诗，前此未尝有赋此诗者，政和间李端叔在姑溪，元夕见之僧舍中，尝作两絶，其后篇云，程氏园当尺五天，千金争赏凭朱栏，莫因今日家家有，便作寻常两等看，观端叔此诗，可以知前日之未尝有也。

　　｜梅溪诗注｜东南腊梅，叶落始开，峡中地暖，花开而叶不落。

　　｜三柳轩杂识｜姚氏残语以蜡梅为寒客，今改为久客。

　　｜花经｜蜡梅一品九命。

　　｜瓶史｜浴蜡梅宜清瘦僧，然寒花性不耐浴，当以轻绡护之。　蜡梅以水仙为婢。

　　｜京口诸山记｜焦山观音阁，蜡梅一株，轻风翩反若传隐士神者。

　　｜集藻｜

　　｜七言古诗｜

　　｜原｜

　　｜宋。苏轼。蜡梅一首赠赵景贶｜天工点酥作梅花，此有蜡梅禅老家，蜜蜂采花作黄蜡，取蜡为花亦其物，天工变化谁得知，我亦儿嬉作小诗，君不见，万松岭上黄千叶，玉蘂檀心两奇絶，醉中不觉度千山，夜闻梅香失醉眠，归来□□梦寻花去，梦里花仙觅奇句，此间风物属诗人，我老不饮当付君，君行适吴我适越，笑指西湖作衣钵。

　　｜陈师道。和苏公蜡梅｜化人巧作缃样花，何年落子空王家，羽衣霓裳涴香蜡，从此人间识尤物，青琐朱郎□□未知，天公下取仙翁诗，乌丸鸡距写玉叶，□□怪寒花未清絶，北风驱雪度关山，把烛看花夜不眠，明朝诗成公亦去，长使诗仙诵佳句，湖山信美更须人，已觉西湖属此君，坐想明年吴与越，行酒赋诗听击钵。

　　｜陈与义。蜡梅｜智琼额黄且勿夸，回眼视此风前葩，家家融蜡作杏蔕，岁岁逢梅是蜡花，世间真伪非两法，映日细看真是蜡，我今嚼蜡已甘腴，况此有韵蜡不如，只愁繁香欺定力，熏我欲醉须人扶，不辞花前醉倒卧经月，是酒是香君试别。

　　｜增｜

　　｜周必大。次韵王龟龄省中黄梅｜化工未约酴醿菊，先放缃梅伴羣玉，幽姿着意慕铅黄，正色何心轻萼绿，妆成自浅风味深，对此宁辞食无肉，可怜涪翁被渠恼，中岁梅屏桮杓醁。

　　｜杨万里。蜡梅次坡公韵｜梅花已自不是花，冰魂谪堕玉皇家，不餐烟火更餐蜡，化作黄姑瞒造物，后山未觉坡先知，东坡勾引后山诗，金花劝饮金荷叶，两公醉吟许孤絶，人间姚魏漫如山，令人眼暗只欲眠，此花寒香来又去，恼损诗人难觅句，月兼花影□□三人，欠个文同作墨君，吾诗无复古清越，万水千山一瓶钵。

　　｜刘诜。和罗昌逢蜡梅｜梅兄不见今几时，黄尘尽涴冰玉姿，□□疑来从金仙国，已觉颜貌俱近之，水边林下恍如昨，都非都似惊相嬉，额黄万斛涂未了，頩怒半落宫檐枝，缥裾下压绀裾裼，缃袖醉枕红肤脂，天寒鹅儿冻凝酒，日明蜂户光分脾，暗香着人欲袭骨，妙意未必和靖知，小窓静昼胆瓶古，长廊微雪珠帘垂，一枝几案谁所置，便觉春意生睫眉，勿嫌吟诗苦不似，酒觞更倒黄金巵。

　　｜五言律诗｜

　　｜增｜

　　｜宋。尤袤。蜡梅｜破腊惊春意，凌寒试晓妆，应嫌脂粉白，故染曲尘黄，缀树蜂悬室，排筝鴈着行，团酥与凝蜡，难学是生香。

　　｜原｜

　　｜杨万里。蜡梅｜栗玉圆雕蕾，金钟细着行，来从真蜡国，自号小黄香，夕吹撩寒馥，晨曦透暖光，南枝本同姓，唤我作他杨。

　　｜增｜

　　｜朱子。蜡梅｜风雪催残腊，南枝一夜空，谁知荒草里，□□有暗香同，姿莹轻黄外，芳腾浅绛中，不遭岑寂侣，何以媚芳丛。

　　｜七言律诗｜

　　｜增｜

　　｜宋。王安国。黄梅花｜庾岭时开媚雪霜，梁园春色占中央，莫教莺过毛无色，已觉蜂归蜡有香，□月似浮金屑水，飘风如舞曲尘场，何人剩着栽培力，太液池边想菊裳。

　　｜陆游。荀秀才送蜡梅｜与梅同谱又同时，我为评香似更奇，痛饮便判千日醉，清狂顿减十年衰，色疑初割蜂脾蜜，影欲平欺鹤膝枝，插向宝壶犹未称，合将金屋贮幽姿。

　　｜王十朋。蜡梅｜天工着意点驼酥，不与江梅斗雪肤，露滴蜂房酿崖蜜，日烘龙脑喷金炉，万松张葢黄尤好，三峡藏春绿不枯，题品倘非坡与谷，世人应作小虫呼。

　　｜原｜

　　｜楼钥。咏蜡梅水仙｜二株巧笑出兰房，玉质檀姿各自芳，品格雅称仙子态，精神疑着道家黄，宓妃漫诧凌波步，汉殿徒翻半额妆，一味真香清且絶，明窓相对古冠裳。

　　｜增｜

　　｜金。赵秉文。古瓶蜡梅｜石冷铜腥苦未清，瓦壶温水照轻明，土花晕碧龙纹涩，烛泪痕疎鴈字横，未许功名归鼎鼐，且收风月入瓶罂，娇黄唤醒朝阳梦，汉苑荒凉草棘生。

　　｜元。耶律楚材。蜡梅｜越岭仙姿迥异常，洞庭春染六铢裳，枝横碧玉天然瘦，蕾破黄金分外香，反笑素英浑淡抹，□□嫌红艶太浓妆，临风浥此蔷薇露，醉墨淋漓寄渺茫。

　　｜五言絶句｜

　　｜原｜

　　｜宋。黄庭坚。咏蜡梅二首｜金蓓锁春寒，恼人香未展，虽无桃李颜，风味极不浅。
　　　体熏山麝脐，色染蔷薇露，披拂不满襟，时有暗香度。

　　｜陈师道。蜡梅｜异色深宜晚，生香故触人，不施千点白，别作一家春。

　　｜增｜

　　｜陈师道。和豫章公黄梅｜寒里一枝春，白间千点黄，道人不好色，行处若为香。
　　　色轻花更艶，体弱香自永，玉质金作裳，山明风□影。
　　　旧鬓千丝白，新梅百叶黄，留花如有待，迷国更烦香。
　　　冉冉梢头绿，婷婷花下人，欲传千里信，暗折一枝春。
　　　黄里含真意，春容带薄寒，欲知谁称面，偏插一枝看。
　　　花里重重叶，钗头点点黄，祇应报春信，故作着人香。

　　｜原｜

　　｜陈与义。蜡梅｜黄罗作广袂，绛帐作中单，人间谁敢着，留得护春寒。
　　　一花香十里，更值满枝开，承恩不在貌，谁敢斗香来。

　　｜增｜

　　｜陈与义。蜡梅｜朱朱与白白，着意待春开，那知洞房里，已傍额黄来。
　　　花房小如许，铜砌黄金涂，中有万斛香，与君细细输。
　　　来从底处所，黄露满衣湿，缘憨翻得怜，亭亭倚风立。
　　　奕奕金仙面，排行立晓晴，殷勤夜来雪，小住作珠缨。
　　　亭亭金步摇，朝日明汉宫，当时好光景，一似此园中。
　　　韵胜谁能舍，色庄那得亲，朝阳一映树，到骨不留尘。

　　｜王十朋。蜡梅｜蝶采花成蜡，还将蜡染花，一经坡谷眼，名字压羣葩。

　　｜七言絶句｜

　　｜原｜

　　｜宋。黄庭坚。从张仲谋乞蜡梅｜闻君寺后野梅发，香蜜染成官样黄，不拟折来遮老眼，欲知春色到池塘。
　　　天工戏翦百花房，夺尽人工更有香，埋玉地中成故物，折枝镜里忆新妆。
　　　卧云庄上梅花发，香似早梅开不迟，浅色春衫弄风日，遗来当为作新诗。

　　｜增｜

　　｜晁补之。谢王立之送蜡梅五首｜未教落素混冰池，且看轻黄缀雪枝，越使可因千里致，春风元自未曾知。
　　　恐是凝酥染得黄，月中清露滴来香，定知何逊牵诗兴，借与穿帘一点光。
　　　上林初就召羣臣，紫蔕同心各自新，谁见小园春雪里，破春一萼更惊人。
　　　诗报蜡梅开最先，小奁分寄雪中妍，水村映竹家家有，天汉桥边絶可怜。
　　　去年不见蜡梅开，凖拟新年恰恰来，芳菲意浅姿容淡，忆得素儿知此梅。

　　｜晁冲之。和王立之蜡梅｜茅檐竹坞两幽奇，岸帻寻花醉亦知，崖蜜已成蜂去尽，夜寒惟有露房垂。
　　　老去攀翻兴益奇，招携风月作新知，但令春酿常如此，百罚深杯亦倒垂。
　　　酴醿架倒花仍发，薜荔墙摧石亦移，此地与君凡几醉，年年同赋蜡梅诗。
　　　步屧穿花醉晚风，翻枝摘叶兴何穷，他年上苑求佳种，越白江红扫地空。

　　｜原｜

　　｜韩驹。蜡梅｜路入君家百步香，隔帘初试汉宫妆，只疑梦到昭阳殿，一簇轻红绕淡黄。

　　｜增｜

　　｜张孝祥。蜡梅｜满面宫妆淡淡黄，绛纱封蜡贮幽香，遥怜未识花消息，乞与一枝收断肠。

　　｜周必大。蜡梅｜茧黄织就费天机，付与园林晚出枝，诗老品题犹误在，红梅未是独开迟。

　　｜范成大。从巨济乞蜡梅｜寂寥人在晓鸡窓，苦忆花前续断肠，全树折来应不惜，君家真色自生香。

　　｜次韵汉卿舅蜡梅｜垂垂瘦萼泫微霜，翦翦纤英锁暗香，金雀钗头金蛱蝶，春风传得旧宫妆。
　　　湘袂朝天紫锦裳，光风微度绛霄香，寿阳信美无仙骨，空把心情学澹妆。

　　｜杨万里。蜡梅｜江梅珍重雪衣裳，薄相红梅学杏装，渠独小参黄面老，额间艶艶发金光。
　　　蜜蜂底物是生涯，花作糇粮蜡作家，岁晚畧无花可采，□□将香蜡吐成花。
　　　天向梅梢别出奇，国香未许世人知，殷勤滴蜡缄封□□，偷被霜风折一枝。
　　　香蜜栽葩分外工，疎枝数点缀雏蜂，娇黄染就宫妆样，香暖犹宜爱日烘。

　　｜王十朋。蜡梅｜刘郎不独种桃花，蜡蘂柔香更可佳，臭味相同林下友，从今花木亦通家。

　　｜谢翱。蜡梅｜冷艶清香受雪知，雨中谁把蜡为衣，蜜房做就花枝色，留得寒蜂宿不归。

　　｜吴永斋。蜡梅｜若得西湖处士疑，如何颜色到鹅儿，清香全与江梅似，只欠横斜照水枝。

　　｜原｜

　　｜金。赵伯成。蜡梅二首｜冻蕾含香蜡点匀，古来幽谷有佳人，诗家只怨和羹晚，不道红梅别是春。
　　　冷艶疎香寂寞滨，欲持何物向时人，东风自是清狂手，办作竹篱茅舍春。

　　｜增｜

　　｜元。耶律楚材。谢王巨川惠蜡梅｜雪里冰枝破冷金，前村篱落暗香侵，令人多谢王公子，分惠幽芳寄好音。

　　｜冯子振。蜡梅｜洗□□铅膏扮道装，檀心浅露紫香囊，从今宫额翻新样，变作眉间一点黄。

　　｜诗散句｜

　　｜增｜

　　｜宋。曾肇｜紫蔕黄苞破腊寒，清香旋逐角声残。

　　｜李荐｜底处娇黄蜡样梅，幽香解向北寒开。

　　｜苏伯业｜花须酝蜜共称美，蜜脾翦花喷沉水。

　　｜周必大｜东观奇童承诏后，南昌故尉欲仙时。

　　｜词｜

　　｜原｜

　　｜宋王十。点绛唇｜蜡换梅姿，天然香韵初非俗，蝶驰蜂逐，蜜在花梢熟。　岩壑深藏，几载甘幽独，因坡谷，一标题目，高价掀兰菊。

　　｜李芸子。卜算子｜蜜叶蜡蜂房，花下频来往，不知辛苦为谁甜，山月梅花上。　玉质紫金衣，香雪随风荡，人间唤作返魂梅，仍是蜂儿样。

　　｜韩元吉。菩萨蛮｜江南雪里花如玉，风流越样新装束，恰恰缕金裳，浓熏百和香。　分明篱菊艶，□□作妆梅面，无处奈君何，一枝春已多。

　　｜赵彦端。好事近｜一种岁前春，谁辨额黄腮白，风意只吟羣木，与此花全别。　此花佳处似佳人，高韵带诗格，君子岁寒相许，有芳心难结。

　　｜马庄父。浪淘沙｜娇额尚涂黄，不入时妆，十分轻脆奈风霜，几度细腰寻得蜜，错认蜂房。　东阁久凄凉，江路悠长，休将颜色较芬芳，无奈世间真若伪，赖有幽香。

　　｜毛滂。踏莎行｜粟玉玲珑，瓮酥浮动，芳跗染得臙脂重，风前兰麝作香寒，枝头烟雪和春冻。　蜂翅初开，蜜房香□，佳人寒睡愁如梦，鹅黄衫子茜罗裙，风流不与红梅共。

　　｜马庄父。破阵子｜点缀莫窥天巧，名称□□道人为，香酝蜜脾分几点，色映乌云倚一枝，遥看倒透迟。　映水不嫌疎影，娇春也自同时，红树落残风乍暖，塞管声长晓更催，此花知不知。

　　｜叶梦得。千秋岁｜晓烟溪畔，曾记东风面，化工与重裁翦，头黄明艶粉，不共妖红软，凝露脸多情，正似当时见。　谁向沧波岸，特地移闲馆，情一缕，愁千点，烦君搜妙语，为我催清燕，须细看，纷纷乱蘂空凡艶。

　　｜吴文英。天香｜蝉叶粘霜，蝇苞缀冻，生香远带风峭，岭上寒多，溪头月冷，枝北瘦，枝南小，玉奴有姊，先占立，墙阴春蚤，初试宫黄淡泊，偷分寿阳纤巧。　银烛泪珠未晓，酒钟悭，贮愁多少，记得短亭归马，暮衙蜂闹，荳蔻钗头恨褭，但怅望，天涯岁华老，远信难封，吴云鴈杳。

　　｜增｜

　　｜张翥。水龙吟｜玉人栀貌堪怜，晓妆一洗铅华尽，此花应是，菊分颜色，梅分风韵，萼点驼酥，口攒金磬，心凝檀粉，甚女贞染就，仙衣絶胜，蜂儿重，鹅儿嫩。　说与玉龙莫品，怕宫波一般流恨，故人堪寄，折枝代取，江南春信，沉水全熏，蘗丝密缀，额黄深晕，乍燕姬未识，是花是蜡，笑偎人问。

　　｜别录｜

　　｜原｜

　　｜取用｜

　　｜物类相感志｜蜡梅树皮浸水磨墨，发光彩。

　　｜本草｜花气味辛，温，解暑生津。

　　｜禁忌｜

　　｜花史｜蜡梅人多爱其香，但可远闻，不可近嗅，嗅之头痛，屡试不爽。

　　｜种植｜子既成，试沉水者种之，秋间发萌放叶，浇灌得宜，四、五年可见花。　一法，取根旁自出者分栽，易成树。

　　○瑞香

　　｜原｜瑞香，一名露甲，一名蓬莱紫，一名风流树。高者三、四尺许，枝干婆娑，柔条厚叶，四时长青，叶深绿色，有杨梅叶、枇杷叶、荷叶、挛枝。冬春之交开花成簇，长三、四分，如丁香状，共数种，有黄花、紫花、白花、粉红花、二色花、梅子花、串子花，皆有香，惟挛枝花紫者更香烈。枇杷叶者结子，其始出于庐山，宋时人家种之，始著名。挛枝者其节挛曲，如断折之状。其根绵软而香，叶光润似橘叶，边有黄色者，名金边瑞香，枝头甚繁，体□□柔韧，性畏寒，冬月须收暖室或窖内，夏月置之阴处勿见日，此花名麝囊，能损花，宜另种。

　　｜汇考｜

　　｜原｜

　　｜清异录｜庐山瑞香花，始缘一比丘昼寝盘石上，梦中闻花香酷烈，及觉，求得之，因名睡香，四方奇之，谓为花中祥瑞，遂名瑞香。

　　｜增｜

　　｜花经｜紫风流一品九命。

　　｜三余赘笔｜曾端伯以瑞香为殊友。张敏叔以瑞香为佳客。

　　｜灌园史｜瑞香名始于庐山比丘，则似前此未之有矣，乃楚辞所载露甲，或复以瑞香当之，是时佛教未东，岂得先有比丘耶，意此花本名露甲，至有庐山一事，始易今名耳。

　　｜集藻｜

　　｜序｜

　　｜原｜

　　｜宋。吕大防。瑞香图序｜瑞香，芳草也，其木高纔数尺，生山坡间，花如丁香，而有黄、紫二种，冬春之交其花始发，植之庭槛，则芳馨出于户外，野人不以为贵，宋景文亦阙而不载，予今春城后二十年守成都，公庭、僧圃靡不有也，予恐其没于草，一日见知于时，殆与人事无异，感而图之，因为之序。

　　｜五言古诗｜

　　｜原｜

　　｜宋。苏轼。次韵曹子方龙山真觉院瑞香花｜幽香结浅紫，来自孤云岑，骨香不自知，色浅意殊深，移栽青莲宇，遂冠薝卜林，纫为楚臣佩，散落天女襟，君持风霜节，耳聆歌笑音，一逢兰蕙质，稍回铁石心，置酒要妍暖，养花须晏阴，及此阴晴间，恐致悭啬霖，彩云知易散，鷤□忧先吟，明朝便陈迹，试着丹青临。

　　｜增｜

　　｜叶适。新移瑞香旧曾作文忘之因今追忆云｜一株当三春，名花不易得，百年等寻丈，不博千乘国，野人三十本，强卖青铜百，应怜跗蘤具，苦为薪米廹，移栽向明阳，妃媛俨行列，土膏合根性，功用成夙昔，除香出浅紫，泣露轻脉脉，含愁欲谁诉，折去情更惜，方求蔽芾阴，未受搔擢厄，嗟余自羁旅，何以慰新客，殷勤深夜来，少待山月白。

　　｜七言古诗｜

　　｜增｜

　　｜宋。范成大。瑞香花｜万粒丛芳破雪残，曲房深院闭春寒，紫紫青青云锦被，百迭熏笼晚不翻，酒恶休拈花蘂嗅，花气醉人醲胜酒，大将香供恼幽禅，恰在兰枯梅落后。

　　｜明。宣宗。瑞香花｜瑞香花，叶如织，其叶非一状，花开亦殊色，或如玛瑙之殷红，或如玉雪之姿容，或含浅绛或深紫，细蕤迭萼芬玲珑，腊后春前花未放，先春独占梅花上，绕枝芳意露毰毸，万卉千葩总相让，曈昽旭日照阶墀，淡荡香风拂面时，初疑沉檀□□宝鼎，亦似兰麝熏人衣，瑞香花，树高三尺强，山桃野杏动踰丈，得以幽丛约馥香。

　　｜五言律诗｜

　　｜原｜

　　｜宋。杨万里。咏瑞香｜外着明霞绮，中裁淡玉纱，森森千万笋，旋旋两三花，小霁迎风喜，轻寒索幙遮，香中真上瑞，兰麝敢名家。
　　　短短熏笼小，团团锦帕围，浮阳烘酒思，沉水着人衣，茉莉通家远，椒花具体微，春愁浑瘦尽，别有瘦中肥。

　　｜增｜

　　｜僧惠洪。次韵真觉大师瑞香花｜浅色映华堂，清寒熏夜香，应持燕尾翦，破此麝脐囊，有恨成春睡，无人见洗妆，故山烟雨里，寂寞为谁芳。

　　｜七言律诗｜

　　｜原｜

　　｜宋。苏轼。刁景纯赏瑞香花忆先朝侍宴次韵｜上苑夭桃自作行，刘郎去后几回芳，厌从年少追新赏，闲对宫花识旧香，欲赠佳人非泛洧，好纫幽佩吊沉湘，鹤林神女无消息，为问何年返帝乡。

　　｜增｜

　　｜周必大。次韵杨廷秀待制瑞香花｜灞桥忍冻两相攒，汉殿含春别一般，粉面固宜垂紫袖，锦裳何必着中禅，禁庭侍史今同宿，宫帽花枝故自栾，咀嚼新诗怀旧直，刺贪宁不愧河檀。

　　｜原｜

　　｜杨万里。瑞香花｜侵雪开花雪不浸，开时色浅未开深，碧团圞里笋成束，紫蓓蕾中香满襟，别派近傅庐阜顶，孤芳元是洞庭心，诗人自有熏笼锦，不用衣篝炷水沉。

　　｜瑞香花盛开呈周益公二首｜近看丁香万粒攒，远看□□与紫球般，谁将玉胆蔷薇水，新濯琼肤锦绣禅，净界熏修尔芬馥，无人翦剔自檀栾，下元前至上元后，省得龙沉与麝兰。
　　　针来大笋束仍攒，作么开时色两般，荀令金炉炷沉水，昭容紫袖衬中禅，同花异叶株株异，一种栾枝节节栾，雪里寒香得三友，溪边梅与雪边兰。

　　｜增｜

　　｜方岳。种瑞香花｜自种幽香傍短棂，荷锄正用雨□□，山家安得瑞龙脑，春事不专红鹤翎，持向东风论甲乙，与遮西日费丁宁，何年得似熏笼锦，茗盌时时为乞灵。

　　｜原｜

　　｜刘克庄。谢太守送瑞香花｜一树婆娑整复斜，使君辍赠到田家，自惭瓮牖绳枢子，不称香囊锦伞花，小借暖风为破萼，旋浇新水待抽芽，丁寜儿子勤封植，留与甘棠一样夸。

　　｜朱淑真。咏瑞香｜玲珑巧蹙紫罗囊，今得东君着意妆，带露欲开宜暖日，临风微困怯春霜，发挥名字来庐阜，弹压芳菲入醉乡，最是午牕初睡醒，熏笼赢得梦魂香。

　　｜增｜

　　｜元。郝经。孟少保后园瑞香｜羽葆层层拥细花，甲梅斜映隔山茶，两三丛里氤氲气，数百年来富贵家，雕玉香浓团瑞雪，翠翘春暖插轻霞，主人一去无消息，庭户萧疎落晚鸦。

　　｜明。陈宪章。次韵张廷实瑞香花开有懐｜三径归来辟草莱，偶逢名士乞花栽，莫愁冷艶无人爱，正递寒香别圃开，年光暗逐东流水，春信纔通半树梅，必有比邻高二仲，手扪花树共徘徊。

　　｜五言絶句｜

　　｜增｜

　　｜宋。陈造。瑞香花｜钩窓玩孤芳，残月衣上明，紫囊拆兰麝，小风□初晴。

　　｜范成大。瑞香三首｜小槛移秀色，端来媚禅房，道人不解饮，醺然醉天香。
　　　紫云蹙绣被，团圞覆衣篝，浓熏百和韵，香极□□成愁。
　　　一丛三百朵，细细拆浓檀，帘幕护花气，不知窓外寒。

　　｜原｜

　　｜王十朋。瑞香花｜真是花中瑞，本朝名始闻，江南一梦后，天下仰清芬。

　　｜增｜

　　｜明。陈淳。题瑞香花｜秾香拆麝脐，细蘂秀鹤顶，东风故飘荡，熏人醉不醒。

　　｜七言絶句｜

　　｜原｜

　　｜宋。杨万里。瑞香花｜织锦天孙矮作机，紫茸翻了白花枝，更将沉水浓熏□□，月淡风微欲午时。

　　｜移瑞香花斛｜夜缀香窠沐露华，画移翠斛馥牕纱，将身扶起帘帷看，生怕帘帷挨着花。

　　｜郑清之。瑞香｜粉面芳心碧玉裳，持来宛作故山香，征途不觉春如许，更问兰芽几寸长。

　　｜白氏集咏紫瑞香｜庐阜当年春睡浓，花名从此擅春工，紫葩四迸呈鲜粉，如□□仙香透锦笼。

　　｜白瑞香｜繁花簇粉烘晴日，蔼有浓香透暖风，六曲阑干凝睇处，锦笼争似玉为笼。

　　｜增｜

　　｜元。杨维桢。瑞香花｜一团华葢翠亭亭，万个丁香露欲零，日炙锦熏眠不得，玉人扶起酒初醒。

　　｜诗散句｜

　　｜增｜

　　｜宋。苏籀｜芳蕤何蒨绚，尤物真旖旎，五叶映雕阑，三桠骈粉蘂，妍分春月魂，香彻肌骨髓。

　　｜原｜

　　｜樵隐居士｜众妙与春竞，纷纷持所长，此花最幽远，如以礼自将，猗兰敢回步，薝卜亦退藏。

　　｜韩驹｜着叶团青葢，开花炷宝熏。

　　｜杨万里｜紫袖染难透，琼肤晒转香。

　　｜曾肇｜风雨离披枝叶瘦，可怜终不减清香。

　　｜张舜民｜槛中紫艶纔盈握，天上花香暗袭人。

　　｜陈克｜沉香殿里春风早，红锦熏笼二月时。　沁枝清露濯幽葩，醉质斓斑衬晓霞。

　　｜杨万里｜齐开忽作栾枝锦，未拆犹疑紫素馨。

　　｜王十朋｜世人竞重熏笼锦，子素何曾怯瑞香。

　　｜刘克庄｜便觉麝囊无远韵，频挑蚁蠹有新芽。

　　｜陈古涧｜晓露染成鸡舌紫，东风吹作麝脐香。

　　｜陶弼｜玉英金实碧琳枝。

　　｜词｜

　　｜原｜

　　｜宋。赵彦端。点绛唇｜护雨烘晴，紫云缥缈来深院，晚寒谁见，红杏枝头怨。　絶代佳人，万里沉香殿，光风转，梦余千片，犹恨相逢浅。

　　｜王十朋。点绛唇｜栏槛阴沉，紫云呈瑞余寒凛，卷帘欹枕，香逼幽人寝。　入梦何年，庐阜闻名稔，风流甚，阿谁题品，唤作熏笼锦。

　　｜张孝祥。浣溪沙｜腊后春前别一般，梅花枯淡水仙寒，翠云裘里紫霞冠。　妙品只今推第一，宝香元不是人间，为君更酌小龙团。

　　｜苏轼。西江月｜公子眼花乱发，老夫鼻观先通，领巾飘下瑞香风，惊起谪仙春梦。　后土祠中玉蘂，蓬莱殿里鞓红，此花清絶更纤秾，把酒何人心动。

　　｜增｜

　　｜张抡。西江月｜翦就碧云斗蘂，刻成紫玉芳心，浅春不怕峭寒侵，暖彻熏笼瑞锦。　花里清芬独步，尊前胜韵难禁，飞香直到玉杯深，消得厌厌夜饮。

　　｜原｜

　　｜程垓。瑞鹧鸪｜东风冷落旧梅台，犹喜仙花拂面开，绀色染衣春意静，水沉熏骨晚风来。　柔条不学丁香结，矮树仍参茉莉栽，安得方盆载幽植，道人随处作香材。

　　｜方岳。水龙吟｜当年睡里闻香，阿谁唤作花间瑞，巾飘沉水，笼熏古锦，拥青绫被，初日酣晴，和风送暖，十分清致，掩牕纱，待香凝酒醒，尽消受，这春思。　纵把万红排比，想较伊，更争些子，诗仙老手，春风妙笔，要题教似，十里扬州，三生杜牧，可曾知此，趁紫唇微绽，芳心半透，与骚人醉。

　　｜增｜

　　｜金。蔡松年。江城子慢｜紫云点枫叶，岩树小，婆娑岁寒节，占高洁，纤苞暖，酿出梅魂兰魄，照浓碧，茗盌添春花气重，芸牕晚，蒙蒙浮霁月，小眠鼻观先通，庐山梦旧清絶。　萧闲平生淡泊，独芳温一念，犹未衰歇，种种陈迹，而今老，但觅茶烟禅榻，寄闲寂，风外天花无梦也，鸳鸯债，从渠千万劫，夜寒回施，幽香与愁客。

　　｜别录｜

　　｜原｜

　　｜栽种｜梅雨时折其枝，揷肥阴之地，自能生根。一云，左手折下，旋即扦插勿换手，无不活者。一云，芒种时，就老枝上，翦其嫩枝，破其根，入大麦一粒，纒以乱发，揷土中，即活。一说，带花揷于背日处，或初秋揷于水稻侧，俟生根，移种之，移时不得露根，露根则不荣。

　　｜浇灌｜瑞香恶太湿，又畏日晒。以挦猪汤或宰鸡鹅毛水，从根浇之，甚肥。蚯蚓喜食其根，觉叶少萎，以小便浇之，令出，即寻逐之，须河水多浇之，以解其醎。以头垢拥根，则叶绿。大□香花怕粪，瑞香为最，尤忌人粪，犯之輙死。

　　○附录　结香

　　｜原｜结香，□□、叶如瑞香，而枝甚柔韧，可绾结，花色鹅黄，比瑞香稍长，开与瑞香同时，花落始生叶。

　　御定佩文斋广群芳谱卷四十一
　　●御定佩文斋广羣芳谱卷四十二

　　　花谱

　　○迎春花

　　｜原｜迎春花，一名金腰□□，人家园圃多种之，丛生，高数尺，有一丈者，方茎厚叶，如初生小椒叶而无齿，面青背淡，对节生小枝，一枝三叶，春前有花如瑞香，花黄色，不结实。叶苦、涩，平，无毒。虽草花，最先点缀春色，亦不可废，花时移栽，土肥则茂，燖牲水灌之，则花蕃，二月中可分。

　　｜汇考｜

　　｜增｜

　　｜三柳轩杂识｜迎春花为僭客。

　　｜花经｜迎春花七品三命。

　　｜瓶花谱｜迎春花六品四命。

　　｜学圃余疏｜余一迎春花盆景，结屈老干天然，得之嘉定唐少谷，人以为宝。

　　｜集藻｜

　　｜七言絶句｜

　　｜增｜

　　｜唐。白居易。代迎春花招刘郎中｜幸与松筠相近栽，不随桃李一时开，杏园岂敢妨君去，未有花时且看来。

　　｜翫迎春花赠杨郎中｜金英翠萼□□春寒，黄色花中有几般，凭君语向游人道，莫作蔓菁花眼看。

　　｜宋。韩琦。中书东廰迎春｜覆阑纤弱绿条长，带雪冲寒折嫩黄，迎得春来非自足，百花千卉共芬芳。
　　　迎得新春入旧科，独先嘉卉占阳和，今年顿被寒摧折，应为尖头送暖多。

　　｜刘敞。阁前迎春花｜秾李繁桃刮眼明，东风先入九重城，黄花翠蔓无人顾，浪得迎春世上名。
　　　沉沉华省锁红尘，忽地花枝觉岁新，为问名园最深处，不知迎得几多春。
　　　华省当时绿鬓郎，金樽美酒醉红芳，今日对花不成饮，春愁已与草俱长。

　　｜诗散句｜

　　｜増｜

　　｜宋。晏殊｜浅艳侔莺羽，纤条结兔丝，偏凌早春发，应诮众芳迟。

　　｜词｜

　　｜原｜

　　｜宋。赵师侠。清平乐｜纤秾娇小，也解争春早，占得中央颜色好，妆点枝枝新巧。　东皇初到江城，殷勤先去迎春，乞与黄金腰□□，压持红紫纷纷。

　　○金雀花

　　｜原｜金雀花，丛生，茎褐色，高数尺，有柔刺，一簇数叶，花生叶傍，色黄，形尖，旁开两瓣，势如飞雀，甚可爱，春初即开，采之，滚汤入少盐微焯，可作茶品清供，春间分栽，最易繁衍。

　　｜集藻｜

　　｜七言絶句｜

　　｜原｜

　　｜宋。翁元广。金雀花｜管领东风知几春，也将俗态染香尘，有人不具看花眼，恼杀飘蓬老病身。

　　○酴醿

　　｜原｜酴醿，一名独步春，一名百宜枝杖，一名琼绶带，一名雪缨络，一名沉香蜜友。藤身，灌生，青茎多刺，一颖三叶如品字形，面光绿，背翠色，多缺刻，花青跗红萼，及开时变白带浅碧，大朶千瓣，香微而清，盘作高架，二、三月间烂熳可观，盛开时折置书册中，冬取插鬓犹有余香，本名荼□，一种色黄似酒，故加酉字。

　　｜增｜

　　｜益部方物畧记｜蜀酴醿多白，而黄者时时有之，但香减于白花。

　　｜四川志｜成都县出酴醿花，有三种，曰白玉碗，曰出炉银，曰云南红，色香俱美。

　　｜汇考｜

　　｜增｜

　　｜清异录｜酴醿、木香事事称宜，故卖插枝，云百宜枝杖，此洛社故事也。

　　｜花经｜酴醿一品九命。

　　｜澄怀录｜韩熙载云，对花焚香，酴醿宜沉水。

　　｜原｜

　　｜诚斋杂记｜范蜀公居许下，造大堂，名以长啸，前有酴醿架，高广可容十客，每春季花繁芜，客其下，约曰，有飞花堕酒中者嚼一大白，或笑语喧哗之际，微风过之，满座无遗，时号飞英会。

　　｜增｜

　　｜三余赘笔｜曾端伯以荼□为韵友。张敏叔以荼□为雅客。

　　｜花木考｜酴醿色作浅红，香气不足，阅唐宋诗词，多用粉面、额黄、香琼、香雪等字，心窃疑之，及考此花本作荼□，以酒号酴醿，花色似之，遂复从酉，则花作白色似无可疑矣，王敬美学圃杂疏，乃疑酴醿为白木香，不知陶学士谷云，洛社故事卖酴醿、木香，插枝者均谓百宜枝杖，二花并列，岂能无别耶。

　　｜广东志｜酴醿，海国所产为盛，出大西洋国者，花大如中国之牡丹，蛮中遇天气凄寒，零露凝结，他草木乃冰澌叶萎，殊无香韵，惟酴醿花上琼瑶清莹，芬芳袭人，若甘露焉，夷女以泽体腻发，香经月不灭，国人贮以铅瓶，行贩他国。

　　｜集藻｜

　　｜记｜

　　｜增｜

　　｜宋。张耒。咸平县丞廰酴醿记｜咸平五年，诏以陈留之通许镇为咸平县，先是章圣皇帝幸毫，祠老子，道通许筑宫以待幸，既为，县即以宫为令治所，主簿居中书府，而枢密府为尉舍，煕宁某年始置丞，于是迁县尉于外而丞居焉，丞居之堂庭有酴醿，问之邑之老人，则其为枢密府时所种也，既老而益蕃延，蔓庇覆占庭之大半，其花特大于其类，邑之酴醿皆出其下，盖当时筑室种植以待天子之所，必有珍丽可喜之物而后敢陈，是以独秀于一邑，而莫能及也。

　　｜赞｜

　　｜增｜

　　｜宋。宋祁。酴醿赞｜人情尙奇，贱白贵黄，厥英畧同，实寡于香。

　　｜五言古诗｜

　　｜原｜

　　｜宋。苏轼。杜沂游武昌以酴醿花见饷｜酴醿不争春，寂寞开最晚，青蛟走玉骨，羽盖蒙珠幰，不妆艳已絶，无风香自远，凄凉吴宫阙，红粉埋故苑，至今微月夜，笙箫来翠巘，余妍入此花，千载尚清婉，怪君呼不归，定为花所挽，昨宵雷雨恶，花尽君应返。

　　｜增｜

　　｜崔鷃。酴醿依柏引蔓上冐其颠｜春风亦已老，自厌丹采媚，独留白雪花，洒此千尺翠，嵯峨珠笼冠，缥缈冒佛髻，幽香勿袭人，恐为真色累，但愿保明姿，终日奉清对，要之万物伙，污洁自有类。

　　｜元。贡奎。荼□架｜西园检春事，积雨断余红，荼□压高架，皎皎晚日烘，翠蔓点残雪，清香度微风，幽人对之坐，莹然此心同，徘徊不忍去，片月来高空，宛如万玉娥，素袖舞云中，珠玑露颗缀，翠佩烟光笼，爱花不受折，枝柔刺盈丛，□酒醉其下，慰此良夜终。

　　｜明。吴宽。酴醿｜酴醿发长条，丛生类蓍草，每记众花开，此种开独早，南方色多红，黄色见者少，但嫌易零落，蜂蝶食不饱，曲阑强遮护，童子日必扫，花落当复开，岂似主人老，往昔诗客来，觅句步频绕，载诵成感伤，谁来慰幽抱。

　　｜七言古诗｜

　　｜增｜

　　｜宋。司马光。修酴醿架｜贫家不办构坚木，缚竹立架擎酴醿，风摇雨渍不耐久，未及三载俱离披，往来遂复废此径，举头碍冠行挂衣，呼奴改作岂得已，抽新换故拆四篱，来春席地还可饮，日色不到香风吹。

　　｜苏辙。次韵咏酴醿｜蜀中酴醿生如积，开落春风山寂寂，已怜正发香晻暧，犹爱未开光的皪，半垂野水弱如坠，直上长松勇无敌，风中娜娜应数丈，月下煌煌真一色，故园闻道开愈繁，老人自恨归无日，百花已过春欲暮，燕坐绳床空叹息，朝来满把得幽香，案头乱插铜瓶湿，一番花蘂转头空，谁能往问天台拾。

　　｜原｜

　　｜杨万里。和罗武冈荼□长句｜花飞十不啻五六，青子团枝朱紫簇，江南桃李总成阴，不论少城与韦曲，荼□珍重不浪开，晚堆绿云点水玉，体熏山麝非一脐，水洗银河费千斛，滴成小蓓密于糁，乱走长条柔可束，醉眸须及月下来，破鼻试从风里触，先生未必被花恼，偶与门人暮春浴，为怜压架十万枝，小立旁边领新馥，剩拚好语宠琼蕤，更掇清英付□□醁，先生何得便杜门，霜鬓犹须玉堂宿。

　　｜增｜

　　｜杨万里。走笔谢张功父送酴醿｜西湖野僧夸藏冰，半年化作真水精，南湖诗人笑渠拙，不知侬家解干雪，藏冰窨子山之幽，镵透九地山鬼愁，侬家藏雪有妙手，分明晒在翡翠楼，向来巽二拉滕六，玉妃夜投玉川屋，翦冰作花吹朔风，揉云为粉散寒空，醉挥两袖拂银汉，梢头万斛冷不融，琼田挈月拾翠羽，砌成重楼天半许，盘作青蛟吐绿雾，乱飘六出熏沉炷，人间雪脆那可藏，天上雪落何曾香，三月尽头四月首，南湖香雪今谁有，分似诚斋老诗叟，碎挼玉花泛春酒，一饮一石更五斗。

　　｜王十朋。次韵程泰之酴醿｜青春果作堂堂去，啼鸟唤春春不住，明珠万颗玉为钱，欲买风光嗟已暮，蓬山地冷花木稀，祇有寒梅已先吐，谁遣虬枝上高架，稍觉云阴覆行路，雨余景物犹未佳，叶底精神不多露，鼻观疑闻班马香，姿比何郎更风度，平生惜春如惜别，老眼待花如待哺，幽芳相对止三人，草草杯盘为花具。

　　｜元。华幼武。荼□歌｜丹葩醉染猩猩血，素萼便娟比霜雪，呈妖逞艳岂足贵，含芳嗜洁夸清絶，荼□饱浥春雨膏，玲珑翦刻英琼瑶，千金脑麝和淑质，万个玉蝶莹柔条，坐看明月花梢上，便应题作清虚牓，醉眠花底不须归，狼籍苔茵空抚掌，先生爱花何太浓，对花一饮挥千锺，昔逢端伯称韵友，我欲结好惭衰容，莫教摇落西风后，贾岛留题传不朽，怜君为作荼□歌，多情又酿荼□酒。

　　｜五言律诗｜

　　｜增｜

　　｜宋。梅尧臣。有折景福殿后酴醿花至者｜有鸟衔花出，清香不畏风，初从上林发，来过未央中，蔟蔟霜苞密，层层玉叶同，谁将作美酒，醉看月生东。

　　｜原｜

　　｜陈与义。酴醿｜雨过无桃李，唯余雪覆墙，青天映妙质，白日照繁香，影动春微透，花寒韵更长，风流到尊酒，犹足助诗狂。

　　｜明。王象晋。酴醿｜皓齿舞霓裳，飘飘翠□□长，何郎初傅粉，荀令乍熏香，玉蘂休夸白，金沙敢并芳，可怜蜂与蝶，早晚引风狂。

　　｜七言律诗｜

　　｜原｜

　　｜宋。黄庭坚。观主簿家酴醿｜肌肤冰雪熏沉水，百草千花莫比芳，露湿何郎试汤饼，日烘荀令炷炉香，风流彻骨成春酒，梦寐宜人入枕囊，输与能诗王主簿，瑶台影里据胡床。

　　｜增｜

　　｜晁补之。次韵李秬酴醿｜天红琐碎竞春娇，后出何妨便夺标，云鹤嬉晴来万只，玉龙惊震上千条，蓐收晃荡风前仗，萼绿飘翩月下绡，曾向琼林亭畔见，天涯相遇一魂销。

　　｜原｜

　　｜刘子翚。次韵张守酴醿｜荣华休羡黑头公，且对芳晨赏丽丛，十万青条寒挂雨，三千粉面笑临风，莫将拟雪才情赋，盍与观梅况味同，只恐春归有遗恨，典刑犹在浊醪中。

　　｜增｜

　　｜刘子翚。酴醿｜颠风急雨退花晨，翠叶银苞照眼新，高架攀缘虽得地，长条盘屈总由人，横钗数朶开犹小，扑酒余香韵絶伦，唯有金沙颜色好，年年相伴殿残春。

　　｜原｜

　　｜刘克庄。酴醿｜青蛟蜕骨万条长，玉架盘云护晓窓，外面看来些子叶，中间着得许多香，一枝缟色分明好，百卉含羞不敢芳，飞杀衔花双海燕，被渠勾引一春忙。

　　｜朱淑真。咏酴醿｜花神未许春归去，故遣仙姿殿众芳，白玉体轻蟾魄莹，素纱囊薄麝脐香，梦思洛浦婵娟态，愁记瑶台淡净妆，勾引诗人清絶处，一枝和雨在东墙。

　　｜增｜

　　｜金。刘仲尹。酴醿｜相看絶似好交友，着眼江梅季孟中，海窟笙箫来鹤背，月林氷雪绕春风，满前玉蘂名尤重，特地棃花梦不同，安得涪翁香一瓣，种成聊供小南丰。

　　｜五言排律｜

　　｜增｜

　　｜宋。苏辙。次韵孔文仲酴醿｜苍虵冻不死，轻素暖仍归，落蘂时吹面，繁香自扑帏，光凝真照夜，枝软或牵衣，似厌风霾苦，应思雾雨霏，开樽迎最盛，扫地见初稀，赖有清阴在，金波肯发挥。

　　｜原｜

　　｜黄庭坚。见诸人倡和酴醿诗輙次韵戏咏｜梅残红药迟，此物共春晖，名字因壶酒，风流付枕帏，坠钿香径草，飘雪净垣衣，玉气晴虹发，沉材锯屑霏，直知多可厌，何忍摘令稀，常恨金沙学，颦时正可挥。

　　｜五言絶句｜

　　｜增｜

　　｜宋。苏轼。和文与可洋州园池。荼□洞｜猗猗翠蔓长，蔼蔼繁香足，绮席堕残英，芳樽渍余馥。

　　｜朱子。荼□｜结楥遂芳植，覆墙拥深翠，还当具春酒，与客花下醉。

　　｜明。李东阳。荼□｜买种已经年，贪看亦云久，未惜雨沾衣，应防刺伤手。

　　｜七言絶句｜

　　｜原｜

　　｜宋。韩维。酴醿｜平生为爱此香浓，仰面常迎落架风，每至春归有遗恨，典刑犹在酒杯中。

　　｜增｜

　　｜韩维。酴醿｜细蓓繁英次第开，攀条尽日未能回，不如醉卧春风底，时使清香拂面来。

　　｜惜荼□｜天意再三珍雅艶，花中最后吐奇香，狂风莫扫残英尽，留与佳人贮绛囊。

　　｜原｜

　　｜欧阳修。酴醿｜清明时节散天香，轻染鹅儿一抹黄，最是风流堪赏处，美人取作浥罗裳。

　　｜刘攽。荼□｜明红暗紫竞芬菲，送尽东风不自知，占得余香慰愁眼，百芳无得似荼□。

　　｜苏轼。和文与可洋州园池。酴醿洞｜长忆故山寒食夜，野荼□发暗香来，分无素手簪罗髻，且折霜蕤浸玉醅。

　　｜苏辙。和王晋卿都尉荼□｜后圃荼□手自栽，清于芍药酽于梅，旧来酒客今无几，三嗅馨香懒举杯。

　　｜张舜民。酴醿｜冰肌雪艳映残春，燠日熏风入四邻，任是主人能爱惜，也拚一半与游人。

　　｜黄庭坚。酴醿｜汉宫娇额半涂黄，入骨浓熏贾女香，日色渐迟风力细，倚阑偷舞白霓裳。

　　｜张仲谋。家堂前酴醿委地｜沉水衣笼白玉苗，不蒙湔拂苦无聊，烦君斫取西庄柳，扶起春风十万条。

　　｜增｜

　　｜秦观。赏荼□有感｜春来百物不入眼，惟见此花堪断肠，借问断肠缘底事，罗衣曾似此花香。

　　｜原｜

　　｜王庭珪。酴醿｜东皇收拾春归去，独遣荼□殿后尘，怜我寒牕赋愁寂，时看玉面送残春。

　　｜增｜

　　｜杨万里。坡仙阁上观荼□｜仰架遥看时见些，登楼下瞰脱然佳，酴醿蝴蝶浑无辨，飞去方知不是花。
　　　酴醿约我早来看，及至来看花已残，动地寒风君莫怯，乱吹香雪洒阑干。

　　｜陆游。东阳观酴醿｜福州正月把离杯，已见酴醿压架开，吴地春寒花渐晚，北归一路摘香来。

　　｜薛季宣。酴醿花谢有感｜当初曾醉浣花春，席地棠棃当锦茵，今日酴醿飘似雪，闲忙不比旧时人。

　　｜原｜

　　｜卢祖皋。酴醿｜雪干云条一架春，酒中风度梦中闻，东风不是无颜色，过了梅花便是君。

　　｜徐似道。酴醿｜纷纷红紫落莓苔，□□月和烟特地开，疑是玉妃新浴出，翠云梯上舞风台。

　　｜戴复古。酴醿｜东风满架索春饶，三月梁园雪未消，剩馥何人炷兰麝，柔枝无力□□琼瑶。

　　｜增｜

　　｜方岳。荼□｜山径阴阴雨未干，春风已暖□□成寒，不缘天气浑无准，要护荼□继牡丹。
　　　手揷春风十万条，野香落架玉摇摇，黄鹂莫悞看花眼，等得南熏雪未消。

　　｜陈三屿｜布叶敷条翠作围，自生芒刺护裳衣，莫嫌野兴难拘束，只伴春风亦见几。

　　｜原｜

　　｜谢幼谦。酴醿｜香雪支离半坠风，柔条无奈不成丛，阿蛮如许风流骨，打困秋千细雨中。

　　｜任拙斋｜一年春事到荼□，香雪纷纷又扑衣，尽把檀心好看取，与留春住莫教归。

　　｜周方泉｜荼□架倒无人架，全似老夫狂醉时，昨夜一番溪雨横，又添苔藓到花枝。

　　｜湛道山｜雨后溪流半没沙，粉墙卖酒是谁家，客中不觉春深浅，开了荼□一架花。
　　　一春多雨少晴光，眼底青春去意忙，已恨点衣红作阵，絶怜满架雪生香。

　　｜无名氏｜秾华先占早春芳，色别仙容五様妆，步屧东郊风力软，吹来只是一般香。

　　｜增｜

　　｜金。元好问。荼□｜枕帏余韵最清真，梦里犹来着莫人，拟借浓阴作罗幕，玉缨多处卧残春。

　　｜元。叶颙。酴醿｜一点檀心气味长，向人无语舞霓裳，千红万紫消磨尽，犹有风吹不断香。

　　｜诗散句｜

　　｜原｜

　　｜宋。谢尧仁｜下腾赤蛟身，上抽碧龙头，千枝蟠一盖，一盖簪万球，花要带月看，香要和露收，一点落衣袂，经月气未休，一摘入酿瓮，经岁味尚留。

　　｜宋祁｜来自蚕丛国，香传弱水神，析酲疑破鼻，并艳欲留春。

　　｜王十朋｜风枝张雨盖，露脸汗何郎，收拾归□□醁，芳姿韵更香。

　　｜梅尧臣｜京师三月荼□开，高架交垂自为洞，素蘂层层紫蘂香，酿归光禄春生瓮。

　　｜增｜

　　｜石□□｜独淸合作诸兰佩，深白未数杨花绵，春风烂熳倚墙角，一月不复烧龙涎。

　　｜原｜

　　｜刘攽｜琼林殿侧玉钩栏，雪覆新花四月阑，密影可容千客坐，柔条何处万龙蟠。

　　｜程敦厚｜独嫌朱脸花颜俗，全学瑶台玉女妆，素月共成中夜色，好风分散四邻香。

　　｜增｜

　　｜种放｜绿叶排圆翠，青苞蓄异香。

　　｜原｜

　　｜宋祁｜无华真国色，有韵自天香。

　　｜晏殊｜玉女雕琼蘂，仙禽借菊衣。

　　｜增｜

　　｜蔡襄｜侧月光艶薄，余芳香气微。

　　｜苏辙｜光凝真照夜，枝软或牵衣。

　　｜张舜民｜青春逐流水，素质独轻微。

　　｜原｜

　　｜曾肇｜国艳寜施粉，天香自染衣。

　　｜增｜

　　｜张耒｜临风难自持，为舞白霓裳。

　　｜陆游｜桃李擅春事，酴醿为之殿。

　　｜戴复古｜林塘飞翡翠，篱落带酴醿。

　　｜原｜

　　｜徐致中｜丛叶扶金蘂，微风动弱枝。

　　｜增｜

　　｜宋祁｜媚条无力倚风长，架作圆阴覆坐凉。

　　｜原｜

　　｜晏殊｜唤将梅蘂要同韵，羞杀棃花不敢香。

　　｜刘攽｜强挽春风留一醉，露香还可析朝酲。

　　｜增｜

　　｜张耒｜风霜老枯蹙龙蛇，中有青春白玉葩。

　　｜原｜

　　｜王庭珪｜残春铃阁无公事，来就酴醿放晚衙。

　　｜增｜

　　｜范成大｜不用忙催银烛上，酴醿如雪照黄昏。　快晴似为酴醿计，急雨还妨燕子飞。

　　｜原｜

　　｜杨万里｜走上松梢绕□□好，为他满插一头花。　白玉梢头千点韵，绿云堆里一枝斜。

　　｜张栻｜玉立春深雪不如，生香透骨雪应无。

　　｜增｜

　　｜刘克庄｜还将庐舍全身面，换□□何郎粉色姿。

　　｜原｜

　　｜吴潜｜可堪收拾归屏枕，颇欲浮沉付酒杯。

　　｜徐致中｜青蛟暖霁拏云上，白雪深春压架香。

　　｜郑子□□｜玉斧无人觧修月，珠裙有意欲留仙。

　　｜卢元赞｜姑射真人玉骨香，淡月微风惜良夜。

　　｜杨元素｜高唐神女兰供泽，姑射仙人雪莹肌。

　　｜司马光｜酴醿雪拥檐。　春老酴醿香。

　　｜范成大｜酴醿乃天香。

　　｜元。方回｜酴醿缒绿长。

　　｜宋。张耒｜酴醿轻盈飞燕身。

　　｜周必大｜满架冰肌含碧云。

　　｜金。张药｜酴醿架小纵横春。

　　｜词｜

　　｜原｜

　　｜宋。无名氏。如梦令｜今夜荼□风起，须是玉消琼碎，淡荡满城春，恼破愁人春睡，须醉，须醉，莫待黄梅雨细。

　　｜王十朋。点绛唇｜羽盖垂垂，玉英乱簇春光满，韵淸香远，暖日烘庭院。　露浥琼枝，晕透何郎脸，情何限，古人不见，谁与花评点。

　　｜又｜野态芳姿，枝头占得春长久，怕钩衣袖，不放攀花手。　试问东山，花似当时否，还依旧，谪仙去后，风月今谁有。

　　｜向子諲。浣溪沙｜翠羽衣裳白玉人，不将朱粉污天真，清风为伴月为邻。　枕上觧随良夜梦，壶中别是一家春，同心少绾更尖新。

　　｜增｜

　　｜朱子。浣溪沙｜压架年来雪作堆，珍丛也是近移栽，肯令容易放春回。　□□恐阴晴无定度，从教红白一时开，多情蜂蝶早飞来。

　　｜原｜

　　｜赵师侠。柳梢青｜红紫凋零，化工特地，翦玉裁琼，碧叶丛芳，檀心点素，香雪团英。　柔风唤起娉婷，似无力，斜欹翠屏，细细吹香，盈盈浥露，花里倾城。

　　｜向子諲。西江月｜红退小园桃杏，绿生芳草池塘，谁家芍药殿春光，不似荼□宫样。　翠盖更蒙朱幰，熏炉剩熨沉香，娟娟风露满衣裳，独歩瑶台月上。

　　｜少年游｜去年同醉荼□下，健笔赋新词，今年君去，荼□欲破，谁与醉为期。　旧曲重歌斟别酒，风露泣花枝，漳水能长，湘水远流，不尽两相思。

　　｜晁端礼。鹧鸪天｜红紫飘零绿满城，春风于此独留情，谁将十幅红绫被，扑向熏笼一夜明。　风不定，雨初晴，晓来苔上拾残英，速教贮向鸳鸯枕，犹有余香入梦清。

　　｜张元干。临江仙｜莺唤屏山惊睡觉，娇羞须倩郎扶，荼□斗帐冷熏炉，翠穿金落索，香泛玉流苏。　长记枕痕消醉色，日高犹倦妆梳，一枝春瘦想如初，梦迷芳草路，望断素鳞书。

　　｜韩元吉。临江仙｜不恨绿阴桃李过，荼□正向人开，一樽清夜月徘徊，花如人意好，月为此花来。　未信人间香有许，□□疑同住瑶台，纷纷残雪度深杯，直教攀折尽，犹胜酒醒回。

　　｜刘克庄。最高楼｜司春有序，排次到荼□，预报在庭知，蘂珠宫里晨妆罢，披香殿下晓班齐，探花正驱使，问赏花期。　元不逊，梅花浮月影，也不妬，棃花□□雨枝，偏恨柳，绿条垂，与其向晚包团絮，不如对酒折芳蕤，谢东君，收拾在，牡丹时。

　　｜增｜

　　｜元。叚宏章。洞仙歌｜一庭晴雪，了东风孤注，睡起浓香占窓户，对翠蛟盘雨，白凤迎风，知谁见，愁与飞红流处。　想飞英弄玉，共驾苍烟，欲向人间挽春住，清泪满檀心，如此江山，都付与，斜阳杜宇，是曾约梅花□□春来，又自趁棃花，送春归去。

　　｜宋。赵彦端。满江红｜千种繁香，香已去，翩然无迹，谁信道，荼□枝上，静中收得，晓镜洗妆非粉白，晚衣弄舞余衫碧，粲宝钿，珠珥不胜持，浓阴夕。　金翦度，还堪惜，霜叶坠，无从觅，知多少，好词清梦，酿成冰骨，天女散花无酒圣，仙人种玉惭香德，怅攀条，记得鬓丝青，东风客。

　　｜史可堂。声声慢｜羞朱妬粉，染雾裁云，淡然苍佩仙裳，半额蜂妆，莫道梳洗家常，碧罗乱萦小带，翠虬寒，一架清香，春思苦，倚晴娇无力，如待韩郎。　密幄笼芳吟夜，任露沾轻袖，月转空梁，弱骨柔姿，偏觧勾引诗狂，遗钿碎金满地，恨无情，风送韶光，闲昼永，看青青，垂蔓过墙。

　　｜曹邍。玲珑四犯｜一架幽芳，自过了梅花，犹占清絶，露叶檀心，香满万条晴雪，肌素净冼铅华，似弄玉，乍离瑶阙，看翠虬，白凤飞舞，不管暮烟啼鴂。　酒中风格天然别，记唐宫，赐尊芳冽，玉蕤唤得余春住，犹醉迷飞蝶，天气乍雨乍晴，长是伴牡丹时节，夜散琼楼宴，金铺深掩，一庭春月。

　　｜卢祖皋。水龙吟｜荡红流水无声，暮烟细草粘天远，低徊倦蝶，徃来忙燕，芳期顿懒，绿雾迷墙，翠虬腾架，雪明香暖，笑依依欲挽，春风教住，还疑是，相逢晚。　不似梅妆瘦减，占人间，丰神萧散，攀条弄蘂，天涯犹记，曲栏小院，老去情怀，酒边风味，有时重见，对枕帏空想，东窓旧梦，□□将离恨。

　　｜原｜

　　｜刘克庄。贺新郎｜曾与瑶姬约，恍相逢，翠裳摇曳，珠璎联络，风露青冥非人世，揽结玉龙骖鹤，怕不奈，千条轻弱，祷祝花神怜惜取，到开时，晴雨须斟酌，枝上雪，莫消□□。　恼人还似中狂药，凭危栏，烛光交映，乐声遥作，身上春衫香重透，看到参横月落，算茉莉，犹低一着，坐有缑山王郎子，倚玉箫，度曲难为酢，君不顾，铸成错。

　　｜又｜想赴瑶池约，向东风，名姬骏马，翠鞯金络，太液池边鹄羣下，又似南楼呼鹤，画不就，浓纤娇弱，罗帕封香来天上，泻铜盘，沆瀣供清酌，春去也，被留□□。　芳魂再返应无药，似诗吟，绿衣黄里，感伤而作，爱惜尚嫌蜂采去，何况流莺蹙落，且放下，珠帘遮着，除□□江南黄九外，有何人，敢与花酬酢，君认取，莫教错。

　　｜又｜浅把宫黄约，细端相，普陀岩里，金身珠络，萼绿华轻罗袜小，飞下祥云彩鹤，朶朶赛，蜂腰纤弱，已被色香撩病思，尽鹅儿，酒美无多酌，看不足，怕残却。　人间难得伤春药，更枝头，流莺唤起，少年狂作，留取姚家花相伴，羞与万红同落，未肯让，蜡梅先着，乐府今无黄绢手，问斯人，清唱何人酢，休草草，认题错。

　　｜刘过。贺新郎｜院宇重重掩，醉沉沉，亭阴正午，绣帘高卷，金鸭香浓熏宝篆，惊起雕梁语燕，正架上，荼□开徧，嫩萼梢头舒素态，似嫦娥，初试宫籹浅，风力嫩，异香软。　佳人无意拈针线，遶朱栏，徘徊六曲，为他留恋，试把花心轻轻数，暗卜归期近远，奈数了，依然重怨，把酒问春春不管，枉教人，只凭空肠断，肠断处，合消遣。

　　｜别录｜

　　｜原｜

　　｜景龙文馆记｜唐制召侍臣学士食樱桃，饮酴醿酒，盛以琉璃盘，和以香酪。

　　｜增｜

　　｜春渚纪闻｜蒋子有家藏东坡先生于吴笺上手书一词，是为余杭通守时字，云，红杏了，夭桃□□，独自占春芳，不比人间兰麝，自然透骨生香，对酒莫相忘，似佳人，兼合明光，只忧长笛吹花落，除是宁王。既不知曲名，常以问先生门下士及伯达与仲虎、叔平诸孙，皆云未之见也，又不知，兼合明光，是何等事，或云是酴醿也。

　　｜原｜舒雅作青纱连二枕，满贮酴醿、木犀、瑞香散蘂，甚益鼻根。蜀人取酴醿造酒，味甚芳烈。

　　○附录　金沙

　　｜原｜金沙罗似酴醿，花单瓣，红艶夺目。

　　｜汇考｜

　　｜增｜

　　｜玉堂杂记｜东阁窓下甃小池傍植金沙、月桂之属。

　　｜花经｜金沙花六品四命。

　　｜集藻｜

　　｜五言律诗｜

　　｜增｜

　　｜宋。梅尧臣。金沙花｜金有披沙得，花应不可多，栽培由地力，艶色与天和，玉座君王赏，朱栏将相罗，称觞千万寿，繁叶奈香何。

　　｜七言律诗｜

　　｜增｜

　　｜宋。杨万里。金沙花｜金沙道是殿羣芳，不道荼□输一场，十里红妆蹋青出，一张锦被洒晴香，只须旧荫已无暑，更走新条如许长，若恨昨朝来草草，夜来风雨更禁当。

　　｜五言絶句｜

　　｜原｜

　　｜宋。王安石。池上看金沙花数枝过酴醿架盛开｜故作酴醿架，金沙祇谩栽，似矜颜色好，飞度雪前开。

　　｜七言絶句｜

　　｜增｜

　　｜宋。王安石。池上看金沙花｜午阴□□占一方苔，映水前年坐看栽，红蘂似嫌尘染污，青条飞上别枝开。
　　　酴醿一架最先来，夹水金沙次第栽，浓绿扶疎云对起，醉红撩乱雪争开。
　　　海棠开后数金沙，高架层层吐绛葩，咫尺西城无力到，不知谁赏魏家花。

　　｜黄庭坚。以金沙酴醿送公寿｜天遣酴醿玉作花，紫绵揉色染金沙，凭君着意樽前看，便与春工立等差。

　　｜周必大。阁前金沙花｜满架冰肌合碧云，翻阶碧袖助红裙，玉堂只有金沙在，伴直明年又属君。

　　｜杨万里。金沙花｜独种荼□冷却伊，金沙作伴暖相依，荼□枯了来年补，且看金沙也自奇。
　　　双松树子碧团圞，红锦缠头白锦冠，尽放花枝过墙去，不妨分与路人看。

　　○蔷薇

　　｜原｜蔷薇，本草经作墙蘼。李时珍曰，草蔓柔靡，依墙援而生，故名。一名刺红，本草作刺花。一名山棘，一名牛勒，一名牛棘，本草云，其茎多刺勒人，牛喜食之，故有诸名。一名买笑。藤身，丛生，茎青多刺，□□肥，但不可多，花单而白者更香，结子名营实，堪入药。其类有朱千蔷薇，赤色多叶，花大叶粗，最先开。荷花蔷薇，千叶，花红状似荷花。刺梅堆，千叶，色大红，如刺绣所成，开最后。五色蔷薇，花亦多叶而小，一枝五六朶，有深红、浅红之别。黄蔷薇，色蜜花大，韵雅态娇，紫茎修条，繁伙可爱，蔷薇上品也。淡黄蔷薇，鹅黄蔷薇，易盛难久。白蔷薇，类玫瑰。又有紫者，黑者，肉红者，粉红者，名粉团。四出者，重瓣厚迭者，长沙千叶者。开时连春接夏，清馥可人，结屏甚佳，别有野蔷薇，号野客，雪白、粉红香更郁烈，法于花□时，摘去其蔕，花发无已。如生莠虫，以鱼腥水浇之，倾银炉灰撒之，虫自死。他如宝相、金钵盂、佛见笑、七姊妹、十姊妹体态相类，种法亦同。又有月桂一种，花应月圆缺。

　　｜汇考｜

　　｜原｜

　　｜贾氏说林｜武帝与丽娟看花时，蔷薇始开，态若含笑，帝曰，此花絶胜佳人笑也。丽娟戏曰，笑可买乎。帝曰，可。丽娟遂取黄金百斤，作买笑钱奉帝，为一日之欢。蔷薇名买笑，自丽娟始。

　　｜寰宇记｜梁元帝竹林堂中多种蔷薇，康家四出蔷薇，白马寺黑蔷薇，长沙千叶蔷薇，并以长格校其上，花叶相连其下，有十间花屋，枝叶交映，芬芳袭人。

　　｜增｜

　　｜平泉草木记｜己未岁得会稽之百叶蔷薇，又得嵇山之重台蔷薇。

　　｜益部方物记｜锦被堆，花出彭州，其色一似蔷薇，有刺不可玩。俗谓蔷薇为锦被堆花。

　　｜花经｜蔷薇七品三命。

　　｜三余赘笔｜张敏叔以蔷薇为野客。

　　｜原｜

　　｜花史｜徐知诰会客，令赋蔷薇诗，先成者赐以锦袍，陈浚先得之。
　　　东平城南许司马后圃，蔷薇花太繁，欲分于别地栽插，忽花根下掘得一石如鸡，五色灿然，遂呼蔷薇为玉鸡苗。

　　｜湖广志｜鸿轩在景陵县，张耒谪居，日建亭其侧植蔷薇，临别题诗云，他年若问鸿轩人，堂下蔷薇应觧语。

　　｜增｜

　　｜浙江志｜蔷薇洞在上虞县东山之半。李白诗，不到东山久，蔷薇几度花，白云他自散，明月落谁家。

　　｜集藻｜

　　｜赞｜

　　｜增｜

　　｜宋。宋祁。锦被堆赞｜花跗芬侈，丛刺于根，不可把玩，艶以妍整。

　　｜赋｜

　　｜增｜

　　｜明。俞允文。黄蔷薇赋，有序｜周于舜得斯卉一茎，植于园亭，迄今七载矣，顾见两花，始验其异，意甚玩之，遂作斯赋。
　　有中园之嘉卉兮，体天质之纯清，陋众芳之秾□□兮，昭粹色之奇英，羌移根而永托兮，遂挺栽乎前庭，含内美以俟时兮，越七□□而始荣，觧轻黄于绿苞兮，乃夭矫乎朱明，润琼膏于夕露兮，潄金芽于朝阳，缀雨丝之霏微兮，澹浮霭而委倾，送遥芬于柔飙兮，敛绰态于弱茎，枝袅长而施散兮，叶鳞次而繁兴，乍纚縰以钧带兮，忽飘远其若惊，合厚阴于阶墀兮，育翠景于轩棂，匹芳篱而惭烈兮，比崇兰而匪馨，彼美人之采捋兮，奚远涉乎江濆，顾斯种之独珍兮，宜象德而肖形，岂絶处而遵晦兮，阙故记于幽经，肆予情而流咏兮，庶蕲显夫修名。

　　｜五言古诗｜

　　｜增｜

　　｜宋。谢朓。咏蔷薇｜低枝讵胜叶，轻香幸自通，发萼初攒紫，余采尚霏红，新花对白日，故蘂逐行风，参差不俱曜。谁肯盻微丛。

　　｜梁。简文帝。咏蔷薇｜燕来枝益软，风飘花转光，氤氲不肯去，还来阶上香。

　　｜原｜

　　｜元帝。看摘蔷薇｜倡女倦春闺，迎风戏玉除，近丛香影密，隔树望钗疎，横枝斜绾袖，嫩叶下牵裾，墙高攀不及，花新摘未舒，莫疑插鬓少，分人犹有余。

　　｜柳恽。咏蔷薇｜当户种蔷薇，枝叶太葳蕤，不摇香已乱，无风花自飞，春闺不能静，开匣理明妃，曲池浮采采，斜岸列依依，或闻好音度，时见衔泥归，且对清酤湛，其余任是非。

　　｜刘缓。看美人摘蔷薇｜新花临曲池，佳丽复相随，鲜红同映水，轻香共逐吹，绕架寻多处，窥丛见好枝，矜新犹恨少，将故复嫌萎，钗边烂熳插，无处不相宜。

　　｜鲍泉。咏蔷薇｜经植宜春馆，靃靡上兰宫，片舒犹带紫，半卷未全红，叶疎难蔽日，花密易伤风，佳丽新妆罢，含笑折芳丛。

　　｜增｜

　　｜唐。孟郊。邀人赏蔷薇｜蜀色庶可比，楚丛亦应无，醉红不自力，狂艶如索扶，丽蘂惜未扫，宛枝长更纡，何人是花侯，诗老强相呼。

　　｜宋。梅尧臣。依韵和中道宝相花｜嘉卉得所托，植君之寝阳，开荣同此春，淡艶自生光，不为露益色，不为风尽香，节换叶已密，尚可见余芳。

　　｜明。顾璘。蔷薇洞｜百丈蔷薇枝，缭绕成洞房，密叶翠幄重，秾花红锦张，对着玉局碁，遣此朱夏长，香云落衣袂，一月留余芳。

　　｜七言古诗｜

　　｜增｜

　　｜唐。储光羲。蔷薇歌｜袅袅长数寻，青青不作林，一茎独秀当庭心，数枝分作满庭阴，春日迟迟欲将半，庭影离离正堪玩，枝上娇莺不畏人，叶底飞蛾自相乱，秦家女儿爱芳菲，画睂相伴采葳蕤，高处红须欲就手，低边绿刺已牵衣，葡萄架上朝光满，杨柳园中暝鸟飞，连袂蹋歌从此去，风吹香气逐人归。

　　｜孟郊。和蔷薇歌｜仙机札札织凤凰，花开七十有二行，天霞落地攒红光，风枝袅袅时一扬，飞散葩馥绕空王，忽惊锦浪洗新色，又似宫娃逞妆饰，终当一使移花根，还比葡萄天上植。

　　｜韩偓。自抚州往南城县舟行见拂水蔷薇因有是作｜江中春雨波浪肥，石上野花枝叶瘦，枝低波高如有情，浪去枝留如力斗，绿刺红房战褭时，吴娃越艶醺酣后，且将浊酒伴清吟，酒逸吟狂轻宇宙。

　　｜原｜

　　｜无名氏。红蔷薇｜九天碎霞明泽国，造化功夫潜翦刻，浅碧睂长约细枝，深红刺短钩春色，晴日当楼晓香歇，锦带盘空欲成结，谢豹声催麦陇秋，春风吹落猩猩血。

　　｜增｜

　　｜宋。梅尧臣。宋次道家摘宝相花归清平里｜往岁见此花开迟，手撷羣芳因醉嗅，今来须约烂漫看，及过风雨又已后，主人为我特殷勤，架底深深掇孤秀，密枝阴蔓不争开，薄红细叶尖相斗，先时已落已扫除，最晚堪怜子所厚，呼童归遗不可缓，金盘付与急奔骤，暮还已见雪映髻，初拈尚觉香在袖，官桥夜市正沽酒，沽酒共赏莫待昼。

　　｜明。杨基。咏七姊妹花｜红罗斗结同心小，七蘂参差弄春晓，尽是东风儿女魂，蛾眉一样青螺扫，三姊娉婷四妹娇，绿窓虚度可怜宵，八姨秦国休相妒，肠断江东大小乔。

　　｜五言律诗｜

　　｜原｜

　　｜唐。朱庆余。题蔷薇花｜四面垂条密，浮阴入夏清，绿攒伤手刺，红堕断肠英，粉着蜂须腻，光凝蝶翅明，雨中看亦好，况复值初晴。

　　｜增｜

　　｜李羣玉。临水蔷薇｜堪爱复堪伤，无情不久长，浪摇千脸泪，风舞一丛芳，似濯文君锦，如啼汉女妆，所思云雨外，何处寄馨香。

　　｜李咸用。僧院蔷薇｜客引擎茶看，离披晒锦红，不缘开净域，争忍负春风，小片当吟落，清香入定空，何人来此植，应故恼休公。

　　｜原｜

　　｜宋。杨万里。谢蔷薇及酒｜海外蔷薇水，中州未得方，旋偷金掌露，浅染玉罗裳，已换桃花骨，何须贾氏香，更烦曲生軰，同访墨池杨。

　　｜增｜

　　｜姜特立。野蔷薇｜拟花无品格，在野有光辉，香薄当初夏，浓阴蔽夕晖，篱根堆素锦，树杪挂明玑，万物生天地，时来无细微。

　　｜原｜

　　｜高应冕｜美人芳树下，笑语出蔷薇，细草软侵歩，香风轻拂衣，情随游蝶去，意逐彩云飞，无限伤春思，花前未忍归。

　　｜七言律诗｜

　　｜增｜

　　｜唐。白居易。蔷薇正开春酒初熟因招刘十九张大夫崔二十四同饮｜瓮头竹叶经春熟，阶底蔷薇入夏开，似火浅深红压架，如饧气味绿粘台，试将诗句相招去，倘有风情或可来，明日早花应更好，心期同醉卯时杯。

　　｜原｜

　　｜方干。朱秀才庭阶蔷薇｜绣难相似画难真，明媚鲜妍絶比伦，露压盘条方到地，风吹艶色欲烧春，断霞转影侵西壁，浓麝分香入四邻，看取后时归故里，庭花应让锦衣新。

　　｜增｜

　　｜陆龟蒙。蔷薇｜倚墙当户自横陈，致得贫家不似贫，外布芳菲虽笑日，中含芒刺欲伤人，清香徃徃生遥吹，狂蔓看看及四邻，遇有客来堪玩处，一端晴绮照烟新。

　　｜皮日休。和蔷薇次韵｜谁绣连延满户陈，暂应遮得陆郎贫，红芳掩敛将迷蝶，翠蔓飘飖欲挂人，低拂地时如坠马，高临墙处似窥邻，祗应是董双成戏，翦得神霞寸寸新。

　　｜李建勋。蔷薇二首｜万蘂争开照槛光，诗家何物可相方，锦江风撼云霞碎，仙子衣飘黼黻香，裛露早英浓压架，背人狂蔓暗穿墙，彩笺蛮榼旬休日，欲召亲宾看一场。
　　　拂檐拖地对前墀，蝶影蜂声烂熳时，万倍馨香胜玉蘂，一生颜色笑西施，忘归醉客临高架，恃宠佳人索好枝，将并舞腰谁得及，惹衣伤手尽从伊。

　　｜宋。徐积。锦被堆｜春风萧索为谁张，日暖仍熏百和香，遮处好将罗作帐，衬来堪用玉为床，风吹乱展文君宅，月下还铺宋玉墙，好向谢家池上种，绿波深处盖鸳鸯。

　　｜原｜

　　｜刘克庄。蔷薇｜浥露含风匝树开，呼童净扫架边苔，湘红染就高张起，蜀锦机成乍翦裁，公子但贪桃夹道，贵人自爱药翻阶，宁知野老茅茨下，亦有繁英送一杯。

　　｜明。王韦。李少卿宅蔷薇｜柔香弱蔓不胜寒，十二围屏锦绣攒，秦殿晓妆俱窈窕，习家春事未阑珊，怜将清奏愁中听，竞折高枝醉后看，好待诗成酬胜赏，东风休遣露华干。

　　｜五言排律｜

　　｜原｜

　　｜唐。刘禹锡。蔷薇花联句｜
　　似锦如霞色，连春接夏开。刘禹锡
　　波红分影入，风好带香来。裴度
　　得地依东阁，当阶奉上台。白行式
　　浅深皆有态，次第暗相催。禹锡
　　满地愁英落，缘堤惜棹回。度
　　芳浓濡雨露，明丽隔尘埃。行式
　　似着臙脂染，如经巧妇裁。白居易
　　奈花无别计，只有酒残杯。张籍

　　｜增｜

　　｜白居易。裴常侍以题蔷薇架十八韵见示因广为三十韵以和之｜托质依高架，攒华对小堂。晚开春去后，独秀院中央。霁景朱明早，芳时白昼长。秾因天与色，丽共日争光。翦碧排千萼，研朱染万房。烟条涂石绿，粉蘂扑雌黄。根动彤云涌，枝摇赤羽翔。九微灯炫转，七宝帐荧煌。淑气熏行径，清阴接步廊。照梁迷藻棁，耀壁变雕墙。烂若丛然火，殷于叶得霜。臙脂含脸笑，苏合裛衣香。浃洽濡晨露，玲珑漏夕阳。合罗排勘缬，醉晕浅深妆。乍见疑回面，遥看误断肠。风朝舞飞燕，雨夜泣萧娘。桃李惭无语，芸兰让不芳。山榴何细碎，石竹苦寻常。蕙惨偎栏避，莲羞映浦藏。怯教蕉叶战，妬得柳花狂。岂可轻嘲咏，应须痛比方。画幈风自展，绣伞盖谁张。翠锦挑成字，丹砂印着行。猩猩凝血点，瑟瑟蹙金匡。散乱萎红片，尖纤嫩紫芒。触僧飘毳褐，留妓罥罗裳。寡和阳春曲，多情骑省郎。缘夸美颜色，引出好文章。东顾辞仁里，西归入帝乡。假如君爱杀，留着莫移将。

　　｜韩偓。寒食日沙县雨中看蔷薇｜何处遇蔷薇，殊乡冷节时，雨声笼锦帐，风势偃罗帷，通体全无力，酡颜不自持，绿疎微露刺，红密欲藏枝，惬意凭栏久，贪吟放醆迟，傍人应见讶，自醉自题诗。

　　｜宋。徐铉。依韵和蔷薇｜绿树成阴后，羣芳稍歇时，谁将新濯锦，挂向最长枝，卷箔香先入，凭栏影任移，赏频嫌酒渴，吟苦怕霜髭，架迥笼云幄，庭虚展绣帷，有情萦舞袖，无力罥游丝，嫩蘂莺偷采，柔条柳伴垂，荀池波自照，梁苑客尝窥，玉李寻皆谢，金桃亦暗衰，花中应独贵，庭下故开迟，委艶装苔砌，分华借槿篱，仰昂匀灼烁，浓淡迭参差，幸植王宫里，仍逢宰府知，芳心向谁许，醉态不能支，芍药天教避，玫瑰众共嗤，光明烘昼景，润腻裛轻□□，丽似期神女，珍如重卫姬，君王偏属咏，七子尽搜奇。

　　｜七言排律｜

　　｜增｜

　　｜唐。徐夤。尚书会仙亭咏蔷薇｜结绿根株翡翠茎，勾芒中夜刺猩猩，景阳妆赴严钟出，楚峡神教暮雨晴，踯躅岂能同日语，玫瑰方可一时呈，风吹嫩带香苞展，露洒啼腮泪点轻，阿母蘂宫期索去，昭君榆塞阙赍行，丛高恐碍含光燕，架隐宜栖报曙莺，斗日只忧烧密叶，映阶疑欲让双旌，含烟散缬佳人惜，落地遗钿少妓争，丹渥不因输绣叚，钱圆谁把买花声，海棠若要分流品，秋菊春兰两恰平。

　　｜五言絶句｜

　　｜增｜

　　｜唐。吴融。蔷薇｜万卉春风度，繁花夏景长，馆娃人尽醉，西子始新妆。

　　｜宋。王十朋。佛见笑｜学得酴醿白，更能相继芳，金仙粲然笑，鼻观不多香。

　　｜明。鲁铎。饮蔷薇下｜独酌蔷薇下，花阴乱午风，有时残露滴，刚着酒杯中。

　　｜七言絶句｜

　　｜增｜

　　｜唐。白居易。戏题新栽蔷薇｜移根易地莫憔悴，野外庭前一种春，少府无妻春寂寞，花开将尔当夫人。

　　｜和王十八蔷薇涧花时有怀萧侍御兼见赠｜霄汉风尘俱是繋，蔷薇花委故山深，怜君独向涧中立，一把红芳三处心。

　　｜戏题卢秘书新移蔷薇｜风动翠条腰袅娜，露垂红萼泪阑干，移他到此须为主，不爱花人莫使看。

　　｜原｜

　　｜张祜。蔷薇花｜晓风抹尽臙脂颗，夜雨催成蜀锦机，当昼开时正明媚，故乡疑是买臣归。

　　｜贾岛。题兴化园亭｜破却千家作一池，不栽桃李种蔷薇，蔷薇花落秋风起，荆棘满庭君始知。

　　｜杜牧。蔷薇｜朶朶精神叶叶柔，雨晴香拂醉人头，石家锦障依然在，闲倚狂风夜不收。

　　｜皮日休。重题蔷薇｜浓似猩猩初染素，轻于燕燕欲凌空，可怜细丽难胜日，照得深红作浅红。

　　｜陆龟蒙。重题蔷薇｜秾华自古不得久，况是倚春春已空，更被夜来风雨恶，满阶狼籍许多红。

　　｜裴说。蔷薇｜一架长条万朶春，深红嫩绿小窠匀，只应根下千年土，曾葬西川织锦人。

　　｜增｜

　　｜牛峤。红蔷薇｜晓啼珠露浑无力，绣簇罗襦不着行，若缀寿阳公主额，六宫争肯学梅妆。

　　｜徐夤。蔷薇｜朝露洒时如濯锦，晚风飘处似遗钿，重门剩着黄金锁，莫被飞琼摘上天。

　　｜宋。韩锜。锦被堆｜碎翦红绡间绿丛，风流疑在列仙宫，朝真更欲熏香去，争掷霓裳上宝笼。
　　　不管莺声向晓催，锦衾春晓尚成堆，香红若觧知人意，睡取东君不放回。

　　｜郑刚中。蔷薇｜一架蔷薇四面垂，花工不苦费臙脂，淡红点染轻随粉，浥徧幽香清露知。

　　｜范成大。宝相花｜谁把柔条夹砌栽，压枝万朶一时开，为君也着诗收拾，题作西楼锦被堆。

　　｜原｜

　　｜杨万里。野蔷薇｜红残绿暗已多时，路上山花也则稀，□苴余春还子细，燕支浓抹野蔷薇。

　　｜增｜

　　｜杨巽斋。佛见笑｜芳葩丰美折轻红，想是祗园秀气锺，觧使金仙犹动色，窥栏谁不觧愁容。

　　｜僧如璧。蔷薇｜蔷薇作架高一丈，凖拟春风如许长，可怜条间一寸叶，中有嫩色三月香。

　　｜原｜

　　｜僧北涧。蔷薇｜紫透红殷态度陈，露葵生色惜芳新，春风便是黄金屋，羞杀黄金屋里人。

　　｜增｜

　　｜元。钱惟善。粉团花下夜饮｜万花碎翦玉团团，晴雪飞香夜不寒，恰似玉人相对立，酒尊移月近前看。

　　｜原｜

　　｜明。张新。黄蔷薇｜并占东风一种香，为嫌脂粉学姚黄，饶他姊妹多相妒，总是输君浅淡妆。

　　｜王象晋。蔷薇｜满架青龙争鼓奋，几行红粉竞辉光，倐然一阵微飔起，大地氤氲洒异香。
　　　争爱浓香一抹红，壅培缔架费人工，何如吉贝东皋上，冬底犹能御凛风。

　　｜诗散句｜

　　｜原｜

　　｜梁。简文帝｜石榴珊瑚蘂，木槿悬星葩，岂如兹草丽，逢春始发花，回风舒紫萼，照日吐新芽。

　　｜增｜

　　｜唐。孟郊｜忽惊红琉璃，千艶万艶开，佛火不烧物，净香空徘徊。

　　｜元。刘因｜色染女真黄，露凝天水碧。

　　｜明。潘之恒｜浅红疑中酒，微靥似窥人。

　　｜原｜

　　｜宋。王禹偁｜红萼似嫌尘点污，青枝飞上别林开。

　　｜夏竦｜攀折若无花底刺，岂教桃李独成蹊。

　　｜刘敞｜觧向人间占五色，风流不尽是荼□。

　　｜增｜

　　｜王安石｜暗香一阵连风起，知有蔷薇涧底花。

　　｜卢琦｜等闲点检春多少，墙角蔷薇几树花。

　　｜陈水厓｜好把胆瓶收露水，亦须南渡贬蔷薇。

　　｜张谷山｜可惜荼□都过了，绕篱犹自有蔷薇。

　　｜赵蔗境｜蔷薇野性难拘束，过了邻家屋上红。

　　｜唐。沈佺期｜幽叶吐蔷薇。

　　｜李白｜石道生蔷薇。　烟窓引蔷薇。

　　｜徐晶｜蔷薇一架紫。

　　｜李商隐｜一丈红蔷拥翠筠。　碧鹦鹉对红蔷薇。

　　｜金。吴激｜满池春水照蔷薇。

　　｜元。方夔｜蔷薇几度老春风。

　　｜词｜

　　｜原｜

　　｜宋。李廷忠。生查子｜玉女翠帷熏，香粉开妆面，不是占春迟，羞被羣花见。　纤手折柔条，绛雪飞千片，流入紫金巵，未许停歌扇。

　　｜增｜

　　｜周邦彦。六丑｜正单衣试酒，恨客里，光阴虗掷，愿春暂留，春归如过翼，一去无迹，为问家何在，夜来风雨，葬楚宫倾国，钗钿堕处遗香泽，乱点桃蹊，轻翻柳陌，多情更谁追惜，但蜂媒蝶使，时叩□□□。　东园岑寂，渐蒙笼暗碧，静遶珍丛底，成叹息，长条故惹行客，似牵衣待话，别情无极，残英小，强簪巾帻，终不似一朶，钗头颤袅，向人欹侧，漂流处，莫趁潮汐，恐断鸿，尚有相思字，何由见得。

　　｜别录｜

　　｜增｜

　　｜妆楼记｜周显德五年，昆明国献蔷薇水十五瓶，云得自西域，以洒衣，衣敝而香不灭。

　　｜陈辅之诗话｜林和靖梅花诗云，疎影横斜水清浅，暗香浮动月黄昬。近似野蔷薇也。

　　｜原｜蔷薇露出大食国、占成国、瓜哇国、回回国，番名阿剌吉，洒衣经岁其香不歇，能疗人心疾，不独调粉为妇人面餙而已。

　　｜种植｜立春折当年枝连榾桗，揷阴肥地，筑实其傍，勿伤皮外留寸许长则易瘁，或云，芒种及三八月皆可揷，黄蔷薇春初将发芽时，取长条卧寘土内，两头各留三、四寸，即活，须见天不见日处，一云，芒种日揷之亦活。

　　御定佩文斋广群芳谱卷四十二
　　●御定佩文斋广羣芳谱卷四十三

　　　花谱

　　○玫瑰

　　｜原｜玫瑰，一名徘徊花，灌生，细叶，多刺，类蔷薇，茎短，花亦类蔷薇，色淡紫，青槖，黄蘂，瓣末白，娇艳芬馥，有香有色，堪入茶、入酒、入蜜，栽宜肥土，常加浇灌，性好洁，最忌人溺，溺浇即萎，燕中有黄花者，稍小于紫，嵩山深处有碧色者。

　　｜增｜

　　｜岩栖幽事｜天台有白玫瑰。

　　｜□□考｜

　　｜增｜

　　｜西京杂记｜乐游苑中有自生玫瑰树。

　　｜鼠璞｜玫瑰，丛有似蔷薇而异，其花叶稍大者，时人谓之枚櫰，实语讹强名也，当呼为梅槐，在灰部韵音回案江陵记云，洪亭村下有梅槐树，尝因梅与槐合生，遂以名之，今似蔷薇者，得非分枝条而演□□哉，至今叶形尚处梅、槐之间，取此为证，不乃近乎，且未见枚櫰之义也，直使便为玫瑰字，岂百花中独珍是耶，取象于玫瑰耶，瑰亦音回，不音瓌，其瑰字音瓌者是琼，瑰音回者是玫瑰，字书亦有证也。

　　｜花经｜玫瑰七品三命。

　　｜瓶花谱｜玫瑰五品五命。

　　｜原｜

　　｜学圃余疏｜玫瑰非奇卉也，然色媚而香，甚旖旎，可食、可佩，园林中宜多种。　南海谚云，虵珠千枚，不及玫瑰，玫瑰，美珠也，今花中亦有玫瑰，盖贵之，因以为名。

　　｜集藻｜

　　｜五言律诗｜

　　｜原｜

　　｜唐。唐彦谦。玫瑰｜麝炷腾清燎，鲛纱覆绿蒙，宫妆临晓日，锦叚落东风，无力春烟里，多愁暮雨中，不知何事意，深浅两般红。

　　｜七言律诗｜

　　｜增｜

　　｜唐。徐夤。司直巡官无诸移到玫瑰花｜芳菲移自越王台，最似蔷薇好并栽，秾艶尽怜胜彩绘，嘉名谁赠作玫瑰，春成锦绣风吹折，天染琼瑶日照开，为报朱衣早邀客，莫教零落委苍苔。

　　｜原｜

　　｜宋。杨万里。红玫瑰｜非关月季姓名同，不与蔷薇谱牒通，接叶连枝千万绿，一花两色浅深红，风流各自臙脂格，雨露何私造化功，别有国香收不得，诗人熏入水沉中。

　　｜五言絶句｜

　　｜增｜

　　｜明。陈淳。玫瑰｜色与香同赋，江乡种亦稀，邻家走儿女，错认是蔷薇。

　　｜诗散句｜

　　｜增｜

　　｜宋。宋祁｜寒光欲冲斗，回秀难藏叶，谁碎辟邪香，氤氲飞作蝶。

　　｜明。陈淳｜清香疑紫玉，何必数蔷薇。

　　｜唐。温庭筠｜玫瑰拂地红。

　　｜别录｜

　　｜原｜

　　｜种植｜株傍生小条，不可久存，即宜截断另植，既得滋生，又不妨旧丛，不则大本必枯枯瘁。　夏间生嫩枝，时有黑翅黄腹飞虫，名镌花娘子，以臀入枝，生子，三、五日出小虫，黑嘴青身，伤枝食叶，大则又变前虫，蔷薇、月季亦生此虫，俱宜捉去。

　　｜制用｜采初开花，去其槖蘂并白色者，取纯紫花瓣捣成膏，白梅水浸，少时顺研，细布绞去濇汁，加白糖再研极匀，磁器收贮，任用最香甜，亦可印作饼，晒干收用，全花白梅水浸去濇汁，蜜煎，亦可食。

　　○刺□

　　｜原｜刺□，灌生，茎多刺，叶圆细而青花重叶状，似玫瑰而大，艳丽可爱，惜无香耳，春时分根旁小株种之，亦易活，

　　｜学圃余疏｜有红、黄刺□二种，绝似玫瑰而无香，黄者出京师。

　　｜集藻｜

　　｜五言古诗｜

　　｜增｜

　　｜明。吴宽。刺□｜荼□有数种，同名而异字，花开欲折难，锯钩如棘刺，白者干独长，红者香更腻，种之小径傍，所恨罥衣袂，插竹加编缚，步障差可类，石家金谷园，恐乏此佳致。

　　○月季花

　　｜原｜月季花，一名长春花，一名月月红，一名斗雪红，一名胜春，一名瘦客，灌生，处处有，人家多栽插之，青茎，长蔓，叶小于蔷薇，茎与叶俱有刺，花有红、白及淡红三色，白者须植不见日处，见日则变而红，逐月一开，四时不绝，花千叶厚瓣，亦蔷薇之类也，性甘温，无毒，主活血消肿，傅毒。

　　｜集藻｜

　　｜赞｜

　　｜增｜

　　｜宋。宋祁。月季花赞｜花亘四时，月一披秀，寒暑不改，似固常守。

　　｜五言古诗｜

　　｜原｜

　　｜宋。宋祁。月季花｜羣花各分荣，此花冠时序，聊披浅深艳，不易冬春虑，真宰竟何言，予将造形悟。

　　｜苏轼。次韵子由月季花再生｜幽芳本长春，暂瘁如蚀月，且当付造物，未易料枯枿，也知宿根深，便作紫笋茁，乘时出婉娩，为我暖栗冽，先生早贵重，庙论推英拔，而今城东瓜，不记召南茇，陋居有远寄，小圃无阔蹑，还为久处计，坐待行年匝，腊果缀梅枝，春杯浮竹叶，谁言一萌动，已觉万木活，聊将玉蘂新，插向纶巾折。

　　｜苏辙。所寓堂后月季再生｜客背有芳丛，开花不遗月，何人纵斤斧，害意肯留枿，偶乘秋雨滋，冐土见微茁，猗猗抽条颖，颇欲傲寒冽，势穷虽云病，根大未容拔，我行天涯远，幸此城南茇，小堂劣容卧，幽阁粗可蹑，中无一寻空，外有四邻匝，窥墙数柚实，隔屋看椰叶，葱蒨独此苗，愍愍待其活，及春见开敷，三嗅何忍折。

　　｜五言律诗｜

　　｜增｜

　　｜明。刘绘。月季花｜绿刺含烟郁，红苞逐月开，朝华抽曲沼，夕蘂压芳台，能斗霜前菊，还迎雪里梅，蹋歌春岸上，几度醉金杯。

　　｜七言律诗｜

　　｜增｜

　　｜宋。徐积。长春花五首｜谁言造物无偏处，独遣春光住此中，叶里深藏云外碧，枝头长借日边红，曾陪桃李开时雨，仍伴梧桐落后风，费尽主人歌与酒，不教闲□□卖花翁。
　　　一从春色入花来，便把春阳不放回，雪圃木容梅独占，霜篱初约菊同开，长生洞里神仙种，万岁楼前锦绣堆，过尽白驹都不管，绿杨红杏自相催。
　　　一谢芳菲更不还，谁何娇步独盘桓，虽于物态为难有，□□是时情总易阑，日晒香肌难避暑，雪濡粉面亦禁寒，等闲莫使人知处，长与诗家醉后看。
　　　谁与猩猩血染红，重重迭迭费春工，应无暴物侵和气，自有深根藏暖风，每见灵芝三秀了，回看凡艳一时空，如环光景循将徧，又到江南梅信通。
　　　两枝上疎疎花启房，轻绡重锦迭为裳，更分深浅两般色，不作寻常一面妆，□□有红华须斗艳，兰虽清节亦交香，吟翁未畅先投笔，为与东君咏海棠。

　　｜原｜

　　｜杨万里。月季花｜只道花无十日红，此花无日不春风，一尖已剥臙脂笔，四破犹如翡翠茸，别有香超桃李外，更同梅斗雪霜中，折来喜作新年看，忘□□今晨是季冬。

　　｜五言絶句｜

　　｜增｜

　　｜宋。陈与义。月季花｜月季花上雨，春归一凭阑，东西南北客，更得几回看。　红襟映肉色，薄暮无乃寒，园中如许多，独觉赋诗难。

　　｜范成大。题长春花｜染根得灵药，无时不春风，倚阑与挂壁，相伴岁寒中。

　　｜七言絶句｜

　　｜原｜

　　｜宋。韩琦。东厅月季｜牡丹殊绝委春风，露菊萧疎怨晚丛，何似此花荣艳足，四时长放浅深红。

　　｜增｜

　　｜朱淑真。长春花｜一枝才谢一枝妍，自是春工不与闲，纵使牡丹称绝艳，到头荣悴片时间。

　　｜原｜

　　｜明。张新。月季花｜一番花信一番新，半属东风半属尘，惟有此花开不厌，一年长占四时春。

　　｜诗散句｜

　　｜增｜

　　｜宋。苏轼｜长春如穉女，飘摇倚轻飔，卯酒晕玉颜，红绡卷生衣。

　　｜杨巽斋｜自有娇红间苍叶，不随凡卉待春回。

　　｜原｜

　　｜百氏集｜花落花开无间断，春来春去不相关。　牡丹最贵惟春晚，芍药虽繁只夏初。

　　｜张舜民｜四时花不絶。

　　｜百氏集｜人间不老春。

　　｜张耒｜月季只应天上物。

　　｜陈参政｜天下风流月季花。

　　｜百氏集｜春色四时常在目。　但看花开日日红。

　　｜词｜

　　｜原｜

　　｜宋。王冠卿。采桑子｜牡丹不好长春好，有个因依，一两三枝，但是风光总属伊。　当初只为嫦娥种，月正明时，教恁芳菲，伴着团圆十二回。

　　｜增｜

　　｜舒亶。一落索｜叶底枝头红小，天然窈窕，后园桃李漫成蹊，能占得、春多少。　不管雪消霜晓，朱颜长好，年年若许醉花间，待□□了，花间老。

　　｜原｜

　　｜赵坦庵。朝中措｜开随律管度芳辰，鲜艳见天真，不比浮花浪蘂，天教月月常新。　蔷薇颜色，玫瑰态度，宝相精神，休教岁时月季，仙家栏槛长春。

　　｜别录｜

　　｜原｜

　　｜种植｜春前翦其枝，培肥上，中时时灌之，俟生根，移种，辅以屏架，花谢，结子即摘去，花恒不绝，或云人家住宅内不宜种此花。

　　○附录　四季

　　｜原｜四季花，一名接骨草，叶细，花小色白，自三月开至九月，午开子落，九月内剖根分种。

　　○木香

　　｜原｜木香，灌生，条长有刺如蔷薇，有三种，花开于四月，惟紫心白花者为最，香馥清远，高架万条，望若香雪，他如黄花、红花、白细朶花、白中朶花、白大朶花，皆不及。

　　｜集藻｜

　　｜七言古诗｜

　　｜增｜

　　｜唐。邵楚苌。题马侍中燧木香亭｜春日迟迟木香阁，窈窕佳人褰绣幕，淋漓玉露滴紫蕤，绵蛮黄鸟窥朱萼，横汉碧云歌处断，满地花钿舞时落，树影参差斜入檐，风动玲珑水晶箔。

　　｜七言律诗｜

　　｜增｜

　　｜宋。晁咏之。木香｜朱帘高槛俯幽芳，露浥烟霏玉褪妆，月冷素娥偏有态，夜寒青女不禁香，从教春事年年晚，要使诗人日日狂，替取秋兰纫佩好，忍随风雨受凄凉。

　　｜七言絶句｜

　　｜增｜

　　｜宋。刘敞。木香｜粉刺丛丛斗野芳，春风摇曳不成行，只因爱学宫妆样，分得梅花一半香。

　　｜徐积。咏慎郎中木香｜仙子霓裳曳绀霞，琼姬仍坐碧云车，谁知十日春归去，独有春风在慎家。

　　｜张舜民。木香｜庭前一架已离披，莫折长枝折短枝，要待明年春尽后，临风三嗅寄相思。　广寒宫阙王楼台，露里移根月里栽，品格虽同香气俗，如何□□共牡丹开。

　　｜元。郝经。梦游木香洞府｜月窓青锦麝尘寒，梦遶烟条露蘂看，但觉身轻似蝴蝶，种香风物似槐安。

　　｜诗散句｜

　　｜增｜

　　｜宋。张舜民｜青春逐流水，素质独轻微。

　　｜晁咏之｜唤将梅蘂要同韵，羞杀棃花不觧香。

　　｜王庭珪｜莫惜金钱买玉英，檐前春老过清明。

　　｜别录｜

　　｜原｜

　　｜种植｜四月中，扳条入土，泥壅一叚，俟月余根长，自本生枝翦断，移栽可活，若翦条扦插，多难活，荼□等，同此法。

　　○棣棠按郁李名常棣，与此迥别，原谱误合为一，今正之。

　　｜原｜棣棠，花若金黄，一叶一蘂，生甚延蔓，春深与蔷薇同开，可助一色，有单叶者，名金盌，性喜水。

　　｜增｜

　　｜花镜｜藤本，丛生，叶如荼□，多尖而小，边如锯齿，三月开花，圆如小毯，繁而不香，其枝比蔷薇更弱，必延蔓屏树间。

　　｜集藻｜

　　｜七言律诗｜

　　｜原｜

　　｜宋。梅尧臣。棣棠花｜更衣入侍宫中贵，韡韡芸黄殿后花，鬬色长宜日光近，生辉尤喜树阴斜，依稀？服开风袂，约畧仙盘裛露华，不与艳桃偷结子，漫天飞去作朝霞。

　　｜七言絶句｜

　　｜增｜

　　｜宋。范成大。道傍棣棠花｜乍晴芳草竞怀新，谁种幽花隔路尘，绿地缕金罗结带，为谁开放可怜春。

　　｜宋。宋祁｜佛轮千辐细，公带万钉圆。

　　｜词｜

　　｜增｜

　　｜宋。王采。蝶恋花｜花为年年春易改，待放柔条，系取长常在，宫样妆成还可爱，鬓边斜作拖枝戴。　每到无情风雨大，检点羣芳，□□是深丛耐，摇曳绿萝金缕带，丹青传得妖娆态。

　　○茉莉

　　｜原｜茉莉，一名抹厉见洛阳名园记，一名没利见王梅溪集，一名末利见朱子集，一名末丽见洪景卢集，一名抹丽谓能掩众花也，本草云，末利本梵语，无正字，随人会意而已，佛书名鬘华谓堪以饰鬘，原出波斯，移植南海。

　　｜丹铅录｜北土名奈，晋书都人簪柰花是也，则此花入中国久矣，弱茎繁枝，叶如茶而大，绿色，团尖，夏秋开小白花，花皆暮开，其香清婉柔淑，风味殊胜，花有草本，有木本者，有重叶者，惟宝珠小荷花最贵，此花出自暖地，性畏寒，喜肥，壅以鸡粪，灌以燖猪汤或鸡、鹅毛汤，或米泔，开花不绝，六月六日以治鱼水一灌，愈茂，故曰，清兰花，浊茉莉，勿安床头，恐引蜈蚣。一种红色者，甚艳，但无香耳，又有朱茉莉，其色粉红，有千叶者，初开花时心如珠，出自四川。

　　｜增｜

　　｜广东志｜雷、琼二州有绿茉莉，本如茑萝，有黄茉莉，名黄馨。

　　｜原｜花气味辛，热，无毒，蒸液作面脂头泽，长发、润燥、香肌，根气味热，有毒。

　　｜□□考｜

　　｜原｜

　　｜南越行记｜南越之境，五谷无味，百花不香，惟茉莉、那悉茗二花特芳香，不随水土而变，与夫橘北为枳者异矣，彼处女子用彩丝穿花心，以为首饰。

　　｜增｜

　　｜南方草木状｜末利花似蔷薇之白者，香愈于那悉茗。

　　｜清异录｜南汉地狭力贫，不自揣度，有欺四方傲中国之志，每见北人，盛夸岭海之强，世宗遣使入岭，馆接者遗以茉莉，文其名曰小南强。

　　｜东坡集｜东坡谪儋耳，见黎女竞簪茉莉，含槟榔，戏书几间云，暗麝着人簪茉莉，红潮登颊醉槟榔。

　　｜花经｜茉莉二品八命。

　　｜三柳轩杂识｜茉莉花为狎客。

　　｜扪虱新话｜南中花木有北地所无者，茉莉花、含笑花、阇提花、渠那异花之类，以性皆畏寒，故茉莉惟六月六日种者尤盛，市中妇女喜簪茉莉，东坡所谓暗麝着人者也，制龙涎香者，无素馨花，多以茉莉代之。

　　｜原｜

　　｜郑松窓诗注｜广州城西九里曰花田，尽栽茉莉及素馨。

　　｜干淳岁时记｜禁中避暑，多御复古、选德等殿及翠寒堂纳凉，置茉莉、素馨等南花数百盆于广庭，鼓以风轮，清芬满殿。

　　｜增｜

　　｜丹铅总录｜茉莉花见嵇含南方草木状，称其芳香酷烈，此花岭外海滨物，自宣和中名著，艮岳列芳草八，此居一焉，八芳者金蛾、玉蝉、虎耳、凤毛、素馨、渠那、茉莉、含笑也。

　　｜泉南杂志｜余廨东所植茉莉，其高及檐，尝于暑夜设木榻坐其下，清芬郁烈，可沾眉发，其地易生，如吴中插槿也。

　　｜三余赘笔｜曾端伯以茉莉为雅友。张敏叔以茉莉为远客。

　　｜集藻｜

　　｜七言古诗｜

　　｜原｜

　　｜宋。杨万里｜江梅去去木樨晚，芝草石榴剌人眼，茉莉独立更幽佳，龙涎避香雪避花，朝来无热夜凉甚，急走山僮问花信，一枝带雨折来归，走送诗人觅好诗。

　　｜增｜

　　｜楼钥。次韵胡元甫茉莉花｜残暑未尽秋欲来，玉刻万叶琼英开，孤标雅韵一枝足，江上紫翠空成堆，素娥长与明月约，青女细把轻绡裁，主人好事趁时买，买寘此地真宜哉，墙间闲地方丈所，几年累甓装层台，春花秋卉方互发，胡葵芍药参徘徊，眼明忽见此奇绝，弟畜素馨兄事梅，夜深飞香性幽独，未许蜂蝶来相陪，糖罂封余有闽玉，会须扫取添花栽，吾闻闽山千万木，人或视此齐蒿莱，何如航海上天阙，玉色照映琉璃杯，新凉徙倚看不足，坐见日影欹庭槐。

　　｜五言律诗｜

　　｜原｜

　　｜宋。刘子翚。茉莉花｜翠叶光如沃，冰葩淡不妆，一番秋早秀，彻日坐旁香，色照祇园静，清回瘴海凉，倘堪纫作佩，老子欲浮湘。

　　｜朱子。茉莉｜旷然尘虑尽，为对夕花明，密叶低层幄，冰蕤乱玉英，不因秋露湿，讵识此香清，预恐芳菲尽，微吟绕砌行。

　　｜奉酬圭父茉莉之作｜玉蘂琅玕树，天香知见熏，露寒清透骨，风定远含芬，爽致销烦暑，高情谢晓云，遥怜河朔饮，那得醉时闻。

　　｜七言律诗｜

　　｜增｜

　　｜宋。郑刚中。茉莉｜小锸移根带藓苔，暑中相对亦佳哉，素英吐处祇如玉，清思牵人全似梅，浅绿翦罗和叶看，真香捣麝逐风来，观君可与酴醿并，高士宁容俗子陪。

　　｜罗愿。奉简李叔勤见觅茉莉花栽｜郓令风流太史家，早知茉莉有奇葩，生嫌众色空尘滓，偏阅余香见等差，多谢珠玑来座右，好将根叶到天涯，蜀江红紫纷披后，初看东南第一花。

　　｜五言絶句｜

　　｜增｜

　　｜明。皇甫汸。题茉莉二首｜萼密聊承叶，藤轻易绕枝，素华堪饰鬘，争趁晚妆时。
　　　香惯临风细，花偏映日生，若将人试拟，小玉定齐名。

　　｜陈淳。茉莉花｜浴起月到楹，柔枝方可折，熏风如有情，吹帘散香雪。

　　｜七言絶句｜

　　｜增｜

　　｜宋。王庭珪。茉莉三绝句｜纤云卷尽日西流，人在瑶台宴未休，王母欲归香满路，晓风吹下玉搔头。
　　　火云烧野叶声干，历眼谁知玉蘂寒，疑是羣仙来下降，夜深时听佩珊珊。
　　　逆鼻清香小不分，冰肌一洗瘴江昬，岭头未负春消息，恐是梅花欲返魂。

　　｜郑刚中。茉莉｜真香入玉初无信，香欲寻人玉始开，不是满枝生绿叶，端须认作岭头梅。

　　｜范成大。谢袁起岩知府送茉莉二槛｜千里移根自海隅，风帆破浪走天吴，散花忽到毘邪室，似欲横机试病夫。
　　　燕寝香中暑气清，更烦云鬓插琼英，明妆暗麝俱倾国，莫与矾仙品弟兄。

　　｜再赋二首｜熏蒸沉水意微茫，全树飞来烂漫香，休向寒鸦看日影，祇今飞燕侍昭阳。
　　　忆曾把酒泛湘漓，茉莉球边擘荔枝，一笑相逢双玉树，花香如梦鬓如丝。

　　｜原｜

　　｜王十朋。茉莉｜茉莉名佳花亦佳，远从佛国到中华，老来耻逐蝇头利，故向禅房觅此花。

　　｜增｜

　　｜方岳。茉莉｜闽雨揉香摘未稀，钩帘顿觉暑风微，只应雪外梅花笑，自与儿曹入枕帏。

　　｜原｜

　　｜许棐。茉莉｜荔枝乡里玲珑雪，来助长安一夏凉，情味于人最浓处，梦回犹觉鬓边香。

　　｜叶廷珪。茉莉｜露华洗出通身白，沉水熏成换骨香，近说根苗移上苑，休惭系出本南荒。

　　｜郑域。咏茉莉｜玉搓莲子作尖丸，龙脑熏香簇满冠，好是莹无红一点，若教红却不堪看。

　　｜江奎。茉莉｜灵种传闻出越棠，何人提挈上蛮航，他年我若修花史，列作人间第一香。
　　　虽无艳态惊羣目，幸有清香压九秋，应是仙娥宴归去，醉来掉下玉搔头。

　　｜刘克庄。茉莉｜一卉能熏一室香，炎天犹觉玉肌凉，野人不敢烦天女，自折琼枝置枕傍。

　　｜增｜

　　｜徐千里。茉莉｜炎州绿女雪为肌，十二朱栏月末移，香逼簟纹眠不得，为渠醒过打钟时。

　　｜原｜

　　｜赵福元。茉莉｜刻玉雕琼作小葩，清姿原不受铅华，西风偷得余香去，分与秋城无限花。

　　｜杨巽斋｜脐麝龙涎韵不侔，熏风移种自南州，谁家浴罢临妆女，爱把闲花插满头。

　　｜王右丞｜欹烟裛露暗香浓，曾记瑶台月下逢，万里春回人寂寞，玉颜知复为谁容。
　　　香严童子沉熏鼻，姑射仙人雪作肤，谁向天涯收落蘂，发君颜色四时朱。

　　｜百氏集｜风流不肯逐春光，削玉团酥素淡妆，疑是化人天上至，毗那一夜满城香。

　　｜明。唐寅｜春困无端压黛眉，梳成松鬓出帘迟，手拈茉莉猩红朶，欲插逢人问可宜。

　　｜增｜

　　｜陈淳。茉莉花｜茉莉开时香满枝，钿花狼籍玉参差，茗杯初歇香烟烬，此味黄昬我独知。

　　｜明。沈氏宜修。茉莉花｜如许闲宵似广寒，翠丛倒影浸冰团，梅花宜冷君宜热，一样香魂两样看。

　　｜诗散句｜

　　｜原｜

　　｜宋。谢景初｜萼趺琲珠圆，碎簇柔梢垂，蔫然经月余，艳色愈不衰，始疑神功化，火结丹砂为。

　　｜许仲启｜火令行南国，彤云间丹霞，之子方热中，濯濯冰雪花，植根郄月盆，趣驾七香车。

　　｜郑域｜风韵传天竺，随经入汉京，香飘山麝馥，露染雪衣轻。

　　｜增｜

　　｜陶弼｜海客园林珠树木，水仙宾从玉簪裳，锦桃每作红丝缕，蜂采须成白蜜房。
　　　重译新离越裳国，一枝都掩桂林香，养成崖谷黄蜂蜜，羞死江湖白藕房。

　　｜原｜

　　｜许野雪｜自是天上冰雪种，占尽人间富贵香，不烦鼻观偷馥郁，解使心地俱清凉。

　　｜蒋之奇｜佛香红茉莉，番供碧玻璃。

　　｜王十朋｜西域名花孤洁，东山芳友更清幽。

　　｜叶廷珪｜名字惟应佛书见，根苗应逐贾胡来。

　　｜戴复古｜香熏茉莉球。

　　｜郑域｜九里花田地。

　　｜王十朋｜日暮园人献宝珠。

　　｜增｜

　　｜湛俞｜茉莉晓迷琼槛白。

　　｜原｜

　　｜王右丞｜寻得天花伴众芳。

　　｜词｜

　　｜增｜

　　｜宋。周密。朝中措｜彩绳朱乘驾涛云，亲见许飞琼，多定梅魂纔返，香瘢半掐秋痕。　枕函钗缕，熏篝芳焙，儿女心情，尚有第三花在，不妨留待凉生。

　　｜原｜

　　｜韩元吉。南柯子｜五月炎州路，千丛扑地开，只疑标韵是江梅，不道熏风庭院，雪成堆。　宝髻琼瑶缀，仙衣翡翠裁，一枝长伴荔枝来，甘与玉人和笑，插鸾钗。

　　｜张孝祥。鹊桥仙｜北窓凉透，南窓月冷，浴罢满怀风露，不知何处有花来，但怪底，清香无数。　炎州珍产，吴人未识，天与人间独步，冰肌玉骨岁寒时，倩闲止，堂中留住。

　　｜张镃。蓦山溪｜抚莲吟就，薝卜还曾赋，相伴更无花，倦炉熏，日长难度，柔桑叶里，玉碾小芙蕖，生竺国，长闽山，移向玉城住。　池亭竹院，宴坐冰围处，绿绕百千丛，夜将阑，争开迎露，煞曾评论，娇媚胜江梅，香称月，韵宜风，消尽人间暑。

　　｜卢祖皋。洞仙歌｜玉肌翠袖，较似荼□瘦，几度熏醒夜窓酒，问炎洲何事，得许清凉，尘不到，一叚冰壶翦就。　晚来庭户悄，暗数流光，细摘芳英黯回首，念日暮江东，偏为魂销，人易老，幽韵清标似旧，正纹簟如波，帐如烟，更奈向，月明露浓时候。

　　｜增｜

　　｜施岳。步月｜玉宇熏风，宝阶明月，翠丛万点晴雪，冻霜不就，散广寒霏屑，采珠蓓，绿萼露滋，嗔银艳，小莲冰洁，花魂在，纤指嫩痕，素英重结。　枝头香未绝，还是过中秋，丹桂时节，醉乡冷境，怕翻成消歇，玩芳味，春焙旋熏，贮秾韵，水沉频□□，堪怜处，输与夜凉睡蝶。

　　｜别录｜

　　｜原｜

　　｜扦插｜梅雨时，取新发□□枝，从节折断，将折处劈开，入大麦一粒，乱发缠之，插肥土，阴湿即活，与扦瑞香法同。

　　｜收藏｜霜时移北房檐下，见日不见霜，大寒移入暖处，围以草荐，盆中任其自干，至干极，畧用河水盏许浇其根，仅活其命，枝叶上有白色小虫，刮去，不然即黄萎，十月入窖中，枝头入地尺许，地上加柴，柴上加土尺许，封盖严密，不透风气为佳，春分后朝南开一孔通气，立夏后方可出窖，见春风早即枯槁，出窖后，叶落无妨，先放檐下见日色处，渐移之日中，去上面及周围旧土一层，再加新土培之，二、三年后，取出全换旧土，莫伤根，换土后，只浇清水，不宜太肥，至叶稍大，方可浇肥，翦去枯枝，梅雨不绝，移置檐下，若南方冬月，只于朝南屋内掘一浅坑，将盆放下，以篾笼罩花，口傍以泥筑实，无隙通风，或用绵花子覆根五寸许，亦以篾罩罩之，用纸封罩，五、六日一次，将花核取开，用冷茶浇之，仍以花核壅之，立夏前，方可去罩，盆中周围去土一层，以肥土填上，用水浇之，大约入夏后三日，方可移出露天，最怕春风，清明前尤怕风，芽发方可灌以粪，次年和根居起换土，栽过无不活者，如此收藏，多年可延。　于若瀛曰，茉莉自首夏至秋杪皆花，开必薄暮，半放冉冉作奇香，次晨则香减，霜后犹生朶，但渐小耳，经大寒无不萎者，向余得一本，根下有铁少许，盖鬻者利其必萎，彼钻核者又何足异，余去其铁，易土而植之，灌以腥汁，开甚盛，遇大寒，藏之暖室，历三岁犹花，但南干老花疎，总之风气不宜也，金陵易得，每岁购二、三本，霜后輙弃之。

　　｜储土｜每日屋下扫聚尘土，堆积于闲静空屋，俟发热，过筛细用。

　　｜制用｜每晚采花，取井花水半杯，用物架花其上，离水一、二分，厚纸密封，次日，花既可簪，以水点茶，清香扑鼻，甚妙，花史云，闻老人言饮之得肚腹虚饱之症，香能散气，老人气虚，理或有之，昔人有异香含异毒之语，养老者慎之。

　　｜增｜

　　｜香谱｜今多采茉莉蒸取其液，以代蔷薇。

　　｜王右丞诗注｜茉莉花作末和面药，甚奇，经岁其香不歇。

　　｜清供录｜茉莉汤，用蜜一两，甘草一分，生姜自然汁一滴，同研令极匀，调涂在椀中心，抹匀不令洋流，每于凌晨采摘茉莉花三十朶，将放药椀，盖其花，取香气熏之，午间乃可以点用。

　　｜快雪堂漫录｜用三白酒或雪酒，色味佳者不满瓶，上虚二、三寸，编竹为十字或井字，障瓶口，不令有余、不足，新摘茉莉数十朶，线系其蔕，悬竹下，离酒一指许，用纸封固，旬日香透矣。

　　｜野□品｜茉莉花初发嫩叶，采洗净，同豆腐熝食，绝品。

　　○附录　雪瓣

　　｜原｜雪瓣，一名狗牙，似茉莉而瓣大，其香清绝，出海南。

　　○附录　紫茉莉

　　｜增｜

　　｜草花谱｜紫茉莉，草本，春间下子，早开午收，一名臙脂花，可以点唇，子有白粉，可傅面，亦有黄白二色者。

　　○素馨

　　｜原｜素馨，一名那悉茗花，一名野悉蜜花，来自西域，枝干袅娜，似茉莉而小，叶纤而绿，花四瓣，细瘦，有黄白二色，须屏架扶起，不然不克自竖，雨中妩态，亦自媚人。

　　｜南方草木状｜那悉茗花与茉莉花，皆自西域移植南海，南人爱其芳香，竞植之。

　　｜□□考｜

　　｜原｜

　　｜龟山志｜昔刘王有侍女名素馨，冢上生此花，因以得名。

　　｜增｜

　　｜升庵诗注｜陆贾南中行纪云，南中游女，以彩丝贯素馨为餙，事载南方草木状，贯花绕髻至今犹然。

　　｜瓶花谱｜素馨六品四命。

　　｜原｜

　　｜学圃余疏｜素馨出闽，黄者不甚香，亦间携至吾地，白者香胜于茉莉，但彼中亦未之见。

　　｜增｜

　　｜广州志｜城西九里曰花田，弥望皆素馨花，南征录云，南海刘隐时有美人葬于此，至今花香异于他处。
　　　花田人以种素馨为业，其神为南汉美人，故采摘必以妇女，而彼中妇女多不簪戴，有咏者曰，花田女儿不爱花，萦丝结缕饷他家，贫者穿花富者戴，明珠十斛似泥沙。
　　　花渡头，在五羊门南岸，花贩每日分载素馨至城，从此上舟，故名。

　　｜集藻｜

　　｜说｜

　　｜原｜

　　｜明。陈宪章。素馨说｜草木之精气下发于上为英华率谓之花，然水陆所产妍媸高下美恶之等，盖万不齐焉，而人于其中，择而爱之，凡欲其有益于事非爱之而溺焉者也，产于此邦曰素馨者，香清而体白，郁郁盈盈，可掬可佩，贯四时而不凋，供一赏而有余，亦花之佳者也，好事者致于予，予既爱之，遂益究其用，取花之蓓蕾者，与茗之佳者，杂贮陶瓶中，经宿，以俟茗饮之入焉，然则是花之用，虽不若麻缕之与菽粟，然盖亦不为无用也，人之资于麻缕，为其可以温也，资于菽粟，为其可以饱也，得之则生，不得则死，今是花也吾取焉，始以其能郁郁盈盈，少裨于茗耳，虽不汲汲可也不汲汲由用之可已也，使是花之于人，如麻缕之与菽粟，然又安可以哉，可已而已，不可已而不已，引而伸之，触类而长之，于道其庶几乎，治国其庶几乎。

　　｜赋｜

　　｜增｜

　　｜明。黎遂球。素馨赋｜登羊城以西望，见绿草之田田，匪织雨而含珠，乃浮香以如烟，吊美人于黄土，照明镜于青天，惟斯花之可认，感今昔而相怜，尔乃向午如粟，薄暮放蘂，望通衢之凝雪，列七门而成市，得人气而转馥，在晚妆之初洗，围宝髻之盘盘，贯玉屑而齿齿，果并掷于车前，香可分于袖底，杂寒具而芬郁，蘸琉璃之露水，则有青楼姊妹，乌衣儿郎，缀流苏如夹缬，挂斗帐之四方，钩珊瑚之横枝，枕琥珀而低昂，如香稻之饲鹦鹉，等竹实之供凤凰，羡同心之可结，羌觧佩而垂珰，于是重五之昼，双七之宵，或张翠幄于龙舫，或方兰□□为鹊桥，昼则艾虎累累，朱符飘飘，飞八张如比翼，驰千舸若联镳，蹋歌珠寺，燕客西壕，买花齐唤，余钱乱抛，量三斛之苍玑，疑乍泣乎老鲛，与歌声兮同贯，侵酒气兮如消，宵则芳蕤作幄，新月如钩，海上载求仙之童女，水际排乞巧之高楼，灿明灯于重檐，俨列冕之垂旒，何玲珑之雕玉，覆火齐而作舟，总贯蘂之所为，若镂冰而笼篝，布经纬以如意，象禽鱼之优游，恒有香以避暑，纵无声而知秋，复有三五之夕，月出朦胧，巫坛礼斗，神弦舞风，白麟雪狮，翠凤玉龙，覆官街以列帐，峙重台而罩栊，咸当门以结彩，联比户于帡幪，被华鬘与缨络，见琼岛之银宫，齐观灯而连袂，或驾桥而成虹，譬游蜂之出房，若舞蝶之钻丛，聆梵吹于香国，见闾巷皆花封，乃若博雅高士，道古名家，知为那悉之茗，用代阳羡之茶，或云当与楞严同至，或传载自博望之槎，比石榴而有馨，较菩提而擅花，又乌能起艳质而问之夫是以赋芳草于天涯。

　　｜七言古诗｜

　　｜增｜

　　｜宋。郑刚中。或问茉莉素馨孰优，予曰，素馨与茉莉香比肩，但素馨叶似蔷薇而碎，枝似酴醿而短，大率类草花比茉莉体质闲雅不及也｜茉莉天姿如丽人，肌理细腻骨肉均，众叶薿薿开绿云，小蘂大花意淑贞，素馨于时亦呈新，蓄香便未甘后尘，独恨雷五虽清洁，珠玑绮縠终坐贫。

　　｜七言絶句｜

　　｜增｜

　　｜宋。蔡襄。寄南海李龙图求索素馨含笑花｜二草曾观岭外图，开时尝与暑风俱，使君已自怜清福，分得新条过海无。

　　｜原｜

　　｜陈与义。素馨｜羞将姿媚随花谱，爱伴孤高上月评，独恨遇寒成弱植，色香殊不避梅兄。

　　｜郑域。素馨｜妙香真色自天然，羞御铅华学女妍，只向温柔乡里活，怕寒不许上林传。

　　｜傅大谏。素馨｜昔日云鬟锁翠屏，只今烟冢伴荒城，香销韵断无人问，空有幽花独擅名。

　　｜明。杨慎。素馨花｜金碧佳人堕马妆，鹧鸪林里斗芬芳，穿花贯缕盘香雪，曾把风流恼陆郎。

　　｜诗散句｜

　　｜原｜

　　｜宋。祝穆｜细花穿弱缕，盘向绿云鬟。

　　｜明。林鸿｜素馨花发暗香飘，一朶斜簪近翠翘。

　　｜词｜

　　｜原｜

　　｜宋。张镃。菩萨蛮｜层层细翦冰花小，新随荔子云帆到，一露一番开，玉人催买栽。　爱花心未已，摘放冠儿里，轻浸水晶凉，一窝云影香。

　　｜增｜

　　｜史达祖。风入松｜素馨跗萼太寒生，多翦春冰，夜深绿雾侵凉月，照晶晶，花叶分明，人卧碧纱幮净，香吹雪练衣轻。　频伽衔得堕南熏，不受纤尘，若随荔子华清去，定空埋，身外芳名，借重玉炉沉炷，起予石鼎汤声。

　　｜原｜

　　｜刘镇。念奴娇｜调冰弄雪，想花神清梦，徘徊南土，一夏天香收不起，付与蘂仙无语，秀入精神，凉生肌骨，销尽人间暑，稼轩愁绝，惜花还胜儿女。　长记歌酒阑珊，开时向晚，笑绝金茎露，月浸阑干天似水，谁伴秋娘窓户，困殢云鬟，醉欹风帽，总是牵情处，返魂何在，玉川风味如许。

　　｜尹焕。霓裳中序第一｜青颦粲素靥，海国仙人偏耐热，餐尽风香露屑，便万里凌空，肯凭莲叶，盈盈步月，悄似怜轻去瑶阙，何人在，忆渠痴小，点点爱轻捷。　愁绝，旧游轻别，忍重看锁香金箧，凄凉清夜簟茀，怅杳杳，诗魂真化风蝶。冷香清到骨，梦十里，梅花霁雪，归来也，厌厌心事，自共素娥说。

　　｜别录｜

　　｜增｜

　　｜广东新语｜珠江南岸，有村曰庄头，周里许，悉种素馨，亦曰花田，率以昧爽往摘，以天未明，见花而不见叶，其稍白者，则是其日当开者也，既摘，覆以湿布，毋使见日，其已开者则置之，花客涉江买以归，一时穿灯者、作串与璎珞者数百人，城内外买者万家，富者以斗斛，贫者以升，其量花若量珠然。花宜夜，乘夜乃开，上人头髻乃开，见月而益光艶，得人气而益馥，竟夕氤氲，至晓萎，犹有余味，怀之辟暑，吸之清肺气，又宜作灯，雕玉镂冰，玲珑四照，游冶者以导车马，故杨用修云，粤中素馨灯，天下之至艶者也，儿女以花蒸油取液，为面脂头泽，谓能长发润肌，其为龙涎香饼香串者，治以素馨，则韵味愈远，隆冬花少曰雪花，摘经数日乃开，夏月花多，琼英狼籍，入夜满城如雪，触处皆香。
　　　广中七月七日，多为素馨花艇，游泛海珠及西濠、香浦，秋冬作火清蘸，则千门万户皆挂素馨灯，结为鸾凤诸形，或作流苏，宝带葳蕤，间以朱槿以供神，或当宴会酒酣出素馨球以献客，客闻寒香，而沉醉以醒，以挂复斗帐中，虽盛夏能除炎热，枕簟为之生凉，谚曰，槟榔辟寒，素馨辟暑，故粤人以二物为贵，献客者先以槟榔，次以素馨。

　　○含笑

　　｜原｜

　　｜本草｜含笑出海南，有紫、白二种。

　　｜遯斋闲览｜南方花木，北地所无者，大含笑、小含笑，其花常若菡萏之未敷者，故有含笑之名。

　　｜草花谱｜含笑花开不满，若含笑然。

　　｜扪虱新话｜含笑有大、小，小含笑香尤酷烈，有四时花，惟夏中最盛，又有紫含笑、茉莉含笑，皆以日西入，稍阴则花开，初开香尤扑鼻，予山居无事，每晚凉坐山亭中，忽闻香风一阵，满室郁然，知是含笑开矣。

　　｜□□考｜

　　｜增｜

　　｜东坡广州蒲涧寺诗注｜山中多含笑花。

　　｜花经｜含笑花二品八命。

　　｜澄怀录｜韩熙载云，对花焚香，含笑宜麝。

　　｜集藻｜

　　｜赋｜

　　｜增｜

　　｜宋。李纲。含笑花赋有序｜南方花木之美者，莫若含笑，绿叶素荣，其香郁然，是花也，方蒙恩而入幸，价重一时，故感而为之赋，其辞曰，
　　夫何嘉木之姝嫮兮，蔼芬馥之芳容，结孤根于暖地兮，披素艳于幽丛，炫丽景之迟迟兮，浥零露之浓浓，默凝情而不语兮，独含笑于春空，其笑伊何粲兮巧倩，洞户初启，曲栏乍见，惊邻女之窥墙，疑宠姬之教战，鄙妖姿之龋齿，谢啼妆之半面，态有余情，忽焉改观，国香无敌，秀色可餐，抱贞洁之雅志，舒婉娈之欢颜，宁解颐而启齿，方堕珥而欹冠，苞温润以如玉，吐芬芳其若兰，俯者如羞，仰者如喜，向日嫣然，临风莞尔，岂褰帏而观跛，将忘怀于射雉，轻可买之千金，重回眸之百媚，拔类迈伦，孰与为比，泛□酷烈，绰约婵娟，翠叶拥鬓，绿萼承欢，嗅之弥馨，察之愈妍，信色香之俱美，何扈芷而握荃，若夫萱草忘忧，合欢蠲忿，采杜若于洲中，搴芙蓉于泽畔，艺菊百畦，滋蕙九畹，挈长度美，固不可一□而论也，方将移自南国，置之玉堂，违霜雪之凄冷，依日月之末光，凭雕槛而凝彩，度芝阁而飘香，破颜一笑，掩乎羣芳，诚可以承天宠而植椒房者乎。

　　｜七言律诗｜

　　｜增｜

　　｜宋。杨万里。含笑花｜菖蒲节序芰荷时，翠羽衣裳白玉肌，暗折花房须日暮，遥将香气报人知，半开微吐长怀宝，欲说还休竟俛眉，树脆枝柔惟叶健，不消更画只消诗。

　　｜许仲启。含笑花｜一点瓜香破醉眠，误他诗客枉流涎，如何滴露牛心李，化作垂头玉井莲，初喜晓光将莞尔，竟羞娇影不嫣然，忽看吐下金樱核，蔌蔌声干暮叶边。

　　｜五言絶句｜

　　｜增｜

　　｜宋。徐致中。含笑花｜瓜香浓欲烂，莲莟碧初匀，含笑如何处，低头似愧人。

　　｜岁寒集｜薄薄沉熏骨，英英玉炼烟，恼人风味别，斗帐梦中间。

　　｜七言絶句｜

　　｜增｜

　　｜宋。杨万里。含笑花二首｜秋来二笑再芬芳，紫笑何如白笑强，只有此花偷不得，无人知处忽然香，　熏风破晓碧莲含，密意犹低白玉颜，一粲不曾容易发，清香何自徧人间。

　　｜陆游。闻傅氏庄紫笑花开急棹小舟观之｜日长无奈清愁处，醉里来寻紫笑香，漫道闲人无一事，逢春也作蜜蜂忙。

　　｜刘克庄。含笑花｜春风满面喜津津，纵有痴拳不忍嗔，窃恐意观安注脚，笑他何事与何人。

　　｜许仲启。含笑花｜献笑佳人绝可怜，姿姿靥辅巧承颧，一枝不用千金买，雨洗风吹却粲然。

　　｜萧文仙。含笑｜肥样雕成玉色仙，碧瑶幢里粲婵娟，道渠觧笑何曾笑，只合更名小白莲。

　　｜金。施宜生。含笑花｜百步清香透玉肌，满堂皓齿转明眉，搴帷彼客相迎处，射雉春风得意时。

　　｜诗散句｜

　　｜增｜

　　｜宋。郑润甫｜自有嫣然态，风前欲笑人，涓涓朝泣露，盎盎夜生春。

　　｜刘涛｜未尝逢露齿，只恐欲倾城。

　　｜丁谓｜草觧忘忧忘底事，花名含笑笑何人。

　　｜苏轼｜而今只有花含笑，笑道秦皇欲学仙。

　　｜百氏集｜试问嫣然如可买，会须一笑与千金。　深情厚意知多少，尽在嫣然一笑中。

　　｜苏轼｜涓涓滴露紫含笑。　花非识面常含笑。

　　｜词｜

　　｜增｜

　　｜宋。无名氏。杨柳枝｜绿蜡芳趺雪一包，绽琼梢，清香却暑赏堂坳，晚风飘。　笑靥含羞藏碧叶，为谁娇，长随茉莉展轻绡，伴良宵。

　　○指甲花

　　｜增｜

　　｜南方草木状｜指甲花，其树高五、六尺，枝条柔弱，叶如嫩榆，与那悉茗、末利花皆雪白，而香不相上下，亦自大秦国移植南海，而此花极繁细，纔如半米粒许，彼人多折置襟袖间，盖资其芳馥尔，一名散沫花。

　　｜北户录｜指甲花，花细白，绝芳香，番人种之，未详其名，波斯移植中夏，如金钱花也，本出外国，大同二年始来中土。

　　｜草花谱｜指甲花生杭之诸山中，花小，如蜜色而香甚，用山土移归土盆中，亦可供玩。

　　｜原｜指甲花，夏月开，香似木樨，可染指甲，过于凤仙花，有黄、白二种。

　　｜集藻｜

　　｜七言絶句｜

　　｜增｜

　　｜宋。郑刚中。题异香花俗呼指甲花｜小比木犀无酝藉，轻黄碎蘂乱交加，邦人不觧称谁说，一地称为指甲花。

　　○凌霄花

　　｜原｜凌霄花，一名紫葳，本草云，俗谓赤艳曰紫葳葳，此花赤艳，故名。一名陵苕，尔雅云︰苕，陵苕。黄华，蔈。白华，茇。注云︰一名陵时，华色异，名亦不同。疏云，黄华名蔈，白华名茇，别花色之名也。诗小雅，郑笺云，陵苕之华，紫赤而繁。而此云黄、白者，盖就紫色之中有黄紫、白紫耳。一名女葳，一名茇华，一名武威，一名瞿陵，一名鬼目。处处皆有，多生山中，人家园圃亦栽之，野生者，蔓纔数尺，得木而上，即高数丈，蔓间须如蝎虎足，附树上甚坚牢，久者藤大如杯，春初生枝，一枝数叶，尖长有齿，深青色，开花一枝十余朶，大如牵牛，花头开五瓣，赭黄色，有数点，夏中乃盈，秋深更赤，八月结荚，如豆角，长三寸许，子轻薄如榆仁、如马兜铃仁，根长亦如兜铃根，秋深采之，阴干。花及根甘、酸，微寒，无毒，治妇人产乳余疾，崩中，□瘕血闭，寒热羸瘦。茎叶苦，平，无毒，主治热风身痒，游风风疹，瘀血，喉痹热痛，凉血生肌。

　　｜□□考｜

　　｜增｜

　　｜诗。小雅｜苕之华，芸其黄矣。｜传｜苕，陵苕也，将落黄。
　　　苕之华，其叶青青。｜传｜华落，叶青青然。

　　｜老学庵笔记｜凌霄花未有不依木而能生者，惟西京富郑公园中一株，挺然独立，高四丈，围三尺余，花大如杯，旁无所附，宣和初，景华苑成，移植于芳林殿前，画图进御。

　　｜三柳轩杂识｜凌霄花为势客。

　　｜花经｜凌霄花六品四命。

　　｜原本事集｜西湖藏春坞，门前有二古松，各有凌霄花络其上，诗僧清顺常昼卧其下，子瞻为郡，一日屏骑从过之，松风搔然，顺指落花觅句，子瞻为作木兰花词。

　　｜增｜

　　｜嵩山记｜初祖庵前有三花树，盖凌霄藤附桧而生者也，花正开，深红可爱，自达磨未至时有之。

　　｜原｜

　　｜学圃余疏｜凌霄花缠奇石老树，作花可观，大都与春时紫藤皆园林中不可少者。

　　｜花史｜富郑公居洛，其家圃中凌霄花无所因附而特起，岁久遂成大树，高数寻，亭亭可爱，朱弁曰，是花岂非草木中豪杰乎，所谓不待文王而犹者也。

　　｜集藻｜

　　｜赋｜

　　｜增｜

　　｜宋。梅尧臣。凌霄花赋｜厥草惟夭，厥木惟乔，草有柔蔓，木有繁条，缘根兮附带，布叶兮敷茵，朱华粲兮下覆，本干蔽兮不昭，嗟兮此木几岁几年而至于合抱，夫何此草一旦一夕而遂曰凌霄，是使藜藿蒿艾慕高艳而仰翘翘也，安知苹藻自洁，蕙兰自芳，芙容出污而自丽，芝菌不根而自长，或纫佩带，或采顷筐，或制裳于骚客，或登歌于乐章，故得为馨为荐为嘉为祥，皆无附着亦以名扬，奚必托危柯而后昌，吾谓木老多枯，风高必折，当是时将恐摧为朽荄，不复萌蘗，岂得与百卉并列也邪。

　　｜五言古诗｜

　　｜增｜

　　｜唐。白居易。有木诗｜有木名凌霄，擢秀非孤标，偶依一株树，遂抽百尺条，托根附树身，开花寄树梢，自谓得其势，无因有动摇，一旦树摧倒，独立暂飘飖，疾风从东起，吹折不终朝，朝为拂云花，暮为委地樵，寄言立身者，勿学柔弱苗。

　　｜原｜

　　｜宋。梅尧臣。凌霄花｜草木不觧行，随生自有理，观此引蔓柔，必凭高树起，气类固有合，萦缠岂由已，仰见苍虬枝，上发彤霞蘂，层霄不易凌，樵斧者谁子，一日摧作薪，此物当共萎。

　　｜曾肇。凌霄花｜凌霄体纤柔，枝叶工托丽，青青乱松树，直干遭蒙蔽，不有严霜威，焉能辨坚脆。

　　｜增｜

　　｜范浚。凌霄花｜栽松待成阴，种漆拟作器，人皆笑艰拙，往往得后利，君看植凌霄，百尺蔓柔翠，新花郁煌煌，照日吐妍媚，风霜忽摇落，大木亦凋瘁，视尔托根生，枯茎无残蔕，先荣疾萧瑟，物理固难恃，凌霄亟芳华，衰歇亦容易。

　　｜明。高启。瞻木轩并序｜道士李玄修所居庭，有凌霄花依树而生，近树伐而凌霄花独存，因以名室，求予赋诗，
　　凌霄托高树，引蔓日已长，缠绵共春荣，幽花蔼敷芳，高树忽见伐，无依向风霜，亭亭还自持，柔姿喜能强，君子贵独立，倚附非端良，览物成感叹，为君赋新章。

　　｜七言古诗｜

　　｜增｜

　　｜宋。陆游。凌霄花｜庭中青松四无邻，凌霄百尺依松身，高花风堕赤玉盏，老蔓烟湿苍龙鳞，古来豪杰人少知，昂霄耸壑宁自期，抱才委地固多矣，今我抚事心伤悲。

　　｜七言絶句｜

　　｜增｜

　　｜唐。欧阳炯。凌霄花｜凌霄多半绕棕榈，深染栀黄色不如，满树微风吹细叶，一条龙甲飐清虚。

　　｜原｜

　　｜宋。杨绘。凌霄花｜直饶枝干凌霄去，犹有根原与地平，不道花依他树发，强攀红日斗妍明。

　　｜贾昌朝。凌霄｜披云似有凌云志，向日宁无捧日心，珍重青松好依托，直从平地起千寻。

　　｜增｜

　　｜范成大。寿栎堂前小山峰凌霄花盛开，葱蒨如画，因名之曰凌霄峰｜天风摇曳宝花垂，花下仙人住翠微，一夜新枝香焙暖，旋熏金缕绿罗衣。　山容花意各翔空，题作凌霄第一峰，门外轮蹄尘扑地，呼来借与一枝筇。

　　｜陆游。游弥牟菩提院，庭下有凌霄藤附古楠，其高数丈，花已零落满地｜绛英翠蔓亦佳哉，零乱空庭码碯杯，徧雨新花天有意，定知闲客欲闲来。

　　｜原｜

　　｜赵汝回。凌霄花｜袅袅枯藤浅浅葩，夤缘直上照残霞，老僧不作因依想，将谓青松自有花。

　　｜诗散句｜

　　｜原｜

　　｜宋。曾巩｜固知臭味非相类，其奈萦缠不自由。

　　｜蒋梅边｜引蔓闲花欲透云，托身下倚老松根。

　　｜唐。杜甫｜古苕生迮地。

　　｜词｜

　　｜原｜

　　｜宋。苏轼。减字木兰花｜双龙对起，白甲苍髯烟雨里，疎影微香，下有幽人昼梦长。　湖风清软，双鹊飞来争噪晚，翠飐红轻，时堕凌霄百尺英。

　　｜别录｜

　　｜原｜

　　｜禁忌｜凌霄花用以蟠绣大石，殊可观玩，但鼻闻伤脑，花上露入目令人蒙，孕妇经花下能堕胎，不可不慎。

　　御定佩文斋广群芳谱卷四十三
　　●御定佩文斋广羣芳谱卷四十四

　　　花谱

　　○兰蕙按兰花、蕙花一类二种，黄庭坚之说最明，然皆非古之所谓兰草、蕙草也，兰草今之都梁香，蕙草今之零陵香，唐、宋本草载之甚详，朱子、楚辞证可为确据，今以兰花、蕙花合为一谱，兰草、蕙草附录于后，以备参考。

　　｜增｜

　　｜尔雅翼｜兰之叶如莎，首春则茁其芽，长五、六寸，其杪作一花，花甚芬香，大抵生深林之中，微风过之，其香霭然达于外，故曰芝兰生于深林，不以无人而不芳，又曰，株秽除兮兰芷覩，以其生深林之下似慎独也，故称幽兰。江南兰只在春芳，荆楚及闽中者秋复再芳。兰与蕙甚相类，其一□□一花而香有余者，兰。一□□五、六花而香不足者，蕙。说本黄庭坚。今人称兰为幽兰，蕙为蕙兰，蕙大抵似兰，花亦春开，兰先而蕙继之，皆柔荑，其端作花，兰一荑一花，蕙一荑五、六花，香次于兰。

　　｜本草｜寇宗奭曰，兰叶阔且勒，长及一、二尺，四时常青，花黄绿色，中间瓣上有细紫点，春芳者为春兰，色深，秋芳者为秋兰，色淡。李时珍曰，生近处者，叶如麦门冬而春花，生福建者，叶如菅茅而秋花。

　　｜原｜兰幽香清远，馥郁袭衣，弥旬不歇，常开于春初，虽冰霜之后，高深自如，故江南以兰为香祖，又云兰无偶，称为第一香，紫梗青花为上，青梗青花次之，紫梗紫花又次之，余不入品。
　　赵时庚，金漳兰谱云，紫兰有
　　陈梦良，色紫，每干十二萼，花头极大，为紫花之冠，至若朝晖微照，晓露暗湿，则灼然腾秀，亭然露奇，敛肤傍干，团圆心向，婉媚娇绰，竚立凝思，如不胜情，花三片，尾如带，微青，叶三尺，颇觉弱，黯然而绿，背虽似剑脊，至尾棱则软薄，斜撒粒许带缁，最为难种，故人稀得其真者，种用黄净无泥瘦沙，忌肥，恐致腐烂。
　　吴兰，色深紫，有十五萼，干紫，荚红，得所养则岐而生，至有二十萼，花头差大，色映人目，如翔鸾翥凤，千态万状，叶高大，刚毅劲节，苍然可爱，不堪受肥，须以清茶沃之，冀得其本生土地之性。
　　潘花，色深紫，有十五萼，干紫，圆匝齐整，疎密得宜，疎不露干，密不簇枝，绰约作态，窈窕逞姿，真所谓艳中之艳，华中之华也，愈久愈见精神，使人不能舍去，花中近心处色如吴紫，艳丽过于众花，叶则差小于吴，峭直雄健，众莫能及，其气特深，未能受肥，清茶沃之，二种用赤沙泥。
　　赵师博，色紫，十五萼，初萌甚红，开时若晚霞灿目，色更晶明，叶劲直肥耸，超出羣品。
　　金棱边，色深紫，十二萼，出于长泰陈家，色如吴兰，片则差小，叶亦劲健，所可贵者，叶自尖处分二边，各一线许，映日如金线，紫花品外之奇，用黄色麤沙和泥，少添赤沙泥，妙，半月一用肥。
　　白兰有
　　济老，色白，有十二萼，标致不凡，如淡妆西子，素裳缟衣，不染一尘，叶似施花，更高一、二尺，得所养则岐而生，亦号一线红，白花之冠，宜沟中黑沙泥和粪种，爱肥，一任浇灌。
　　灶山，一名绿衣郎，有十五萼，色碧玉，花枝开，体肤松美，颙颙昻昻，雅特闲丽，真兰中之魁品也，每生并蔕，花干最碧，叶绿而瘦薄，如苦荬菜，山下流聚沙泥种亦可，肥戒多。
　　黄殿讲，一名碧玉干、西施花，色微黄，有十五萼，并干而生，计二十五萼，或迸于根，叶细最绿，肥厚，花头似开不开，苐干虽高而实瘦，叶虽劲而实柔，且朵不起，秸根有萎，叶是其所短者耳。
　　李通判，色白，十五萼，峭特雅淡，追风浥露，如泣如诉，人多爱之，以较郑花，则减一头地，用泥同灶山。
　　叶大施，叶剑脊最长，惜不甚劲直。
　　惠知客，色白，有十五萼，赋质清癯，团簇齐整，娇柔瘦润，花英淡紫，片尾凝黄，叶虽绿茂，但颇柔弱，用泥同济老。
　　马大同，色碧而绿，有十二萼，花头微大，间有向上者，中多红晕，叶则高耸，苍然肥厚，花干劲直，及其叶之半，一名五晕丝。以上俱上品。
　　郑少举，色白，十四萼，莹然孤洁，极为可爱，叶修长散乱，所谓蓬头少举也，有数种，花有多少，叶有软硬之别，白花之能生者，无出于此，其花之资质可爱，为羣花翘楚，用粪壤泥及河沙，内用草鞵屑铺四围种之，累试甚佳，大凡用轻松泥皆可。
　　黄八兄，色白，有十二萼，善于抽干，颇似郑花，叶绿而直，惜干弱不能支持耳，用泥同济老。
　　周染，色白，十二萼，与郑花无异，但干短弱，用泥同郑少举。以上俱品中。
　　夕阳红，花八萼，花片微尖，色则凝红，如夕阳返照，肥瘦任意，当视沙之燥湿，蓄雨水沃之，令色绿为妙，观堂主、名弟亦同。
　　观堂主，花白，有七萼，花聚如簇，叶不甚高，可供妇人时妆。
　　名弟，色白，有五、六萼，花似郑，叶最柔软，如新长叶则旧叶随换，人多不种。
　　弱脚，色绿，大如鹰爪，一干一花，比叶高二、三寸，叶瘦，高二、三尺。入腊方花，熏馥可爱。外有云峤、朱花、青蒲、王小娘之类，以上俱下品。
　　鱼魫兰，又名赵花，十二萼，花片澄澈如鱼魫，沉水中无影，叶劲绿，此白花品外之奇，山下流聚沙泥种，戒肥腻。

　　｜增｜

　　｜王贵学兰谱｜
　　陈梦良，有二种，一紫干，一白干。花色淡紫，大似鹰爪，排钉甚疎。
　　赵十使，即师博，色淡，壮者十四、五萼，叶色深绿，花似仙霞，叶之修劲不及也。
　　何兰，壮者十四、五萼，繁而低压，冶而倒披，花色浅紫，似陈兰，苐花干壮，而何则瘦，陈叶尾焦，而何则否，或名潘兰，有红酣，香醉之状，经雨露则娇，因号醉杨妃，不常发，似仙霞。
　　大张青，色深紫，壮者十三萼，花有二种，大张花多，小张花少，大张干花俱紫，叶亦肥瘦胜，小张悭于发花。
　　蒲统领，色紫，壮者十数萼，淳熙间蒲统领引兵逐寇，忽见一所，似非人世，四周幽兰，欲摘而归。一老叟前曰，此兰有神主之，不可多摘。取数颕而归。
　　陈八斜，色深紫，壮者十余萼，发则盈盆，花类大张青，干紫过之，叶绿而尾蒲下垂，间有一叶双花。
　　淳监粮，色深紫，多者十萼，丛生并叶，干曲，叶高三尺，厚而且直，其色尤紫。大紫，壮者十四萼，出于长泰。以上俱紫色中品。
　　许景初，十二萼者，花色鲜红，叶颇散垂，绿亦不深。
　　石门红，其色红，壮者十二萼，花肥而促，色红而浅，叶虽麤亦不甚高，满盆则生，亦云赵兰。小张青，色红，多有八萼，淡于石门红，花干甚短。
　　萧仲红，色如褪紫，多者十二萼，叶绿如芳茅，其余干纤长，花亦离疎，时人呼为花梯。
　　何首座，色淡紫，壮者九萼。
　　林仲礼，色淡紫，壮者九萼，花半开而下视，叶劲而黄，一云仲美。
　　粉妆成，色轻紫，多者八萼，类陈八斜，花与叶亦不甚都。
　　茅兰，其色紫，长四寸有余，壮者十六、七萼，结实其破如线，夏至抽篦，春前花开。以上俱紫色下品。
　　郑白羊，色碧，多者十五萼，岐生过之，其跗尤碧，交秋乃花，或又谓大郑。
　　仙霞，九十蘂，色白，鲜者如濯，含者如润，得之泰邑。
　　朱兰，得于朱佥判，色黄，多者十一萼，花头似开，倒向一隅，若虫之蠹，干叶长而瘦。
　　云峤，色白，壮者七萼，花大红心，邻于小张，以所得之地名，叶深厚于小张，云峤，海岛之精寺也。
　　林郡马，其色绿，出长泰，壮者十三萼，叶厚而壮。
　　青蒲，色白，七萼，挺肩露颕，似碧玉而叶低小，仅尺有五寸，花尤白，叶绿而小，直而修。
　　独头兰，色绿，一花，大如鹰爪，干高二寸，叶类麦门冬，入腊方熏馥可爱，建、浙间谓之献岁正，山乡有之，间有双头。
　　碧兰，始出于兴化黾山院，花有十四、五萼，与叶齐。以上皆白色。

　　｜原｜
　　建兰，茎叶肥大，苍翠可爱，其叶独阔，今时多尚之，叶短而花露者尤佳，若非原盆，须用火烧，山上栽根甚甜，招蚁，以水奁隔之，水须日换，恐起皮则蚁易渡，频分则根舒，花开不绝，此已试妙法也，浇洗须如法，又有按月培植之方，乃闽中士绅所传，宜照行之。
　　杭兰，惟杭城有之，花如建兰，香甚，一枝一花，叶较建兰稍阔，有紫花黄心，色若臙脂，有白花黄心，白若羊脂，花甚可爱，大本根内无竹钉者，用横山黄土拣去石块，种之，见天不见日，浇以羊鹿粪水，花茂盛，鸡鹅毛水亦可，若浇灌得宜，来岁花发，其香胜新栽者远甚，一说用水浮浮炭种之，上盖青苔，花茂，频洒水，花香，花紫白者，名荪山，出法华山。
　　其类有春兰、夏兰、秋兰、素兰、石兰、竹兰、凤尾兰、玉梗兰。春兰花生叶下，素兰花生叶上，至其绿叶紫茎，则如今所见，大抵林愈深而茎愈紫尔。刘次庄乐府集云，沅澧所产花，在春则黄，在秋则紫，然春黄不如秋紫之芳馥也，凡兰皆有一滴露珠在花蘂间，谓之兰膏，不啻沆瀣，多取则损花。

　　｜□□考｜

　　｜原｜

　　｜易。系辞｜同心之言，其臭如兰。

　　｜礼记。内则｜妇或赐之茞兰，则受而献诸舅姑。

　　｜左传｜郑文公有贱妾曰燕姞，梦天使与已兰曰，余为伯鯈，余而祖也，以是为而子，以兰有国香，人服而媚之如是，既而文公与之兰而御之辞曰，妾不才幸而有子，将不信敢征兰乎，公曰诺，生穆公，名之曰兰。

　　｜增｜

　　｜史记。礼志｜椒兰芬茞所以养鼻也。

　　｜原｜

　　｜晋书。文苑传｜罗含，字君章，桂阳耒阳人也，致任还家，阶庭忽兰菊丛生，人以为德行之感焉。

　　｜增｜

　　｜易通卦验｜十一月，广莫风至，则兰、射干生。

　　｜原｜

　　｜家语｜孔子曰，与善人处，如入芝兰之室，久而不闻其香，则与之俱化。　芝兰生于深谷，不以无人而不芳，君子修道立德，不为困穷而改节。

　　｜增｜

　　｜列子｜荐以梁肉兰橘。

　　｜荀子｜民之好我，芬若椒兰也。

　　｜原｜

　　｜文子｜日月欲明，浮云盖之，丛兰欲发，秋风败之。

　　｜增｜

　　｜淮南子｜兰芝以芳，未尝见霜。

　　｜原｜

　　｜说苑｜十步之内，必有芳兰。

　　｜风俗通｜汉尚书郎每进朝时，怀香握兰，口含鸡舌香。

　　｜增｜

　　｜洛阳伽蓝记｜大觉寺，广平王环舍宅，林池飞阁，比之景明，至于春风动树，则兰开紫叶，秋霜降草，则菊吐黄华。

　　｜采兰杂志｜兰待女子同种则香，故名待女。

　　｜原｜

　　｜汗漫录｜王摩诘贮兰用黄磁斗，养以绮石，累年弥盛。

　　｜曲江春宴录｜霍定与友生游曲江，以千金募人窃贵侯亭榭中兰花，插帽兼自持往罗绮丛中卖之，士女争买，抛掷金钱。

　　｜增｜

　　｜清异录｜唐保大二年，国主幸饮香亭，赏新兰，诏苑令取沪溪美土为馨烈侯，拥培之具。

　　｜致虚阁杂爼｜晁采阁中兰花始发，其姑命目之，应声目曰，隐于谷里，显于澧浔，贵比于白玉，重匹于黄金，既入燕姬之梦，还呜宋玉之琴。其慧敏如此。

　　｜卧龙行记｜寺有崇兰数百本，秀发岩石间，微风透香，所至芬郁。

　　｜三余赘笔｜张敏叔以十二花为十二客，兰为幽客。

　　｜花经｜兰一品九命　蕙二品八命。

　　｜澄怀录｜韩熙载云，对花焚香，兰宜四绝。

　　｜佩楚轩客谈｜高疎仙，玉峰山四畔皆幽兰，日采数十花，酌明水，笺离骚，自谓灵均有知，当领吾意也。

　　｜鸡足山记｜静云庵僧寮，盆兰敷华，皓洁如雪。

　　｜泉南杂志｜九节兰，花易植，不若吴中所钦，静宇中，虽若棋列，亦不甚香。

　　｜闽部疏｜兰以建名，而福兴四郡尤甚，民家无大小皆传种之，然绝不生山间，不知种所自来，大都以玉魫为最，四季开者为珍。

　　｜原｜

　　｜学圃余疏｜建兰盛于五月，畏风、畏寒、畏鼠、畏蚓、畏蚁，其根甜，为蚁所逐，养者常以水奁隔，不令得入，予作一屋于竹林南，外施两重草席，坎地令稍深，贮兰于其上，无风有好日，开门暴之，所蓄二、三十盆，无不盛花者，其种亦多，玉魫为第一，白干而花上出者是也，次四季，次金边，名曰兰，其实皆蕙也，闽产为佳，赣州兰花不长劲，价常减半。
　　　一茎一花者曰兰，宜兴山中特多，南京、杭州俱有，虽不足贵，香自可爱，宜多种盆中，今日绝重建兰，却只是蕙，见古人画兰殊不尔，虎邱戈生曾致一盆，叶稀而长，稍麤于兴兰，出数蘂，正春初开花，特大于常兰，香亦倍之，经月不凋，酷似马远所画，戈云，得之他方，今尚活，花时当广求此种，以备春兰之绝品。

　　｜增｜

　　｜荆溪疏｜兰出荆溪者，叶柔，花弱，比闽、浙产不同，又易致，龙池铜官之间，弥坂盈谷，山人杖挑藤束，筐筥登市，每岁正、二月之交，负而入郭者，价贱于土，人行市中，衣袂皆馥。

　　｜珍珠船｜世称三友，竹有节而啬花，梅有花而啬叶，松有叶而啬香，唯兰独并有之。

　　｜花史｜宋罗畸元佑四年，为滁州刺史，明年治廨宇于堂前，植兰数十本，为之记曰，予之于兰，犹贤朋友，朝袭其馨，暮撷其英，携书就观，引酒对酌。
　　　吴孺子，藏兰百本，静开一室，良适幽情。

　　｜一统志｜浙江兰溪县兰阴山多兰蕙。
　　　武义菊妃山多兰菊。
　　　南昌府宁州，内有石室，北多兰茞。

　　｜福建志｜福安县白云山上有庵，庵前两池产兰，玉色，向午开，浮水面，过时即沉，人呼为午时兰。

　　｜四川志｜庆符县南石门山，一名兰山，其林薄，中多兰。

　　｜原｜勾践种兰渚山，王右军兰亭是也，今会稽山甚盛，余姚县西南并江有浦，亦产兰，其地曰兰墅洲，自建兰盛行，不复齿及，移入吴越輙凋，有善藏者售之輙得高价，而香终少减。
　　　蜂采百花，俱置股间，惟兰则拱背入房，以献于王，物亦知兰之贵如此。

　　｜集藻｜

　　｜序｜

　　｜原｜

　　｜明。王世贞。续兰谱序｜闽多兰，赵时庚、王贵学氏皆闽人，故后先能谱兰，诸所以为兰之事尽矣，而吾老友张应文氏顾又能为续兰谱，其所以为兰之事又大出于二谱之外，而又能为歌诗古今体几百篇以侈之，若杲禅师悟后，隽语百出，而百不穷，张君，吾吴人也，郦道元高阳注江南水经，欧阳永叔庐陵谱洛中牡丹，不是过也，予不能从嵇含晓南中花木，意亦不大好之，顾独好兰，而不甚晓其事，与所以滋培之理，友人有见贻者，至冬輙萎败，亦任之而已，今从张君谱，稍得其事与理，而圜居力不能致今者似别得策第手靖节栗里谱与其诗各一编，陆羽、张又新水谱各一编，蔡君谟茶绿一编，以佐张君之二谱，而日与之徜徉于峭蒨青葱之下，闲歌陶诗，渴则拈茶水谱，随意读之，觉此身如入阳羡吸巾泠已退，徐翻张君所纂谱，咏其得意句，鼻观习习芬馥，两腋风举，作天际真人，想又何必左拥陈良紫，右侍鱼魫白而后快哉，或曰兰之传，自屈子骚始也，子何以不骚而靖节之是，援且不虞彼蘜忌哉，曰，不然，兰，君子也，贵而大国，贱而幽谷，所为香不改也，屈子才大于兰，而志趣不一，吾故取陶氏焉，今之蘜丽矣，非陶氏蘜也，以故不能与兰偕，兰亦不受妒，不尔宁无东篱数枝，以伴我九畹哉，吾取兰而陶之，取陶而兰之，即屈子所不能妒，而况蘜也，张君善吾言识而弁于简端。

　　｜题跋｜

　　｜增｜

　　｜宋。黄庭坚。书幽芳亭｜士之才德盖一国，则曰国士，女之色盖一国，则曰国色，兰之香盖一国，则曰国香，自古人知贵兰，不待楚之逐臣而后贵之也，兰甚似乎君子，生于深山丛簿之中，不为无人而不芳，雪霜凌厉而见杀，来岁不改其性也，是所谓遯世无闷，不见是而无闷者也，兰虽含香体洁，平居与萧艾不殊，清风过之，其香蔼然，在室满室，在堂满堂，所谓含章以时发者也，然兰蕙之才德不同，世罕能别之，予放浪江湖之日久，乃尽知其族，盖兰似君子，蕙似士夫，大□山林中十蕙而一兰也，离骚曰，予既滋兰之九畹，又树蕙之百亩。招魂曰，光风转蕙泛崇兰。是以知楚人贱蕙而贵兰久矣，兰蕙丛出，莳以砂石则茂，沃以汤茗则芳，是所同也，至其发华，一干一华而香有余者，兰，一干五、七华而香不足者，蕙，蕙虽不若兰，其视椒樧则远矣，世论以为国香矣，乃曰当门不得不锄，山林之士，所以徃而不返者耶。

　　｜周必大。跋杨无咎画秋兰｜乡人徐丙示予杨无咎手画香草，题曰，秋兰，后有兵部侍郎章茂献，国子博士汤君实跋语，其说特未定也，予老而学圃，问诸园丁，则曰春兰、夏芷、秋蕙、冬荪，叶、茎、花色徃徃多寡不同，予异其说，徧以古书考之，屈原离骚经，纫秋兰以为佩，张衡东京赋，秋兰被涯，又思玄赋，幽兰可喻，潘尼赠河阳诗，流声秋兰之类，言兰以秋而花也，屈原九歌，春兰秋菊，陆机庭中奇树诗劝友兰时徃注春时也，梁元帝诗，春兰本无絶，唐太宗诗，春晖开紫苑，淑气媚兰汤之类，此言兰以春而花也，宋玉招魂赋，光风转蕙泛崇兰，抱朴子，春蕙秋兰，陆机悲歌行，春芳伤客心，蕙草饶淑景，是蕙亦可言春矣，本草图经，蕙七月中旬开花，至香，是蕙亦可言秋矣，故骚经曰，兰芷变而不芳，荃蕙化而为芧，盖合四者而言之，湘君歌亦云，薜荔拍兮蕙绸，荪桡兮兰旌，湘夫人则并言，荃壁、兰橑、蕙櫋、芷葺，司马相如长门赋，搏芬若以为枕，席荃兰而茝香，乃知四时香草同出异名，叶常春而花随时，自屈宋至汉唐皆于兰蕙互言春秋，岂邵伯温见闻录证黄氏之误而已，然则园丁之说未为无据，所谓礼失求之野欤。

　　｜辨｜

　　｜原｜

　　｜宋。朱子。楚辞辨证｜兰蕙二物，本草言之甚详，刘次庄云，今沅澧所生花，在春则黄，不若秋紫之芳馥，又黄鲁直云，一干一花而香有余者，兰，一干数花而香不足者，蕙，今按本草所言之兰，虽未之识，然而云似泽兰，则今处处有之，蕙则自为零陵香，尤不难识，其与人家所种，叶类茅而花有两种，如黄说者，皆不相似，大抵古之所谓香草，必其花叶皆香，而燥湿不变，故可刈而为佩，若今之所谓兰蕙，则其花虽香，而叶乃无气，其香虽美，而质弱易萎，皆非可刈而佩者也。

　　｜明。王象晋。正讹｜兰之为世重尚矣，今世重建兰，北方尤为难致，间得一本，置之书屋，爱惜郑重，即拱璧不啻也，及详阅载集，如遯斋闲览、楚辞辨证、本草纲目、草木疏诸书，乃知今所崇尚，皆非灵均九畹故物，至有谓春花为兰，秋花为蕙者，其视纫秋兰为佩之语，不刺谬乎。

　　｜传｜

　　｜原｜

　　｜明。方宇。兰馨传｜友姓兰，名馨，字汝清，号无知子，始祖国香草姓也，郑文公妾燕姞，梦天与国香，倚阑寤而生子，公异之，物色求香，得之幽谷，赐姓兰，志倚阑也，加草不忘本也，香后独茂，修德芬芳，隐居深山，虽困穷未尝改节，仲尼称为善人君子，又伤其老草莽，遗琴操以彰其美，识者亦曰，使际风动时，香名岂终泯乎，自是子孙蕃衍，布散诸国，楚屈原延之九畹，每饭不忘，忠愤不平之气，赖之以泄，原感其德，佩服终身，晋有邻玉树者，谢安处之庭阶，视如子弟，至今咏兰氏必曰谢庭，历唐而宋，曰猗曰皋，猗受知韩愈，亦困穷，愈曰，扬扬其香，不采何伤，盖美之也，皋为朱元晦友，后病归，元晦思之，有愿托孤根岁晏为期之句，其冒姓者，楚有枻、汉有台、晋有亭，又有善酿者，武帝饮之甘，呼兰生而不名，枻与桂棹同舟事君，有济川功台，于章帝时游太学，与崔骃私论武帝善恶，事闻，下有司，台自讼获免，拜令史，亭好山水，家有峻岭茂林曲水之景，名贤王羲之、庾蕴辈，上巳日就亭觞咏，畅叙幽情，以姓为名者，有马氏、泽氏、赛氏，马泽俱精医，善疗肿毒疼痛，赛家广积珠如粟，人有求之，散而不惜，又有茞芸蕙荪，皆近族也，馨始生，异香满室，人称香孩儿，皆曰，何物，老妪生宁馨儿，流芳百世必斯人也，既长，闻木徂徕梅华竹直，同道相交，徃师之，三人曰，子幽真雅淡，和气袭人，予辈友也，敢曰师乎，遂深相得，号为四友，时有严雪者，攻申韩术，草莽之士，畏而靡者万计，惟四友正色不动，雪多方摧折之，自如也，明年春天，子布阳和之德，靡者皆起，四友名益重，后木为大夫，梅居鼎鼐，竹以笙簧，才官翰林，馨独潜修不出，复与金利缔交，同心相规，时人语曰，胶漆虽谓坚，不如金与兰，馨性刚鲠，每秋风起，怒发冲冠，若闻鸡起舞状，文华一吐，芳馨远播，人采其善，不戴之首则佩之身，奉以羞祀，苾苾芬芬，神明来格，凡大夫处士闻其名，无不爱慕思友，里有莸生性恶使气，人不之近，疾馨异己，面斥曰，人生当使人畏，子之得人亲媚，无乃务为容悦乎，馨笑而不答，性恶污秽，有拔茹者，必净沙为地，时进洁汤，斯畅舒自遂，不尔，则形容就悴无他归，洁其身也，秘书省有蠹鱼为害，上召馨拜掌书记，害遂息，因名其省曰兰省，功成身退，优游林泉，或登高山，或临深崖，或扫青苔，坐白石，意泊如也，闵子广于取邀馨，语曰，闻子香誉，愿效同心，分香吐怀，惟子之需，敢不构，庄礼子期与俱化。

　　｜赋｜

　　｜增｜

　　｜陈。周弘让。山兰赋｜爰有奇特之草，产于空崖之地，仰鸟路而裁通，视行踪而莫至，挺自然之高介，岂众情之服媚，宁纫结之可求，非延伫之能洎，禀造化之均育，与卉木而齐致，入坦道而销声，屏山幽而静异，独见识于琴台，窃逢知于绮季。

　　｜唐。杨炯。幽兰赋｜惟幽兰之芳草，禀天地之纯精，抱青紫之奇色，挺龙虎之嘉名，不起林而独秀，必固本而丛生，尔乃丰茸十步，绵连九畹。茎受露而将低，香从风而自远，当此之时，丛兰正滋美，庭帏之孝子，循南陔而采之，楚襄王兰台之宫，零落无丛，汉武帝猗兰之殿，荒凉几变，闻昔日之芳菲，恨今人之不见，至若桃花水上，佩兰若而续魂，竹箭山阴，坐兰亭而开宴，江南则兰泽为洲，东海则兰陵为县，隰有兰兮，兰有枝，赠远别兮，交新知，气如兰兮，长不改，心若兰兮，终不移，及夫东山月出，西轩日晚，受燕女于春闱，□□陈王于秋坂，乃有送客金谷，林塘坐曛，鹤琴未罢，龙剑将分，兰缸烛耀，兰麝氛氲，舞袖迥雪，歌声遏云，度清夜之未艾，酌兰英以奉君，若夫灵均放逐，离羣散侣，乱鄢郢之南都，下潇湘之北渚，步迟迟而适越，心郁郁而怀楚，徒眷恋于君王，敛精神于帝女，汀洲兮极目，芳菲兮袭予，思公子兮不言，结芳兰兮延伫，借如君章有德，通神感灵。悬车旧馆，请老山庭，白露下而鹤警，秋风高而虬萦，循阶除而下望，见秋兰之青青，重曰若有人兮山之阿，纫秋兰兮岁月多，思握之兮犹未得，空佩之兮欲如何，抽琴命操，为幽兰之歌，歌曰，幽兰生矣，于彼朝阳，含雨露之津润，吸日月之休光，美人愁思兮，采芙蓉于南浦，公子忘忧兮，树萱草于北堂，虽处幽林与穷谷，不以无人而不芳，赵元淑闻而叹曰，昔闻兰叶据龙图，复道兰林引凤雏，鸿归燕去紫茎歇，露徃霜来绿叶枯，悲秋风之一败，与蒿草而为刍。

　　｜颜师古。幽兰赋｜惟奇卉之灵德，禀国香于自然，洒嘉言而擅美，拟贞操以称贤，咏秀质于楚赋，腾芳声于汉篇，冠庶卉而超绝，历终古而弥传，若乃浮云卷岫，明月澄天，光风细转，清露微悬，紫茎膏润，绿叶水鲜，若翠羽之羣集，譬彤霞之竞然，感羁旅之招恨，狎寓客之流连，既不遇于擥采，信无忧乎翦伐，鱼始陟以先萌，鶗虽鸣而未歇，愿擢颕于金陛，思结荫乎玉池，泛旨酒之十酝，耀华灯于百枝。

　　｜乔彝。幽兰赋｜兰之生矣，不以无人而不芳，被广泽，森回塘，和寡调高，未俪郢中之曲，神符梦叶，终传郑国之香，赠灵修于南浦，袭嘉庆于北堂，于是芊眠茂苑，靡迤秋坂，纫而为佩，骚人之意已深，间以在衿，楚客之情何远，薄秋风而香盈十步，泛皓露则花飞九畹，岂众草之敢陵，幸移根之未晚，若乃昊露清兮天气新，湘水碧兮枫岸春，烟转绿蕙，波摇白苹，荣曲沼之初莲，遗天涯之美人，离别经时，叹孤芳于秀质，艳阳可惜，怅独立于良辰，复有映金砌，罗玉户，分竹宫，疏蕙圃，因风而起，不随彼茁之蓬，择地以生，能殊有枤之杜，宜其比同心于先哲，冠美名于前古，兰之在幽兮其芳满丛，士守业兮其道未通，入提携固在于高赏，播酷烈当跋于下风，宁使凋急景于散地，迫严凝于岁终，况复光阴惨烈，冰霰凄切，静而处顺，不得近于阶墀，长未当门，独遣冒于霜雪，艳歇红暗，茎萎紫折，惧鶗鴂之先鸣，掩氛氲而顿绝，于戏，兰与艾兮异味，熏与莸兮殊途，一室之人，虽当执我之契，十年之臭，尚可攘公之羭，嚣然此道，何有何无，嗟乎，兰无熏兮搴撷之所不及，士无文兮声华之所不立，倘一借于韶光，庶余香之可袭。

　　｜陈有章。幽兰赋｜翘翘嘉卉，独成国香，在深林以挺秀，向无人而见芳，幽之可居，达萌芽于阴壑，时不可失，吐芬香于春阳，所以紫翘十步，名转九畹，自下并高，结根耸干，布叶逾密，重阳未晚，开缃蘂而乍合，擢丹颖而何远，好遵正直，生匪临于斜径，不向崄巇，质宁被于长坂，独茂幽壑，厌若错薪，几沾雨露，犹苦风尘，采掇兮有日，芳菲兮度春，得临刈楚之地，曷异修词之人，燕妃梦中，荣何名而不遂，蜀琴曲里，奏何声而不新，况众英聚集，传香气而相袭，佳色葱茏，带烟翠而攒丛，固已叹夫贞洁，期见赏于始终。幽处斯久，照临忽通，喜会无私之日，深系有力之风，幽莫过于芳兰，诚匪同诸草莽，充佩而灵均不弃，入握而仙都必取，讵比夫山上蘼芜，泥中蘅杜，将虚名以共播，竟无善而足数，焉知夫光善才于左思，能成赋于师古而已哉，知我者谓我如硕儒，不知我者谓我如生刍，此幽人之未已，亦何代而云无，幸逢昭代，得遇良哲，虽偕熏莸，固有分别，勿以卉贱，不顾幽芬，勿以地寒，不轸孤绝，倘折英而入用，庶有光于优劣者也。

　　｜韩伯庸，幽兰赋｜阳和布气兮，动植齐光，惟彼幽兰兮，偏含国香，吐秀乔林之下，盘根众草之旁，虽无人而见赏，且得地而含芳，于是嫩叶旁开，浮香外袭，既生成而有分，何掇采之莫及，入握称美，未遭时主之恩，纳佩为华，空载骚人之什，光阴向晚，岁月将终，芬芳十步之内，繁华九畹之中，乱羣峰兮上下，杂百卉兮横丛，况荏苒于光阴，将衰败于秋风，岂不处地稍幽，受气仍别，萧艾之新苗渐长，桃李之旧蹊将绝，空牵戏蝶，拂花蘂之翩翾，未遇来人，寻芳春而采折，既生幽径，且任荣枯，幂轻烟而葱翠，带淑气而纷敷，冀雨露之溥及，何见知之久无，及夫日徃月来，时占岁覩，遇达人之回盼，披荒榛而见取，横琴写操，夫子传之而至今，入梦为征，燕姞闻之于前古，生虽失处，用乃有因，枝条嫩而既丽，光色发而犹新，虽见辞于下土，幸因遇于仁人，则知夫生理未衰，采掇何晚，幽名得而不朽，佳气流而自远，既征之而见寄，愿移根于上苑。

　　｜仲子陵。幽兰赋｜兰惟国香，生彼幽荒，贞正内积，芬华外扬，和气所资，不择地而长，精英自得，不因人而芳，况乃崖断坂折，蹊分石裂，山有木而转深，径无人而自绝，柔条独秀，芳心潜结，翡翠戏而相鲜，蘼芜生而共悦，然后众草之中迥为一丛，卑以自牧，和而不同，扬翘布叶，舒翠错红，宵承结露，晓泛光风，倾于阳，希所照无隐，托其地，知其道有终，且求之昔人，征以邃古，宛成章于楚客，爰命操于尼父，佩之众，匪兰不纫，曲之多，匪兰奚鼓，夫以熏莸之喻，臭味斯殊，同之则十年犹有，异之则一日而无，乃清以为露，滋而为畹，比德者以之守真，赠离者以之伤远，宜其出幽谷之滨，为阶除之珍，罗堂未晚，被径知春，依瑶池而自庇，与玉树之为邻，杜若芳芷，香辛白苹，俱受生于大块，独取象于同人，是故兰也之采伊人所急，篇章间起比兴俱入，道之废可锄而去，道之兴可俯而拾，为君洒微芳于素衿，希见宝于重袭。

　　｜李公进。幽兰赋｜幽有寂兮兰有香，香者取其服媚，寂者契其韬光，是以绿叶紫茎，偶贞士而必佩，深林绝壑，挺奇质而独芳，观其异彩特秀，结根自远，靡生于门，宁滋于畹，朝阳照而杂花不得间其荣，光风转而众草无以齐其偃，杳杳深处，芬芬绝伦，保贞操以擅美，发英华以藻春，叶凝露以珠缀，花含烟而色新，移于友也，则断金之利，树之庭也，则如玉之珍，岂比夫协梦呈祥，表嘉名于郑国，循陔见采，流雅咏于诗人而已哉，兰之幽兮芳可折，幽无人兮芳不绝，兰之生兮美自丰，生得地兮美无终，故虽败于凉飙，谅有嘉于前古，方比契于松筠，讵齐名于蘅杜，且夫丽白雪之绮靡，被长坂之芬敷，激余芳以孤映，极幽致而自殊，则在握者何，居泽者何无，兰处幽而转芳，芳无远而不袭，贤尚晦而必着，着何道而不入，伊哲人之素履，盍征兰以自执，苟馨香之发闻，越江山而采拾。

　　｜原｜

　　｜李农夫。幽兰赋｜兰之漪漪，窅窅其香，遁世无闷，抱道深藏，不以无人，而遂废其芳，磅礴冰霜之际，虚徐萧艾之场，揭之扬之，于古有光，不采而佩，于兰无伤，岂膏黍之为用也，必焚必割，珠犀之毕通也，必剖必绝，虽佩玉而垂绅，亦吐哺而握发。

　　｜文赋散句｜

　　｜原｜

　　｜楚。屈原。离骚｜扈江篱与辟芷兮，纫秋兰以为佩。
　　　余既滋兰之九畹兮，又树蕙之百畮。
　　　时暧暧其将罢兮，结幽兰而延伫。
　　　户服艾以盈要兮，谓幽兰其不可佩。
　　　兰芷变而不芳兮，荃蕙化而为茅。
　　　余以兰为可恃兮，羌无实而容长。

　　｜九歌｜蕙肴蒸兮兰藉。
　　　浴兰汤兮沐芳。
　　　薜荔拍兮蕙绸，承荪桡兮兰旌。
　　　桂棹兮兰枻。
　　　沅有芷兮澧有兰。
　　　桂栋兮兰橑。
　　　擗蕙櫋兮既张。
　　　疏石兰兮为芳。
　　　秋兰兮蘼芜，罗生兮堂下，绿叶兮素枝，芳菲菲兮袭予。
　　　秋兰兮青青，绿叶兮紫茎。
　　　披石兰兮带杜蘅，折芳馨兮遗所思。
　　　春兰兮秋菊，长无绝兮终古。

　　｜九章｜悲回风之摇蕙兮。
　　　兰茞幽而独芳。

　　｜宋玉。九辩｜窃悲夫蕙华之曾敷兮，纷旖旎乎都房。

　　｜招魂｜光风转蕙，汜崇兰些。
　　　皋兰被径兮，斯路渐。

　　｜景差。大招｜茞兰桂树，郁弥路只。

　　｜汉。东方朔。七谏｜联蕙芷以为佩兮，过鲍肆而失香。

　　｜王褒。九怀｜季春兮阳阳，列草兮成行，余悲兮兰生，委积兮纵横。
　　　株秽除兮兰芷覩。

　　｜刘向。九叹｜怀兰蕙与蘅芷兮，行中野而散之。
　　　怀芬香而挟蕙兮，佩江篱之菲菲。
　　　游兰皋与蕙林兮，睨玉石之□嵯。
　　　怀兰芷之芬芳兮。妒被离而折之。

　　｜王逸。九思｜怀兰英兮把琼若。

　　｜四言古诗｜

　　｜增｜

　　｜汉。张衡。怨篇｜猗猗秋兰，植彼中阿，有馥其芳，有黄其葩，虽曰幽深，厥美弥嘉，之子云远，我劳如何。

　　｜晋。嵇康。酒会诗｜猗猗兰蔼，植彼中原，绿叶幽茂，丽蘂浓繁，馥馥惠芳，顺风而宣， 将御椒房，吐熏龙轩，瞻彼秋草，怅矣惟骞。

　　｜五言古诗｜

　　｜御制。秋兰并序。殿前盆卉，芳兰独秀，昔人称为王者香，又以方之君子，因题四韵。｜猗猗秋兰色，布叶何葱青。爱此王者香，着花秀中庭。幽芬散缃帙，静影依疎棂。岂必九畹多，侈彼离骚经。

　　｜增｜

　　｜梁武帝。紫兰始萌｜种兰玉台下，气暖兰始萌，芬芳与时发，婉转迎节生，独使金翠娇，偏动红绮情，二游何足怀，一顾非倾城，羞将苓芝侣，岂畏鶗鴂鸣。

　　｜元帝。赋得兰泽多芳草｜春兰本无艳，春泽最葳蕤，燕姬得梦罢，尚书奏事归，临池影入浪，从风香拂衣，当门已芬馥，入室更芳菲，兰生不择径，十步岂难稀。

　　｜宣帝。咏兰｜折茎聊可佩，入室自成芳，开花不竞节，含秀委微霜。
　　｜陈。张正见。赋新题得兰生野径｜披襟出兰畹，命酌动幽心，锄罢还开路，歌喧自动琴，华灯共影落，芳杜杂花深，莫言闲径里，遂不断黄金。

　　｜原｜

　　｜唐。李白。赠友｜兰生不当户，别是闲庭草，夙被霜雪欺，红荣已先老，谬接瑶华枝，结根君王池，顾无馨香美，叨沐春风吹，余芳若可佩，卒岁长相随。

　　｜古风｜孤兰生幽园，众草共芜没，虽照阳春晖，复悲高秋月，飞霜早淅沥，绿艳恐休歇，若无清风吹，香气为谁发。

　　｜贺兰进明。古意｜崇兰生涧底，香气满幽林，采采欲为赠，何人是同心，日暮徒盈把，徘徊忧思深，慨然纫杂佩，重奏丘中琴。

　　｜增｜

　　｜温庭筠。余昔自西滨得兰数本，移艺于庭，亦既逾岁，而芃然蕃殖，自余游者，未始以芳草为遇矣，因悲夫物有厌常而返，不若混然者有之焉，遂寄情于此。｜寓赏本殊致，意幽非我情，吾常有疎浅，外物无重轻，各言艺幽深，彼美香素茎，岂为赏者设，自保孤根生，易地无赤株，丽土亦同荣，赏际林壑近，泛余烟露清，余怀既郁陶，尔类徒纵横，妍媸苟不信，宠辱何为惊，真隐谅无迹，激时犹简名，幽丛霭绿畹，岂必怀归耕。

　　｜陈陶。种兰｜种兰幽谷底，四远闻馨香，春风长养深，枝叶趁人长，智水润其根，仁锄护其芳，蒿藜不生地，恶鸟弓已藏，椒桂夹四隅，茅茨居中央，左邻桃花坞，右接莲子塘，一月熏手足，两月熏衣裳，三月熏肌骨，四月熏心肠，幽人饥如何，采兰充糇粮，幽人渴如何，酝兰为酒浆，地无青苗租，白日如羲皇，不尝仙人药，端坐红霞房，日夕望美人，佩花正煌煌，美人久不来，佩花徒生光，刈获及葳蕤，无令见雪霜，清芬信神鬼，一叶岂可忘，举头愧青天，鼓腹咏时康，下有贤公卿，上有圣明王，无阶答风雨，愿献兰一筐。

　　｜宋。苏轼。题杨次公春兰｜春兰如美人，不采羞自献，时闻风露香，蓬艾深不见，丹青写真色，欲补离骚传，对之如灵均，冠佩不敢燕。

　　｜范成大。次韵温伯种兰｜灵均堕荒寒，采采纫兰手，九畹不留客，高丘一回首，峥嵘路孔棘，凄怆肘生柳，逐令此粲者，永与穷愁友，不如汤子远，情事只诗酒，但知爱国香，此外付乌有，栽培带苔藓，披拂护尘垢，孤芳亦有遇，洒濯居座右，君看深林下，埋没随藜莠。

　　｜陆游。兰｜南岩路最近，饭已时散策，香来知有兰，遽求乃弗获，生世本幽谷，岂愿为世娱，无心托阶庭，当门任君锄。

　　｜杨万里。蕙花初开｜幽人非爱山，出山将何之，山居种兰蕙，岁寒久当知，初艺止百亩，余地惜奚为，先生无广居，千岩一茅茨，四面祇艺蕙，中间纔置锥，锐绿分宿丛，修紫擢幼枝，孤干八九花，一花破初蕤，西风淡无味，微度成香吹，灯梦得幽馥，月写传静姿，我欲掇芳英，和露充晨炊，眷然恻不忍，环翫自忘饥，岂无众花草，不愿秋不迟，种时乱不择，岁晚悔可追。

　　｜薛季宣。种兰｜兰生林樾间，清芬倍幽远，野人坐官曹，兹意极不浅，西窓蔽斜日，松钗架春晚，墙阴莳花木，顦顇根日损，植此山国香，坐与前事反，扶疎可纫佩，心绪端有本，芽生仅盈坛，高风成九畹，羣芳颜色好，祇自夸园苑，何如淡嚼蜡，草莽曾谁混，对我静无言，忘形如莽□□。

　　｜刈兰｜东畹刈真香，静院篸瓶水，高远不胜情，时逐微风起，和雨翦闲庭，谁作骚人语，记得旧家山，香来无觅处。

　　｜朱子。谢人送兰二首｜幽独尘事屏，晼晚秋兰滋，芬馨不自媚，掩抑空相思，晤对日方永，披丛露未晞，翛然发孤咏，九畹陈悲诗。
　　　淹留阅岁序，契阔心怀忧，独卧寄僧闾，一室空山秋，徘徊起顾望，俯仰谁为俦，伊人远赠问，孤根亦绸缪，芳馨不我遗，三载娱清幽，愧无琼琚报，厚意竟莫酬，瞻彼南陔诗，使我心悠悠。

　　｜秋兰已悴以其根归学古｜秋至百草晦，寂寞寒露滋，兰皋一以悴，芜秽不能治，端居念离索，无以遗所思，愿言托孤根，岁晏以为期。

　　｜原｜

　　｜周竹坡｜艺兰当九畹，兰生香满路，纫君身上衣，光明夺缣素，孤芳一衰歇，凋零湿秋露，佩服得君子，亦足慰迟暮。

　　｜增｜

　　｜元。岺安卿。盆兰｜猗猗紫兰花，素秉岩穴趣，移栽碧盆中，似为香所误，吐舌终不言，畏此尘垢污，岂无高节士，幽深共情素，俛首若有思，清风飒庭户。

　　｜明。宋濂。兰花篇｜阳和煦九畹，晴芬溢青兰，潜姿发玄麝，幽蘤凝紫檀，绿萝托芳邻，白谷挹高寒，玄圣未成调，湘累久长叹，菉葹虽外蔽，贞洁终能完，岂知生平心，卒获君子观，杂以青瑶芝，承以白玉盘，灵风晓方荐，清露夜初溥，此时不见知，骈罗混荒菅，春风桃杏华，烂若霞绮攒，徒媚夸毗子，千金买歌欢，弃之不彼即，要使中心安，愿结媺人佩，把玩日忘餐。

　　｜七言古诗｜

　　｜增｜

　　｜元。萨都剌。兰皋曲｜溪水长涵幽草芳，春溪露滴兰叶光，美人日暮釆兰去，风吹露湿芙蓉裳，芙蓉为裳兰结佩，玉立亭亭临水际，天寒袖薄人不知，疎雨兰苕鸣翡翠，幽兰日日吹古香，美人不来溪水长。

　　｜王冕。明上人画兰图｜吴兴二赵俱已矣，雪窓因以专其美，不须百亩树芳菲，霜毫扫□□光风起，大花哆唇如笑人，小花敛眉如羞春，翠影飘飘舞轻浪，正色不染湘江尘，湘江雨冷暮烟寂，欲问三闾杳无迹，忾慷不忍读离骚，目极飞云楚天碧。

　　｜明。李东阳。观画兰有感｜春风吹香出芳林，丛兰开傍西岩阴，几回欲釆意不适，路转溪回山更深，虚堂披图对幽襟，忽如揽衣度崎嵚，杏坛尼父去已远，湘江屈原空独沉，我方挥弦坐微吟，微吟未成日将晚，冰霜欲来侵九畹，兰兮兰兮竟谁管。

　　｜五言律诗｜

　　｜御制。云栖竹树甚茂幽兰满山｜山径纡徐合，溪声到处闻，竹深阴戞日，木古势干云，倚槛听嗁鸟，攀崖采异芬，韶华春已半，万物各欣欣。

　　｜增｜

　　｜唐太宗。芳兰｜春晖开紫苑，淑景媚兰场，映庭含浅色，凝露泫浮光，日丽参差影，风传轻重香，会须君子折，佩里作芬芳。

　　｜李峤。兰｜虚室重招寻，忘言契断金，英浮汉家酒，雪洒楚王琴，广殿轻风发，高台远吹吟，河汾应擢秀，谁肯访山阴。

　　｜张九龄。园中时蔬尽皆锄理，唯秋兰数本委而不顾，彼虽一物有足悲者，遂赋二章｜
　　场藿已成岁，园葵亦向阳，兰时独不偶，露节渐无芳，旨异菁为蓄，甘非蔗有浆，人多利一饱，谁复惜馨香。
　　幸得不锄去，孤苗守旧根，无心羡旨蓄，岂欲近名园，遇赏宁充佩，为生莫碍门，幽林芳意在，非是为人论。

　　｜崔涂。幽兰｜幽植众宁知，芬芳只暗持，自无君子佩，未见国香衰，白露沾长早，春风到每迟，不如当路草，芳馥欲何为。

　　｜释无可。咏兰｜兰色结春光，氛氲掩众芳，过门阶露叶，寻泽径连香，畹静风吹乱，亭秋雨引长，灵均曾采撷，纫佩挂荷裳。

　　｜原｜

　　｜宋。苏轼。题次公蕙｜蕙本兰之族，依然臭味同，曾为水仙佩，相识楚辞中，幻色虽非实，真香亦竟空，云何起微馥，鼻观已先通。

　　｜朱子。去岁蒙学古分惠兰花清赏，既歇复以根丛归之故畹，而学古预有今岁之约，近闻颇已着花，輙赋小诗以寻前约。｜秋兰递初馥，芳意满冲襟，想子空斋里，凄凉楚客心，夕风生远思，晨露洒中林，颇忆孤根在，幽期得重寻。

　　｜增｜

　　｜王柏。兰｜早受樵人贡，春兰访旧盟，谢庭夸瑞物，楚泽撷芳名，苍玉裁圭影，紫檀含露英，奚奴培护巧，苔藓日菁菁。

　　｜七言古诗｜

　　｜增｜

　　｜宋。苏辙。种兰｜兰生幽谷无人识，客种东轩遗我香，知有清芬能觧秽，更怜细叶巧凌霜，根便密石秋芳早，丛倚修筠午荫凉，欲遣蘼芜共堂下，眼前长见楚词章。

　　｜原｜

　　｜杨万里。兰花｜雪径偷开浅碧花，冰根乱吐小红芽，生无桃李春风面，名在山林处士家，政坐国香到朝市，不容霜节老云霞，江蓠圃蕙非吾耦，付与骚人定等差。

　　｜刘克庄｜深林不语抱幽贞，赖有微风递远馨，开处何妨依藓砌，折来未肯恋金瓶，孤高可把供诗卷，素淡堪移入卧屏，莫笑门无佳子弟，数枝濯濯映阶庭。
　　　两盆去岁共移来，一置雕阑一委苔，我拙扶持令叶瘦，君能调护遣花开，隶人挑蠹巡千匝，稚子浇泉走几回，亦欲效颦耘小圃，地荒终恐费栽培。

　　｜明。文征明。建兰｜灵根珍重自瓯东，绀碧吹香玉两丛，和露纫为湘水佩，临风如到蘂珠宫，谁言别有幽贞在，我已相忘臭味中，老去相如才思减，临窓欲赋不能工。

　　｜五言排律｜

　　｜增｜

　　｜唐。刘禹锡。令孤相公见示新栽蕙兰二草之什兼命同作｜上国庭前草，移来汉水浔，朱门虽易地，玉树有余阴，艳彩凝还泛，清香绝复寻，光华童子佩，柔软美人心，惜晚含远思，赏幽空独吟，寄言知音者，一奏风中琴。

　　｜五言絶句｜

　　｜增｜

　　｜唐。唐彦谦。咏兰｜清风摇翠环，凉露滴苍玉，美人胡不纫，幽香蔼空谷。
　　　谢庭漫芳草，楚畹多绿莎，于焉忽相见，岁晏将如何。

　　｜宋。王安石。朱朝议移法云兰｜幽兰有佳气，千载閟山阿，不出阿兰若，岂遭干闼婆。

　　｜原｜

　　｜杨万里。咏兰｜健碧缤缤叶，斑红浅浅芳，幽香空自秘，风肯秘幽香。

　　｜朱子。咏蕙｜今花得古名，旖旎香更好，适意欲忘言，尘编讵能老。

　　｜兰涧｜光风浮碧涧，兰杜日猗猗，竟岁无人采，含熏只自知。

　　｜增｜

　　｜元。揭傒斯。春兰｜深谷暖云飞，重岩花发时，非因釆樵者，那得外人知。

　　｜秋蕙｜出丛不盈尺，空谷为谁芳，一径寒云色，满林秋露香。

　　｜陈旅。题画兰｜九畹光风转，重岩坠露香，紫宫祠太乙，瑶席荐琼芳。

　　｜张羽。咏兰花｜能白更兼黄，无人亦自芳，寸心原不大，容得许多香。

　　｜咏兰叶｜泣露光偏乱，含风影自斜，俗人那觧此，看叶胜看花。

　　｜郑氏允瑞｜咏兰｜并石疎花瘦，临风细叶长，灵均清梦远，遗佩满沅湘。

　　｜七言絶句｜

　　｜御制。咏幽兰｜婀娜花姿碧叶长，风来难隐谷中香，不因纫取堪为佩，纵使无人亦自芳。

　　｜增｜

　　｜唐。杜牧。兰溪｜兰溪春尽碧泱泱，映水兰花雨发香，楚国大夫顦顇日，应寻此路去潇湘。

　　｜宋。梅尧臣。兰｜楚泽多兰人未辩，尽以清香为比拟，萧茅杜若亦莫分，唯取芳馨袭衣美。

　　｜苏辙。幽兰花二首｜李径桃蹊次第开，秾香百和袭人来，春风欲擅秋风巧，催出幽兰继落梅。
　　　珍重幽兰开一枝，清香耿耿听犹疑，定应欲较香高下，故取羣芳竞发时。

　　｜次韵答人幽兰｜幽花耿耿意羞春，纫佩何人香满身，一寸芳心须自保，长松百尺有为薪。

　　｜答琳长老寄幽兰｜谷深不见兰生处，追逐微风偶得之，觧脱清香本无染，更因一嗅识真如。

　　｜原｜

　　｜宋。朱子。兰｜谩种秋兰四五茎，疎帘底事太关情，可能不作凉风计，护得幽香到晚清。

　　｜增｜

　　｜刘克庄。咏兰｜萧艾荣枯各有时，深藏芳洁欲奚为，世间鼻孔无凭托，且伴幽窓读楚词。

　　｜原｜

　　｜赵以夫。咏兰｜一朵俄生几案光，尚如逸士气昂藏，秋风试与平章看，何事当时林下香。

　　｜增｜

　　｜方岳。买兰｜几人曾识离骚面，说与兰花枉自开，却是樵夫生鼻孔，担头带得入城来。

　　｜元。韩性。题赵子固墨兰｜镂琼为佩翠为裳，冷落游蜂试釆香，烟雨馆寒春寂寂，不知清梦到沅湘。

　　｜明。陆治｜画了兰｜玉戟棱棱应节分，枝枝柔玉纫香云，凝妆拟待三更月，露染生绡六幅裙。

　　｜文嘉。兰花｜奕奕幽兰傍砌栽，紫茎绿叶向春开，晚晴庭院微风发，忽送清香度竹来。

　　｜原｜

　　｜余同麓。咏兰｜手培兰蘂两三栽，日暖风和次第开，坐久不知香在室，推窓时有蝶飞来。
　　　百草千花日夜新，此君竹下始知春，虽无艳色如娇女，自有幽香似德人。
　　　何处幽香扑酒樽，洲中杜若畹中荪，纫来为佩裁为服，不许薋葹挂荜门。

　　｜诗散句｜

　　｜原｜

　　｜宋。僧道潜｜阳崖月窟得芳丛，满握归来夸所逢，净扫幽径植藓墀，紫茎绿叶弄奇姿，疎帘风暖日华薄，芳馥满怀君自知。

　　｜增｜

　　｜唐。韩愈｜兰之猗猗，扬扬其香，不采而佩，于兰何伤。

　　｜晋。陶潜｜幽兰生前庭，含熏待清风，清风脱然至，见别萧艾丛。

　　｜汉。郦炎｜秋兰荣何晚，严霜悴其柯。

　　｜原｜

　　｜晋。张华｜兰蕙缘清渠，繁华荫绿渚。

　　｜增｜

　　｜傅玄｜秋兰荫玉池，池水清且芳。

　　｜郭璞｜兰生蓬苞间，荣曜常幽翳。

　　｜唐太宗｜水光翻照树，堤兰倒插波。

　　｜陈子昂｜兰若生春夏，芊蔚何青青。

　　｜张九龄｜紫兰秀空蹊，皓露夺幽色。

　　｜原｜

　　｜李白｜寄君青兰花，惠好庶不绝。

　　｜增｜

　　｜钱起｜兰生霁后日，花发夜来风。

　　｜宋。陈与义｜苗分郑七穆，香发谢诸郎。

　　｜元。马臻｜细叶舒冷翠，贞葩结青阳。

　　｜宋。钱惟演｜红兰受露消晨渴，绿蕙翻风析夜酲。

　　｜文彦博｜燕姞梦魂谁是见，谢家庭户本来多。

　　｜刘敞｜深林幽寂秋雨晦，丛兰猗猗无所佩。

　　｜原｜

　　｜魏文帝｜秋兰被幽壑。

　　｜增｜

　　｜曹植｜秋兰被长坂。

　　｜嵇康｜时下息兰池。

　　｜原｜

　　｜阮籍｜清露被兰皋。

　　｜增｜

　　｜晋。潘尼｜添馥馨秋兰。

　　｜陶潜｜荣荣窓下兰。

　　｜宋。谢灵运｜清露洒兰藻。

　　｜梁。刘孝绰｜兰芽隐陈叶。

　　｜唐。李峤｜兰气袭回风。

　　｜陈子昂｜朱蕤冒紫茎。

　　｜苏颋｜御杯兰荐叶。

　　｜张九龄｜兰叶春葳蕤。　兰林览余滋。

　　｜王丘｜兰露滋香泽。

　　｜原｜

　　｜李白｜兰幽香风远。

　　｜原｜

　　｜李白｜清风洒兰雪。

　　｜原｜

　　｜杜甫｜猗兰奕叶光。　梦兰他日应。

　　｜增｜

　　｜储光羲｜丛兰秋蝶多。

　　｜钱起｜种兰入山翠。　萌蕙暖初吐。

　　｜白居易｜扫径避兰芽。

　　｜韦应物｜紫兰含幽色。

　　｜孟郊｜兰叶露华浮。

　　｜张籍｜翦草出幽兰。

　　｜杜牧｜幽兰思楚泽。

　　｜郑谷｜兰洲晚泊香。

　　｜许浑｜露晓红兰重。

　　｜宋。刘筠｜渚兰熏露夕。

　　｜邵雍｜红兰静自披。

　　｜孙觌｜搴秀纫春兰。

　　｜元。陈旅｜雨暖兰抽笋。

　　｜原｜

　　｜唐。李白｜烟开兰叶香风暖。

　　｜增｜

　　｜刘禹锡｜兰在幽林亦自芳。

　　｜原｜

　　｜白居易｜春风新长紫兰芽。

　　｜李贺｜光风催兰吹小殿。

　　｜李商隐｜风声偏猎紫兰丛。

　　｜王建｜荒郊远处有芳兰。

　　｜增｜

　　｜韦庄｜兰惹春风绿映袍。

　　｜原｜

　　｜宋。张耒｜更许光风为泛香。

　　｜增｜

　　｜戴复古｜室有兰花不炷香。

　　｜词｜

　　｜原｜

　　｜宋。向子諲。浣溪沙｜绿玉丛中紫玉条，幽花疎淡更香饶，不将红粉污高标。
　　　空谷佳人宜作伴，贵作游公子不能招，小窓相对诵离骚。

　　｜增｜

　　｜释仲殊。浣溪沙｜楚客才华为发扬，深林着意不相忘，梦成燕国正芬芳。
　　　莫把品名闲拟议，且看青凤羽毛长，十分领取面前香。

　　｜又。醉花阴｜轻红梦引丝多少，翦青兰叶巧，人向月中归，留下星钿，弹破真珠小。
　　　管弦不管春知道，着绣帘围绕，只空被东风，偷得余香，付与闲花草。

　　｜别录｜

　　｜原｜

　　｜蜀志｜先主常衔张裕不逊，下狱将诛之，诸葛亮表请其罪，先主答曰，芳兰生门，不得不锄。

　　｜晋书。谢玄传｜安尝戒约子侄，因曰，子弟亦何预人事，而正欲使其佳，诸人莫有言者，玄答曰，譬如芝兰玉树，欲使其生于庭阶耳。

　　｜增｜

　　｜图绘宝鉴｜郑思肖，字所南，福州人，工画墨兰，尝自画兰卷，长丈余，高可五寸许，天真烂漫，超出物表，题云，纯是君子，绝无小人。

　　｜原｜

　　｜养兰口诀｜
　　　正月安排在坎方，离明相对向阳光，晨昏日晒都休管，要使苍颜不改常。
　　　二月栽培其实难，须防叶作鹧鸪斑，四围插竹防风折，惜叶犹如惜玉环。
　　　三月新条出旧丛，花盆切忌向西风，堤防湿处多生虱，根下犹嫌太粪浓。
　　　四月中庭日乍炎，盆间泥土立时干，新鲜井水休浇灌，腻水时倾味最甜。
　　　五月新芽满旧窠，绿阴深处最平和，此时叶退从他性，翦了之时愈见多。
　　　六月骄阳暑气加，芬芳枝叶正生花，凉庭水阁堪安顿，或向檐前作架遮。
　　　七月虽然暑渐消，只宜三日一番浇，最嫌蚯蚓伤根本，苦皂煎汤尿汁调。
　　　八月天时稍觉凉，任他风日也无妨，经年污水今须换，却用鸡毛浸水浆。
　　　九月时中有薄霜，阶前檐下慎行藏，若生蚁蚁妨黄肿，叶洒油茶庶不伤。
　　　十月阳春暖气回，年来花笋又胚胎，幽根不露真奇法，盆满尤须急换栽。
　　　十一月天宜向阳，夜间须要慎收藏，常教土面微生湿，干燥之时叶便黄。
　　　腊月风寒雪又飞，严收暖处保孙枝，宜教冻觧春司令，移向庭前对日晖。

　　｜种植｜性喜阴，其茎叶柔细，生幽谷竹林中者，宿根移植腻土多不活，即活亦不多开花，茎叶肥大而翠劲可爱者，率自闽广移来。种法，九月终，将旧盆轻击碎，缓缓挑起旧本，删去老根，勿伤细根，取有窍新盆，用麤椀覆窍，以皮屑、尿缸、瓦片铺盆底，仍用泥沙半填，取三季者三箆作一盆，互相枕藉，新蓖在外，分种之，糁土壅培，勿用手捺实，使根不舒畅，长满复分，大约以三岁为度，盆须架起，仍不可着泥地，恐蚯蚓、蝼蚁，入孔伤根，令风从孔进，透气为佳。
　　　十月时，花已胎孕，不可分，若见霜雪大寒，尤不可分，否则必至损花，分之次年，不可发花，恐泄其气，则叶不长，凡善于养花，切须爱其叶，叶耸则不虑花不茂也。

　　｜位置｜兰性好通风，台不可太高，高则冲阳，亦不可太低，低则隐风，地不必旷，旷则有日，亦不可太狭，狭则蔽气，前宜南面，后宜背北，盖欲通南熏而障北吹也，右宜近林，左宜近野，欲引东日而被西阳也，夏遇炎热则荫之，冬逢冱寒则曝之，下沙欲疏，疏则连雨不能滛，上沙欲濡，濡则酷日不能燥，至于插引叶之架，平护根之沙，防蚯蚓之伤，禁蝼蚁之穴，去其莠草，除其丝网，助其新箆，翦其败叶，尤当一一留意者也。

　　｜修整｜花时若枝上蘂多，留其壮大者，去其瘦小，若留之开尽，则夺来年花信，性畏寒暑，尤忌尘埃，叶上有尘即当涤去，兰有四戒，春不出、夏不日、秋不干、冬不湿，养兰者不可不知。

　　｜浇灌｜春三二月无霜雪时，放盆在露天，四面皆得浇水，浇用雨水、河水、皮屑水、鱼腥水、鸡毛水、浴汤，夏用皂角水、豆汁水，秋用炉灰清水，最忌井水，须四面匀灌，勿得洒下，致令叶黄，黄则清茶涤之，日晒不妨，逢十分大雨，恐堕其叶，用小绳束起，如连雨三、五日，须移避雨通风处，四月至七月，须用疎密得所竹篮遮护，置见日色通风处，浇须五更或日未出一番，黄昬一番，又须看干湿，湿则勿浇，梅天忽逢大雨，须移盆向背日处，若雨过即晒，盆内水热，则荡叶伤根，七、八月时，骄阳方炽，失水则黄，当以腥水或腐秽浇之，以防秋风肃杀之患，九月，盆干用水浇，湿则不浇，十月至正月不浇不妨，最怕雪霜，更怕春雪，一点着叶，一叶即毙，用密篮遮护，安朝阳日照处，南窓檐下，须两三日一番旋转，使日晒匀，则四面皆花，用肥之时，当俟沙土干燥，遇晚方始浇灌，候晚以清水椀许浇之，使肥腻之物，得以下渍其根，自无勾蔓逆上，散乱盘盆之患，更能预以瓮缸之属，储蓄雨水，积久色绿者，间或灌之，其叶浡然挺秀，濯然争茂，盈台簇槛，列翠罗青，纵无花开，亦见雅洁。

　　｜收藏｜冬作草囤，比兰高二三寸，上编草盖，寒时将兰顿在中，覆以盖，十余日河水微浇一次，待春分后去囤，只在屋内，勿见风，如上有枯叶翦去，待大暖方可出外见风，春寒时亦要进屋，常以洗鲜鱼血水，并积雨水或皮屑浸水、苦茶灌之。

　　｜卫护｜忽然叶生白点，谓之兰虱，用竹针轻轻剔去，如不尽，用鱼腥水或煮蚌汤，频洒之，即灭，或研蒜和水，新羊毛笔蘸洗去，珍珠兰法同，盆须安顿树阴下，如盆内有蚓，用小便浇出，移蚓他处，旋以清水觧之，如有蚁，用腥骨或肉，引而弃之。

　　｜酿土｜用泥不拘大要，先于梅雨后取沟内肥泥，曝干罗细备用，或取山上有火烧处，水冲浮泥，再寻蕨菜待枯，以前泥薄覆草上，再铺草，再加泥，如此三、四层，以火烧之，浇入粪，干则再加再烧数次，待干取用，一云，将山土用水和匀，搏茶瓯大猛火煅红，火煅者，恐蚁蚓伤根也，捶碎拌鸡粪待用，如此蓄土，何患花之不茂。

　　○附录　兰草

　　｜增｜

　　｜毛诗传｜蕳，兰也。

　　｜埤雅｜兰，香草也。

　　｜尔雅翼｜盖今之兰草，都梁香也。盛弘之，荆州记曰，都梁县有山，山下有水清浅，其中生兰草，因名都梁。

　　｜本草｜蕳，一名水香，一名香水兰时人煮水以浴风，故名，一名燕尾香其叶有歧，一名大泽兰，一名兰泽草生泽畔，妇人和油泽头，一名煎泽草，一名省头草夏月采置发中，令头不□，一名女兰，一名孩儿菊女子、小儿喜佩之，一名千金草。李时珍曰，二月宿根生苗成丛，紫茎素枝，赤节绿叶，叶对节生，有细齿，嫩时可挼而佩之，八、九月渐老，高者三、四尺，开花成穗，如鸡苏花，中有细子萎蘼或即此类。

　　｜□□考｜

　　｜原｜

　　｜诗。郑风｜士与女方秉蕳兮。

　　｜增｜

　　｜夏小正｜五月蓄兰为沐浴也。

　　｜新论｜兰可燔而不可灭其馨。

　　｜束晳补亡诗｜循彼南陔，言釆其兰。｜注｜以为佩也。

　　｜埤雅｜德芬芳者佩兰，古之佩者，各象其德。

　　｜尔雅翼｜其物可杀虫毒，除不祥，故郑人方春三月，于溱洧之上，女士相与秉蕳，而祓除。

　　｜草木疏｜兰为王者香草，其茎叶皆似泽兰，广而长节，节中赤，高四、五尺，汉诸池苑及许昌宫中皆种之，可着粉中，藏衣着、书中，辟白鱼。

　　｜集藻｜

　　｜五言古诗｜

　　｜增｜

　　｜明。杨慎。采兰引并序｜广通县东响水关产兰，绿叶紫茎，春华秋馥，盖楚骚所称纫佩之兰也，人家盆植如蒲萱者，盖兰之别种曰荪与芷耳，时川姜子见而釆之以赠，予知九畹之受诬千载矣，一旦而雪，作采兰引。
　　秋风众草歇，丛兰扬其香，绿叶与紫茎，猗猗山之阳，结根不当户，无人自芬芳，密林交翳翳，鸣泉何汤汤，欲采徃无路，局步愁褰裳，美人驰目成，要予以昬黄，山谷岁复晚，修佩为谁长，采芳者何人，荪芷共升堂，徒令楚老惜，坐使宣尼伤，感此兴中怀，弦琴不成章。

　　○附录　蕙草

　　｜原｜蕙草，一名熏草广雅云，熏草，蕙草也。又云，菌，熏也，其叶谓之蕙，一名香草埤雅云，熏，香草也，一名燕草，一名黄陵香，即今零陵香也尔雅翼云，南越名燕草。邵氏集云，唐人名零子香，以其花倒悬如零也。零陵，地名，旧治在今全州，湘水发源出此草，今人所谓广零陵香，乃真熏草。今镇江、丹阳皆莳而刈之，以酒洒制，芬香更烈。生下湿地，方茎，叶如麻，相对生，七月中旬开赤花，甚香，黑实。江淮亦有，但不及湖岭者更芬郁耳。

　　｜□□考｜

　　｜增｜

　　｜拾遗记｜须弥山，第九层山形渐小狭，下有芝田、蕙圃，羣仙种耨焉。

　　｜博雅｜天子祭以鬯，诸侯以熏。

　　｜埤雅｜凡气熏则惠和，暴则酷烈，故于文惠草为蕙。诗云，南风之熏兮，可以觧吾民之愠兮，熏，惠和也，故可以觧民之愠。庄子曰，熏然慈仁，谓之君子，亦取诸此。

　　｜广雅｜蕙草，绿叶紫花，魏武帝以为香烧之。

　　｜桂海虞衡志｜零陵香，融、宜等州甚多，土人以编席荐，性暖宜人。

　　｜集藻｜

　　｜五言古诗｜

　　｜原｜

　　｜汉。樊钦。咏蕙｜蕙草生山北，托身失所依，植根荫崖侧，夙夜惧危颓，寒泉浸我根，凄风常徘徊，三光照八极，独不蒙余晖，葩叶永雕瘁，凝露不暇晞，百卉皆含荣，已独失时姿，比我英芳发，鶗鴃鸣已哀。

　　｜七言絶句｜

　　｜增｜

　　｜唐。杜牧。和令狐侍御赏蕙草｜寻常诗思巧如春，又喜幽亭蕙草新，本是馨香比君子，绕阑今更为何人。

　　｜诗散句｜

　　｜原｜

　　｜晋。赵壹｜被褐怀珠玉，兰蕙化为刍。

　　｜增｜

　　｜唐。张九龄｜庭前揽芳蕙，江上托微波。

　　｜原｜

　　｜杨巨源｜清润潘郎玉不如，中庭蕙草雪初消。

　　｜李白｜春蕙忽秋草。　蕙草留芳根。

　　｜杜甫｜蕙叶亦难留。

　　｜增｜

　　｜李嘉□□｜白露沾蕙草。

　　｜杜牧｜鬬草怜香蕙。　密蕙媚幽圃。

　　｜罗隐｜风引蕙心斜。

　　｜杨亿｜蕙草吐青烟。

　　｜原｜

　　｜杜甫｜宠光蕙叶与多碧。

　　｜增｜

　　｜白居易｜闲从蕙草侵阶绿。

　　｜利瓦伊｜蕙草烟微度绮疏。

　　○附录　泽兰

　　｜增｜

　　｜广雅｜虎蕳，泽兰也。

　　｜本草｜泽兰，一名虎蒲，一名龙枣，一名风药，根名地笋。吴普云，二月生苗，赤节，四叶相值支节间。苏颂云，根紫黑色，如粟根，二月生苗，高二三尺，茎干青紫色，作四棱，叶生相对，如薄荷，微香，七月开花，带紫白色，萼通紫色，亦似薄荷花，此与兰草大抵相类，但兰草生水旁，叶光润，根小紫，五、六月盛，而泽兰生水泽中及下湿地，叶微尖，有毛，不光润，方茎，紫节，七、八月初采，此为异尔。

　　｜□□考｜

　　｜原｜

　　｜遯斋闲览｜楚辞所咏之兰，或以为都梁香，或以为泽兰，或以为猗兰草，今当以泽兰为正。山中又有一种如大叶麦门冬，春开花极香，此则名幽兰，非真兰也。

　　○附录　真珠兰

　　｜原｜真珠兰，一名鱼子兰，色紫，蓓虆如珠，花开成穗，其香甚浓。四月内节边断二寸插之即活，喜肥忌粪，以鱼腥水浇之则茂，十月半，收无风处，以盆覆土封之，水浇勿令干，来年愈茂，花戴之髻，香闻甚远，以蒸牙香、棒香、名兰香非此不可，广中甚盛，叶能断肠。

　　○附录　伊兰

　　｜原｜伊兰出蜀中，名赛兰，树如茉莉，花小如金粟，香特馥烈，戴之香闻十步，经日不散。

　　｜集藻｜

　　｜赋｜

　　｜增｜

　　｜明。杨慎。伊兰赋并序｜江阳有花名赛兰香，不足于艳，而有余于香，戴之□□紒，经旬犹馨，意古者纫佩之用，颒浴之具，必此物也，西域有伊兰以为佛供，即此，汉书所谓伊蒲之供也，从而为之赋曰，
　　英英有兰，猗猗其美，谥以伊兰，实自卭始，维兰之品，粤繁有丛，曰蕙曰荪，错□□丰茸，曰芷曰？，名殊物同，形如蒲萱，盆盝是荐，谣俗攸珍，乃兰之赝，可佩可纫，服之媚人，昔号国香，今兹曷湮，宜汤宜浴，陈除新沃，昔闻其语，今兹则□□，先正□□兰，谓识之艰，山谷致疑，晦翁屡叹，懿若卉之挺生兮，何珵美而琦绝，既葳蕤以晞旸兮，亦扆岑而带岊，友射干而偕生兮，朋荔挺而俱发，潄玄英之朝泽兮，应复至之阳月，秉棻蒕之旉荣兮，擅芳菲之酷烈，开以景风之俶辰兮，贯乎星回之火节，潄沆瀣之芳润兮，全朱明之炎德，匪直十步之有芳兮，曾譣经旬之未歇，乃有娥媌掩嫮，靡曼嫈昭，步步移艳，笑笑□□城，子夫兴于鬒发，昭仪宠于体馨，曳步摇之馥郁，映角犀之丰盈，若兰机回文之锦，季兰琴绿绮之声，爰色授而魂与，且目眩而心萦，倭？梁家之髻，浮渲韦娘之缨，咸纤指兮争掇，并巧粲兮相迎，都梁蟾蜍兮阏尔而减价，虎蒲龙枣兮瞠乎甚亡菁，超旃檀于雪域，压迷迭于云清，星芒当昼而弗隐，金粟未秋而先成，埒瑶华兮玉蘂，叶绿叶兮紫茎，堪纳凉于玄圃，思御风兮蓬瀛，讵数秋红之蔺子，岂顾晚翠之长卿，爰感子兮体物遂锡子以嘉名重为系曰，肇允嘉卉兮昉自炎皇，□人之佩兮王者之香，深谷远迤兮无人自芳，宣尼息鄹兮屈平累湘，晨月秋风兮属国之堂，洪波霜晚兮谪仙之乡，纫遗佩捐兮庸亦何伤，体物浏亮兮聊以相羊。

　　｜五言古诗｜

　　｜增｜

　　｜明。陈宪章。赛兰｜南有赛兰香，名花人未识，光风散微馨，甘露洗新碧，一月熏蒸来，氤氲在肝膈，乃知方寸根，中禀天地塞，谁为续骚手，俯仰空凄恻，窓户悄无人，图书共昕夕。

　　｜七言絶句｜

　　｜增｜

　　｜明。陈宪章。赛兰花开｜
　　　晴光三日转花枝，坐对微醺忽有诗，涓滴未尝花上露，南风莫只报人知。
　　　曲栏砌下少人窥，戏蝶游蜂忽满枝，君欲寻花须早计，只今犹是未开时。
　　　微风巾袂细氤氲，楚畹丛中别有春，啜茗亦嫌风景杀，明朝载酒是何人。
　　　山花艳艳缀旒傍，君爱深红爱浅黄，楚客见之挥不去，向人说是赛兰香。

　　○附录　风兰

　　｜原｜风兰，产温台山阴谷中，悬根而生，干短劲，花黄白似兰而细。不用土栽，取大窠者，盛以竹篮或束以妇人头髻、铜铁丝、头发衬之，悬见天不见日处，朝夕噀以冷茶、清水，或时取下，水中浸湿又挂，至春底自花，即不开花，而随风飘扬，冬夏长青，可称仙草，亦奇品也，最怕烟烬，一云此兰能催生，将产，挂房中最妙。

　　○附录　朱兰

　　｜原｜朱兰，花开似兰，色如渥丹，叶阔而柔，粤种也。

　　○附录　箬兰

　　｜原｜箬兰，叶似箬，花紫，形似兰而无香，四月开，与石榴红同时，大都产海岛阴谷中，羊山马迹诸山亦有，性喜阴，宜春雨时种。

　　○附录　马兰

　　｜增｜

　　｜本草｜马兰，一名紫菊其叶似兰而大，其花似菊而紫，俗谓物之大者为马也。李时珍曰，二月生苗，赤茎，白根，长叶，有刻齿，状似泽兰，但不香尔，入夏高二、三尺，开紫花，花罢有细子。

　　御定佩文斋广群芳谱卷四十四
　　●御定佩文斋广羣芳谱卷四十五

　　　花谱

　　○芍药

　　｜原｜一名余容，一名鋋，一名犁食，一名将离，一名婪尾春，一名黑牵夷，广雅作挛夷。本草曰，芍药，犹婥约也，美好貌，此草花容婥约，故以为名。处处有之，扬州为上，谓得风土之正，犹牡丹以洛阳为最也，白山、蒋山、茅山者俱好。宿根在土，十月生芽，至春出土，红鲜可爱，丛生，高一、二尺，茎上三枝五叶，似牡丹而狭长，夏初开花，有红、白、紫数色，世传以黄者为佳，有千叶、单叶、楼子数种，结子似牡丹子而小。

　　｜增｜

　　｜本草｜一名白□，一名觧仓，白者名金芍药，赤者名木芍药。

　　｜郑虔胡本草｜芍药，一名没骨花。

　　｜原｜黄者有
　　御衣黄，浅黄色，叶疎，蕊差深，散出于叶间，其叶端色又微碧，高广类黄楼子，此种宜升绝品，黄花之冠。
　　黄楼子，盛者五、七层，间以金线，其香尤甚。
　　袁黄冠子，宛如髻子，间以金线，色比鲍黄。
　　峡石黄冠子，如金线冠子，其色深如鲍黄。
　　鲍黄冠子，大祇与大旋心同，而叶差不同，色类鹅黄。
　　道妆成，黄楼子也。大叶，中深黄，小叶数重，又上展淡黄大叶，枝条硬而绝黄，绿叶扶疎而柔，与红紫稍异，此品非今日之黄楼子，乃黄丝头中盛则或出四、五大叶，类黄楼子耳。
　　妬鹅黄，黄丝头也。于大叶中一簇细叶，杂以金线，条高，绿叶疎柔。
　　红者有
　　冠群芳，大旋心冠子也。深红，堆叶，顶分四、五旋，其英密簇，广可半尺，高可六寸，艳色绝妙，红花之冠，枝条硬，叶疎大。
　　赛群芳，小旋心冠子也。渐添红而□□小，枝条及绿叶并与大旋心同。凡品中言大叶、小叶、堆叶者，皆花瓣也，言绿叶者，谓枝叶也。
　　尽天工，柳浦青心红冠子也。于大叶中小叶密直，妖媚出众，枝硬而绿叶青薄。
　　点妆红，红缬子也。色红而小，并与白缬子同，绿叶微瘦长。
　　积娇红，红楼子也。色淡红，与紫楼子无异。
　　醉西施，大软条冠子也。色淡红，惟大叶有类大旋心状，枝条软细，渐以物扶助之，绿叶色深厚，疎长而柔。
　　湖缬，红色浅深相杂，类湖缬。
　　黾池红，开须并萼，或三头者，大抵花类软条。
　　素妆残，退红茅山冠子也。初开粉红，即渐退白，青心而素淡，稍若大软条冠子，绿叶短厚而硬。
　　浅妆匀，粉红冠子也。红缬中无点缬者也。
　　醉娇红，深红楚州冠子也。亦若小旋心状，中心则堆大叶，叶下亦有一重金线，枝条高，绿叶疎而柔。
　　拟香英，紫宝相冠子也。紫楼子心中细叶上不堆大叶者。
　　妬娇红，红宝相冠子也。红楼子心中细叶上不堆大叶者。
　　缕金囊，金线冠子也。稍似细条深红者，于大叶中、细叶下，抽金线，细细相杂，条、叶并同深红冠子。
　　怨春红，硬条冠子也。色绝淡，甚类金线冠子而堆叶，条硬，绿叶疎平，稍若柔。
　　试浓妆，绯多叶也。绯叶五、七重，皆平头，条赤而绿叶硬，背紫色。
　　簇红丝，红丝头也。大叶中一簇红丝细细，枝叶同紫者。
　　取次妆，淡红多叶也。色绝淡，条、叶正类绯多叶，亦平头。
　　效殷妆，小矮多叶也。与紫高多叶一同，而枝条低，随燥湿而出，有三头者、双头者、鞍子者、银丝者，俱同根，而土地肥瘠而异。
　　合欢芳，双头并蒂而开，二朶相背。
　　会三英，三头聚一萼而开。
　　拟绣韀，鞍子也。两边垂下如所乘鞍子状，地绝肥而生。
　　紫者有
　　宝妆成，冠子也。色微紫，于上十二大叶中，密生曲叶，回环裹抱团圆，其高八、九寸，广半尺余，每一小叶上，络以金线，缀以玉珠，香欺兰麝，奇不可纪，枝条硬而叶平，为紫花之冠。
　　迭香英，紫楼子也。广五寸，高盈尺，于大叶中细叶二、三十重，上又耸大叶如楼阁状，枝条硬而高，绿叶疎大而尖柔。
　　蘸金香，蘸金蕊紫单叶也。是髻子开不成者，于大叶中生小叶，小叶尖蘸一线金色是也。
　　宿妆殷，紫高多叶也。叶、条、花并类绯多叶，而枝叶绝高，平头，凡槛中虽多，无先后开，并齐整。
　　聚香丝，紫丝头也。大叶中一丛紫丝细细，枝条高，绿叶疎而柔。
　　白者有
　　杨花冠子，多叶白心，色黄，渐拂浅红，至叶端则色深红，间以金线意思，白花之冠。
　　掬香琼，青心玉板冠子也。本自茅山来，白英圑掬，坚密平头，枝条硬，绿叶短且光。
　　晓妆新，白缬子也。如小旋心状，顶上四向叶端点小殷红色，一朵上，或三点、或四、五点，象衣中之点缬，绿叶柔而厚，条硬而低。
　　试梅妆，白冠子也。白缬中无点缬者是也。
　　银含棱，银缘也。叶端一棱白色。以上俱出王观芍药谱。

　　｜□□考｜

　　｜诗。郑风｜维士与女，伊其相谑，赠之以芍药。

　　｜增｜

　　｜山海经｜条谷之草多芍药。　洞庭之上多芍药。

　　｜范子｜芍药出三辅。

　　｜韩诗外传｜芍药，离草也。

　　｜原｜

　　｜崔豹。古今注｜芍药有二种，有草芍药，有木芍药。木者花大而色深，俗呼为牡丹，非也。　牛亨问曰，将离，相赠以芍药何也，董子答曰，芍药一名可离，将别，故赠之，亦犹相招赠之以文无，故文无名当归。

　　｜增｜

　　｜晋宫阁名｜晖章殿前，芍药花六畦。

　　｜建康记｜建康出芍药，极精好。

　　｜原｜

　　｜清异录｜胡嵩诗曰，瓶里数枝婪尾春，时人莫喻，桑维翰曰，唐宋文人谓芍药为婪尾春者，婪尾乃最后之杯，芍药殿春，故有是名。

　　｜刘攽。芍药谱｜花有红叶黄腰者，号金带围，有时而出，则城中当出宰相。韩魏公守维扬，日，郡圃芍药盛开，得金带围四，公选客具乐以赏之，时王珪为郡倅，王安石为幕官，皆在选中，而缺其一，花开已盛，公谓今日有过客，即使当之，及暮，报陈太傅升之来，明日遂开宴，折花插赏，后四人皆为首相。
　　　昔有猎，于中条山见白犬入地中，掘得一草根携归植之，明年花开，乃芍药也，故谓芍药为白犬。

　　｜增｜

　　｜通志畧｜芍药着于三代之际，风雅所流咏也，今人贵牡丹而贱芍药，不知牡丹初无名，依芍药得名，故其初曰木芍药，亦如木芙蓉之依芙蓉以为名也，牡丹晚出，唐始有闻，贵游竞趋，遂使芍药为落谱衰宗云。

　　｜符瑞志｜大中祥符四年四月，江陵府刑部郎中袁炜家圃芍药双华并萼。

　　｜原｜

　　｜渔隐丛话｜东坡云，扬州芍药，为天下冠。蔡繁卿为守，始作万花会，用花千万余枝，既残诸园，又吏因缘为奸，民大病之，余始至，问民疾苦，以此为首，遂罢之。

　　｜增｜

　　｜埤雅｜芍药荣于仲春，华于孟夏，传曰，惊蛰之节后二十有五日，芍药荣是也。华有至千叶者，俗呼小牡丹。

　　｜东轩笔录｜四枝正紫，重跗累萼，中有金蕊遶之，号腰金紫。

　　｜三柳轩杂识｜芍药为娇客。

　　｜中吴纪闻｜张敏叔以芍药为近客。

　　｜古琴疏｜帝相时，条谷贡桐、芍药，帝命羿植桐于云和，命武罗伯植芍药于后苑。

　　｜杨允孚。滦京杂咏诗注｜内园芍药，迷望亭亭，直上数尺许，花大如斗，扬州芍药称第一，终不及上京也。

　　｜吴宽诗注｜往时小南城梁氏，芍药盛开，号梁家园，人多□酒赏之。

　　｜原｜

　　｜学圃余疏｜余以牡丹天香国色，而不能无彩云易散之恨，因复刱一亭，周遭悉种芍药，名其亭曰续芳，芍药本出扬州，故南都极佳，一种莲香白，初淡红，后纯白，香如莲花，故以名，其性尤喜粪，予课僮溉之，其大反胜于南都，即元驭所爱也，其它如墨紫、朱砂之类，皆妙甚，已致数种归，开时客皆蚁集，真堪续芳矣。
　　　明宣宗幸文渊阁，命于阁右筑石台植淡红芍药一本，景泰初增植二本，左纯白，右深红，后学士李贤命之曰醉仙颜，淡红也，曰玉带白，纯白也，曰宫锦红，深红也，与众赋诗，名曰玉堂赏花集。

　　｜瓶史｜芍药花以莺粟、蜀葵为婢。

　　｜增｜

　　｜花史｜文渊阁芍药三本，天顺二年，盛开八花，李贤遂设燕，邀吕原、刘定之等八学士共赏，惟黄谏以足疾不赴，明日复开一花，众谓谏足当之，贤赋诗，官僚咸和，以为盛事。

　　｜析津日记｜芍药之盛，旧数扬州，刘贡父谱三十一品，孔常父谱三十三品，王通叟谱三十九品，亦云瑰丽之观矣，今扬州遗种绝少，而京师丰台， 连畦接畛，倚担市者日万余茎，惜无好事者图而谱之。

　　｜集藻｜

　　｜序｜

　　｜原｜

　　｜刘攽。芍药谱。序｜天下名花，洛阳牡丹，广陵芍药为相侔埒，禹贡记扬州草木夭乔，圣人之言然未见其为夭乔也，广陵芍药有自他方移来种之者，经岁则盛，至有十倍其初，而胜广陵所出远甚，地气所宜，信其为天乎，然则医书、本草所载，虽小物方土，所出山川原野气力不同，或相倍蓗十百如此花矣，不可不察也，然芍药之盛衰，环广陵四十五里之间为然，外是则薄劣不及，洛阳牡丹由人力接种，故岁岁变更日新，而芍药自以种传，独得于天然，非翦剔培壅，灌溉以时，亦不能全盛，又有风雨寒暄，气节不齐，故其名花绝品有至十四、五年得一见者，其开不能成，或变为他品，此天地尤物，不与凡品同待，其地利、人力、天时参并具美，然后一出，意其造物，亦自珍惜之尔，芍药始开时，可留七、八日，自广陵南至姑苏，北入射阳，东至通州海上，西止滁和州，数百里间人人厌观矣，广陵至京师，千五百里，骏马疾走可六、七日至也，上不以耳目之玩勤远人，而富商大贾逐利纤啬不顾，又无好事有力者招致之，故芍药不得至京师，而洛阳牡丹独擅其名，其移根北方者，六年以往则不及初年，自是岁加劣矣，故北方之见芍药者，皆其下者也，然种芍药为生者，犹得厚价重利云，熙宁六年，攽罢海宁至广陵，正四月花时，会友傅钦之孙莘老偕行，相与历览人家园圃及佛舍所种，凡三万余株芍药，嫩好及虽好而不至者尽具矣，扶风马玿府大尹给事公子也，博物好奇，为余道芍药本末，及取广陵人所第名品示余出，余按唐氏藩镇之盛，扬州号为第一，万商千贾，珍货之所丛集，百氏小说尚多记之，而莫有言芍药之美者，非天地生物无闻于古而特隆于今也，殆时所好尚不齐，而古人未必能知正色尔，白乐天诗言，牡丹取丛大花繁者为佳，此最洛人所卑下者，古人之不知芍药何疑，然当时无记录，故后世莫知其详，今此复无传说使后胜今犹不足恨，或人情好尚更变，骎骎日久，则名花奇品遂将冺默无传，来者莫知有此，不亦惜哉，故因次序为谱三十一种，皆使画工图写，而示未尝见者使知之，其尝见者，固以吾言为信矣。

　　｜增｜

　　｜孔武仲。芍药谱。序｜扬州芍药名于天下，与洛阳牡丹俱贵于时，四方之人尽皆□□携金帛，市种以归者多矣，吾见其一岁而小变，三岁而大变，卒与常花无异，由此芍药之美益专推于扬州焉，大抵麤者先开，佳者后发，高至尺余，广至盈手，其色以黄为最贵，所谓绯红千叶乃其下者，郑诗引芍药以明土风，说者曰，香草也，司马长卿子虚赋曰，芍药之和具而后御之，说者曰，芍药主和五藏又辟毒气也，谢省中诗曰，红药当阶翻，说者曰，草色红者也，其义皆与今所谓芍药合，俱未有专言扬州者，唐之诗人最以摹写风物自喜，如卢仝、杜牧、张□□之徒皆居扬日久，亦未有一语及之，是花品未有若今日之盛也，余官于扬学，讲习之暇，常裁而定之，盖可纪者，三十有三种，乃具列其名从而释之。

　　｜原｜

　　｜王观。扬州芍药谱。序｜天地之功，至大而神，非人力所能窃胜。惟圣人为能体法其神以成天下之化，其功盖出其下而曾不少加以力。不然，天地固亦有间而可穷其用矣。余尝论天下之物，悉受天地之气以生，其小大长短、辛酸甘苦，与夫颜色之异，计非人力之可容致巧于其间也。今洛阳之牡丹、维扬之芍药，受天地之气以生，而小大浅深，一随人力之工拙，而移其天地所生之性，故奇容异色，间出于人间，以人而盗天地之功而成之，良可怪也。然而天地之间，事物纷纭出乎其前，不得而晓者，此其一也。洛阳土风之详，已见于欧阳公之记，此不复论。维扬大抵土壤肥腻，于草木为宜。禹贡曰，厥草惟夭是也。居人以治花相尚，方九月、十月时，悉出其根，涤以甘泉，然后剥削老硬病腐之处，揉调沙粪以培之，易其故土，凡花大约三年或二年一分，不分，则旧根老硬，而侵蚀新芽，故花不成就。分之数，则小而不舒，不分与分之太数，皆花之病也。花颜色之深浅，与叶蕊之繁盛，皆出于培壅剥削之力。花既萎落，亟翦去其子，屈盘枝条，使不离散。脉理不上行而皆归于根，明年新花繁而色润。杂花根窠多不能致远，惟芍药及时取根，尽去本土，贮以竹席之器，虽数千里之远，一人可负数百本而不劳。至于他州，则壅以沙粪，虽不及维扬之盛，而颜色亦非他州所有者比也。亦有踰年即变而不成者，此亦系土地之宜不宜，而人力之至不至也。花品旧传龙兴寺山子、罗汉、观音、弥陀之四院，冠于此州，其后民间稍稍厚赂以丐其本，培壅治莳，遂过于龙兴之四院。今则有朱氏之园，最为冠绝，南北二圃所种，几于五、六万株，意其自古种花之盛，未之有也。朱氏当其花之盛开，饰亭宇以待来游者，逾月不绝，而朱氏未尝厌也。扬之人与西洛不异，无贵贱皆喜戴花，故开明桥之间，方春之月，拂旦有花市焉。州宅旧有芍药厅，在都厅之后，聚一州绝品于其中，不下龙兴、朱氏之盛。往岁郡将召移，新守未至，监护不密，悉为人盗去，易以凡品，自是芍药厅徒有其名尔。今芍药有三十四品，旧谱只取三十一种。如绯单叶、白单叶、红单叶，不入名品之内，其花皆六出，维扬之人甚贱之。余自熙宁八年季冬守官江都，所见与夫所闻，莫不详熟，又得八品焉，非平日三十一品之比，此皆世之所难得，今悉列于左。旧谱三十一品，分上中下七等，此前人所定，今更不易。

　　｜增｜

　　｜元。岳榆。芍药诗序｜至正庚子孟夏，黄鹤山人岳榆与相台翟君文中自吴城拏舟至海虞，复过昆山，访顾君仲瑛草堂，值春晖楼前芍药盛开，仲瑛重置酒楼上，是日雷雨新霁，风日淡荡，赵善长折金带围一朶插瓶中，及以红、白花擎绕攒簇，朱伯盛督行酒，同集者七人，天基道士于方外暨伯盛、善长先醉，仲瑛谓人事惟艰，天时自适，友朋盍簪，宁无一语以纪其行乐乎，遂以红药当阶翻一句分韵，赋诗者文中、仲瑛、子英、并榆得药字，诗成，为序其首。实四月十一日也。

　　｜论｜

　　｜原｜

　　｜宋。王观。芍药谱。后论｜维扬，东南一都会也，自古号为繁盛。唐末乱离，羣雄据有，数经战焚，故遗基废迹，往往芜没而不可见。今天下一统，井邑田野，虽不及古之繁盛，而人皆安生乐业，不知有兵革之患。民间及春之月，惟以治花木、饰亭榭，以往来游乐为事，其幸矣哉。扬之芍药甲天下，其盛不知起于何代，观其今日之盛，古想亦不减于此矣。或者以谓自有唐若张祜、杜牧、卢仝、崔涯、章孝标、李嵘、王播，皆一时名士，而工于诗者也，或官于此，或游于此，不为不久，而畧无一言一句以及芍药，意其古未有之，始盛于今，未为通论也。海棠之盛，莫甚于西蜀，而杜子美诗名又重于张祜诸公，在蜀日久，其诗数千篇，而未尝一言海棠之盛。张祜辈诗之不及芍药，不足疑也。芍药三十一品，及前人之所次，余不敢辄易。后八品，乃得于民间而最佳者。然花之名品，时或变易，又安知止此八品而已哉。后将有出兹八品之外者，余不得而知，当俟来者以补之也。

　　｜题跋｜

　　｜增｜

　　｜宋。周必大。题杨谨仲芍药诗后｜淳熙甲午会同年杨谨仲、周孟觉赏芍药、尝樱桃，谨仲有诗，予次次韵，今二十有三年，彭君仲识携谨仲帖相过，且索旧诗，为之怅然，此花最盛于太和，而以红都胜、黄楼子为冠，如牡丹之姚、魏也，黄楼或得之，都胜者邑中一、二家有种，惜不与人，去年余答□□贡进士陈恂二小诗云，芍药名先记郑风，那因加木辨雌雄，姚黄后出今王矣，合把黄楼列上公。六一先生旧帅扬，分宁太史尹西昌，只缘未识红都胜，如杜诗中缺海棠。盖许元寄欧阳公诗云，芍药琼花应有恨，维扬新什独无名。公答云，偶不题诗便怨人。山谷宰太和，诗篇咏甚多，亦未尝及此花，今谨仲云，花出语与古事相类并录恶语于后。

　　｜颂｜

　　｜增｜

　　｜傅统妻。芍药花颂｜晔晔芍药，植此前庭，晨润甘露，昼晞阳灵。

　　｜五言古诗｜

　　｜原｜

　　｜齐。谢朓。直中书省｜紫殿肃阴阴，彤庭赫弘敞，风动万年枝，日华承露掌，玲珑结绮钱，深沉映朱网，红药当阶翻，苍苔依砌上，兹言翔凤池，鸣佩多清响，信美非吾室，中园思偃仰，朋情以郁陶，春物方骀荡，安得凌风翰，聊恣山泉赏。

　　｜唐。柳宗元。题阶前芍药｜凡卉与时谢，妍华丽兹晨，欹红醉浓露，窈窕留余春，孤赏白日暮，暄风动摇频，夜窓蔼芳气，幽卧知相亲，愿致溱洧赠，悠悠南国人。

　　｜增｜

　　｜元稹。红芍药｜芍药绽红绡，笆篱织青琐，繁丝蹙金蕊，高焰当炉火，翦刻彤云片，开张赤霞裹，烟轻琉璃叶，风亚珊瑚朶，受露色低迷，向人娇婀娜，酡颜醉后泣，小女妆成坐，艳艳锦不如，夭夭桃未可，晴霞畏欲散，晚日愁将堕，结根本为谁，赏心期在我，采之谅多思，幽赠何由果。

　　｜宋。梅尧臣。杨乐道留饮席上客置黄红丝头芍药｜洛阳卖牡丹，江都买芍药，卖与富人欢，买为游人乐，万丝必同心，千叶必同萼，五色相浅深，百金相厚薄，栽培动经年，风雨便成昨，萧条洛阳城，索寞江都郭，赖有一春花，能无十千酌，朝看门拥车，暮见门罗雀，尝闻月底人，欲把月桂斫，要使清光多，四海意开廓，我亦爱明月，常满不愿落，上弦过杨侯，乃值寒雨作，共饮三四人，不觉传鸣柝，持葩金谷豪，朱黄何灼烁，还思溱洧上，士与女相谑，实此香草芳，请我赋其畧，酒阑为追咏，思拙笔屡阁。

　　｜蔡襄。和王学士芍药｜粲尔芳草叶，孤根当砌植，违春已自分，熏风犹借力，艳艳朝日光，纷披照颜色，持之遗佳人，岁久香不息。

　　｜原｜

　　｜苏轼。送芍药与公择｜今日忽不乐，折尽园中花，园中亦何有，芍药袅残葩，久旱复遭雨，纷披乱泥沙，不折亦安用，折去还可嗟，弃掷谅未能，送与谪仙家，还将一枝春，插向两髻丫。

　　｜增｜

　　｜谢尧仁。咏芍药｜花蓓大如拳，花面或径尺，紫者栖紫鸾，黄者落黄鹄，或似扶桑枝，推上一轮赤，或似玻瓈盆，稍久擎无力，又有似平叔，爱矜素粉白，又有似蜀人，喜染天水碧，或似包绿锦，未放丹砂拆，或似浴青囊，未放沉麝发，应须和露翦，莫使见颜色，庻使精神全，免笑花无骨。

　　｜元。顾瑛。春晖楼赏芍药｜灵雨沐霁景，初暾散朝暄，林莺咔余春，砌药开当轩，泫妆露泥泥，舞袂风翻翻，流光不我迈，久怀迟君论，于以乐樽罍，于焉倾笑言。

　　｜七言古诗｜

　　｜增｜

　　｜唐。韩愈。芍药歌｜丈人庭中开好花，更无凡木争春华，翠茎红蕊天力与，此恩不属黄锺家，温馨熟美鲜香起，似笑无言习君子，霜刀翦汝天女劳，何事低头学桃李，娇痴婢子无灵性，竞挽春衫来此并，欲将双颊一睎红，绿窓磨徧青铜镜，一樽春酒甘若饴，丈人此乐无人知，花前醉倒歌者谁，楚狂小子韩退之。

　　｜宋。韩琦。和袁陟节推龙兴寺芍药｜广陵芍药真奇美，名与洛花相上下，洛花年来品格卑，所在随人趁高价，接头着处骋新妍，轻去本根无顾藉，不论姚花与魏花，只供俗目陪妖姹，广陵之花性绝高，得地不移归造化，大豪大力或强迁，费尽拥培无艳冶，东君固是花之主，千苞万萼从荣谢，似矫东君泛爱心，枉杀春风不肯嫁，遂令天下走香名，髣髴丹青竞夸诧，以此扬花较洛花，自合维扬推定霸，其间绝色可麤陈，天工着意诚堪讶，仙家冠子镂红云，金线妆治无匹亚，旋心体弱不胜枝，宝髻欹斜犹堕马，冰雪肌肤一缬斑，新试守宫明似赭，双头两两最多情，象物更呈鞍面窊，楼子亭亭欠姿媚，特有怪状堪图写，见者方知画不真，未见直疑传者诈，前贤大欲巧赋咏，片言未出心先怕，天上人间少其比，不似余芳资假借，我来淮海涉三春，三访龙兴旧僧舍，问得龙兴好事僧，每岁看承不敢暇，后园栽植虽甚蕃，及见花成由取舍，出羣标致必惊人，方徙矮坛临大厦，客来只见轩楹前，国艳天姿相照射，因知灵种本自然，须凭精识能陶冶，君子果有育材心，请视维扬种花者。

　　｜原｜

　　｜陈与义｜微雨湿清晓，老夫门未开，煌煌玉仙子，并拥翠蕤来，臙脂洗尽不自惜，为雨归来更无力，老夫五十尚儿痴，凭轩一赋会真诗。

　　｜增｜

　　｜杨万里。芍药｜何以筑花宅，笔直松枝子，何以盖花房，雪白清江纸，纸将碧油透，松竹画栋峙，铺纸便作瓦，瓦色水晶似，金鸭暖未焰，银竹响无水，汗容渍不湿，晴态娇非醉，尽将香世界，关作闲天地，风日几曾来，蜂蝶独得至，劝春入宅莫归休，劝花住宅且少留，昨日花开开一半，今日花飞飞数片，留花不住春径归，不如折插瓶中看。

　　｜元。袁桷。新安芍药歌｜洛阳花枝如美人，点点不受尘土嗔，轻朱深白铸颜色，高亚绿树争精神，那如新安红芍药，透日千层红闪烁，碧云迸出紫琉璃，风动霓裳凝绰约，我闻种花如种玉，尽日阴晴看不足，微云澹荡增宠光，细雨轻蒙赐汤沐，何人看花不解理，香雪纷纷手中毁，酒酣跌荡空低昂，得意须臾竟如此，翩翩骕骦云中君，爱花直欲留青春，青春如流欲归去，明年看花君合住。

　　｜明。徐贲。次韵杨孟载观芍药作｜轻阴酿绿寒犹薄，龟甲疏帘映朱阁，美人偏有惜花心，新水银瓶送红药，当阶惟恐流尘污，纤手笼春为花护，一捻芳容饱弄娇，臙脂细结玲珑露，彩贴单屏衬碧绡，微风纔动见花摇，香凝腻粉肌全湿，影艳方诸脸半潮，高枝开满低枝卷，翠槛移来随步辇，浓染如分织女机，巧裁似出宫娥翦，花情最重是何人，应有鸳鸯帐里身，不用传心题绮字，踏歌当为唤真真。

　　｜陆粲。赋内阁芍药｜金门柳色萦深绿，上苑春余杂花扑，夭桃已歇秾李衰，红药翻阶正芬郁，此花初种自宣皇，百曲雕栏七宝妆，融风窈窕昭阳殿，暖日轻盈白玉堂，玉堂学士看花早，赋成芸阁留诗草，卷幔频看碧雾流，挥毫正耐红云绕，忆昨宣皇居法宫，太平乐事君臣同，宸游每出濯龙里，曲宴偏临翔凤中，是时南苑飞霓旌，烂熳仙葩绮绣明，临风宛转如矜妬，俯者如愁仰如诉，半沾微雨妖红湿，太真泣凭栏干立，至尊一顾六宫回，茜裙霞帔俱羞涩，华萼楼头雨露偏，芳容赢得美人怜，君恩为与分春色，诏许移来种阁前，阁前复道连金谷，翠辇经过几回瞩，内家敕进赏花词，昭容传制黄门促，沉吟此事六十载，当日繁华宛然在，绀幰金舆稀幸临，黄扉紫禁留风采，不羡扬州宝带围，长安红紫竞芳菲，五侯七贵同邀赏，宝马香车疾若飞，争似名花出天上，雾阁云窓俨相向，浪蝶游蜂未许窥，酒徒词客空惆怅，江南三月足豪华，绣幙围香富贵家，亦有幽姿在空谷，风雨憔悴天之涯，燕山游子江南客，独对名花感今昔，草木何知人自怜，逢时亦复升沉隔，世间荣辱偶然事，不独此花何叹息。

　　｜五言律诗｜

　　｜增｜

　　｜唐。张九龄。紫薇庭芍药｜仙禁生红药，微芳不自持，幸因清切地，还遇艳阳时，名见桐君录，香闻郑国诗，孤根若可用，非直爱华滋。

　　｜宋。梅尧臣。七里湾得朱表臣寄千叶楼子髻子芍药｜谁称为近侍，宜与牡丹尊，霞綷千千叶，香撩黯黯魂，红楼思侠少，宝髻奉王孙，剩插不堪照，颜衰汴水浑。

　　｜原｜

　　｜眭石｜春色今方满，名花尔较迟，含芳如有意，呈彩亦当时，调鼎需仙液，挥毫待凤池，天工知不浅，一夜露华滋。

　　｜明。蔡羽。毛督经浣亭官舍芍药｜昼静绿阴匝，微风满院芬，红栏昨夜雨，碧馆见朝云，春杳鸟空怨，暖多花易熏，须烦紫丝帐，遮护到斜曛。

　　｜七言律诗｜

　　｜增｜

　　｜唐。张泌。芍药｜香清粉淡怨残春，蝶翅蜂须恋蕊尘，闲倚晚风生怅望，静留迟日学因循，休将薜荔为青琐，好与玫瑰作近邻，零落若教随暮雨，又应愁煞别离人。

　　｜宋。王禹偁。芍药诗并序｜芍药之义，见之郑诗，百花之中，其名最古，谢公直中书省诗云，红药当阶翻，自后词臣引为故事，白少傅知制诰，有草词毕咏芍药诗，词采甚为该偹，然自天后以来，牡丹始盛，而芍药之艳衰矣，考其实，牡丹初号木芍药，盖本同而末异也。
　　　牡丹落尽正凄凉，红药开时醉一场，羽客暗传尸解术，仙家重爇返魂香，蜂寻檀口论前事，露湿红英试晓妆，曾忝掖垣真旧物，多情应认紫薇郎。
　　　东君留着占残春，得得迟开亦有因，曾与掖垣留故事，又来淮海伴词臣，日烧红艳排千朶，风递清香满四邻，更爱绿头弄金缕，异时相对掌丝纶。
　　　满院匀开似赤城，帝乡齐点上元灯，感伤纶阁多情客，珍重维扬好事僧，酌处酒杯深蘸甲，折来花朶细含棱，老郎为郡辜朝寄，除却吟诗百不能。

　　｜韩琦。北第同赏芍药｜芍药名高致亦难，此观妖艳满雕栏，酒酣谁欲张珠网，金细偏宜间宝冠，露裛更深云髻重，蝶栖长苦玉楼寒，郑诗已取相酬赠，不见诸经载牡丹。

　　｜蔡襄。和运使学士芍药篇｜密叶阴沉夏景新，朱栏红药自为春，香余兰芷偏饶艳，画入缣绡未逼真，已恨芳华难驻景，可堪愁卧动经旬，三年想爱须留恋，不为江头酒味醇。

　　｜苏轼。玉盘盂诗并序｜东武旧俗，每岁四月大会于南禅、资福两寺，以芍药供佛，而今岁最盛，凡七千余朶，皆重跗累萼，繁丽丰硕，中有白花正圆如覆盂，其下十余叶稍大，承之如盘，姿格绝异，独出于七千朶之上，云得之于城北苏氏园中，周宰相莒公之别业也，而其名俚甚，乃为易之。
　　　杂花狼籍占春余，芍药开时扫地无，两寺妆成宝缨络，一枝争看玉盘盂，佳名会作新翻曲，绝品难寻旧画图，従此定知年谷熟，姑山亲见雪肌肤。
　　　花不能言意可知，令君痛饮更无疑，但持白酒劝嘉客，直待琼舟覆玉彛，负郭相君初择地，看羊属国首吟诗，吾家岂与花相厚，更问残芳有几枝。

　　｜苏辙。和子瞻玉盘盂二首｜千叶团团一尺余，扬州绝品旧应无，赏传莒国迁钟簴，移忆胡僧置钵盂，丛底留连倾凿落，缾中捧拥照浮屠，强将绛蜡封红萼，憔悴无言损玉肤。
　　　故相林亭父老知，出羣草木尚何疑，无多产业残花药，几许功名旧鼎彛，丰艳不知人世别，佳名新换使君诗，明年会看花尤好，剥尽浮苞养一枝。

　　｜周必大。彭孝求送芍药数种鄙句为谢｜占断春光及夏初，琉璃翦叶朶珊瑚，休论花品同而异，且咏诗人乐且吁，北地莫辞金凿落，南禅争看玉盘盂，彭宣微恙何妨醉，自有娇痴婢子扶。

　　｜杨万里。多稼堂前两槛芍药红白对开二百朶｜红红白白定谁先，袅袅娉娉各自妍，最是倚栏娇分外，□□缘经雨意酲然，晚春早夏浑无伴，暖艳晴香正可怜，好为花王作花相，不应只遣侍甘泉。
　　　旁招近侍自江都，两岁何曾见国姝，看尽满栏红芍药，只消一朶玉盘盂，水晶淡白非真色，珠碧空明得似无，欲比此花无可比，且云冰骨玉肌肤。

　　｜芙蓉渡酒店前金沙芍药盛开｜山店春光也自妍，芙容渡口数家村，笋舆低过金沙架，篱落疎圈芍药轩，孤客倦游殊寂寞，雨花着意与温存，可怜经眼匆匆去，不折红香到绿尊。

　　｜贾似道｜又是扬州芍药时，花应笑我赋归迟，满堂留客春如画，对酒何妨鬓似丝，玉立黄尘那可到，锦幛红蜡最相宜，买山若就当移种，此际谁能杖履随。
　　　温温玉立绿阴中，不把芳菲逐万红，折尽长淮多暇日，簪联四坐足春风，应如庆历梅花瑞，况有昌黎属句工，问得君王乞身去，移根栽傍曲栏东。
　　　上了甘泉三捷书，长淮万里一尘无，清和时节如春在，红药精神与昔殊，丛玉生香歌可谱，围金有客瑞重图，公堂且尽今朝醉，已问君王乞鉴湖。

　　｜元。郝经。芍药｜夜来风雨洗残春，芍药还开春又新，入座忽惊持酒客，举杯先酌送花人，烟轻雪腻丰容质，露重霞香婀娜身，铁石肝肠总销铄，都将软语说风神。

　　｜马祖常。芍药｜莺粉分奁艳有光，天工巧制殿春阳，霞缯襞积云千迭，宝盝凝脂蜜半香，并蒂当阶盘绶带，金苞向日剖珠囊，诗人莫咏扬州紫，便与花王可颉颃。

　　｜张昱。陪宴相府得芍药花有感｜醉吐车茵愧不才，马前蝴蝶趁花回，玉瓶盛露扶春起，锦帐围灯照夜开，垂白敢思溱洧赠，欹红还是庙廊栽，扬州何逊空才思，惟对高寒咏阁梅。

　　｜明。李东阳。内阁赏芍药｜一春风日几晴阴，数种名花竞浅深，禁苑栽培真得地，化工雕刻本何心，丛疑朋下留鸾宿，香到人间许蝶寻，台阁风流前辈远，彩毫重和玉堂吟。
　　　次第红芳又绿阴，好花留向玉堂深，多从雨过看生色，不为春迟负赏心，清露着衣香易湿，彩云迷眼梦难寻，杯余幸接韩公宴，词罢先赓白传吟。
　　　晓闻花底佩声归，万叶枝头露未稀，力尽丹青空藻绘，眼看红紫漫芬菲，裁云直傍瑶池起，避日须将锦障围，愿向人间分此种，莫教春祇在彤扉。
　　　春逐长安担上归，此花真觉眼中稀，新题翰苑图犹在，旧事扬州草自菲，索赏向人心已醉，试开经日手频围，欲知近侍承恩地，长共西垣与北扉。

　　｜吴宽。秦公邀赏芍药｜妙手何人簇绛纱，平台惊见数枝斜，梁家园里无遗种，吏部庭前得好花，量浅莫将深盏酌，眼昬犹用密帘遮，诗中近侍非公论，谁说唐人是作家。
　　　品高真自广陵来，旧谱空怜壁角堆，千叶连云如并拥，两枝迎日忽齐开，诗中相谑何须赠，担上能赊也用栽，记取今时纔看起，醉吟多藉曲生材。

　　｜储巏。赏红药｜三岁归来始一看，卷帘深坐傍栏干，数枝带雨开何晚，此日怜春别更难，封殖喜留佳种在，低回如语旧盟寒，裁诗为唤东君转，酒盏花前正尔宽。
　　　莫怪多情尽日看，春残花谢总相干，迟开已待花神入，真赏能逢地主难，翠幄微香吹渐远，玉盘承露泻初寒，三年拟试沉香笔，却算行期为尔宽。

　　｜文征明。禁中芍药｜仙姿绰约绛罗绅，何日移根傍紫宸，月露冷团金带重，天风香泛玉堂春，千年想见翻阶咏，一笑羞称近侍臣，不似人间易零落，上方元自隔凡尘。

　　｜黄姬水。石佛院看芍药｜山绕吴宫旧馆娃，清江曲曲绿杨斜，偶移画鹢同杯酒，不道空门有艳花，白日帘栊堪幕雾，夕阳栏槛更添霞，美人不见偏惆怅，欲折琼枝感岁华。

　　｜息园赏芍药｜浅白深红斗合欢，丝丝香雨昼难干，直须一日三百盏，无那东风十二栏，水上新传锦字艳，楼头长怨玉箫寒，可怜春色随花尽，留兴还应带月看。

　　｜王涣。昭庆寺看芍药｜一半春光过牡丹，又开芍药遍禅关，久辜往约违莲社，今续清欢到宝栏，垂露几团花面湿，东风一阵燕泥寒，酒边何味呈奇供，绿笋朱樱正满盘。

　　｜七言小律｜

　　｜原｜

　　｜唐。白居易。感芍药花寄正一上人｜今日阶前红芍药，几花欲老几花新，开时不解比色相，落后始知如幻身，空门此去几多地，欲把残花问主人。

　　｜五言排律｜

　　｜原｜

　　｜唐。白居易。草词毕遇芍药初开偶成十六韵｜罢草紫泥诏，起吟红药诗，词头封送后，花口折开时，坐对钩帘久，行观步履迟，两三丛烂熳，十二叶参差，背日房微敛，当阶朶旋欹，钗葶抽碧股，粉蕊扑黄丝，动荡情无限，低斜力不支，周回看未足，比谕语难为，勾漏丹砂里，僬侥火焰旗，彤云剩根蒂，绛帻欠缨緌，况有晴风度，仍兼宿露垂，疑香熏罨画，似泪着臙脂，有意留连我，无言怨思谁，应愁明月落，如恨来年期，菡萏泥连萼，玫瑰刺绕枝，等量无胜者，惟眼与心知。

　　｜五言絶句｜

　　｜增｜

　　｜唐。孟郊。看花｜芍药谁为壻，人人不敢来，惟应待诗老，日日殷勤开。

　　｜原｜

　　｜宋。王十朋。芍药｜千叶扬州种，春深霸众芳，无言比君子，窈窕有温香。　已过花王候，才开近侍香，来游禁酒地，免作退之狂。

　　｜增｜

　　｜金。姚孝锡。咏芍药｜绿萼披风瘦，红苞浥露肥，只愁春梦断，化作彩云飞。

　　｜明。李东阳。芍药｜秀色春前发，浓阴雨后看，持杯贺花相，先失得休官。

　　｜七言絶句｜

　　｜原｜

　　｜唐。韩愈。芍药｜浩态狂香昔未逢，红灯烁烁绿盘龙，觉来独对情惊恐，身在仙宫第几重。

　　｜增｜

　　｜宋。蔡襄。华严院西轩见芍药｜吉祥亭下万千枝，看尽将开欲落时，却是双红有深意，故留春色缀人思。
　　　烘帘微照自生光，吹面轻风与送香，谁把金刀收绝艳，醉红深浅上钗梁。
　　　的的名花对酒樽，栏边沉醉月黄昬，今朝关外寻兰若，忽见孤芳欲断魂。

　　｜原｜

　　｜邵雍。白芍药｜阿姨天上舞霓裳，姊妹庭前翦雪霜，要与牡丹为近侍，铅华不御学梅妆。
　　　含露仙姿近玉堂，翻阶美态醉红妆，对花未免须酣舞，到底昌黎是楚狂。

　　｜苏轼。题赵昌芍药｜倚竹佳人翠袖长，天寒犹着薄罗裳，扬州近日红千叶，自是风流时世妆。

　　｜增｜

　　｜苏辙。马上见卖芍药戏赠张厚之｜春风欲画无寻处，尽向南园芍药中，过尽此花真尽也，此生应与此花同。
　　　春来便有南园约，过尽春风约尚赊，绿叶成阴花结子，便须携客到君家。

　　｜原｜

　　｜黄庭坚。广陵早春｜春风十里珠帘卷，彷佛三生杜牧之，红药梢头初茧栗，扬州风物鬓成丝。

　　｜增｜

　　｜陈师道。谢赵生惠芍药｜从微至老走风尘，喜见邻家第四春，独舞东风醉对子，政缘无语却宜人。
　　　九十风光次第分，天怜独得殿残春，一枝剩欲簪双鬓，未有人间第一人。

　　｜张栻｜一年春事雨声里，十里扬州梦想边，眼底花明烦折赠，君家风物自嫣然。

　　｜元。马祖常。五月芍药｜红芍花开端午时，江南游客苦相疑，上京不是春光晚，自是天家日景迟。

　　｜杨允孚。滦京杂咏｜时雨初肥芍药苗，脆肥香压酒肠消，扬州帘卷春风里，曾惜名花第一娇。

　　｜明。僧德祥｜玉阶宜有此花开，金鼎调香宰相才，莫谓人间无彩笔，写将浓艳入云台。

　　｜诗散句｜

　　｜原｜

　　｜唐。孟郊｜月娥双双下，楚艳枝枝浮，洞里逢故人，绰约清宵游。

　　｜宋。李觏｜斜月正当楼，香雾压城重，起傍药栏行，花亦方在梦。

　　｜刘敞｜跗萼晴相照，芳香暖竞飘，波翻蜀地锦，霞萃赤城标。

　　｜唐。陈良父｜凝脂新赐浴，半面更啼红。

　　｜宋。穆修｜油壁车中同载女，菱花镜里并妆人。

　　｜韩琦｜丹砂缬妙深难染，白玉冠巍莹绝瑕。　娇红闹密轻多叶，醉粉欹斜奈软条。　粉妆瑞玉千丛密，冠缕真金半尺围。

　　｜苏辙｜共惊春去已多日，争看花开最后番。

　　｜原｜

　　｜曾巩｜小碧栏干四月天，露红烟紫不胜妍。

　　｜张舜民｜西掖阶前辞御伞，琼林殿后□春衣。

　　｜陈傅良｜玉龙十二蓬山顶，宝髻三千汉殿中。　密叶自成金罽饰，乱英谁缉紫茸香。　半妆宫面迎风笑，间色仙衣带露收。

　　｜杨东山｜不浓不淡匀脂粉，非醉非醒媚雨风。　过眼一春春又夏，开残芍药更无花。

　　｜赵师秀｜自洗铜瓶插欹侧，要令书卷识奢华。

　　｜增｜

　　｜元。吴澄｜浅潮半醉流霞晕，清印初昬淡月痕。

　　｜杨允孚｜若较内园红芍药，洛阳输却牡丹花。

　　｜原｜

　　｜唐。杜甫｜傍砌看红药。

　　｜白居易｜夹砌红药栏。

　　｜增｜

　　｜李商隐｜红药绽香苞。

　　｜宋。戴复古｜翻阶芍药迟。

　　｜元。方回｜芍药抽红锐。

　　｜唐。李商隐｜栏药日高红髲□□。

　　｜元。周伯琦｜一瓶芍药当荷花。

　　｜词｜

　　｜原｜

　　｜宋。王十朋。点绛唇｜闲日盈盈，向人自笑还无语，牡丹飘雨，开作羣花主。　柔美温香，翦染劳天女，青春士，花间歌舞，学个狂韩愈。

　　｜韩元吉。浪淘沙｜鶗鴂怨花残，谁道春阑，多情红药待君看，浓淡晓妆新意态，独占西园。　风叶万枝繁，犹记平山，五云楼映玉成盘，二十四桥明月下，谁凭朱阑。

　　｜张孝祥。踏莎行｜洛下根株，江南栽种，天香国色千金重，花边三阁建康春，风前十里扬州梦。　油壁轻车，青丝短鞚，看花日日催宾从，而今何许定王城，一枝且为邻翁送。

　　｜陈从古。蝶恋花｜日借轻黄珠缀露，困倚东风，无限娇春处，看尽夭红浑谩语，淡妆偏称泥金缕。　不共铅黄争胜负，殿后开时，故欲寻春去，去似朝霞无定所，那堪更着催花雨。

　　｜姜夔。侧犯｜恨春易去，甚春却向扬州住，微雨，正茧栗稍头弄诗句，虹桥二十四，总是行云处，无语，渐半脱宫衣笑相顾。　金荷细叶，千朶围歌舞，谁念我，发成丝，来此共樽俎，后日西园，绿阴无数，寂寞刘郎，自修花谱。

　　｜陈济翁。蓦山溪｜熏风时候，芍药披晴昼，天上玉栏干，展一枰，天家锦绣，汉宫唐殿，嫔御逞妖娆，飞燕女，太真妃，一样新妆就。　黄金捻线，色与红芳斗，谁把绛绡衣，误将他，臙脂渍透，晚风生处，襟袖卷浓香，持玉斝，秉纱笼，倚醉听更漏。

　　｜卢祖皋。水龙吟｜杜鹃啼老春红，翠阴满眼愁无奈，飞来何处，凤軿鸾驭，霞琚云佩，风槛娇凭，露梢慵亸，酒痕微退，念洛阳人去，香魂又返，依然是，风流在。　十年一觉，扬州春梦，离愁似海，浩态难留，暗香吹散，几时重会，向樽前笑折，一枝红玉，帽檐斜戴。

　　｜刘圻父。醉蓬莱｜访莺花陈迹，姚魏遗风，绿阴成幄，尚有余香，付宝阶红药，淮海维扬，物华天产，未觉输京洛，时世新妆，施朱傅粉，依然相若。　束素腰纤，捻红唇小，鄣袖娇羞，倚栏柔弱，玉佩琼琚，劝王孙行乐，况是韶华，为伊挽驻，未放离情薄，顾盼歌前，留连醉里，莫教零落。

　　｜曾觌。念奴娇｜人生行乐，算一春欢赏，都来几日，绿暗红稀春已去，赢得星星鬓白，醉里狂歌，花前起舞，拚罚金杯百，淋漓宫锦，忍辜妖艳姿色。　须信殿得韶光，只愁花谢，又作经年别，嫩紫娇红邀客语，应为主人留客，月落乌啼，酒阑烛暗，离绪伤吴越，竹西歌吹，不堪老去重忆。

　　｜晁补之。望海潮｜人间花老，天涯春去，扬州别是风光，红药万株，佳名十种，天然浩态狂香，尊贵中衣黄，未便教西洛，独占花王，困倚东风，汉宫谁敢斗新妆。　年年高会维扬，看家夸绝艳，人诧奇芳，结萼当屏，联葩就幄，红遮绿遶华堂，花面映交相，更秉蕳观洧，幽意难忘，罢酒风亭，梦魂惊恐在仙乡。

　　｜方岳。沁园春｜把酒问花，茧栗稍头，春今几何，笑身居近侍，翻阶万玉，面匀菩萨，髻拥千螺，一一牙签，英英碧字，占定花间甲乙科，归来也，傍紫薇吟处，揉作阳和。　祗今花事无多，看几许风烟付与他，待围将翡翠，怕蜂粘粉，织成云锦，遣凤衔梭，谁翦并刀，赠之燕玉，莫负双娥娇溜波，花应道，尽花强人面，底用能歌。

　　｜刘克庄。贺新郎｜一梦扬州事，画堂深，金瓶万朶，元戎高会，座上祥云层台起，不减洛中姚魏，叹别后，关山迢递，国色天香何处在，想东风，犹忆狂书记，惊岁月，一弹指。　数枝清晓烦驰骑，向小窓，依稀重见，芜城妖丽，料得花怜侬消瘦，侬亦怜花憔悴，谩怅望，竹西歌吹，老矣应无骑鹤日，但春衫，点点当时泪，那更有，旧情味。

　　｜别录｜

　　｜增｜

　　｜南史。王筠传｜筠幼警悟，七岁能属文，年十六，为芍药赋，其词甚美。

　　｜图画见闻志｜李少保端愿有图一面，画芍药五本，其画皆无笔墨，用五彩布成，为徐崇嗣没骨图，以其无笔墨骨气而名之。

　　｜梦溪笔谈｜元丰末，秀州人家屋瓦上冰尽成花，每瓦一枝，正如画家所为折枝，有大花如牡丹、芍药者，气象生动，虽巧笔不能为之，以墨搨之，无异石刻。

　　｜原｜

　　｜分植｜芍药大约三年或二年一分，分花自八月至十二月，甚津脉在根，可移栽，春月不宜，谚云，春分分芍药，到老不开花。以其津脉发散在外也，栽向阳，则根长枝荣，发生繁盛，相离约二、三尺，一如栽牡丹法，不可太远、太近，穴欲深，土欲肥，根欲直，将土鉏虚，以壮河泥拌猪粪或牛、羊粪栽深尺余，尤妙，不可少屈其根，梢只以水注实，勿踏筑，覆以细土高旧土痕一指，自惊蛰至清明逐日浇水，则根深、枝高、花开大，而且久不茂者亦茂矣，以鸡矢和土培花丛下，渥以黄酒，淡红者悉成深红。

　　｜增｜

　　｜种树书｜菜圃中种芍药最盛。

　　｜原｜

　　｜修整｜春间止留正蕊，去其小苞，则花肥大，新栽者，止留一、二蕊，一、二年后得地气可留四、五，然亦不可太多，开时扶以竹，则花不倾倒，有雨，遮以箔则耐久，花既落，亟翦其蒂，盘屈枝条以线缚之使不离散，则脉下归于根，冬间频浇大粪，明年花繁而色润，处暑前后，平土翦去，来年必茂，冬日宜护，忌浇水。

　　｜服食｜安其生服炼法云，芍药有二种，治病用金芍药，色白，多脂肉，色紫者不用。凡采得净，洗去皮，东流水煑百沸，阴干三日，木甑内上覆净黄土蒸之一日夜，取出阴干，捣末。麦饭或酒服三钱匕，日三服，满三百日，可登岭、绝粒。春采芽或花瓣，以面煎之，味脆美，可以久留。　制食之毒，莫良于芍药，故独得药之名，所谓芍药之和具而后食之者此也。

　　｜采制｜根入药，味酸，寒，赤白视花色。白者益脾，能于木中泻木。赤者散邪，能行血中之滞气。秋时采单叶者，气味全浓，用竹刀刮去皮并头上土，蜜水拌蒸，从巳至未，晒干收贮。中寒者酒炒，女人血药醋炒。

　　御定佩文斋广群芳谱卷四十五
　　●御定佩文斋广羣芳谱卷四十六

　　　花谱

　　○金灯花

　　｜增｜

　　｜本草｜金灯花，一名鬼灯檠，一名朱姑，一名鹿蹄草，一名无义草，酉阳杂俎云，金灯之花与叶不相见，人恶种之，谓之无义草。根名山慈姑，根状如慈姑，花状如灯笼而朱色，故有诸名。李时珍曰，处处有之，冬月生叶，如水仙花之叶而狭，二月中抽一茎如箭簳，高尺许，茎端开花，白色，亦有红色、黄色者，上有黑点，草花谱云，金灯色红，银灯色白。众花簇成一朶，如丝纽成，三月结子，有三棱，四月初苗枯，即掘取其根，迟则苗腐难寻。根苗与老鸦蒜极相类，但有毛壳包裹为异耳。

　　｜□□考｜

　　｜增｜

　　｜园林草木疏｜金灯隰生，花开累累，明艳，垂条不自支，俗恶人家种之。

　　｜花经｜金灯七品三命。

　　｜荆溪游记｜善权洞秋晚徧壑皆金灯花，绮错如绣。

　　｜集藻｜

　　｜七言絶句｜

　　｜增｜

　　｜宋。晏殊。金灯花｜兰膏爇处光犹浅，银烛烧时焰不馨，好向书生窓下种，免教辛苦更囊萤。

　　｜诗散句｜

　　｜增｜

　　｜宋。晏殊｜煌煌五枝灯，下有玉蟠螭。

　　｜杨巽斋｜如龙乍化青藜熖，宁用窓前设短檠。

　　○金盏花

　　｜增｜

　　｜宛陵集诗注｜金盏花，一名醒酒花。

　　｜原｜金盏花，一名长春花，金盏，其花形也，长春，言耐久也。一名杏叶草。高四、五寸，嫩时颇肥泽，叶似柳叶，厚而狭，抱茎而生，甚柔脆，花大如指顶，金黄色，瓣狭长而顶圆，开时团团，状如盏子，生茎端，相续不絶，结实在萼内，色黑如小虫蟠屈之状。味酸，寒，无毒。

　　｜□□考｜

　　｜增｜

　　｜学圃杂疏｜花之四季开者，兰桂之外，有长春菊，即金盏花也。

　　｜集藻｜

　　｜五言律诗｜

　　｜增｜

　　｜宋。梅尧臣。金盏子｜锺令昔醒酒，豫章留此花，黄金盏何小，白玉椀无瑕，始入何郎宅，还归楚客家，从兹不能醉，只恐卖流霞。

　　○附录　侧金盏花

　　｜增｜

　　｜桂海虞衡志｜侧金盏，花如小黄葵，叶似槿，岁暮开，与梅同时。

　　○翦春罗

　　｜增｜

　　｜花史｜翦春罗，一名碎翦罗。

　　｜原｜翦春罗，一名翦红罗。蔓生，二月生，苗高尺余，柔茎，绿叶似冬青而小，对生，抱茎，入夏开深红花，如钱大，凡六出，周回如翦成，茸茸可爱，结实大如豆，内有细子。人家多种之盆盎中，每盆数株，竖小竹苇缚作圆架如筒，花附其上，开如火树，亦雅翫也。味甘，寒，无毒。

　　｜集藻｜

　　｜七言絶句｜

　　｜原｜

　　｜宋。翁元广。翦春罗｜谁把风刀翦薄罗，极知造化着功多，飘零易逐春光老，公子樽前奈若何。

　　○附录　翦秋罗

　　｜原｜翦秋罗，一名汉宫秋。色深红，花瓣分数岐，尖峭可爱，八月间开。春时待芽出土寸许，分其根种之，种子亦可，喜阴地，清水灌之，用竹圈作架扶之，可翫。春、夏、秋、冬以时名也。

　　○附录　翦罗花

　　｜原｜翦罗花，色红，出南越，性畏寒，壅以鸡粪，浇以燖猪汤、退鸡鹅水则茂，冬入窖中。

　　○附录　翦金罗

　　｜原｜翦金罗，金黄色，花甚美艳。

　　○附录　翦红纱

　　｜原｜翦红纱，茎高三尺，叶旋覆，夏秋开花，状如石竹花而稍大，四围如翦，瓣鲜红可爱，结穗亦如石竹，穗中有细子。

　　○石竹

　　｜原｜石竹，草品纤细而青翠，花有五色、单叶、千叶，又有翦绒，娇艳夺目，□娟动人，一云千瓣者名洛阳花，草花中佳品也。

　　｜增｜

　　｜洛阳花木记｜鹅毛石竹，一名绣竹。

　　｜原｜王敬美曰，石竹虽草花，厚培之能作重台异态，与夜落、金钱、凤仙花之类俱篱落间物。

　　｜□□考｜

　　｜增｜

　　｜酉阳杂俎｜卫公言，蜀中石竹有碧花。

　　｜花经｜石竹九品一命。

　　｜集藻｜

　　｜五言古诗｜

　　｜增｜

　　｜唐。王绩。石竹咏｜萋萋结绿枝，煜煜垂朱英，常恐零露降，不得全其生，叹息聊自思，此生岂我情，昔我未生时，谁者令我萌，弃置勿重陈，委化何足惊。

　　｜原｜

　　｜宋。张耒。石竹花｜真竹乃不花，尔独艳暮春，何妨儿女眼，谓尔胜霜筠，世无王子猷，岂有知竹人，粲粲好自持，时来称此君。

　　｜五言律诗｜

　　｜增｜

　　｜唐。独孤及。荅李滁州题庭前石竹花见寄｜殷疑曙霞染，巧类匣刀裁，不怕南风热，能迎小暑开，游蜂怜色好，思妇感年催，览赠添离恨，愁肠日几回。

　　｜原｜

　　｜司空曙。云阳寺石竹花｜一自幽山别，相逢此寺中，高低俱出叶，深浅不分丛，野蝶难争白，庭榴暗让红，谁怜芳最久，春露到秋风。

　　｜七言律诗｜

　　｜增｜

　　｜宋。王安石。石竹花｜退公诗酒乐华年，欲取幽芳近绮筵，种玉乱抽青节瘦，刻缯轻点绛花圆，风霜不放飘零早，雨露应从爱惜偏，已向美人衣上绣，更留佳客赋婵娟。

　　｜元。虞集。赋石竹｜积雪初消萼绿华，东风吹动绛绡霞，龙嘘石气千年润，鹤过林阴一径斜，刻字欲寻金错落，析旌如织翠交加，绮窓坐对吹笙暖，未觉人间岁月赊。

　　｜五言排律｜

　　｜增｜

　　｜唐。李颀。魏仓曹宅各赋一物得当轩石竹｜罗生殊众色，独为表华滋，虽杂兰蕙处，无争桃李时，同人趋府暇，落日后庭期，密叶散红点，灵条惊紫蕤，芳菲看不厌，采摘愿来兹。

　　｜五言絶句｜

　　｜增｜

　　｜唐。皇甫冉。病中对石竹花｜散点空阶下，闲凝细雨中，那能久相伴，嗟尔滞秋风。

　　｜宋。文同。石竹｜蜂啮红蕊烂，虫啼碧丛短，秋风掠地起，只有苍苔管。

　　｜七言絶句｜

　　｜增｜

　　｜唐。陆龟蒙。石竹花咏｜曾看南朝画国娃，古萝衣上碎明霞，而今莫共金钱斗，买断春风是此花。

　　｜宋。王安石。石竹花｜春归幽谷始成丛，地面芬敷浅浅红，车马不临谁见赏，可怜亦解度春风。

　　｜原｜

　　｜杨监丞｜长夏幽居景不穷，花开芳砌翠成丛，窓南高卧追凉际，时有微香逗晚风。

　　｜增｜

　　｜元。蒲道源。赋石竹｜短篱新见出梢梢，葱蒨都无尺许高，茜色芳葩工点缀，莫教容易混蓬蒿。

　　｜诗散句｜

　　｜原｜

　　｜宋。林逋｜ 所重晚芳聊在目，可关秋色易为花，深枝苒苒装溪翠，碎片英英翦海霞。

　　｜王安石｜麝香眠后露檀匀，绣在罗衣色未真，斜倚细丛如有恨，冷摇数朶欲无春。

　　｜唐。李白｜石竹绣罗衣。

　　｜杜甫｜麝香眠石竹。

　　｜增｜

　　｜徐晶｜石竹数重青。

　　｜词｜

　　｜原｜

　　｜宋。晏殊。采桑子｜古萝衣上金针样，绣出芳妍，玉砌朱阑，紫艳红英照日鲜。　佳人画阁新妆了，对立丛边，试摘婵娟，贴向睂心学翠钿。

　　｜别录｜

　　｜原｜

　　｜花史｜石竹花，须每年起根分种则茂，但枝蔓柔弱，易至散漫，须用小竹扶之，用细竹或小苇围缚，则不摧折。

　　○罂粟花

　　｜原｜罂粟，一名米囊花，一名御米花，一名米壳花。

　　｜增｜

　　｜本草｜罂粟，一名象谷，其实状如罂子，其米如粟，乃象乎谷，可以供御，故有诸名。

　　｜原｜青茎，高一、二尺，叶如茼蒿，花有大红、桃红、红紫、纯紫、纯白，一种而具数色，又有千叶、单叶，一花而具二类，艳丽可翫，实如莲房，其子囊数千粒，大小如葶苈子。

　　｜增｜

　　｜本草｜苏颂曰，九月布子，涉冬至春，始生苗，极繁茂。李时珍曰，三、四月抽薹，结青苞，花开则苞脱，大如仰盏，罂在花中，须蕊裹之，花开三日即谢而罂在，茎头长一、二尺，大如马兜铃，上有盖，下有蔕，宛然如酒罂，中有白米，极细。

　　｜□□考｜

　　｜增｜

　　｜花经｜米囊七品三命。

　　｜原｜

　　｜学圃杂疏｜芍药之后，罂粟花最繁华，其物能变，加意灌植，妍好千态，曾有作黄色、绿色者，远视佳甚，近颇不堪闻。

　　｜瓶史｜罂粟、蜀葵，妍于篱落，司空图之鸾台也。

　　｜增｜

　　｜闻雁斋笔谈｜罂粟花之无香韵者也，朱宓侯种之盈亩，万朶烂然，亦足夺目。鲍我生问余，此堪作何比，余昔过芦沟桥一庄院，僧驱骡百许头，纵食枥下，其色相错如绣，始知昔人云锦之比，殆非虚妄，今日所见颇为似之，二生絶倒。

　　｜集藻｜

　　｜四言古诗｜

　　｜原｜

　　｜宋。苏辙。种药苗诗｜筑室城西，中有图书，窓户之余，松竹扶疎，拔棘开畦，以毓嘉蔬，畦夫告予，罂粟可储，罂小如罂，粟细如粟，与麦皆种，与穄皆熟，苗堪春菜，实比秋谷，研作牛乳，烹为佛粥，老人气衰，饮食无几，食肉不消，食菜寡味，柳槌石钵，煎以蜜水，便口利喉，调肺养胃，三年杜门，莫适往还，幽人衲僧，相对忘言，饮之一杯，失笑欣然，我来颍川，如游庐山。

　　｜七言律诗｜

　　｜增｜

　　｜明。吴幼培。罂粟花｜庭院深沉白昼长，阶前仙卉吐羣芳，含烟带雨呈娇态，傅粉凝脂逞艳妆，种自中秋须隔岁，开于初夏伴倾阳，更夸结子累累硕，何必污邪满稻粱。

　　｜七言絶句｜

　　｜原｜

　　｜宋。谢迈。罂粟花｜铅膏细细点花梢，道是春深雪未消，一斛千囊苍玉粟，东风吹作米长腰。
　　　茶粒齐圜剖罂子，作汤和蜜味尤宜，中年强饭□□丹石，安用咄嗟成淖糜。

　　｜杨万里。米囊花｜鸟语蜂喧蝶亦忙，争传天诏诏花王，东君羽卫无供给，探借春风十日粮。

　　｜诗散句｜

　　｜原｜

　　｜唐。雍陶｜万里客愁今日散，马前初见米囊花。

　　｜别录｜

　　｜原｜

　　｜种艺｜八月中秋夜或重阳月下子，下毕，以扫帚扫匀，花乃千叶，两手交换撒子，则花重台，或云，以墨汁拌撒免蚁食，须先粪地极肥松，用冷饮汤并锅底灰和细干土拌匀，下讫，仍以土盖，出后，浇清粪，删其繁，以稀为贵，长即以竹篱扶之，若土瘦、种迟，则变为单叶，然单叶者粟必满，千叶者粟多空。

　　｜增｜

　　｜本草｜罂中米可煑粥和饭食。水研滤浆，同菉豆粉作腐食。亦可取油。

　　○丽春

　　｜原｜丽春，罂粟别种也，本草云，其花变态不常，艳丽可爱，故曰丽春，又曰赛牡丹，又曰锦被花。丛生，柔干，多叶，有刺，根苗止一类，而具数色，有红者、白者、紫者、傅粉之红者、间青之黄者，而红复有数品，有微红者、半红者、白肤降唇者、丹衣而素纯者、殷红如染茜者，姿状葱秀，色泽鲜明，颇堪娱目，草花中妙品也，江浙皆有，金陵更佳。

　　｜增｜

　　｜游默斋花谱｜紫二品，深者须青，淡者须黄。白亦二品，叶大者微碧，叶细者窃黄。而窃黄尤奇，素衣黄里，芳秀茸茸，若新鹅之毳，窃红似芍药中粉红楼，特差小，视凡花之粉红十倍。

　　｜集藻｜

　　｜五言古诗｜

　　｜增｜

　　｜唐。杜甫。丽春｜百草竞春华，丽春应最胜，少须好颜色，多漫枝条剩，纷纷桃李枝，处处总能移，如何贵重此，□□怕有人知。

　　｜宋。张先。丽春｜蓬蒿眼已熟，收拾到阿丽，从分色红白，未害格奴婢，争妍知不足，出刺以自卫，上有寒梅枝，春霜正憔悴。

　　｜五言律诗｜

　　｜增｜

　　｜宋。潘柽。丽春｜梁苑花销去，黄台早自熏，不同罂子粟，别是石榴裙，婀娜纔胜掌，参差莫梦云，王郎寻水竹，驻履几殷勤。

　　｜诗散句｜

　　｜增｜

　　｜宋。徐致中｜照眼妆新就，扶头酒半醒。　并肩罂粟多含态，具体牡丹惟欠香。

　　○虞美人

　　｜增｜

　　｜学圃余疏｜虞美人，一名满园春，千叶者佳。

　　｜原｜虞美人草，独茎，三叶，叶如决明，一叶在茎端，两叶在茎之半相对而生，人或近之，抵掌讴曲，叶动如舞，故又名舞草，出雅州。见酉阳杂俎。

　　｜增｜

　　｜花镜｜江浙最多，丛生，花叶类罂粟而小，一本有数十花，茎细而有毛，发蕊头朝下，花开始直，单瓣、丛心、五色俱备，姿态葱秀，因风飞舞，俨如蝶翅扇动，亦花中妙品。

　　｜□□考｜

　　｜增｜

　　｜益州草木记｜雅州名山县出虞美人草，花叶两相对，人或近之，即向人而俯，如为唱虞美人曲，则此草相应而舞，他曲则否。

　　｜贾氏谈录｜褒斜山谷中有虞美人草，状如鸡冠，大叶相对，歌唱虞美人曲，则两叶如人拊掌之状，颇中节。

　　｜益部方物畧记｜蜀中传虞美人草，予以虞作娱，意其草柔纤，为歌气所动，故其叶至小者或动摇，美人以为娱乐耳。

　　｜笔谈｜高邮桑景舒性知音，旧闻虞美人草，逢人作虞美人曲，枝叶皆动，他曲不然，试之，如所传，详其曲皆吴音也，他日取琴，试用吴音制一曲，对草鼓之，枝叶皆动，乃因曰虞美人操，其声调与旧曲始末不相近，而草辄应之者，律法同管也。

　　｜东斋记事｜虞美人草，唱他曲亦动，传者误矣。

　　｜锦里新闻｜虞美人草，父老云，曾有人于和夷埧见此草，偶歌之叶虞韵，遂舞动如醉者然，因是登之志。

　　｜碧鸡漫志｜虞美人，脞说称起于项籍虞兮之歌，余谓后世以此命名可也，曲起于当时，非也，曾子宣夫人魏氏作虞美人草行，有云，芳魂寂寞寄寒枝，旧曲闻来似敛睂。又云，当年遗事久成空，慷慨尊前为谁舞。亦有就曲志其事者，世以为工，其词云，帐前草草军情变，月下旌旗乱，褫衣推枕怆离情，远风吹下楚歌声，月三更。抚骓欲上重相顾，艳态花无主，手中莲锷凛秋霜，九泉归去是仙乡，恨茫茫。黄载万追和之，压倒前辈矣，其词有云，世间离恨何时了，不为英雄少，楚歌声起霸图休，□□似一江春水向东流，蔓葛荒葵城陇暮，玉貌知何处，至今芳草解婆娑，只有当时魂魄未消磨。按益州草木记、贾氏谈录、酉阳杂俎、益州方物图赞、笔谈、吴东斋记事六家说各有异同，方物图赞最穿凿，无所稽据。闻蜀中数处有此草，予皆未之见，恐种族不类，则所感歌亦异，然旧曲三，其一属中吕调，其一中吕宫，近世转入黄钟宫，此草应拍而舞，应旧曲乎、新曲乎，桑氏吴音，合旧曲乎、新曲乎，恨无可问者，又不知吴草与蜀产有异同否耶。

　　｜四川志｜潼川西三十里紫葢山产虞美人草。

　　｜集藻｜

　　｜赞｜

　　｜增｜

　　｜宋。宋祁。虞美人草赞｜翠茎纤柔，穉叶相当，逼而歌之，或合或张。

　　｜五言古诗｜

　　｜增｜

　　｜宋。姜夔。赋虞美人草｜夜阑浩歌起，玉帐生悲风，江东可千里，弃妾蓬蒿中，化石那解语，作草犹可舞，陌上望骓来，翻然不相顾。

　　｜七言古诗｜

　　｜原｜

　　｜宋。魏夫人。虞美人草行｜鸿门玉斗纷如雪，十万降兵夜流血，咸阳宫殿三月红，霸业已随烟烬灭，刚强必死仁义王，阴陵失道非天亡，英雄本学万人敌，何用屑屑悲红妆，三军败尽旌旗倒，玉帐佳人坐中老，香魂夜逐剑光飞，清血化为原上草，芳心寂寞寄寒枝，旧曲闻来似敛睂，哀怨徘徊愁不语，恰如初听楚歌时，滔滔逝水流今古，楚汉兴亡两邱土，当年遗事总成空，慷慨尊前为谁舞。

　　｜增｜

　　｜僧北磵。咏虞美人草｜君恩似海海不深，妾意如铁利断金，舍生取义我所欲，忍死织室羞同心，春姿忽作秋莲委，一寸刚明曾不死，明年原上野花繁，一枝自托华风起，袅袅娉娉不成艳，能度浅深生色染，向人欲诉□□无言，寂寞千年恨难掩，芳郊游女宛转歌，停车拍手看婆娑。

　　｜五言律诗｜

　　｜增｜

　　｜宋。陈师道。咏虞美人草｜幽草默通神，旧题虞美人，长言方度曲，应节若翻身，律吕声相召，云龙气自亲，无情犹感会，不独在君臣。

　　｜七言律诗｜

　　｜原｜

　　｜明。孙齐之。咏虞美人草｜楚宫花态至今存，倾国倾城总莫论，夜帐一歌身易殒，春风千载恨难吞，臙脂脸上啼痕在，粉黛光中血泪新，谁道汉宫花似锦，也随荒草任朝昬。

　　｜徐茂吴。咏虞美人草｜楚宫人去霸图移，剩有芳名寄一枝，浥露晚妆余涕泪，临风夜舞忆腰肢，乍翻尚自疑红药，欲刈终难混绿葵，若使灵均当日见，不将哀怨托江蓠。
　　　红颜一日尽江□□，芳草能传易代姿，尚想施朱留片萼，翻疑化碧有单枝，迎风似逐歌声起，宿雨那经舞袖垂，微艳莫教轻委地，徘徊犹似美人贻。

　　｜七言絶句｜

　　｜增｜

　　｜宋。萧海藻。咏虞美人草｜鲁公死后一坏荒，谁与竿头荐一觞，妾愿得生坟土上，日翻舞袖向君王。

　　｜易幼学。咏虞美人草｜霸业将衰汉业兴，佳人玉帐醉难醒，可怜血染原头草，直至如今舞不停。

　　｜许野雪。咏虞美人草｜合欢枝叶想腰身，不共长安草木春，若听楚歌能楚舞，未央空有戚夫人。

　　｜五言排律｜

　　｜原｜

　　｜明。孙齐之。题虞美人草｜君王诚慷慨，为妾总销魂，伏剑酬君贶，留花吊楚人，风翻红袖舞，露泫翠睂颦，吴会依春树，乌江伴渚苹，浮云随代变，芳草逐年新，空使英雄泪，感慨欲沾巾。

　　｜诗散句｜

　　｜原｜

　　｜明。孙齐之｜夜月空悬汉宫镜，幽姿犹带楚云妆。

　　｜词｜

　　｜增｜

　　｜宋。辛弃疾。浪淘沙｜不肎过江东，玉帐匆匆，至今草木忆英雄，唱着虞兮当日曲，便舞春风。　儿女此情同，往事朦胧，湘娥竹上泪痕浓，舜目重瞳堪痛恨，羽亦重瞳。

　　｜虞美人｜当年得意如芳草，日日春风好，拔山力尽忽悲歌，饮罢虞兮从此，奈君何。　人间不识精诚苦，贪看青青舞，蓦然敛袵□□无言，怕是曲中犹带，楚歌声。

　　｜无名氏。虞美人｜歌唇乍启尘飞处，翠叶轻轻举，似呈舞态逞娇容，嫩条纤丽玉玲珑，怯秋风。　虞姬珠翠兵戈里，莫认埋魂地，只应遗恨寄芳丛，露和清泪湿轻红，古今同。

　　○萱花

　　｜原｜萱，本作藼，又通作谖、蘐、蕿、萲。一名忘忧，说文云，萱，忘忧草也。一名疗愁，述异记云，吴中呼为疗愁花。一名宜男，风土记云，怀妊妇人佩其花，则生男，故名宜男。

　　｜增｜

　　｜本草｜一名丹棘，古今注云，欲忘人之忧，则赠之以丹棘，丹棘一名忘忧，故也。一名鹿剑，一名妓女。

　　｜原｜苞生茎无附枝，繁萼攒连，叶四垂，花初发如黄鹄嘴，开则六出，时有春花、夏花、秋花、冬花四季，色有黄、白、红、紫、麝香、重叶、单叶数种，与鹿葱相似，惟黄如蜜色者清香。

　　｜增｜

　　｜格物丛话｜一种名凤头者尤佳。

　　｜学圃余疏｜一种小而絶黄者曰金台。

　　｜原｜春食苗，夏食花，其穉芽、花跗皆可食，性冷，能下气，不可多食。

　　｜□□考｜

　　｜增｜

　　｜博物志｜神农经曰，中药养性，谓合欢蠲忿，萱草忘忧。

　　｜增｜

　　｜清异录｜孟昶时，每腊日，内官各献罗体圏金花树子，梁守珍献忘忧花，缕金于花上，曰独立仙。

　　｜花经｜忘忧四品六命。

　　｜三柳轩杂识｜萱草花为欢客。

　　｜西溪丛语｜毛诗伯兮篇云，焉得谖草，言树之背。注云，谖草令人忘忧，背北堂也。今人多用北堂、萱堂于鳏居之人，然伯之暂出未尝死也，但其花未尝双开，故有北堂之义。说文，藼、萱、蕿、萲皆一字也，令人忘忧，通作谖。据尔雅，谖，训忘也，因其忘故，古用谖草字。嵇康养生论云，合欢蠲忿，萱草忘忧。本草云，利心志，令人欢喜，忘忧。风土记云，妇人有妊，佩之生男子，故谓之宜男草。陆士衡诗云，焉得忘归草，言树背与襟，忘归之义未详。

　　｜集藻｜

　　｜颂｜

　　｜原｜

　　｜魏。曹植。宜男花颂｜草号宜男，既煜且贞，其贞伊何，惟干之嘉，其煜伊何，绿叶丹华，光采晃曜，配彼朝日，君子躭乐，好和琴瑟，固作螽斯，惟物孔臧，福齐太姒，永世克昌。

　　｜赋｜

　　｜原｜

　　｜晋。夏侯湛。忘忧草赋｜淑大邦之奇草兮，应则百之休祥，禀至贞之灵气兮，显嘉名以自彰，冠众卉而挺生兮，承木德于少阳，体柔性刚，蕙洁兰芳，结纤根以立本兮，嘘灵渥于青云，顺阴阳以滋茂兮，笑含章之有文，远而望之，烛若丹霞照青天，近而观之，晔若芙蓉鉴绿泉，萋萋翠叶，灼灼朱华，炜若珠玉之树，焕如景宿之罗，□□后妃之盛饰兮，登紫微之内庭，回日月之晖光兮，随天运以虚盈。

　　｜傅玄。宜男花赋｜猗猗令草，生于中方，花曰宜男，号应祯祥，远而望之，焕若三辰之丽天，近而察之，明若芙蓉之鉴泉，于是姣童媛女，以时来征，结九秋之永思，含春风以娱情。

　　｜增｜

　　｜梁。徐勉。萱草花赋｜览诗人之比兴，寄卉木以命辞，惟平章之萱草，欲忘忧而树之，爰有幽忧，庭闲志静，高木列其阴，兰芳糅其影，翫丛蘤之争芬，悦羣根之竞颖，或开红而散紫，或□□蒀于上春，信兹华之独秀，投金质于炎辰，既耀色以祛痗，亦含香而可均，不待合欢之木，无俟孙枝之筠，同芰荷于阑暑，及蝉露乎首旻，其叶四垂，其跗六出，亦曰宜男，加名斯吉，华而不艳，雅而不质，随晦明而舒卷，与风霜而荣悴，笑杜蘅与揭车，何众□□之能匹。

　　｜文散句｜

　　｜原｜

　　｜魏。王朗。与魏太子书｜惠书不遗，慰沃，奉读欢笑，以籍饥渴，虽萱草忘忧，皋苏释劳，无以加也。

　　｜增｜

　　｜应玚。报庞惠公书｜虽萱草在背，皋苏在侧，悒愤不逞，祗以增毒。

　　｜梁元帝。与刘智藏书｜鹄望还信，以代萱苏。

　　｜何逊。为衡山侯与妇书｜始知萋萋萱草，忘忧之言不实，团团轻扇，合欢之用为虚。

　　｜五言古诗｜

　　｜原｜

　　｜梁元帝。宜男草｜可爱宜男草，垂采映倡家，何时如此叶，结实复含花。

　　｜增｜

　　｜北齐。阳休之。咏萱草｜开跗幽涧底，散采曲堂垂，优柔清露湿，微穆惠风吹，朝朝含丽景，夜夜对华池。

　　｜隋。魏澹。咏阶前萱草｜绿草正含芳，靃靡映前堂，带心花欲发，依笼叶已长，云度时无影，风来乍有香，横得忘忧号，余忧遂不忘。

　　｜韦应物。对萱草｜何人树萱草，对此郡斋幽，本是忘忧物，今夕重生忧，丛疎露始滴，芳余蝶尚留，还思杜陵圃，离披风雨秋。

　　｜宋。司马光。萱草｜叶濯宿露翠，花迎朝日黄，昔谁封殖此，俨列侍高堂，达士隐于吏，孰为行与藏，逍遥玩永日，自无忧可忘。

　　｜明。高启。萱草｜不见堂上亲，空树堂下草，夏来风雨繁，离披数丛老，日暮欲忘忧，搴芳转伤抱。

　　｜五言律诗｜

　　｜增｜

　　｜唐。陈子昂。魏氏园亭人赋一物得秋亭萱草｜昔时幽径里，荣耀杂春丛，今来玉墀上，销歇畏秋风，细叶犹含绿，鲜花未吐红，忘忧谁见赏，空此北堂中。

　　｜李峤。萱草｜屣步寻芳草，忘忧自结丛，黄英开养性，绿叶正依笼，色湛仙人露，香传少女风，还依北堂下，曹植动文雄。

　　｜李咸用。萱草｜芳草比君子，诗人情有由，祗应怜雅态，未必解忘忧，积雨莎庭小，微风藓砌幽，莫言开太晚，犹胜菊花秋。

　　｜原｜

　　｜宋。黄庭坚。萱草｜从来占北堂，雨露借恩光，与菊乱佳色，共葵倾太阳，人生真苦相，物理忌孤芳，不及空庭草，荣衰可两忘。

　　｜增｜

　　｜金。周昂。萱草｜万里黄萱好，风烟接路傍，迹疎虽异域，心密竟中央，染练成初色，移瓶得细香，客愁无路遣，始为看花忘。

　　｜七言律诗｜

　　｜增｜

　　｜明。高启。萱草｜幽华独殿众芳红，临砌亭亭发几丛，乱叶离披经宿雨，纤茎窈窕擢熏风，佳人作佩频朝采，倦蝶寻香几处通，最爱看来忧尽觧，不须更酿酒多功。

　　｜五言絶句｜

　　｜增｜

　　｜唐。白居易。酬梦得比萱草见赠｜杜康能散闷，萱草解忘忧，借问萱逢杜，何如白见刘。

　　｜原｜

　　｜聂夷中。游子吟｜萱草生堂阶，游子行天涯，慈亲倚堂门，不见萱草花。

　　｜增｜

　　｜宋。朱子。萱草｜春条拥深翠，夏花明夕阴，北堂罕悴物，独尔澹冲襟。　西窓萱草丛，昔是何人种，移向北堂前，诸孙时绕弄。

　　｜王十朋。萱草｜有客看萱草，终身悔远游，向人空自绿，无复解忘忧。

　　｜原｜

　　｜徐似道。题萱草｜莫讶萱枝小，能施宫样妆，只缘渲染足，绝似杜兰香。

　　｜七言絶句｜

　　｜增｜

　　｜唐。吴融。忘忧花｜繁红落尽始凄凉，直道忘忧也未忘，数朶殷红似春在，春愁特此系人肠。

　　｜宋。梅尧臣。萱草｜人心与草不相同，安有树萱忧自释，若言忧及此能忘，乃是人心为物易。

　　｜明。李东阳。馈萱邃□□太宰侑以一诗｜雨后宜男色更深，采来新自玉堂阴，紫葵红药标题徧，可忍黄花独苦心。

　　｜原｜

　　｜黄省曾｜清萱到处碧鬖鬖，兴庆宫前色倍含，借问皇家何种此，太平天子要宜男。

　　｜诗散句｜

　　｜原｜

　　｜宋。宋祁｜修茎无附叶，繁萼攒莛首，每欲问诗人，定得忘忧否。

　　｜刘敞｜种萱不种兰，自谓忧可忘，绿叶何萋萋，春愁更茫茫。

　　｜增｜

　　｜苏轼｜萱草虽微花，孤秀自能拔，亭亭乱叶中，一一芳心插。

　　｜汉。李陵｜愿得萱草枝，以解饥渴情。

　　｜宋。谢惠连｜积愤成疚痗，无萱将如何。

　　｜齐。王融｜思君如萱草，一见乃忘忧。

　　｜梁。江淹｜消忧非萱草，永怀寄梦寐。

　　｜唐。李白｜忘忧或假草，满院罗丛萱。

　　｜原｜

　　｜孟郊｜萱草儿女花，不解壮士忧。

　　｜宋。宋祁｜腻蘤金英扑，纤莛玉股抽。

　　｜晏殊｜若教花有语，□□解使人愁。

　　｜增｜

　　｜石延年｜移萱树之背，丹霞间缥色。

　　｜苏辙｜萱草朝始开，谺然黄鹄觜。

　　｜朱乔年｜秾花夫岂少，爱此入风雅。

　　｜陆游｜根苏萱出土，冰断水生纹。

　　｜程俱｜堂萱不吾负，芽甲破春雪。

　　｜原｜

　　｜唐。于鹄｜胸前空带宜男草，嫁得萧郎爱远游。

　　｜温庭筠｜宜男漫作后庭草，不似樱桃结子红。

　　｜增｜

　　｜宋。陆游｜帘外微风斜燕影，池边残照敛萱房。

　　｜唐。张九龄｜萱草忧可树。

　　｜原｜

　　｜李白｜忘忧当树萱。

　　｜温庭筠｜萱草含丹粉。

　　｜增｜

　　｜李商隐｜忘忧碧叶齐。

　　｜杜牧｜睂点萱芽嫩。

　　｜元。张昱｜染裙萱草纔抽绿。

　　｜别录｜

　　｜原｜

　　｜种植｜雨中分，勾萌种之，初宜稀，一年后自然稠密，或云，用根向上，叶向下种之，则出苗最盛，夏萱固繁，秋萱亦不可无，葢秋色甚少，此品亦庶几可壮秋色耳。

　　｜宋氏种树书｜萱有三种，单瓣者可食，千瓣者食之杀人，惟色如蜜者香清叶嫩，可□□高斋清供，又可作蔬食，不可不多种也。

　　｜制用｜采花作葅，甚利胸膈。　采花入梅酱、砂糖可作美菜，鲜者积久成多，可和鸡肉，其味胜黄花菜，彼则山萱故也。

　　｜增｜

　　｜本草｜东人采其花跗干而货之，名为黄花菜。

　　｜野菜笺｜盐三分，糖霜一钱，麻油半盏，和起作伴菜料头，或加捣姜些少，又是一制。凡花菜采来洗净，滚汤焯起，速入水漂一时，然后取起榨干，拌料供食，其色青翠不变，如生且又脆嫩不烂，更多风味。家菜亦如此法，他若炙煿作虀，不在此制。

　　○附录　鹿葱

　　｜原｜鹿葱色颇类萱，但无香尔，鹿喜食之，故以命名，然叶与花茎皆各自一种。萱叶绿而尖长，鹿葱叶团而翠绿。萱叶与花同茂，鹿葱叶枯死而后花。萱一茎实心而花五、六朶节开，鹿葱一茎虚心而花五、六朶并开于顶。萱六瓣而光，鹿葱七、八瓣。本草注萱云，即今之鹿葱，误。按嵇含宜男花序云，荆楚之土号为鹿葱，根苗可以荐于俎，世人欲求男者，服之尤良也，则古人亦以鹿葱为萱花，葢一类而二种也。

　　｜集藻｜

　　｜五言古诗｜

　　｜增｜

　　｜梁。沈约。咏鹿葱｜野马不任骑，兎丝不任织，既非中野花，无堪麕□食。

　　○附录　水葱

　　｜增｜

　　｜南方草木状｜水葱花、叶皆如鹿葱，花色有红、黄、紫三种，出始兴，妇人怀妊佩其花生男者，即此花，非鹿葱也，交广人佩之极有验，然其土多男，不厌女子，故不常佩也。按此说又与风土记、嵇含序不同，未知孰是，本草谓亦萱草之类是也。

　　○蜀葵原与葵菜混合为一，今正之。

　　｜原｜蜀葵，一名戎葵，尔雅云，菺，戎葵。注云，今蜀葵也，似葵，花如木槿华。疏云，戎、蜀葢其所自也，因以名之。一名吴葵，尔雅翼作胡葵。一名一丈红，草木记云，浙中人种葵，俗名一丈红，有五色。

　　｜增｜

　　｜本草｜处处人家植之，春初种子，冬月宿根，苗嫩时亦可茹食，叶似葵菜而大，茎高五、六尺，其实大如指顶，皮薄而扁，内仁如马兜铃。

　　｜原｜肥地勤灌，可变至五、六十种，色有深红、浅红、紫、白、墨紫、深浅桃红、茄子蓝数色，学圃余疏云，黑者如墨，蓝者如靛。形有千瓣、五心、重台、重叶、单叶、翦绒、锯口、细瓣、圆瓣、重瓣数种。五月繁华，莫过于此，庭中篱下，无所不宜。茎有紫、白二种，白者为胜。

　　｜增｜

　　｜花木记｜洛阳有翦棱蜀葵、九心蜀葵。

　　｜□□考｜

　　｜增｜

　　｜杜阳杂编｜处士伊祁元为上种六合葵于殿前，色红而叶类于戎葵，始生六茎，其上合为一株，共生十二叶，内出二十四花，花如桃花而一朶千叶，一叶六影，其成实如相思子。上自采饵之，颇觉神验。

　　｜铁围山丛谈｜王晋卿家旧宝，徐处士碧槛蜀葵图，但二幅，晋卿每叹阙其半也，□□庙一旦访得之，乃从晋卿借半图，晋卿惟命，但谓端邸爱而欲得其秘尔，□□庙命匠者□□轴成全图，招晋卿以观，因卷以赠，一时盛传，人人悚异，厥后禁中谓之就日图者是也。

　　｜花经｜胡葵九品一命。

　　｜缾花谱｜千叶戎葵八品二命。

　　｜西墅杂记｜成化甲午，倭人入贡，见栏前蜀葵花，不识，因问之，题诗云，花如木槿花相似，叶比芙蓉叶一般，五尺栏杆遮不尽，尚留一半与人看。外国亦有此能诗者。

　　｜集藻｜

　　｜赞｜

　　｜增｜

　　｜宋。颜延之。蜀葵赞｜井维降精，岷络升灵，物微气丽，卉草之英，渝艳众葩，冠冕羣英，类麻能直，方葵不倾。

　　｜赋｜

　　｜增｜

　　｜梁。王筠。蜀葵花赋｜惟兹奇草，迁花西道，凌金坂之威夷，跨玉津之浩浩，值油云之广临，属光风之长扫，仰椒屋而敷荣，值兰房而振藻，迈众芳而秀出，冠杂卉而当闱，既扶疏而云蔓，亦灼烁而星微，布护交加，蓊茸纷葩，疎茎密叶，翠萼丹华。

　　｜原｜

　　｜陈。虞繁。蜀葵赋｜惟兹珍草，怀芬吐荣，挺河渭之膏壤，吸昴井之玄精，绕铜爵而疏植，映昆明而罗生，作妙观于神州，扇令名于东京，驰驿命而远致，攒华林而丽庭，申修翘之冉冉，播圆叶之青青。

　　｜五言古诗｜

　　｜增｜

　　｜唐。岑参。蜀葵花歌｜昨日一花开，今日一花开，今日花正好，昨日花已老，人生不得长少年，莫惜床头沽酒钱，请君有钱向酒家，君不见，蜀葵花。

　　｜原｜

　　｜宋。司马光。蜀葵｜白若绘初断，红如颜欲酡，坐令仙驾严，幢节纷骈罗，物性有常妍，人情轻所多，菖蒲傥日秀，弃掷不吾过。

　　｜明。高启。葵花｜艳发朱光里，丛依绿荫边，夕同山蕣落，午并海榴燃，幽馥流珍簟，鲜辉照藻筵，羣芳已谢赏，孤植转成怜。

　　｜七言古诗｜

　　｜增｜

　　｜宋。谢翱。种葵葡萄下｜戎葵花种葡萄下，年年叶长见花谢，葡萄渐密花渐迟，开时及见葡萄垂，微风摇曳架上枝，阴云凝碧行琉璃，天人下饮葡萄露，花神夜泣向天诉，谢尔葡萄数尺阴，不如寸草同此心。

　　｜五言律诗｜

　　｜增｜

　　｜唐。武元衡。宜阳所居白蜀葵荅咏柬诸公｜冉冉众芳歇，亭亭虚室前，敷荣时已背，幽赏地宜偏，红艳世方重，素花徒可怜，何当君子愿，知不竞暄妍。

　　｜徐夤。蜀葵｜剑门南面树，移向会仙亭，锦水饶花艳，岷山带叶青，文君惭婉娩，神女让娉婷，烂熳红兼紫，飘香入绣扄。

　　｜原｜

　　｜宋。韩琦。蜀葵｜炎天花尽歇，锦绣独成林，不入当时眼，其如向日心，宝钗知见弃，幽蝶或来寻，谁许清风下，芳醪对一斟。

　　｜七言律诗｜

　　｜增｜

　　｜元。许衡。继人葵花韵｜戎葵花色耀深浓，偏称修丛映短丛，绛脸有情争向日，锦苞无语细含风，舒开九夏天真秀，压倒千年画史工，但恨主人贫且窭，不教相对舞衣红。

　　｜五言絶句｜

　　｜增｜

　　｜明。高启。白葵花｜素彩发庭阴，凉滋玉露深，谁怜白衣者，亦有向阳心。

　　｜陆师道。蜀葵｜向日层层折，深红间浅红，无心驻车马，开落任熏风。

　　｜七言絶句｜

　　｜增｜

　　｜唐。陈陶。蜀葵咏｜绿衣宛地红倡倡，熏风似舞诸女郎，南邻荡子妇亡赖，锦机春夜成文章。

　　｜陈标。蜀葵｜眼前无奈蜀葵何，浅紫深红数百窠，能共牡丹争几许，得人轻处只缘多。

　　｜原｜

　　｜宋。杨巽斋。蜀葵｜红白青黄弄浅深，旌分幢列自成阴，但疑承露矜殊色，谁识倾阳无二心。

　　｜增｜

　　｜金。祝简。杂诗｜榴花娇欲斗罗裙，石竹开成碎缬文，更有戎葵亦堪爱，日烘红脸酒初醺。

　　｜明。李东阳。蜀葵｜羞学红妆媚晚霞，祗将忠赤报天家，纵教雨黑天阴夜，不是南枝不放花。

　　｜别录｜

　　｜原｜

　　｜种植｜实大如指顶，皮薄而扁，子如芜荑仁轻虚，易种，收子以多为贵。八、九月间锄地下种，冬有雪輙耢之，勿令飞去，使地保泽，无虫灾。至春初，删其细小，余留在地，频浇水，勿缺肥，当有变异色者发生，满庭花开，最久至七月中尚藩。大风雨后，即宜扶起，壅根少迟，其头便曲，不堪观矣。寻千叶者四、五种，墙篱向阳处间色种之，干长而直，花艳而久，胜种莺粟十倍。

　　｜制用｜插缾用沸汤，以纸塞口则不萎，或以石灰蘸过，令干方插，花开至顶，叶仍如旧，凤仙、芙蓉插法同。
　　　葵花可收，干入香炭堑内，引火耐烧。
　　　叶可收，染纸色，所谓葵笺是也。

　　○锦葵

　　｜原｜锦葵，一名荍，尔雅云，荍，蚍衃。注云，今荆葵也，似葵，紫色。疏云，小草，多花少叶，叶又翘起。一名芘芣，诗传云，荍，芘芣也。丛低，叶微厚，花如小钱，文彩可观，又名钱葵，色深红、浅红、淡紫，皆单叶，开亦耐久。诗陈风，视尔如荍，即此种，同蜀葵。

　　○天葵

　　｜原｜天葵，一名莃，一名菟葵，尔雅云，莃，菟葵。叶如钱而厚嫩，面青，背微紫。

　　｜本草｜一名雷丸草，寇宗奭曰，绿叶如黄蜀葵，其花似拒霜，其形至小，如初开单叶蜀葵，有檀心，色如牡丹姚黄，其叶则蜀葵也。

　　｜□□考｜

　　｜增｜

　　｜岣嵝神书｜紫背天葵，出蜀中，灵草也，生于水际，取自然汁煑汞则坚。

　　｜本草｜凡丹石之类，得此而后能神。雷公炮炙论云，如要形坚，岂忘紫背，谓其能坚鈆也。

　　○附录　旌节花

　　｜原｜旌节花，高四、五尺，花小，类茄花，俗讹锦茄儿，花节节对生，红紫如锦。

　　｜增｜

　　｜益部方物畧记｜修修华碧皆层层而擢正，类使所持节然，故以名。见益州图经。

　　｜□□考｜

　　｜增｜

　　｜花史｜唐，王处回家居，有道士以花种贻之，曰，此仙家旌节花也，后处回历二镇。

　　｜丹铅总录｜太平广记引黎州图经云，黎州汉源县琉璃城有旌节花，去地二、三尺，行行皆如旌节。苏子由诗，绿竹琅玕色，红葵旌节花，借喻葵形，非谓旌节即葵也。

　　｜集藻｜

　　｜赞｜

　　｜增｜

　　｜宋。宋祁。旌节花｜擢条亭亭，层层紫丹，状若使节，方图实刋。

　　｜五言絶句｜

　　｜增｜

　　｜宋。陆游。旌节葵｜旌节庭下葵，鼓吹池中蛙，坐令灌园公，忽作富贵家。

　　｜诗散句｜

　　｜增｜

　　｜宋。洪谘夔｜枪旗漫摘社前雨，旌节旋移春后花。

　　○附录　西番葵

　　｜原｜西番葵，茎如竹，高丈余，叶似蜀葵而大，花托圆，二、三尺，如莲房而扁，花黄色，子如萆麻子而扁。孕妇忌经其下，能堕胎。

　　御定佩文斋广群芳谱卷四十六
　　●御定佩文斋广羣芳谱卷四十七

　　　花谱

　　○百合花原列果谱，今从全芳备祖移入于此。

　　｜增｜

　　｜本草｜百合，一名□□，玉篇云，□□，百合蒜。一名强瞿，此物花、叶、根皆四向，故曰强瞿，凡物旁生谓之瞿。陶景弘曰，俗人呼为强仇，仇即瞿也，声之讹耳。一名蒜脑藷，其根如大蒜，其味如山藷。一名重箱，一名中逢花，一名重迈，一名中庭。

　　｜原｜百合，一名摩罗，春生，苗高二、三尺，干麤如箭，叶生四面如鸡距，又似柳叶，青色，近茎微紫，茎端碧白，四、五月开花，甚大，有麝香、珍珠二种，麝香，花微黄，甚香。珍珠，花红有黑点，茎叶中有紫珠。按李时珍本草云，百合叶似短竹叶，不似柳叶。五、六月茎端开大白花，长五寸，六出，四垂向下，色亦不红。红者叶似柳，乃山丹也。又云，红花带黄而四垂，上有黑斑点，其子先结在枝叶间者，卷丹也。盖一种三类。根似蒜而大，重迭生二、三十瓣，尔雅翼云，小者如大蒜，大者如椀，数十片相累，状如白莲花，故名百合，言百片合成也。味甘，平，无毒，主治邪气腹胀，心痛，喉痹，补中益气，定心志，杀蛊毒，疗痈肿，止颠狂、涕泪，产后血病，蒸煑食之、捣粉作麫食，最益人，和肉更佳。

　　｜□□考｜

　　｜增｜

　　｜酉阳杂俎｜元和末，海陵夏侯乙庭前生百合花，大于常数倍，异之，因发其下，得甓匣十三重，各匣一镜，第七者光不蚀，照日光环一丈，其余规铜而已。

　　｜原｜

　　｜集异记｜兖州徂徕山寺曰光化，客有习儒业者，坚志栖焉，夏日因阅画壁于廊序，忽逢白衣美女，年十五、六，姿貌绝异，因诱至于室，情款甚密，及去，以白玉指环遗之，因上寺门楼，隐身目送，白衣行计百步许，奄然不见，乃识其处，寻见百合苗一枝，白花绝伟，客因斸之，根本如拱，瑰异不类常者，及归，乃启其重跗，百迭既尽，白玉指环，宛在其内。

　　｜增｜

　　｜老学庵笔记｜蜀孟氏时，苑中忽生百合花一本，数百房，皆并蔕，图其状于圣寿寺门楼之东颊壁间，谓之瑞花图，至今尚存。

　　｜原｜都波国，无稼穑，以百合为粮。

　　｜集藻｜

　　｜赋｜

　　｜原｜

　　｜唐。王勔。百合花赋｜荷春光之余煦，托阳山之峻趾，比蓂荚之能连，引芝芳而自拟，固其布叶相从，潜根必重，示不孤于日用，欣有叶于时雍，嗤五叶之非偶，陋三花之未秾，亦藐兮不可长，辰兮不可逢，恐鶗鴂吟兮众芳晚，幸左右之先容。

　　｜五言古诗｜

　　｜原｜

　　｜梁。宣帝。百合｜接叶有多种，开花无异色，含露或低垂，从风时偃抑。

　　｜宋。王右丞。百合｜少陵晚崎岖，托命在黄独，天随自寂寞，疗饥惟杞菊，古来沦放人，余馨被草木，我客汉东城，邻曲见未熟，不应恼鹅鸭，更忍累口腹，过从首三张，伯仲肩二陆，赪肤分子姜，云茁馈萌竹，冥搜到百合，真使当重肉，软温甚蹲鸱，莹净岂鸿鹄，食之傥有助，盖昔先所服，诗肠贮微润，茗椀争余馥，果堪止泪无，欲从望乡目。

　　｜七言絶句｜

　　｜增｜

　　｜宋。陆游。窓前作小土山蓺兰及玉簪最后得香百合并种之戏作｜芳兰移取徧中林，余地何妨种玉簪，更乞两丛香百合，老翁七十尚童心。

　　｜诗散句｜

　　｜增｜

　　｜明。陈淳｜夜深香满屋，疑是酒醒时。

　　｜别录｜

　　｜原｜

　　｜种植｜秋分节取其瓣分种之，五寸一科，宜鸡粪，宜肥地，频浇则花开烂熳，清香满庭，春分不可移，二年一分，不可枯死。

　　○山丹

　　｜原｜山丹，一名红百合，一名连珠，一名川强瞿，一名红花菜。本草云，燕、齐人采其花跗未开者，干而食之，名红花菜。根似百合，体小而瓣少，茎亦短小，叶狭长而尖，颇似柳叶，与百合迥别，四月开红花，六瓣不四垂，亦结小子。根气味甘，平，无毒。　一种高四、五尺，如萱花，花大如椀，红斑黑点，瓣俱反卷，一叶生一子，名回头见子花，又名番山丹，根似百合，不堪食。按此即本草所云卷丹也。一种高尺许，花红如朱砂，茂者一干两、三花，花小于百合，无香，一名中庭花，其性与百合同，色可观，根同百合，可食，味少苦。按此即花疏所云渥丹也。原谱既列于此，又附于后者，误，今并合为一。

　　｜集藻｜

　　｜五言古诗｜

　　｜增｜

　　｜宋。苏辙。西轩种山丹｜淮阳千叶花，到此三百里，城中众名园，栽接比桃李，吾庐适新成，西有数畦地，乘秋种山丹，得雨生可喜，山丹非佳花，老圃有深意，宿根已得土，绝品皆可寄，明年春阳升，盈尺烂如绮，居然盗天功，信矣斯人智，根苗相因依，非真亦非伪，客来但一笑，勿问所从致。

　　｜朱子。山丹｜昔游岭海间，几见蛮卉拆，素英溥夕露，朱葩烂晴日，归来今几年，晤对祇寒碧，因君赋山丹，怳复见颜色。

　　｜五言律诗｜

　　｜增｜

　　｜宋。苏辙。种花｜筑室力已尽，种花功尚疎，山丹得春雨，艳色照庭除，末品何曾数，羣芳自不如，今秋接千叶，试取洛人余。

　　｜七言律诗｜

　　｜增｜

　　｜宋。杨万里。山丹花｜春去无芳可得寻，山丹最晚出幽林，柹红一色明罗袖，金粉羣虫集宝簪，花似鹿葱还耐久，叶如芍药不多深，香泥瓦斛移山蘤，聊著书窓伴小吟。

　　｜诗散句｜

　　｜增｜

　　｜宋。苏轼｜堂前种山丹，错落玛瑙盘。

　　｜陈傅良｜山丹吹出青藜火，金蝶窥丛何婀娜。

　　｜别录｜

　　｜原｜

　　｜种植｜一年一起，春时分种，取其大者供食，小者用肥土，如种蒜法，以鸡粪壅之则茂。

　　｜增｜番山丹花，须每年八、九月分种，方盛。

　　○凤仙

　　｜原｜凤仙，一名海蒳，一名旱珍珠，一名小桃红，一名染指甲草。本草云，女人采其花及叶包染指甲，其实状如小桃，故有指甲、小桃诸名。宋光宗李后，讳凤，宫中呼为好女儿花。张宛邱呼为菊婢。韦君呼为羽客。人家多种之，极易生，二月下子，随时可再种，即冬月严寒，种之火坑，亦生。苗高二、三尺，茎有红、白二色，肥者大如拇指，中空而脆，叶长而尖，似桃、柳叶，有锯齿，故又有夹竹桃之名，桠间开花，头翅尾足俱翘然如凤状，故又有金凤之名，色红、紫、黄、白，碧及杂色，善变易，有洒金者，白瓣上红色数点，又变之异者，自夏初至秋尽，开卸相续，结实累累，大如樱桃，形微长有尖，色如毛桃，生青熟黄，触之即自裂，皮卷如拳，故又有急性子之名，苞中有子。似萝卜子而小，褐色。气味微苦，温，有小毒，治产难，积块噎膈，下骨哽，透骨通窍。叶甘，温，滑，无毒，活血消积。根苦、甘、辛，有小毒，散血通经，软坚透骨，治误吞铜铁。此草不生虫蛊，蜂蝶亦多不近，恐不能无毒。花卸即去其蔕，不使结子，则花益茂。

　　｜□□考｜

　　｜增｜

　　｜三柳轩杂识｜凤仙为□□客。

　　｜花经｜金凤七品三命。

　　｜平园诗注｜金凤、木犀二花殆是的对。

　　｜原｜

　　｜花史｜谢长裾见凤仙花，命侍儿进叶公金膏，以麈尾稍染膏洒之，折一枝插倒影山侧，明年此花金色不去，至今有斑点，大小不同，若洒金，名倒影花。　李玉英秋日采凤仙花染指甲，后于月中调弦，或比之落花流水。　凤仙五月开，主水。

　　｜集藻｜

　　｜五言古诗｜

　　｜原｜

　　｜宋。刘圻父。｜天霜雕九陵，梧桐日枯槁，凤德何其衰，惊飞下幽草，九苞空髣髴，众彩各自好，黄中独含章，见晚更倾倒，托根幔亭峰，弱质深自保，便翾金翅短，淡泊乃几道，俗眼迷是非，人间迹如扫。

　　｜七言古诗｜

　　｜原｜

　　｜宋。文同。金凤花｜花有金凤为小丛，秋色已深方盛发，英英秀质实具体，文采烂然无少阙，纤茎翩翩翠影动，红白纷乱如点缬，谁云脆弱易飘堕，自卵至翼亦数月，铺茸翦彩转难似，只把长条恣穿结，常疑一似小儿花，性命所系不忍折，君不见，昨夜雨，今朝风，一队惊飞返丹穴。

　　｜五言絶句｜

　　｜原｜

　　｜宋。徐致中。金凤花｜鲜鲜金凤花，得时亦自□□，物生无贵贱，罕见乃为贵。

　　｜增｜

　　｜明。王氏美君。咏凤仙花｜凤鸟久不至，花枝空复名，何如学葵蘂，开即向阳倾。

　　｜七言絶句｜

　　｜增｜

　　｜唐。吴仁璧。凤仙花｜香红嫩绿正开时，冷蝶饥蜂两不知，此际最宜何处看，朝阳初上碧梧枝。

　　｜原｜

　　｜宋。晏殊。金凤花｜九苞颜色春霞萃，丹穴威仪秀气殚，题品直须名最上，昻昻骧首倚朱栏。

　　｜欧阳修。金凤花｜忆绕朱栏手自栽，绿丛高下几番开，中庭雨过无人迹，狼籍深红点绿苔。

　　｜杨万里。金凤花｜细看金凤小花丛，费尽司花染作工，雪色白边袍色紫，更饶深浅四般红。

　　｜增｜

　　｜僧北涧。金凤花｜小似钗头缕粟金，不将红浅笑红深，虚名冗利闲花草，寂寞朝阳采羽瘖。

　　｜诗散句｜

　　｜原｜

　　｜宋。刘敞｜绿叶纷映阶，红芳烂盈眼，辉辉丹穴禽，矫矫翅翎展。

　　｜张耒｜金凤乃婢妾，红紫徒相鲜。

　　｜增｜

　　｜明。刘基｜庭前金凤花，向晚争妩□□。

　　｜原｜

　　｜宋。僧北涧｜飞花只合秦楼去，莫与金钗压翠蝉。

　　｜元。杨维桢｜夜捣守宫金凤蘂，十尖尽换红鸦嘴。

　　｜明。徐阶｜金凤花开色最鲜，佳人染得指头丹。　金盘和露捣仙葩，解使纤纤玉有暇。

　　｜词｜

　　｜原｜

　　｜明。夏树芳。女冠子｜秋花姝丽，疑是虞庭集毳，烂霞开，不向丹山植，还从蘂阙来。　飞来金屈戍，添上玉搔头，暗拨求凰操，韵声幽。

　　｜增｜

　　｜宋。陈景沂。水龙吟｜阶前砌下新凉，嫩姿弱质婆娑小，仙家甚处，凤雏飞下，化成窈窕，尖叶参差，柔枝袅娜，体将玉造，自川葵放后，堂萱谢了，是园苑，无花草。　自恨西风太早，逞芳容紫团绯绕，管里低昻，篦头约掠，空成懊恼，圆胎结就，小铃垂下，直开临□，□凡间谪堕，不知西帝，曾关宸抱。

　　｜别录｜

　　｜原｜

　　｜制用｜采肥茎汋腌，可为葅。
　　　花，酒浸一宿，亦可食。
　　　取红花捣烂煑犀杯，色如蜡，可充旧犀，初煑出，忌见风，见风即裂。
　　　庖人烹鱼肉难卒烂，投子数粒同山查，即易烂。
　　　女人采红花同白矾捣烂，先以蒜擦指甲，以花傅上叶包裹，次日红鲜可爱，数月不退。
　　　能损齿，服者不可着牙，多用亦戟人喉。
　　　插瓶用沸水或石灰入汤，可开半月。

　　｜增｜

　　｜物类相感志｜枳实煑鱼则骨软，或用凤仙花子。

　　｜野□品｜凤仙花梗采头芽，汤淖，少加盐，晒干，可留年余，以芝麻拌，供新者可入茶，最宜炒面觔食佳，熝豆腐、素菜无一不可。

　　○金钱

　　｜增｜

　　｜酉阳杂俎｜金钱花，一名毗尸沙。

　　｜原｜金钱花，一名子午花，格物丛话云，花以金钱名，言其形之似也，惟久棱廓耳。花史云，午开子落，故名子午花。一名夜落金钱花，予改为金榜及第花。花秋开，黄色，朶如钱，绿叶柔枝，□娟可爱，园林草木疏云，梁大同中进自外国，今在处有之，栽磁盆中，副以小竹架，亦书室中雅翫也。又有银钱一种，七月开，以子种。

　　｜□□考｜

　　｜原｜

　　｜酉阳杂俎｜梁，豫州掾属以双陆，赌金钱，钱尽，以金钱花相足，鱼弘谓得花胜得钱。

　　｜增｜

　　｜花经｜金钱花七品三命。

　　｜原｜

　　｜花史｜郑荣尝作金钱花诗，未就，梦一红裳女子掷钱与之曰，为君润笔，及觉，探怀中，得花数朶，遂戏呼为润笔花。

　　｜集藻｜

　　｜五言律诗｜

　　｜增｜

　　｜宋。刘攽。金钱花｜披沙百炼贵，济世五铢圜，侔色都疑似，颁形适自然，萧萧秋意蚤，采采露华鲜，贫谢侏儒甚，烦君慰眼前。

　　｜七言絶句｜

　　｜增｜

　　｜唐。卢肇。金钱花｜轮郭休夸四字书，红窠写出对庭除，时时买得佳人笑，本色金钱□□不如。

　　｜原｜

　　｜来鹏。金钱花｜也无轮郭也无神，露洗还同铸出新，青帝若教花里用，牡丹应是得钱人。

　　｜皮日休。金钱花｜阴阳为炭地为炉，铸出金钱不用模，谩向人前逞颜色，不知还解济贫无。

　　｜吴仁璧。金钱花｜浅绛浓香几蘂匀，日镕金铸万家新，堪疑刘宠遗芳在，不许山阴父老贫。

　　｜罗隐。金钱花｜占得佳名绕树芳，依依相伴向秋光，若教此物堪收贮，应被豪家尽劚将。

　　｜原｜

　　｜宋。石□□。金钱花｜名贵已居三品上，价高仍在五铢先，春来买断深红色，烧得人心似火燃。

　　｜章艺斋。金钱花｜巧冶都由造化垆，风磨雨洗好形模，花神果有神通力，买断春光用得无。

　　｜诗散句｜

　　｜原｜

　　｜宋。百氏集｜能买三秋景，难供九府输。　厚重圆殊秦半两，轻飘薄似汉三分。

　　｜苏轼｜金钱色傍秋。

　　｜别录｜

　　｜增｜

　　｜酉阳杂俎｜卫公言，金钱花损眼。

　　○滴滴金

　　｜原｜滴滴金，一名夏菊，一名艾菊，一名旋覆花，本草云，花圆而覆下，故名。一名迭罗金。

　　｜本草｜旋覆，一名盗庚，尔雅云，蕧，盗庚。注云，旋覆，似菊。本草云，庚者，金也，谓其夏开黄花，盗窃金气也。一名戴椹。

　　｜花史｜一名金钱菊。本草，亦名金钱花。

　　｜原｜茎青而香，叶青而长，尖而无桠，高仅二、三尺，花色金黄，千瓣最细，凡二、三层，明黄色，心乃深黄中有一点微绿者，巧小如钱，亦有大如折二钱者，所产之地不同也，自六月开至八月，苗初生，自陈根出，既则徧地生苗，繇花梢头露滴入土，即生新根，故名滴滴金，尝斸地验其根，果无联属。

　　｜集藻｜

　　｜七言絶句｜

　　｜原｜

　　｜宋。陶弼｜九秋瑞露滴成芽，不是榆花即桂花，星女月娥宫不锁，天风吹落野人家。

　　｜增｜

　　｜谢迈。滴滴金｜满庭黄色抑何深，一滴梅霖一滴金，莫使贪夫来见此，闻名亦起觊觎心。

　　｜原｜

　　｜百花新咏｜秋来蔓草莫相侵，露滴花梢满地金，若入仙人丹灶里，还如松柏岁寒心。

　　○玉簪

　　｜原｜玉簪，汉武帝宠李夫人，取玉簪搔头，后宫人皆效之，玉簪花之名取此。一名白萼，一名白鹤仙，一名季女，白萼象其色，白鹤象其形，季女象其卦。处处有之，有宿根，二月生，苗成丛，高尺余，柔茎如白菘菜，叶大如掌，团而有尖，面青背白，纹如车前，颇娇莹，六、七月丛中抽一茎，茎上有细叶十余，每叶出花一朶，长二、三寸，本小末大，未开时，正如白玉搔头簪形，开时微绽四出，中吐黄蘂，七须环列，一须独长，甚香而清，朝开暮卷，间有结子者，圆如豌豆，生青熟黑，其根连生，如鬼臼、射干之类，有须毛，旧茎死则根有一臼，新根生则旧根腐。亦有紫花者，学圃余疏云，紫者名紫鹤。叶微狭，花小于白者，叶上黄绿相间，名间道花。又有一种小紫，五月开，花小，白，叶石绿色。此物损牙齿，不可着牙，根性甘、辛，寒，有毒，解毒，涂肿，下骨。叶性同根，解蛇虺毒。

　　｜□□考｜

　　｜增｜

　　｜春渚纪闻｜酒成碧后方堪饮，花到白来原自香，此赵丈德麟赋玉簪花诗也。历数花品，白而香者，十花八、九香也。

　　｜集藻｜

　　｜赋｜

　　｜增｜

　　｜明。田艺蘅。玉簪花赋｜白花六出，碧茎森森，绿苞敷艳，翠叶丛阴，皜丝垂须，黄檀缀心，色美如玉，形肖惟簪，曰贵且重，名比南金，方其根萎，严霜英，抽湛露，酷暑既徂，凉飙初度，拂拂翻荣，亭亭挺素，皓雪凝条，明冰挂树，山栀为之抱惭，水仙见而生妒，纵玉井之莲花，亦同行而却步，乃若微雨乍淋，淡然晚妆，洗尽铅华，月映霓裳，插瑶笄于绿鬓，解琼□□于华堂，独持雅洁，以压羣芳，鄙芙蓉之多态，笑蕙兰其不香，当百卉之摇落，耸孤秀于清商，故得列君阶除，远彼尘坌，舞媛致疑而反衔，逸士欲投而长遯，采下体而不遗，入丽藻之粲论，苟能刈蓍而不忘，宁辞磨石而终钝，感德辉于三秋，媿草心之径寸，幸朝东于华冠，虽夕陨而何恨。

　　｜五言古诗｜

　　｜增｜

　　｜金。元好问。同白兄赋瓶中玉簪｜畏景众芳歇，仙葩此夷犹，冰姿出新沐，娟娟倚清秋，昨梦今见之，风鬟玉搔头，谁言闺房秀，高情渺林丘，碧筵古铜壶，一室香四周，怀人成独咏，远思徒悠悠。

　　｜元。刘因。玉簪｜堂阴秋气集，幽花独清新，临风玉一簪，含情待何人，含情不自展，未展情更真，徘徊明月光，泛泛如相亲，因之欲有托，风鬟渺冰轮。

　　｜七言律诗｜

　　｜增｜

　　｜元。刘因。玉簪花｜花中冰雪避秋阳，月底阴阴锁暗香，玉瘦每忧和露滴，心清惟恨有丝长，且留宛转围沈水，莫遣联翩入粉囊，只许幽人太相似，苍苔疎雨北窓凉。

　　｜原｜

　　｜方广德。玉簪｜不信搔头花底重，数茎秋濯露溶溶，腰憎荆玉生前折，影比崔娘月里逢，摘去何人怜素腕，插来是处映秋容，薄愁莫减冰霜骨，十二金钗好向从。

　　｜七言絶句｜

　　｜原｜

　　｜唐。罗隐。玉簪｜雪魄冰姿俗不侵，阿谁移植小窓阴，若非月姊黄金钏，难买天孙白玉簪。

　　｜宋。王安石。玉簪｜瑶池仙子宴流霞，醉里遗簪幻做花，万斛浓香山麝馥，随风吹落到君家。

　　｜黄庭坚。玉簪｜宴罢瑶池阿母家，嫩琼飞上紫云车，玉簪堕地无人拾，化作江南第一花。

　　｜郑修。玉簪花｜玉色瓷盆绿柄深，夜凉移向小窓阴，儿童莫讶心难展，未展心时正似簪。

　　｜吴震斋。王簪花｜素娥昔日宴仙家，醉里从他宝髻斜，遗下玉簪无觅处，如今化作一枝花。

　　｜增｜

　　｜明。李东阳。玉簪｜昨夜花神出蘂宫，绿云袅袅不禁风，妆成试照池边影，祇恐搔头落水中。

　　｜诗散句｜

　　｜增｜

　　｜金。史肃｜玉簪香好在，墙角几枝开。

　　｜原｜

　　｜孙铎｜披拂西风如有待，徘徊凉月更多情。

　　｜增｜

　　｜刘龙山｜一瓶秋水玉簪香。

　　｜元。赵雍｜淡然相对玉簪香。

　　｜明。吴宽｜玉削簪头露濯开。

　　｜词｜

　　｜增｜

　　｜金。黄庭筠。谒金门｜秋萧索，灯火新凉帘幕，翠被不禁临晓薄，南楼闻画角。　想见玉壶冰萼，一夜西风开□□，梦觉乌嗁残月落，幽香无处着。

　　｜张雨。满江红｜玉导纤长，顿化作，云英香荚，风弄影，绿鬟撩乱，搔头斜插，璞小还思钗燕并，丛幽略比蕉心狭，看柔须、点缀半开时，微烘蜡。　冰筯瘦，琼林滑，芳径底，谁偷掐，怕夜凉消得，锦围红帀，鹅管不禁仙露重，蜜脾胜借清香发，待使君，绝妙好词成，须弹压。

　　｜张翥。露华｜瀛洲种玉，总付与花神，月底深斸，琢就瑶笄，光映鬓云斜矗，几度借取搔头，别试汉宫装束，风露冷，幽香半襟，淡竚栏曲。　亭亭雪艳愁独，爱粉沁冰□，须捻金粟，石上那回磨断，争忍轻触，一自楚客归来，珠履旧游谁续，秋梦起，残妆半簪坠绿。

　　｜张雨。东风第一枝｜清泪如铅，绿房迎晓，宝阶低拥云叶，蜻蜓飞上搔头，依前艳香未歇，西窓暗雨，怪帘底，参差凉月，正一丛、深倚琅玕，石上只愁磨折。　问瑶草，应怜短发，曾醉堕，无声腻滑，羞他金雀钿蝉，高似水仙罗袜，芳心断绝，谁与赠，江皋琼玦，试折花，掷作银桥，看舞素鸾回雪。

　　｜别录｜

　　｜原｜

　　｜种植｜春初雨后分其勾萌，种以肥土，勤浇灌，即活，分时忌铁器。　花瓣拖麫，香油煠过，入少糖霜，香清味淡，可充清供。　取未开者，装铅粉在内，以线缚口，久之，妇女用以傅面，经岁尚香。

　　｜增｜

　　｜崆峒子｜骨鲠以玉簪花根汁滴之则化。

　　○秋葵

　　｜原｜秋葵，与葵相似，故名，秋葵朝夕□□阳，此葵是也，本草作黄蜀葵，寇宗奭云，与蜀葵别种，非蜀葵中黄者也。一名侧金盏。茎高六、七尺，叶如芙蓉，深绿色，开岐叉，有五尖如人爪，形狭而多缺，六月放，花大如椀，鹅黄色，紫心，六瓣而侧，雅淡堪玩，朝开、午收、暮落，随即结角，大如拇指，长二寸许，本大末尖，六棱有毛，老则黑色，其棱自绽，内有六房，子累累在房内，状如莔麻子，色黑，秋尽收，二月种，以手高撒，梗亦长大。花、子及根气味并甘，寒，滑，无毒。为催生妙药，子宜浸油，治疮，涂汤火伤。

　　｜□□考｜

　　｜原｜

　　｜说文｜黄葵常倾叶向日，不令照其根。

　　｜增｜

　　｜彦周诗话｜写生之句，取其形似，故辞多迂弱，赵昌画黄蜀葵，东坡作诗云，檀心紫成晕，翠叶森有芒。揣摸刻骨，造语壮丽，后世莫及。

　　｜花经｜葵花九品一命。

　　｜瓶花谱｜秋葵八品二命。

　　｜集藻｜

　　｜赋｜

　　｜增｜

　　｜唐。韩偓。黄蜀葵赋｜色配中央，心倾太阳，布叶近临于玉砌，移根远自于铜梁，萼绿华未遇杨羲，冠簪駊騀，杜兰香喜逢张硕，巾帔飘扬，银汉之星机欲曙，金台之漏箭初长，动人妖艳，馥鼻生香，千里鹄鶵，滥得名于太液，三秋菊蘂，虚长价于柴桑，向日微困，迎风欲翔，周昉神疲，吮笔而深惭思拙，江淹色沮，擘笺而所恨才荒，蝶翅堪憎，蜂须可妒，几多之金粉遭窃，一点之檀心被污，何须逼视，汉夫人之鸳寝多羞，不待含情，晋天子之羊车自驻，激电寒暄，跳丸乌兔，得不淹留，深劳顾慕，懊恨张京兆，唯将桂叶添睂，怅望齐东昬，□□把莲花衬步，骚人易老，绝色多愁，曷忍在绮窓侧畔，唯当居绣户前头，日断犹驻，魂消未收，映叶而似擎歌扇，偎栏而若堕妆楼，感荀粲之殷勤，誓无缄着，怨谢鲲之强暴，未近风流，清旦莺嗁，黄昬客散，鹤颈兮长引，猿肠兮屡断，攀条立处，林乌应笑于后栖，欹枕看时，梁燕或闻于长叹，已而已而，唯有醉眠于丛畔。

　　｜五言古诗｜

　　｜增｜

　　｜唐。戴叔伦。叹葵花｜今日见花落，明日见花开，花开能向日，花落委苍苔，自不同凡卉，看时几日回。

　　｜原｜

　　｜宋。苏轼。题王伯扬所藏赵昌画。黄葵｜弱质困夏永，奇姿苏晚凉，低昻黄金杯，照耀初日光，檀心自成晕，翠叶森有芒，古来写生人，妙绝谁似昌，晨妆与午醉，真态含阴阳，君看此花枝，中有风露香。

　　｜增｜

　　｜梁栋。黄葵｜乾坤有正气，间色皆为臣，名葩据中央，红紫谁敢邻，倾日不忘君，卫足恐伤身，□然无知识，忠孝出本真，林林天地间，戴履而为人，明灵秀万物，孰不尊君亲，嗟嗟叔季后，利欲冺天伦，邈哉望帝国，产此瑞世珍，九夏不趋炎，三月不争春，高秋风露冷，孤标出清尘，背时还独立，揽芳泪沾巾。

　　｜七言古诗｜

　　｜增｜

　　｜金。元好问。甲辰秋，洛阳得黄葵子，种之南庵，明年夏六月作花，佛经所谓阎浮檀金，明净柔软，令人爱乐者，此花可以当之，因为赋长韵。｜芳蕤浥露娇黄湿，五迭湘裙轻襞积，晨妆午醉一日间，白白红红总狼籍，上阳宫女要头冠，摹写虽工破的难，看来明净复柔软，花中乃有阎浮檀，千里移根洛阳陌，主人不饮谁看客，乞与金杯自倾侧，明年为渠当举白。

　　｜五言律诗｜

　　｜增｜

　　｜唐。崔涯。黄蜀葵｜野栏秋景晚，疎散两三枝，嫩蘂浅轻态，幽香闲澹姿，露倾金盏小，风引道冠欹，独立悄无语，清愁人讵知。

　　｜七言律诗｜

　　｜原｜

　　｜唐。韦庄。使院黄葵花｜薄妆新着淡黄衣，对捧金炉侍醮迟，向月似矜倾国貌，倚风如唱步虚词，乍开檀炷疑闻语，试与云和必解吹，为报同人看来好，不禁秋露即离披。

　　｜五言絶句｜

　　｜增｜

　　｜宋。文同。秋葵｜锦江何日别，漆水今朝见，清露绕颜色，秋鹅一分浅。

　　｜范成大。霜后纪园中草木｜种葵如种麦，隔岁已下子，仅成一干花，浪备四时气。

　　｜金。姚孝锡。黄蜀葵｜倾心知向日，布叶解承阴，空侧黄金盏，谁人与对斟。

　　｜元。赵孟俯。黄葵词｜仙掌郁金衣，朝阳风露晞，可怜蜂与蝶，祇解弄春晖。

　　｜明。高启。黄葵｜春晚独余芳，风回带酒香，美人偏爱看，因似御衣裳。

　　｜王谷祥。秋葵｜玉儿本来洁，新妆不爱浓，秋风罗袖薄，飘飘若为容。

　　｜陈淳。秋葵｜月上墙东阿，秋光照庭户，幽葩向人明，泫似冷冷露。　素质倚秋风，向人浑欲语，春风莫相笑，丹心自能许。

　　｜七言絶句｜

　　｜原｜

　　｜唐。李涉。黄葵｜此花莫遣俗人看，新染鹅黄色未干，好逐秋风天上去，紫阳宫女要头冠。

　　｜增｜

　　｜张祜。黄蜀葵花｜名花八叶嫩黄金，色照书窓透竹林，无奈美人闲把嗅，直疑檀口印中心。

　　｜薛能。黄蜀葵｜娇黄新嫩欲题诗，尽日含毫有所思，记得玉人春病较，道家装束厌禳时。

　　｜唐彦谦。秋葵｜月瓣团圞剪赪罗，长条排蘂缀鸣珂，倾阳一点丹心在，承得中天雨露多。

　　｜原｜

　　｜宋。刘攽。黄葵｜白露清风催八月，紫兰红药共凄凉，黄花冷淡无人看，独自倾心向太阳。

　　｜宋祁。黄葵｜黄葵贵丽不夭饶，一朶新晴松外高，还似迩英临黼座，曈昽晓日照天袍。

　　｜增｜

　　｜陆游。黄蜀葵｜开时闲淡敛时愁，兰菊应容预胜流，剩欲持杯相领略，一庭风雨不禁秋。

　　｜原｜

　　｜王立美。黄葵｜昔年南国看黄葵，云鬓金钗向后垂，今日村家篱落下，秋风寂寞两三枝。

　　｜增｜

　　｜元。袁易。题画黄葵｜忆昔戎葵花下饮，金杯春滟绿鬟欹，祇今花似金杯侧，独对西风咏折枝。

　　｜明。李东阳｜不随红紫斗芬华，别有风流出画家，谁解人间真正色，秋来交付与黄花。

　　｜沈周。秋葵｜谁道红葩夏日芳，独留黄种吐秋光，五尺竹栏关不住，还将一半露宫妆。

　　｜陈师道。秋葵｜炎艳秋来故改妆，薄罗闲淡试鹅黄，倾城别有檀心在，依倚西风送夕阳。

　　｜陈淳。秋葵｜长门秋晚露凄凄，双袖轻翻旧赐衣，自笑不如桃与李，春风吹向上林飞。

　　｜诗散句｜

　　｜增｜

　　｜元。马祖常｜紫晕成丹景，黄敷缀绿幢。

　　｜郭钰｜蜡光腻粉花正开，翠袖捧出黄金杯。

　　｜原｜

　　｜宋。陈司封｜秋来似学金丹术，戏把硫黄制酒杯。

　　｜潘德久｜一树黄葵金盏侧，劝人相对醉西风。

　　｜词｜

　　｜原｜

　　｜宋。晏殊。菩萨蛮｜秋花最是黄葵好，天然嫩态迎春早，染得道家衣，淡妆梳洗时。　晓来清露滴，一一金杯侧，插向绿云鬟，便随王母仙。

　　｜别录｜

　　｜原｜

　　｜制用｜晒黄葵须破其蘂则不腐。　花开尽，带青收其秸，勿令枯槁，水中浸一、二日，取皮为缕，可织布及作绳用。

　　｜增｜

　　｜物类相感志｜纸被旧而毛起者，将破，用黄蜀葵梗五七根，捶碎，水浸，刷之则如新。

　　○曼陀罗花

　　｜增｜

　　｜本草｜曼陀罗花，一名风茄儿，一名山茄子，法华经言，佛说法时，天雨曼陀罗花，又道家北斗有陀罗使者，手执此花，故后人因以名。曼陀罗，梵言杂色也。茄乃因叶形尔。生北土，人家亦栽之，春生夏长，独茎直上，高四、五尺，生不旁引，绿茎，碧叶，叶如茄叶，八月开白花，凡六瓣，状如牵牛花而大，攒花中折，骈叶外包，而朝开夜合，结实圆而有丁拐，中有小子，八月采花，九月采实。气味辛，温，有毒。

　　｜洛阳花木记｜有千叶曼陀罗花、层台曼陀罗花。

　　｜集藻｜

　　｜五言古诗｜

　　｜增｜

　　｜宋。陈与义。曼佗罗｜我圃殊不俗，翠蕤敷玉房，秋风不敢吹，谓是天上香，烟迷金钱梦，露醉木蕖妆，同时不同调，晓月照低昻。

　　○蓼花

　　｜原｜蓼花，其类甚多，有青蓼、香蓼，叶小，狭而薄。紫蓼、赤蓼，叶相似而厚。马蓼，本草纲目云，马蓼一名墨记草，俗呼大蓼是也。水蓼，开宝本草云，生于浅水泽中，故名水蓼。按尔雅，蔷，虞蓼。注云，虞蓼，泽蓼也，即此。叶阔大，上有黑点。木蓼，一名天蓼，蔓生，叶似柘。六蓼花皆红白，子皆大如胡麻，赤黑而尖扁，惟木蓼花黄白，子皮生青熟黑。人所堪食者三种，一青蓼，叶有圆有尖，圆者胜。一紫蓼，相似而色紫。 一香蓼，相似而香，并不甚辛，可食。诸蓼春苗，夏茂，秋始花，花开蓓虆而细，长二寸，枝枝下垂，色粉红，可观，水边甚多，故又名水荭花。名医别录云，马蓼最大者名茏薣，即水荭也。本草拾遗云，天蓼即水荭。本草纲目云，荭草，一名鸿□□，一名茏古，一名游龙，一名石龙，一名大蓼。身高者丈余，节生如竹，秋间烂熳，可爱。一种丛生，高仅二尺许，细茎弱叶似柳，其味香辣，人名辣蓼。并冬死，唯香蓼宿根重生，可为生菜。青蓼可入药。古人用蓼和羹，后世饮食不复用，人亦鲜种艺，今但以平泽所生香、青、紫三蓼为良。崔豹古今注云，青色者，蓼。紫色者，荼。性辛，温，无毒。实主明目温中，耐风寒，下水气，去疬疡，止霍乱，去面浮肿，疗小儿头疮。苗叶除大、小肠邪气，利中益志。

　　｜□□考｜

　　｜增｜

　　｜诗。郑风｜隰有游龙。｜传｜龙，红草也。｜笺｜游龙，犹放纵也。｜正义｜此草直名龙耳，而言游龙，知谓枝叶放纵也。

　　｜周颂｜予又集于蓼。｜疏｜蓼，辛苦之菜。
　　　其镈斯赵，以薅荼蓼。｜传｜赵，刺也。蓼，水草也。

　　｜礼记。内则｜蜗醢而苽食、雉羹，麦食、脯羹、鸡羹，折稌、犬羹、兔羹，和糁不蓼。｜疏｜和糁不蓼者，此等之羹，宜以五味调和米屑为糁，不需加蓼也。
　　　濡豚包苦实蓼，濡鸡醢酱实蓼，濡鱼卵酱实蓼，濡鳖醢酱实蓼。｜疏｜凡言实蓼者，皇氏云，谓破开其腹，实蓼于其腹中，更缝而合之也。
　　　脍秋用蓼。
　　　鹑羹、鸡羹、鴽，酿之蓼。｜注｜酿谓切杂之也。
　　　鲂、鱮烝，雏烧，雉芗，无蓼。｜疏｜芗无蓼者，芗谓苏、荏之属，言三者调和，唯以苏、荏之属，无用蓼也。

　　｜战国策｜魏文子曰，蓼虫在蓼则生，在芥则死，非蓼仁而芥贼也，本不可失。

　　｜吴越春秋｜越王念吴，欲复怨，非一旦也，苦思劳心，夜以接日，卧则攻之以蓼。

　　｜述异记｜长沙定王故宫有蓼园，真定王故园也。

　　｜尔雅翼｜淮南言，水草之始，海闾生屈龙，屈龙生容华，容华生蔈，蔈生萍藻，萍藻生浮草，凡浮生不根茇者，生于藻。屈龙岂亦此龙草耶，敛为屈，纵为游，是或一道也。

　　｜楚辞芳草谱｜蓼生水泽，楚辞曰，蓼虫不知徙乎葵菜，言蓼辛葵甘，虫各安其故，不知迁也。

　　｜集藻｜

　　｜赋｜

　　｜原｜

　　｜汉。孔臧。蓼虫赋｜季夏既望，暑往凉还，逍遥讽诵，遂居东园，周旋览观，憩乎南藩，睹兹茂蓼，纷葩吐荣，猗那随风，绿叶厉茎，爰有蠕虫，厥状似螟，群聚其间，食之以生，于是寤物托事，推况乎人，幼长斯蓼，莫或知辛，膏梁之子，岂曰不云，苟非德义，不以为家，安逸无心，如禽兽何。

　　｜五言古诗｜

　　｜增｜

　　｜元。郝经。甲子岁后园野蓼｜□□池莲蒲短，久旱余浅淤，墙隈积余埃，玉凤秋不翥，野蓼根茎坚，幸得浸沮洳，节叶瘦且赤，蘼芜交翠箸，细蘂亦鲜洁，粉米糅丹素，独窣袅轻穗，离披滴清露，水花淡晚色，幽窅足真趣，忽忆过梦泽，千里渺烟树，芦花与蓼花，露锦荡雪絮，深入芙蕖薮，远映蒹葭渡，举鞭问飞鸿，驻马嚼佳句，乃今四壁中，浩渺隔烟雾，日斜对幽丛，聊以慰迟暮，大似辛苦虫，无复风标鹭，来因援沉溺，底事极幽锢，屡上刳肠书，无地沥血诉，嗟嗟好花草，焉用生此处，祇因为诗人，故故独不去，尝胆如啖蔗，食蓼犹饍御，仰首但有天，志节久愈着。

　　｜明。袁凯。蓼滩｜衍迤近横塘，陂陀间幽渚，轻穗含夕霏，丛条偃秋雨，纵横覆鱼队，阒寂来鸥侣，杖策时一临，逍遥更延伫。

　　｜五言律诗｜

　　｜原｜

　　｜唐代。郑谷。蓼花｜簇簇复悠悠，年年拂漫流，差池伴黄菊，冷淡过清秋，晚带鸣虫急，寒藏宿鹭愁，故溪归不得，凭仗系渔舟。

　　｜增｜

　　｜宋。梅尧臣。水荭｜灼灼有芳艳，本生江汉滨，临风轻笑久，隔浦淡妆新，白鹭烟中客，红蕖水上邻，无香结珠穗，秋露浥罗巾。

　　｜五言絶句｜

　　｜增｜

　　｜宋。宋祁。蓼花｜夏砌绿茎秀，秋檐红穗繁，终然体不□□，无那对虞翻。

　　｜文同。蓼花｜红芳宵露清，翠节晚窓迎，雨后晒残日，秋容满槛亭。

　　｜苏辙。和文与可蓼屿｜风高莲欲衰，霜重蓼初发，会使此池中，秋芳未尝歇。

　　｜七言絶句｜

　　｜增｜

　　｜宋。梅尧臣。和石昌言学士官舍水荭｜江天淡淡江水平，江岸有花红作穗，今日特向都城开，画时只合衔鱼翠。

　　｜苏轼。和文与可蓼屿｜秋归南浦蟪蛄鸣，霜落横湖沙水清，卧雨幽花无限思，抱丛寒蝶不胜情。

　　｜范成大。道见蓼花｜秋风袅袅露华鲜，去岁如今刺钓船，歙县门西见红蓼，此身曾在白鸥前。

　　｜刘克庄。水荭｜分红间白汀洲晚，拜雨揖风江汉秋，看谁耐得清霜去，却恐芦花先白头。

　　｜诗散句｜

　　｜原｜

　　｜宋。张咏｜红穗已沾巫峡雨，绿痕犹带锦江泥，狂吟不觉惊鸥梦，坐困翻疑在旧溪。

　　｜增｜

　　｜唐。柳宗元｜蓼花被堤岸，陂水寒更绿。

　　｜钱珝｜难将垂岸蓼，盈把当江蓠。

　　｜原｜

　　｜宋。石延年｜羣芳坐衰歇，聊自舞秋风。

　　｜苏轼｜丛蓼虽可喜，轻红随秋薄。

　　｜唐。罗邺｜暮天新鴈起汀洲，红蓼花开水国愁。

　　｜宋。宋祁｜花穗迎秋结晚红，园林清淡更西风。

　　｜林逋｜簇簇菰蒲映蓼花，水痕天影蘸秋霞。

　　｜陆游｜老作渔翁犹喜事，数枝红蓼醉清秋。

　　｜唐。韩愈｜蓼杂芳菲畴。

　　｜许浑｜池连秋蓼红。

　　｜宋。郑獬｜盐鼓荐芹蓼。

　　｜陆游｜雪晴蓼甲红。

　　｜唐。白居易｜水蓼冷花红簇簇。

　　｜温庭筠｜雨湿蓼花千穗红。

　　｜词｜

　　｜原｜

　　｜宋。王诜。行香子｜金井先秋，梧叶飘黄，几回惊觉梦初长，雨微烟淡，疎柳池塘，渐蓼花明，菱花冷，藕花凉。　幽人已惯，衾单枕冷，任商飙，催换年光，问谁相伴，终日清狂，有竹间风，樽中酒，水边床。

　　｜增｜

　　｜元。张翥。水龙吟｜芙蓉老去妆残，露华滴尽珠盘泪，水天潇洒，秋容冷淡，凭谁点缀，瘦苇黄边，疎萍白外，满汀烟穟，把余妍分与，西风染就，犹堪爱，红芳□□。　几度临流送远，向花前，偏惊客意，船窓雨后，数枝低入，香零粉碎，不见当年，秦淮花月，竹西歌吹，但此时此处，丛丛满眼，伴离人醉。

　　｜别录｜

　　｜原｜

　　｜制用｜春初以壶卢盛水浸蓼子，高挂火上使暖，生红芽，以备五辛盘，与大麦麫相宜。

　　御定佩文斋广群芳谱卷四十七
　　●御定佩文斋广羣芳谱卷四十八

　　　花谱

　　○菊花一

　　｜原｜菊，一名治蘠，一名日精，一名节花，一名傅公，一名周盈，一名延年，一名更生，一名阴成，一名朱嬴，一名帝女花。

　　｜增｜

　　｜本草｜菊，一名女节，一名女茎，一名金茎。苏颂曰，白菊，颍人呼为回峯菊，汝南名茶苦蒿，上党及建安郡、顺政郡并名羊欢草，河内名地薇蒿。

　　｜原｜埤雅云，菊本作蘜，从鞠，穷也，花事至此而穷尽也。宿根在土，逐年生芽。茎有棱，嫩时柔，老则硬，高有至丈余者。叶绿，形如木槿而大，尖长而香。花有千叶、单叶，有心、无心，有子、无子，黄、白、红、紫、粉红、间色浅深，大小之殊，味有甘、苦之辨，大要以黄为上，白次之。性喜阴恶水，种须高地，初秋烈日尤其所畏，本草及千金方皆言菊有子，将花之干者，令近湿土，不必埋入土，明年自有萌芽，则有子之验也。味苦、甘，平，无毒。昔有谓其能除风热，益肝补阴，盖不知其得金水之精英，能益金水二脏也，补水所以制火，益金所以平木，木平则风息，火降则热除，用治诸风头目，其旨深微，黄者入金水阴分，白者入金水阳分，红者行妇人血分，皆可入药，久服令人长生，明目，治头风，安肠胃，去目翳，除胸中烦热，四肢游气，久服轻身延年，或用之而无效者，不得真菊耳。

　　｜增｜

　　｜本草｜陶弘景曰，菊有两种，一种紫茎，黄色，气香味甘，为真菊，一种青茎而大，作蒿艾气，味苦者，名苦薏，非真菊也，叶正相似，以甘、苦别之。又有白菊，茎叶都相似，惟花白，五月取之。吴瑞曰，花大而香者，为甘菊，花小而黄者，为黄菊，花小而气恶者，为野菊。李时珍曰，无子者，谓之牡菊。

　　｜原｜其类有
　　甘菊，一名真菊，一名家菊，一名茶菊。花正黄，小如指顶，外尖，瓣内细，萼柄细而长，味甘而辛，气香而烈，叶似小金铃而尖更多，亚浅，气味似薄荷，枝干嫩则青，老则紫，实如葶苈而细，种之亦生苗，人家种以供蔬茹。凡菊叶皆深绿而厚，味极苦，或有毛，惟此叶淡绿柔莹，味微甘，咀嚼香、味俱胜，撷以作羹及泛茶，极有风致。
　　都胜，一名胜金黄，一名大金黄，一名添色喜容。蓓蕾殷红，瓣阔而短，花瓣大者，皆有双画直纹，内外、大小重迭相次，面黄背红，开时黄晕渐大，红晕渐小，突起如伞顶，叶绿，皱而尖，其亚深，瘦则如指，肥则如掌，茎紫而细，劲直如铁，瘦矬，肥则高，可至六、七尺，叶常不坏，小花中之极美者也，九月末开，出陈州。
　　御爱，出京师，开以九月末，一名笑靥，一名喜容。淡黄，千叶，花如小钱，大叶，有双纹，齐短而阔，叶端皆有两缺，内外鳞次，上二、三层花色鲜明，下层浅色带微白，心十余缕，色明黄，叶比诸菊最小而青，每叶不过如指面大，或云出禁中，因得名。
　　金芍药，一名金宝相，一名赛金莲，一名金牡丹，一名金骨朶，蓓蕾黄，红花金光，愈开愈黄，径可三寸厚，称之气香，瓣阔，叶绿而泽，稀而弓，长而大，亚深，枝干顺直而扶疎，高可六、七尺，菊中极品。
　　黄鹤翎，蓓蕾朱红如泥金，瓣面红背黄，开则外晕黄而中晕红，叶青，弓而稀，大而长，多尖如刺，枝干紫黑，劲直如铁，高可七、八尺，韵度超脱，菊中之仙品也。蜜鹤翎，久不可见，白者次之，粉者又次之，紫者为下。
　　木香菊，多叶，畧似御衣黄，初开浅鹅黄，久则淡白，花叶尖薄，盛开则微卷，芳气最烈，一名脑子菊。
　　大金黄，花头大如折三钱，心瓣黄，皆一色，其瓣五六层，花片亦大，一枝之杪多独生一花，枝上更无从蕊。绿叶亦大，其梗浓紫色。
　　小金黄，一名明州黄，一名迭金黄。花头大如折二钱，心瓣黄，皆一色，开未多日，其瓣鳞鳞，六层而细，态度秀丽，经多日则面上短瓣亦长，至于整整而齐，不止六层，葢为状先后不同也如此，状如笑靥花，有富贵气，开早。
　　胜金黄，花头大过折二钱，明黄瓣，青黄心，瓣有五、六层，花片比大金黄差小，上有细脉，枝杪凡三、四花，一枝之中有少从蕊，颜色鲜明，玩之快人心目，但条梗纤弱，难得团簇，作大本须留意扶植乃成。
　　黄罗伞，花深黄，径可二寸，体薄，中有顶瓣，纹似罗，下垂如伞，柄长而劲，叶绿而稀，厚而长，亚深，枝干细直，劲如铁，高可六、七尺。
　　报君知，一名九日黄，一名早黄，一名蟹瓜黄，花黄赤而有宝色，开于霜降前，久而愈艶，径二寸有半，气香，瓣末稍岐，有尖突起，叶青而稀，长而大，亚深，茎紫，枝干劲挺，高可八、九尺。
　　金锁口，一名黄锦鳞，一名锦鳞菊，瓣、叶、茎、干颇类黄鹤翎，开亦同时，体厚莹润，絶类西施，瓣背深红，面正黄，瓣展则外晕黄而内晕红，既彻则一黄菊耳。径可二寸有半。沈谱曰，深红千瓣，外围黄色，半开时红黄相杂如锦。
　　银锁口，花初黄后淡，外围白，色如银，半开时，黄白相杂，可爱。上二花可为絶品，非其它小巧者可比。
　　鸳鸯锦，一名四面佛，一名鸾交凤友，一名孔雀尾。初作蓓蕾时，每一蔕即迸成三、四，亦有至五、六者，其瓣面重黄，而背重红，开时奇怪，一分为三截，下截皆黄，中截则红，其顶又红，四面支撑，红黄交杂如锦，开彻，四面尽露，红背尽隐，厚，径二寸余，上尖，高二寸，如楼台，气香，叶黑绿泽，皱而瓦，有棱角，其尖最多，亚甚深，叶根多冗，茎紫，枝干劲挺，高可四、五尺。
　　御袍黄，一名琼英黄，一名紫梗御袍黄，一名柘袍黄，一名大御袍黄。花如小钱大，初开中赤，既开莹黄，径三寸半，瓣阔，开早，瓣末如有细毛，开最久，残则红，叶绿，稀而长，厚而大，亚深，叶根青净，茎、叶、枝干扶疎，高可一丈。状类御爱黄，但心有大小之分。
　　青梗御袍黄，一名御衣黄，一名浅色御袍黄，朶、瓣、叶、干俱类小御袍黄，但瓣疎而茎清耳。范谱曰，千瓣，初开深鹅黄，而差疎瘦，久则变白。
　　侧金盏，此品类大金黄，其大过之，有及—寸八分者，瓣有四层，皆整齐，花片亦阔大，明黄色，深黄心，一枝之杪独生一花，枝中更无从蕊，名以侧金盏者，以其花大而重，欹侧而生也，叶绿而大，梗淡紫。
　　状元黄，一名小金莲，其花焦黄焰焰，始终一色，瓣疎，细而茸，作馒头之形，径二寸许，萼深緑，开甚早，气香，叶绿而大，长而瓦，厚而绵，似金芍药而尖，叶根清净，茎淡红，枝干顺直扶疎，高七、八尺。
　　翦金球，一名翦金黄，一名金凤毛，一名金楼子，一名密翦球。其色莹黄，瓣末细碎如翦，顶突有细萼，相杂茸茸，气香，其残也红，叶青而绿，皱而稠，肥而厚，阔而短，亚深，叶根冗甚，枝干劲挺，高可五、六尺。
　　黄绣球，一名金绣球，一名黄罗衫，一名木犀球，一名金球。花深黄，叶色稍淡而高大。
　　晚黄球，深黄，千瓣，开极大。
　　十采球，黄，千瓣如球。
　　大金球，金黄，千瓣，瓣反成球。
　　小金球，一名球子菊，一名球子黄，一名金缨菊，一名金弹子。深黄，千瓣，中边一色花较小突起如球。
　　球子，开以九月中，深黄，千叶，尖细重迭，皆有伦理，一枝之杪丛生百余花，若小球，诸菊黄花最小无过此者，然枝青叶碧，花色鲜明，相映尤好。
　　金铃菊，花头甚小，如铃之圆，深黄一色，其干之长与人等，或言有高近一丈者，可以上架，亦可蟠结为塔，故又名塔子菊，一枝之上花与叶层层相间有之，不独生于枝头，绿叶尖长七出，凡菊叶多五出。
　　金万铃，开以九月末，深黄，千叶，菊以黄为正，铃以金为质，是菊正黄色而叶有铎形，则于名实两无愧也。菊有花密枝偏双心貎长者，谓之鞍子菊，与此花一种，特以地脉肥瘠使之然尔。又有大黄铃、大金铃、蜂铃之类，或形色不正，较之此花大非伦比。
　　小金铃，一名馒头菊。花似大金铃而小，外单瓣，中筒瓣，叶似甘菊而厚大，开以十月。
　　夏金铃，出西京，开以六月，深黄，千叶，甚与金万铃相类，而花头瘦小，不甚鲜茂，以生非其时故也。
　　秋金铃，出西京，开以九月中，深黄，双纹，重叶，花中细蕊皆出小铃，其萼亦如铃叶，但此花叶短广而青，有如蜂铃状，初出时，京师戚里相传，以为爱翫。
　　蜂铃，开以九月中，千叶，深黄，花形圆小而中有铃叶拥聚蜂起，细视若有蜂窠之状，大抵似金万铃，独以花形差小而尖，又有细蕊出铃叶中，以此别尔。
　　大金铃，开以九月末，深黄，有铃者皆如铎铃之形，而此花之中实，皆五出细花，下有大叶承之，每叶有双纹，枝与常菊相似，叶大而疎，一枝不过十数叶，俗名大金铃，以花形似秋万铃耳。
　　千叶小金钱，畧似明州黄，花叶中外迭迭整齐，心甚大。
　　单叶小金钱，花心尤大，开最早，重阳前已烂熳。
　　小金钱，开早，大于小钱，明黄瓣，深黄心，其瓣齐齐三层，花瓣展，其心则舒而为筩。
　　大金钱，开迟，大仅及折二钱，心瓣明黄一色，其瓣五层，此花不独生于枝头，乃与叶层层相间而生，香色与态度皆胜。
　　金钱，出西京，开以九月末，深黄，双纹，重叶，似大金菊而花形圆齐，颇类滴滴金，人未识者，或以为棣棠菊，或以为大金铃，但以花叶辨之，乃可见。
　　荔枝菊，花头大于小钱，明黄细瓣，层层鳞次不齐，中央无心，须乃簇簇未展，小叶至开遍凡十余层，其形颇圆，故名荔枝菊，香清甚，姚江士友云，其花黄，状似杨梅。
　　金荔枝，一名荔枝黄，花金黄，径二寸余，厚半之，瓣短而尖，开迟，叶青而稠，大而尖，其亚浅，高可三、四尺。
　　荔枝红，一名红荔枝，红黄，千瓣。
　　棣棠，出西京，开以九月末，双纹多叶，自中至外，长短相次，如千叶棣棠状，凡黄菊，类多小花，如都胜、御爱，虽稍大而色皆浅黄，其最大者若大金铃菊，则又单叶浅薄，无甚佳处，惟此花深黄多叶，大于诸菊，而又枝叶甚青，一枝丛生至十余朶，花叶相映，颜色鲜好，甚可爱也。
　　金□子，花比甘菊差大，纤秾酷似棣棠，色艳如赤金，他花色皆不及，葢奇品也，叶亦似，窠株不甚高，金陵最多，开早。
　　九炼金，一名渗金黄，一名销金菊。花似棣棠菊而稍大，瓣似荔枝菊而稍秃，开于九月前，外晕金黄，中晕焦黄，叶绿，狭而尖，亚深，叶根多冗，茎紫而细，劲直如铁，高可一丈。
　　黄二色，九月末开，鹅黄，双纹，多叶，一花之间自有深淡两色，然此花甚类蔷薇菊，惟形差小，又近蕊多有乱叶，不然，亦不辨其异种也。
　　橙菊，花瓣与诸菊絶异，黄色不甚深，其瓣成筩排竖，生于萼上，后乃开作小片，婉娈至于成团，众瓣之下，又有统裙一层承之，亦犹橙皮之外包也，其中无心。
　　小御袍黄，一名深色御袍黄。全似御袍黄，瓣稍细，开颇迟，心起突，色如深鹅黄，菊瘦，有心不突。
　　黄万卷，一名金盘橙，其色金黄，径二寸有半，厚三之二，其外夹瓣，其中筩瓣，开迟，叶青而稠，大而瓦，其末团，其亚深，叶根多冗，枝干偃蹇而麤大，高五、六尺。
　　邓州黄，开以九月末，单叶，双纹，深于鹅黄而浅于郁金，中有细叶出铃萼上，形样甚似邓州白，但差小耳。按陶隐居云，南阳郦县有黄菊而白者，以五月采，今人间相传多以白菊为贵，又采以九月，颇与古说相异，惟黄菊味甘气香，枝干叶形全类白菊，疑弘景所说即此。
　　金丝菊，花头大过折二钱，深黄细瓣，凡五层一簇，黄心甚小，与瓣一色，颜色可爱。名为金丝者，以其花瓣显然起纹绺也，十月方开，此花根荄极壮。
　　垂丝菊，花蕊深黄，茎极柔细，随风动摇，如垂丝海棠。
　　锦牡丹，花之红黄、赤黄者，多以锦名，花之丰硕而矬者，多以牡丹名，或又名秋牡丹。
　　檀香球，色老黄，形团，瓣圆厚，开彻整齐，径几三寸，厚三之二，气香，叶干短蹙。
　　麝香黄，花心丰腴，旁短叶密承之，格极高胜。亦有白者，大畧似白佛顶，而胜之远甚。吴中比年始有。
　　黄寒菊，花头大如小钱，心、瓣皆深黄色，瓣有五层，甚细，开至多日，心与瓣并而为一，不止五层，重数甚多，耸突而高，其香与态度皆可爱，状类金铃菊，差大耳。
　　蔷薇，九月末开，深黄，双纹，单叶，有黄细蕊出小铃萼中，枝干差细，叶有支股而圆。又蔷薇有红黄千叶、单叶两种，而单叶者差尖，人间谓之野蔷薇，葢以单叶尔。
　　鹅毛，一名鹅儿黄，开以九月，淡黄，纤如细毛，生于花萼上。凡菊大率花心皆细叶，如下有大叶承之，则谓之托叶。今鹅毛花自内至外叶皆一等，但长短上下有次尔，花形小于万铃，亦近年花也。
　　金孔雀，一名金褥菊，蓓蕾甚巨，初开金黄，既开赤黄，径三寸半，厚称之，其气不佳，瓣尖而下垂，随开随悴，叶青而浊，长大而皱，其亚深，根冗甚，枝干偃蹇而麤大，高可一丈。
　　黄五九菊，花鹅黄色，外尖瓣一层，中瓣茸茸然，径仅如钱，夏、秋二度开，叶青而稠，长而多尖，其亚深，叶根有冗，枝干细，而高仅二、三尺。
　　九日黄，大如小钱，黄瓣黄心，心带微青，瓣有三层，状类小金钱，但此花开在金钱之前也，开时或有不甚盛者，惟地土得宜方盛，绿叶甚小，枝梗细瘦。
　　殿秋黄，一名黄芙蓉，一名金芙蓉，一名近秋黄，一名晩节黄，一名大蜡瓣。花蜜蜡色，径二寸，有半瓣阔微皱，开于秋末，叶青稀，厚而瓦，大如掌，亚深，枝干麤劲如树，高可八、九尺。
　　小殿秋黄，朶、瓣、叶、干倶似殿秋黄，而清雅过之。
　　迭罗黄，状如小金黄，花叶尖瘦，如翦罗縠，三两花自作一高枝出丛上，态度潇洒。
　　伞葢黄，花似御袍黄而小，柄长而细，萼黄，茎青。
　　小金眼，一名杨梅球，一名金带围，一名腰金紫。与大金眼同，花朶差小，枝干稍细，高仅三、四尺。
　　太真黄，花如小金钱，色鲜明。
　　黄木香，深黄，小，千瓣，花仅如钱。
　　黄翦绒，色金黄。
　　黄粉团，黄花，千瓣，中心微赤。
　　黄蜡瓣，花淡黄。
　　锦雀舌，一名金雀舌。重黄，多瓣，瓣微尖，如雀舌。
　　金玲珑，一名锦玲珑，一名金络索。金黄，千瓣，瓣卷如玲珑。
　　锦丝桃，一名锦苏桃。瓣背紫而面黄，余类紫丝桃。
　　黄牡丹，其花鹅黄，其背色稍深。
　　金纽丝，一名金捻线，一名出谷笺，一名金纹丝。色莹黄，开迟，高可一丈，痩则薄而小，肥则与银纽丝同。
　　锦西施，红黄，多瓣，形态似黄西施。
　　黄西施，嫩黄，多瓣。
　　玛瑙西施，红黄，多瓣。
　　二色玛瑙，金红、淡黄二色，千瓣。
　　锦褒姒，金黄，千瓣，似粉褒似，而韵态尤胜。
　　鸳鸯菊，一名合欢金。千朶，小，黄，花皆并蔕，叶深碧。
　　波斯菊，花头极大，一枝只一葩，喜倒垂下，久则微卷，如发之鬈，淡黄，千瓣。
　　茉莉菊，花头巧小，淡淡黄色，一蕊只十五、六瓣，或止二十片，一点绿心，其状似茉莉花，不类诸菊，叶即菊也，每枝条之上抽出千余层小枝，枝皆簇簇有蕊。
　　紫粉团，黄花，千瓣，中心微赤。
　　锦麒麟，一名回回菊。其花极耐霜露，径可二寸，萼黄，瓣初赤红，既开则面金黄而背赤红，叶绿而黑，长厚而尖，其亚深，叶根有冗，高可五、六尺。
　　莺羽黄，一名莺乳黄。嫩黄，千瓣，如大钱。
　　楼子佛顶，花鹅黄，其瓣大约四层，下一层瓣单而大，二层数迭稍缩，三层亦数迭又缩，四层黄萼细铃，茸茸然突起作顶，径仅如钱，经霜即白，其叶微似锦绣球，青而皱，长厚而尖，其亚浅，叶根有冗，其枝干劲直，高可四、五尺。凡花之外有大瓣，而中有细萼，茸茸然突起作顶，似铃非铃，似管非管者，不问千瓣、多瓣、单瓣，当从佛顶之称，惟铃、管分明者，则不可得而混也。
　　黄佛顶，一名佛头菊，一名黄饼子，一名观音菊。黄，千瓣，中心细瓣高起，花径寸余，心突起似佛顶，四边单瓣，瓣色深黄。
　　黄佛头，花头不及小钱，明黄色，状如金铃菊，中、外不辨，心、瓣但见混同，纯是碎叶，突起甚高，又如白佛头菊之黄心也。
　　佛头菊，无心，中边亦同。
　　小黄佛顶，一名单叶小金钱。花佛头，颇瘦，花心微洼。
　　兔色黄，蓓蕾、叶、干倶似绣芙蓉，瓣似荔枝菊，色似兔毛，径仅二寸，殊不足观。
　　野菊，亦有三、两种，花头甚小，单层，心与瓣皆明黄色，枝茎极细，多依倚他草木而长。别有一种，其花初开，心如旱莲草，开至涉日则旋吐出蜂须，周围蒙茸然，如莲花须之状，枝茎颇大，绿叶五出，能仁寺侧府城墙上最多。
　　以上黄色。
　　九华菊，此品乃渊明所赏，今越俗多呼为大笑，瓣两层者，曰九华，白瓣黄心，花头极大，有阔及二寸四、五分者，其态异常，为白色之冠，香亦清胜，枝叶疎散，九月半方开，昔渊明尝言秋菊盈园，其诗集中仅存九华之一名。
　　喜容，千叶，花初开微黄，花心极小，花中色深，外微晕淡，欣然丰艳，有喜色，甚称其名，久则变白，尤耐封植，可以引长七、八尺至一丈，亦可揽结，白花中高品也。
　　金杯玉盘，中心黄，四旁浅白，大叶三数层，花头径三寸，菊之大者不过此，本出江东，比年稍移栽吴下。
　　粉团，此品与诸菊絶异，含蕊时色浅黄带微青，花瓣成筩排竖生于萼上，其中央初看一似无心，状如橙菊，盛开则变作一团纯白色，形甚圆，香甚烈，至白瓣凋谢，方见瓣下有如心者甚大，白瓣皆匼匝出于上，经霜则变紫色，尤佳，绿叶甚麤，其梗柔弱。
　　龙脑，一名小银台，一名瑶井栏。出京师，开以九月末，类金万铃而叶尖，花色类人间紫郁金，而外叶纯白，香气芬烈，甚似龙脑，是香与色俱可贵也。
　　新罗，一名玉梅，一名倭菊。出海外，开以九月末，千叶，纯白，长短相次，而花叶尖薄鲜明，莹彻若琼瑶然，始开时，中有青黄细叶，如花蕊之状，盛开后，细叶舒展，始见其蕊，枝正紫色，叶青，支股而小，凡菊类多尖阙，而此花之蕊分为五出，如人之有支股，与花相映，标韵髙雅，非寻常比。
　　玉球，出陈州，开以九月末，多叶，白花，近蕊微有红色，花外大叶有双纹，莹白齐长，而蕊中小叶如翦茸，初开时有殻青，久乃退去，盛开后小叶舒展，皆与花外长叶相次倒垂，以玉球目之者，以其有圆聚之形也，枝干不甚麤，叶尖长无残阙，枝叶皆有浮毛，颇与诸菊异，然颜色标致，固自不凡，近年以来，方有此本。
　　出炉银，一名银红西施，一名粉芙蓉，花宝色，瓣厚大．初微红，后苍白，如银出炉，终始可爱，径二寸许，形团，叶青而黄，有纹，蜡色，皱而瓦，长厚而尖，叶根冗，茎青，枝干屈曲，高仅三、四尺。
　　白绣球，一名银绣球，一名白罗衫，一名琼绣球，一名玉绣球，一名白木犀，一名玉球。色青白而有光焰，花抱蔕，大于鹅卵，其瓣有纹，中有细萼，开最久，残则牙红，叶稀而青，长大而多尖，亚深，枝干劲直而扶疎，高可一丈。
　　玉牡丹，一名青心玉牡丹，一名莲花菊。花千瓣，洁白如玉，径二寸许，中晕青碧，开早，开彻疎爽，叶青而稀，长而厚，狭而尖，亚深，叶根有冗，茎淡红，枝干劲挺，高仅二、三尺。
　　玉芙蓉，一名酴醿菊，一名银芙蓉。初开微黄，后纯白，径二寸有半，香甚，开早，瓣厚而莹，疎而爽，开最久，其残也粉红，叶靛色，微似银芍药，皱而尖，叶根多冗，茎亦靛色，枝干偃蹇，高仅三、四尺。
　　银纽丝，一名白万卷，一名万卷书，一名白万卷，一名银绞丝，一名捻银条，一名鹅毛菊，一名银捻丝。初微黄，后莹白如雪，径可三寸，体薄，开早，气香味甘，萼黄，开彻瓣纽，则萼亦不见，瓣如纸捻，残则淡红，叶青而稠，亚浅，枝干劲直扶疎，高可六、七尺。
　　一搻雪，一名胜琼花。花硕大，有宝色，其瓣茸茸然，如雪花之六出，叶似白西施而长大，干枝顺直高大。
　　玉宝相，白，多瓣，初开微红。
　　蜡瓣西施，一名蜜西蜡瓣。花不甚大，而温然玉质，其品甚高。此外有红蜡瓣、大蜡瓣，虽冐蜡瓣之名，而实不相似，惟紫蜡瓣花畧相似，而枝叶又全不类。
　　白迭罗，一名新罗菊，一名迭雪罗，一名玉梅，一名白迭雪，一名倭菊。蓓蕾难开，中晕青而微黄，开彻莹白如雪，径可三寸，厚三之二，其瓣罗纹，其残粉红，叶青而稠，大而仰，其末团，其亚深，枝干劲挺，高仅三、四尺。
　　一团雪，一名白雪团，一名簇香球，一名斗婵娟。花极白晶莹，瓣如勺，长而厚，疎朗香清，中萼黄，开迟最久，径可二寸，残时紫红，叶稀似艾，白而青，大而长，尖而厚，阔如掌，亚最深，叶极耐日，深冬五色斑然如画，枝干劲直，高可六、七尺。
　　玉玲珑，一名玉连环。蓓蕾初淡黄而微青，渐作牙红，既开纯白，其瓣初仰而后□，叶青，长而阔，厚而大，有棱角，叶根净，秋有采色，茎淡红，枝干顺直，高可至丈。
　　玉铃，开以九月中，纯白，千叶，中有细铃，甚类大金铃，凡白花中，如玉球、新罗，形态髙雅，而此花可与争胜。
　　白麝香，似麝香黄，花差小，亦丰腴韵胜。
　　莲花菊，如小白莲，花多叶而无心，花头疎，极潇散清绝，一枝只一葩，绿叶甚纤巧。
　　万铃菊，中心淡黄□子，旁白花叶绕之，花端极尖，香尤清烈。
　　月下白，一名玉兔华。花青，色白如月下观之，径仅二寸，其形团，其瓣细而厚，叶青似水晶球，长而狭，其背弓，其亚浅，其枝干劲挺，高可三、四尺。
　　水晶球，其花莹白而嫩，初开微青，径二寸许，其瓣细而茸，中微有黄萼，初褊薄，后乃暄泛，叶稀而弓，青而滑，肥而厚，大而长，亚浅，根有冗，茎青，枝干挺劲，高可七、八尺。
　　芙蓉菊，开就者如小木芙蓉，尤秾盛者如楼子芍药，但难培植，多不能繁。
　　象牙球，其花丰硕，初开黄白色，其后牙色，微作鸭卵之形，柄弱不任其花，色稠青而毛，茎亦青。
　　劈破玉，小白花，每瓣有黄纹如线，界之为二。
　　大笑菊，白瓣黄心，本与九华同种，其单层者为大笑，花头差小，不及两层者之大，其类栗木叶，亦名栗叶菊。
　　徘徊菊，淡白瓣，黄心，色带微绿，瓣有四层，初开时先吐瓣三、四片，只开就一边，未及其余，开至旬日，方及周徧，花头乃见团圆，按字书徘徊为不进，此花之开亦若是矣，其名不妄，十月初方开，或有一枝花头多者，至攒聚五、六颗，近似淮南菊。
　　玉楼春，一名土粉西。花初桃红，后苍白，径可二寸有半，瓣厚而大，莹而润，开疎爽，叶青而毛稀可数，大如茄叶，亚浅，枝干劲直如木，高可六、七尺。
　　酴醿，出相州，开以九月末，纯白，千叶，自中至外，长短相次，花之大小正如酴醿，而枝干纤柔，颇有态度，若花叶稍圆，加以檀蕊，真酴醿也。
　　玉盆，出滑州，开以九月末，多叶，黄心，内深外淡，而下有阔白大叶连缀承之，有如盆盂中盛花状，世人相传为玉盆菊者，大率皆黄心碎叶，初不知其得名之繇，后请于识者，乃知物之见名于人者，必有形似之实云。
　　波斯菊，白，千瓣，状同黄波斯。
　　白西施，一名白粉西，一名白二色。花初微红，其中晕红而黄，既则白而莹，径三寸以上，厚二寸许，瓣参差，开早，叶青而稠，狭而尖，其亚深，叶枝多冗，枝干偃蹇，高仅三、四尺。
　　银盆，出西京，开以九月中，花皆细铃，比夏、秋万铃差疎，而形色似之，铃叶之下，别有双纹白叶，谓之银盆者，以其下叶正白故也，此菊近出，未多见。
　　木香菊，一名玉钱。大过小钱，白瓣，淡黄心，瓣有三、四层，颇细，状如春架中木香花，又如初开缠枝白，但此花头舒展稍平坦耳，亦有黄色者。
　　银盘，白，瓣二层，黄心突起颇高，花头或大或小不同，想地有肥瘠故也。
　　邓州白，九月末开，单叶，双纹，白叶，中有细蕊，出铃萼中，凡菊单叶如蔷薇菊之类，大率花叶圆密相次，而此花叶皆尖细，相去稀疎，然香比诸菊甚烈，又为药中所用，葢邓州菊潭所出，枝干甚纤柔，叶端有支股而长，亦不甚青。
　　白菊，单叶，白花，蕊与邓州白相类，但花叶差阔，相次圆密，而枝叶麤繁，人多谓此为邓州白，今正之。
　　金盏银台，一名银台，一名万铃菊，一名银万管花。外单瓣或夹瓣，薄而尖，白而莹，中筒瓣，初鹅黄，后牙色，径可二寸，残则淡红，叶青而狭，长而多尖，其亚深，叶根冗甚，枝干细，偃蹇，高可五、六尺。
　　佛顶菊，一名琼盆菊，一名佛顶菊，一名大饼子。大过折二钱，或如折三钱，单层，初秋先开白瓣，渐沁微红，突起淡黄心，初如杨梅之肉蕾，后皆舒为筩子状，如蜂窠，末后突起甚高，又且最大，枝干坚麤，叶亦麤厚。一种每枝多直生，上只一花，少有旁出枝。一种每一枝头分为三、四小枝，各一花。
　　小白佛顶，心大突起似佛顶，单瓣。
　　淮南菊，一种白瓣黄心，瓣有四层，上层抱心带微黄色，下层黯淡纯白，大不及折二钱，枝头一簇六、七花。一种淡白瓣，淡黄心，颜色不相染惹，瓣有四层，一枝攒聚六、七花，其枝杪六花，如六面仗鼓相抵，惟中央一花大于折三钱，此则所产之地力有不同也。大率此花自有三节不同，初开花面微带黄色，中节变白，至十月开过见霜则变淡紫色，且初开之瓣只见四层，开至多日乃至六、七层，花头亦加大焉。
　　茉莉菊，花叶繁缛，全似茉莉，绿叶亦似之，长大而圆净。
　　玉盘菊，黄心突起，淡黄绿边。
　　粉蔷薇，花似紫蔷薇而粉色。
　　玉瓯菊，或云瓯子菊即缠枝白菊也，其开层数未及多者，以其花瓣环拱如瓯盏之状也，至十月经霜则变紫色。
　　白褒姒，一名银褒姒。多瓣，小花，此花四色，锦者为最，紫者次之，粉者又次之，白其尤胜者。
　　银杏菊，淡白，时有微红，花叶尖，绿叶全似银杏叶。
　　银芍药，一名芙蓉菊，一名楼子菊，一名琼芍药，一名太液莲，一名银牡丹，一名银骨朶。初似金芍药，后莹白，香甚，残色淡红，叶亚深，与金芍药同。
　　白五九菊，一名银铃菊，一名夏玉铃。外瓣一层，纯白，其中铃萼淡黄，径仅如钱，夏秋二度开，叶青，长大而尖，亚深，叶根有冗，高仅二、三尺。
　　八仙菊，花初青白色，后粉色，一花七、八蕊，叶尖长而青。
　　蜡瓣粉西施，一名粉西娇，一名西施娇。叶干全类三蜡瓣，似粉西施而差小，瓣厚不莹。
　　白牡丹，纯白。
　　鹭鸶菊，出严州，花如茸毛，纯白色，中心有一丛簇起，如鹭鸶头。
　　蘸金白，一名蘸金香。白，千瓣，瓣边有黄色似蘸。
　　琼玲珑，白，千瓣，参差不齐。
　　碧蕊玲珑，白，千瓣，叶色深绿。
　　白绒球，花粉白，余类紫绒球。
　　白翦绒，一名翦鹅毛，一名翦鹅翎。色雪白。
　　银荔枝，大□似金荔枝。
　　碧桃菊，其花纯白，叶与紫芍药相似。
　　艾叶菊，心小，叶单，绿叶尖长似蓬艾。
　　白鹤顶，似鹤顶红而色较白。
　　白鹤翎，一名银鹤翎，一名银雀舌，一名玉雀舌。花纯白，与粉鹤翎同，瓣皆有尖，下垂。
　　粉蝴蝶，一名玉蝴蝶，一名白蛱蝶。千瓣，小白花。
　　白蜡瓣，一名玉菡蓞。花纯白，与粉蜡瓣同。
　　脑子菊，花瓣微皱缩，如脑子状。
　　楼子菊，层层状如楼子。
　　单心菊，细花心，瓣大。
　　五月菊，花心极大，每一须皆中空，攒成一匾球子，红白单叶绕承之，每枝只一花，径二寸，叶似茼蒿，夏中开，近年院体画草虫，喜以此菊写生。
　　殿秋白，一名玉玫瑰。花、朶、叶、干俱类殿秋黄。
　　寒菊，大过小钱，短白瓣，开多日其瓣方增长，明黄心，心乃攒聚碎叶，突起颇高，枝条柔细，十月方开。
　　以上白色。
　　状元紫，花似紫玉莲而色深。
　　顺圣浅紫，出陈州、邓州，九月中方开，多叶，叶比诸菊最大，一花不过六、七叶，而每叶盘迭凡三、四重，花叶空处，间有筒叶辅之，大率花、枝干类棣棠，但色紫花大尔。菊中惟此最大，而风流态度又为可贵，独恨色非黄、白，不得与诸菊争先耳。
　　紫牡丹，一名紫西施，一名山桃红，一名檀心紫。花初开红黄间杂如锦，后粉紫，径可三寸，瓣比次而整齐，开迟，气香，叶绿而泽，长厚而尖，其亚深，叶根有冗，枝干肥壮，高仅三、四尺。
　　碧江霞，紫花，青蔕，蔕角突出花外，小花，花之奇异者。
　　双飞燕，一名紫双飞。淡紫，千瓣，每花有二心，瓣斜卷如飞燕之翅。
　　孩儿菊，紫萼白心，茸茸然，叶上有光，与它菊异。
　　紫茉莉，似梅花菊而紫，花虽小而标格潇洒，气味芬馥，不可以常品目之。
　　朝天紫，一名顺圣紫。蓓蕾青碧，花初深紫，后浅紫，气香，瓣初如兔耳，后尖而覆，鬅松而整齐，径可二寸有半，叶绿而稀，尖亚，细密如缕，枝干细，紫，劲而直，高可五、六尺。
　　翦霞绡，紫，多瓣，边如翦其花，径二寸许，瓣疎而大，其边如绣。
　　佛座莲，紫，千瓣，瓣颇大，且开殿众菊，或以为紫牡丹，非。
　　瑞香紫，一名锦瑞香。花淡紫，如瑞香色，径寸许，瓣疎，尖而竖，枝叶类金荔枝。
　　紫丝桃，一名紫苏桃，一名晓天霞。蓓蕾青绿，花茄色，中晕浓而外晕稍淡，瓣长而尖，初如勺，后平铺，瓣上有纹色更紫，花径可二寸有半，厚称之开微鬅松明阔，枝叶俱类紫玉莲。
　　墨菊，一名早紫。花似紫霞，觞而厚大，紫黑秾艳，开于九日前，茎叶与紫袍金带相似，高可五、六尺。史谱云，按宋嘉佑中有油紫，英宗时有黑紫，神宗时色加鲜赤目为顺圣紫，皆紫之极，非世俗点染之说也。
　　夏万铃，出鄜州，开以五月，紫色，细铃生于双纹大叶之上，以时别之者，以有秋时紫花故也，或以菊皆秋生花，而疑此菊独以夏盛，按灵寳方曰，菊花紫白，又陶隐居云，五月采，今此花紫色而开于夏时，是其得时之正也，夫何疑哉。
　　秋万铃，出鄜州，开以九月中，千叶，浅紫，其中细叶尽为五出铎形，而下有双纹大叶承之，诸菊如棣棠是其最大，独此菊与顺圣过焉，环美可爱。
　　荔枝紫，出西京，九月中开，千叶，紫，花叶卷为筒，大小相间，凡菊铃并蕊皆生托叶之上，叶背乃有花萼与枝相连，而此菊上下左右攅聚而生，故俗以为荔枝者，以其花形正圆故也，花有红者，与此同名，而纯紫者葢不多得。
　　紫褒姒，似粉褒姒而色紫。
　　赛西施，又名倚栏娇。淡紫，小，花头倒侧如醉。
　　紫芍药，一名红翦春。花先红，后紫，复淡红变苍白，径可三寸，厚称之，其瓣阔大而鬅松，开早，气香，叶薄，绿而泽，稀而多尖，其枝干顺直，高可四、五尺。
　　绣球，出西京，开以九月中，千叶，紫，花叶尖阔，相次丛生，如金铃菊中铃叶之状，大率此花似荔枝菊，花中无筒叶，而萼边正平尔，花形之大，有若大金铃菊者。
　　紫鹤翎，一名紫粉盘，一名紫雀舌。花先淡紫，后粉白色。
　　紫玉莲，一名紫荷衣，一名紫蜡瓣。蓓蕾青绿，花紫而红，质如蜡，径可二寸，瓣如勺，终始上竖，叶全似朝天紫。
　　玛瑙盘，淡紫，赤心，千瓣，花极丰大。
　　紫蔷薇，花畧小，似紫玉莲而色淡。
　　紫罗伞，一名紫罗袍。花似紫鹤翎，小而厚，色匀，其瓣罗纹而细，叶青，大而稠，根多冗，茎青淡红，枝干劲直高大。
　　紫绣球，一名紫罗衫。其花粉紫，得养则如紫牡丹之色蒨丽，失养则青红黄白夹杂而不匀，瓣结不舒，叶类锦绣球，绿而混，厚而皱。
　　紫翦绒，四翦绒俱小巧，紫者其名独振。
　　金丝菊，紫花，黄心，以蕊得名。
　　水红莲，一名菡蓞红，一名荷花球，一名粉牡丹，一名紫粉莲，一名紫粉楼。花粉紫，初开似紫牡丹，其后渐淡如水红花色，径二寸，形团瓣疎，开早，叶绿，稀而可数，阔大而厚，皱而蹙，似芡叶，枝干劲直，高可一丈，或以为太液莲，非。
　　鸡冠紫，一名紫凤冠。千瓣，高大起楼，取象于鸡冠花，非以鸡之冠为比也。
　　福州紫，紫，多瓣。
　　以上紫色。
　　状元红，花重红，径可二寸，厚半之，瓣阔而短厚，有纹，其末黄，其红耐久，开早，叶似猫脚迹，绿而丽，亚深，叶根冗，枝干如铁，高仅三、四尺。
　　锦心绣口，一名杨妃茜裾红，一名美人红。径二寸许，厚半之，外大瓣一、二层，深桃红，中筒瓣突起，初青而后黄，筒之中娇红而外粉，筒之口金黄，烂熳如锦，香清，开与报君知同，叶绿而泽，团而弓，稀而可数，其缺刻如捷叶，枝干红紫，细劲顺直，高可四、五尺。
　　紫袍金带，一名紫重楼，一名紫绶金章。蓓蕾有顶，开稍迟，初黑红，渐作鲜红，既开彷佛亚腰葫芦，亚处无瓣，黄蕊绕之，其彻也，黄蕊不见，攒簇成球，大如鸡卵，开极耐久，叶绿而秀，阔而长，薄而多尖，叶根有冗，茎淡红，枝干劲直，高可三、四尺。
　　大红袍，蓓蕾如泥金，初开朱红，瓣尖细而长，体厚，径可二寸以上，残色木红，叶青泽，厚而大，亚深，末团，叶根清净，茎青，枝干肥壮顺直，高可四、五尺。
　　紫霞觞，一名紫霞杯。花似状元红，厚而大，开早，初重红，稍开即木红，叶青，阔而皱，亚深，叶根多冗，枝干挺劲，高可四、五尺。
　　红罗伞，一名紫幢，一名锦罗伞。紫红，千瓣。
　　庆云红，一名锦云红。蓓蕾深桃红，开则红黄，并作玛瑙色，中晕秾而外晕淡，其瓣尖细而鬅松，径二寸有半，厚称之，叶青泽，厚而长，稍尖，亚深，茎青，枝干顺直，高可四、五尺。
　　海云红，一名海东红，一名相袍红，一名将袍红，一名扬州红，一名旧朝服。先殷红，渐作金红，久则木红而淡，径可二寸有半，其瓣初尖而后岐，甚萼黄，其彻也鬅松，其叶长而大，青而多尖，其亚深，枝干壮大，高可四、五尺。
　　臙脂菊，类桃花菊，深红浅紫，比臙脂色尤重，比年始有之，此品既出，桃花菊遂无颜色，葢奇品也。
　　缕金妆，一名金线菊。深红，千瓣，中有黄线路。
　　出炉金，一名锦芙蓉。金红，千瓣，色如炉金出火。
　　火炼金，花径寸许，外尖瓣猩红，其中萼金黄，朶垂，其红不变，叶绿而泽，稀而瓦长，厚而尖，亚深，枝干劲直，高可四、五尺。
　　木红球，一名红罗杉，一名红绣球。花初开殷红，稍开即木红，径可二寸有半，下覆如球，心萼黄甚，茎叶枝干颇类御袍黄，高可五、六尺一丈。
　　紫骨朶，一名大红绣球，一名红绣球。蓓蕾鲜红，顶如泥金，开甚早，先红紫，后紫红，径可二寸有半，厚二寸，瓣明润丰满如榴子，其彻也攒簇如球，叶类紫霞觞，叶绿而小，根有冗，枝干劲直，高可四、五尺。
　　醉杨妃，一名醉琼环。其色深桃红，久而不变，其花疎爽而润泽，小，径近二寸以上，厚半之，其瓣尖而梗下覆如脐，花繁而柄弱，其英乃垂，其叶青厚，短大而稠，其尖多，其亚浅，叶根冗甚，茎青，枝干偃蹇，高可五、六尺。
　　太真红，娇红。
　　楼子红，蓓蕾甚巨，开早，初深黑，渐作鲜红，瓣垂而长，光焰夺目，既开径可二寸以上，其萼如小钱，初青后黄，其中隐然有顶，有开数瓣上竖者，茎叶如紫袍金带，枝干高大，可至四、五尺。
　　红万卷，一名红纽丝。深红，千瓣，如万卷书。
　　一捻红，花瓣上有红点面，径三寸，瓣大而圆。
　　红翦绒，初殷红，后木红，径寸有半，其形薄而瓦，其瓣末碎而茸，攒簇如刺，叶绿，尖而小，其亚浅，其茎红，叶根清净，枝干扶疎，高可三、四尺。
　　锦绣球，一名锦罗衫。蓓蕾如栗，其花抱蔕，其初殷红，既开鲜红，渐作红黄色，瓣阔而短，叶似紫绣球，稀而大，皱而尖，叶根有冗。
　　鹤顶红，一名不老红。花似晚香红，薄而小，外晕粉红，中晕大红，开彻粉红，瓣下亸大红，瓣上攒如鹤顶，叶青，圆而小，枝干不甚高大。
　　鸡冠红，红，千瓣，色如鸡冠。
　　猩猩红，花似状元红而厚，仅二寸，开早，鲜红耐久，叶泽，长而多尖，茎青，枝干挺劲，高可四、五尺。
　　绣芙蓉，一名赤心黄，一名老金黄。初开赤红，既开中晕赤而外晕黄，其瓣面黄而背红，径二寸有半，厚半之，开早，棱层整齐，叶青，泽而脆，亚深，叶根冗甚，枝干偃蹇而麤大，高可四、五尺。
　　锦荔枝，金红，多瓣。
　　红牡丹，开早，初殷红，后银红，开最久。
　　红茉莉，似梅花菊而红。
　　芙蓉菊，状如芙蓉，红色。
　　二色莲，一名赛红荷，一名西番莲，一名蜡瓣红，一名大红莲，一名红转金，一名锦蜡瓣。花先茜红，后红黄色，其萼黄，径二寸许，厚半之，瓣如勺而毛，末微皱上簇如莲萼，黄而大，萼中或突起数瓣，叶绿，长大而多尖，其亚深，叶根有冗，干劲挺，高可四、五尺。
　　襄阳红，并蔕双头，出九江彭泽。
　　宾州红，一名岳州红，一名日轮红。重红，褊薄如旋，径二寸中，黄萼，叶干似紫霞觞。
　　土朱红，其色如土朱。
　　红二色，出西京，开以九月末，千叶，丛有深、淡红两色，而花叶之中间生筒叶，大小相应，方盛开时，筒之大者裂为二、三，与花叶相杂比，茸茸然，花心与筒叶中有青黄色，颇与诸菊异。
　　冬菊，花薄而小，径仅寸半，色深红，质如蜡瓣，阔而短，开极迟，叶疎青而泽，初似银芍药，其后弓而厚，长而尖，亚深尖多，茎紫，枝干顺直扶疎，高可五、六尺。
　　以上红色。
　　桃花菊，刘蒙泉云，粉红，单叶，中有黄蕊，其色正类桃花，俗以此名，葢以言其色尔，花之形度虽不甚佳，而开于诸菊未有之前，故人视此菊如木中之梅焉，枝叶最繁密，或有无花者。史铸云，一名桃红菊，花瓣如桃花，粉红色，一蕊凡十三、四片，开时长短不齐，经多日乃齐，其心黄色，内带微绿，此花嗅之无香，惟捻破闻之，方知有香，至中秋便开，开至十余日渐变为白色，或生青虫，食其花片，则衰矣，其绿叶甚细小。范成大云，多叶至四、五重，粉红色，浓淡在桃、杏、红梅之间，未霜即开，最为妍丽，中秋后便可赏。
　　粉鹤翎，一名粉纽丝，一名玉盘丹，一名粉雀舌，一名荷花红。花粉红，大如芍药，瓣尖长而大，背淡红，初开鲜浓，既开四面支撑紫焰腾耀，后渐白纽丝，叶青而稀，阔大如掌，亚深，叶根多冗，枝干顺直而扶疎，高可七、八尺。
　　垂丝粉红，出西京，九月中开，千瓣，细如茸，攅聚相次，花下亦无托瓣，枝干纤弱，其花淡红似银纽丝而瓣不纽，其朶俱垂，色态娇艳，与醉西施、醉杨妃各不相涉，或谓三名即一物，非也。
　　粉蜡瓣，蓓蕾稀，花微红，褪白，质如蜡色，径可二寸有半，厚称之，气香，瓣初仰而后覆，其残如红粉涂抹，叶青，长大而稀，亚深，叶根清净，枝干顺直，高可一丈。
　　粉西施，一名红西施，一名红粉西，一名粉西。花丰硕似白西施，初开红黄相杂，有宝色，开彻则淡粉红，瓣卷而纽，背惨而红如猱头然，柄弱不任，叶青而厚，长而瓦，狭而尖，亚深，叶根多冗，枝干亦类白西施。
　　合蝉菊，九月末开，粉红，筒瓣，花形细者与蕊杂比，方盛开时筒之大者裂为两翅，如飞舞状，一枝之杪凡三、四花。
　　洒金红，一名洒金香，一名金钱豹。淡红，千瓣，瓣间有黄色如洒。
　　红粉团，一名粉团。花粉红，径二寸，厚半之，中晕红，瓣短而多纹，枝叶似金荔枝而青。
　　楼子粉西施，一名晚香红，一名秋牡丹，一名红粉楼，一名车轮红。其花粉红，径可三寸，厚三之二，其开也迟，瓣圆而厚，比次整齐，中深红突起，上作重台，色易淡，叶稠，青而毛，狭而尖，其亚深，叶根冗甚，枝干亦与白西施同，壮大过之。
　　醉西施，淡红，千叶，垂英似醉杨妃。
　　胜绯桃，一名红碧桃。格局似碧桃，色似秋海棠，枝叶似紫芍药而高大不及。
　　粉褒姒，花粉红而小，径二寸有半，瓣尖短，厚而无纹，叶绿而泽，似状元红而尖，其亚少，叶根有冗，枝干偃蹇，或遂以粉西施当之，非也。
　　大杨妃，一名杨妃菊，一名琼环菊。粉红，千瓣，散如乱茸，而枝叶细小，袅袅有态。
　　赛杨妃，粉红，千瓣，花畧小。
　　粉玲珑，一名紫丁香。粉红，小花，按沈谱玲珑与万卷、万管并载，今人类多混称，不知玲珑者疏朗通透之物，卷则书卷、画卷之类，管则箫管、笔管之类，取象各不同，有咏之连环络索即玲珑之别号，于命名之意寖失，不可不辨。
　　八宝玛瑙，一名八宝菊。千瓣，粉红花，花具红黄众色。
　　紫芙蓉，一名胜芙蓉，一名芙蓉菊。千瓣，开极大，其叶尖而小。
　　粉万卷，粉红，千瓣。
　　粉绣球，千瓣，淡红花。
　　夏月佛顶菊，五、六月开，色微红。
　　佛见笑，粉红，千瓣。
　　红傅粉，粉红瓣。
　　以上粉红色。
　　珠子菊，白色，见本草注云，南京有一种开小花，瓣下如小珠子。
　　丹菊，见嵇含菊铭云，煌煌丹菊，暮秋弥荣。
　　十样锦，一本开花，形模各异，或多瓣，或单瓣，或大，或小，或如金铃，往往有六、七色，黄白杂样，亦有微紫，花头小。
　　满天星，一名蜂铃菊。春苗掇去其颠，岐而又掇，掇而又岐，至秋而一干数千、百朶。
　　二色西施，一名红二色，一名黄二色，一名二色白，一名平分秋色。径可三寸，厚半之，开最久，瓣叶枝干皆与白西施同，初开时数朶淡红，数朶淡黄，迥然不类，半开时，五彩宝色，炫烂夺目，开彻则皆淡桃色矣。
　　二色杨妃，一名二乔，一名金菊对芙蓉。多瓣，浅红、淡黄二色，双出如金银花，径仅二寸，其萼黄，其瓣如兔耳，其叶绿而不泽，厚而尖，皱而瓦。
　　赤金盘，一名脂晕黄，一名琥珀杯。其花初开红黄而赤，金星浮动，其后渐作酱色，径可二寸，形薄而瓦，瓣如杓而尖，叶稀，绿而泽，其末团，枝干紫红，顺直而扶疎，高可一丈。
　　锦丁香，花畧似红翦绒，大寸许，瓣疎，初开黄而红，后红而黄色，易衰，叶绿，厚而短，尖而长。
　　檀香菊，一名小檀香。叶干似檀香球，花亦相似。
　　梅花菊，一名试梅菊，一名银丁香，一名试梅妆，一名寿阳妆，一名银梅。每花不过数瓣，瓣大如指顶，每瓣卷皱密蹙，下截深黄，上截莹白，重台彷佛水仙花，下垂成穟，如梅花清逸，开早，香甚，叶绿，大而皱，尖而长，其亚深，叶根多冗，其枝干柔细而扶疎，高可一丈，或以为茉莉菊，甚谬。
　　海棠菊，一名锦菊，一名海棠春，一名海棠娇，一名海棠红，一名小桃红，一名铁干红。色类垂丝海棠，径寸有半，形薄而瓦，瓣短多纹而尖，愈开愈奇，有宝色，中晕赤，外晕黄，边晕纯白，或数色错出，变态不穷，叶绿而泽，厚而小，亚深，其枝干劲直扶疎，高可四、五尺。
　　蜜西施，蜜色，千瓣。
　　蜜鹤翎，蜜色，千瓣，与金鹤翎埒，以为蜜绣球，非也。
　　蜜绣球，一名金翅球，一名金凤团，一名蜜西牡丹。花蜜色，莹润，径二寸余，气香，瓣舒，开迟，其残也红而丽，叶青而稠，大而尖，亚深，叶根冗，枝干偃蹇大，高可四、五尺。
　　紫绒球，一名紫丝球，一名紫苏桃。蓓蕾圆而绿，如小龙眼大，其开也碧、绿、红、紫、黄、白诸色间杂，而紫焰为多，瓣细而镶，四面参差，茸茸如翦，径仅寸许，圆如球，叶类朝天紫，小而青，尖亚似少，叶根清净，枝干细直而劲，高可四、五尺。
　　僧衣褐，一名缁衣菊。深栩子色，小。
　　刺猬菊，一名栗叶。花如兔毛，朶团瓣，如猬之刺，大如鸡卵，叶长而尖，枝干劲挺，高可三、四尺。
　　以上异品。

　　｜增｜

　　｜刘蒙泉。菊谱｜
　　银台，深黄，万银铃，叶有五出，而下有双纹白叶，开之初，疑与龙脑菊一种，但花形差大，且不甚香耳，俗谓龙脑菊为小银台，葢以相似故也，枝干纤柔，叶青黄而麤疎，近出洛阳水北小民家，未多见也。

　　｜范成大。菊谱｜
　　藤菊，花密，条柔以长如藤蔓，可编作屏障，亦名棚菊，种之坡上，则垂下袅数尺如缨络，尤宜池潭之濒。

　　｜史正志。菊谱｜
　　密友，花头大过折三，明黄，阔片，花瓣形色不在诸品之下，初开时长短不齐，开极其盛乃齐，至于六层，其中如抽芽数条短短小，心与瓣为一色，状如春间黄密友花，窠枝低矮，绿叶最繁密，见霜则周围叶绿变紫色。

　　｜沈兢。菊谱｜
　　诸州及禁苑品类有
　　樝子菊，花小，色黄，香如樝子。
　　泰州黄，
　　黄素馨，
　　白素馨，
　　蹙线菊，
　　铁脚黄铃，
　　黑叶儿，
　　团圆菊，
　　柳条菊，
　　枝亭菊，枝梗甚长，用杖子撑之，即篱菊一丈黄。
　　碧蝉菊，青色。
　　钹儿菊，一种紫梗，开早。一种青梗，开晚。
　　潜山朱新仲菊坡有
　　玉盘盂，与金铃菊相似。
　　枇杷菊，叶似枇杷，花似金盏银台而极大，□□不甚香。
　　舒州有
　　蜂儿菊，鹅黄色。
　　水晶菊，花面甚大，色白而透明。
　　潜江有
　　铺茸菊，色绿，其花甚大，光如茸，二月间开。
　　临安有
　　长沙菊，
　　满堂金，
　　寿安真珠，俱黄色。
　　孩儿白。
　　婺州有
　　销金紫菊，紫瓣，黄沿。
　　销银黄菊，黄瓣，白沿。
　　干红菊，花瓣干红，四沿黄色，即是销金菊。三种乃佛头菊种也。
　　浙有
　　荷菊，日开一瓣，开足成荷花形，众菊未开，不开，众菊已谢，不谢。
　　金陵有
　　松菊，枝叶劲细如松，其花如碎金，层出于密叶之上。

　　｜史铸。越中菊谱｜
　　凌风菊，黄色，见山谷诗。
　　柑子菊，黄色，见后山诗。
　　杨妃裙，黄色，见徐仲车诗。
　　蜡梅菊，见闻人善言，菊卿公暇集。

　　｜周师厚。洛阳菊谱｜
　　紫干子，
　　五色菊，
　　黄簇菊，
　　柿叶菊，
　　青心菊，
　　叶红菊，
　　黄窠廷子，
　　探白子，
　　红香菊，
　　钗头菊，
　　川金菊，深色，单叶。
　　川翦金。
　　按原谱杂采刘、范、沈、史诸谱，以色分类，间有遗逸，续录于此。

　　｜□□考｜

　　｜原｜

　　｜礼记。月令｜季秋之月，菊有黄华。

　　｜唐书。李适传｜凡天子飨会游豫，惟宰相及学士得从，秋，登慈恩寺浮图，献菊花酒，称寿。

　　｜增｜

　　｜山海经｜女几之山，其草多菊。

　　｜原｜

　　｜列仙传｜文宾取妪，数十年輙弃之，后妪老，年九十余，复见宾年更壮，拜泣，至正月朝会乡亭西社中，宾教令服菊花、地肤、桑上寄生、松子以益气，妪亦更壮，复百余岁。

　　｜西京杂记｜戚夫人侍儿贾佩兰，后出为扶风人段儒妻，说在宫时，九月九日佩茱萸，食蓬饵，饮菊花酒，令人长寿。菊华舒时，并采茎叶，杂黍米酿之，至来年九月九日始熟，就饮焉，故谓之菊花酒。

　　｜神仙传｜康风子服甘菊花、桐实后得仙。

　　｜神镜记｜荥阳郡西有灵源山，岩有紫菊。

　　｜荆州记｜县北八里有菊水，其源旁悉芳菊，水极甘馨，又中有三十家，不复穿井，即饮此水，上寿百二十、三十，中寿百余，七十者犹以为夭，汉司空王畅、太傅袁隗为南阳县令，月送三十余石，饮食、澡浴悉用之，太尉胡广久患风羸，恒汲饮此水，疾遂瘳，此菊茎短葩大，食之甘美，异于余菊，广又收其实，种之京师，遂处处传植之。

　　｜风土记｜日精、治蘠，皆菊之花茎别名也，生依水边，其花煌煌，霜降之节，惟此草盛茂，九月律中无射，俗尚九日，候时之草也。

　　｜增｜

　　｜拾遗记｜背明国有紫菊，谓之日精，一茎一蔓，延及数亩，味甘，食者至老不饥渴。

　　｜原｜

　　｜续晋阳秋｜陶潜九月九日无酒，坐宅边菊丛中采摘盈把，望见白衣人至，乃王弘送酒，即便就酌。

　　｜续齐谐记｜汝南桓景从费长房游学，长房谓之曰，九月九日汝南当有大灾厄，急令家人缝绛囊，盛茱萸系臂上，登山饮菊花酒，此祸可消，景从其言，举家登山，夕还，鸡犬俱暴死，长房闻之曰，此可代也。

　　｜名山记｜朱孺子，吴末入玉笥山，服菊花乘云升天。

　　｜增｜

　　｜岁华纪丽｜露凝白玉，菊散黄金。｜注｜秋日诗，露凝千片玉，菊散一丛金。又云，菊散金风起，荷疎玉露圆。

　　｜原｜

　　｜辇下岁时记｜九月，宫掖间争插菊花，民俗尤甚。

　　｜增｜

　　｜清异录｜懿宗赏花歌云，长生白，久视黄，共拜金刚不坏王。

　　｜原｜

　　｜九域志｜邓州南阳郡土贡，白菊三十斤。

　　｜越州图经｜菊山在萧山县西三里，多甘菊。

　　｜岁时杂记｜卢公范，重阳日上五色糕，菊花枝，茱萸树，茱萸为辟邪翁，菊花为延寿客，故九日假此二物以消阳九之厄。

　　｜东坡杂记｜菊，黄中之色，香味和正，花、叶、根、实皆长生药也，北方随秋之早晚，大畧至菊有黄华乃开，独岭南不然，至冬乃盛发，岭南地暖，百卉造作无时，而菊独后开，考其理，菊性介烈，不与百卉并盛衰，须霜降乃发，而岭南常以冬至微霜，故也，其天姿高洁如此，宜其通仙灵也。

　　｜增｜

　　｜东坡杂记｜夏小正以物为节，如王瓜、苦菜之类，验之畧不差，而菊有黄华，尤不失毫厘，近时都下菊品至多，皆人以他草接成，不复与时节相应，始八月，尽十月，菊不绝于市，亦可怪也。

　　｜李彦平杂录｜韩魏公在北门有诗云，不羞老圃秋容淡，且看黄花晚节香，识者知其晚节之高。

　　｜原｜

　　｜东京梦华录｜重九都下赏菊，菊有数种，有黄白色蕊若房曰万铃菊，粉红色曰桃红菊，白而檀心曰木香菊，黄色而圆曰金铃菊，纯白而大曰喜容菊，无处无之，酒家皆以菊花缚成洞户。

　　｜牧□闲谈｜蜀人多种菊，以苗可入菜，花可入药，园圃悉植之，郊野人多采野菊供药肆，颇有大悞，真菊延龄，野菊泻人。

　　｜遯斋闲览｜南方花较北地常先一月，独菊花开最迟，菊性宜冷也，东坡尝言，岭南气候不常，吾谓，菊花开时即重阳，故在海南艺菊九畹后，至冬半始开，乃以十一月望日，与客泛酒作重九会云。

　　｜增｜

　　｜西溪丛语｜楚辞云，夕餐秋菊之落英。王逸云，英，华也。类篇云，英，草荣而无实者。后汉冯衍赋云，食玉芝之茂英，言英华之英。洪兴祖补注楚辞云，秋花无自落者，读如我落，其实而取其材之落，此言为是。今秋花亦有落者，但菊蕊不落耳，若云黄菊飘零满地金，即诗用楚辞之句，且宋书符瑞志沈约云，英，叶也，言食秋菊之叶。据神农本草，菊服之轻身耐老，三月采叶。玉函方，王子乔变白增年方，甘菊三月上寅采，名玉英，是英谓之叶。晋许询诗云，青松凝素体，秋菊落芳英。

　　｜老学庵笔记｜菊花色虽多种，黄者为正，月令他卉皆曰始华，于菊独曰菊有黄花，正其验矣，种法有九要，一曰养胎，二曰传种，三曰扶植，四曰修葺，五曰培护，六曰幻弄，七曰土宜，八曰浇灌，九曰除害，能如此法，便堪为松菊主人，不减渊明矣。

　　｜三余赘笔｜曾端伯以菊花为佳友，张敏叔以菊为寿客。

　　｜花经｜菊四品六命。

　　｜干淳岁时记｜都人九月九日饮新酒，泛萸、簪菊，且以菊糕为馈。

　　｜吴兴园林记｜赵氏菊坡园前面大溪为循堤画桥，蓉柳夹岸数百株，中岛植菊至百种，为菊坡。

　　｜原｜

　　｜沈竞。菊谱｜临安西马城园，每岁至重阳谓之鬬花，各出奇异，有八十余种。　东平府有溪堂，为郡人游赏之地，溪流石崖间，至秋州人泛舟溪中，采石崖之菊以饮，每岁必得一、二种新异花。

　　｜增｜

　　｜澄怀录｜终南五老洞碑记，墨菊，其色如墨，古用其汁以书字。

　　｜原｜

　　｜学圃余疏｜菊至江阴、上海、吾州而变态极矣，有长丈许者，有大如盌者，有作异色、二色者，而皆名麤种，其最贵乃各色翦绒、各色憧、各色西施、各色狼牙，乃谓之细种，种之最难，须得地、得人，燥湿以时，虫蠧日去，花须少而大，叶须密而鲜，不尔，便非上乘，元驭阁老尤爱种菊，京师有一种大红曰麻叶红、相袍红，元驭为翰林时，特命囊之马首归，今吾地尚有此种，然开不能大佳，想亦地气使然，菊中有黄、白报君知，最先开，甘菊可作汤，寒菊可入冬，皆贱种也，而皆不可废，又有一种五、六月开，亦异种也。

　　｜增｜

　　｜悬笥琐探｜范文穆公至能作菊谱，言月令以动、植志气候，如桃、桐辈直云始华，而菊独云菊有黄华，岂以其正色，独立不伍，众草变词而言之欤，予始甚疑之，信如谱中所载，其色已不胜其多，而月令独云菊有黄华，何也，及来河南，行熊耳、锦屏、弘农、崤函诸山，正秋，草木俱衰谢，尽山上下，暨水厓篱落，皆黄菊，大如钱，丛生粲然，乃悟河南为中州，得风气之正，黄为正色，而正秋时着花，随地皆有，此月令纪候，所以独言之也，然则如谱中所载诸品，得无人智力变幻所致欤，则其见述于月令宜矣。

　　｜瓶花谱｜各色细叶菊一品九命。

　　｜瓶史｜浴菊宜好古而奇者。　菊以黄、白山茶、秋海棠为婢。

　　｜原｜

　　｜梧浔杂佩｜陆公平泉，初入史馆，偶与同馆诸公以事谒分宜，众皆竞前呈身遂至喧挤，公独逡巡却步，时分宜庭中盛陈盆菊，公徐谓曰，诸君且从容，莫挤坏陶渊明也，闻者心媿。

　　｜花史｜
　　王龟龄十朋取庄园卉，目为十八香，以菊为冷香。
　　吴致尧九疑考古云，春陵旧无菊，自元次山始植。沈谱云，次山作菊圃记，云，在药品为良药，为蔬菜是佳蔬。
　　本草与千金方皆言菊花有子，魏锺会菊花赋，有方实离离之言，马伯州菊谱，有金箭头菊，其花长而末锐，枝叶可茹，最愈头风，谓之风药菊，冬收而春种之，据此二说，则菊之为花，果有结子者。
　　陶隐居与藏器皆言白菊疗疾有功，本草图经言今服饵家多用白者，抱朴子有言丹法用白菊汁。
　　紫菊之名，见于孙真人种花法，又见于诸谱中，此品传植已久，故唐宋诗人称述亦多，萧颖士菊荣篇，紫英黄萼，照耀丹墀。杜荀鹤诗，雨匀紫菊藂藂色。赵嘏诗，紫艳半开篱菊静。夏英公诗，落尽西风紫菊花。韩忠献公诗，紫菊披香碎晓霞。则紫花定是佳品。
　　屈原离骚经，朝饮木兰之坠露兮，夕餐秋菊之落英。王逸注云，言旦饮香木之坠露，吸正阳之精液，暮食芳菊之落华，吞正阴之精蕊。

　　御定佩文斋广群芳谱卷四十八
　　●御定佩文斋广羣芳谱卷四十九

　　　花谱

　　○菊花二

　　｜集藻｜

　　｜序｜

　　｜增｜

　　｜唐。骆宾王。冒雨寻菊序｜白帝徂秋，黄金胜友，解尘成契，冒雨相邀，间凉燠则鸿鴈在天，叙交游则芝兰满室，砌花舒菊，还同载酒之园，岸叶低松，直泛维舟之浦，参差远岫，断云将野鹤俱飞，滴沥空庭，竹响共雨声相乱，仰折巾于书阁，行阅飘麰，揖雅步于琴台，坐闻流水，字中蝌斗，竞落文河，笔下蛟龙，争投学海，珠帘映水，风生曳露之涛，锦石封泥，苔湿印龟之岸，泛兰英于户牖，座接鸡谈，下木叶于中池，厨烹野鴈，坠白花于湿桂，落紫蔕于疎藤，虽物序足悲，而人风可爱，留姓名于金谷，不谢季伦，混心迹于玉山，无惭叔夜，云尔。

　　｜原｜

　　｜宋。刘蒙泉。菊谱。序｜草木之有花，浮冶而易壊，凡天下轻脆难久之物，皆以花比之，宜非正人达士之所好，然予观屈原之为文，香草龙鳯，以比忠正，而菊与菌、桂、荃、蕙、兰、芷同为所取，松者，天下坚正之木也，陶渊明乃以松配菊，连语而称之，夫屈原、渊明实皆正人达士，其于菊贵重之如此，是菊虽以花为名，固与浮冶易壊之物不可同年而语也，且菊固有异于物者，凡花皆以春盛，而实皆以秋成，菊独以秋花悦茂于风霜揺落之时，此其得时者异也，有叶者，花未必可食，而康风子乃以食菊仙，此其花异也，花可食者，根叶未必可食，而陆龟蒙云，春苗恣肥，得以采撷，供左右杯按，又本草云，以正月取根，此其根、叶异也，夫以一草之微，自本至末，有功于人如此，加以色香态度纤妙闲雅，可为丘壑燕静之娱，然则古人取以比徳，而配之以岁寒之松，夫岂徒然而已哉，洛阳风俗大抵好花，菊品比他州为盛，刘元、孙伯绍者隐居伊洛，广植诸菊，朝夕啸咏其侧，盖已有意谱之而未暇也，崇宁甲申九月，余为龙门之游，得至君居，顾而乐之，相与订论，因随其名品论，序于左，以列诸谱之次。

　　｜史正志。菊谱。前序｜菊，草属也，以黄为正，所以概称黄花，汉俗九日饮菊酒，以祓除不祥，盖九月律中无射而数九，俗尚九日，而用时之草也，南阳郦县有菊潭，饮其水者皆寿，神仙传有康生服其花而成仙，菊有黄花，北方用以准节令，大畧黄花开时，节候不差，江南地暖，百卉造作无时，而菊独不然，考其理，菊性介烈高洁，不与百卉同其盛衰，必待霜降草木黄落而花始开，岭南冬至始有微霜，故也，本草，一名日精，一名周盈，一名傅延年，所宜贵者，菊苗可以采，花可以药，囊可以枕，酿可以饮，所以高人隐士，篱落畦圃之间，不可一日无此花也，陶渊明植于三径，采于东篱，裛露掇英，泛以忘忧，锺会赋以五美，谓圆华高悬，准天极也，纯黄不杂，后土色也，早植晚发，君子德也，冒霜吐颖，象劲直也，杯中体轻，神仙食也，其为所重如此，然品类有数十种，而白菊一、二年多有变黄者，余在三水植白菊百余株，次年尽变为黄花，今以色之黄、白及杂色品类可见于吴门者，二十有七种，大小、颜色殊异而不同，自昔好事者为牡丹、芍药、海棠、竹笋作谱，记者多矣，独菊花未有为之谱者，殆亦菊花之阙文也，余始以所见为之，若夫耳目之未接，品类之未备，更俟博雅君子与我同志者续之。

　　｜增｜

　　｜史正志。菊谱。后序｜菊之开也，既黄白浅深之不同，而花有落者，有不落者，盖花瓣结密者不落，盛开之后，浅黄者转白，而白色者渐转红，枯于枝上，花瓣扶疎者多落，盛开之后，渐觉离披，遇风雨撼之，则飘散满地矣，王介甫武夷诗云，黄昬风雨打园林，残菊飘零满地金，欧阳永叔见之，戏介甫曰，秋花不比春花落，为报诗人子细吟，介甫闻之笑曰，欧阳九不学之过也，岂不见楚辞云，夕餐秋菊之落英，东坡，欧公门人也，其诗亦有欲伴骚人赋落英，与夫□□绕东篱嗅落英，亦用楚辞语耳，王彦宾言，古人之言有不必尽循者，如楚辞言秋菊落英之语，余谓诗人所以多识草木之名，盖为是也，欧、王二公文章擅一世，而左右佩纫，彼此相笑，岂非于草木之名，犹有未尽识之，而不知有落、有不落者耶，王彦宾之徒又从而为之赘疣，盖益远矣，若夫可餐者，乃菊之初开，芳馨可爱耳，若夫衰谢而后落，岂复有可餐之味，楚辞之过，乃在于此，或云诗之访落，落训始也，意落英之落，盖谓始开之花耳，然则介甫之引证，殆亦未思欤，或者之说，不为无据，余学为老圃而颇识草木者，因并书于菊谱之后。

　　｜范成大。范村菊谱。序｜山林好事者或以菊比君子，其说以为岁华晼晚，草木变衰，乃独煜然秀发，傲睨风露，此幽人逸士之操，虽寂寥荒寒，而味道之腴，不改其乐者也，神农书，以菊为养生上药，能轻身延年，南阳人饮其潭水皆寿百岁，使夫人者有为于当世，医国惠民亦犹是而已，菊于君子之道诚有臭味哉，月令以动植志气候，如桃、桐华直云始华，至菊独曰菊有黄华，岂以正色独立，不伍众草，变词而言之欤，故名胜之士未有不爱菊者，至陶渊明尤甚爱之，而菊名益重，又其花时秋暑始退，岁事既登，天气高明，人情舒闲，骚人饮流亦以菊为时花，移槛列斛，辇致觞咏间谓之重九节物，此非深知菊者，要亦不可谓不爱菊也，爱者既多，种者日广，吴下老圃伺春苗尺许时，掇去其颠，数日则歧出两枝，又掇之，每掇益岐，至秋则一干所出数千百朶，婆娑团植，如车盖熏笼矣，人力勤，土又膏沃，花亦为之屡变，顷见东阳人家菊图多至七十种，淳煕丙午范村所植止得三十六种，悉为谱之，明年将益访求他品为后谱云。

　　｜书｜

　　｜增｜

　　｜魏。文帝。与锺繇九日送菊书｜岁往月来，忽逢九月九日，九为阳数，而日月并应，俗嘉其名，以为宜于长久，故以享宴高会，是月律中无射，言群木百草，无有射地而生，惟芳菊纷然独荣，非夫含乾坤之纯和，体芬芳之淑气，孰能如此，故屈平悲冉冉之将老，思餐秋菊之落英，辅体延年，莫斯之贵，谨奉一束，以助彭祖之术。

　　｜传｜

　　｜原｜

　　｜元，杨维桢。黄华传｜先生姓黄，字华，其先有日精者，初生莁之繇曰，煜煜煌煌，绿衣黄裳，德与坤协，数用九彰，九九相仍，俾尔寿昌，佐用炎皇，启于兑方，世为中黄，夫中，五数也，寄旺四时，九九，重阳数也，兑，秋方也，虽寄旺四时，而盛必于秋乎，陶氏旺春，刘氏旺夏，陶、刘氏谢，而中黄氏其昌乎，后日精以养生术佐农皇氏，寿登一百二十余岁，嘉其功，封之雍州之土，为寿乡公，赐姓中黄氏，后有治蘠者，注姬公旦尔雅，旦上其名，缀衣荐服于帝，帝服之喜，特赐御爱黄，至孙，英，其祚始落三湘，与屈原同夕餐，英子为华，西入秦，遇阳翟大贾，衒金争价咸阳市，华文备五色，名次月令，至今夏小正以华之善记节名为节，华后入汉，以服饵法干上，出入宫禁，后妃、侍儿咸与之饮酒，乞其祝辞曰，长寿，长寿，宣帝时，华以外国肥甘进，上尝之喜曰，金盏银柈，真神仙食也，吾不能效武帝食露盘矣，华尝以气岸高，自标置，曰，予圜冠准天，纯色准地，当赞天地，开八荒寿域，黄中通理，独畅四支，非予前闻人佐农皇志也，时阳九厄矣，遂入平盖山炼九华大药，时时与好事者出，沽酒市中，见者咸呼为九华先生，彭泽令陶潜方弃官柴桑，闻先生名，特延致之，后徙宅东，潜不敢名，惟以九华呼之，潜当九月九日无酒，与先生口讲服饵法，语之曰，南山朝来致有佳气耳，少时，江州刺史王弘送酒至，潜以酒让先生饮，先生憙曰，吾得拍浮此足矣，潜平日交惟两人，先生与五鬛大夫也，五鬛在先生上，先生戏与五鬛较短长，曰，汝虽长遭斧创，我虽短升中堂，又以其能相殿最曰，吾茹能使饥人辟粮，汝能乎，曰，能，吾饮能使癃残人康宁寿考，汝能乎，曰，能，曰吾一出能使时王知正气，一灰迹能使诸蝈族吞其噪而不声，汝能乎，曰，不能矣，曰不能何以上吾也，五鬛亦曰，吾一出能栋天子明堂，一灰迹能染历代之文章，子能乎，曰，不能也，曰，此吾所以上子也，潜闻而笑曰，九华既失，五鬛亦未为得也，二三子黜德灭巧，将太上从，太上无名，功故无穷，于是二人者相与持酒，欢甚，潜颓然醉，醉则遣客，而二人者侍门下，至蒙霜露不去，先自谱其族，凡一百六十三黜，其冒姓名者，曰滴金、马兰、童万、钱覆等，凡六种，题曰，九华寿谱，藏于家云。

　　｜题跋｜

　　｜增｜

　　｜宋。刘克庄。题建阳马君菊谱｜菊之名著于周官，咏于诗骚，植物中可方兰、桂，人中惟灵均、渊明似之，后汉胡广贵寿，偶然耳，乃托菊水以自神，粪土之评，万古不磨，呜呼，非广之辱，菊之辱也，至忠献韩公始有晚香之句，脍炙人口，近时，番禺崔公辞相印不拜，自号菊坡，俱为本朝佳话，呜呼，非二公之荣，菊之荣也，建阳马君谱菊得百种，各为之咏，其嗜好清绝可喜，亦幸君未为人爵所縻，林下趣专获与菊相周旋如此，未知他日官达，将为伯始乎，抑为韩、为崔乎，将以荣是菊乎，抑以辱是菊乎，君其谨之，勿使菊有遗憾。

　　｜明。李东阳。周原己席上题十月赏菊卷｜东篱扫径，慨花事之将阑，西社传书，念瓜期之未晚，百年易过，九日重遭，惟菊为隐逸之称，而冬乃闭藏之令，挺孤芳于独茂，脱众屣于羣纷，视蒲柳之望谁先，比松柏之凋尤后，神农尝药，着灵品于方书，屈子餐英，播遗芬于辞苑，物非远取，类实羣分，辟地成田，八世守柴桑之业，挥毫作赋，一乡传甫里之风，君惟有之是以似之，我则知者不如乐者，敢将幽意，用托微馨，怀彼隰之皇皇，咏初筵之秩秩，贮之以数仞之华屋，得其所哉，佩之以五色之锦囊，永为好也，念菲葑之无下，愧糠粃之在前，未揭齐眉，先提蕳首。

　　｜杂着｜

　　｜原｜

　　｜宋。刘蒙泉。定品｜或问，菊奚先，曰，色与香而后态，色奚先，曰，黄者中之色，土王季月，而菊以九月花，金土之应，相生而相得者也，其次莫若白，西方金气之应，菊以秋开，则其气锺焉，陈藏器云，白菊生平泽，花紫者，白之变，红者，紫之变也，此紫所以为白之次，而红所以为紫之次云，有色矣，而又有香，有香矣，而复有态，是花之尤者也，或曰，花以艶媚为悦，而子以态为后欤，曰，吾尝闻于古人矣，妍卉繁花为小人，松竹兰菊为君子，安有君子而以态为悦乎，至于具香与色而又有态，是君子而有威仪者也，菊有名龙脑者，具香与色而态不足者也，有名都胜者，具态与色而香不足者也，菊之黄者未必皆胜，而置于前者重其色也，菊之白者未必皆劣，而列于中者次其色也，杂罗、香球、玉铃之类，皆以瓌异而升焉，至于顺圣、杨妃之类，转红受色不正，故虽有芬香，态度不得与诸花争也，然余独以龙脑为诸花之冠，是故君子贵其质焉，后之视此谱者，触类而求之，则意可见也。

　　｜说疑｜或谓菊与苦薏有两种，而陶隠居、日华子所记皆无千叶花，疑今谱中或有非菊者，然余尝读隐居之说，谓茎紫色青作蒿艾气为苦薏，今余所记菊中，虽有茎青者，然而气香味甘，枝叶纤少，或有味苦者而紫色细茎，亦无蒿艾之气，又今人间相传为菊其已久矣，故未能轻取旧说而弃之也，凡植物之见取于人者，栽培、灌溉不失其宜，则枝叶华实无不猥大，至其气之所聚，乃有连理、合颖、双叶、并蔕之瑞，而况于花有变而为千叶者乎，日华子曰，花大者为甘菊，花小而苦者为野菊，若种园圃肥沃之处，复同一体，是小可变为甘也，如是，则单叶变为千叶，亦有之矣，牡丹、芍药皆为药中所用，隐居等但记花之红、白，亦不云有千叶者，今二花生于山野，类皆单叶小花，至于园圃肥沃之地，栽锄粪养，皆为千叶大花，变态百出，奚独至于菊而疑之，唐杜甫秋雨叹曰，雨中百草秋烂死，阶下决明颜色鲜，着叶满枝翠羽盖，花开无数黄金钱，说者以为即本草决明子，此物乃七月作花，形如白匾豆，叶极稀疎，焉有翠羽盖与黄金钱也，彼盖不知甘菊一名石决，为其明目去翳，与石决明同功，故吴越间呼为石决，子美所叹，正此花耳，而赵、杜二公妄引本草以为决明子，疎矣。

　　｜铭｜

　　｜增｜

　　｜晋。王淑之。兰菊铭｜兰既春敷，菊又秋荣，芳熏百草，色艳羣英，孰是芳质，在幽愈馨。

　　｜嵇含。菊花铭｜煌煌丹菊，暮秋弥荣，葳蕤圆秀，翠叶紫茎，诜诜神仙，徒餐落英。

　　｜颂｜

　　｜原｜

　　｜晋。成公。绥菊颂｜先民有作，咏兹秋菊，绿叶黄华，菲菲彧彧，芳踰兰蕙，茂过松柏，其茎可玩，其葩可服，味之不已，乔松等福。

　　｜傅统妻莘氏。菊花颂｜英英丽草，禀气灵和，春茂翠叶，秋曜金华，布濩高原，蔓衍陵阿，扬芳吐馥，载芬载葩，爰采爰拾，投之醇酒，御于王公，以介睂寿，服之延年，佩之黄耇，文园宾客，乃用不朽。

　　｜赞｜

　　｜增｜

　　｜晋。郭璞。菊赞｜菊名日精，布华玄月，仙客薄采，何忧华发。

　　｜赋｜

　　｜御制。菊赋｜当金飙之萧摵，正珠露之飘零，睹百卉之具腓，感菀枯之逓更，畴晚序而挺节，矫气化而敷荣，爰有紫蔕含芳，黄华逞茂，擢苕颖于春初，曜丰容于霜后，先梅萼而吐芬，继兰丛而擅秀，既劲操之弥坚，实寒香之可嗅，尔其密叶蒙茸，繁英历琭，霞蔚云蒸，烟披雨沐，色征土德之纯，气禀金行之肃，舞灯影而纷披，傍篱根而芳馥，似幽人之相依，岂世情之共逐，是以丘园逸叟，山泽癯儒，植而供玩，撷以当蔬，存真味于淡泊，协潜德以敷腴，亦有餐霞御气，乖云握符，盘饤桐杞，囊系茱萸，或年寿之永延，或灾患之潜袪，斯其着效于仙灵之箓，尤不可以耳目拘也，至若赋餐英于楚客，传送酒于晋贤，泛甘馨于南郡，准节令于浑天，罔不贞操卓尔，高韵悠然，宜名流之竞羡，亦谱藉之长篇，矧兹北阙秋深，西山气爽，余桕叶之参差，剩枫林之莽苍，蝶扬扬而□□秋，鴈□□□□而流响，寒漠漠而侵阶，月溶溶而度幌，尔乃横逸态以寡俦，吐层蘤而直上，种类间错，名品纷罗，映小山之丛桂，覆潭水之澄波，低昂兮如紫衣之垂，袖璀璨兮如白贝之编珂，禀黄中之通理，知中美之孔多，盖与松筠而共劲，亦视桃李而殊科，彼夫扬霜杰于诗人，夸日精于本草，藉滋培于寒雨，绽鲜华于清晓，咸以孤洁方幽人之贞，高逸拟君子之道，苟其历岁寒而长存，何恨乎挺生之不早。

　　｜增｜

　　｜魏锺会。菊花赋｜何秋菊之可奇兮，独华茂乎凝霜，挺葳蕤于苍春兮，表壮观乎金商，延蔓蓊郁，缘阪被岗，缥干绿叶，青柯红芒，芳实离离，晖藻煌煌，微风扇动，照曜垂光，于是季秋九月，九日数并，置酒华堂，高会娱情，百卉雕瘁，芳菊始荣，纷葩韡晔，或黄或青，乃有毛嫱西施，荆姬秦嬴，妍姿妖艳，一顾倾城，擢纤纤之素手，雪皓腕而露形，仰抚云髻，俯弄芳荣。

　　｜晋。孙楚。菊花赋｜彼芳菊之为草兮，禀自然之醇精，当青春而潜翳兮，迄素秋而敷荣，于是和乐公子，雍容无为，翱翔华林，骏足交驰，薄言采之，手折纤枝，飞金英以浮旨酒，拂翠叶以振羽仪，伟兹物之珍丽兮，超庶类而神奇。

　　｜潘岳。秋菊赋｜垂采炜于芙蓉，流芳越乎兰林，游女望荣而巧笑，鹓鶵遥集而弄音，若乃真人采其实，王母接其葩，或充虚而养气，或增妖而扬娥，既延期以永寿，又蠲疾而弭痾。

　　｜齐。卞伯玉。菊赋｜伫寒丘以弥望，觌中霜之嫩菊，肇三春而怀芬，凌九秋以愈馥，不履苦而沦操，不在同而表淑，伤众花之飘落，嘉兹卉之能灵，振劲翮以扬绿，含凝露而吐英。

　　｜唐。杨炯。庭菊赋｜庭菊美贞芳也，天子幸于东都，皇储监守于武德之殿，以门下内省为左春坊，今庶子裴公所居，即黄门侍郎之厅事也，其庭有菊焉，中令薛公，昔拜琐闼，此焉游处，今兼左庶子，止于东厅，甍宇连接，洞门相向，每罢朝之后，未尝不游于斯，咏于斯，览丛菊于斯，叹其君子之德，命学士为之赋，是日也，薛凯以亲贤为洗马，田岩以幽贞为学士，高元思、张师德以至孝托后车，颜强学、沈尊行以博闻兼侍读，周琮、李宪、王祖英、曹叔文以儒术进，崔融、徐彦伯、刘知柔、石抱忠以文章显，德行则许子丰，耆旧则权无二，骆演则古训之前识，张相则老庄之后英，并承高命，咸穷体物，小子托于吹竽之末，敢阙其词哉，遂作赋云。
　　日之贞矣，于彼重阳，菊之荣矣，于彼华坊，含天地之精气，吸日月之淳光，云布雾合，箕舒翼张，郁兮蔓衍，郁兮芬芳，珉枝金萼，翠叶红芒，其在夕也，言庭燎之皙皙，其向晨也，谓明星之煌煌，尔其万里年华，九州岛春色，花的烁兮如锦，草连绵兮似织，当此时也，和其光，同其尘，应春光而早殖，及夫秋星下照，金气上腾，风萧萧兮瑟瑟，霜刺刺兮棱棱，当此时也，弱其志，强其骨，独岁寒而晚登，雨还风去，天长地久，纯黄象于后土，故采桑而菊衣，轻体御于神仙，故登山而菊酒，文宾采之而羽化，康公服之而不朽，东极于是长存，南阳以之睂寿，胡太尉之允诚，光辅汉庭，万机理，三阶平，及暮年华发垂肩，秋菊长英，蠲邪涤瘵，于焉永贞，锺太尉之声，实彝伦魏室，道合盐梅，功成辅弼，降文屋之命，修彭祖之术，保性和神，此焉终吉，君章请老，岁久悬车，秋风生兮北园夕，白露湿兮前阶虚，伫闲庭之旷邈，对凉菊之扶疎，人生行乐，孰知其余，渊明解印，退归田野，山郁律兮万里，天苍莽兮四下，凭南轩以长啸，出东篱而盈把，归去来兮，夫何为者，若夫窈窕重闱，亘青琐兮接黄扉，深沉大壮，通肃成兮连博望，乃有□□乡贵族，薛县名家，共汾河之鼎气，同庶子之春华，朝游夕处，徘徊顾慕，难摇落于三秋，伟贞芳于十步，伊纤茎之菲薄，荷君子之恩遇，不羡池水之芙蓉，愿比瑶山之桂树，岁如何其岁已秋，丛菊芳兮庭之幽，君子至止，怅容与而淹留，岁如何其岁将逝，丛菊芳兮庭之际，君子至止，聊从容以卒岁。

　　｜原｜

　　｜陆龟蒙。杞菊赋｜天随生宅荒少墙，屋多隙地，着图书所，前后皆树以杞菊，春苗恣肥，得以采撷供左右杯案，及夏五月，枝叶老硬，气味苦涩，旦暮犹责儿童辈掇拾不已，人或叹曰，千乘之邑，非无好事之家，日欲击鲜为具以饱君者多矣，君独闭关不出，率空肠贮古圣贤道德言语，何自苦如此，生笑曰，我几年来忍饥诵经，岂不知屠沽儿有酒食耶，退而作杞菊赋以自广云。
　　惟杞惟菊，偕寒互绿，或颖或苕，烟披雨沐，我衣败绨，我饭脱粟，羞惭齿牙，苟且粱肉，蔓延骈罗，其生实多，尔杞未棘，尔菊未莎，其如予何，其如予何。

　　｜增｜

　　｜宋。苏轼。后杞菊赋并序｜天随生自言常食杞菊，及夏五月，枝叶老硬，气味苦涩，犹食不已，因作赋以自广，始余尝疑之，以为士不遇，穷约可也，至于饥饿嚼囓草木，则过矣，而余仕宦十有九年，家日益贫，衣食之奉，殆不如昔者，及移守胶西，意且一饱，而斋厨索然，不堪其忧，日与通守刘君廷式，循古城废圃，求杞菊食之，扪腹而笑，然后知天随之言，可信不缪，作后杞菊赋以自嘲，且解之云。
　　吁嗟，先生谁使汝坐堂上称太守，前宾客之造请，后掾属之趋走，朝衙达午，夕坐过酉，曾杯酒之不设，揽草木以诳口，对案颦蹙，举箸噎呕，昔阴将军设麦饭与葱叶，井丹推去而不齅，怪先生之眷眷，岂故山之无有，先生听然而笑曰，人生一世，如屈伸肘，何者为贫，何者为富，何者为美，何者为陋，或糠核而瓠肥，或梁肉而墨瘦，何侯方丈，庾郎三九，较丰约于梦寐，卒同归于一朽，吾方以杞为粮，以菊为糗，春食苗，夏食叶，秋食花实，而冬食根，庶几乎西河、南阳之寿。

　　｜张栻。续杞菊赋｜张子为江陵之数月，时方中春，草木敷荣，经行郡圃，意有所欣，非花柳之是问，眷杞菊之青青，爰命采掇，付之庖人，汲清泉以细烹，屏五味而不亲，甘脆可口，蔚其芬馨，尽日为之加饭，而他物几不足以前陈，饭已扪腹，得意讴吟，客有问者曰，异哉，先生之嗜此也乎，苏公之在胶西，值党禁之方兴，叹斋厨之萧条，乃览乎草木之英，今先生当无事之时，据方伯之位，校吏奔走，颐指如意，广厦延宾，球场享士，清酒百壶，鼎臑俎胾，宰夫奏刀，各献其技，顾无求而弗获，虽醉饱其何忌，而乃乐从夫野人之餐，岂亦下取乎葑菲，不然得无近于矫激，有同于脱粟布被者乎，张子应之曰，天壤之间，孰为正味，厚或腊毒，淡乃其至，猩唇豹胎，旋取诡异，山鲜海错，纷纠莫计，苟滋味之或偏，在六府而成赘，极口腹之欲，初何出于一美，惟杞与菊，中和所萃，谓劲不苦，滑甘靡滞，非若他蔬，善呕走水，既瞭目而安神，复沃烦而涤秽，验南阳于西河，又颓龄之可制，此其为功，曷可殚纪，况于膏粱之习，贫贱则废，隽永之求，不得则恚，兹随寓之必有，虽约居而足恃，殆将与之终身，又可贻夫同志，子独不见吾纳湖之阴乎，雪销壤肥，其茸葳蕤，与子婆娑，薄言掇之，石铫瓦盌，啜汁咀虀，高论唐虞，咏歌诗书，嗟乎，微斯物，孰同先生之归，于是相属而歌，殆日晏以忘饥。

　　｜元。郝经。牡丹菊赋有序｜初入新馆，客将宋日新致朱砂红牡丹菊一本，祇三、四花，惨悴萎暗，不以为奇，遂植之穿廊西之隙地，今岁忽茂达成丛，高六、七尺，及秋而放数百花，所未见也，适王甫书状生朝，而其花尤盛，故作赋以寓感，其辞曰，
　　西风悄兮幽扃，木叶下兮空庭，忽异卉之呈芳，乃示予以不情，郁霞腴之春姿，敷玉瀣之秋英，蹙绛绡于青苞，翦翠罗于绿莛，拆缃桃与紫微，讶鞓红与鹤翎，高层层以奕奕，重袅袅以盈盈，结腻黄以为心，抺沉粉而含馨，凝夜气以夸昼，姹斜阳而亸晴，仍牡丹之花王，强将菊以为名，呜呼噫嘻，时哉匪时，造化则夺，形色不移，虽反常而似妖，顾真宰岂予欺，寓国色于羇孤，谢凡品之芬菲，掞金气于西陆，吐霜葩于东篱，鄙倾城之郑袖，期佩兰之湘累，独超出于羣伦，不系累于等夷，特以秋而为春，乃奇花之出奇，彼自为一时，殆非后时也，且持杯而浥露，更嚼句以待月，尽吴江之飞霜，甚穷海之饕雪，与后凋之姚魏，共终全于晚节。

　　｜明。何景明。白菊赋有序｜甲子九月十四日，冯侍御宴集出白菊咏赏，属予赋之，盖以奉宾主之欢洽耳，岂有望于荣观哉，辞曰，
　　繄季秋之将望，予恤夫序次之易代，既无暇于游览，亦索处而寡类，接芳邻之招引，诚钦志于雅诲，厪主人之投辖，肃群俊而弭盖，乃陈秋卉以侑觞，冀逸兴之可贷，咸式燕以延赏，异过时而尚爱，喜幽玩以怡情，追佳节之莫待，岂无得于物观，实有感于斯会，猥受简以抒思，庶形状之具载，尔其葳紫茎而上擢，麃奇荄以孤植，叶萋萋其微霭，萼栗栗以寒色，申纤缟以自贞，羞组彩之外饰，承危朶而不倾，挺柔条而益力，香冉冉而不繁，艳娟娟而稍抑，态屡觌而愈妍，意凝想而弥极，始严整而莫亵，终温郁而可即，华不露而已章，思欲语而复默，神超有而入无，岂髣髴之遽得，乃若闲馆重深，高幕虚凉，檐萧萧以下月，庭霭霭而降霜，灿灼烁以映夕，纷委缀而明廊，素娥兮联裙，青女兮骈妆，缥轻鬓以云须，皎靓质而雪光，骖连蜷兮鸾鹤，服陆离兮佩珰，信雕容之可赧，嗤效颦之不量，于是宾徙倚而久竚，若耿耿其怀伤，釭灭影兮续膏，夜就深兮移床，驰留叹于永谢，结华思于余芳，允思美之所遇，亦既隐而复扬，乃岁律之甫迁，慨金气之何速，鸟栖栖而敛翮，飙飒飒以惊木，怳穷莽于广隰，班纷薄于修陆，众已谢于场野，独宛转于寒谷，甘苦心于蝼蚁，等末干于朴樕，虽旷绝以自持，胡偃蹇而下伏，夕淹雨而泣素，朝披烟而委绿，羌守操以坚冰，徒有容之若玉，傥衣袖之是将，亦弦琴而可录，吾观夫怀达人之隐德，抱贞女之幽衷，讵婴情于丰华，奚移志于始终，桃早秀而先萎，槿晨敷而暮空，苟清白之为尚，曷芊菲之足崇，嗟予之不淑兮，抚年运而兴悲，覩兹植之所由，惧修名之失时，彼斯人之同志，吾何俗之不随，乃孑孑以矫激，羡草木之所为，伟夫君之超越，幸方圆之有持，矧诸公之奋奇，俱发踪之可师，顾会合之不偶，常寡欢而多离，指孤芳而缔好，创游燕以为嬉，诚后期之不忘，或有征于微辞。

　　｜后白菊赋有序｜菊有白色者，超越他品，予尝赋之矣，丙寅之秋，京师桃李皆花，予庭是种生意凄然，久而不敷，至十月始盛开，色益鲜丽，予感焉，复作后赋。
　　大运荒乎何停，阴阳奄以代谢，究动植之所由，嗟何物之弗化，时维孟冬，金虎兮屏舍，白帝兮徂驾，气厉厉兮始严，景曶曶兮将下，值抱疴以闲居，循周除而荡思，庭叶萎以陈翳，阶藓秽而不治，览庶草之先零，抚兹根之独迟，彼桃李之非令，亦竞荣而呈姿，晔丹华以郁郁，冒绿林而萋萋，胡众人之好侈，班纷慕其芳菲，朝丝吹兮填闉，夕车马兮成蹊，咎玄枢之舛讹，谅人事之尤违，矧天道之无远，或省予而弗知，繄予植之虽晚，实鄙志之所欣，贱群秾之溷浊，耻杂敷之纠纷，俱并进以取妍，表孤花以见珍，宁他卉之我先，甘避迹而弗羣，乃其蕴金气以内凝，标皜质而外映，蔓不踰垣，繁不被径，叶涂涂其自沃，枝矫矫而独劲，宛含意其孰语，若钟情而未定，女幽房而专情，士穷巷而寡行，服缟组以修容，佩珩璜以昭令，寄岑寂以怡心，袭馨香以饰性，无良朋以修好，憾邪妁之干正，又如下国之摈臣，离宫之斥嫔，心怦怦以濳恻，怀耿耿而苦辛，缅中宵以前席，念昔日之下陈，慨微欵之莫宣，若有怨而弗伸，分孤蹇以终毕，羌孰予兮幸亲，结柔条而三嗅，重延伫而钦心，寂阒馆以容与，散尘营以涤襟，鉴微月之暧暧，步列星之森森，天窈窈以条革，疾风起而夕阴，念冱寒之已逼，惨独悲夫众林，苟操性之殊轨，岂华色之遽沉，内惝悢以怀顾，怳屏营以咨嗟，覩日月之减毁，恐霜雪之增加，抱孤英以自明，怅情亲之我遐，虑寒香之终匮，俾予身之蹉跎，负大块以冯生，岂惟是乎独嘉，物何盛而弗衰，亦何枯而弗华，夫芝焚而柏薪，皆烟颜而殒葩，伊桃李之既零，亦奚异乎泥沙，委常运以流转，复胡戚而胡夸，诚予衷之不爽，彼夸戚兮，如何乱曰，有美一人，扬清芬兮，缟袖合沓，回素云兮，被服文徽，皓缤纷兮，令仪襜襜，敛玉手兮，倾城独立，世不有兮，时无蹇修，谁则觏兮，谷逶迤兮，雪霰来兮，众芳萎兮，嗟伊人兮，秉志不回兮。

　　｜徐氏。园菊赋｜晨步小园，一望疎林，白云缥缈，黄叶纷纭，风萧萧而异响，寒凛凛而侵人，惊天道已残秋，觉霜气之棱棱，鴈嘹呖而南还，蛩啾唧而哀吟，值时景之荒凉，菊方华于后庭，何其晚也，是造物之无知乎善尔，碧枝点翠，嫩萼喷金，无桃李之妖艳，抱松柏之坚心，虽素雅之非凡，奈何生乎不辰，寄寸根于尘世，胡为乎，不遇乎，阳春及其华也，不获宠而鲜妍兮，怀凄楚于秋霜，阴云惨淡以蔽天兮，日色薄而无光，日色既薄而苦短兮，惜乎金英之徒芳，遭风欺而雨妒兮，独□□而不变，其常吁嗟佳哉，细观其高世出尘之姿，幽默徘徊之态，懒随俗以富贵，爱清冷而盘桓，似有为而不见用于时者也，似抱道而隐逸者也，顺天而安分者也，岂习俗之能知邪，重曰聊植疎篱清且幽兮，天运闭塞，隐而潜兮，隐而潜兮，霜凄雨霏兮，百草罢绿尔犹存兮，困苦自持，时穷见操兮，行比幽人，素位履贞兮。

　　｜文赋散句｜

　　｜增｜

　　｜晋。傅玄。菊花赋｜布濩河洛，纵横齐秦，掇以纤手，承以轻巾，操以玉英，纳以朱唇，服之者长寿，食之者通神。

　　｜卢谌。菊花赋｜绿叶云布，黄橤星罗。

　　｜陶潜。归去来辞｜三径就荒，松菊犹存。

　　｜梁。吴均。与顾章书｜幸富菊花，偏饶竹实，山谷所资，于斯已办。

　　｜四言古诗｜

　　｜原｜

　　｜唐。萧颖士。菊荣一篇五章｜采采者菊，芬其荣斯，紫英黄萼，照灼丹墀，恺悌君子，佩服攸宜，王国是维，大君是毘，贻尔子孙，百禄萃之。
　　　采采者菊，于邑之城，旧根新茎，布叶垂英，彼美淑人，应家之祯，有弦既鸣，我政则平，宜尔栋崇，必复其庆。
　　　采采者菊，于邦之府，阴槐翳柳，迩楹近宇，彼劳者子，喧卑是处，慨其莫知，蕴结谁语，企彼高人，色斯遐举。
　　　采采者菊，于宾之馆，既低其枝，又弱其干，有匪君子，是焉披翫，良辰旨酒，宴饮无算，怆其仳别，终然永叹。
　　　岁方晏矣，霜露残促，谁其荣斯，有英者菊，岂微春华，懿此贞色，人之侮我，混于薪棘，诗人有言，好是正直。

　　｜五言古诗｜

　　｜原｜

　　｜晋。袁山松。咏菊｜灵菊植幽崖，擢颖陵寒飙，春露不染色，秋霜不改条。

　　｜陶潜。饮酒｜结庐在人境，而无车马喧，问君何能尔，心远地自偏，采菊东篱下，悠然见南山，山气日夕佳，飞鸟相与还，此中有真意，欲辨已忘言。
　　　秋菊有佳色，裛露掇其英，泛此忘忧物，远我遗世情，一觞虽独进，杯尽壶自倾，日入羣动息，归鸟趋林鸣，啸傲东轩下，聊复得此生。

　　｜和郭主簿｜和泽周三春，清凉素秋节，露凝无游氛，天高风景澈，陵岑耸逸峰，遥瞻皆奇绝，芳菊开林耀，青松冠岩列，怀此贞秀姿，卓为霜下杰，衔觞念幽人，千载抚尔诀，检素不复展，厌厌竟良月。

　　｜增｜

　　｜梁。王筠。摘园菊赠谢仆射举｜灵茅挺三脊，神芝曜九明，菊花偏可憙，碧叶媚金英，重九惟嘉节，抱一应元贞，泛酌宜长久，聊荐野人诚。

　　｜唐。韦应物。效陶彭泽｜霜露悴百草，时菊独妍华，物性有如此，寒暑其奈何，掇英泛浊醪，日入会田家，尽醉茅檐下，一生岂在多。

　　｜韩愈。晚菊｜少年饮酒时，踊跃见菊花，今来不复饮，每见恒咨嗟，伫立摘满手，行行把归家，此时无与语，弃置奈悲何。

　　｜白居易。东园翫菊｜少年昨已去，芳岁今又阑，如何寂寞意，复此荒凉园，园中独立久，日淡风露寒，秋蔬尽芜没，好树亦凋残，唯有数丛菊，新开篱落间，携觞聊就酌，为尔一留连，忆我少小日，易为兴所牵，见酒无时节，未饮已欣然，近从年长来，渐觉取乐难，常恐更衰老，强饮亦无欢，顾谓尔菊花，后时何独鲜，诚知不为我，借尔暂开颜。

　　｜和钱员外早冬翫禁中新菊｜禁署寒气迟，孟冬菊初坼，新黄间繁绿，烂若金照碧，仙郎卜隐日，心似陶彭泽，秋怜潭上看，日惯篱边摘，今来此地赏，野意潜自适，金马门内花，玉山峰下客，寒芳引清句，吟翫烟景夕，赐酒色偏宜，握兰香不敌，凄凄百卉死，岁晚冰霜积，唯有此花开，殷勤助君惜。

　　｜席夔。霜菊｜时令忽已变，行看被霜菊，可怜后时秀，当此凛风肃，淅沥翠枝翻，凄清金蘂馥，凝姿节堪重，澄艳景非淑，宁祛青女威，愿盈君子掬，持来泛樽酒，永以照幽独。

　　｜宋。苏舜钦。和圣俞庭菊｜不谓花草稀，实爱菊色好，先时自封殖，坐待秋气老，类装翠羽枝，已喜金靥小，严霜发层英，益见化匠巧，摇疑光艳落，折恐丛薄少，一日三四吟，一吟三四遶，赏专情自迷，美极语难肖，得君所赋诗，烂熳惬怀抱，朗咏偿此心，清尊为之倒。

　　｜梅尧臣。舟上采菊｜泯泯平慢流，行当季秋月，演漾过汀洲，汀洲芳杜歇，白露夜正霏，黄菊寒更发，采以泛酒巵，不独映华发。

　　｜和刘原甫省中新菊｜华省切星斗，沉沉严燕房，秋风茂陵孙，种菊烂生光，天晴蝴蝶飞，上下舞双黄，刘郎才笔豪，移榻吟在傍，日晚吏已散，残景上粉墙，有酒无饮伴，掇英襟裾香，还思陶渊明，弃官归柴桑，东篱独此物，盈把恨无觞，赖有白衣来，好事遗壶浆，适意各一时，岂乏同舍郎。

　　｜谨和相国屋上菊丛｜屋上有丛菊，结根深瓦缝，既无地势美，又乏土力拥，乃因涂明生，不因人所种，亦能应节开，焉取入公用，公来步广庭，闻鴈目始纵，忽见粲然英，降植合常从，宾僚席其傍，咏翫意已重，物莫厌僻远，会遇良可颂。

　　｜依韵和通判把菊有寄｜湖边草树多，蠹叶已少色，唯菊不畏霜，淡艳如有德，自与兰并生，非因人所植，爱贵曾未厌，秋日短苦逼，朋好各相望，采持空叹息，临杯不能饮，对案不能食，借问君何忧，节物感人极。

　　｜欧阳修。西斋手植菊花过节始开偶书奉呈圣俞｜秋风吹浮云，寒雨洒清晓，鲜鲜墙下菊，颜色一何好，好色岂能常，得时仍不早，文章损精神，何用觑天巧，四时悲代谢，万物惜凋槁，岂知寒鉴中，两鬓甚秋草，东城彼诗翁，学问同少小，风尘世事多，日月良会少，我有一樽酒，念君思共倒，上浮黄金蘂，送以清歌袅，为君发朱颜，可以□□君老。

　　｜原｜

　　｜苏洵。菊｜骚人足奇思，香草比君子，况此霜下杰，清芬绝兰茝，气禀金行秀，德备黄中美，古来鹤发翁，餐英饮其水，但恐蓬藋伤，课童加料理。

　　｜增｜

　　｜司马光。秋原菊｜高原向摇落，丛菊始滋荣，草际浮金碧，照人双目明，何须天生理，玉斝泛馀英。

　　｜王安石。黄菊有至性｜团团城上日，秋至少光辉，积阴欲滔天，况乃草木微，黄菊有至性，孤芳犯寒威，采采霜露间，亦足慰朝饥。

　　｜原｜

　　｜苏轼。咏甘菊｜越山春始寒，霜菊晚愈好，朝来出细粟，稍觉芳岁老，孤根荫长松，独秀无众草，晨光虽照耀，秋雨半摧倒，先生卧不出，黄叶纷可扫，无人送酒壶，空腹嚼珠宝，香风入牙颊，楚些发天藻，新荑蔚已满，宿根寒不槁，扬扬弄芳蝶，生死何足道，颇讶昌黎公，恨尔生不早。

　　｜增｜

　　｜苏轼。赠朱逊之诗并引｜元佑六年九月，与朱逊之会议于颖，或言洛人善接花，岁出新枝，而菊品尤多，逊之曰，菊当以黄为正，余可鄙也，昔叔向闻鬷蔑一言，知其为人，予于逊之亦云。
　　　黄花候秋节，远自夏小正，坤裳有正色，鞠衣亦令名，一从人伪胜，遂与天力争，易姓寓非族，改颜随所令，新奇既易售，粹驳宜相倾，疾恶逢伯厚，识真似渊明，君言我所印，世论岂敢评，愿君为霜风，一扫紫与赪。

　　｜和子由记园中草木｜野菊生秋涧，芳心空自知，无人惊岁晚，惟有暗蛩悲，花开涧水上，花落涧水湄，菊衰蛩亦蛰，与汝岁相期，楚客方多感，秋风咏江蓠，落英不满掬，何以慰朝饥。

　　｜陈与义。菊｜黄花不负秋，与秋作光辉，夜霜犹作祟，朝日为解围，今晨岂重九，节意入幽菲，孤芳擅天地，众卉亦已微，殷勤黄金靥，照耀白板扉，沽酒欲寿花，孔方与我违，静坐绝省事，未觉此计非，夕英岂不腴，骚人自难肥。

　　｜书怀示友｜萧萧十月菊，耿耿照白草，开窓逢一笑，未觉徐娘老，风霜要饱更，独立晚更好，韩公真躁人，顾用忧怀抱。

　　｜范成大。寄题向抚州采菊亭｜一叶起秋色，众绿凋岁华，耿耿霜露侧，余此黄金葩，西风满天地，孤芳照尘沙，殷勤开小筑，花气日夕嘉，落英楚累手，东篱陶令家，两穷偶寓意，岂必真爱花，不如亭中人，一笑了天涯，采采勿虚度，门前欲高牙。

　　｜陆游。陶渊明云三径就荒，松菊犹存，盖以菊配松也，余读而感之，因赋此诗。｜菊花如端人，独立凌冰霜，名纪先秦书，功标列仙方，纷纷零落中，见此数枝黄，高情守幽贞，大节凛介刚，乃知渊明意，不为泛酒觞，折嗅三叹息，岁晚弥芬芳。

　　｜小饭赏菊｜菊得霜乃荣，性与凡草殊，我病得霜健，每□□稚子扶，岂与菊同性，故能老不枯，今朝唤父老，采菊陈酒壶，举袖舞翩跹，击缶歌呜呜，秋晚遇佳日，一醉讵可无。

　　｜晚菊｜蒲柳如懦夫，望秋已凋黄，菊花如志士，过时有余香，眷言东篱下，数株弄秋光，粲粲滋夕露，英英傲晨霜，高人寄幽情，采以泛酒觞，投分真耐久，岁晚归枕囊。

　　｜陈篔窓。咏菊花｜手种黄金花，摩挲待其成，朝来风雨过，万□□秋竛竮，起问花知否，独立常亭亭，尝于清霜下，退然得此生，南山与东篱，我亦学渊明，久落尘网中，叫花花不应。

　　｜韩竹坡。采菊｜撷我百结衣，为君采东篱，半日不盈掬，明朝还满枝，悠然何处是，千古正如斯。

　　｜金。党怀英。西湖晚菊｜重湖汇城曲，佳菊被水涯，高寒逼素秋，无人自芳菲，鲜飙散幽馥，晴露随余滋，蹊荒绿苔合，采采叹后时，古瓶贮清泚，芳樽湔尘霏，远怀渊明贤，独往谁与期，徘徊东篱月，岁晏有余悲。

　　｜元。郝经。野菊｜乾坤入消数，万物呈晚节，秋晏菊始华，荒丛翳林樾，野迥幽姿清，冈断寒艳接，丝虫罥青苞，啼螀抱枯叶，瀼露积玉华，层层拥金屑，我欲摘以杯，饮之濯中热，霜栽郁高标，胡与荒秽列，嗟尔夷惠俦，玉质难变灭，不谓无人看，便使幽香歇，安得老瓦盆，坐对浇古月。

　　｜何中。菊二首｜我耕不半亩，黄花列千丛，萧条变衰时，一夕万里风，立孤不作难，英英异风骨，君看墙东客，夜寒步霜月。
　　　菊花如幽人，梅花如烈士，同居冰雪中，标格不相似，道路阻荒寒，故人万里余，菊枝傥可折，持以寄远书。

　　｜吴景奎。采菊｜爽气浮西山，风烟澹原隰，悠然出衡门，佳节逢九日，众草萋以青，黄菊正秋色，采之不盈把，妙意良自得，谓能制颓龄，可泛忘忧物，驩言命壶觞，万事付酣适，永怀东篱人，俛仰已陈迹。

　　｜王翰。题菊｜我忆故园时，绕篱种佳菊，交叶长青葱，余英吐芳馥，别来二十载，粲粲抱幽独，岂无桃李颜，岁晚同草木，及兹覩余芳，使我泪盈掬，离披已欲摧，潇洒犹在目，雨露岂所偏，岁月不可复，归去来南山，餐英坐空谷。

　　｜戴良。对菊联句｜翡翠翦秋叶，金琼镂寒英。良。骈枝竞戢戢，植干纷亭亭。翰。逞芳固的皪，斗□□益晶荧。璜。幽姿匪人造，逸态谅天成。辕。傍芽萌庶孽，乳萼孕怀绷。温。螫虎缩逗翳，□蚝枯梮茎。良。迟倩飙阵飒，疾役雷辊輷。翰。挐楹互杂沓，跂槛逓纷争。璜。秋荣恣□□婐，春粲失嫈嫇。辕。莹夺鹅肪腻，飞攘鸥毳轻。温。韵冽帖疎穴，迹秘慰羇伧。良。魏书奉延辅，郦水滋甘馨。翰。缔芳笑兰友，论雅傲梅兄。璜。摵摵感余铩，采采怜孤撑。辕。谱之已百品，咏之复千名。温。或繁若朝弁，或洁若蓝瑛。良。或密若飘霰，或粲若罗星。翰。或赴若辐辏，或屹若峩屏。璜。或散若□豆，或聚若辎軿。辕。或润若璜佩，或丽若金籯。温。或鲜如鹭振，或悴如鲂赪。良。或斥如仆隶，或积如云仍。翰。或翩如春蝶，或熠如宵萤。璜。或偃如膂伛，或昂如气盈。辕。或扬如袂举，或侧如杯倾。温。或盛喜若笑，或哀忧若酲。良。或即阶陛立，或俱盆盎升。翰。或侪处士逸，或俪节妇贞。璜。或翔疑孔翥，或峙讶鸾停。辕。或诧天姥巧，或觇地媪灵。温。朝采有元亮，夕餐有屈平。良。用酬我嘉节，来践尔佳盟。翰。饾容交错饤，巵许逡巡行。璜。摘鲜盛棃栗，倾浊饶醁醽。辕。起酬足蹂躏，坐咽腹膨脝。温。陆味萃南品，海腥极东烹。良。已畅一朝乐，复哦千古情。温。句奇媲荦确。韵古铿韶韺。良。驰骤门接武，格斗掀鏖兵。翰。味辛姜桂性，语险魅魈惊。温。怯敌迹屡屏，慑败眼频瞠。良。籍湜走且踬，郊岛弛复狞。翰。尊卑异川岳，清浊分渭泾。璜。遐思时踸胃，凝睇靡瞤睛。辕。顾惭驽骀力，莫抗骐骥衡。温。四美已云具，二难亦既并。翰。愁去踰激矢，欢来剧抽絣。璜。即此成放旷，何用困拘儜。良。永缉婀娜佩，庶濯尘垢缨。翰。

　　｜僧宗衍。对菊有感｜百草竞春色，惟菊有秋芳，岂不涉寒暑，本性自有常，疾风吹高林，木落天雨霜，谁知篱落间，弱质怀刚肠，不怨岁月暝，所悲迫新阳，永歌归去来，此意不能忘。

　　｜明。胡翰。维南有佳鞠｜维南有佳鞠，风露发清妍，离离碧玉树，灿灿黄金钱，色含坤裳美，质抱日精圆，蕴灵自女几，滋布弥樊川，既入神后品，还充仙子餐，中寿登百岁，上寿延千年，千年与百岁，何异瞬息间，独有幽贞节，可比金石坚，托以奉君子，岁晏期弗谖。

　　｜王芾。题秋菊轩｜九月霜露零，秋气已云肃，草木尽凋悴，而有篱下菊，灿灿如有情，盈盈抱幽独，我欲餐其英，采之不盈掬，呼儿具鸡黍，白酒正可漉，素心二三人，于焉叙心曲，陶然付一醉，万事亦已足，咏歌柴桑诗，千载有余馥。

　　｜李东阳。墨菊二首｜白霜被原隰，黄菊秋始花，余馨引遥袂，采掇初还家，秀色虽可玩，玩久不复华，入画清且古，为诗正而葩，幽怀托挥写，庶用传无涯，持此问真幻，无言空自嗟。
　　　画菊不画香，香空讵堪掬，画菊不画色，色似花已俗，都无色香在，安用此为菊，登堂见孤标，入手宜可触，自非识菊者，但看桃李足，古色今不知，世人空有目。

　　｜王问。泾上观菊｜泾上一老人，爱菊如爱稼，踏叶到林丘，散襟茅茨下，青歌吐芳音，采采渐盈把，睠言五色姿，阳春似相假，晚节良可亲，予怀自舒写，有物苟会心，那辞在荒野，岁晏不可留，柴车夙云驾，奕奕车马客，谁解闲行者。

　　｜董其昌。盆菊｜众芳岂不妍，秋英自清绝，意与幽人会，标名霜下杰，容以桃李颜，艳彼茱萸节，翩翩五陵子，佳色纷相悦，积紫照朱茵，堆黄象金埒，赏韵一以乖，篱堵宁辞拙，亭亭盆中菊，偏承美人撷，香分甘谷幽，色借氷壶洁，对此读离骚，心魂坐莹澈，悠然见西山，孤峯正嵚櫱。

　　御定佩文斋广群芳谱卷四十九
　　●御定佩文斋广羣芳谱卷五十

　　　花谱

　　○菊花三

　　｜集藻｜

　　｜七言古诗｜

　　｜增｜

　　｜梁。简文帝。采菊篇｜日精丽草散秋株，洛阳少妇絶妍姝，相呼提筐采菊珠，朝起露湿沾罗襦，东方千骑从骊驹，更不下山逢故夫。

　　｜原｜

　　｜唐。杜甫。叹庭前甘菊花｜庭前甘菊移时晚，青蘂重阳不堪摘，明日萧条尽醉醒，残花烂漫开何益，篱边野外多众芳，采撷细琐升中堂，念兹空长大枝叶，结根失所缠风霜。

　　｜增｜

　　｜宋。梅尧臣。甘菊｜世言此解制颓龄，便当园蔬春竞种，到秋犹得泛其英，烂醉莫辞官有俸。

　　｜和吴冲卿省中植菊｜园果已熟实未坠，野卉已老叶未瘁，菊丛是时方发荣，潭上篱边俱有为，一从潭岛辅长年，一自篱根图暂醉，今将移近省中兰，壅培早与陶潜异，黄土肥浓沃井泉，朱栏屈曲侵阶地，劲风不到何动摇，清露能沾谁着意，看看重九各登高，金蘂满头无所忌，及此频邀同舍欢，向来莫羡锺繇赐，我家蓬藋不足云，强对嘉章颜起愧。

　　｜欧阳修。希真堂东手种菊花十月始开｜当春种花唯恐迟，我独种菊君勿诮，春枝满园烂张锦，风雨须臾落颠倒，看多易厌情不专，斗紫夸红随俗好，豁然高秋天地肃，百物衰零谁暇吊，君看金蘂正芬敷，晓日浮霜相照耀，后时宁与竹相荣，□□世不争桃李笑，煌煌正色秀可餐，蔼蔼清香寒愈峭，高人避喧守幽独，淑女静容修窈窕，方当摇落看转佳，慰我寂寥何以报，时携一樽相就饮，如得贫交论久要，我从多难壮心衰，迹与世人争静躁，种花勿种儿女花，老大安能逐年少。

　　｜曾巩。菊花｜菊花秋开只一种，意远不随桃与梅，游人有几爱孤淡，零落野水空岩隈，层层露萼间枝叶，金靥万个围苍苔，直从陶令酷爱尚，始有我见心眼开，为怜清香与正色，欲搴更惜常徘徊，当携玉轸就花醉，一饮不辞三百杯。

　　｜陆游。山园草间菊数枝开席地独酌｜屋东菊畦蔓草荒，瘦枝出草三尺长，碎金狼籍不堪摘，扫地为渠持一觞，日斜大醉叫堕帻，野花村酒何曾择，君不见，诗人跌宕例如此，苍耳林中留太白。

　　｜杨万里。买菊｜老夫山居花绕屋，南斋杏花北斋菊，青春二月杏花开，抱瓶醉卧锦绣堆，凉秋九月菊花发，自折寒枝插华发，湘累落英曾几何，陶令东邻未是多，吾家满山种秋色，黄金为地香为国，就中更有一丈黄，霜葩月蘂耿出墙，饮徒无酒寻不得，寻得一身花露香，如今小寓咸阳寺，有口何曾问花事，百钱担上买一株，聊伴诗人发幽意。
　　　病眼仇冤一束书，客舍葭莩菊一株，看来看去两相厌，花意萧条恰似无，清晓肩舆过花市，陶家全圃移在此，千株万株都不看，一枝两枝谁复遗，平地拔起金浮屠，瑞光千尺照碧虚，乃是结成菊花塔，蜜蜂作僧僧作蝶，菊花障子更玲珑，翡翠六扇排屏风，金钱装面密如积，金钿满地无人识，先生一见双眼开，故山三径何独怀，君不见，内前四时有花卖，和宁门里花如海。

　　｜林亦之。奉题林稚春菊花枕子歌｜故人所说菊花枕，似把冰丸月下饮，秋水一双明炯炯，数在青囊第一品，狂风江上吹蒹葭，往往得之嵇阮家，闭门诵书二十载，眼睛损尽生空花，建阳小作箸头书，残更灯火乱虫鱼，石渠文字大如斗，场屋岁月又不偶，□□来南山青草边，东西尽为菊花田，手提长筐向山曲，一下收拾三百斛，昨者昬迷才起来，解把檐头小字读，乃知妙物通群仙，一切药囊应弃捐。

　　｜谢枋得。菊｜渊明岂但隐逸人，渊明素怀诸葛志，清香不独占秋天，菊潭一滴三千岁。

　　｜郑思肖。菊花歌｜太极之髓日之精，生出天地秋风身，万木摇落百草死，正色与秋争光明，背时独立抱寂寞，心香贞烈透寥廓，至死不变英气多，举头南山高嵯峨。

　　｜金。宇文虚中。白菊｜西风萧飒百草黄，南斋白菊占秋芳，主人好事不专飨，撷送客馆分幽香，幽香清艳两难得，冰雪肌肤龙麝裛，悄然坐我蘂珠宫，玉斧瑶姬皆旧识，仙家艺菊名日精，我今号尔为月英，月中风露秋夕好，感此仙种来曾城，凭君传与金天令，月与霜姿驻清景，重阳好伴白衣来，五柳先生忆三径。

　　｜元。范梈。送菊｜卧病高秋留海浦，明日重阳更风雨，杜门不出长苍苔，令我天涯心独苦，篱角黄花亲手栽，近节如何独未开，含芳閟采亮有以，使君昨暮征诗来，凌晨试遣霜根送，畚土虽微甚珍重，极知无意竞秋光，任作横窓岁寒供，忆我初客天子都，西垣植此常千株，结花年年应吹帽，始信南邦事尽殊，愿得封培自今日，何间朱厓万家室，秋香端不负乾坤，但嗔箫管乱俦匹，归去来兮虽得归，念归政自莫轻违，他日采英林下酌，谁向清霜望翠微。

　　｜明。吴宽。过相城为沈陶庵和天全翁赏菊之作｜菊花开日是重阳，坡翁妙语不可当，我云但得花之趣，何必秋来菊有黄，神仙中人寿且康，老年见客纔下堂，幅巾飘飘映华发，导我直过东篱傍，庵居春风定先到，已见菊苗三寸长，浩歌渊明饮酒章，悠然依旧虞山苍，素琴无弦旧有例，当春赏菊嗟何妨，封题一笑报苏子，为我转致陶柴桑。

　　｜陈鸿。买西园菊至招同社诸人花下小饮因和短歌｜几处菊花残，西园余数亩，买来竹窓下，折简会宾友，把酒坐花旁，一齐衫袖香，春天百卉□□，不及此幽芳，阶下凉风薄暮起，枝枝低拂深杯里，愿君尽醉宿我家，明日更看西园花。

　　｜五言律诗｜

　　｜增｜

　　｜唐。太宗。赋得残菊｜阶兰凝曙霜，岸菊照晨光，露浓晞晓笑，风劲浅残香，细叶凋轻翠，圆花飞碎黄，还持今岁色，复结后年芳。

　　｜骆宾王。秋菊｜擢秀三秋晚，开芳十步中，分黄俱笑日，含翠共摇风，碎影涵流动，浮香隔岸通，金翘徒可泛，玉斝竟谁同。

　　｜李峤。咏菊｜玉律三秋暮，金精九日开，荣舒洛媛浦，香泛野人杯，靃靡寒潭侧，丰茸晓岸隈，黄花今日晚，无复白衣来。

　　｜原｜

　　｜李白。感遇｜可叹东篱菊，茎疎叶且微，虽言异兰蕙，亦自有芳菲，未泛盈樽酒，徒沾清露辉，当荣君不采，飘落欲何依。

　　｜增｜

　　｜卢纶。九日奉陪令公登白楼同咏菊｜琼樽犹有菊，可以献留侯，愿比三花秀，非同百卉秋，金英分药细，玉露结房稠，黄雀知恩在，衔飞亦上楼。

　　｜朱湾。秋夜宴王郎中宅赋得露中菊｜众芳春竞发，寒菊露偏滋，受气何曾异，开花独自迟，晚成犹有分，欲采未过时，忍弃东篱下，看随秋草衰。

　　｜耿湋。赋得寒蜂采菊蘂｜游扬下晴空，寻芳到菊丛，带声来蘂上，连影在香中，去住沾余雾，高低顺过风，终惭异蝴蝶，不与梦魂通。

　　｜顾非熊。万年厉员外宅赏残菊｜纔过重阳后，人心已为残，近霜须苦惜，带蝶更宜看，色减频经雨，香销恐渐寒，今朝陶令宅，不醉□□应难。

　　｜姚合。病中辱朱谏议惠甘菊药苗因以诗赠｜萧萧一亩宫，种菊十余丛，采摘和芳露，封题寄病翁，熟宜茶鼎里，餐称石瓯中，香气将何比，从来味不同。

　　｜李商隐。菊｜暗暗淡淡紫，融融冶冶黄，陶令篱边色，罗含宅里香，几时禁重露，实是怯残阳，愿泛金鹦鹉，升君白玉堂。

　　｜许棠。白菊｜所尚雪霜姿，非关落帽期，香飘风外别，影到月中疑，发在林雕后，繁当露冷时，人间稀有此，自古乃无诗。

　　｜李建勋。采菊｜簇簇竞相鲜，一枝开几番，味甘资麹糵，香好胜兰荪，古道风摇远，荒篱露压繁，盈筐时采得，服饵近知门。

　　｜萧彧。赋得菊送德林郎中学士赴东府｜离情折杨柳，此别异春哉，含露东篱艳，泛香南浦杯，惜持行次赠，留插醉中回，暮齿如能制，玉山甘判颓。

　　｜张蠙。白菊｜秋天木叶干，犹有白花残，举世稀栽得，豪家□□画看，片苔相应绿，诸卉独宜寒，几度携佳客，登高欲折难。

　　｜原｜

　　｜罗隐。咏菊｜篱落岁云暮，数枝聊自芳，雪裁纤蘂密，金拆小苞香，千载白衣酒，一生青女霜，春丛莫轻薄，彼此有行藏。

　　｜增｜

　　｜僧无可。咏菊｜东篱摇落后，密艳被寒催，夹雨惊新拆，经霜忽尽开，野香盈客袖，禁蘂泛天杯，不共春兰并，悠扬远蝶来。

　　｜僧广宣。九日菊花咏应诏｜可讶东篱菊，能知节候芳，细枝青玉润，繁蘂碎金香，爽气浮朝露，浓滋带夜霜，泛杯传寿酒，应共乐时康。

　　｜宋。韩琦。菊｜万卉趁枯死，香金斗晚葩，甘名应得露，野色岂如家，俗态惜迟暮，芳情谁怨嗟，重阳樽酒伴，不见牡丹花。

　　｜菊觞｜九日陪嘉客，金英泛酒船，酦醅时上下，浮蚁自周旋，香逐榴花发，甘嗤柏叶先，坐中宜醉挹，仙录载延年。

　　｜重九席上赋金铃菊｜黄金缀菊铃，兖地独驰名，细蘂浮杯雅，香筩贮露清，风休沉夜警，雨碎入寒声，自此传仙种，秋芳冠玉京。

　　｜邵雍。和张二少卿丈白菊｜清淡晓凝霜，疎枝殿颢商，自知能洁白，谁念独芬芳，岂为琼无艳，还惊雪有香，素英浮玉液，一色混瑶觞。

　　｜司马光。和李殿丞仓中对菊｜高士寄朝市，迥然心迹殊，秋风太仓里，黄菊满庭隅，陶令成诗后，王公送酒无，遥知压俗事，未免强踌躇。
　　　文案渐消散，仓闲吏已稀，庭空数蝶下，夜静一萤飞，爱赏忽成句，淹留时忘归，高情虽不系，遇此独依依。
　　　凉风正萧瑟，好月复徘徊，幽兴渺不尽，芳樽时一开，余英盖红叶，坠露湿苍苔，从此东篱下，应忘归去来。

　　｜和江邻几金铃菊｜何处见佳菊，秋风汶水阳，酒浮金铎细，露泛蜜房香，不谓红尘地，相逢君子堂，依然故人意，不减旧芬芳。

　　｜咏菊｜琐琐南阳菊，秋潭岁自开，孤根拥红叶，落蘂□□苍苔，正以参灵药，因之植紫台，愿兼金掌露，同入柏梁杯。

　　｜野菊｜野菊未尝种，秋花何处来，羞随众草没，故犯早霜开，寒蝶舞不去，夜蛩吟更哀，幽人自移席，小摘泛清杯。

　　｜孔平仲。对菊有怀郎祖仁｜庭下金铃菊，花开已十分，多情能惠我，对景独思君，秀色三秋好，清香一室闻，扁舟今夜雨，何处宿江云。

　　｜戴昺。十日取野菊从酒｜野径菊仍好，村垆酒亦嘉，未应今日蘂，便是背时花，心在家千里，身犹客九华，官程难久驻，风雨暮山斜。

　　｜金。党怀英。黄菊集句｜九月欲将尽，鲜鲜金作堆，遶篱残艳密，拥鼻细香来，五色中偏贵，羣花落始开，可怜陶靖节，共此一倾杯。

　　｜元。蒲道源。九月十八日黄菊始开时且禁酿漫成示德衡弟｜苒苒秋事杪，幽丛花始黄，直须雕众卉，纔许见孤芳，重露洗金质，严风吹绿裳，陶翁如有酒，何日不重阳。

　　｜范梈。九日诸生携酒至城东看菊｜楚楚临阶菊，重阳特地开，慰人良有意，报汝愧无才，巷杵闻鸡发，邻觞送蟹来，采英吾欲寄，怅望倚江台。

　　｜明。高启。王公子宅五月菊｜秋英忽夏发，宛在阿戎家，细认惊初见，高吟喜共夸，不依寒竹雨，欲映午榴霞，我意甘迟暮，樽前有此花。

　　｜何景明。汝庆宅红菊｜红菊开时暮，亭亭冠物华，亦知颜色好，不是艳阳花，罗绮娇秋日，楼台□□晚霞，清香如不改，常傍美人家。

　　｜八月二十八日子容过对菊｜近节逢花放，开樽集异乡，乾坤共一笑，风雨似重阳，谁识暮蝉意，独怜秋树芳，他时益烂熳，邀尔醉西堂。

　　｜汝济夜过同以行对菊花｜摇落相过地，芳菲晚更亲，酒醺留□□眼，灯色笑生春，风雨新晴夜，江山未老身，百年如不醉，恐负此花神。

　　｜原｜

　　｜李梦阳。菊花｜不随羣草出，能后百花荣，气为凌秋健，香缘饮露清，细开宜避世，独立每含情，可道蓬蒿地，东篱万代名。

　　｜增｜

　　｜陈宪章。前菊会｜荒村开紫菊，细雨隔苍梧，漂泊逢山鬼，归来觅酒徒，佳期宾不赴，幽赏子何孤，为罚南山老，青钱买百壶。

　　｜后菊会｜余花留醉客，缺月到疎梧，我老真违世，人生各有徒，交游今日少，宇宙此亭孤，惯得趋时理，千金买一壶。

　　｜后菊会再次李九渊韵｜黄花憎竞赏，人事夺幽期，长夜来寻醉，微霜落满枝，行藏深琖酒，风月小囊诗，长啸东轩下，苍髯白接□。
　　　留连杯酒下，重迭菊花期，熟犬知过客，寒蜂亦恋枝，溪山迥月色，香影入梅诗，地窄君休舞，倾斜尔接□。

　　｜楚云台观民泽所栽菊，寄民泽用昨九日韵，时民泽还五羊未返｜当轩玉朶孤，植竹翠茎扶，香细风初动，神清俗本无，寒深溪井涸，月出山瓢疎，何处异乡客，永怀歌茱萸。

　　｜野菊吟寄子长再次前韵｜野菊生何处，寻香杖偶扶，孤标犹讶絶，佳色旧知无，老弄真成独，秋来不作疎，金樽谁九日，引满对茱萸。

　　｜吴明府送菊次韵答之｜黄菊有名花，渊明无酒官，酒多人自醉，花好月同看，老未厌人世，天教共岁寒，未应携不去，高步蓬莱山。

　　｜原｜

　　｜申时行。菊畦｜诛茆疏野径，种菊拟山家，秀擢三秋干，奇分五色葩，凌霜留晚节，殿岁夺春华，为道餐英好，东篱兴独赊。

　　｜唐文献｜西苑宸游地，东篱菊已花，当年夸野色，此日艳天葩，轻白凌寒露，深红散晚霞，秋英疑可茹，无复楚人嗟。

　　｜七言律诗｜

　　｜增｜

　　｜唐。白居易。酬皇甫郎中对菊花见忆｜爱菊高人吟逸韵，悲秋病客感衰怀，黄花助兴方携酒，红叶添愁正满阶，居士荤腥今已断，仙郎杯杓为谁排，愧君相忆东篱下，拟废重阳一日斋。

　　｜李商隐。野菊｜苦竹园南椒坞边，微香冉冉泪涓涓，已悲节物同寒鴈，忍委芳心与暮蝉，细路独来当此夕，清樽相伴省他年，紫云新苑移花处，不取霜栽近御筵。

　　｜和马郎中移白菊见示｜陶诗只采黄金实，郢曲新传白雪英，素色不同篱下发，繁花疑自月中生，浮杯小摘开云母，带露旋移缀水精，偏称含香五字客，从兹得地始芳荣。

　　｜李山甫。刘员外寄移菊｜秋来缘树复缘墙，怕共平芜一例荒，颜色不能随地变，风流唯解逐人香，烟含细叶交加碧，露拆寒英次第黄，深谢栽培与知赏，但惭终岁待重阳。

　　｜皮日休。和鲁望白菊｜已过重阳半月天，琅华千点照寒烟，蘂香亦似浮金靥，花样还如镂玉钱，玩影冯妃堪比艳，炼形萧史好争妍，无由摘向牙箱里，飞上方诸赠列仙。

　　｜陆龟蒙。幽居有白菊一丛因而成咏呈知己｜还是延年一种材，即将瑶朶冒霜开，不如红艳临歌扇，欲伴黄英入酒杯，陶令接□堪岸着，梁王高屋好欹来，月中若有闲田地，为劝姮娥作意栽。

　　｜重忆白菊｜我怜贞白重寒芳，前后丛生夹小堂，月朶暮开无絶艳，风茎时动有奇香，何惭谢雪清才咏，不羡刘梅贵主妆，更忆幽窓凝一梦，夜来村落有微霜。

　　｜郑璧。白菊｜白艳轻明带露痕，始知佳色重难羣，终朝疑笑梁王雪，尽日慵飞蜀帝魂，燕语似翻瑶渚浪，鴈风疑卷玉绡纹，琼妃若会宽裁翦，堪作蟾宫夜舞裙。

　　｜司马都。白菊｜耻共金英一例开，素芳须待早霜催，遶篱看见成瑶圃，泛酒初迷傍玉杯，映水好将苹作伴，犯寒疑与雪为媒，夫君每尚风流事，应为徐妃致此栽。

　　｜张贲。白菊｜雪采冰姿号女华，寄身多是地仙家，有时南国和霜立，几处东篱伴月斜，谢客琼枝空贮恨，袁郎金钿不成夸，自知终古清香在，更出梅妆弄晚霞。

　　｜宋。韩琦。九日赏菊未开席上次韵答崔象之寺丞｜谁知九日接宾觞，未放寒花拆露房，早是生来悲晚节，那堪开不在重阳，满头且应良辰插，一夜宁衰浅意香，守待金铃披絶艳，共君搴蘂醉余芳。

　　｜和崔象之紫菊｜紫菊披风碎晓霞，年年霜晚赏奇葩，嘉名自合开仙府，丽色何妨夺锦砂，两径萧疎凌藓晕，露丛芬馥敌兰芽，孤标只取当筵重，不似寻常泛酒花。

　　｜八月十九日赏菊｜春英无不惜开迟，秋菊常怀素景悲，惯负晚霜甘索寞，忽逢先闰促离披，欲移庭槛嫌伤早，拟泛宾罍未入时，自是寒花当守分，一违佳节速人嗤。

　　｜王安石。和晚菊｜不得黄花九日吹，空看野叶翠葳蕤，渊明酩酊知何处，子美萧条向此时，委翳似甘终草莽，栽培空欲傍藩篱，可怜蜂蝶飘零后，始有闲人把一枝。

　　｜苏辙。戏题菊花｜春初种菊助盘蔬，秋晚开花插满壶，微物不多分地力，终年乃尔任人须，天随匕箸几时辍，彭泽樽罍未遽无，更拟食根花落后，一依本草太伤渠。

　　｜徐积。菊花｜为汝花中开最孤，诗翁可惜屡提壶，□□应有意酬青眼，浑似倾心向白须，击铜钵时吟更好，掷金钱后醉相娱，杨妃只有黄裙在，且问风霜留得无。

　　｜刘子翚。咏菊｜青丛馥郁早抽芽，金蘂烂斑晚着花，秋意祇应宜淡泊，化工可是惜铅华，轻烟细雨重阳节，曲槛疎篱五柳家，暮醉朝吟供采摘，更怜寒蝶共生涯。

　　｜杨万里。野菊｜未与骚人当糗粮，况随流俗作重阳，政缘在野有幽色，肯为无人减妙香，已晚相逢半山碧，便忙也折一枝黄，花应冷笑东篱族，犹向陶翁觅宠光。

　　｜九日菊未花｜旧说黄杨厄闰年，今年并厄菊花天，但挼青蘂浮新酒，何必黄金铸小钱，半醉嚼香霜月底，一枝□□老鬓丝边，阿谁会得开迟意，暗展重阳十月前。

　　｜九日郡中送白菊｜未应白菊减于黄，金作钿心玉作裳，一夜西风开瘦蕾，两年南海伴重阳，若言佳节如常日，为底寒花分外香，挼蘂浮杯莫多着，一枝留插鬓边霜。

　　｜陈傅良。和林宗易菊花韵｜一岁所余秋有几，重阳偏与老相催，每怜白发能长健，虽爱黄花亦懒栽，好景游从须好友，新诗风味似新醅，人生适意无过此，恣听东篱早晏开。

　　｜潘紫岩｜香名不枉入骚坛，最爱霜林耐岁寒，切莫逢人叹迟暮，何曾委地有飘残，人如靖节本堪采，世欠灵均少得餐，甚矣吾衰闭门坐，篱边自折一枝看。

　　｜原｜

　　｜方九功｜露冷江苹鴈度时，萧萧黄菊满疎篱，寒枝带雨开仍艳，晚节凌霜赏未迟，移傍小檐承绮席，纵观深夜倒金巵，摘来冉冉香盈把，共泛西风醉莫辞。
　　　莫惜寒花开太晚，孤怀深喜客来双，疎枝最耐存霜圃，晚节偏宜映月窓，同调自应兰是籍，浊醪何有玉为缸，篱边无限陶潜兴，倒着纶巾醉未降。

　　｜增｜

　　｜金。元好问。野菊，座主闲闲公命作｜柴桑人去已千年，细菊斑斑也自圆，共爱鲜明照秋色，争教狼籍卧疎烟，荒畦断垄新霜后，瘦蝶寒螀晚景前，只恐春丛笑迟暮，题诗端为发幽妍。
　　　晚景萧疎画不成，晚花作意出繁英，鲜明独向霜露见，烂熳□□随蒿艾生，南国骚人知有待，西风蝴蝶更多情，南山正在悠然处，安得芳樽与细倾。

　　｜为鲜于彦鲁赋十月菊｜清霜淅淅散银沙，惊见芳丛阅岁华，借暖定谁留翠被，炼颜端自有丹砂，秋香旧入骚人赋，晚节今传好事家，不是西风苦留客，衰迟久已避梅花。

　　｜元。王恽。桃花菊｜泪洒明妃寄露葩，换根非为贮丹砂，黄轻白碎空多种，碧烂红鲜自一家，骚客赋诗怜晚节，野人修谱是头花，九秋霜露无情甚，时约行云护彩霞。

　　｜马祖常。双头菊｜金屈巵边醉袖垂，秋云如幄贮仙姿，寒生小靥回鸾动，香入流苏睡鸭移，结绶巧承西颢曲，落钿羞带月支睂，青霜为我催顦顇，银屋何人怨别离。

　　｜菊枕｜东篱采采数枝霜，包裹西风入梦凉，半夜归心三径远，一囊秋色四屏香，床头未觉黄金尽，镜底难教白发长，几度醉来消不得，卧收清气入诗肠。

　　｜明。高启。晚香轩｜不畏风霜向晚欺，独开众卉已凋时，地荒老圃苔三径，节过重阳雨一篱，秋色苍茫人醉少，寒香落寞蝶先知，山翁独念同衰晚，坐对幽轩每赋诗。

　　｜原｜

　　｜李东阳。杨妃菊｜谁采繁花席上题，偶将名姓托唐妃，日烘花萼醺时面，雨换华清浴后衣，隔座似邀秦国语，挥毫未放谪仙归，欲从颜色窥生相，已落诗家第二机。

　　｜增｜

　　｜李东阳。月下赏菊东邃庵太常先生｜不随春蝶梦滕王，又送秋蝉过绿杨，佳客到时非旧雨，好花开处亦重阳，为园恨少青山地，插帽羞看绿鬓郎，长对此花还此客，纵教多病也身康。

　　｜十月赏菊体斋席上限韵｜寻芳何意到君家，雨过高城少暮沙，此夜幽欢还月下，去年孤馆各天涯，狂思晚节曾吹帽，寿拟春期及进瓜，不是老来诗骨健，谁能白发对黄花。

　　｜后园种菊经月，忽见数花，用亨父韵并呈城东赏菊诸君｜幽花种得偶相忘，步转南檐□□背堂，但有芳心宁择地，更无佳客亦宜觞，登临忆负重阳雨，采缀愁沾昨夜霜，满袖余香试披拂，晚来风力正悠扬。

　　｜九日盆菊盛开将出郭有作｜买得长安担上秋，南山只在屋西头，花开正好逢佳节，身病那堪复远游，昨夜月明空对酒，晚来风急怕登楼，多情重有灯前约，为报花神作意留。

　　｜周原己席上赋十月菊｜布袍萧索不胜凉，坐爱芳心共日光，何用门前看五柳，始知秋后有重阳，故园栽处田应熟，小市开时药正香，自古交期须岁晚，相过不敢避风霜。

　　｜冬月对菊用陈玉汝韵｜摇落霜空万木飞，一枝无奈赏心微，未成老圃应须学，若在南山便合归，人道秋香非昨夜，天留晚色共斜晖，陶翁可是忘机者，犹自含情待白衣。

　　｜吴宽原已宅赏菊｜休从云外望天香，谁似萧然林下妆，嫩蘂渐成黄面老，低枝犹比白衣长，曾随枸杞添风味，□□笑芙蓉住水乡，诗社清忙今又动，看花直拟过重阳。

　　｜次韵李士英刘道亨过园居看菊｜诗人浑不厌贫家，闲就荒园看菊花，倾倒腊醅瓶未罄，品题秋色句争嘉，残英抱节真霜杰，本草言功有日华，醉后□□劳归骑晚，西风乌帽数枝斜。

　　｜陈宪章。九日晚对菊次容处士韵，是日县主曹侯二尹邵侯持酒过白沙，李九渊容贯各馆乡中未归｜一年佳节到黄花，霜在篱根月在沙，今日县侯亲送酒，几时诗客报还家，疎枝向晚青如许，老鬓逢秋白未涯，更欲西良开酒□□，胜游堪泛五更槎。

　　｜再用韵｜焉知老子非元亮，请看黄花满白沙，剩有香醪供采采，何须蜡屐到家家，屡经细雨开花面，独立西风背水涯，欲把一株种蟾阙，恐惊天女笑乘槎。

　　｜次赵提学十月赏菊韵｜不论开早与开迟，到处逢花把一枝，清献插来纱帽重，陶潜醉倒葛巾欹，青藜不赴先生召，白雪虚传幼妇词，□□对药栏何意绪，江门店酒独斟时。

　　｜答吴乐善送菊｜两茎何处萎霜根，路入庐山不问村，佳节总非前日月，新香犹袅旧龙门，气清天与金行秀，色浅人知土德尊，今日渊明不能领，倒巾檐下弄诗魂。

　　｜何孟春。送菊涯翁｜山径曾陪九日游，数枝还为一尊留，买从远市聊供节，栽向名园合擅秋，渐老有人怜客瘦，乍寒无计替蜂愁，多情不用防吹帽，短发犹禁插满头。

　　｜熊卓。汪司骥席上对菊｜锦席秋轩流客觞，阶除迟菊恋年芳，翠条苒苒初经雨，青蘂娟娟欲候霜，幸为分回供閴寂，空然别去梦寒香，小车如觅东溪路，古屋疎篱是醉乡。

　　｜乔长史。咏醉杨妃菊｜袅娜娇姿不耐霜，芳根移得在昭阳，带将春色三分艳，散作秋阴满院香，倾日尚疑闻羯鼓，临风犹似舞霓裳，祇愁野鹿偷衔去，寂寞棃园空断肠。

　　｜原｜

　　｜王世贞｜贪看晚节傲霜飔，淡色幽香冷不辞，入坐叵罗争自引，归来欵叚未须骑，推敲月下犹孤语，竞病风流彼一时，若使东篱主人在，攒睂那肯和新诗。

　　｜增｜

　　｜申时行。对菊｜独坐高斋泛羽觞，且看丛菊□□重阳，繁英乍吐丹霞色，冷艳全分白雪香，好共清幽矜晚节，偏从摇落殿秋光，疎花短发能相倚，三径犹怜岁月长。

　　｜娄东荆石公饷菊赋谢｜一水能通贯月槎，九秋偏赠傲霜花，琼枝濯濯深含露，紫艳丛丛细吐霞，开傍松轩成晚节，分来蓬岛是仙葩，试论禁苑追陪日，何似园林乐事賖。

　　｜茅亭看菊｜小结茅斋掩荜门，翛然风物似山村，一丘高卧身仍健，三径新锄菊尚存，丽色盈盈开锦障，幽香冉冉注清尊，谁知摇落风霜候，偏荷栽培雨露恩。

　　｜原｜

　　｜马德澄｜秋深菊圃吹寒风，报道阿家花早丛，莺羽半遮西子白，鹤翎斜映太真红，参差万朶霜天晓，稠迭千枝烟雨空，肯与山樵分秀色，移栽不远过墙东。

　　｜吴执御｜水浸长天摇砌明，亭亭珠玉绽秋英，晚香冷秀经霜后，淡意疎容与景迎，篱下留连非藉酒，雨中寻觅最多情，飞尘不到莎厅下，爱尔幽香浸骨清。

　　｜五言排律｜

　　｜原｜

　　｜唐。刘禹锡。和令狐相公玩白菊｜家家菊尽黄，梁国独如霜，莹静真琪树，分明对玉堂，仙人披雪氅，素女厌红妆，粉蝶来难见，麻衣拂更香，向风摇羽扇，含露滴琼浆，高艳遮银井，繁枝覆象床，桂丛惭并发，梅蕊妬先芳，一入瑶华咏，从兹播乐章。

　　｜增｜

　　｜刘禹锡。和令狐相公九日对黄白二菊花见怀｜素萼迎寒秀，金英带露香，繁华照旄钺，荣盛对银黄，琮璧交辉映，衣裳杂彩章，晴云遥盖覆，秋蝶近悠扬，空想逢九日，何由陪一觞，满丛佳色在，未肯委严霜。

　　｜许浑。南海使院对菊怀丁卯别墅｜何处曾移菊，溪桥鹤岭东，篱疎还有艳，园小亦无丛，日晚秋烟里，星繁晓露中，影摇金涧水，香染玉潭风，罢酒惭陶令，题诗答谢公，朝来数花发，身在尉佗宫。

　　｜薛能。咏夹径菊｜夹径尽黄英，不通人并行，几曾相对绽，元自两行生，丛比高低等，香连左右并，畔摇风势断，中夹日华明，间隔蛩吟隔，交横蝶乱横，频应泛桑落，摘处近前楹。

　　｜公乘亿。赋得秋菊有佳色｜陶令篱边菊，秋来色转佳，翠攒千片叶，金翦一枝花，蘂逐蜂须乱，英随蝶翅斜，带香飘绿绮，和酒上乌纱，散漫摇霜彩，娇妍漏日华，芳菲彭泽见，称更在谁家。

　　｜郑谷。恩门小谏雨中乞菊栽｜握兰将满岁，栽菊伴吟诗，老去慵趋世，朝回独绕篱，递香风细细，浇绿水弥弥，祇共山僧赏，何当国士移，孤根深有托，微雨正相宜，更待金英发，凭君插一枝。

　　｜宋。钱惟演。枢密王左丞宅新菊｜贺燕翻飞地，灵芳茂遂时，阴连桃李径，润接凤凰池，夕照辉金葆，轻风拂翠蕤，露珠清自冱，烟素引还披，西颢霜虽劲，南荣暖更滋，撷芳多楚泽，得地胜陶篱，味可登兰籍，香应夺桂旗，愿公长□□老，宴寝奉琼巵。

　　｜杨亿。枢密王左丞宅新菊｜中枢多暇日，小圃占秋光，雕玉新成槛，繁金乍泛觞，陶篱侵柳色，罗宅掩兰芳，芝影连虚室，萱丛接后堂，傅岩犹借雨，庾岭未飞霜，温树偏分荫，芸签亦斗香，交枝迷露井，坠叶点横塘，桐录知延寿，千龄奉紫皇。

　　｜刘筠。枢密王左丞宅新菊｜东阁留嘉客，寒葩艳晚光，秋风自萧瑟，台座对荧煌，丽夺双南价，清含九畹香，嵰山霜荐味，太液鹄分裳，已助蜂成蜜，还随蚁泛觞，俯临辉艾绶，佩服间萸房，节物传荆俗，诗情掩谢塘，更期松偃盖，永奉太清方。

　　｜李继。枢密王左丞宅新菊｜青规前席暇，归沐兴何长，北第秋将晚，东篱菊正芳，幽丛霏薄雾，桂色艳轻霜，已近黄金印，兼临白玉堂，甘疑掩萍实，秀肯让芝房，有佞还应指，无忧可要忘，蘂浮丞相酒，气馥令君香，好固松椿寿，仙经识秘方。

　　｜元。何中。移菊｜仅得林间趣，闲寻菊本移，人家深竹里，枫叶夕阳时，汲井浇畦润，将鉏下手迟，护丛秋蘂损，带土怕根知，每被归樵问，深怜冷蝶随，寒香生径术，幽事补湾碕，斗柄西北落，鴈声霜露垂，裴回绕丛畔，自笑可能痴。

　　｜五言絶句｜

　　｜御制。九日对菊｜不与繁花竞，寒苞晚更香，数茎偏挺秀，嘉尔傲风霜。

　　｜增｜

　　｜唐。陈叔达。咏菊｜霜间开紫蔕，露下发金英，但令逢采摘，宁辞独晚荣。

　　｜原｜

　　｜杜甫。复愁｜每恨陶彭泽，无钱对菊花，如今九日至，自觉酒须赊。

　　｜增｜

　　｜李端。和张尹忆东篱菊｜传书报刘尹，何事忆陶家，若为篱边菊，山中有此花。

　　｜王建。野菊｜晚艳出荒篱，冷香着秋水，忆向山中见，伴蛩石壁里。

　　｜姚合。咏新菊｜黄金色未足，摘取且尝新，若待重阳日，何曾异众人。

　　｜原｜

　　｜贾岛。对菊｜九日不出门，十日见黄菊，灼灼尚繁英，美人无消息。

　　｜增｜

　　｜杜牧。将赴湖州留题亭菊｜陶菊手自种，楚兰心有期，遥知渡江日，正是撷芳时。

　　｜折菊｜篱东菊径深，折得自孤吟，雨中衣半湿，拥鼻自知心。

　　｜钱珝。江行无题｜丛菊生堤上，此花长后时，有人还采掇，何必在春期。
　　　晚菊绕江垒，忽如开古屏，莫言时节过，白日有余馨。
　　　浔阳江畔菊，应似古来秋，为问幽栖客，吟时得酒不。

　　｜宋。徐铉。咏菊｜细丽披金彩，氛氲散远馨，泛杯频奉赐，缘解制颓龄。

　　｜梅尧臣。残菊｜零落黄金蘂，虽枯不改香，深丛隐孤秀，犹得奉清觞。

　　｜司马光。晚行后园见菊戏宜莆｜野菊荒无数，斑斑初见花，径须求一醉，试遣问东家。

　　｜原｜

　　｜杨万里。菊｜味苦谁能爱，香含只自珍，长将潭底水，普供世间人。

　　｜朱子。菊｜青蘂冒珍丛，幽姿含晓露，政尔破荒寒，讵免伤迟暮。

　　｜王十朋｜佳节逢吹帽，黄金染菊丛，渊明何处饮，三径冷香中。

　　｜增｜

　　｜金。李俊民。菊｜色笑秋光淡，香嫌酒力悭，东篱在何处，客里见南山。

　　｜明。高启。菊蹊｜独行林下路，望望南山暮，无酒掇英尝，寒香已零露。

　　｜陈宪章。题渊明菊｜篱下花堪把，先生有酒不，遥看白衣者，不复问江州。

　　｜对菊｜淅淅西风至，为秋未有涯，江边聊一醉，信手得黄花。
　　　春事归桃李，西风响未休，长官三径晚，丞相一坡秋。
　　　天地花无数，寒花色乃佳，古诗拈未出，除是长官来。

　　｜原｜

　　｜李梦阳｜白鴈独横秋，黄花伴醉游，眼看风物换，愁杀仲宣楼。

　　｜增｜

　　｜陈淳。菊花｜清霜下篱落，佳色散花枝，载咏南山句，幽怀不自持。

　　｜原｜

　　｜于若瀛。菊花｜冷艳吐金英，疎香入玉斝，偏宜处士居，不种朱门下。

　　｜增｜

　　｜王谷祥。菊｜飒飒金风度，嫣嫣秋色妍，白衣还自至，青女更相怜。

　　｜六言絶句｜

　　｜增｜

　　｜明。陈宪章。周镐送白菊乞诗｜陶令黄金遶舍，君家白玉满园，千古清风庐阜，几丛细雨江门。
　　　微醉不须酩酊，半开莫待离披，安得季芳与语，相思欲寄一枝。
　　　白菊偏宜素发，青山只对苍颜，咽罢秋香满腹，风吹不到长安。

　　御定佩文斋广群芳谱卷五十
　　●御定佩文斋广羣芳谱卷五十一

　　　花谱

　　○菊花四

　　｜集藻｜

　　｜七言絶句｜

　　｜增｜

　　｜唐。白居易。禁中九日对菊花酒忆元九｜赐酒盈杯谁共持，宫花满把独相思，相思只傍花边立，尽日吟君咏菊诗。

　　｜重阳席上赋白菊｜满园花菊郁金黄，中有孤丛色似霜，还似今朝歌酒席，白头翁入少年场。

　　｜原｜

　　｜元稹。菊花｜秋丛遶舍似陶家，遍绕篱边日渐斜，不是花中偏爱菊，此花开尽更无花。

　　｜增｜

　　｜鲍溶。暮秋与裴居晦宴因见采菊之作｜菊花低色过重阳，似忆王孙白玉觞，今日王孙好收采，高天已下两回霜。

　　｜皮日休。军事院霜菊盛开因书一絶寄崔谏议｜金华千点晓霜凝，独对壶觞又不能，已过重阳三十日，至今犹自待王弘。

　　｜崔璞。酬霜菊见赠之什｜菊花开晚过秋风，闻道芳香正满丛，争奈病夫难强饮，应须速自召车公。

　　｜陆龟蒙。和崔谏议先辈霜菊｜紫茎芳艳照西风，祇怕霜华掠断丛，虽伴应刘还强酒，路人终要识山公。

　　｜忆白菊｜稚子书传白菊开，西成相滞未容回，月明阶下窓纱薄，多少清香透入来。

　　｜司空图。华下对菊｜清香裛露对高斋，泛酒偏能浣旅怀，不似春风逞红艳，镜前空坠玉人钗。

　　｜白菊｜莫惜西风又起来，犹能婀娜傍池台，不辞暂被霜寒挫，舞袖招香即□□回。
　　　为报繁霜且莫催，穷秋须到自低垂，横拖长袖招人别，只待春风□□舞来。
　　　登高可羡少年场，白菊堆边鬓似霜，益算更希沾上药，今朝第七十重阳。

　　｜原｜

　　｜郑谷。十日菊｜节去蜂愁蝶不知，晓庭还遶折残枝，自缘今日人心别，未必秋香一夜衰。

　　｜增｜

　　｜郑谷。咏菊｜王孙莫把比荆蒿，九日枝枝近鬓毛，露湿秋香满池岸，由来不羡瓦松高。
　　　日日池边载酒行，黄昬犹自绕黄英，重阳过后频来此，甚觉多情胜薄情。

　　｜韩偓。和吴子华侍郎令狐昭化舍人叹白菊衰谢之绝｜正怜香雪披千片，忽讶残霞覆一丛，还似妖姬长年后，酒酣双脸□□微红。

　　｜韦庄。庭前菊｜为忆长安烂漫开，我今移尔满庭栽，红兰莫笑青青色，曾向龙山泛酒来。

　　｜宋。韩丕。咏菊｜冷淡花枝寂寞阑，只缘开晚少人看，若教总似陶潜眼，肯向芳春艳牡丹。

　　｜王禹偁。池边菊｜缘池绕径几千栽，准拟登高泛酒杯，未到重阳归阙去，金英寂寞为谁开。

　　｜韩琦。重九菊未盛开席上偶成｜重九开樽节未寒，黄花初发叶皆单，待看旬日金铃绽，剩得东篱一醉欢。

　　｜阅古堂前植菊二本，九月十八日花犹未开，因以小诗嘲之｜只趁重阳选菊栽，当栏殊不及时开，风霜日紧犹何待，甚得迎春见识来。

　　｜原｜

　　｜欧阳修。菊｜共坐栏边日欲斜，更将金蕊泛流霞，欲知□□老延龄药，百草摧时始见花。

　　｜增｜

　　｜王安石。城东寺菊｜黄花漠漠弄秋晖，无数蜜蜂花上飞，不忍独醒孤尔去，殷懃为折一枝归。

　　｜咏菊｜补落迦山传得种，阎浮檀水染成花，光明一室真金色，复似毗耶长者家。
　　　院落深深数菊丛，缘花错莫两三峯，密房岁晚能多少，酒盏重阳自不供。

　　｜苏轼。赵昌寒菊｜轻肌弱骨散幽葩，真是青帬两髻丫，便有佳名配黄菊，应缘霜后苦无花。

　　｜苏彻。五月园夫献红菊二絶句｜黄花九月傲清霜，百草满园无此香，红紫无端盗名字，试寻本草细商量。
　　　南阳白菊有奇功，潭上居人多老翁，叶似皤蒿茎似棘，未宜放入酒杯中。

　　｜原｜

　　｜黄庭坚｜谁将陶令黄金菊，幻作酴醿白玉花，小草真成有风味，东园添我老生涯。
　　　吕园未肯轻沽我，且寄田家砌下栽，他日秋光□□重九，清香知是故人来。

　　｜韩驹｜九日东篱采菊英，白衣遥见眼能明，而今自有杯中物，一叚风流可得成。

　　｜增｜

　　｜吕本中。谢送菊｜经旬霖雨足莓苔，忽喜双盆送菊来，已是风霜憔悴损，主人云是待晴开。

　　｜范成大。菊楼｜东篱秋色照疎芜，挽结高花不用扶，净洗西风尘土面，来看金碧万浮图。

　　｜重阳不见菊二絶｜节物今年事事迟，小春全未到东篱，可怜短发空欹帽，欠了黄花一两枝。
　　　冷蕊萧疎蝶懒飞，商量何日是花时，重阳过后开无害，只恐先生不赋诗。

　　｜重阳后菊花二首｜寂寞东篱湿露华，依前金靥照泥沙，世情儿女无高韵，只看重阳一日花。
　　　过了重阳菊又新，酒徒诗客断知闻，恰如退士悬车后，势利交亲不到门。

　　｜陆游。九月十二折菊｜黄菊芬芳絶世奇，重阳错把配萸枝，开迟愈见凌霜操，堪笑儿童道过时。

　　｜新菊｜已过重阳十日期，菊丛初破两三枝，自怜短鬓萧萧白，不似黄花驿里时。

　　｜枯菊｜翠羽金钱梦已阑，空余残蕊抱枝干，纷纷轻薄随流水，莫与桃花一样看。
　　　积雪严霜转眼空，春回无处不春风，欲知造物无穷妙，但看萱根与菊丛。

　　｜严州多菊，然率过重阳方开，或举东坡先生菊花开时即重阳之语，余谓此犹是未忘重阳者，恐此花不肯也，戏作一絶｜无人唤醒赋归翁，满把清香谁与同，但办对花频举酒，莫横重九在胸中。

　　｜杨万里。咏菊｜物性从来各一家，谁贪寒瘦厌年华，菊花自择风霜国，不是春光外菊花。

　　｜黄菊｜莺样黄裳钱样栽，冷霜凉露溅秋埃，比他红紫开差晚，时节来时毕竟开。

　　｜陈傅良。沈仲一送菊自言封植之劳欲得诗为报，为赋三絶｜东篱何在菊年年，菊视陶诗竟孰贤，未必缘诗花更好，莫将诗与万人传。
　　　霜螯风味小槽春，新样宫衣试曲尘，一段秋光谁领此，芙蓉凡子桂陈人。
　　　愁干手自搭连筒，苦雨丁丁□□小蓬，乞得花开急催客，明朝恐已着霜红。

　　｜高翥。菊花四首｜白白黄黄自岁寒，诗翁但作菊花看，牡丹茉莉非吾事，自是时人被眼瞒。
　　　亲向东篱手自栽，夕阳小径重徘徊，花应得似人乖角，过了重阳烂漫开。
　　　爱花千古说渊明，肎把秋光不似春，我重此花全晚节，剩栽三径伴闲身。
　　　新分菊本自鉏山，手缚枯藤作矮栏，比似著书空用力，种花犹得一年看。

　　｜原｜

　　｜刘克庄。菊｜羞与春花艳冶同，殷勤培溉待西风，不须牵引渊明比，随分篱边要几丛。

　　｜翁浩堂｜秋风两度身为客，已见重阳未到家，村酒不堪供节事，祇将青眼看黄花。

　　｜赵信庵｜城荒落叶风飕飕，淮水茫茫古渡头，白首不堪行乐地，黄花点点是离愁。
　　　落托山园载酒来，江梅含雪倚春台，菊花无藉秋光老，犹自离披带雨开。
　　　黄花照眼又经秋，山自青青江自流，多谢龙头鳌禁客，年年把酒对江楼。

　　｜增｜

　　｜朱淑贞。黄花｜土花能白又能红，晚节由能爱此工，宁可抱香枝上老，不随黄叶舞秋风。

　　｜金。宋九嘉｜酴醿风味醺人醉，着莫东篱爱酒翁，一夜金英全换骨，冷香晴雪满秋风。

　　｜段克己。菊花霜｜风帘斜揭玉钩栏，端正楼高烛影残，宿酒困人梳洗懒，从教残粉涴金钿。

　　｜段成己。菊花霜｜六宫试手学梅妆，曾见飞英点额旁，香粉嚼余浓不散，唾花误染缕金裳。

　　｜李俊民。野菊｜风露丛中取次芳，愁边过□□几重阳，秋光到处多无主，不是闲花不肎香。

　　｜晚菊集句｜白露寒花自绕篱羊士谔，从他桃李笑开迟冉宗敏，一年秋色吟中过沈彬，门外重阳过不知僧齐己。

　　｜元。许有孚。遶堤种菊｜酒熟同招隐士看，饥来忍把落英餐，春风无限闲桃李，不似黄花耐岁寒。

　　｜明。高启。九月八日对菊｜预向篱边把一杯，黄花多意已能开，不忧风雨明朝阻，懒逐时人斗折来。

　　｜袁凯。己未九日对菊大醉戏作｜老夫爱此黄金蕊，儿子须将白酒赊，直到残阳下天去，更添灯火照欹斜。

　　｜李东阳。菊花｜寒影萧萧照墨池，西园晚色正相宜，苍颜黑发秋风里，应是陶翁半醉时。

　　｜题戴文进画菊｜黄花开满院前坡，醉杀西江计汝和，忽见钱塘着色画，不知秋色较谁多。

　　｜陈宪章。对菊｜餐香谁亦到湘滨，西埯东篱滥一巾，去岁金英曾照我，今年玉蕊又惊人。
　　　秋英如雪照沙滨，扳折须防小待巾，曲槛两头门尽掩，先生原是惜花人。
　　　日日狂歌菊涧滨，花神应识玉台巾，西风为扫繁华去，不遣红芳近老人。
　　　花舫谁撑绿渚滨，道人醉脱碧方巾，东篱不饮江州酒，彭泽当年未尽人。
　　　扁舟何处剡溪滨，夜半归来雪满巾，争似一瓢秋菊伴，漆园风暖蝶疑人。
　　　我貌不如苏颖滨，秋风华发已盈巾，有钱不买重阳醉，篱下黄花也笑人。

　　｜谢九江惠菊｜谁将此菊种江滨，物色当年漉酒巾，若道渊明今我是，清香还属隔江人。
　　　紫菊移来紫水滨，白头对着白纶巾，花前酌酒笑未足，酒后簪花笑杀人。
　　　故根迢逓九江滨，岁晚相看此道巾，不用诗流强分别，种花人是赏花人。
　　　鹤袖披翻野水滨，黄花簪破小乌巾，腰间我有坡翁带，解与西邻卖酒人。

　　｜次韵李子长寒菊｜四尺霜茎一寸葩，幽香何只暗浮丫，借令岁晚无人见，不做人间九日花。
　　　水北一丛含数葩，梅梢寒月过篱丫，茅茨可僦从人爱，不卖庐山半亩花。

　　｜五月菊｜露饮霜餐不记秋，黄花三昧室中求，区区形色多相似，争得先生为点头。
　　　小变春红作淡装，山亭初见一枝黄，醉中忽眩东篱眼，起视金钱着屐忙。
　　　二顷南风秫正青，督邮未到长官亭，眼前虽有黄花在，不与陶公管醉醒。

　　｜正月菊｜春到东篱花亦知，红桃白李更当时，东风自领芳菲去，也为秋香作意吹。
　　　庐阜高歌九日杯，尽将秋意放花开，谁教也向东风里，点破千红万紫堆。

　　｜对菊｜因花催酒酒催诗，诗酒平生两不亏，秋到若无诗与酒，菊花元似不曾知。
　　　菊径旁通水背村，秋光荡漾短篱门，与侬别样何装点，笑插金英满鬓根。
　　　映山映水两三丛，移上山亭爱杀侬，千古冷香吹不断，长官头上帽檐风。

　　｜沈周。菊｜秋满篱根始见花，□□从冷淡遇繁华，西风门径含香在，除□□陶家到我家。

　　｜魏时敏。赏菊｜短篱疎雨正离披，淡白深红朶朶宜，自计老年才思减，重阳过后不题诗。

　　｜原｜

　　｜张本｜花上清光花下阴，素娥惜此万黄金，一杯寒露三更后，谁信幽人更苦心。

　　｜靳贵｜盈盈宫额半涂黄，不减花前旧样妆，笑杀阿娇金屋贮，香衾寒怯夜来霜。
　　　越娘初试素罗裳，爱向秋风学靓妆，一夜不胜琼佩冷，晚香亭馆有新霜。

　　｜戴君恩｜芳丛晔晔殿秋光，娇倚西风学道妆，一自义熙人去后，冷烟疎雨几重阳。

　　｜申时行｜冷艳疎枝擢素秋，结茅相对转清幽，摘来自喜簪蓬鬓，只恐黄花笑白头。

　　｜于若瀛｜黄花应不插朱门，自合移根老瓦盆，露委烟斜看不足，呼儿长夜倒芳尊。

　　｜陆氏｜澹云微雨暮秋天，为爱黄花带晚烟，闻说名园千百种，愿分秋色到篱边。

　　｜诗散句｜

　　｜增｜

　　｜晋。陶潜｜我屋南窓下，今生几丛菊。

　　｜唐。孟浩然｜谁采篱下菊，应闲池上楼。

　　｜李白｜手持一枝菊，调笑二千石。
　　　时过菊潭上，摘此黄金花。
　　　因招白衣人，笑酌黄花花。
　　　携壶酌流觞，搴菊泛寒荣。

　　｜原｜

　　｜杜甫｜愁眼看霜露，寒城菊自花。
　　　羹煮秋莼滑，杯迎露菊新。

　　｜增｜

　　｜杜甫｜晚来高兴处，摇荡菊花期。
　　　庭前有白露，暗满菊花团。
　　　坐开桑落酒，来把菊花枝。
　　　寒花开已尽，菊蕊独盈枝。
　　　小驿香醪嫩，重岩细菊斑。
　　　是节东篱菊，纷披为谁秀。
　　　采采黄金花，何由满衣袖。

　　｜韩愈｜野晴山簇簇，霜晓菊鲜鲜。
　　　霜风破佳菊，嘉节迫吹帽。
　　　鲜鲜霜中菊，既晚何用好。
　　　楥菊茂新芳，径兰消晚馤。

　　｜白居易｜篱菊黄金合，窓筠绿玉稠。

　　｜僧皎然｜九日山僧院，东篱菊也黄。

　　｜宋。苏洵｜粲粲秋菊早，卓为霜中英。

　　｜司马光｜菊蕊如排粟，青青见叶心。

　　｜陆游｜英英篱下菊，秀色独满枝。

　　｜原｜

　　｜吴潜｜粲粲黄金裾，亭亭白玉肤。

　　｜王潜斋｜轻霜临菊月，细雨似梅天。

　　｜增｜

　　｜金。吴激｜忆看霜菊艳，不放酒杯干。

　　｜明。沈周｜千古陶彭泽，篱边有此花。

　　｜何景明｜露蕊凄凄放，风枝袅袅低。

　　｜原｜

　　｜杜甫｜苦遭白发不相放，羞见黄花无数新。

　　｜增｜

　　｜杜甫｜篱边老□□陶潜菊，江上徒逢袁绍杯。

　　｜韩愈｜墙根菊花好沽酒，钱帛纵空衣可准。

　　｜白居易｜黄菊繁时好客到，碧云合处佳人来。

　　｜杜牧｜别后东篱数枝菊，不知闲醉与谁同。

　　｜宋。梅尧臣｜黄金碎翦千万层，小树婆娑嘉趣足。

　　｜周必大｜陶令思归未得归，黄花想见绕东篱。

　　｜陆游｜荒庭落叶不可扫，惟有丛菊争先开。
　　　身闲亦未全无事，检校黄花几树开。

　　｜杨万里｜菜子已抽蝴蝶翅，菊花犹着郁金裳。

　　｜原｜

　　｜徐似道｜牢裹乌纱莫吹□□，免教白发见黄花。

　　｜增｜

　　｜祝穆｜黄花自与渊明别，不见闲人直到今。

　　｜徐集孙｜莫言满眼无知己，耐久黄花是故人。

　　｜湛道山｜想得东篱黄已徧，到家及取未凋零。

　　｜黄溪云｜白衣不到东篱伴，吟得黄花满口香。

　　｜沈唯斋｜不因彭泽休官去，未必黄花得许香。

　　｜吴荆溪｜问花何事人偏爱，曾遇渊明把玩来。

　　｜原｜

　　｜张芸窓｜犹作霓裳舞妖态，零红堕粉湿秋痕。

　　｜王沧湾｜秋风为我语篱菊，且耐寒香伴白云。

　　｜增｜

　　｜金。王良臣｜月过初三半梳玉，菊迎重九满篱金。

　　｜路铎｜贞姿佳菊秋霜里，真意南山夕鸟边。

　　｜元。马臻｜东篱满地金钱菊，多谢西风为翦裁。

　　｜原｜

　　｜无名氏｜眼前景物年年别，只有黄花似故人。
　　　不许秋风常管束，竞随春卉斗芳菲。
　　　似嫌九月清霜重，亦对三春丽日开。

　　｜增｜

　　｜晋。张协｜寒花发黄采。

　　｜谢惠连｜白露滋园菊。

　　｜江淹｜时菊耀岩阿。

　　｜周。明帝｜霜潭渍晚菊。

　　｜庾信｜菊寒花正合。　圆珠坠晚菊。　山枯菊转芳。

　　｜唐。太宗｜岸菊初含蕊。　花生圆菊蕊。

　　｜原｜

　　｜德宗｜芳菊舒金英。

　　｜郭元振｜延年菊花酒。

　　｜赵彦昭｜紫菊宜新寿。

　　｜增｜

　　｜王绩｜山菊秋自香。　秋杯浸菊花。

　　｜王维｜陶潜菊盈把。

　　｜储光羲｜东篱摘芳菊。

　　｜原｜

　　｜李白｜黄花催逸兴。

　　｜杜甫｜雨荒深院菊。　异方初艳菊。　轻露栖丛菊。　菊蕊凄疎放。

　　｜增｜

　　｜白居易｜丛香近菊篱。　蕊折金英菊。

　　｜李嘉佑｜惊寒菊半黄。

　　｜姚合｜西风菊渐芳。　霜落菊满地。

　　｜许浑｜菊艳含秋水。　寒菊带霜甘。

　　｜朱庆余｜潭静菊花秋。

　　｜林宽｜微阳菊半畦。

　　｜薛逢｜持杯店菊黄。

　　｜韩偓｜山菊向阳花。

　　｜原｜

　　｜鱼玄机｜嫩菊含新彩。

　　｜增｜

　　｜宋。王安石｜沾裳菊露浓。

　　｜苏轼｜金菊乱如沸。

　　｜孙觌｜种芳茹秋菊。

　　｜陆游｜买菊穿苔种。　菊花寒更香。

　　｜金。高士谈｜寒菊过时花。

　　｜元好问｜菊潭秋花满。

　　｜元。萧国宝｜霜菊间青黄。

　　｜袁桷｜僧分墨菊芽。　菊铸玉巑岏。

　　｜宋元｜紫菊染巾香。

　　｜黄庚｜菊残如倦客。

　　｜原｜

　　｜汉。武帝｜兰有馨兮菊有芳。

　　｜增｜

　　｜唐。严武｜篱外黄花菊对谁。

　　｜白居易｜遶篱新菊为谁黄。　露菊新花一半黄。

　　｜许浑｜秋摘黄花酿酒浓。

　　｜来鹏｜菊花村晚雁来天。

　　｜罗隐｜黄菊倚风催酒熟。

　　｜韦庄｜紫菊乱开连井合。

　　｜宋。韩琦｜金铃千朶菊争开。

　　｜王安石｜鲜鲜细菊霜前蕊。

　　｜欧阳修｜野径冷香黄菊秀。

　　｜苏轼｜菊残犹有霜枝。

　　｜孙觌｜行穿野菊布黄金。

　　｜戴昺｜一阵微风野菊香。

　　｜金。蔡珪｜露华应到菊花团。

　　｜高士谈｜露蒙甘菊细茎紫。

　　｜祝简｜菊着黄花旋旋开。

　　｜史肃｜野性黄花无赖香。

　　｜赵元｜菊花雨似人情冷。

　　｜麻九畴｜一雨初晴菊瘁花。

　　｜元。叶颙｜黄菊飘香蜨满枝。　嫩菊半开香未老。　西风细雨黄花瘦。

　　｜词｜

　　｜增｜

　　｜宋。张镃。如梦令｜野菊亭亭争秀，闲伴露荷风柳，浅碧小开花，谁摘谁看谁嗅，知否，知否，不入东篱杯酒。

　　｜刘克庄。好事近｜秋色到东篱，一种露红先占，应念金英冷淡，摘臙脂浓染。　依稀十月小桃花，霜蕊破霞脸，何事渊明风致，□□十分娇艳。

　　｜朱翌。朝中措｜玉台金盏对炎光，全似去年香，有意庄严端午，不应忘□□重阳。　菖蒲九叶，金英满把，同泛瑶觞，旧日东篱陶令，北窓正卧羲皇。

　　｜方岳。一落索｜瘦得黄花能小，一帘香杳，东篱云冷正愁予，犹幸是，西风少。　叶下亭皋渺渺，秋何为者，无钱持蟹对黄花，又孤负，重阳也。

　　｜原｜

　　｜欧阳修。少年游｜去年秋晚此园中，携手玩芳丛，拈花嗅蕊，恼烟撩雾，沉醉倚西风。　今年重对芳丛处，追徃事、又成空，敲遍栏干，向人无语，惆怅满枝红。

　　｜张孝祥。鹧鸪天｜一种浓华别样妆，留连春色到秋光，解将天上千年艳，翻作人间九日黄。　凝薄雾，傲繁霜，东篱恰似武陵乡，有时醉眼偷相顾，错认陶潜作阮郎。

　　｜黄庭坚。鹧鸪天｜黄菊枝头破晓寒，人生莫放酒杯干，风前横篴斜吹雨，醉里簪花倒着冠。　身健在，且加餐，舞裙歌扇尽清欢，黄花白发相牵挽，付与傍人冷眼看。

　　｜南乡子｜黄菊满东篱，与客携壶上翠微，已是有花兼有酒，良期，不用登临怨落晖。　满酌不须辞，莫待无花空折枝，寂寞酒醒人散后，堪悲，节去花愁蝶不知。

　　｜卢祖皋。鹊桥仙｜寒丛弄日，宝钿承露，篱落亭亭相倚，当年彭泽未归来，料独抱，幽香一世。　疎风冷雨，淡烟残照，日日重阳天气，帽檐已是半欹斜，问瓮里，新篘熟未。

　　｜晏几道。破阵子｜忆得去年今日，黄花正满东篱，曾与主人临小槛，共折香英泛酒巵，长条插鬓垂。　人貌不应迁换，珍丛又睹芳菲，重把一尊寻旧径，可惜光阴去似飞，风高露冷时。

　　｜增｜

　　｜欧阳修。渔家傲｜九日欢游何处好，黄花万蕊雕遶绕，通体清香无俗调，天气好，烟滋露结功多少。　日脚清寒高下照，宝钉密缀圆斜小，落叶西园风袅袅，催秋老，丛边莫厌金樽倒。

　　｜又｜青女霜前催得绽，金钿乱散枝头遍，落帽台高开绮宴，芳尊满，挼花吹在流霞面。　桃李三春虽可羡，莺来蝶去芳心乱，争似仙潭秋水岸，香不断，年年自作茱萸伴。

　　｜又｜露裛娇黄风摆翠，人间晚秀非无意，仙格淡妆天与丽，谁可比，女真装束真相似。　筵上佳人牵翠袂，纤纤玉手挼新蕊，美酒一杯花影腻，邀客醉，红琼共作熏熏□□。

　　｜僧仲殊。蓦山溪｜年芳已远，凉夏疎疎雨，菊占此时开，背佳期，清秋何处，滴成金豆，弹破栗文圆，临水槛，倚风亭，全胜东篱暮。　茱萸未结，谁是多情侣，菖叶与葵花，也相饶，也□□羞妬，主人着意，何必念登高，浮酒面，解烦襟，消尽当筵暑。

　　｜原｜

　　｜柳永。受恩深｜雅致装庭宇，黄花开淡伫，细香明艳尽天助，与秀色堪餐，向晓自有真珠露，刚被金钱妬，拟买秋天，容易独步。　粉蝶无情蜂已去，要上金樽，惟有诗人曾许，待宴赏重阳，恁时尽把芳心吐，陶令经回顾，免顦贑东篱，冷烟疎雨。

　　｜陈亮。秋兰香｜未老金茎，些子正气，东篱淡薄齐芳，分头添样白，同局几般黄，向闲处，须一一排行，浅深饶间新妆，那陶令，漉他谁酒，趁醒消详。　况是此花开后，便蝶恋无花，管甚蜂忙，你从今，采□□蜜成房，秋英试商量，多少为谁，甜得清凉，待说破，长生真诀，要饱风霜。

　　｜刘克庄。念奴娇｜老夫白发，尚儿戏，废圃一番料理，餐饮落英并坠露，重把离骚拈起，冷艳幽香，深黄浅白，占断西风里，飞来双蝶，绕丛欲去还止。　尝试诠次羣芳，梅花差可，伯仲之间耳，佛说诸天金色界，未必庄严如此，尚友灵均，定交元亮，结好天随子，篱边坡下，一杯聊泛霜蕊。

　　｜别录｜

　　｜增｜

　　｜唐书。韦绶传｜绶感心疾，罢还第，九月九日，帝为黄花歌，顾左右曰，何可不示韦绶，即遣使持往，绶遽奉和，附使进，帝曰，为文不已，岂颐养耶，敕曰，自今勿复尔。

　　｜抱朴子｜刘生丹法，用白菊汁连樗汁和丹蒸之，服一年，寿五百岁。
　　　菊花与薏苡花相似，直以甘、苦别之耳，菊甘而薏苦，谚所谓，苦如薏者也。

　　｜清异录｜广陵法曹宋龟造缕子脍，其法用鲫鱼肉、鲤鱼子，以碧筒或菊苗为首。

　　｜老学庵笔记｜辽相李俨作黄菊赋，献其主耶律洪基，洪基作诗题其后以赐之，云，昨日得卿黄菊赋，碎翦金英填作句，袖中犹觉有余香，冷落西风吹不去。

　　｜原｜

　　｜夷坚志｜成都府学有神曰菊花仙，相传为汉宫女，诸生求名者往祈影响，神必明告，仙为汉宫女，葢在汉宫饮菊花酒者，或云成都府汉文翁石室壁间画一妇人，手持菊花，前对一猴，号菊花娘子，大比之岁，士人多乞梦，颇有灵异。
　　　亳社吉祥僧剎，有僧诵华严大典，忽一紫兔自至，驯伏不去，随僧坐起，听经坐禅，惟餐菊花，饮清泉，僧呼菊道人。

　　｜制用｜

　　｜仙经｜重五日采白菊茎，常服，令头不白。
　　　九月九日取菊花末，水服二钱，治酒醉不醒，临饮服方寸匕，令人不醉。
　　　王子乔变白增年方，用甘菊，三月上寅日采苗，曰玉英，六月上寅日采叶，曰容成，九月上寅日采花，曰金精，十二月上寅日采根茎，曰长生，并阴干，百日取等分，成日合捣千杵为末，每酒服一钱匕。蜜丸梧子大，酒服七丸三，百日，身体轻润，一年，发白变黑，二年，齿落再生，五年，八十岁老人变为儿童。
　　　乘露摘取甘菊，去枝梗，用净瓦礶下安白梅一、二个，放花朶至平口，又加白梅，将盐卤汁浇满浸过花朶，以石子压之，密封收藏，至明年六、七月，取花一枝，用净水洗去盐味，同茶末入椀，注热滚汤，则茶味愈清而香譪，絶胜，伴茶收藏，不若此法。
　　　或用净花拌糖霜捣成膏饼，食亦甚清雅。
　　　或用甘菊晒干，密封收藏，间取一撮，如烹茶法烹之，谓之菊汤，暑月大能消渴。每煮酒，一瓶入甘菊五、六朶，封严，久愈香清，花不可多，多则味苦。或旋采，细看心内无虫者，捻碎冲酒服，亦妙。
　　　圣惠方云，九月九日取甘菊花晒干，为末，每糯米一斗蒸熟，入花末五两，加细面曲搜拌，如常造酒法，候熟，澄清收藏，每服一、二盏，能治头风，头旋眩晕。
　　　医工或知忌野菊，而并不识甘菊，往往求盆盎中残朶而用之，夫华盛者实衰，开残者气散，是尚可以为药乎，甘菊香烈，虽能燥湿袪风，亦能助火泄气，宜酌而用之，变白年之说，不可贪也，以菊作枕者，头痛至不可救，德善谱有戒。

　　｜增｜

　　｜花史｜千金方，九月九日菊花末，临饮服方寸匕，令人不醉。郑景龙续宋百家诗云，本朝孙志举有访王主簿同泛菊茶，诗云，妍暖春风荡物华，初回午梦颇思茶，难寻北苑浮香雪，且就东篱撷嫩芽。
　　　洪景严遵和弟景卢迈站台，诗云，筑台结阁两争华，便觉流涎过曲车，户小难禁竹叶酒，睡多须藉菊苗茶。
　　　唐释皎然有九日与陆处士羽饮茶，诗云，九日山僧院，东篱菊也黄，俗人多泛酒，谁解助茶香。陆放翁冬夜与溥庵主说川食诗，何时一饱与子同，更煎土茗浮甘菊。或有以菊花磨细，入于茶中啜之者。
　　　文保雍菊谱中有小甘菊诗，茎细花黄叶又纤，清香浓烈味还甘，祛风偏重山泉渍，自古南阳有菊潭。此诗得于陈元靓岁时广记，然所谓保雍之谱，恨未之识也。

　　｜治地｜种菊之处须在向阳高原，宜阴，宜日、风、雨可到之所，四傍设篱遮护，圃内开作几埂，每埂置花几缸，缸之相去一尺五、六寸，仅容一人往来浇灌、捕虫，缸下用砖石砌起，以便走水，傍设一小所，以藏各色器具，待花开，移赏之后，收根原藏此圃，庶根苗不失而关防有地。

　　｜储种｜花谢后即翦去上簳，止留近根三、五寸，每缸插筹记认名色，或于缸边记号亦可，翦处用泥封口，移至向阳处晒之，土白燥时，将肥水浇一、二次，天将大雪，用穰草覆之，以避冻损，宜桸葢，不可过密，密则苗黄，又法，以砻糠烧灰覆之，可避寒气，天日晴和，用粪搪挜菊本四边，勿着根，春苗自旺，交立春，粪即少用，有他处讨来名花根接者，明年花开必变，即以原花枝梗横埋肥地中，每节自然出苗，收起近中簳者，则花本不变，可得真种，立春后天尚寒，且不可轻动，仍用草护其木，则新秧早发、壮大，至二月内，冰雪半消，方可撤去覆草，遇奇种，宜于秋雨、梅雨二时，修下肥梗，插在肥阴之地，加意培养，亦可传种。

　　｜种子｜秋菊枯后，将枯花堆放腴土上，令畧着土，不必埋，时以肥沃之，明年春初，自然出苗，收种其花色多变，或黄、或白、或红紫，更变至有变出人所不识名者，甚为奇絶。

　　｜分秧｜春分至谷雨节内，看天气晴明，地土滋润，将旧收花本四围掘出，总根轻轻击开，勿损苗芽根须，择肥苗单茎，不拘根须多少，如在原本上者，须近原本有节处分，以其节中生根方旺也，秧根多须而土中之茎黄白色者谓之老，须少而纯白者谓之嫩，老可分，嫩不可分，有秃白根者亦可种活，但要去其根上浮起白翳一层，以干润土种之，不可雨中分种，令湿泥着根则花不茂，土须鉏松，不可甚肥，肥则笼菊头而不发，须令净去宿土，恐有虫子之害，其地比平地高尺许，每尺余栽一株，每穴加粪一杓，搪挜如法，方可搬秧植之，四围余土，锄爬壅根，高如馒头样，令易泻水，菊根恶水，水多必烂，周围留深沟泄水，但雨过不拘何月，务将沟中水疎通流别处，不分在地在盆，即以酵熟干土壅根，或用篾箍瓦作盆埋地，令一半入土内，使地气相接，水不停积，雨过便于上盆不伤根，不泄元气。大笑及佛顶、御爱黄至谷雨时，以其枝插于肥地，即活，至秋亦着花。豫章菊多佳者，问之园丁云，每岁以上已前后数日分种，失时则花少而叶多，如不分置他处，非惟丛不繁茂，往往一根数干，一干之花各自别样，所以命名不同。菊开过，以茅草裹之，得春气则其旧年柯叶复青，渐长成树，但次年不着花，第二年则接续着花，仍不畏霜。

　　｜登盆｜立夏时，菊苗长盛，将上盆，先数日不可浇灌，令其坚老，上盆则耐日色，每起根上多带土，先将肥土倒松，填二、三分于盆，加浓粪一杓后，搬菊秧植之，再将前土填满，亦如馒头样，种后必隔一日，早用河水浇之，又要搭棚遮避日色，遇雨露揭去，如久雨，将盆移檐下，长高尺许方可用肥，仍以红油细竹插傍，用细椶宽缚以防风雨摧折，竹用油可避菊虎，用椶耐风日，凡要菊盛花大，更无别法，只是十一月大、小雪中，分盆边旺苗栽之，如未发苗，有青叶头白芽者种之，遮霜雪要见日色，开春花自盛。

　　｜浇灌｜初种时，浇水后，得大日色晒三、四日，候天色晴燥，早晚用河荡水浇一次，浇时须用盆缓缓浇透，不透恐下边土热，叶即发黄，天雨不必浇，既活，长至六、七寸长，方将宿粪一杓、水一桶和匀浇一次，隔日又一次，浇时须在雨过后一日，若晴久土燥不可浇肥，亦不可浇在花根边，令根伤损，先将缸内土四边掘壅根上如高阜样，肥灌四周底处，量看枝叶绿色深翠即止，大约瘦者多浇，肥者少浇，否则令蕊笼闭，青叶胜，交芒种节后，黄梅久，极易伤根，大雨时行尤为难看，梅天但遇大雨一歇便浇，须少冷粪以扶植之，否则无故自瘁，若厌浇粪，用粪泥于根边周围堆壅半寸，再雨，湿泥功倍于粪，且不坏叶，六、七月内不可用粪，用则枝叶比皆蛀，每晨用河水浇灌，若有挦鸡鹅毛水，停积作冷清，或浸蚕沙清水，时常浇之尤妙，尤须蓄土以备封培，其根复生，其本益固，自此以后不可浇肥，芒种后，如苗瘦者止用污泥水，隔三、五日一浇，以天色晴雨为则，六月大暑中，每早上用河水浇，此月天热粪燥，用粪则伤菊，此后至花蕊发如黄豆大，方浇清淡粪水一二次，花将放时，又浇肥一次，则花开丰艳可观，此花大率恶水，水多则有虫伤湿烂之患，紫金铃一种，忌肥喜阴，又不可见水，宜大树下阴处种之，畧见日影，常令肥润而已，不可令中间头长脑，头一起即搯一段，根下乱头不可去，待乱枝茂根瘦即花盛，此种及蜜芍药、金芍药、银芍药不宜见粪，惟沃以污泥稀水，紫线盘不宜见肥，金铃一种，絶妙极难活，但置阴处，多见水，不见肥，东篱品□□云，浇花以喷壶喷之最良。

　　｜惜花｜秋时有狂风骤雨，每本再拣坚直篱竹绑定，用莎草从根缚二三节，勿令摇动伤残，菊性畏热，须傍高篱、大树以避日色，花开盛大，不可置之日晒雨濯，须放阴处以待夜露，天寒有霜，移置屋下，根缚纸条，就盏引水，使根长润而不伤水，则花久可观，叶秀可爱，黄梅雨久，花根浸烂，花叶将萎，即拔起，翦去烂须，止留直根，重插平湿土内，如插花法既可，留种亦可有花。

　　｜护叶｜养花易，养叶难，凡根有枯叶，不可摘去，去则气泄，其叶自下而上逐渐黄矣，根边用碎瓦或花葢密，防雨溅泥污叶，或砻糠、螺壳亦可，叶有泥，以清水洗净，各月皆然，浇粪、浇水慎勿令着叶，一着叶随即黄落，欲叶青茂，时以韭汁浇根，缸下用大砖垫高缸底，以走积雨，则叶不损，如此护之，则枝叶翠茂，清晨叶带露甚脆，一触则落，一法以稻草翦作尺许，分开缚在四围，根上去根四、五寸许周围分撤如蓑衣，葢泥亦是护叶，一法四、五月大雨，脚叶易坏，须设棚遮葢。

　　｜芟蕊｜长高尺许，芒种节中，每枝逐叶上近干处生出眼，一一搯去，此眼不搯，便生附枝，搯时切须轻手，左手双指拈梗，右手指甲搯蕊，勿猛摘猛放，葢菊叶甚脆，畧一触即堕矣，至结蕊时，每枝顶心上留一蕊，余则剔去，如蕊细用针挑，其逐节间或先搯眼不尽，至此时又结蕊，亦尽去之，随加土平缸，庶一枝之力尽归一蕊，开花尤大，可径三、四寸，惟甘菊、寒菊独梗而有千头，不可去，立秋后，不论枝长短，并不可损蕊，至黄豆大，隔二、三日浇肥一次，则花大色浓，至霜降，花大发矣，中有早、晚不同，开早者，先移赏玩，后开者，又作一番，其间不开放并零落者，存之作本，如欲蕊多，至春苗尺许时，掇去其颠，数日则岐出两枝，又掇之，每掇益岐，至秋则一干所出数百千朶，婆裟团圞，如车葢熏笼，人力勤，土又膏沃，花亦为之屡变，菊之本性有易高者，醉西施之类是也，有原低者，紫芍药之类是也，欲其低，摘正头，欲其高，摘傍头，庶无过、不及之患。

　　｜压插｜五月梅雨时，将摘下肥壮小枝长三五寸者，齐节边截取，插入肥腴土内约半寸许，以泥埋过节为止，以其节能出根故耳，移置阴处，或用箔簟遮护，令不见日，频以水浇，间用肥水，待至盈尺，畧见日影，至中秋，不必遮藏，与种菊同开但花畧小耳，可移盆中，置几上清玩，插大芋头内埋土中亦佳，此根收起，来年发苗更旺，凡菊开花时，有苗头，近梗搯下，以污泥、猪粪酿肥下花，苗头在内，上葢松泥，此苗即活，冬间分得芽头，须用猪粪酿泥种之，凡壅花以头垢不生莠虫，欲其净则浇壅舍肥粪而用河泥，紫金铃及蜜芍药、紫牡丹、白牡丹、秋牡丹、金宝相、银宝相、紫宝相、金边紫铃难栽，宜多插。

　　｜栽接｜四月间梅雨时，将贱菊本干肥大者，截去苗头，近根止留数寸，将他色菊苗头截下，以利刃披削如鸭嘴样，将前去苗头本上以利刀劈开，仅可容苗头削枝插落，即用麻线缚定，以污泥涂之，再以纸箬包裹，至活方去，则一本可容三色，且至深秋，接头长完无痕可见。

　　｜酿土｜种菊土力最要，埴壤、黄壤、赤壤为上，沙壤、碛壤、黑壤次之，俱在每岁秋冬择高阜肥地，将土挑起，泼以浓粪，筛过，杂以鸡鹅粪壤令肥，用草荐葢之，勿令泄气，正、二月内再酵数次，候至分菊时，仍以细筛筛过，用蚌壳搬入盆内五、六寸许，栽菊遇雨过，根露，覆以肥土可收雨泽，不使根烂，菊喜新土，大率每年换土分种，若旧土恐力不厚，花发瘦小，初种土培十分之四，至黄梅前三二日再培土三分，雨后淋去再宜封培，至蕊发如菉豆大，搯后，又培土二分，以时消息，又一法，以肥松土用细筛筛入甑，蒸二、三沸取起倒出，晒干，入盆植菊，能杀虫，无侵蚀之患。

　　｜蓄水｜蓄水之法，花傍四角设四缸，一蓄粪水，一蓄污肥水，二蓄河水、雨水。浇花河水、雨水为上，洗鲜肉、退鸡鹅毛水、缫丝汤俱佳，酿鸡鹅毛水法，用缸盛贮，投韭菜一把或枇杷核，则毛尽烂，一云，先时以死蟹酿水浇花，不生莠虫，又能肥花，用粪各有次序，一次粪二水八，越半旬，第二次粪三水七，再越半月，第三次粪、水相半，又越半旬，第四次粪七水三，第五次全粪可也，救花大肥，用野芥菜子满缸下之以减其力，腊月内掘地埋缸，积浓粪，上盖板，填土密固，至春，渣滓融化，止存清水，名曰金汁，五、六月菊黄萎，用此浇之，足以回生且开花肥润。

　　｜捕虫｜初种时，长至五、六寸即有黑小地蚕啮根，早晚宜看，除之。又生一种细虫穿叶，惟见白头萦□，可用针刺死之。立夏至小满四五月中，防麻雀折枝作窠。雨过后，或生青寸白虫食脑叶，或生如虱黑莠虫，以指弹梗去之，时常须看。芒种后四五月时，有黑壳虫，似萤火，肚下黄色，尾上二钳，名曰菊牛，又名菊虎，或清晨，或将暮，或雨过晴时，忽来伤叶，可疾寻杀之，此虫飞极快，迟则不及，若花头垂软，即看钳处，用指甲摘去过伤处一二寸，免致伤此一本，此虫一啮，即生子梗上，变作蛀虫，从损处劈开，中有小虫，可捻杀之。黄梅雨中湿热时候，叶底生虫，名象干虫，青色如蚕，食叶，上半月在叶根之上干，下半月在叶根之下干，破干取之，旋以纸捻缚住，常以水润之，花亦无恙。至六、七月雨过时，又生细细青绵虫，食头，此虫极难寻见，可先看叶下，有虫粪如泥沙，即虫生处，觅，去之。高仅三尺许，摘苗之后，小暑至秋分时，常要看节边，蛀孔有虫在内，用针或铁线插入孔，上半月向上搜，下半月向下搜，虫死即好。枝上生蠏虫，用桐油围根上，虫自死。癃头者曰菊蚁，以鳖甲置旁引出弃之。瘠枝者曰黑蚰，以麻裹筋头轻捋去之。无故叶黄色憔悴，土内必有蛴螬或蚯蚓食根，可用铁钩抓开根下土泥，寻虫杀之，或以石灰水灌过，以河水解之。喜蛛侵脑，当去其丝，又防节眼内生虫，亦以铁丝搜杀之。蕊将发头或蕊脑已发，上生黑青莠虫，可用棕刷拂去，间用茅灰掺虫或以鱼腥水洒之，或将洗鲜鱼水、或死蟹水洒之叶上，或种韭、薤、葱、蒜于菊根傍皆去虫法也。常要除去蜒蚰，则苗叶可免伤害。
　　　菊无染色，蓝、墨二色传有染法，须先多种一捧雪、银芍药、月下白三种花，蕊将开，用金墨研浓，下油一、二点，或和以乳汁，用牙刷溅墨剉入蕊心，待露，过夜，次早又染，凡三、四遍，则花墨色。蓝，用新收青绵，夜至露中候湿，次早，绞绵色水，滴蕊中心，开时花作蓝色。一法，用磠砂一、二厘入水用五色颜料俱可染花，极易入瓣，但花不耐久，即便凋萎，真赏者不取。或于九月收霜，贮瓶埋之土中，菊有含蕊，调色点之透变各色。或取黄、白二色，各披半边，用麻扎合，所开花朶半白半黄。如欲催花，于大蕊时，罩龙眼壳，先于隔夜浇硫黄水，次早去壳，花即大开，依法留之，可至春初，马粪酿水亦可。

　　｜花忌｜忌燥寒、燥热天色。
　　　忌大风、大雨、烈日。
　　　忌四围高墙。
　　　忌地势污下。
　　　忌贪多助长，如用礶口、硫黄、马勃催放药物之类。
　　　忌孤高无傍枝。
　　　忌四面一齐，似灯笼样。
　　　忌圈缚盘结。
　　　忌麝脐触犯。

　　○附录　绣线菊

　　｜增｜

　　｜史铸。菊谱｜绣线菊，厌草花是也，花头碎紫，成簇而生，心中吐出素缕，如线之大，自夏至秋有之，俗呼为厌草花，或云若人带此花赌则获其胜，故名之，古有厌胜法也。

　　○附录　蓝菊

　　｜原｜蓝菊，花单薄而小，其萼黄。

　　○附录　双鸾菊

　　｜原｜双鸾菊，一名鸳鸯菊，即乌啄苗。花开甚多，每朶头若僧帽，拆此帽，内露双鸾并首，形似无二，外分二翼一尾，春分根种。

　　○附录　丈菊

　　｜原｜丈菊，一名西番菊，一名迎阳花。茎长丈余，干坚麤如竹，叶类麻，多直生，虽有傍枝，只生一花，大如盘盂，单瓣，色黄，心皆作窠，如蜂房状，至秋渐紫黑而坚，取其子种之，甚易生，花有毒，能堕胎。

　　○附录　七月菊

　　｜原｜七月菊，外夹瓣，中镶瓣，突起如紫薇花，色如茄，花径寸有半，厚寸余，其叶似五月翠菊，六、七月花，一株不过数朶，高慬一、二尺。

　　○附录　翠菊

　　｜原｜翠菊，一名佛螺，一名夏佛顶。蓓蕾重附层迭似海石榴花，其花外夹瓣翠而紫，中铃萼而黄，径寸有半，开于四、五月，每雨后及晡时，光丽如翠羽，开最久，叶青而泽，似马兰，香甚，亚深，茎毛而红，株干肥劲，高可二、三尺，八月种子。

　　御定佩文斋广群芳谱卷五十一
　　●御定佩文斋广羣芳谱卷五十二

　　　花谱

　　○鸡冠

　　｜增｜

　　｜花史｜鸡冠花，俗名波罗奢花。

　　｜碧鸡漫志｜吴蜀鸡冠有一种小者，高不过五、六寸，目曰后庭花。

　　｜原｜有扫帚鸡冠，有扇面鸡冠，有缨络鸡冠，有深紫、浅红、纯白、浅黄四色，又有一朶而紫黄各半，名鸳鸯鸡冠，又有紫、白、粉红三色一朶者，又有一种五色者，最矮，名寿星鸡冠，扇面者以矮为佳，帚样者以高为趣。今处处有之，三月生苗，入夏高者五、六尺，矮者纔数寸，其叶青柔，颇似白苋菜而窄，□□有赤脉，红者茎赤，黄者、白者茎青白，或圆、或扁，有筋起，六、七月茎端开花，穗圆长而尖者，如青箱之穗，扁卷而平者，如雄鸡之冠，花大，有围一、二尺者，层层迭卷，可爱，穗有小筒子在其中，黑、细、光滑，与苋实无异，花最耐久，霜后始蔫。苗、花、子气味俱同，甘，寒，无毒，主治疮痔及血病，止肠风泻血，赤白痢，崩中带下，分赤白用，子入药须炒。

　　｜□□考｜

　　｜原｜

　　｜枫牕小牍｜鸡冠花，汴京谓之洗手花，中元节前，儿童唱卖，以供祖先。

　　｜增｜

　　｜花经｜鸡冠八品二命。

　　｜花木考｜苏黄门咏鸡冠花诗，后庭花草盛，怜汝系兴亡。世遂以鸡冠为玉树后庭花，不知世说诸书有蒹葭倚玉树语，杜少陵饮中八仙歌复有皎如玉树临风前之句，玉树一种断非草本，或又谓花经所载别有后庭，岂花名后庭而以玉树嘉之耶，且宋、元以来，或以为山矾，或以为玚花，杨用修、王敬美复以为丁香、栀子，鸡冠之说何可尽信也。

　　｜原｜

　　｜花史｜解缙尝侍上侧，上命赋鸡冠花诗，缙曰，鸡冠本是臙脂染，上忽从袖中出白鸡冠，云是白者，缙应声曰，今日如何浅淡妆，只为五更贪报晓，至今戴□□满头霜。

　　｜集藻｜

　　｜赋｜

　　｜增｜

　　｜明。仲弘道。鸡冠花赋并序｜百卉以雨露为生，檐下则雨露减矣，乃雨露减者，霜霰亦减，当草枯木落之时，此花反得因檐下而晚盛，呜呼，啬于此者丰于彼，造化生物之盈亏固如是，其难料也，奈何以目前之菀枯，定将来之荣落邪，因作赋以纪之。
　　聿观桃李艳春，荷蕖吐夏，秋桂霜迎，冬梅雪迓，梦草开晨，睡莲闭夜，候既至而芬芳，蘂欲敷而莫假，爰有一蘤，在栏之下，鸂□□为羣，鸭凫作亚，丹同鹤顶，冠非鹖野，状毰毸而不飞，类翰音而实哑，乃生长于阶除，托根株于檐厦，日光射兮无多，雨露霏兮亦寡，方其炎蒸甫歇，金风乍飔，羣株炫采，烂焉盈枝，尔乃瘦梗寒条，较芙蓉而更寂，疎根朗叶，对篱菊其多思，似班姬退处夫长门，如苎萝幽闭乎西施，迨夫青霜降兮木落，白露瀼兮草萎，众卉兮凋谢，尔独映乎条枚，凉飙凛凓兮，摧之不能摧，风霰飘零兮，欺之不可欺，尔于是强项独发，傲骨生姿，朱紫奋采，黄白争奇，瓣如扇而半迭，子似缀而分披，露盘擎兮五色，仙掌摇兮九疑，胡前者之偃蹇，而后者之陆离，余仰而思，俯而惟，识造物之有定理，岂苦乐而无等夷，然则前之偃蹇也，如宁戚之扣角，如百里奚之炊扅，又如蘓武之吞毡卧雪，王章之涕泣牛衣，后之陆离也，如唐且华颠而为秦相，吕尚皓首而作周师，更如张苍七十而称汉佐，王祥六十八而遇晋，知先者未必为幸，后者不足云迟，苦者乃所酿乐，乐者适足增痴，物有循环之数，人无长盛之时，兹一微卉兮且然，岂荣枯祸福兮而造化乃有所私。

　　｜五言古诗｜

　　｜原｜

　　｜宋。梅尧臣。鸡冠｜神农记百卉，五色异甘酸，乃有秋花实，全如鸡帻丹，笼烟何耸耸，泫露更团团，取譬可无意，得名殊足观，逼真归造化，任巧即雕剜，赤玉书留魏，丹砂句诵韩，诚能因物比，谁谓入时难，有客驱辞颖，临风运笔端，尝嗟古吟阙，每惜此芳残，揣情苦精妙，继音惭未安。

　　｜增｜

　　｜孔平仲。鸡冠｜我初种鸡冠，其小乃毫芒，曾未得几时，忽已过我长，根株既猥大，枝叶亦开张，吐花凌朝曦，生意殊未央，阴风自西来，惨淡驱清霜，一夜忽变故，叶萎花已黄，当此繁盛时，为尔偿壶觞，及今乃腐草，好翫安可常，呼童尽翦拔，时恐践踏伤，庭除稍旷阔，耳目加清凉，竹枝久蒙蔽，迥立独苍苍。

　　｜原｜

　　｜无名氏。鸡冠｜秋至天地闭，百芳变枯草，爱尔得雄名，宛然出陈宝，未甘阶墀陋，肯与时节老，赤玉刻缜栗，丹芝谢雕槁，鲜鲜云叶卷，粲粲凫翁好，由来名实副，何必荣华早，君看先春花，浮浪难自保。

　　｜增｜

　　｜元。郝经。鸡冠｜夷则播新律，卉木协秋候，绾结流火余，的皪金天宿，峩峩列庭除，摘摘俨雄秀，炎帝朝火官，绛帻轩宇宙，植立竟不拜，离披拥青袖，奕叶初类苋，吐心渐如豆，脉络引丝起，一片珊瑚瘦，云芝茁红腴，紫茵卷翠脰，碎颗蹙丹砂，肉绽殷血透，怒割赤龙耳，劲磔还乱糅，麻叶薄且耸，山字缺乃覆，查牙欲成角，拥肿下连咮，生全余小穗，展尽带残皱，昂藏偃膺高，突兀出羣骤，还将早霞映，欲向朝日雊，月露终夜栖，风雨几回斗，再砺复自止，交退谁与救，区区闲草花，象物与接构，弭兵日观战，亦是自贻咎，垂帘且相忘，高枕卧清昼。

　　｜七言律诗｜

　　｜增｜

　　｜宋。欧阳澈。和世弼鸡冠花｜芳名从古号鸡冠，赭？醒然□□一般，不语宋牕何足卖，难通函谷漫劳看，倚风纵有如丹顶，遇敌应无似锦翰，空费栽培污庭砌，到头不若植芝兰。

　　｜原｜

　　｜明。何栋如。咏鸡冠花｜日下飞来孰可俦，云中养就气偏柔，懒施金距当雄敌，为戴霞冠慕远游，独立莓苔闲伴鹤，卑栖苹藻静羣鸥，何如化作幽人梦，嗁破三湘万古愁。

　　｜五言絶句｜

　　｜增｜

　　｜宋。范成大。题张希贤画鸡冠｜号名极形似，摹写与真逼，聊以画滑稽，慰我秋园寂。

　　｜七言絶句｜

　　｜原｜

　　｜唐。罗邺。鸡冠花｜一枝浓艳对秋光，露滴风摇倚砌旁，晓景乍看何处似，谢家新染紫罗囊。

　　｜宋。孔平仲。种花口号｜幽居装景要多般，带雨移花便得看，禁奈久长颜色好，绕阶更使种鸡冠。

　　｜王令。白鸡冠｜如飞如舞对瑶台，一顶春云若翦裁，谁教移根蓂荚畔，玉鸡知应太平来。

　　｜赵企。咏鸡冠花｜秋光及物眼犹迷，着叶婆娑拟碧鸡，精采十分佯欲动，五更只欠一声嗁。

　　｜杨万里。鸡冠花｜出墙那得丈高鸡，只露红冠隔锦衣，□□是吴儿工料事，会稽真个不能嗁。
　　　陈仓金碧夜双斜，一只今栖纪渻家，别有飞来矮人国，化成玉树后庭花。

　　｜钱熙。鸡冠花｜亭亭高出竹篱间，露滴风吹血未干，学得京城梳洗样，旧罗包□□绿云鬟。

　　｜赵山台。鸡冠花｜木鸡不与众鸡同，曾逐旌阳上碧空，学得仙家餐玉法，至今木血不能红。

　　｜杨英斋。鸡冠花｜擢擢高花血染猩，□□怜金距起闲争，宋家窓下宜栽此，莫问临风不解鸣。

　　｜增｜

　　｜元。姚文奂。题画鸡冠花｜何处一声天下白，霜华晚拂绛云冠，五陵斗罢归来后，独立秋亭血未干。

　　｜诗散句｜

　　｜原｜

　　｜宋。百氏集｜雨余疑饮啄，风动欲飞鸣。
　　　对立如期斗，初开若欲飞。

　　｜增｜

　　｜明。沈周｜高冠红突兀，独立似晨鸡。

　　｜原｜

　　｜宋。黄庭坚｜紫冠黄细网丝窠，蝶绕蜂围奈晚何。

　　｜杨万里｜有时风动头相倚，似向阶前欲斗时。

　　｜郭应祥｜西风吹得一枝生，昻首风前不飞去。

　　｜别录｜

　　｜原｜

　　｜种植｜清明下种，喜肥地，用簸箕扇子撒种，则成大片，高者宜以竹木架定，庶遇风雨不摧折、卷曲。

　　○水仙

　　｜增｜

　　｜长物志｜水仙，六朝人呼为雅蒜。

　　｜南阳诗注｜此花外白中黄，茎干虚通如葱，本生武当山谷间，土人谓之天葱。

　　｜原｜水仙，丛生下湿地，根似蒜头，外有薄赤皮，冬生，叶如萱草绿而厚，春初于叶中抽一茎，茎头开花数朶，大如簪头，色白，圆如酒杯，上有五尖，中承黄心，宛然盏样，故有金盏银台之名，见河阳花木记，其花莹韵，其香清幽。一种千叶者，花片卷皱，下轻黄，上淡白，不作杯状，世人重之，指为真水仙。一云单瓣者名水仙，千瓣者名玉玲珑，本草云，盖一物二种耳。学圃余疏云，以单叶者为贵，出嘉定，短叶高花最佳种也。亦有红花者。此花不可缺水，故名水仙。根味苦、微辛，寒，滑，无毒，治痈肿及鱼骨鲠。花作香泽，涂身，理发，去风气。

　　｜□□考｜

　　｜增｜

　　｜三余帖｜和气旁薄，阴阳得理，则配元荣于庭。配元即今水仙花也，一名俪兰。一曰女星散为配元。

　　｜内观日疏｜姚姥住长离桥，十一月夜半，大寒，梦观星坠于地，化为水仙花一丛，甚香美，摘食之，觉而产一女，长而令淑有文，固以名焉。观星即女史，在天柱下，故迄今水仙花名女史花，又名姚女花。

　　｜集异记｜薛□，河东人，幼时于窓棂内窥见一女子，素服珠履，独步中庭，叹曰，良人游学，艰于会面，对此风景，能无怅然，于袖中出画兰卷子，对之微笑，复泪下吟诗，其音细亮，闻有人声，遂隐于水仙花下，忽一男子从丛兰中出曰，娘子久离，必应相念，阻于跬步，不啻万里，亦歌诗二篇，歌已，仍入丛兰中。□苦心强记，惊讶久之，自此文藻异常，一时传诵，谓二花为夫妇花。

　　｜原｜

　　｜清冷传｜汤夷，华阴人，服水仙八石为水仙，是名河伯。

　　｜增｜

　　｜三柳轩杂识｜水仙为雅客。

　　｜学圃余疏｜水仙宜置瓶中，前接蜡梅，后接江梅，真岁寒友也。

　　｜瓶史｜水仙神骨清絶，织女之梁玉清也。

　　｜瓶花谱｜水仙一品九命。

　　｜原｜

　　｜花史｜谢公梦一仙女□□水仙花一束，明日生谢夫人，长而聪慧能吟咏。
　　　唐元宗赐虢国夫人红水仙十二盆，盆皆金玉七宝所造。
　　　宋，杨仲囦自萧山致水仙一、二百本，极盛，乃以两古铜洗萟之，学洛神赋体作水仙花赋。

　　｜集藻｜

　　｜赋｜

　　｜增｜

　　｜宋。高似孙。水仙花前赋，有序｜水仙花，非花也，幽楚窈眇，脱去埃滓，全如近湘君、湘夫人、离骚大夫与宋玉诸人，世无能道花之清明者，輙见乎辞。
　　天以一而生神，坎以习而成元，渫冲奥以致润，抱孤贞以成妍，禹何知以能海，羲何神而开干，际壑炁之无畔，壮英心之自仙，悲莫悲乎，巫咸之乡，哀莫哀乎，原胥之渊，迅英挺以如濯，肯徘徊而自怜，至若鲛馆截绡而凝霜，贝庭含玑而媚川，苍茫乎，三岛之接雾，杳眇乎，十洲之汇天，云雨闲霁，水空澄鲜，一色如磨，万波不颠，亦有帝女兮泣竹，湘君兮鼓弦，神妃兮解佩，冰夷兮扣舷，是皆凝姿约素，挺粹含娟，以婉自将，以淑相宣，芳以气属，妙以辞传，指北渚以将下，薄西津而骤旋，或搴芳若，或采佳荃，有兰可餐，有苹可搴，于是乐极忘归，尘空失蠲，万虑俱泯，余情独筌，扣冰娥以勺尠，访瑶母而洁？，挹水星以请命，托神祇而垂甄，已矣乎，超万刼以自蜕，丽一嶶而独涓，怀琬琰以成洁，抱雪霜以为坚，参至道以不死，秉至精而长年，是盖苞水德之灵长，合五行之自然者乎。

　　｜水仙花后赋，有序｜余既作前水仙赋，疑不足以渫余之情者，乃依稀洛神赋为后辞，尚庶几乎。
　　余从太史，游览山川，泛潇汨，下澧沅，摩嶷云，息梧烟，岁莫天寒，仆痡车颠，尔乃释镳乎茝涯，进秣乎芝□，周旋乎荆浒，骋望乎湘渊，于是神疑目骇，心离意恻，即之戃怳，适焉髣髴，覩一美人，于水之侧，乃拊从者而讯之曰，汝有识于彼者乎，彼何人者，甚闲且洁也，从者进曰，仆闻兹水之灵，曰湘夫人，然则太史公之所遇，其或是乎，其形维何，仆愿知之，余告之曰，其状也，皓如鸥轻，朗如鹄停，莹浸玉洁，秀含兰馨，清明兮如阆风之翦雪，皎净兮如瑶池之宿月，其始来也，炯然层冰出蛟壑，其徐进也，粲然清霜宿琼枝，沈详弗矜，燕婉中度，不秾不纤，非怨非诉，美色含光，轻姿约素，瓌容雅态，芳泽不污，素质窈袅，流晖□娟，抱德贞亮，吐心芳蠲，婉婳幽静，志泰神闲，柔于修辞，既丰且鲜，饰躬被服，稽图合章，峨五采之英珥兮，错九芝之明珰，舞碧霓之修带兮，妥英云之轻装，颜有炼而如灼，体非熏而弥香，沐姱容之练练，乘清气之徜徉，于是舒怀肆逸，且娱且颦，羽盖医映，翠旄缤纷，亸金摇之欲堕兮，玩晴洲之青苹，余衷耽其静娈兮，黯淡荡而驰神，媒不灵于缔欢兮，托湘波以通勤，畅中灵之胥悟兮，捐余珰于水滨，懿玉仪之静庄，允约矩而应规，轻瑶华而不御兮，指二南而扬诗，谓皎日之可鉴兮，非暗室之自欺，数解佩之夙遇兮，风袅袅而凝思，志贞介而言妙兮，誓守礼以将之，于是灵修竦然，嬿婉徘徊，拊孤影以欲翥，心将飞而仍回，褰荪帱之芳烈，燕芷房之玫瑰，感幽志之凄激兮，喟扬音而弥哀，尔乃众真缥渺，并游啸侣，或济西澨，或临北渚，或采幽蘅，或茹芳杜，约洛川之神妃，会巫阴之奇女，清莫清乎姮栖，愁莫愁乎牛渚，媠轻裾之裔裔，泠清飙而云举，体迅飞鸿，俶若轻云，流睇横波，余芳氤氲，其度有则，不颠不危，优柔靡忒，必兢必祇，温乎如玉，晔分陆离，精采相授，羌余其悲，于是川后敛飙，冰夷□□涛，龙伯献珠，鲛人贡绡，跃三虬以指涂，蕤苍芝而夹御，双螭帖其驯乘，俨华斿之布濩，鸳鸯啸而先驱，翡翠翼而齐骛，于是趋彭蠡，过洞庭，洗月毂，飞星軿，流清声而吐奇，诵坤干之大经，画三灵而不汨，潜一意而长醒，恍杨袂以如失，雪微汍而沾缨，拊佳期之不来，日冉冉而西征，敻微素之孰寄，谁其将余英琼，扬清波而微注，指潜渊而自惊，恍精采之相授，迄难陈其余情，于是游倦思归，路异神留，遗思杳眇，寤寐好逑，蹇悠悠而何之，指寒川而薄憩，兰菲菲而袭余，睇碧云而摇曳，信心会而神交，岂绸缪之未契，竦仆夫之儆余，命速驾乎兰枻，其母惑于所悦，当陈古而为之制。

　　｜元。任士林。水仙花赋｜眇伊人之蝉蜕兮，宅清泠以为扉，越蓬隔弱窗，不知其几千里兮，跂余望之，忽轩窓之翠碧兮，见此绰约之芳姿，曳青葱之华裾兮，倚玉薤之披披，逍遥清霜之夕，徘徊明月之辰，佩乞碧霞，衣纫绿云，金杯盥雨，玉盘承津，□□和注淳，斟酌天均，于时庭空人静，万窍不作，声沉□□虚之歌，奏杳钧天之乐，江妃具俎以进羞，海若充宾而酬酢，持杜觯而未扬，想堂中之欢乐，余亦洗醆更酌，接芳蕤而为客纵歌，颓然不知天河之既落。

　　｜明。姚绶。水仙花赋｜伊昔涪翁，夙罹谪逐，行迈阻修，浮水奔陆，方归与以息驾，乃燕坐于蔀屋，惟是屋也，依高山，临大江，影薄高云，声飞怒泷，敞宇衡门，洞乎八窓，式遣怀于吟啸，忽有都乎神娏，尔乃乍近乍遥，水面微□□。罗袜生尘，绡裳沾露，腰纤弱兰，唇冶樊素，匪扬桂旗，匪蹋神鱼，遽引遽□□，或疾或除，袖翩翻兮婉娩，带缭绕兮纾舒，怅数年之独往，鄙良夜以鳏居，矫望延伫，掠盻踌躇，泛若断梗，浮犹冯虚，乃若贴金莲于玉趾，眷兹乐胥于焉迩止，玛瑙坡荒，仙王祠圯，睇梅兄于岭头，怀矾弟于涧溪，涘进左右而谂之曰，水上步月，彼其仙邪，惟炫素质，不御铅华，中有金蕤，轻蒙臂纱，冲斥暮雨，挥霍朝霞，尔或见之，而岂吾之过夸邪，左右屏息对曰，彼之来斯，诚类仙子，馨香芬芳，容光旖旎，其绰约也，俨藐姑之神，其聫娟也，齐洛川之子，初虽瞻驰，终莫摹拟，是则主人之□□见，仆辈之□□跂者也，于是之时，涪翁哑然而作声，彼人泯然而无迹，江风惟清，江月自白，伥伥何之，翳翳寝息，晨兴向明，踯躅于庭，忽幽花之托根，依后土以降灵，胡然生之大瘦，岁晏流形，宋玉招魂之赋，庄周梦蝶之经，翁遄作诗，调同金石，有顷比夕载验厥迹，无被花之懊恼，出门一笑而横大江之空碧。

　　｜五言古诗｜

　　｜增｜

　　｜宋。陈与义。咏水仙花五韵｜仙人缃色裘，缟衣以裼之。青幌纷委地，独立东风时。吹香洞庭暖，□影清昼迟。寂寂篱落阴，亭亭与予期。谁知园中客，能赋会真诗。

　　｜朱子。赋水仙花｜隆冬凋百卉，江梅厉孤芳，如何蓬艾底，亦有春风香，纷敷翠羽帔，温靘白玉相，黄冠表独立，淡然水仙装，弱植愧兰荪，高标摧冰霜，湘君谢遗褋，汉水羞捐珰，嗟彼世俗人，欲火焚衷肠，徒知慕佳冶，讵识怀贞刚，凄凉柏舟誓，恻怆终风章，卓哉有遗烈，千载不可忘。

　　｜陈傅良。水仙花｜江梅丈人行，岁寒固天姿，蜡梅微着色，标致亦背时，胡然此柔嘉，支本仅自持，乃以平地尺，气与松篁夷，粹然金玉相，承以翠羽仪，独立万槁中，冰胶雪垂垂，水仙谁强名，相宜未相知，刻画近脂粉，而况山谷诗，吾闻抱太和，未易形似窥，当其自英华，造物且霁威，平生恨刚褊，未老齿发衰，掇花置寘瓶，吾今得吾师。

　　｜许仲企。水仙花｜定州红花甆，瑰石艺灵苗，芳苞茁水仙，厥名为玉霄，适从闽越来，绿绶拥翠条，十花冒其颠，一一振鹭翘，粉蕤间黄白，清香从风飘，回首天台山，更识胆瓶蕉。

　　｜七言古诗｜

　　｜原｜

　　｜宋。黄庭坚。王充道送水仙花五十枝｜凌波仙子生尘袜，水上盈盈步微月，是谁招此断肠魂，种作寒花寄愁絶，含香体素欲倾城，山矾是弟梅是兄，坐对真成被花恼，出门一笑大江横。

　　｜五言律诗｜

　　｜增｜

　　｜元。钱选。水仙花图｜帝子不沉湘，亭亭絶世妆，晓烟横薄袂，秋濑韵明珰，洛浦应求友，姚家合让王，殷勤归水部，雅意在分香。

　　｜七言律诗｜

　　｜增｜

　　｜宋。韩维。谢到水仙二本｜黄中秀外干虚通，乃喜嘉名近帝聪，密叶暗传深夜露，残花犹及早春风，拒霜已失芙蓉艶，出水难留菡萏红，多谢使君怜寂寞，许教绰约伴山翁。

　　｜杨万里。咏千叶水仙花并序｜世以水仙为金盏银台，盖单叶者，其中有一酒盏，深黄而金色，至千叶水仙，其中花片卷皱密蹙，一片之中，下轻黄而上淡白，如染一截者，与酒杯之状殊不相似，安得以旧日俗名辱之，要之，单叶者当命以旧名，而千叶者乃真水仙云。
　　薤叶葱根两不差，重蕤风味独清嘉，薄揉肪玉围金钿，细染鹅黄剩素纱，台琖原非千叶种，丰容要是小莲花，向来山谷相看日，知是他家是当家。

　　｜水仙花｜生来弱体不禁风，匹似苹花较小豊，脑子醲熏众香国，江妃寒损水晶宫，银台金盏谈何俗，矾弟梅兄品未公，寄语金华老仙伯，凌波仙子更凌空。

　　｜原｜

　　｜刘克庄。水仙花｜岁华摇落物萧然，一种清风絶可怜，不许淤泥侵皓素，全凭风露发幽妍，骚□洒落沉湘客，玉色依稀捉月仙，□□笑浩翁太脂粉，误将高雅匹婵娟。

　　｜增｜

　　｜元。仇远。题赵子固水墨双钩水仙卷｜冰薄沙昬短草枯，采香人远隔湘湖，谁留夜月羣仙佩，絶胜秋风九畹图，白粲铜盘倾沆瀣，青明宝玦碎珊瑚，□□怜不得同兰蕙，一识清醒楚大夫。

　　｜邓文原。题赵子固水墨双钩水仙卷｜仙子凌波佩陆离，文鱼先乘殿冯夷，积冰斵雪扬灵夜，鼓瑟吹竽会舞时，海上瑶池春不断，人间金盌事堪疑，天寒日暮花无语，清浅蓬莱当问谁。

　　｜原｜

　　｜明。屠隆。咏水仙花｜娟娟湘洛净如罗，幻出芳□俨素娥，夜静有人来鼓瑟，月明何处去凌波，萧疎冷艳冰绡薄，绰约风鬟露气多，直是灵根堪度世，妖容知不傍池荷。

　　｜梁辰鱼。咏水仙花｜幽修开处月微茫，秋水凝神黯淡妆，绕砌雾浓空见影，隔帘风细但闻香，瑶坛夜静黄冠湿，小洞秋深玉佩凉，一叚凌波堪画处，至今词赋忆陈王。

　　｜五言絶句｜

　　｜增｜

　　｜宋。杨万里。水仙花｜韵絶香仍絶，花清月未清，天仙不行地，且借水为名。
　　　开处谁为伴，萧然不可邻，雪宫孤弄影，水殿四无人。

　　｜原｜

　　｜明。于若瀛。咏水仙｜水花垂弱蔕，袅袅绿云轻，自足压羣卉，谁言梅是兄。

　　｜增｜

　　｜王谷祥。水仙花｜仙卉发璚英，娟娟不染尘，月明江上望，疑是弄珠人。
　　　瑶环月下鸣，翠带风中举，胡然洛浦神，胡然汉濵女。

　　｜陈淳。水仙｜玉面婵娟小，檀心馥郁多，盈盈仙骨在，端欲去凌波。
　　　荒圃淑气回，寒柯发光泽，下有白玉花，玲珑映深碧。

　　｜七言絶句｜

　　｜御制。见案头水仙花偶作二首｜翠帔缃冠白玉珈，清姿终不污泥沙，骚人空自吟芳芷，未识凌波第一花。
　　　冰雪为肌玉炼颜，亭亭如立藐姑山，羣花只在轩窓外，那得移来几案间。

　　｜增｜

　　｜宋。陈搏。咏水仙花｜湘君遗恨付云来，虽堕尘埃不染埃，疑是汉家涵德殿，金芝相伴玉芝开。

　　｜宋。刘攽。水仙花｜早于桃李晚于梅，冰雪肌肤姑射来，明月寒霜中夜静，素娥青女共徘徊。

　　｜黄庭坚。共郡送水仙花并二大本｜折送东园粟玉花，并移香本到寒家，何时持上玉宸殿，乞与官梅定等差。

　　｜刘邦直。送水仙花｜得水能仙天与奇，寒香寂寞动冰肌，仙风道骨今谁有，淡扫蛾眉篸一枝。
　　　钱塘昔闻水仙庙，荆州今见水仙花，暗香靓色撩诗句，宜在林逋处士家。

　　｜次韵中玉水仙花二首｜借水开花自一奇，水沉为骨玉为肌，暗香已压荼□倒，只此寒梅无好枝。
　　　淤泥已作白莲藕，粪壤能开黄玉花，可惜国香天不管，随缘流落野人家。

　　｜张耒。赋水仙花｜宫样鹅黄绿带垂，中州未省见仙姿，只疑湘水绡机女，来伴清秋宋玉悲。

　　｜范成大。次韵龚养正送水仙花｜色界香尘付八还，正观不起况邪观，花前犹有诗情在，还作凌波步月看。

　　｜杨万里。水仙花｜江妃虚□□蘂珠宫，银汉仙人谪此中，偶趁月明波上戏，一身冰雪舞东风。
　　　额间拂煞御袍黄，衣上偷将月姊香，待倩春风作媒妁，西湖嫁与水仙王。

　　｜张孝祥。和人咏水仙花二首｜瘴土风烟那有此，只疑姑射是前身，仙风道骨难消得，付与霜台衣绣人。
　　　净色只应撩处士，国香今不落民家，江城望断春消息，故遣诗人咏此花。

　　｜朱子。用子服韵谢水仙花｜水中仙子来何处，翠袖黄冠白玉英，报道幽人被渠恼，着诗送与老难兄。

　　｜姜特立。水仙｜六出玉盘金屈巵，青瑶丛里出花枝，清香自信高羣品，故与江梅相并时。

　　｜徐似道。水仙花二首｜天然初不事铅华，此是无尘有韵花，翠带讵容萦俗客，金杯只合劝诗家。
　　　林下清风自一家，稍亲梅竹近兰芽，只缘羞与凡花伍，移植名园不肯花。

　　｜游寒岩。水仙花二首｜金玉其相一两花，遐心空为尔兴嗟，山矾不用来修敬，只许江梅共一家。
　　　黄琮白璧缀幽花，珍重高人为叹嗟，织女横河溪月堕，杯盘狼籍水仙家。

　　｜来氏。水仙花｜瑶池来宴老仙家，醉倒风流萼绿华，白玉断笄金晕顶，幻成痴絶女儿花。
　　　花盟平日不曾寒，六月曝根高处安，待得秋残亲手种，万姬围绕雪中看。

　　｜元。张伯淳。题赵子固水仙图｜裙长带袅寒偏耐，玉质金相密更奇，见画如花花似画，西兴渡口晚晴时。

　　｜陈旅。题水仙花图｜莫信陈王赋洛神，凌波那得更生尘，水香露影空清处，留得当年解佩人。

　　｜袁士元。水仙｜醉栏月落金杯侧，舞倦风翻翠袖长，相对了无尘俗态，麻姑曾约过浔阳。

　　｜姚文奂。题虞瑞岩描水仙花｜离思如云赋洛神，花容婀娜玉生春，凌波袜冷香□远，环佩珊珊月色新。

　　｜原｜

　　｜倪瓒。水仙花｜晓梦盈盈湘水春，翠虬白凤照江濵，香□莫逐冷风散，拟学黄初赋洛神。

　　｜增｜

　　｜丁鹤年。水仙花二首｜湘云冉冉月依依，翠袖霓裳作队归，怪底香风吹不断，水晶宫里宴江妃。
　　　影娥池上晓凉多，罗袜生尘水不波，一夜碧云凝作梦，醒来无奈月明何。

　　｜明。李东阳。题水仙｜澹墨轻和玉露香，水中仙子素衣裳，风鬟雾鬓无缠束，不是人间富贵妆。

　　｜原｜

　　｜文征明。水仙｜罗带无风翠自流，晚寒微亸玉搔头，九疑不见苍梧远，怜取湘江一片愁。

　　｜增｜

　　｜杜大中。水仙二首｜玉貎盈盈翠带轻，凌波微□□不生尘，风流谁是陈思客，想象当年洛水人。
　　　灵雨蒙蒙幻态轻，惊魂想象逝怀倾，愿将玉佩遥相逐，脱骨逍遥水上人。

　　｜张新。水仙花｜玉质金相翠带围，霜华月色共辉辉，江妃方欲凌波去，汉女初从解佩归。

　　｜孙齐之。水仙花｜碧江香和楚云飞，销尽冰心粉色微，乍向月中看素影，□□疑波上步灵妃。

　　｜锺惺。暮春水仙花｜偶向残冬遇洛神，孤情只道立先春，今从九月过三月，疑是前身与后身。
　　　物值同时妒亦宜，梅花今见子离离，相逢洞口千红里，素影当前君不知。
　　　万花如焰柳如烟，常□□冰绡畏不前，曾在水边衣不湿，可知入火不能然。
　　　每笑梅花太畏喧，一身自许历寒温，春风特念冰霜后，邀与春花共慰存。

　　｜诗散句｜

　　｜原｜

　　｜宋。僧船窻｜如闻交佩解，疑是洛妃来，朔吹欺罗袖，朝霜滋玉台。

　　｜徐致中｜薤叶秀且耸，兰香细而幽。

　　｜林洪｜翠带拖云舞，金巵照雪斟。

　　｜增｜

　　｜郑清之｜玉昆相倚带仙风，璧立春前万卉空。

　　｜钱勰｜碧玉簪长生洞府，黄金杯重压银台。

　　｜僧北涧｜华裾冉冉低香绶，柔玉棱棱衬嫩金。

　　｜原｜

　　｜徐似道｜晓风洛浦凌波际，夜月江皋解佩时。

　　｜词｜

　　｜增｜

　　｜宋。赵溍。长相思｜金璞明，玉璞明，小小杯柈翠袖擎，满将春色盛。　仙佩鸣，玉佩鸣，雪月花中过洞庭，此时人独清。

　　｜原｜

　　｜卢祖皋。卜算子｜佩解洛波遥，弦冷湘江渺，月底盈盈误不归，独立风尘表。　窗绮护幽妍，瓶玉扶轻袅，到后知谁语素心，寂寂山寒峭。

　　｜增｜

　　｜谢薖。菩萨蛮｜相思一夜庭花发，窗前忽误生尘袜，晓起艶寒妆，雪肌生暗香。　佳人纤手摘，手与花同色，插鬓有谁宜，除非潘玉儿。

　　｜原｜

　　｜高观国。菩萨蛮｜云娇雪妒羞相倚，凌波共酌春风醉，的皪玉壶寒，肯教金琖单。　只疑双蝶梦，翠袖和香拥，香外有鸳鸯，风流烟水乡。

　　｜增｜

　　｜无名氏。菩萨蛮｜人人尽道黄葵淡，侬家解说黄葵艶，可喜万般宜，不劳朱粉施。　摘承金盏酒，劝尔千春寿，擎作女真冠，试伊娇面看。

　　｜又｜高梧叶下秋光晚，珍丛花出黄金盏，还似去年时，傍栏三两枝。　人情须耐久，花面长依旧，莫学蜜蜂儿，等闲悠扬飞。

　　｜原｜

　　｜曾惇。朝中措｜幽芳独秀在山林，不怕晓寒侵，应笑钱塘蘓小，语娇终带吴音。　乘槎归去，云涛万顷，谁是知心，写向生绡屏上，萧然伴我寒衾。

　　｜又｜绿华居处渺云深，不受一尘侵，细看宜州新句，平生纔是知音。　凌波一去，平生梦断，谁最关心，惟有青天碧海，知渠夜夜孤衾。

　　｜增｜

　　｜无名氏。偷声木兰花｜景阳楼上钟声晓，半面嗁妆匀未了，残月纷纷，斜影幽香暗断□。　玉颜应在昭阳殿，□□向前村深夜见，冰雪肌肤，还有斑斑雪点无。

　　｜南歌子｜翠袖熏龙脑，乌云映玉台，春葱一簇属金杯，曾记西楼同醉，角声催。　袅袅凌波浅，深深□□月来，隔纱微笑□□郎猜，素艶浓香依旧，去年开。

　　｜马庄父。天仙子｜白玉为台金作盏，香是江梅名阆苑，年时把酒对君歌，歌不断，杯无算，花月当楼人意满。　翘戴一枝蝉影乱，乐事且随人意换，西楼回首月明中，花已绽，人何远，可惜国香天不管。

　　｜原｜

　　｜高观国。金人捧露盘｜梦湘云，吟湘月，吊湘灵，有谁见，罗袜尘生，凌波深深□□稳，背人羞整六铢轻，娉娉袅袅，晕娇黄，玉色轻明。　香心静，波心冷，琴心怨，客心惊，怕佩解，□□返瑶京，杯擎清露，醉春兰交与梅兄，苍烟万顷，断肠是，雪冷江清。

　　｜增｜

　　｜陈允平。念奴娇｜汉江露冷，是谁将瑶瑟，弹向云中，一曲清泠声渐杳，月高人在珠宫，晕额黄轻，涂腮粉艶，罗带织青葱，天香吹散，佩环犹自丁东。　回首杜若汀洲，金钿玉镜，何日得相逢，独立飘飘烟浪远，罗袜尘羞溅春红，渺渺予怀，迢迢良夜，三十六陂风，九疑何处，断□飞度千峯。

　　｜周密。花犯｜楚江湄，湘娥乍见，无言洒清泪，淡然春意，空独倚东风，芳思谁记，凌波路冷秋无际，香云随□□起，谩记，汉宫仙掌，亭亭明月底。　冰弦写怨更多情，骚人恨，枉赋芳兰幽芷，春思远，谁赏，国香风味，相将共，岁寒伴侣，小窓净，沉烟熏翠被，幽梦觉，涓涓清露，一枝灯影里。

　　｜赵闻礼。水龙吟｜几年埋玉蓝田，绿云翠水烘春暖，衣熏麝馥，韈罗尘沁，凌波□□浅，钿碧搔头，腻黄冰脑，参差难翦，乍声沉素瑟，天风佩冷，蹁跹舞，霓裳徧。　湘浦盈盈月满，抱相思，夜寒肠断，含香有恨，招□无路，瑶琴写怨，幽韵凄凉，暮江空渺，数峯清远，粲迎风一笑，持花酹酒，结南枝伴。

　　｜王沂孙。庆宫春｜明玉擎金，纤罗飘带，为君起舞回雪，柔影参差，幽芳零乱，翠围腰瘦一捻，岁华相误，记前度，湘皋怨别，哀弦重听，都是凄凉，未须弹彻。　国香到此谁怜，烟冷沙昬，顿成愁絶，花恼难禁，酒消欲尽，门外冰澌初结，试招仙魄，怕今夜，瑶簪冻折，携盘独出，空想咸阳，故宫落月。

　　｜赵雪斋。金盏子｜得水能仙，向汉皋遗佩，碧波涵月，蓝玉暖生烟，称缟袂黄冠，素姿冰洁，亭亭独立风前，柰香多愁絶，当时事，琴心妙处虽传，有谁堪说。　岁晚杳无人，更短景，繁云天欲雪，潇湘烟水茫茫，但万里相思，寒江空阔，殷勤折向梅边，听玉龙吹彻，丁宁道，惟愿百年兄弟，相看晚节。

　　｜原｜

　　｜辛弃疾。贺新郎｜云卧衣裳冷，看萧然，风前月下，水边幽影，罗袜尘生凌波□□，汤沐烟波万顷，爱一点，娇黄成晕，不记相逢曾解佩，甚多情，为我香成阵，待和泪，搵残粉。　灵均千古怀沙恨，想当初，悤悤忘把，此花题品，烟雨凄迷僝僽损，翠袂遥遥谁整，谩写入，瑶琴幽愤，弦断招□无人赋，但金杯的皪银台润，愁殢酒，又还醒。

　　｜别录｜

　　｜原｜

　　｜种植｜五月初收根，用小便浸一宿，晒干，拌湿土，悬当火烟□□及处，八月取出，瓣瓣分开，用猪粪拌土植之，植后不可缺水，起时、种时若犯铁器永不开花。诀云，六月不在土，七月不在房，栽向东篱下，寒花朶朶香。又云，和土晒半月方种，以收阳气，覆以肥土，白酒糟和土浇之则茂。
　　　于若瀛曰，水仙江南处处有之，惟吴中嘉定种为最，花簇叶上，他种则隐叶内耳。蓄种，囊以纱，悬于梁间，风之。未播，先以蔽草履寸断，杂溲浡浸透，俟有生意方入土，以入土早晚为花先后，金陵即善植者，十丛不一、二花，余每岁向友人乞三、四茎置斋头，香可十日，兹十日者，纵非风雨亦不易出斋头也。
　　　水仙花以精盆植之，可供书室雅翫。

　　｜爱护｜霜重时即搭棚遮盖，以避霜雪，向南开一门，天晴日暖则开之，以承日色，北方土寒，凡牡丹、贴梗海棠皆用此法，不特水仙也，又法，初起叶时，以砖压住，不令即透，则他日花出叶上，杭州近江处，园丁种之成林，以土近咸卤，故花茂。

　　｜瓶插｜插瓶用盐水，与梅花同。

　　○附录　□□祇

　　｜增｜

　　｜酉阳杂俎｜□□祇，出拂林国。根大如鸡卵，叶长三、四尺，似蒜，中心抽条，茎端开花，六出，红白色，花心黄赤，不结子，冬生夏死。取花压油，涂身去风气，本草云，据此形状，与水仙髣髴，岂外国名谓不同耶。

　　○附录　水仙树

　　｜原｜拘楼国有水仙树，腹腹中有水，谓之仙浆，饮者七日醉。

　　御定佩文斋广群芳谱卷五十二
　　●御定佩文斋广羣芳谱卷五十三

　　　花谱

　　○万年花

　　｜增｜万年花，草本，小朶如盏，一茎百朶，其色粉红而有红丝，虽经久干枯及沾泥污，颜色鲜新不变。

　　御赐名曰万年花。

　　○金莲

　　｜增｜金莲花，出山西五台山，塞外尤多，花色金黄，七瓣两层，花心亦黄色，碎蘂，平正，有尖小长狭黄瓣环绕其心，一茎数朶，若莲而小，六月盛开，一望徧地，金色烂然，至秋花干而不落，结子如粟米而黑，其叶绿色，瘦尖而长，五尖或七尖。

　　｜□□考｜

　　｜增｜

　　｜辽史。营卫志｜道宗每岁先幸黑山，拜圣宗、兴宗陵，赏金莲，乃幸子河避暑。

　　｜洛阳花木记｜金莲花出嵩山顶。

　　｜周伯琦。上都纪行诗注｜上都草多异花，有名金莲花者，似荷而黄。

　　｜ 五台山志｜山有旱金莲，如真金，挺生绿地，相传是文殊圣迹。

　　｜集藻｜

　　｜赋｜

　　｜御制。金莲花赋｜侔嘉名于华顶，结异质于清凉，冠方贡之三品，赋正色于中央，搴芙蓉而在陆，丽菡蓞于崇冈，顾柳池之非偶，岂苹涧之可方，焕彪炳而成文，散栴檀而结炉，烟横钵里之香，妆沐江干之靓，受范公输之规，移芳彭泽之径，田田与芰盖殊形，矫矫并木兰比劲，若夫当融风之拂树，值暑雨之平池，面镜潭而写色，掩玉砌以横枝，叶润陵晨之雾，花含照夜之珠，袭轻芬于衣縠，映斜月于牕帷，本托根于道岸，曾何畏乎泥淄，尔乃草铺微绿之区，蝶舞轻黄之翅，沾芳则土脉流膏，落蘂则蜜脾分馈，非桃李而成蹊，与鞠衣而同制，于是滴珠露以研黄，挹金房而泻翠，玉板润而脂融，松腴蒸而云翳，摘珍产于山经，表奇芳于幽閟，异红采于岩阿，谢朱霞于水曲，漏镌长乐之铜壶，灯灿蓬山之银烛，卑五华之仙葩，超四照之灵木，彼夫绿竹则称君子，青松以儗大夫，泽荷载于篇什，猗兰纪于史书，惟斯卉之挺秀，拔众彚而标奇，感无言于空谷，久掩嫮于山陂，移土碪于上苑，沐日月之光曦，化同被于偃草，忱获效乎倾葵。

　　｜词｜

　　｜御制。岭外金莲盛放可爱寄调柳梢青｜万顷金莲，平临难尽，髙眺千般，珠蹙移花，翠翻带月，无暑神仙。　俗人莫道轻寒，悠雅处，余香满山，岭外磊落，远方隐者，谁似清闲。

　　○茈碧花

　　｜山海经｜罢谷之山，洱水出焉，而西流注于洛，其中有茈碧。

　　｜云南志｜浪穹县西北五里有宁河，一名茈碧湖，水上有花曰茈碧，形如蓬而差小，有白者，有浅红锦边者，叶如荷叶，花叶本皆长五、六丈，昼则上浮，夜则拳曲入底，微风荡之，香气殊常，采以为羮，味美于莼。

　　｜集藻｜

　　｜诗散句｜

　　｜增｜

　　｜明。杨慎｜荒经海图有往证，欲拾茈碧寻灵湫。

　　○九花树

　　｜增｜

　　｜要览｜九花树生南岳，虽经霜凝寒，必开，时人谓之应春花。

　　○万连

　　｜增｜

　　｜崔豹。古今注｜万连，叶如鸟翅，一名鸟羽，一名凤翼。花大者其色多红绿，红者紫点，绿者绀点，俗呼为仙人花，一名连缬花。

　　｜酉阳杂俎｜一名鸟蓬。

　　○金□花

　　｜增｜

　　｜拾遗记｜晋武帝为抚军时，府内后堂砌下，忽生草三株，茎黄叶绿，若总金抽翠，花条苒弱，状似金□。有羌人姚馥，字世芬，充廐养马，妙解阴阳之术，云此草以应金德之瑞，后以府地赐张华，犹有草在，故茂先赋云，擢九茎于汉庭，美三株于兹馆，贵表祥乎金德，比名类乎相乱。

　　○红绶花

　　｜增｜

　　｜述异记｜红绶花，蔓生，如绶一般，有文采焉。

　　○优钵昙花

　　｜增｜

　　｜梁书。波斯国传｜国中有优钵昙花，鲜华可爱。

　　○迎辇花

　　｜增｜

　　｜拾遗录｜洛阳进合蒂迎辇花，云得之嵩山坞中，人不知名，采者异而贡之，会帝驾适至，因以迎辇名之。

　　｜南部烟花记｜迎辇花，外殷紫，内素腻，菲芳粉蕊，心深红，跗争两花，枝干烘翠，类通草，无刺，叶圆长薄，其香气秾芬馥，或惹襟袖，移日不散，嗅之令人不多睡，帝令袁宝儿持之，号曰司花女。

　　○金步摇

　　｜海录碎事｜金步摇，丛生，其花四出，皆偶对，无风常摇，盖干弱而枝繁也。

　　○灵寿花

　　｜增｜

　　｜酉阳杂俎｜韦绚云，湖南有灵寿花，数帯簇开，视日如槿，红色，春秋皆发，非作杖者。

　　○都胜花

　　｜增｜

　　｜酉阳杂俎｜都胜花，紫色，两重心，数叶卷上如芦朶，蕊黄，叶细。

　　○无忧花

　　｜增｜

　　｜酉阳杂俎｜无忧树，女人触之，花方开。

　　○瘴川花

　　｜增｜

　　｜酉阳杂俎｜瘴川花，差类海榴，五朶簇生，叶狭长，重沓承于花底，色中第一，蜀色不能及，出黎州按辔岭。

　　○那伽花

　　｜增｜

　　｜酉阳杂俎｜那伽花，状如三春无叶花，色白心黄，六瓣，出舶上。

　　○提罗迦

　　｜增｜

　　｜酉阳杂俎｜提罗迦树，花见日光即开。

　　○拘尼陁

　　｜增｜

　　｜酉阳杂俎｜拘尼陁树，花见月光即开。

　　○系白象树花

　　｜增｜

　　｜酉阳杂俎｜干陀国头河岸有系白象树花，叶似枣，季冬方熟，相传此树灭，佛法亦灭。

　　○簇蝶花

　　｜增｜

　　｜酉阳杂俎｜簇蝶花，花为朶共簇一蕊，蕊如莲房，色如退红，出温州。

　　○俱郍卫

　　｜增｜

　　｜酉阳杂俎｜俱郍卫，叶如竹，三茎一层，茎端分条如贞桐，花小，类木槲，出桂州。

　　○木莲

　　｜增｜

　　｜酉阳杂俎｜木莲花，叶似辛夷，花类莲花，色相傍，出忠州鸣玉溪，卭州亦有。

　　｜益部方物畧记｜木莲花生峩睂山中诸谷，状若芙蓉，香亦类之，木干，花夏开，枝条茂蔚，不为园圃所莳。

　　｜云南志｜木莲花出大理府境，树高大，叶如枇杷，花如莲，有青、黄、红、白四色。

　　｜□□考｜

　　｜原｜

　　｜四川志｜忠州白鹤山佛殿前，唐时有木莲二株，其高数丈，其叶坚厚如桂，仲夏作花，每花圻时，声如破竹。

　　｜增｜

　　｜黄山志｜木莲花在华严堂前，其本踰拱，高二丈，花如莲，九瓣，白色紫缕，香如玉兰，叶经霜不雕，朱实含苞内，苞开实出，若珊瑚新琢，止慈光寺一本。

　　｜点苍山记｜山有木莲、踯躅，花树并高数丈，春日红白错杂被于溪谷。

　　｜集藻｜

　　｜赞｜

　　｜增｜

　　｜宋。宋祁。木莲赞｜葩秀木颠，状若芙渠，不实而荣，馥馥其敷。

　　｜赋｜

　　｜增｜

　　｜唐。无名氏。木莲赋｜蔽茅珍树，森林绮堂，庇根天壤，擢秀春光，虽违性于旧国，终奉恩于此乡，违性何苦，主人有勿翦之怙，奉恩何其，主人有挈瓶之滋，君既加我以惠好，我亦报君以葳蕤，弱其枝，圆其叶，乱阶前之蓂荚，跗绿缛，萼芊茸，状中浦之芙蓉，既因其理，又怜其美，怀香则十步必闻，含笑则千金可市，有实虽漏于贡纳，有荫足延乎憩止，此木也，诚则不材，必姑树其桃李。

　　｜七言絶句｜

　　｜增｜

　　｜唐。白居易。木莲诗并序｜木莲树生巴峡山谷间，巴民亦呼为黄心树，大者高五丈，涉冬不凋，身如青杨，有白文，叶如桂，厚大无脊，花如莲，香色艳腻皆同，独房蕊有异，四月初始开，自开迨谢，仅二十日，忠州西北十里有鸣玉溪，生者秾茂尤异，惜其遐僻，因题三絶句云。
　　　如折芙蓉栽旱地，似抛芍药挂高枝，云埋水隔无人识，唯有南宾太守知。
　　　红似臙脂腻如粉，伤心好物不须臾，山中风起无时节，明日重来得在无。
　　　已愁花落荒岩底，复恨根生乱石间，几度欲移移不得，天教抛掷在深山。

　　｜画木莲花图寄元郎中｜花房腻似红莲朶，艳色鲜如紫牡丹，唯有诗人能解爱，丹青写出与君看。

　　｜诗散句｜

　　｜增｜

　　｜明。吴廷简｜龙象天家锡，瑶花佛地来，池将空作水，根以树为台。

　　｜宋濂｜枝悬缟带垂金弹，瓣落苍苔坠玉杯。

　　○石莲

　　｜增｜

　　｜黄山志｜石莲花畧同木莲，但彼九出，此五出为异，花时弥漫山谷，盈目皆香雪也。

　　｜集藻｜

　　｜五言絶句｜

　　｜增｜

　　｜唐。司空曙。石莲花｜今逢石上生，本自波中有，红艳秋风里，谁怜众芳后。

　　○洛如花

　　｜增｜

　　｜云仙杂记｜吴兴山中有一树，类竹而有实似荚状，乡人见之，以问陆澄，澄曰，名洛如花，郡有文士则生。

　　○太平瑞圣花

　　｜增｜

　　｜益部方物畧记｜瑞圣花出青城山中，干不条，高者乃寻丈，花率秋开，四出，与桃花类，然数十跗共为一花，繁密若缀，先后相继，新蕊开而旧未萎也，蜀人号丰瑞花，故程相之画图以闻，更号瑞圣花，然有数种，其小者号宝仙，浅红者为醉太平，白者名玉真，成都人竞移莳囿中，以为尤玩云。

　　｜剑南诗注｜天圣中献至京师，仁宗赐名太平瑞圣花。

　　｜集藻｜

　　｜赞｜

　　｜增｜

　　｜宋。宋祁。瑞圣花赞｜众跗聚英，烂若一房，有守绘图，厥名乃章，繁而不艳，是异众芳。

　　｜五言律诗｜

　　｜增｜

　　｜宋。范成大。太平瑞圣花｜雪外扪参岭，烟中濯锦州，密攒文杏蕊，高结彩云球，百世嘉名重，三登瑞气浮，挽春同住夏，看到火西流。

　　｜七言絶句｜

　　｜增｜

　　｜宋。杨巽斋。醉太平花｜紫芝奇树谩前闻，未若此花叶气熏，种向春台岂无象，望中秀色似卿云。

　　○七宝花

　　｜增｜

　　｜益部方物畧记｜七宝花，条叶，大抵玉蝉花类也，其生丛蔚，花叶甚茂。

　　｜集藻｜

　　｜赞｜

　　｜增｜

　　｜宋。宋祁。七宝花赞｜擢颖挺挺，盛夏则荣，丹紫合英，以宝见名。

　　○鹅毛玉凤花

　　｜增｜

　　｜益部方物畧记｜鹅毛玉凤花，本至卑纎，蓬如钗股，秋开不蘤而鬓状，似禽，故曰凤，色白，故曰玉，以其分轻，故曰毛。

　　｜集藻｜

　　｜赞｜

　　｜增｜

　　｜宋。宋祁。鹅毛玉凤花赞｜华而无采，状类翔凤，么质毛轻，翩欲飞动。

　　○蝉花

　　｜增｜

　　｜益部方物畧记｜蝉花，二川山林中皆有之，如蝉之不蜕，至秋则花其头，长一、二寸，黄碧色。

　　｜西溪丛语｜本草蝉壳谓之蝉花，今成都有草名蝉花，今有干者，视之乃蝉额裂面抽茎，上有花也。

　　｜集藻｜

　　｜赞｜

　　｜增｜

　　｜宋。宋祁。蝉花赞｜蝉不能蜕，委于林下，花生厥首，兹谓物化。

　　○石蝉花

　　｜增｜

　　｜益部方物畧记｜石蝉花，始生，其苕森擢长二、三尺，叶如菖蒲，紫蕚五出，与蝉甚类，緑叶相侧，蜀人因名之，又白者号玉蝉花。

　　｜集藻｜

　　｜赞｜

　　｜增｜

　　｜宋。宋祁。石蝉花赞｜有苕颖然，有蕚敷然，取其肖象，莫类于蝉。

　　○锦带花

　　｜增｜

　　｜杜诗注｜锦带花，一名海仙花，一名文官花，此花出荆楚间，有花如锦，遂名锦带花，花条如郁李，春末方开，红白二色。

　　｜益部方物畧记｜锦带花，蜀山中处处有之，长蔓柔纎，花叶间侧如藻带然，因象作名，花开者形似飞鸟，里人亦号鬓边娇。

　　｜万花谷｜贡士举院本故广勇技营，有花初开白，次绿，次绯，次紫，故名为文官花。

　　｜石湖诗注｜东南甚珍此花，峡中漫生山谷。

　　｜集藻｜

　　｜五言古诗｜

　　｜增｜

　　｜宋。范成大。锦带花｜妍红棠棣妆，弱绿蔷薇枝，小风一再来，飘□随舞衣，吴下妩芳槛，峡中满荒陂，佳人堕空谷，皎皎白驹诗。

　　｜七言律诗｜

　　｜增｜

　　｜宋。杨万里。锦带花｜天女风梭织锦机，碧丝池上茜栾枝，何曾系住春归脚，只觧萦长客恨眉，节节生花花点点，茸茸晒日日遅遅，后园初夏无题目，小树微芳也得诗。

　　｜七言絶句｜

　　｜增｜

　　｜宋。王禹偁。海仙花诗并序｜海仙花者，世谓之锦带，维扬人传云，初得于海州山谷间，其枝长而花密若锦带，然其花未开如海棠，既开如木瓜，而繁丽袅弱过之，一朶满头，冠不克荷，惜其不香而无子，但可钩压其条，移植他所，因以释草、释木验之，皆无有也，近之好事者作花谱，以海棠为花中神仙，予谓此花不在海棠下，宜以仙为号，目为锦带，俚孰甚焉，又取始得之地，命曰海仙，且赋诗三章，以存其名。
　　　一堆绛雪压春丛，袅袅长条弄晚风，借问开时何□□似，似将绣被覆熏笼。
　　　春憎窈窕教无子，天为妖娆不与香，尽日含毫难比并，花中应是卫庄姜。
　　　何年移植在僧家，一簇柔条缀彩霞，锦带为名俚且俗，为君呼作海仙花。

　　｜杨巽斋。锦带花｜万钉簇锦若垂绅，围住东风稳称身，闻道沈腰易宽减，何妨留与系青春。
　　　鹄袍换绿契初心，旋赐银绯与紫金，堪念纷纷名利客，对花应自叹侵寻。

　　○青囊花

　　｜增｜

　　｜五代史｜胡峤自契丹亡归中国，畧能道其□□见，云渡黑水至汤城淀，地气最温，多异花，一曰青囊，如中国金灯而色类蓝，可爱。

　　○旱金花

　　｜增｜

　　｜五代史｜汤城淀地气最温，多异花，一曰旱金，大如掌，金色烁人。

　　○上元红

　　｜增｜

　　｜桂海虞衡志｜上元红，深红色，絶似红木瓜花，不结实，以灯夕前后开，故名。

　　○泡花

　　｜增｜

　　｜桂海虞衡志｜泡花，南人或名柚花，春末开，蕊圆白如大珠，既折则似茶花，气极清芳，与茉莉、素馨相逼，番人采以蒸香，风味超胜。

　　○枸那花

　　｜增｜

　　｜桂海虞衡志｜枸那花，叶瘦长畧似杨柳，夏开淡红花，一朶数十蕚，至秋深犹有之。

　　○水西花

　　｜增｜

　　｜桂海虞衡志｜水西花，叶如萱草，花黄，夏开。

　　○象蹄花

　　｜增｜

　　｜桂海虞衡志｜象蹄花，如栀子而叶小，夏开至秋深。

　　○白鹤花

　　｜增｜

　　｜桂海虞衡志｜白鹤花，形如白鹤，立春开。

　　｜集藻｜

　　｜七言絶句｜

　　｜增｜

　　｜元。刘诜。玉笥山中有白鹤花，顶翅宛然类鹤，王兰友作诗送至用韵二首｜缟衣元瓜立前除，天上人间翦纸糊，除□□青青三四叶，月明满地□□全无。
　　　千载苏仙上帝乡，空余琪草似人长，夜凉环佩不知处，梦觉满山风露香。

　　○望仙花

　　｜增｜

　　｜洛阳花木记｜望仙，亦名篦春。

　　｜集藻｜

　　｜七言絶句｜

　　｜增｜

　　｜宋。无名氏。望仙花｜风卷朱帘挂玉钩，彩云开处望仙俦，妍姿不逐东风去，日照斜晖上小楼。

　　○金茎花

　　｜增｜

　　｜仙史｜元藏几航海至一岛曰沧洲，上有金茎花如蛱蝶，微风至则摇荡如飞，妇人采之以为首饰，曰，不带金茎花，不得到仙家，沧洲人研花如泥，竹简彩绘，与真金无异。

　　○白菱花

　　｜增｜

　　｜学圃余疏｜白菱花，纯白而雅，且开久而繁，人云来自闽中，问之乃无此种，始在豫章得之，定是岭南花也，花至季冬始尽，性亦畏寒，花后宜藏室中。

　　○百日红与紫薇名同物异。

　　｜增｜

　　｜学圃余疏｜臭梧桐者，吴地野生，花色淡，无植之者，淮扬间成大树，花微者，缙绅家植之中庭，或云，后庭花也，独闽中此花红鲜异常，能开百日，名百日红，花作长须，亦与吴地不同，园林中植之，灼灼出矮墙上，至生深涧中，与清泉白石相映，斐然夺目，永嘉人谓之丁香花。

　　○山丹与草本山丹名同物异。

　　｜增｜

　　｜学圃余疏｜初见闽人来卖一花，云是红绣球，倭国中来者，后至建宁，见缙绅家庭中，花簇红球，俨如翦彩，名曰山丹，乃闽卉也。

　　｜集藻｜

　　｜七言律诗｜

　　｜增｜

　　｜宋。刘克庄。山丹｜偶然避雨过民舍，一本山丹恰盛开，种久树身樛似盖，浇频花面大如杯，怪疑朱草非时出，惊问红云甚处来，可惜书生无事力，千金移入画栏栽。

　　｜七言絶句｜

　　｜增｜

　　｜宋。陈傅良。山丹｜轩窗一日粲三英，尽室无尘眼倍明，闽粤固尝矜絶美，风骚犹未及知名。

　　｜郑域。山丹｜团栾绛蕊发枝间，铅鼎成丹七返还，乞与幽人伴幽壑，不妨相对两朱颜。

　　｜无名氏。山丹｜亭下佳人锦绣衣，满身缨络缀明玑，晚来销歇无寻处，花已飘零露已晞。
　　　烟红露绿晓风香，燕舞莺啼春日长，谁道使君贫且老，绣屏锦帐咽笙簧。
　　　人间花木眼曾经，未识斯花状与名，丹□□青山暮春色，续他红树坠时英。

　　○金钵盂

　　｜增｜

　　｜草花谱｜金钵盂，似娑罗而花小，夹瓣如瓯，红鲜可爱。

　　｜集藻｜

　　｜七言絶句｜

　　｜增｜

　　｜宋。杨巽斋。金钵盂花｜恰匝枝头簇绛英，朱髹梵器上天成，槛边更插蛮姜叶，依约如归佛手擎。

　　○缫丝花

　　｜增｜

　　｜草花谱｜缫丝花，花叶俨如玫瑰而色浅紫，无香，枝生刺针，时至煮茧，花尽开放，故名，种从根分。

　　○笑靥花

　　｜增｜

　　｜草花谱｜笑靥花，花细如豆，一条千花，望之若堆雪，然无子可种，根窠丛生，茂者数十条，以原根劈作数墩分种，易活。

　　○紫罗襕

　　｜增｜

　　｜草花谱｜紫罗襕，草本，色紫，翠如鹿葱花，秋深分本栽种，四月发花，可爱。

　　○紫花儿

　　｜增｜

　　｜草花谱｜紫花儿，遍地丛生，花亦可爱，柔枝嫩叶，摘可作蔬，春时子种。

　　○红麦花

　　｜增｜

　　｜草花谱｜红麦花，麦种，花妙如翦，子大于麦数倍，色红可爱。

　　○米筛花

　　｜增｜

　　｜药圃同春｜碎米雪， 俗名米筛花。

　　○蕾□花

　　｜增｜

　　｜药圃同春｜蕾□有红、黄、白三色，开于春月，最可扳篱，当植于径。

　　○闷头花

　　｜增｜

　　｜东还记程｜渡滠水至黄浒铺，陌上徧生紫花，自根至颠纯花少叶，色如江南诸葛菜、桔梗花，数百里内皆有之，楚人呼为闷头花，近之輙头闷不止，相戒以为不可向迩，吴人呼为老鼠花，花、干皆入药，春月采而藏之。

　　○蝎子花

　　｜增｜

　　｜东还记程｜黔省山谷中多蝎子花。

　　○龙女花

　　｜增｜

　　｜云南志｜龙女花，出大理府太和感通寺，树、叶全似山茶，蘂大而香。

　　○和山花

　　｜增｜

　　｜云南志｜和山花，树高六、七丈，其质似桂，其花白，每朶十二瓣，应十二月，遇闰辄多一瓣，俗以为仙人遗种，在大理府上关和山之麓，土人因以其地名之。

　　○云南娑罗花与四川娑罗花名同物异。

　　｜增｜

　　｜云南志｜娑罗花，在会城土主庙，其本类大理府和山花，佛日盛开，其色白微带黄意，异香芳馥，非同凡花臭味，中出一蘂如稗穗垂出瓣中，每朶十二瓣，遇闰辄多一瓣，相传高僧以二念珠入土，一珠出此树云。

　　○优昙花

　　｜增｜

　　｜云南志｜优昙花，在安宁州西北十里曹溪寺右，状如莲，有十二瓣，闰月则多一瓣，色白气香，种来西域，亦娑罗花类也，后因兵燹伐去，遂无其种，今忽一株从根旁发出，已及拱矣。

　　○金梅

　　｜增｜

　　｜大理府志｜金梅，□□在丛生，花似梅，色黄，与素馨相类。

　　○金缕梅

　　｜增｜

　　｜黄山志｜金缕梅，其色金，瓣如缕，翩翩媕娜，有若翔舞，春时盛开，望去疑为蜡梅。

　　○捻蜡

　　｜增｜

　　｜黄山志｜捻蜡，似梅而黄，一苞具四、五朶，大者浅碧，小者微黄，三月开。

　　○春桂

　　｜增｜

　　｜黄山志｜春桂，经冬不凋，枝叶皆似桂。惟花五出，开以三月，与桂不同。

　　○旌节花与黎州图经旌节花名同物异。

　　｜增｜

　　｜黄山志｜旌节花，色黄，干似老藤，一枝缀数十朶，成串下垂，行行如旌节，故名。

　　○璎珞花

　　｜增｜

　　｜黄山志｜璎珞花，非黄非碧，幽蒨澹冶，光艳离合不定，其形垂垂如柳丝，其香澹泊而隽永。

　　○紫云花

　　｜增｜

　　｜黄山志｜紫云花，叶尖长，花五出，深紫色，如云承日光，故名紫云。

　　○蕡桃

　　｜增｜

　　｜黄山志｜蕡桃，枝叶、花色与桃无异，但趺先实耳。

　　○海罽花

　　｜增｜

　　｜黄山志｜海罽花，枝杪丛生十余朶，其瓣如苞，中抽绿心，徧覆石崖上，花不一色，浅深相错如绣，黄山故称云海至铺海时，花光相映烂若云锦，故有海罽之名。

　　○蕊珠花

　　｜增｜

　　｜黄山志｜蕊珠花，木末开花，一朶五出，又有细蕊缀其下，素艳多姿，畧有微香。

　　○玉铃花

　　｜增｜

　　｜黄山志｜玉铃花，高大茏葱，五月开白花，一枝十数朶排列下垂，形如玉铃，有同追琢，香气馥烈异常。

　　○琐琐花

　　｜增｜

　　｜黄山志｜琐琐花，矮树，叶尖有桠，五月枝杪开细花成丛，其香极幽。

　　○仙都花

　　｜增｜

　　｜黄山志｜仙都花，产仙都峯下，古干屈曲，枝尽处始布叶，叶长二寸许，花出叶上，一苞七、八朶，花七出而瓣不分，色淡紫，心抽绿丝数茎，花谢即复孕，三年一开，开则叶下垂如相让然。

　　○四照花

　　｜增｜

　　｜黄山志｜四照花，树高大而叶沈碧，盛夏作花四出而锐其末，玉色微酣，碧蕊绿跗浮叶上，光彩照耀岩谷，故名四照。

　　○覆杯花

　　｜增｜

　　｜黄山志｜覆杯花，空中垂下状如竹髹朱，视之宛然一覆杯也。

　　○查葡花

　　｜增｜

　　｜黄山志｜查葡花，木有芒刺，开小黄花如丁香，结实红如丹砂。

　　○紫铎花

　　｜增｜

　　｜黄山志｜紫铎花，黄山有之，花如悬铎，色紫，秋日秀出蔓草中。

　　○傲云花

　　｜增｜

　　｜黄山志｜傲云花，高干参天，花如菡萏，三夏盛开，涉秋仍馥，实如莲菂，叶亦饶香。

　　○山钗花

　　｜增｜

　　｜黄山志｜山钗花，形似钗，一名碧股花，取香山钗茎抽碧股之句，开在夏中，树最小而多致。

　　○绛颕花

　　｜增｜

　　｜黄山志｜绛颕花，树高叶尖，盛夏开小紫花，成丛，山中谓之锦球。

　　○蜡瓣花

　　｜增｜

　　｜黄山志｜蜡瓣花，叶大于掌，花五出，长二寸许，枝枝下垂，深黄滑泽如琢蜜蜡而成。

　　○迭雪花

　　｜增｜

　　｜黄山志｜迭雪花，一名鹤翎，花缀枝头霏霏如雪，中含一壶芦高出花外，莹然如刻玉。

　　○囊环花

　　｜增｜

　　｜黄山志｜囊环，草花也，大叶紫茎，花形如玉环一双韬紫绮囊中。

　　○美人菊

　　｜增｜

　　｜黄山志｜美人菊，花似菊，单瓣，有紫、白二色，叶似虞美人，柔曼旖旎，最为可爱。

　　○醉春花

　　｜增｜

　　｜黄山志｜醉春花，瘦梗碧叶，繁花缤纷，类秋海棠而柔缕多姿态，产黄山。

　　○鹅羣花

　　｜增｜

　　｜黄山志｜鹅羣花，藤属，叶尖有桠，花形类鹅，清秋开时若羣鹅游于碧波间也。

　　○海琼花

　　｜增｜

　　｜黄山志｜海琼花，产于天海，枝尽处大叶生焉，花茎三五出叶中，未开时垂朶如罂，正开则如雕紫玉浮，光艳与海云相映。

　　○宝网花

　　｜增｜

　　｜黄山志｜宝网花，细白丝萦绕之，冬日贮瓶中不水而长艳。

　　○紫霞杯

　　｜增｜

　　｜黄山志｜紫霞杯，状如杯，色紫，无叶，止一绿苞如瓢以承之。

　　○黄花

　　｜增｜黄花，不知其名，一朶四瓣，合抱如金盏，其色鹅黄，出汗帖木儿岭以北，每一茎只一朶，翩然独秀，众草经霜凋萎，是花经霜颜色愈觉鲜明。

　　○马蹄兰

　　｜增｜马蹄兰，生平地乱草间，叶剑样如建兰，坚韧不可断，其花翠色可爱，秋则结苞成子，塞外尤多。

　　○地椹花

　　｜增｜地椹花，青紫色，花瓣如葵，一花八九瓣，径二寸许，瓣落尽则花心结子成堆，取之可以为浆。

　　○鸾枝

　　｜增｜鸾枝花，木本，枝干俱似桃，叶有刻缺似棣棠，三月附枝开花，或着树身，最繁茂，瓣多而圆似郁李而大，深红色，京师多有之。

　　○长乐花

　　｜集藻｜

　　｜赋｜

　　｜增｜

　　｜晋。傅元。紫华赋并序｜紫华，一名长乐，生于蜀，其东界特饶，中国奇而种之，余嘉其华纯耐久，可历冬而服，故与友生各为之赋。
　　有遐方之奇草，禀二气之纯精，仰紫微之景曜，因令色以定名，刚茎劲立，纤条繁列，从回风以摇动，纷兰畅而蕙洁，蔚青葱以增茂，并含华而未发，于是散绿叶，秀紫荣，蕴若芝草之始敷，灼若百枝之在庭，独参差以照耀，何光丽之杂形，涣涣昱昱而夺人目精，下无物以借喻，上取象于朝霞，妙万物而比艳，莫兹草之可嘉。

　　｜唐。苏颋。长乐花赋并序｜蜀太守庭际有紫华草，秋早始繁英露洗，冬早尚直本霜封，芜杂大同于众卉，盛衰小异于羣物，予讶而未识，吏或告余曰，此长虞所赋蜀长乐花也，故心赏焉，因口授书吏，遂墨而成作，恨不见古人□□为，得髣髴其旨尔。
　　夫长者以短长之形，度其长则至美，夫乐者以哀乐之类，同其乐则至喜，长也乐也，吾安得而间之，嘉纤植之并用，伟令名兮在兹，徒见其丰族苯□，高标璀璨，茎丹外而缟中，叶缥分以红贯，缀绿颖之重迭，索紫蕤之烂熳，迫而象之，君子其常，或微或章，耸危冠兮缨若绶，默退静其何望，远以意之，佳人欲翔，炫炫煌煌，重罗绮兮扑瑶翠，蹇来思而未尝，匪以幽兮自直，匪以直兮自藏，匪以晚兮自耀，匪以耀兮自强，文浊露之均洒，庇清舒之泛光，本无嫌于散地，甘有寓于殊方，然则太液初满，上林新霁，□茸灼烁，万品千计，摇瑞色而涵芝，杂奇葩而转蕙，孰与夫玉堂金阁之偏赏，白日青春之特丽，岁不与兮时向阑，风萧萧兮夜漫漫，宾远鸿于沙塞，呌离鹤于江千，君曾不见，三月华矣，尽林间之稿木，千霜殒矣，亦庭下之枯兰，懿此常度，凌于早寒，假春期而不彩，虽秋令而不残，冲雨霰之飞薄，任云山之险难，芳弗珍于靃靡，节恒慕于檀栾，吾则知树背之奚托，倾心之可安，如后凋之可贵，罔独立其谁观，文学掾起而为乱曰，白露瀼瀼，何草不黄，紫华灼灼，生君之堂，彼不伐兮秋自翳，时或珍兮君是惠，彤庭赫兮朱草骈，交屈轶兮友宾连，伊榛莽而荒此，君曷为而赋旃。

　　○优钵罗花

　　｜集藻｜

　　｜歌｜

　　｜增｜

　　｜唐。岑参。优钵罗花歌并序｜参尝读佛经，闻有优钵罗花，目□□未见，天宝庚申岁，参忝大理评事摄监察御史领伊西北庭度支副史，自公多暇，乃于府庭内栽树种药，为山凿池，婆娑乎其间，足以寄傲，交河小吏有献此花者，云得之于天山之南，其状异于众草，势巃嵸如冠弁，嶷然上耸，生不傍引，攒花中折，骈叶外包，异香腾风，秀色媚景，因赏而叹曰，尔不生于中土，僻在遐裔，使牡丹价重，芙蓉誉高，惜哉，夫天地无私，阴阳无偏，各遂其生，自物厥性，岂以偏地而不生乎，岂以无人而不芳乎，适此花不遭小吏，终委诸山谷，亦何异怀才之士未会明主，□□于林薮耶，因感而为歌，歌曰，
　　白山南，赤山北，其间有花人不识，绿茎碧叶好颜色，叶六瓣，花九房，夜掩朝开多异香，何不生彼中国兮生西方，移根在庭，媚我公堂，耻与众艹之为伍，何亭亭而独芳，何不为人之所赏分，□山穷谷委严霜，吾窃悲阳关道路长，曾不得献于君王。

　　○戎王子

　　｜集藻｜

　　｜五言律诗｜

　　｜增｜

　　｜唐。杜甫。游何将军山林｜万里戎王子，何年别月支，异花开絶域，滋蔓匝清池。汉使徒空到，神农竟不知，露翻兼雨打，开拆日离披。

　　○冬瑰花

　　｜集藻｜

　　｜五言律诗｜

　　｜增｜

　　｜唐。卢纶。和李舍人昆季咏冬瑰花寄赠徐侍郎｜独鹤寄烟霜，双鸾思晚芳，旧阴依谢宅，新艳出萧墙。蝶散摇轻露，莺衔入夕阳，雨朝胜濯锦，风夜剧焚香。断日千层艳，孤霞一片光，密来惊叶少，动处觉枝长。布影期高赏，留春为远方，尝闻赠琼玖，叨和愧升堂。

　　｜司空曙。和李员外与舍人咏冬瑰花寄徐侍郎｜仙吏紫薇郎，奇花共翫芳，攒星排绿蔕，照眼发红光。暗妒翻阶叶，遥连直曙香，游枝蜂绕易，碍刺鸟衔妨。露湿凝衣粉，风吹散蘂黄，蒙笼珠树合，焕烂锦屏张。留客胜看竹，思人比爱棠，如传采苹咏，远思满潇湘。

　　○海红

　　｜集藻｜

　　｜五言律诗｜

　　｜增｜

　　｜唐。刘长卿。夏中崔中丞宅见海红摇落一花独开｜何事一花残，闲庭百艹阑，绿滋经雨发，红艳隔林看。竟日余香在，过时独秀难，共怜芳意晚，秋露未须溥。

　　○燕蓊花

　　｜集藻｜

　　｜七言絶句｜

　　｜增｜

　　｜唐。李郢。燕蓊花｜十二街中何限草，燕蓊尽欲占残春，黄花扑地无穷极，愁杀江南去住人。

　　○玉烛花

　　｜集藻｜

　　｜七言律诗｜

　　｜增｜

　　｜唐。刘兼。玉烛花｜袅袅香英三四枝，亭亭红艳照阶墀，正当晚槛初开处，□□似春闱就试时，少女不吹方熠爚，东君偏惜未离披，夜深斜倚朱栏外，拟把邻光借与谁。

　　○杏香花

　　｜集藻｜

　　｜五言絶句｜

　　｜增｜

　　｜宋。邵雍。杏香花｜客说何州事，经营香味佳，讶予独无语，贪嗅杏香花。

　　○万蝶花

　　｜集藻｜

　　｜七言絶句｜

　　｜增｜

　　｜宋。苏辙。万蝶花｜谁唱残春蝶恋花，一团粉翅压枝斜，美人欲向钗头插，又□□惊飞鬓里鸦。

　　｜杨巽斋。万蝶花｜粉翼纷纷簇几丛，摇风欲趂卖花翁，诗眸览倦方欹枕，栩栩犹疑在梦中。

　　○真珠花

　　｜集藻｜

　　｜七言絶句｜

　　｜增｜

　　｜宋。张舜民。真珠花｜风中的皪月中看，觧作人间五月寒，一似汉宫梳洗了，玉珑葱压翠云冠。
　　　千玑万琲照庭除，细雨斜风拂座隅，莫道长安贫似磬，绿阶遶砌尽真珠。

　　｜杨巽斋。咏真珠花｜累累花发映庭除，柳带榆钱总不如，一任春风吹满地，幽人步履自虚徐。

　　○鹰爪花

　　｜集藻｜

　　｜五言絶句｜

　　｜增｜

　　｜宋。王十朋。鹰爪花｜谁把名鹰爪，天然状不殊，无心事搏击，中有鸟相呼。

　　○阇提花

　　｜集藻｜

　　｜七言絶句｜

　　｜增｜

　　｜宋。郑域。阇提花｜此花移种自招提，借佛为名识者希，优钵曼陁果何似，并参香色问因依。

　　○御带花

　　｜集藻｜

　　｜七言絶句｜

　　｜增｜

　　｜宋。翁元广。御带花｜未放枝头嫩叶青，先开绛蕊照春晴，若无颜色宜宫院，安得花间御带名。

　　○玉手炉花

　　｜集藻｜

　　｜七言絶句｜

　　｜增｜

　　｜宋。翁元广。玉手炉花｜小院无人春意深，凌风傲日出墙阴，只因落在山僧手，那得王孙为赏音。

　　｜无名氏。玉手炉花｜习习东风二月余，此花宜近玉庭除，美人云鬓不宜插，献与观音作手炉。

　　○小黄蕖花

　　｜集藻｜

　　｜五言絶句｜

　　｜增｜

　　｜宋。刘允叔。小黄蕖花｜□□□□碎女英，丝丝缕玉茎，步摇钗朶见，老眼为增明。
　　　山矾纷似玉，黄蘗碎如金，二美传春晚，同心契尔音。

　　○茧漆花

　　｜集藻｜

　　｜七言絶句｜

　　｜增｜

　　｜宋。刘允叔。茧漆花｜清晨步上金鸡岭，极目漫山茧漆花，雪蕊琼丝亦堪赏，樵童蚕妇带归家。

　　○满堂春

　　｜集藻｜

　　｜七言絶句｜

　　｜增｜

　　｜宋。杨巽斋。满堂春｜花发园林昼锦如，列仙行缀在蓬壶，千金须撇豪家赏，一笑春风无向隅。

　　○御仙花

　　｜集藻｜

　　｜七言絶句｜

　　｜增｜

　　｜宋。杨巽斋。御仙花｜不逐凡花逞艳娇，移根上苑独清高，君王曾选装金带，侈锡持荷耀紫袍。

　　○寿春花

　　｜集藻｜

　　｜七言絶句｜

　　｜增｜

　　｜宋。杨巽斋。寿春花｜花开缀玉碧敷腴，香挹南熏景又殊，天赋芳姿长不老，命名为寿定非诬。

　　○散水花

　　｜集藻｜

　　｜七言絶句｜

　　｜增｜

　　｜宋。无名氏。散水花｜盈枝点缀雪花鲜，环映清流分外妍，应是东君归骑速，不知坠下玉丝鞭。

　　○孩儿花

　　｜集藻｜

　　｜七言絶句｜

　　｜增｜

　　｜宋。无名氏。孩儿花｜纤秾初见似娇痴，鼓舞春风二月时，何事自开还自落，可怜造化亦儿嬉。

　　○练春红

　　｜集藻｜

　　｜七言古诗｜

　　｜增｜

　　｜元。袁桷。谢王参议送练春红二枝｜玉堂老仙玩幽独，闭户无人似初溽，倚阑岸帻领孤芳，蔌蔌轻红冠羣绿，化工有意卑凡卉，积李崇桃空眩目，争先斗巧等堪怜，已向东风尽驱逐，此花精妍净如洗，收拾余春傲荣辱，何郎汤饼徒试妆，太真温泉空赐浴，天然生色铸真态，亭午低头睡初足，谁言花后最奇絶，我怪酪奴能汗触，嫣然一笑奉清欢，莫把金尊歌别鹄，并刀妙翦骈头来，珠露淋漓袖新蹙，似嫌凡子多京尘，□□恨高人付流俗，微风澹荡新雨生，强拭愁容吐残馥，拟将色笔写清意，绮语非工那忍渎，裵回中庭月过半，翠袖凌风注寒玉。

　　○长十八

　　｜集藻｜

　　｜七言絶句｜

　　｜增｜

　　｜元。乃贤。塞上曲｜双鬟小女玉娟娟，自卷毡帘出帐前，忽见一枝长十八，折来簪在帽檐边。

　　○波罗花

　　｜集藻｜

　　｜词｜

　　｜增｜

　　｜宋。毛滂。清平乐｜云峯秀迭，露冷琉璃叶，北畔波罗花弄雪，香度小桥淡月。　与君踏月寻花，玉人双捧流霞，吸尽杯中花月，竹风相送还家。

　　○迭罗花

　　｜集藻｜

　　｜词｜

　　｜增｜

　　｜金。党怀英。感皇恩｜碧玉捻条，蓝袍裁叶，明艳黄深软金迭，道装仙子，谪堕蕊珠宫，为春闲管领，花时节。　汉额妆浓，楚腰舞怯，襞积裙余旧宫褶。　东君着意，留伴小庭风月，任教鶗鴂唤，羣芳歇。

　　○蓝雀花

　　｜增｜蓝雀花，其花如雀，有身、有翼、有尾、有黄心如两目，或云即茱萸花。

　　｜集藻｜

　　｜五言絶句｜

　　｜御制。山菊蓝雀花｜雨过初凉至，山花满野馨，虽无红紫艳，能使属车停。

　　○翠蛾眉

　　｜增｜翠蛾眉，花翠色，随日侧映，鲜妍有致。

　　御定佩文斋广群芳谱卷五十三

