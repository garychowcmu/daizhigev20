　　古者《氾胜之书》，今绝传者，独《齐民要术》行于世。虽古今之法小异，然其言亦甚详矣。虽茶有经，竹有谱，吾皆略而不具。植桐乎西山之南，乃述其桐之事十篇，作《桐谱》一卷。其植桐则有纪志存焉，聊以示于子孙，庶知吾既不能干禄以代耕，亦有补农之说云耳。
　　皇祐元年十月七日夜
　　
　　○叙源第一
　　桐，柔木也。《月令》曰：“清明，桐始华。”又《吕氏·季春月纪》云：“桐始华。”高诱曰：“梧桐也，是日生叶，故云始华。”《尔雅·释木》曰：“榇，梧。”又曰：“荣，桐木。”郭璞云：“即今梧桐也。”疏引《诗·大雅》云“梧桐生矣，于彼朝阳”是也。《书》云：“峄阳孤桐。”《释木》所谓“榇”、“荣”者，乃桐之一木耳。古诗云：“椅桐倾高凤。”又曰：“井梧栖云凤。”故《诗》、《书》或称桐，或云梧，或曰梧桐，其实一也。初生叶脆而易长，一年可耸七八尺，更粪之，围五六寸，萌子采伐之，巨桩者或可尺围，毳其萌，至二月、三月方渐，向阳者尤早，背阴差迟。其枝干濡脆而嫩，又空其中，皮肤叶薄，易为风物所伤，必须成气而后花，是故干稚嫩者先荣，叶茂盛者先荣，其花开有先后，先者未有叶而开，自春徂夏，乃结其实。实如乳尖，长而成穟，《庄子》所谓“桐乳致巢”是也；后者至冬叶脱尽后始开，秀而不实，其蕊萼亦小于先时者。是知桐独受阴阳之淳气，故开春冬之两花，而异于群木也。其叶味苦寒无毒，主恶蚀疮。荫皮主五痔，杀三虫，疗贲豚气病。其花饲猪，肥大三倍。然其皮叶亦有效于人也。或者谓凤凰非梧桐而不栖，且众木森森，胡有不可栖者，岂独梧桐乎？答曰：夫凤凰，仁瑞之禽也，不止强恶之木。梧桐叶软之木也，皮理细腻而脆，枝干扶疏而软，故凤凰非梧桐而不栖也。又生于朝阳者多茂盛，是以凤喜集之，即《诗》所谓“梧桐生矣，于彼朝阳。凤凰鸣矣，于彼高冈”者也。《诗》称“椅桐梓漆”，后之人不别椅、桐之异，以为是一木。古诗云：“椅桐倾高凤。”嵇叔夜《琴赋》云：“惟椅桐之所生。”注云：“椅，梧桐也。”又陶隐居云：“梧桐，一名椅桐也。”是不知椅与桐别耳。故《毛传》云：“椅，桐属也。”孔氏引《释木》云：“椅、梓合而曰一名椅。”郭云：“即楸也。”《湛露》曰：“其桐其椅。”既为类，而梓一名椅，故云椅桐为梓属。言梓属，则椅、梓别，而《释木》椅、梓为一者，陆云：“梓者，楸之疏理白色而生子者。梓实桐皮曰椅。”则大类同而小别也。定本：“椅，梓属。”无桐字，于理是也。是知椅与桐，非一木也。夫桐之为木，其异于群类卓矣。生则肌骨脆而嫩；死则材体坚而韧。燥之所加而不坼裂；湿之所渍而不腐败。虽松柏有凌霄冒雪之姿，苟就以燥湿，则与朽木无异耳。王氏谓受气淳矣，真不虚也，于桐可独见之矣。其体湿则愈重，干则愈轻。生时以斧砟之甚易，干乃软而拒斧。故鄙谚云：“轻是桐，重是桐，难砟亦是桐。”此之谓也。
　　○类属第二桐之类，非一也，今略志其所识者。
　　一种，文理粗而体性慢，叶圆大而尖长，光滑而毳稚者，三角。因子而出者，一年可拔三、四尺；由根而出者，可五、七尺。已伐而出于巨桩者，或几尺围。始小成条之时，叶皆茸，毳而嫩，皮体清白，喜生于朝阳之地。其花先叶而开，白色，心赤内凝红。其实穟先长而大，可围三四寸。内为两房，房中有肉，肉上细白而黑点者，即其子也，谓之白花桐。一种，文理细而体性紧，叶三角而圆大，白花，花叶其色青，多毳而不光滑，叶硬，文微赤，擎叶柄毳而亦然。多生于向阳之地，其茂拔，但不如白花者之易长也。其花亦先叶而开，皆紫色，而作穟有类紫藤花也。其实亦穟，如乳而微尖，状如诃子而粘。《庄子》所谓“桐乳致巢”，正为此紫花桐实。而中亦两房，房中与白花实相似，但差小，谓之紫花桐。其花亦有微红而黄色者，盖亦白花之小异者耳。凡二桐，皮色皆一类，但花叶小异，而体性紧慢不同耳。至八月，俱复有花，花至叶脱尽后始开，作微黄色。今山谷平原间惟多有白花者，而紫花者尤少焉。一种，枝干花叶与白桐花相类，其耸拔迟小而不侔，其实大而圆，一实中或二子或四子，可取油为用。今山家多种成林，盖取子以货之也。一种，文理细紧而性喜裂，身体有巨刺，其形如欓树，其叶如枫，多生于山谷中，谓之刺桐。晋安《海物异名志》云：“刺桐花，其叶丹，其枝有刺云。”凡二桐者，虽多荣茂，而其材不可入器用，乃不为工匠之所瞻顾也。一种，枝不入用，身叶俱滑如柰之初生。今兼并之家，成行植于阶庭之下，门墙之外，亦名梧桐，有子可啖，与《诗》所谓梧桐者非矣。一种，身青，叶圆大而长，高三四尺便有花，如真红色，甚可爱，花成朵而繁，叶尤疏，宜植于阶坛庭榭，以为夏秋之荣观，厥名“真桐”，亦曰“赪桐”焉。凡二种，虽得桐之名，而无工度之用，且不近贵色也。
　　○种植第三
　　凡种其子，当先粪其地，然后匀散之。一春可高三四尺，瘠地只一二尺耳。土膏腴，则茎叶青嫩而乌黑；土瘦薄，则成苍黄之色。至冬便可易而植之，易之则独根者不深，而又易蔓。苟从小而易至大，则多为疾风之所倒折，以其一根不能自持故也。凡桐之子，轻而喜飏，如柳絮飞，可一二里。其子遇地熟则出，在林麓间则不生矣。夫种子所长犹迟，不如倒条压之，覆以肥地，自然节节生，条之上又多散根，茎大，断而植之，胜于种者。又种子之地，宜高原之处，低湿则不能萌矣。或要其栽之速者，当于桐处耕锄其下，使蔓根寸断，则其根断自萌而茂，与夫子种者又相万矣。凡植之法，于十月、十一月、十二月、正月，叶陨，汁归其根，皮干未通之时。必先坎其地，而复粪之。择植一二春者，全其根，勿令冻损，经久为霜雪所薄。掘后，即时以内坎中，厥坎惟宽而深。先粪之，以栽著其上，又复以粪覆其上，以黄土盖焉。一无爪爬，二无振摇，至春则荣茂，而木又易于杰干，其新茎可抽五六尺者。迨又至春，则根行而蔓，其发乃尤愈于初春时也。如用春植，则皮汁通，叶将萌，根一伤，故枝叶瘁矣。至来春，则齐土砟去矣。忌其空心者，免为雨所灌，令别抽心者。不然至别下栽时，更砟去植，则尤妙于春砟也。盖春砟则破损其桩，又摇其根故也。桐之性不奈低湿，惟喜高平之地，如植于沙湿低下泉润之处，则必枯矣。纵抽茂，不如高平之所。凡植后，至于抽条时，必生歧枝，日频视之，如歧枝萌五六寸则去之。高者手不能及，则以竹夹折之。至二三年，则勿去其枝，恐其长而头下垂故也。伺其大，则缘身而上，以铁刀贴身去，慎勿留桩，只经一两春，自然皮合也。桐之皮甚软脆而易伤，切忌耕锄之时，及牛马等损之。如有所损，当以楮皮缠缚之，不尔则汁出也，及才一二丈则多斜曲。亦可以物对夹缚之令直，以木牵之亦可。盖桐抽条不戴首而出，又虚软故耳，仍不喜巨材所荫如此。葺之，其长可至十丈者。故枚乘《七发》云：“龙门之桐，高百尺而无枝。”信哉！凡桐之茂大，尤速于余木，故鄙语云：“相讼好栽桐，桐树好做甑。”讼方兴，言其易大也。
　　○所宜第四
　　桐，阳木也，多生于崇冈峻岳、巉岩盘石之间，茂拔显敞高暖之地，即嵇叔夜所谓“荣绮季之畴，乃相与登飞梁，越幽壑，拔琼枝，陟峻岳，以游乎其下”是也。今桐之所生，未必皆茂于崇冈峻岳，但平原幽显之处、向阳之地，悉宜之。其性喜虚肥之土，植者，其下当常锄之令熟，无使草之滋蔓，为诸藤之所缠缚，致形材曲而不滑。及其有竹木根侵之，尽锄去。更用诸粪拥之，则其长愈出野者数倍。十余年间，可几也矣。其地宜黄土之地，则自然荣矣。若沙石之所，虽与时皆昌，其长拔有迟焉。乐肥与熟者，惟桐耳，纵桑柘亦无所敌。夫肥熟则叶圆而大，条虚而嫩。叶圆而大则鼓风矣，条虚而嫩则易折矣。凡欲避鼓折之患，则以竹竿破其叶，令作三片，又摘之令疏，则虽遇疾风，不能损也，以其叶破故耳。至三四春，乃自坚成，不必然也。桐之性皆恶阴寒，喜明暖，阴寒则难长，明暖则易大。故《诗·雅》云“梧桐生矣，于彼朝阳”是也。或阴湿之地，植之终不荣矣。夫阴湿则枝干曲而斜，渍湿则根叶黄而槁。凡植于高平黄壤，经三两春后，锄其下令见蔓根，以粪拥之，尤良，盖厥性耐肥故也。
　　○所出第五
　　夫桐之所出，岂独蜀之为美，植之亦可以为器。《诗》不云乎：“树之榛栗，椅桐梓漆，爰伐琴瑟。”斯可知矣。江南之地尤多，今略志其书传所出堪美材者。
　　峄山，《书》云：“峄阳孤桐。”注云：“峄山之阳特生桐，中琴瑟。”
　　龙门山，《周礼·春官·大司乐》云：“龙门之琴瑟。”注云：“龙门，山名也。”枚乘《七发》云：“龙门之桐，高百尺而无枝。中郁结之轮菌，根扶疏以分离。上拂千刃之峰，下临百丈之溪。湍流溯波，又澹淡之，其根半死半生。冬则冽风漂霰飞雪之所激也，夏则雷霆霹雳之所感也。朝则黄鹂鸹鴠鸣焉，暮则羁雌迷鸟宿焉。独鹄晨号乎其上，鹍鸡哀鸣翔乎其下。”是言龙门所生之桐也。
　　云和山，《周礼·大司乐》云：“云和之琴瑟，以礼天神。”注云：“云和，山名也。”
　　空桑山，又《大司乐》云：“空桑之琴瑟。”注云：“空桑，山名也。”此言云和、空桑山之桐耳，可为琴瑟，以礼天地神祇也。
　　寒山，张协《七命》云：“寒山之桐，出自太冥。含黄钟以土干，据苍岑而孤生。”又云：“晞三春之溢露，溯九秋之鸣飙。零雪写其根，霏霜封其条。木既繁而后绿，草未环而先凋。剪葳蕤之阳柯，剖大吕之阴茎。”注云：“太冥，北方也。”
　　其有骠国、吹台所生之类，备于《杂说》篇中，此不具也。
　　○采斫第六
　　夫别地之肥瘠，辨木之善否，明长育之法，识栽接之宜者，惟山家流能之。然至其长养剥斫之术，多不能尽之，盖只知其长养之道，而不详乎器用所妨者。今山家凡剥树之枝，悉皆去枝二寸或尺余，云免为雨所灌损，而不知槁桩长，则皮不能包矣。迨至材巨，槁桩方没，却反引水自灌，及取用之时，以斧锯刃之，即槁桩腐，而所置器者必为空穴矣，良由去之不早耳。凡长桐木三二春，其歧枝可以竹夹去之。竹夹不能及，则缘身而上，用快刀去之。其去之，务令与身相乎，勿留余枿，不二三春，自然皮合矣，至大而用之，则无腐穴之病于其中也。歧枝只候长五寸，便可折矣，亦无留嫩桩则萌矣。夫岂惟桐乎！斫诸木者，亦可平身而去，但人自昧耳。桐材成可为器，其伐之也，勿高留焉，齐上而取之。若在山岩险绝之地，邃坞坑崖之处，其倒之则必拗惊折裂，扑伤体理，以其势不可以絜故也。如法之伐，宜当所伐之下，斧破之上，用巨绳缠缚一尺有余，则免折裂之虞矣。复用绳牵之，俾向上山而从，仍先去其临险之枝，则亡扑损之害矣。不然，则周锄其下，以斧悉断其根，则其倒也无二者之患。然临事筹计，知出于匠氏，但贵其勿伤为善者也。凡诸材之用，其伐必当八九月伐之为良，不尔，必多蛀虫，惟桐木无时焉。
　　○器用第七
　　古今匠氏为小大之器，度而用之，其可贵者，则必云乌椑、白杨、梓茶、圭樠、山桃、白石、梼栗、楩楠、松柏、椅榧之类。善则善矣，然而采伐不时，则有蛀虫之害焉；渍湿所加，则有腐败之患焉；风吹日曝，则有坼裂之衅焉；雨溅泥淤，则有枯藓之体焉。夫桐之材，则异于是。采伐不时，而不蛀虫；渍湿所加，而不腐败；风吹日曝，而不坼裂；雨溅泥淤，而不枯藓；干濡相兼，而其质不变。楩楠虽类，而其永不敌。与夫上所贵者卓矣！故施之大厦，可以为栋梁桁柱，莫比其固。但雄豪侈靡，贵难得而尚华藻，故不见用者耳。今山家有以为桁柱地伏者，诸木屡朽，其屋两易，而桐木独坚然而不动，斯久效之验矣。又世之为棺椁，其取上者，则以紫沙茶为贵，以坚而难朽，不为干湿所坏，而不知桐木为之，尤愈于沙木。沙木啮钉久而可脱，桐木则粘而不锈，久而益固，更加之以漆，措诸重壤之下，周之以石灰，与夫沙茶可数倍矣。但识者则然，亦弗为豪右所尚也。凡用琴瑟之材，虽皆用桐，必须择其可堪者。《周礼》取云和、龙门、空桑之桐为琴瑟。陶隐居云：“惟冈桐与白桐堪作琴瑟。”《书》曰：“峄阳孤桐。”《风俗通》云：“生岩石之上，采东南孙枝以为琴。”是择其泉石向阳之材，自然其声清雅而可听。蔡伯喈闻爨下桐声，取以为琴，号曰焦尾。则知桐之材，有贤不肖，皆混而无别，惟赏音者识之耳。凡白花桐之材以为器，燥湿破而用之则不裂，今多以为甑杓之类，其性理慢之故也。紫花桐之材，文理如梓而性紧，而不可为甑，以其易坼故也，使尤良焉。余桐之材，但有名耳，不入栋梁棺椁器具之用矣。今之僧舍，有刻以为鱼者，亦白花之材也。匠氏之用，尤喜紫花者，白花涩而难光净，紫花紧而易光滑故也。
　　○杂说第八
　　魏明帝《猛虎行》曰：“双桐生枯井，枝叶自相加。通泉溉其根，玄雨润其柯。”王逸少曰：“木有扶桑、梧桐、松柏，皆受气异于群类者也。”
　　《庄子》云：“空门来风，桐乳致巢。”注：“门户空，风喜投之，桐子似乳者，叶而生，鸟喜巢之。”《易纬》曰：“桐枝濡毳而又空中，难成易伤，须成器而华。”《新论》曰：“神农皇帝削桐为琴。”《风俗通》曰：“梧桐生于峄阳山岩石之上，采东南孙枝为琴，声清雅。”《庄子》曰：“外子之神，劳子之精，则倚树而吟，据梧而瞑。”注云：“劳困故耳。”《吕氏春秋》曰：“成王与唐叔虞燕居，剪桐叶以为圭。曰：‘以此封汝。’”《淮南子》曰：“智者有所不足，故桐不可以为弩。”《遁甲》曰：“梧桐不生，则九州异君。梧桐以知日月正闰，生十二叶，一边有六叶，从下数一月，有闰则十三叶，视叶小者，则知闰何月也。不生则九州异君。”崔琦《七蠲》曰：“爰有梧桐，生于亥溪。傅根朽壤，托险生危。”《淮南子》曰：“桐木成云。”注云：“取十石瓮，满以水，置桐其中，盖之，三四日气如云作。”《庄子》曰：“鹓雏发南海、而飞于北海，非梧桐不止，非竹实不食。”《名山志》曰：“吹台有高桐，皆白围，峄阳孤生，方此为劣。”《淮南子》又曰：“以巨斧击桐薪，不待利日良时，后而破之，加斧桐薪之上，而无人力之奉，虽顺招摇刑德而不能破，无其势也。”《论衡》曰：“李子长为政，欲知囚情，刻桐，象囚形，凿地为坎，卧木囚其中。囚若正，木囚不动；若有冤，木囚动出。”盖人之精诚，着木人也。古诗曰：“井梧栖云凤。”又曰：“椅梧倾高凤。”《孟子》曰：“拱把之桐梓，人苟欲生之，皆知所以养之者，至于身而不知所以养之者，岂爱身不若桐梓哉？弗思甚也。今有场师，舍其桐槚，养其樲棘，则为贱场师矣。”《广志》曰：“骠国有白桐木，其叶有白毳，取其毳淹渍，缉织以为布。”《齐地记》曰：“齐城有梧台，即梧宫也。”《齐书》曰：“豫章王于郡起山，列种梧桐。武帝幸之，置酒为乐。”《瑞应图》曰：“王者任用贤良，则梧桐生于东厢。”《礼斗威仪》曰：“君乘火而王，其正平，梧桐长生。”《述异记》曰：“梧桐园在吴夫差蕉国，一名琴川。梧园在句容县。《传》曰：‘吴王别馆有楸梧成林焉。’古乐府云‘梧宫秋，吴王愁’是也。”《秦记》曰：“初长安谣曰：‘凤凰凤凰，止阿房。’符坚遂于阿房城植桐数万株以待之。其后，慕容冲入阿房城而止焉。冲，小字凤也。”《晋书》：“武帝时，临平岸崩，出一石鼓，打之无声。张华曰：‘可以蜀中桐木刻鱼形，扣之则鸣。’如其言，果声闻数十里。”《后汉书》：“蔡邕在吴，吴人有烧桐以爨者，邕闻火裂之声，知其良木也。因请裁为琴，果有美音。故诗人名之曰焦尾琴。”《齐书》曰：“王晏为员外郎，父普曜斋前，松树忽成梧桐。论者以为梧桐虽有栖凤之美，而失后雕之节。晏后果不终。”《高僧传》曰：“僧瑜幼入释门，担薪欲焚身。以宋孝建中集薪为龛，请僧设斋礼，别而入火中。经三日而瑜房内忽生双桐树，根枝丰茂，郁翠非常。道辈异之，号为双桐沙门。”
　　○记志第九
　　《西山植桐记》云：“咸聱子陈翥，子翔，少渐义方，训涉孤哀，沦于季孟，茕疾否滞，十有余年。蝎蠹木虚，根枝不附，志愿相畔，退而治生。至庆历八年戊子冬十有一月，于家后西山之南，始有地数亩。东止陈诩，西止柴养，凡东西延二十丈有奇；南止弟翊，北止兄翦，凡南北袤十丈有奇。自十二月至于皇祐三年辛卯冬，浇而植之，凡数百株。南栽戟榆以累翊，北树槿篱以分剪，余桐皆布于内，靡有列也。未植前，斫其地，有圃者至而问曰：‘将胡为乎？’余答曰：‘植桐于其中。’圃者笑曰：‘得利之速，植桐不如植桑之博矣。’余应之曰：‘吾非不知衣食之源为世所急，但足而已。夫仲尼岂不能明老圃之业乎？下惠岂不能为盗跖之事乎？苟议利而后动，诚圣贤之所不取，亦吾心之所未能也。’翌日将植，抚而祝之曰：‘尔其材森森，直而理，敷荣朝阳，立而不倚。梧将激清风，将其声听之，以为古琴之操焉。尔其叶萋萋，绿而繁，应时开落，不为物顽。吾将招君子，游其下乐之，以待灵凤之栖焉。’又曰：‘吾今四十，以徯我数十年，当蕲尔为周身之具，斯吾植之心也。’因书为《植桐记》。”
　　《西山桐竹志》云：“庆历八年冬十有一月，咸聱子陈翥，治地数亩于山之南，其下旧有水竹之苗，陈子以厥土惟黄壤，非桑之宜，堪桐与竹耳。始其谋而童氏谓曰：‘吾谓植数亩桐竹，不如植桑，且以桑一年一叶，质之以买桐竹，可数倍矣。桐竹岂为生之急务乎？’陈子默然不对，卒皆植桐与竹而已。自谓曰：‘农圃之事，余岂不能为哉？苟有白圭、陶朱之术以致富，而亡白圭、陶朱之心，诚一聚祻之林薮窟宅耳。昔齐豫章王于郡起山，列种桐竹，号桐山，武帝幸之，置酒为乐。吾虽布衣，孤而且否，亦心有所好焉。夫竹岁寒不雕，所以坚志性之掺也。桐识时之变，所以顺天地之道也。俟桐茂竹盛，则当列坐石，命交友，谈诗书，论古今，以招凉乎其下，岂有“期我桑中”之刺哉！’俾后之好事者观之，知陈子虽无桑子起家之能，亦有虚心待凤之意，其豫章、子猷之俦乎？乃自号桐竹君，既为《植桐记》，又作《桐竹志》以尽之云。”
　　○诗赋第十
　　《植桐诗》（并序）：“《书》曰：‘峄阳生桐。’《诗》云：‘椅桐梓漆。’谓其可以为清庙之雅器，含太古之正音也。然自非蔡伯喈之奇识，张茂先之博物，亦灶下之劳薪，林中之常木耳。庆历八年冬，予手植两行八十株于西山之南，因为《植桐诗》云。”
　　《桐竹君咏》（并序）：“吾年至不惑，命乖强仕，埙篪不合，遂成支离。始有数亩之地于西山之南，乃植桐与竹。伯仲皆窃笑之，以为不能为农圃之事。而不知吾无锥刀之心，不迫于世利，但将以游焉而至其中，休焉而坐其下，可以外尘纷，邀清风，命诗书之交，为文酒之乐，亦人间之逸老，壶中之天地也。乃自号桐竹君。又为之咏云：‘高桐临紫霞，修篁拂碧云。吾常居其间，自号桐竹君。不解仿俗利，所希脱世纷。会友但文学，启谈皆典坟。嘘嗟机巧徒，反道是胡云。’”
　　《西山桐十咏》（并序）：“吾始植桐于西山之阳，议者诮其治生之拙。及数年，桐茂森然，可爱而玩，复私羡之，始知桐之易成耳。因作《西山桐十咏》，识所好也。”
　　《桐栽》曰：“吾有西山桐，植之未盈握。所得从野人，移来出乔岳。节凝（去声）叶尚秘，根冻土自剥。匪为待篱鷃，庸将栖鸑鷟。异日成茂林，论材谁见擢？巨则为栋梁，微亦任楹桷。仍堪雅琴器，奏之反淳朴。大匠如顾怜，委躯愿雕斫。”
　　《桐根》曰：“我有西山桐，蚤邻桃与李。得地自行根，受芘逾高垒。上濯春云膏，下滋醴泉髓。盘结侔循环，岐分类肢体。乘虚肌体大，愤涨土脉起。扶疏向山壤，蔓衍出林址。愿偕久深固，无为伴生死。死议大厦材，合抱由兹此。”
　　《桐花》曰：“我有西山桐，桐成茂其花。香心自蝶恋，缥缥带无遮。华白含秀色，粲如凝瑶华。紫者吐芳英，烂若舒朝霞。素奈未足拟，红杏宁相加。世但贵丹药，天艳资骄奢。歌管绕庭槛，玩赏成今夸。倘或求美材，为尔长吁嗟。”
　　《桐叶》曰：“吾有西山桐，下临百丈溪。布叶虽迟迟，庇本亦萋萋。密类张翠握，青堪剪封圭。滑泽经日久，濡毳随干跻。迎风带影动，坠雨向身低。宁隐凡鸟巢，自蔽仪凤栖。松柏徒尔顽，蒲柳空思齐。但有知心时，应候常弗迷。”
　　《桐乳》曰：“吾有西山桐，厥实状如乳。含房隐绿叶，致巢来翠羽。外滑自为穗，中犀不可数。轻渐曝秋阳，重即濡绵雨。霜后感气裂，随风倒烟坞。虽非松柏子，受命亦于土。谁能好琴瑟，种之向春圃。始知非凡材，诸核岂余伍？”
　　《桐孤》曰：“高梧已繁盛，萧萧西山陇。毳叶竟开展，孙枝自森耸。擅美惟东南，滋荣藉萋菶。不能容燕雀，只许栖鸾凤。宁入吴人爨，堪随伯禹贡。雨露时加润，霜雪胡为冻。况有奇特材，足任雅琴用。中含太古音，可奏清风颂。”
　　《桐风》曰：“分材植梧桐，桐茂成翠林。日日来轻风，时时自登临。拂干动微毳，吹叶破圆阴。虚凉可解愠，鼓拂如调琴。莫传独鹄号，愿送栖凤吟。岂羞楚襄王，兰台堪披襟。亦陋陶隐居，高阁听松音。无为摇落意，慰我休闲心。”
　　《桐阴》曰：“枝软自相交，叶荣更分茂。所得成清阴，仍宜当白昼。阴疑翠帟展，翳若繁云覆。日午密影叠，风摇碎花漏。冷不蔽空井，高堪在庭甃。吾本闲野人，受乐忘茕疚。亭亭如张盖，翼翼如层构。日夕独徘徊，犹思一重覆。”
　　《桐径》曰：“时人羡桃李，下自成蹊径。而我爱梧桐，亦以成乎性。中平端隧道，还往非辽敻。直入无欹斜，横延亦径挺。月夕照影碎，春暮花光映。清朝濛露湿，落日随烟暝。不使草蔓滋，任从根裂迸。堪诣蒋诩徒，惟任蓬蒿盛。”
　　《桐赋》（并序）：“始吾植桐与竹于西山南，见诮乎天伦间，以谓拙，难于生计，不如桑柘果实之木有所利。吾决而遂其志，乃自号桐竹君，以固而拒之。又作《西山桐诗》十二首，复掇其诗之余，次而为赋，所以伸植之之心也。其辞曰：伊梧桐之柔木，生崇绝之高冈，盗天地之淳气，吐春冬之奇芳。借濡润于夕陛，藉和暖于阴阳。绵岁月之久持，森郁茂而延昌。尔其溪临千仞，岩空百丈。层巇岌以周列，重峰嶪其相向。势崔嵬而峭且峻，形岖险而不可上。崖险巇无土，壑嶒巉而弗敞。枝上拔而虽荣，根下朵而不长。迅雷疾风之所飘击，涌濡飞溜之所涤荡。蒙苦雾而含瞑，锁愁云于写望。霏霜封条而欲折，积雪拥根而致强。枝蠹则中间，节伤则液满。同棘以溷穟，杂枢榆而苍莽。于是哀狖晨吟，饥枭夜啼。熊狐傍宿，麏麑下蹊。悲号叫啸，回惶惨凄。勇夫闻之而心碎，山鬼寻之而昼迷。寒雕啄鹰，以之游集；妖乌怪鵩，以之安栖。盖人迹罕履，故物类来萃。材虽具，不见用于匠氏；根已固，故不可以移陟。其或春气和，木向荣。飞子结孕，披柢抽萌。条毳毳以嫩耸，叶茸茸而绿成。水再离而自茂，气犹缺而未英。当斯时也，吾孤且否，人无我谙。既支离而不暖，始有地于西山之南。遂忘刻锐，任情意。命以草，向阳以避地。列行行之坑坎，有鳞鳞之位次。庸以植梧桐，植而异群类也。由是召山叟，访场师。披榛棘之丛薄，陟峰峦之险危。望椅梓以相近，求拱把而见移。全根本之延蔓，择材干之珍奇。乃等地以森植，亦分株而对之。侔底道之矢直，鄙左右之器欹。迈夹道之细柳，类通衢之高椅。累岁时而茂盛，发花叶之繁滋。上膏泉液，以泽乎根；春风夏雨，以长其枝。晨霞暮雨，以荫其干；清露薄雾，以润其肌。阳乌舒暖以条布，阴兔飞光而影垂。佳庭雪之难积，噱岩霜之易晞。是以其上则鹎■鹜鴺之所不敢栖也，其下则腾猿飞犭之所不获息也。结藤垂蔓，莫得而依也，奔泉依濑，亡由而及矣。故远而望之，如列戟与排矛；即而憩之，若绿幄与翠裯。将以集鸑鷟，鸣飘鹠。玩之以兴咏，听之以消忧。于是招直谅之宾，命端善之友。坐萋萋之阴荫，论诗书之盛否。逍遥乎志气，宴乐以文酒。赏兹桐之森森，玩桑柘之黝黝。彼槐叹婆娑，樗伤拥肿。一则为尽其生意，一则嗟无其器用。未若叶中药饵，材堪梁栋。云和曾入于周制，峄阳乃随于禹贡。有名实以相副，岂虚伪以动众？吾将采东南之孤枝，创疏白之雅琴。弦以檿桑之丝，徽以双南之金。同夔牙以挥鼓，并钟期而侧聆。追淳风于先德，写太古之遗音。使纣桀之乐惭靡，郑卫之声愧淫。非铿锵也，不足以倾鄙夫之耳；有幽静也，自可以悦君子之心。桐竹君乃神魂清，心志和，以道自任，孰知其它。据高梧以释俗，申素臆以长歌。歌曰：蒿艾茂郁兮，芝兰不馨。柞栎芬芳兮，楩楠不亨。苟毁方以趋势兮，虽棫朴而见称。倘容援之云依兮，虽楸梓而弗名。且斥远于匠石兮，终见委于林衡。自乐天以知命兮，故无虑而自营。歌卒，瞬目周玩，沉吟自断。复以余音，系而为乱。曰：贵远贱近时之宜兮，众咸去朴争华伪兮。花叶不能资耳目兮，子实无堪充口腹兮。人谁采用到林麓兮，虽材还同不材木兮。吾愿终身老林泉兮，器与不器居其间兮。梓桐放怀事都捐兮，优游共得终天年兮。”
