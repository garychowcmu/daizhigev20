鹌鹑谱
　　
　　清 程石邻
　　
　　昔汉世大酺，创为角抵鱼龙之戏，角抵者两相犄角，盖斗人为戏也。而于物类，则有斗犬、斗羊、斗鸡，斗雉、斗画眉，百劳、黄头、鹌鹑、促织之戏，亦因其风俗好尚而以游戏寄意焉。然诸斗法传记俱不载，而惟鸡为最著，如纪渻子疾视恃气之喻，季郈氏芥羽金距之争，传闻既久。迨唐而更盛，唐贾昌弄鸡于云门，雏未出壳而知其雌雄，远闻啼声而辨其勇怯，且能时其饮啄，调其性情，精鉴入神，驯狎如意，何技绝至此乎。余谓驯斗鸡者妙技如此，则凡畜斗物类皆宜然，岂独于鹌鹑可略其法而不之求哉！余偶于笔墨之余，闲搜秘笈，检得此谱，由昔时抄自内府者。嗣访诸家，间有藏留是编，率皆传写混讹，鲁鱼莫辨，复字句鄙俚，未足为法。兹因精为裁订，广为稽求，文以青黄，正其讹伪，俾好事者暇时翻阅，亦如驯鸡精鉴，悉参其微，知时饮啄而调性情，养勇气而远争妒，则余谱不为无助云。
　　
　　原始
　　
　　鹑之为鸟，不种不卵，盖化生也。《埤雅》曰：鹌，尽也，鹑，腾也。谓物之终尽，则能变化而飞腾，是为虾蟆所变者。《月令》曰：“季春之月，田鼠化为鴽。”注云：田鼠，蟆类。（俗谓田鸡。）
　　
　　鴽，鹑也，方冬之时，蟆含土而蛰，其性从土。春来木旺，尅杀其土而不能伸，交季月土复生，土木相从化火，因能建羽而飞，故鹑性属火，是以性刚而好斗。夏则北向，冬则南向，避炎寒也。其行奔奔，其飞蹜蹜，本性然也。衣如百结，土色短鵻，本形然也。相斗之戏，不知起自何代，惟唐外史云，西凉厩者进鹌鹑于明皇，能随金鼓节奏争斗，故唐时宫中人咸养之。类聚夥翥，畏寒贪食，故易为人所驯养，玩弄于股掌中耳。
　　
　　相法
　　
　　鹌鹑既以搏斗争胜负，则选其材之勇懦不可不知。如选将者，必曰虎头、胼胁、熊臂、伟躯，方能临阵摧敌，百战不疲，若以军事付诸孱懦匪人，不独遗敌国羞，抑有舆尸之患也。是将毛色、骨法、诸相先为备列于左。
　　
　　头，头如蟹壳阔还平，（额最要阔。）突似彪豺凹似鹰。（面不宜善相。）若得坚圆如弹子，定然临阵作将军。（头圆而大为上。俗云：头大脚大，斗杀不怕。
　　
　　嘴：直紧如钳硬似锥，（紧则启毛，硬则力重。）三棱似玉世间稀。（有三棱形者，有白如玉者，俱要紧硬，即为上相。）千嘴不如三嘴巧，披毛带血始为奇。（千嘴不疲固好，然终不如三嘴，即败他鹌更上也。）
　　
　　腿：长劲粗圆骨法全，（长则上脸，劲则力重，粗则耐打，圆则骨坚。四者俱全为佳。）要如葱白两条悬。（俗以葱白腿为上相，总之不宜黄细扁嫩。）玉指干筋须忌扁，（俗有玉指头、干牛筋之称，却嫌扁短，最要圆大。）胫雄掌大必争先。（胫掌雄大，蹬踢力重。）
　　
　　毛：毛薄须知性格灵，（毛薄则性灵巧，亦且易于把洗。）红如火焰是将军。（毛红如火，定有奇力。）青黄要老灰无用，（青黄色俱要老，嫩色、灰色无用。）腿毛疏秀耳毛明。（腿毛疏则身毛硬，耳毛明则身毛薄。）
　　
　　颔：黑颔一线要分明，紫颔一片色须纯。银颔须识雌相混，（惟雌鹌无紫黑颔色，银颔雄者，又为佳论。）间杂花麻不可驯。（紫黑、皂白相杂，则不为佳。）
　　
　　眉：黄须老色同金样，白要如银一线长。最忌阔过额顶上，（俗谓眉硄，则不肯斗。）一见诸鹑先躲藏。
　　
　　眼：凹眶珠突朗如椒，红若珊瑚忌混淆。（目珠明朗，最忌混浊，红上黄次，瞳子二点精神。）圆大将军灵秀巧，（作将军则宜圆大，灵秀只可作巧斗。）绿珠鬼眼莫全抛。（绿珠俗谓绿豆眼，谚云：十绿九不咬，肯咬即是宝。鬼眼其珠碧色，转动不定，此二者俱不肯斗，斗则佳。）
　　
　　<口叉>：（音诧。）嘴<口叉>应知即是腮，（<口叉>即嘴角两纹，长侵腮者。）无分长短要查开。（此即腮边要开阔也。）面色眉毛同<口叉>色，难向场中作将材。（鹌相不宜顺色，最要相拗，所谓黄眉皂<口叉>，紫颔白面也。）
　　
　　面：面须丑凹还须阔，不与眉颔叹色同。（此即上文所谓相拗也。）赤白苍黄俱要老，最嫌嫩白与轻红。（面上毛色要老，轻红嫩白俱不耐咬。）
　　
　　鼻：净洁丰隆两孔明，最难相称白如银。（白鼻为佳，亦要头嘴俱上相，相称为妙。）黑则带油红则小，麦皮血嫩总无能。（黑则油，红则小，麦皮、血色蹋陷不明，俱不堪斗。）
　　
　　骨：骨重筋多最是强，一条腹骨硬还长。（鹌骨最要坚硬重实，方堪斗咬。）鸢肩龟背棱撑样，鹤立如山压四方。（鸢肩开耸，龟背高阔，俱为上相。立则昂然如鹤，稳重难得。）
　　
　　胸：挺然阔厚与宽平，毛紧皮坚露锦纹。头大颈粗身亦称，留心看取项间铃。（花玉铃铛俱上相，俱在胸前细视。）
　　
　　合相名目
　　
　　丹山风。（长毛绒缕，赤锦烂纹，首尾通身修俊，颈毛振起如凤，此乃鹑中之王也，呴然一鸣，万鵪皆伏，登场孰敢争锋，见者尽皆却走，此鹌则旷世而仅见者也。）
　　
　　五色鸾。（青毛、朱顶、黄眉、绿眼，嘴鼻如玉，紫颔皂<口叉>，赤面银脚，相不雷同，彩色兼备，身首修伟者，此丹山凤之次也。）
　　
　　赤绒豹。（毛杂长缕，颈毛则如赤凤，而身短小者，此鹌中之上将也。）
　　
　　玉麒麟。（通身毛羽尽皆白色，有此异相必有奇斗。亦要身旨修伟，方称其名。）
　　
　　锦毛虎。（通身毛羽赤锦一片，亦上将也。）
　　
　　生铁牛。（把之不盈一握，称之倍重他鹌，筋骨全如铁石，皮毛坚类金钢，此鹌最能咬斗大鹑，登场夺帜者也。）
　　
　　无敌将军。（对膘足重四两，斯谓无敌大将军。俗云：鹌重三两九，见者皆奔走。此之谓也。）
　　
　　狮子裘。（通身毛羽碎杂不纯，参差捲折，必要中杂绒毛，方谓狮子裘也。足粗头阔，登场无敌。）
　　
　　锦绒球。（止有头圆大，尽拖绒缕，红黄阑色，亦称奇相。）
　　
　　银海紫金梁。（颔腹一片如银。顶毛一线红亦是也。又谓项下全白，一线紫颔。二者未分孰是，余则取顶毛为正也。）
　　
　　赤背雕。（背毛一片赤如火色。）
　　
　　青背雕。(背毛一片全青皂色。）
　　
　　金背雕。（背毛一片全老黄色。）
　　
　　朱顶鹤。（顶毛一线红赤如朱。）
　　
　　金抹额。（顶毛一线老黄如金色。）
　　
　　银抹额。（顶毛一线全白如玉。）
　　
　　赤项鹰。（颈毛红如火色。）
　　
　　白项鹰。（颈毛白如银色。）
　　
　　金项鹰。（颈毛老黄如金。）
　　
　　青面兽。（面阔兜凹，形状诡怪，青黑杂毛短碎光秃是也。）
　　
　　彩重眉。（重开两眉，毛色不一，红黄银色上下错综，亦异相也。）
　　
　　连珠箭。（翅上老毛连根，白色两翅对生，多少相合，亦异相也。）
　　
　　左连珠。（或生一翅连白数根是也。若单一根白毛，谓之珠箭也。）
　　
　　右连珠。（同上。）
　　
　　连珠顶。（顶毛断续白毛数根是也。若止一根白毛，则谓顶珠。）
　　
　　连珠项。（颈毛接连数根白毛是也。若止一根白毛，则谓项珠。肩上白毛谓之挂白，背上白毛连者为连珠背，一根为珠背，以其名色太繁，姑并记此。）
　　
　　玉铃铛。（胸前一根白毛。）
　　
　　花铃铛。（胸前数根白毛。）
　　
　　左、右插花。（头上一根白毛，或左或右。）
　　
　　白龙尾。(尾毛一根纤长洁白。）
　　
　　青龙尾。（尾毛一根长黑光朗，此多年之白毛变者，最为难得。）
　　
　　拥白旄。（尾上诸毛一片皆白。）
　　
　　金跨。（两腿长毛黄如金色。）
　　
　　银跨。（两腿长毛白如银色。）
　　
　　入银滴珠。（胸前毛上点点，或红珠或白珠无数者是也。不类常鹌，入手可辨，然雌鹌或具此相。又看尻后青黑色者，雌也。）
　　
　　白玉柱。（两腿粗圆高大，洁白如玉者是也。）
　　
　　双猿攫。（两腿擎奇搓揉不定，俗又谓之通臂猿。）
　　
　　孤鹰攫。（或一足悬擎如鹰立然，皆异相也。）
　　
　　十八奇。（多年老鹌，腿皮生甲，奇者尖鳞也。足面每只九个最为难得，单奇胜双奇，双奇胜无奇。）
　　
　　十四指。（鹌有双足，上累累恰有十四指者，此异相也，最为难得。）
　　
　　绿耳猱。（两耳长毛绿如翡翠，如此等鹌最为灵异，斗时能以巧胜狠鹌。）
　　
　　雌雄雁。（鹌鸣要如雁唳，直强者不为佳，其声高低相和嘹呖悠扬者上品。）
　　
　　龟背。（背如龟耸，亦云奇相。）
　　
　　玉啄。（嘴同玉色，也作奇称。）
　　
　　不斗劣相
　　
　　骨响。（鹌把入手吱吱作声不住者，此骨响也，最不肯斗。）
　　
　　鸡鸣。（鹌声啾瞅若小鸡鸣不已者，此初出嫩鹌也，并不识斗。）
　　
　　麦鼻。（鹌鼻二点若麦皮色，亦系嫩，不识斗。）
　　
　　硄眉。（眉阔过额，头则扁小，不耐斗。）
　　
　　蒜头。（头尖小如蒜瓣者，不耐斗。）
　　
　　扁腿。（两腿扁者，不耐斗。）
　　
　　脚短。（两脚短，则踢打不能上他鹌身，故不耐斗。）
　　
　　毛厚。（毛不薄，则把不坚，毛多最不耐他鹌咬。）
　　
　　身轻。（身体轻小，则不耐斗。）
　　
　　脚软。（不耐斗。）
　　
　　对相。（头面眉颔<口叉>不拗，则相善，不耐咬。）
　　
　　真雌。（不斗。）
　　
　　毛如灰色。（毛色嫩，则不耐咬。）
　　
　　面色浅嫩。(不耐咬。）
　　
　　杂名目
　　
　　田里宿。（养熟好鹌，或因过时放去，或误使飞去，因就田野稻粱过春夏间，冬来复为人网得者，又胜于人家笼鹌。若因败放去田里宿，又不好矣。）
　　
　　败<羊童>子。（羊无角之谓<羊童>，一见他羊鼓舞争斗，略经一触即行败走，至死亦不敢再斗，此即败鹌之比也。只堪养以排斗生鹌，不可上场争胜负。俗谓败桶
　　
　　子非。）
　　
　　斗雌。（凡雌者见鹌不斗，亦有肯斗者，上等有二三百嘴，中等亦有百余嘴，然只堪阵前，不耐阵后，若遇真斗狠鹌，此则不斗不走，淡然而已，不可用以上场争胜负。）
　　
　　养饲各法
　　
　　既有佳鹌，则养之者又不可不如法以调饲之。若不善养，纵有上相之鹌，亦有折辕之叹。如牧骐骥者不尽刍谷，又失习御，求其为千里也几希矣。更列养饲调把诸法于后。
　　
　　养法
　　
　　生鹌自网上得者易养，自嘈笼中得者难养。今贩鹌者皆千百为一笼，共相嘈杂食宿一处，见惯狎熟，岂肯见鹌即斗？若选有佳者，必置于空袋中饿二三日，驯其野性，忘其熟狎可也，若得于网上者，即可洗把调饲之矣。
　　
　　洗法
　　
　　鹌最宜洗，洗则易熟，肥鹌洗去浮膘以便于把，瘦鹌洗之，骨肉尽皆坚硬，故鹌愈洗愈妙也。嘈笼之鹌已饿二三日，即以温水洗之，毋灌耳毋沸目，只洗透通身毛羽，以薄布裹之，手中把干者妙。毛干则放而微調之，已出声叫哺，则微以粟饵之，如肯抢食即已驯熟。如不出声，但在洗时向顶上鸡哨数声，以鼓其窍。
　　
　　饲法
　　
　　鹌之斗者争食也，故喂食之法为最。肥则减食，（肥嫩则不耐咬。）瘦则加食，（瘦小则无力。）只以对膘为准。（无浮膘，生实肉，谓之对膘，方可上场争斗。）生鹌之食无定数，（生鹌如瘦小，则宜尽饱养壮大。）熟鹌之食最宜均，（熟鹌之食皆有分数，朝暮二时喂把如法，每时只在钱外勾引，不出分。）稍若失调，非瘦即肥，即难定斗时胜负，故有‘食饱不斗，(饱则不肯争食，而嘴慢则必输于他鹑。）太瘦不斗，（瘦则不经他鹌咬打。）太肥不斗”之戒。（肥则畏疼，不禁咬打。）
　　
　　把法
　　
　　鹌最宜把，不把不能驯，凡生鹌骨肉肥泛，故时时把之，去其浮膘，使其筋肉皮骨皆成坚顽，上场争斗受他鹑狠咬，不畏不伤，方可取胜。（俗云“耐得老拳成好汉，咬死不走是将军’是也。）若不善把，肉肥皮嫩，遇下色鹑一二十嘴，定然畏痛，即行败走矣。
　　
　　斗法
　　
　　鹌胆最小，斗时最忌物影摇动，疑为鹰隼，惊惧躲藏，胆落如痴，不独临场即输，亦费多方调养，才能振其雄气，故斗时放圈下，须人声悄静，各使搜毛讫方齐下圈斗。优劣既分，输赢已定，即下食分开。其败者俗谓桶子是也。胜鹌若带微伤，洗养五七日即可斗，伤若重，必要伤疤全愈，方可洗把上场斗也。
　　
　　调法
　　
　　鹌既宜把，若把不释手，则又不可，又当勤调之。（把若久，则谓把过了，反伤其皮骨，不能灵动，故宜勤调。）调时毋多与食，或数粒或数十粒，随手调习数回，（俗谓之勾。）调毕又把，把久又调，把调既久，又将入袋或任其自搜毛羽，或任其自鼓羽翼，稍以他鹌见之，此则呼奋争先，此调之驯熟者也。然亦不可屡与他鹌见之，恐狎熟又不肯斗。（俗谓“勤勾懒照”是也。）
　　
　　笼法
　　
　　鹌宜老者，然多年生鹌绝不可得，若养有好鹌，已斗过时，岂肯放去，必作笼畜之。过夏笼底着土，（必要干沙土。）笼面结网，晴悬露下，雨悬室中，霜打日晒亦无妨也。水粟多置笼中，任其饮啄，春时常以带泥青草与其赚啄，五六月间必然换毛，八九月间换毛已齐，十月间看其翅尖老羽俱满即可。出笼时以温水濯其足，当斗时则照旧洗把上袋。
　　
　　杂法
　　
　　打浮膘添实膘。（浮膘累累泛起，洗透减食，时以苦茶饮之，勤勤把到，浮膘自去。瘦小无力，加食饲之，喂粟时以水拌，微带湿，食之自然生实膘。）
　　
　　滚手。(鹌之滚手不服把也，此病皆系手冷，人乱把无常法故也。以火烘热手，依时把之，自然服手。）
　　
　　粪稀。（人手心中有真火，鹌把过时则受此火毒，粪稀如水，当以菜叶食，或苦茶微饮，用解此病。）
　　
　　粪生虫。（鹌粪中有活虫袅袅动者，此食杂也。当纯以粟饲之，勤把洗之。则无是病。）．
　　
　　不鸣唤。（鹌饮食如常，但不鸣唤，不驯熟之过也。洗时用哨当顶鸣喝数声，鼓其窍，壮其胆，必然出声矣。）
　　
　　头缩。（此因把时前指提头不高之病，可洗透复把。）
　　
　　尾后坐。（立则后坐者，此后指重也，洗透复轻把之。）
　　
　　脚不直高。（立不高者，把时脚不扯直，大指掌后压未紧故也，复洗重把之。）
　　
　　养斗宜忌
　　
　　伯乐神鉴。（上相名鹌，片材一艺，皆要识者辨出，方可用意饲养，庶不负真材也。故以鉴赏家为第一。此下养鹌之人。）
　　
　　老手善调。（鹌最宜调，若得老手惯家调之，方能驯熟。上相名鹑，必敦请善调者付之。）
　　
　　裘马豪俊。（斗鹌鹑人最要豪爽，一呼百万，意气凌云。走马斗鸡之辈，长安游侠之徒，是所宜也，寒酸猥琐之流，殊不相合。）
　　
　　童仆解意。(随从童仆，皆善调把，亦养鹌之一助也。）
　　
　　锦袋绣笼。（此养之具。）
　　
　　曲房暖阁。（此斗之地。）
　　
　　精室晴窗。
　　
　　重币求贤。（斗有上相名鹌，不惜重价求之，岂独名重四方，亦收贤人之用。此下斗鹌之品。）
　　
　　千金马骨。（远求名鹌虽已死伤，莫悔购价，四方闻名，必得上相鹌至矣。）
　　
　　胜人勿骄。（斗胜人鹌，自莫矜夸，恐众人恶之，并力觅名鹌相较，致损我名。）
　　
　　己败勿怒。（己鹌斗败，直作游戏观，慎勿怒形于色，方为有容之士，宜慎选佳者悉心重养。）
　　
　　败鹌勿杀。（有人见自鹌败者，辄愤怒而揉捽踏裂之，此最不可。或因一对自失调把，与鹌何与？而故杀之者，非仁人也。如此等人，一生必无名鹌到手。）
　　
　　肥鹌勿食。（有人将下色鹌或败鹌养肥，以充口腹者，此诚无仁心之忍人也。既欲养以用其力，又复杀之食其肉，必犯造物之忌，终身不遇名鹌。）
　　
　　劣者即放。（凡有下色劣鹌，不堪调把者，即放之飞去，任其遂生，切勿仍留养之，或饿死或误死，皆成罪过。）
　　
　　败者犹饲。（鹌已经败过，或仍养饲之，或养好纵之飞去皆可，切勿因其败减食致死，俱成罪过。）
　　
　　勿务多养。（名鹌只可养一二头，中鹑或二三头，最善调把之人，上养得二头足矣。若务多养，不独把饲不周，耶有失调之病。）
　　
　　勿贪屡斗。（好鹌勿贪屡斗，当养其力、蓄其气，以待大敌可也。屡斗力疲，误输可惜。）
　　
　　勿接人斗。（莫谓人鹌强我，更将别鹌接斗之，何苦必败他鹌，亦非仁人之意。）
　　
　　勿接斗人。（莫谓己鹌强，更接人鹌斗之，当惜其力，恐有失误。）
　　
　　因憎减食。（有不如我意之鹌，不可短废其食，当即纵去，莫致伤命。）
　　
　　因爱责人。（自爱佳鹌，或误为童仆惊触损坏，亦不可鞭责此人，当知贵人贱畜之义。）
　　
　　羽毛涂毒。（有人临斗时，将自鸫毛羽上涂椒辣毒物，使彼鹌嗛咬受毒即败者，此亦非仁人君子所为。毒物魇术，当有恶报。）
　　
　　手指暗伤。（临斗时，有人假意为看鹌毛色，以手指掐捏或暗藏针刺我鹌，斗致输与彼者，此不仁之极也。俗谓翎毛不过手，当记之。）
　　
　　藏勇杀弱。（人有上色佳鹌，饰为委弱之状，斗杀中下之鹌，罪过尤大。）
　　
　　争败为胜。（败为败，胜为胜，方为君子，临场争论，小人状也。）
　　
　　名鹌混斗。（有名鹌，而屡屡与杂鹌混斗，非惟可惜，其人亦无知辈也。）
　　
　　勇健失调。（勇健佳鹌，不善调把，致令误坏，自堪痛惜。）
　　
　　当场赖采。（注采夺标，豪兴事也，若当场与人争论，恶俗之极。）
　　
　　争胜伤人。（有人争胜负，以致两相詈骂殴打者，恶俗不堪。）
　　
　　把调无倦。（养者无惰心，当时刻调把之。）
　　
　　斗养依时。（依时养之，依时斗之，庶不失其法。）
　　
　　养不依法。（即系如前诸法。）
　　
　　斗不择地。（即系如前斗地。）
　　
　　近市喧哗。（哗则易惊鹌。）
　　
　　叠观杂沓。（杂则易影鹌。）
　　
　　义气周贫。（有贫贱人，藉养鹌斗鹌以资生者，又当破格，而周给之。）
　　
　　仁心及物。（即上不食、不伤、不杀、不涂毒之类。）
　　
　　谱中所载百法大备，然言究易尽，而理或难穷，凡调养有寒暖之时，而争斗有先后之节，又在临事善其转变，当局相其权宜。且鹌亦间有上相而转劣，或无相而反优，此又格可常定而法难执一者也。惟俟博物君子，充夫法中之意，搜其法外之奇，以补是谱所未及焉。
　　
