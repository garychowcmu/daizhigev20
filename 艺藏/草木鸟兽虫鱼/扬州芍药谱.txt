

　　天地之功，至大而神，非人力之所能窃胜。惟圣人为能体法其神以成天下之化，其功盖出其下而曾不少加以力。不然，天地固亦有间而可穷其用矣。余尝论天下之物，悉受天地之气以生，其小大短长、辛酸甘苦，与夫颜色之异，计非人力之可容致巧于其间也。今洛阳之牡丹、维扬之芍药，受天地之气以生，而小大浅深，一随人力之工拙，而移其天地所生之性，故奇容异色，间出于人间；以人而盗天地之功而成之，良可怪也。然而天地之间，事之纷纭出于其前不得而晓者，此其一也。洛阳土风之详，已见于今欧阳公之记，而此不复论。维扬大抵土壤肥腻，于草木为宜。《禹贡》曰：“厥草惟夭是也。”居人以治花相尚，方九月十月时，悉出其根，涤以甘泉，然后剥削老硬病腐之处，揉调沙粪以培之，易其故土，凡花大约三年或二年一分；不分，则旧根老硬，而侵蚀新芽，故花不成就。分之数，则小而不舒，不分与分之太数，皆花之病也。花之颜色之深浅，与叶蕊之繁盛，皆出于培壅剥削之力。花既萎落，亟剪去其子，屈盘枝条，使不离散。故脉理不上行而皆归于根，明年新花繁而色润。杂花根窠多不能致远，惟芍药及时取根，尽取本土，贮以竹席之器，虽数千里之远，一人可负数百本而不劳。至于他州，则壅以沙粪，虽不及维扬之盛，而颜色亦非他州所有者比也。亦有逾年即变而不成者，此亦系夫土地之宜不宜，而人力之至不至也。花品旧传龙兴寺山子、罗汉、观音、弥陁之四院，冠于此州，其后民间稍稍厚赂以匄其本，壅培治事，遂过于龙兴之四院。今则有朱氏之园，最为冠绝，南北二圃所种，几于五六万株，意其自古种花之盛，未之有也。朱氏当其花之盛开，饰亭宇以待来游者，逾月不绝，而朱氏未尝厌也。扬之人与西洛不异，无贵贱皆喜戴花，故开明桥之间，方春之月，拂旦有花市焉。州宅旧有芍药厅，在都厅之后，聚一州绝品于其中，不下龙兴、朱氏之盛。往岁州将召移，新守未至，监护不密，悉为人盗去，易以凡品，自是芍药厅徒有其名尔。今芍药有三十四品，旧谱只取三十一种。如绯单叶、白单叶、红单叶，不入名品之内，其花皆六出，维扬之人甚贱之。余自熙宁八年季冬守官江都，所见与夫所闻，莫不详熟，又得八品焉，非平日三十一品之比，皆世之所难得，今悉列于左。旧谱三十一品，分上中下七等，此前人所定，今更不易。

　　○上之上

　　冠群芳

　　大旋心冠子也。深红、堆叶、顶分四五旋，其英密簇，广可及半尺，高可及六寸，艳色绝妙，可冠群芳，因以名之。枝条硬，叶疏大。

　　赛群芳

　　小旋心冠子也。渐添红而紧，枝条及绿叶并与大旋心一同。凡品中言大叶、小叶、堆叶者，皆花叶也；言绿叶者，谓枝叶也。

　　宝妆成

　　髻子也。色微紫，于上十二大叶中，密生曲叶，回环裹抱团圆，其高八九寸，广半尺余，每一小叶上，络以金线，缀以玉珠，香欺兰麝，奇不可纪，枝条硬而叶平。

　　尽天工

　　柳浦青心红冠子也。于大叶中小叶密直，妖媚出众。傥非造化，无能为也，枝硬而绿叶青薄。

　　晓妆新

　　白缬子也。如小旋心状，顶上四向，叶端点小殷红色，每一朵上，或三点、或四点、或五点，象衣中之点缬也，绿叶甚柔而厚，条硬而绝低。

　　点妆红

　　红缬子也。色红而小，并与白缬子同，绿叶微似瘦长。

　　○上之下

　　叠香英

　　紫楼子也。广五寸，高盈尺，于大叶中细叶二三十重，上又耸大叶如楼阁状，枝条硬而高，绿叶疏大而尖柔。

　　积娇红

　　红楼子也。色淡红，与紫楼子不相异。

　　○中之上

　　醉西施

　　大软条冠子也。色淡红，惟大叶有类大旋心状，枝条软细，渐以物扶助之，绿叶色深厚，疏而长以柔。

　　道妆成

　　黄楼子也。大叶中深黄，小叶数重，又上展淡黄大叶，枝条硬而绝黄，绿叶疏长而柔，与红紫者异。此品非今日之黄楼子也，乃黄丝头中盛则或出四五大叶，小类黄楼子。盖本非黄楼子也。

　　掬香琼

　　青心玉板冠子也。本自茅山来，白英圑掬，坚密平头，枝条硬而绿，叶短且光。

　　素妆残

　　退红茅山冠子也。初开粉红，即渐退白，青心而素淡，稍若大软条冠子，绿叶短厚而硬。

　　试梅装

　　白冠子也。白缬中无点缬者是也。

　　浅妆匀

　　粉红冠子也。是红缬中无点缬者也。

　　○中之下

　　醉娇红

　　深红楚州冠子也。亦若小旋心状，中心紧堆大叶，叶下亦有一重金线，枝条高，绿叶疏而柔。

　　拟香英

　　紫宝相冠子也。紫楼子心中细叶上不堆大叶者。

　　妒娇红

　　红宝相冠子也。红楼子心中细叶上不堆大叶者。

　　缕金囊

　　金线冠子也。稍似细条深红者，于大叶中细叶下，抽金线，细细相杂，条叶并同深红冠子者。

　　○下之上

　　怨春红

　　硬条冠子也。色绝淡，甚类金线冠子而堆叶，条硬而绿，叶疏平，稍若柔。

　　妒鹅黄

　　黄丝头也。于大叶中一簇细叶，杂以金线，条高，绿叶疏柔。

　　蘸金香

　　蘸金蕊紫单叶也。是髻子开不成者，于大叶中生小叶，小叶尖蘸一线金色是也。

　　试浓妆

　　绯多叶也。绯叶五七重，皆平头，条赤而绿，叶硬、皆紫色。

　　○下之中

　　宿妆殷

　　紫高多叶也。条叶花并类绯多叶，而枝叶绝高平头。凡槛中虽多，无先后开，并齐整也。

　　取次妆

　　淡红多叶也。色绝淡，条叶正类绯多叶，亦平头也。

　　聚香丝

　　紫丝头也。大叶中一丛紫丝细细是也，枝条高，绿叶疏而柔。

　　簇红丝

　　红丝头也。大叶中一簇红丝细细是也，枝叶并同紫者。

　　○下之下

　　效殷妆

　　小矮多叶。也与紫高多叶一同，而枝条低，随燥湿而出，有三头者、双头者、鞍子者、银缘（丝？）者，俱同根，而土地肥瘠之异者也。

　　会三英

　　三头聚一萼而开。

　　合欢芳

　　双头并蒂而开，二朵相背也。

　　拟绣韀

　　鞍子也。两边垂下如所乘鞍状，地绝肥而生。

　　银含棱

　　银缘也。叶端一棱白色。

　　○新收八品

　　御衣黄

　　黄色浅而叶疏，蕊差深，散出于叶间，其叶端色又微碧，高广类黄楼子也。此种宜升绝品。

　　黄楼子

　　盛者五七层，间以金线，其香尤甚。

　　袁黄冠子

　　宛如髻子，间以金线，色比鲍黄。

　　峡石黄冠子

　　如金线冠子，其色深如鲍黄。

　　鲍黄冠子

　　大抵与大旋心同，而叶差不旋，色类鹅黄。

　　杨花冠子

　　多叶白心，色黄，渐拂浅红，至叶端则色深红，间以金线。

　　湖缬

　　红色深浅相杂，类湖缬。

　　黾池红

　　开须并萼，或三头者，大抵花类软条也。

　　○后论

　　维扬，东南一都会也，自古号为繁盛。自唐末乱离，群雄据有，数经战焚，故遗基废迹，往往芜没而不可见。今天下一统，井邑田野，虽不及古之繁盛，而人皆安生乐业，不知有兵革之患。民间及春之月，惟以治花木、饰亭榭，以往来游乐为事，其幸矣哉。扬之芍药甲天下，其盛不知起于何代，观其今日之盛，想古亦不减于此矣。或者以谓自有唐若张祜、杜牧、卢仝、崔涯、章孝标、李嵘、王播，皆一时名士，而工于诗者也，或观于此，或游于此，不为不久，而略无一言一句以及芍药，意其古未有之，始盛于今，未为通论也。海棠之盛，莫甚于西蜀，而杜子美诗名又重于张祜诸公，在蜀日久，其诗仅数千篇，而未尝一言及海棠之盛。张祜辈诗之不及芍药，不足疑也。芍药三十一品，乃前人之所次，余不敢辄易。后八品，乃得于民间而最佳者。然花之名品，时或变易，又安知止此八品而已哉。后将有出兹八品之外者，余不得而知，当俟来者以补之也。

