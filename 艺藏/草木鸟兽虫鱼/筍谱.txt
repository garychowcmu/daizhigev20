笋谱　宋　佚名

提要
笋谱


　　《笋谱》，一卷，不着撰人名氏。晁公武《读书志》作僧恵崇撰。陈振孙《书録解题》作僧赞宁撰。案：恵崇为宋初九僧之一，工于吟咏，有《句图》一卷。又工于画，有黄庭集题其所作芦雁图诗，然不闻曽作是书。考《宋史艺文志》亦作赞宁，则振孙说是也。

　　赞宁，徳清髙氏子，出家杭州龙兴寺。呉越王钱镠署为两浙僧统。宋太宗尝召对于滋福殿，诏修《髙僧传》。咸平中，加右街僧录。至道二年卒。谥曰圆明大师。所著《物类相感志》，岁乆散佚。世所传者，皆赝本，惟此书犹其原本。

　　书分五类，曰一之名、二之出、三之食、四之事、五之说。其标题，葢仿陆羽《茶经》。援据奥博，所引古书，多今世所不传，深有资于考证。三之食以前皆有注，似所自作。然“笋汗煮羮”一条注，乃驳正其说，以为“羮不如蒸”，又似后人之所附益。不可考矣。王得臣《麈史》曰“僧赞宁，为《笋谱》甚详。掎摭古人诗咏，自梁元帝至唐杨师道，皆诗中言及笋者，惟孟蜀时学士徐光溥等二人絶句，亦可称勤笃，然未尽也。如退之『和侯协律咏诗二十六韵』不収，何耶？岂宁忿其排释氏而私懐去取耶？抑文公集当时未出乎？不可知也。”云云。今检谱中，果佚是作。然以一人之耳而采摭厯代之诗歌，一二未周，势所必有，不足为是书病也。案：此数句似有脱文，今姑仍其旧。
　
笋谱

　　●一之名

　　○笋者，竹之箬也。竹根曰鞭。鞭节之间乳赘而生者。竹属，兼草而木，偕少阳之气欤。故初种，根食土而下求乎母也。

　　母，水也而润，下得水而生也。

　　○及擢，笋冒土而上。爱乎子也。

　　子，火也。而炎上鑚竹而生火也。

　　○皆自然之性也。竹盛髙平之地。黄白息壤，即是所宜也。

　　得山阜良（艮？）下田，伤水则死矣。

　　○凡植竹，正月二月引根鞭，必西南而行。

　　负阴就阳也。

　　○谚曰“东家种竹，西家理地”谓“其滋蔓而来生也。”其居东北隅者，老竹也。老种不生，生亦不滋茂矣。宜用“稻麦糠”粪之。不可饶沃植之。开坑深二尺许，覆土，厚五寸。除瓦石。软柔之土为嘉。大抵，竹八月。俗谓之“小春”。热欲去，寒欲来，气至而凉，故曰“小春徃徃木有花，草有荂。竹得是气也。”根伸而达，亦谓为“鞭行”。鞭头为笋，俗谓之“伪笋”。

　　言伪者，音讹也。二笋也。亦如花再生花也。二果二叶亦同也。

　　○今吴会间，八月，郷人徃徃掘土采鞭头为笋向市而鬻，然终伤损春笋，而且害竹母。凡百谷各以其初生为春，熟为秋。若笋，以“鞭行时分，芽露白”月，为春。

　　始，生也。用夏正。

　　○及乎外，苞内实，冒土而生。当二三月为秋。

　　为成熟时也。然有四时之笋，则春秋不定也。许慎《说文》云“竹。冬生也。”

　　《释草》云“笋，竹萌。”郭璞注“竹初生也。”孙炎云“竹初生曰萌，生谓之笋。”详孙之说“始，冒土者为萌。萌，芽也。生，长。挺挺然，为笋也。”

　　《尚书孔传》“笋，箬竹也。”详孔之说“箬竹，白箬也。白箬之类越多。”《尔雅》说“芙蕖茎下本蔤。”郭注曰“蔤，茎下白，亦可食。箬在泥中也。”《周礼》说“蒲葅，亦蒲之箬也。”谓蒲始生，取其中心入地，箬大如匕柄，正白。噉之甘脆也。凡草木，有白蒻。嫩而堪食者，皆曰白箬也。今孔安国曰“箬竹，为笋已过，为竹未劲，故谓为箬竹也。”合言，竹之箬，箬即见白也。所言箬者，幼弱也。加草者，简滥也。

　　■〈怠〉箭萌，郭注“萌，笋也。”《周礼》■〈怠〉葅鴈醢。■〈怠〉葅即以箭笋盐藏为葅实于笾豆中也。虇芦，笋也。《尔雅》“菼薍其萌虇”。郭注“江东呼芦笋为芦虇”，然则，萑苇之类，其初生者皆名虇也。如是者，只有多名也。

　　○一名笋

　　生成，谓之笋。

　　○一名萌

　　初生，谓之萌。言絶蒻也。

　　○一名箬竹

　　土内，皮中，谓之箬也。

　　○一名■〈怠〉

　　箭竹，萌。即汇稽箭笋也。

　　○一名虇

　　芦苇之初生。总名虇萌。今，沙岸潮涛汨漱，芦苇菼薍根露，白晳然，濯而食之，味甜，且脆。详：虇名，芽也。今江东人言“虇牙”之事是也。

　　○一名竹胎

　　出《说文》。然笋芽之时，卷叶左右，重重然旋。露节，而实终露外际，箨苞裹而生坚劲为竹，故，谓之竹胎也。

　　○一名竹牙

　　即牙目之牙也。

　　○一名茁

　　谓竹萌初生，茁茁然，故殊方音训之名也。

　　○一名初篁

　　初，始也。篁，竹也。见《梁简文帝集》。

　　○一名竹子

　　张华《神异经》注“子，笋也。”

　　前之诸名别，同。异分少。长也，厥状可寻而识也。《字体说文》云“凡竹属皆従竹。”今“笋”二形,下声。或作笋、笋，悉通，葢『旬尹』声相滥耳。

　　●二之出

　　○《周易》“震主苍筤竹。”所生苍筤笋，若然者，既得木少阳之气而弱，亦负阴而就阳，为草，则劲而强耳。《周礼扬州之利》“竹箭，亦有■〈怠〉萌之别名矣。”举成数，实物也。惟笋，竹萌也。皆四月生也。

　　此据洛阳土中。嵩少之间，四月方生，及秦陇、终南皆四月生也。

　　○笆竹笋

　　八月生，尽九月。成都蜀地有别受气类。一云“笆竹”，而竹与笋俱有刺芒也。

　　○郿竹笋

　　长节而深根，笋冬夏皆生。郷人掘土取笋。《广志》作篃竹，可作屋椽。《山海经》同也。

　　○箭笋

　　十二月生。会稽以来诸山絶多。或丛生，或蔓延，可如筯大，长三四寸。

　　○■〈函〉■〈隋〉笋

　　自瓯越以南，七月生。至八月尽。

　　○燕笋

　　钱唐多生。其色紫苞。当其燕至时生，故俗谓“燕笋”。

　　○天目笋

　　五月生。尽六月。其笋色黄，出天目山。端午后方采鬻。旱歳则无。

　　○竹王林笋

　　汉武世。一女浣于胜水，见竹节随流近，女子推去。又来。闻有音声，持归。破之。得小儿。男也。及长，以竹为姓，立以为王。其竹弃之于野，化生成林。其笋宻宻冒土。南地热，其笋多冬生。

　　○桃竹笋

　　涪陵相思崖生此竹。昔有童子在崖下吹竹，神女见，悦之，投以桃竹钗，童子报之以簴。今桃枝与竹皆生崖畔，其笋生亦柔弱有异，因号崖为相思也。

　　○孤竹笋

　　襄阳薤山下有孤竹，三年方生一笋，及笋成竹，竹母已死矣。代谢如春秋焉。又《周官》曰“孤竹之管。孙竹之管。阴竹之管。”郑注曰“孤竹特生者，孙竹根之末生者，阴竹，生山北者。”今详：孤竹特生独生笋者，即子母不相同。孙竹根鞭生笋者。阴竹，山北引鞭，晚生笋者也。

　　○旋味笋

　　一名苦蒲笋。福州南一日程。多生苦竹，春则生笋，乡人煑食，甚苦而且涩。及停乆，则味还，可食，故曰“旋味笋”。

　　○■〈业〉竹笋

　　出交趾。其为竹也，实中，劲强，有毒。彼土人鋭以刺虎，中之则死。笋亦内实。

　　○桂竹笋

　　《山海经》云“桂竹甚毒，伤人必死。”戴凯之《竹谱》云同《山海经》。今未详桂竹状貎，笋亦难识。今恐■〈业〉笋异名实也。（疑）■〈粦〉坚，不同此例。然■〈粦〉与■〈业〉信谱而録，即应今可食者，早晩桂笋，所以不同也。

　　○■〈思〉竹笋，生海畔山，而竹与笋悉有毛，伤人则死。泊船海屿，慎勿取毛笋食。又有■〈任〉笋，同此毒。《广志》云“■〈思〉竹堪作笛，既有毒，岂可作笛？此同名，而殊实也。

　　○■〈寻〉竹笋。竹本根长千丈，断节为大船，生海畔山。其竹萌，可数丈，犹为笋也。

　　○簩竹笋

　　其竹，皮薄而空多。大者，径不过二寸，皮上有麤涩文，可为错鑢物并爪甲，利于铁作者。若用乆，钝，则浆水洗，还复快利。其笋无肉。今详“微（疑？或惟？）多毛犹或杀人，岂况麤可鑢。笋皮亦涩，理而可食乎？”一云“簩竹，一枝百叶，有毒。”

　　○筱簜笋

　　《尚书》曰“扬州厥贡筱簜”。孔注云“筱竹箭簜，大竹。”《禹贡》“扬州，任土”。或曰“今扬州絶少。筱簜竹箭中为矢者，临川会稽为良。”非也。曽不知，夏禹时,扬州土疆南极交广，皆不分墟。近代分抚越也。筱箭易识。簜，笋名。诂训，故未详。

　　○■〈互〉笋

　　七月生至十月间，缙云以南多出，然味苦而节踈，笋可大于箭笋少许。山人采剥，以灰汁熟煑之，都为金色，然后可食，苦味减，而甘食，甚佳也。

　　○■〈仆〉笋

　　出温处建以来，竹如苦竹，长节而薄，可作屋椽。笋则春生，可食。

　　○钓丝竹笋

　　南越多之。竹本大如鼓形，上节渐小，髙三四丈者，若钓丝然，笋，下广上鋭，味甘可食。发病。

　　○木竹笋

　　今灵隠山中亦出。中坚。亦通。小脉节内，若通草中也。笋坚可食，今人采竹作杖，可爱。或与■〈粦〉同类耳。

　　○卭竹笋

　　出蜀中临卭，故曰“卭竹”。其笋春生。《罗浮山记》曰“卭竹本出卭山。张骞西至大宛所得归，而此山左右时有之，郷老多以为杖。”今罗浮山有笋生。又早时候与蜀不同，其竹节横出中间，练杵形，为杖，如木刻。竹笋中实，食美。《山海经》云“龟山扶竹。”注，笻也。节髙，实中。扶也。名之扶老行也。与扶竹并节者，不同。

　　○赤竹笋

　　出闽中。大者，如椽，堪作弹织箔扇。笋不毒。

　　○卫丘竹笋

　　《山海经》云“卫于山丘南。帝俊（借音舜字）竹林在焉。大可为舟。”郭注云“舜林中，竹一节，可以为船。笋可知矣。音字。”

　　○庐竹笋

　　其为竹也。叶阔而利，可用割物。实，箬类也。笋苦，亦可食。出庐州。

　　○对青竹笋

　　竹则一邉青一畔紫，二色相映，可爱。笋萌可食，出成都近。孟昶据蜀，作“对青竹亭”焉。

　　○慈母山笋

　　《丹阳记》“江宁县南，慈母山竹，可以为箫管。”王褒《洞箫赋》所称即此也。其笋，圆致。异于余处。自伶伦采竹嶰谷，其后，惟此■〈干〉见珍。俗呼鼓吹山，常禁伐者。笋则三月生，可食。

　　○锺龙竹笋

　　戴凯之《竹谱》云“此竹，伶伦所伐也。其笋，生可食。”

　　○汉竹笋

　　谱云“大者，一节受一斛，小者，受数斗。可为樽榼。其笋，一节可受二三斗。味虽甘而涩。”

　　○利竹笋

　　其竹蔓生，若藤蔓属。实中而坚韧。笋随竹蔓而生。亦实韧也。

　　○簢笋

　　《尔雅》云“簢，筡中。”郭注“其中空”。今详“竹皆空中，或自根至梢空，中则无节竹也。”疑“簢竹一名筡中。”一云“其中■〈而上火下〉曰『筡』可，以为席。”如此者，则其竹内隔■〈而上火下〉，与常竹不同，故云“筡中”，为笋嫩而节■〈而上火下〉薄也。

　　○邻竹笋

　　《尔雅》。郭注“坚中谓贞实。”与平常竹不同。笋味同木竹笋。”

　　○云母笋

　　郭义恭《广志》云“云母，大竹也。其笋亦相称。”

　　○箘笋、簵笋

　　伊二本竹生荆楚间。《尚书荆州厥贡》“箘簵”。孔注“箘簵，美竹也。出云梦之泽，三国常致贡焉。天下称美，葢堪为矢。大者为笔。”本母既曰“美竹厥萌，可曰美笋也。”

　　○■〈〈澷，去氵〉〉笋

　　《广志》■〈〈澷，去氵〉〉竹皮青，肉白如雪，软韧可为索。字，或従草従竹，不定。其笋皮青，而笋肉晳白。王子年《拾遗记》有“■〈〈澷，去氵〉〉竹作箫。”

　　○少室竹笋

　　《河图》曰“少室之山”，大竹，堪为甑器。其笋长伟，堪食。

　　○渭川笋

　　《史记》曰“渭川千亩竹，其人与千户侯等。”今详：《史记》举其本而不言笋。笋利。利人厥富，可侪等王侯也。笋，晚四月方盛。

　　○鄠杜竹笋

　　《汉书》曰“秦地有鄠杜竹。林南山檀柘，号陆海也。”鄠杜多竹而劲小，西夏结干笋，岂不是乎？

　　○镛竹笋

　　出广州。此本竹，絶大内空，容得三升许米。交广以来，人将此作升子量出纳。其内出黄，可疗风癎疾。名天竹黄。案：竹黄，名天竹，言此竹，天也。亦犹天麻、天蓼，言天大如。云“雀麦鼠苋”，言小也。或曰“天竺之竺”。非也。详其竹亦疗风，笋功可见也。一说竹黄是南海邉竹内尘沙加于竹，凝结成致。竹兼笋，皆疗风疾。

　　○相迷竹笋

　　生广州已来。竹状，与镛竹少异，其洪长，亦同内空，生黄，堪作丸。笋减镛笋少分。

　　○桃枝竹笋

　　其竹劲直柔弱，可为篾为席。《尚书》“顾命竹席”是也。其笋丛生，其皮生毛，聚虫蚁而不可食。人观此竹是处有之。王彪之《闽中赋》亦见矣。

　　○新妇竹笋

　　出武林山阴。其竹圆、直、韧，可为篾。笋三月而生，可食。

　　○■〈坙〉竹笋

　　《竹谱》曰“■〈坙〉竹似桂而概节，其笋可食。

　　○簟竹笋

　　沈懐逺《南粤志》曰“博罗县东，苍州足簟竹，既大薄，且空中。节直二丈，其直如松。”详：其竹直二丈，犹为笋，而可食。

　　○鸡头竹笋

　　《竹谱》曰“鸡头竹似篁而细，笋亦可食。堪茹。”

　　○斑竹笋

　　《博物志》云“舜死，二妃泪下，染竹成斑。妃死为湘水神，故曰『湘妃竹』。”详：其笋，脱其殻，乃为箬，竹方生斑，笋不可食。

　　○篃笋

　　《竹谱》云“篃竹，江汉间，谓之竿■〈散〉。”一赤数叶，叶大如履，可以作篷。今详：叶如履，即王彪之《闽中赋》云『湘箬』也。其笋，亦不大，止是箬叶，异诸竹耳。又此竹与郿竹同也。

　　○篔筜笋

　　曹毗《湘中赋》云“其竹则篔筜”。今详：其笋亦洪大，竹节长四尺。

　　○沛竹笋

　　《神异经》云“南方荒中有沛竹，其长百丈，围二丈五六尺，厚八九寸，可以为大船。其子美，煑而食之。”

　　○白乌笋

　　湘中有此竹生是笋。见魏《曹毗赋》。又，有实中竹，即有实中笋。■〈粦〉属也。

　　○鱼肠竹笋

　　梁简文《修竹赋》中见鱼肠、云母之名，曰“映花靡”等。今详：鱼肠为名，必像实而作，其竹细而屈。笋亦可以识矣。

　　○篁笋

　　八月生笋，止十一月，竹。闽温已来，多节疎。乡人，候抽长成，竹梢弱。正月时便断之，以火燎之，逐重起之，可为条而柔韧，谓之竹麻。泉州已去，路傍多生，彼土人取逐节，可八九尺，坚。捺之青皮，纔爆，内白肉，便为麻，即不见火，谓之麻竹。南中转髙，长节疎。其笋，皮黒，紫色其心，实，人取，细切，盐渍少顷，以浆水渍，再宿沥干，缻藏泥封，谓之“笋笴”，此亦古之笋葅也。笴义未详。

　　○挲摩笋

　　《岭表録》云“桂广皆殖。大若茶椀。竹厚而空。小一夫止擎一竿，堪为茒屋椽梁柱。其种者，钦其竿，毎截二尺许，打入土，不踰月而生根叶。明年长芽笋，不数歳成林。其笋，南人亦藏之为笋笴。”

　　○箣竹笋

　　《岭表録》云“其竹枝上刺。南人呼为箣。自根横生枝条，展转如织，虽野火焚烧，只燎细枝嫰条。其笋丛生，转复牢宻。邕州旧以为城，蛮蜒来侵，竟不能入。”

　　○罗浮笋

　　罗浮山。贞元中，有人游第十三岭，见巨竹，有三十九节，二丈余围。笋甚■〈月肤〉直。

　　○云丘帝笋

　　《竹谱》云“帝陵上所生竹，一节可以为船。笋大如本。”

　　○匾竹笋

　　匡庐山中多。其笋初冒土，便匾薄，及成竹，匾而长。今诸山中，是处皆有之。

　　○箖箊笋

　　左思《吴都赋》曰“竹则篔筜箖箊”。今详“其笋可食”。

　　○■〈射〉筒笋

　　见《吴都赋》。吴越有之。笋可食。

　　○■〈闾〉篑竹笋

　　竹节疎，而笋可食也。

　　○篻竹笋

　　其竹实中，■〈粦〉属。见《吴都赋》。中，笋，坚大可食。篻出韶州，径五六寸，中为弓弩。笋堪食，自秋生至于冬，末春即不生矣。

　　○■〈觔〉竹笋

　　《天台图经》云“五县皆有”。言其竹韧也。日南、九真：炙生可作弹弓弦也。

　　○服伤笋

　　竹大者，五六寸围，长二丈。其中实满。笋至四月已后方出，味甚美。

　　○狗竹笋

　　宁海已来多。三寸围。节间有毛。笋三月生。可食。诸邑皆有之。

　　○筀竹笋

　　今春二月，已去。吴越多生。

　　○扶竹笋

　　今武林山西，旧谓『双竹院』中所产，修篁嫩筱，皆对抽并胤，相傅云“兹竹自永泰已来有之”。冯翊严诸为其记。王子敬《竹谱》云“会稽箭竹、钱塘扶竹，葢此双竹即扶竹也。譬犹东之地产桑，两两并生，谓之扶桑矣。”今详：是竹为笋，便有合欢貌，并出。愚曽着《扶竹赋》。

　　○慈竹笋

　　四月生。江南人多以灰煑食之。其为竹也，内实而节疎，性弱，而可代藤用。其形■而细。又，蕲黄生丛竹，一丛数竿，笋不外迸，只向里生。如多，只可删科内。五六月长笋，明年方成竹，其笋不堪食。

　　○玳瑁竹笋

　　薛翊《异物志》曰“弓竹似■〈觔〉藤，斑驳如玳瑁。”其笋，脱殻而微有斑文也。

　　○龙牙竹笋

　　出永嘉大罗山。其竹长四五尺，稀节。人取必有大风雨雷电。人下山则止。近，故节惠公令取种，遇风而止。其笋，则春二月生也。

　　○棘竹笋

　　《竹谱》曰“其笋味肥，食之落人鬓发。”

　　○■〈邪〉竹笋

　　《齐民要术》云“笋无味。”

　　○鸡胫竹笋

　　食之肥美。

　　○槟榔竹笋

　　见杜台卿《淮赋》。

　　○毛竹笋

　　出武陵洞口。人斫竹，随生。土俗云“僊人入洞”，故生此竹，以隔浮世也。

　　○篁竹笋

　　疑其状类字，或是■〈互〉。竹笋皆无味。

　　○由梧竹笋

　　《南方草木状》云“由梧竹，民间种之。长百尺，径一尺八九寸。交趾人作屋柱。笋涩，不可食。”

　　○方竹笋

　　出澧州西游川，铁冶辰山之阳。其笋茎方二寸。已来，彼封人多为台卓衣架等。其笋硬不堪食。其竹节平，其性坚，其心实。

　　○丹竹笋

　　出道州泷中峭壁之上。竹毎节可一丈或八尺，径不大，袅袅摇空，粉节上似有丹色。心空肉薄，舟人多劈为百丈繂。

　　○毛斑竹笋

　　出蕲州，初伐竹即无斑，以灰汁洗之，即斑。见彼人多作帘席，或笛管。笋絶不堪食，与二妃祠者不同矣。

　　○沙麻竹笋

　　《南粤志》中，此竹，人削为弓。弓似弩也。或曰“苏麻竹”或云“麤麻竹”。此疑与斯摩同耳。若斯摩笋，一人只可担两茎耳。亦堪为笋笴。

　　○白竹笋

　　连州抱腹山，多生此竹，茎径白节，心少许緑。彼土人出笋之后，落箨撒梢时，采此竹以灰煑水浸，作竹布鞋，或搥一节作箒，谓曰“竹拂”。若贡布，一疋只重数两也。

　　○匾竹笋

　　出庐山，《茎匾传》云“释惠逺使鬼神，号辟蛇行者，捻此竹为匾竹。”笋出，皆匾。堪食之。

　　○拂云箒竹笋

　　出庐山，茎大如指，竹杪细叶宻翠如箒。彼人采为方物赠人，谓之“拂云”。箒作纎长也。

　　○双梢竹笋

　　出九疑山第二重麓台侧，笋长独茎。及生枝叶，即分为两梢，叶宻而细，亦谓为“合欢竹”，与象扶桑者，少同。

　　○箖竹笋

　　出襄州卧龙山诸葛亮祠中。笋堪食，甚美。渐长。长百尺，只梢上有叶。土人作幡竿承落。

　　○木竹笋

　　韶州多生。成竹一茎如万岁藤，一节长四尺，无花而实。实如草豆蔲、土人盐之为果实。笋初生时，礧磈然不堪食。与今呉会间木竹笋，虽如笋，食美而甘。味不同。

　　○水竹笋

　　出黔南，管内或岩下潭水中生，其笋随水深浅以成节，若深一丈，则笋出水面，为一节。蛮蜒采取，以为食。

　　○古散竹笋

　　节似马鞭，叶似桐树，而小皮似栟榈，柔韧。笋亦堪食。

　　○秋芦竹笋

　　其竹似芦身，如荻蔗。冬天不凋，挿枝如生。笋可食也。

　　○鹤膝竹笋

　　竹状。节下，大小似苦竹，而闽中土人呼为“搥竹”，亦堪作柱杖。详：此同笻竹也。笋可食。

　　○石■〈辽〉竹笋

　　一名篻簩。生闽中，竹似石而小。《吴都赋》曰“篻簩”。有丛笋，可食也。

　　○合欢竹笋

　　出南岳下诸州山溪间。郴州最多。其笋初生，合欢形势。及成竹也，或三茎合或两茎合，断其间，有窍。竹皮或斑点文。僧断作针筒用也。

　　○紫竹笋

　　成都府人家庭。心多，苞丛而生，其色沈紫，可爱。抽笋且稀，心实，笋不宜食。

　　○月竹笋

　　竹状。轻短，丛生。毎月抽笋，谓之“月竹”。笋如箭竹。萌，人不食也。

　　○三棱竹笋

　　其状若椶榈，叶茎柄三脊然。笋细。初抽，川中人家竹林中忽有，云“吉兆”也。

　　●三之食

　　○李绩《本草》云“竹笋，味甘无毒，主消渇，利水道，益气，可乆食。”又，陈藏器云“诸笋皆发冷血及气。不如苦笋，不发病。”今详“诸说，皆冷。乆食亦发风。苦笋，冷，毒尤甚。”陈说非也。以亲验为证。

　　诸笋以■〈豆攴〉汁渍之，能解酒毒。

　　又，《本草》云“淡竹叶，味辛，平大寒，主胷中痰热，欬逆上气。”又，堇竹吹，苦竹、淡竹、甘竹叶。又，实中竹并以笋为佳。是知，笋食去前病，当叶、根茹一半，明矣。若丹石热渇，煑淡竹根汁，以疗之。

　　笋汁亦可除丹砂毒。哕呕逆气鬼气，可取笋，中酒服之，谓“糟中笋，节中水”也。最止小儿呕吐。

　　又，食石■〈业〉桂等笋、或中石■〈业〉桂之刺，毒发，唯草犀根能疗之。草犀解诸毒，生岭南，及睦婺洪饶间。生苗高二三尺，独茎，对叶，根如细辛。生研服之，以功如犀，故名草犀。陈藏器云也。次则，麻油、姜，皆杀笋毒。凡食笋之要，譬若治药，修炼得门，则益人，反是则损。

　　采笋之法，可避露，日出后掘深土取之，半折取鞭根，旋得投密竹器中，以油单覆之，勿令见风。风吹旋坚，以巾纷拭土。又不宜见水，含殻沸汤沦之，煑宜乆。

　　按煑笋实，可一周时，已熟。或见生，水还重煑一周时。

　　○验知笋不可生，生必损人，苦笋最。宜乆，甘。笋出汤后，去殻，澄，煑笋汁为羮茹，味全，加美。然后始可与语为食笋者矣。此外不足筭也。（缺）

　　不然，蒸，最美味。全煻灰中煨，后入五味，尤佳。

　　○采笋，一日曰“蔫”，二日曰“箊”，见风则触本，坚。入水则浸，肉硬脱殻，煑则失味。生着刃则失柔。采而停乆，非鲜也。盛而苦风，非藏也。拣之脱殻，非治也。浄之入水，非洗也。蒸煑不乆，非食也。笋萌之味，或甘或苦。甘则脾藏食，苦则肝藏食。原其木性实酸，葢本性也。食甘多则损脾，而逆胃，何耶？竹实少阳之气，终克于脾土也。食苦多则补肝，而助胆，何耶？与肝同类，木也。二味都利大小肠。

　　○民间有“煑苦笋”方。入，出水自贻，伊毒竹内一周时，临熟为水溅食，可以皮肤爆裂，苦笋与竹实，同气而降一等也。

　　○一说滑利大肠，无益于肺也。俗或谓之“刮肠箆”是也。凡物过度而食，益少而损多，岂止笋耶？杀笋之毒，吴蜀姜、麻油。如竹丛欲败，以油滓沃，明年则凋■〈朿〉矣。

　　○葅法。《周礼》云“加豆之实，笋葅鱼醢。”注“■〈怠〉箭萌，笋、竹萌。”今详“郑注不言葅法，如南人笋笴是也。”此乆藏法，盐出水后加盐、糯米粥，藏可以过暑月，到无笋时食，暴藏或盐酢而已。如蒲葅亦尔。古加于豆笾中，以享宾客，用荐鬼神也。

　　○鲊法。煮，用盐、米粥藏之。加以椒辛物，或炒熟油藏，为醢食。极美矣。

　　○《藏法食经》云“淡竹安盐中一宿。煑糠令冷，藏之。再出，别煑糠加盐，藏之五日，可食。

　　○生藏法。将陶器一口可受一石者，选肥笋覆之宻，泥塞之，勿令风入，到无笋时，掲器，则宛转器中，取其弱处，剪之，勿令见风。入汤便瀹后，方脱皮一，将笋截其尖鋭，用盐汤煑之停冷，入瓶，用前冷盐汤同封瓶口。令宻后沈于井底，至九月井水暖旱，取出，如生。五味治之而食。

　　○干法。将大笋，生去尖鋭头，中折之，多盐渍，停乆，曝干。用时，乆浸，易水而渍，作羮如新笋也。

　　○脯法。作熟脯，搥碎姜酢渍之，火焙燥后，盎中藏。无令风犯。

　　○会稽箭笋干法。多将小笋蒸后，以盐酢焙干。凡笋宜蒸，味全。今越箭干，为美啖也。

　　○结笋干法。秦陇已来，出笋纎长。土人用土盐，盐干结之，市于山东。道浸而为臛菜，甚美

　　○取麻法。南方，作疎作扇作鞋。取篁竹、麻竹，当其正月，新竹，上表独是笋，下已成竹，逐节断，重重起，已，入汤煑柔，韧作绩，纎疎作鞋，随意可也。

　　●四之事

　　○竹之与笋，葢草木中之殊名，亲属一物，则其根叶密而坚其茎，心空而直其枝，背戾而袅其叶，玲珑而繁贞而不刚，柔而不屈居，天下之大端贯，四时而不易叶，葢得气之本也。是故君子爱之。壮者，谓之竹；弱者，谓之笋。厥譬母子焉。少慕长焉。言其济人之利博矣。歴代文士，名而志之，乆则滋蔓，以广于后：

　　神农　周成王　周公　尹吉甫　子夏　庄周　列御冦　汉髙祖　东方朔　张平子　马援　汉乐安相李尤　魏侍中王粲　王子年　晋潘岳　左太冲　王宣　葛洪　陆云　丘道护　吴孟宗　王彪之　郭璞　刘殷　丁固　木玄虚　江逌　戴凯之　刘虚哲　沈道虔　何随　齐陈后　明僧绍　王俭　梁简文帝　刘孝绰　范元琰　梁元帝　宗懔　陈江揔　阴铿　萧大圜　杜台卿　北齐萧悫　唐杨师道　李淳风　道士吴筠　段成式　白居易　陈藏器　释志彻　陆龟蒙　刘恂　夏侯彪之　沈如琢　梁髙祖　林谞　何光远　程崇雅　范旻。

　　○《神农本经》中，竹笋味甘，主疾等居。李英公《本草》同而广。今详：神农作本经，非也。三五之世，朴略之风，史氏不繁，纪録无见斯。实后医工，知草木之性，托名炎帝耳。

　　○周成王将崩，命召毕，率诸侯相康王，作《顾命篇》云“敷重笋席。（玄粉纯席仍几）”孔注“箬竹”云“私宴之坐，故席机质饰也。”说笋“席”者多，或云“以箬竹为席。”今详：箬竹，笋新成，岂堪起而为篾？非篾安能织席？此恐不然。知用笋皮殻破而编簟也。故《尚书正义》云“取笋竹之皮，以为席。”是也。其正义中，不取笋皮。皮短，故连言笋竹之皮，即笋成竹时，其皮长而劲，可破织席，明矣。若取箬竹，破以为篾而织者，即同前篾席也。今尚质取笋皮织也。一云“如取长节笋新成竹者，起皮亦通而织，但弱脆耳。”亦异前篾席，此合“质素之义”也。

　　○周公作《周礼》云“加豆之实，笋葅鱼醢。”郑玄注“凡葅醢，皆以气味相成，其状未闻。”“箈葅鴈醢”注“箈，箭萌。”

　　○尹吉甫作韩奕诗，以美宣王“能锡命诸侯”。其三章：韩侯出祖，显父饯之。曰“清酒百壶，其殽维何，炰鳖鲜鱼，其蔌维何，维笋及蒲。”

　　○子夏作《尔雅》云“笋，竹萌。■〈怠〉箭，萌等。”按张楫诸儒，说“周公作释诂以训成。”王一云“子夏作《释训》。叔孙通作《释言》。”今云“皆子夏作。”前三篇，后诸篇续加糅，罔知也。如言“昌斀”，岂可新制礼以讳事鬼神，自犯父名而能训子侄耶？金縢云“惟尔。元孙某不言发是也。”郭璞云“兴于中古而注。”张仲，周宣王时贤臣，自为函矢。陆羽《说茶》引《释草》而列，周公非也。今『笋』列子夏，亦未全是。不知《释草》本何人作？且引卜商为是。

　　○庄子说“万物皆出于机，皆入于机，一气万形，有变化，云为『死生互质者}也。故曰『羊奚比乎不笋乆竹，生于青宁』。”

　　○列子云“羊奚比生乎不笋乆竹，生青宁。”文意同庄子。

　　○汉髙祖为亭长，乃以竹皮为冠。令求盗卒。徃薛县治冠。应劭注“以竹始生皮作冠。”今鹊尾冠是也。薛鲁国县有竹冠师，故髙祖令徃修治旧冠也。贱而冠之及贵，常冠，所谓“刘氏冠”是也。

　　○东方朔着《神异经》记周巡天下所见。《山海经》所不载者，列之，虽有而不论者，亦列之说。■〈〈伂，去亻〉〉竹可以船，其子美，煑而食之，可以亡创厉。张茂先注“子，笋也。恶厉，创也。”

　　○张平子作《南都赋》，述南阳光武，旧都也。云“春卵夏笋，秋韭冬菁。”

　　○东汉马援，至荔浦见冬苞笋，上言《禹贡》“厥包橘柚”。疑谓是也。

　　○汉乐安相李尤“字伯仁”，作七疑云“橙酰笋葅。”

　　○魏侍中王粲，作《释》云“越鱊凉拘，全笋葅菁。”

　　○王子年《拾遗记》云“蓬莱山有浮筠之簳，叶青茎紫，子如大珠，有青鸾栖其上。下砂礰细如粉，暴风至，竹条翻起，拂细砂如云雾，仙者来观戏焉。风吹竹，折如钟磬之音。竹既如彼。”今详，萌谓“仙笋”矣。

　　○潘岳为河阳懐令，频宰三邑，勤于政绩，为尚书郎廷尉评免官，作《闲居赋》云“青笋紫姜。”按笋不过缥緑，赋言青笋，今是处，竹萌多作青緑色，非青碧色也。

　　○左太冲《吴都赋》云“苞竹抽节，徃徃萦结。”注“苞谓笋，苞皮抽节谓长也。”

　　○王宣居宇堂前有笋两茎，一日盗折而亡，宣顾而不言。

　　○葛洪云“吴景帝时，戍将广陵发一冢，有人体如生。人共轝出，死人怀中颓然出笋。”

　　○陆云“字士龙”为性喜笑，作《笑林》云“汉人有适吴，吴人设笋，问是何物？语曰竹也。归煑其床箦，而不熟，乃谓其妻曰『吴人轣辘欺我如此。』”

　　○丘道护诔龎道士昙。谛曰“梨柚荐甘，蒲笋为蔌。”

　　○孟宗“字恭武”江夏人，为性至孝。従李肃学，其母为作厚褥大被。人问其母。曰“小儿无徳，致客学者，多贪，故与为广被，庶可气类相接，读书不懈。”及长，为朱据军吏，将母在营，既不得志遇。夜雨屋漏，因泣以谢母。母勉之，迁吴县令。在官得物，未寄母，不先食。及母卒，母性嗜笋，冬节将至，宗乃入林哀泣，笋为之生，得以供祭。

　　○王彪之作《闽中赋》曰“竹则，苞甜亦苦，缥箭班弓，员当函矢，桃枝育虫，缃箬素笋，彤竿緑筒。”

　　○郭璞“字景纯”博物多识，世谓无比，作《尔雅》“■〈怠〉箭，萌。”注云“笋”。《周礼》“■〈怠〉葅鴈醢”。又作“菼薍其萌虇”。注云“今江东呼芦笋为虇虇，音缱绻之绻。”

　　○晋刘殷，年甫九岁，孝性自然，为曽祖母冬思笋，殷泣而获，供馈焉。

　　○丁固仕吴，性敦孝，敬母。尝思笋，因遂泣竹生笋，母子俱大贤，位至封公，贵极人望。

　　○木玄虚着《四明山记》云“雪窦山北嵓，生石乳，其峯，非人可升。有毛竹银笋。”详其毛竹自生，毛笋若银笋，即银矿如笋。然如池州山穴，曽有悬囚人下窥，至百余寻，后见洞明焕，遂手搴之得三数茎。疑是此耶？或云“毛竹，笋白如银。”未详。

　　○江逌作《竹赋》云“望春擢笋，应秋发坚。”

　　○戴凯之作《竹谱》搜括竹类言有六十一焉。笋类附在此也。又云“■〈函〉■〈隋〉竹，大如脚指虫。食其笋皮，类绣，甚可爱。”

　　○宋刘虚哲，性孝谨。母疾笃，祷祈备徧，梦一黄衣翁曰“汝可取南山竹笋，食之病立瘥。”惊觉俱依梦，采南山竹笋，馈母食之病愈。

　　○宋沈道虔，人有拔屋后笋，令人止之曰“惜此笋，欲成林。更有佳者相与。”乃令人买大笋送与之。

　　○何随《华阳国志》云“人有盗其园笋。随见，挈屐而归，恐盗者见也。”

　　○齐孝宣陈皇后，性嗜笋、鸭卵。永明九年诏太庙祭，后荐笋鸭卵。云“齐王俭赠髙士宗测『蒲褥笋席』。”

　　○齐明僧绍，字真承，隠江东摄山。齐太祖谓其弟庆符曰“卿兄髙尚，朕虽不相接，时通梦中焉。”遗绍竹根如意、笋箨冠。太祖闻绍出游定林寺，嘱沙门僧逺欲相接，竟不谐。永明中征，不就而卒。

　　○梁简文帝《七励》云“澄琼浆之素色，杂金笋之甘葅。”又，《春晩赋》云“望初篁之傍岭，爱新荷之发池。”

　　○梁刘孝绰《谢建安王饷米等启》“传教李孟孙宣教旨『垂赐米酒■，笋葅脯鲊；茗至味芳云，杜潭抽节。』”等。

　　○范元琰家有竹圃，每人见盗笋，苦于过沟。元琰伐树为桥，与盗者过，盗人感其情而息意不盗。

　　○梁元帝赋《得竹诗》曰“作龙迁葛水，为马向并州。柯亭临絶涧，桃枝夹细流。冠学芙蓉势，花堪威鳯游。”略诸句。“冠学芙蓉势”亦笋皮冠也。

　　○梁宗懔作《荆楚歳时记》云“五月民并断竹笋，为糭拣叶抽头五。”丝系臂谓“为长命缕”。

　　○陈江揔《岁暮还宅诗》云“悒然想泉石，驱驾出中台。翫竹春前笋，惊花雪后梅。”

　　○陈阴铿《侍宴赋得竹诗》曰“夹池一丛竹，青翠不惊寒。叶酝宜城酒，皮裁薛县冠。”今详：阴铿用“汉髙祖徃薛县，治笋殻冠”也。

　　○隋萧大圜《竹花赋》云“洛下七贤，湘中二女，倾翠葢之踟躇，泛莲洲之容与。倜傥傲人，便娟笑语。拊嫰笋以含啼，顾贞筠而命醑。”

　　○杜台卿作《淮赋》云“緑筒缥箭，罕节疎目，槟榔之笋，盛冬所育。”

　　○北齐萧悫作《春庭晩望诗》曰“春庭聊縦望，春台自相隠。窻梅落晚花，竹池间初笋。泉鸣知水急，云来觉山近。不愁花不飞，只畏花飞尽。”

　　○唐杨师道《春朝闲歩诗》“偃沐乗闲豫，清晨歩北林。池塘藉芳草，兰蕙袭幽衿。雾中分晓日，花里呌春禽。野径香恒满，山阶笋屡侵。何须命轻葢，桃李自成阴。”

　　○唐李淳风撰《占梦书》云“梦折笋，得财象也。梦竹生笋者，欲有子息也。”或云“《周公占梦》按《周礼》说六梦外，故无委曲而言。”今言李淳风，亦恐非也。何则言词浅近，妄说《周礼》之名。此且附李下耳。

　　○道士吴筠着《竹赋》云“一笋明其，胤嗣三节，获乎婴儿。”

　　○段成式者，唐相文昌之子，着《酉阳杂俎》云“张芬曽为南康行军，曲艺过人。力举七尺碑，趡鞠髙过半塔，弹力五斗。常拣向阳巨笋，纎以笼之，随长以土培之，常留寸许，度计髙四尺数，长乆方除笼伐之，一尺十节，其色如金涂壁，方长弹子，作『天下太平』字。”

　　○唐白乐天作笋歌，布在华裔。

　　○唐陈藏器，明草木性，《本草》拾神农陶弘景李世绩之遗事，多说“笋疗治、发害之性”也。

　　○释志彻，会昌年中，于上元县瓦官阁南有双笼，“闭之忘记岁月，及诏折浮图，”开之，彻得笋笔（一作筴）千余头。中藏者，则《大业拾遗》藁也。

　　○唐僖宗朝，陆龟蒙处士隠苏台甫里村，亦号甫里先生，着《笋赋》云“洪杀靡定，方圆不均。”自注曰“南方有方竹”。今澧州游川鐡冶，多方竹。竹内实，微通心，若钗股许。笋可食，亦实。湘川人取竹作床椅，有四棱，上穿孔，入当耳。

　　○刘恂，唐昭宗朝，出为广州司马。官满上京，扰攘遂居南海，作《岭表録》云“邕溪箣笋，交广挲摩笋。”

　　○唐，夏侯彪之上新繁令，问里胥曰“竹笋一钱几茎？”对曰“五茎取十，千买五万茎。”谓之曰“吾未要，且寄林中养之，至秋成竹，一竿十丈，遂成五十万，贪猥不道。皆此类也。”

　　○沈如琢，成都人，有孝行。母患渇，非时思桑椹，苦求不遂。家东一树，生摘以奉母。母渇愈及亡，负土成坟，庐于侧。白鹄二栖于庐，冬笋抽十茎。天寳二年诏旌表。

　　○朱梁髙祖，开平二年冬，商州进笋，以为瑞品，诏赐太守币帛。

　　○林谞着《闽中记》述风土，所生竹二十许，类笋。附而云。

　　○何光逺作《广政録》记孟氏有蜀时。翰林学士徐光溥、刘侍郎羲度，分直。忽覩庭中笋迸出。徐因题之。刘性多讥，诮徐托土，本是蜀人。徐诗曰“迸出班犀数十株，更添幽景向蓬壶。出来似有凌云势，用作丹梯得也无。”刘诗曰“徐徐出土非人种，枝叶难投日月壶。为是因縁生此地，从他长养譬如无。”二学士従兹不睦

　　○程崇雅者，遂州蓬山县人。有孝誉。母患，冬月思笋。焚香入林中哭泣，感生大笋数株。

　　○范旻着《邕管记》有鹿头笋，诸色笋，名类甚多，不能备述其名

　　●五之杂说

　　○凡草木受阴阳之气，従元化之。主茍无范围。何大钧铸形而相肖，故云“木实従核，以求其种（柤为梨属，枳为橘属）。草荂従秀，以求其丑（苇丑苕）。竹之丑节种（同蔗属也。）”

　　厥性弱于木而强于草，知非木，实草，木中之别类，故《尔雅》曰“如竹箭，曰苞（见《释木》也。）筱箭（见《释革（草？）》也。）亦言菜（笋为人之所采取也。）”

　　民间说竹有生日，即五月十三日也。移竹栽取宜此日。或阴雨土虚，鞭行。明年笋萌交出。偷笋，闾阎人隔垣篱，必埋猫于家墙下。明年笋迸过矣。

　　○笋皮扇。今江东人取苦竹笋皮，厚可三分，磔开一尺五寸，杉木为柄，漆纸饰缘，内书画适意，止不受彩耳。

　　○笋皮。僧家多取苦笋殻，裁为鞋屐，中屉，可隔足汗耳。

　　○昔王子猷，暂寄人家，便令种竹。或问“暂居何烦？”子猷笑曰“何可一日无此君。”后代人谓“竹都为此君。”今作谱者，可命“笋为此君之子”也。

　　○吾侪中有利口薄徒，喜诋诃贤逹曰“汝是玊，吾见汝作石时。汝是竹，吾见汝作笋时。”

　　○俗闻呼笋为龙孙，若然者，龙未闻化竹，竹化为龙，岂宜言龙孙？今详，理实竹为龙，龙且不生笋，故嘉言巧论，呼为龙孙耳。

　　○或问“笋有五色章采否？”对曰“江东黄筀《闲居赋》有『青笋』。《闽中赋》有『素笋赤笋』。钱塘多『紫桂笋』。自余。班狸缃缥，不可胜言。大约不过青緑色。”

　　○《本草》木性甲乙气。

　　○愚着《物类相感志》，常寄书问天目旧友。问“山中所出？”伊僧嗜笋，却回诗云“山中人事违天，眼中修定『天目（一名天眼）』，我本无根株，只将笋为命。”

　　○谚曰“腊月煑笋羮。”大人道便是“昔有新妇，不得舅姑意。凡所须索，必背时而逆意。其妇善承，须不违所要，皆巧图与夫求变，而副舅姑无以取责。姑一日岁暮而索笋羮，妇答『即煑供上』。妯娌问之曰『今腊月中，何处求笋？』妇曰『且譍为，贵以顺攘逆责耳。』其实何处求笋，姑闻而后悔，倍怜新妇。”故又谚曰“恭敬不如从命，受训莫如从顺。”
　
