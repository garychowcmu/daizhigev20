范村菊谱 宋 范成大

提要
范村菊谱
 
 
提要

　　《范村菊谱》一卷，宋范成大撰。记所居范村之菊，成于淳熙丙午。盖其以资政殿学士领宫祠家居时作。自序称所得三十六种，而此本所载凡黄者十六种，白者十五种，杂色四种，实止三十五种，尚阙其一，疑传写有所脱佚也。菊之种类至繁，其形色幻化不一，与芍药、牡丹相类，而变态尤多。故成大自序称东阳人家菊圃多至七十种，将益访求他品为后谱也。今以此谱与史正志谱相核，其异同已十之五六，则菊之不能以谱尽，大概可睹。但各据耳目所及以记一时之名品，正不必以挂漏为嫌矣。至种植之法，《花史》特出芟蕊一条，使一枝之力尽归一蕊，则开花尤大。成大此谱，乃以一干所出数千百朵婆娑团植为贵，几于俗所谓千头菊矣。是又古今赏鉴之不同，各随其时之风尚者也。又案谢采伯《密斋笔记》，称《菊谱》范石湖略，胡少瀹详。今考胡融谱尚载史铸《百菊集谱》中，其名目亦互有出入，盖各举所知，更无庸以详略分优劣耳。  
范村菊谱

　　山林好事者或以菊比君子，其说以谓岁华婉娩，草木变衰，乃独烂然秀发，傲睨风露。此幽人逸士之操，虽寂寥荒寒中味道之腴，不改其乐者也。神农书以菊为养生上药，能轻身延年。南阳人饮其潭水皆寿百岁，使夫人者有为于当世，医国惠民，亦犹是而已。菊于君子之道诚有臭味哉，《月令》以动植志气候，如桃桐华直云始华，至菊独曰菊有黄华，岂以其正色独立不伍众草，变词而言之欤。故名胜之士，未有不爱菊者。至陶渊明尤甚爱之，而菊名益重。又其花时，秋暑始退，岁事既登，天气髙明，人情舒闲，骚人饮流，亦以菊为时花。移槛列斛，辇致觞咏，间谓之重九节物，此非深知菊者，要亦不可谓不爱菊也。爱者既多，种者日广，吴下老圃，伺春苗尺许，时掇去其颠，数日则歧出两枝，又掇之，每掇益岐。至秋则一干所出数千百朶，婆娑团植如车盖熏笼矣。人力勤，土又膏沃，花亦为之屡变。顷见东阳人家菊图多至七十种，淳熈丙午范村所植，止得三十六种，悉为谱之，明年将益访求他品为后谱云。 

　　●菊品 

　　黄 

　　胜金黄 迭金黄 棣棠菊 迭罗黄 麝香黄 太真黄 垂丝菊 千叶小金黄 鸳鸯菊 金铃菊 球子菊 单叶小金钱 夏小金铃 十様菊 甘菊 野菊 

　　白 

　　五月菊 金杯玉盘 喜容千叶 御衣黄千叶 万铃菊 莲花菊 芙蓉菊 茉莉菊 木香菊 酴醿菊 艾叶菊白麝香 白荔支 银杏菊 波斯菊 

　　杂色 

　　佛顶菊 桃花菊 臙脂菊 紫菊（一名孩儿） 

　　黄花 

　　胜金黄，一名大金黄菊。以黄为正，此品最为丰缛。而如轻盈花叶微尖，但条梗纎弱，难得团簇，作大本须留意扶植乃成。 

　　迭金黄，一名明州黄，又名小金黄。花心极小，迭叶秾宻，状如笑压花，有富贵气，开早一枝只一葩，倒垂如髪之鬈。 

　　棣棠菊，一名金锤子花。纎秾酷似棣棠，色深如赤金，他花色皆不及，盖竒品也，窠株不甚髙，金陵最多。 

　　迭罗黄状如小金黄花，叶尖廋如剪罗縠，三两花自作一髙枝出丛上，意度潇洒。 

　　麝香黄，花心丰腴，傍短叶宻承之，格极髙胜，亦有白者，大畧似白佛顶丁，胜之逺甚，吴中比年始有。 

　　千叶小金钱，畧似明州黄花，叶中外迭，迭整齐心甚大。 

　　太真黄花，如小金钱加鲜明。 

　　单花小金钱，花心尤大，开最早，重阳前已烂漫。 

　　垂丝菊花，蘂深黄，茎极柔细，随风动揺，如垂丝海棠。 

　　鸳鸯菊，花常相偶，叶深碧。 

　　金铃菊，一名荔枝菊，举体千叶，细瓣簇成小球，如小荔枝，枝条长茂，可以揽结。江东人喜种之，有结为浮图楼阁，髙丈余者。余顷北使过栾城，其地多菊家，家以盆盎遮门，悉为鸾鳯亭台之状，即此一种。 

　　球子菊，如金铃而差小，二种相去不远，其大小名字出于栽培肥瘠之别。 

　　小金铃，一名夏菊花，如金铃而极小，无大本，夏中开花。 

　　藤菊花，宻条柔以长如藤蔓，可编作屏幛，亦名棚菊，种之坡上，则垂下袅数尺如缨络，尤宜池潭之濒。 

　　十様菊，一本开花，形模各异，或多叶或单叶，或大或小，或如金铃，徃徃有六七色，以成数通名之曰十様。衢严间花黄，杭之属邑有白者。 

　　甘菊，一名家菊，人家种以供蔬茹，凡菊叶皆深緑而厚，味极苦，或有毛。惟此叶淡緑柔莹，味微甘，咀嚼香味俱胜，撷以作羮及泛茶，极有风致。天随子所赋即此种，花差胜。 

　　野菊，甚本不系花，野菊旅生田野及水滨，花单叶，极琐细。 

　　白花 

　　五月菊，花心极大，每一须皆中空，攅成一匾，球子红白，单叶绕承之，每枝只一花径，二寸，叶似同蒿。夏中开，近年院体画草虫喜以此菊写生。 

　　金杯玉盘，中心黄四傍浅白，大叶三数层，花头径三寸，菊之大者不过此。本出江东，比年稍移栽吴下。此与五月菊二品，以其花径寸特大，故列之于前。 

　　喜容千叶花，初开微黄，花心极小，花中色深，外微晕淡，欣然丰艶有喜色，甚称其名。乆则变白，尤耐封殖，可以引长七八尺至一丈，亦可揽结，白花中髙品也。 

　　御衣黄，千叶花，初开深鹅黄，大畧似喜容而差疎瘦，久则变白。 

　　万铃菊，中心淡黄，锤子傍白，花叶绕之花端，极尖香，尤清烈。

　　莲花菊，如小白莲花，多叶而无心，花头疎极，萧散清絶，一枝只一葩，緑叶亦甚纎巧。 

　　芙蓉菊，开就者如小木芙蓉，尤秾盛者如楼子芍药，但难培植，多不能繁橆。 

　　茉莉菊，花叶繁缛，全似茉莉，緑叶亦似之，长大而圆净。 

　　木香菊，多叶畧似御衣黄，初开浅鹅黄，乆则一白花，叶尖薄，盛开则微卷，芳气最烈，一名脑子菊。 

　　酴醿菊，细叶稠迭，全似酴醿，比茉莉差小而黄。 

　　艾叶菊，心小叶单，緑叶尖长似蓬艾。 

　　白麝香，似麝香，黄花差小，亦丰腴韵胜。 

　　银杏菊，淡白时有微红，花叶尖緑，叶全似银杏叶。 

　　白荔枝，与金铃同，但花白耳。 

　　波斯菊，花头极大，一枝只一葩，喜倒垂下，乆则微卷如髪之鬈。 

　　杂色 

　　佛顶菊，亦名佛头菊，中黄心极大，四傍白花，一层绕之。初秋先开白色，渐沁微红。 

　　桃花菊，多至四五重，粉红色，浓淡在桃杏红梅之间，未霜即开，最为妍丽，中秋后便可赏，以其质如白之受采，故附白花臙脂菊类，桃花菊深红浅紫，比臙脂色尤重，比年始有之，此品既出桃花菊，遂无颜色，盖竒品也，姑附白花之后。 

　　紫菊，一名孩儿菊，花如紫茸，丛茁细碎，微有菊香，或云即泽兰也，以其与菊同时，又常及重九，故附于菊。 

　　●后序 

　　菊有黄白二种，而以黄为正，人于牡丹独曰花而不名，好事者于菊亦但曰黄花，皆所以珍异之。故余谱先黄而后白，陶隐居谓菊有二种，一种茎紫，气香味甘，叶嫩可食。花微小者为真菊，青茎细叶，作蒿艾气，味苦花大，名苦薏，非真也。今吴下惟甘菊一种可食，花细碎，品不甚髙，余味皆苦，白花尤甚，花亦大。隐居论药，既不以此为真，后复云白菊治风眩。陈藏器之说亦然，灵寳方及抱朴子丹法又悉用白菊，盖与前说相抵牾。今详此惟甘菊一种可食，亦入药饵，余黄白二花虽不可饵，皆入药。而治头风则尚白者，此论坚定无疑，并着于后。  
　
