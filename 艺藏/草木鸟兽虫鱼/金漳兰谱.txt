金漳兰谱 宋 赵时庚

提要
原序
卷上
卷中
卷下
跋
　

提要

　　《金漳兰谱》三卷，宋赵时庚撰。时庚为宗室子，其始末未详。以时字联名推之，盖魏王廷美之九世孙也。是书亦载於《说郛》中，而佚其下卷。此本三卷皆备，独为完帙，其叙述亦颇详赡，大抵与王贵学《兰谱》相为出入。若大张青、蒲统领之类，此书但列其名，及华叶根茎而已，王氏《兰谱》则详其得名之由。曰大张青者，张其姓，读书岩谷得之。蒲统领者，乃淳熙间蒲统领引兵逐寇，至一所得之。记载互相详略，亦足见著书之不剿说也。首有绍定癸巳时庚自序，末又有嬾真子跋语。考嬾真子乃马永卿别号，永卿受业刘安世，为北宋末人，不应绍定时尚在，殆别一人而号偶同耳。
　
原序

　　予先大夫朝议郎自南康解印还，卜里居，筑茅引泉植竹，因以为亭，会宴乎其间。得郡侯博士伯成，名曰“筼筜世界”，又以其东架数椽，自号“赵翁书院”。回峰转向，依山叠石，尽植花木，丛杂其间。繁阴之地，环列兰花，掩映左右，以为游憩养疴之地。于时尚少，日在其中，每见其花好之。艳丽之状，清香之夐？，目不能舍，手不能释，即询其名，默而识之，是以酷爱之心，殆几成癖。粤自嘉定改元以后，又采数品，高出于向时所植者。予嘉而求之，故尽得其花之容质，无失封培爱养之法而品第之。殆今三十年矣，而未尝与达者道。暇日有朋友过予，会诗酒琴瑟之后，倏然而问之。予则曰：“有是哉！即缕缕为之详言。友曰：“吁！亦开发后觉一端也！岂予一身可得而私有，何不与诸人以广其传？”予不得辞，因列为三卷，名曰《金漳兰谱》。欲以续前人牡丹、荔枝谱之意余，以是编。绍定癸巳六月良日，澹斋赵时庚谨书。
　
卷上

　　叙兰容质

　　陈梦良，色紫，每干十二萼，花头极大，为众花之冠。至若朝晖微照，晓露暗湿，则灼然腾秀，亭然露奇，敛肤傍干，团圆心向，婉媚绰约，仁立凝思，如不胜情。花三片，尾如带彻青，叶三尺，颇觉弱，翠然而绿，背虽似剑脊，至尾棱则软薄，斜撒粒许带缁，最为难种，故人稀得其真。

　　吴兰，色深紫，有十五萼，干紫英红，得所养则岐而生，至有二十萼。花头差大，色映人目，如翔鸾翥凤，千态万状。叶则高大，刚毅劲节，苍然可爱。

　　潘花，色深紫，有十五萼。干紫，圆匝齐整，疏密得宜，疏不露干，密不簇枝。绰约作态，窈窕逞姿，真所谓艳中之艳，花中之花也。视之愈久，愈见精神，使人不能舍去。花中近心所色如吴紫，艳丽过于众花，叶则差小于吴，峭直雄健，众莫能比，其色特深。或云仙霞，乃潘氏西山于仙霞岭得之，故人更以为名。

　　赵十四，色紫，有十五萼。初萌甚红，开时若晚霞灿日，色更晶明。叶深红，合于沙土则劲直肥耸，超出群品，亦云赵师傅，盖其名也。

　　何兰，紫色，中红，有十四萼。花头倒压，亦不甚绿。

　　品外之奇

　　金殿边，色深紫，有十二萼，出于长泰陈家。色如吴花，片则差小，干亦如之，叶亦劲健，所可贵者，叶自尖处分二边，各一线许，直下至叶中处，色映日如金线。其家宝之，犹未广也。

　　白兰

　　济老，色白，有十二萼，标致不凡，如淡妆西子，素裳缟衣，不染一尘。叶与施花近似，更能高一二寸，得所养则岐而生。亦号一线红。

　　灶山，有十五萼，色碧玉。花枝开，体肤松美，颙颙昂昂，雅特闲丽，真兰中之魁品也。每生并蒂花，干最碧，叶绿而瘦薄，开花生子，蒂如苦荬莱叶相似，俗呼为绿衣郎，黄郎，亦号为碧玉干。

　　施花，色微黄，有十五萼，合并干而生，计二十五萼。或迸于根，美则美矣，每根有萎，叶朵朵不起。细叶最绿微厚，花头似开不开，干最高而实贵瘦，叶虽劲而实贵柔，亦花中之上品也。

　　李通判，色白，十五萼，峭特雅淡，迎风浥露，如泣如诉，人爱之。比类郑花，则减头低。叶小绝佳，剑脊最长，真花中之上品也，惜乎不甚劲直。

　　惠知容，色白，有十五萼，赋质清癯，团簇齐整，或向或背，娇柔瘦润。花英淡紫，片色尾凝黄，叶虽绿茂，细而睹之，但亦柔弱。

　　马大同，色碧而绿，有十二萼。花头微大，开有上向者，中多红晕，叶则高耸，苍然肥厚，花干劲直，及其叶之半。亦名五晕丝，上品之下。

　　郑少举，色白，有十四萼，莹然孤洁，极为可爱。叶则修长而瘦，散乱，所谓蓬头少举也。亦有数种，只是花有多少，叶有软硬之别。白花中能生者，无出于此。其花之色姿质可爱，为百花之翘楚者。

　　黄八兄，色白，有十二萼，善于抽干，颇似郑花，惜乎干弱，不能支持，叶绿而直。

　　周染，花色白，十二萼，与郑花无异，第干短弱耳。

　　夕阳红，花八萼，花片微尖，色则凝红，如夕阳返照。

　　观堂主，花白，有七萼，如聚如簇，叶不甚高，可供妇人晓妆。

　　名第，色白，有五六萼，花似郑，叶最柔软。如新长叶则旧叶随换，人多不种。

　　青蒲，色白，有七萼，挺肩露骨，甚类灶山，而花洁白，叶小而直，且绿，只高尺五六寸。

　　弱脚，只是独头兰。色绿，花大如鹰爪，一干一花，高二三寸，叶瘦，长二三尺。入腊方花，薰馥可爱而有余。

　　鱼魫兰，十二萼，花片澄彻，宛如鱼，采而沉之水中，无影可指，叶则颇劲，色绿。此白兰之奇品也。

　　品兰高下

　　余尝谓天下凡几山川，而其支派源委与夫人迹所不至之地，其间山拗石罅，斜谷幽窦，又不知其几何。岁遇古之修竹，矗空之危木，灵种覆濩，溪涧盘旋，森罗蔽道，晖阳不烛，泠然泉声，磊乎万状。随地之异则所产之多，人贱之蔑如也。倏然经乎樵牧之手，而见骇于识者。从而得之，则必携持登高冈，涉长途，欣然不惮其劳，中心之所好者何邪？不能以售贩而置之也。其他近城百里浅小去处，亦有数品可服，何必求诸深山穷谷？每论及此，往往叹识者虽有不题之消，毋乃地迩而气殊，叶萎而花蠹，或不能得培植之三昧者耶？是故花有深紫，有浅紫，有深红，有浅红，与夫黄白、绿碧、鱼魫、金稜边等品，是必各因其地气之所钟而然，意亦随其本质而产之欤？抑其皇穹储精，景星庆云，垂光遇物而流形者也？噫！万物之殊亦天地造化施生之功，岂予可得而轻哉？窃尝私合品第而类之，以为花有多寡，叶有强弱，此固因其所赋而然也。苟惟人力不知，则多者从而寡之，强者又从而弱之，使夫人何以知其兰之高下，其不误人者几希。呜呼！兰不能自异而人异之耳，故必执一定之见，物品藻之，则有淡然之性在，况人均一心，心均一见，眼力所至，非可语也。故紫花以陈梦为甲、吴、潘为上品，中品则赵十四、何兰、大张青、蒲统领、陈八尉、淳监粮，下品则许景初、石门红、小张青、萧仲和、何首座、林仲孔、庄观城，外观金稜边为紫花奇品之冠也。白花则济老、灶山、施花、李通判、惠知容、马大同为上品，所谓郑少举、黄八兄、周染为次，下品夕阳红、云矫、朱花、观堂主、青蒲、名弟、弱脚、王小娘者也，赵花又为品外之奇。

　　天地爱养

　　天不言而四时行，百物生，盖岁分四时，生六气，合四时而言之，则二十四气以成其岁功。故凡盈穹壤者皆物也，不以草木之微、昆虫之细而必欲各遂其性者，则在乎人因其气候以生全之者也。彼动植者非其物乎？及草木者非其人乎？斧斤以时入山林，数罟不入洿池，又非其能全之者乎？夫春为青帝，回驭阳气，风和日暖，蛰雷一震而土脉融畅，万汇丛生，其气则有不可得而掩者。是以圣人之仁则顺天地以养万物，必欲使万物得遂其本性而后已。故为台太高则冲阳，太低则隐风，前宜面南，后宜背北，盖欲通南薰而障北吹也。地不必旷，旷则有日，亦不必狭，狭则蔽气。右宜近林，左宜近野，欲引东日而遮西阳也。夏遇炎热则荫之，冬逢冱寒则曝之，下沙欲疏，疏则连雨不能淫；上沙欲濡，濡则酷日不能燥。至于插引叶之架，平护根之沙，防蚯蚓之伤，禁蝼螘之穴，去其莠草，除其细虫，助其新篦，剪其败叶，此则爱养之法也。其余一切窠虫族类皆能蠹花，并可除之，所以封植、灌溉之法详载于后卷。
　
卷中

　　坚性封植

　　草木之生长亦犹太焉，何则？人亦天地之物耳，闲居暇日，化游逸豫，饮膳得宜。以兰而言之，其一盆盈满，自非六七载莫能至，此皆由夫爱养之念不替，灌溉之功愈久，故根与土合性，与壤俱然，后森郁雄健，敷畅繁丽，其花叶盖有得于自然而然者。合焉欲分而折之，是裂其根蒙，易其沙土，况或灌溉之失时，爱养之乖宜，又何异于人之饥饱，则燥湿干之，邪气乘间人其荣卫，则不免有所侵损。所谓向之寒暑适宜、肥瘦得时者，此岂一朝一夕之所能成也？故必于寒露之后立冬以前而分之，盖取万物得归根之时，而其叶则苍，根则老故也。或者于此时分一盆吴兰，欲其益之端正则不忍击碎，因剔出而根已伤，暨三年培植始能杨茂，予今深以为戒。欲分其兰而须用碎其盆，务在轻手击之，亦须缓缓解析其交互之根，勿使有技断之失。然后选南丛取出积年腐芦头，只存三年者，每三蓖作一盆，盆底光用沙填之，即以三蓖丛之互相枕藉，使新蓖在外，作三方向，却随其花之好肥瘦沙土从而使之。盆面则以少许瘦沙覆之，以新汲水一勺定其根。更有收沙晒之法，此乃又分兰之至要者。当预于未分前半月，取土筛去瓦砾之类，曝令干燥。或欲适肥。则直淤泥，沙用便粪夹和，摊晒之，候干或复湿，如此十度，视其燥，更须筛过，随意用。盖沙乃久年流聚，虽居水湿之地，而兰之骤而分拆失性，须假以阳物助之，则来年丛蓖自长，与旧丛比肩，此其效也。夫苟不知收晒之宜，用积淹之沙，或惮披曝，必至赢弱而黄叶者亦有之，蓖之不发者有之。积有日月，不知体察，其失愈甚，候其已苏方始易沙涤恨，加意调护，冀其能复，不亦后乎？抑又知其果能复焉？如其稍可痊活有几，何时而获遂本质邪？故深为爱惜之，因并为之言曰：与其既损之后而欲复全生之，宁若于未分前而必欲全生之，岂不省力？今逐品所以宜沙土开列于后。

　　陈梦良，以黄净无泥瘦沙种，而切忌肥，恐有靡烂之失。

　　吴兰、潘兰，用赤沙泥。

　　何兰、蒲统领、大张青、金稜边，各用黄色粗沙和泥，更添紫沙、赤沙泥种为妙。

　　陈八尉、淳监粮、萧仲和、许景初、何首座、林仲孔、庄观成，乃下品，任意用沙。

　　济老、施花、惠知容、马大同、郑少举、黄从兄、周染，宜沟壑中黑沙泥和类壤种之。

　　李通判、灶山、朱兰、郑伯善、鱼魫，用山下流聚沙泥种之。

　　夕阳红以下诸品，则任意栽种。此封植之概论。

　　灌溉得宜

　　夫兰自沙土出者，各有品类，然亦因其土地之宜而生长之故。地有肥瘠，或沙黄土赤而瘠，有居山之巅，山之冈，或近水，或附石，各依而产之。要在度其本性何如耳，不可谓其无肥瘦也。苟性不能别，曰何者当肥，何者当瘦，强出己见，混而肥之，则好膏腴者因得所养之天，花则轻而繁，叶则雄而健，所谓好瘦者不因肥而腐败者，吾未之信也。一阳生于子，荄甲潜萌，我则注而灌溉之，使蕴诸中稍获强壮。迨夫萌芽进沙，高未及寸许，从便灌之，则截然卓簪。暨南熏之时，长养万物，双从而渍润之，则修然而高，郁然而苍，若者精于感遇者也。秋八月初交，骄阳方炽，根叶失水，欲老而黄，此时当以濯鱼肉水或秽腐水浇之。过时之外，合用之物，随宜浇注，使之畅茂，亦以防秋风肃杀之患。故其叶弱，拳拳然抽出，至冬而极。夫人分兰之次年不与发花者，盖恐泄真气，则叶不长耳，凡善于养花，切意爱其叶，叶耸则不虑其花之不繁盛也。

　　紫花

　　陈梦良极难爱养，稍肥随即腐烂。贵用清水浇灌，则佳也。

　　潘兰虽未能爱肥，须以茶清沃之，冀得其本地土之性。

　　吴花看来亦好种肥亦灌溉之，一月一度。

　　赵花、何花、大张青、小张青、蒲统领、金棱边，半月一浇其肥则可焉。

　　陈八尉、淳监粮、萧仲和、许是初、何首座、林仲孔、庆观成，纵有太过不及之失，亦无大害。于用肥之时，当俟沙土干燥，遇晚方加灌溉，候晓以清水碗许浇之，使肥腻之物得以下演其根，使其新来未发之蓖自无勾蔓逆上、散乱盘盆之患。更能顶以瓮缸之物蓄雨水，积久色绿者，间或进灌之，而其叶则泼然挺秀，浮然争茂，盈台簇槛，列翠罗青，纵无花开，亦见雅洁。

　　白花

　　济老、施花、惠知容、马大同、郑少举、黄八兄、周染，爱肥，一任灌溉。李通判、灶山、郑伯，善肥，在六之中四之下，又朱兰亦如之。

　　鱼鲩兰质莹洁，不须过肥，徐以秽腻物计浇之。夕阳红、云娇、青蒲、观堂主、名弟、弱脚，肥瘦任意，亦当观其土之燥湿，晚则灌注，晓则清水灌之。欲储蓄雨水，令其色绿沃之为妙。

　　惠知容等兰用河沙簸去泥尘，夹粪盖泥种，底用粗沙和粪。郑少举用粪盖泥和便晒干种已，上面用红泥覆之。灶山用粪壤源及用河沙，内用草鞋屑铺四周种之，累试甚佳。大凡用轻松泥皆可。

　　济老、施花用粪泥、沟中黑沙泥，浇湿摊晒，用草鞋屑围种。又壮山用园泥，下有粪，浇湿泥种、四周用草鞋屑，然后种之。
　

卷下

　　奥法

　　分种法

　　分种兰蕙，须至九月节气方可分栽。十月节候，花已胎孕，不可分种。若见雪霜大寒，尤不可分栽，否必损花。

　　栽花法

　　花盆先以粗碗或粗碟覆之于盆底，次用炉炭铺一层，然后却用肥泥薄铺炭上，使兰栽根在土。如根掺泥满，盆面上留一寸地。栽时不可双手将泥捏实，则根不长，其根不舒畅，叶则不长，花亦不结。土有干湿。依时候用水浇灌。

　　安顿浇灌注

　　春二三月，无霜雪天，放花盆在露天，四向皆得水浇日晒不妨。逢十分大雨。恐坠其叶，则以小绳束起叶。如连雨三五日，须移避雨通风处。四月至八月，须用流眼竹笼篮遮护，冀见日气，最要通风。

　　梅天忽逢急雨，须移花盆放背日处，若逢大雨又逢日晒，盆内热水则荡，害叶亦损根。遇花开时若枝上花蕊头多，候开次有未开一两蕊头，便可剪去，若留开尽，则夺来年花信。

　　九月看花干处用水浇灌，若湿则不可浇。或用肥水培灌一两番不妨。冬十月、十一月、十二月、正月不浇不妨，最怕霜雪，须用密篮遮护，安顿朝阳有日照处，在南窗檐下。但是向阳处三两日一番旋转，花盆四面俱要轮转，日晒均匀，开花时则四畔皆有花，若晒一面，只一处有花。

　　浇花法

　　用河水或破塘水或积留雨水最好，其次用溪涧水，切不可用井水。浇水须于四畔浇匀不可从上浇下，恐坏其叶也。

　　四月若有梅雨，不必浇，若无雨时浇之。五月至八月，须是早起五更日未出浇一番，至晚黄昏浇一番。又要看花干湿，若湿则不必浇，如十分湿，恐烂坏其根。

　　种花肥泥法

　　栽兰用泥，不管四时，遇山上有火烧处，取水流火烧浮泥，寻蕨菜草烧灰，和火烧之泥用。或拾旧草鞋，放在小粪中浸日久，拌黄泥烧过成灰，却用大粪浇放在一壁，尽教雨打日照三两个月，收起顿放闲处，栽花时用。

　　瑞香花种时用前项肥泥，如栽兰花一般安排盆内。种只要泥松，不可用实泥。如栽花时，将泥打松，以十分为率，八分用肥泥，二分用沙泥拌之。

　　去除虮虱法

　　肥水浇花，必虮虱在叶底，恐坏叶，则损花。如生此物，研大蒜和水，以白笔蘸水，拂浇叶上干净，去除以虱。

　　杂法

　　遇盆内泥将干，则用茶清水灌浇，不拘时月。须用河水或留下雨水，切不可用井水。四月有花，至八月内交过九月节气，便可分花。

　　兰之壮者有二三十个花头，弱者只有五六个花头，恐泥瘦。分种时将元盆内泥取出，再加肥泥和匀，火盆栽种。鱼鳞水亦肥，须是浸得气味过，日久反清用。

　　寻常盆面泥于并实，则用竹篱挑剔泥松，你要拨根动了。叶紫红色，则是被霜打了，须移于雨檐窗下背霜雪处安顿，仍旧自责。盆有窍孔，不要着泥地安顿，恐地湿蚯蚓钻入盆内，则损坏花。又作要放盆在蚂蚁穴处，恐引入蚂蚁则损花。黄叶用茶清浇灌，遇有黄叶处，连根被去。花盆要放在南边架上安顿，令风从底入为妙。又免得蚯蚓蚂蚁之患。

　　九月分花时，用手劈开，劈不开时，用竹刀劈之，体要损动了根，分讫，如法栽种。
　
跋

　　余尝身安寂然一榻之中，置事物之冗来纷至之外，度极长日。篆香芬馥，怡神默坐，峰月一视，不觉精神自恬然也。种兰之趣，然之否乎？滔斋赵时庚敬为三卷，以俟知音。余于循修岁之暇，窗前植兰数盆，盖别观其生意也。每日一周旋其侧，扰之太息，爱之太勤，非徒悦目，又且悦心怡神。其茅茸，其叶青青，犹绿衣郎挺节独立，可敬可慕。迨夫开也，凝情瀼露，万态千妍，熏风自来，四坐芬郁，岂非真兰室乎！岂非有国香乎！亲朋过访，遗以《兰谱》。予按味再三，尽得爱之养之之法，因其谱想其人，又岂非怀馨阳馥日乎！时已卯岁中和节望日，懒真子李子谨跋。
