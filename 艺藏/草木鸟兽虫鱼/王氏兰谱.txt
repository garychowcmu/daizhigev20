王氏兰谱　　（宋）王贵学撰

　　窗前有草，濂溪周先生盖达其生意，是格物而非玩物。予及友龙江王进叔，整暇於六籍书史之余，品藻百物，封植兰蕙，设客难而主其谱，撷英於干叶香色之殊，得韵於耳目口鼻之表，非体兰之生意不能也。所禀既异，所养又充，进叔资学亦如斯兰，野而岩谷，家而庭阶，国有台省，随所置之，其房无斁，夫草可以会仁意，兰岂一草云乎哉？君子养德，於是乎在，淳佑丁未孟春戊戌蒲阳叶大有序。

　　万物皆天地委形，其物之形而秀者，又天地之委和也。和气所锺，为圣为贤，为景星、为凤凰、为芝草。草有兰亦然，世称三友，挺挺花卉中。竹有节而啬花，梅有花而啬叶，松有叶而啬香，惟兰独并有之。兰，君子也。餐霞饮露，孤竹之清标；劲柯端茎，汾阳之清节；清香淑质，灵均之洁操。韵而幽，妍而淡，曾不与西施同其等伍，以天地和气香之也。予嗜焉成癖，志学之暇感於心，服於身，复於声誉之间，搜求五十余种而遍植之。客有谓予曰：“此身本无物，子何取以自累？”予应之曰：“天壤间万物皆寄尔，耳声之寄，目色之寄，鼻臭之寄，口味之寄，有耳目口鼻而欲绝夫声色臭味，则天地万物，将无所寓其寄矣。若总其所以寄我者而为我有，又安知其不我累耶？”客曰：“然。”遂谱之，淳佑丁未龙江王贵学进叔敬书

　　○品第之等

　　涪翁曰：“楚人滋兰九畹，植蕙百亩，兰少故贵，蕙多故贱。”予按：本草，薰草亦名蕙草。叶白，蕙根曰薰，十二亩为畹，百亩自是相等。若以一干数花而蕙贱之非也，今均目曰兰，天下深山穷谷，非无幽兰，生於漳者，既盛且馥，其色有深紫、淡紫、真红、淡红、黄白、碧绿、鱼魫、金钱之异，就中品第，紫兰陈为甲，吴潘次之。如赵如何如大小张淳监粮赵长秦（峡州邑名）紫兰景初以下，又其次。而金棱边为紫袍奇品，白兰灶山为甲，施花惠知客次之，如李如马如郑如济老十九蕊黄八兄周染以下，又其次。而鱼魫兰为白花奇品，其本不同如此。或得其人，或得其名，其所产之异其名，又不同如此。

　　○灌溉之候

　　涪翁曰：“兰蕙丛生，莳以沙石，则茂；沃以汤茗，则芳。”予於诸兰非爱之大过，使之硕而茂，密而蕃，莳沃以时而已。一阳生於子，根荄正稚，受肥尚浅，其浇宜薄，南薰时来，沙土正渍，嚼肥滋多，其浇宜厚。秋七八月预防水霜，又以濯鱼肉水或秽腐水，停久反清，然后浇之。人力所至，盖不萌者寡矣。

　　○分拆之法

　　予於分兰次年，才开花即剪去，求养其气而不泄尔。未分时，前期月余，取合用沙，去砾扬尘，使粪夹和（鹅粪为上，他粪勿用）。晒乾储久，逮寒露之后，击碎元盆，轻手解拆。去旧芦头，存三年之颖，或三颖四颖作一盆，旧颖内，新颖外，不可太高，恐年久易隘。不可太低，恐根局不舒。下沙欲疏而通，则积雨不渍；上沙欲细而润，则泥沙顺性。虽橐驼复生，无易於此。

　　○泥沙之宜

　　世称花木多品，惟竹三十九种，菊有一百二十种，芍药百余种，牡丹九十种，皆用一等沙泥。惟兰有差，梦良鱼魫，宜黄净无泥瘦沙，肥则腐。吴兰仙霞，宜粗细适宜赤沙，浇肥。朱李灶山，宜山下流聚沙。济老惠知客马大同大小郑，宜沟壑黑浊沙。何赵蒲许大小张金棱边，则以赤沙和泥种之。自陈八斜夕阳红以下，任意用沙，皆可。须盆面沙燥，方浇肥，平常浇水亦如之。而浇水时与浇肥异，肥以一年三次浇，水以一月三次浇，大暑又倍之。此封植之法，受养之地，靖节菊，和靖梅，濂溪莲，皆识物真性。兰性好通风，故台太高冲阳，太低隐风，前宜向离，后宜背坎，故迎南风而障北吹。兰性畏近日，故地太狭蔽气，太广逼炎，左宜近野，右宜依林，欲引东而避西照，炎烈阴之，凝寒晒之，蚯蚓蟠根，以小便去之。枯蝇点叶，以油汤拭之。摘莠草，去蛛丝，一月之内，凡数十周，伺其侧，真怪识之。橘逾淮为积，貉逾汶则死。余每病诸兰肩载外郡，取怜贵家，既非土地之宜，又失莳养之法，久皆化而为茅，故以得活萌。贻诸同好君子，倘如鄙言，则纫为裳，揉为浆，生意日茂，奚九畹而止。

　　○紫兰

　　陈梦良有二，种一紫，干一白。干花色淡紫，大似鹰爪，排钉甚疏。壮者二十余萼，叶深绿，尾微焦而黄，好湿恶燥，受肥恶浊，叶半出架而尚抽，蕊几与叶齐而未破。昔陈承议得於官所而奇之，陈梦良字也，弃之鸡栅傍，一夕吐萼二十五，与叶俱长三尺五寸有奇，人宝之曰：“陈梦良，诸兰今年懒为子，去年为父，越去年为祖，惟陈兰多缺祖，所以价穹。”其叶森洁，状如剑脊，尾焦，众兰顶花皆并俯，惟此花独仰，特异於众。

　　吴兰，色深紫，向吾得於龙岩（漳州县名）铁矿山铁丛。石心而婉媚，叶之修绿冠诸品，得所养，则蕊歧生有二寸余萼。性颇受肥，亭亭特特，隐然君子立乎其前。

　　仙霞，色深紫，花气幽芳，劲操特节，干叶与吴伯仲，特花深耳。

　　赵十使即师博，色淡，壮者十四五萼，叶色深绿，花似仙霞，叶之修劲不及之。（使一作四，博一作薄）

　　何兰，壮者十四五萼，繁而低压，冶而倒披，花色淡紫，似陈兰，茅花干壮而何则瘦，陈叶尾焦而何则否。或名潘兰，有红酣香醉之状，经雨露则娇困，号醉杨妃，不常发，似仙霞。

　　大张青，色深紫，壮者十三萼，资劲质直，向北门张姓读书岩谷得之。花有二种，大张花多，小张花少。大张干花俱紫，叶亦肥瘦各胜，小张悭於发花。

　　蒲统领，色紫，壮者十数萼，淳熙间蒲统领引兵逐寇，忽见一所，似非人世，四周幽兰，欲摘而归，一老叟前曰：“此处有神主之，不可多摘。”取数颖而归。

　　陈八斜，色深紫，壮者十余萼，发则盈盆，花类大张青，干紫过之，叶绿而瘦，尾似蒲下垂，紫花中能生者为最，间有一叶双花。

　　淳监粮，色深紫，多者十萼，丛生并叶，干曲花壮，欹者如想，倚者如思。叶高三尺，厚而且直，其色尤紫，大紫壮者十四萼，出於长秦，亦以邑名，近五六载，叶绿而茂，花韵而幽。

　　许景初，十二萼者，花色鲜红，凌晨浥露，若素练轻茜，玉颜半酡。干微曲，善於排钉。叶颇散垂，绿亦不深。

　　石门红，其色红，壮者十二萼，花肥而促，色红而浅，叶虽粗亦不甚高，满盆则生，亦云赵兰。小张青色红，多有八萼，淡於石门红，花干甚短，止供簪插。

　　萧仲红，色如褪紫，多者十二萼，叶绿如芳茅，其余纤长，花亦离疏，时人呼为花梯。

　　何首卒，色淡紫，壮者九萼，陈吴诸品未出，人争爱之。既出，其名亚矣。

　　林仲礼，色淡紫，壮者九萼，花半开而下视，叶劲而黄，一云仲美。

　　粉妆成，色轻紫，多者八萼，类陈八斜，花与叶亦不甚都。

　　茅兰，其色紫，长四寸有奇，壮者十六七萼，粗而俗，人鄙之，是兰结实，其破如线，丝丝片片。随风飘地轻生，夏至抽篦，春前开花。

　　金棱边，出於长秦陈氏，或云东郡迎春坊门王元善家，本龙溪县后林氏花，因火为王所得，有十二三萼，幽香凌桂，劲节方筠，花似吴而差小。其叶自尖处分为两边，各一线许，夕阳返照，恍然金色。漳人宝之，亦罕传於外，是以价高十倍於陈吴，目之为紫兰奇品。

　　○白兰

　　灶山，色碧，壮者二十余萼，出漳浦，昔有炼丹於深山。丹未成，种其兰於丹灶傍，因名。花如葵而间生并叶，干叶花同色，萼修齐中有薤黄。东野朴守漳时，品为花魁，更名碧玉干，得以秋花，故殿於紫兰之后。

　　济老，色微绿，壮者二十五萼，逐瓣有一线红晕界其中，余绝高，花繁则干不能制，得所养则生。绍兴间，僧广济修养穷谷，有神人授数颖兰在山阴久矣，师今行果已满，与兰齐芳，僧植之岩下，架一脉之水溉焉，人植而名之，又名一线红，以花中界红脉若一线然。干花与灶山相若，惟灶山花开玉顶下花如落，以此分其高下，此花悭生蕊，每岁只生一。

　　惠知客，色洁，曰或向或背，花英淡紫，片尾微黄，颇似施兰，其叶最茂，有三尺五寸余。

　　施兰，色黄，壮者十五萼，或十六七萼，清操洁白，声德薰香，花头颇大，歧干而生。但花间未周下蕊半随，叶深绿，壮而长，冠於诸品，此等种得之施尉。

　　李通判，色白，壮者十二萼，叶有剑脊，挺直而秀，最可人眼，所以识兰趣者，不专看花，正要看叶。

　　郑白善，色碧，多者十五萼，歧生过之，肤美体腻，翠羽金肩，花若懒散，下视其跗尤碧，交秋乃花，或又谓大郑。

　　郑少举，色洁白，壮者十七八萼，郑得之云霄，叶劲曰大郑，叶软曰小郑，散乱蓬头，少举叶朱，花一生则盈盆引於齐叶三尺，劲壮似仙霞。

　　仙霞，九十蕊，色白，鲜者如濯，含者如润，始得之泰邑，初不为奇，植之蕊多，因以名花，比李通判则过之。

　　马大同，色碧，壮者十二萼，花头肥大，瓣绿片多红晕，其叶高耸，干仅半之。一名朱抚，或曰翠微，又曰五晕丝，叶散端直冠他种。

　　黄八兄，色洁白，壮者十三萼，叶绿而直，善於抽干，颇似郑花，多犹荔之十八娘，朱兰得於朱佥判，色黄多者十一萼，花头似开，倒向一隅，若虫之蠹，干叶长而瘦。

　　周染，色白，壮者十数萼，叶与花俱类郑而干短弱（叶干长者为少，举促而叶微黄者为白，善干短者为周花）。夕阳红色白，壮者八萼，花片虽白，尖处微红者，夕阳返照，或谓产夕阳院东山因名。

　　云峤，色白，壮者七萼，花大红心，邻於小张，以所得之地名。叶深厚於小张，清高亦如之。云峤，海岛之精寺也。

　　林郡马，其色绿，出长泰，壮者十三萼，叶厚而壮，似施而香过之。

　　青蒲，色白，七萼，挺肩露颖，似碧玉而叶低小，仅尺有五寸，花尤白，叶绿而小，直而修。

　　独头兰，色绿，一花大如鹰爪，干高二寸，叶类麦门冬，入腊方薰馥可爱，建浙间谓之献岁。一干一花而香有余者，山乡有之，间有双头，涪翁以一干一花而香有余者兰也。

　　观堂主，色白，七萼，干红，花聚如簇，叶不甚高，妇女多簪之。

　　名第，色白，七八萼，风韵虽亚，以出周先生读书林（先生讳匡物，元和进士榜）。邦人以先生故。

　　鱼魫兰，一名赵兰，十二萼，花片澄澈，宛似鱼魫，折而沉之，无影可指。叶颇劲绿，颠微曲焉，此白兰之奇品，更有高阳兰四明兰。

　　碧兰始出於叶（兴化郡名）龟山院陈沈二仙修行处，花有十四五萼，与叶齐修，叶直而瘦，花碧而芳，用红沙种，雨水浇之，莆中奇品，或山石和泥亦宜之。

　　翁通判，色淡紫，壮者十六七萼，叶最修长，此泉州之奇品，宜赤泥和沙。

　　建兰，色白而洁，味芎而幽，叶不甚长，只近二尺许，深绿可爱，最怕霜凝，日晒则叶尾皆焦，爱肥恶燥，好湿恶浊，清香皎洁，胜於漳兰，但叶不如漳兰修长，此南建之奇品也。品第亦多，而予尚未造奇妙，宜黑泥和沙。

　　碧兰，色碧，壮者二十余萼，叶最修长，得於所养，则萼修於叶，花叶齐色，香韵而幽，长三尺五寸有余，更有一品而花叶俱短三四寸许。爱湿恶燥，最怕烈日，不得其本性则腐烂，此广州之奇品也。

