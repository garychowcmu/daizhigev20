海棠谱　宋　陈思

提要
原序
卷上
卷中
卷下
　

提要

　　《海棠谱》三卷，宋陈思撰。思有《宝刻丛编》，已著录。此书不见於《宋史·艺文志》，惟焦竑《国史经籍志》载有三卷，与此本合。前有开庆元年思自序，上卷皆录海棠故实，中、下二卷则录唐、宋诸家题咏。而栽种之法，品类之别，仅於上卷中散见四五条。盖数典之书，惟以隶事为主者，然搜罗不甚赅广。今以《锦绣万花谷》、《全芳备祖》诸书所类海棠事相较，其故实似稍加详，而题咏则多阙略。如唐之刘禹锡、贾岛，宋之王珪、杨绘、朱子、张孝祥、王十朋诸家，为陈景沂所收者，此书并未录及。然如张洎、程琳、宋祁、李定之类，亦有此书所有而陈氏脱漏者。盖当时坊本各就所见裒集成书，故互有详略。以宋人旧帙，姑并存之以资参核云尔。
　
原序

　　世之花卉种类不一，或以色而艳，或以香而妍，是皆钟天地之秀，为人所钦羨也，梅花占于春前，牡丹殿于春后，骚人墨客特注意焉，独海棠一种，风姿艳质固不在二花下，自杜陵入蜀，绝吟于是花，世因以此薄之，其后都官郑谷已为举似(谷诗，浣花溪上空惆怅，子美无情为发扬)本朝列圣品题云章奎画烜耀千古，此花始得显闻于时盛传于世矣，今采取诸家杂录及彚次唐以来诸人诗句，以为一编目，曰海棠谱，虽繤集未能详尽，聊预众谱之列云，开庆改元长至日叙。
　
卷上

　　叙事

　　蜀花称美者，有海棠焉。然记牒多所不录，盖恐近代有之何者，古今独弃此而取彼耶。尝闻真宗皇帝御制后苑杂花十题，以海棠为首章，赐近臣唱和，则知海棠足与牡丹抗衡，而可独步于西州矣，因搜择前志，惟唐相贾元靖耽著百花谱，以海棠为花中神仙，诚不虚美耳。近世名儒巨贤发于歌咏，清辞丽句往往而得立庆历中为县洪雅春多暇日地富海棠幸得为东道主，惜其繁艳为一隅之滞卉，为作海棠记叙其大槩及编次诸公诗句于右，复率芜拙作五言百韵诗一章，四韵诗一章，附于卷末，好事者幸无诮焉。[沈立海棠记序]

　　棠之称甚众，若诗有蔽芾甘棠，又曰有秋之杜。又尔雅释木曰杜甘棠也[郭璞注今之杜梨]，杜赤棠白者棠。又吕氏春秋果之美者棠实。又俗说有地棠，棠梨，沙棠，味如李，无核，较是数说，俱非谓海棠也。凡今草木以海为名者，酉阳杂俎云，唐赞皇李德裕尝言，花名中之带海者，悉从海外来，故知海棕，海柳，海石榴，海木瓜之类，俱无闻于记述，岂以多而为称耶，又非多也，诚恐近代得之于海外耳。又杜子美海棕行云，欲栽北辰不可得，惟有西域胡僧识，若然，则赞皇之言不诬矣。海棠虽盛称于蜀，而蜀人不甚重，今京师江淮尤竞植之，每一本价不下数十金，胜地名园目为佳致，而出江南者，复称之曰南海棠，大抵相类而花差小，色尤深耳。棠性多类梨，核生者，长迟迟十数年方有花，都下接花工，多以嫩枝附梨而赘之，则易茂矣。种宜垆壤膏沃之地，其根色黄而盘劲，其木坚而多节，其外白而中赤，其枝柔密而脩畅，其叶类杜，大者缥绿色，而小者浅紫色。其花红五出，初极红，如胭脂点点然，及开则渐成缬晕，至落则若宿妆淡粉矣。其蒂长寸余，淡紫色，于叶间或三萼至五萼为丛而生。其蕊如金粟，蕊中有须三，如紫丝。其香清酷，不兰不麝。其实状如梨，大若樱桃，至秋熟，可食，其味甘而微酸，兹棠之大槩也。[沈立海棠记]

　　杜子美居蜀累年，吟咏殆遍，海棠奇艳而诗章独不及，何耶。郑谷诗云，浣花溪上空惆怅，子美无情为发扬，是已本朝名士赋海棠甚多，往往皆用此为实事。如石延年云，杜甫句作略，薛能诗未工。钱易诗云，子美无情甚，都官着意频。李定诗云，不霑工部风骚力，犹占勾芒造化权。独王荆公诗用此作梅花诗，最为有意，所谓，少陵为尔牵诗兴，可是无心赋海棠，末句云，多谢许昌传雅什，蜀都曾未识诗人。不道破为尤工也。[韵语阳秋]

　　东坡海棠诗曰，只恐夜深花睡去，更烧银烛照红妆。事见太真外传曰，上皇登沈香亭，召太真妃于时卯醉未醒，命力士使侍儿扶掖而至，妃子醉韵残妆，鬓乱钗横，不能再拜，上皇笑曰，岂妃子醉，是海棠睡未足耳。[冷斋夜话]

　　东坡谪黄州，居于定惠院之东，杂花满山而独海棠一株，土人不知贵，东坡为作长篇，平生喜为人写人间刻石者自有五六本云，吾平生最得意诗也。[古今诗话[

　　韩持国虽刚果特立，风节凛然，而情致风流绝出时辈，许昌崔象之侍郎旧第，今为杜君章所有，厅后小亭仅丈余，有海棠两株，持国每花开辄载酒日饮其下，竟谢而去，岁以为常，至今故吏尚能言之。[石林诗话]

　　少游在黄州，饮于海桥天南北多海棠。有老书生家海棠丛间，少游醉卧宿于此。明日题其柱曰：唤起一声人悄。衾冷梦寒窗晓。瘴雨过，海棠开，春色又添多少。社瓮酿成微笑，半破椰瓢共舀。觉健倒，急投床，醉乡广大人间。小东坡爱之，恨不得其腔。当有知之者耳。[冷斋夜话]

　　李丹大夫客都下一年无差遣，乃授昌州议者以去家远，乃改授鄂州，倅渊材闻之，乃吐饭大步往谒李曰，谁为大夫谋，昌佳郡也，奈何弃之，李惊曰，供给丰乎，曰非也，民讼简乎，曰非也，曰然则何以知其佳，渊材曰海棠无香，昌州海棠独香，非佳郡乎，闻者传以为笑。[墨客挥犀]

　　前辈作花诗多用美女比其状，如曰。若教解语能倾国。任是无情也动人。陈俗哉山谷作酴醾诗曰，露湿何郎试汤饼，日烘荀令炷炉香，乃用美丈夫比之，若将出类，而吾叔渊材作海棠诗又不然曰，雨过温泉浴妃子，露浓汤饼试何郎，意尤工也。

　　仁宗朝张冕学士赋蜀中海棠诗，沈立取以载海棠记中云，山木瓜开千颗颗，水林樆发一攒攒。注云，大约木瓜，林檎，花初开皆与海棠相类，若冕言则江西人正谓棠梨花耳，惟紫绵色者始谓之海棠，按沈立记言，其花五出，初极红，如胭脂点点然，及开则渐成缬晕，至落则若宿妆淡粉，审此则似木瓜，林檎六花者，非真海棠明矣。晏元献云，已定复摇春水色，似红如白海棠花，然则元献亦与张冕同意耶。

　　闽中漕宇修贡堂下海棠极盛，三面共二十四丛，长条脩干，顷所未见，每春著花真锦绣段，其间有如紫绵揉色者，亦有不如此者，盖其种类不同，不可一槩论也，至其花落，则皆若宿妆淡粉矣，余三春对此观之，至熟大率富沙多此，官舍人家往往皆种之，并是帚子海棠，正与蜀中者相类斯可贵耳，今江浙间别有一种，柔枝长蒂，颜色浅红，垂英向下如日蔫者，谓之垂丝海棠，全与此不相类盖强名耳。

　　刘渊材谓人曰，平生死无恨，所恨者五事耳，人问其故，渊材欲说敛目不言，久之曰吾论不入时听，恐尔曹轻易之，问者力请，乃答曰，第一恨鲥鱼多骨，二恨金橘太酸，三恨莼菜性冷，四恨海棠无香，五恨曾子固不能诗，闻者大笑，渊材瞠目答曰：诸子果轻易，吾论也。

　　王介甫梅诗云：少陵为尔牵诗兴，可是无心赋海棠。杜默云：倚风莫怨唐工部，后裔谁知不解诗。曾不若东坡柯丘，海棠长篇冠古绝今，虽不指名老杜，而补亡之意，盖使来世自晓也。[碧溪诗话]

　　东风袅袅泛崇光，香雾霏霏月转廊，只恐夜深花睡去，更烧银烛照红妆。先生常作大字如掌书，此诗似是晚年笔札与集本不同者，袅袅作渺渺，霏霏作空蒙，故墨迹旧藏秦少师伯阳，后归林右司子长，今从墨迹。[吴兴沈氏注东坡诗]

　　东坡谪居齐安时，以文章游戏三昧，齐安乐藉中李宜者，色艺不下他妓，他妓因燕席中有得诗曲者，宜以语讷不能有所请，人皆咎之，坡将移临汝于饮饯处，宜哀鸣力请，坡半酣笑谓之曰，东坡居士文名久，何事无言及李宜，恰似西川杜工部，海棠虽好不吟诗。[诗话总龟]

　　蜀潘炕有嬖妾解愁，姓赵氏，其母梦吞海棠花蕊而生，颇有国色，善为新声。[外史梼杌]

　　黎举常云，欲令梅聘海棠，枨子臣樱桃，及以芥嫁笋，但恨时不同，然牡丹，酴醾，杨梅，枇杷尽为执友。[云仙散录]

　　海棠花欲鲜而盛，于冬至日早，以糟水浇根下。[琐碎录]

　　李赞皇花木记，以海为名者悉从海外来，如海棠之类是也。[同前]

　　海棠侯花谢结子剪去，来年花盛而无叶。[同前]

　　真宗御制后苑杂花十题，以海棠为首，近臣唱和。[琐碎后录]

　　唐相贾耽著百花谱，以海棠为花中神仙。[同前]

　　重叶海棠曰花命妇，又云多叶海棠曰花戚里。[牡丹荣辱志]

　　每岁冬至前后，正宜移搬窠子，随手使肥水浇以盫过麻屑粪土壅培根柢，使之厚密，才到春暖，则枝叶自然大发者，花亦繁密矣。[长春备用]

　　许昌薛能海棠诗叙，蜀海棠有闻而诗无闻。[花木录]

　　南海棠本性无异，惟枝多屈曲，数数有刺，如杜梨花。亦繁盛开稍早。[同前]
　
卷中

　　诗上

　　海棠　　太宗

　　每至春园独有名，天然与染半红深。

　　芳菲占得歌台地，妖艳谁怜向日临。

　　莫道无情闲笑脸，任从折戴上冠簪。

　　偏宜雨后看颜色，几处金杯为尔斟。

　　海棠　　真宗

　　春律行将半，繁枝忽竞芳。

　　霏霏含宿雾，灼灼艳朝阳。

　　戏蝶栖轻蕊，游蜂逐远香。

　　物华留赋咏，非独务雕章。

　　又　　同前

　　翠萼凌晨绽，清香逐处飘。

　　高低临曲槛，红白间纤条。

　　润比攒温玉，繁如簇绛绡。

　　尽堪图画取，名笔在僧繇。

　　会僚属赏海棠偶有题咏　　光宗

　　浓淡名花产蜀乡，半含风露浥新妆。

　　娇娆不减旧时态，谁与丹青为发扬。

　　观海棠有成　　同前

　　东风用意施颜色，艳丽偏宜著雨时。

　　朝咏暮吟看不足，羨他逸蝶宿深枝。

　　唐薛许昌能海棠诗并序

　　蜀海棠有闻，而诗无闻。杜工部子美于斯有之矣。得非兴象不出，殁而有怀。何天之厚余获此遗遇，仅不敢让用当其无。因赋五言一章二十句，学陈梁之紫妍，汉魏之朱。不以彼物择其功，不以陈言踵其趣。或其人之适此，有若韩宣子者，风雅尽在蜀矣。吾其庶几又花植于府之古营，因刻贞石以遗吾党。将来君子业诗者，苟未变于道无赋耳。咸通七年十二月二十三日叙。

　　酷烈复离披，玄功莫我知。

　　青苔浮落处，暮柳间开时。

　　醉带游人插，连阴彼叟移。

　　晨前清露湿，晏后恶风吹。

　　香少传何计，妍多画半遗。

　　岛苏连水脉，庭绽杂松枝。

　　偶泛因沈砚，闲飘欲乱棋。

　　绕山生玉垒，和郡遍坤维。

　　负赏惭休饮，牵吟分失饥。

　　明年应不见，留此赠巴儿。

　　又七言

　　四海应无蜀海棠，一时开处一城香。

　　晴来使府低临槛，雨后人家散出墙。

　　闲地细飘浮净藓，短亭深绽隔垂杨。

　　从来看尽诗谁苦，不及欢游与画将。

　　海棠　　郑谷

　　春风用意匀颜色，销得携觞与赋诗。

　　浓丽最宜新著雨，娇娆全在欲开时。

　　莫愁粉黛临窗懒，梁广丹青点笔迟。

　　朝醉暮吟看不足，羨他蝴蝶宿深枝。

　　蜀中赏海棠　　郑谷

　　浓淡方春满蜀乡，半随风雨断莺肠。

　　浣花溪上空惆怅，子美无情为发扬。

　　[杜工部旅两蜀诗集中无海棠之题]

　　擢第后入蜀经罗利路见海棠盛开偶题　　晏枢相[殊]

　　上国休夸红杏艳，沈溪自照绿苔矶。

　　一枝低带流莺睡，数片狂和舞蝶飞。

　　堪恨路长移不得，可无人与画将归。

　　手中已有新春桂，多谢烟香更入衣。

　　奉知真宗后苑杂花海棠　　晏枢相[殊]

　　太液波才绿，灵和絮未飘。

　　霞文光启旦，珠琲密封条。

　　积润涵仙露，浓英夺海绡。

　　九阳资造化，天意属乔繇。

　　同和　　刘内翰[荺]

　　迟景烘初绽，鲜风惜未飘。

　　蝶魂迷密迳，莺语近新条。

　　芳蕙薰宫锦，丹浆晕海绡。

　　惟时奉宸唱，赓奉愧咎繇。

　　海棠

　　轻盈千结乱樱藂，占得年芳近碧栊。

　　逐处间匀高下萼，几番分破浅深红。

　　烟晴始觉香缨绽，日极犹疑蝎蒂融。

　　数夕朱栏未飘落，再三珍重石尤风。

　　又

　　杳霭何惊目，鲜妍欲荡魂。

　　向人无限思，当昼不胜繁。

　　浩露晴方浥，游蜂暖更暄。

　　只应春有意，留赠子山园。

　　又

　　昔闻游客话芳菲，濯锦江头几万枝。

　　纵使许昌诗笔健，可能终古绝妍辞。

　　又

　　濯锦江头树，移根药砌中。

　　只应春有意，偏与半妆红。

　　和枢密侍郎因看海棠忆禁苑此花最盛　　晏枢相

　　青锁曾留眄，珍藂宛未移。

　　幸分霖雨润，犹见艳阳姿。

　　岸帻来朱槛，攀条忆绛蕤。

　　能令人爱树，不独召南诗。

　　又　　郭待制[桢]

　　朱栏明媚照横塘。芳树交加枕短墙。

　　传得东君深意态，染成西蜀好风光。

　　破红枝上仍施粉，繁翠阴中旋扑香。

　　应为无诗怨工部，至今含露作啼妆。

　　又　　石学士[延年]

　　君看海棠格，群花品讵同。

　　娇娆情自富，萧散艳非穷。

　　旧縠斑吴苑，梅罗碎蜀宫。

　　锦窠杯里影，绣段隙前烘。

　　心乱香无数，茎柔动满丛。

　　意分巫峡雨，腰细汉台风。

　　盛若霞藏日，鲜于血洒空。

　　高低千点赤，深浅半开红。

　　妆指朱才布，膏唇檀更融。

　　色焦无可压，体瘦不成丰。

　　枝重轻浮外，苞疏密闹中。

　　难胜蜂不定，易入蝶能通。

　　蜀地海棠繁媚，有思加腻干丰条，苒弱可爱，北方所未见。诸公作诗流播，西人予素好玩不能自默然。所道皆在前人陈迹，中如国风中章亦无愧云。　　宋景文公

　　蜀国天余煦，珍葩地所宜。

　　浓芳不隐叶，并艳欲然枝。

　　襞影分群萼，均霞点万蕤。

　　回文锦成后，夹煎燎烘时。

　　蜂蕊迎街密，莺梢向坐危。

　　浅深双绝态，啼笑两妍姿。

　　绛节排烟竦，丹红落带垂。

　　童容鄣畏薄，便面到忧迟。

　　媚日能徐照，暄风肯遽吹。[蜀少疾风故花愈盛]

　　惜欢当晼晚，留恨付离披。

　　丽极都无比，繁多仅自持。

　　损香饶麝柏，照影欠瑶池。

　　画要精侔色，歌须巧骋辞。

　　举樽频语客，细摘玩芳期。

　　和晏尚书海棠

　　媚柯攒仄倚春晖，封植宁同北枳移。[花自西蜀流种而秾丽不变]

　　台岭分霞争抱萼，蜀宫裁锦斗缠枝。

　　不忧轻露蒙时润，正恨炎风猎处危。

　　把酒凭栏堪并赏，莫容私恨为披离。

　　海棠

　　西域流根远，中都属赏偏。

　　初无可并色，竟不许胜妍。

　　薄暝霞烘烂，平明露濯鲜。

　　长衾绣作地，密帐锦为天。[吴人语(鑾去金改巾)覆为帐天]

　　浅影才欹槛，柯横欲照筵。

　　愁心随落处，醉眼著繁笾。

　　的的夸妆靓，番番持笑嘕。

　　何尝间兰媚，要是掩樱然。

　　艳足非他誉，香轻且近传。

　　所嗟名后出，遗载楚臣篇。

　　又　　[三首并同前]

　　万萼霞干照曙空，向来心赏已多同。

　　未如此日家园乐，数遍繁枝衮衮红。

　　暮春月内署书阁前海棠花盛开率尔七言八韵寄长卿谏议　　张洎

　　去岁海棠花发日，曾将诗句咏芳妍。

　　今来花发春依旧，君已雄飞玉案前。

　　骤隔清尘枢要地，独攀红蕊艳阳天。

　　疏枝高映银台月，嫩叶低含绮阁烟。

　　花落花开怀胜赏，春来春去感流年。

　　清辞早缀巴人唱，妙翰犹缄蜀国笺。

　　共仰壮图方赫耳，自嗟衰鬓转皤然。

　　因凭莺蝶传消息，莫忘蓬莱有病仙。

　　海棠　　程琳

　　海外移根灼灼奇，风情闲丽比应稀。

　　晶荧宝萼排珠琲，旖旎芳丛簇绣惟。

　　繁极只愁随暮雨，飘多何计驻春晖。

　　浣花溪上年年意，露湿烟霞拂客衣。

　　海棠　　学士李定

　　青帝行春信自专，精心知向海棠偏。

　　不霑工部风骚力，犹占勾芒造化权。

　　倚槛半开红朵密，绕池初应翠枝连。

　　谁人与拔栽琼苑，看与花王斗后先。

　　海棠　　著作石扬休

　　化工裁剪用功专，濯锦江头价最偏。

　　酷爱几思凭画手，难题浑觉挫诗权。

　　艳凝绛缬深深染，树认红绡密密连。

　　因想当年武平一，枝枝眷赐侍臣先。

　　海棠　　直讲范镇

　　不知真宰是谁专，生得韶光此树偏。

　　吟笔偶遗工部意，赋辞今职翰林权。

　　风翻翠暮晨香入，霞照危墙夕影连。

　　移植上园如得地，芳名应在紫薇先。

　　又　　石扬休

　　开尽妖桃落尽梨，浅荂深萼照华池。

　　都缘西蜀盘根远，岂是东君属意迟。

　　烟惨别容曛宿酒，露凝啼脸失胭脂。

　　须知贾相风流甚，曾许神仙品格奇。

　　和　　学士李定

　　轻红如杏素遮梨，直似佳人照碧池。

　　已是化工教艳绝，莫嫌青帝与开迟。

　　烟滋绰约明双脸，雨借妖饶入四脂。

　　西蜀有名须得地，琼林高压百花奇。

　　和燕龙图海棠　　推官杨谔

　　西汉欺卢橘，东阳爱野棠。

　　许昌奇此遇，子美欠先扬。

　　杜宇三春艳，蚕丛一国香。

　　燕脂点乱雨，生色丽斜阳。

　　富艳东君节，暄妍白帝方。

　　锦楼祈水色，玉垒换山光。

　　风格林檎细，腰支郁李长。

　　天生笑容质，时样舞衣裳。

　　少吐深深染，全开淡淡妆。

　　烟媒护绿蒂，风阵损朱房。

　　旋失因临水，闲飘弗过墙。

　　佩亡愁杀甫，簪脱即连姜。

　　蝶舞菱花照，莺啼罨画堂。

　　仙如弄玉少，坠似绿珠常。

　　不见还成悔，相思几欲狂。

　　春深濯锦水，日晚浣沙方。

　　卧对移帘柙，吟看近笔床。

　　池清满园倒，鸟起一枝昻。

　　紫燕衔泥急，黄蜂趁蜜忙。

　　化工真用意，销得与携觞。

　　海棠　　殿丞高惟几

　　故国庸岷外，孤根楚苑中。

　　使梅休妒白，仙杏已饶红。

　　旋恐阳城破，寻忧下蔡空。

　　几时梦巫峡，独立怨春风。

　　海棠　　高觌

　　锦里花中色最奇，妖娆天赋本来稀。

　　绮霞忽照迷红障，縠露轻笼设翠帏。

　　繁朵有情妆媚景，纤枝无力带残晖。

　　好将绣向罗裙上，永作香闺楚楚衣。

　　海棠　　凌景阳

　　名园封植几经春，露湿烟梢画不真。

　　多谢许昌传雅什，蜀都曾未识诗人。

　　海棠　　学士张冕

　　海棠栽植遍尘寰，未必成都欲咏难。

　　山木瓜开千颗颗，水林檎发一攒攒。

　　[大约木瓜林檎花初发皆与海棠相类但花稀而先叶耳惟山木瓜水林檎尤似山木瓜扬州有之楮木丛也]

　　初疑红豆争头缀，忽觉燕脂众手丸。

　　西蜀僧家根拨小，南荆官舍树支宽。

　　高穿群木无因蔽，平倚危楼最好看。

　　十畆园林浑似火，数方池面悉如丹。

　　锦袍万丈仍连袂，[白传]珠被齐光更合欢。[楚词]

　　风袅细腰妆正罢，[楚宫]露睎铜雀泪新干。

　　晨　远借彤云暖，秋魄微侵甲帐寒。

　　会宴岂劳供幄幕，采香应见费龙檀。

　　秾烧游女青丝发，殷染妖姬白玉冠。

　　宾席半移隈茜绶，使车多热簇雕鞍。

　　层层排朵萦飞蝶，密密交柯宿翠翰。

　　诗客早惭矜缕管，画工谁敢炫霜纨。

　　本期相伴千场醉，可忍轻邀百卉残。

　　川路尚移随迅濑，蕃船犹折出长澜。

　　飘零绛雪深盈尺，收拾晴霞散结团。

　　时去独应贤者识，色空潜有达人观。

　　谱为仙子终须美，[花谱以海棠为神仙王禹偁海仙诗序]实作寒梅况不酸。[寒梅事具序中]

　　五六年来离别恨，春宵频梦石台盘。[荆王石台盘在后园海棠林下至今存焉]

　　西园海棠　　范纯仁

　　丹葩翠叶竞妖浓，蜂蝶翻翻弄暖风。

　　濯雨正疑宫锦烂，媚晴先夺晓霞红。

　　芬菲剑外从来胜，欢赏天涯为尔同。

　　却想乡关足尘土，只应能见画图中。

　　英韶在前，徒矜下里之曲。风雅未丧，岂系击辕之音。不图缀绮靡之辞，抑将导敦厚之旨耳。海棠虽盛于蜀，人不甚贵。因暇偶成五言百韵，律诗一章，四韵诗一章，附于卷末，知我者无加焉。　　沈立

　　岷蜀地千里，海棠花独妍。

　　万株佳丽国，二月艳阳天。

　　丛萼匀如布，脩蕤巧似编。

　　彤云轻点缀，赤玉碎雕镌。

　　瑟瑟光输莹，猩猩血借鲜。

　　浅深相向背，疏密递勾牵。

　　轻蒨重重染，丹砂细细研。

　　蕊纤金粟拱，须嫩紫丝拳。

　　红蜡随英滴，明玑著颗穿。

　　初茎争袅娜，翘共蹁蹮。

　　绝代知无价，生香不减(上竹下棧)。

　　分灵应桂苑，钟粹定星躔。

　　木帝经邦相，花王入室贤。

　　祥飙加剪拂，卿霭共陶甄。

　　真宰阴推毂，勾芒与着鞭。

　　不须忧薄命，好为惜流年。

　　赞翼施生柄，扶持煦妪权。

　　主张韶令正，调燮淑威宣。

　　和气高低洽，芳心次第还。

　　金钗人十二，珠履客三千。

　　云雨迷巫峡，风波怨洛川。

　　姘婷宜住楚，妖冶合居燕。

　　绣被通宵展，华灯彻曙燃。

　　横披前槛外，半出假山巅。

　　暗羨游蜂采，偷输蚁穴沿。

　　瘦嫌蛛网织，柔怯女萝缠。

　　蓄恨凭谁讯，无言只自怜。

　　文君酒垆伴，扬子草堂前。

　　品格生来别，风流到老全。

　　繁中生怅望，众里见喧阗。

　　暄暖精神出，晴明意态便。

　　关关莺对语，两两燕高鶱。

　　天上宜封殖，人间偶伫延。

　　共樱围别馆，与杏拥斜阡。

　　清暖帘争卷，黄昏幕尚褰。

　　低笼金轣(車彔)，高映画秋千。

　　忽认梁园妓，深疑阆苑仙。

　　匆匆来蕙圃，远远别芝田。

　　羞隐暝蒙雾，轻如淡荡烟。

　　乍逢开羽扇，初喜下云軿。

　　仿佛向星靥，依稀带翠钿。

　　五铢衣宛转，七宝帐翩翾。

　　独立挨霓节，成行列彩旃。

　　困宜欹虎枕，步好衬金莲。

　　舞定休回袖，妆浓不傅铅。

　　盖张松郁郁，茵藉草芊芊。

　　馥郁兰供梦，扶疏柳共眠。

　　躯轻弥绰约，腰细更便嬛。

　　娅姹常颙若，幽柔自洒然。

　　侍儿罗白芷，婢子列芳荃。

　　口口浓檀注，腮腮薄粉填。

　　解围施叶幄，买笑有榆钱。

　　旖旎环瑶席，婆娑匝玳筵。

　　娇依屏曲曲，泣对露涓涓。

　　南陌轻埃蔽，东郊夕照连。

　　几时休缥缈，从此识婵娟。

　　是处遗簪珥，谁家不管弦。

　　妒姬贪恐失，戏稚惜何颠。

　　折闪搔头褪，擎摐约腕揎。

　　戴遮鬟上凤，装压鬓边蝉。

　　汲引新欢聚，消磨宿忿蠲。

　　纵观须倒载，命宴必加笾。

　　翻曲教歌媛，更词送酒船。

　　乡心须暂解，病眼当时痊。

　　迢递来油壁，从容住锦韀。

　　雅宜交让比，秾兴棣华联。

　　不愤参朱槿，宁甘混木绵。

　　酴醾潜失色，踯躅敢差肩。

　　素柰思投迹，夭桃耻备员。

　　梧桐愧金井，芍药滥花砖。

　　并压辛夷俗，潜排宝马蔫。

　　天恩无久恃，人宠莫长专。

　　布影交三径，敷荣遍一廛。

　　凝眸方晔晔，回首旋翩翩。

　　可忍惊飙挫，胡烦急景煎。

　　珊瑚随手碎，绛雪绕枝旋。

　　拂汉霞初散，当楼月自圆。

　　飘零随蠛蠓，散乱逐漪涟。

　　灼灼龟城外，亭亭锦水边。

　　抱愁应惨蹙，有泪即潺湲。

　　午影迷蝴蝶，朝寒怨杜鹃。

　　物情元倚伏，人意莫拘挛。

　　擢秀高群木，称珍极八埏。

　　未开独脉脉，忧落固悁悁。

　　别著新文纪，重寻旧谱笺。

　　共知红艳好，谁辨赤心坚。

　　实事陪朱李，根宜灌醴泉。

　　栽须邻竹柏，树莫绕乌鸢。

　　耻托膏腴茂，当随富贵迁。

　　为多犹底滞，因远尚迍邅。

　　客思易成乱，心期未省愆。

　　画思摩诘笔，吟称薛涛笺。

　　醉目休频送，诗情岂易缘。

　　薛能夸丽句，郑谷赏佳篇。

　　止感芳姿美，那怜托地偏。

　　山经犹罕记，方志未多传。

　　巧咏忧才竭，冥搜得意滇。

　　遐陬寡真赏，僻境忍轻捐。

　　抽秘惭非据，探奇敢让先。

　　援毫叙名卉，聊用放怀焉。

　　又

　　占断香与色，蜀花徒自开。

　　园林无即俗，蜂蝶落仍来。

　　青帝若为意，东风无限才。

　　古今吟不尽，百韵愧空裁。
　
卷下

　　诗下

　　商山海棠　　王元之

　　锦里名虽盛，商山艳更繁。

　　别疑天与态，不称土生根。

　　浅著红兰染，深于降雪喷。

　　待开先让酒，怕落预呼魂。

　　香里无勍敌，花中是至尊。

　　桂须辞月窟，桃合避仙源。

　　浮动冠频侧，霓裳袖忽翻。

　　望夫临水石，窥客出墙垣。

　　赠别难饶柳，忘忧肯让萱。

　　轻轻飞燕舞，脉脉息妫言。

　　蕙陋虚侵迳，梨凡浪占园。

　　论心留蝶宿，低面厌莺喧。

　　不忝神仙品，[好事者作花品以此为神仙]何辜造化恩。

　　自期栽御苑，谁使掷山村。

　　绮季荒祠畔，仙娥古洞门。

　　烟愁思旧梦，雨泣怨新婚。

　　画恐明妃恨，移同卓氏奔。

　　秪教三月见，不得四时存。

　　绣被堆笼势，燕脂浥泪痕。

　　贰车春未去，应得伴芳樽。

　　别堂后海棠　　同前

　　一堆红雪媚青春，惜别须教泪满巾。

　　好在明年莫憔悴，校书兼是爱花人。

　　[此花余去后是推官王校书移入]

　　题钱塘县罗江东手植海棠　　王元之

　　江东遗迹在钱塘，手植庭花满县香。

　　若使当年君显位，海棠今日是甘棠。

　　寓居定慧院之东杂花满山有海棠一株土人不知贵也　　苏轼

　　江城地瘴蕃草木，只有名花苦幽独。

　　嫣然一笑竹篱间，桃李漫山总麄俗。

　　也知造物有深意，故遣佳人在空谷。

　　自然富贵出天姿，不待金盘荐华屋。

　　朱唇得酒晕生脸，翠袖卷纱红映肉。

　　林深雾暗晓光迟，日暖风轻春睡足。

　　雨中有泪亦凄怆，月下无人更清淑。

　　先生食饱无一事，散步逍遥自扪腹。

　　不问人家与僧舍，柱杖敲门看脩竹。

　　忽逢绝艳照衰朽，叹息无言揩病目。

　　陋邦何处得此花，无乃好事移西蜀。

　　寸根千里不易到，衔子飞来定鸿鹄。

　　天涯流落俱可念，为饮一樽歌此曲。

　　明朝酒醒还独来，雪落纷纷那忍触。

　　海棠　　前人

　　东风袅袅泛崇光，香雾霏霏月转廊。

　　只恐夜深花睡去，高烧银烛照红妆。

　　游海棠西山示赵彦成　　邵康节

　　东风吹雨过溪门，白白朱朱乱远村。

　　滩石已无回棹势，岸枫犹出系船痕。

　　时危不厌江山僻，客好惟知笑语温。

　　莫上南岗看春色，海棠花下却销魂。

　　海棠　　韩持国

　　濯锦江头千万枝，当来未解惜芳菲。

　　而今得向君家见，不怕春寒雨湿衣。

　　在禁林时有怀荆南旧游　　元厚之

　　去年曾醉海棠丛，闻说新枝发旧红。

　　昨夜梦回花下饮，不知身在玉堂中。

　　海棠　　洪觉范

　　酒入香腮笑不知，小妆初罢醉儿痴。

　　一株柳外墙头见，却胜千丛著雨时。

　　海棠　　崔德符

　　浑是华清出浴初，碧绡斜掩见红肤。

　　便教桃李能言语，要比娇妍比得无。

　　海棠[并序]　　梅圣俞

　　道损司门前日过访别，且云计程二月，到郡正看暗恶海棠，颇见太守风味，因为诗以送行。

　　蜀州海棠胜两川，使君欲赏意已猛。

　　春露洗开千万株，燕脂点素攒细梗。

　　朝看不足夜秉烛，何暇更寻桃与杏。

　　青泥剑栈将度时，跨马莫辞霜气冷。

　　海棠　　同前

　　江燕入朱阁，海棠繁锦条。

　　醉生燕玉颊，瘦聚楚宫腰。

　　曾不分香去，尤宜着意描。

　　谁能共吹笛，树下想前朝。

　　[予尝于宋宣狄宅见固画明皇于海棠花下卧吹觱篥宁王吹笛黄幡绰拍]

　　又

　　要识吴同蜀，须看线海棠。

　　燕脂色欲滴，紫蜡带何长。

　　夜雨偏宜著，春风一任狂。

　　当时杜子美，吟遍独相忘。

　　海棠　　王荆公

　　绿娇隐约眉轻扫，红嫩妖娆脸薄妆。

　　巧笔写传功未尽，清才吟咏兴何长。

　　移岳州去房陵道中见海棠　　张芸叟

　　马息山头见海棠，群仙会处锦屏张。

　　天寒日晚行人绝，自落自开还自香。

　　和何靖山人海棠　　文与可

　　为爱香苞照地红，倚栏终日对芳丛。

　　夜深忽忆南枝好，把酒更来明月中。

　　晁二家有海棠，去岁花开，晁二呼杜卿家小娃歌舞，花下痛饮。今春花开复欲招客，而杜已出守，戏以诗调之。　　张文潜

　　颇疑蜂蝶过邻家，知是东墙去岁花。

　　骏马无因迎小妾，鸱夷何用强随车。

　　雨中对酒庭下海棠经雨不谢　　陈参政

　　巴陵二月客添衣，草草杯盘恨醉迟。

　　燕子不禁连夜雨，海棠犹待老人诗。

　　天翻地覆伤春色，幽豁头童祝圣时。

　　白竹篱前湖海阔，茫茫身世两堪悲。

　　陪粹翁举酒于君子亭，亭下海棠方开。　　同上

　　世故驱人殊未央，即从地主借绳床。

　　春风浩浩吹游子，暮雨霏霏湿海棠。

　　古国衣冠无态度，隔帘花叶有辉光。

　　使君礼数能寛否，酒味撩人我欲狂。

　　和冬曦海棠　　程金紫

　　花中名品异，人重比甘棠。

　　苞嫩相思密，红深琥珀光。

　　好风传馥郁，凡卉愧芬芳。

　　烂漫云成瑞，葳蕤女有嫱。

　　生来先蜀国，开处始朝阳。

　　赏即笙歌地，题称翰墨埸。

　　烟霞容易散，蜂蝶等闲忙。

　　谁是多情侣，栏边重举觞。

　　今朝秋气萧瑟不意海棠再开因书二绝期好事者和　　　同前

　　曾逐狂飙取意飞，一时春色便依稀。

　　旧丛还有香心在，却被西风管领归。

　　露湿燕脂泪脸寒，独将幽恨倚栏干。

　　精神不比篱边菊，莫把寻常醉眼看。

　　雨中海棠

　　玉脆红轻不耐寒，无端风雨苦相干。

　　晓来试卷珠帘看，蔌蔌飞香满画栏。

　　惜海棠晚开　　同前

　　今年春色可胜嗟，二月山中未见花。

　　长忆去年今夜月，海棠花影到窗纱。

　　海棠　　僧如壁

　　卖花檐上争桃李，顿使春工不直钱。

　　莫怪海棠不受折，要令云髻绝尘缘。

　　江左谓海棠为川红　　吴中复

　　靓妆浓淡蕊蒙茸，高下池台细细风。

　　却恨韶华偏蜀土，更无颜色似川红。

　　寻香只恐三春暮，把酒欣逢一笑同。

　　子美诗才犹阁笔，至今寂寞锦城中。

　　海棠　　刘子翚

　　幽姿淑态弄春晴，梅借风流柳借轻。

　　种处静宜临野水，开时长是近清明。

　　几经夜雨香犹在，染尽燕脂画不成。

　　诗老无心为题佛，至今惆怅似含情。

　　海棠　　郭震

　　又随桃李一时荣，不逐东风处处生。

　　疑是四方嫌不种，教于蜀地独垂名。

　　海棠

　　西蜀传芳日，东君着意时。

　　鲜葩猩荐血，紫萼蜡融脂。

　　降阙疑流落，琼栏合护持。

　　无诗任工部，今有省郎知。

　　和东坡海棠　　赵次公

　　露气熹微带晓光，枝边灿焕映回廊。

　　细看素脸元无玉，初点燕脂驻靓　。

　　和东坡定惠院海棠　　同前

　　化工妙手开群木，酷向海棠私意独。

　　殊姿艳艳杂花里，端觉神仙在流俗。

　　睡起燕脂懒未匀，天然腻理还丰肉。

　　繁华增丽态度远，婀娜含娇风韵足。

　　岂唯婉娈形管姝，真同窈窕关雎淑。

　　未能奔往白玉楼，要当贮以黄金屋。

　　顾虽风暖欲黄昏，脉脉难禁倚脩竹。

　　可怜俗眼不知贵，空把容光照山谷。

　　此花本出西南地，李杜无诗恨遗蜀。

　　高才没世孰雕龙，后辇补亡难刻鹄。

　　貂裘季子客齐安，相逢忽慰羁人目。

　　当年甫白君可继，为花重赋阳春曲。

　　把酒因浇礨磈胷，搜句辄倾空洞腹。

　　多情恐作深云收，儿童莫信来轻触。

　　海棠　　康肃吴公芾

　　海棠元自有天香，底事时人故谤伤。

　　不信请来花下坐，恼人鼻观不寻常。

　　和泽民求海棠　　同前

　　君是诗中老作家，笑将丽句换名花。

　　花因诗去情非浅，诗为花来语更嘉。

　　须好栽培承雨露，莫令憔悴困尘沙。

　　他年烂漫如西蜀，我欲从君看绮霞。

　　见市上有卖海棠者怅然有感　　同前

　　连年踪迹滞江乡，长忆吾庐万海棠。

　　想得春来增绝丽，无因归去赏芬芳。

　　偶然檐上逢人卖，犹记樽前为尔狂。

　　何日故园修旧好，剩烧银烛照红妆。

　　和陈子良海棠四首　　同前

　　春来人物尽熙熙，红紫无情亦满枝。

　　正引衰翁诗思动，举头那更得君诗

　　花开春色丽晴空，恼我狂来只绕丛。

　　试问妖娆谁与比，一株胜却万株红。

　　雨后花头顿觉肥，细看还是旧风姿。

　　坐余自有香芬馥，不许凡人取次知。

　　十年栽种满园花，无似兹花艳丽多。

　　已是谱中推第一，不须还更问如何。

　　寄朝宗　　同前

　　海棠已试十分妆，细看妖娆更异常。

　　不得与君同胜赏，空烧银烛照红妆。

　　所思亭海棠初开折赠两使者　　张栻

　　未须比拟红深浅，更莫平章香有无。

　　过雨夕阳楼上看，千花容有此肤腴。

　　东风著物本无私，红入花梢特地奇。

　　想得霜台春思满，一枝聊遣博新诗。

　　黄海棠　　洪适

　　汉宫娇半额，雅淡称花仙。

　　天与温柔态，妆成取次妍。

　　垂丝海棠　　同前

　　脉脉似崔，朝朝长看地。

　　谁能解倒悬，扶起云鬟坠。

　　次韵陆务观海棠　　文简程公[天昌]

　　唤回残睡强矜持，浅破朱唇倚笛吹。

　　千古妖妍磨不尽，长随春色上花枝。

　　题苦竹寺海棠洞　　相山王之道

　　翠袖朱唇一笑开，倚风无力竞相偎。

　　阳城岂是僧家物，端恐齐奴步障来。

　　海棠　　陆游

　　谁道名花独故宫，[谓故蜀燕王宫]东城盛丽足争雄。

　　横陈锦幛阑干外，尽吸红云酒醆中。

　　贪看不辞持夜烛，倚狂直欲擅春风。

　　拾遗旧咏悲零落，瘦损腰围拟未工。

　　[老杜不应无海棠诗意其夫传尔]

　　又

　　十里迢迢望碧鸡，一城晴雨不曾齐。

　　今朝未得平安报，便恐飞红已作泥。

　　又

　　蜀地名花擅古今，一枝气可压千林。

　　讥弹更到无香处，常恨人言太刻深。

　　张园观海棠　　同前

　　朝阳照城楼，春容极明媚。

　　走马蜀锦园，名花动人意。

　　严妆汉宫晓，一笑初破睡。

　　定知夜晏欢，酒入妖骨醉。

　　低鬟羞不语，困眼娇欲闭。

　　虽艳无俗姿，太息真富贵。

　　结束吾方归，此别知几岁。

　　黄昏廉纤雨，千点裛红泪。

　　夜宴赏海棠醉书　　同前

　　便便痴腹本来宽，不是天涯强作欢。

　　燕子归来新社雨，海棠开后却春寒。

　　醉夸落纸诗千首，歌费缠头锦百端。

　　深院不闻传夜漏，忽惊蜡泪已堆盘。

　　病中久止酒有怀成都海棠之盛　　同前

　　碧鸡坊里海棠时，弥月兼旬醉不知。

　　马上难寻前梦境，樽前谁记旧歌辞。

　　目穷落日横千嶂，(艹腸)断春光把一枝。

　　说与故人应不信，茶烟禅榻鬓成丝。

　　春晴怀故园海棠　　杨万里

　　故园今日海棠开，梦入江西锦绣堆。

　　万物皆春人独老，一年过社燕方回。

　　似青如白天浓淡，欲坠还飞絮往来。

　　无那风光消不得，遣诗招入翠琼杯。

　　张子仪太守折送秋日海棠　　同前

　　新样西风较劣此，重阳还放海棠花。

　　春红更把秋霜洗，且道精神佳不佳。

　　木渠木菊总无光，秋色今年付海棠。

　　为底夜深花不睡，翠纱袖上月如霜。
　
