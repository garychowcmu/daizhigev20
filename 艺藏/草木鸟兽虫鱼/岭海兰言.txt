《岭海兰言》（清）区金策编著

　　●序言
　　天下之理，一而已。孟子曰：“思则得之，不思则不得也。”又曰：“求则得之……是求有益于得也。”种兰虽小道，不思其所以受生之理，与不求其所以发荣之故，灌肥恐其不足，浇水虑其不至，莽卤灭裂，徒望速成。此则病其太勤。谚云：“花开如宝，花落如草。”阴阳燥湿，略不措意。此又病其太惰。勤与惰交病，兰之存焉者寡矣。

　　人之有生，未绝爱缘，有一物之嗜，即有一物之累。果能空诸一切，尘襟悉泯，物我两忘者上也。或致远恐泥，不屑小道之可观，亦其次也。以陶渊明之冲澹，林和靖之高致，而东篱之菊，孤山之梅，犹复未能忘情，屡见歌咏。况如策者，堕落以来，无由摆脱，如茧之缚体，如絮之沾泥，有所好乐，独爱兰花，而可谓不得其正者哉？

　　园中手植幽兰数百盆。小窗无事，思其理而求其故，有所得而成《岭海兰言》二卷。考察十载，草稿三易。而余年亦既老矣。夫折空虚为粉碎，滚宇宙如弹丸，思之用也；到竿头而期进步，刻刺端以作沐猴，求之效也。昔郭橐驼种树，柳子厚以为得养人术。策虽有志，窃所未得。自兹以往，其有请学为圃者，敢以是编对。

　　南海 区金策 衡湘 自序

　　●绪论

　　《岭海兰言》二卷，初名《粤兰百种录》，友人嫌其太质，易以今名。其产自他处久为吾粤传种者，均皆录入，盖异域既列《史篇》，流寓亦登《通志》，敬援此例，非私其乡也。他如江苏之蕙兰，粤俗不尚，浙江之瓯兰，粤地不宜。未敢借材，强为解事。故此录盈三万言，不袭前人一字。后有继起订补者，此则大辂之椎轮也。

　　黄山谷谓：“一杆一花为兰，一杆数花为蕙。”朱子《离骚辩证》谓：“古之兰，必花叶俱香，然后可纫可佩。”杨用修《丹铅总录》谓：“世人以如萱如蒲者为兰，九畹受诬。”诸如此类，聚讼纷纭。愧非王充之《论衡》，难伸蔡邕之《独断》。国人皆日兰，斯兰之矣！故一切考虑家言，概不掇录。考虑无常实情，赋咏徙盈卷帙。自《郑风溱洧》，《补亡循陔》，数典难忘，不仅漪兰一操而已。汉唐以降，雅制如林，必欲参观，有古今诸名集在。

　　前人兰谱，首重绘图。然他从画理讲求，此录以艺植专门。况种类区分，微芒入细，双钩既难恰肖，设色未必精工，不如其己也；又若仿效西法，分别阴阳，不惜黄金，画师难觅，不如其己也；甚有刻划错误，传写模糊。牛鬼蛇神，涂鸦恶札，非毛延寿即吴道子耳，更不如其已也。

　　人身自顶至踵，处处各有主名；兰株自叶至根，每节各有定位。其间花情叶意，千里毫厘分剖不详，形神顿失。故先标《称谓》，间述方言。盖粤人谈粤事，操其土音，不必循其文责其义也。次《培养》、次《位置》、次《栽种》，艺兰之法已备，但就粤土所宜者言之。若北方严寒，及赤道酷热之处，离乡虽贵，迁地弗良矣。然佳种或变，本性不殊，因举反隅，与规得巧，故以面面通风为第一义。不得已，以刻刻留心为第二义。

　　天地生物，必生害物之物，此天地之憾也。故《防护》次之。避火但怀汉印，落水尚抱兰亭，有奇痴者有奇癖，有奇癖者有奇乐，可知而不可效，可怜而不可笑也。将以兰之身为我身，并化我之心为兰心，所欲与之聚，所恶勿施与也。微乎微乎。家所未有，然后购求，眼老无花，每为花误，故《鉴别》次之。然于爱同性命，自然视作功夫，必与造物者游：梦有鬼神之告。参以医理，悟以玄机，仆于此中，颇劳思力。若加以泰西科学，细究精微，特质香王，万花同笑矣！尚望他山籍匡不逮，故《格理》次之。至于酒罢茶余，花事可资助谈，以《丛谈》终焉。然非粤事，亦不阑入也。

　　兰类最繁。往往同产一山而种各别，同为一种而品各殊。古今异名，南北异尚。以仆谫陋，谨据所见所闻，编为此录。或著姓名，或详出处，或录一节，或写全神。若无可形容，必资取譬。时有褒贬，并无爱憎。故下卷标为二纲，析为四目，其类兰非兰亦附焉。花神有灵，谅不以续貂为唐突也。

　　谱录原出《史志》，《四库》编入杂家，命意虽同，体制已异。或谓：“此录笔情纤靡，见诮方家。”夫昌黎毛颖语杂诙谐，彭泽闲情词多浓艳，何况为花写照，敢不曲书花容哉！或谓：“序次时露坎坷，行间内含笑骂，胸中磊块，不平谓何？”嗟呼！日月逝矣，故我依然。我意爱兰，兰羞见我。彼寄怀于香草，消遣牢愁，屈大夫先我为之矣，况此覆瓿者乎？

　　●上卷

　　◎称谓

　　兰分六体：其香在花，花者华也；其色在叶，叶者协也；兰头谓之芦，芦者颅也；兰发根之处极坚者，谓之丁。丁者钉也；所以抱叶者在甲，甲者夹也；所以荫芦者在根，根者筋也。花叶芦甲，各分称谓。丁与根，俱深入土中，故无述焉。

　　同芦三叶至五叶，谓之一体，江南谓之一筒，吾粤谓之一枪。两叶者谓之半枪。新旧两枪相连者，谓之子母枪。新芽双出者，谓之丫髻枪。数枪相连者，谓之一趸。

　　叶长大足度者，谓之大兰。未足度者，谓之兰菇。兰芽谓之笋，笋初胎者谓之笋眼。花初胎者谓之花眼。花一竿谓之一箭。其身谓之杆，其枝谓之茎，由茎缀花处谓之蒂。花出叶上谓之出架。花与叶平，谓之齐架。

　　花七瓣三层。外层三瓣，向上者谓之顶，两旁者谓之肩。中层两瓣谓之捧心，内层两瓣，上瓣谓之舌，下瓣谓之唇。舌端谓之额，唇端下垂者谓之托。此相沿俗说，姑仍之，以便称谓，其实未确，详见《格理》篇。

　　唇托有赤点者，谓之晕心。无赤点而纯白者，谓之素心。

　　叶分三段，其端谓之尾，近芦处谓之脚，其中谓之腰。叶分两扇，其合处谓之坑。坑背露起处谓之骨。旁者谓之旁骨。叶之两际谓之边。叶之腠理，附骨而生者，谓之筋。

　　叶谓之剑，像形也。故叶坑平者，谓之平剑。叶尾扭者，谓之扭剑。有长剑，有短剑，有企剑，有直剑，有硬剑，有软剑。叶端纤者，谓之鼠尾，又曰蟮尾。阔者谓之哈蟆嘴。尾下垂而起兜者，谓之茶匙嘴。叶腰阔者，谓之螳肚。叶脚匀排直上者，谓之收脚。斜出而卧者，谓之义脚，乱出者谓之散脚。

　　甲高厚而健锐刺指者，谓之铁甲。抱叶紧者，谓之企甲。斜生不抱叶者，谓之散甲。

　　凡芦之扁大而圆者，谓之荸荠头；长者谓之茨菇头；长而扁者，谓之蒜子头；长而狭小者，谓之韭菜头。

　　◎培养

　　兰性与人性同。水与泥其饮食也，盆者其衣冠也。培养首重取材。至于灌溉之事宜，本无一定成法。不洞悉其所以致病之由，则爱之适足以害之。是以别详《防护》篇中，以便参勘。

　　流水胜止水，清水胜浊水，新汲水胜积潦水。雨水为上，山水次之，河水次之，井水又次之。污腻臭秽之物，一切花木所籍以为肥沃者，皆兰之所大忌也。不拘何水，以淡为贵，其带盐味喊味灰味矾味者，皆兰之所大忌也。

　　春夏用水不多。秋冬之时，种兰百盆，一月中须水不过数石。雨时用缸储备，亦殊不费事，但缸须有盖。若被日晒生苔，又不若河水之为佳也。

　　惟泥亦然。其具盐质碱质灰质矾质者，忌与水同。带沙质者，未偿不佳，取其松爽也。但须八成土，二成沙，沙又极细，令人见为土，不见为沙者方妙耳。至于草根树叶，堆积杂遢，其泥不可用，夫人皆知之矣。

　　泥以带有铁质者，为无上之品，然极难得。产铁之山，下有居民，竣池塘以为停蓄，引溪涧水以为来源。冬季取塘底幼泥，摊之欲其薄，晒之欲其干，履而压之欲其坚，碎而筛之欲其匀。然后分为三等；粗者如棋子，放盆底；次者如指头，放盆心及盆面；幼者如豆粒，放盆边及近根处。须平时储备，以待分栽之用。

　　产铁之山，如清远之迳口，四会之江谷，皆佛山二百里之遥。若专人购取，似亦无难。奈肌驱出门，不暇留意闲情，为兰花报效，奈何！如带铁质者不可得，墉泥之近山无杂质，而制又如法者，亦可用也。或曰：“池塘近山者少，近村市者多，不得已而思其次可乎？”无杂质而制如法者无不可。带杂质而制又不如法者，虽近山之塘泥，亦不可用也。

　　“然则泥之用火煅过者可乎？”此更不得其已也。泥带杂质经火煅，则杂质去而土性存。然煅亦不宜过火，否则坚同砖瓦，硗瘠不堪，如人之经常茹素，未免寡味。

　　“河水胜井水，何以不用河泥而用塘泥？”盖河泥粘力弱，见水易化；塘泥粘力厚，见水难化。若得一种河泥，能具塘泥粘力者，当较塘泥更胜，惜未之见耳。

　　佛山金渔塘泥质坚致，浸诸水中，经月不散，天下所稀有也，用之盆面最宜。近有以石子砖碎盖面者，谓“不生草”。夫盆至生草，种草可也，种兰奚为？更有铺以珊瑚玛瑙屑者，盖俗不可耐矣！

　　金渔塘泥最知名。日本岁以重价购去。自塘筑石栏，挖取不易。次则水流塘亦堪匹敌。此两塘不近纸店染房，无灰碱质味掺杂故也。然金渔塘名播鸡林，若水流塘非假金渔塘之名，虽市善研，丰泥亦有幸有不幸欤？

　　盆质宜瓦不宜瓷，宜旧不宜新，宜厚不宜薄；盆形宜圆不宜方与有角，宜上宽下狭，不宜盆口有棱；盆底宜如仰盅，不宜凸脐，盆底之孔，宜大不宜小；盆脚宜高不宜矮，宜鼎足不宜圆裙；盆宜有垫，垫以蓄水，但不宜没足。选盆之法，如是而已。若刻绘金碧，与兰无涉，徒饰美观而已。

　　瓷则晒易热也，新则性太烈也，薄则易脆裂也。方与有角，则消水难澈也。盆口有棱，则分栽折根也。凸脐孔小，则积水不易竭也。脚矮裙圆，则气难宣泄也。盆无垫，则蝼蚁缘聚也。垫水没足，则过湿无节也。知不宜者之弊，即知所宜者之有利矣！

　　无锡紫砂盆，性质于兰最宜。日本黑泥盆亦佳。至于龙泉蓝白色诸花釉盆，虽精美，终嫌火性未除，然较之景德镇瓷盆，则还胜数倍矣。若能就地取材，石弯瓦釉盆，择其合适者，亦可用也。

　　盆底垫须平，乃便安放。深须一寸，始敷储水。盆足须高一寸以上，始能离水。此为一定之法。石弯盆底垫式颇多，合法者则少，必须亲自选择，否则稂莠杂投。市人伎俩，大概如是，不足怪也。

　　建兰来粤者，种以铁锅，颇为繁茂。惜乏雅观。若铸铁盆。价固非廉，且嫌体重。友人王绰然，用生铁矿砂如豆大者，百数十粒，杂置盆中，亦云甚佳，惜未经亲试耳。

　　兰花开时，陈列庭前，花架自不可少。架须以木为之，朴雅方与兰称。架面作盆垫式，可以储水，最为妙制。若瓦质花架，在圆中常设则宜。

　　◎位置

　　兰性与人性同。位置者，兰之居处也。居处不适，人犹不安，而谓兰能安乎？是故兰喜阳而恶热，喜雨而恶湿，喜遮而恶密，喜风而恶雪，皆相反也。知此，可以得兰花位置之宜矣！

　　“喜阳而恶热何也？”养兰之法，阳多则花佳，阴多则叶佳。“然则半阳半阴，遂花叶并佳乎？”曰：否，此则莫如执中也。太阳一线，满室皆光。以十分计之：七分蔽日，三分露天，足矣！故应背西北而面东南。一日之中，只得寅卯辰三时日光晒到，余时可以不用。既地方各异，以久晒而盆身不烘为恁，兰性各殊，以久晒而叶尾不焦为度。此前辈相沿不易之法也。

　　“喜雨而恶湿何也？”久旱得雨，兰芽怒生。阴雨连旬，兰根朽腐。“三五十盆，可以迁兰入室。如盈千累百，无地安放，则又奈何？”曰：是不难，惟去其太甚耳，是故勿当檐滴，虑其衡击也；勿过近墙隅，免其淤积也；承盆之基，桥洞中空，勿砖石填塞也；安兰之所，与几案齐高，勿离地太迫也。“彼藓苔生其上，蝼蚁穴其内者何哉？”曰：无非湿之一字，所招致也。兰花防湿，料理最难。果见晴云无期，每盆减去面泥，现出芦丁，则淤湿不致过甚。此虽无聊之极思，舍此更无别法矣！

　　“喜遮而恶密何也？”兰畏久晒，法必须遮；兰贵通风，遮又忌密。故未求佳种，宜先盖凉棚。以铁为网，旁竖竹篱，上施渔箔。日则张之，以避炎晒；夜则卷之，以挹清露。法至善也。然亦有弊。仆辈贪懒善忘，夜失于卷束犹可，若日不张箔，则满圆之叶，宁不成为焦类耶？究不如细竹排匀，阔窄相等，所谓七分蔽日，三分露天者，较为稳妥也。更视气候阴晴，随时增减。法详《艺兰僮课》中。僮课有云：“竹大则宜破之”，盖全竹易藏有宿水，风高物燥，竹裂水流，则滴叶损叶，滴花损花，不可不慎也。

　　兰固喜遮也。惟二三月天气，风和日暖，放阳宜多占一二分。因此时新笋初芽，得暖而渐强壮。过阴则兰荪苒弱不堪矣。此为活法。
　　天下之第一大煞风景者，莫如翻倒兰棚。慎之哉！慎之哉！亦有养兰树下者，然疏密未必合宜。加之以鸟粪所污，败叶所积，蛛丝蚁粒所堕，一切皆害兰之物也。苟为地势所拘，或养于橘柚树之下，庶乎其可。

　　“喜风而恶雪何也？”通风为种兰之先务。阳多花佳，阴多叶佳，此为通风者而言之。若不通风，阳多则晒死，阴多则淤死，无不死也。至于霜雪肃杀之气，除后凋之松柏外，凡草木无不畏忌，况如兰之柔脆者乎。吾粤虽少雪，但当严寒之夜，必须密盖兰棚。或择三五贵品，入室中藏避为佳。

　　大江以北，九月之后，兰盆无不密藏。所谓“芝兰之室”是也。河水既合，则闭门塞宝，分布火盆。岭南天暖，可以不必若此。

　　◎栽种

　　兰性与人性同。兰之分盆栽种，犹人之分居也。过盛而不分则根枯，未盛而屡分则叶弱。以种养得法论，大率粗品三年一分，贵品五年一分，最为得中。分墨兰，春分后；分秋兰，小寒后。是时老叶卸尽，新芽将生，百无一失。

　　欲分兰先歇水。盖兰之根叶，湿则脆，干则韧。俟歇水五日后，泥与盆分离，向底孔一顶，自能倒而出之矣。既不损叶，又不伤根。出盆之时，最要仔细。曾见有用力过猛，翻根向天，兰叶尽折者，不可不慎。

　　兰既出盆，须将泥团卧放，细心用竹签将泥剔尽。叶之瘕，甲之枯者剪之；根之朽，芦之腐者删之。切勿伤及兰丁，是为至要。蜘痕蛛迹，逐叶拭除。安放高爽之处，不见日，不见水，待根性柔软，方可栽种。倘遇天雨，不防多待数天。每盆以十至十二枪为率盆之大小，视兰叶之粗细。盆之浅深，视兰根之长短。

　　种时，先用曲瓦覆盖盆底孔上。将兰枪竖放盆内，如法排列均匀。先下粗泥三分之一，略提起兰枪一二寸，以草箍围兰尾，次下幼泥三分之一，将兰枪提至恰好处，竖立端正。然后用竹签，轻轻向根隙遍插。再下中泥三分之一，填密盆心盆面，宁实勿空，宁满勿陷。谚云：“深深种，浅浅栽”是也。

　　芦尖抵盆口半寸，此高下如法也；每趸相距均匀，此疏密如法也；泥覆芦身之半，此深浅如法也；新枪向外，旧枪向内，不塞盆心，不贴盆边，此位置如法也；壮弱相间，四周排匀，外圆如月，中空如环，此排列如法也。似此，不特好生，而且好观矣！
　　兰一盆分为两盆者，枪必壮弱相间，以便相等成对。若两盆分为四盆者，壮弱各自成对可也。种毕，置之水缸内，漫至盆面为度，约半时许，置有风无日处，无不活矣。

　　凡墨兰数枪为一趸者，留子母枪。其余兰头，颗数多寡，当今连属，另盆培壅。一二月后，兰菇破土而出。三年脱卸剥换，可成大兰。如割拆散种，多致不生，纵生亦弱。

　　凡分秋兰，粗品与墨兰同法。贵品则不然。兰头虽多，只可截去朽腐，非极蕃茂，必照原趸落盆，否则培壅兰头，即出兰菇，见日必萎。不增兰枪，徒伤兰气，无益也。况仅子母枪，分则新芽体弱，往往两三年不开花。

　　培壅兰头，宜露出芦尖，泥面常令润泽。兰菇在土之时，见日宜少；出土之后，见日宜多，多则易于长大。

　　新种之兰，虽极天旱，七日后方可浇水。天雨则置室内通风处，不致卸叶。

　　种兰有二急六忌。二急：盆孔塞宜急疏，泥融化宜急换。六忌：酷署忌种，严寒忌种，烈日忌种，枪弱忌种，兰芽开口忌种，多雨忌种。

　　◎防护

　　养兰以面面通风为第一义。不得已，以刻刻留心为第二义。天下无不病之兰，但视其微与甚耳。知其所以致病之由，方有治病之法。兰在气交之中，籍阴阳以生，而阴阳有偏胜，则兰病矣！凡病于阳者，叶尖常焦，轻则不下连，重则尾段全焦矣。病于阴者，叶生黑点，轻则不透背，重则头脚俱黑矣。叶焦根尚未伤，春来犹能生发，至头黑者根必朽腐，非培养数年，不能复原矣。

　　兰非经手栽种，每不如法。盆深根浅及盆宽枪少，则土气不通，阴病也。盆浅根长及盆窄枪多，则土膏不润，阳病也。泥太粗及太松，则水气不留，阳病也。泥太幼及太实，则积水易淤，阴病也。泥不如法，将面泥逐层剔去另换新泥，不动兰根，最为稳妥。盆不如法，虽非其时，亦当换盆再种。遮盖太疏则阳病，太密则阴病；浇灌太多则阴病，太少则阳病。此病由人生者也。风高物燥，酷暑熏蒸，则阳病；久雨淋漓，严霜肃杀，则阴病。此病由天致者也。张仲景云：“见于阳者，以阴法救之，见于阴者，以阳法救之。”人与物一理也。阳病先伤于上，而后及下；阴病先伤于下，而后及上。至于燥湿不均，及灌肥太过，则阴阳交病矣。重者无法可救，轻者新枪拳曲臃肿，夹叠重生，谓之瘕叶，见必剪去之，或能复生。若不忍割爱，无异为兰养痈也。

　　兰之诸病，无论其微甚。以吾验之历久，惟阴病者居多。盖爱护备至，则灌水惟恐不勤。不知兰性忌湿，一旬之内，天雨一次，则水缸可以不设。故春夏浇水甚稀，秋冬雨少，两日洒叶一次，五日淋根一次足矣。且浇水须在朝曦未出之前，或在黄昏日入以后，迟早皆不适宜也。
　　弥月阴雨，兰病尚少。惟三日一晴，两日一雨，泥面未干，天雨又至，晴时极热，雨时极寒，真无可奈何也。此种天时，十兰九病矣。可尽将盆兰，移入室中，最好安放内廊檐下，通风而雨洒不到。至天晴定后，回复原处。若天久雨之后，不晴不雨，阴翳连旬，人情亦觉闷损，兰性更觉难堪。如新芽出土之时，总以露天安放为妙也。

　　兰品清高，果泥坚水洁，位置适宜，已毕种兰能事。若望其壮盛花多，雨前用尿二水八和匀，灌根一二次。非其时，则无益而有害矣。若灌肥之后，约一小时许，天雨不至，速用清水痛洒一番，是为至要。苟杂揉混浇，希冀助长，吾见其兰之日槁也。初年分栽，兰枪尚少，土气浓厚，灌肥反为不美。次年以后，枪蕃土薄，灌肥则不可少。或连阴久雨，灌尿无时者，用存性牛猪骨灰，取指头大小者三五勺，分放盆面近旁处，可也。

　　兰叶经霜，始则色赤，久则质枯。轻则薄如蚁点，重则深如染绛，兰病之最急者也。盖兰病皆积渐而至，补偏救弊，尚可徐圆。惟霜天雪夜，一宵失检，数载徒劳。不特目前兰叶早枯，即下年兰叶亦弱。青女封姨，恩仇分别，殆物亦各有所畏喜欤？

　　“然则治法若何？”曰：密盖兰栅，迁兰入室，《位置》篇中，早已言之矣。此良医不治已病，而治未病也。若已病矣，先洗以暖水，次拭以絮棉，甚者将面泥另换，安放暖处，隔一两日始见太阳，可救十中之三四。或兰叶被雪坏，根芦未伤，此后须令频见日光，下年新枪，方易腾茂，亦法所当知也。

　　护叶尚易，护花最难。种兰一年，看花能有几日？花箭既出土，放在略阴之处。有雨必避，有水勿浇。若陈列庭前，朝则令见日光，夜则令吸风露，自然花箭高大，朵瓣齐整。苟不如法，即使十万金铃，亦无当也。
　　花箭受病，自有数端：虫蚁啮食者病，阴晴无时者病，燥湿不匀者病，花时浇肥者病，大雨淋漓者病。若闭置室中，放近灯下者，花或不病，而叶亦病。

　　草木无知，故兰病有外因而无内因。然亦有不由内外因者。蜘蛛蚁蚯，坏叶损根，四者兰之蟊贼也。如盆兰生蜘，不可以终日，状如蠹渔，卵如木虱。蜘藏土内，浇以烟骨水，蜘逸叶上，洗以退笔，此治蜘法也；蛛巢叶背，两叶紧贴，切勿惊动，两指顺推，此治蛛法也；盆垫水涸，蝼蚁所喜，水漫盆面，越宵乃止，此治蚁法也；蚯蚓奈何？茶麸水涩，只灌兰根，勿湿兰叶，此治蚓法也。
　　物中之蟊贼，犹可治也。兰根最松，一拨即起，某等贪鄙之徒，乘人不见，袖底怀归，种又不如法，必致萎谢。此则人中之蟊贼也。春雷发声，能无惧乎？吾辈怜香，不可不慎防也。

　　草木中唯茶菊二种，其性略与兰同。蒲草棕榈，亦可点缀篱落，此外多非所宜。更以瑞香为大禁。古人呼为麝囊花，一切花木，无不忌之，而兰为尤甚。俗所谓“兰与瑞，大家累”，是也。故凡兰与瑞香同植（一作相近），无不皆萎矣。孙真人《千金方》中，药品必注明其性之所忌，殆非无见。

　　兰之诸病，防不胜防，护不胜护。惟一言以蔽之曰：面面通风，则兰乐而无病。或曰：“子非兰，何以知兰之乐？”曰：此从《灵枢》，《素问》中得来。若谓前身明月，几生修到梅花？才非谢觉，芳兰竟体，未敢自居。至如庄子梦蝶，蘧蘧然一觉，时或仿佛近之。

　　◎鉴别

　　兰之价值，或相倍蓰，或相十百，或相千万，于何辨之？曰：于花辨之。花不常见奈何？曰：于叶辨之。辨叶不能万全，以理而已。花有花理，叶有叶理。根芦甲笋，莫不有理。辨理既真，见花可也，见可也。见芦根甲笋亦可也。远而望之可也，近而即之可也，暗中摸索亦可也。必逐种分析，虽十年种养，一生经历，亦有所不能尽也。

　　○种类之晕素宜辨也

　　叶硬脚软者晕种也。叶软脚硬者素种也。晕种亦有叶软者，柔中带刚；素种亦有叶硬者，刚中带柔。此辨叶情也；晕种筋骨粗，素种筋骨幼。晕种亦有幼者，肉薄而粗。素种亦有粗者，肉厚而滑，此辨叶质也；晕种叶色沉，素种叶色润。晕种亦有润者，浮光外露，素种亦有色沉者，精华内蕴。此辨叶色也。若如此辨兰，三者比较而参观，虽不中，不远矣。然莫要于辨甲；青而带红者，必晕种。青而带黄者，必素种也。但甲交秋后渐谢。不得不靠叶为凭矣。

　　○落山之久暂宜辨也

　　兰新落山，芦甲叠生，叶枪错出，即经数年剥换，终觉山气未除，名圆所不尚也。无论是否佳种，其叶尾必乱，叶质必薄，骨带波折，脚带参差，总不如旧落山之兰可贵。若新到建兰，花则年少一年，叶则岁短一岁。变种之后，益不堪入目矣。

　　○ 兰枪之壮弱宜辨也

　　两枪各三叶，不敌一枪五叶，何也？五叶必花，叶少者无花。来春新枪丫髻丛出，是枪数虽同，有花与无花异矣。凡丫髻新枪与旧枪，皆四五叶者上也。新枪四叶，而旧枪五叶者次之。新枪三叶，而旧枪四五叶者又次之。是则渐趋弱矣。盖芦大则壮，叶高则壮，甲之层数多则壮。徒以叶色油润，枪数浓密为壮者，浅士之见也。至辨兰之有无受病，尤为至要。已详《防护》篇中。

　　○出产之同异宜辨也

　　粤兰以仁化之丹霞，惠州之罗浮所产者，最为知名。其他深山，不乏佳种。虽花品无定，然叶垂脚企者上。福建台湾，及漳泉龙岩诸州之兰，到粤最多，叶长而润，质软而垂；湘江、沣水、楚、本荃苣之乡，然长衡诸州，来者不过数种，兰叶亦健。惟是旁糙脚散，作花甚少。江苏之蕙兰，浙江之瓯兰，叶情萎靡，杂乱无章，土既不宜，见亦生厌。盖无论何处所产，但叶和花与粤兰相类者，久种愈佳。与粤兰稍异者，易变劣种。与粤兰大异者，虽生不蕃。

　　○花箭之稀数宜辨也

　　兰之弱及受病者无论矣。有叶极茂盛，多年不见一花者，亦有一年内而花开数月者。大抵芦最上者为荸荠头，次则茨菇头，皆多花。其蒜子头者，有花亦稀，韭菜头者，必不花矣，于芦可辨也；叶厚而身企者，叶健而脚收者，叶细而芦大者，叶短而甲高者，皆多花。反是皆少花，于叶可辨也；铁甲、企甲、紧甲者，皆多花，软甲、义甲、散甲者，皆少花，于甲可辨也；一母枪而生三四新枪不等及周年新枪迭生者，每枪皆两叶，虽极壮亦仅三叶者，凡数年不见一花，必皆此类，于新枪可辨也。若夫培植之工拙，又在辨种之外矣。

　　○花架之高下宜辨也

　　秋兰之肯作花者，每不出架，能出架者，不轻作花。两善难兼，可见全材之不易得也。其辨法亦大致相同。盖花出架而又花多，除三五名种之外，珠觉罕见。唯不拘何种，凡芦甲叶众美华具者，百不一睹。

　　以上所论，皆为不见花者言之，所谓诊兰之脉也。夫拨十得五，取土且然。如谓见匣可以知剑，得荃可以知渔，据理推求，必无差误，则亦不敢许也。或曰：“诚中形外，兰理固然，不知根之形状，与花之品格，亦可据理断欤？”曰：叶与根相应。根之长短大细，多与叶同。故叶舒则根萌，叶败则根腐。叶与花亦相应。叶卷扭者花飞扬，叶平直者花端正。惟朵之多寡，瓣之大小，不能以叶定耳。

　　或曰：“然则见花买兰，自无差误，奚事此纷纷者为？”曰：以之买墨兰则可，以之买秋兰则不可。物有同好，捷足先得，一也；花时无多，两不相值，二也；天时人事，花不如量，三也；花无定期，人无定居，四也。有此四难，欲多求三五佳种，未免有河清难俟之叹。况自命为艺兰主人，必见花始能辨识，非信道不笃，即认理不真矣。故精鉴别，纵使不饫所望，必有可观者焉。

　　花叶本同一理。凡见叶而不能定其花品之高下者，即见花亦必不能定。盖花必究其所从出，花从三叶出者，其四叶出，花必更高大可知矣；花从旧枪出者，其新枪出，花必更壮盛可知矣；天色不合宜出者，其合宜出，花必更齐整可知矣；培植不合法出者，其合法出，花必更精致可知矣。

　　至于花叶，当前品评，尚无定论。江南评兰，以花为主，叶之美恶不计也。评花以格为主，箭之高矮，心之晕素，朵之多少不计也。吾粤花叶并重，盖赏花不过数次，玩叶无间岁时，各用各法，不必是朱非白也。

　　粤兰唯重素心。其晕种心有赤点者，除三五名品：如媚娇素，一线红等之外，赏家不挂齿颊。即甚奇异，不足登金谷之堂也。

　　粤中评兰，苟非晕种，即不拘一格。洁白如雪，素质天成，以色胜也；顶正肩平，唇舒舌立，以格胜也；参差错落，斜正相生，以致胜也；昂藏独立，高出叶表，以超胜也；小花短瓣，自然名贵，以韵胜也；同芦并杆，一杆双丫，以异胜也。大抵物以罕见为奇，能于一望各草之中，卓然别开生面者，即为贵品。

　　世俗所尚，以花出架而朵数多者为贵，不过取其热闹耳。然亦有辨。凡兰叶高大长阔者，花不出架，则叶必遮花。朵数不多，则花不胜叶。若纤细短小诸名种，花虽三两朵，亦觉名贵，此则相赏在牝牡骊黄之外矣。吾粤前辈评兰，惟尚叶，近日则花叶并重矣。故评兰之法，尤当留意。盖叶为花之佐，佳花必须有佳叶配之。叶质贵厚，叶色贵莹，叶脚贵健而坚，叶尾贵软而弯，叶坑贵浅而平，筋骨贵藏而不露，甲贵企而脚收，芦贵大而叶细，是谓全美矣。至于长短大细，平剑扭剑，各视其种耳。

　　◎格理

　　兰虽结子，虚软如棉，不能播种。须由母兰发笋，辗转而递传。推求原始，厥种何来？盖山川清淑之气，钟于人为奇士，钟于物为奇品。奇固不常，人物同理。是以泉怪石峭，林峦深遂，名兰乃产其中。古人谓：“兰生幽谷”。不信然耶。
　　或谓：子无虚结，种不虚生。子熟至破壳，因风吹落，粘着土面，必燥湿合宜，方能生长。若用人工，百不得一。而且初生兰叶，仅长分寸，非经三四年，甚至十年，不能成大兰，故兰产必在人迹不到之处。粗种多结子，故多名种少结子，故少，此一说也。造化生生这妙，有不可思议者。

　　兰芽始萌，先出兰甲，数层裹之，每层甲内，已有小芽，胎蘖其中，为下年抽发张本。比如婴孩，甫离母胎，阴阳生育之具，已早备矣。
　　兰之全体，凡丁、甲、根、芦、花、叶，皆由众小长管，排比相合而成。其管皆中空，生气津液，二者充满其中。昼与晴，则叶中气液，下降至根，故叶色槁而体薄。夜与雨，则根中气液，上升至叶，故叶色润而体厚也。

　　母兰发芽，先结兰丁。兰丁者，芦之尽处，诸根之总汇，兰胎之鼻祖也。丁初结时，不过些小一点，在母兰芦内，经年酝酿，然后成芽。由丁生甲，由甲生笋，由笋成芦，由芦舒叶。叶以渐而长，芦以渐而大，然后根以渐而生。未生根之前，藉母兰芦内气液以生，犹婴孩之需乳哺也。

　　丁内众管，相切最密，故质极坚韧。其甲由近旁处之小管，分丫而生，略如竹之有节，甲则其箍也。大兰历年一周，当春禀气既足，则丁内众管，分为多管，以备新芽结丁之材料。

　　甲与丁在母兰身上，先后同时而生。犹鸟卵在母胎便生壳也。初时兰丁，全力注于甲，适甲内叶胚已齐，丁之全力分注于叶。叶出甲外，丁之全力，注于叶者日增，注于甲者日减，及叶已长足，丁之全力，盖注于花。花罢则注于笋，不复注于甲，而甲亦功成身退，后先枯谢矣。
　　甲犹甲胄之甲，以护全体。甲共分六层，上二层以护叶，中二层以护花，下二层以护笋。亦有五层七层者，亦有花在上下层，笋在中层者。此第言其大概。大抵兰壮盛，甲之层数必多而且高。芦与丁虽分二名，实则一物相连，分为多节。丁内众管，至芦处则渐大，至节处则分丫。上数节以生叶，下数节以生根，至出芽出花，皆在其中数节，即丁处也。上下被伤，犹有生机，若伤及兰丁，从无生理。

　　丁上结为芦。芦内众管，质比丁处略脆。管内空处，胶浆充满其中。其胶浆，由叶之津液下降，经日光熬炼而成。初年花赖以滋长，次年笋赖以灌输，三年，丁赖以久存。是物也，盖管内气液，能上下升降，管外胶浆，能内外灌输，一横一竖，各有功用也。

　　兰根极粗，与他植物异。只能在泥隙中钻行，不能向泥心直插。故泥粒之大小，必须得宜。他植物之根，吸收土汁，其力在端，兰根则藉泥土培雍，四周吸力均匀。若盆中有一段离土，则此段必枯。

　　兰根外肉而内骨。肉之功用，在吸收土汁，化为气液以养骨。其骨由丁内众管，分丫而出，坚硬而柔韧，本粗而端锐，功用在引肉中气液上行。盖近丁处总汇故本粗，旁行泥中之隙故端锐。兰本上重下轻，非坚硬不能持固。泥隙曲屈四达，非柔韧不能钻入也。

　　凡兰放阳处及久晴，而泥常干者，根必瘦长而深入。放阴处及久雨，而泥常湿者，根必肥短而浅浮。此何以故？盖泥常干，则全兰之气液下降速，而上升亦速，根不暇停留故瘦。根向盆底引土汁上升，取以自救，故长而深入。泥常湿，则全兰之气液下降迟，而上升亦迟。根常受润泽，故肥。根在盆面，吸土汁上升，可以足用，故短而浅浮。升降循环，互相消长，一有太过不及之差，则兰病矣。

　　兰叶分两扇，其合缝处有大管一条，贯彻首尾。每扇各有次大管佐之，旁又有更次大管夹之。其余面皆小长管排比而成。合缝处管略大，旁处管略小，故叶缝厚而叶旁薄也。叶之功用，盖在昼则吸受日光，熬炼津液，芦得之为胶浆。夜则升引土汁，催动生气，根得之藉以透达。其升降皆以众大小管为道路，必藉风力吹拂功用，始能流动。故种兰以通风为第一义。

　　花箭既出土，兰通体全力，尽注于花。必丁、芦、根、叶、生长力充足，乃能作花也。盖兰花，为芦内胶浆满足，溢出而生。多受日光，则叶之津液下降者多，而芦之胶浆亦多，是以阳多则花佳。若少受日光，叶中津液，留以自泽，不尽下降于芦内，为熬炼胶浆之用，是以阴多则叶佳。芦内胶浆满足，受日光熬炼，然后溢出为花。其香则又花中溢出之气也。故在盆则香浓，折下则香减；昼则香浓，夜则香减。即安置无雨处亦然。比如炊饭，熟时则饭香四布，而冷时则否者，火气消减故也。盖根叶之酿气液，芦之酿胶浆，与花之酿香气，皆藉日光之功也。
　　兰花本一心六出。除两肩瓣与两捧心瓣相对外，顶瓣与唇瓣亦相对，中间舌为花心。此以上下参相对待也。试观结子时，诸瓣齐谢，惟舌独存，其理显矣。

　　合而观之，兰根吸引土汁，化为生气津液上升，经丁芦以达于叶。兰叶吸收日光，其生气下降于根，催令远达。其津液下降于芦，而熬炼胶浆。胶浆满足，开花结子，即其归宿之处也。根与叶，为全兰受生之源。甲以护体，芦以储神，丁为咽喉，众管为脉络，日光土汁为水谷，生气津液为气血，风力为呼吸，无非为作花起见。故花眼初胎，其朵数瓣胚，皆已齐备，逐渐推展，以至高大成箭焉。

　　甲早出者故早凋，根后生者故迟朽，旁叶先出亦先谢，心叶后出亦后枯。惟兰丁先甲叶而生，后根芦而存。盖兰之通体，兰丁最为要害。即此，可悟其理也。

　　◎丛谈（待续）

　　兰不择地而生。意者贯耳历面之国，苗瑶黎僮之乡，亦必有名种出其中，但不知采取，湮没无闻耳。方今清平之代，一统车书，火车轮船，无远不届，将来风气大开，当别有奇姿异态者，被发现出来，企余望之。

　　余家佛山。里中艺兰前辈，如杨瀛州，佐廷，夙琛户。惜后人无踵武者。乡落则沙坑，周爱日园，亦知名。有杨桃种甚佳，俗所谓周家种民。今园既荒芜，无复当年兰蜿矣！物之聚散，殆亦时欤？

　　俗谚云：“兰无三年叶，家无三代兰。”余谓培养得法，三年兰叶，可以同时并存，至兰三代则罕矣！贫富不常是保守难，嗜好不同则培植难。祖宗兼金而求，子孙敝屣而弃者，比比皆是。不知人生一切玩好，云烟过眼而已。彼平泉草木，告戒谆谆，殆苏公所谓“通人之一蔽”欤！

　　台湾孤县闽海，山里人踪罕至，番社中兰极多，土蛮不知爱重。间有好事者，外慑于惊涛骇浪之阻，内惮于深箐叠幛之艰，嗜好虽殷，身命自惜，是以芳馨久闷，称述无闻。到粤者，只有大叶一种，亦商饭辈就近采取。其他贵品难植者，随得而随弃之矣！李少棠大令召贻为余言：王抚军凯泰，开山通道时，曾见有红英紫萼诸异种，亦有花大如杯，素质天成者，咸与蔓草同尽。□下闻声，焦桐已烬。旋以事去官，不暇从容物色，今犹以为憾云。

　　余友邓止齐，谓种兰为一痴，送兰为一痴，种则不送，送则不种。吾谓不然。兰者适情之物，无庸过事认真。果属知音，宝剑赠烈士，红粉赠佳人，可也。若明珠暗投，坐令摧折，比与焚琴煮鹤何异。兰若有知，能无叫屈？

　　大良澹园，以艺兰著名。盆至盈千，种几满百，罗尚书之别墅也。公子伯纯，手自培植，蕃茂异常。年来园内建成机器丝局，操丝者皆是女朗，蛾眉二八，掩映素花叶间，望之令人意消。

　　严孝廉睿臣云藻言：往昔四会苏圃，姜桂之园，兰花最盛。迭经乱离，散失殆尽，不胜叹息。余就三年席，故家无不遍识，所见之兰无可入目者。独吴桂山芝香圃中，有朱点鸳鸯一种而已。今四会以山茶瑞香，见识于时，而兰则并不谱种法，何也？

　　何孝廉天间天衢言：凡兰叶修整端立者，谓之“兰德”。此二字甚奇，而确非深知兰趣者不能道。常以画兰制笺，罗罗清疏，不过数笔，而花情叶意，活现纸上，亦雅人之深致也。有某茂才亦嗜兰，如刻印章铭笔砚之类，皆系以兰，几如柳子厚之《愚溪记》，未免数见不鲜。

　　由博返约。艺兰之道，与学问通。搜罗既富，选花叶俱佳者十余种，精心护持，便足适意。否则爱博而不专，料理未能周到，辜负此香王矣！若兼收并蓄，事不躬亲，曾谓园丁，能为九畹司命哉！

　　刘郎中健齐次熊，性豪爽，不耐细碎。见余与王绰然讲求种法，自谓不喜种兰，而喜品兰，为深得“不好奕”之意。余谓非亲手栽种，其中兰之幽香，静态，必不体贴入微，花格叶情亦然，若自达观者视之，并品兰亦属多事矣！

　　王舍人绰然信芳曰：粤中癖兰者：必求素心，人或尤之，则借出屈大夫解嘲。《离骚》云：“秋兰兮青青，绿叶兮紫茎。”然则茎既紫色，其非素心可知。且篇中云兰者，层见叠出，屈子行吟泽畔，不过触物起兴耳。素心兰生山谷深处，亦仅千百中之一二，安能举目皆是哉！
　　先君子有言：“禽鱼花卉，随意点缀，谓之玩物适情。若务精美，终日屏营，是谓玩物丧志。”余于兰虽具夙好，四十以前，尚未十分措意。今老矣，功名富贵，无复关怀。只此数本幽兰，晨夕与共。有时一天无此君，便觉起居寂然，甚矣爱缘之难断也。追念庭训，时增汗颜。
　　尤物移人，凡物皆然，非专言女色也。城西陆某，蓄有名种素心兰，珍秘逾恒。有西樵张某者，欲之而不得，乃变姓名，娶陆母之爱婢为妾，往来如婚媾，乘间窃兰而去。陆觇其室，已尽室逃矣！数日有人叩门，函致百金，启视则价值也。殆所谓盗亦有道欤？张某，仅以嗜兰之故，至毁裂廉隅而不惜。此无他，不能物物，而反物于物，是以为尤物所移。

　　世俗相沿，有所谓物孝主人之说：“生平好兰，身后须为兰挂白，否则人兰俱逝矣。”余谓哀戚之余，犹念先人手泽，浇灌如常，即不挂白，兰生必蕃。若燥湿非时，动违兰性，一两月后，不旱死则淤死矣！夫召公甘棠犹戒勿剪勿伐。珍之者如拱璧，弃之者如弁髦，继志述事之谓何！泉壤有知，能勿恫乎？余初蓄兰，随时访购，或以某家多佳种，见告者往往失望而返。初以告者为妄，继思非妄也。佳品难种，粗种易生，若不谙培植，则佳品谢而粗品存。道听者不察，以为是佳者，皆以重金购之，不知好物难牢，彩云久散矣！世间孝子慈孙，坐令关盼成灰，不若杨枝早放，虽犯平泉治命，犹为彼善于此也。

　　蜀中海棠甲天下，杜工部集中无诗，致滋后人母讳之疑。余少耽吟咏，于兰独无一字。时或构思，觉一部《十七史》，无从说起。《易》以兰比良朋，而《离骚》以兰喻君子，绝妙品题，已被圣贤说尽。后世累读连篇，徒成蛇足。

　　陆芳浦言：开建长安墟，山中丛桂参天，古杆数围。有素心兰，叶极纤细柔软，花时，岩谷皆香。樵妇趁墟者，时采以簮帽檐，或杂薪草中，不以珍物视也。开建古端州，地属肇庆府。长安墟西与怀集县相接，怀距吾乡十里之程。以地僻故无闻于时，独所产薯莨，箬叶，间有知者，殆雅俗之相殊欤？

　　世俗认为兰性通灵。凡花多叶润，生意勃然，人家见此，便误认是方兴气象。至并蒂，及非时开花，亦误为吉兆。余历历验之，吉兆极少。一时物理反常，何能尽关人事？不过遇者有悻福心，智者有惧祸心而已。余曾戏谓邓止齐：“昔有一女慕西湖而死，心独不死，现形如西湖，楼台树石皆俱。余癖兰如是，不知百年后，心亦现兰形乎？”止齐曰：“世人皆有钱癖，安能一一现形，不过化铜臭耳。君之兰癖，禅宗所谓舍利，道法所谓内丹，功行圆满，一缕心香，散作大千世界。兰花气味，使众生闻木樨香而悟禅，见桃花而悟道，不至将兰花当饭食。此为绝大证果，岂沾沾以迹求者哉！”

　　人之嗜好，殊不可解。如余于兰，常思其故而不得。以儒理言：由知而好乐，知何以生？以佛理言：由因而缘而果，因何以造？以儒理推之，人与物皆禀气而生，同气相求，如磁石之引铁，琥珀之拾芥，纠缠胶结，有发于不自知者。然则未发之前，如何气象？以佛理推之，则皆尘障也。安得我佛慈悲，现兰花身为说法乎？

　　吴汉槎笔记言：“长白山地气深厚，兰叶盈丈。”此不知是何异草？非兰叶也。产兰之处，皆在北纬五十度至七十度内。移北过寒，移南过热，兰俱不生。长白山为昆仑北干，王气独钟，我朝兴盛，两京发祥所自。耳食者遂信为实录。不然，亦如太花十莲花，为一时兴到语耳。
　　王绰然云：梅妻兰妾。词人以为美谈。然梅花铁干杈丫，饮冰茹雪，非悍妇，即孤孀耳。兰则仙姿逸韵，有菊花之静，而无其孤；有水仙之清，而无其寒。《传》曰：“与善人交，如入芝兰之室，”友之云乎？岂曰妾之云乎？

　　余有三友：病多而服药少，腹俭而买书奢，家贫而蓄兰富。服药少，虽或不能愈病，不至误药而增病；买书奢，人或傲我以不知，不能傲书以所不知；蓄兰富，我本不因兰而贫，人或因兰而不我贫。是三友而得三善也。

　　相传兰能辟疫，人或疑之。夫瘟疫流行，皆秽浊不正之气，由口鼻吸受者也。名医如俞嘉言、叶天士辈，凡时邪逆传膻中，皆以芳香通灵之品，立法主治。兰花色白气香，禀秋金之清肃正气，正气胜则不正之气自退矣！至谓兰叶象剑，能驱疫鬼，比之桃符棘矢，则俗士之谈也。
　　蜂采花蕊，夹于股际，所以酿密。上供于王者，必戴于顶，历觇之不一误也。夏秋之交，园花盛开，蜜蜂比族结队而来，所采兰蕊，咸以顶戴之而去。他花则不尽然。物犹如此，然则口鼻之嗜，灵蠢厥有同情呼？

　　兰一盆而过十枪，贵者价至百余金，村农衣食半生矣！或问如许值钱，将来何用？夫习闻者生厌，罕观者见奇。明珠弹雀，不及铜丸，宝鼎烹鱼，岂如瓦釜？无用之用，其为用大矣！不得已，以解疫之说解之，亦省唇舌之一法也。

　　粤兰之佳，人罕知者。近见《X丛》中，有元孔行素《至正直记》云：“兰出广地者为上。叶短而柔，广而泽，芦大如香附状，最香。闽产次之。”

　　蒲留仙有言：“自食其力不为贪，种花为业不为俗。”贫儒学圃，固自不妨。至于计较锱铢，以兰为市者，殊乖雅道。余家贫穷，从不卖兰，非自高也。炫兰求售，未免待兰太薄。有时岁底分盆，念仆辈终年浇灌，拣圆中此种多者，与三两盆，令其换钱抵岁，此则体贴人情，偶然待兰破格矣！

　　乡有世家子，性爱兰，不甚讲求种法。生前豪夺巧取，无所不至。殁后，兰归其内戚家。所有佳种，余以四十金尽得之。雅人达观，何自苦如此。余家植兰，不下万本，佳种亦颇不乏，皆从名园购买，无一强索者。但期没齿，不作传家想也。假能预知死期，当亦分赠知交，以广流布。二三素心人，同兹嗜好者，保无咒余速死者耶？

　　顺德弼窖乡，号称花村。乡人皆以艺花为业，挨枝接节，精巧绝伦。即以花起家，如茂林园者，问及种兰，则惘然不解，可称怪事。省垣以艺兰称者，有任老三，忘其名，家居河南，号为兰薮。殁后佳种数百盆，其妾分散售卖，得千金有奇。迨后，周翰乡亦颇能妣美，然杜撰兰名，则时为耳食者购去。今其子，琴鹤山房，名兰亦间有存者，然不及乃翁之多矣。

　　潘太史少韩师史谓：“宁可食无肉，不可室无兰。”庭中种养数十本，每花开时，谈次必指，以夸座客。及开至箭末，手自剪理，渍以盐蜜之属。时取数朵配馔点茶，以为天下之美味，莫或过也。殆并“不可食无兰”矣！此与爱墨而啜墨汁者，同癖嗜。至随园老人所载，以兰蠹为酱，虽香味逾常，终觉暴殄天物。近时梁都督香林宝泰，王孝廉星五延年，皆同里中兰友也。都督盛饰盆盎，斑驳古雅，价值千金，可谓安排金屋。孝廉虽殷富，一枪一叶，无不手自经理，浇水拭叶，有园匠所不及者，不独“惜花春起早”而已。王方伯尧衢康福，虽亦喜种，未免叶公好龙矣！张慎修翁，尤名噪一时，所遗白墨兰种最多。其孙次彭，亦能继起，孰谓“家无三代兰”乎？

　　牡丹以富贵为花王，真花王也。兰为王者之香，有其德而无其位，素王也。漪兰一操，圣人其在忧患乎？植之庭阶之内，登之几席之上，凡花俗卉，咸俯首焉。世莫我知，不过深山穹谷中一小草耳。噫！岂独兰也哉。

　　【附录】

　　◎艺兰僮课

　　种兰的方法，应该是灵活的，不应该是刻板式的。因为天气的阴晴，地方的寒暖，兰性的禀受，各自不同，要根据实际情况来确定才行。可是现在情况有变化。我今后要经常出门，家里的兰花，祗好让不大会种兰花的僮仆们来代管了。所以我不得不将阴阳浇灌事宜，订出一个简明的章程来，让他们按着办。
　　这个章程是逐月来订的。哪个月要做哪些事，都写在上边了。如果有闰月，那就上半月按上月办，下半月按下月办。兰棚用木做架，架上横放竹竿，竹大则应破开，竹与竹之间以相距五分为宜，每一平方尺用十根细长的竹竿。上面再竖放一排竹竿，大小距离和横的一样。这一层是活动的，用来调节阴阳。这样，可以一分二分三分地按等份增减阳光。
　　正月：墨兰开花，蚯蚓开始活动。对盆泥板结了的，底孔堵塞了的，要换些颗粒塘泥进去，使它通风透气。这时天气还冷，阳光不暖，须要盖阴七分，每五天浇一次水。
　　二月：墨兰花已谢，兰牙开始破土。可以进行分栽。蚂蚁开始上盆，要注意加水垫。蚯蚓在盆内繁殖，要灌茶麸水杀蚯蚓。浇水可免。要购买芒心，修葺兰棚，放阳五分。
　　三月：兰芽开口。介壳虫开始出来，要继续灌茶麸水杀蚯蚓，灌烟骨水杀介壳虫和其它害虫。雨前灌肥，雨后施猪牛骨灰或花生壳灰。放阳七分，可免浇水。
　　四月：新枪舒叶。龙岩素开始开花。介壳虫产卵叶上，要经常灌烟骨水和用旧牙刷刷洗叶面。经常灌茶麸水杀蚯蚓。盖阴五分。每七天浇一次水。趁下雨时把雨水储存起来，以备浇灌。
　　五月：兰花生根。大叶种开花。蚯蚓活动最频繁，要经常灌茶麸水杀蚯蚓。每七天浇水一次。
　　六月：兰叶长。蜘蛛开始营窝。盆泥少了，要加泥进去，板结的，要换颗粒泥。每五天浇水一次，盖阴六分。经常浇烟骨水，隔一天用喷壶洒一次在叶上。
　　七月：秋兰盛开。把兰花陈列在庭院里。兰花的老叶开始发黄。蜘蛛产卵。挖晒塘泥，制成坚硬的泥块。每夜用水喷洒叶片一次。盖阴七分。每五天浇水一次。
　　八月：老叶黄落，开始剪枯叶枯甲。修葺兰棚。盖阴五分，每五天浇水一次，隔夜喷洒叶片一次。
　　九月：榜墨放花。墨兰开始起箭。蚂蚁活动减少，开始入土。每天浇水一次，隔夜喷洒叶片一次，盖阴五分。经常浇烟骨水杀虫。
　　十月：秋兰花尽，把兰盆放回原处。买竹竿，为修葺兰棚备料。盖阴五分。每五天浇水一次，隔夜喷酒叶片一次。有时灌茶麸水杀蚯蚓。
　　十一月：兰笋初胎。寒夜要迁花入室，严防霜冻。盖阴七分，每七天浇水一次。
　　十二月：黄叶落尽，新芽未出。这时秋兰可以分盆。要密盖兰棚，保护好兰花。煅烧猪牛骨灰，以备雨天施肥。每七天浇水一次。
　　以上所说的灌是灌根，所说的洒是洒叶，所说的浇，是灌洒并行，即浇到根又洒到叶。
　　灌浇的问题，虽然定了时间，但在执行当中，要从实际情况出发，千万不能照搬。具体来讲，有六宜免，四宜加，五宜减。
　　所谓六宜免，即是：天雨则免，天阴则免，天雪则免，将换泥则免，将换盆则免，将灌茶麸水、烟骨水则免。
　　所谓四宜加，即暑气太酷则加，北风过紧则加，近阳多处则加，盆小兰盛则加。
　　所谓五宜减，即天时频雨则减，盆泥融化则减，近阴多处则减，盆大兰小则减，兰头黑、叶起点则减。
　　至于兰盆的管理，要注意如下四点：盆里一生草就锄去，一生苔就剔去。蜘蛛网粘住了叶，就用手指钳去。盆垫里的水干了，就要赶快添水进去。这是种兰当中很要紧的事情，千万不懒惰，不要疏忽。所以说：种兰要以面面通风为第一义，不得已，则已刻刻留心为第二义。

　　◎艺兰备物

　　耕稼必须有犂锄，渔佃必须有网箩。兰花爱好者种兰，必须有工具、设备、材料备用，现录出来，附在《艺兰僮课》之后。
　　塘泥：趁鱼塘干塘的时候，把塘中最低洼处的幼泥取出来，摊薄踏实晒干，闲暇时敲碎、用竹筛筛分三等，储存备用。
　　竹竿：修葺兰棚及遮荫用。以撑篙竹最佳，其次是篱竹。平时放好收好，不要日晒雨淋。
　　芒心：芒是一种草，扎棚用的。如果没有，就用竹篾或藤篾。
　　铁线：兰棚重要的地方，要用铁线捆扎，以求牢固。
　　锯子：截竹木用。用毕拭净，悬挂墙上。
　　剪刀：修剪黄叶、残枝、腐根、枯甲及分栽时截断横根用。要锋利。
　　斧：砍截竹木用，宜常磨拭，勿令生锈。
　　竹签：大小如筷子，一端削尖。分栽时，用以插泥，使碎泥填实根旁。
　　竹萝：大中小三等塘泥，要分别装在竹萝里备用。
　　筛：疏密三种，以便能筛出三等塘泥。
　　花生壳灰：平时储备起来，雨后盆土太湿时，取三五勺放在盆面近边处，以代液肥，同时缓解盆泥的湿度。
　　猪牛骨灰：用法与花生壳灰一样。
　　熟烟骨：一斤浸水五斗，可灌可洒，用以杀介壳虫和其它害虫。
　　茶麸：一斤浸水一石，灌入土中，用以杀蚯蚓。
　　便缸：存尿用，让尿在缸内充分发酵，越久越好。临用时，以二成尿八成水和匀使用。
　　隔水盆：用大盆做的。底旁有嘴，遮以棕片、粗沙。用以隔有树叶杂草的雨水或肥水，使其澄清好用。
　　雨水缸：下雨时接满储存，供灌洒时用。
　　花洒：也叫喷壶。有嘴有柄，用来浇根和洒叶。
　　退笔：即不用的毛笔，要洗净墨汁，用来洗兰叶。
　　兰盆：平时要准备大中小各式兰盆，安放在露天，日晒雨淋，以旧为好。
　　花架：陶或瓷的，在园中安垫稳妥，随时洗拭。木制的适宜在庭前陈设，用时搬出，不用时晒干收藏。


　　【附录】《岭海兰言》兰经

　　兰性与人性同。水与泥其饮食也，盆者其衣冠也。培养首重其材。至于灌溉之事宜，本无一定成法。不洞悉其所以致病之由，则爱之适足以害之。
　　流水胜止水，清水胜浊水，新汲水胜积潦水。雨水为上，山水次之，河水次之，井水又次之。不拘何水，以淡为贵，其带盐味碱味灰味矾味者，皆兰之所大忌也。
　　泥以带有铁质者，为无上之品。盆质宜瓦不宜瓷。
　　兰喜阳而恶热，喜雨而恶湿，喜遮而恶密，喜风而恶雪。养兰之法，阳多则花佳，阴多则叶佳。七分蔽日，三分露天，足矣！位置，应背西北而面东南。久旱得雨，兰芽怒生。阴雨连旬，兰根朽腐。
　　兰贵通风，遮又忌密。通风为种兰之先务。阳多花佳，阴多叶佳。此为通风者而言之。若不通风，阳多则晒死，阴多则淤死。
　　兰之分盆栽种，犹人之分居也，过盛而不分则根枯，未盛而屡分则叶弱。种养得法，大率粗品三年一分，贵阳市品五年一分最为得中（粗品：一般兰花，贵品：高档兰花）。分春半，春分后，分秋兰，小寒后，是时老叶御尽，新芽将生，百无一失。
　　种半六忌：酷暑忌种，严寒忌种，烈日忌种，枪弱忌种，兰芽开口忌种，多雨忌种（枪：兰株）。
　　养兰以面面通风为第一义，以刻刻留心为第二义。
　　天下无不病之兰。兰在气交之中，借阴阳以生，而阴阳有偏胜，则兰病矣。凡病于阳者，叶尖常焦，轻则不下连，重则尾段全焦矣。病于阴者，叶生黑点，轻则不透背，重则头脚俱黑矣。叶焦根尚未伤，春来犹能生发，至头黑者根必朽腐。
　　土气不通，阴病也，水气不留，阳病也。泥太幼及太实，则积水易淤，阴病也（太幼：太细）。泥太粗及太松，则水气不留，阳病也。遮盖太疏则阳病，太密则阴病，浇灌太多则阴病，太少则阳病。风高物燥，酷暑熏蒸，则阳病；久雨淋漓，严霜肃杀，则阴病。燥湿不均，及灌肥太过，则阴阳交病矣。见于阳者，以阴法救之。
　　兰之诸病，无论其微甚，惟阴病者居多，盖爱护备至，则灌水惟恐不勤。不知兰性忌湿，一旬之内天雨一次，则水缸可以不设。故春夏浇水甚稀，秋冬雨少，两日洒叶一次，五日淋根一次足矣。且浇水须在朝曦未出之前，或在黄昏日入以后，迟早皆不宜也。
　　兰枪尚少，土气浓厚，灌肥反为不美，枪蕃土薄，灌肥则不可少。雨前用尿二水入和匀，灌悄无时者，用存性猪牛骨灰，取指头大小者三分勺，分放盆面近边处，可也。
　　兰之诸病，防不胜防，护不胜护。惟一言以蔽之日：面面通风，则兰乐而无病。
　　病由人生，病由天致。泥不如法，将面泥逐层剔去，另掀新泥，不动兰根，最为稳妥。阳病先伤于上，而后及下；阴病先伤于下，而后及上。至于燥湿不均，及灌肥太过，则阴阳交病矣。
　　弥月阴雨，兰病尚少。惟三日一晴，两是一雨，泥面未干，天雨又至，晴时极热，雨时极寒，此种天时，十兰九病矣。可尽将兰盆移入室中，通风而雨洒不到。
　　兰叶经霜，兰病之最急者也，霜天雪夜，一宵失检，数载徒劳。治法若何？密盖兰栅，迁兰入室，将面泥另换，安放暧处，隔一两日始见太阳，可救十中之三四。或兰叶被雪坏，根芦未伤，此后须令频见日光，下年新枪，方易腾茂。
　　护叶尚易，护花最难。花箭即出土，放在略阴之处。有雨必避，有水勿浇。若陈列庭前，朝则令见日光，夜则令吸风露，自然花箭高大，朵瓣齐整。
　　花箭受病，自有数端，虫蚁啮食者病，阴晴无时者病，燥湿不匀者病，花时浇肥者病，大雨淋漓者病。若闭置室中，放近灯下者，花或不病，而叶亦病。
　　半阴半阳，花叶并佳呼？否。一日之中，只得寅卯辰三时日光晒到，余时可以不用。即地方各异，以久晒而盆身不烘为凭，兰性各殊，以久晒而叶尾不焦为度。此前辈相沿不易之法也。
　　迁兰安放，勿当檐滴，虑其衡击也。勿过近墙隅，免其淤积也。承盆之基，桥洞中空，勿砖石填塞也。安兰之所，与几案齐高，勿离地太迫也。兰花防湿，料理最难，果见晴霁无期，每盆减去泥面，现出芦丁，则淤湿不致过甚。舍此无别法矣（根芦、芦丁：假鳞茎）。
　　兰畏久晒，法必须遮。故未求佳种，宜先盖凉棚，所谓七分蔽日，三分露天者，较为妥也。唯二三月天气，风和日暧，放阳宜多占一二分，因此时新笋初芽，得暧而渐强壮。过阴则兰荪苒弱不堪矣。亦有养兰树下者，然疏密未必合宜。加之以鸟粪所污，败叶所积，蛛丝蚁粒所堕，一切皆害兰之物也。霜雪萧杀之气，凡草木无不畏忌，况如兰之柔脆乎。严寒之夜，必须盖密兰棚，或择三五贵品，入室中藏避为佳。大江南北，九月之后，兰盆无不密藏，所谓“芝兰之室”是也（新笋：新苗）。 
