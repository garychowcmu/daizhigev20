竹谱 晋 戴凯之


提要

　　《竹谱》一卷，旧本题晋戴凯之撰。晁公武《郡斋读书志》云，凯之字庆预，武昌人。又引李淑《邯郸图书志》云，谓不知何代人。案《隋书经籍志谱系类》中有《竹谱》一卷，不著名氏。《旧唐书经籍志》载入农家，始题戴凯之之名，然不着时代。左圭《百川学海》题曰晋人，而其字则曰庆豫。预、豫字近，未详孰是。其曰晋人，亦不知其何所本。然观其以仑韵年船，以邦韵同功，犹存古读，注中音训，皆引三苍。他所援引如虞豫《会稽典录》、常宽《蜀志》、徐广《杂记》、沈莹《临海水土异物志》、郭璞《山海经注》、《尔雅注》，亦皆晋人之书，而《尚书》条簜既敷，犹用郑玄筱箭竹簜大竹之注。似在孔传未盛行以前。虽题为晋人别无显证，而李善注马融《长笛赋》已引其笼籦一条，段公路北户录引其{纣}必六十复亦六年一条，足证为唐以前书。惟《酉阳杂俎》称《竹谱》竹类三十九，今本乃七十馀种，稍为不符，疑《酉阳杂俎》传写误也。其书以四言韵语记竹之种类，而自为之注，文皆古雅，所引《黄图》一条，今本无之，与徐广注《史记》所引《黄图》均为今本不载者其事相类，亦足证作是书时黄图旧本犹未改修矣。旧本传刻颇多讹脱，如盖竹所生，大抵江东，上密防露，下疏来风，连亩接町，竦散冈潭六句，潭字于韵不协。虽风字据诗卫风有孚金切一读，于古音可以协潭，而东字则万无协理，似乎潭冈散竦四字误倒其文，以竦韵东风，犹刘琨诗之以叟韵璆，潘岳诗之以荷韵歌也。然诸本并同，难以臆改。凡斯之类，皆姑仍其旧焉。  
　 

竹谱

　　○植类，之中有物曰：竹。不刚不柔，非草非木。

　　《山海经》《尔雅》皆言：以竹为草，事经圣贤，未有改易。然竟称草，良有难。安竹形类既自乖殊，且经中文说又自背讹，经云：其草多族。复云：其竹多篃。又云：云山有桂竹。若谓竹是草，不应称竹。今既称竹，则非草。可知矣。竹是一族之，总名一形之。偏称也。植物之中有草木竹，犹动品之中有鱼鸟兽也。年月久远，传写谬误，今日之疑或非古贤之过也。而比之学者谓：事经前贤，不敢辨正。何异匈奴恶郅都之名，而畏木偶之质耶。

　　○小异空实，大同节目。

　　夫竹之大体多空中，而时有实，十或一耳。故曰小异，然虽有空实之异，而未有竹之无节者。故曰大同。

　　○或茂沙水，或挺岩陆。

　　桃枝篔筜，多植水渚，篁筱之属，必生髙燥。

　　○条畅纷敷，青翠森肃。质虽冬蒨，性忌殊寒。九河鲜育，五岭实繁。

　　九河卽、徒骇，太史、马颊、覆釡、胡苏、简、絜、钩盘、鬲津、禹所导也。在平原郡五岭之说，互有异同。余往交州行路所见，兼访旧老，考诸古志。则今南康、始安、临贺、为北岭，临漳、宁浦、为南岭，五都界内各有一岭，以隔南北之水，俱通南越之地，南康、临贺、始安、三郡通广州。宁浦、临漳、二郡在广州西南，通交州。或赵佗所通，或马援所并，厥迹在焉。故陆机请伐鼓五岭，表道九真也。徐广《杂记》以剡松阳建安康乐为五岭，其谬远矣。俞益期与韩康伯，以晋兴所统南移大营，九冈为五岭之数，又其谬也。九河鲜育，忌隆寒也。五岭实繁好，殊温也。

　　○萌笋笣，箨夏多，春鲜根。干将枯，花□〈复〉乃县。 

　　竹生花实，其年便枯死□〈复〉。竹实也。□〈复〉（音：福）

　　○□〈纣〉必六十，复亦六年。 

　　竹六十年一易根，易根辄结实，而枯死其实落土，复生六年，遂成町竹。谓死为□〈纣〉□〈纣〉。（音：纣）

　　○籦龙之美，爰自昆仑。

　　籦龙，竹名。黄帝使伶伦伐之于昆仑之墟。吹以应律。《声谱》云：籦龙，大竹。此言非大小之称。《笛赋》云：籦龙非也自一竹之名耳。所生若是大竹，岂中律管与笛。

　　○贠丘帝竹，一节为船，巨细已闻。形名未传。

　　贠丘帝，俊竹一节为船。郭注云：一节为船，未详其义，俊卽舜字假借也。

　　○桂实一族，同称异源。

　　桂竹，髙四五丈，大者二尺围，阔节大叶，状如甘竹而皮赤，南康以南所饶也。《山海经》云：灵原，桂竹伤人则死，是桂竹有二种。名同实异，其形未详。

　　○□〈卫〉尤劲薄博，矢之贤。

　　□〈卫〉细竹也。出蜀志。薄肌而劲中，三续射博箭□〈卫〉。（音：卫。见三仓。）

　　○篁任篙。笛体特坚圆/

　　篁竹，坚而促节，体圆而质坚。皮白如霜粉，大者宜行船，细者为笛篁。（音：皇。见三仓。） 

　　○棘竹，骈深一丛为林。根如推轮，节若束针，亦曰笆竹。城固是任篾。笋既食，鬓发则侵。

　　棘竹，生交州诸郡。丛生有数十茎。大者二尺围，肉至厚，实中。土人破以为弓枝，节皆有刺。彼人种以为城，卒不可攻。万震《异物志》所种为藩落，阻，过层墉者也。或卒，崩根出，大如十石物，纵横相承，如縿车。一名笆竹，（见三仓）。笋味落人须发。 

　　○单体虚长，各有所育。

　　单竹，大者如腓，虚细长爽。岭南土人取其笋未及竹者灰，煑绩以为布。其精者如縠焉。

　　○苦，实称名甘，亦无目。

　　苦竹，有白有紫而味苦甘。竹似篁而茂叶，下节味甘，合汤用之。此处处亦有。

　　○弓竹如藤，其节郄曲生，多卧土，立则依木长，几百寻，状若相续。质虽含文，须膏乃缛。

　　弓竹，出东垂诸山中。长数十丈，毎节辄曲，既长且软。不能自立。若遇木乃倚。质有文章。然要须膏涂火灼，然后出之。篾，卧竹上出也。

　　○厥族之中，苏麻特竒，修干平节，大叶繁枝。凌羣独秀，蓊茸纷披。

　　苏麻竹，长数丈。大者尺余围，概节多枝，丛生四枝，叶大如履。竹中可爱者也。此五岭左右徧有之。 

　　○篔筜、射筒、箖箊、桃枝，长爽纎叶，清肌薄皮，千百相乱，洪细有差。

　　数竹，皮叶相似。篔筜最大，大者中甑，笋亦中。射筒，薄肌而最长，节中贮箭，因以为名。箖箊，叶薄而广，越女试剑，竹是也。桃枝，是其中最细者。并见《方志赋》桃枝皮赤，编之滑劲，可以为席，顾命篇所谓篾席者也。《尔雅》释草云：四寸一节为桃枝。郭注云：竹四寸一节为桃枝。余之所见桃枝竹，节短者不兼寸，长者或踰尺。豫章徧有之，其验不远也。恐《尔雅》所载草族：自别有桃枝，不必是竹。郭注加竹字取之谬也。《山海经》云：其木有桃枝。劔端又《广志》层木篇云：桃枝出朱提郡，曹爽所用者也。详察其形，宁近于木也，但未详。《尔雅》所云，复是何桃枝耳。经雅所说二族，决非作席者矣。《广志》以藻为竹，是误。后生学者往往有为所误者尔。

　　○相繇既戮，厥土维腥，三堙斯沮，寻竹乃生，物尤世远，畧状传名。

　　禹，杀共工，相繇二臣。膏流为水。其处腥臊，不植五谷。禹，三堙皆沮，寻竹生焉。在昆仑之北有岳之山。（见：大荒北经中）。

　　○般肠，实中与笆相类。于用寡宜，为笋殊味。 

　　般肠竹，生东郡縁海诸山中。其笋最美。云与笆竹相似，出闽中。并见《沈志》其形未详。 

　　○筋竹为矛，称利海表。槿仍其干刃即其杪，生于日南，别名为篻。

　　筋竹，长二尺许。围数寸，至坚利。南土以为矛，其笋未成竹时堪为弩弦。见：徐忠南中奏。刘渊林云：土人以史叶，竹为矛，余之所闻即是筋竹，岂非一物而二名者也。

　　○百叶参差，生自南垂。伤人则死，医莫能治。亦曰篣竹。厥毒若斯，彼之同异，余所未知。

　　百叶竹，生南垂界，甚有毒，伤人必死。一枝百叶，因以为名。《沈志》刘渊林云：篣竹有毒，土人以刺虎豹，中之辄死。或有一物二名，未详其同异。

　　○□〈畐〉与由衙，厥体俱洪，围或累尺。□〈畐〉实衙空。南越之居梁柱是供。

　　□〈畐〉实，厚肥，孔小，几于实中，二竹皆大竹也。土人用为梁柱□〈畐〉竹，安成以南有之。其味苦。俗号□〈畐〉。由衙竹，交州《广志》云：亦有生于永昌郡，为物丛生。《吴郡赋》所谓由衙者篁□〈畐〉。（音；雹。性柔弱，见三仓）。

　　○竹之堪杖，莫尚于笻。磥砢不凡，状若人功。岂必蜀壤，亦产余邦。一曰扶老：名实县同。 

　　笻竹，髙节实中。状若人刻，为杖之极。《广志》云：出南广卭都县，然则卭是地名。犹髙梁堇《张骞传》云：于大夏见之，出身毒国，始感卭杖，终开越隽。越隽则古身，毒也。张孟阳云：卭竹出兴古盘江县。《山海经》谓之扶竹，生寻伏山，去洞庭西北一千一百二十里。黄图云：华林园有扶老三株，如此则非一处。赋者不得专为蜀地之生也。《礼记》曰：五十杖于家，六十杖于乡者，扶老之器也。此竹实既固杖，又名扶老，故曰。名实县同也。

　　○□〈聊〉□〈豊〉二族，亦甚相似。杞发苦竹，促节薄齿，束物体柔，殆同麻枲。

　　□〈聊〉□〈豊〉二种，至似苦竹，而细，软肌薄□〈聊〉。笋亦无味。江汉间谓之苦□〈聊〉。（见沈志□〈聊〉音：聊。□〈豊〉音：礼。齿有文理也）。

　　○盖竹，所生大抵江东，上密防露，下疎来风。连亩接町，竦散岗潭。

　　盖竹，亦大薄，肌白色。生江南深谷山中。不闻人家植之。其族类动有顷亩。典録贺齐传云：讨建安贼洪明于盖竹，盖竹以名地。犹酸枣之邑，豫章之名，邦者类是也。

　　○鸡胫似篁，髙而笋脆，稀叶梢杪，类记黄细。

　　鸡胫，篁竹之类：纎细，大者不过如指。踈叶黄皮强肌，无所堪施，笋美。青班色绿，沿江山冈所饶也。

　　○狗竹有毛，出诸东，裔物类众，诡于何不计。

　　狗竹，生临海山中，节间有毛，见《沈志》。

　　○有竹象芦，因以为名。东瓯诸郡縁海所生。肌理匀净，筠色润贞。凡今之篪匪兹不鸣。

　　此竹肤似芦，出扬州东垂诸郡。浙江以东为瓯越，故曰东瓯。苏成公始作篪，似于今篪，故曰凡今之篪。

　　○会稽之箭，东南之美。古人嘉之，因以命矢。

　　箭竹，髙者不过一丈，节间三尺，坚劲中矢。江南诸山皆有之。会稽所生最精好，故《尔雅》云：东南之美者，有会稽之竹箭焉。非总言矣。大抵中矢者虽多，此箭为最，古人美之以首。其目见《方言》，是以楚俗。（阙）伯细箭五十，跪加庄王之背，明非矢也。

　　○箘簵载籍，贡名荆鄙。

　　箘簵二竹，亦皆中矢。皆出云梦之泽。禹贡篇出荆州。书云：底贡厥名言其有美名，故贡之也。大较故是会稽箭类耳，皮特黒涩，以此为异。《吕氏春秋》云：骆越之箘，然则南越亦产，不但荆也。

　　○篃亦箘徒，概节而短，江汉之间，谓之竹□ 。

　　《山海经》云：其竹名篃，生非一处。江南山谷所饶也。故是箭竹类。一尺数节，叶大如履。可以作篷，亦中作矢。其笋冬生。《广志》云：魏时，汉中太守王图毎冬献笋。俗谓之□笴□苦恠反。

　　○根深耐寒，茂彼淇苑。 

　　北土寒冰，至冬地冻。竹根类浅，故不能植。唯□根深，故能晚生。淇园卫地殷纣竹箭园也。见班彪志《淮南子》曰：乌号之弓，贯淇卫之，箭也。《毛诗》所谓：瞻彼淇澳，緑竹猗猗。是也。 

　　○篲筱苍苍，接町连篁，性不卑植。必也嵓岗，踰矢称大出，寻为长物。各有用，扫之最良。

　　篲筱，中扫箒细竹也。特异他筱。见《广志》至大者不过如箭，长者不出一丈。根杪条等下节生，惟髙阴，动有町亩，庐山所饶也。扫箒之选，寻阳人往往取下都货焉。

　　○又有族类爰挺峄阳，悬根百仭。竦干风生，箫笙之选，有声四方。质清气亮，众管莫伉。

　　鲁郡邹山有筱，形色不殊，质特坚润，宜为笙管，诸方莫及也。《笙赋》云：所谓邹山大竹，峄阳孤桐，此山竹特能，贞絶也。 

　　○亦有海筱，生于岛岑。节大盈尺。干不满寻，形枯若筯，色如黄金，徒为一异□知所任。

　　海中之山曰岛山，有此筱，大者如筯，内实外坚。拔之不曲，生既危埇海又多风，枝叶稀少，状若枯筯。质虽小异，无所堪施，交州海石林中徧饶是也。

　　○赤白二竹，还取其色，白薄而曲，赤厚而直。沅澧所丰，余邦颇植。

　　颇少也，俗曰白鹿竹，亦可作簟，浔阳郡人呼为白木竹，燥时皮肉皆赤，武陵溪中是所丰足也。

　　○肃肃筨□〈隋〉，畟畟攅植，擢笋于秋冬乃成竹，无大无小，千万修直，□〈豊〉，幕内暠，绣文外赩。

　　筨□〈隋〉竹，大如脚指，坚厚修直。腹中白膜。阑隔状如湿面生衣，将成竹而笋皮未落，辄有细虫啮之。陨箨之后，虫啮处往往成赤文，颇似绣画可爱，南康所生，见《沈志》也。

　　○箛□〈朶〉诞节，内实外泽，作贡汉阳，以供辂策。

　　箛□〈朶〉竹，生于汉阳，时献以为辂马策，见《南都赋》

　　○浮竹亚节，虚软厚肉，临溪覆潦，栖云荫木，洪笋滋肥，可为□〈上上日下〉蓄。

　　浮竹，长者六十尺，肉厚而虚软，节阔而亚，生水次，彭蠡以南，大岭以北徧有之。其笋未出时，掘取以甜糟藏之，极甘脆，南人所重□〈上上日下〉蓄，谓草莱。甘美者可蓄藏之以候冬。诗曰：我有□〈上上日下〉蓄可以御冬。

　　○厥性异宜，各有所育。篾植于宛□，〈尒〉生于蜀。 

　　篾竹，见《南都赋》。□〈尒〉竹，见《蜀都赋》。

　　○细筱大簜。 

　　书云：筱簜既敷。郑玄云：筱箭，簜。大竹也。

　　○竹之通目，玄名统体，譬牛与犊，人之所知，事生轨躅。

　　车迹曰轨。马迹曰躅。

　　○赤县之外，焉可详录，臆之必之，匪迈伊瞩。

　　邹子云：今四海谓之瀛海，瀛海之内谓之赤县。瀛海之外如赤县者，复有八，故谓之九州岛。非禹贡所谓九州岛也。天地无边，苍生无量。人所闻见，因轨躅所及，然后知耳。盖何足云。若耳目所不知，便断以为不然，岂非囿近之徒耶。故孔子将圣无，意无必庄生，达迈以人所知，不若所不知，岂非苞鉴无穷，师表羣生之谓乎。  
