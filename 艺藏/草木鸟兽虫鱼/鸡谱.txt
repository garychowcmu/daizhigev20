
○论头第一
　　鸡头或圆、或方、或长、或如鸭卵，额方、面阔、不大不小得其中和者，佳。
　　头不宜太大，肉多者迟钝，临场不能利便。头大必低，如快者十不能得其一也，此种虽力勇脚重而最迟钝，不过耐斗而已。头小其势必锐、必巧。又不宜头小身形太大。若腮骨鼓、眼小、冠厚且硬者，佳。若头小再兼面凹、眼大、冠嫩者，最为下品，不堪畜也。

○论冠第二
　　冠者乃一身之仪，不可不察也。鸡之最要者，惟冠与眸子耳。第一等三梁冠，喜敦厚，中梁微高，三梁无蕊，皮肉苍固，视之昂然如峰之耸者，佳。如三梁低陷，皮肉嫩薄，前後不分高下无势者，无用。三岔冠，亦喜同前高厚有势，不喜繁多花蕊。倾薄者无用。钮冠，喜紧不喜松。尖软者，无用。掖冠，喜小不喜大，喜短不喜长，根牢皮厚者，佳。尖冠，宜小不宜大。生于淳厚鸡者，相宜，生硗薄鸡者，无用。高冠，根大势昂者，佳，若蕊长肉嫩者，无用。歪冠，亦喜根牢淳厚，头眼若得相称，此种最能耐斗，若冠薄根软者，无用。倒冠与歪冠相似，遮眼者为倒冠，论好同前，若嫩薄成片者，无用。活动冠，喜高不喜低，喜苍不喜嫩。若繁蕊花冠单冠者，万无一好也。杨梅冠，如枣者，佳，如蝉者，次之。前大後小者为錾头冠，扁者为柿饼，前圆後尖蕊者为荔枝。惟枣子杨梅者佳，如蝉者、錾头者平常，不能十足之美。柿饼、荔枝二种无用。

○论眼第三
　　夫眼者为鸡之最要，喜小而不喜大，喜清而不喜浑。无论生相，但眼好者为贵。
　　红眼为第一，诸色皆能相配。红如硬红，光彩射人，内含朱砂斑点者为上。《风鉴》云：“贵人有贱耳，贱人无贵眼。”鸡但生此好眼，再无不佳者也。此眼再不生于无相之鸡。嗟乎！禽畜尚然如此，而况于人哉。
　　第二种黄眼，色如淡金，有斑点者为砂眼，诸色皆能相配。碧眼，喜清亮而不沉，有斑点者为砂绿眼。红毛、紫毛相配，生别色者平常。
　　白眼，亮如白磁，有斑点者为砂眼，小瞳茨菇色者为枭眼，惟青紫红色相配，生别色者平常。
　　金黄眼，柳黄眼，黑睛大者为豆青眼，此三种亦平常。其最不堪者：紫眼、黑豆眼、浑眼，皆不可论也。

○论鼻嘴第四
　　夫嘴喜长而不喜短，喜粗而不喜细，喜润而不喜干，喜直而不喜弯。第一等者，淡乳香色，第二等，玛瑙色，第三等，玳瑁色，其次重乳香色者，最为平常。玉嘴者娇、老鹳嘴粗而长者，佳。四声嘴粗而短，鹦鹉嘴短而弯，此二种得头相配而佳，不得相配者极拙。腊嘴带油色者最下。交嘴歪三楞，无用。黑牛角嘴不堪。
　　鼻者必与嘴相称。鼻孔不宜大，宜小。羊鼻嘴长者，耐斗而又脚重。若羊鼻嘴短者，迟钝不堪。若鼻凹嘴粗而撬者，巧而佳。鼻凹嘴细者，太娇不耐也。

○论脸第五
　　脸最喜宽。皮肉坚厚，若似橘皮者佳。若皮薄露骨者娇嫩。面凹颜色惨淡者，万无一好。毛脸者，遍脸生黑毛者，似胡非胡，此种最是平常。大坠、颏下沾水者，俱为不佳。脸厚犹可，脸薄者无用。颏下有大牛嗉，大鸡相宜，小鸡不宜。粉耳坠者无用。

○论项第六
　　项者，上扶一首之谓栋，下据四体之谓梁，亦为最要。粗而不短，得之中和，不露骨节，皮肉坚硬者为妙。粗而短者，虽力勇而必头低。项长身细者，力怯不耐。细项、驼项，不打而自曲，最为不堪。

○论腰第七
　　腰者为胸之山，以恃其勇怯也。腰长胸阔，骨肉相称者为上。第二者，虽腰粗、虽则力大，而不免于迟钝。驼腰者，力虽壮而脚低，隆冬犹可，春来不济。鲫鱼腰平常。再如偏腰、蝼蝈腰，皆残病之鸡，或因雏时所伤，或因蛋内所伤。凹腰、短腰者，力最薄，若至残局，不耐而自力衰也。

○论腿爪第八
　　腿者如屋之柱，如树之根，亦为最要。若腿爪不佳，仍诸处虽好，概为平常，万不能到十足之美。腿根以下肘粗大，不长不短，不粗不细，圆而周正，不露骨节，指甲不长，肘小鳞细，状如鱼之细鳞敷骨者为上。其色必鲜明为上。如去皮之葱白，上有朱砂斑点者为朱砂腿，为第一种也。其次葱白腿，纯白无斑、光亮。又其次银细腿，其色如银母之色。又有白腿、暗金腿、腊腿。色亮者为金，色暗者为腊，皆为平常。最下者，肘大鳞粗，钝峰腿、三楞腿、毛腿、腊腿、带油黄色、红鳞雀斑、乌鳞黑斑者，此种皆不堪畜养。
　　爪者亦喜鳞细，圆而周正，不露骨节。中长一指卧而勾者为虾爪，三指尽勾为蟠香爪，皆为下等。三指内有向上曲者为拱指。後指向前为抿登。抿登、拱指，无忌。

○论骨肉第九
　　骨为阳，肉为阴。若骨丰隆起，得坚肉而相配均者为上。视之不足，称之有馀重者为佳。最下者皮松肉缓。阴胜于阳，肉大骨小如绵者无用。

○论毛色第十
　　夫鸡者最难得其正色。第一等红色、青色、紫色、黄色，此四者为正。红色状如火，并无黄、紫相兼，通梢赤羽，胸黑如漆者为正。青色者如漆，不宜太亮，通身青毛色，若兼微微几根金背者，亦可为正。紫色者，状如黑葡萄色。此色喜亮，再兼胸如漆者，亦为正色。
　　其次柿黄，比正黄微红如柿。银苗，通梢白色，黑胸、黑翅、尾者为银苗。酱色，入红色觉紫，入紫色觉红，为酱色。火里烟，紫色毛梢兼黑者，为火里烟。莲花白，白鬃中有黑线，黑胸、翅、尾者，为莲花白。紫灰色，亮光者为佳。虎皮者，通身黑色，背与胸後膀梢有黄毛者为虎皮。青银背，通身青色，背上微微有白毛者为银背。蓑萝，有青、黄、白、灰四种，且毛上有碎斑点者，为蓑萝。竹节，有红、青、黄三种，且毛上有斑竹文点者，为竹节。油黄，黄毛紫背者，为油黄。铁锈，非红非紫，遍身黑文相杂者，为铁锈。以上皆为平常。
　　再下色者，红灰、纯白、五花、芦花、油青、黄毛黑鬃梢、紫毛黄鬃梢、杏黄连胸、似红非红、似紫非紫、似青非青、似黄非黄，以上毛色皆为平常最下之色。

○论翅第十一
　　两翼者，乃禽之羽毛中最要者也，最喜宽长、紧促。太硬者脆，太软者弱。两翼，不喜圆小，与身体相称者为妙。若散而不收，或窄，或糟者为下。

○论尾第十二
　　尾者如舟之舵，必须首尾相称者为妙。宜平不宜高耸，不宜太长，不宜低垂，不宜太大，不宜太小。无论歪正，得其中和相称者为妙。

○论胡第十三
　　夫鸡之有胡者与杨梅冠同，此二种原非其正种，必须要材料过度方许称善。必要翎毛正色、膀阔、头方、嘴长、眼小、脸宽、腮鼓、腰长、腿圆、冠厚而凿者为佳。但胡子多，有面凹、冠尖、头似桃核、嘴短、身圆、鸭脚、翎毛不正者，如此材料者，广皆为下等。但胡子与杨梅冠者，万中不能选一，不可畜也。

○论性第十四
　　《风鉴》云：“善在心而现于貌。”鸡虽禽类，观其形状亦如之也。譬如：人之五官正合乎相者，此君子也。得之不以为荣，失之不以为辱，虽至艰窘，而其岂变乎！若獐头鼠目之辈，虽满面春风，终系小人，岂可信哉！如鸡之眼小、冠凿、面凹、嘴撬、脸鼓、腿亭微觉高者，必性急要强。若脸宽、皮厚、冠平、项粗、腰长、头大、额方、嘴粗、羊鼻、腿亭微觉短者，必性迟耐斗。再如，脸眼大、眼浑、项长、腿长、身细、腰凹、再翎毛不正，其性最懦，为之不堪。再如，头大、嘴弯、皮松、面肉、身圆腰短、脚似鸭脚、眼皮垂而复下者，最无能而惫赖也。

○论异第十五
　　弹子头者，如弹丸之圆。嘴有长短之分，嘴长者巧，短者拙。此等鸡最能耐斗。
　　枭头，头即如枭，淡黄眼、柳黄眼。此种鸡最无神，眼好者可，眼大、眼浑者不堪。鹦鹉头而圆，嘴勾而短。此种不过性长、耐斗，好者鲜矣。鹞鹰头，头扁，嘴弯，眼小，腮鼓。此种为佳。
　　蛇头，头小而扁，两眼更小，或小冠，或钮冠，性急而耐斗，出入裹缠利便。此种为佳。
　　曜眼，或一红或一绿、一红一黄、一红一白、一金黄一淡黄。此种鸡虽平常，亦不能为下等也。
　　交床腿，两肘相对。此种之腿，必生得项长、腿长之鸡，嘴快脚重，亦为平常。
　　雌鸡，毛遍周身皆是雌鸡之毛、翅、尾者，惟有头、嘴、脑乃雄鸡之象也。亦啼鸣，亦斗，娇嫩而不堪。若雌有距者，亦看生相好歹，且莫以距为奇，此亦平常之事。

○论雌第十六
　　世俗贵重雄鸡，若得一佳者，以为至宝，不知雌鸡难得。盖雄鸡临场出斗，其佳处人人得而见之。雌鸡隐伏于内，虽有其美，人难得而知也。若得上等雌鸡而配次等之雄鸡，生其雏或得一二佳者，若以上等雄鸡而配次等之雌鸡，必无佳雏，故曰：雌鸡难得。譬如地与五穀之比，地厚则穀肥，地薄则穀瘦，其由地乎？其由种乎？养鸡之道，必寻觅上等之雌，方能得佳雏也。不然则渐至低败，皆因不择雌鸡之过也。
　　看雌之法，皆同雄论，但微有异耳。一取羽毛正色、膀阔、头圆、腰长、眼小、脚正、鳞细、指节不露、脸宽、腮鼓、胸骨通长、嘴粗长大、毛紧、骨重、得其翎毛正色，此为佳也。若眼大、眼浑、面凹、头尖、骨轻、肉重、毛厚、尾长、腰头项长，或生赤鳞乌甲，脚腿不正、不圆，皆为不堪。
　　论雌之色，亦同雄鸡。红、黄、青、紫，以为上色。海螺、柳青、爪子鹰毛、草白、紫灰为中等。红灰、纯白、五花、油青黄鬃、似红非红、似青非青、似紫非紫、似黄非黄难言其名，此毛皆为下等也。论此雌鸡之色，无非大概品，其色之高低皆在“配合”论中。
　　世俗言雌学雄鸣，以为不祥，顷刻杀之，深可惜哉！犹不知畜养之道，若雄雌配合，焉有雌鸡啼鸣之理。家内养雌鸡，积年累月失其配合，因思想雄鸡，淫情浩荡而至学啼鸣。若拿而视，必是老苍雌，即不然，亦必膘足之雌，再无瘦雏鸣者，其为怪可知也。

○论配合第十七
　　天地生物之道，其理精微，孤阴不生，孤阳不长。阴阳配合，万物化生矣。
　　夫养鸡之法，雄雌配合，抱卵生雏，乡野皆知，何必论也。欲求其广，千百之雏，皆易得也，安能知三配也？三配者，有头嘴之配，有羽毛之配，有厚薄之配。其妙补其不足，去其有馀，方能得其中和也。世俗不知，得一佳者之雄，必欲寻其原窝之雌，以为得配，而却不知鸡之生相岂能得十全之美乎！必有缺欠之处。大凡原窝之雌，必然同气相类，彼此相缺皆同，安能补其不足，去其有馀者耶？
　　若雌之头脸宽、头方、皮厚、冠平、嘴粗微觉弯者，必宜凹鼻、撬嘴、冠凿之雄配之。
　　若不然，便使之同相之雄，皆出迟钝、愚拙者也。若雄拙，必以巧雌配之方妙。
　　厚薄之配，若雄鸡敦厚、头大、项粗、腰长、膀阔，但腿亭微觉短者，必以头尖、腮鼓、腿亭微高、眼神暴者之雌配之。若雄者如雌之巧，以敦厚雌者配之。
　　谓翎毛之配，亦有三焉。有正配本色；有借配相宜；有借配不宜。若不以法为戒，不但翎毛溷杂，而且年年之雏，自然渐至低败也。虽生其好相，若翎毛溷杂不得其正者，必然鸡之佳处减去一半，不能到其十足者也。
　　正配本色，红雄、红雌，为之正配。但红色中亦有分也，有淡红、深红之分别。淡红为上，深红次之。若淡红黑鬃、黑尾者为上，红鬃次之。若深红者或黑鬃、或红鬃犹可，若黄鬃黑线，无论淡红、深红，皆为下等。若深红带油色者，亦当同上。
　　黄雄者以柳青雌为之正配。柳色有分焉，黄而亮者为上，黑而暗者为下。分中线路，亮而真者为上，麻而暗者为下。
　　青雄、青雌，为之正配。毛色中亦有分焉，喜暗而不喜亮，但黑雌似黑葡萄、黑嘴、乌腿者，广皆为下等，必以乳香嘴或玛瑙嘴、腿脚净者，方可谓好。
　　紫雄、紫雌者，为之正配。毛色中亦有分焉，喜亮而不喜暗，喜深而不喜淡。紫雌色如酱之色、鬃黄者，广如此为下等。莲花白雌、海雌、螺雌、黑鬃、黑尾、纹线分明者为上。若无黑鬃，黑尾者，谓之银苗之雌也。
　　紫灰雄、紫灰雌，为之正配。黑亮者为上，乌暗者为下。
　　红灰雄、红灰雌，为之正配。此为下色也。借配相宜者，红、紫借配，亦可以出红，亦可以出紫也。青、紫借配，亦可以出青，亦可以出紫也。若青、紫得配，出之气出紫雏，皆如黑葡萄之深色也。青、红借配亦可。黄与海螺借配亦可，或出黄色，或出莲花白，或出银苗。以上有借配相宜者，有不宜者。
　　红雄配海螺雌者，出五花毛；配青柳雌者，出黑油黄毛；配白雌则出黄花毛；配灰雌则出红灰。
　　青雄配纯白雌者出蓑萝；配灰雌者出火里烟；配柳青雌者出青鬃油黄。
　　紫雄配海螺雌者出紫花毛；配红灰雌者出紫背灰；配柳青雌者出紫背黑油黄；配草白雌者亦出紫花。
　　黄雄配灰雌者出蓑萝毛；配紫雌者亦出油黄；配红雌者亦出油黄；配鹰毛雌与爪子毛雌者，或出紫背油黄或出黄鬃。
　　紫雄配青雌者，出青鬃油黄。以上具为下色，若不论其配合，其羽毛配溷杂，皆出不等之鸡也。

○论收卵第十八
　　收卵用绵花包严，不可摇晃。头一卵不可收，收之无用。头之後方可次第收而伏之（再又论，红白上有斑点者，此乃蛋胞受伤，其蛋无用）。

○论抱卵第十九
　　凡抱卵必先择其雌鸡。红脸者抱之收盛，白脸者抱之而雏危也。若卵抱过一二日者，则无用矣。抱鸡蛋之地，不可与碓房相近，若相近则蛋皆震坏。

○论照成第二十
　　鸡伏卵三日，拿至灯下照看，有黑点、周围有血丝者，此精血皆全之卵。至七日血足，十二日形体全分矣。

○论出第二十一
　　鸡之抱卵二十一日出，二十日打嘴。自出者盛，若取出者则危矣（如血脉枯干不能自出者，犹人之难产，不治则不活矣。以手轻轻微取，则庶几活矣）。

○论雏第二十二
　　夫雏之初生，以分其高下。其胎毛或白、或紫、或粉红、或如田鸡背之花者，皆为正色。再项粗、骨重、脚腿周正、项上绒毛不堆厚者为佳。若非白、非紫、非灰、绒毛厚者为下，无用（毛厚、骨轻、项细长、脚爪不正者为下）。

○论二日见水第二十三
　　夫万物莫不润乎水。五穀非水不生，百类非水不成。凡生者，无不以水为要。夫雏鸡初生二三日，则饮生水，不然则成疾矣（若不二三日与水，令大鸡代饮之，恐生坠水之疾）。

○论洗虱第二十四
　　凡鸡雏，六七日，必用百部五钱煎水，洗头、项，洗尾下当内，洗翅下。後洗大鸡，必晚时洗，则言鸡卧定。虱非洗则不净；雏非洗则不能精也。

○论浴土第二十五
　　夫土者为万物之母，所生者最多，所载者最广，其功大矣。即生畜之类，亦无不赖其长养者也。鸡之浴土，犹人之沐浴。鸡性最喜土，必要不时浴土，则神清气爽，百病不生。若不使之浴土，则羽毛焦枯，虱生遍体。大鸡若不浴土，而不长渐至危亡矣。用水将土半潮，不可太湿，罩于无风之处，任其飞展、沐浴。若雏鸡一日三次为度。

○论养处第二十六
　　夫鸡之栅栏，犹人之屋也。居不遂意，则人心不乐。禽畜亦然也。《书》云：德者，人之所得，使万物各得其所欲。言物性与人性相宜也。凡养之处，必择僻静之地，宜乎向南阳头。小屋前面有栅栏，方圆五尺，内垫黄沙，不可太湿，亦不可太燥。又不可近鸡、犬、鹅、鸭喧哗之处，恐有损伤之患也。若不预防，更恐跳掷惊骇，必致损伤矣。

○论食水第二十七
　　夫养鸡之道，全赖乎食水得宜。即如人之饮馔，花木之培植。若不得其宜，则有夭折之患矣。
　　畜养之道，必分其苍、雏、早、晚四者。若不分别，一概溷杂，未免太过不及，失其生之道矣。第一种苍者，无论大小，皆不可以肉面厚味喂之。世俗不晓其故，恐鸡力簿，一概加之厚味，膘足太过，不但临场喘乏、肉战，而能成疾也。只以高粱早晚二次，中午不过豆芽、水菜食之。若天寒加煮熟江豆一合为度。
　　雏者有敦厚硗薄之分。敦厚者养法同苍，但晚食必以江豆足喂之，亦不可与肉面食之。硗薄者养法同前，但晚食加肉面剂。早者，或腊月雏、或正月初旬之雏，皆为之早。十月满足之鸡也，不可以厚味加之。水自早至晚不可断却，令其任意饮之，一日二次更换新水。若有病鸡，食盆、水盆务须小心洁净为要。不可与好鸡共之，恐沾恶气而生病也。

○论春养第二十八
　　夫春养乃为第一，若失其调护，则变患生焉。隆冬之际，天气严寒而不加美食，其膘不足，而且无力也。春非冬比，如不随时更法，其鸡尽废也。春，苍、雏皆去其肉面，只可高粱任其自饱，晚食江豆少许，尽可足矣。若不然，春月惟鸡易能上膘。雏皆满十月之外，即如人中年壮盛，筋骨丰隆，与苍无别也。必养于半阴半阳之处，与以潮润之土，令其浴之，是其法也。
　　惟春令之斗，无论苍雏好歹，能养者为上，失养者为下。若膘肥，临场必喘乏、肉战，不耐而自输也。或日多未斗者，亦如春月之养，羽凭伤损，失其翎毛，其性自懦，必有不测之输也，可为慎之。
　　但春月收小雏，晚间不可收于暖屋内。出卵四十日，离乳鸡别养，不然皆生疾病矣。春令和暖，大鸡伏其上，暖屋火气熏蒸，小鸡挨靠，以至于伤热，则羽毛不生，脚爪枯干，鼻流清涕、渐至瘦弱，水食减少，立处合眼。此皆受热之过也，重者死矣。若如此急移于无火之屋，以湿润之土浴之。归不可喂足，若食多不能运化，若太少，又不能复原。取其中和，看其轻重，如养懦弱之婴儿，方能挽回也。
　　若养无病小鸡，一日分四次喂之。早喂小米、高粱；巳时喂牛肝面剂，不令其饱；未时喂豆芽；晚收喂江豆掐碎小菜，任其自饱收之。初更之时，饮水一次。若不饮水，所喂之食不能运化。每日罩半阴半阳之处，以潮土浴之，早、晚二次放出，任其飞跳，一日三次换水，春养之法也。

○论夏养第二十九
　　夏令火旺，旭日升空，万物孰不避其销烁？惟鸡之畏暑更有甚焉。养者必择幽避之处，只宜高粱、豆芽清凉食喂之。每日换水三次，置于阴处，不可使日色晒热。亦不可喂以肉面，若喂肉面，不但生疾，而且冬不能利（便）也。太瘦者必以好食加之，方能得肥，至秋膘落翎毛而早。若膘肥肉满，必不能贪食，岂得翎毛脱得丰盛乎？夏间喂以清凉之食，至秋羽毛脱动再加好食催之，方为妙法。再不可膘肥，膘肥而内中油满，至冬临场时，千方百计不能去内油耳。大凡小鸡只可凉爽亮囤盛之。喂法同春，但不可以肉面喂之，只可绿豆、江豆足矣。

○论秋养第三十
　　当秋令气爽风清，乃养鸡之第一要时也，若失其调养，必至危亡，则一年之功尽废矣。其养法同夏，但蚊虫正盛之时，雏鸡最怕，苍鸡无妨。将雏晚收于风凉之地，置之有风之处低卧，不可甚高，如甚高卧，必被蚊虫重咬。若被其伤者，满头头面皆损破结痂，世俗不知皆谓出痘，此论大谬矣。若被蚊虫所伤，切不可加以厚味，只可高粱、绿豆清凉之物喂之，方谓调和中和。天气凉爽，不拘苍、雏皆加以厚味催之。雏者乃骨肉、翎毛齐长之时，若不加以好食焉能壮健。若食薄不足，则身瘦、项长或翎迟滞，如此者皆食水养法不得宜之过者也。
　　苍、雏翎毛更新之时，可煮熟麦子同高粱喂之，方能脱毛。如脱不快，加生牛肉切碎，入滚水内一过即捞起，不可太热。若至秋令翎毛不脱者，用手拔去身上翎一二处，将翅隔一根拔一根。若不留旧翅，或啼鸣或别鸡将新出之翅，尽皆拍坏矣。所以拔去旧毛者，引其血脉上升而催之也，再加以蜘蛛、马蛇喂之，此物若能食三五次，鸡必肉热，不时更换新水，任其自饮一饱，十八日後旧毛皆脱落，新毛生矣。
　　至白露前後十日内修距之时。若早修则无凭据，必等此时方可。用小锯将距根留三分长锯去，用小刀将周围皮去净做尖，用绵花灰覆其上，用布缠裹。过二十四日方解去见风，一月後用锉锉净，平光为度。季月之养，无论苍、雏，皆羽毛丰隆正齐之後，必移于向阳之处，晒之为度。

○论冬养第三十一
　　冬令收藏，万物凝结，天气严寒，乃阳伏阴盛之时候。天地好生无穷，养育类群。当冬日，夫兽者毛生敷厚，禽者羽翼整之时者。惟鸡者无论苍、雏，皆待此时为之约也。不可试之太早，必待毛干方可，不然则难辨其真假也。譬如，毛先干者，必身健力足。若毛尚未为干者，自然力怯。若不以此为戒，则真假难分矣。
　　冬养之法，必置于无风向阳之处，早收晚出。栅中之土，不可太潮太燥。若苍者不可加之肉面。只早晚喂高粱二次，午间喂豆芽菜，晚间加熟江豆少许。雏者若敦厚早鸡，养法同苍，但江豆加之一饱为已可。若硗薄膘欠者，晚间加以面剂。再看食嗉小者，恐夜长膘欠，待初更时分，加以好食以饱。饮水之後收于避风之处，暖囤盛之可也。

○论分养第三十二
　　夫分养不可不知法也。群雏中必分上下各养，不然喂食不均，但使雄不得其自然而食之。雄鸡五六个月之後各自分开，使其性长狂，欺其懦怯弱者。如中秋乃雏鸡贪食欲壮之时，若不一一分养，弱必被壮者追打无躲藏之处，不但食水不得其自然而性懦也，翎毛不长，而交晚迟矣。必分于幽僻之处不见鸡，使其欲性长。若十分见鸡不斗，使之一雌同栅，令其狂燥，不然则终不斗矣。

○论斗後第三十三
　　夫鸡之斗後，则精力用竭，神气不收，身带重伤，如人之受刑，不经心调养，则生变患。斗毕之後，用鸡翎或绵纸探入嗓内，搅出粘痰恶血，以尽为度。再用拿热汗巾将头面、脖项细细尽蘸，若不然则血聚而成癀矣。如此之後，口嚼茶叶一团，填入喉内，置之囤中安歇。喘息一定，则饮水五六口。传语云：鸡若斗後，不可饮水，若饮水则成病矣。殊不知斗後若不饮水，则口舌必干而嗓生癀矣。但饮水不可太过，分三五次饮之。三日内勿喂厚味之食。至六七日，用绵巾蘸热水洗其面与脚爪，伤重十日为度，若甚重者半月亦可。伤之鸡，遍身筋骨疼痛，不可与众鸡相近，恐其惊震，则性怯矣。

○论嘴眼第三十四
　　夫鸡之嘴眼乃一身之要物也，无此二者则成废物矣。鸡之斗後微去上嘴尖者有二种：但去硬壳，不动肉者，不必多养，待半月後可矣；再斗若肉损者，做一布套套之，用线系其冠上，待其长完覆下嘴为度；全去壳者，养法同上；半折者，看轻重，若不见血者，同上套之，二十日为度；若见血，内肉不损，一月为度；若内肉损伤，全脱落者，即无用矣。根伤亦同上，旁劈者无妨，若尖劈者，以香火烧之，则别处不劈矣。若不然劈大无用。嘴乌者不可斗，斗之其壳不落，待其壳自落後再斗无妨。若嘴复微见血者，套法同前。若肉嘴损折脱落出血太多者，无用矣。若斗将嘴打入咽喉内不能自出，急用指搬出无妨。下嘴伤者套法同前系线，用弦穿于耳坠系之。大凡养嘴之法，过五月後每日用汤三五次，不可见风，见风则抽干无用矣。

○论结翅第三十五
　　鸡之两翼最不可少，少者不结则力不均，必至跌落。或用线缝，或用鹅翎管套粘，方可为佳。

○论失养第三十六
　　孟子曰：“苟得其养，无物不长；苟失其养，无物不消。”禽畜亦然也。夫鸡之失养者有四焉。如春令失养者，假如雏鸡不喜燥土再加炎日晒之，其雏必有枯干之患。群雏众多，晚间收在一处挨挤，热气熏蒸，或害眼、或流涕渐至枯干，此春令雏之失养也。苍鸡失养，春月天气融和，易能肥健，若不减去厚味，则出场喘乏，不耐而自卧倒，轻者肉战而输，重者油化而死。再如，三冬内登蛋太多，精神疲乏，不可不戒其交媾，不然临场力怯、脚矮，皆失养之过也。
　　如夏炎热，若雏鸡同失上养。惟苍者若脸紫、气粗、生痰，皆因土燥不得其润，被日所晒，失其更水，渴饮日晒之水成疾，皆夏之失养也。
　　或秋令渐寒，因阴雨连绵，雏者若脸白、冠瘦、身体羸弱、完壳不化，皆因受寒湿之气也。苍鸡至秋翎毛尚未更者，乃受寒湿之气，或食水不调，以至于此，乃失养之耳。
　　冬之失养者，天气寒冷，或遇风雪交加，收放不得其法，冠瘦、面无光彩，每日嗉宿食不化，粪糖不正，有病不觉，世俗不晓，是日临场，其鸡必输，此失养之故耳。再如天气十分寒冷，必将水放于栅外，令其头出而饮。若将水置于栅内，或见人、或见雌，必然跳跃，两足沾水易生冻疮，指节脱落成废物矣。临斗三日前不可浴土，若浴土成无力也。

○论病因第三十七
　　夫病者必有所因而成之，再无无因而成病也。人者，万物之灵，尚不逃于七情、六淫，而况禽畜乎。七情：喜、怒、忧、思、悲、恐、惊。六淫者：风、寒、暑、湿、燥、火者也。七情之中，鸡虽缺其一二，而六淫全焉。病因何足道哉，夫鸡之病果系天灾，病难何必言之。更有一种，受病之害而于鸡不得不载之焉。如贫贱之人，窥其养鸡之意，原为生利也，当喂饮之时，不假他人之手，必亲身喂饮调理，自然安泰也。若富贵之家养之必多，乃使家人喂饮，不知家人喂饮岂能如亲身妥当。或当喂饮而不喂饮，或不当喂饮而喂饮焉，此所谓喂饮不得其时。或水土不得其宜。或将鸡终日囚禁栅中，不能出栅跳跃，爽其精神，通其血脉，壮其筋骨，主人焉得知之。如是者，欲其病之不生，命之不毙也，鲜矣。

○论病养第三十八
　　夫鸡之病犹人之病也，无非受其风、寒、暑、湿、燥、火六淫之气以成病，若不细心调理，安能有生乎？必顺其阴阳，审其寒热，辨其虚实，分其表里，方能挽回也。大凡禽类之疾虽与人同，但其难明之故更甚焉。夫人有望、闻、问、切四法，其易知耳。鸡但可存一失三法，安能得其真切也。三法者，闻其呼吸不能；与人对答及问其病不能告诉；切之以脉，无脉可诊，故鸡之病，所以难养也。大凡鸡有病，食水懒餐，精神减少。速移于幽僻之处，宁可薄淡其饮食，勿令过饱，使其易得运化，如此依法细心调理方得愈也。医治之法，随症调养，皆载于後各病论中。

○论伤寒第三十九
　　夫鸡之伤寒，乃果真中其寒也，与人不同。人之伤寒者，十中有一二真也，果系冬冷严寒得其病症，乃真伤寒也，馀则不然。《经》曰：“冬伤于寒，春必变瘟。”人之春夏之病，皆非真伤寒也，故寒者鲜矣。鸡厚无伤寒之病，如乡野之养，无非以高架而令其卧，若果有伤寒之病，天下之鸡难养矣，殊不知皆人使其得病耳。譬如乡野之鸡反能得其自然，日间游于田里，若遇大寒大风，自能回避居于向阳之地，晚间卧于高架，群鸡挨挤一处，火力更甚，故无伤寒之疾。夫斗鸡者，畜于富贵高粱之家，日居栅内，晚收于暖囤。若微失其调和，故易感之也。《经》云“寒则伤荣，风则伤卫”，荣卫一伤，皮毛闭塞不得流通，故伤寒之疾成矣。鸡若伤于寒者，必面紫、冠黑、口内青色、腿紫、口内啼鸣不完，乃伤寒也。或若天寒之日日没後收太晚，或早间处于无日处，天冷感冒，风寒之病由此而生焉。若见此症者，以後方调治。
　　〖冲和丸〗羌活一钱　防风一钱　苍术一钱　白芷一钱　川芎一钱生地黄一钱　黄芩一钱细辛一钱　甘草一钱共为细末，生姜汁同枣泥丸之，重一钱。每服一丸。
　　又方，〖小柴胡丸〗柴胡三钱　黄芩二钱　半夏三钱　甘草一钱
　　右为细末，生姜汁同枣泥为丸，重一钱。每服一丸。

○论伤热第四十
　　夫暑者、热者，本天地无形至阳之气，从地气上升为长夏之令。其气太过，则炎蒸酷烈，有烁石流金之势，若感之难免患疾矣。夏虽则暑热，而受热者，无论四时皆有之，惟夏月更多。或因栅浅土燥被日色晒满，无躲藏之处；或因不薄其食，至夏月尚加以厚味；或因群鸡未曾分开，晚间挨挤一处，彼此热气熏蒸，皆伤其热也。言夏月之甚者，盖因膘肥气壮之鸡，失其调养，故易受斯病也。《经》曰：“气有馀而即热。”夫气壮生火，自然之理也。鸡若伤热，其头必肿，《经》曰：“头者，乃诸阳会首。”火气焰上，而头故肿也；或鼻塞不通，《经》曰：“鼻乃肺之孔窍。”肺主气，肺虚则鼻通，肺实则鼻塞；或两眼生沫，皆因受热之甚也。或项缩、尾垂、粪如鹰粪者，皆用後方调治。
　　〖四黄抽薪丸〗黄芩五钱（酒炒）　栀子五钱（生用）　石斛二钱黄柏三钱（童便炒）　枳壳二钱（酒炒）　石膏二钱（生用）黄连三钱（生用）　生大黄二钱（壮者加，弱者莫用）
　　共为细末，清茶和丸，每丸一钱。每服一丸。

○论食积第四十一
　　夫脾者，後天之本，仓廪之官，中官之土。土为万物之母，是故《经》曰：“安谷则昌，绝谷则亡”。食若过饱，则滞壅而难化，病由是而生焉。夫鸡之积食，有轻重之分，惟积食之疾，令人不觉，多由早间出囤之时，或喂之以饱，彼恐群鸡分食，尽力抢之，不觉过饱，以致难化，故有此症也。但看鸡之走动、立卧并粪之形色，分其轻重也。若呆立不动、身僵、粪下清水、内无谷气，或粪色成清如菜汁者，必然毛松、眼闭、无神者，其病必重。若尚可走动，还可呼唤，其粪不论颜色，但粪中微有谷之糟粕者，其病轻。可移于坚硬之地居之，勿使抱土觅食，但令饮水，不可与食。待其积食化尽，然後将水浸高粱，日分五六次，少少喂之，易于消化，渐渐添之，不可加以厚味。此调养病鸡之法也。
　　又有一种，实非其病，因积食太多，不能运化，故病，不能食也。此种之病症，或因食草叶、人发、马尾、菜根并禽兽之骨叉，结而成大嗉。又因嗉孔小，不能下肫，一时不消化，以致成病。若不割其嗉，其鸡必死。用小刀将嗉割破，去净难化恶物，再用小针细衣线将口缝上，以盐醋和泥密其缝处即愈。後有药调治。
　　〖健脾消食丸〗白术五钱（土炒）　茯苓五钱　厚朴五钱（姜汁炒）　山楂五钱（去子）　神曲一两　麦芽三钱　枳壳三钱青皮三钱　砂仁三钱　甘草五分
　　共为细末，神曲和为丸，每丸一钱。每服一丸。

○论痰喘第四十二
　　夫鸡之痰喘者，有寒暑之分。寒者，或因斗後用力疲乏极矣，不安于避风之处。故肺主皮毛，斗後遍身凑理皆开，被风寒所聚，毛孔闭塞，寒包其热，肺被风邪所乘，痰喘之症由此而生焉。必然面紫，喉内气喘，痰声不绝，粪如铜绿色者，乃寒之痰喘也。热者非感风寒，乃因鸡之膘肥，斗後内热，再因喉中之痰血去之未净，待渴後痰血尽归于中，又因俗传言斗後不可饮水，故鸡脏如焚，安得不病也。《经》曰：“气壮生火。”火盛生痰，必喉肿、舌焦，其粪或纯白汁、或红白兼杂，皆内热之症也。若见此症者（依後方调治）。
　　〖寒症发散丸〗苏叶三钱　前胡三钱（醋炒）　枳壳三钱　半夏五钱（姜炒）
　　橘红三钱　桔梗三钱　葛根三钱　甘草五分（姜炒）

○论劳伤第四十三
　　劳者，乃用力不休，则龙雷二字逆僭至高，故劳字从火生焉。阴血为荣，阳气为卫，二者运行而无滞，病何从生。夫鸡非人之所比，人在安逸之中，尚有损伤之患，每见年少者十患二三。切思鸡之劳更甚于人焉，三冬之内身经数十馀战，气血日损，身受重伤，且主人欲得其雏，不待伤愈，使其交媾无度。《经》曰：“劳伤，肾精先天之气损也，脾胃之後天亦损也。”先、後二天俱损，鸡非金石焉有不病之理。然有此症，必冠瘦、腿脚枯干、饮食日减、精神疲倦、目少神光、不鸣、不浴、懒行、懒动，此乃劳伤之症也。如此者，以後方调治。但人之风、寒、蛊、隔四大之症，每见服药祈祷神明，百法解救，十之中尚不能得一二生者，况鸡诊之无脉，问之不言，如此大症又无古人遗方医治之法，某虽载方于後，未必即能取效。但看受伤轻重如何，轻伤者可置于幽避之处细心调理静养，或可生也。
　　〖加减驻龙百补丸〗当归三钱（酒洗）　生地三钱（酒洗）　熟地三钱　菟丝子三钱天冬二钱（去心）　麦冬二钱（去心）　枸杞三钱　白茯苓三钱
　　山萸三钱（酒浸）　山药三钱（炒）　人参三钱　鹿角胶三钱（蛤粉炒成珠）
　　五味子一钱　柏子仁一钱（炒）　牛膝三钱（酒浸）　杜仲三钱（姜炒）
　　共为细末，蜜丸，每丸一钱。每服一丸。

○论生癀第四十四
　　夫鸡生癀者，犹人生痈疽也。痈为阳，疽为阴，人得之有二，或于湿热交蒸从外而受，或五脏蕴结从内而发。皆因气凝滞不得流通，聚而成之也。鸡癀虽外感其邪，而其得患者有二，或因厚味过多，内生湿热；或因斗後打伤之处败血凝滞而成者也。其分部位有十癀：脑癀、项癀、口癀、口角癀、耳癀、胸癀、翅癀、肘癀、嗉癀、嗓癀是也。此十种者，七种医法相同。胸癀、嗓癀、耳癀，医法稍异耳。必待其患自干收聚一处，内硬结实，方可用刀割开一孔，取出内癀即愈。不用线缝，待其自收口。如胸癀，不可用刀剖之，将马尾三五根，穿其癀系于胸下，其癀自消。耳癀如人之糖耳，用白矾、黄连二者平对为末，系之、敷之，即愈。若嗓癀，因鸡内热所生，其口内有臭秽之气，以冰硼散吹之，内服凉隔散即愈。惟有嗉癀、肘癀，谓之逆症，用药无功，割之即愈。但生二处，则成废疾矣。
　　〖冰硼散〗冰片五分　朱砂六分　玄明粉五分　硼砂五钱共为细末。用少许吹患处。〖凉膈散〗
　　防风一钱　荆芥一钱　桔梗一钱　山枝一钱　玄参一钱　石膏一钱
　　薄荷一钱　黄连一钱贝母一钱　大黄一钱　天花粉　牛蒡子一钱
　　共为细末，水丸，每丸一钱。

○论痘第四十五
　　夫人之痘者出于五脏，疹者出于六腑，五脏属阴，六腑属阳，乃男女交媾之精毒结于婴儿命门，遇天行时日，气引于外而发。至于鸡，但出痘，而不出疹也。鸡出痘，或于秋暮、或于三冬、或于春令，无定时也。但见气促、粪糖而紫冠，于面上遍出颗粒纯白色光亮者，乃真痘也。但等焦自回，若秋令被蚊虫所伤而结黑痂。凡见此症者，不可令与雌鸡交媾，亦不可使斗，斗之必无力，务须待痘回完，面红，痂壳落尽，方可斗也。如未愈，以後方治。
　　〖败毒和中散〗连翘一钱（去心）　牛蒡子一钱（炒）　黄连七分（酒炒）　枳壳七分　桔梗七分　紫草四分　甘草四分蝉蜕七个　川芎四分　麦冬八分　木通五分
　　前胡五分　生麻五分
　　共为细末，水丸，每丸重一钱。每服一丸。

○论膝疮第四十六
　　夫膝疮多生于膘肥身大之鸡，而不生于体瘦身小者也。于别种鸡，余窥之，乃湿痰流火结于膝间而生也。有湿、干、轻、重之分。干者细心调治，可得愈也。湿者内有一孔，时流黄水，久则内腐筋出，而成废物矣。若早治，十中得其一半，可以後方调治。
　　〖治干膝疮方〗铜青　铁锈各等分共为细末。用滴醋调敷患处。〖生肌红玉膏〗　治湿膝疮
　　白芷二钱半　归身一两　血竭二钱　轻粉二钱　白占一两　紫草一钱
　　用麻油半斤将当归、紫草、白芷三味先浸入油内三日，用大铁勺漫火熬之。俟药色微枯，用细绢滤渣。将清油复入锅内煎滚，下整血竭。候化尽，次下白占，微火化开。用茶钟四个将药分作四处候冷，冷时将轻粉研极细，照分投钟内，调敷患处。

○论癣第四十七
　　夫癣何以生？乃因风、热、湿、虫侵于心而生之也，又因血燥风毒克于皮肤。轻者但生冠面，重者连顶、脚腿鳞内皆生。抓之则起白屑。若不治，必过夏冬方能得愈。虽非大病，可厌者，临场斗时不打而自肿，微啄而自破。余窥其意，惟苍者不生亦不染，何也？乃因皮坚肤厚，风邪不能入耳。不染者为上。或上年已经患过，毒气出尽，间有一二生此疾者，此内腑发出经年馀毒，莫作寻常，其鸡已病矣。大凡顽癣之因皆患风邪，或染于他鸡也。凡鸡斗後速避风寒，万勿与有癣之鸡相斗，自然无此患也。若有此患，以後方调治。
　　〖治癣方〗猪脂油四两　蜗牛二两　川椒二两　硫黄一两　黄连三钱
　　先将猪脂油炼出，将蜗牛入油内熬黄色，次下川椒同熬，去渣。次将黄连、硫黄为极细末，候油冷定，再入油内调成膏，用刷子刷去白屑，见血津为度，然後将药膏搽之，二三次即愈。

○论脚疔第四十八
　　夫鸡之脚有疔者，虽名曰疔，而实非疔也。人之有疔者，因毒气发于五脏六腑，气血凝结，无论部位皆生之也。惟鸡毒生于两脚心，本非疔，人名为疔则大谬矣。若不明其疔字之义，恐人不知，当别症而治，故从而明其疔字之义，非内症也。多因栅内土不能洁净，兼之又不和闰，日久结成土块，使鸡终日行走立卧于其间，久而此患生焉。初起时脚心微肿，肿後必破，破後皆痂而觉渐大矣。若见微肿，不待其破，速栅取之出土，另垫新土使立于上，则脚不伤。或养于幽僻之处，则渐消而自愈矣。若破者，用温水洗净，小刀修去硬皮，不可出血，用棉花作一小褥垫之，以棉线缝于脚上，勿令足心着硬地。三五日一换，不过十次即愈。若红肿太甚，过于脚背者，乃内结毒也，必渐至腐烂，此为最重，成废鸡矣。

○论瘟疫第四十九
　　夫瘟疫者，天之疫暴杀厉之气。凡四时之令不正，乃有此气流行也。若人感之，则一家（老）幼传染，无不受其害也。若群聚众多，杂气相触，最易染人。瘟疫之为害也如此。刘向《说苑》云：“天地之道，极则反，满则溢。”斯言至矣，不可不慎。《阴符经》曰：“天生天杀，自然之理。”凡人起居饮食常慎，遇有此气，速避之，忌之。明此理者，必能远其害矣。若一染此气，必遍身乌紫，眼合而肿，食嗉不能化，食水不下粪，下清水，少待而死。重者顷刻而亡，必至死绝方休。如此鸡病，速移别处远避。若未至传染者，或可一二得生。凡所用饮食盆器，急速更换，不然则又传染矣。或新买之鸡，他人送者，必先养于别处，俱莫与家鸡同养。先试其餐，看其化粪之好歹，若不然恐带来疫气，散感不觉，不可不慎也。此症最恶，可以後方调治。
　　用巴豆一粒，研末，香油调灌，入口即愈。此方见《古今秘苑》。

○论对第五十
　　夫对者所关最要，其理精微，不可不细察也。不以高为大，不以粗矮为小，如此者为得对，不如此者为失对。譬高而卑，如薄而如官宦之行者，虽高而何用哉。如两鸡相配者，必以膀阔、身粗者而为大，不以项高、腿长、身细者为大。再两鸡相配身体相等，以敦厚者为大，以硗薄者为小。再如，初冬雏鸡万不可以斗苍鸡，纵使雏佳，必有损伤之患。雏若斗苍，除非苍之最下不堪者可耳。雏虽赢，後而遍体两腿皆青，此不可斗之验也。虽十月满足，或至残冬，或至春令之雏，如中年壮强之人，斗苍方无害也。再如，配对用心细审早、晚之分，有如早鸡生相平常，翎毛不佳，晚鸡虽然体备至足，万不可欺也。何也？盖早鸡虽为下等，然十月满足，骨坚体硬，晚鸡虽为上等，骨嫩而娇，若不细心审视，妄与之斗，如使孩提之童与中年壮夫相斗也。

○论斗第五十一
　　夫鸡之斗，如人之战也，为将者若智勇兼全方为良将，鸡虽禽类，其道亦如之也。譬如，人之偏于勇者，必少谋而猛憨；偏于智者，虽少勇而奸巧。若鸡之清中有浊，浊中有清，即如智勇兼全之良将。若太浊，则一味卤莽而不知死，太清则如白面书生，纸上谈文，一生软弱而已哉。
　　第一种斗相四平头，言其头不高不低，出入有度，裹、缠、挨、靠无不得宜，如人之有武艺者。此等斗相，不但能占上风，而且能保护身体嘴眼。然具生相体格必主于头方、眼小、粗项、长腰、膀阔三停者。第二种高头直立，动转活动，知其闪躲，善封闭而已。其馀不足道也。[完]
