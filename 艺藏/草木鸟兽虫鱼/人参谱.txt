序
　　
　　昔主渔洋欲撰《人参谱》，杂钞群籍，散见于《池北偶谈》《居易录》《香祖笔记》《古夫于亭杂录》《分甘余话》中，略称完美，然其书卒不成。顷余偶得怔忡疾，医者日非人参不可。顾近日辽参贵逾珠琲，贫家安所得此。因感是遂遍忆旧览，检书几百种，披阅手抄，稍加论列，不十日谱成而病若失。岂人参有灵能阴相耶?于是渔洋之志，遂获成就。其有阙略，请俟鸿通。时乾隆丙戌重阳前一日，梅谷陆烜书。
　　
　　释名
　　
　　《唐韵》曰：薓，所金切，音森。
　　
　　许慎《说文》曰：人菠，药草。菠，即参也。
　　
　　《集韵》曰：人菠。菠字或作獯、蓼。
　　
　　周伯琦《六书正讹》日：人薓出上党，从草，浸声。俗用参，非。烜按：《御定佩文韵府》、毛西河《通韵》、邵子湘《韵略》皆云葠通作参。
　　
　　《神农本草》曰：人衔、鬼盖，皆参。
　　
　　《急就篇》曰：远志、续断、参、土瓜。
　　
　　陶弘景《名医别录》曰：人参，神草，又名土精，又名血参，又名人微。
　　
　　吴普《本草》曰：人参，一名黄参。
　　
　　刘敬叔《异苑》曰：人参，一名土精。
　　
　　《广雅》曰：地精，人参也。
　　
　　侯宁极《药谱》曰：人参，别名皱面还丹。
　　
　　王象晋《群芳谱》曰：人参，一名海腴。
　　
　　柳宗元书曰：言人参者，以人形。
　　
　　李时珍《本草纲目》释名曰：人薓，或省作菠。年深浸渐长成者，根如人形有神，故谓之人菠神草。薓字从濅，亦浸渐之义。濅即浸字，后世因字文繁，遂以参星之字代之，从简便尔。然承误日久，亦不能变矣。惟张仲景《伤寒论》尚作菠字。一名人微，微乃菠字之讹。其成有阶级，故曰人衔。其草背阳向阴，故曰鬼盖。其在五行，参色黄属土，而补脾胃，生阴血，故有黄参、血参之名。得地之精灵，故有土精、地精之名。
　　
　　李日华《紫桃轩杂缀》曰：人参，又名人微。微亦微渐之意。按：人参以地名者，曰紫团参，曰上党参，曰辽参，曰新罗参，曰百济参，曰高丽参；以色名者，曰黄参，曰血参，曰紫参；以功用名者，曰地精，曰土精；以其性名者，曰鬼盖：以奇异名者，曰孩儿参，曰神草；以别名新人耳目者，曰海腴，曰皱面还丹；以品名者，曰白条，曰羊角，曰金井玉阑。其他有参之名，而不与人参为类者，则元参、苦参、丹参、沙参，合人参《本草》谓之五参也。又有强袭参之名者，则荠苊名杏参、知母名地参、仙茅名婆罗门参。《本草》拳参出淄州，《酉阳杂俎》阿勃参出拂林国，不可枚举也。
　　
　　陶弘景《药总诀》曰：上党在冀州西南，今来者形长而黄，状如防风，多润实而甘。俗乃重百济者，形细而坚白，气味薄于上党者。次用高丽者，高丽即是辽东，形大虚软，不及百济，并不及上党者。其草一茎直上，四五相对，成花紫色。高丽人作《人参赞》曰：三丫五叶，背阳向阴。欲来求我，椴树相寻。椴，音贾。树似桐，甚大。阴广则多生，采作甚有法。今近山亦有，但作之不好。
　　
　　按：寇宗爽所谓其价等银者，乃上党参也。《杂俎》所谓与白镪同价者．则已为辽参矣。顾近日参价十倍黄金，一百五六十倍白金，而上党参每斤仅值银四五钱，乃世人非辽参不服，人情之忽近而用远，附贵而忘贱类如此。
　　
　　王士祯《居易录》曰：新定刨参之例：刨参人，亲王一百四十名，人参七十斤；世子一百二十名，人参六十斤；郡王一百名，人参五十斤；长子九十名，人参四十五斤；贝勒八十名，人参四十斤；贝子六十名，人参三十斤；镇国公四十五名，人参二十二斤半；辅国公三十五名，人参十七斤半；护国将军二十五名，人参十二斤半；辅国将军二十名，人参十斤；奉国将军十八名，人参九斤；奉恩将军十五名，人参七斤半。准免关税，余参每斤纳税六钱。其出关买参之人，准于盛京、开原等处采买，不许于打牲之处采买云。
　　
　　东坡集》自注曰：正辅分人参一苗，归种韶阳。
　　
　　《广东新语》曰：粤无人参，苏长公尝种于罗浮，与地黄、枸杞、甘菊、香薯，为罗浮五药之圃。
　　
　　罗日褧《成宾录》曰：云南姚安府产人参。吴儆《邕州化外诸国土俗记》曰：牂牁国药有牛黄、人参、草果等。
　　
　　按：姚安、牂牁亦与高丽为近，若韶阳、罗浮，则东坡偶然戏种，恐今亦无其种也。
　　
　　《范蠡计然》曰：人参以状类人者，善。
　　
　　《异苑》曰：人参生上党者隹，人形皆具，能作儿啼。昔有人掘之，始下铧，便闻土中呻吟声，寻音而取，果得人参。
　　
　　朱郁仪《玄览》曰：人参千岁为小儿。
　　
　　《群芳谱》曰：其有手足面目似人形者，更神效，谓之孩儿参．而假伪者尤多。
　　
　　《尔雅翼》曰：欲试上党真人参者，当使二人同走，一与人参含之，度走三五里许，其不含者必喘，含者气息自如也。
　　
　　《续博物志》曰：人参类荠苨。
　　
　　刘勰《新论》曰：佞与贤相类，诈与信相似，辩与智相乱，愚与直相像，若荠苨之乱人参。
　　
　　按：上党参以形如防风，根有狮子盘头者真，其硬纹者伪也。
　　
　　心不空虚，愈大愈妙。与其大而空虚，无宁小而坚实。今市肆所货红党，又名熟党，乃取江浙间土人参，去皮净煮极熟，阴干而成者，性下劣，不可用。辽参出宁古台者，光红结实。船厂出者，空松铅塞，并有糙有熟。今乱人参者，匪独荠苨。西洋人参产佛兰国西，大似白泡糙参，但煎之其气不香耳。珠参出闽中，形圆，其皮肉绝类辽参，若作饮片，与参无辨。其他以伪作真，做小为大，为弊滋多，用者其详慎之。
　　
　　性味
　　
　　《桐君采药录》曰：人衔味苦。
　　
　　《雷公炮炙论》曰：人参微苦。
　　
　　北齐徐之才《雷公药对》曰：茯苓、马蔺为之使，恶溲疏、卤咸，反藜芦。一云畏五灵脂，恶皂荚、黑豆，助紫石英。
　　
　　《名医别录》曰：人参易蛀蚛，唯纳新器中密封，可经年不坏。唐萧炳《四声本草》曰：人参频见风日，则易蛀。惟用盛过麻油瓦罐泡净焙干，入华阴细辛与参相间，收之密封，可留经年。
　　
　　一法用淋过灶灰晒干，罐收亦可。
　　
　　孙思邈《千金方》曰：人参汤须用流水煮，用止水则不验。
　　
　　王符《潜夫论》曰：治疾当得真人参，反得萝菔。
　　
　　朱震亨《本草衍义补遗》曰：人参入手太阴，与藜芦相反，服参一两，入藜芦二钱，其功尽废也。
　　
　　李中梓《本草通元》曰：凡用必去芦净，芦能耗气，又能发吐也。
　　
　　按：观此，今人以参须为补，谬矣。
　　
　　《神农本草经》曰：人衔根，甘微寒，无毒，补五脏，安精神，定魂魄，止惊悸，除邪气，明目，开心益智，久服轻身延年。
　　
　　《名医别录》曰：神草，微温，疗肠胃中冷，心腹鼓痛，胸胁逆满，霍乱吐逆，调中，止消渴，通血脉，破坚积，令人不忘。
　　
　　甄权《药性本草》曰：主五劳七伤，虚损瘦弱，止呕哕，补五脏六腑，保中守神，消胸中痰，治肺痿及痫疾，冷气逆上，伤寒不下食。凡虚而多梦纷纭者，加之。
　　
　　李珣《南海药谱》曰：止烦躁，变酸水。
　　
　　日华子《大明序集诸家本草》曰：消食开胃，调中治气，杀金石药毒。
　　
　　《沽古珍珠囊》曰：人参，性温，味甘微苦，气味俱薄，浮而升，阳中之阳也。或曰阳中微阴。治肺胃阳气不足，肺气虚促，短气少气，补中缓中，泻心、肺、脾、胃中火邪，止渴生津液。得升麻引用，补上焦之元气，泻肺中之火；得茯苓引用，补下焦之元气，泻肾中之火；得麦门冬则生脉，得干姜则补气。又曰：人参，甘温，补肺之阳，泄肺之阴，肺受寒邪，宜此补之，肺受火邪，则反伤肺，宜以沙参代之。
　　
　　《药象口诀》曰：人参为药切要，与甘草同功。
　　
　　李杲《用药法象》曰：人参，甘温，能补肺中元气，肺气旺则四脏之气皆旺，精自生而形自盛，肺主诸气故也。
　　
　　张仲景曰：病人汗后，身热亡血，脉沉迟者，下痢身凉，脉微血虚者，并加人参。古人血脱者益气，盖血不自生，须得生阳气之药乃生，阳生则阴长，血乃旺也。若单用补血药，血无由而生矣。《素问》言无阳则阴无以生，无阴则阳无以化，故补气须用人参，血虚者亦须用之。
　　
　　《本草十剂》云：补可去弱，人参、羊肉之属是也。盖人参补气，羊肉补形。形气者，有无之象也。得黄耆、甘草，乃甘除大热，泻阴火，补元气。又为疮家圣药。
　　
　　雷斆《炮炙论》曰：夏月少使人参，发心痃之病。
　　
　　王好古《汤液本草》曰：洁古老人言，以沙参代人参，取其味甘也。然人参补五脏之阳，沙参补五脏之阴，安得无王节斋《本草集要》曰：凡酒色过度，损伤肺肾真阴，阴虚火动，劳嗽吐血、咳血等证，勿用之。盖人参入手太阴，能补火，故肺受火邪者忌之。若误服参、耆甘温之剂，则病日增，服之过多，则死不可治。盖甘温助气，气属阳，阳旺则阴愈消。惟宜苦甘寒之药，生血降火。世人不识，往往服参、耆为补，而死者多矣。
　　
　　异？虽云补五脏，亦须各用本脏药相佐使引之。
　　
　　汪机《本草会编》曰：节斋王纶之说，本于海藏王好古，但纶又过於矫激。丹溪言虚火可补，须用参、芪。又云阴虚潮热喘嗽、吐血盗汗等证，四物加人参、黄柏、知母。又云好色之人，肺肾受伤，咳嗽不愈，琼玉膏主之。又云肺肾虚极者，独参膏主之。是知阴虚劳瘵之证，未尝不用人参也。节斋私淑丹溪者也，而乃相反如此。斯言一出，印定后人眼目，凡遇前证，不问病之宜用不宜，辄举以借口，致使良工掣肘，惟求免夫病家之怨。病家亦以此说横之胸中，甘受苦寒，虽至上呕下泄，去死不远，亦不悟也。古今治劳莫过于葛可久，其独参汤、保真汤，何尝废人参而不用耶？节斋之说，诚未之深思也。
　　
　　李言闻《人参传》曰：人参生时背阳，故不喜见风日。凡生用宜[口父]咀，熟用宜隔纸焙之，或醇酒润透，[口父]咀焙熟用，并忌铁器。东垣李氏理脾胃泻阴火，交泰丸内用人参、皂荚，是恶而不恶也。古方疗月闭，四物汤加人参、五灵脂，是畏而不畏也。又疗痰在胸膈，以人参、藜芦同用而取涌越，是激其怒性也。此皆精微妙奥，非达权衡者不能知。生用气凉，熟用气温。味甘补阳，微苦补阴。气主生物本乎天，味主成物本乎地。气味生成，阴阳之造化也。凉者，高秋清肃之气，天之阴也，其性降；温者，阳春生发之气，天之阳也，其性升。甘者湿土化成之味，地之阳也，其性浮；微苦者，火土相生之味，地之阴也，其性沉。人参气味俱薄，气之薄者，生降熟升，味之薄者，生升熟降。如土虚火旺之病，则宜生参凉薄之气，以泻火而补土，是纯用其气也；脾虚肺怯之病，则宜熟参甘温之味，以补土而生金，是纯用其味也
　　
　　东垣以相火乘脾，身热而烦，气高而喘，头痛而渴，脉洪而大者，用黄蘖佐人参。孙真人治夏月热伤元气人，汗出大泄，欲成痿厥，用生脉散以泻热火而救金水。君以人参之甘凉，泻火而补元气；臣以麦门冬之苦甘寒，清金而滋水源；佐以五味子之酸温，生肾精而收耗气。此皆补天元之真气，非补热火也。白飞霞云：人参炼膏服，回元气于无何有之乡。凡病后气虚及肺虚嗽者，并宜之。若气虚有火者，合天门冬膏对服之。孙真人云：夏月服生脉散、肾沥汤三剂，则百病不生。李东垣亦言：生脉散、清暑益气汤，乃三伏泻火益金之圣药。而雷斆反谓发心痃之病，非矣。痃乃脐旁积气，非心病也。人参能养正破坚积，岂有发痃之理。观张仲景治腹中寒气上冲，有头足上下，痛不可触近，呕不能食者，大建中汤可知矣。又海藏王好古言：人参补阳泄阴，肺寒宜用，肺热不宜用。节斋王纶因而和之，谓参、耆能补肺火，阴虚火动，失血诸病，多服必死。二家之说皆偏矣。夫人参能补元阳，生阴血，而泻阴火，东垣李氏之说也明矣！
　　
　　仲景张氏言：亡血血虚者，并加人参。又言：肺寒者，去人参加干姜，无令气壅。丹溪朱氏亦言：虚火可补，参、耆之属；实火可泻，芩、连之属。二家不察三氏之精微，而谓人参补火，谬哉！夫火与元气不两立，元气胜则邪火退。人参既补元气而又补邪火，是反复之小人矣，何以与甘草、苓、术谓之四君子耶？虽然，三家之言不可尽废也。惟其语有滞，故守之者泥而执一，遂视人参如蛇蝎，则不可也。凡人面白、面黄、面青黧悴者，皆脾、肺、肾气不足，可用也。面赤、面黑者，气壮神强，不可用也。脉之浮而芤、濡、虚、大、迟、缓无力，沉而迟、涩、弱、细、结、代无力者，皆虚而不足，可用也。若弦、长、紧、实、滑、数有力者，皆火郁内实，不可用也。洁古谓喘嗽勿用者，痰实气壅之喘也。若肾虚气短喘促者，必用也。仲景谓肺寒而咳勿用者，寒束热邪，壅郁在肺之咳也。若自汗，恶寒而咳者，必用也。东垣谓久病郁热在肺勿用者，乃火郁于内，宜发不宜补也。若肺虚火旺，气短自汗者，必用也。丹溪言诸痛不可骤用者，乃邪气方锐，宜散不宜补也。若脾虚吐利，及久病胃弱，虚痛喜按者，必用也。节斋谓阴虚火旺勿用者，乃血虚火亢，能食，脉弦而数，凉之则伤胃，温之则伤肺，不受补者也。若汗气短，肢寒脉虚者，必用也。如此详审，则人参之可用可不用，思过半矣。
　　
　　李中梓《医宗必读》曰：人参状类人形，功魁群草，第亦有不宜用者。世之录其长者，遂忘其短；摘其瑕者，并弃其瑜。或当用而后时，或非宜而妄设，不蒙其利，只见其害，遂使良药见疑于世，粗工互腾其口，良可憾也。人参能理一切虚证，气虚者固无论矣，血虚者亦不可缺。无阳则阴无以生，血脱者补气，自古记之。所谓肺热还伤肺者，肺脉洪实，火气方逆，血热妄行，气尚未虚，不可骤用。痧疹初发，身虽热而斑点未形；伤寒始作，症未定而邪热方炽，若误投之，鲜克免者。本草通玄》曰：人参职专补气，而肺为主气之藏，故独入肺经也。肺家气旺，则心、脾、肝、肾四藏之气皆旺，故补益之功独魁群草。凡人元气虚衰，譬如令际严冬，黯然肃杀，必阳春布德，而后万物发生。人参气味温和，合天地春生之德，故能回元气于无何有之乡。又曰：肺家本经有火，右手独见实脉者，不可骤用。即不得已用之，必须咸水焙过，秋石更良。盖咸能润下，且参畏卤咸故也。若夫肾水不足，虚火上炎，乃刑金之火，正当以人参救肺，何忌之有！
　　
　　杨起《简便方论》曰：人参功载《本草》，人所共知。近因病者吝财薄医，医复算本惜费，不肯用参疗病，以致轻者至重，重者至危。然有肺寒、肺热、中满、血虚四证，只宜散寒、清热、消胀、补营，不用人参，其说近是。殊不知各加人参在内，护持元气，力助群药，其功更捷。若曰气无补法，则谬矣。古方治肺寒以温肺汤，肺热以清肺汤，中满以分消汤，血虚以养营汤，皆有人参在焉。所谓邪之所凑，其气必虚。
　　
　　又曰养正邪自除，阳旺则生阴血，贵在配合得宜尔。庸医每谓人参不可轻用，诚哉庸也！好生君子，不可轻命薄医，医亦不可计利不用。书此奉勉，幸勿曰迂。
　　
　　《本草纲目》曰：人参治男妇—切虚证，发热自汗，眩运头痛，反胃吐食，痎疟，滑泻久痢，小便频数淋沥，劳倦内伤，中风中暑，痿痹吐血，嗽血下血，血淋血崩，胎前产后诸病。李士材《本草征要》曰：人参味甘，微温无毒，入肺、脾二经。茯苓为使，恶卤咸，反藜芦，畏五灵脂，去芦用。其色黄中带白，大而肥润者佳。补气安神，除邪益智，疗心腹寒痛，除胸胁逆满，止消渴，破坚积，气壮而胃自开，气和而食自化。
　　
　　按：辽参力大而性不足，故能回元气于顷刻，而虚人易不受补，每致凝滞作胀。党参力小而德性醇良，故初服若平淡无功，而益元气于不知不觉。君子取物以德为优，故党参自古贵焉。自世医不知有明以前古方所用人参，皆是今之上党参，而概以辽参代之，于是气凝滞则邪不能出，伤寒一门不可用矣；气凝滞则血不能降，产后一门不可用矣；气凝滞则毒不能发，痈疽初起不敢用矣；气凝滞则恶不能去，带痢方炽不敢用矣。气凝滞则聚痰，不可施于中风；气凝滞则助火，不可施于虚痨。遂百试而无效，且受其殃，于是遂屏人参而不用，甚或畏之如菪吻，不知上党参故在也。乃令诸虚百疾，坐俟其死而莫之救，是可悲也。然则辽参之可用者奚若？其人宜服十全大补汤者可用，六君子兼香燥导气之药可用，补中益气、生脉散可参用，若小柴胡、参苏饮、人参败毒散等则必不可用。总之，诸方之以参为君者，专收补益之功，辽参力大可任；其以参为臣、佐、使者，别有配合之妙，辽参滞气，必不可用。然而虚人骤补，服辽参者或现火象，或作胀满，或作烦闷，或作酸呕，譬如方正之君子，性阳刚而寡合，曷若党参之同为方正之君子，性尤和厚而可亲也。是在良工神而明之，参互而用之。古人云人参以上党为良，古人岂欺余哉！
　　
　　方疗
　　
　　《本草纲目》曰：人参膏，用人参十两，细切，以活水二十盏浸透，入银石器内，桑柴火缓缓煎取十盏，滤汁，再以水十盏，煎取五盏，与前汁合煎成膏，瓶收，随病作汤使。丹溪曰：多欲之人，肾气衰惫，咳嗽不止，用生姜、橘皮煎汤化膏服之。
　　
　　《千金方》曰：人参末一两，炼成豮猪肥肪十两，以醇酒和匀，每服二杯，日再服。服至百日，耳目聪明，骨髓充盈，肌肤润泽，开心益智，日记千言，兼去风热痰病。
　　
　　苏颂曰：张仲景治胸痹，心中痞坚，留气结胸胸满，胁下逆气抢心，治中汤主之，即理中汤。人参、术、干姜、甘草各三两，四味以水八升，煮三升，每服一升，日三服。随证加减。此方自晋、宋以后至唐，名医治腹病者，无不用之。或作汤，或蜜丸，或为散，皆有奇效。胡洽居士洽霍乱，谓之温中汤。
　　
　　陶隐居《百一方》曰：霍乱余药乃或难求，而治中方、四顺汤、厚朴汤，不可暂缺，常须预合自随也。唐石泉公王方庆曰：数方不惟霍乱可医，诸病皆疗也。四顺汤，用人参、甘草、干姜、附子炮，各二两，水六升煎二升，半分四服。
　　
　　《惠民和济局方》曰：四君子汤，治脾胃气虚，不思饮食，诸病虚者，以此为主。人参一钱，白术二钱，白茯苓一钱，炙甘草五分，姜三片，枣一枚，水二钟，煎一钟，食前温服，随证加减。
　　
　　陈抃《经验方》曰：开胃化痰，不思饮食，不拘大人小儿，人参焙二两，半夏姜汁浸焙五钱，为末，飞罗面作糊，丸绿豆大。食后姜汤下三五十丸，日三服。《圣惠方》加陈橘皮五钱。
　　
　　又曰：冷痢厥逆，六脉沉细，人参、大附子各一两半，每服半两，生姜十片，丁香十五粒，粳米一撮，水二盏，煎七分，空心温服。又曰：狗咬风伤肿痛，人参置桑柴炭上烧存性，以碗覆定，少顷为末，掺之立瘥。
　　
　　华佗《中藏经》曰：吐血下血，因七情所感，酒色内伤，气血妄行，口鼻俱出，心肺脉破，血如涌泉，须臾不救。用人参焙，侧柏叶蒸焙，荆芥穗烧存性，各五钱为末，用二钱，入飞罗面二钱，以新汲水调如稀糊，服少顷，再啜一服，立止。张仲景《金匮方》曰：食入即吐，人参半夏汤。用人参一两，半夏一两五钱，生姜十片，水一斗，以杓扬二百四十遍，取三升，入白蜜三合，煮一升半，分服。
　　
　　葛可久《十药神书》曰：虚劳吐血甚者，先以十灰散止之．其人必困倦，法当补阳生阴，独参汤主之。好人参一两，肥枣五枚，水二钟，煎一钟服。熟睡一觉，即减五六，继服调理药。
　　
　　吴绶《伤寒蕴要》曰：夹阴伤寒，先因欲事，后感寒邪，阳衰阴盛，六脉沉伏，小腹绞痛，四肢逆冷，呕吐清水，不假此药。
　　
　　无以回阳。人参、干姜炮各一两，生附子一枚，破作八片，
　　
　　水四升半，煎一升，顿服，脉出身温即愈。
　　
　　王璆《百一选方》曰：凡伤寒时疫，不问阴阳老幼妊妇，误服药饵，困重垂死，脉沉伏不省人事，七日以后，皆可服之，百不失一，此名夺命散，又名复脉汤。人参一两，水二钟，紧火煎二钟，以井水浸冷服之，少顷，鼻梁有汗出，脉复立瘥。苏韬光侍郎云用此救数十人。予作清流宰，县倅申屠行辅之子妇，患时疫三十余日，已成坏病，令服此药而安。又曰：怔忡自汗，心气不足也。人参半两，当归半两，用豮猪腰子二个，以水二碗煮至一碗半，取腰子细切，人参、当归同煎至八分，空心吃腰子，以汁送下。其滓焙干为末，以山药末作糊，丸绿豆大，每服五十丸，食远枣汤下，不过两服即愈，此昆山神济大师方也。一加乳香二钱。
　　
　　葛洪《肘后百一方》曰：喘急欲绝，上气鸣息者。人参末汤服方寸匕，日五六服效。
　　
　　沈存中《灵苑方》曰：上气喘急，嗽血吐血，脉无力者。人参末每服三钱，鸡子清调之，五更初服便睡，去枕仰卧，只一服愈，年深者再服。咯血者服尽一两甚好。一方以乌鸡子水磨千遍，自然化作水，调药尤妙。忌醋、咸、腥、酱、面、鲜，醉饱，将息乃佳。
　　
　　赵永庵方曰：房后困倦。人参七钱，陈皮一钱，水一盏半，煎八分，食前温服，日再服，千金不传。
　　
　　方贤《奇效良方》曰：虚劳发热，愚鲁汤。用上党人参，银州柴胡各三钱，大枣一枚，生姜三两，水一钟半，煎七分，食远温服，日再服，以愈为度。
　　
　　《朱氏集验方》曰：咳嗽吐血。人参、黄芪、飞罗面各一两，百合五钱，为末，水丸梧子大，每服五十丸，食前茅根汤下。又方用人参、乳香、辰砂，等分为末，乌梅肉和丸，弹子大，每白汤化下一丸，日一服。又曰：消渴引饮，用人参、栝楼根等分，生研为末，炼蜜丸，梧子大，每服百丸，食前麦门冬汤下，日二服，以愈为度。名玉壶丸，忌酒、面、炙、煿。
　　
　　《郑氏家传》曰：消渴引饮，用人参一两，粉草二两，以雄猪胆汁浸，炙脑子半钱为末，蜜丸芡子大，每嚼一丸，冷水下。
　　
　　《圣济总录》曰：胃寒气满，不能传化，易饥不能食。人参末二钱，生附子末半钱，生姜二钱，水七合，煎二合，鸡子清一枚打转，空心服之。又曰：消渴引饮，用人参一两，葛粉二两，为末，发时以燖猪汤一升，火药三钱，蜜二两，慢火熬至三合，状如黑饧，以瓶收之。每夜以一匙含咽，不过三服取效也。又曰：霍乱吐泻，烦躁不止。人参二两，橘皮三两，生姜一两，水六升，煮三升，分三服。又曰：衄血不止。人参、柳枝寒食采者，等分为末，每服一钱，东流水服，日三服。无柳枝，用莲子心。燖燖周宪王《普济方》曰：脾胃虚弱，不思饮食。生姜半斤取汁，白蜜十两，人参末四两，银锅煎成膏，每米饮调服一匙。杨起《简便方》曰：胃虚恶心，或呕吐有痰。人参一两，水二盏，煎一盏，入竹沥一杯，姜汁三匙，食远温服，以此为度。老人尤宜。又曰：止嗽化痰。人参末一两，明矾二两，以酽醋二升，熬矾成膏，人参未炼蜜和收。每以豌豆大一丸放舌下，其嗽即止，痰自消。又曰：一小儿七岁，闻雷即昏倒，不知人事，此气怯也。以人参、当归、麦门冬各二两，五味子五钱，水一斗，煎汁五升，再以水五升煎，去滓取汁二升，合煎成膏。每服三匙，白汤化下。服尽一斤，自后闻雷自若矣。
　　
　　杜思敬《济生拔萃方》曰：胃寒呕恶，不能腐熟水谷，食即呕吐。人参、丁香、藿香各二钱半，橘皮五钱，生姜三片，水二盏，煎一盏，温服。
　　
　　危氏《得效方》曰：忽喘闷绝，不能语言，涎流吐逆，牙齿动摇，气出转大，绝而复苏，名伤寒，并热霍乱。大黄、人参各半两，水二盏，煎一盏，热服可安。又曰：胁破肠出，急以油抹入，煎人参、枸杞汁淋之，内吃羊肾粥，十日愈。
　　
　　孟诜《食疗本草》曰：肺虚久咳。人参末二两，鹿角胶炙研一两，每服三钱，用薄荷豉汤一盏，葱少许，入铫子煎，一二沸倾入盏内，遇咳时温呷三五口，甚佳。
　　
　　严用和《济生方》曰：阳虚气喘，自汗盗汗，气短头晕。人参五钱，熟附子一两，分作四帖，每帖以生姜十片，流水二盏，煎一盏，食远温服。又曰：产后秘塞出血多，以人参、麻子仁、枳壳麸炒，为末，炼蜜丸，梧子大，每服五十丸，米饮下。
　　
　　宋太宗《太平圣惠方》曰：霍乱烦闷。人参五钱，桂心半钱，水二盏，煎服。又日：产后发喘，乃血入肺窍危症也。人参末一两，苏木二两，水二碗，煮汁一碗，调参末服，神效。又曰：心下结气，凡心下硬，按之则无，常觉膨，多食则吐，气引前后，噫呃不除，由思虑过多，气不以时而行则结滞，谓之结气。人参一两，橘皮去白四两，为末，炼蜜丸，梧子大，每米饮下五六十丸。
　　
　　《经验良方选》曰：下痢禁口。人参、莲肉各三钱，以井华水二盏，煎一盏，细细呷之，或加姜汁炒黄连三钱。
　　
　　《十便良方》曰：老人虚痢不止，不能饮食。上党人参一两，鹿角去皮炒研五钱，为末，每服方寸匕，米汤调下，日三服。
　　
　　李绛《兵部手集》曰：反胃呕吐，饮食入口即吐，困弱无力垂死者。上党人参三大两，拍破，水一大升，煮取四合，热服，日再。兼以人参汁入粟米、鸡子白、薤白，煮粥与啖。李直方司勋于汉南患此两月余，诸方不瘥，遂与此方，当时便定，后十余日遂入京师。绛每与名医论此药，难可为俦也。
　　
　　朱端章《卫生家宝方》曰：霍乱呕恶。人参二两，水一盏半，煎汁一盏，入鸡子白一枚，再煎，温服。一加丁香。
　　
　　《经验方》曰：筋骨风痛。人参四两，酒浸三日，晒干，土茯苓一斤，山慈姑一两，为末，炼蜜丸，梧子大，每服一百丸，食前米汤下。
　　
　　陈言《三因方》曰：伤寒厥逆，身有微热烦燥，六脉沉细微弱，此阴极发躁也。无忧散，用人参半两，水一钟，煎七分，调牛胆、南星末二钱，热服，立苏。又曰：阴虚尿血，沙淋石淋。人参焙、黄芪炙，等分为末，用红皮大萝卜一枚，切作四片，以蜜二两，将萝卜逐片蘸炙令干，再炙勿令焦，以蜜尽为度。每用一片，蘸药食之，仍以盐汤送下，以瘥为度。
　　
　　谈野翁《试效方》曰：齿缝出血。人参、赤茯苓、麦门冬各二钱，水二钟，煎七分，食前温服，日再。苏东坡得此，自谓神奇。后生小子多患此病，予累试之，累如所言。
　　
　　刘昌诗《芦浦笔记》治喘方日：彭子寿侍郎一方，用新罗人参一两为末，鸡子清和为丸，如桐子大，阴干，每服百粒，温腊茶清下，一服立止。
　　
　　按：此方亦治消渴引饮，见《本草纲目》。《丹溪纂要》曰：虚疟发热。人参二钱二分，雄黄五钱，为末，端午日用粽尖捣丸，梧子大。发日侵晨井华水吞下七丸，发前再服，忌诸般热物，立效。一方加神曲等分。又曰：一人形实好饮热酒，忽病目盲，而脉涩，此热酒所伤，胃气污浊，血死其中而然。以苏木煎汤，调人参末一钱服，次日鼻及两掌皆紫黑，此滞血行矣。再以四物汤加苏木、桃仁、红花、陈皮，调人参末，服数日而愈。
　　
　　《丹溪摘元》曰：肺热声哑。人参二两，诃子一两为末，噙咽。
　　
　　《丹溪医案》曰：一妇嗜酒，胸生一疽，脉紧而涩。用酒炒人参、酒炒大黄，等分为末，姜汤服一钱，得唾汁出而愈。
　　
　　《居易录》曰：宗人通政使司右通政青岩焯传一方，治男妇气血亏损，即喘嗽寒热，重症能治之。其方止用人参一分，真三七二分，共为末，无灰热酒调服，二煎、三煎皆如前，日服三次，有奇效。
　　
　　《惠民和剂局方》曰：妊娠吐水，酸心腹痛，不能饮食。人参、干姜炮，等分为末，以生地黄汁和丸，梧子大，每服五十丸，米汤下。
　　
　　杨拱《医方摘要》曰：产后血晕。人参一两，紫苏半两，以童尿、酒、水三合煎服。
　　
　　陈自明《妇人良方》曰：产后不语。人参、石菖蒲、石莲肉等分，每服五钱，水煎服。
　　
　　李仲南《永类钤方》曰：产后诸虚，发热自汗。人参、当归，等分为末，用猪腰子十个，去膜切小片，以水三升，糯米半合、葱白二茎，煮米熟，取汁一盏入药，煎至八分，食前温服。又曰：横生倒产。人参末、乳香末各一钱，丹砂末五分，研匀，鸡子白一枚，入生姜自然汁三匙，搅匀冷服，即母子俱安，神效。此施汉卿方也。
　　
　　杨士瀛《仁斋直指方》曰：小儿惊后瞳人不正者。人参、阿胶糯米炒成珠，各一钱，水一盏，煎七分，温服，日再服，久乃见效。
　　
　　许学士《本事方》曰：小儿脾风多困。人参、冬瓜仁各半两，南星一两浆水煮过，为末，每用一钱，水半盏，煎三分，温服。
　　
　　汪机《本草会编》曰：萧山魏直著《博爱心鉴》三卷，言小儿痘疮惟有顺、逆、险三证。顺者为吉，不用药；逆者为凶，不必用药；惟险乃悔吝之象，当以药转危为安，宜用保元汤加减主之。此方原出东垣，治慢惊土衰火旺之法，今借而治痘，以其内固营血，外护卫气，滋助阴阳，作为脓水。其证虽异，其理则同。去白芍药，加生姜，改名曰保元汤。炙黄芪三钱，人参二钱，炙甘草一钱，生姜一片，水煎服之。险证者：初出圆晕干红少润也，将长光泽顶陷不起也，既出虽起惨色不明也，浆行色灰不荣也，浆定光润不消也，浆老湿润不敛也，结痂而胃弱内虚也，痂落而口渴不食也，痂后生痈肿也，痈肿溃而敛迟也。凡有诸证，并宜此汤。或加芎，加官桂，加糯米以助之。
　　
　　《经济方》曰：小儿喘咳发热，自汗吐红，脉虚无力者。人参、天花粉等分，每服半钱，蜜水调下，以瘥为度。
　　
　　《卫生宝鉴》曰：小儿风痫瘛疭。用人参、蛤粉、辰砂，等分为末，以豭猪心和血丸，绿豆大，每服五十丸，金银汤下。一日二服，大有神效。
　　
　　夏子益《怪证奇疾方》日：有人卧则觉身外有身，一样无别，但不语。盖人卧则魂归于肝，此由肝虚邪袭，魂不归舍，病名曰离魂。用人参、龙齿、赤茯苓各一钱，水一盏，煎半盏，调飞过朱砂末一钱，睡时服。一夜一服，三夜后，真者气爽，假者即化矣。又曰：气奔怪病，人忽遍身皮底混混如波浪声，痒不可忍，抓之血出不能解，谓之气奔。以虎杖、人参、青盐、细辛各一两，作一服，水煎细饮，尽便愈。
　　
　　傅滋《医学集成》曰：蜈蚣咬伤，嚼人参涂之。
　　
　　戴原礼《证治要诀》曰：蜂虿螫伤，人参末傅之。
　　
　　腥仙《山栖志》曰：鲜参叶，可代茗饮。
　　
　　《剪灯丛话》曰：采人参花，阴干为末，和香粉，令妇人傅面，百日光华射人。
　　
　　按：古人知正本清源之义，驱邪必先固本，故立方多用人参，仲景垂一百一十三方，用人参者什七，兹皆不录，录其以参为君者。
　　
　　钱起《紫参歌》并序曰：紫参，幽芳也。五葩连萼，状飞禽羽举，俗名之五鸟花。起故山道人兰若，尤丰此药，校书刘公咏歌之，俾余继作。远公林下满苍苔，春药偏宜间石开。往往幽人寻水见，时时仙蝶隔云来。阴阳雕刻花如鸟，对凤连鸡一何小。春风宛转虎溪旁，紫吐红翘翻霁光。贝叶经前无住色，莲花会里暂留香。蓬山才子怜幽性，白雪阳春动新咏。应知仙卉老烟霞，莫赏夭桃满蹊径。
　　
　　皮日休《谢人参》诗曰：神草延年出道家，是谁披露记三丫。开时的定涵云液，断后还应带石花。名士寄来消酒渴，野人煎处掇泉华。从今汤剂如相续，不用金山焙上茶。
　　
　　陆龟蒙和诗曰：五叶初成椴树阴，紫团峰外即鸡林。名参鬼盖须难见，材似人形不可寻。品第已闻升碧简，携持应合重黄金。
　　
　　殷勤润取相如肺，封禅书成动帝心
　　
　　段成式《求人参》诗曰：少赋令才犹强作，众医多失不能呼。九茎仙草真难得，五叶灵根许惠无？周繇《以人参遗柯古》诗曰：人形上品传方志，我得真英自紫团。
　　
　　惭非叔子空持药，更请伯言审细看。
　　
　　韩翃《送人之潞州诗》曰：官柳青青匹马嘶，回风暮雨入铜鞮。
　　
　　佳期别在春山里，应是人参五叶齐。
　　
　　东坡《小圃五咏人参》一首曰：上党天下脊，辽东真井底。玄泉倾海腴，白露洒天醴。灵苗此孕毓，肩股或具体。移根到罗浮，越水灌清沚。地殊风雨隔，臭味终祖祢。青丫缀紫萼，圆实堕红米。穷年生意足，黄土手自启。上药无爆炙，龁啮尽根柢。开心定魂魄，忧恚何足洗。糜身辅吾躯，既食首重稽。
　　
　　又《以紫团参寄王定国诗》曰：谽谺土门口，突兀太行顶。岂惟紫团云，实自凌倒景。刚风被草木，真气入苕颖。旧闻人衔芝，生此羊肠岭。纤撖虎豹鬣，蹙缩龙蛇瘿。蚕头试小嚼，龟息变方骋。矧予明真子，已造浮玉境。清宵月挂户，半夜珠落井。灰心宁复然，汗喘久已静。东坡犹故目，北药致遣秉。欲持三丫根，往侑九转鼎。为子置齿颊，岂不贤酒茗。
　　
　　宋谢翱《效孟郊体》曰：移参窗北地，经岁日不至。悠悠荒郊云，背植足阴气。新雨养陈根，乃复作药饵。天涯葵藿心，怜尔独种参。
　　
　　又《逆上党长诗》曰：春雨人参长紫苗，县庭无事坐终朝。俯看云气千山里，野有新田市有谣。
　　
　　章孝标《送金可纪归新罗诗》曰：想把文章合夷药，蟠桃花里醉人参。
　　
　　王建《上七泉寺上方诗》曰：将火寻远泉，煮参傍寒松。
　　
　　黄庭坚《送顾子敦赴河南诗》曰：紫参可掘宜包贡，青铁无多莫铸钱。
　　
　　元好问《王学士熊岳图诗》曰：洗参池水甜如蜜，玉堂仙翁发如漆。
　　
　　杨慎《药市赋》曰：人参三丫，来自高句骊之国；桃枝九折，出于嶲昆明之陬。
　　
　　东坡《与钱世雄简》曰：昨夜齿中出血，如蚯蚓者无数，若专是热毒，根源不浅，即今诸药尽却，惟取人参、茯苓、麦冬瀹汤，渴即饮之。庄生云在宥天下，未闻治天下也。三物可谓在宥矣，此而不愈，则天也。
　　
　　沈懋孝《说参一首赠鹤琴高医士》曰：昔者，尝闻医之指于五台子。五台子之言曰：医之用，莫良乎四君。君者，养生主也。
　　
　　四君尤莫良乎参，参者，参元气而为言也。岐黄标诸正经，曰味甘气平而无毒，百疗弗得，弗奏功焉。其文直甚。予怪近世诸医之妄也，乃亟称苦寒诸药有奇功，而谤参为助火长病。庸工沿其说至于今，犹谓参有一旦卒然之害，此何异三至之口，谤鲁国之参之杀人也。子第视诸岐黄本文，参之害有无哉？凡药先辨气味，子以为味甘气平而能为害，有是哉？设用弗当，夫亦若粱谷之溢饱，一食顷即止耳。安得蕴毒若乌附比乎！余闻而善之，未有征也。辛未春，余患咯血，昼夜弗止者月余，众工咸谓血逆是热，以四物主治，益以诸寒，病日甚；又有以苓、术治者，弗用参，亦弗效。独鹤琴氏脉之曰：此思虑伤脾症，宜以归脾治，其必以参乎！宜辍诸寒，以苏元气乃可耳。一服血减，三服血除，百服而气平。吾于是叹五台子之笃论，而伟鹤琴之达理也。当是时，众工咸溺于助火长病，素有参戒，议弗可决。向非鹤琴氏之断，弗能尽参之用；而非习闻五台子之论，安能尽鹤琴之用哉！世未尝无灵药，亦不患无医师，事会不参合，不可以展大用。嗟夫！功名之际，不大难哉！他日病愈，过五台子，又相与论，曰：君实有曰：吾言如人参、甘草。盖叹味之平、益之长，又迂其效之迟也。夫药之偏寒偏燥者，岂无一时可喜之能，而其和平淡泊者，难以计旦夕尺寸之效。圣人品别养性之剂，终不以一时可喜之能，加诸和平淡泊之上。是故一旦缓急，可以定倾持危。终身服食，可以益元永命。彼偏枯之物，时或奔走佐使其间，亦足以效一曲之用，而第不使之专且久。
　　
　　此圣人所以区别群材，扶元气于不穷也。渊乎哉！四君子之称，吾得用世术矣。于是合前后所与论参者，书之赠鹤琴氏。
　　
　　鹤琴氏曰：元气得参以维持，参亦借元气为用。公能啬神却虑，以疗未病则善矣。而鹤琴家有医书数千卷，尝告予欲刊定《医指》，成一家言。异日者，必以五台子之说说参焉。
　　
　　按：司马公谓吾言如人参、甘草，盖取其和平淡泊，德之优也，惟上党参为然。
　　
　　人参谱跋
　　
　　人参之贵于天下也久矣！王文简公欲为之谱，凡有所见，辄札记于诸说部中，班班可考，然书究未就。今梅谷陆君乃于十日之内，襞积成帙，其取材之广，数典之富，几于一无遗漏。
　　
　　自序言因病而制谱，人参有灵，谱成而病若失。然欤？否欤？癸酉小除夕，震泽杨复吉识。
　　
　　人参附录
　　
　　《人参谱》一卷：清陆烜辑。烜字子章，号梅谷，又号巢虚子，浙江平湖人，为乾隆中名士。弱冠受知于诸城窦少宰，后弃诸生，隐居胥山，刊有《奇晋斋丛书》。事迹详《清史稿》。
　　
　　考人参之贵于天下，由来弥久，《神农本草》有人衔之称，《急就篇》则有薓、蓡之字。自陶弘景《名医别录》以后，则发皇益广，阐解遂多。《吴普本草》谓之黄参，《广雅》名曰地精，至柳宗元状其形似，李时勉释其字体，葠之义解定矣。唯专书记述，尚属罕见。昔王渔洋欲撰《人参谱》，杂抄群籍，散见于《池北偶谈》《居易录》《香祖笔记》《古夫于亭杂录》《分甘余话》中。然卒未成书。烜此编即导始于兹，自谓赓继渔洋之志，检书几百种，披阅手抄，稍加论列，不十日谱成，致力之勤速，颇属难得。凡分六门：曰释名，曰原产，曰性味，曰方疗，曰故实，曰诗文。首冠人参图并赞。震泽杨复吉谓其取材之广，数典之富，几于一无遗漏。揆诸篇章，的是实录，凡有所引征，间附以按语，类于补订辨证之文。如云人参有以地名者，有以色名者，有以功用名者，有以性质名者，有以奇异名者，有以别名新人耳目者，有以品名者，又有有参之名不与人参为类者，或强袭参之名者，举类标名，记述详密，斐然大观，足补诸家之失。
　　
　　至其论近日参价十倍黄金，一百五六十倍白金，而上党参每斤仅值银四五钱，乃世人非辽参不服，人情之忽近而图远，附贵而忘贱，类如此。比之今习，殆犹如是，而可知人情古今固同，不殊其矫枉之癖也。（《续修四库提要》）
　　
　　《人参考》一卷：清唐秉钧纂。秉钧字衡铨，自署练水人，事迹未详。人参有谱，莫详于陆烜所纂，盖师王士祯之意，又得其先导之功，遂能博采裕如，蔚成专著。此编视陆谱虽远莫能及，其详赅而亦颇有可取。则如辨人参之虚实也，首为参当辨识防害，次所产今昔异地，次苏行分等，次苏行秤兑，次店家名色，次收藏参法，次防霉时候，次同名参类，次真伪攒叠，最后以诸参总较为殿。序次颇不整齐，未如陆谱层秩洁明。唯斯编每则各自起结，亦无害全编。其书务详于究辨名色，判别真赝，故所述多为陆谱之未言，盖一为萃辑典故，多系陈谈，一为识志见闻，颇富实验也。如此编于人参之地道，出山之迟早，市店之时候，形色之优劣，霉蛀之防治，以及赝品之辨识，多所阐发。店家名色一则，列参之名达五十种之多，每种皮质粗细，参量轻重，尺寸长短，参色亮暗，咸为条分明白。其收藏参法：一法用盛过麻油磁瓶泡净焙干，与华阴细辛相间，纳藏于中；一法用淋过灶灰晒干，罐收亦可；一法包贮茶叶之中。皆前书所未详。虽仅为苏州土法，而亦足备收藏者之参考。是皆经验所得，此则非王士祯、陆烜诸人所能为者也。诸参总较一则，较诸参之优劣，宜于辨别真伪之用。盖是书专萃意于揭露作伪之术，故于奸贾邪侩镶节、染色、焙干、插铅之法，缕析件别，甚称洽博。
　　
　　述镶之法曰：或以糙接熟，或以假镶真，或用竖相杂以攒辏，或用层相间以节叠，做成枝桠一色，宛如无缝天衣，非出自目譣，曷能语此？至造伪之物，秉钧大要述之，有防风、沙参、荠苨、桔梗之类，再次之，又有土人参、野葡萄根，色香均需细辨，方能定其真赝。秉钧有口诀以验之，曰色光、体圆、质熟、肉湛，四项兼者为上。殆老于此道，故自能创此说耳。又，陆谱甚以党参为人所轻而重辽参，为不辨实质，此编虽未深然其说，而亦颇以上党参为参中珍品。至谓辽参之味胜力洪，以人参乃神草，产于王气钟灵之处故然，是则不免方士之言，盖参以生于极寒极远之地质最佳，与王气何有？非通人之论也。（《续修四库提要》）
　　
　　《参谱》一卷：清黄叔灿撰。叔灿字牧村，昭文人。是书为叔灿馆于俞氏时得之鬻参者口述。其人姓唐，谓亦得之向所见一言参之书，犹能记忆其说，乃为叔灿述之，并以历年心得可补未备者，杂缀其间。首参货出数多寡价值天渊论，次参性生杀酌用勿忽论，次品参形质总论，次塔厂有无铅塞本末辨，次今昔平色不齐论，次各省销参多寡异同说，次各路销行货色，次看统参法，次看泡丁法，次看参须法，次统参、泡丁、原须分拣出各名目说，次铅塞、糖卤、灌蜡、溜浆论，次人参总歌，次各帮参客银期例殊说，次统参、泡丁同例，都凡十五目。若参之品，产之地，形色之高下，真伪之辨别，以逮销售之路，贩运之客，皆有所叙述。其说专以吉林参为本，于他地者则绝少论及。其辨误之功间亦有之，如宁古塔所出之参乃塔货，俗概称台货，竟以此台字书名，几失其本色。此为辨本末，正名谓，要多精确之言，以其出于鬻参者之口，或不为爽也。其铅塞各论，纠发作弊者之伎俩，又有详于唐秉钧《人参谱》者。至王士祯等人笔记多载有人参事，不免近于耳食，而少经验之谈。以是可知事不出于亲历，盖鲜有不涉于子虚者，证诸此编，弥觉可信矣。（《续修四库提要》）
　　
　　卢子由曰：参，参也。设作生训，未尽本旨。盖三才并立，方成世谛。故天资万物之始，地资万物之生，人则参天两地，禀万物之灵。人参虽质依于草，而克肖乎人，是具足三才，乃精英之气融结所成也。色白属金，气寒喜阴属水，花色纯紫及生处上有紫气属火，三桠属木，味甘五叶属土，五行周备，是补五藏而奠安神舍，则邪僻自除，窍穴明彻，济弱扶倾，运用枢纽者也。顾彼命名之义，功德作用可知。先人云：参赞天地，奠安神理，精腴在握，还丹可期，形山之秘寳，帝王之仁泽也。又云：人参功力，安定精神魂魄意志，于仓忙纷乱之际，转危为安，定亡为存，如武有七德，一禁暴，二戢乱，三保大，四定功，五安民，六和众，七丰财。又云：生处背阳向阴，当入五藏，以类相从也。人身卫气日行于阳道则寤，夜入于五藏则寐，则凡病剧张皇，不能假寐者，人参入口，便得安寝，此即入藏养阴，安精神、定魂魄之外征也。
　　
　　
