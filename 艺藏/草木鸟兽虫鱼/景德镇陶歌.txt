《景德镇陶歌》[清]　南昌龚鉽季适着

　　●序

　　余居浮梁幕四年。浮梁去景德镇二十里。每常往返必过镇。尔时谒御窑厂探坯房窑户。看满窑辄经日二三。朋好多土著。为指窑瓷攻苦皆一。一穷其原委。余为谱之歌诗得百首闲及风俗。旣泛舟江淮乃失之时。隔七庚率从友人处拾得前稿。爰録出六十首。题曰陶歌。业之十一云耳。

　　道光三年癸末夏五。南昌龚鉽季适父谨识。

　　●景德镇陶歌

　　江南雄镇记陶阳。绝妙花瓷动四方。廿里长街半窑户。赢他随路唤都昌。离镇五里观音阁下。有江南雄镇坊。窑业多都昌县人。
　　武德年称假玉瓷。即今真玉未为奇。寻常工作经千指。物力艰难那得知。陶有窑。有户。有工。有彩工。有作。有家。有花式凡皆数十行人。
　　在山石骨出山泥。水碓舂成自上溪。要是高庄称好不。不船连载任分携。唐观察英字隽公图说。所谓取土皆采石制炼。
　　方方窨子滤澄泥。古语儿童莫坏坯。炼到极稠捶极熟。一归模范即佳瓷。说所谓炼泥。必以马尾细箩及绢袋一再澄过调泑亦然。
　　几家园器上车盘。到手坯成宛转看。柸堞循环随两指。都留长柄不雕镘。说所谓做坯。浑园之器必用轮车。随手拉成不差毫黍。
　　出手坯成板上铺。新坯未削等泥涂。钧院陶自古宗良匠。怪得呈材要楷模。说所谓修模。凡圆器先有一模方能画一大抵一尺之坯经烧只七八寸。
　　坯干不裂更须车。刀削园光不少差。此是修身正心事。一毫欠阙损光华。坯拉成后必俟阴干。用模子印拍。再碹削。乃使泥坯周正匀结。
　　画坯上泑蘸兼吹。一体匀圆糁絮宜。只有青花先画料。出新花样总逢时。青花磁器先从坯上画料。画毕上泑。小器蘸。大件吹。总曰荡泑。
　　青花浓淡出毫端。画上磁坯面面宽。织得卫风歌尚絅。乃知罩泑理同看。水调青料画上干坯须罩泑。不则入火飞散。
　　白泑青花一火成。花从泑裹吐分明。可系造物先天妙。无极由来太极生。青花白泑。入火始明。
　　看他吹泑似吹箫。小管蒙纱蘸不浇。坯上周遮无糁漏。此中元气要人调。荡泑方器用笔搨。圆器则蘸。圆琢大件用竹筒蒙沙吹之。
　　画坯罩泑事完全。干定仍车碗足弦。盖线交他图记手。总题宣德大明年。坯先有柄。长三寸便于画料吹泑工毕碹去。盖线挖足落欸另归一工。
　　挖足仍须刷泑齐。又看车脚露胎泥。好承渣饼安渣钵。出货从君便取携。皮脚有泑即沾不得脱去泑。露泥垫以渣饼便于出匣也。
　　青料惟夸韭菜边。成窑描写淡弥鲜。正嘉偏尚浓花色。最好穿珠八宝莲。正嘉器青花甚浓。用顶高青料名韭菜边。
　　痀瘘自古善承蜩。瘸拐癃孰肯招。却与坯房供乳料。尽推王政到熙朝。乳料用矮橙。料钵上安瓷槌。乳之疾瞽。老幼多资生焉。
　　如椽大笔用羊毫。颠旭能书莫漫操。看他含泑如含墨。一样临池起雪涛。此长方棱角之器须用搨泑。
　　官古人家泑果多。合成胎质镜相磨。非如饭器酥研甲。果泑多将灰水和。泑料用灌水炼灰配合颜色不一。泑果出乐平官古镇窑最精者。
　　浇泑看来似易皱。一般团转总均匀。倘留棕眼兼鱼子。却使微瘢玷美人。浇泑难于均匀。有针尖未到即露沙眼。
　　滩过鹅颈是官庄。沿岸人家不种桑。手搏砂泥烧匣钵。笑他盆子满桑郎。官庄在镇之下游。皆烧匣钵。
　　匣钵由来格不同。一般层叠着砂工。更多平匣排清器。遥望馒头正出笼。瓷坯入窑必装匣烧。方不粘裂且免风火冲突。匣须先烧名曰渡匣。
　　匣钵烧皱破不妨。倩他薄篾尽箍藏。一经红火同镔铁。格物谁能理共详。竹篾箍破匣钵入火不断。
　　魏氏家传大结窑。曾经苦役应前朝。可知事业辛勤得。一样儿孙胜珥貂。土著魏姓自元明来世为结窑。实有师法不同泥水。
　　满窑昼夜火冲天。火眼金精看碧烟。生熟总将时候审。此中丹诀要亲传。窑制长圆形如覆。坯匣入窑砖封留孔。柴烧三昼夜熟乃停火。
　　窑火如龙水似云。火头全仗水头分。羡他妙手频挥泼。气满红炉萃晓氛。烧窑发火须通火路。有溜火。紧火。沟火。火不到出。泼水引之如游龙然。
　　开封火窑尚炎炎。抢掇红窑手似钳。莫笑近前热炙手。齐威不似相公严。开窑瓷匣犹红。工用厚布蘸水套手仍用湿布裹头面。抢出坯匣仍放新坯。
　　窑边排凳捡茅瓷。器正声清出匣时。最喜宫商成一片。未夸搫钵舆催诗。瓷器出窑工执火镰削去泥渣凡茅者声不脆即便打下。
　　白胎烧就彩红来。五色成窑画作开。各样霏花与人物。龙眠从此向瓶罍。五彩绘画必先选烧白胎。用芸香油渲染。成窑最佳。
　　记得唐贤咏越窑。千峰翠色一时烧。槎惟带叶柴盈马。却笑松间拾堕樵。柴窑多烧大器用柴。槎窑乃烧粗器。用带叶小柴。
　　明炉重为彩红加。彩料全凭火色华。我爱鸡缸比鸡子。珍珠无颣玉无瑕。白瓷加彩须烧炼以固颜色。小器用明炉。大件则用暗炉。均泥封烧一昼夜。
　　瓶盎尊罍博古真。珊瑚翡翠色鲜新。雕镂虫篆堆螭虎。未让销金舆范银。自镇有陶。无不可仿金银竹木嵌刻毕肖。
　　六方四角样新增。菱叶荷花各擅能。不上车盘随手制。雕镌印合笑模棱。此镶雕印合之作用布包泥板拍成片裁方粘合各有机巧。
　　大器难成比践形。自非拆挫总竛竮。要知先立功夫在。不止炉中火候青。五百圾千圾皆大器造必加倍入窑以妨蹻匾损挫。
　　龙缸有衖自前朝。风火名仙为殉窑。博得一身烟共碧。至今青气总凌霄。万历时龙缸无底旧置衖隅。唐观察举安佑陶祠。有记陶神童姓窑工。祀之甚虔。
　　官古窑成重霁红。最难全美费良工。霜天睛昼精心合。一样搏烧百不同。霁红亦名祭红。有两种一鲜红一宝石红。正德窑尤佳。又矾红乃仿嘉窑。
　　晋窑碎器非冰裂。要认龙泉鱼子纹。另有庐陵永和市。莫将真假听傅闻。章姓兄弟分造碎器。哥窑更纯粹。吉州者纹不同且非铁足。
　　白定要分南北宋。青磁汝越邓唐柴。千峰翠色添新霁。红玉争傅试院佳。宋时定州瓷质旧有光。茶经云越州青瓷比红玉。邓州唐皆柴窑俱佳。
　　驴肝马肺釉名奇。鼻涕天蓝仿色宜。此是均窑缾缶好。钧台会与辨纯疵。此皆均泑。尚有玫瑰紫。海棠红。茄花。紫梅。子青。
　　市上今傅釉裹红。唐窑独着百年中。闇然淡简温而理。都识先生尚古风。用红泑绘画仍罩白泑。云起于乾隆间唐英造。
　　雕作从来枉作劳。更嗤桃核刻牛毛。圣朝器服惟坚朴。不使矜奇到若曹。雕作细器。最工极巧。
　　瓷有窑惊等政庞。未如硬口足摧撞。饮羊俗革关风教。莫更欺人卖过江。瓷器有折。入热汤即破诈。伪人涂以清油即不见。呼为过江器。
　　佳器售人自有真。客来换票不辞频。把庄类色家家定。放水还愁管债人。瓷客买瓷必先定把庄头。一切皆其管理另。有类色头齐其同口包纸菱草。
　　坯板夯坯八尺长。后街小衖十分强。碰翻未许称赔字。偏请坯房面一堂。夯坯多都昌人。街巷长有。
　　做到砂工称大作。尊呼窑户为钱多。细瓷十一粗千百。布帛从来胜绮罗。砂工顶粗之器窑户多都昌人。如冒宫。冒饭。冒盂。冒令等项均须大富开作。
　　釉如密水亦如浆。船载人挑上釉行。记得盖冈元献宅。十分龙脉九分伤。临川盖冈饶家卒。龙山出泑子。颇挖伤。今亦禁止。
　　陶成子弟集昌南。昼院崇开一坐谈。坯甈早肖甄土日。满窑和气足清酣。窑户陶成陶庆二会创有书院。曰景仰书院。余会代刘侯作记。
　　征说形家是火龙。水星一阁镇高峰。商民熙穰纷如织。消受清凉五夜钟。刘克斋刺史即白马茶庵旧基建水星阁。财神殿并茶亭。
　　年年七月中元节。几处坯房议事来。每到停工总生事。好官调护要重开。坯工每年七月歇工。地方官弹压为难。开工乃安。
　　冒宫冒饭广行消。厚质粗坯水釉浇。道是捡渣同滞穗。利归小户不须谷。捡渣者雇工收捡大窑户所倾。去泥不粗渣复加陶汰炼泥作小雕作要器。
　　王家洲上多茅器。买卖偏多倔强人。比似携篮走洲客。只能消假不消真。陶户提同口剩下零瓷及茅惊缺口色昏之器。估堆卖之。亦有提瓷篮者名走洲。
　　坯路看清满五曹。谁排空匣试搪烧。囵窑原不关人事。赢得包青向客包。窑中呼一路为一曹窑门空匣搪火自烧坯为囵窑。搭人青器则曰包青。
　　昨日会经试照回。窑中生熟费疑猜。凭他一片零坯块。验得圆融百圾来。买不烧验曰试照瓷以圾数分烦难。自五圾至千圾不等圾即件。
　　坯工多事问坯头。首领稽查口类周。三月有钱称发市。年终栈满惰工愁。坯房头约束众工勒惰听其处分。上工有发市钱。
　　当年宫器傅杯碗。蝶亵描成隆万窑。笑穆宗耽秘戏。本来春画出刘朝。今酒器多画秘戏在汉时发冢砖壁皆有。
　　云门院裹读残碑。静夜闲庭品素瓷。记得新平行部日。鲁公诗酒建中时。马鞍山之西麓有云门教院颜真卿会止其处。今有断碑。
　　嫩荷涵露透琉璃。缥色何如秘色瓷。昨夜月团新试碾。宣州雪白凤洲诗。辍耕録。秘色即越窑钱氏有国供奉物。
　　坯工并日作营生。午饭应迟到二更。三五成群抨肉领饭。怪他夜市禁非情。坯工做坯尽一日之勤至二更始赶饭店吃饭蒸肉。故夜市不能禁。
　　熙朝崇俭尚坚完。不要民供不设官。御厂遥惟关上领。一般工作御窑看。凡工匠物料动支正项乾隆八年改属九江关使总理。
　　御窑诸作辫钦单。宫式全颁自内官。坯就搭烧民户领。不赔龟甈圣恩宽。厂器造成搭烧民窑蹻损一体解运。
　　御器因时送大关。亦销官帑几千锾。朝廷尚朴屏奇巧。胜国龙床早奉删。本朝敦崇节俭厂器岁解亦有运数。
　　百年风雅一峰青。几次携琴环翠亭。看到壁间蜗寄字。也搜心语着陶经。御厂珠山有亭唐蜗寄英题曰环翠着有陶人心语。

　　●跋。

　　官歌定州宣成之窑盛傅前代尚矣今但视为古玩不适民用。国朝景德一镇业陶中外咸资为用。陶之利亦普矣哉。先生格物穷理于陶业一端。悉其原委着为诗歌。使人皆知窑瓷攻苦不易。并得于备物致用时随处可以见道。真有陶镕一世模范千古之思矣。即以之并陶正之官补陶经之缺可也。歌云乎哉。

　　道光四年甲申小阳月成都杨振纲立之甫谨志。


