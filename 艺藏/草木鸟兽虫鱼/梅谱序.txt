
　　天下有必传之心，无必传之人，何也？心可以八万世，而人必不肯出百年。试摆列一世之人摘看之，必卑者逐无涯，高者命不朽。谁不凿七窍而开四关？至百年之外，其人与心，俱血俱土也。有荧然一点如火之传薪者，无几也。天下未有至焉者，而心为至，有至心斯天下有至人也。心不至则人不传，则天下无不传之人，而多有不传之心也。

　　山阴刘雪湖，少时见王元章画梅而悦之，至忘寝食。学之成，遂负笈买履，走名山幽壑，遂不知老之将至。始焉以元章画，继焉以梅画，迄于今从心所欲。或以雪湖画，或不以雪湖画，腕脱神飞，墨停三日，而淋漓之气不止。曾有广文严某泛舟，展视其图，值花蝶翩来，依依数里许。又曾画倪中丞之壁，越半载，蜂食其华殆尽。化则还天，诚能动物，一之至也。雪湖尝告人曰：“画梅以韵格胜。”夫韵在声后，格在局先。善歌善弈者可知而不可解，即可解而又不可知。雪湖直以梅知之，而以画解之，此其心之独至，千载而下有必传者也。著《梅谱》凡四刻，俱为好事者携去。性既孤高，而家贫不能再刻，无以应问奇者。

　　予偶还里中，访雪湖山房，则鹤发鲐背，两瞳子碧照，而神甚王。方高庵梅轩之下，犹在杜机冥契间也。出旧稿示余，余为刻之于姑熟宦邸。其诗卷稍为次第，余悉仍之以昭厥志。人共谓雪湖得梅之趣，而吾独谓雪湖得梅之苦。人徒欲传雪湖之画，而吾独欲传雪湖之心。倘从此有如其歌弈之悟以至心而心传焉，则是《梅谱》乃导师也。
