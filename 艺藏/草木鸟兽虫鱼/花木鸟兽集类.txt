   《花木鸟兽集类》　　（清）吴寳芝 撰
　　钦定四库全书

　　子部十一

　　花木鸟兽集类

　　类书类

　　提要

　　臣等谨案花木鸟兽集类三卷国朝吴寳芝撰寳芝石门贡生是书原本卷端题有臣吴寳芝恭纂字当是经进之本也所集花木鸟兽故实分门别类胪纂成书上卷凡四十三目中卷凡四十二目下卷凡二十五目葢亦类书之体而卷帙不繁专掇取新颕字句以供词藻之采撷上自经史诸子旁及汉唐以来稗官小说下至名人诗句无不博引兼收中间如三国典畧瑞应图字说等书久已佚亡亦不免从他书稗贩之比然所摘録大致犹称雅赡葢其意取纤丽为清异録之支流而泛滥及于词章则又艺文类聚以来相沿之旧体虽征据稍隘挂漏尚多而词组单辞往往可资考证以视冗杂芜蔓者转为足备检核焉

　　乾隆四十五年正月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　花木鸟兽集类卷上

　　石门贡生吴寳芝 撰

　　○花

　　松窓夜话花随土宜五色随五气黄者得中和有深黄浅黄之异亦随土地间气而变也然独盛于南方故海舶所携种甚伙又有一花而数色一瓣而二三色相间者交趾使人尝言其国有珍珠粟花光莹如水晶结实如珍珠
　　仇池笔记徐州通判李珣有子七岁素不善诗忽咏落花云流水难穷目斜阳易断肠谁同砑光帽一曲舞山香父惊问之荅曰西王母宴羣仙有舞者戴砑光帽帽上簪花舞山香一曲未终花皆落去
　　钱俶以弟信镇湖州后圃芙蓉枝上穿一黄玉玦枝梢交杂不知何从而穿也信截干取玦以献人谓真仙来逰留此以惊世耳
　　汉张骞使外国十八年得涂林安石榴唐元稹诗何年安石国万里贡榴花迢递河源道因依汉使槎
　　李白诗注汉道士自外国将贝多子于嵩山下种之一年三花白色香美
　　蜀主腊日内官各献花梁守珍独献忘忧缕金字独立仙
　　晋潘安仁为河阳令命居民盛栽桃李民歌之曰潘侯政可夸河阳满县花
　　朱弁诗种柳五年髙出屋攀条坐爱春阴緑环池又栽数品花蜀葵玫瑰与石竹
　　杜诗一片花飞减却春风飘万点正愁人且看欲尽花经眼莫厌伤多酒入唇
　　杜甫春望诗感时花溅泪恨别鸟惊心
　　唐诗山花如绣颊
　　杜诗黄四娘家花满蹊千朶万朶压枝低又上巳日徐司録园林宴集诗鬓毛垂领白花蕋亚枝红又幽花欹满树曲水细通池
　　陶秀实曰警忘録载罗虬撰花九锡然亦须兰蕙梅莲辈乃可披襟若夫容踯躅望仙山木野草直阿耳尚锡之云乎按九锡一重顶帷障风二金错刀剪折三甘泉浸四玉缸贮五雕文台座安置六画图七翻曲八美醑赏九新诗咏也
　　清异録张翊者世本长安因乱南来先主擢置上列翊好学多思致尝戏造花经以九品九命升降次第之一品九命兰牡丹蜡梅酴醿紫风流也二品八命琼花蕙岩桂茉莉含笑也三品七命芍药莲薝卜丁香碧桃垂丝海棠千叶海棠也四品六命菊杏辛夷荳蔻后庭忘忧樱桃林禽梅也五品五命杨花月红梨花千叶李桃花石榴也六品四命聚八仙金沙寳相紫薇凌霄海棠也七品三命散水真珠粉团郁李蔷薇米囊木瓜山茶迎春玫瑰金灯木笔金凤夜合踯躅金钱锦带石蝉也八品二命杜鹃大清滴露刺桐木兰鸡冠锦被堆也九品一命芙蓉牵牛木槿葵胡葵鼓子石竹金莲也
　　清异録南汉地狭力贫不自揣度有欺四方傲中国之志毎见北人盛夸岭海之强世宗遣使入岭馆接者遗以茉莉其名曰小南强及本朝鋹主面缚伪臣到阙见洛阳牡丹大骇有缙绅谓之曰此名大北胜
　　清异録懿宗赏花短歌云长生白乆视黄共拜金刚不壊王谓菊花也
　　清异録孟昶春余宴后苑飞红满空昶曰弥陀经云雨天曼陀罗华此景近似今日观化工之雨天三昧宜召六宫设三昧燕
　　清异録对花焚香有风味相和妙不可言者木犀宜龙脑酴醿宜沈水兰宜四絶含笑宜麝薝卜宜檀韩熈载有五宜说
　　山海经招遥之山有木焉其状如榖而黒理其花四照其名曰迷榖佩之不迷
　　江南人谓丁香为百结花
　　文选春花笑不言
　　杜诗荷花娇欲语
　　玉堂别集刘公干居邺下一日桃李烂漫值诸公子延访久之方去公干问仆曰损花乎仆曰无但爱赏而已公干曰珍重轻薄子不损折使老夫酒兴不空也遂饮花下作放歌行
　　宋文与可诗可笑陵阳太守家闲无一事只栽花已开渐落并纔发长作庭中五色霞
　　宋曽端伯取友于十花芳友者兰也清友者梅也竒友者腊梅也殊友者瑞香也浄友者莲也禅友者薝卜也佳友者菊也仙友者岩桂也名友者海棠也韵友者酴醿也仍有玉友来奉佳宾谓酒也

　　○琼花

　　宋郑恵肃公兴裔琼花辩曰琼花天下无双兵燹之余所存非旧疑黄冠辈以聚八仙花种其处及覩郡圃中聚八仙与琼花不同者有三琼花大而瓣厚其色淡黄聚八仙花小而瓣薄其色微青不同者一也琼花叶柔平莹泽聚八仙叶粗而有芒不同者二也琼花蕊与花平不结子而香聚八仙蕊低于花结子而不香不同者三也余尚未敢自信尝取二花杂示儿辈皆能识而别之乃始无疑又绍兴中金华杜斿记余自京口过扬州寻访旧事亟往谒蕃禧观故琼花犹在然余闻绍兴辛巳之变北骑入扬州已掲其本而去何从复得此种也有老道士自言生于崇宁间今八十有六载矣能叙今花本末道士姓唐名大宁
　　韩稚圭诗酴醿不见香芍药惭多媚扶疎翠盖圆散乱真珠碎
　　徐孝节诗此花爱圆不爱缺一枝花开似明月襄王夜半指为云谢女黄昏吟作雪杏花俗艶梨花粗柳花琐碎梅花疎桃花不正其容冶牡丹不谨其体舒
　　王元之诗谁移琪树下仙乡二月轻氷八月霜若使寿阳公主在自当羞见落梅妆
　　马古洲贺新郎词古来好物难为伴只琼花一种传来仙苑独许扬州作珍产便胜了千千万万　自昔闻名今见面数归期屈指家山逺归去说也希罕
　　向子諲词无双亭下琼花树玉骨云腴倾国称姝除却扬州是处无　天教红药来骖乗桃李先驱总作花奴翠拥红遮到五都
　　韩稚圭诗千点真珠擎素蕊一环明玉破香葩

　　○玉蕊花

　　长安安业坊唐昌观旧有此花乃唐昌公主所植者公主明皇女也
　　康骈剧谈唐昌观玉蕊花毎发若琼林瑶树元和中春物方妍车马寻玩者相继忽一日有女子年可十七八衣绣緑衣乗马峩髻双环无簪珥之饰容貌婉娩逈出于众从以二女冠三小仆既下马以白角扇障面直造花所异香芬馥闻于数十步之外观者以为出于宫掖莫敢逼视竚立良久令小仆取花数枝而出将乗马回谓黄冠者曰曩有玉峰之约自此可以行矣时观者如堵咸觉烟霏鹤唳景物辉焕举辔百余步有轻风拥尘随之而去望之已在半天矣方悟神仙之逰余香不散者经月时严给事休复相国刘宾客白醉吟俱有闻玉蕊院真人降诗云
　　渔隐丛话招隐寺玉蕊先累经兵毁自普觉师来主法席顿还三百年旧观晋宋以来招隐名甲京口古松修竹清泉幽洞播在谈咏夸诩胜絶迩者采伐童赭实不副名觉师培植扫剔之志弗倦加以年序苍翠环合景物増遂师与此寺此词同永其传
　　蔡寛夫诗话禁林有此花吴人不识自文饶题品始得名焉文饶李德裕字也
　　唐武元衡诗琪树年年玉蕊新洞宫长闭彩霞春日暮落英铺地雪献花无复九天人
　　白居易诗嬴女偷乗凤下迟洞中潜歇弄琼枝不縁啼鸟春饶舌青琐仙郎可得知又宋刘潜夫克庄昭君怨词后土祠中标韵天上人间一本道号玉真妃字琼姬我与花曽半面流落天涯相见莫把玉箫吹怕惊飞
　　郑松牕诗维扬后土庙琼花安业长昌宫玉蕊判然二物本不同唤作一般良未是琼花雪白轻压枝大率形模八仙尔比之玉蕊似实非金粟氷丝那有此花须中有碧胆瓶别出珑璁髙半指清馨静夜冲九天招引瑶台玉仙子乘风跃马汗漫逰偷折繁香分月姊紫茎柘叶酴醿条少到寻常人眼底翰林内院集贤阁雨露承天近尺咫后人不识天上花又把山□〈樊，石代大〉轻比拟
　　杨东山诗纔入平园便有声唐昌观里久知名已堆玉琖分金粟更挿银花入翠罂萝蔓春风滕薛长山□〈樊，石代大〉香气晋齐并世间百卉应无限不遇王公枉一生

　　○牡丹花

　　西京杂记花之竒者有姚黄魏紫乃姚家黄牡丹魏家紫牡丹也又青琐髙议明皇时有献牡丹者谓之杨家红乃杨勉家花也盖贵妃匀面口脂在手印于花上诏于仙春馆栽之来岁花开上有指印红迹帝名为一捻红
　　李白诗牡丹芳牡丹芳黄金蕊红玉房千片赤英霞烂烂百枝綘艶灯煌煌照地初开锦绣叚当风不结兰麝囊仙人琪树白无色王母桃花红不香
　　开元遗事明皇时沈香亭前木芍药一枝两头朝则深碧暮则深黄夜则粉白昼夜之内香艳各异帝曰此花木之妖不足讶也以赐杨国忠国忠以百寳妆饰栏楯虽帝宫之内亦不及也
　　开元遗事杨国忠为四香阁毎于春时木芍药盛开之际聚宾于此阁赏花
　　天寳遗事明皇与妃子幸华清宫因宿酒初醒凭妃子肩同看木芍药帝亲折一枝与妃子递嗅其艳帝曰不惟萱草忘忧此花香艳亦能醒酒
　　南部新书长安三月五日看牡丹奔走车马慈恩寺元果院白牡丹迟半月开故裴兵部璘题诗于佛殿头虚壁之上曰长安豪贵惜春残争赏先开紫牡丹别有玉杯承露冷无人肯向月中看太和中敬宗自夹城出芙蓉园因幸此寺见所题诗吟玩久之因令宫嫔讽念及暮此诗满六宫矣
　　青琐髙议明皇时民间贡牡丹花面一尺髙数寸帝未及赏为野鹿含去有佞人奏云释氏有鹿含花以献金仙帝私曰野鹿逰宫中非佳兆也殊不知应禄山之乱闻见録富郑公留守西京因府园牡丹盛开召文潞公司马端明楚建中刘几邵先生同会是时牡丹一栏凡数百本坐客曰此花有数乎且请先生筮之既毕曰凡若干朶使人数之如先生言又问曰此花几时开尽请再筮之先生再揲其蓍良久曰此花尽来日午时坐客皆不答郑公因曰来日食后可会于此以验先生之言坐客曰诺次日食毕花尚无恙洎烹茶之际忽羣马廐中逸出与坐客马相踶啮奔入花丛中既定花尽毁折矣于是洛中愈服先生之言
　　唐张籍和令狐相公别牡丹诗平章宅里一栏花临到开时不在家莫道两京非逺别春明门外即天涯
　　宋欧阳公牡丹释名大抵延州已西及褒斜道中尤多与荆棘无异土人皆取以为薪自唐则天以后洛阳牡丹始盛
　　异人録宋单父有种艺术牡丹变易千种上皇召至骊山种花万本色样不同内人呼为花神又曰花师
　　东坡诗吉祥寺中锦千堆前年看花真盛哉沙河塘上戴花回醉倒不觉吴儿咍岂知如今双鬓摧城西古寺没蒿莱有僧闭门手自栽千枝万叶巧剪裁就中一丛何所似玛瑙盘承金缕杯
　　唐玄宗内殿赏牡丹问程修己曰京中有传唱牡丹诗者谁称首对曰李正封诗云国色朝酣酒天香夜染衣时贵妃方宠上因谓妃曰籹镜台前饮一紫金盏酒则正封之诗可见矣
　　欧阳公白牡丹诗蟾精雪魄孕云荄春日香腴一夜开宿露枝头藏玉瑰暖风庭面倒银杯
　　艺苑雌黄唐元和中韩弘罢宣武节制始至长安私第有牡丹杂花命斸去之曰吾岂效儿女辈耶当时为牡丹包羞之不暇
　　童蒙训邵康节访商守赵即中与章子厚同会子厚议论纵横不知敬康节语次中因及洛中牡丹之盛赵谓章曰邵先生洛人也知花为甚详康节因言洛人以见根拨而知花之髙下者上也见枝叶而知花之髙下者次也见蓓蕾而知髙下者下也如公所说乃知花之下也章黙然
　　元微之诗花向琉璃地上生风光婉转紫云霙自从天女盘中见直至今朝更眼明
　　古诗倾国姿容别多开富贵家临轩一赏后轻薄万千花
　　复斋谩録孟蜀时礼部尚书李昊毎将牡丹花数枝分遗朋友以兴平酥同赠且曰俟花凋谢即以酥煎食之无弃秾艳其风流贵重如此
　　蜀志宋景文公帅蜀彭州守朱君绰始取杨氏园花十品以献公公在蜀四年毎花时按其名徃取彭州送花遂为故事此十品花先爱重锦被堆尝以之为赋
　　欧阳公洛阳风土记洛阳之俗花开时士庶竞为遨逰往往于古寺废宅有池台处为市井张幕帟笙歌之声相闻最盛于月陂堤张家园棠棣坊长寿东街与郭令宅至花落乃罢
　　宋杨廷秀赋周益公平园白花青縁牡丹诗东皇封作万花王更赐珍华出上方白玉杯将青緑縁碧罗领衬翠红裳古来洛口元无种今去天心别作香涂改欧家记文看此花未出说姚黄
　　洛阳风土记洛阳至东京六驿旧不进花自今徐州李相迪留守时始进御岁差衙校一员乘驿马一日一夕至京所进不过姚黄魏紫三数朶用菜叶实笼子籍覆之使马上不动揺以蜡封蒂乃数日不落又渔隐丛话钱惟演为留守始置驿贡洛花识者鄙之曰此宫妾爱君之意也故东坡诗洛阳相公忠孝家可怜亦进姚黄花
　　欧阳公牡丹谱余居府中时尝谒钱思公于双桂楼下见一小屏立坐后细书字满其上思公指之曰欲作花品此是牡丹名凡九十余种按钱惟演字师圣谥思公乂改谥文僖
　　李商隐牡丹诗锦帏初卷卫夫人绣被犹堆越鄂君垂手乱飜雕玉佩细腰争舞郁金裙石家蜡烛何曽剪荀令香炉可待熏我是梦中传彩笔欲书花叶寄朝云　细腰或作招腰
　　辛稼轩鹧鸪天词翠盖牙籖几百株杨家姊妹夜逰初五花结队香如雾一朶倾城醉未苏　闲小立困相扶夜来风雨有情无愁红惨緑今宵看却似吴宫教阵图唐舒元舆牡丹赋淑色披开照耀酷烈美肤腻体万状皆絶赤者如日白者如月淡者如赭殷者如血向者如迎背者如诀折者如语含者如咽俯者如愁仰者如恱褭者如舞侧者如跌亚者如醉曲者如折宻者如织疎者如缺鲜者如濯惨者如别初胧胧而下上次鳞鳞而重迭锦衾相覆绣帐连接或灼灼腾秀或亭亭露竒或飐然如招或俨然如思或带风如吟或泣露如悲或迎日拥砌或照水临池或山鸡已驯或威鳯将飞我按花品此华第一脱落羣类独占春日其大盈尺其香满室叶如翠羽蕊如金屑玫瑰羞死芍药自失踯躅宵溃木兰潜逸朱槿灰心紫薇屈膝皆让其先孰敢愤嫉
　　唐皮日休诗落尽残红始吐芳佳名号作百花王竞夸天下无双艳独占人间第一香按牡丹一名花后
　　罗隐牡丹诗似共东风别有因綘罗髙卷不胜春若教解语应倾国任是无情也动人芍药与君为近侍芙蓉何处避芳尘可怜韩令功成后辜负秾华过此身
　　刘禹锡牡丹诗庭前芍药妖无格地上芙蓉争少情惟有牡丹真国色花开时节动京城
　　徐凝之诗何人不爱牡丹花占断城中好物华
　　徐仲雅双头牡丹诗平分造化双包出折破春风两面开
　　白居易买花诗帝城春欲暮喧喧车马度共道牡丹时相随买花去贵贱无常价酬直看花数灼灼千朶红戋戋五采素上张幕屋芘旁织笆篱护水洒复泥封移来色如故家家习为俗人人迷不悟有一田舍翁偶来买花处低头独长叹此叹无人喻一丛深色花十户中人赋
　　罗邺牡丹诗落尽春红始见花花时比屋事豪奢买栽池馆恐无地看到儿孙能几家门倚长衢攒绣轭幄笼轻日护香车歌钟只解贪欢赏肯信流年鬓有华
　　杂俎开元末裴士淹为郎官奉使幽冀过汾州众香寺得一株白牡丹移置长安私第天寳中为都城竒赏又兴唐寺昔有一株开花一千朶有正晕侧晕红紫黄白不同
　　清异録洛阳大内临芳殿乃庄宗所建殿前有牡丹千余本如百药仙人月宫花小黄娇雪夫人粉奴香蓬莱相公卵心黄御衣红紫龙杯三云紫等名是也
　　欧阳牡丹谱后序曰自唐则天以后洛阳牡丹始盛然未有以名著者唯刘梦得有咏鱼朝恩宅牡丹诗但云一藂千万朶而已亦不云其美且丽也
　　山谷诗大梁城里虽罕见心知不是牛家花注云大梁即汴京欧公牡丹释名牛黄千叶出民间牛氏家比姚黄差小
　　洛阳风土记洛阳家家有花而无大树者盖花不接则不佳而接花尤工者谓之门园子豪家无不邀之姚黄一接头值五千洛人甚惜此花不欲传有权贵求其接头者或于汤中醮杀与之接时须用社后重阳前过此不佳也花之本去地五七寸许截之乃接以泥封褁用软土拥之以蒻叶作庵子罩之不令见风日惟南向留一小户以达气至春乃去其覆此接花之法也种花必择善地去旧土以细土用白敛末一片和之盖牡丹根甜多虫食白敛能杀虫此种花之法也浇花或用日西或未日出秋时旬日乃浇十月十一月三二日一浇此浇花之法也一本发数朶择其小者去之止留一二朶谓之打剥惧分其脉也花纔落便剪其枝勿令结子惧其易老也春初去其蒻庵便以棘数枝置花丛上棘气暖可以避霜不损花芽此养花之法也开渐小于旧者盖蠧虫损之必寻其穴以硫黄簪之其旁又有小穴如针孔乃虫所藏处花工谓之气窓以大针点硫黄末针之虫乃死花复盛此医花之法也
　　宋范景仁曰去年入洛有献黄花乞名者潞公名之曰女真黄又有献浅红乞名者镇名之曰洗妆红二花者洛人盛传

　　○芍药花

　　后山丛话花之名天下者洛阳牡丹广陵芍药尔红瓣而黄腰号金带围而无种有时而出则城中当有宰相韩魏公守广陵日一出四枝公尝选客具乐以赏之是时王岐公以髙科为倅王荆公以名士为属皆在选尚阙其一而罕有当者数日不决而花已盛公命戒客而私自念曰今日有过客不问何人召使当之及暮南水门报陈太傅来亟使召之乃秀才也明日酒半折花挿之其后四公皆为相东轩笔録四枝正紫重跗累萼中有金叶绕之号腰金紫
　　东坡诗序东武旧俗毎岁四月大会于南禅资福两寺以芍药供佛而今岁最盛凡七千余朶皆重跗累萼繁丽丰硕中有白花正圆如覆盂其下十余叶承之如盘姿格独出于七千朶之上因易名曰玉盘盂其诗曰杂花狼籍占春余芍药开时扫地无两寺妆成寳璎珞一枝争看玉盘盂佳名会作新翻曲絶品难寻旧画图从此定知年榖熟姑仙亲见雪肌肤
　　渔隐丛话东坡云扬州芍药为天下冠蔡繁卿为守始作万花灰用花十万余枝既残诸园又吏因縁为奸民大病之余始至问民疾苦以此为首遂罢之
　　孔常甫芍药序唐之诗人最以摸冩风物自喜如卢仝杜牧张祜之徒皆居扬之日久亦未有一语及芍药者是知花品未有今日之盛也余官于扬学讲习之暇尝裁而定之盖可纪者三十有三种乃具列其名从而释之
　　谢玄晖直中书省诗风动万年枝日华承露掌红药当阶翻青苔依砌上
　　杜诗傍砌看红药
　　白乐天草词毕遇芍药初开因咏小谢红药当阶翻诗以为一句未尽其状偶成十六韵罢草紫泥诏起吟红药诗词头封送后花口拆开时坐对钩帘久行观步履迟两三丛烂漫十二叶参差背日房微敛当阶朶旋欹□〈釒义〉茎抽碧股粉蕊扑黄丝动荡情无限低斜力不支周围看未足比喻语难为勾漏丹砂裹僬侥火熖旗彤云剩根蔕綘帻欠缨緌况有晴风动仍兼宿露垂疑香熏罨画似泪着胭脂
　　宋洪驹父芍药诗蚕老桑柔戴胜鸣翻阶红药占春荣牵风孙寿愁眉破带雨骊姬泪眼横
　　刘行简诗姚黄花中王芍药为近侍我尝品江梅真是花御史邵康节白牡丹诗阿姨天上舞霓裳姊妹庭前剪雪霜要与牡丹为近侍铅华不御学梅妆又杨诚斋诗好为花王作花相不应只遣侍甘泉
　　白乐天诗今日阶前红芍药几花欲老几花新开时不欲比色相落后始知如幻身
　　韩昌黎芍药诗浩态狂香昔未逢红灯烁烁緑盘龙觉来独坐忽惊恐身在仙宫第几重
　　韩忠献公诗广陵之花品絶髙得地不移归造化旋心弱体不胜枝寳髻欹斜犹坠马
　　邵康节红芍药诗含露仙姿近玉堂翻阶美态醉红妆对花未免须酣舞到底昌黎是楚狂
　　宋晁无咎望海潮词曰人间花老天涯春去扬州别是风光红药五株佳名千种天然浩态狂香尊贵御衣黄未便教西洛独占花王困倚东风汉宫谁敢斗新妆　年年髙灰维扬看家夸絶艳人诧竒芳结蕊当屏聨葩就幄红遮緑遶华堂花面映交相更秉蕳观洧幽意难忘罢酒风亭梦魂惊恐在仙乡按毛诗郑风溱洧注云蕳兰也
　　宋刘贡父芍药谱序天下名花洛阳牡丹广陵芍药为相侔埒然洛阳牡丹由人力接种故岁岁变更日新而芍药自以种传独得于天然非剪剔培壅灌溉以时亦不能全盛其间亦有开不能成或变为他品者此天地尤物不与凡品同必待地利人力天时参并其美然后一出意其造物亦自珍惜之耳因次序为谱凡三十一种使画工图写之以示未尝见者
　　宋王观芍药谱序维扬土壤肥腻于草木为宜禹贡厥草惟天是也居人以治花相尚九月十月悉出其根涤以甘泉然后剥削老硬病腐之处揉调沙粪以培之易其故土凡花大约三年或三年一分不分则旧根老硬而侵蚀新芽故花不成就分之数则小而不舒不分与分之太数皆花之病也花既萎落亟剪去其子并屈盘枝条使不离散脉理而皆归于根明年新花繁而色润亦有踰年即变而不成者此亦系土地之宜而人力之有至不至也
　　清异録胡嵩诗瓶里数枝婪尾春时人莫喻其意桑维翰曰唐末文人有谓芍药为婪尾春者婪尾酒乃最后之杯芍药殿春亦得是名
　　刘贡父芍药谱中有名迭香英一名紫楼子

　　○桂花

　　山海经髙涂山有桂木八树在贲禺东八树成林言其大也
　　桂阳郡有桂岭放花徧树林岭尽香
　　刘安招隐士赋序招隐士者淮南王小山之所作也小山之徒闵伤屈原身虽沉没名德显闻与隐处山泽无异故作招隐士之赋以彰其志桂树丛生兮山之幽偃蹇连蜷兮枝相缭山气巃嵸兮石嵯峩溪谷崭岩兮水层波蝯狖羣啸兮虎豹嗥攀援桂枝兮聊淹留按汉淮南王安好道八公感慕其德各竭其智共着篇章共登山攀桂而赋或为大山或为小山犹诗有大雅小雅之义又因以大山小山自号
　　唐王绩问春桂桃李正芳华年光随处满何事独无花春桂答云春华讵能久风霜揺落时独秀君知否
　　唐李峤桂诗根生无限月香满自然秋侠客条为马仙人叶作舟
　　唐于武陵山中桂诗日暖上山路鸟啼知己春忽逢幽隐树如见独醒人石冷开常晚风当落更频樵夫应不识岁久伐为薪
　　柳子厚移桂诗芳意不可传丹心徒自渥
　　李白诗世人种桃李多在金张门攀折争快捷方式及此春风喧一朝天霜下荣耀难久存安知南山桂緑叶垂芳根清阴亦可托何惜值君园
　　李德裕诗琼叶润不凋珠英粲如绮
　　刘屏山诗氤氲寒岩桂髙韵盖羣馥无人尽日芳守志何幽独士介耻求知女贞惭自鬻凄凉楚山秋樛枝吐金粟长吟小山词古意恐难复又杨诚斋诗忆曽风露飘寒粟自领儿童拾薄金
　　宋王梅溪诗丹霄休叹路难通学取燕山种桂丛异日天香满庭院吾庐当似广寒宫又曰学仙深愧似吴郎赖有吾庐两子苍疑是广寒宫里种一秋三度送天香
　　僧仲殊金菊对芙蓉词花则一名种分三色嫩红妖白娇黄映清秋佳景雨霁风凉郊墟十里飘兰麝潇洒处旖旎非常自然风韵开时不惹蝶乱蜂忙　携酒独浥蟾光问花神何属离兊中央引骚人乗兴广赋诗章几多才子争攀折嫦娥道三种清香状元红是黄为榜眼白探花郎
　　宋张于湖诗英英园中葵一心倾太阳采采篱下菊令汝寿而康惟此木之犀更贮万斛香雄姿傲霜雪鳞甲森青苍三贤鼎足立正色凛相望岂比桃李徒红紫纷披昌聊息贪者心来上君子堂岁晚从我逰寘汝兄弟行
　　欧阳永叔谢人寄双桂诗有客赏芳丛移根自幽谷为懐山中趣爱此岩下緑晓露秋晖浮清阴药栏曲更待繁花白邀君弄芳馥
　　苏子瞻八月十七日天竺送桂花分赠元素诗月缺霜浓细蕊干此花元属桂堂仙鹫峰子落惊前夜蟾窟枝空记昔年破祴山僧怜耿介练裙溪女斗清妍愿公采掇纫幽佩莫遣孤芳老涧边白氏集蟾宫分异种人世散清香宋之问诗桂子月中落天香云外飘韩子苍诗月中有女曽分种世上无花敢斗香

　　○兰花

　　琴操猗兰操者孔子所作也孔子聘诸侯莫能任自卫反鲁隐谷之中见香兰独茂喟然叹曰夫兰当为王者香今乃独茂与众草为伍乃止车援琴鼓之自伤不逢时托词于兰其操云兰之猗猗扬扬其香不采而佩于兰何伤今天之旋其曷为然我行四方以日以年雪霜贸贸荠麦之茂子如不伤我不尔觏荠麦之茂荠麦之有君子之伤君子之守
　　唐孙逖为集贤院修撰宰相萧嵩灰百官赋兰诗继雅颂体使逖为序
　　止斋盗兰说汉官舍汝何以对乃辟楚人舍汝何以祛不祥郑君失汝何取乎七穆之瑞屈原去汝何夸乎九畹之芳
　　礼内则妇人或赐之茝则受而献诸舅姑
　　曲江春宴録霍定与友生逰曲江以千金求人窃贵侯亭榭中兰花挿帽兼自持往罗绮丛中卖之士女争买抛掷金钱
　　屈原离骚予既滋兰之九畹又树蕙之百畆
　　家语与善人居如入芝兰之室久而不知其芳
　　蜀志先主杀张裕诸葛亮救之帝曰芳兰当门不得不除故袁淑诗种兰忌当门
　　家语芝兰生于幽林不以无人而不芳君子修道立德不以困穷而改节
　　曹子建诗秋兰被长坂
　　晋傅玄秋兰诗秋兰荫玉池池水清且芳双鱼自踊跃两鸟时回翔
　　汗漫録王维贮蕙兰必黄磁斗养以绮石累年弥盛
　　颜师古幽兰赋怪竒卉之灵德禀国香于自然洒嘉言而擅美拟贞操以称贤咏秀质于楚赋腾芳声于汉篇向子諲浣溪沙词緑玉丛中紫玉条幽花疎淡更香饶不将红粉污髙标空　谷佳人宜作伴贵逰公子不能招小窓相对诵离骚
　　宋罗畸元佑四年为滁州刺史明年治廨宇于堂前植兰数十本为之记曰予之于兰犹贤朋友朝袭其馨暮撷其英携书就观引酒对酌
　　李白诗楚客重兰荪遗芳今未歇叶抽清浅水花点暄妍节紫艶映渠鲜轻香含露洁离居若有赠暂与幽人折
　　杨诚斋诗雪径偷开浅碧花氷根乱吐小红芽生无桃李春风面名在山林处士家正坐国香到朝市不容霜节老云霞江篱蕙圃非吾耦付与骚人定等差
　　东坡题杨次公春兰诗春兰如美人不采羞自献时闻风露香蓬艾深不见丹青写真色欲补离骚传对之如灵均冠佩不敢燕
　　黄山谷修水记兰似君子蕙似士大夫兰蕙丛生莳以沙石则茂沃之以汤茗则芳是所同也至其一干一花而香有余者兰也一干五七花而香不足者蕙也余居保安僧舍开牖于东西西养蕙而东养兰观者必问其故故着其说焉

　　○梅花

　　梁何逊为扬州法曹廨舍有梅花一株逊吟咏其下后居洛思梅花请再任从之抵扬州花方盛对花彷徨终日
　　柳子厚龙城録隋开皇中赵师雄迁罗浮一日天寒日暮于松林间酒肆傍舍见美人淡妆素服出迎时已暮黒残雪未消月色微明师雄与语言极清丽芳香袭人因与扣酒家门共饮少顷一緑衣童子笑歌戏舞师雄醉寐但觉寒风相袭久之东方已白起视大梅花树上有翠羽刺嘈相顾月落参横惆怅而已
　　杂志南唐苑中有红梅亭四面専植红梅
　　东坡诗注大庾岭上梅花南枝已落北枝方开寒暖之候异也
　　陆凯与范晔相善自江南寄梅花一枝诣长安与晔因赠以诗折梅逢驿使寄与陇头人江南无所有聊赠一枝春
　　王菉猗诗不受尘埃半点侵竹篱茅舍自甘心只因误识林和靖惹得诗人说到今
　　杨诚斋和梅诗序吾友洮湖陈晞颜盖造次必于梅颠沛必于梅者也嘉爱之不足而咏吟之咏吟之不足则尽取古人赋梅之诗而赓和之寄一编以遗予予读之而惊曰一何丰耶丰而不竒则亦长耳一何竒耶予尝爱阴铿诗花舒雪尚飘照日不俱消苏子卿诗秖言花是雪不悟有香来唐人崔道融诗香中别有韵清极不知寒是三家者岂畏疎影横斜之句哉今晞颜之诗同梅而清清在梅前同梅而馨馨在梅外其于三家所谓未闻以千里畏人者也
　　宋林君复山园小梅诗众芳揺落独暄妍占尽风情向小园疎影横斜水清浅暗香浮动月黄昏霜禽欲下先偷眼粉蝶如知合断魂幸有微吟可相狎不须檀板共金樽又云雪后园林唯半树水边篱落忽横枝人言红艳多应俗天与清香似有私王晋卿云和靖疎影暗香之句杏与桃李皆可用也子瞻云可则可但恐桃李不能承当耳
　　东坡诗岂惟幽光留夜色直恐冷艳排冬温
　　东坡次韵王公济梅花诗洗尽铅华见雪肌要将真色斗生枝檀心已作龙涎吐玉颊何劳獭髓医
　　东坡松风亭下梅花盛开诗罗浮山下梅花村玉雪为骨氷为魂纷纷初疑月挂树耿耿独与参横昏
　　东坡诗月地云阶谩一尊玉奴终不负东昏临春结绮荒荆棘谁信幽香是返魂
　　宋王介甫诗结子非贪鼎鼐尝偶先红杏占年芳从教腊雪埋藏骨却恐春风漏泄香不御铅华知国色秖裁云缕想仙妆少陵为尔牵诗兴可是无心赋海棠又诗额黄映日明飞燕肌粉寒风冷太真
　　石湖梅谱后序梅以韵胜以格髙故以横斜疎痩与老枝竒怪者为贵其新接穉木一岁抽嫩枝直上或三四尺如酴醿蔷薇之类者吴下谓之气条此直宜取实规利无所谓韵与格矣
　　杨东山梅花说易曰干为天前辈论干与天异谓天者干之形体干者天之性情某因触类而思之不但干与天异而已事事物物莫不皆有形体性情林和靖咏梅疎影横斜水清浅二句此为梅写真之句也梅之形体也雪后园林纔半树二句此为梅传神之句也梅之性情也写梅形体是谓写真传梅性情是谓传神
　　朱文公诗幽香淡淡影疎疎雪虐风威只自知正是花中巢许辈人间富贵不闗渠
　　朱文公满江红词临风一笑问羣芳谁是真香纯白独立无朋筭来有姑射山头仙客絶艳谁怜贞心自保邈与尘縁隔天然殊胜不闗风露氷雪应笑俗桃粗李无言翻引狂蜂乱蝶争似黄昏闲弄影清浅一溪霜月画角初残瑶台梦断直下成休歇緑阴青子莫教容易摧折
　　东坡诗西湖处士骨应槁只有此诗君压倒东坡先生心已灰为爱君诗被花恼多情立马待黄昏残雪消迟月出早江头千树春欲暗竹外一枝斜更好孤山山下醉眠处点缀裙腰纷不扫万里春随逺客来十年花送佳人老不知风雨卷春归收拾余香还畀昊
　　王荆公诗墙角数枝梅凌寒独自开遥知不是雪唯有暗香来
　　桂林记袁丰之宅后有梅六株开时曽为邻屋烟所烁乃团泥塞灶张幕蔽风久而又拆其屋曰氷姿玉骨世外佳人但恨无倾城之笑耳
　　石湖梅花谱梅天下尤物无问智愚贤不肖莫敢有异议学圃之士必先种梅且不厌多
　　王梅溪蜡梅词蜡换梅姿天然香韵初非俗蝶驰蜂逐蜜在花梢熟　岩壑深藏几载甘幽独因坡谷一标题目髙价掀兰菊又石湖梅谱蜡梅本非梅类以其与梅同时香又相近色酷似蜜脾故名蜡梅凡三种以子种出不经接花小香淡其品最下俗谓之狗蝇梅经接花疎虽盛开花常半含名磬口梅言似僧磬之口也又有最先开色深黄如紫檀花宻香秾名檀香黄此品最佳
　　杨诚斋诗梅仙晓沐银浦水氷肤别放瑶林春诗人莫作雪前看雪后精神添一半又朱希真渡江云词琼枝小雪天分外精神好
　　朱希真孤鸾词咏早梅天然标格小萼堆红芳姿凝白淡竚新妆浅点寿阳宫额
　　朱希真念奴娇词咏梅花见梅惊笑问经年何处收香藏白似语如愁却问我何若红尘久客观里栽桃坛头种杏到处成疎隔　且管领春回孤标争肯接雄蜂雌蝶岂是无情知受了多少凄凉风月寄驿人遥和羮心在谩使芳尘歇东风寂寞可人为谁攀折
　　唐王昌龄字少伯有梅花诗落落寞寞路不分梦中唤作梨花云苏东坡咏梅西江月词玉骨那愁瘴雾氷肌自有仙风海仙时遣探芳丛倒挂緑毛么凤　素面翻嫌粉涴洗籹不褪唇红髙情已逐晓云空不与梨花同梦东坡诗乃用昌龄语
　　宋范石湖梅花谱红梅粉红色标格犹是梅而繁宻则如杏香亦类杏故王荆公有北人初不识浑作杏花看之句
　　石曼卿红梅诗认桃无緑叶辩杏有青枝当时以为着题东坡云曼卿此诗至陋浅村学堂中语也一说作梅圣俞诗又东坡红梅诗怕愁贪睡独开迟自恐氷容不入时故作小红桃杏色尚余孤痩雪霜姿寒心未肯随春态酒晕无端上玉肌诗老不知梅格在更看緑叶与青枝说者谓东坡此诗为红梅解嘲云
　　宋梅圣俞红梅诗笑杏少清香比桃多俗趣
　　当朝録唐元稹为翰林承旨退朝行至廊下初日映九英梅隙光射稹有气勃勃然百僚望之曰岂肠胃文章映日可见乎
　　石湖谱承平时红梅独盛于姑苏晏元献公始移植西冈圃中一日贵逰赂园吏得一枝分接由是都下有二本公尝与客饮花下赋诗若更开迟二三月北人应作杏花看客曰公诗固佳待北俗何浅耶晏笑曰伧父安得不然王琪君玉时守吴郡闻盗花种事以诗遗元献公曰馆娃宫北发精神粉痩琼寒露叶新园吏无端偷折去凤城从此有双身
　　何逊诗兔园标物序惊时最是梅衔霜当路发映雪拟寒开枝横却月观花绕凌风台朝洒长门泣夕驱临卭杯应知早飘落故逐上春来
　　谱云世传红梅诗甚多惟方子适一篇为絶唱有紫府与丹来换骨春风吹酒上凝脂之句又摭遗蜀州有红梅数本郡侯建阁扄钥逰人莫得而见一日有两妇人髙髻大袖凭栏笑语郡侯启钥阁不见人惟东壁有诗南枝向暖北枝寒一种春风有两般凭仗髙楼莫吹笛大家留取倚栏干
　　海墨徽言李白逰慈思寺僧献緑英梅又石湖谱有緑蕚梅凡梅花跗蒂皆綘紫色惟此梅纯緑枝梗亦青好事者比之仙人萼緑华京师艮岳有緑萼华堂其下専植此本西京杂记上林苑有朱梅同心梅紫带梅臙脂梅

　　○桃花

　　史记李将军广恂恂如鄙人不能出口死之日知与不知皆为流涕其忠诚信于士大夫也谚曰桃李不言下自成蹊此言虽小可以喻大
　　江总诗桃花曛醉眼杜甫诗桃花气暖眼似醉
　　江淹山桃颂惟园有桃惟山有丛丹葩擎露紫叶绕风引雾如电映烟成虹伊春之秀乃华之宗
　　白乐天千叶桃诗剪绡裁锦一重重
　　罗隐诗暖触衣襟漠漠香间梅遮柳不胜芳数枝艳拂文君酒半里红欹宋玉墙
　　韩昌黎诗百叶双桃晚更红临窓映竹见玲珑应知侍史归天上故伴仙郎宿禁中
　　志勤禅师在沩山因桃花悟道偈曰自从一见桃花后三十年来更不疑
　　杜甫诗轻薄桃花逐水流
　　李白诗偶蒙春风荣生此艳阳质
　　开元遗事明皇时禁苑中有千叶桃盛开帝与妃日夕宴花下帝曰不独萱草忘忧此花亦能销恨
　　天寳遗事明皇御苑有千叶桃帝折一枝挿于妃子寳冠曰此花亦能助娇态
　　韩文公桃源图行种桃处处惟开花川源逺近蒸红霞
　　晁次膺水龙吟词岭梅香雪飘零尽繁杏枝头犹未小桃一种妖娆偏占春工用意微喷丹砂半含朝露粉墙低倚是谁家丫女娇痴怨别空凝睇东风里　好是佳人半醉近横波一枝争媚玄都观里武陵溪上空随流水惆怅如红雨风不定五更天气念当年门里如今陌上洒离人泪
　　梁简文帝诗枝间留紫艳叶底发轻香
　　韩子苍诗桃花如昭君服御靓以丰徘徊顾幽影似为恱已容
　　拾遗记磅磄山去扶桑五万里其地寒有桃树千围万年一实
　　宋子侯赠董妖娆诗洛阳城东路桃李生路傍花花自相对叶叶自相当春风南北起花叶自低昻
　　杜诗短短桃花临水岸髙适诗桃花点地红斑斑
　　王禹偁诗两株桃李映篱斜妆点商州副使家何事春风容不得和莺吹折数枝花按禹偁以救徐铉贬商州
　　宋谢枋得庆全庵桃花诗寻得桃源好避秦桃红又见一年春花飞不遣随流水怕有渔郎来问津
　　王元之诗野桃无主满山隈迁客携樽独自来尽日馨香留我醉每春颜色为谁开
　　种明逸诗习习香薫薄薄烟杏迟梅早不同妍山斋尽日无莺蝶只与幽人伴醉眠
　　种明逸诗緑萼红葩晓态新风流如阵战愁人
　　宋陶弼诗三月宫桃满上林一花千萼费春心
　　东坡诗上苑夭桃自作行刘郎去后几回芳厌从年少追新赏闲对宫花识旧香欲赠佳人非泛洧好纫幽佩与沈湘鹤林神女无消息为问何由返帝乡
　　邵康节诗施朱施粉色俱好倾国倾城艳不同疑是蕋宫双姊妹一时俱肯嫁东风

　　○李花【附来禽】

　　承平旧纂萧瑀陈士达于龙昌寺看李花相与论李有九标谓香雅细淡洁宻宜月夜宜緑鬓宜泛酒无异色皆实事也
　　髙隐外书元微之白乐天两不相下一日同咏李花微之先成曰苇绡开万朶乐天乃服盖苇绡白而轻一时所尚
　　叙闻録唐宪宗以李花酿换骨醪赐裴度
　　梁王筠答元金紫饷朱李诗李花春发彩结实不成蹊枢要録沅陵伍贯卿家李花开一夜奴婢遥见花作数团如飞仙状上天去花上露倐作雨数千点花则亡矣
　　李商隐诗李径独来数愁情相与怜自明无月夜强笑欲风天减粉与园箨分香沾渚莲徐妃乆已嫁犹自玉为钿
　　杨诚斋诗序桃李岁岁同时并开而韩退之诗有花不见桃惟见李之句殊不可解因晚登碧落堂望隔江桃李桃皆暗而李独明乃悟其妙盖李花炫昼缟夜云
　　韩昌黎诗当春天地争奢华洛阳园苑尤纷拏谁将平地万堆雪顷刻作此连天花又司马温公诗嘉李繁相倚园林淡泊春齐纨剪衣薄吴纻下机新色与晴光乱香和露气匀望中皆玉树环堵不为贫
　　古诗润沾晓露琼花洁困倚东风白雪香
　　唐太宗赋李诗玉衡流桂圃成蹊正可寻莺啼宻叶外蝶戏脆花心
　　昌黎诗江陵城西二月尾花不见桃惟见李风揉雨练雪羞比波涛翻空香无涘金乌海底初飞来朱辉散射青霞开迷乱入眼看不得照耀万树繁如堆
　　元稹诗镜调娇面粉灯泛髙笼缬
　　郑谷诗直疑起风舞飞去替云行
　　梅圣俞诗积蠧全无叶疎丛有悴茎偶来庭树下重看露葩荣
　　前人秋花冬更开夏实冬还结物理信难常人意自为孽
　　东坡诗东坡先生未归时自种来禽与青李五年不踏江头路梦逐东风泛苹芷
　　陈简斋诗粲粲来禽已着花芳根谁徙向天涯好寻青李相遮映风味应同逸少家

　　○杏花

　　庄子曰孔子逰缁帷之林休坐乎杏坛之上弟子读书孔子弦歌鼓琴
　　唐裴晋公午桥庄有文杏百株因名其处曰碎锦坊
　　唐明皇遇春雨初晴见殿前百花未吐命髙力士取羯鼓临轩纵击回视栁杏花皆发上笑曰此不唤我作天公可乎
　　河东备録阮文姬挿鬓用杏花陶溥呼为二花
　　唐宴进士于杏园谓之探花宴
　　东坡诗我是朱陈旧使君劝农曽入杏花村如今风物那堪话县吏催租夜打门按诗话徐州古丰县朱陈村有杏花一百二十里
　　李贺诗烟湿杏花鬓
　　唐彦谦诗古艳桃花夺晚霞
　　唐薛能诗活色生香第一流手中移得旧青楼谁知艳性终相负乱向春风笑不休又韦庄诗大道青楼御苑东玉栏仙杏压枝红
　　文与可诗月淡斜分影池清倒写真
　　扬州事迹太平园中有杏花数枝毎至烂开太守张宴每一株则令一娼倚其傍立其馆曰争春开元中宴罢夜阑或闻花有叹息之声
　　王介甫诗垂杨一径紫苔封人语潇潇院落中独有杏花如唤客倚□〈土廧〉斜日数枝红
　　吴融诗春意竟相妬杏花应最娇红轻欲愁杀粉薄似啼消愿作南华梦翩翩绕此条
　　薛能诗暖律潜催次第春梅花已谢杏花新半开半落闲园里何异荣枯世上人
　　唐髙蟾诗天上碧桃和露种日边红杏倚云栽
　　宋杨诚斋诗曽见轻条撼雪飞一暄曝出万余枝从今日日须来看看到红红白白时又云不信东皇也有私如何専宠杏花枝于中更出红千叶且道化工竒不竒
　　宋王元之诗桃红李白莫争春素态妖姿两未匀日暮墙头试回首不施朱粉是东邻
　　朱淑真诗浅注臙脂剪綘绡独将妖艳冠花曹春心自得东皇意逺胜玄都观里桃
　　宋孙何诗殷红鄙桃艳淡白笑梨花落处飘微霰繁时叠碎霞苑宜开帝里坛称在儒家丽色明珠箔清香袭綘纱孙何字汉公蔡州汝阳人
　　林和靖诗蓓蕾枝梢血点干粉红腮颊露春寒不禁烟雨轻欺着只好亭台爱惜看偎柳傍桃斜欲堕等莺期蝶猛成团京城巷陌新晴后买得风流更一般梅圣俞诗艳蕋粘红蜡仙葩总薄罗
　　文与可诗北园山杏有髙枝新枝放花如点酥古诗烧林凝艳火过雨湿香须
　　叶靖逸诗春色满园闗不住一枝红杏出墙来

　　○枣子

　　孟子曰曽晢嗜羊枣曽子不忍食羊枣枣类甚伙独新圃闲评载安南金丝枣最竒相枣树垂黄金色丝悬枣千余殷红揺曵緑叶纷披状如葡萄亦有好鸟如么凤大如鹊飞鸣其上果熟则衔去土人不能尝也因名此鸟为王母使者
　　风俗通鲍焦耕田而食凿井而饮在山中唯食枣或曰子所植耶遂强吐之枣遂枯死
　　伽蓝记景阳山有百果园果有仙人枣长五寸核细如针霜降乃熟
　　洞冥记房嵣细枣出房嵣山山临碧海北枣万年一实笮之有膏可用燃灯汉武帝元鼎元年起招仙阁进房嵣枣
　　汉武帝时上林献枣上以所持杖击未央殿前槛呼东方朔曰叱叱先生束束先生知此箧中何物朔曰上林苑献枣四十九枚上曰何以知之朔曰以呼朔者上也以杖击槛者两木也两木林也束束者枣也叱叱者四十九也上大笑
　　东阳记信安县有悬室坂晋时有民王质伐木至石室中见童子四人弹瑟而歌质倚柯听之童子以一物如枣与质质含之便不饥
　　杜氏新书杜畿为河东太守平虎将军刘勲为太祖所亲贵震朝廷常从畿求大枣畿拒以他故后勲伏法太祖得其书叹曰杜畿可谓不媚灶也
　　邺中记石虎园有西王母枣味絶美枝叶葱茂四时不凋九月生花十二月熟
　　史记李少君以却老方见上曰臣曽逰海上见安期生食臣枣枣大如枣

　　○橘子【附金橘】

　　晏子春秋晏子使楚楚王进橘置削晏子并食不剖王曰橘当剖对曰臣闻赐人主前者瓜桃不削橘柚不剖今者万乗无教故不敢剖臣非不知也
　　南史虞愿始数岁家中橘树冬熟诸儿竞取之愿独不取家人异之
　　张衡南都赋逰女弄珠于汉皋之曲注云逰女汉女也郑大夫交甫于汉皋见之而赠以橘柚
　　蒋山神传女子吴望子于蒋侯庙中观社见一贵人俨然端坐掷两橘与之遂数数形见即与情好
　　山海经洞庭之山其木多橘又广州记罗浮山橘夏熟实大如梨又东方外裔有建春山上多橘柚
　　吴志陆绩字公纪年六岁于九江见袁术术出橘续懐三枚去拜而堕地术谓曰陆郎作宾客而懐橘乎跪对曰欲归遗母术大竒之
　　谢承后汉书沛国桓俨字文林罢县居扬州从事屈豫室中庭有橘树一株遇其实熟乃以竹籓树四面风吹两实堕地即以绳缚系于树
　　益部耆旧传杨由为成都文学少治易晓占候忽有风起太守亷范问之由曰南方有荐木实者色黄赤顷之五官掾献橘数包
　　续世说晋咸和六年平西将军庾亮贡橘十二实共一蒂以为瑞羣臣毕贺
　　李德裕橘赋美南州之嘉树受烈气于炎德固一志于殊方遂不迁于上国贞枝凝碧蔚湘岸之夕阴华实变黄动江潭之秋色
　　归田録金橘产于江西香清味美置之樽俎光彩的皪如金弹珍果也都人初不贵后温成皇后尤好食之由是价重京师余家世江西吉州人甚惜此果若欲乆留着于菉豆中藏之可经时不变盖橘性热而豆性凉故能久也
　　李清臣和赐后苑金橘诗苑臣初摘置琱盘口勅宣恩赐近官气味岂同淮枳变皮肤不作楚梅酸参差翠叶藏珠琲错落黄金铸弹丸安得一株擎雨露画图传与世人看

　　○柑子

　　异闻録汉武帝时董元素自江南来上召见留宿翰林夜召与语曰闻公有神术今江南柑橘正熟卿能致之否对曰请安一合于御榻前数刻忽有微风入帘元素乃启合柑子满其中奏曰此江陵支县柑也逺处恐来迟上尝之惊叹
　　太真外传开元末江陵进乳柑橘上以十枚种蓬莱宫至天寳十载九月结实宣示宰臣曰朕于宫内种柑子数枝今秋已结实一百五十颗乃与江南及蜀道所进不异宰臣贺曰雨露所均混天区而齐被草木有性凭地气以潜通
　　后汉书张盘字子石为庐江太守浔阳令尝饷一奁柑其子年七岁就取一枚盘夺付外卒因私以两枚与儿盘鞭卒曰何故行贿于吾子
　　唐明皇食柑千余枚皆缺一瓣问进柑使者云中途有道士嗅之盖罗公逺也
　　宋书时四方献馈皆以上品献彭城王义康而以次者供御上尝啖柑叹其味劣义康在坐曰今年柑殊有佳者遣人还东府取柑至大三寸
　　唐史开元中有神仙持罗浮柑子种于南楼寺其后常资进献幸蜀之岁则不结实
　　述异记南阳郡东望山有柑正熟尝有三人造之共食致饱讫懐二枚去欲以示外人回旋半日迷不得归闻空中语云放双柑乃放汝去懐柑者恐怖放柑于地转盼即见归径
　　唐新语益州进柑皆以纸裹之他时长吏嫌纸不敬代以细布既而恐柑子为布所损毎懐忧惧俄有御史甘子布至长吏以为推布裹柑子事惧曰果为所推及子布到驿长吏叙以布裹为敬子布初不知之久而方悟闻者莫不笑
　　苏子瞻黄甘陆吉传曰黄甘陆吉楚之二髙士也吉与甘齐名一旦甘位居上吉心衔之吉咈然谓曰请与子论事吉论二事甘皆曰不如也吉曰二者皆出吾下而位吾上何也甘徐应之曰毎岁太守劝驾乗传入金门上玉堂与虞茘申枨梅福枣嵩之徒列侍上前使数子者口呿舌缩不复上齿牙间当此之时属之于子乎属之于我乎吉黙然良久曰属之于子矣甘曰此吾所以居子之上也于是羣臣皆伏
　　黄山谷咏橙曲诗天将金阙真黄色借与洞庭霜后橙松滋解作逡巡曲压倒江南好事僧
　　欧阳永叔诗嘉树团团俯可攀压枝秋实渐斓斑朱栏碧瓦清霜晓粲粲繁星緑叶间
　　屏山诗常懐细雨初移日着子已见清霜潸絶怜面有贵人色偶致吾侪樽俎间

　　○柿子

　　韩退之诗友生招我佛寺行正值万枝红叶满光华闪壁见神鬼赫赫炎官张火伞燃云烧树火实骈金乌下啄頳虬卵魂翻眼晕忘处所赤气冲融无间断有如流传上古时九龙照耀乾坤旱二三道士席其间灵液屡进玻璃盌
　　刘屏山诗秋林黄叶晚霜严熟蒂甘香味得兼火伞虬珠浪褒拂风标郄似邑中黔
　　沩山禅师与仲山逰行鸟衔一红柿坠前仲山以水洗浄与沩山分半
　　杨诚斋诗红叶曽题字乌椑昔擅场冻干千颗蜜尚带一林霜核有都无底吾衰喜细尝惭无琼玖句报恵不相当

　　○石榴

　　北齐安德王延宗纳赵郡李祖收女为妃母宋氏荐二石榴于帝前莫知其意帝问魏收答曰石榴房多子王新婚妃母欲王子孙众多也帝大喜
　　皮日休石榴歌蝉噪秋枝槐叶黄石榴香老愁寒霜流霞色染紫莺粟黄蜡纸褁红瓠房玉刻氷壶含露湿斓斑似带湘娥泣萧娘初嫁嗜甘酸嚼破水晶千万粒
　　梅圣俞诗安榴若拳石中藴丹砂粒剖之珠满盘不待鲛人泣
　　潘岳河阳庭前安石榴赋丹晖缀于朱房缃菂点乎红须若琉璃之栖邓林若珊瑚之映渌水
　　杨廷秀石榴诗雾殻作房珠作骨水精为醴玉为浆又张载赋剖之则珠散含之则氷释

　　○樱桃

　　东汉明帝于月夜宴羣臣于御苑大官进樱桃以赤瑛盘盛赐羣臣月下视之盘与樱桃一色
　　唐景龙文馆记帝命侍臣升殿食樱桃并盛于琉璃和以杏酪饮酴醿酒又上与侍臣于树下摘樱桃恣食末后大陈宴席奏宫乐至暝各赐朱樱两笼
　　李商隐诗惜堪充凤食痛已被莺含
　　王维诗纔是寝园春荐后非闗御苑鸟衔残
　　白乐天诗清晓趋丹禁红樱降紫宸驱禽养得熟和叶摘来新圆转盘倾玉鲜明笼透银内园题两字西掖赐三臣荧惑精华赤醍醐气味真如珠未穿孔似火不烧人琼液酸甘足金丸大小匀偷须防曼倩惜莫掷安仁

　　○葡萄

　　魏文帝示羣臣葡萄掩露而食甘而不饴脆而不酸冷而不寒又酿以为酒甘于曲蘖善醉而易醒
　　南部新书太宗收马乳葡萄种于苑中并得酒法仍自损益造酒成緑色芳香酷烈味兼醍醐韩愈诗称满盘堆马乳也
　　杂俎贝丘之南有葡萄谷天寳中沙门昙云因逰诸岳至此谷见枯蔓堪为杖持还本寺植之遂活长髙数仞荫地幅贠十丈仰观若帷盖其房实磊落珠莹如坠时人号为草龙珠帐
　　唐髙祖赐羣臣会食于御前有葡萄侍中陈叔达执而不食上问其故对曰臣母病渇求不能致愿归奉之
　　刘禹锡葡萄歌分岐浩繁缛修蔓盘结曲扬翘向庭桐意思如有属为之立长架布濩当轩緑米液溉其根理疎着渗漉马乳带轻霜龙鳞耀初旭有客汾阴子临堂瞪双目自言我晋人种此如种玉酿之成美酒令人饮不足为君持一斗往取凉州牧
　　古诗万里西风过雁时緑云玄玉影参差酒酣试取氷丸嚼不说天南有茘枝

　　○杨梅

　　齐孝子王虚之庭中杨梅树隆冬三实人都称其孝感
　　杨廷秀杨梅诗梅出稽山世少双情知风味胜他杨玉肌半醉生红粟墨晕微深染紫囊火齐堆盘朱径寸醴泉绕齿柘为浆故人解语吾家果未变蓬莱阁下香越絶诸杨盛一时与侬瓜葛不曽知一夫自叹吾衰矣此客何从梦见之也解过江寻德祖正縁作尹是丘迟渠伊不是南村泒未免来驱事茘枝
　　张野人诗话杨梅有赤白双花者食之神仙又言食杨梅毕咽一核则不忧内热

　　○枇杷

　　宋景文诗有果产西蜀作花凌早寒树繁碧玉叶柯迭黄金丸
　　梅圣俞诗五月枇杷黄似橘谁思茘枝同此时嘉名已着上林赋郄恨红梅未有诗
　　沈石田题画枇杷诗人喜琼浆多采摘雀疑金弹少经过

　　○银杏

　　梅圣俞赠欧阳文忠遗李太傅家新生鸭脚诗鸭脚类緑李其名因叶髙吾乡宣城郡多以此为豪鸭脚即银杏也
　　杨廷秀诗深灰残火略相遭小苦微甘韵最髙未必鸡头如鸭脚不妨银杏伴金桃
　　嘉树谱银杏和百花露涂面可当面脂南唐宫人用之后主常以赐近臣百花露即春后酿蜜也

　　○莲蓬

　　东坡诗緑玉蜂房白玉蝉折来带露复含烟玻瓈盆面氷浆底醉嚼新莲一百圆
　　东坡诗新收千百秋莲菂剥尽红衣捣玉霜不假参同成气味跳珠椀里緑荷香
　　东坡诗蜂不禁人采蜜忙荷花蕋里作蜂房不知玉蛹甜于蜜又被诗人嚼作霜注蚕化为蛹蛹化为蛾又蜂儿来自宛溪中两翅虽无已是虫不似荷花窠里蜜方成玉蛹未成蜂

　　○藕

　　拾遗记周穆王集方士于春宵宫西王母来进万岁氷桃千年碧藕
　　晋羊敦为广平太守岁饥家馈不至采藕而食
　　韩退之诗太华峯头玉井莲花开十丈藕如船冷比雪霜甘比蜜一片入口沈疴痊我欲求之不惮逺青壁无路难夤縁安得长梯上摘实下种七泽根株莲
　　宋陶弼诗万顷金沙里谁将玉节栽丝应鲛乞与津是蚌分来盘贮氷犹结刀侵雪易摧防风骨外折混沌窍中开月寺僧家钵风亭酒客杯胸中秋气入牙角雨声回自愧尘泥贱得蒙樽俎陪与君消酷暑瓜李莫相猜

　　○菱

　　吕氏春秋杜厉叔事莒公自以为不见知居海夏食菱冬食橡栗
　　梁书鱼弘为湘东王镇西司马述职西上道中乏食縁路采菱作饭给所部
　　杨诚斋食老菱有感幸自江湖可避人懐珠韫玉冷无尘何须抵死争头角荇叶荷花老此身

　　○芡实

　　杨廷秀食鸡头诗龙宫失晓恼江妃也养鸣鸡报晓辉要啄稻粱无半粒只教满颔饱珠玑江妃有诀煮真珠菰饭牛酥软不如手擘鸡头金五色盘倾骊颔琲千余夜光明月供朝嚼水府灵宫恐夕虚好与蓝田飡玉法编归辟榖赤松书

　　○橄榄

　　王元之诗江南多果实橄榄最珍竒北人将就酒食之先颦眉皮肉苦且涩沥口复弃遗良久有回味始觉甘如饴我食何所喻喻比忠臣辞直道逆君耳斥逐投天涯世乱思其言噬脐焉能追寄语采诗官毋轻橄榄诗岭表异録橄榄树身耸枝髙数丈闽中尤重其味咀之香口胜含鸡舌核有棱内三窍有仁生啖及煮熟食之能解酒毒置茶中尤佳有野生者子繁树峻不可梯縁但刻其根下方寸纳盐于其中一夕子皆落
　　欧阳永叔诗炎焦凌木气橄榄得之多酸苦不相入初争久方和
　　东坡诗待得余甘回齿颊已输崖蜜十分甜北人噉橄榄云得他回味我枣儿已甜过半日子瞻用之遂成隽句

　　○甘蔗

　　格物论蔗丛生畦而种之身似竹而实初出地节颇宻自后一节疎一节
　　清异録湖南马氏有鸡狗坊长能种子母蔗野史卢綘中痁疾梦白衣妇人谓之曰子之疾食蔗即愈既诘朝见鬻蔗者綘揣囊中且乏一镪唯有唐山一册遂请易之其人曰吾乃负贩者将此安用哀君欲之遂贻数挺綘喜而食之至旦即愈
　　海外志交趾所生甘蔗围数寸长丈余取其汁曝之数日可成饧入口即消彼人谓之石蜜
　　王维诗饱食不须愁内热大官还有蔗浆寒

　　○瓜

　　孝子传焦华西秦时人父病仲冬思瓜求之不得忽梦一人黄冠谓曰闻子父病思瓜故送瓜以助子华拜受之及寤瓜在手馨香非常父食而愈
　　幽冥録富春孙锺奉母至孝常业种瓜忽有三少年来乞瓜锺设食出瓜礼甚敬三人临去曰我等司命感君厚意示君葬地使连世封侯数世天子出门化成白鹤而去后锺生权权生亮亮生休
　　白帖汉哀帝二年瓜异本同蒂共生一实时以为佳瓜
　　唐书贞元四年夏右神策军献瑞瓜三蔓合为一蒂而生三瓜
　　唐史明崇俨有道术四月间帝忆瓜赐崇俨百钱须臾以瓜进曰得之缑氏老人圃中帝召老人问故对曰尝埋一瓜失之土中得百钱云
　　后魏郭祚领太子少保从世宗幸东宫肃宗方幼弱祚懐一黄□〈扁瓜〉奉焉时人号为黄□〈扁瓜〉少保
　　齐书武帝未即位时与到撝同从宋明帝射雉郊野渇倦撝得青瓜与上对剖食之及帝即位三迁司徒左长史忆旧也
　　清异録吴越称霅上瓜钱氏子弟避暑取一瓜各言瓜子的数言定剖观负者张宴谓之瓜战

　　○松

　　华阳洞玄言松脂沦入地中千岁为茯苓
　　淮南子曰千岁之松下有茯苓上有兎丝又抱朴子曰松三千岁者皮中有聚芝如龙形名曰飞节芝
　　庐山记石门涧有松林仰视之离离如骈麈尾
　　陈书张讥字直言后主幸钟山开善寺召从臣坐于松下敕讥谭议时索麈尾未至后主令取松枝属讥曰可代麈尾
　　汉书方储字圣明丹阳人除郎中有孝行负土成坟种松栢竒树数十枝鸾鸟栖其上白兔逰其下
　　世说孙兴公斋前种松一株恒自手拥治之时髙世逺与之邻居语孙曰松树子非不楚楚可怜但永无栋梁之用耳孙曰枫柳虽合抱亦何所施
　　清异録张荐明隐山林有古松十余株谓人曰予人中之仙此松木中之仙也
　　东坡种松诗孤根裂山石直干排风雷我今百日客养此千岁材
　　金陵记芳山有野人见一使者异服牵一白犬野人问居何地答曰居偃盖山随至古松下而没松形果如盖使者乃松精犬乃茯苓也
　　唐书仆骨东境其地东北一千里有康干河投松木入水一二年乃化为石其色青谓之康干石有松文又名松化石即此
　　郡志蔡君谟为闽部使者夹道种松以蔽歊毒人至今赖之名蔡侯松
　　石曼卿诗直气森森耻屈盘铁衣生涩紫鳞干影揺千尺龙蛇动声撼半天风雨寒
　　陆龟蒙赞松生险隘岩狱穴械病乎不快卒以为怪拥肿支离神羞鬼疑道人咨嗟笔传其竒或怪于形或竒于辞吾为怪魁是以赞之
　　孟东野诗近世交道丧青松落颜色人心忘孤直木性随改易既摧栖日干未展擎天力终是君子林还思君子识
　　松窓夜话后魏彭城王勰从幸代都次于上党之铜鞮山路东有大松十余株帝行而赋诗令人示勰且令和之曰比来吾所即当就时勰去帝十余步未至帝所即就
　　吾友齐引庭前树小松黄山种也干长尺余诸态毕备夜深风雨过即闻蛟龙腾吼推枕披衣犹令人生惧

　　○栢

　　草木真诠栢为不凋之木性芬能辟邪魔理燥易折以为栋梁则经乆不朽是以有君子之撡
　　孔子庙有栢二十四株歴汉晋间其大连抱土人崇敬之莫敢犯也
　　传异録桑道茂居有二栢甚茂曰人居而木蕃者土必瘠去之木盛则土衰土衰则人病乃以铁数十斤埋之盖取金克木之象也又曰有发其地而死者太和中温造居之发藏铁而造死
　　穆天子传甲申天子升于大北之隥而降休于两栢之下按大北太行山也
　　后汉书陈留虞延为郡督邮光武巡狩至外黄问延园陵栢树株数延悉晓之由是见知
　　东方朔传汉武帝宴未央殿前雨新止东方朔执戟立殿阶独语上呼问之答曰殿后栢树有鹊立枯枝上向东鸣上遣视如朔言上问何以知之朔曰以人事言之风从东方来鹊尾长背风则蹶必当向风而立是以知东向鸣新雨生枝滑枯枝涩是以知立枯枝上大笑
　　杂说田鸾入华山见黄冠师师语曰栢叶长生药也因教以服食之后得道朝上真
　　齐书王俭字仲寳司徒袁粲见之曰宰相之材也栝栢豫章虽小已有栋梁之器又王宴为员外郎父晋曜斋前栢树忽变成梧桐论者以为梧桐虽有栖凤之美而失后凋之节
　　冦莱公知巴东县尝手植双栢于县庭至今民比之甘棠谓之莱公栢后巴东大火栢与公祠俱焚明年蒲阳郑贑来巴东为令悼栢之焚惜公手植不忍剪伐种凌霄花于下使附干而上以惜公之遗德且慰邦人之去思云

　　○桧

　　太清宫记有八桧老子手植根株枝干皆左纽石曼卿集此桧不知年代李唐之盛一枝再生至圣朝复有此异
　　郭文公诗淮南庭中有苍桧仰视团团翠为盖直干毎容鸾凤栖盘根深压鲸鳌背
　　子由诗君家大桧长百尺根如车轮身弦直壮夫连臂不肯抱孤鹤髙飞直下立
　　子瞻题亳州太清宫老君观左纽桧诗汝阴多老桧处处屯苍云地连丹砂井物化青牛君时有再生枝还作左纽文王孙有古意书室延青芬应怜四孺子不堕凡木羣体备松栢姿气含芝术薫初扶鹤立骨未出龙纒筋巢根白蚁乱网叶青虫纷乃知蔽芾初甚要封植勤他年皮三寸狐鼠子不闻
　　草木真诠桧刺栢也叶干而不华御冬而滋翠木中之仙品人中之英杰也

　　○槐

　　草木真诠槐理直而性刚有士大夫之德不受物污有氷雪之姿故宫门树之以彰臣节
　　晏子春秋齐景公爱槐令人守之曰犯槐者刑伤槐者死有醉而伤者且加刑焉犯者之女说晏子曰妾闻明君不以禽兽杀人今君以树木之故杀妾父妾恐害明君之政损明君之义晏子早朝而复其言于公公乃令吏罢守槐之役出犯槐之囚
　　尔雅守宫槐叶昼聂宵炕注云昼聂宵炕言昼日聂合而夜舒布也
　　清异録崔凤蹉跎失志洛阳天亲观地幽雅常陪友生于古槐之下戏曰予不登九品此槐不得为手版想亦为吾助不平也是后朋徒呼槐不平生
　　北史纽士雄有孝行庐侧有槐先自荣茂及士雄居丧槐忽枯死服阕还茂髙祖嘉之名其里为累德里
　　梅圣俞诗汉家宫殿荫长槐嫩色葱葱不染埃天仗龙旗穿影去钩陈豹尾拂枝来青虫挂后蜂衔子素月生时桂并栽我意方同杜工部冷淘惟喜叶新开注杜以槐叶作冷淘
　　大苏学士御史台槐诗忆我初来时草木向衰歇髙槐虽惊秋晚蝉犹抱叶淹留未云几离离见疎荚栖鸦寒不去哀呌饥啄雪破巢带空枝疎影挂残月岂无两翅羽伴我此愁絶

　　○杉

　　格物论杉树大者数围髙十余丈纹里条直皮粗厚叶尖附枝生若针刺然青青不雕种莳宜在山窠深处南方人造屋为船多用之出于东海中倭国者尤佳名曰倭木
　　白乐天诗劲叶森利剑孤根挺瑞标纔髙四五尺势若干云霄
　　潘紫岩诗何代移来得许长想渠歴晋复经唐惯于岩畔谙风雪不与人间作栋梁二室三仙同守护千松万桧自低昻向来诸葛祠前栢此物当为伯仲行

　　○椿

　　晏元献诗莪莪楚南树杳杳含风韵何用八千秋腾凌诧朝菌
　　刘原父诗野人独爱灵椿馆馆西灵椿耸危干风揉雨炼三月余奕奕中庭荫蕐伞

　　○楠

　　孟郊石楠诗笼笼抱灵秀簇簇抽芳肤寒月吐再艳頳子流细珠鸳鸯花数重翡翠叶四铺雨洗新籹色一枝如一株耸异敷庭院倾妍来座隅散彩饰几案余辉盈盘盂
　　杜子美枯楠诗上枝摩苍天下根盘厚地巨围雷霆拆万孔虫蚁萃冻雨落流胶冲风夺佳气白鹤遂不来天鸡为愁思犹含栋梁具无复霄汉意
　　白乐天诗伞盖低垂金翡翠薫笼乱搭绣衣裳春芽细炷千灯熖夏蕋浓薫百和香
　　杜子美诗柟树色冥冥江边一盖青近根开药圃接叶制茅亭落景阴犹合微风韵可听寻常纔醉困卧此片时醒

　　○枫

　　山海经黄帝杀蚩尤弃桎梏化为枫又轩辕本纪黄帝杀蚩尤于涿鹿之野掷其器械于东山之上一夕风雨大作器械尽化枫树满山
　　元次山诗千里枫林烟树深无朝无暮有猿吟又杜诗赤叶枫林百舌呼
　　杜牧之诗逺上寒山石径斜白云深处有人家停车坐爱枫林晚霜叶红于二月花
　　苏彦颂序负霜葱翠振柯凌风故清士钦其质贞女慕其名多植之于阶庭云
　　名贤集一夕起霜风千林坠晓红无端逐流水流向武陵东

　　○榆

　　东坡御史台榆诗我行汴堤上厌见榆阴緑千株不盈亩斩伐同一束及居幽囚中亦复见此木蠧皮溜秋雨病叶埋墙曲谁言霜雪苦生意殊未足坐待秋风至飞英覆空屋
　　庄子鹊上髙城之危而巢于髙榆之巅城壊巢坼凌风而起故君子之居世也得时则蚁行失时则鹊起
　　韩诗外传楚庄王将伐晋令曰敢谏者死孙叔敖谏曰臣园中有榆柳上有蝉方奋翼悲鸣饮清露不知螳蜋之在其后也
　　清异録金乡路上一老榆往来者就树下易草屦例以其旧屦县而去行人指为鞾鞵树

　　○□〈漆，木代水〉

　　格物论□〈漆，木代水〉树身如柿叶亦近似其汁可以髹物以竹筒钉入木中取之人多种于山谷间
　　朱子漆园诗旧闻南华仙作吏漆园里应悟见割忧嗒然空隐几

　　○桐

　　南华经空门来风桐乳致巢注门户空风喜投之桐子似乳着叶而生鸟喜巢之
　　刘安曰桐木成云注取十石瓮满以水置桐其中盖之三四日气如云作
　　秦记长安謡曰凤皇凤皇止阿房苻坚遂于阿房植桐数万株以待之其后慕容冲入阿房城而止焉冲小字凤
　　清异録同州合阳县刘靖家兄弟同居宅边榆树上生桑西廊梧桐生榖枝明年坟中白杨生桧并郁茂相若乡人号榆为义祖桐为小义白杨为义孙分先后也县令出官钱为修三义亭
　　杂记歴城房家园乃齐博陵君豹之山也其园杂树森列或有人折其桐树者君輙曰何为伤吾凤条
　　唐德宗在奉天召李泌赴行在时李懐光叛岁又旱蝗议者欲赦懐光帝博问羣臣泌破一桐叶附使以进曰陛下与懐光君臣之分不可复合如此叶由是不赦
　　国风树之榛栗椅桐梓漆爰伐琴瑟注榛栗二木皆可供笾实椅桐梓漆四木皆琴瑟之材也

　　○荆

　　东观汉记尹勤治韩诗师事薛汉身牧豕事亲至孝并无交逰门中生荆棘
　　郡志宁浦有荆三种金荆可以作枕紫荆可以作床白荆可以作履又有牡荆指病自愈取节不相当者月晕时刻之与身相等置床下虽危困亦愈也

　　○椶榈

　　梅圣俞诗青青椶榈树散叶如车轮
　　杜诗注杜甫常作椶榈拂诗以刺时相
　　大苏学士诗注椶笋状若鱼子而加甘芳蜀人以馔佛僧甚贵之笋生肤毳中盖花之方孕者正二月间可剥而取之过此则苦涩不可食矣取之无害于木而宜于饮食法当蒸熟以竹笋同蜜煮醋浸可致千里外
　　刘贡父诗砍破夜叉头取出仙人掌鲛人满腹珠鮰鱼新出网
　　梁江淹颂异木之生疑竹疑草攒丛石径森蓰山道烟岫相珍云壑共寳不锦不缛何逊工巧
　　李羣玉诗椶榈叶散夜叉头
　　杜子美诗蜀门多椶榈髙者十八九其皮割剥甚虽众亦易朽徒布如云叶青青岁寒后交横集斧斤凋落先蒲柳
　　东坡送椶笋与殊长老诗夜叉剖瘿欲分甘箨龙藏头敢言美愿随蔬果得自用勿使山林空老死问君何事食木鱼烹不能鸣固其理注木鱼椶笋也
　　洪舜俞诗黄孕子鱼腹青披孔雀尻

　　○柳

　　李义山诗柳映江潭底有情望中频遣客心惊巴雷隐隐千山外更作章台走马声
　　杂俎干元中虢州刺史王竒光奏阌乡县女娲坟天寳十三载大雨晦冥忽失所在至今河侧夜闻风雷声晓见其坟涌出上生双柳树髙丈余下有巨石兼画图以进
　　汉张敞为京兆尹走马章台街街有柳终唐世曰章台柳故杜诗京兆空市柳
　　白乐天诗叶寒浓露如啼眼枝袅轻风似舞腰
　　齐刘悛之为益州刺史献蜀柳数株枝条甚长状如丝缕武帝植之于太昌灵和殿前尝喜翫之曰此杨柳风流可爱好似张绪当年
　　乐府驾出东郭门仰折杨柳枝
　　丽情集柳枝乃洛中里娘也因诵李义山燕台诗乃折柳结带赠义山以乞诗
　　南齐书王敬则尝使魏于北馆种杨柳后员外郎虞长曜北使还敬则问我昔种杨柳今各大小长曜曰彼国以为甘棠
　　吕居仁诗含烟带雨过平桥袅袅千丝复万条张令当年成底事风流纔似女儿腰
　　唐宣宗闻乐府唱白居易杨柳词有永丰南角荒园里尽日无人属阿谁之句乃下勅移植于坊中
　　宋张文潜诗永丰坊里旧腰肢曽见青青初种时尽道路傍离别恨争教风絮不狂飞
　　刘禹锡杨柳枝词城外春风吹酒旗行人挥袂日西时长安陌上无穷树惟有垂杨管别离
　　李商隐诗已带黄金缕仍开白玉花长时须拂马宻处可藏鸦
　　张于湖诗堤边杨柳宻藏鸦堤上逰人两髻丫
　　贺内监杨柳词碧玉籹成一树髙万条垂下緑丝绦不知细叶谁裁出二月春风似剪刀
　　清异録新栽柳树必用泥封其头颇类比丘顶元伯玉宅前挿柳初春吐芽伯玉曰喜得漏春和尚一一无恙盖取杜子美漏泄春光有柳条之句
　　宋周美成蝶恋花词爱日轻明新雪后媚眼星星渐欲穿窓牖不待长条倾别酒一枝已入离人手　浅浅柔黄轻腊透过尽氷霜便与春争秀强对青铜簪白首老来风味难依旧
　　杜甫诗隔溪杨柳弱袅袅恰似十五女儿腰谁谓朝来不作意狂风挽断最长条

　　○桑

　　古诗枯桑知天风海水知天寒
　　演孔图孔子母征在游于大塜之陂睡梦黒帝使请已往交语曰汝乳必于空桑觉则若有所感后生丘于空桑之中乳产也
　　草木真诠桑木乃箕星之精
　　晋愍懐太子时有桑生于西厢数日而枯十二月后生太子
　　汉书陈留申屠蟠闭门养志为蓬室依大桑以为栋梁
　　寰中记扶桑上通于天下通三泉
　　魏略杨沛为新郑长课民畜桑椹□〈豆〉豆种得千余斛后太祖军无粮沛进之
　　齐书沈瑀为建德令教民一丁种桑十五株柿果亦同女丁半之顷之成林人皆欢恱
　　曹植诗枝枝自相值叶叶自相当
　　蜀志先主舍东南角篱下有桑树髙丈余遥望童童若羽葆车盖往来者皆怪此树非凡谓当出贵人先主少时与宗中诸儿戏于树下则曰吾必当乗此羽葆车盖
　　齐书太祖宅在武进宅南有桑树髙三丈横出四枝如车盖太祖方数岁逰其下
　　山海经东北海外有三桑木长百仞无枝
　　十洲记扶桑在碧海中上有天帝宫东王所治树长数千丈两两同根更相依倚仙人食其椹体作金色

　　花木鸟兽集类卷上

　　●钦定四库全书

　　花木鸟兽集类卷中

　　石门贡生吴寳芝 撰

　　○凤【附鸾】

　　韩诗外传黄帝即位宇内和平未见鳯皇乃问天老曰鳯之象何如对曰鳯之象鸿前而麟后蛇头而鱼尾龙纹而龟背燕颔而鸡啄首戴德颈掲义背负仁心入信翼挟礼足履文尾繋武小音金大音鼓延颈奋翼五色备举帝斋于中宫凤乃集东园栖梧桐食竹实
　　易林凤生九雏长于南郭君子康宁身荣恱乐
　　抱朴子帝轩辕候凤鸣以调律
　　帝王世纪黄帝斋于中宫大鸟体备五色巢于阿阁
　　蔡邕琴撡周成王时天下大治凤皇来仪于庭成王乃援琴而歌曰凤皇翔兮紫庭予何德兮感灵
　　尚书大传舜好生恶杀凤巢其树
　　吕氏春秋帝喾有圣德作乐六英鳯皇鼓翼而舞
　　师旷禽经鸾入夜而歌鳯入朝而歌
　　宋玉曰鳯凰上击九千仞絶云霓负苍天
　　汉书宣帝时凤集上林乃作鳯皇殿以答嘉瑞
　　淮南子南方有鸟名为鳯天为生食其树名琼枝以璆琳琅玕为实天又生离珠一人三头递卧递起以饲琅玕也
　　拾遗记周昭王以青鳯之毛为二裘一曰燠质一曰暄肌
　　六帖凤有九苞七德五文六象
　　诗大雅凤皇于飞翙翙其羽
　　拾遗记蓬莱浮木有青鸾集其上
　　埤雅鸾舆动此鸟集其上因谓之鸾仗礼和鸾之声盖取诸此也
　　说文鸾神灵之精也赤色五彩鸣中五音颂声作则至

　　○鹤

　　相鹤经鹤阳鸟也而逰于阴因金气乗火精以自养金数九火数七故七年小变十六年大变百六十年变止千六百年形定体尚洁故其色白声闻天故头赤食于水故其喙长轩于前故后趾短栖于陆故足髙而尾凋翔于云故毛丰而肉疎大喉以吐故修颈以纳新故寿不可量行必依洲渚止必集林木羽族之宗长仙人之骐骥也
　　鲍昭舞鹤赋散幽经以验物伟胎化之仙禽
　　清异録唐韦嗣立宅后林麓邃宻有黄鹤一双潜于宅之左有喜庆必先期盘翔
　　李白画鹤赞紫顶烟赩丹眸星皎
　　鲍昭赋朝戏乎芝田夕饮乎瑶池
　　离骚经黄鹤之一举兮知山川之纡曲再举兮知天地之圜方
　　抱朴子千岁之鹤能登木其未千岁者终不集树
　　白乐天诗饥不啄腐鼠渇不饮盗泉
　　茅君传有好道者入庙见一鹤入帐中言九还丹之使会稽记射的山有白鹤为仙人取箭
　　述异传荀瓌字叔玮事母孝好道术潜栖却粒尝东逰憩江夏黄鹤楼上望西南有物飘然降自霄汉乃驾鹤之宾也羽衣红裳相与欵对己乃辞去跨鹤腾空渺然烟没
　　河东记太和中长安城南韦曲慈恩寺塔月夜有美人从三四青衣遶塔言笑忽顾侍婢借寺僧笔砚于梁上题诗黄子陂前好月明忘却华亭遶塔行烟收山净翠黛横折得荷花逺恨生僧将烛之化为白鹤飞去
　　东观汉记章帝至岱宗柴望毕白鹤三十从西南来
　　晋书羊叔子有鹤能舞称羊公鹤
　　墨客挥犀刘渊材迂阔好怪尝畜两鹤客至夸曰此仙禽也凡禽都卵生此禽胎生语未卒园丁报曰鹤生一卵材呵曰敢谤鹤耶未几鹤伏地复生一卵刘叹曰吾乃为刘平锡所误盖其所撰嘉话如是今后除孔子佛老语余皆不足信也
　　史记师旷援琴而鼓玄鹤集于郭门再奏延颈而鸣舒翼而舞
　　拾遗记周穆王时涂修国献青鸾丹鹤饲以潭皋之粟饮以溶溪之水唼以太湖之萍
　　史记齐王使淳于髠献鹤于楚出邑门道飞其鹤徒掲空笼以见楚王曰齐王使臣献鹤过于水上不忍鹤渇出而饮之飞去吾欲绞颈而絶恐人议吾君以鸟故令士自杀吾欲买而代之是不信而欺吾王欲赴他国痛吾两主使不通故来受罪楚王曰善
　　纲目隋炀帝时乌程县有树髙踰百尺上有鹤巢民欲取之不可乃伐其根鹤恐伤子自拔氅毛投于地
　　梁书庾域母好鹤唳域到处营求孜孜不倦忽一日双鹤下于庭
　　苏子后赤壁赋时夜将半四顾寂寥适有孤鹤横江东来翅如车轮玄裳缟衣戞然长鸣掠予舟而西也杜诗老鹤万里心
　　李逺失鹤诗秋风吹却九皋禽一片闲云千里心碧落有情空怅望青天无路可追寻来时白雪翎犹短去日丹砂顶渐深华表柱头留语后不知消息到于今
　　新说有客相从各言所志有云愿为扬州刺史或云愿多赀财或愿骑鹤上升其一人曰腰纒十万贯骑鹤上扬州欲兼三者尽得之闻者以为看马李仆射当梢郭使君皆以此二语移赠惜少结果耳

　　○孔雀

　　齐书恵文太子织孔雀毛为裘
　　岭表异録交趾国多养孔雀采金翠毛羽为扇
　　孔帖西舍利乐钲栖孔雀
　　杂俎孔雀闻雷声而孕卵
　　南越志孔雀以音影相接即孕
　　王介甫诗我闻大梵王擒跨鸡孔雀
　　纪闻罗州山中多孔雀羣飞数十为偶雌者尾短雄者尾长三年成小尾五年成大尾与华萼相荣衰然自喜其尾而性极妬山栖必择有置尾处而后止焉闻管弦笙歌则尾开光耀四座金彩夺目

　　○鹏【附鹄】

　　庄子北溟有鱼化而为鸟其名为鹏鹏之大不知其几千里也其翼若垂天之云抟扶揺而上者九万里又曰风之积也不厚则其负大翼也无力故九万里则风斯在下矣
　　孔帖大鹏雏之始飞则为鹰之所制
　　李白大鹏赋巨鳌冠山而却走长鲸腾海而下驰
　　汉武帝黄鹄歌黄鹄飞兮下建章羽肃肃兮行跄跄金为衣兮菊为裳自顾德薄兮愧尔嘉祥
　　白帖孝章帝元和二年巡狩岱宗柴望毕有黄鹄从南来经祠坛上
　　杜诗黄鹄摩苍天
　　李华赋鸿鹄遡清风
　　庄宗纪李克用能仰中双鹄

　　○雁

　　格物总论雁阳鸟状如鹅而小江淮洲渚之间动计千百大者居中令雁围而警察飞有前后行列秋南而春北
　　夏书注阳鸟随阳之鸟也
　　淮南子雁从风而飞以爱气力衔芦而飞以避缯缴
　　续墨客挥犀北方有白雁似雁而小秋深则来河北人谓之霜信
　　埤雅雁行斜歩侧身
　　诗豳风鸿飞遵渚
　　梁州记雁塞山有大池雁栖集此池故名雁塞
　　汉书宣帝时有五色雁集于殿前
　　会稽典録日南太守虞固有孝行常有雁止宿厅事
　　白帖上虞县雁为人治田春衔拔草根秋啄除其秽官禁不得害之
　　五代朱汉宾少时善射中雁臆臆上一金钱篆文人皆不识于是异之名朱落雁
　　说苑秦穆公得百里奚公孙枝以白雁为贺曰公得社稷之臣实社稷之福
　　张华博物志雁食粟则翼重不能飞

　　○鹰

　　幽明録楚文王好畋猎天下快狗名鹰毕集焉有人献一鹰猎于云梦烟熖障天毛羣羽族争噬竞搏而此鹰瞪目云际无搏噬之志王谓献者曰毋将欺余耶荅曰若止效于雉兔臣岂敢献俄而云际有一飞翔飘飖鲜白而不辩其形鹰见之便耸翮而升矗若飞霓须臾羽堕如雪血洒如雨良久有一大鸟堕地而死两翅广数十里博物者曰此大鹏雏也
　　载记饥则附人饱则髙飞风云之会便可凌霄盖以鹰比人杰也
　　西京杂记李亭好驰骋鹰鹞皆锡以佳名
　　晋傅玄鹰赋嘴利吴戟目类明星雄姿横发逸气挺生
　　隋魏彦深赋资金方之猛气擅火德之炎精
　　唐申王有髙丽赤猎鹰称决云儿
　　野客新谭鹰一名凌霄君
　　杜少陵诗金眸玉爪不凡材
　　魏彦深赋白如散花赤如点血大文若锦细斑如缬眼类明珠毛若霜雪身重若金爪刚若铁

　　○隼

　　易公用射隼于髙墉之上
　　诗□〈鸟亢〉彼飞隼率彼中陵
　　埤雅隼好翔
　　化书隼悯懐胎之鸟不击义也

　　○鹗【附鹯】

　　陆佃曰鹗鸷鸟雕类也一名雎鸠
　　俗谚曰鹗交则双翔立则异处
　　阴阳自然变化论雎不再匹
　　孔融荐祢正平鸷鸟累百不如一鹗
　　名谈西王母梦翠鸡五色化为一鹗后生西子
　　陆机曰桃虫鹪鹩是也
　　说苑俗呼为巧妇又名工雀又名女匠又名韈雀化而为雕鹗
　　刘原父鹯诗上天赋尔才若不受羁绁失身偶见获羞与家禽列秋风半夜起鸿鹄两飘瞥物生各自适听尔归寥泬白云入双眸尺地肯自屈慎弗逐鹯雀鹯雀不足絶又曰勉力霜霰期方为鸟中杰

　　○鹞

　　唐太宗尝得佳鹞自臂之望见魏征輙匿懐中

　　○雕

　　石曼卿诗腾凌千里见纎毫劲翮梢梢渡海涛霜草兽惊斜电落水天雁尽片云髙
　　埤雅雕能食草黒色似鹰而大俗呼皂雕
　　武事録雕为箭翎逆风愈力

　　○鹘

　　张九龄鹘序羽族之中絶其豪杰之表气感刚悍体侔铦锋顾视之间伟如也

　　○莺

　　诗伐木丁丁鸟鸣嘤嘤绵蛮黄鸟止于丘隅
　　郑谷诗春云薄薄日晖晖宫树烟生隔水飞应为能歌系仙籍麻姑乞与女真衣
　　韦苏州诗东方欲曙花冥冥啼莺相唤亦可听乍去乍来时逺近纔闻南陌又东城忽似上林翻下苑绵绵蛮蛮如有情欲啭不啭意自娇羌儿弄笛曲未调前声后声不相及秦女学筝柱犹涩须臾风暖朝日暾流音变作百鸟喧谁家懒妇惊残梦何处愁人忆故园伯劳飞过声局促戴胜下时桑田緑不及流莺日日鸣花间能使万家春意闲有时断续聴不了飞去花枝犹袅袅还栖碧树锁千门春漏方残一声晓
　　唐诗莺掷金梭织柳丝
　　黄鲁直诗黄鸟在幽谷韬光养羽仪
　　杨诚斋诗何时雏脱鷇新弄响交交
　　石舍人诗何处转新咔间闗出建章
　　琵琶行间闗莺语花底滑
　　张文潜诗好音终在耻争先谷外寒多故后迁已过花时亦何恨不妨夏木緑参天

　　○白鹇

　　异物志鹇类雉黒章白质嘴爪纯丹然有青者黄黒色者取其驯熟舒闲故名
　　李青莲诗请以双白璧致君双白鹇白鹇如白锦白雪耻容颜照影玉潭里刷毛琪树间夜栖寒月净朝步落花闲
　　梅圣俞诗玉兔精神怜已久金銮人物世无双
　　唐萧颖士白鹇赋序白鹇羽族之幽竒也神观清闲不杂于众禽栖止深遐与人境罕接固莫得而驯狎也上闻而征马处以琱笼致以驿骑将集长杨逰太液行有日矣天寳丁卯秋予旅东阳适与兹鸟偕至于会稽之传舍因感而赋之

　　○雉

　　食物谱雉有文章性禀离火食之益人心巧聪明耳目
　　尚书大传髙宗祭成汤有飞雉升鼎耳而雊祖己曰逺方将有来朝者乎
　　汉萧望之为郎有雉数十常随车翔集
　　诗小雅雉之朝雊尚求其雌
　　仪礼士相见礼各执雉
　　汉桓帝永康七年白雉见于西河

　　○鹧鸪

　　白居易诗朝朝暮暮啼复啼啼时白露风凄凄黄茅冈头秋日晚苦竹岭下寒月低
　　柳柳州诗齐王不忍觳□〈觳，束代殳〉牛简子亦放邯郸鸠二子得意犹念此况我万里为孤囚破笼展翅当逺去同类相呼莫相顾
　　古诗坐中亦有江南客莫向春风唱鹧鸪
　　张复之诗书中曽见曲中闻不是伤情即断魂北客南来心未穏数声相应过前邨

　　○鹦鹉

　　小说唐韦皋镇西蜀常教鹦鹉念佛鹦鹉死烧得舍利因造塔瘗之又为之记
　　刘禹锡诗频学唤人縁性慧偏能识主为情通
　　白香山诗应似朱门歌舞妓深藏牢闭后房中
　　梅圣俞诗玉鏁闲拘束金笼不自由

　　○鸜鹆

　　野史宋元佑间长沙人养一鸜鹆俗呼八八儿偶见念阿弥陀佛即随口称念不絶僧与之俱去后鸟亡僧具葬之鸟口生莲花人颂之曰有一灵禽八八儿解随僧口念阿弥死埋平地莲花发我辈为人岂不知
　　大智禅师赞曰立亡笼里浑闲事化紫莲花也大竒
　　史传五代干佑鸜鹆食蝗诏使禁捕

　　○吐绶鸟

　　异物志吐绶非珍禽处处有之交趾常贡二头身被五彩口吐锦囊十二节随十二时辰异光照室昼夜能鸣声如黄鹂内庭驯养数日使者之国鸟亦毙未尝见其饮啄也

　　○翡翠

　　少陵诗江上小堂巢翡翠
　　陈子昻咏翡翠诗有时死结鸳鸯伴同卧春衾绣帐中又旖旎光首饰葳蕤烂锦衾

　　○鸳鸯

　　徐陵鸳鸯诗山鸡暎水却相得孤鸾照影不成双天下真成长会合无胜比翼两鸳鸯
　　梁元帝赋胜林鸟之同心迈池鱼之比目魂上相思之树文连新锦之机
　　李德裕鸳鸯篇和鸣一夕不暂离交颈千年尚为少
　　陈子昻诗文章负竒色和鸣多好音
　　吴融诗翠翘红颈覆金衣滩上双双去又归长短死生无两处可怜黄鹄爱分飞
　　皮日休诗烟浓共拂芭蕉雨浪细双逰菡蓞风又若非足恨佳人魄即是多情年少魂

　　○鹭鸶

　　影灯记开元天寳间御常春殿燃白鹭转花灯
　　雍陶诗立当青草人先见行傍白莲鱼未知
　　梅圣俞题画诗白鹭画双素粉毫幽趣多翘沙依折苇刷羽对衰荷

　　○鸥

　　禽鱼録鸥水鸟善泛不善飞羣居沙渚性洁而驯江南水村蔀屋逺山浅濑间得此最引人清致
　　少陵诗春鸥懒避船
　　青莲居士诗白鸥闲不去常拂酒筵飞
　　荆公王安石诗飘然纷华地此物乖隔乆白发望江南春江緑如酒
　　列子海上之人好鸥者毎旦从鸥鸟逰鸥鸟之至者百数不止其父曰吾闻鸥鸟皆从汝逰取来吾玩之明日之海上鸥鸟舞而不下
　　李商隐诗海翁忘机鸥故不飞海翁易虑鸥故飞去
　　杜少陵诗舍南舍北皆春水唯见羣鸥日日来
　　海镜鸥知风羣飞至岸日必大风

　　○鳬

　　急就章曰鳬水鸟翁也
　　张籍寒塘曲寒塘沉沉柳萧疎水暗人语惊栖鳬
　　杜诗沙上鳬雏傍母眠又相趁鳬鸥入桨牙

　　○鹳

　　拾遗记鹳能蓄水于巢故人多聚鹳以禳火
　　传曰短脚者多伏长脚者多立脚近尾者好步脚近臆者好踯多伏鴚□〈鸟我〉之类是也多立鹳鹤之类是也

　　○百舌

　　文与可诗就中百舌最无谓满口学尽羣鸟声自无一语出于已徒尔嘲哳夸纵横朝朝泊我髙柳上呌破一窓残月明幽人穏睡正甜美无计可奈遭尔惊少年挟弹彼谁者安得为我来五更

　　○杜鹃

　　异物志杜鹃声似不如归去一名杜宇一名望帝一名子规
　　禽经注杜宇啼苦则自悬于树自呼曰谢豹
　　博物志杜鹃生子寄之他巢百鸟为饲之
　　华阳风俗録杜鹃大如鹊而羽乌其声哀而吻有血土人云春至则鸣闻其初声则主离别人恶闻之惟田家候其鸣则兴农事
　　杜子美诗我昔逰锦城结庐锦水边有竹一顷余乔木上叅天杜鹃暮春至哀哀呌其间
　　司空曙杜鹃行声音咽哕若有谓啼号略与婴儿同口干垂血转迫切似欲上诉于苍穹蜀人闻之皆起立至今相效传微风
　　顾况诗栖霞寺里子规鸟口中血出啼不了山僧后夜初入定闻似不闻山月晓
　　罗邺诗蜀魄千年尚怨谁声声啼血向花枝满山明月东风夜正是愁人不寐时

　　○鸠

　　周官罗氏仲春献鸠以养国老鸠性不噎食之且复助气
　　埤雅鷽鸠似山鹊而小短尾青黒色多声故名鸣鸠
　　埤雅鹘鸠性喜食桑椹然过则醉而伤其性故诗云于嗟鸠兮无食桑椹
　　俗说斑鸠似鹁鸠而大鹁鸠灰色无绣项阴则屏逐其匹晴则呼之语曰天将雨鸠逐妇是也斑鸠项有绣文斑然故曰斑鸠本草斑鸠春分则化为黄褐候秋分则化为斑鵻刘原父诗晴鸠讙求雌雨鸠闹逐妇
　　史说少皞氏以鸟名官雎鸠挚而有别故为司马主法制鸤鸠平均故为司空平水土鵻鸠孝故为司徒主教民籍
　　虞槐赋曰春栖教农之鸟即鵻是也又曰鵻今鳻鸠也壹宿之鸟壹宿壹于所宿之木一名荆鸠一名楚鸠一名□〈孚鸟〉鸠一名乳鸠一名鵴鸠一名□〈役鸟〉鸠一名□〈夔鸟〉鸠梁宋之间谓之鵻又曰鵻与鸤鸠皆壹鸟也故有尸祝之号
　　松窓夜话鸤鸠不自为巢居鹊之成巢有均一之德盖其哺子朝自上而下暮自下而上者均也其子在梅在棘在榛而已则常在乎桑者一也
　　清异録章贡小蒙川苏氏山林多鸠宾客满座可悉餍饫一网数十百咄嗟可办其党戏之曰此君家寄生肉也
　　子瞻戏王介甫字说曰诗云鸤鸠在桑其子七连爷和娘共成九故鸠从九鸟也耶
　　会稽典録郑弘迁临淮太守郡民徐宪在丧致哀有白鸠巢户侧弘举孝亷朝廷称为白鸠郎张九龄居母丧有白鸠巢塜树
　　唐语镇州王廷凑始生尝有鸠十数只朝集庭树暮集檐下
　　禽经拙者莫如鸠巧者莫如鹘鸠累巢止于数枝纔能载身而已
　　许慎云鸤鸠奋迅其羽直刺上飞数十丈入云中
　　晋永康元年大会有鸠入御座武帐中拂司空张华之冠
　　傅咸鸠赋序余舍傍种楸成林闲居听斑鸠声音可恱于是捕而畜之既而驯扰偶出之笼无何失之其后时时一来飞翔聊为之赋
　　韦应物鸣鸠诗吾老病骨知阴晴毎愁天阴闻此声日长思睡不可得遭尔聒聒何时停一作欧阳永叔诗
　　好事集毛传好食鸠人与已相得必以鸠赠之一日李翱送十二篮
　　云溪友议邓州有老僧日食二鸤鸠俗共非之老僧终不避当馔之际贫士求食分与二足食讫僧盥潄双鸠从口中出一则能行一则匍匐在地贫士惊愕亦吐其饭其二脚亦出号曰南阳鸤鸠和尚
　　梅圣俞诗鸣鸠识阴晦聒聒雌逐雄鹊巢汝得共可蔽雨与风

　　○鸽

　　宋梅圣俞诗孤来有野鸽觜眼肖春鸠饥肠欲得食立我南屋头我见如不见夜去向何求一日偶出郡盘空恣嬉逰谁借风铃响朝朝声不休饥色犹未改翻翅如我仇炳哉有灵凤夭折为尔俦翕翼处其间顾我独迟留凤至吾道行凤去吾道休鸽乎何所为勿污吾铛瓯后魏崔光位为司徒昼坐读经鸽飞集膝前入懐中縁臂上久之乃去
　　李白逰悟真寺诗往有写经僧身静心精専感彼云外鸽羣飞何翩翩来添砚中水去吸岩底泉
　　曲阜人颜清甫颜子四十八代孙尝卧病其幼子偶弹一鸽归以供膳于哨翎间得书一缄题云家书付男郭禹禹乃曲阜县尹郭仲贤也其父自真定寄至者时仲贤改授逺平县尹去鸽未及知盘桓寻觅盖被弹之清甫见之责其子更取木匣圅死鸽候病少愈直底仲贤官所献书与鸽且语其故仲贤戚然曰畜此鸽己十七年矣凡有家书虽隔数千里亦能传致真异禽也命左右瘗之以清甫长厚君子留之累日及仲贤知霍州召清甫长子国补州吏
　　隋时宴可汗使者有鸽鸣于梁上帝命崔彭武射之即中上大恱由是彭武善射闻朝庭
　　国史补舶船发海必养鸽如舶没虽数千里亦能归其家
　　酉阳杂俎大理丞郑复礼言波斯舶上多养鸽行数千里輙放一只至家以为平安信
　　倦逰録记得金笼放雪衣注雪衣白鸽也

　　○鹊

　　埤雅鹊巢居而知风蚁穴居而知雨鹊岁多风则去乔木巢旁枝故能髙而不危也
　　淮南子鹊知来而不知往知来岁多风则巢于下枝而不知童子探其卵此修短之分也
　　物类相感録鹊能制猬鹊在木上鸣则猬伏不能行必反腹而受啄
　　杂俎贞元三年中书省梧桐树上有鹊以泥为巢焚其巢可禳狐魅
　　庄子曰鹊上髙城之危而巢于髙树之巅城壊巢折凌风而起故君子之居世也得时则蚁行失时则鹊起
　　庄周逰雕陵之樊见异鹊自东方来者翼广七尺目大运寸感周之颡而集于栗林周曰此何鸟哉翼殷不逰目大不覩褰裳躩步执弹而留之注云殷大也运寸可曲一寸也感触也谓飞从额前过也留之将以取之也
　　埤雅鹊知人喜作巢取木杪枝不取堕地者皆传枝受卵故曰干鹊而庄子云鸟鹊孺鱼传沬鹊以传枝少欲故曰孺
　　拾遗记员峤之山名环丘上有湖方千里多大鹊髙一丈羣飞于湖际采不周之粟于环丘之上
　　埤雅古之人居欲如燕行不欲如鹊相法有之鹊有跄跄性行不良
　　淮南子曰乌之哑哑鹊之唶唶岂为寒暑燥湿变其声哉
　　埤雅鹊巢中必有梁见鹊上梁者必贵盖二鹊共衔一木置巢中谓之上梁杂俎崔员相公妻在家时与姊妹戏于后园见二鹊营巢共安一梁如笔管长尺余衔置巢中众皆不见
　　唐书大厯八年干陵山仙观天尊殿有双鹊衔柴及泥补葺隙壊凡一十五处宰臣上表贺
　　天玄主物簿鹊啄槐实结玉于脑谓之鹊玉此鹊终岁不复鸣噪虽巢无胎卵
　　魏志管辂至安德令刘长仁许有鸣鹊飞来阁上其声甚急辂曰鹊言东北一妇昨杀其夫牵引西家候不过日在虞渊之际有人来告到时果有东北同伍民来告邻妇手杀其夫诈言西家人与夫有嫌杀我壻也又北齐书奚永洛与河内人张子信对坐有鹊正鸣于庭树间斗而堕焉子信曰鹊言不善当有口舌事今夜有唤必不可往子信去后琅琊王使召永洛且云勅唤永洛欲赴其妻苦留诈称堕马腰折遂免于难
　　唐贞观中有白鹊营巢于寝殿前槐树上合欢如腰鼓左右拜舞称贺乃命毁巢纵鹊于野
　　埤雅鹊疆而不淫所以成德成德故有行知风之自而作其巢知岁之所在而开其户所以趋时趋时故有功
　　韩溉鹊诗人间树好纷纷占天上桥成草草回几度送悲临玉户一时传喜到籹台按天寳遗事时人之家闻鹊声皆为喜兆曰灵鹊报喜
　　吴孙和为南阳王之长沙过芜湖有鹊巢于帆樯官僚皆忧惨以为倾危之象后和果败
　　宋熈宁中柯侯仲常通守漳州以救饥得民心有二鹊栖其厅事及侯去鹊亦送之漳人异焉东坡为赋诗柯侯古循吏悃愊真无革临漳所全活数等江干沙仁心格异族两鹊巢其衙但恨不能言相对空楂楂善恶以类应古语良非夸君看彼酷吏所至如鬼车
　　淮南子曰赤肉悬则乌鹊集鹰隼至则众鸟散物之聚散交感如此
　　陈无已鸷鹊诗并序辛巳夏四月庚戌日将晏与客追凉露坐有雀引雏二三集垣下行且哺俄有鹊至自北俛啄雀间初若循循少焉得雀间遽攫一雏而升于垣雀出不意悲鸣啾啾奋身抵鹊再三欲夺鹊竟磔雏以食不顾如得计然坐客叹息余感之赋诗曰若奚不鹯吾知避而迁汝胡不狸吾知逺而驰宵通吾巢晨并吾枝懐毒妊凶初不汝期莽恭拳拳甫笑嬉嬉情貌深厚孰从而追
　　唐天寳十三载叶县有鹊巢于车辙中不巢木而巢地失其性矣

　　○乌

　　抱朴子曰夫日中有乌何以三足阳数竒也是以有虞至孝三足乌集其庭曽子芸爪三足乌萃其冠瑞应图文王时苍乌见王者孝悌则至
　　左庄二十八年楚子元伐郑诸侯救之楚师夜遁郑人将奔桐丘谍曰楚幕有乌乃止
　　左襄十八年晋伐齐齐师夜遁师旷告晋侯曰鸟乌之声乐齐师其遁叔向告曰城上有乌齐师其遁
　　异苑东汉阳颜纯孝后有羣乌衘鼓集颜所居之村乌口皆伤一境皆以颜孝感所致即于鼓处立县名为乌伤王莽改为乌孝以彰其行苏东坡诗记取慈乌巷有颜
　　诗小雅瞻乌爰止于谁之屋六韬武王登夏台以临殷民周公旦曰臣闻之爱其人者及其屋上乌憎其人者憎其除胥杜诗丈人屋上乌乌好人亦好
　　东方朔着雅经先数其声第一声即是甲以十千数之辨其缓急以定吉凶
　　埤雅乌性极寿三鹿死后能倒一松二松死后能倒一乌
　　埤雅雀见虎则鸣乌见异则噪今人闻鹊噪则喜闻乌噪则唾以乌见异则噪故唾其凶也
　　孙武子曰乌起者伏也乌集者虚也传曰乌乐空旷鹊喜稠闲
　　拾遗记晋文公烧山求介子推子推抱树有一白乌从烟蔽之
　　杂俎候乌飞翅重知天将雨乌阳物也感阴气而翅重故俗以此占其雨否淮南子曰螣蛇游雾而殆于蝍蛆乌力胜日而服于骓礼
　　括地图昆仑山在弱水中非乘龙不得至有三足神乌为西王母取食白帖西王母以三足乌为使
　　左哀二十六年宋景公无子取公孙周之子得与启畜诸公宫冬十月公逰于空泽辛巳卒于连中大尹立启得梦启北首而寝于卢门之外已为乌而立于其上咮加于南门尾加于桐门曰余梦美必立后得使国人施于大尹大尹奉启奔楚乃立得是为宋昭公
　　帝王世纪沛公祖父丰公家于丰其妻尝梦赤乌若龙戏已而生执嘉即太上皇也太上皇之妃曰媪是为昭灵后生子邦是为汉髙祖故宋吴淑乌赋梦丰邑而肇汉入武昌而瑞吴按吴志武昌赤乌见因改元为赤乌
　　齐书髙帝时有献白乌者帝问曰此何瑞也范云位卑遂前答曰臣闻王者敬宗庙则白乌至
　　汉武帝时御幕上有乌命虎贲中郎将王吉射之吉祝曰发一矢洞乌腋至尊寿万年臣为二千石遂中之赐钱二百万
　　西魏裴侠年七岁不能言后于洛城西见羣乌蔽天举手指之而言从此聪慧异于常童
　　张勃吴録彭泽有乌能接丸行者丸饭投之髙下无失
　　抱朴子曰取乌之未生毛者以丹和牛肉使吞之至长毛羽皆赤杀乌阴干捣服可以延寿
　　北史齐髙世辩性怯懦周师入邺辩以千余骑觇后登髙西望遥见羣乌飞起以为旌旗即驰还不敢反顾
　　余安道诗昔年曽泛马当湾团饭唤雅篙楫间今日江边飞不下应知人世作机闗
　　续汉书桓帝时童謡城上乌尾毕逋一年生九雏公为吏子为徒一徒死百乗车梁刘孝威乌生八九子词城上乌一年生九雏氄毛不自暖张翼强自呼羽成翮备各西东十年赋命有穷通不见髙飞帝辇侧逺托日轮中尚逢王吉箭犹婴后羿弓岂如变白救燕质入梦祚昭公流声表师遁集幕示营空灵台已铸象流苏时候风
　　唐书天授元年有进三足乌者天后以为周室嘉瑞时中宗为皇嗣言前一足为伪天后不恱须臾此乌一足堕地
　　三国典略侯景簒位令饰朱雀门其日有白头乌万计集于门楼
　　隋书炀帝起宫丹阳将逰江左有乌巢于帷幄驱不能去
　　东观汉记章帝元和三年代郡髙柳乌生子三足大如鸡赤色头有角又献帝延康元年三足乌见
　　北梦琐言崔希乔以仁孝称其在并州厅前丛苇上有小乌如鹪鹩来巢孕卵五色如鸡子雏生月余五色成文大如鹅驯扰闲暇顷之飞翔时归旧所号知巢乌
　　北齐萧仿字希然居丧庐前有二慈乌各集一树自午以前循庭饮啄自午以后不下树毎到仿临哭时舒翼悲鸣有似助哀后周书宗懔遭母忧痛哭呕血毎有羣乌数千集于舍候哭而来哭止乃去
　　陈书司马申短毛喜于后主使其废锢申尝昼寝于尚书省下有乌啄其口流血论者谓谮贤所致
　　唐苏孝祥率骑兵五千夜度击李敬业孝祥死有羣乌噪敬业营上
　　唐德宗时郑汴二州羣乌皆入田绪李纳境衘木为城绪纳命焚之信宿如故乌口皆流血

　　○燕

　　吕氏春秋有娀氏有二佚女为九成之台饮食必鼓帝令燕往视之鸣若宫商二女爱而争搏之覆以玉筐少选发而视之燕遗二卵北飞遂不反二女作歌曰燕往北注云帝天也故诗曰天命玄鸟降而生商
　　说文燕作巢避戊己博物志燕戊己日不衔泥涂巢
　　谭薮宋宣王景素镇朱方尝与刘琎同在小斋有燕集承尘飞鸣相追景素曰万物有灵性而独付于鳞羽若斯鸟也逰则叅于烟云之上止则隐于林木之下饥则啄渇则饮形体无累于物得失不闗于心一何乐哉
　　陶隐居曰越燕多在堂室中梁上作巢胡燕多在檐下作巢
　　埤雅戊己其日皆土故燕之往来避社而嗛土不以戊己
　　续异记孙氏妻黄见一童子当前以□〈釒义〉掷之跃入云去夜闻户外歌曰昔填夏家塜辇泥头欲秃今寄黄氏居非意伤我目及寻觅巢中得一白燕左目果伤
　　杂俎或言燕蛰井底旧说燕不入室是井虚也取桐木为男子各一投井中燕必来文昌杂録世言燕子至秋社乃去仲春复来昔年因京东开河岸崩见蛰燕无数
　　晋郄鉴为荆州刺史镇邹山百姓饥饿或掘野鼠蛰燕食之乃知燕子亦蛰尔至惊蛰乃出非渡海而来也
　　北凉録昔鲁人有浮海而失津者至于亶州见孔子及七十子逰于海中与鲁人一木杖令闭目乗之使归告鲁侯以备冦鲁人出海投杖水中乃龙也具以状告鲁侯鲁侯不信俄而羣燕数万衔土培城鲁民信之大城曲阜讫而齐冦至攻鲁不克而还
　　禽经乌向啼背栖燕背飞向宿背飞颉颃是也
　　汲冡周书时训解春分之日玄鸟至不至妇人不勤白露玄鸟归不归室家离散
　　天寳遗事长安富商任宗为贾湘中数年不归其妻绍兰覩堂燕长吁语燕曰我闻尔从海东来往复必经湘中我夫壻离家数年蔑有音耗欲凭尔附诗任郎可乎燕即飞下止绍兰膝绍兰作诗一絶我壻去重湖临窓泣血书殷懃凭燕翼寄与薄情夫将诗系燕足燕遂飞鸣而去时宗在荆州忽有燕绕身而飞止于肩足有小封乃妻所书也宗感而泣下次年归
　　摭遗唐王榭居金陵以航海为业遇风舟破附板抵一洲名乌衣国国王以女妻之后召宴于寳墨殿命作诗榭因思归卒章有恨不此身生羽翼之句女曰君诗尾句何相弃也王不恱遣人取飞云轩既至令榭入其中闭目少息即至其家见梁上双燕呢喃下树榭乃悟所至燕子国也至秋二燕将去悲鸣庭户榭书一絶系燕尾曰误到华胥梦里来玉人终日苦怜才云轩飘去无消息泪洒春风几百回燕寄诗去来春复至尾有小柬乃女所寄诗曰昔日相逢冥数合如今暌逺是生违来春纵有相思字三月天南雁不飞
　　陈书髙士马枢目常黄能视暗中物有白燕一双巢其庭树驯狎栏庑时上几案春来秋去几三十年
　　冥验记沛国周氏有三子瘖痖不能言有一人就门乞饮闻其儿声问之具以实对其人曰君有罪可还内思之出曰记为小儿时当窓有燕巢中有三子母出取食因取三蒺藜各与之吞即死母还不见子悲鸣而去常自悔责其人曰此即是也君既自知悔罪今除矣儿即皆能言
　　诗邶风燕燕于飞差池其羽燕燕于飞颉之颃之燕燕于飞下上其音注云差池不齐之貌飞而上曰颉飞而下曰颃鸣而上曰上音鸣而下曰下音
　　礼三年问凡生天地之间有血气之属必有知有知之属莫不知爱其类今是大鸟兽则失丧其羣匹越月踰时焉则必反巡过其故乡翔回焉鸣号焉蹢躅焉踟蹰焉然后乃能去之小者至于燕雀犹有啁噍之顷焉然后乃能去之
　　韦应物诗衔泥燕声窭窭尾涎涎秋去何所归春还复相见
　　杜牧村燕诗汉宫一百四十五多下珠帘闭琐窓何处营巢夏将半茅檐烟里语双双
　　李商隐越燕诗上国社方见此乡秋不归为矜皇后舞犹着羽人衣拂水斜文乱衔花片影微卢家文杏好试近莫愁飞
　　杜子美归燕诗不独避霜雪其如俦侣稀四时无失序八月自知归春色岂相访众雏还识机故巢傥未毁会傍主人飞
　　梅圣俞诗前村春社毕今日燕飞来将补旧巢阙不嫌贫屋归衔泥和草根侧翅过柴扉岂比惊丸鸟迎人欲拂衣
　　唐武瓘感事诗花开蝶满枝花谢蝶还稀惟有旧巢燕主人贫亦归瓘初投卷知举萧仿见瓘诗赏其有感故之意遂及第
　　王荆公诗马上逢归燕知从何处来贪寻旧巢去不带锦书回
　　郑谷诗年去年来来去忙春寒烟暝渡潇湘低飞緑岸和梅雨乱入红楼拣杏梁闲几砚中窥水浅落花径里得泥香千言万语无人会乂逐流莺过短墙
　　古诗何许乘春燕多知辩夏台三时欲并尽双影未尝来食蕊嫌丛棘衔泥怯死灰不知黄雀语能雪冶长猜按白帖公冶长解雀语得免罪

　　○雀

　　尚书中候维天降纪大伯出狩至于咸阳天震大雷有火下化为白雀衘箓集于公交车
　　家语孔子曰昔者殷王帝辛之世有雀生大鸟于城隅占之曰以小生大则国家必王而名必昌于是帝辛介雀之德不修国政殷国以亡注云介助也以雀之德为助也
　　郭璞洞林丞相府有将雏鸡一雀飞集其背上驱之复来如此再三令璞卜之曰此晋王即祚之渐也
　　晏子春秋齐景公探雀鷇鷇弱反之晏子再拜曰吾君有圣人之道矣君探鷇鷇弱反之是长幼也于禽兽若此而况人乎
　　史记赵武灵王自号主父废长子章而传国于吴娃所生子何主父逰沙丘公子章作乱与何战败章走主父主父开之何遂围主父宫公子章死公子成李兊谋曰以章故围主父即解兵吾属夷矣乃遂围主父令宫中人悉出主父欲出不得又不得食探雀鷇而食之三月余而饿死沙丘宫注云开谓开门而纳之一作闭之谓闭藏也
　　陈留耆旧传圉人魏尚髙帝时为太史有罪系狱夺爵有万雀集棘树交鸣尚曰雀爵命之祥我其复故官乎有顷诏复故官
　　益部耆旧传杨宣为河内太守行县有羣雀鸣桑树上宣谓吏曰必前有覆车粟此雀相随欲往食之行数里果有覆车粟
　　战国策庄辛谓楚王曰夫雀俯啄白粒仰栖茂树鼓翅奋翼自以为无患不知公子王孙左挟弹右摄丸以加其颈也
　　述异记周成王元年贝多国人献舞雀周公命反之
　　东观汉记永元中安息王献条枝国大雀此雀卵大如瓮
　　隋书开皇中有神雀降含章门髙祖召百官赐宴许善心于坐请纸笔制颂奏之上赐帛二百叚
　　汉书杨由蜀郡人为文学掾有大雀夜集库楼上太守亷范问由由对曰此占郡内当有兵后二十余日广柔县蛮夷反杀伤长吏
　　后汉书琅琊董仲为不其令有赤雀乳厅事前桑上民为作歌颂
　　埤雅雀头如颗蒜目如擘椒雀物之淫者鼠物之贪者故诗言雀角鼠牙以譬强暴
　　家语孔子见罗雀者所得皆黄口小雀问曰大雀独不得何也罗者曰大雀善惊而难得黄口贪食而易得黄口从大雀则不得大雀从黄口亦不得孔子顾谓弟子曰善惊以逺害利食而忘患自其心矣而以所从为祸福故君子慎其所从
　　晋灼曰神雀大如鷃黄喉白头黒背腹有斑文或五彩者有之东坡序海南有五色雀常以两綘者为长进退必随焉俗谓之凤凰云乆旱则见雨潦则反吾居儋耳见之
　　埤雅西方之书雀浴沙受卵师旷禽经雀交不一雉交不再又曰雀以猜瞿今雀俛而啄仰而四顾所谓瞿也
　　埤雅鸟雀尾翠上有肉髙有穴者名脂缾鸟雀毎引觜取脂以涂翅毛衣则恱泽雨露不能濡
　　异苑上虞人家奚奴多方术向空长啸则羣雀来萃夜哭蚊□〈亡上虫下〉悉死于侧
　　北史潘乐字相贵初生有一雀止其母左肩占者言富贵之征
　　开元遗事裴耀卿勤于政事常养一雀毎夕至更初有声至漏尽则急鸣裴呼为知更雀
　　杜阳杂编唐顺宗即位拘弭国贡郄火雀色纯黒大似燕其声清置火中火自散去遂盛以水精笼悬于寝殿夜则宫人持蜡炬烧之终不能损其羽毛又释氏书言雀郄火灾
　　汉武帝拜公孙卿为郎持节候神自大室至东莱见一人长五丈自称巨公牵黄犬持黄雀云欲谒天子因忽不见
　　唐开元中幽州长史张守珪界内虸蚄虫食田稼蔓延入平州俄顷有羣雀来食此虫一日殆尽
　　沙州记寒岭去太阳州三十里有雀与鼠同穴雀亦如家雀色小白鼠亦如家鼠色黄而无尾
　　埤雅雀争燕巢衔泥至巢中燕不复顾也又白居易诗注燕恶艾雀欲夺其巢先衔一艾置其巢燕輙避去因而夺之

　　○啄木

　　异物志鴷鸟舌长五寸有大有小有褐有斑褐者是雌斑者是雄又有青黒者头有红毛生山中土人呼为山啄木大如鹊
　　五姓秘要相山之法欲如生蛇之渡水又欲如啄木之飞翔生蛇渡水取其诘屈啄木飞翔取其一髙一下
　　闻见后録啄木巢树穴中人或塞之能以嘴书符其塞自出
　　陆佃曰鴷鸟善为禁法能曲爪画地为印则穴之塞自开飞则以翼墁之今鼠窃用其印以发扄钥
　　淮南子曰狸头愈鼠鸡头已瘘□〈亡上虫下〉散积血啄木愈龋此类之推者也膏之杀鳖鹊矢中猬烂灰生蝇漆见蠏而不干此类之不推者也说文龋齿蠧也以类相摄故啄木愈之
　　旧说啄木鸟取木蠧于深处以舌餂之舌长于咮杪有针刺
　　宋王元之诗淮南啄木大如鸦顶似仙鹤堆丹砂嘴长数寸劲如铁丁丁乱凿干枯楂黄柑红桃多有蠧受命凤皇须破柱何当更与绣衣裳羽族横飞作持斧
　　宋魏野诗爪利嘴还刚残阳啄更忙千林蠧如尽一腹餧何妨形小过槐陌声髙近草堂岂能同燕雀惟解占髙梁

　　○伯劳

　　东方朔与弟子偕行渇令弟子即道边家取饮不知姓名主人开门不与须臾见伯劳飞集主人门中李树上朔谓弟子曰此主人姓李尔但呼李伯劳果有李伯劳应即开门因入取饮
　　陈思王恶鸟论国人有以伯劳生献者王召见之侍臣问世间恶闻伯劳之声敢问何也王曰昔尹吉甫用后妻之谗杀孝子伯竒吉甫后悟追伤伯竒出逰于田见鸟鸣于桑其声嗷然吉甫动心曰伯竒乎鸟乃抚翼其声悲切吉甫乃顾曰是吾子栖吾舆非吾子飞勿居鸟因而栖其盖归入门集于井干之上向室而号吉甫命后妻载弩射之遂射杀后妻以谢之故俗恶伯劳言所鸣之家必有凶也
　　尔雅释鸟鹊鵙丑其飞也翪言其飞不能翱翔竦翅上下而已许慎说文以为翪敛足也今鹊鵙丑飞亦皆敛足腹下毛诗七月鸣鵙八月载绩盖仓庚知分鸣鵙知至故阳气分而仓庚鸣可蚕之候也阴气至而鵙鸣可绩之候也或云金得伯劳之血则昏铁得鸊鹈之膏则莹石得鹊髓则化银得雉粪则枯
　　按伯劳夏至来冬至去与燕之春来秋去者相反伯劳声恶燕语善伯劳单飞独栖与燕之匹栖双飞者又相反

　　○枭

　　说苑齐景公为露寝之台成有枭鸣甚恶之桓常謇曰请为禳之明日问曰今旦闻枭鸣乎公曰一鸣而不复闻使人往视之枭当陛布翅伏地而死
　　桓谭新论男子毕康杀其母诏焚其尸暴其罪于天下余上章言宣帝时公卿朝灰丞相语次曰闻枭生子长且食其母宁然有贤者应云但闻乌子反哺耳丞相大惭君子于禽兽尚为之讳况于人乎
　　埤雅古者天子以春觧祠黄帝用一枭一破獍说者以为枭食母破獍食父黄帝欲絶其类使百司用之故后世说始祓除凶灾取以解祠黄帝
　　听声考祥篇鹤声宜学仙雉声宜习武乌声宜习医雁声宜习卜筮鹊声宜习工巧枭声宜习符呪
　　晋张重华为石季龙所攻重华使谢艾为中坚将军引师出振武夜有二枭鸣牙中克敌之兆也于是进战大破之
　　唐书有枭鸣于张率更庭树其妻以为不祥连唾之张闻之曰急洒扫吾当改官言未毕贺者已在门

　　○鸮

　　诗鲁颂翩彼飞鸮集于泮林食我桑黮懐我好音
　　诗陈风墓门有梅有鸮萃止
　　诗豳风鸱鸮鸱鸮既取我子无毁我室恩斯勤斯鬻子之闵斯盖成王未知周公之意公乃作此以贻王托为鸟之爱巢者呼鸱鸮而谓之云
　　列女传陈辨女者陈国采桑之女也晋大夫解居甫使于宋道遇采桑女而戏之曰女为我歌吾将舍汝女乃歌曰墓门有棘斧以斯之夫也不良国人知之知而不已谁昔然矣又曰为我歌其二女曰墓门有梅有鸮萃止夫也不良歌以讯之讯予不顾颠倒思予大夫曰其梅则存其鸮安在女曰陈小国也摄乎大国之间因之以饥馑加之以师旅其人且亡而况鸮乎大夫乃服而释之
　　唐赞皇公李德裕贬袁州作懐鸮赋
　　宋王元之集滁楚地也郡城之上鸱鸮巢焉秋冬永夕鸣啸不已妻子惊咤终夜不寐因作诗以喻之且征前贤放逐而闻是鸟者总而述之以见吾志
　　松窓夜话鸮鸣清越最宜于静夜凉秋书声甫断月白霜寒人以为不祥亦已鄙矣
　　小说野人得雏将归家涂中闻母鸮声甚哀遽放之
　　唐天寳中韦郇公谪守蕲时李邺侯亦以处士放逐因夜饮闻鸮鸣韦公泣下邺侯曰此鸟人以为恶而其声可听乃令坐客有不闻此声者罚以大白由是听之不厌

　　○鬼车

　　宋梅尧臣古风昔时周公居东周厌闻此鸟憎若仇夜呼庭氏率其属弯弧俾逐出九州岛射之三发不能中天遣天狗从空投自从狗啮一齿落断头至今清血流迩来相距三千秋昼藏夜出如鸺鹠毎逢阴黒天外过乍见火光惊輙堕有时余血下点污所遭之家家必破
　　白泽图昔孔子渡江尝见一鸟子夏问之孔子曰尝闻河上人歌云鸹兮鸧兮逆毛簔衣一身九头兮乃鸧鸹也
　　夷坚志李寿翁守长沙募人捕得鸧鸹身圆如箕十脰环簇其九有头其一独缺血滴如世所传一脰各生两翅当飞时十八翼霍霍而动倘所向不同更相争抝用力竞进而翅翮有伤折者

　　○鸺鹠

　　杂志鸺鹠一名忌斯白日不见人夜能拾蚤虱广记鸺鹠昼日目无所见夜则能飞撮蚊□〈亡上虫下〉又鸺鹠夜飞昼藏好拾人爪甲知其吉凶凶者輙鸣于屋上故人除指甲埋之户内盖恐此鸟得之也又春夏之交稍遇阴晦则此鸟飞鸣而过岭外尤多又爱入人家铄人魂气又鸺鹠亦名夜逰女好与婴儿作祟故婴儿之衣不可置星露下畏其祟耳
　　神仙传尹轨字公度人有鸺鹠怪鸟鸣其屋上者以语公度公度为一符着鸟鸣处其夕鸟休符下
　　南史侯景入台城在昭阳殿廊下居处常有鸺鹠呼鸣廊下景恶之使人穷山野捕焉

　　○鵩

　　松窓夜话鵩鸟小如雉体有文彩行不出域若有疆服故名鵩

　　○鹅

　　卞子曰羊性淫而狠猪性卑而率鹅性顽而傲狗性俭而屈盖鹅峩首似傲
　　松窓夜话鹅伏随日鸦伏随月说者以为乳鹅伏卵随日光所转
　　骆宾王诗鹅鹅鹅曲项向天歌白毛浮緑水红掌拨清波
　　埤雅鹅之行也自然而有行列故聘礼云出如舒雁
　　禽经陆生之鸟咮多鋭而善啄水生之鸟咮多匾而善唼善唼鴚□〈鸟我〉之类也善啄鹳鹤之类也
　　书雅鹅善旋转其项古之学书者法以动腕羲之好鹅以此
　　晋王羲之性爱鹅会稽有姥养一鹅善鸣求市未能得羲之遂携亲友往观姥闻羲之将至烹鹅以侍之羲之叹息弥日
　　齐髙帝引江淹入中书省草文诏先赐酒食淹素善饮啖食鹅炙垂尽饮酒数升文诏亦办
　　三国典略庾信自建康遁归江陵湘东王因以妾徐氏赐之后妾与任掞私通掞欲求之无敢言者信庭前一苍鹅乃系书于鹅颈信视之乃掞启遂题纸尾曰畜生乞汝
　　兵谈古者兵有鹅鹳之阵盖鹳善旋飞盘薄云汉与鹅之成行无异故古之阵法或愿为鹅或愿为鹳也
　　仇池笔记杭人喜食鹅日屠百鹅予自湖上夜归屠者之门百鹅皆号若有所诉鹅能警盗亦能却蛇有二能而不能免死悲夫
　　黄山谷曰吴执中有二鹅为余烹之戏赠以诗学书池上一双鹅宛胫相连笔意多皆为涪翁赴汤鼎主人言汝不能歌
　　孔帖中和四年临淮涟水民家鹰化为鹅而弗能逰夫鹰以鸷击武臣象也鹅虽毛羽清洁而飞不能逺无抟击之用充庖厨而已
　　苏公诗注赵宋祈雨雪之法择灵祠为坛取白鹅割项盛血并鹅致奠次日于坛前瘗之
　　南史庾恱传刘毅家在京口酷贫尝与乡曲士大夫往东堂共射是时庾恱为司徒长史要府僚出东堂毅已先至遣人与恱相闻曰身病贫踬营一逰甚难君如意人无处不可为适岂能以此堂见让恱不答众人并避之毅独留射如故恱厨馔甚盛不以及毅毅又遣人相闻曰身今未得子鹅岂能以残炙见恵恱又不答及毅贵奏解恱都督将军官恱被挫辱疽发背卒
　　唐僖宗好斗鹅数幸六王宅兴庆池与诸王斗鹅一鹅价至十万钱
　　杜子美得房公池鹅诗房相西亭鹅一羣眠沙泛浦白于云鳯凰池上应回首为报笼随王右军
　　唐李郢诗何时散乱随青草永日淹留在野田无事羣逰遮水际争来引颈逼人前

　　○鸡

　　韩诗外传田饶事鲁哀公而不见察告哀公曰臣将去君黄鹄举矣哀公曰何谓也饶曰君不见夫鸡乎夫鸡头戴冠文也足搏距武也敌在前敢斗勇也见食相呼仁也守夜不失时信也鸡虽有五德君犹为瀹而食之何也以其所从来近也夫鹄一举千里止君园池食君鱼鳖啄君黍粱无此五德而君犹贵之以其所从来逺也
　　鸡有金铰反翘之种又范寻以铁为鸡假距与诸将博钱
　　列仙传祝鸡翁雒阳人居尸乡北山下养鸡百余牢皆有名字暮栖于树昼放食呼名即别种而至博物志祝鸡翁善养鸡今世人呼鸡云祝祝起于此又风俗通俗传鸡本朱氏翁所化故呼鸡曰朱朱
　　列子曰纪渻子为周宣王养斗鸡十日而问之鸡可斗乎曰未也方虚憍而恃气十日又问之曰未也犹疾视而盛气十日又问之曰几矣鸡虽有鸣者已无变矣望之似木鸡矣其德全矣异鸡无敢应者皆反走矣
　　埤雅风雨之诗风雨凄凄鸡鸣喈喈风雨萧萧鸡鸣胶胶风雨如晦鸡鸣不已言鸡之信度如此则乱世君子不改其度之譬也
　　庄子谓恵子曰羊沟之鸡三岁为株相者视之则非良鸡也然数以胜人者以狸膏涂其头也按羊沟斗鸡之处株魁帅也数胜人者以狸膏涂头鸡畏狸故也
　　尔雅鸡大者蜀蜀子雓未成鸡僆絶有力奋又曰鸡三尺为鹍注云今江东呼鸡少者曰僆
　　左传襄二十八年齐公膳日双鸡饔人窃更之以鹜御者知之则去其肉而以洎馈子雅子尾怒按齐故例公家供卿大夫毎日膳食用双鸡厨者以鸭更其鸡御者去肉溃洎皆卢蒲癸王何二人之谋欲使诸大夫怨庆氏减膳共攻庆氏以报庄公之雠也后杀庆舍庆封出奔洎肉汁也雅尾二子恵公之孙以减膳故怒崔杼弑庄公事在襄二十五年庆氏杼之党也
　　孟子曰今有人日攘其邻之鸡者或告之曰是非君子之道曰请损之月攘一鸡
　　盐铁论鸡亷狠吞鸡跑而食之毎有所择故曰小亷如鸡
　　西京杂记汉武帝时交趾越嶲献长鸣鸡司晨鸡其司晨即下漏验之晷刻无差长鸣即一食时不絶声
　　王褒曰鱼瞰鸡睨李善以为鱼目不瞑鸡好邪视物类相感志野鸡属阴先鸣而后鼓翼家鸡属阳先鼓翼而后鸣
　　幽冥録晋兖州刺史宋处宗尝买一长鸣鸡爱养甚至笼置牕前遂作人语与处宗谈论极有玄致终日不辍处宗因此玄功大进又舍涂国人善驯服鸟兽使鸡犬皆能言
　　拾遗记大初二年月氏国贡双头鸡四足一展鸣则俱鸣
　　后魏书崔光字长仁正始中夏有典事史显献四足四翼鸡诏以问光曰翅足众多羣下相煽动之象脚差小其势尚微易制御也后数日茹皓等并以罪伏法于是礼光逾重
　　晋元兴中衡阳有雌鸡化为雄八十日而萎及桓玄建国于楚衡阳属焉自玄簒位至败日凡八旬
　　鸡鹅以先生毛而后出殻其毛羽弱不能因风而起百鸟先出殻而后生毛毛羽劲故能飞
　　晋书苻朗善知味会稽王道子杀鸡以食之既进朗曰此鸡栖常半露问之果然冦宗奭曰巽为鸡为风鸡鸣于五更者时将至巽位感动其气而鸣也
　　径山法师养一鸡常随法位后师之长安鸡长鸣三日不食而死
　　杜诗注梁绘见羣鸡曰尔軰堪充吾席之上庖
　　汉宣帝微时数与许奉先斗鸡后即位封为侯以其女为婕妤立为皇后
　　唐元和间贾昌年已九十余人问开元之治昌曰年少时以斗鸡求媚于上安知朝廷之事也
　　太史丞邓平言腊者所以迎刑送德也大寒至常恐阴胜故以戌日腊戌者温气也用其气日杀鸡以谢刑德雄着门雌着户以和阴阳调寒配水节风雨也
　　山海经祠鬼神皆以雄鸡鲁郊祠常以丹鸡
　　晋傅玄赋前看如倒傍视如倾头象规作觜似削成髙膺峭峙双翅齐平跃身竦体怒势横生爪似炼铜目如奔星
　　杜子美有縳鸡行
　　宋张文潜赋意气武毅被服鲜明峩峩朱冠丹颈玄膺苍距矫撄秀尾翘腾奉职有恪徐步我庭啄粟饮水孔肃靡争山川苍苍风霰宵凝黙幽窓之紞紞恍予梦之初惊闻振衣之腷膊忽孤奏之泠泠委更筹之杂乱和城角之凄清应云外之鸣鸿吊山巅之落星歌三终而复寂夜五分而既更

　　○鸭

　　风俗通鸡伏鸭卵雏成入水而不随母者异类故也
　　孔帖宗室庶人佑养斗鸭未几有狸齚鸭四十余絶其头去及佑败牵连诛死者四十余人
　　徐锴曰鸟之孚卵皆如期不失信也今鸡鹜孚卵鸡二十日而化鹜三十日而化皆如其期也
　　礼曲礼庶人之贽匹埤雅匹鹜也鹜不散迁而又乗匹不妬故或谓之匹也
　　尸子曰家鸭不能飞翔如庶人守耕稼而已故周官庶人执鹜说苑鹜无他心故庶人为贽
　　唐陆龟蒙居震泽南巨积庄有斗鸭一栏忽遇驿使过挟弹毙其尤者龟蒙手执一表本云此鸭能作人语待附苏州上进使者毙之奈何使者恐酬囊中金俟其稍恱徐问曰鸭何言答曰能自呼其名使者愤且笑拂袖上马龟蒙复召之还其金曰吾戏耳龟蒙有诗千首文章二顷田囊中未有一钱看却因养得緑头鸭惊破王孙金弹丸
　　吴志建昌侯孙虑于堂前作斗鸭栏颇施小巧陆逊正色曰君侯宜勤览经典用此何为虑即毁之物类相感志鸡鹜伏卵忌磨若闻砻磨之声则不生矣
　　杜诗不教鹅鸭恼比邻又诗花鸭无泥滓阶前毎缓行羽毛知独立黒白太分明不觉羣心妬休牵众眼惊稻粱沾汝在作意莫先鸣
　　司马温公水鸭诗□〈衤离〉褷出短蒲毰毸浴清水物忌太鲜明何妨染泥滓

　　花木鸟兽集类卷中

　　●钦定四库全书

　　花木鸟兽集类卷下

　　石门贡生吴寳芝 撰

　　○麒麟

　　异物志麟鱼身而龙颔圣人生而瑞现焉天子有道麟至于郊
　　吴薛琮麒麟颂懿哉麒麟唯兽之伯又曰徳以卫身不布牙角屏营唐日帝尧保禄
　　晋郭璞颂曰智在隐踪仁表不抵
　　唐李峤咏麟诗汉祀应祥开鲁郊西狩逥竒音中锺吕成角喻英才畵像临仙阁蔵书入帝台若惊能吐哺为覩鳯皇来
　　搜神记孔子发薪下麟视之麟向孔子蒙其耳吐书三卷孔子受而读之
　　蔡邕月令章句麟生于火游于土故修其母而致其子五行之粹精也春秋保干圗岁星散为麟鹖冠子曰麟者玄枵之精春秋孔演图木精也闘则日无光
　　白帖麒麟四灵之首百兽之先
　　尔雅麐麕身牛尾一角盖麟似麕圆顶一角
　　晋中兴征祥记麟麕身牛尾狼头马足
　　左哀十四年西狩于大野叔孙氏之车子鉏商获麟以为不祥赐虞人仲尼观之曰麟也然后取之
　　汉宣帝时九真贡麟汉
　　武帝元朔九年幸雍祠五畤获白麟一角五蹄又得木枝旁出輙复合上异之终军对曰野兽并角明同根也众枝内附示无外也殆将有解编髪削左袵袭冠带要衣裳而蒙化者由是改元元狩后赵佗及匃奴王率众来降
　　春秋感精符麟一角明海内共一主也
　　广雅麟者含仁懐义行歩中规折旋中矩游必择土审而后处不履生虫不折生草不羣居不旅行不犯陷阱不罹网罗
　　埤雅角端有获示有武而不用也
　　韩文公获麟解麟之为灵昭昭也咏于诗书于春秋杂出于记传百家之书虽妇人女子皆知其为祥也
　　黄山谷麟趾赞麟有趾而不踶仁哉麟哉有四足而不抵仁哉麟哉今之人一朝之忿以触人灭身辱亲呜呼人中有兽兽中有人

　　○驺虞

　　埤雅驺虞白虎黒文西方之兽也王者有至信之徳则应不践生草食自死之肉传谓白虎仁即此是也
　　郁离子曰西方有兽斑文而象虎名曰驺虞其性好仁故出则天下偃武
　　埤雅驺虞其色见于白其文见于黒又义兽也而名之曰虎则正宜以杀为事今反不履生草食自死之肉盖仁之至也
　　尚书大传文王囚羑里散宜生取恠兽献纣以赎其身名曰驺虞又司马相如封禅书般般之兽乐君之囿
　　白帖前蜀永平三年驺虞见璧山有一鹿随之
　　白帖宋元嘉二十六年琅琊有虎从驺虞

　　○虎

　　淮南子曰虎啸而谷风生本草衍义风之从虎者葢风木也虎金也木受金制安得不从故啸则风生自然之理也杂俎虎交而月晕
　　说文虎山兽之君风俗通虎者阳物百兽之长
　　金楼子曰寅日山中称虞吏者虎也
　　尸子曰虎豹之驹虽未成文已有食牛之气
　　韩子曰虎之所以能伏狗者爪牙也使虎释其爪牙而使狗用之则虎反伏于狗矣
　　虎说真虎不噬物王者不事兵噬物者凡虎也
　　烈士传秦召魏公子无忌不行使朱亥奉璧一双秦王大怒将亥着虎圈中亥瞋目视虎眦裂血出溅虎虎终不敢动
　　列子曰周宣王之牧正有梁鸯者能飬野禽兽令毛邱园传之鸯曰且一言我养虎之法顺之则喜逆之则怒此有血气者之性也然喜怒岂妄发哉皆逆之所犯也夫食虎者不敢以生物与之为其杀之之怒也不敢以全物与之为其碎之之怒也
　　春秋后语秦惠王谓陈轸曰韩魏相攻期年不解或谓寡人救之便或谓勿救便子为寡人计之轸曰昔卞庄子刺虎管竖子止之曰两虎方食牛牛甘必争争必鬬鬬则大者伤小者死从伤而刺之一举必有双虎之功庄子从之果获两虎
　　拾遗记始皇三年画工名列裔刻两白玉虎其毛如生不点睛始皇使余工夜点之化成虎去明年南郡献白虎二视之乃玉虎也
　　野史有射虎者遇老人说与虎有真虎遇之不可近近之必伤老人去果有真虎来逼之几困乃絶不敢言射虎
　　周书心之忧危若蹈虎尾
　　庄子盗跖篇孔子遇栁下季季曰今者阙然数日不见车马有行色得微往见跖耶孔子仰天而叹曰然栁下季曰得无逆汝意若前乎孔子曰然丘所谓无病而自灸也疾走料虎头编虎须几不脱虎口哉
　　埤雅虎奋冲破又能画地卜食葢蛇盘向壬鹊巢背岁燕伏戊己虎奋冲破此鸟兽之所以灵也
　　类从虎行以爪坼地观竒偶而行今人画地观竒偶者曰虎卜
　　风俗通俗传虎本南郡李氏翁所化人呼为李耳则喜呼斑即怒又方言陈魏宋楚之间谓之李父江淮南楚之间谓之李耳注云虎食物值耳即止以触其讳故也
　　东吴都卬曰宋乡先生范文穆公爱谈虎事尝构一轩榜曰说虎轩予斋居无事客有谈及此者因举旧闻一二以资博识虎类能识人气未至百步輙伏而嘷声震山谷须臾奋跃搏人人有勇者不为之动虎止而坐逡巡弭耳而去又虎骨甚异虽咫尺浅草能伏身不露及其虓然作声则嵬然大矣又虎不食小儿儿痴不知虎之可惧故不得而食兼不食醉人必坐守以俟其醒非俟其醒俟其惧也又人或罹虎口其神魂被虎所役往往为之前导凢今人死于虎者衣服巾履皆别置于地非虎之威能使自觧是鬼之为也俗谓之伥鬼又虎饥则果实兼啖不特兽也凢食男子必自势起妇人必自乳起惟不食妇人之阴或遇之者当作势与敌而屡退引至曲路即可避去葢虎不行曲路故也又虎食犬则醉犬虎之酒也
　　春秋后语楚王问羣臣曰北方之民畏奚昭恤何如江乙对曰虎求百兽食之得狐狐曰子无噉我天帝命我长百兽子以我不信我为子先子随我后观百兽见我能无走乎虎随狐而行百兽见皆走虎不知兽之畏已反以为畏狐也今王地方五千里带甲百万而任之于昭恤然北方非畏昭恤实畏王之甲兵
　　埤雅鸠食桑椹则醉猫食薄荷则醉虎食狗则醉今虎所在麂必鸣以告又淮南子曰猬使虎申蛇令豹止各有所制也
　　王孚安成记后汉人都区寳者居父丧邻人格虎走趋其庐中即以蓑衣覆藏之邻人寻迹问寳曰虎岂有可念而藏之乎后此虎送禽兽至若助祭然寳由是知名
　　陈留耆旧传王业字子香为荆州刺史有徳政卒于枝江有三白虎低头曳尾宿卫其丧及丧去踰州境忽然不见
　　世说桓石虔为儿时从父征西猎有虎被数箭伏在地诸将请虔曰恶即能拔虎箭否石虔至虎边拔一箭虎跳虔亦跳高于虎虎还伏虔复拔一箭
　　唐裴旻守北平善射一日得虎三十一父老曰此彪也稍北有真虎遇之必败旻怒跃马趋之有虎小而猛据地大吼旻马辟易弓矢堕落自是不复射虎李翱有裴将射虎图讃
　　孝子传杨香父为虎所噬香忿搏之父得免又杨豊为虎所噬有女年十四手无刀刄直搤虎头以免父难
　　唐锺传少时醉遇虎与闘虎抟其肩傅亦持虎不置会人斩虎得免既贵悔之戒诸子曰士尚智与谋勿効吾暴虎也
　　魏略文帝将受禅郡国奏白虎二十七见
　　异苑扶南王苑寻常畜生虎及鳄鱼若有讼未知曲直便投于鱼虎鱼虎不噬则有理秽貊之人祭虎为神良有以也
　　白帖晋郭文至孝尝有虎张口向文文视其口有横骨乃以手探去之至明日乃衔一鹿献于堂前
　　商氏世说商亮字子华少学公羊年十四举孝廉到阳城遇两虎争一羊亮乃按剑瞑目斩断羊腹虎各以其半去
　　博异志天寳中河南缑氏县仙鹤观每年九月二日夜有一道士得仙其夜皆不为扃户以求上升之应后张竭忠摄令疑之至时乃令二勇者持兵器潜觇之至三更后见一黒虎入仙鹤观衔一道士出二人射之不中弃而去竭忠申府请弓矢大猎于太子陵东石穴中格杀数虎其间金箓玉简及冠帔人发甚多
　　吴越备史钱王镠以锦城有兵冦命闾丘方建下元金箓斋于东府龙瑞宫有黒虎一蹲宫前醮罢遂不见
　　管子曰桀之时女乐三万人放虎于市观其惊骇以为戏
　　孟子曰虎负嵎莫之敢撄
　　左传庄公十年齐宋师次于郎公子偃自雩门窃出蒙皋比而先犯之大败宋师按皋比即虎皮也
　　风俗通人卒得病烧虎皮饮之即愈或以皮系之衣服亦可避恶
　　西京杂记李广猎冥山之北见卧虎一矢毙之以头为枕示服猛也又铸铜象其形为溲器示厌辱之意
　　河图悬虎鼻于门上周一年取烧作屑与妇人饮之二月中便有孕生贵子勿令人知亦勿令妇见之
　　礼檀弓孔子过泰山侧有妇人哭于墓者而哀夫子感而听之使子贡问之曰子之哭也一似重有忧者对曰然昔吾舅死于虎吾夫又死于虎今吾子又死焉夫子曰何为不去曰无苛政子曰小子识之苛政甚于猛虎也
　　西京杂记东海人黄公少善为幻秦末有白虎见东海诏遣黄公以赤刀往厌之及衰老饮酒过度术既不行遂为虎所食
　　汉书李禹有勇气上召使刺虎悬累下圈中未至地有诏引出之禹以剑斫絶累欲以刺虎上壮之易頥卦虎视眈耽其欲逐逐
　　考异邮三九二十七日阳气成故虎七月而生阳立于七故虎首尾长七尺般文者阴阳杂也
　　类从虎一千年角生
　　抱朴子曰虎寿千岁五百岁毛色变白
　　淮南子曰牛哀病七日化为虎其兄启户而入虎搏而杀之方其为虎不知其尝为人也方其为人不知其且为虎也
　　述异记汉宣城太守封邵一日忽化为虎食郡民谚云无作封使君生不能治民反食民又虎化为人好着紫葛衣足无踵侯鲭録虎化人惟尾不化湏焚去之乃成人
　　唐五行志大厯四年虎入京师长寿坊宰臣元载家庙射杀之
　　杂俎寻阳山上有石人高丈余虎至此輙到石人前
　　唐李贺韩愈张籍俱有猛虎行
　　符载有畋获虎颂

　　○豹【附獬豸】

　　易革卦君子豹变其文蔚也尔雅西方之羙有文蔚之皮焉
　　管子曰上大夫豹饰列大夫豹襜此齐一时之数非古也
　　周礼春官以禽作六贽以等诸臣孤执皮币注云天子之孤以虎皮取其文炳也公之孤以豹皮取其文蔚也皮帛者谓束帛而加以皮云
　　五行志韦后妹尝为豹枕以辟邪
　　博物志豹死守窟
　　广志狐死首丘豹死首山言不忘本也
　　韩子曰狄人献玄豹于秦文公文公受皮而叹曰此以皮之美自以为罪者也
　　汉书虎豹在山百兽震恐及在槛穽之中揺尾而求食积威约之渐也
　　埤雅豹一名程列子曰程生马古诗谓饿狼食不足饥豹食有余言狼贪豹亷有所程度而食故名程
　　五代王彦章谓人曰豹死留皮人死留名
　　杜牧诗归来煮豹胎按胎味极美葢猩唇豹胎天下之至味也
　　孙氏瑞应圗幽州即谷山多玄豹
　　汲冢周书屠州有黒豹
　　格物论獬豸神竒之兽状如羊而一角青色四足性忠直一名任法兽
　　杂俎唐玄宗时冨平县奏产一神羊肉角当顶有白毛议者以为獬豸
　　田求子曰尧时有遣豸缉其毛为帝帐
　　说文黄帝时有遗以獬豸者帝问何食何处曰豸夏处山泽冬食松柏
　　论衡獬豸一角羊也知曲直识邪佞神异经性忠而触邪东北方之兽也故今立狱皆东北向依所在也又云见人斗触不直者闻人争咋不正者

　　○狮【附貘】

　　孙氏瑞应圗黄帝巡于东海白泽出能言语
　　穆天子巡行天下乗狻猊日走五百里
　　波斯国出狮子犀牛
　　条支国出狮子犀牛
　　东汉章帝章和中月氏国献狮子形似麟无角
　　章帝时安息国献狮子其形似虎正黄色有髯耏尾端有茸毛大如斗顺帝阳和中疏勒国献牦牛狮子
　　齐书王敬则梦骑五色狮子位至太尉
　　唐中宗时大食国献狮子璹谏曰是兽非肉不食自碎叶至都所费甚广陛下鹰犬且不畜而厚资飬猛兽哉有诏停献
　　太乙真人受玉清勅命乗青狮徃狱中渡齐人罪称曰救苦天尊今道家有其像
　　沈约宋书宗悫讨林邑入象浦林邑王范阳迈倾国来逆以具装被象前后无际悫以为外国有狮子能伏百兽乃令制其形与象相御象果惊奔敌因溃乱遂克林邑
　　鸡跖集唐开元末西域献狮子至安西道中繋于驿树近井哮吼若不自安俄顷风雨大至有龙自井中出飞去
　　唐王仁皎忿韦后与武三思乱国与二三所亲者论之每至切齿宋之问弟之愻窃听之遣侄昙上书告之以希韦旨三思大怒奏诛同皎及其党兄弟并受五品官之愻为光禄丞之问为鸿胪丞昙为尚乗奉御天下怨之皆相谓曰之问等绯衣王仁皎血染也及诛逆韦之后遂流愻于岭南一日之愻白昼见同皎同皎撃之七孔皆流血遂死时客有问于浮休子曰来俊臣之徒何如对曰昔有狮子王于深山获一豺将食之豺曰请为王送二鹿以自赎狮子王喜周年之后无可送王曰汝杀众生亦已多今次到汝汝其图之豺黙无以对遂齚杀之俊臣之軰何异豺也未几亦遇祸浮休子张鷟号也
　　博物志魏武帝伐冒顿经白狼山逢狮子使人格之畏势不敢近忽有一兽从林中出状如狸跳上帝车轭狮子至即跳上狮子头狮子伏不敢起遂杀之得狮子还自此四十里外鸡犬皆无鸣吠者
　　宋炳撃象圗序梁伯玉说沙门释僧吉云尝从天竺欲向大秦忽闻数十里外哮吼之声惊天怖地顷之见百兽率走跄地至絶既而四巨象鸠焉而至以鼻卷泥数喷鼻偶立俄有狮子三头崩石折木直搏四象以殪血若溢泉巨树草偃
　　赵宗儒官太常卿太常有五坊狮子乐非大朝会不作南部新书西明慈恩寺多名画其塔前壁上湿耳狮子时所重也
　　唐康居国献狮子帝命虞世南作赋阔臆修尾劲毫柔毳钩爪锯牙藏锋畜鋭弭耳宛足伺间借势暨乎奋鬛舐唇倐来忽往瞋目电矅发声雷响拉虎吞貔裂犀分象碎随兕于龈腭屈巴蛇于指掌践藉则林麓摧残哮呼则江河震荡
　　九龄狮子赞序顷有至自南海厥繇西极献其方物而狮子在焉尔雅所谓狻猊如虥猫食虎豹今之所见信然絶猛者也其天骨雄诡材力杰异得金精之刚为毛羣之特屹立不动而九牛相失眈视且瞋而百兽皆伏所所以肉视犀象孩抚熊罴其余琐细不置牙齿
　　杂俎集贤校理张希复言旧有狮子尾拂夏月蝇蚋不敢集其上
　　释氏书言以狮子筋为琴弦鼓之众弦皆絶
　　唐高适樊少府厅狮子圗赞绀眼星悬赤毛熖起顾犀象则百队山跧看熊罴则千羣野死以此言威威可知矣仙尉樊公冩象图中昆仑却捽而屋壁欲动虎豹胆慑而讼庭已空棱棱兮隔帘飞霜飒飒兮满院生风于是乎狮子为百兽之长遂识樊公为百夫之雄
　　苏子瞻狮子屏风赞并序润州甘露寺有唐李卫公所留陆探微画狮子板余自钱塘守胶西过而观焉使工人摹之为一屏置公堂中且赞之曰圆其目仰其鼻奋髯吐舌威见齿舞其足前其耳左顾右盻喜见尾虽猛而和葢其戏嵓嵓高堂护燕几啼呼颠沛走百鬼呜呼妙哉古陆子
　　孔帖唐薛万均已卒后上以貘皮赐羣臣及薛万彻而误呼万均怆然曰万均朕勲旧忽口其名岂死者有知冀此赐乎因命焚与之
　　唐世多画貘作屏
　　埤雅貘兽似熊象鼻犀目狮首豺髪小头庳脚黒白驳能舐食铜鐡及竹鋭鬐骨实无髓皮辟温湿以为坐毯则消膜外之气刘子曰飞鼯甘烟走貘美铁貘一作貊又八郡志貊大如驴多力所触无不拉
　　本草貘齿骨极坚以刀斧槌锻铁皆碎落火亦不能烧人得之诈为佛牙佛骨以诳俚俗
　　埤雅貘粪为兵可以切玉其溺又能消铁为水
　　白居易貘屏赞并序貘者生南方山谷中寝其皮辟瘟图其形辟邪予旧病头风每寝食常以小屏卫其首适遇画工合写之按山海经此兽食铁与铜不食他物因有所感遂为赞云邈哉竒兽生于南国其名曰貘非铁不食昔在上古人心忠质征伐教令自天子出劔戟省用铜铁羡溢貘当是时饱食终日三代以降王法不一铄铁为兵范铜为佛佛像日益兵刄日滋何山不刬何谷不隳铢铜寸铁罔有孑遗悲哉彼貘无乃馁而呜呼匪貘之悲惟时之悲

　　○象

　　埤雅象性乆识能浮水出没体具十二肖肉唯鼻是其本肉胆不附肝随月转在诸肉假令正月建寅则胆在虎肉建夘则胆在兔肉杂爼象生五岁始生胆随四时在四足春前左夏前右秋后左冬后右如龟无定体也
　　字说象齿感雷莫之为而文生埤雅象牙生花必因雷声故古者以为器饰今人欲驯象以小斧刄斵之其金疮见星月即合
　　庄子曰象见子皮无逺近而泣
　　博物志南方有象各有雌雄其一雌死百有余日其雄泥土着身独不饮食人问其所以輙流涕若有哀状
　　左襄二十四年子产寓书于子西以告宣子曰象有齿以焚其身
　　左定四年呉伐楚针尹固与王同舟王使执燧象以奔呉师注云烧燧火以系象尾使惊奔呉师
　　万震南州异物志俗传象牙岁脱犹自爱惜掘地深藏之人欲取必作假牙潜往代之不令其见也见则不藏故处
　　郭璞象赞象之为兽形骸特诡身倍数牛目不踰貉鼻为口役望头若尾驯良承教听言则跪素牙玉洁载籍所美服重致逺行如丘徙
　　帝王世纪舜塟苍梧下有羣象常为之耕
　　汉书大宛身毒国其人乘象以战又王莽与世祖战昆阳驱虎豹犀象以助威武
　　汉武时南海献驯象注云象能拜随人意成帝时林邑献一象能拜跪
　　呉贺齐为新都太守孙权出祖道作乐舞象权谓齐曰今定天下都中国使殊俗贡琛百兽率舞非君其谁
　　东汉张茂梦大象问万推推曰象者兽也兽者守也君当为郡然不能令终象有齿以焚其身也果如其言
　　晋时南越献驯象养于皋泽中每正朝大会皆入充庭帝行则以象车引导以试桥梁后象以鼻击害人有司启之欲杀象象垂鼻而泣血流地不敢动自是朝议以象无益于事悉送还越
　　唐永徽以来文单国屡献驯象凡三十二皆畜苑中颇有善舞者徳宗即位以为物性不遂悉放于荆山之阳
　　岭表録异蛮王迎汉使于百花楼前设舞象奏音乐引入一象以金羇络首锦襜垂身掉头摇尾皆合节奏
　　明皇杂录上毎赐酺御楼引大象犀牛或拜或舞动合音律
　　南楚新闻唐明皇常教象拜舞天寳之乱禄山大宴众酋出象绐之曰此象自南海奔来知吾有天命虽异类必拜舞左右命之拜象皆怒目卬首不肯拜命之舞怒目敛足不肯舞禄山怒尽杀之
　　范至能虞衡志象形虽大而不胜痛故人得以数寸之钩驯焉驯之乆者见象奴来则低首跪前膝人踏之以登则奋而起行
　　格物论象虽魁梧而蚺蛇能吞之三岁而出其骨
　　埤雅象南越大兽长鼻牙望前如后三年一乳行孕肉倍十牛命在其鼻其所食物皆以鼻取之
　　虞衡志象出交趾山谷惟雄者有两长牙象头不能俯颈不可回口隐于颐去地尚逺运动以鼻为用一躯之力皆在鼻将行先以鼻拄地乃移足知其足力劣于鼻也鼻端甚深可以开阖取物中有小肉夹虽芥子亦可拾每以鼻取食即就爪甲撃去泥垢而后卷以入口饮水亦以鼻反而卷之足如柱无指而有爪甲五枚形如大栗登高山下峻坂渉深水形臃肿而甚捷交趾出象处曰象山山有石室惟通一路周围皆石壁先置刍豆于中驱一驯雌入焉布甘蔗于道以诱野象象来食蔗则纵驯雌入野象羣诱以归石室随以巨石窒门象饥人縁石室饲驯雌野象见雌得食亦狎而来求饲益狎则鞭之少驯则骑而制之久则渐解人意又为立名字呼之则应牧者谓之象奴又曰象公

　　○犀

　　韩诗外传太公使南宫适至义渠得骇鸡犀以献于纣
　　旧说犀之通天者可以破水骇鸡葢犀之羙者有光故鸡见影而惊其次角理复有正挿倒挿腰鼓挿者抱朴子曰通天犀角有白缕如丝直至角端直屋中则乌鸟不敢集屋上置米中鸡輙骇呼不敢食刻为鱼衘入水则水开三尺
　　北梦琐言杨収女适裴坦长子嫁资丰厚坦尚俭闻之不乐一日与夫人至新妇院见台上果楪乃卧鱼犀遽拂袖出
　　本草通天犀胎时见天上物过并形于角故曰通天抱朴子曰赤理如綖自本彻末故曰通天
　　世言犀望星而星入角续夷坚志凡犀角遇山川日月草木鸟兽随寓成形唯宋韩魏公犀带中央一片乃鹿衔花孝宗犀带一片乃是南极老人星像
　　异物志犀舌有棘常食草木棘刺不啖茎叶也
　　格物论海人取犀之法先于山路多植木如猪羊栈其犀以前脚直常倚木而息年久木烂犀或倚之木折犀倒久不能起人因格杀之而取其角
　　埤雅犀亦絶爱其角堕角即自理之王粲游海赋云羣犀代角巨象觧齿是也
　　格物论犀之最贵者有通天花文犀有此文必自恶其影常饮浊水不欲照见也
　　异物志海中水犀乐闻丝竹彼人动乐则出常为人所获
　　本草李司封宗易尝言石驸马保吉知陈州其州廨一皆新之每毁旧屋则坐于下风尘自分去人皆惊怪葢其所带乃辟尘犀也
　　唐太宗初女蛮贡双龙犀鳞鬛爪甲悉备
　　尔雅南方有梁山犀象出焉
　　孔帖巴浦之犀其可遇乎又云驰乌弋之名揉黄支之羙乌弋黄支皆犀所出之国也
　　岭表録异以辟尘犀为妇人簮梳尘不着髪
　　唐张易之为母作犀簟

　　○熊【附罴】

　　埤雅熊当心有白脂如玉味甚羙俗呼为熊白
　　熊好举目而引气谓之熊经
　　酉阳杂俎熊胆春在首夏在腹秋在左足冬在右足
　　杂俎唐髙宗时伽毗叶国献天铁熊大如狗苍色作声诸窍皆沸能擒狮象虎狼□〈月坒〉中有筋大如鸭邜
　　周官司表王大射则共虎侯熊侯豹侯设其鹄诸侯则共熊侯豹侯卿大夫则共麋侯皆设其鹄
　　墨客挥犀熊在山中行数千里皆有跧伏之所必在岩谷林木中山民谓之熊馆唯虎出百里外则迷失道路矣
　　异说熊多力而性悍故与猛虎同居不相噬又有人熊状如人立而走攀援如猿猴取其胆可医疾好事者用以淬笔端则不蛀愈于黄连及椒汤也又善辟尘置胆浊水则立澄故医者用以却痰秽殊効熊必羣居而步伍不失长幼兽熊状如羊狗熊似狗岭表有黒熊祠祝融之御古称能火即此意
　　孟子鱼我所欲也熊掌亦我所欲也二者不可得兼舍鱼而取熊掌也按熊冬蛰不食饥则自舐其掌故羙在其掌
　　吴元夫鄂州人宋寳庆乙酉四年渡海覆舟漂至一岛见雌熊引至穴中聚毛为巢与棃枣兽肉饲之其人因与之交生一子皆人像也但畧垂耳后遇舟得归
　　续捜神记晋升平中有人入山射鹿忽堕一坎内见熊子数头须臾有大熊入瞪视此人人谓必害己良久大熊出果分与诸子末后作一分着此人此人饥久冐死取噉之既而转狎习每旦熊母觅食还輙分果此人頼以支命后熊子大其母一一负将出子既出尽此人自分死坎中乃熊母复还入坐人邉人解其意便抱熊足熊即跳出遂得无死
　　孔帖南蛮东有谢蛮贞观三年其酋元深入朝戴乌熊皮冠
　　张续宣室志张鋋归蜀夜次巴西有人拜曰巴西侯奉请既见置酒邀六雄将军至皆黒衣其状赑然天将晓鋋悸窹见巨熊卧于前者所谓六雄将军也
　　埤雅释兽罴似熊而大黄白文长首高脚耸目能縁能立遇人则擘而攫之俗云熊罴眼直恶人横目其白生于心之下肓之上亦如熊白而麤秋冬则有春夏则亡猛憨多力能拔大木一说罴有黄赤二种披髪人立絶有力者
　　俗云熊罴冨脂至春膔瘠即登高木自坠谓之扑膔今人畜熊以梃挞之更致壮长葢仿于此
　　旧说狮子虎见之而伏豹见之而瞑罴见之而跃葢狮子又畏罴故也
　　陈师道罴说晋人以五犬逐一罴罴鸷而力强于用大所与敌者皆天下强有力也犬弱而徤巧于用小顾左而右逐前而后罴不能搏也行不数十里罴败而伏犬更前而杀之兽之鸷者爪莫如虎齿莫如豹而罴食之故称勇力莫如熊罴而受制于犬者遇非其敌困于羣犬耳诗云忧心悄悄愠于羣小罴之谓矣

　　○槖駞

　　汉书大月氏国出一封槖駞注云脊上有一封封高也若封土然
　　駞背有两峯如马鞍名曰駞峰駞足三节长颈色苍褐凡负物屈足受之载未尽量终不起
　　东观汉纪单于于龙祠闘槖駞以为乐
　　孔帖南蛮寳利佛逝有槖駞豹文而犀角且耕且耒名曰牛駞豹
　　白帖槖駞本出泉渠
　　白帖汉鄯善多槖駞
　　史记苏秦说楚威王曰王诚能用臣之愚计则韩齐燕赵郑卫之妙音美人必充后宫燕代槖駞良马必实内廐
　　三水小牍刘东仁为江州刺史自京将槖駞至郡放之山下野人见而大惊共射之乃以状白州曰获庐山精于其处刘命致之乃所放駞耳
　　博物志炖煌西渡流沙往外国千余里中无水时有伏流处人不能知槖駞知水脉过其处辄停不行以足踏地人掘即得水
　　后周四夷传流沙数百里夏日多热风为行旅之患其风欲至唯老駞知之即引项而鸣埋其鼻口于沙中人以为候即以毡拥其鼻口其风迅速须臾即过不尔则至危毙郁离子曰知风莫过于老駞识路莫逾于老马
　　唐杨国忠欲厚结哥舒翰共排安禄山奏以翰兼河西节度使赐爵西平郡王是时中国盛强自安逺门西尽唐境凡一万一千里闾阎相望桑麻翳野天下称庶冨者无如陇右翰每遣使入奏尝乗白槖駞日驰五百里田缙拜绥夏银节度使王师伐蔡缙上槖駞牛马助军
　　酉阳杂俎明駞千里脚駞卧腹不帖地屈足漏明则行千里明字多误作鸣非也
　　异域志西南夷国山上有石骆駞腹下出水饮之令人身白净
　　史思明陥两京尝以槖駞载禁府珍寳贮范阳若邱阜然王荆公诗槖垂铃栈駞名□〈囗外曷内〉按义训牛之声曰牟驼之声曰□〈囗外曷内〉
　　梅圣俞诗鸣駞出西域衘尾自连连汉驿凌云去胡人踏雪牵当时识风候遇碛辨沙泉老觉肉封侧犹蒙锦帕鲜

　　○鹿

　　诗大雅王在灵囿麀鹿攸伏麀鹿濯濯
　　大雅瞻彼中林甡甡其鹿注甡甡众多并行之貌又小雅麀鹿麌麌
　　小雅呦呦鹿鸣食野之苹毛诗草虫经鹿得苹呦呦然鸣而相呼
　　诗召南林有朴□〈木敕〉野有死鹿白茅纯束有女如玉注云言美士以朴□〈木敕〉藉死鹿束以白茅而诱此如玉之女也
　　埤雅犬性独狐性孤羊性羣鹿性丽说文曰鹿之性见食急必旅行丽旅行也诗小雅儦儦俟俟或羣或友则以鹿性旅行故趋则儦儦行则俟俟也
　　楚词青莎杂树苹草靃霏白鹿麕麚或腾或倚虞世南白鹿赋有金方之瑞兽乃矅质于名都既驯狎于郊甸亦腾倚于山隅素毳呈彩霜毛应图宴嘉宾于雅什偶僊客于天衢
　　穆天子传天子征于菹台猎菹之兽有白鹿一迕乗而逸天子乗蕖黄之乗驰焉
　　后周书文帝猎于印山围不齐兽多越逸帝怒俄有一鹿突围而走贺若敦跃马逐鹿上东原弃马步逐至山半乃掣之而下帝大悦诸将皆免罪
　　齐桓问于管仲曰楚强国吾欲伐之力不能胜柰何对曰公贵买其鹿公即使人载钱二千万求生鹿于楚人楚人遂释耕农而田鹿
　　晋书石勒微时尝佣于临水为逰军所囚会有羣鹿从傍而过军人竞逐之勒乃获免俄见一老父谓勒曰向羣鹿者我也君应为中州主故相救耳
　　左文十七年晋侯搜于黄父遂复合诸侯不见郑伯以为贰于楚也郑子家使执讯而与之书以告赵宣子曰古人有言畏首畏尾身其余几又曰鹿死不择音小国之事大国也徳则其人也不徳则其鹿也铤而走险急何能择注云音当作荫言鹿死不择休荫之所以喻郑既灭亡当不择所从之国也
　　字说鹿性警防分背而食以备人之害葢鹿萃善走者分背而食食则相呼群居则还其角外向以防物之害己故诗况君臣之义而毛诗草虫经曰鹿欲食皆鸣相召志不忌也
　　埤雅鹿者僊兽常自能乐性从其云泉至六十年必懐琼于角下角有斑痕色如点行或有涎出于口不复能急走也葢鹿戴玉而角斑鱼懐珠而鳞紫
　　楚祠飞鸟号其羣兮鹿鸣求其友
　　尔雅鸟之所乳谓之巢鸡雉所乳谓之窠兔之所息谓之窟鹿之所息谓之场诗豳风町疃鹿场言町畦村疃之中无人焉故鹿以为场也
　　孝子传伍袭字世公丁父忧庐墓侧有一鹿凡每遇袭哭踞墓悲鸣
　　周官视朝则皮弁服皮弁正以鹿皮为之
　　史记古有皮币诸侯用以聘享汉武帝乃以白鹿皮方寸縁以藻缋为币直四十万王侯朝觐聘享必以为荐抱朴子曰南中多鹿每一游牝多至数百至春羸痩葢因逰牝多也及夏唯食菖蒲一味即肥或云鹿能别良草恒食九物余多不食
　　列子曰郑人有薪于野者遇骇鹿而毙之恐人见之也遽而藏诸隍中覆之以蕉不胜其喜俄而遗其所藏之处遂以为梦焉顺途而咏其事傍人有闻者用其言而取之既归告其室人曰向薪者梦得鹿而不知其处吾今得之彼直真梦者矣
　　晋许孜亲没负土成坟植松栢五六里时有鹿触其松栽孜悲叹曰鹿不念我乎明日忽见鹿为猛兽所杀置所栽松下
　　南史扶南国以鹿驾车其国人养鹿如中国畜牛以乳为酪又回鹘豢鹿若牛马惟食苔俗以驾车
　　辛孟年七十与麋鹿同羣人称鹿僊
　　晋书陶淡侃之孙雅好导养年十五六便服食絶榖得白鹿子驯飬之常与俱往还后遂不复还家
　　捜神记淮南朱氏田间种豆忽见二女姿容甚美着紫襭天雨而衣不濡朱氏壁上见挂一铜镜镜中见二鹿以刅斫获之以为脯
　　幽明録陈郡谢鲲尝在一亭中宿此亭从来杀人四更时有一人黄衣呼于门外鲲因令伸臂于窓中鲲即极力掣之臂脱而去明日看乃鹿膊也寻血得鹿焉
　　袁崧白鹿山诗序荆门山临江皆絶壁峭峙五百余丈亘带激流禽兽所不能至此岸有一白鹿浮过江行人竞逐之谓至山下必可得也鹿忽飞超踰冈而去故名此壁曰白鹿山
　　杂俎虞部郎中陆绍第为卢氏县尉常观猎人猎忽遇鹿五六头临涧见人不惊毛斑如画陆怪猎人不射问之猎者言此僊鹿也射之不能伤且复不利陆不信强之猎者不得已一发矢鹿带矢而去及返射者坠崖折左足
　　齐书始兴卢度隐居西昌三顾山鸟兽随之夜有鹿触其壁度曰汝勿壊我壁鹿应声而去
　　唐书褚无量丁母忧庐于墓有手植松柏鹿常犯之无量泣曰山中草木不少何忍犯吾先茔树栽因通夕守护俄有羣鹿近庐悉驯狎不复侵害又罗威字徳仁母没尽哀庐于墓白鹿乃驯扰于墓侧也
　　白氏帖苏耽与众儿猎常骑鹿遇险絶之处皆能超越众儿问曰何得此异常鹿也答曰乃龙也
　　唐李渤与兄渉俱隐庐山尝养一白鹿因名其山曰白鹿洞
　　杜诗号山无定鹿
　　欧诗朝渴饮清池暮饱卧深栅
　　杂俎胡垧为虢州时猎人得一鹿重百八十斤蹄下贯铜镮上有篆字博物者不能识
　　津阳门诗长生鹿痩铜牌垂注云上尝于芙蓉园获白鹿惟王山人识之曰晋时鹿也上异之令左右周视乃于角际雪毛中得铜牌刻曰宜春苑白鹿上愈爱之

　　○麋【附麞】

　　埤雅麋鹿属也故麋之文从鹿从米从米则以麋性善迷故也
　　埤雅凡含血之物肉差易长其次角难长最后骨难长故人自懐胎至成人二十年骨髓方坚唯麋角自生至坚无两月之久大者重二十余斤其坚如石计一夜须生数两凡骨之顿成生长神速无甚于此此骨血之至强者所以能补骨血坚阳道强精髓也头者诸阳之首众阳之聚上锺于角岂可与凡血为比哉
　　周官兽人夏献麋注云麋膏凉故夏献之
　　淮南子曰孕妇见兔而子缺唇见麋而子四目埤雅麋有四目其二夜目也类从所谓目下有窍夜即能视是也
　　春秋书冬多麋传云以其害稼也
　　愽物志麋掘泽草而食其场成泥
　　埤雅麋喜音声麞喜文彩今猎户以彩服舞麞鹿麞即麕也齐人谓麕为麞
　　埤雅麕性善聚善散故从囷囷聚也亦散也又曰麕鹿皆健骇而麕性胆尤怯饮水见影辄奔故道书云麕鹿句胆善怖
　　李卫公说道书中云麞鹿无魂故可食陶隐居云麞鹿非辰属又八卦无主即生死无尤故道家许听为脯牛羊鸡犬虽补益充肌肤于亡魂皆为愆责并不足噉清异録道家言麞鹿麂是玉署三牲神仙所享故奉道者不忌
　　宋陈去非有题易元吉画麞诗
　　南史将军曹景宗曰我昔在乡里骑快马如龙与少年数十骑平泽中逐麞数肋射之此乐忘死

　　○狐【附狸】

　　易未济小狐汔济濡其尾埤雅谓小者材不足也狐者志不果也材不足志不果是以几济而有濡尾之难
　　礼檀弓古人有言狐死正首丘仁也白虎通正首丘不忘本也注云正首丘谓正其首以向丘也
　　类从燕识戊己不衘泥狐潜上伏不越度阡陌
　　张续宣室志张鋋夜行逢巴西侯置酒邀玄邱校尉至一人衣黒衣天将晓鋋悸窹乃一狐卧于侧葢所谓玄邱校尉也
　　异苑胡道拾自云广陵人好音乐医术之事体有矂气恒以名香自防唯恐猛犬所噬自审死日戒子弟曰气絶勿令狗见我尸也死于山阳敛毕觉棺空开之不见尸时人咸谓狐也
　　管子曰狐白应阴阳之变六月而一见
　　类从狐狼知虚实虎豹识冲破
　　埤雅狐妖兽也鬼所乘之有三徳其色中和小前大后死则首丘
　　山海经青丘之国有九尾狐白虎通徳至鸟兽则九尾狐见名山记狐神兽出青丘山音如婴儿食之不蛊
　　管辂传有一小物如兽手持火以口吹之书生举刀斫断腰视之乃狐也自此无火灾
　　旧说狐有媚珠又曰狐礼北斗而灵善变化
　　郭氏玄中记狐千岁为淫妇百岁为美女为神巫为丈夫与女子交接能知千里外事即与天通是为通天狐名山记狐者古之淫妇其名紫紫化而为狐故自称阿紫牛羊日厯唐长庆中举人歌曰欲入举场先问苏张苏张犹可三杨杀我故辇下谓三杨为通天狐
　　周成王时黒狐见
　　赵晔吴越春秋禹三十未娶行涂山恐时暮失嗣曰吾娶必有应矣后有白狐九尾而造于禹曰白者吾服也九尾者王证也于是涂山人歌曰绥绥白狐九尾龎龎成于家室我多攸昌禹乃娶涂山女
　　搜神记燕昭王墓有老狐化男子听张华讲说华怪之谓雷孔璋曰今有一男子少美高谈孔璋曰当是老精闻昭王墓有华表柱已千年可取照之当自见华如其言乃化为狐杂俎汉平陵王墓多狐自穴而出者毛皆坌灰
　　杂俎野狐名紫夜撃尾出火将有怪必戴髑髅拜北斗髑髅不坠则化为人矣
　　搜神记吴郡顾旃至一冈忽闻人语声云咄咄今年衰乃与众寻觅冈顶有一穽是古时塜见一老狐蹲冢中前有簿书一卷老狐对书屈指有所计较犬咋杀之取视簿书悉是奸人女名已经奸者朱钩头所疏名有百数而旃女亦在簿次容
　　斋随笔城狐不灌社鼠不熏谓其所栖穴者得所凭依此古语也故议论者卒指人君左右近习为城狐社鼠
　　南部新书晋天福甲辰岁公安沧渚民家犬逐一妇人登木而坠为犬咬死乃老狐也尾长八九尺
　　李华鹗执狐记某尝目异鸟撃丰狐于中野问名于耕者对曰此金鹗也其何快哉因譲之曰仁人秉心哀矜不暇何乐之有曰是狐也震惊我姻族挠乱我闾里喜逃徐子之庐不畏申生之矢皇祇或者其恶贯盈而以鹗诛之予非斯禽之快而谁为
　　白居易古冢狐歌古冢狐妖且老化为妇人颜色好头变云鬟面变籹大尾曵作长红裳徐徐行傍荒村路日欲暮时人静处或歌或舞或悲啼翠眉不举花颜低忽然一笑千万态见者十人八九迷
　　苏子美猎狐篇秋食承露禾夏饮灌园泒暮夜出傍舍鸡畜遭横害晩登睥睨鸣呼吸召百怪或为婴儿啼或变艶妇态不知几千年出处颇安泰
　　集异记李揆夏夜宿堂前之轩有巨狐鸣噪于庭乃人立而跳月光逆射久之踰垣而去揆甚恶之及将晓入朝其日正拜
　　宋徽宗宣和七年九月有狐升御榻而坐又李宻即位狐鸣于旁
　　晋乐广为河南尹先是河南官舎多妖怪前尹皆不敢处正寝广居之不疑尝外户自闭左右皆惊广独回顾见墙下有孔掘墙得狸杀之其恠遂絶
　　唐舒元舆飬狸述野禽兽可驯养而有禆于人者吾得之狸余爱其能息鼠窃近乎正且勇尝观虞人有生致者因得请归置新丰里客舍常阖闗实窦纵于室中潜伺之见轩首引鼻似得鼠气则凝蹲不动斯湏果有鼠数十軰接尾而出狸忽跃起竖瞳迸金文毛磔斑张爪呀牙划泄怒声鼠党帖伏不敢窜瞬视间羣鼠肝脑涂地迨夜背缸潜窥室内洒然而吾得高枕坦卧絶疮痗之忧皆斯狸之功乎
　　杨夔蓄狸说敬亭叟之家毒于鼠暴穿桷穴墉室无全宇咋啮筐篚帑无完物乃赂于捕野者俾求狸子蓄于家饰茵于栖给鳞以茹抚育之厚如字诸子其撄生搏飞举无不捷鼠慑而殄影暴腥露膻纵横莫犯矣然其野心常思逸于外罔以子育为懐一旦怠其绁踰垣越宇倐不知其所逝叟惋且惜涉旬不弭弘农子闻之曰野性匪驯育而靡恩非独狸然人亦有旃梁武于侯景宠非不深矣刘琨于匹磾情非不至矣既负其诚复返厥噬呜呼非所畜而畜孰有不叛者哉
　　苏子由牛尾狸诗首如狸尾如牛攀条捷险如猱猴橘柚为浆栗为糇筋肉不足惟膏油深居简出善自谋寻踪发窟并执囚蓄租分散身为羞松薪瓦甑蒸浮浮压入糟盎肥欲流熊脂羊酪真比俦引筯将举讯何尤无功窃食人所仇
　　杨廷秀诗序偶野人有为予生得牛尾狸者献诸丞相周益公侑以长句狐公韵胜氷玉肌字则未闻名季狸误随齐相燧牛尾策勲封作糟丘子子孙世世袭膏粱黄雀子鱼鸿雁行先生试与季狸语有唯其言湏聴取
　　杨廷秀诗朝来栗姫羽化去逋出木奴三百户乌椑士子散如烟检校不知渠去处山童报道黒衣郎字曰季狸氏竒章上树千回一霎强连夜剽掠积乃仓

　　○狼【附豺】

　　诗豳风狼跋其胡载□〈士冖田疋，上中中下〉其尾毛诗草虫经狼项下有袋求食满腹向前行乃触之退后又自踏践上□〈士冖田疋，上中中下〉其尾进退有患故诗以况跋前□〈士冖田疋，上中中下〉后袋故也诗注所谓颔下悬肉即此也
　　埤雅古之烽火用狼粪取其烟直虽风吹不斜或曰狼骈胁直肠其粪烟直为是故也内则曰狼去肠岂以此欤
　　白帖汤时有白狼衔钩入朝以为祥瑞周宣王得白狼而戎狄宾周穆王征犬戎得白狼四白鹿四而荒服不至
　　白帖宋王懿字仲德义兵窘迫而值暴雨洪潦不知津梁有一白狼至前仰天而号讫衔王衣因随狼以济
　　草木子狼尾一孔三毛□〈月坒〉中筯大如鸭邜
　　周官兽人冬献狼注云狼膏温故冬献之
　　张续宣室志张鋋罢秩归蜀夜次巴西有人道左拜曰巴西侯奉邀既见置酒邀沧浪君至一人苍衣其质魁岸夜半鋋亦假寐天将晓鋋悸而寤见一狼卧于前盖所谓沧浪君也
　　稽神録晋州神山民黄张妻忽梦一黄褐人腰腹甚细留淫之两接而去遂懐妊好食生肉砥唇咬齿而性狼戾后生二狼生即走其夫击杀之
　　大宛传乌孙王昆莫初生弃于野狼往乳之
　　后周异域传突厥之先匈奴之别种也被邻国破灭有一儿年十岁兵刖其足弃草泽中牝狼以肉饲之及长与狼合有孕焉彼闻儿在欲遣杀之儿与狼逃之高昌国北遂生十男其后各有一姓阿史那即其一也
　　埤雅豺狗足似狗而长尾白颊高前广后其色黄季秋取兽四面陈之以祀其先世谓之豺祭兽故先王候之以田
　　汲冡周书霜降之日豺乃祭兽豺不祭兽爪牙不良
　　俗云羣豺噬虎言其徤猛且众可以窘虎也史云豺见虎睡则遶而溺之虎不能起遂噬之又云豺舌如棘舐舌似锯骨痩如豺豺柴也豺体细痩故谓之豺棘人骨立谓之柴毁义取诸此

　　○獭

　　汲冢周书雨水之日獭祭鱼獭不祭鱼国多盗贼记曰獭祭鱼然后渔人入泽梁埤雅獭取鲤于水裔四方陈之进而弗食世谓之祭鱼盖自祭其先如貙豺然或曰獭一岁二祭豺祭方獭祭圆言豺獭之祭皆四面陈之而獭圆布豺方布也又按俗传獭祭鱼将鱼罗列于前取黄颡鱼一枚以爪按其头作声如人有巫祝也故俗呼黄颡鱼为师祭毕獭食诸鱼而縦鱼师于水字说豺亦兽也乃能获兽能胜其类又知以时祭可谓才矣獭非能胜其类也然亦知报本反始非无赖者
　　獭又能捕鸟见鳬鹥羣在则仰卧于水离水面尺许乃吐沫以引之鸟见沫浮羣飞啄之獭乃以四足抱住淮南子曰鹊巢知风之自獭穴知水髙下言岁多风则鹊作巢卑水之所及则獱獭移穴
　　埤雅旧说蟾肪合玉獭胆分杯又曰熊食盐而死獭饮酒而毙叙例曰獭分杯尝试之不验惟涂于盏口但使酒稍髙于盏面
　　本草西戎以獭皮饰毳服领袖则污垢不染如风霾翳目即以袖口拭目中即出

　　○猴

　　昔有人畜一子母猢狲一日鸢飞下搏其子对母啄其脑食其髓猢狲哀鸣三日不食径于厨中取肉一片戴顶上往中庭似有所伺逡巡鸢果来搏肉猢狲两手撦擘其翅啮脑食髓众见之甚为快意
　　论衡鹿之角足以触犬猴之臂足以搏鼠然而鹿制于犬猴伏于鼠不利也
　　咸熈中有翁妪弄猴于瑞昌门外一日妪死猴塟之咸称为义猴
　　幕府燕闲录唐昭宗播迁伎艺人止有弄猴者猴颇驯能随班起居昭宗赐以绯袍号孙供奉罗隐下第诗云何如学取孙供奉一笑君王便着绯朱梁簒位取此猴令殿下起居猴望殿陛见全忠径趋其所跳跃奋击遂令杀之唐臣愧此猴多矣
　　神仙传有人种黍山中患猕猴食之闻介象有道术乞辟猴之法象曰明日往黍所望见羣猴便大唤语之曰已白介君教莫侵食黍此人明日往视黍遇羣猴适欲下树因承象语遂各自还山
　　栁宗元憎王孙文猴之徳勃诤号呶唶唶强强虽羣不相善也食相噬啮行无列饮无序有难则推其柔弱者以免好践稼蔬所过狼籍披攘禾实未熟輙龁齩投注窃取人食皆以自实其嗛山之小草木必凌挫折挠之使之瘁然后已故猴之山居恒稿然
　　两山墨谈唐大厯中有猴数百集古田杉林中里人欲伐木杀之中有一老猴忽跃去邻近一家纵火燔屋里人惧亟走救火于是羣猴遂脱去其狡智若此
　　宋时山僧云晏元献公来猕猴满山程伯淳作诗云闻说猕猴性颇灵相车来使满山迎鞭骡到此何曽见始觉毛虫亦世情
　　王延寿王孙赋储粮食于两頬稍委输于胃脾蜷兔蹲而狗踞声厯□〈口鹿〉而喔咿或嗝嗝而吓吓又嘀嗅其若啼性□〈犭票〉猜而□〈犭番〉疾态峰出而横施縁百仞之髙木攀□〈穴上幻下〉袅之长枝或羣跳而电透或成悬而瓠垂
　　黄山谷诗真宜少陵觅未觧栁州憎婢喜常储菓奴颠屡掣绳少陵觅谓杜甫有従人觅小胡孙诗栁州憎谓栁宗元有憎王孙文也

　　○猿【附狙】

　　或云猴性躁急猿性静缓
　　栁子厚憎王孙文猿之徳静以恒类仁让孝慈居相爱食相先行有列饮有序不幸乖离则其鸣哀有难则内其柔弱者不践稼蔬禾实未熟相与视之谨既熟啸呼羣萃然后食衎衎焉山之小草木必环而行遂其植故猿之居山尝郁然
　　荆州记三峡猿长鸣至三更闻者皆下泪
　　晋书穷猿投林岂暇择木
　　蜀志邓艾见玄猿抱子在树上引弩射之中猿母其子为拔箭卷树叶塞疮艾叹曰吾违物性其将死矣乃投弩于水中
　　广异志唐魏元忠性素强正其微时家贫止有一婢厨中方爨出外汲水还乃见老猿为其守火婢惊白元忠元忠曰猿恐我乏使为我执爨不亦善乎
　　唐异闻录王绩游嵩少选一散嵓石堂栖止焉月夜见一人胡须眉白而瘦自称山公与绩谈论往往有异绩疑其怪取镜光出而胡者走失化为猿而殒
　　清异录华山道士李道殷山栖谷饮有竒术能摄伏鬼神畜一黑猿呼为臂童道殷于庵侧古松上以茅草枝营一巢为臂童寝息之所名峻青宅
　　宣室志张长史赁凶宅以居覩黑衣郎树上掷瓦见击其弟射杀之乃猿也又孔氏帖颍川陈岩景龙初举孝亷于京师至渭南县见一妇人貌甚殊絶衣白衣立于路隅掩袂而泣岩叩之妇人乃曰妾楚人也侯氏子家弋阳先人以髙尚闻于湘楚间由是隐迹山林妾虽一女子亦有箕山之志
　　许浑诗谢守携来东路长袅藤穿竹似潇湘碧山初暝啸秋月红树正寒啼晓霜蔡君谟诗朝栖乔林之苍莽夕饮幽涧之潺湲
　　呉筠玄猿赋嘉其雨昏则无声景霁则长啸不践土石逍遥于万木之间春咀其英秋食其实不犯稼穑深栖逺处独有君子之性异乎狙狖之伦
　　李徳裕白猿赋动不为暴止皆择所柽松郁而不残楂梨熟而后取凌峻壑而电曜挂长萝而匏垂施于射则李控弦而即贯用于道则华飬形而不衰
　　庄子曰呉王浮于江登乎狙之山众狙见之恂然弃而走逃于深蓁有一狙焉委蛇攫抓见巧于王王射之敏给搏捷矢王命相者趋射之狙执死王顾谓其友颜不疑曰之狙也伐其巧恃其便以敖予以至此殛也戒之哉

　　○兔

　　诗王风有兔爰爰雉离于罗注云兔性阴狡爰爰缓意也
　　诗小雅趯趯毚兔遇犬获之注云趯趯跳疾貌
　　小雅有兔斯首炮之燔之注云有兔斯首一兔也犹数鱼以尾也
　　曲礼祭宗庙之礼兔曰明视
　　论衡儒者言月中兔夫月水也兔在水中无不死者夫所谓兔者月气耳
　　典略兔者明月之精视月而孕白帖禀星精握斗枢又曰衡星发于兔一说兔目不瞬视雄毫而孕
　　春秋后语淳于髠说齐威王曰韩卢者天下之俊犬也东郭□〈鵕，兔代鸟〉者海内之狡兔也韩卢逐东郭□〈鵕，兔代鸟〉腾山者五环山者三兔极于前犬疲于后犬兔俱疲各死其处田父见而获之无劳苦而擅其功今齐魏相持损兵毙众恐强秦大楚乗其后而有田父之功也
　　俗云兔营窟必背丘相通所谓狡兔三窟
　　楚词顾兔在腹言顾兔居月之腹而天下之兔望焉于是感气
　　天玄主物簿孕环之兔懐于左腋毛有文彩间色至百五十年当转环于脑能隐形人不能见矣
　　周宣王时有兔舞镐
　　东汉方储纯孝负土成坟种松千株鸾鸟栖其上白兔游其下
　　草木子曰术家以十二肖配十二辰各有不足鼠无牙牛无齿虎无脾兔无唇龙无耳蛇无足马无胆羊无神猴无臀鸡无肾犬无肠猪无筋人则无不足也
　　韩子宋人有耕者田中有株兔走触株折颈而死因释耕守株冀后得兔为宋国所笑
　　杜诗捣药兔长生
　　后魏书有兔入后宫检问门官无得入者太祖令崔浩推其咎征浩以为当有邻国贡嫔嫱者明年姚兴果来献女
　　东汉孺叔林为东郡太守赤乌巢于屋梁兔产于床下
　　隋书华秋汲郡人丧母负土成坟庐于墓侧有猎者逐白兔入秋庐中匿秋膝下猎者异而免之后此兔常宿庐中
　　古今注汉哀帝建平元年山阳得白兔赤目如火
　　抱朴子兔寿千岁五百岁毛色变白冦氏曰兔毛白全得金之气也
　　埤雅咀嚼者九窍而胎生独兔雌雄八窍
　　古今注兔口有缺尻有九孔内则兔去尻狐去首
　　孔帖王武俊常与宾客一日射兔九十五观者骇异

　　○马

　　玉华洞玄龙马负雨师雨工导之吸四海之泽沾被万物唐李靖常乘之以行天符事最灵
　　异邹子曰董仲舒三年不窥园门乘马不知牝牡又诸葛亮教曰昔叔敖乗马三年不知牝牡人称其贤
　　松窻夜话武徳皇帝有天廐马毛如虎纹日行八百里不与凡马同枥而食世称神骏
　　清异録相马有法耳如削竹者蹄无纎尘
　　世说刘备初奔刘表屯于樊城左右欲因会宴取备备觉如厕潜遁所乗马名的颅堕襄阳城西檀溪水中溺不得出备急谓马曰今日急不可不努力马达备意一跃三丈遂得过
　　朱建平善相马魏文帝将出取马入建平曰此马今日死矣及帝将乗马马恶衣香啮帝膝帝怒遣使杀之
　　世说王武子善觧马性尝乗一马着连锦障泥前有水终不肯渡济云此是惜锦障泥使人觧去便渡
　　左昭二十九年卫侯来献其乗马曰启服堑而死公将为之椟子家子曰从者病矣请以食之注云启服马名堑而死堕堑而死也
　　晋纪王湛有隐徳兄子济性好马所乗骏快意甚爱之湛曰近见督邮马当胜此济不然之取督邮马与湛试之湛曰直行平地何以别马于是就蚁封盘马济马果踬
　　秦始皇有名马七曰追风曰白兔曰蹑景曰追电曰飞翮曰铜雀曰晨鳬
　　唐书天宝中陇右节度皇甫唯明奏龙支县人厍狄孝义有马生龙驹经九旬有九日身有鳞而不生毛臣就检视时有庆云五色遥覆马上久而不散请付史馆又古诗天马籋浮云籋古蹑字
　　埤雅马之族不一而駻马则喜前驽马则喜后故古之御者驽马以鞭为主駻马以辔为主
　　玉堂闲话驴马驹随母行有在前者有与母并者有随后者此由生时尔月初生者在前月半生者处中月末生者居后始知含灵之类皆禀四时五行之气也今科斗月大尽先生前两足小尽先生后两足
　　汉书何乃局促如辕下驹
　　欧公诗呼童羁我果下驑按魏志秽国出果下马髙三尺乗之可以果树下行

　　○驴

　　史记匈奴竒畜即驴骡也
　　宋臧道吊驴文聪敏寛详髙音逺畅真驴氏之名驹也
　　呉志诸葛子瑜面如驴
　　源流至论张子厚闻驴鸣而知己意之相似伊川见鸟集而知机心之不生
　　东汉李固为三公之子杖策驱驴负笈从师
　　晋阳秋胡威父质为荆州太守威自京都省父家贫无车马僮仆骑驴单行见父十余日辞归每至客舎自放驴取樵爨食
　　戴叔鸾母好驴鸣叔鸾每为驴鸣以悦其母
　　孟浩然曰诗思在灞桥驴子背上
　　陈抟乗驴入汴中途闻宋太祖登极大笑坠驴曰天下于是定矣

　　○牛

　　周书武王放牛于桃林之野
　　诗小雅谁谓尔无羊三百维羣谁谓尔无牛九十其犉尔羊来思其角濈濈尔牛来思其耳湿湿或降于阿或饮于池此诗言宣王牧事有成而牛羊众多也
　　孔丛子曰猗顿鲁之穷士闻朱公富问术焉朱公告之曰子欲速富当畜五牸乃适西河大畜牛羊于猗氏之南十年之间子息万计赀拟王公
　　周礼牛宜稌注云牛土畜稌土谷故牛宜稌也
　　管子曰凡聴宫如牛鸣窌中牛含宫声栁子以为黄锺在胎也
　　吕氏春秋百里奚未遇时饭牛于秦鬻以五羊之皮公孙枝举而献诸缪公用之谋无不当举必有功
　　唐末京师人春游以牡丹花为胜赏李训邀客赏花乃系水牛数十头于前曰此刘氏黒牡丹也
　　宁戚相牛经牛常有似鸣者黄也本草牛有黄者皮毛光润眼如血色时复鸣吼又好照水人以盆水承之伺其将吐出乃喝迫即堕落黄如鸡子大重叠可坼轻虚而芬香佳若杀死在角中得者名角黄心中得者名心黄肝胆中得者名肝黄
　　造化权舆夫干为马坤为牛干阳物也马故蹄圆坤阴物也牛故蹄拆阳病则阴胜故马疾则卧阴病则阳胜故牛疾则立马阳物也故起先前足卧先后足牛阴物也故起先后足卧先前足又小雅其耳湿湿注云牛病则耳燥
　　齐宣王坐于堂上有牵牛而过堂下者王问之曰牛何之曰将以衅钟
　　淮南子曰剥牛皮鞟以为鼓正三军之众为牛计者不若服轭也
　　汉武元封中大秦国献牛善走多力使辇铜鐡起望僊宫迹蹋在石上皆如花形故阳闗之外有花牛津
　　白居易集郑玄家牛触墙成八字
　　左僖二十九年介葛卢来闻牛鸣曰是生三牺皆用之矣其音云问之而信
　　晋书夫余国若有军事杀牛祭天以其蹄占吉凶蹄觧者凶合者吉
　　韩子曰詹何坐弟子侍有牛鸣于门外弟子曰黑牛也而白在其蹄詹何曰然视之而信
　　埤雅牛走顺风马走逆
　　风风俗通呉牛见月而喘言使之苦于日是以见月而喘盖伤禽惊于虚弦疲牛望月而喘物之恒性每见似而惊也
　　清异录予阳翟庄舎左右有一田老者不为欺心事出言鲠直诨名撞倒墙尤不喜杀牛见村舍悬列死牛头脚告妻子曰天下人所吃用皆従此黄毛菩萨身上发生临了杀倒却有天在
　　封君达少好道入鸟鼠山百余年还鄊里常乗青牛人号青牛道士
　　淮南子曰牛岐蹄而戴角马被毛而全足者天也络马之口穿牛之鼻者人也
　　臧彦驶牛赋乃有超羣独出骍毛文角
　　志怪茍晞为兖州镇去京师五百里有贡晞珍异食者晞欲贻都邑亲贵虑信宿不复鲜美募得牛能日行千里者晞旦发书疏至一更始竟而答书已还晞以其神速疑筋骨有异杀而观之唯有双筋如小竹大自头挟脊着肉里故外不觉
　　栁宗元牛赋牛之为物魁形巨首垂耳抱角毛皮疎厚牟然而鸣黄锺满脰抵触隆曦日耕百畆
　　洞冥记元封三年大秦国献花蹄牛髙六尺尾环绕角有四耳角端有肉蹄如莲花
　　埤雅牛耳无窍以鼻聴也盟者聴于神故执牛耳而正以不聴为戒
　　郁林异物志周流者水牛也苍毛豕身角若担矛卫护其犊与虎为雠抱朴子曰鴈衔芦以捍网牛结阵以却虎
　　苏子瞻书栁宗元牛赋后云岭外地产沈水香必以牛易之黎人得牛皆以祭鬼无脱者中国人以沈水香供佛燎帝求福此皆烧牛肉也何福之能得

　　○羊

　　易大壮羝羊触藩羸其角陆氏云角既触篱则羸而不动进退两难矣
　　曲礼凡祭宗庙之礼羊曰柔毛按柔毛周礼内饔辨腥臊膻香之不可食者曰羊冷毛而毳膻冷毛长毳毛结
　　诗小雅牂羊坟首三星在罶人可以食鲜可以饱注云坟大也羊瘠则首大
　　古今注羊一名长须主簿述异记一名胡须郎又陜西同州沙苑出蠒耳羊其羊耳小味美
　　周易谋类泰山失金鸡西岳亡玉羊郑玄注金鸡玉羊二山之精
　　左宣十二年楚子围郑郑伯肉袒牵羊以逆曰孤不天不能事君使懐怒以及敝邑孤之罪也
　　左宣二年宋华元杀羊食士其御羊斟不与及战曰畴昔之羊子为政今日之事我为政与入郑师故败君子谓羊斟非人也以其私憾败国殄民
　　孙卿子曰鲁贩羊者曰沈犹氏朝饮其羊以诈市人孔子为鲁司冦不敢饮羊
　　墨子曰齐庄公之臣王国卑与中里檄者讼三年而狱不断恐失有罪乃使二人共一羊盟齐之社二子相従以羊血洒社读王国卑之词已尽檄之词未半祭羊起而触中里檄齐人以为神
　　李茂勲传王处存以轻兵三千蒙羊皮夜布之野李全忠军望为羣羊争趋之遂致败
　　按牛有黄狗有宝羊有卵石俱在腹中附胆而生羊卵石白色如玉絶类狗宝可治翻胃及羊病

　　○豕

　　易说卦坎为豕性趋下豕能俯其首又喜卑秽亦水畜也
　　天官内饔供后及世子之膳羞辨腥臊膻香之不可食者曰豕盲眂而交睫腥注云腥当作星肉成米似星
　　承平旧纂桂林风俗日食蛙曰岂不胜于黑面郎哉黑面郎谓猪也一名鲁津伯一名大兰王一名乌将军一名长喙将军又唐拱州人畜猪致富号猪为乌
　　金埤雅犬喜雪马喜风豕喜雨故天将大雨则豕进涉水波朝野佥载豕之性能水故牧豕之所在必水草之交此所以潴从猪盖潴猪所食息也
　　东汉朱浮责彭宠书伯通自伐功髙天下往时辽东有豕生子白头异而献之行至河东羣豕皆白懐惭而还若以子功论于朝廷则为辽东豕
　　卢杞为虢州刺史奏言虢官豕有三千为民患徳宗曰徙之沙苑杞曰同州为陛下百姓臣谓食之便帝曰守虢而忧他州宰相才也诏以予民遂有意柄用矣
　　三辅决录马氏兄弟五人共作客舎养猪卖豚故民谓之曰苑中三公门下二卿五门嚄嚄但闻猪声
　　唐安禄山尝夜宴醉卧化为黑猪而龙首左右遽言之玄宗曰猪龙也无能为者
　　司马徽尝有人妄认徽猪徽推与之后得亡猪以猪还徽叩头自责徽厚谢之
　　曺萌以仁厚称邻人有亡豕者与萌豕相类诣门认之萌不与争后所亡豕自还其主大惭送所认豕还萌萌笑而受之
　　郅都为中郎将従景帝入上林贾妃在厕野彘入厕上目都都不行上欲持兵救妃都曰亡一妃复一妃进天下所少者寜姬等耶陛下縦自轻奈宗庙太后何上乃还彘亦去

　　○狗

　　风俗通杀犬磔攘者犬金畜攘却也抑金使不害也
　　春秋考异邮七九六十三阳气通故斗运狗三月而生宋均注狗斗精之所生也
　　公羊传晋灵公食赵盾公曰闻子剑利以示我盾将起进剑提弥明曰何故拔剑于公所盾知之踖而止公有周狗谓之獒呼而属之弥明逆而踆之絶领盾顾曰君之獒不若臣獒也注云周狗言可与比周所指如意之狗踆以足逆蹋之也
　　汉书灵帝于西园弄狗着进贤冠带绶又昌邑王有狗戴方山冠
　　左襄十七年宋华阅卒华臣弱皋比之室使贼杀其宰华呉十一月国人逐瘈狗瘈狗入于华臣氏国人従之华臣惧遂奔陈注云瘈狗狂狗也
　　捜神记盘瓠者本髙辛氏宫中老妇人有耳疾医者挑治之有物大如茧以瓠盛之以盘覆之有顷化为犬其文五色因名盘瓠后汉南蛮传有帝以女妻盘瓠之说今不尽载
　　西京杂记杨万年有猎狗名青骹直百金又茂陵少年李亭好驰逐鹰犬皆有佳名狗则有修毫牦睫白望青曺之号
　　吕氏春秋齐有善相狗者邻人藉之买鼠狗朞年而得曰良狗也其邻畜之数年不噉鼠以告相者曰此志在麞麋豕鹿不在鼠欲其鼠也则桎其后足遂取鼠
　　列子曰杨子之弟布衣素衣而出天雨觧素衣衣黒衣而返其狗迎而吠之布怒将朴狗朱曰子无朴矣子亦犹是也向使汝狗白而往黑而来岂能无怪哉
　　呉志孙峻谋诛诸葛恪恪将见之是夜精爽扰动通夕不寐严驾毕趣出犬引其衣恪令従者逐犬遂开车果及祸
　　述异记陆机在呉豪客献快犬名黄耳机后仕洛戏语犬曰我家絶无书信汝能驰往否犬摇尾作声应之机为书盛以竹筒系之犬颈犬遂寻路南走至机家得答书还洛后犬死殡之遣还塟去机家二百步呼黄耳冢
　　苏子瞻曰予来儋耳得大狗曰乌喙甚猛而驯随予迁合浦过澄迈泅而济路人皆惊戏作诗曰乌喙本海獒幸我为之主食余己瓠肥终不忧鼎爼昼驯识宾客夜捍为门户知我当北还掉尾喜且舞跳践趂童仆吐舌喘汗雨何当寄家书黄耳定乃祖
　　三国典略徐之才尝与朝士出游望羣犬并走诸人请目之之才应声为辞曰为是宋鹊为是韩卢为逐李斯东走为负帝女南徂

　　○猫

　　格物论猫一名蒙贵一名乌圆及考尔雅注蒙颂即蒙贵捕鼠胜于猫则猫与蒙贵又似二物
　　唐余录建州刺史家月夜有七八白衣相语曰白老将至奈何白衣者鼠白老者猫也
　　埤雅近人有収牡丹圗者丛下有一猫画者曰此正午牡丹也何以明之其花枝哆而色燥此日中时花也猫眼黒晴如线此正午猫眼也有带露花则房敛而色泽猫眼早暮则圆日渐午则狭长正午则如一线耳
　　猫口中三坎捉一季五坎捉二季七坎捉三季九坎捉四季言口内有九坎者能四季捉鼠也
　　唐崔佑甫代宗时屡迁中书舍人会朱泚军中猫鼠同乳表其瑞宰相常衮率羣臣贺佑甫议曰不可诏使问状对曰臣闻礼迎猫为其食田鼠以其能去害虽细必录今猫受畜于人不能食鼠而反乳之无乃失其性也相猫法眼用金光身要短面要虎威声要喊露爪能翻瓦脚长善走家面长鸡种絶尾大懒如蛇又云耳薄不耐寒
　　鹤林玉露苏东坡云养猫以捕鼠不以无鼠而养不捕之猫畜犬以防奸不以无奸而畜不吠之犬余谓不捕犹可也不捕鼠而捕鸡则甚矣不吠犹可也不吠盗而吠主则甚矣嫉视正人必欲尽击之非捕鸡乎委心权要使天子孤立非吠主乎
　　清异录余在辇毂至大街见揭小榜曰虞太傅宅失去猫儿色白名曰雪姑
　　黄山谷乞猫诗秋来鼠辈欺猫死窥瓮翻盆搅夜眠闻道猫奴将数子买鱼穿栁聘衔蝉按衘蝉猫名又谢周元之送猫养得猫奴立战功将军细栁又家风一箪未厌鱼餐薄四壁常令鼠穴空
　　刘后村潜夫诘猫诗古人养客乏车鱼今汝何功客不如饭有溪鱼眠有毯忍教鼠啮案头书

　　○鼠

　　诗召南谁谓鼠无牙何以穿我墉
　　家语齐景公问晏子曰为人何患曰患社鼠出窃于人入托于社灌之恐坏墙熏之恐烧木
　　庄子曰鼹鼠饮河不过满腹鼹一作鼹此鼠多伏于水又能偃水放沫故云
　　陶弘景鼢鼠一名隐鼠如鼠大而无尾黑色长鼻甚强常穿耕地中而行陈蔵器曰隐鼠阴穿地而行见日月光则死或曰是野田中尖觜鼠乃伯劳所化
　　左襄二十三年齐侯将与臧纥田臧孙闻之见齐侯与之言伐晋对曰抑君似鼠夫鼠昼伏夜动不穴于寝庙畏人故也今闻晋之乱而后作焉寜将事之非鼠何如
　　会稽山一人姓蔡隐居山中养鼠数十头呼来即来遣去即去其人言语狂易人呼谪仙
　　窦氏家传窦攸治尔雅举孝亷为郎世祖与百僚大会时买得一鼠身如豹文问羣臣莫知惟攸对曰名鼨鼠见尔雅又汉武帝时得一鼠豹文孝亷郎终军知为鼮鼠赐绢百疋
　　孔帖王孝标为清边道总管初进军平州白鼠昼入营顿伏皆谓鼠精胡象也白质归命天亡之兆及战乃孝标覆焉
　　诗魏风硕鼠硕鼠无食我黍又曰无食我麦无食我苗按硕鼠即尔雅鼫鼠头似兔尾有毛青黄色好在田中食粟荳
　　述异记南阳赵度好艺术有白米为鼠所盗乃披髪把刀画地作狱四面开门向东长啸羣鼠俱至呪之曰凡非噉米者过惟止者十余乃剖其腹有米在焉
　　五行志景云中有蛇鼠鬬于右威卫营东衙槐树上蛇为鼠所伤说者以为鬬者兵象
　　孔帖李林甫一日取书蘘讶其重开而视之乃一大鼠跃出化为苍犬怒目张牙仰视林甫以物击之鼠即应手而毙林甫恶之月余卒
　　秦李斯少时为郡小吏见吏舍厕中鼠食不洁近人犬数惊恐观仓中鼠食积粟居大庑之下不见人犬之忧乃叹曰人之贤不肖譬如鼠矣在所自处耳
　　晋淳于智善厌胜刘柔夜卧鼠啮其左手指智曰是欲杀君而不能当为君使其反死乃以朱书柔手作田字使露手卧明日有大鼠伏死于前
　　许迈小名映有鼠啮映衣乃作符召至中庭映曰啮衣者留不啮者去羣鼠并去惟一鼠独住伏于中庭而不敢动
　　马融曰猨蜼昼吟鼯鼠夜呌
　　世说晋简文帝为抚军时床上尘不聴拂见鼠行迹视以为佳有参军见鼠白日行以手板批杀之抚军不悦
　　埤雅鼯鼠尔雅所谓鼯鼠夷由状如小狐肉翅翅尾项胁毛皆紫赤色脚短爪长飞且乳或谓之飞生一名飞蠝性食火烟能从髙赴下不能从下升高荀子所谓鼯鼠五技而穷即此是也按五技谓能飞不能上屋能缘不能穷木能逰不能渡谷能穴不能掩身能走不能先人或曰鼯鼠一名夷畅一名鴺鸟似蝙蝠声如人呼
　　琐言窦璠乆不第晩娶宇文翊女遂登科时杜尚宅失火云因鼠尾曳火而作韦诜因谓璠曰鱼化龙雷为烧尾近日鼠亦有烧尾者璠大惭
　　埤雅有一种鼠见人则交其前足而拱谓之礼鼠诗曰相鼠有体人而无礼其或取诸此乎又鼫鼠兔首似鼠而大能人立交前两足而舞其害稼者曰雀鼠
　　□〈鼠离〉□〈鼠曷〉一名土鼠无目黒色穿土而行天将雨则鸣行必成羣衔尾鱼贯而进以目瞽惧颠蹶也
　　埤雅鼷鼠有螫毒甘口啮人及鸟兽皆不痛春秋所书食郊牛之角者也博物志曰乃鼠之最小者或云甘鼠是已
　　尔雅鼳鼠身长须而贼秦人谓之小驴
　　浙东衢州出竹□〈鼠留〉大如圆瓠多膏中啖土人珍之好伏土底食竹根未甞见日形似家鼠苍色尾短目细而长前足不分爪指乃一片者后足微有爪指
　　埤雅栗鼠苍黑而小尾大于鼬取其尾毫可制笔一名松鼠食松实及栗橡之物水鼠生于水中不入人家俗云直蛇横鼠盖蛇好顺流而行鼠好横流而渡也神异经北方氷厚百丈有小鼠在下毛可为褥即氷鼠也
　　埤雅貂鼠类褥毛者也其皮燠于狐貉取以为帽得风则暖其毛拂面如熖朔地寒苦人以其皮温额后代以金珰首饰前挿貂尾又一种曰银鼠似貂而白色毛长三寸柔暖可爱皮胜于貂鼠
　　孔帖黄君汉为李宻守栢崔义元见羣鼠渡河曰此昔王敦亡兆也因说君汉以城归
　　李宻将败屯营羣鼠相衔尾以渡于洛经月不絶
　　异苑景平中东阳大水永康蔡喜夫避水住南垄有鼠浮水来伏喜夫奴床角奴愍而不犯每以食与之水既退喜夫反故居鼠前脚捧青绢纸裹三寸许珠着奴床前啾啾如欲语也
　　释法显仙游本纪祗园精舍烧香燃灯续明日夜不絶鼠衔炷烧幡盖精舍都尽
　　埤雅鼩鼠一名鼱鼩一名□〈鼠促〉鼩似鼠而小东方朔曰譬犹鼱鼩之袭狗者也
　　鼪鼠一名鼬一名黄鼠狼一名鼠豺如鼠而大纯黄色善捕鼠亦能盗啮鸡鸭人颇患之
　　孔帖黄巢进取陜虢檄闗戍曰吾道淮南逐髙骈如鼠走穴尔无我拒朝
　　野佥载唐蘓征任汜水县令举止轻薄郎中张元一目为失窟鼠
　　魏卢元明鼠赋须如麦芒半垂眼如豆角中擘托社忌器妙解自惜深藏厚闭巧能推觅或寻绳而下或自地髙掷盗干汤之珍俎倾留髠之香泽伤绣领之新制毁罗衣之重袭曹舒由是献规张汤为之被谪
　　子瞻却鼠刀文有穴于垣侵堂及室跳床撼幕终夕窣窣叱诃不去啖啮枣栗掀杯抵缶去不遗粒
　　仙经蝙蝠一名仙鼠千年之后体白如雪栖则倒悬葢饮乳水而长生也
　　山海经丹重之山有兽其状如鼠兔首广耳其音如律以其尾飞故曰飞鼠

　　花木鸟兽集类卷下
