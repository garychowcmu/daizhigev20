●钦定四库全书

　　野菜博录卷一

　　（明）鲍山　撰

○草部

　　大蓝一名菘蓝一名葳马蓝人家园圃中苖高尺余叶类白菜叶微厚狭窄尖淡粉青色茎稍间开黄花结小荚其子黑色味苦性寒无毒

　　食法叶煠熟水浸去苦味油盐调食

　　大蓟苗高三四尺茎五棱叶似大花苦苣菜叶茎叶多刺叶中心开花淡紫色味苦性平无毒根有毒

　　食法嫩苗叶煠熟水淘去苦味油盐调食

　　刺蓟菜本草名小蓟俗名千针草处处有之苗高尺余叶似苦苣叶茎叶俱有刺叶中心出花头如红蓝花青紫色叶味甘性凉无毒

　　食法采嫩苗叶煠熟水浸淘浄油盐调食

　　山苋菜本草一名牛膝一名百倍一名脚斯蹬一名对节菜苗高二尺茎方青紫色叶对节生如牛膝状叶似苋菜叶皆对生开花作穗根味苦酸性平无毒叶味甘微酸

　　食法采苗叶煠熟换水浸去酸味淘浄油盐调食

　　兎儿丝生田野中其苗就地拖蔓节间生叶如指顶大叶邉似云头様开小黄花苗叶味甜

　　食法采苗叶煠熟水浸油盐调食

　　粉条儿菜生田野中其叶初生就地丛生长则四散分垂叶似萱草叶痩细微短叶间撺葶开淡黄花叶味甜

　　食法采叶煠熟淘洗浄油盐调食

　　歪头菜生山野中细茎就地丛生叶似豇豆叶而窄长皆微白色两叶并生一处开紫红花结角儿比豌豆角匾小叶味甜

　　食法采叶煠熟油盐调食

　　红花菜本草名红蓝花一名黄蓝处处有之苖高二尺许茎叶有刺似刺蓟叶而润梢结捄彚亦多刺开红花蕊出捄上花可染真红叶味甘无毒

　　食法采嫩苖叶煠熟油盐调食子可笮油用

　　舌头菜生山野中苗叶搨地生叶似山白菜叶小头颇团叶面不雏比山白菜叶亦厚味苦

　　食法采叶煠熟水浸去苦味换水淘浄油盐调食

　　匙头菜生山野中作小科苗其茎面窊背圆叶似团匙头様有如杏叶大邉微锯齿开花淡红色结子黄褐色其叶味甘

　　食法采叶煠熟水浸淘浄油盐调食

　　蛇葡萄生荒野中拖蔓而生叶似菊叶花叉多碎茎叶间开五瓣小银褐花结子如豌豆大生青熟则红叶味甜

　　食法采叶煠熟换水浸淘浄油盐调食

　　水蓑衣生水邉叶似地瓜叶稍窄小毎叶间皆结小青蓇葖叶味苦

　　食法采苗叶煠熟水浸淘去苦味油盐调食

　　拖白练苗生田野中苗搨地生叶似垂盆草叶而小叶间开小白花结细黄子叶味甜

　　食法采苗叶煠熟油盐调食

　　酸桶笋生山野间初发笋叶后分生茎叉科苗高四五尺茎似水荭茎红赤色叶似白槿叶而涩纹脉亦粗味甘微酸

　　食法采嫩笋叶煠熟水浸去邪味淘浄油盐调食

　　瓯菜生山野中就地作小科苗茎方叶似山苋菜叶有锯齿味甜

　　食法采嫩苖叶煠熟水浸淘浄油盐调食

　　和尚菜生田野中初搨地布叶叶似野天茄儿叶却大背微红紫色后撺苖高二三尺结子如灰菜子六叶味辛酸微咸

　　食法采嫩叶煠熟换水浸去邪味油盐调食

　　鹿蕨菜生山野中苗高一尺许叶茎背圆面窊叶似胡萝苩叶亦肥硬味甜

　　食法采苗叶煠熟水浸淘浄油盐调食

　　山芹菜生山野间苗高一尺余叶似野蜀葵叶稍大有五叉叶中撺生茎叉梢结刺球如鼠粘子下开黪白花叶味甘

　　食法采苗叶煠熟水浸淘浄油盐调食

　　胡苍耳又名回回苍耳生田野中叶似皂荚叶微长大色微淡緑茎有线楞结实如苍耳实稍尖长叶味微苦

　　食法采嫩苗叶煠熟水浸去苦味淘浄油盐调食

　　水胡芦苗生水邉就地拖蔓而生毎节间生四叶如指顶大其叶尖上皆作三叉味甘

　　食法采叶连嫩秧煠熟水浸淘浄油盐调食

　　马兰头本草名马兰苗高一二尺茎亦紫色叶似薄荷叶邉皆有锯齿又似地瓜儿叶微大味辛性平无毒

　　食法采嫩苗叶煠熟新汲水浸去辛味洗浄油盐调食

　　蛇床子一名蛇粟一名蛇米一名虺床一名思益一名绳毒一名枣棘一名墙蘼苗高二三尺作丛似蒿枝叶似藁本叶枝上有花头百余结开白花如伞结子半黍大黄褐色味苦辛井性平无毒

　　食法采嫩叶煠熟水浸淘浄油盐调食

　　山萮菜生山野中苗初搨地生茎叶背圆面窊叶似初出冬蜀葵叶小有花叉锯齿邉后撺茎叉茎色深紫梢叶颇小味微辣

　　食法采苗叶煠熟换水浸淘浄油盐调食

　　米蒿生田野中苗高尺许叶似园荽叶微细叶丛间分生茎又梢上开小青黄花结小细角似葶苈角儿叶味微苦

　　食法采嫩苗叶煠熟水浸过淘浄油盐调食

　　珍珠菜生山野中苗高二尺许茎似蒿秆微带红色其叶状似栁叶极细小梢头出穗类鼠尾草穗开白花结子小如菉豆粒黄褐色叶味苦涩

　　食法采叶煠熟换水浸去涩味淘浄油盐调食

　　风轮菜生山野中苗高二尺余方茎四楞色淡緑微白叶似荏子叶小邉有锯齿叉两叶对生叶节间又四小叶相攅对生开淡粉红花叶味苦

　　食法采叶煠熟水浸去苦味淘浄油盐调食

　　凉蒿菜又名井菊芽生山野中叶似菊花叶细长尖多花叉开黄花叶味甘

　　食法采叶煠熟换水浸淘浄油盐调食

　　葛公菜生山谷间苗高二三尺茎方窊面四楞对分茎叉叶亦对生叶似苏子叶小梢间开粉红花结子如小米粒茶褐色叶味甜微苦

　　食法采叶煠熟水浸去苦味淘浄油盐调食

　　八角菜生山野中苗高一尺许苗茎甚细其叶状类牡丹叶大味甜

　　食法采嫩苗叶煠熟水浸淘浄油盐调食

　　螺黡儿一名地桑一名痢儿草生荒野中茎微红叶似野人苋叶微长窄尖开花作赤色小细穗儿其叶味甘

　　食法采苗叶煠熟水浸淘去邪味油盐调食

　　婆婆纳生田野中苗搨地生叶最小如小面花压儿状类初生菊花芽叶又团邉微花如云影様味甜

　　食法采苗叶煠熟水浸淘浄油盐调食

　　节节菜生荒野中湿地科苗甚小叶似□〈酉兼〉蓬又更细小稀疎其茎多节坚硬叶间开粉紫花味甜

　　食法采嫩苗□〈扌东〉择浄煠熟水浸过油盐调食

　　野艾蒿生田野中苗叶类艾而细又多花叉叶有艾香味苦

　　食法采叶煠熟水淘去苦味油盐调食

　　堇堇菜一名箭头草生田野中苗初搨地生叶似铍箭头様叶蒂甚长叶间撺葶开紫花结三瓣蒴儿中有子如芥菜子

　　食法采苗叶煠熟水浸淘浄油盐调食

　　地槐菜一名小虫儿麦生荒野中苗高四五寸叶似石竹子叶极细短开小黄白花结小黒子叶味甜

　　食法采叶煠熟水浸淘浄油盐调食

　　老鹳筋生田野中就地拖秧而生茎微紫色茎叉繁稠叶似园荽叶而短小头不尖叶间开五瓣小黄花味甜

　　食法采嫩苗叶煠熟水浸去邪味淘洗浄油盐调食

　　金刚刺又名老君须生山野间科条高四五尺似刺□〈艹縻〉花条其上多刺叶似牛尾菜叶大叶间生细丝蔓叶味甘

　　食法采叶煠熟水浸淘浄油盐调食

　　狗筋蔓生山野间小科就地拖蔓生叶似月芽菜叶微尖多纹脉两叶对生叶梢间开白花叶味苦

　　食法采叶煠熟水浸陶去苦味油盐调食

　　耐惊菜一名旱莲草生于湿地中苗高一尺余茎紫赤色对生茎叉叶似金鳯花叶微长梢间开细瓣白花淡黄心叶味苦

　　食法采苗叶煠熟油盐调食

　　地棠菜生山野中苗高一二尺叶似初生芥菜微窄尖味甜

　　食法采嫩苗叶煠熟油盐调食

　　蚵蚾菜生山野中科苗二三尺许叶似连翘叶微长又似金银花叶尖纹皱却少邉有小锯齿开粉紫花黄心叶味甜

　　食法采嫩苗叶煠熟水浸淘洗浄油盐调食

　　野粉团儿生田野中苗高一二尺茎似铁杆蒿茎叶似独扫叶小上下稀疎枝头分叉开淡白花黄心味甜辣

　　食法采嫩苗叶煠熟水浸淘浄油盐调食

　　金盏儿花苗高四五寸叶似初生莴苣叶比莴苣叶狭窄厚抪茎生叶茎端开金黄色盏子様花其叶味酸

　　食法采苗叶煠熟水浸去酸味淘浄油盐调食

　　鹻蓬一名盐蓬生水傍下湿地茎似落藜亦有线楞叶似蓬肥壮比蓬叶亦稀疎茎叶间结青子极细小其叶味微醎性微寒

　　食法采苗叶煠熟水浸去醎味淘浄油盐调食

　　虎尾草生山野中科苗高二三尺茎圆叶似栁叶亦痩短叶皆抪茎生味甜微涩

　　食法采嫩苗叶煠熟换水淘去涩味油盐调食

　　野蜀葵生荒野中就地丛生苗高五寸许叶似葛勒子秧叶厚大味辣

　　食法采嫩叶煠熟水浸淘浄油盐调食

　　鬰臭苗即茺蔚子一名益母一名益明生田野间叶似艾叶薄小色青茎方节节开小白花结子茶褐色三棱细长味辛甘微温无毒

　　食法采苗叶煠熟水浸淘浄油盐调食

　　酸浆草本草名酢浆草一名鸠酸草生田野及道傍叶如初生小水萍毎茎丛生三叶开黄花结黑子味酸性寒无毒

　　食法采嫩苗叶生食

　　山芥菜生山野中苗高一二尺叶似家芥菜叶痩短微尖多花叉开小黄花结小短角儿味辣微甜

　　食法采嫩苗叶拣择浄煠熟油盐调食

　　紫香蒿生平野中苗高一二尺茎方紫色叶似邪蒿叶背白茎叶梢间结小青子比灰菜子小叶味苦

　　食法采叶煠熟水浸去苦味油盐调食

　　鸡儿肠生田野中苗高一二尺茎黑紫色叶似薄荷叶微小邉有稀锯齿又似六月菊梢叶间开细瓣淡粉紫花黄心叶味微辣

　　食法采叶煠熟换水淘去辣味油盐调食

　　雨点儿菜生田野中就地丛生其茎脚紫梢青叶如细栁叶窄小抪茎生又似石竹子叶颇硬梢间开小尖五瓣紫花结角比萝卜角又大其叶味甘

　　食法采叶煠熟水浸作过淘洗令浄油盐调食

　　小虫儿卧单一名铁线草生田野中苗搨地生叶似苜蓿叶极小其茎色红开小红花苗叶味甜

　　食法采苗叶煠熟水浸淘浄油盐调食

　　野西瓜苗俗名秃汉头生田野中苗高尺余叶似家西瓜叶颇小硬叶间生蒂开五瓣银褐色紫心黄蕊花罢作蒴内结实如楝子大苗叶微苦

　　食法采嫩苗叶煠熟水浸去邪味淘过油盐调食

　　草零陵香一名芫香人家园圃中亦种之叶似苜蓿叶长微尖茎叶间开淡粉紫花作小短穗其子小如粟粒苗叶味苦性平

　　食法采苗叶煠熟换水淘浄油盐调食

　　水落藜生水邉处处有之苗高尺余茎色微红叶似野灰菜叶痩小味微苦涩性凉

　　食法采苗叶煠熟换水浸淘浄油盐调食或晒干煠食尤可

　　独行菜又名麦秸菜生田野中科苗高一尺许叶似水棘针叶微短小作瓦陇様梢出细葶开小黪白花结小青蓇葖如小菉豆粒叶味甜

　　食法采嫩苗叶煠熟换水淘浄油盐调食

　　山蓼生山野间苗高一二尺叶似芍药叶长细窄开碎瓣白花叶味微辣

　　食法采嫩叶煠熟换水浸去辣气作成黄色淘洗浄油盐调食

　　野菜博録卷一

　●钦定四库全书

　　野菜博录卷二

　　（明）鲍山撰

　　○草部

　　野茴香生田野中苗初生搨地叶似蒿叶细小于叶间撺葶分生茎叉梢头开黄花结细角有小黒子叶味苦
　　食法采苗叶煠熟水浸淘去苦味油盐调食

　　野同蒿生荒野中苗高二三尺茎紫赤色叶微青黄色形似初生松针而茸细味苦
　　食法采嫩苗叶煠熟换水浸淘浄油盐调食

　　前胡苗高一二尺青白色似斜蒿味甚香美叶似野菊叶痩细颇似山萝卜叶又似芸蒿开黪白花类蛇床子花秋间结实根细青紫色味甘辛微苦性微寒无毒
　　食法采叶煠熟换水浸淘浄油盐调食

　　透骨草一名天芝麻生荒野中苗高三四尺茎方窊面四楞其茎脚紫对节分生茎叉叶似□〈艹闾〉蒿叶多花叉叶皆对生茎节间攅开粉红花结子似胡麻子叶味苦
　　食法采嫩苗叶煠熟水浸去苦味淘浄油盐调食

　　绞股蓝生田野中延蔓而生叶似小蓝叶短小软薄邉有锯齿淡緑色五叶攅生一处开小黄花又有白花者结子如豌豆大生青熟紫黑色叶味甜
　　食法采叶煠熟水浸去邪味涎沫淘洗浄油盐调食

　　鸡肠菜生荒野中苗高二尺许茎方紫色其叶对生叶似小灰菜叶微匾开粉红花结碗子蒴儿叶味甜
　　食法采苗叶煠熟水淘浄油盐调食

　　水苏子生于湿地茎淡紫色对生茎叉叶亦对生叶似地瓜叶而窄邉有花锯齿三尖叉叶梢间开深黄色花叶味辛
　　食法采苗叶煠熟油盐调食

　　鹅儿肠生田野水泽邉就地妥茎而生对节生叶叶似□〈豆劳〉豆叶微薄叶间分生枝叉开白花结子似葶苈子叶味甜
　　食法采苗叶煠熟油盐调食

　　六月菊生田野中苗高一二尺茎似铁捍蒿茎叶似鸡儿肠叶但长而涩又似马兰头叶硬短梢叶间开淡紫花叶味微酸涩
　　食法采叶煠熟水浸去邪味油盐调食

　　费菜生山野间苗高尺许叶似火焰草叶小头颇齐上有锯齿其叶抪茎生叶梢上开五瓣小尖淡黄色结五瓣红小花蒴儿苗叶味酸
　　食法采嫩苗叶煠熟淘去酸味油盐调食

　　紫云菜生山野中苗高一二尺茎方紫色对节生叉叶似山小菜叶颇长抪梗对生叶间开淡紫花其叶味微苦
　　食法采嫩苗叶煠熟水浸去苦味油盐调食

　　鸦葱生田野中板叶尖长搨地而生叶似初生回回蒜叶其叶邉皆曲皱叶中撺葶上结小蓇葖后出白英味微辛
　　食法采嫩叶煠熟油盐调食

　　水棘针苗又名山油子生田野中苗高一二尺茎方四楞对分茎叉叶亦对生叶似荆叶有软锯齿尖茎叶紫緑色开小紫碧花叶味辛辣微甜
　　食法采苗叶煠熟水淘洗浄油盐调食

　　沙蓬又名鸡爪菜生田野中苗高一尺余初就地生后分茎叉茎有细线楞叶似独扫叶窄厚茎梢间结小青子如粟粒小叶味甘性温
　　食法采苗叶煠熟水浸淘浄油盐调食

　　川芎一名芎藭一名胡穷一名香果一名靡芜一名薇芜一名茳蓠苗叶似芹叶微细又似白芷叶亦细又如园荽叶叉开白花味辛甘性温无毒
　　食法采叶煠熟换水浸去辛味淘浄油盐调食

　　防风一名铜芸一名茴草一名屏风根上黄色与蜀葵根相类梢纽短茎叶俱青緑色似青蒿叶阔大茎似茴香开细白花结实似胡荽子味甘辛性温无毒
　　食法采嫩苗叶作菜茹煠食极爽口

　　野生姜本草名刘寄奴生山野中茎似艾蒿长二三尺余叶似菊叶痩尖开花白色结实黄白色作细筒子蒴儿叶味苦性温无毒
　　食法采嫩叶煠熟水浸淘去苦味油盐调食

　　水辣菜生水邉湿地中苗高尺余茎圆叶似鸡儿肠叶头微齐短其叶抪茎生梢间出穗如黄蒿穗其叶味辣
　　食法采嫩苗叶煠熟换水淘去辣气油盐调食生亦可食

　　变豆菜生山野中其苗叶初作地摊科生叶似地牡丹叶极大五花叉锯齿尖其后叶中分生茎叉梢叶颇小上开白花叶味甘
　　食法采叶煠熟作成黄色换水淘浄油盐调食

　　委陵菜一名飜白菜苗搨地生分茎叉上有白毛叶类柏叶阔邉有锯齿面青背白又类鹿蕨叶梢间开五瓣黄色叶味苦微辣
　　食法采苗叶煠熟水浸淘浄油盐调食

　　麦蓝菜生田野中茎叶俱深莴苣色叶似大蓝稍叶小颇尖其叶抱茎对生毎一叶间撺生一叉茎叉梢头开小肉红花结蒴有子似小桃红子苗叶味微苦
　　食法采嫩苗叶煠熟水浸淘浄油盐调食

　　白蒿生荒野中苗高二三尺叶似细丝似初生松针色微青白稍似艾香味微辣
　　食法采嫩苗叶煠熟换水浸淘浄油盐调食

　　龙胆草一名陵游一名草龙胆根类牛膝一本十余茎黄白色宿根苗高尺余叶似栁叶细短又似小竹开花如牵牛花青碧色似小铃形様味苦性大寒无毒
　　食法采叶煠熟换水浸淘去苦味油盐调食

　　猪牙菜一名角蒿一名莪蒿一名萝蒿一名□〈艹廪〉蒿生田野中苗高一二尺茎叶如青蒿叶似邪蒿叶细又似蛇床子叶颇壮梢间开花红赤色亦似王不留行子味辛苦性寒无毒
　　食法采嫩苗茎叶煠熟水浸去苦味油盐调食

　　款冬花一名槖吾一名颗东一名虎须一名菟奚一名氐冬茎青微带紫色叶似葵叶大丛生又似石葫芦叶开黄花根紫色叶味苦花味辛甘性温无毒
　　食法嫩叶煠熟水浸淘去苦味油盐调食

　　萹蓄一名萹竹苗似石竹叶微阔嫩緑赤茎如钗股节间花出甚细淡桃红色结小细子根如蒿根苗叶味苦性平无毒
　　食法苗叶煠熟水浸淘浄油盐调食

　　薄荷一名鸡苏茎方叶似荏子叶小颇细长开细碎黪白花其根经冬不死至春发苗味辛苦性温无毒
　　食法采苗叶煠熟换水浸去辣味油盐调食

　　苜蓿苗高尺余细茎分叉生叶似锦鸡儿花叶微长毎三叶攅生一处梢间开紫花结弯角儿中有子如黍米大味苦性平无毒
　　食法采嫩苗叶煠熟油盐调食

　　漏芦一名野兰一名荚蒿根一名鹿骊根一名鬼油麻苗叶就地丛生叶似山芥菜叶又似白屈菜叶叶中撺葶上开红白花根苗味苦醎性大寒无毒
　　食法采叶煠熟水浸淘去苦味油盐调食

　　仙灵脾本草名滛羊藿俗呼三枝九叶草生山野中苗高二尺许茎似小豆茎极细坚叶似杏叶颇长近蒂皆一缺梢间开白色花亦有紫花俱细小叶味辛性寒无毒
　　食法采嫩叶煠熟水浸去邪味淘浄油盐调食

　　桔梗一名利如一名房图一名白药一名梗草一名荠苨根如手指大黄白色春生苗茎高尺余叶似杏叶长椭四叶相对生开花紫碧色颇似牵牛花秋后结子根叶味辛苦性微温有小毒
　　食法采叶煠熟换水浸去苦味淘洗浄油盐调食

　　连翘一名异翘一名折根一名轵一名三亷苗高三四尺茎赤色叶如榆叶大邉微细锯齿似金银花叶梢开花黄色结房似栀子味苦性平无毒
　　食法采嫩叶煠熟换水浸去苦味淘浄油盐调食

　　婆婆指甲菜生田野中作地摊科生茎细弱叶像女人指甲又似初生枣叶微薄细茎梢间结小花蒴苗叶味甘
　　食法采嫩苗叶煠熟油盐调食

　　马兜铃一名云南根一名土青木香苗如藤蔓叶如山药叶厚大背白开黄紫花颇类枸杞花结实如铃味苦性寒
　　食法采叶煠熟用水浸去苦味淘浄油盐调食

　　后庭花一名鴈来红人家园圃多种之叶似人苋叶其叶中心红色又有黄色相间亦有通身红色者亦有紫色者茎叶间结实比苋实微大其叶众叶攅聚状如花朶其色娇红可爱故以名之味甜微涩性凉
　　食法采苗叶煠熟水浸淘浄油盐调食

　　芸台菜今处处有叶似菠菜叶菠菜叶下两傍多两叉开黄花结角似蔓菁角有子如小芥子大味辛性温无毒经冬根不死辟蠧
　　食法采苗叶煠熟水浸淘洗油盐调食

　　鲫鱼鳞苗高一二尺茎方茶褐色对分茎叉叶亦对生叶似鸡肠菜叶颇大又似桔梗叶微软叶面纹皱梢间开粉红花结子如小粟粒茶褐色叶味甜
　　食法采叶煠熟水浸淘浄油盐调食

　　青荚儿菜生山野中苗高二尺许对生茎叉叶亦对生其叶面青背白锯齿三叉叶脚叶花叉颇大状似荏子叶狭长尖□〈角肖〉茎叶梢间开五瓣小黄花众花攅开形如穗状其叶味微苦
　　食法采嫩苗叶煠熟换水浸淘去苦味油盐调食

　　苦荬菜俗名老鹳菜生田野中人家园圃种者为家苦荬脚叶似白菜叶抪茎生梢叶似鸦嘴形每叶间分叉撺葶如穿叶状梢间开黄花味微苦性冷无毒
　　食法采苗叶煠熟水淘浄油盐调食

　　莙荙菜所在有之人家园圃中多种苗叶搨地生叶类白菜短叶茎亦窄叶头稍团形状似麋匙様味醎性平寒微毒
　　食法采苗叶煠熟洗浄油盐调食

　　山白菜生山野中苗叶似家白菜叶茎细长其叶尖大邉有锯齿叉味甜微苦
　　食法采苗叶煠熟水淘浄油盐调食

　　南芥菜人家园圃中本种苗初搨地生后撺葶叉叶似芥菜叶小有毛涩茎叶梢头开淡黄花结小尖角儿叶味辛辣
　　食法采苗叶煠熟水浸淘去涩味油盐调食

　　□〈牜庞〉牛儿苗一名斗牛儿苗生田野中就地拖秧生茎蔓细弱茎红紫色叶似园荽叶痩开五瓣小紫花结青蓇葖儿上有一嘴甚尖锐如细锥子状叶味微苦
　　食法采叶煠熟换水浸去苦味淘浄油盐调食

　　毛女儿菜生山中苗高一尺许叶似绵纟菜叶微尖又似兎尾儿叶小茎叶皆有白毛梢间开淡黄花如大黍味甘无毒
　　食法采苗叶煠熟水浸淘浄油盐调食

　　山小菜生山野中科苗高二尺余就地丛生叶似酸浆子叶窄小面有细纹脉邉有锯齿色深緑又似桔梗叶颇长□〈角肖〉味苦
　　食法采叶煠熟水浸淘去苦味油盐调食

　　小桃红一名鳯仙花一名夹竹桃一名海蒳一名染指甲草今处处有之苗高二尺许叶似桃叶窄邉有细锯齿开红花结实形类桃様极小有子似萝卜子取之易迸北诤切散俗名急性子叶
　　食法采苗叶煠熟水浸一宿做菜油盐调食

　　黄芪一名戴槮一名戴椹一名独椹一名芰草一名蜀脂一名百本一名王孙根长二三尺独茎丛生枝□〈艹干〉其叶扶疎羊齿状似槐叶小叉似蒺藜叶阔青白色开黄紫花如槐花结小尖角味甘性微温无毒
　　食法采嫩苗叶煠熟换水浸淘去苦味油盐调食

　　威灵仙一名能消苗高一二尺茎方四棱茎多细茸白毛似栁叶邉有锯齿似旋覆花叶毎层六七叶相对生排如车轮様有六七层花浅紫色或碧白色作穗似蒲台子似菊花头结实青色叶味苦性温无毒
　　食法采叶煠熟换水浸去苦味淘浄油盐调食

　　地花菜一名墓头灰生山野中苗高尺余叶似野萄花叶窄细又似鼠尾草叶亦痩细梢叶间开五瓣小黄花其叶味微苦
　　食法采叶煠熟水浸淘洗浄油盐调食

　　耧斗菜生山野中小科苗就地丛生苗高一尺许茎梗细弱叶似牡丹叶小其头颇团味甜
　　食法采叶煠熟水浸淘浄油盐调食

　　青杞一名蜀羊泉一名羊泉一名羊□〈飠吉〉一名漆姑生田野中苗高二尺余叶似菊叶稍长开紫色花子类枸杞子生青熟红根如逺志无心有槮叶味苦性微寒无毒
　　食法采嫩叶煠熟水浸去苦味淘浄油盐调食

　　车轮子即车前子一名芣苢一名虾蟇衣处处有之初生苗叶抪地如匙面累年者长尺余似玉簮花叶大叶丛中撺葶三四茎作长穗如鼠尾花甚密结实如葶苈子赤黑色叶味甘性寒无毒
　　食法采嫩苗叶煠熟水浸去涎沫淘浄油盐调食

　　金盏菜一名地冬瓜菜生田野中苗高二三尺茎初微赤有线路叶似绵栁叶微厚抪茎生茎叶稠密开花紫色黄心其叶味甘微咸
　　食法采苗叶煠熟水淘浄油盐调食

　　泥胡菜生田野中苗高一二尺茎梗繁多叶似水芥菜叶颇大花叉甚深又似风花菜叶却比短小叶中撺葶分生茎叉梢间开淡紫花似刺蓟花苗叶味辣
　　食法采嫩苗叶煠熟水浸淘浄油盐调食

　　银线素根紫秸茎叉对节生茎叶颇类苍耳纹脉竖直梢叶间开花深黄色又有一种苗叶似芥叶尖狭开花如菊结实颇似鹤虱科苗味苦性寒有毒
　　食法采嫩叶煠熟水浸去苦味淘浄油盐调食

　　泽泻一名水□〈艹沓〉一名水泻一名芒芋一名鹄泻苗叶似牛舌草纹脉竖直叶丛中撺葶对分茎叉有线榜梢间开三瓣小白花结细子味甘叶味微咸俱无毒
　　食法采嫩叶煠熟水浸淘浄油盐调食

　　旋覆花一名戴椹一名金沸草一名盛椹一名金钱花苗多近水傍初生大如红花叶无刺苗长二三尺叶似栁叶稍寛大茎细如蒿□〈艹干〉开花如菊花如铜钱大深黄色花味咸甘性温微冷有毒叶味苦性凉
　　食法采叶煠熟水浸去苦味淘浄油盐调食

　　风花菜生田野中苗高二尺余叶似芥菜叶痩长又多花叉梢间开黄花如菜花味辛微苦
　　食法采嫩苗叶煠熟换水后淘去苦味油盐调食

　　花蒿生荒野中苗叶就地丛生叶长三四寸四散分垂叶似独扫叶长硬其头颇齐微有毛涩味微辛
　　食法采叶煠熟水浸淘浄油盐调食

　　獾耳菜生平野中苗长尺余茎多枝叉其茎上有细线楞叶似竹叶短小亦软又似萹蓄叶颇阔大又尖茎叶俱有微毛开小黪白花结细子苗叶味甘
　　食法采嫩苗叶煠熟水浸淘浄油盐调食

　　兎儿伞生山荒野中苗高二三尺许毎科初生一茎茎端生一层有七八叶毎叶分作四叉排生如伞盖状故以为名后于叶间撺生茎叉上开淡红白花根似牛膝而疎短味苦微辛
　　食法采嫩叶煠熟换水浸淘去苦味油盐调食

　　大蓬蒿生山野中茎似黄蒿茎色微带紫叶似山芥菜叶长大极多花叉又似风花菜叶花叉亦多又似漏芦叶却微短开碎瓣黄花苗叶味苦
　　食法采叶煠熟水浸淘去苦味油盐调食

　　泽漆本草一名漆茎大戟苗也苗高二三尺科叉生茎紫赤色叶似栁叶微细短开黄紫花状似杏花瓣颇长味苦辛性微寒无毒
　　食法采叶及嫩茎煠熟水浸淘浄油盐调食

　　茴香一名蘹香子一名土茴香高三四尺茎麤傍有袴叶茎生袴叶上叶疎细如丝袴叶间分生叉枝梢头开花花如盖黄色子如莳萝子味苦辛性平无毒
　　食法采苗叶煠熟换水淘浄油盐调食

　　石芥生山谷中苗高一二尺叶似地棠菜叶阔短毎三叶或五叶攅生一处开淡黄花结黑子苗叶味苦微辣
　　食法采嫩叶煠熟换水浸去苦味油盐调食

　　回回蒜一名水胡椒一名蝎虎草生水邉下湿地苗高一尺许叶似野艾蒿硬甚多花叉又似前胡叶颇大亦多花叉苗梢头开五瓣黄花结穗如初生桑椹子大小色青味极辛辣其叶味甜
　　食法采叶煠熟换水浸淘浄油盐调食

　　香茶菜生田野中茎方窊面四楞叶似薄荷叶微大抪茎对生梢头出穗开粉紫花结蒴如荞麦蒴微小叶味苦
　　食法采叶煠熟水浸去苦味淘浄油盐调食

　　蔷□〈艹縻〉一名刺□〈艹縻〉生荒野科条青色茎上多刺叶似椒叶长锯齿又细背颇白开红白花亦有千叶者味甜淡食法采芽叶煠熟换水浸淘浄油盐调食

　　山宜菜又名山苦菜生山野中苗初搨地生叶似薄荷叶大叶根两傍有叉背白味苦
　　食法采苗叶煠熟油盐调食

　　牛耳朶菜一名野芥菜生田野中苗高一二尺苗茎似莴苣色叶似牛耳朶形而小叶间分撺葶叉开白花结子如粟粒大叶味微苦辣
　　食法采苗叶淘洗浄煠熟油盐调食

　　水芥菜生水邉苗高尺许叶似家芥菜叶极小色微淡緑叶多花叉茎亦细开小黄花结细短小角儿叶味微辛
　　食法采苗叶煠熟水浸去辣气淘洗过油盐调食

　　山苦荬生山野中苗高二尺余茎似莴苣葶节稠叶有三五花尖叉似花苦苣叶甚大开淡棠褐花表微红味苦
　　食法采嫩苗叶煠熟水淘去苦味油盐调食

　　水莴苣一名水波菜生水邉苗高一尺许叶似麦蓝叶有细锯齿两叶对生毎两叶间对叉又生两枝梢间开花青白色结小青蓇葖如小椒粒大叶味微苦性寒
　　食法采苗叶煠熟水淘浄油盐调食

　　驴驼布袋生山野中苗高二三尺叶似郁李子叶颇大光泽对生开白花结子如菉豆大两两茎生熟红味甜
　　食法采嫩芽煠熟淘去苦味油盐调食

　　苦麻苗搨地丛生叶似山苋菜叶稍尖痩叶梢间开紫色长条花花似鼠菊性平味寒无毒
　　食法采嫩叶煠熟淘去苦味油盐调食

　　春踏菜一名赛荠苗搨地生叶有锯齿叶与荠菜一様梢间开小白花结实似菥蓂子味甘性温无毒
　　食法采嫩叶煠熟淘去苦味油盐调食

　　荞麦苗苗高二三尺许就地科叉生其茎色红叶似杏叶软微□〈角肖〉开小白花结实作三棱蒴儿味甘平性寒无毒
　　食法采苗叶煠熟油盐调食

　　山黒豆生山野中苗似家黑豆毎三叶攅生一处居中大叶如菉豆叶傍两叶似黑豆叶微圆开小粉红花结角比家黑豆角极痩小其豆亦极细小味微苦
　　食法采苗叶煠熟水淘去苦味油盐调食

　　黄豆苗苗高一二尺叶似黑豆叶大结角比黑豆角稍肥大叶味甘
　　食法采苗叶煠熟油盐调食采角豆煮食磨为面

　　赤小豆苗高一二尺叶似豇豆叶微团□〈角肖〉开花似豇豆花微小淡银褐色结角比菉豆角颇大角皮色微白带红其豆有赤白黧色三种味甘酸性平无毒
　　食法采叶煠熟水洗浄油盐调食豆角煮食

　　油子苗一名脂麻苗高三四尺茎方窊面四楞对节分生枝叉叶类苏子叶长尖□〈角肖〉邉多花叉叶间开白花结蒴儿有子百十余粒子味甘微苦性大寒无毒
　　食法采叶煠熟水淘浄油盐调食子炒熟食

　　刀豆苗苗叶似豇豆叶肥大开淡粉红花结角长其形似屠刀様味微淡
　　食法采苗叶煠熟水淘浄油盐调食豆角煮食

　　懒翠蒿生田野中苗高二尺许茎似黄蒿茎其叶碎小茸细如针翠緑色嫩叶微苦
　　食法采嫩苗叶煠熟换水浸去蒿气油盐调食

　　秋水角苗生田野中苗初就地拖秧而生后分茎叉苗长二尺余叶似胡豆叶稍大开紫花结小角豆味苦
　　食法采角煮食或収豆煮食皆可
　　　野菜博録卷二

　●钦定四库全书

　　野菜博録卷三

　　（明）鲍山撰

　　○木部

　　茶树柯一名茗一名荈树柯丛生大小类枝子叶春初生芽作细茶叶长半寸余作麤茶味苦性寒无毒
　　食法采嫩叶焙作茶烹去苦味二三次水淘浄油盐姜醋调食

　　木槿树一名舜如葵花淡红色五叶成一花朝开暮敛亦有千叶者性平无毒叶味甜
　　食法嫩叶煠熟冷水淘浄油盐调食

　　龙栢芽生山野中此木若年久亦大叶似初生橡栎叶短小叶味微苦
　　食法采芽叶煠熟换水浸淘浄油盐调食

　　木葛生山野中树高丈余叶似杏叶团味微甜
　　食法采叶煠熟水浸淘浄油盐调食

　　冻青树枝叶似桂树极茂盛凌冬不凋开白花结子如豆粒大青黑色叶味苦
　　食法采芽叶煠熟水浸去苦味淘浄油盐调食

　　月芽树又名仍芽茎似槐条叶似歪头菜叶短硬味甘微苦
　　食法采嫩叶煠熟水浸淘浄油盐调食

　　白杨树处处有之此木高大皮白色叶似梨叶圆肥背白叶邉锯齿状味苦性平无毒
　　食法采嫩叶煠熟作成黄色换水淘去苦味洗浄油盐调食

　　木栾树生山谷中树高丈余叶似楝叶寛大稍薄开淡黄花结薄殻中有子大如豌豆乌黑色人多摘取串作数珠叶味淡甜
　　食法采嫩芽叶煠熟换水浸淘油盐调食

　　老叶儿树生山野中高六七尺叶似李树叶而长邉有毛叶味甘微涩
　　食法采叶煠熟水浸去涩味淘浄油盐调食

　　青杨树生山野中树高大叶似白杨树叶狭小青色皮亦青色叶味微苦
　　食法采叶煠熟水浸作成黄色淘浄油盐调食

　　椿树芽一名樗树芽系二种椿芽叶香紫色樗芽疎而臭气不可食椿芽微苦回味性热无毒
　　食法采芽叶煠熟水浸淘浄油盐调食

　　黄栌生山野中木黄色枝茎紫赤色叶似杏叶圆大味苦性寒无毒
　　食法采嫩芽煠熟换水淘去苦味油盐调食

　　檀树芽生山野中树高一二丈叶似槐叶长大开淡粉紫花叶味苦
　　食法采芽叶煠熟浸去苦味淘浄油盐调食

　　山茶科生山野中科高四五尺枝梗灰白色叶似皂荚叶圆四五叶攅生一处叶甚稠味苦
　　食法采叶煠熟水浸淘浄油盐调食或蒸晒干作茶煮饮可

　　□〈杭〉树生山谷中树高丈余叶似槐叶大却软薄似檀树叶薄小开淡红色花结子如菉豆大熟则黄茶褐色其叶味甜
　　食法采叶煠熟水浸淘浄油盐调食

　　臭竹树生山野中树甚高大叶似楸叶厚花叉似拐枣叶亦大其叶面青背白味甜
　　食法采叶煠熟水浸去邪臭气味油盐调食

　　回回醋一名淋朴□〈木敕〉生山野中树高丈余叶似椿叶厚太邉有锯齿或三叶或五叶排生一茎开白花结子大如豌豆熟红紫色味酸叶味微酸
　　食法采叶煠熟水浸去酸味油盐调食用子调和百味如醋

　　槭树芽生山野间木高一二丈叶似野葡萄叶五花尖叉又似丝瓜叶却小淡黄緑色开白花叶味甜
　　食法采叶煠熟水浸作成黄色换水淘浄油盐调食

　　女儿茶一名牛李子生山野中科条高五六尺叶似郁李子叶长大稍尖叶色光滑微黄緑结子如豌豆大生青熟黑茶褐色叶味淡微苦
　　食法采嫩叶煠熟水浸淘浄油盐调食

　　白槿树生山谷中树高五七尺叶似茶甚阔大光润开白花叶味苦
　　食法采嫩叶煠熟换水浸去苦味油盐调食

　　乌棱树生山野中树高丈余叶似省沽油叶背微白开白花结子如梧桐子大生青熟红叶味苦
　　食法采叶煠熟换水浸去苦味作过淘洗浄油盐调食

　　刺楸树生山野中树高大皮色苍白上有黄白斑枝梗多有大刺叶似楸叶薄味甘
　　食法采嫩叶煠熟水浸淘浄油盐调食

　　黄丝藤生山野间形类葛条叶似山格刺叶小背微白邉有细锯齿味甜
　　食法采叶煠熟水浸淘浄油盐调食

　　山格刺生山野间叶似白槿树叶短尖味甘
　　食法采叶煠熟水浸作成黄色换水淘浄油盐调食

　　报马树生山野中枝似桑条叶似青檀叶大邉有花叉叶味甜
　　食法采叶煠熟水淘浄油盐调食硬叶煠熟水浸作成黄色淘去涎沫油盐调食

　　枝叉叶似拐枣叶却大色淡緑亦对生开黄花结小红子叶味苦
　　食法采嫩叶煠熟水浸去苦味淘浄油盐调食

　　穁芽树叶似冬青叶微长开白花结青白子其叶味甜
　　食法采嫩叶煠熟水淘浄油盐调食

　　白辛树生山野间树高丈许叶似青檀树叶颇长色微淡緑又似月芽树叶大色亦差淡叶味甘微涩
　　食法采叶煠熟水浸淘去涩味油盐调食

　　椵树树甚高大其木细腻枝叉对生叶似木槿叶长大微薄色颇淡緑皆作五花桠叉邉有锯齿开黄花结子如豆粒大色青白叶味苦
　　食法采嫩叶煠熟水浸去苦味淘洗浄油盐调食

　　臭□〈艹栱〉科条高四五尺叶似杵瓜叶尖□〈角肖〉又似金银花叶亦尖□〈角肖〉五叶攅生如一叶开花白色其叶味甜
　　食法采叶煠熟水浸淘浄油盐调食

　　椒树一名川椒本草名蜀椒生蜀郡川谷间高四五尺枝茎有刺叶似蔷□〈艹縻〉叶坚硬结实无花叶间如豆颗皮紫赤色中有小黑子味辛性温大热有小毒
　　食法采叶煠熟换水浸淘浄油盐调食

　　云桑生山野中树枝叶皆类桑但叶头有花叉如云开细花青黄色叶味微苦
　　食法采嫩叶煠熟换水浸淘去苦味油盐调食或蒸晒作茶亦可

　　马鱼儿条俗名山皂角生荒野中叶似初生刺□〈艹縻〉花叶而小枝梗色红有刺似棘针微小叶味甘微酸
　　食法采叶煠熟水浸淘浄油盐调食

　　省沽油一名珍珠花科条似荆条圆枝叉对生叶似驴駞布袋叶大又似葛藤叶小毎三叶攅生一处开白花似珍珠色叶味甘微苦
　　食法采叶煠熟水浸淘浄油盐调食

　　兜栌树一名壊香叶似回回醋树叶薄窄又似花楸树叶却少花叉叶皆对生味苦
　　食法采嫩芽叶煠熟水浸去苦味淘洗油盐调食

　　花楸树生山野中树高大叶似回回醋叶微薄邉有锯齿叉叶味苦
　　食法采芽叶煠熟换水浸去苦味淘洗浄油盐调食

　　椋子树树有大者初生作科条状类荆条对生枝叉叶似柿叶薄小两叶对生开白花结子细圆如豌豆大生青熟黑色味甘咸性平无毒叶味苦
　　食法叶煠熟水浸淘去苦味洗浄油盐调食

　　垂栁有二种枝叶上生为杨枝叶下垂为栁其树高大各处多有性寒味苦无毒
　　食法采嫩芽叶煠熟淘去苦味油盐调食

　　黄楝树叶似初生椿树叶极小又似楝叶微带黄色开花紫赤色结子如豌豆大生青熟紫赤色味苦
　　食法采嫩芽叶煠熟换水浸去苦味油盐调食

　　夜合树一名合欢一名合昏木似梧桐枝甚柔弱叶似皂荚叶又似槐叶极细密毎一风来辄似相解了不相牵缀其叶至暮而合花发红白色瓣上若丝茸然散垂结实作荚子极薄细味甘性平无毒
　　食法采嫩叶煠熟水浸淘浄油盐调食

　　槲若一名槲木一名斗树生山谷中树颇高大叶似桑树叶其味甘性平无毒
　　食法采嫩叶煠熟油盐调食

　　黄蘗一名蘗木一名子蘗生山谷中树高数丈叶似茱茰叶经冬不凋皮外白色里黄色其味苦性寒无毒
　　食法采嫩叶煠熟浸去苦味油盐调食

　　蜜蒙一名寒不凋生山谷中树颇高大叶似冬青树叶又似橘叶而厚背白色有细毛味甘平性微寒无毒
　　食法采嫩叶煠熟油盐调食

　　庵摩勒一名余耳生山谷中其树高大枝条甚软叶青细蜜朝开暮合花着条而生如粟粒大味苦性寒无毒
　　食法采嫩叶煠熟水浸去苦味油盐调食

　　杜兰一名林兰生深山中树高数仞叶似菌桂叶有二道纵文其味苦性寒无毒
　　食法采嫩叶煠熟油盐调食

　　白棘一名棘针一名棘刺生山中柯茎多刺叶似酸枣叶又似赤刺叶开花结实如枣形味辛性寒无毒
　　食法采嫩叶煠熟油盐调食

　　海桐皮生山谷中树高二三丈叶如手大味苦性平无毒
　　食法采嫩叶煠熟水淘浄油盐调食

　　落鴈木生深山中其科苗作蔓纒绕大木叶似茶叶不结花实味平温无毒
　　食法采嫩叶煠熟油盐调食

　　没药树生深山谷中其树颇极高大叶似枫树叶味苦性平无毒
　　食法采嫩叶煠熟水浸去苦味油盐调食

　　南藤一名丁公藤一名象豆生山谷中延石壁古木纒遶其苗如马鞭有节紫褐色叶似杏叶短尖味辛烈无毒
　　食法采嫩苖叶煠熟油盐调食

　　干漆一名地节一名黄芝生山中树高二丈余皮白色叶似椿樗叶花似槐花结子如牛蒡子其味辛温无毒
　　食法采嫩叶煠熟油盐调食

　　木天蓼一名蓬莱金莲枝生山谷中树高数丈余叶似枝子花叶开花似小莲花其味辛温有毒
　　食法采嫩叶煠熟油盐调食

　　钓藤一名钩草藤生山谷中茎上有刺如钓叶似通山藤叶味微寒无毒
　　食法采嫩苗叶煠熟水浸淘浄油盐调食

　　五倍子树一名文蛤一名百虫仓生山谷中叶似椿树叶无花结实如拳内多小虫其味苦酸性平无毒
　　食法采嫩叶煠熟油盐调食

　　独揺树一名水榆一名高飞一名蒲杨生山谷中树颇高大叶有三角其味苦无毒
　　食法采嫩叶煠熟水浸去苦味油盐调食

　　伏牛花一名隔虎刺生山谷中树颇高大叶似黄蘗叶梗多刺茎赤色花开淡黄色作穗似小杏子味苦甘无毒
　　食法采嫩叶煠熟油盐调食

　　杉木一名杉材一名杉菌生深谷中树颇高大劲直叶附枝生若刺叶似刺柏叶又似榧树叶味苦性温无毒
　　食法采嫩苗叶煠熟水浸去苦味油盐调食

　　接骨木一名木蒴藋生深谷中树高大丈余叶似水芹叶开花似陆英树花其味甘苦性平无毒
　　食法采嫩叶煠熟油盐调食

　　藩篱枝一名软枝须其本不甚高大枝梗俱带软叶似枸杞叶性平味寒稍有毒
　　食法采嫩叶煠熟油盐调食

　　腊梅花树枝条类李树叶似桃叶寛大微厚纹脉甚细开淡黄花味甘微苦
　　食法采花煠熟水浸淘浄油盐调食

　　马棘生山野间科高五七尺叶似新生皂荚叶却小稍间开粉紫花味甜

　　食法采花煠熟水浸淘浄油盐调食

　　野菜博録卷三

　　●钦定四库全书

　　野菜博录卷四

　　（明）鲍山撰

　　○木部

　　藤花树生荒野中叶似椿叶小浅緑黄色枝间开淡紫花味甘
　　食法采花煠熟水淘净油盐调食或微焯过晒干煠食亦佳

　　楸树生山野中树髙大木可作琴瑟叶似梧桐叶薄小叶梢有三尖叉开白花味甜
　　食法采叶煠熟油盐调食或晒干煠食炒食皆可

　　欛齿花本草一名锦鸡儿花叶似枸杞子叶小每四叶聚生一处枝梗亦似枸杞有小刺开黄花状类鸡冠结小角儿味甜
　　食法采花煠熟油盐调食

　　青舍子条生山谷间科条微带柿黄色叶似胡枝子叶光俊微尖稍间开淡粉紫花结子似枸杞子微小生青熟紫黒色
　　食法采摘其子紫熟者食之

　　蕤核树俗名蕤李子生函谷川谷及巴西河东皆有今古崤闗西茶店山谷间亦有之其木髙四五尺枝条有刺叶细似枸杞叶而尖长又似桃叶而狭小亦薄花开白色结子红紫色附枝茎而生状类五味子其核仁味甘性温微寒无毒其味甘酸
　　食法摘取其果红紫色熟者食之

　　白棠子树一名沙棠梨儿生荒野中枝梗似棠棃树微小叶似棠棃叶窄小白色结子如豌豆大味酸甜
　　食法摘熟子食之

　　野木瓜一名杵瓜生山野中蔓延妥附草木上叶似黒豆叶微小光泽四五叶攅生一处结瓜如肥皁大味甜

　　食法摘嫩瓜换水煮食熟时亦可摘食

　　野樱桃生山谷中树髙五六尺叶似李叶更尖开白花似李子花结实比樱桃又小熟色鲜红味甘微酸
　　食法摘取其果红熟者食之

　　软枣一名丁香柿又名牛乳柿又呼羊矢枣尔雅谓之梬其树枝叶皆类柿结实甚小干熟则紫黒色味甘性温无毒多食动风发冷风咳嗽
　　食法采取软枣成熟者食之

　　水茶臼科条髙四五尺茎上有小刺叶似大叶胡枝子叶有尖开黄白花结果如杏大状似甜瓜瓣而色红味甜酸
　　食法果熟红时摘取食之

　　老婆布□〈革占〉生山谷中科条淡苍黄色叶似匙头様色嫩緑光俊又似山格刺叶却小味甘
　　食法采叶煠熟水浸作过淘净油盐调食

　　栌子树生山野中多有之树髙丈许叶似冬青树叶稍阔厚背色微黄叶形又类棠梨叶但厚结果似木瓜稍团味酸甜微涩性平
　　食法果熟时摘食之多食损齿及筋

　　木瓜生山野中处处有之树枝状似奈花深红色叶似柿叶微小厚尔雅谓之楸其实形如小瓜似栝楼小两头尖长淡黄色味酸性温无毒
　　食法采熟木瓜食之多食亦不益人

　　实枣儿树本草名山茱茰生山野中叶似榆叶寛团纹粗开淡黄白花结实如酸枣大两头尖长赤色干时皮薄味酸性平微温无毒
　　食法采红熟枣食之

　　孩儿拳树本草名荚蒾生山野中树小叶似杏叶颇大薄涩枝叶间开黄花结子共为一攅生青熟赤味甘微苦性平无毒
　　食法采红熟子食之或煮枝汁少加米作粥食甚美

　　酸枣树尔雅谓之樲枣生山野间木似枣树皮细茎多刺叶似枣叶微小结实比枣圆小紫红色味酸性平无毒
　　食法采枣为果未熟时煮食亦可

　　橡子树本草橡实枥子也生山野间树髙大叶似果叶大开黄花结实有梂裹其实味苦涩性微温无毒
　　食法取子换水浸煮数次淘去涩味蒸极熟食之厚肠胃肥健人不饥

　　石冈橡生汜水西茶店山谷中其木高丈许叶似橡栎叶极小而薄邉有锯齿而少花叉开黄花结实如橡斗而极小味涩微苦
　　食法采实换水煮五七水令极熟食之

　　荆子一名牡荆实一名小荆实一名黄荆科条生枝茎坚劲对生枝又叶似麻叶疎短开花作穗色粉红微带紫结实大如黍粒黄黑色味苦性温无毒
　　食法采子换水浸淘去苦味晒干捣磨为面

　　拐枣生密县梁家冲山谷中叶似楮叶无花叉却更尖而面多纹脉边有细锯齿开淡黄花结实状似生姜有叉细短深茶褐色故名拐枣味甜
　　食法采取拐枣成熟者食之

　　山梨儿一名金刚树又名铁刷子生钧州山野中科条髙三四尺枝条上有小刺叶似杏叶颇团小开白花结实如葡萄颗大熟则红黄色味甘酸
　　食法采果食之

　　落霜红生山野间髙四五尺叶似土栾叶开白花结子如菉豆大生青熟红味甜
　　食法采红熟子食之

　　木桃儿树生中牟土山间树髙五尺余枝条上聚为疙瘩状类小桃儿极坚叶似青檀叶梢间开淡紫花结子似梧桐子熟则淡银褐色味甜
　　食法采子熟者食之

　　无花果生山野中今人家园圃中亦栽叶形如葡萄叶颇长硬厚梢作三叉枝叶间生果初则青小熟大如李子似紫茄色味甜
　　食法采熟果食之

　　土栾树生山野中木坚劲可作秤秆叶似木葛叶微狭厚背白微毛开淡黄花结小子如豌豆而匾生青熟紫黑色味甘
　　食法采紫熟子食之

　　栾荆一名栘杨生山谷中树髙大少枝梗似榆木叶冬不凋开花紫白色结子似麻子大味苦性平有毒
　　食法子熟时摘食

　　鼠李一名牛李一名鼠梓一名赵李一名皂李一名乌程槎生田野间枝叶俱似李子其味苦性微寒无毒
　　食法李子熟时摘食

　　野葡萄俗名烟黒生荒野中茎叶实俱似家葡萄者细小实亦稀疎味酸
　　食法采葡萄紫熟者食亦中酿酒饮

　　槐树芽本草有槐实叶大而黒者名櫰槐昼合夜开者名守宫槐叶细青緑者谓之槐开黄花结实似豆角状味苦酸咸性寒无毒
　　食法采芽煠熟淘去苦味油盐调食采花炒食

　　栾华木一名赛木槿生山谷中树颇髙大树叶俱似木槿树叶开花似槐花黄色味苦性寒无毒
　　食法采花嫩叶煠熟油盐调食

　　房木一名辛矧一名辛夷一名侯木生山中树髙数丈叶似柿叶而狭花似着毛花结实似小桃色白其性平温无毒
　　食法采取花嫩叶煠熟水浸去邪味油盐调食

　　杏树本草有杏仁核仁处处有之树髙丈余叶颇圆稍带红色结实金黄者为美味甘苦性温冷利有毒得火良
　　食法采叶煠熟以水浸渍作成黄色换水淘净油煠食杏黄熟时摘取食

　　沙果子树即花红人家园圃亦多栽种树髙丈余叶似樱桃叶深緑色开粉红花瓣微长不尖结实似李甚大味甘微酸
　　食法摘取红熟果食之嫩叶亦可煠熟油盐调食

　　皂荚树生山野间叶似槐叶长尖枝间多刺结实有数种小者为猪牙皂荚有长五七寸者用之当以肥腻者为佳味醎性温有小毒
　　食法采嫩芽煠熟水浸淘净油盐调食采子炒舂令软煮熟以糖渍之食

　　青檀树生山野间皮纹细薄叶类枣叶微尖背白面涩开白花结青子如梧桐子大叶味酸涩实味甘酸
　　食法采叶煠熟水浸淘去酸味油盐调食子熟时摘食之

　　桃树本草有桃核仁处处有之髙丈余叶似栁叶阔大有纹脉开花红色结实桃核仁味苦甘性平无毒
　　食法采嫩叶煠熟水浸作成黄色换水淘净油盐调食

　　枣树本草有大枣树髙一二丈叶似酸枣叶大光泽叶间开青黄色小花结枣味甘美性平无毒
　　食法采嫩叶煠熟水浸作成黄色淘净油盐调食

　　婆婆枕头生钧州密县山坡中科条髙三四尺叶似樱桃叶长开黄花结子如菉豆大生则青熟红色味甘
　　食法采熟红子食之

　　青冈树枝叶条干皆类橡栎但叶色颇青花叉味苦性平无毒
　　食法采嫩叶煠熟以水浸渍作成黄色换水淘洗净油盐调食

　　枸杞一名杞根一名地辅一名仙人杖一名地仙苗根名地骨茎干髙三五尺有小刺百叶如石榴叶软薄开小红紫花结实熟则红色味微苦性寒子微寒无毒
　　食法采子热水淘净油盐调食

　　栢树本草曰栢实生山野中叶及实皆味苦性平无毒
　　食法列仙传云赤松子食栢子齿落更生采叶换水浸去苦味初食苦涩入密或枣肉和食尤好

　　柘树处处有之其木坚劲皮纹细密枝条有刺叶比桑叶小而薄色黄淡叶梢三叉绵柘刺少枝叶间结实状如楮桃熟有红蘂味甘微苦柘木味甘性温无毒
　　食法采嫩叶煠水浸去邪味油盐调食

　　楮桃树一名楮实所在有之叶似葡萄叶作瓣叉上多毛涩而有子者佳桃如弹大青緑色后变红成熟浸洗去穰取中子实叶俱味甘性寒凉无毒
　　食法采叶煠烂水浸握干作饼食或取熟红楮

　　山苘树生密县梁家冲山谷中树髙丈余叶似初生蜀葵又似芙蓉叶毎叶两傍却又有角义开白花结实类枸杞子大熟时微黒色味甘酸其叶苦
　　食法采叶煠熟水浸去苦味淘洗净油盐调食

　　木羊角科一名羊桃枓一名小桃花生荒野中紫茎叶似初生桃叶光俊色微带黄枝间开红白花结角似豇豆角甚细而尖□〈角肖〉毎两角并生一处味微苦酸
　　食法采嫩梢叶煠熟水浸淘净油盐调食

　　金樱子处处有之叶枝丛生似蔷薇有刺开白花夏结实实上亦有小刺黄赤色似小石榴形味酸涩性平无毒
　　食法采其嫩叶油盐调食子熟摘

　　赛苦茗一名如茶一名□子生山谷中树髙大叶似大叶茶又似枝子叶开花白色如蔷薇花其味苦性寒无毒
　　食法采嫩叶煠熟油盐调食子熟摘食

　　卖子木出岭南邛州山谷中树颇大其叶似柿四五月开碎花百十枝随花更生子如椒目在花瓣中黒而光味甘性寒无毒
　　食法采其子与嫩叶油盐调食皮磨面子熟摘

　　南烛一名猴药一名男续一名后卓一名惟那木一名染菽生山谷中树颇髙大叶似苦栋树叶其味苦性平无毒
　　食法采嫩叶煠熟油盐调食子熟摘食

　　石榴垂垂如赘瘤也广雅谓之若榴旧云汉张骞使西域得涂林安石国榴种以归故名安石榴今处处有之其叶似枸杞叶长微尖緑色花红实繁性温无毒
　　食法采其嫩叶煮熟油盐调食榴果熟时摘取食之

　　松树树有三种一名栝子松一名踢牙松一名云南五针松其叶后凋有三针五针之别二三月抽蕤生花色如金粉结实如茘枝状毎秋老则子长鳞裂然子有大小山松如麻子小而扁不及塞上者佳也味甘性温无毒
　　食法采花煠熟去其苦味和面油盐调食之

　　吉利子树生山野中髙五六尺叶似樱桃叶小开五瓣碧玉色小尖花结子如椒粒大两两并生熟红色味甜
　　食法摘熟子食之

　　文冠花出吴楚闽越中叶似榆叶窄小花似藤花色白穂甚长结实如柚而大形有数瓣中有子二十余颗瓤色微黄软烂可食其叶性凉味苦
　　食法采嫩叶淘去苦味油盐调食子熟食瓤

　　棠梨树生荒野中叶似苍术叶亦有团叶者有三叉叶者叶边皆有锯齿叶色颇黪白开白花结棠梨如小楝子大味甘酸花叶味微苦
　　食法采花煠熟食或晒干磨面作烧饼食亦可采嫩叶煠熟水浸淘净油盐调食或蒸晒作茶亦可

　　旁其树生似茶槚髙丈余叶微圆而尖面青背白有纹四五月开细花黄白色六月结实如冬青子生青熟紫味辛温无毒
　　食法采嫩叶煠食亦可炙碾煎饮代茗子熟摘

　　榆树处处皆有树颇高大有赤白二种未发叶时枝条间先生荚似钱而小色白成串俗呼榆钱后方生叶类山茱茰叶而长尖味甘平滑利无毒
　　食法采取嫩叶淘净煠食皮可磨面

　　桑椹树本草有桑根白皮有黒白二种桑之精英尽在其椹味甘性寒无毒桑椹味甘性暖
　　食法采叶嫩老皆可煠食皮炒干磨面可食

　　女贞实诸处时有叶似冬青叶四时茂盛凌冬不凋其实九月熟黒似牛李子味苦性平无毒
　　食法采子煮熟可食

　　老儿树生山野中高五六尺叶似樱桃叶小开五瓣苍玉色小尖花结子如椒粒大两并生熟红色味甜
　　食法采花煠熟食之

　　野菜博録卷四


○野菜博录
　　四卷（浙江鲍士恭家藏本）
　　明鲍山撰。山字符则，号在斋，婺源人。尝入黄山，筑室白龙潭上七年，备尝野蔬诸味。因次其品汇，别其性味，详其调制，着为是编。分草部二卷，木部一卷。草部叶可食者，自大蓝至秋角苗，一百四十二种。木部叶可食者，自茶树柯至藩篱枝，五十九种。花可食者，自腊梅至欛齿，五种。实可食者，自青舍子条至野葡萄，二十五种。花实可食者，槐树、乐华木、房木三种。叶实可食者，杏树至石榴，十九种。花叶实俱可食者，松树至旁其，五种。叶皮实俱可食者，榆钱至老儿树，四种。并图绘其形，以备荒岁。盖明之末造，饥馑相仍，山作此书，亦仁者之用心乎。自序记所得凡四百数十种，而是编所载仅二百六十二种，盖又有所去取欤。所录广于王盘《野菜谱》，较周定王《救荒本草》亦互有出入。木饥金穰，理可先知；尧水汤旱，数亦莫遁。有备无患，不厌周详。苟其有益于民命，则王道不废焉。书虽浅近，要亦荒政之一端也。
　　---出《四库总目提要》
