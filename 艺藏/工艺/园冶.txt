园冶 明 计成
　　自序
　　不佞少以绘名，性好搜奇，最喜关仝、荆浩笔意，每宗之。游燕及楚，中岁归吴(江苏)，择居润州。环润皆佳山水，润之好事者,取石巧者置竹木间为假山；予偶观之，为发一笑。或问日：「何笑？」予曰：「世所闻有真斯有假，胡不假真山形，而假迎勾芒者之拳磊乎？」或曰「君能之乎？」遂偶为成「壁」，靓观者俱称：「俨然佳山也」；遂播闻于远近。适晋陵方伯吴又予公开而招之。公得基于城东，乃蒙元温相故园，仅十五亩。公示予曰：「斯十亩为宅，余五亩，可效司马温公『独乐』制。」予观其基形最高，而穷其源最深，乔木参天，虬枝拂地。予曰：「此制不第宜掇石而高，且宜搜土而下，合乔木参差山腰，蟠根嵌石，宛若画意；依水而上，构亭台错落池面，篆壑飞廊，想出意外。」落成，公喜曰：「从进而出，计步仅四里，自得谓江南之胜，惟吾独收矣。」别有小筑，片山斗室，予胸中所蕴奇，亦觉发抒略尽，益复自喜。时汪士衡中翰，言于銮江西筑，似为合志，兴又予公所构，并骋南北江焉。暇草式所制，名《园牧》尔。姑孰曹元甫先生游于兹，主人皆予盘桓信宿。先生称赞不已，以为荆关之绘也，何能成于笔底？予遂出其式视先生。先生曰：「斯千古为文件者，何以云『牧』？斯乃君之开关，改之曰『冶』可矣。」崇祯辛未知秋杪否道人暇于扈冶堂中题。
　　卷一　兴造论。
　　世之兴造，专主鸠匠，独不闻三分匠、七分主人之谚乎？非主人也，能主之人也。古公输巧，陆云精艺，其人岂执斧斤者哉？若匠惟雕镂是巧，排架是精，一架一柱，定不可移，俗以「无窍之人」呼之，其确也。故凡造作，必先想地立基，然后定期间进，量其广狭，随曲合方，是在主者，能妙于得体合宜，未可拘牵。假如基地偏缺，邻嵌何必欲求其齐，其屋架何必拘三、五间，为进多少？半间一厂，自然雅称，斯所谓「主人之七分」也。第园筑之主，犹须什九，而用匠什一，何也？园林巧于因界，精在体宜，愈非匠作可为，亦非主人所能自主义；需求得人，当要节用。因者：随基势高下，体形之端正，碍木删桠，泉流石注，互相借资；宜亭斯亭，宜榭斯树，不妨偏径，顿置婉转，斯谓「精而合宜」者也。借者：园虽别内外，得景则无拘远近，晴峦耸秀，绀宇凌空；极目所至，俗则屏之，嘉则收之，不分町畽，尽为烟景，斯所谓「巧而得体」者也。体宜因借，匪得其人，兼之惜费，则前工并弃，既有后起之输、云，何传于世？予亦恐浸失其源，聊绘式于后，为好事者公焉。
　　一、相地
　　园基不拘方向，地势自有高低；涉门成趣，得景随形，或傍山林，欲通河沼。探奇近郭，远来往之通衢；选胜落村，藉参差之深树。村庄眺野，城市便家。新筑易乎开基，祇可栽杨移竹；旧园妙于翻造，自然古木繁花。如方如圆，似偏似曲；如长弯而环璧，似偏阔以铺云。高方欲就亭台，低凹可开池沼；卜筑贵从水面，立基先究源头，疏源之去由，察水之来历。临溪越地，虚阁堪支；来巷借天，浮廊可度。倘嵌他人之胜，有一线相通，非为间绝，借景偏宜；若对邻氏之花，馋几分消息；可以招呼，收春无尽。架桥通隔水，别馆堪图；聚石迭围墙，居山可拟。多年树木，碍筑檐垣；让一步可以立根，斫数桠不妨封顶。斯谓雕栋飞楹构易，荫槐挺玉成难。相地合宜，构园得体。
　　（一）、山林地
　　园地为山林胜，有高有凹，有曲有深，有峻而悬，有平而坦，自成天然之趣，不烦人事之工。入奥疏源，就低凿水，搜土开其穴麓，培山接以房廊。杂树参天，楼阁碍云霞而出没；繁花覆地，亭台突池沼而参差。绝涧安其梁，飞岩假其栈；闲闲即景，寂寂探春。好鸟要明，群麋偕侣。槛逗几番花信，门湾一带溪流，竹里通幽，松寮隐僻，送涛声而郁郁，起鹤舞而翩翩。阶前自扫雪，岭上谁锄月。千峦环翠，万壑流青。欲藉陶舆，何缘谢屐。
　　（二）、城市地
　　市井不可园也；如园之，必向幽偏可筑，邻虽近俗，门掩无哗。开径逶迤，竹木遥飞迭雉；临濠蜒蜿蜒，柴荆横引长红，院广堪梧，提湾宜柳，别难成野，兹易为林。架屋随基，浚水坚之石麓；安亭得景，莳花以春风。虚阁荫桐，清池涵月；洗出千家烟雨，移将四壁图书。素人镜中飞练；青来郭外环屏。芍药宜栏，蔷薇未架；不妨凭石，最厌编屏；束久重修，安垂不朽？片山多致，寸石生情；窗虚蕉影玲珑，岩曲松根盘礡。足微市隐犹胜巢居，能为闹处寻幽，胡舍近方图远；得闲即诣随兴携游。
　　（三）、村庄地
　　古之乐田园者，居亩亩之中；今耽丘壑者，选村庄之胜，团团篱落，处处桑麻；凿水为濠，挑堤种柳；门楼知稼，廊庑连云连芸。约十亩之基，须开池者三，曲折有情，疏源正可；余七分之地，为迭土者四，高卑无论，栽竹相宜。堂需绿野犹开，花隐重门若掩。掇石磨知山假，到桥若谓津通。桃李成蹊；楼薹入画。围墙编棘，窦留山犬迎人；曲径绕篱，苔破家童扫叶。秋老蜂房未割；西成鹤凛先支。安闲莫管稻梁谋，酤酒不辞风雪陆；归林得志，老囿有余。
　　（四）、郊野地
　　郊野择地，依乎平冈曲坞，迭陇乔林，水浚通源，桥横跨水，去城不数里，而往来可以任意，若为快也。谅地势之崎岖，得基局之大小；围知版筑，构拟习池。开荒欲引长流，摘景全留杂树。搜根惧水，理顽石而堪支；引蔓通津，缘飞而可度。风生寒峭，溪湾柳间栽桃；月隐清微，屋绕梅余种竹；似多幽趣，更入深情。两三间曲尽春藏，一二处堪为暑避，隔林鸠唤雨，断岸马嘶风；花落呼童，竹深留客；任看主人何必问，还要姓氏不须题。需陈风月清音，休犯山林罪过。韵人安亵，俗笔偏涂。
　　（五）、傍宅地
　　宅傍与后有隙地可葺园，不第便于乐闲，斯谓护宅之佳境也。开池浚壑，理石挑山，设门有待来宾，留径可通尔（迩）室。竹修林茂，柳暗花明；五亩何拘，且效温公之独乐；四时不谢，宜偕小玉以同游。日竟花朝，宵分月夕，家庭侍酒，须开锦幛之藏；客集征诗，量罚金谷之数。多方题咏，薄有洞天；常余半榻琴书，不尽数竿烟雨。涧户若为止静，家山何必求深；宅遗谢眺之高风，岭划孙登之长啸。探梅虚蹇，煮雪当姬，轻身尚寄玄黄，具眼胡分青白。固作千年事，宁知百岁人；足矣乐闲，悠然护宅。
　　（六）、江湖地
　　江干湖畔，深柳疏芦之际，略成小筑，足微大观也。悠悠烟水，澹澹云山，泛泛鱼舟，闲闲鸥鸟，漏层阴而藏阁，迎先月以登台。拍起云流，觞飞霞伫，何如岭，堪偕子晋吹箫？欲拟瑶池，若待穆王待宴。寻闲是福，知享既仙。
　　二、立基
　　凡园圃立基，定厅堂为主。先乎取景，妙在朝南，倘有乔木数株，仅就中庭一二。筑垣须广，空地多存，任意为持，听从排布；择成馆舍，余构亭台；格式随宜，栽培得致。选向非拘宅相，安门须合厅方。开土堆山，沿池驳岸；曲曲一湾柳月，濯魄清波；遥遥十里荷风，递香幽室。编篱种菊，因之陶令当年；锄岭栽梅，可并庾公故迹。寻幽移竹，对景莳花；桃李不言，似通津信；池塘倒影，拟人鲛宫。一派涵秋，重阴结夏；疏水若为无尽，断处通桥；开林须酌有因，按时架屋。房廊蜒蜿，楼阁崔巍，动「江流天地外」之情，合「山色有无中」之句。适兴平芜眺远，壮观乔岳瞻遥；高阜可培，低方宜挖。
　　（一）、厅堂基
　　厅堂立基，古以五间三间为率；须量地广窄，四间亦可，四间半亦可，再不能展舒，三间半亦可。深奥曲折，通前达后，全在斯半间中，生出幻境也。凡立园林，必当如式。
　　（二）、楼阁基
　　楼阁之基，依次序定在厅堂之后，何不立半山半水之间，有二层三层之说？下望上是楼，山半拟为平屋，更上一层，可穷千里目也。
　　（三）、门楼基
　　园林屋宇，虽无方向，惟门楼基，要依厅堂方向，合宜则立。
　　（四）、书房基
　　书房之基，立于园林者，无拘内外，择偏僻处，随便通园，令游人莫知有此。内构斋、馆、房、室，借外景，自然幽雅，深得山林之趣。如另筑，先相基形：方、圆、长、扁、广、阔、曲、狭，势如前厅堂基余半间中，自然深奥。或楼或屋，或廊或榭，按基形式，临机应变而立。
　　（五）、亭榭基
　　花间隐榭，水际安亭，斯园林而得致者。惟榭祇隐花间，亭胡拘水际，通泉竹里，按景山颠，或翠筠茂密之阿；苍松蟠郁之麓；或借濠濮之上，入想观鱼；倘支沧浪之中，非歌濯足。亭安有式，基立无凭。
　　（六）、廊房基
　　廊基未立，地局先留，或余屋之前后，渐通林许。蹑山腰，落水面，任高低曲折，自然断续蜿蜒，员林中不可少斯一断境界。
　　（七）、假山基
　　假山之基，约大半在水中立起。先量顶之高大，缠定基之浅深。缀石须知占天，围土然占地，最忌居中，更宜散漫。
　　三、屋宇
　　凡家宅住房，五间三间，循次第而造；惟园林书屋，一室半室，按时景为情。方向随宜，鸠工合见；家居必论，野筑惟因。随厅堂俱一般，近台榭有别致。前添敞卷，后进余轩；必有重椽，须支草架；高低依制，左右分为。当檐最碍两厢，庭除恐窄；落步但加重庑，阶砌犹深。升栱不让雕鸾，门枕胡为镂鼓；时遵雅朴，古摘端方。画彩虽佳，木色加之青绿；雕镂易俗，花空嵌以仙禽。长廊一带回旋，在竖柱之初，妙于变幻；小屋数椽委曲，究安门之当，理及精微。奇亭巧榭，构分红紫之丛；层阁重楼，出云霄之上；隐现无穷之态，招摇不尽之春。槛外行云，镜中流水，洗山色之不去，送鹤声之自来。境仿瀛壶，天然图画，意尽林泉之癖，乐余园圃之间。一鉴能为，千秋不朽。堂占太史；亭问草玄，非及云艺之台楼，且操般门之斤斧。探其合志智，常套俱柴。
　　（一）、门楼
　　门上起楼，象城堞有楼以壮观也。无楼亦呼之。
　　（二）、堂
　　古者之堂，自半已前，虚之为堂。堂者，当也。谓当正向阳之屋，以取堂堂高显之义。
　　（三）、斋
　　斋较堂，惟气藏而致敛，盖藏修密处之地，故式不宜敞显。
　　（四）、室
　　古云，自半已前（后），实为室。《尚书》有「壤室」，《左传》有「窟室」，《文选》载：「旋室娟以窈窕」指「曲室」也。
　　（五）、房
　　《释名》云：房者，防也。防密内外以寝闼也。
　　（六）、馆
　　散寄之居，曰「馆」，可以通别居者。今书房亦称「馆」，客舍为「假馆」。
　　（七）、楼
　　《说文》云：重屋曰「楼」。《尔雅》云：陕而修曲为「楼」。言窗牖虚开，诸孔慺慺然也。造式，如堂高一层者是也。
　　（八）、台
　　《释名》云：「台者持也。言筑土坚高，能自胜持也。」园林之台，或掇石而高上平者；或木架高而版平无屋者；或楼阁前出一步而敞者，俱为台。
　　（九）、阁
　　阁者，四阿开四牖。汉有麒麟阁，唐有凌烟阁等，皆是式。
　　（十）、亭
　　《释名》云：「亭者，停也。所以亭憩游行也。」司空图有休休亭，本此义。造式无定，自三角、四角、五角、梅花、六角、横圭、八角至十字，随意合宜则制，惟地图可略式也。
　　（十一）、榭
　　《释名》云：榭者，藉也。藉景而成者也。或水边，或花畔，制亦随态。
　　（十二）、轩
　　轩式颣车，取轩轩欲举之意，宜置高敞，以助胜则称。
　　（十三）、卷
　　卷者，厅堂前欲宽展，所以添设也。或小室欲异人宇，亦为斯式。惟四角亭及轩可并之。
　　（十四）、厂
　　古云：因岩为屋曰「厂」，盖借岩成势，不成完屋者为「厂」。
　　（十五）、廊
　　廊者，庑出一步也，宜曲宜长则胜。古之曲廊，俱曲尺曲。今于所构曲廊，之宇曲者，随形而弯，依势而曲。或蟠山腰，或穷水际，通花渡壑，蜿蜒无尽，斯寝园之「篆云」也。予见润之甘露寺数间高下廊，传说鲁班所造。
　　（十六）、五架梁
　　五架梁，乃厅堂有过梁也。如前后各添一架，合七架梁列架式。如前添卷，必须草架而轩敞。不然前檐深下，内黑暗者，斯故也。如欲宽展，前再添一廊。又小五架梁，亭、榭、书楼可构。将后童柱换长柱，可装屏门，有别前后，或添廊亦可。
　　（十七）、七架梁
　　七架梁，凡屋之列架也，如厅堂列添卷，亦用草架。前后再一添架，斯九架列之活法。如造楼阁，先算上下檐数。然后取柱料长，许中加替木。
　　（十八）、九架梁
　　九架梁屋，巧于装折，连四、五、六间，可以面东、西、南、北。或隔三间、两间、一间、半间，前后分为。须用复水重椽，观之不知其所。或嵌楼于上，斯巧妙处不能尽式，祇可相机而用，非拘一者。
　　（十九）、草架
　　草架，乃厅堂之必用者。凡屋添卷，用天沟，且费事不耐久，故以草架表里整齐。向前为厅，向后为楼，斯草架之妙用也，不可不知。
　　（二十）、重椽
　　重椽，草架上椽也，乃屋中假屋也。凡屋隔分不仰顶，用重椽复水可观。惟廊构连屋，或构倚墙一披而下，断不可少斯。
　　（二十一）、磨角
　　磨角，如殿阁擸角也。阁四敞及诸亭决用。如亭之三角至八角，各有磨法，尽不能式，是自得依番机构。如厅堂前添廊，亦可磨角，当量宜。
　　（二十二）、地图
　　凡瓦作止能式屋列图，式地图者鲜矣。夫地图者，主匠之合见也。假如一宅基，欲造几进，先以地图式之。其进几间，用几柱着地，然后式之，列图如屋。欲造巧妙，先以斯法，以便为也。
　　◎屋宇图式
　　五架过梁式：前或添卷，后添架，合成七架列。
　　◎草架式
　　为厅堂前添卷，须用草架，前再加之步廊，可以磨角。
　　◎七架列式
　　凡屋以七架为率。
　　◎七架酱架式
　　不用脊柱，便于挂画，或朝南北，屋傍可朝东西之法。
　　◎九架梁，六柱式，前后卷式
　　此屋宜多间，随便隔间，复水或向东西南北之活法。
　　◎小五架梁式
　　凡造书房、小斋或亭，此式可分前后。
　　◎地图式
　　凡兴造，必先式新。偷柱定磉，量基广狭，次是列图。凡厅堂中一间宜大，傍间宜小，不可匀造。
　　◎梅花亭地图式
　　先以石砌成梅花基，立柱于瓣，结顶合檐，亦如梅花也。
　　◎十字地图式
　　十二柱四分而立，顶结方尖，周檐亦成十字。诸亭不式，为梅花、十字，自古伪造者，故式之地图，聊识其意可也。斯二亭，祇可盖草。
　　四、装折
　　凡造作难于装修，惟园屋异乎家宅，曲折有条，端方非额，如端方中须寻曲折，到曲折处环定端方，相间得宜，错宗为妙。装壁应为排比，安门分出来由。假如全房数间，内中隔开可矣。定存后步一架，余外添设何哉？便径他居，复成别馆。砖墙留夹，可通不断之房廊；板壁常空，隐出别壶之天地。亭台影罅，楼阁虚邻。绝处犹开，低方忽上，楼梯仅乎室侧，台级藉矣山阿。门扇岂异寻常，窗棂遵时各式。掩宜何线，嵌不窥丝。落步栏杆，长廊犹胜；半墙窗隔，是室皆然。古以委花为巧，今之柳叶生奇。加之明瓦斯坚，外护风窗觉密。半楼半屋，依替木不妨一色天花；藏房藏阁，靠虚檐无碍半弯月牖。借架高檐，须知下卷。出幙若分别院；连墙儗越深斋。构合时宜，式微清赏。
　　。
　　卷二　栏杆。
　　栏杆信画化而成，减便为雅。古之回文万字，一概屏去，少留凉床佛座之用，园屋间一不可制也。予历数年，存式百状，有工而精，有减而文，依次序变幻，式之于左，便为摘用。以笔管式为始，近有将篆字制栏杆者，况理画不匀，意不联络。予斯式中，尚觉未尽，尽可粉饰。
　　栏杆图式
　　笔管式：栏杆以笔管式为始，以单变双，双则如意。变画以匀而成，故有名。无名者恐有遗漏，总次序记之，内有花纹不易制者，亦书做法，以便鸠匠。
　　锦葵式：先以六料攒心，然后加瓣，如斯做法。斯一料攒心。斯一料瓣。
　　波纹式：为斯一料可做。
　　梅花式：用斯一料，瓣料直，不攒榫眼。
　　联瓣葵花式：为斯一料可做。
　　尺栏式：此栏置腰墙用，或置外。
　　短栏式。
　　短尺栏式。
　　卷三
　　一、门窗
　　门窗磨空，制式时裁，不惟屋宇翻新，斯谓林园遵雅。工精虽专瓦作，调度犹在得人，触景生奇，含情多致，轻纱环碧，弱柳窥青。伟石迎人，别有一壶天地；修篁弄影，疑来隔水笙簧。佳境宜收，俗尘安到。切记雕镂门空，应当磨琢窗垣；处处邻虚，方方侧景。非传恐失，故式存余。
　　门窗图式
　　方门合角式：
　　磨砖方门，凭匠俱做券门，砖上过门石，或过门枋者。今之方门，将磨砖用木栓栓住，合角过门于上，在加之过门枋，雅致可观。
　　圈门式：
　　凡磨砖门窗，量墙之厚薄，校砖之大小，内空须用满磨，外边祇可寸许，不可就砖，边外或石粉或满磨可也。
　　上下圈式、莲花式、如意式、贝叶式：
　　莲瓣，如意，贝叶，斯三式宜供佛所用。
　　二、墙垣
　　凡园之围墙，多于版筑，或于石砌，或编篱棘。夫编篱斯胜花屏，似多野致，深得山林趣味。如内，花端、水次，夹径、环山之垣，或宜石宜砖，宜漏宜磨，各有所制。从雅遵时，令人欣赏，园林之佳境也。历来墙垣；凭匠作雕琢花鸟仙兽，以为巧制，不第林园之不佳，而宅堂前之何可也。雀巢可憎，积草如萝，祛之不尽，扣之则废，无可奈何者。市俗村愚之所为也，高明而慎之。世人兴造，因基之偏侧，任而造之。何不以墙取头阔头狭就屋之端正，斯匠主之莫知也。
　　（一）、白粉墙
　　历来粉墙，用纸筋石灰，有好时取其光腻，用白蜡磨打者。今用江湖中黄沙，并上好石灰少许打底，再加少许打底，再加少许石灰盖面，以麻帚轻擦，自然明亮鉴人。倘有污积，遂可洗去，斯名「镜面墙」也。
　　（二）、磨砖墙
　　如隐门照墙、厅堂面墙，皆可用磨或方砖吊角；或方砖裁成八角嵌小方；或小砖一块间半块，破花砌如锦样。封顶用磨挂方飞檐砖几层，雕镂花、鸟、仙、兽不可用，人画意者少。
　　（三）、漏砖墙
　　凡有观眺处筑斯，似避外隐内之义。古之瓦砌连钱、迭锭、鱼鳞等类，一概屏之，聊式几于左。
　　（四）、乱石墙
　　是乱石皆可砌，惟黄石者佳。大小相间，宜杂假山之间，乱青石版用油灰抿缝，斯名冰裂也。
　　墙垣图式
　　漏明墙图式：漏明墙，凡计一十六式，惟取其坚固。如栏杆中亦有可摘砌者。意不能尽，犹恐重式，宜用磨砌者佳。
　　三、铺地
　　大凡砌地铺街，小异花园住宅。惟厅堂广厦中铺一概磨砖，如路径盘蹊，长砌多般乱石，中庭或一迭胜，近砌亦可回文。八角嵌方，选子铺成蜀锦；层楼出步，就花梢琢拟秦台。锦线瓦条，台全石版，吟花席地，醉月铺毡。废瓦片也有行时，当湖石削铺，波纹汹涌；破方砖可留大用，绕梅花磨，冰裂纷纭。路径寻常，阶除脱俗，莲生袜底，步出个中来；翠拾林深，春从何处是。花环窄路偏宜石，堂回空庭须用砖。各式方圆，随宜铺砌，磨归瓦作，杂用钩儿。
　　（一）、乱石路
　　园林砌路，做小乱石砌如榴子者，坚固而雅致，曲折高卑，从山摄壑，惟斯如一。有用子石间花纹砌路，尚且不坚易俗。
　　（二）、子地
　　子石，宜铺于不常走处，大小间砌者佳；恐匠之不能也。或砖或瓦，嵌成诸锦犹可。如嵌鹤、鹿、狮毯，犹类狗者可笑。
　　（三）、冰裂地
　　乱青版石，冰裂纹，宜于山堂、水坡、台端、亭际，见前风窗式，意随人活，砌法似无拘格，破方砖磨铺犹佳。
　　（四）、诸砖地
　　诸砖砌地；屋内、或磨、扁铺；庭下，宜砌。方胜、迭胜、步步胜者，古之常套也。今之人字、席纹、斗纹，量砖长短合宜可也。有式。
　　四、掇山
　　掇山之始，椿木为先，较其短长，察乎虚实。随势挖其麻柱，谅高挂以称竿；绳索坚牢，扛抬稳重。立根铺以粗石，大块满盖椿头；堑里扫以查灰，着潮尽钻山骨。方堆顽夯而起，渐以皴纹而加；瘦漏生奇，玲珑安巧。峭壁贵于直立；悬崖使其后坚。岩、峦、洞、穴之莫穷，涧、壑、坡、矶只俨是；信足疑无别境，举头自有深情。蹊径盘且长，峰峦秀古，多方景胜，咫尺山林，妙在得乎一人，雅从兼于半土。假如一块中竖而为主石，两条傍插而乎劈峰，独立端严，次相辅弼，势如排列，状若趋承。主石虽忌于居中，宜中者也可；劈峰总较于不用，岂用乎断然。排如炉烛花瓶，列似刀山剑树；峰须五老，池凿四方；下洞上台，东亭西榭。罅堪窥管中之豹，路类张孩戏之猫；小藉金鱼之缸，大若酆都之境；时宜得致，古式何裁？深意画图，于情丘壑；未山先麓，自然地势之嶙嶒；构土成冈，不在石形之巧拙；宜台宜榭，邀月招云；成径成蹊，寻花问柳。临池驳以石块，粗夯用之有方；结岭挑之（以）土堆，高低观之多致；欲知堆土之奥妙，还拟理石之精微。山林意味深求，花木情缘易逗。有真为假，做假成真；稍动天机，全叼人力；探奇投好，同志须知。
　　（一）、园山
　　园中桌掇山，非士大夫好事者不为也。为者殊有识鉴。缘世无合志，不尽欣赏，而就厅前一壁，是以散漫理之，可得佳境也。
　　（二）、听山
　　人皆厅前掇山，环堵中耸起高高三峰，排列于前，殊为可笑。加之以亭，及登，一无可望，置之何益？更亦可笑。以予见：或有嘉树，稍点玲珑石块；不然，墙中嵌理壁岩，或顶植卉木垂萝，似有深境也。
　　（三）、楼山
　　楼面掇山，宜最高，缠入妙，高者恐逼于前，不若远之，更有深意。
　　（四）、阁山
　　阁山似敞也，宜于山侧，坦而可上，便以登瞭，何必梯之。
　　（五）、书房山
　　凡掇小山，或依嘉树卉木，聚散而理。或悬岩峻壁，各有别致，书房中最宜者。更以山石为池，俯于窗下，似得濠濮间想。
　　（六）、池山
　　池上理山，园中第一胜也。若大若小，更有妙境。就水点其步石，从巅架以飞梁；洞穴潜藏，穿岩径水；风峦飘渺，漏月招云；莫言世上无仙，斯住世之瀛壶也。
　　（七）、内室山
　　内室中掇山，宜坚宜峻，壁立岩悬，令人不可攀。宜坚固者，恐孩戏之预防也。
　　（八）、峭壁山
　　峭壁山者，靠壁理也。藉以粉壁为纸，以石为绘也。理者相石皴纹，仿古人笔意，植黄山松柏、古梅、美竹，收之圆窗，宛然镜游也。
　　（九）、山石池
　　山石理池，予始创者。选版薄山石理之，少得窍不能盛水，须知「等分平衡法」可矣。凡理块石，俱将四边或三边压掇，若压两边，恐石平中有损。加压一边，既罅稍有丝缝，水不能注，虽做灰坚固，亦不能止，理当斟酌。
　　（十）、金鱼缸
　　如理山石池法，用糙缸一只，或两只，并排作底。或埋、半埋，将山石周围理其上，仍以油灰抿固缸口。如法养鱼，胜缸中小山。
　　（十一）、峰
　　峰石一块者，相形何状，选合峰纹石，令匠凿笋为座，理宜上大下小，立之可观。
　　（十二）、峦
　　峦，山头高峻也，不可齐，亦不可笔架式，或高或低，随至乱掇，不排比为妙。
　　（十三）、岩
　　如理悬岩，起脚宜小，渐理渐大，及高，使其后坚能悬。斯理法古来罕者，如悬一石，亦悬一石，再之不能也。予以平衡法，将前悬分散后坚，仍以长条堑里石压之，能悬数尺，其状可骇，万无一失。
　　（十四）、洞
　　理洞法，起脚如造屋，立几柱着实，掇玲珑如窗门透亮，及理上，见前理岩法，合凑收顶，加条石替之，斯千古不朽也。洞宽丈余，可设集者，自古鲜矣！上或堆土植树，或作台，或置亭屋，合宜可也。
　　（十五）、涧
　　假山以水为妙，倘高阜处不能注水，理涧壑无水，似有深意。
　　（十六）、曲水
　　曲水，古皆凿石槽，上置石龙头喷水者，斯费工类俗，何不以理涧法，上理石泉，口如瀑布，亦可流觞，似得天然之趣。
　　（十七）、瀑布
　　瀑布如峭壁山。理也，先观有坑，高楼檐水，可涧至墙顶作天沟，行壁山顶，留小坑，突出石口，泛漫而下，缠如瀑布。不然，随流散漫，不成，斯谓：「作雨观泉」之意。夫理假山，必欲求好，要人说好，片山块石，似有野致。苏州虎丘山，南京凤台门，贩花扎架，处处皆然。
　　五、选石
　　夫识石之来由，询山之远近。石无山价，费祇人工，跋蹑搜巅，崎岖究路。便宜出水，虽遥千里何妨；日计在人，就近一肩可矣。取巧不但玲珑，求坚还从古拙，堪用层堆。须先选质无纹，俟后依皴合掇；多纹恐损，垂窍当悬。古胜太湖，好事祇知花石；时遵图画（原书作「尽」，疑误），匪人焉识黄山。小仿云林，大宗子久。块虽顽夯，峻更嶙峋，是石堪堆，便（）山可采。石非草木，采后复生，人重利名，近无图远。
　　（一）、太湖石
　　苏州府所属洞庭山，石产水涯，惟消夏湾者为最。性坚而润，有嵌空、穿眼、婉转、崄怪势。一种色白，一种色青而黑，一种微黑青。其质文理纵横，笼络起隐，于石面遍多坎，盖因风浪中充激而成，谓之「弹子窝」，扣之微有声。采人携锤凿入深水中，度奇巧取凿，贯以巨索，浮大舟，设木架，绞而出之。此石以高大为贵，惟宜植立轩堂前，或点乔松奇卉下，装治假山，罗列园林广榭中，颇多伟观也。自古至今，采之已久，今尚鲜矣。
　　（二）、昆山石
　　昆山县马鞍山，石产土中，为赤土积渍。既出土，倍费挑剔洗涤。其质磊块，巉岩透空，无耸拔峰峦势，扣之无声。其色洁白，或植小木，或种溪荪于奇巧处，或置器中，宜点盆景，不成大用也。
　　（三）、宜兴石
　　宜兴县张公洞善卷寺一带山产石，便于竹林出水，有性坚，穿眼，崄怪如太湖者。有一种色黑质粗而黄者，有色白而质嫩者，掇山不可悬，恐不坚也。
　　（四）、龙潭石
　　龙潭，金陵下七十余里，地名七星观，至山口、仓头一带，皆产石数种；有露土者，有半埋者。一种色青，质坚，透漏文理，如太湖者。一种色微青，性坚，稍觉顽夯，可用起脚压泛。一种色纹古拙，无漏，宜单点。一种色青如核桃纹多皴法者，掇能合皴如画为妙。
　　（五）、青龙山石
　　金陵青龙山石，大圈大孔者，全用匠作凿取，做成峰石，只一面势者。自来俗人以此为太湖主峰，凡花石反呼为「脚石」。掇如炉瓶式，更加以青峰，俨如刀山剑树者斯也。或点竹树下，不可高掇。
　　（六）、灵璧石
　　宿州灵璧县地名「盘山」，石产土中，采取岁久，穴深数丈。其质为赤泥渍满，土人多以铁刃遍刮，凡三次，既露石色，既以铁丝帚兼磁末刷治清润，扣之铿然有声，石底多有渍土不能尽者。石在土中，随其大小具体而生，或成物状，或成峰峦，巉岩透空，其状妙有宛转知势；须藉斧凿，修治磨砻，以全其美。或一两面，或三面；若四面全者，即是从土中生起，凡数百之中无一二。有得四面者，择其奇巧处镌治，取其底平，可以顿置几案，亦可以掇小景。有一种扁朴或成云气者，悬之室中为磬，《书》所谓「泗滨浮磬」是也。
　　（七）、岘山石
　　镇江府城南大岘山一带，皆产石。小者全质，人者镌取连处，奇怪万状。色黄，清润而坚，扣之有声。有色灰褐者。石多穿眼相通，可掇假山。
　　（八）、宣石
　　宣石产于宁国县所属，其色洁白，多于土积渍，须用刷洗，谗见其质。或梅雨天瓦沟下水，客冲尽土色。惟斯石应旧，逾旧逾白，俨如雪山也。一种名﹁马牙宜，可置几案。
　　（九）、湖口石
　　江州湖口，石有数种，或产水中，或产水际。一种色青，浑然成峰、峦、岩、壑，或（成）类诸物。一种扁薄嵌空，穿眼通透，几若木版，似利刃剜刻之状。石理如刷丝，色亦微润，扣之有声。东坡称赏，目之为「壶中九华」，有「百金归买小玲珑」之语。
　　（十）、英石
　　英州含光、真阳县之间，石产溪水中，（有）数种：一微青色，间有（通）白脉笼络；一微灰黑，一浅绿，各有峰、峦、嵌空穿眼，宛转相通。其质稍润，扣之微有声。可置几案，亦可点盆，亦可掇小景。有一种色白，四面峰峦耸拔，多棱角，稍莹彻，面面有光，可鉴物，扣之无声。采人就水中度奇巧处凿取，只可置几案。
　　（十一）、散兵石
　　「散兵」者，汉张子房楚歌散兵处也，故名。其地在巢湖之南，其石若大若小，形状百类，浮露于山。其色青黑，有如太湖者，有古拙皴纹者，土人采而装出贩卖，维扬好事，专卖其石。有最大巧妙透漏如太湖峰，更佳者，未尝采也。
　　（十二）、黄石
　　黄石是处皆产，其质坚，不入斧凿，其文古挫。如常州黄山，苏州尧峰山，镇江图山，沿大江直至采石之上皆产。俗人只之顽夯，而不知奇妙也。
　　（十三）、旧石
　　世之好事，慕闻虚名，钻求旧石，某名人题咏，某代传至于今，斯真太湖石也，今废，欲待价而沽，不惜多金，售为古玩还可。又有惟闻旧石，重价买者。夫太湖石者，自古至今，好事采多，似鲜矣。如别山有未开取者，择其透漏、青骨、坚质采之，未尝亚太湖也。斯古露风，何为新耶？何为旧耶？凡采石惟盘驳、人工装载之费，到园殊费几何？予闻一石名「百米峰」，询之费百米所得，故名。今欲易百米，再盘百米，复名「二百米峰」也。凡石露风则旧，搜土则新，虽有土色，未几雨露，亦成旧矣。
　　（十四）、锦川石
　　斯石宜旧。有五色者，有纯绿者，纹如画松皮，高丈余，阔盈尺者贵，丈内者多。近宜兴有石如锦川，其纹眼嵌石子，色亦不佳。旧者纹眼嵌空，色质清润，可以花间树下，插立可观。如理假山，如理假山，犹类劈峰。
　　（十五）、花石纲
　　宋「花石纲」，河南所属边近山东随处便有，是运之所遗者。其石巧妙者多，缘陆路颇艰，有好事者，少取块石置园中，生色多矣。
　　（十六）、六合石子
　　六合县灵居岩，沙士中及水际，产玛瑙石子，颇细碎。有大如拳、纯白、五色纹者；有纯五色纹者；其温润莹彻，择纹彩斑斓取之，铺地锦如。或置涧壑急流水处，自然清白。
　　夫葺园圃假山，处处有石块，但不得其人。欲询出石之所，到地有山，似当有石，虽不得巧妙者，随其顽夯，但有纹理可也。曾见宋˙杜绾︽石谱︾，何处无石？予少用过石处，聊记于右，余未见者不录。
　　六、借景
　　构园无格，借景有因。切要四时，何关八宅。林延伫，相缘竹树萧森；城市喧卑，必择居邻闲逸。高原极望，远岫环屏，堂开淑气侵入，门引春流到泽。嫣红艳紫，欣逢花里神仙；乐圣称贤，足并山中宰相。闲居曾赋，芳草应怜；扫径护兰芽，分香幽室；卷帘邀燕子，问剪轻风。片片飞花，丝丝眠柳；寒生料峭，高架秋千；兴适清偏，怡情丘壑。顿开尘外想，拟人画中行。林阴初出莺歌，山曲忽闻樵唱，风生林樾，境入羲皇。幽人即韵于松寮；逸士弹琴于篁里。红衣新浴；碧玉轻敲。看竹溪湾，观鱼濠上。山容霭霭，形云故落凭栏；水面鳞鳞，爽气觉来枕。南轩寄傲，北牖虚阴；半窗碧隐蕉桐，环堵翠延萝薜。俯流玩月；坐石品泉。苎衣不耐凉新，池荷香绾；梧叶忽惊秋落，虫草鸣幽。湖平无际之浮光，山媚可餐之秀色。寓目一行白鹭；醉颜几阵丹枫。瞭远高台，搔首青天那可问；凭虚敞阁，举杯明月自相邀。冉冉天香，悠悠桂子。但觉篱残菊晚，应探岭暖梅先。少系杖头，招携邻曲；恍来临月美人，却卧雪庐高士。雪冥黯黯，木叶萧萧；风鸦几树夕阳，寒雁数声残月。书窗梦醒，孤影遥吟；锦幛偎红，六花呈瑞。棹兴若过剡曲；扫烹果胜党家。冷韵堪广，清名可并；花殊不谢，景摘偏新。因借无由，触情俱是。
　　夫借景，林园之最要者也。如远借，邻界，仰借，俯借，应时而借。然物情所逗，目寄心期，似意在笔先，庶几描写之尽哉。
　　卷后
　　崇祯甲戌岁，予年五十有三，历尽风尘，业游已倦，少有林下风趣，逃名丘壑中，久资林园，似兴世故觉远，惟闻时事纷纷，隐心皆然，愧无买山力，甘为桃源溪口人也。自叹生人之时也，不遇时也；武候三国之师，梁公女王之相，古之贤豪之时也，大不遇时也！何况草野疏愚，涉身丘壑，暇着斯「冶」，欲示二儿长生、长吉，但觅梨栗而巳。故梓行合为世便。




