　　《印旨》，一卷，明程远撰。程远，字彦明，梁溪(今江苏无锡)人。篆书、篆刻俱佳。董其昌称：“予友程彦明为汉篆，书与刻兼擅其美，识者方之文寿承、何长卿。”明万历间，鉴藏摹刻秦、汉印章汇为印谱的风气极盛，程氏尝选择各家藏印，及彼时著名篆刻家佳制，于万历壬寅摹成《古今印则》四卷，堪称就中佼佼者。《印旨》原附于《古今印则》后。
　　此文据《古今印则》本、《篆学琐著》本校勘。 
　　
　　
　　笔有意，善用意者，驰骋合度；刀有锋，善用锋者，裁顿为法。 
　　神欲其藏，而忌于暗；锋欲其显，而忌于露；形贵有向背、有势力；脉贵有起伏，有承应。一画之势，可担千钧；一点之神，可壮全体。泥古者患其牵合，任巧者患其纤丽。 
　　诗，心声也；字，心画也。大都与人品相关。故寄兴高远者多秀笔；襟度豪迈者多雄笔；其人俗而不韵，则所流露者亦如之。昔陈韦有《相字经》，良有以夫。 
　　作书要以周身之力送之，作印亦尔。印有正锋者、偏锋者；有直切急送者。俯仰进退、收往垂缩、刚柔曲直、纵横舒卷，无不自然如意。此中微妙，非可言喻。 
　　印有法、有品，婉转绵密，繁简得宜，首尾贯串，此章法也；圆融洁净，无懒散、无局促，经纬各中其则，此字法也；清朗雅正，无垂头、无锁腰、无软脚，此点画法也。气韵高举，如碧虚天仙游下界者，逸品也；体备诸法，错综变化，如生龙活虎者，神品也；非法不行，奇正迭运，斐然成文，如万花春谷者，妙品也；去短集长，力遵古法，如范金琢玉，各成良器者，能品也。
