　　《篆刻十三略》，一卷，清袁三俊撰。袁三俊，字　尊，号抱翁，吴郡（今江苏苏州）人。不屑制举，唯肆力六书，在村塾中即喜篆刻，父师呵责不能止。印章师法秦、汉，兼得顾云美、汪虎文神韵，著有《抱翁印稿》、《篆刻十三略》。《篆刻十三略》出现于清初印坛，语简意赅，言之有物，故后之学者每引用其说而铺陈之。 


　　学古 
　　秦、汉、六朝古印，乃后学楷模，犹学书必祖钟、王，学画必宗顾、陆也。广搜博览，自有会心。 
　　结构 
　　结构不精，则笔画散漫，或密实，或疏朗，字体各别，务使血脉贯通，气象圆转。 
　　章法 
　　章法须次第相寻，脉络相贯。如营室庐者，堂户庭除，自有位置，大约于俯仰向背间，望之一气贯注，便觉顾盼生姿，宛转流通也。 
　　满 
　　满，非必填塞字画，使无空隙。字无论多少，配无论方圆，总以规模阔大、体态安闲为要。不使疏者嫌其空，密者嫌其实，则思过半矣。 
　　如徒逐字排列，即成呆板。 
　　纵横 
　　纵横专论刀法，用大指与食指撮定刀杆，中指辅于上，无名指、小指抵在刀后，中正其锋，运力腕力，若风帆阵马，所向无前，神致当自生也。 
　　苍 
　　苍兼古秀而言，譬如百尺乔松，必古茂青葱，郁然秀拔。断非荒榛断梗，满目苍凉之谓。故篆刻不拘精细模糊、隐见剥蚀，俱尚古秀，不可作荒凉秽态。 
　　光 
　　光即润泽之意，整齐者，固无论矣。亦有锋芒毕露，而腠理自是光润。否则似物迷雾中，不足观也。倘运腕无力，仅事修饰，必犯油滑之病，又非所宜。 
　　沉着 
　　沉着者，不轻浮、不薄弱、不纤巧，朴实浑穆，端凝持重，是其要归也。文之雄深雅健，诗之遒炼顿挫，字之古劲端楷，皆沉着为之。图章至此，方得精神。 
　　停匀 
　　人身丰瘠不齐，而有肉、有骨则一也。图章亦在骨肉停匀。骨立者未免单薄，而臃肿膨　，又邻于俗，且有骨无肉，若韩干画马，其不贻调丧之讥者几稀！ 
　　灵动 
　　灵动不专在流走，纵极端方，亦必有错综变化之神行乎其间，方能化板为活。 
　　写意 
　　写意若画家作画，皴法、烘法、勾染法，体数甚多，要皆随意而施，不以刻划为工。图章亦然。苟作意为之，恐增匠气。 
　　天趣 
　　天趣在丰神跌宕，姿致鲜举，有不期然而然之妙。远山眉、梅花妆，俱是天成，岂俗脂凡粉所能点染。 
　　雅 
　　黄鲁直云：惟俗不可医。人有服饰鲜华，舆从络绎，而驵侩之气令人不耐者，俗故也。篆刻家诸体皆工，而按之少士人气象，终非能事。惟胸饶卷轴，遗外势利，行墨间自然尔雅，第恐赏章者稀。此中人语，不足以外人道也。
