　　《印章考》，一卷，明方以智撰。方以智字密之，又字无可，号鹿其、墨厉、浮山愚者，安徽桐城人，崇祯十三年(1640)进士，官翰林院检讨。弘光时，阮大铖欲以投曼公、降李自成罪捕杀之，他变姓名避至岭南。永历时任礼部尚书，后弃家为僧，法名弘智，又署药地和尚、极丸老人。明末清初思想家，博学多识，诗文书画均负盛名，于篆刻亦精能。著有《通雅》、《浮山集》、《物理小识》及《印章考》等。 
此编据《篆学琐著》本校勘。 

印章考

　　秦以前印、玺通名，汉以来章与印亦分矣。《运斗枢》曰：“舜为天子，黄龙负玺。”《世本》曰：“鲁昭始作玺。”欧阳作《五代史》曰：“玉玺传授，邃古无闻，则直不信耳。”郑注：“玺节，今之印章也。”卫宏曰：“秦以前民皆以金玉为印，龙虎钮惟其所好。秦以来天子始称以玺，独以玉。”《汉旧仪》云：“诸侯王，黄金玺，橐驼钮；列侯三公、前后左右将军，黄金印，龟钮，文曰章；中二千石，银印，龟钮；千石至二百石，皆铜印，鼻钮，文曰印。”建武则诸侯王皆金印。陈制金章，或龟钮、貔钮、豹钮；银章，或龟钮、熊钮、罴钮、羔钮、鹿钮；银印，或硅钮、兔钮；铜印率环钮。吾衍云：“汉有摹印篆，其法方正。王俅《啸堂集古录》所载古印，正与相合。凡屈曲盘回，唐篆始如此。今碑刻有鲁公《官诰》，尚书书，有印可考其说。汉、晋印章皆用白文，大不过寸许。朝爵印文皆铸，盖择日封拜，可缓者也。军中印文多凿，盖急于行令，不可缓者也。古无押字，以印章为官职信令。重用朱文，古法渐废。至宋南渡，绝无知此者，故后宋印文皆大谬。”曰：“白文印皆用汉篆。轩斋等印，古无此式，唯唐李泌有‘端居室’白文玉印三字。屋匾唐印有之。字印不当用‘印’字以乱名。”汉张长安，字幼君，有印曰‘张幼君’(右一左二)；唐吕温，字化光，有印曰‘吕化光’。李阳冰曰：“摹古之法有四：曰神、曰奇、曰工、曰巧。”赵彦卫云：“古印文作白文，盖用以印泥，紫泥封诏是也。”今之米印及仓廒印近之矣。自有纸，始用朱字，间有为白字者。《通典》云：“北齐有木印，唯以印籍缝，今促合缝条印盖源于此。”秦有八体书，三曰刻符，即古所谓缪篆；五日摹印，萧子良以刻符、摹印合为一体。徐锴谓：“符者，竹而中剖之，字形半分，理应别为一体。摹印，屈曲填密，则秦玺文也，子良误合之。”《宣和谱》四卷；杨克一《图书谱》一卷，又名《集古印格》；王厚之《复斋印谱》；颜叔夏《古印谱》二卷；姜夔《集古印谱》一卷；吾衍《古印式》二卷；赵孟《印史》二卷。今日去古愈远，而印章必篆，方填之法，必本秦、汉。世多以篆入楷，吾所不安，而刻印仿古，则虽奇无碍也。真能好古者，以意为之，亦有缪篆古意；不然者，虽仿古亦时人耳。岂故作烂碎漫灭，遂为秦、汉耶？顾元方、魏子一尝作厚边细篆朱文，曰仿秦未识（音志，落款也）印。吾衍云：“汉、晋印白文，唐用朱文，古法渐废。”而秦反先作朱文乎？或后人以朱仿白而相传承之。张舜民言：“唐印文如丝发，今如箸。”八龙云篆、玉篆蕊书，皆道家之书也。《路史》所谓灵书玉券，《圣纪》所谓金壶墨汁，犹之河图所谓绿图黄章也。道门大论，有三元五德八会成飞天之书。紫微夫人说八龙云篆是根宗所起，曰玉箓、曰琅虬琼文、曰琅简蕊书、曰福连之书、曰白银之编，皆无始之文也。此等俱后人所造。蕊从草，又从木，复矣。《路史》有灵书八会三洞，苍元经玉券十华，言三皇之印也。《圣纪》云：浮提国善书二人出金壶墨汁，老君以写《道经》。《河图》云：黄帝梦两龙挺白图，齐往视之，天老跪而授之，名曰录图，一作绿图。舜以太尉即位，黄龙五彩负图，以白玉为检，黄金为绳，紫芝为泥，章曰“天黄符玺。”又曰：龟负赤甲，青文宛委。书言：赤文绿字。杜撰何问，然赋颂家用之。 
　　宋段义、元杨桓所上之传国玺，非蠢玺也。永和复归江左者，晋玺也；自西燕传六朝、隋谓之神玺者，慕容玺也；刘裕得之关中者，姚秦玺也；女真所获者，石晋玺也。则弘治熊所上者可知矣。升庵云：元朝至元三十一年，木华黎曾孙硕德卒，其妻出古玉印货之，中丞崔 、秘丞杨桓辨其为传国玺上之。慎按，秦始皇之玺，一曰：皇帝寿昌；一曰：既寿永昌，已传疑有二矣。至朱梁亡，入于后唐。又唐主存谋即位，魏州僧以传国玺献，遂即位。则后唐之玺，盖有二也，必有一赝矣。是以今日既曰与潞王从珂同焚于洛阳之真武楼矣，而他日段义又得之以为宋哲宗献。今日既曰入金与金哀宗同焚于蔡州之幽兰轩矣，而翟朝宗又得之以为宋理宗献。若果赝而酷肖，则徽宗正炫名受欺者，又何疑其检无螭、角无缺，却之不用而别制定命玺乎？即赝迹在宋屡败露矣，而元之崔、杨桓又何得之寡妇而献之？余意桓著《六书统》必私刻之，谋于崔 而托为之，欲迎合皇太妃以翊戴成宗为此炫耀耳。按《通典》云：秦得蓝田白玉为玺，曰“受天之命，皇帝寿昌。”孙坚见甄官井上光，浚得汉传国玺，文曰：“受命于天，既寿永昌。”又按：北齐制传国玺，鸟篆书，文曰“受天之命，皇帝寿昌。”《汉书》注：卫恒曰：秦玺题是李斯书，其文曰：“受命于天，既寿永昌。”《十国纪年》晋开运末，北军侵境，少帝重贵遣其延煦献传国玺于辽主，讶其非真。宋哲宗元符元年五月，咸阳民段义地得玉玺，蔡京及讲议官十三员奏曰：皇帝寿昌者，晋玺也；受命于天者，魏玺也；有德者昌，唐玺也；唯德元昌者，石晋玺也；则既寿永昌者，秦玺可知。夫京辈何惮于欺人乎？《困学纪闻》周恭叔跋秦玺文曰：呜呼！斯乎其刻画，吾忍观之哉。李微之曰：秦玺者，李斯之鱼虫篆也，其围四寸。至汉谓之传国玺，迄于献帝，所宝用者，秦玺也。历代皆用其名，永嘉之乱，没于刘、石，永和之世，复归江左者，晋玺者；太原之末得之西燕，更涉六朝，至于隋代者，慕容玺也（隋谓之神玺）；刘裕北伐，得之关中，历晋暨陈，复为隋有者，姚秦玺也；开运之乱，没于邪律，女真获之，以为大宝者，石晋玺也。盖在当时皆误以为秦玺，而秦玺之亡，则已久矣。弘治十三年，熊尚书为副都御史，节镇陕西，入边见宝气，公命掘之，得古玉玺一颗，文有“受命于天，既寿永昌”八字，纳之。天启时亦出玉玺，此亦河图之天黄符玺也。善哉！山东太学生周敬心之疏乎？守位曰仁，仁乃宝耳，天子岂畏白版之目哉。至郭海岳赞叹蒙古用掘起之篆，则可哀矣。《印薮》曰：秦小玺“ 疾除，永康休，万寿宁”，螭钮。国子博士文寿承曰：“九字成文，制作精妙，其书乃李斯小篆，旧藏沈石田处，既归陆叔平，后为袁尚之所得，今在顾光禄处，遭火变黑色矣。”此小玺之真伪不可知。而又云秦得楚卞和璧，命篆玉人孙寿刻之，即传国玺，则不问而知其妄矣。《东观记》载：马援上光武书言，臣所假“伏波将军印”，书“伏”字“犬”文外向。“城皋令印”，“皋”字为“白”下“羊”；丞印“四”下“羊”；尉印“白”下“人”、“人”下“羊”。即一县长吏，印文不同，恐天下不正者多。符印所以为信，所宜齐同。荐晓古文字者，事下大司空正郡国印章。后千余年，嵯峨山中得古印十余，涂金驼钮，文如援书，此与秦小玺皆一类。宋曾三异《同话录》：王莽遣将率易单于印，曰汉赐单于玺，武后改玺为宝。 
　　填篆，方填书也。《书史》曰：填篆者，周之媒氏以仲春之月，判会男女，则以此书，表信往来。及魏明帝使京兆韦仲将点定芳林苑中楼观，王 、王隐皆云字间满密，故云填篆，亦曰方填书。今用九叠文，乃时制也。其他图书用小篆，而改体向方，谓之满白，皆其遗法。 
　　半通，半章也。《扬子法言》：不由其德，五两之纶，半通之铜亦泰矣。仲长统《昌言》：身无半通、青纶之绶。注，《十三州志》曰：有秩啬夫，得假半章，即半通也。 
　　银黄，谓先银印而后金也；银艾，谓银印艾绶也。陈钜昌曰：《前汉书》黄金印银绶，是谓银黄，此非也。绶，无言银者。按《杨仆传》：怀银黄，垂三钮，夸乡里。盖有银印，又有黄金印也。张真曰：吾十腰银艾。银即印，艾即绶，亦非定指绿绶也。汉印小，多佩之，如朱买臣见“会稽太守章”是也。此后称金紫银青，则腰带、鱼袋之类。 
　　古以泥封检而印之，曰斗检封。《周礼?司市》注：玺节章，如今斗检封矣。疏曰：按汉法，斗检封，其形方，上有封检，其内有书，则周时印章上书其物识事而已。《说文》：检，书署也。徐曰：书，函之盖也。三刻其上，绳缄之，然后填泥题书而印之。《汉书》：金泥玉检。《后汉?公孙瓒传》：皂囊施检后，用纸作粘，粘而印之，殊为省事。 
　　封函用泥，后以为印色。《舆地志》：汉封诏玺，用武都紫泥。《续汉书》：金泥，水银和金为泥也。《东都记》曰：邓训好用黎阳青泥。据徐铉曰：填以泥，题书而印之。后缘此以印调色封之，亦曰泥。晋为诏以青纸紫泥，即印色也。今部堂用紫粉，印宝则用朱。
