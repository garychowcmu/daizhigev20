印法参同
　　
　　《印法参同》完成于万历甲寅(一六一四年)，四十二卷，明徐上达撰。徐上达，字伯达，新都人，工篆刻，生平事迹失考。此书论印尤注重于技法，体察精微，阐述明白，授人以法，晓之以理，不乏精当的见地和辩证的论说，堪称晚明印学昌盛期一部有代表性的学术巨著。　　本篇选录该书前后自序；第五卷《喻言类》；第七卷《参互类》；第八卷《摹古类》；第九卷《撮要类》；第十卷《章法类》；第十一卷《字法类》；第十二卷《笔法类》；第十三卷《刀法类》和第十四卷《总论类》。
　　
　　自序前
　　
　　有法者，有法法者。法之为法者非，将法法者亦非，非则法何贵有；法之为法者是，将法法者亦是，是则法何可无。故规者圆之法，规一设而天下不能过为圆；矩者方之法，矩一设而天下不能加为方。岂其方圆之必期于规与矩，而规与矩实出自方圆之极也，方圆复何能外规矩哉。知方圆之法自规矩定，又知规矩之为法从方圆生，斯知我印法矣。我恶知印，冥搜于法，我恶知法，默会以印。初何有独智之可自为法也，亦因法知法，知法乃法尔。脱自为法，方门张户设，人各一家，法安所法。惟不其然，则得方之妙为方矩；得圆之妙为圆规；得印之妙为印法。我固师无师之智者，敢曰，尝见卫鼎之垂文，亲承晋钟之遗则，真有以耳俗世之目耶？窃谓所见所承，不过通行篆谱、印谱，他不过眼中所遇遗识、遗文，凡几千者，且不问其真赝，已难必其尽美，顾安所定向，能用别是非，以为法则于从事，抑或有得在象外，应在象先，泯乎方圆，而能呈其巧，忘夫规矩，而能契其精也。殆秦不产宝而得宝，我不攻印而知印，犹可谅其自来矣。不则浚发于巧心者，受欺于拙目，失魄于真彩者，大笑于淡味，只足以滋多事尔。而规矩如何，法又如何，或惟虚己者鉴之。万历甲寅上月吉日，徐上达谨撰。
　　
　　自序后
　　
　　尝闻篆刻小技，壮夫不为，而孰知阿堵中固自具神理之妙，犹自寓神理之窍，正不易为者也。乃今人好人习，异轨分途，无人乎引法以缩之，终于未正；无人乎授法以进之，终于未精。上达不才，朽废多暇，曾窥一斑，偶有-得，敢为爝聚丝累，条刺成帙，为之开道于先，嗣订印谱，而增以家所购赏；并采时制，而以己制续貂，更加品题，判其优劣，为之翼赞于后。言传不语，印证了然，缪谓备诸好然为法矣，参酌有年，终付剞氏，自榜曰《印法参同》，广布博雅，相与商榷，庶几不惑多歧，共寻正派云尔。矧今海内彬彬，皆娱翰墨，必得印信，以左蜚英，托不朽也。乃未能远追秦、汉，上耀东壁，宁无负耶!古语云：得十良剑，不如得一欧冶。盖以有欧冶，不患无良剑。又云：善医者不以方，而天下之医者不可以无方。盖以方苟良，则医罔不善。今印法其良方矣，得印法，其得欧冶矣。虽借一以破三，尚俟习者之自悟，但能了此正等正觉，则言言剑术医箴，印印磨砻砭剂，而爰篆爰刻，不既登坛也乎。直欲穷其窍妙，特一援而上之，甚易易尔，是为再序云。
　　喻言类
　　
　　篆刻之道，譬之其犹大匠造屋者也。先会主人之意，随酌地势之宜，画图象，立间架，胸中业已有全屋，然后量材料，审措置，校尺寸，定准绳，慎雕斫，稳结构，屋如斯完矣。且复从而润色之，由是观厥成者，无不称赏，此创造则然，即有成屋结构可观，亦可因以更改整顿。
　　
　　会主人之意 酌地势之宜
　　
　　有友索印，彼必决其欲用印字以请，我须先得解说，根究六义，旁求篆文，使知偏旁点画何背何从、何今何古，无失本来面目，不可执字之偏旁相似者，而臆度窃凑以成篆也。嗣求匹配众字，相彼相此，合成一家，如字与篆文，有在他印或宜，在本印或不宜者，是与本印字不相合矣。须识率此从彼，率彼从此，活法变动，两相当而后可也。于是酌其印璞之长、短、阔、狭，相参而用，倘于所请数字配合不成，则必耐性沉思，而意匠经营，终当讨出天然巧处。如终不得，或从其妥者，舍其否者，可易以他字则易之，可以减本字则减之，断不可牵强塞责，枉己从人。如姓与名，必不可易，若"之印"、"之章"、"信印"、"私印"、"印章"、"印信"、"印记"，斯可用可舍，可以更易矣。又如表德，必不可易，若加姓，加字，加氏，斯亦可随意取舍矣。
　　
　　画图象之间架
　　
　　印字篆文，俱已通晓，随将印璞约其长、短、阔、狭，画圈于纸上，试篆于内。一字印，刻少无论。二字印，或两重，或两列。三字印，或三重，或三列，或一列二重。果一列二重，其重字须与列字相等，不可两字中断，亦不可十分相接。又有一列不与二重同长，但矮当其重之中者，亦有一列独高挂者，亦有上一字、下二字者。至四字印，则"十"字四分，或顺序，或回文，或四列，或四重，或二列二重。如二列二重，前二字交界有空，后二字无空，则以一画别之，盖字有有脚、无脚故也。不然，一边分，一边不分，非法度矣。五字印，一二重，三独列，四五又重；或一列，二三重，四五亦重，或一二重，三四亦重，五独列，或五重、五列；或以两字相重，以三字相重，其三重，相画少者从之。六字印或匀分三列，或匀分二列，或参差布置。至于七、八、九、十字等，俱相字之体，相字之意，大概字画繁则列，字画简则重。其列者与重者，又须彼此分明，使易识认，不可以二字重者，令人看作一字，一字列者，令人看作两字。凡此者，须着意取巧，如"醫(医)圣君"三字印，"醫"字画繁，从列，"圣君"二字画简，从重。"醫"字体势两截，则"殳"脚顺势下垂属"酉"，极有深意。即三列者，亦须三字有辨于内，或字有二列似为一字，亦有一字似为二列者。如时有刻"闲主人"三字印，作三列派，其"主人"二字相依，似一"住"字，不令人认作"闲住"二字耶？假如欲刻"闲住"二字亦如此派，不又令人认作"闲主人"三字耶？及宜秦宜汉，宜阴宜阳，宜栏不宜栏，宜隔不宜隔，灼有定见，方可放心落墨。如架屋者，从外而观有门墙之开合，从内而观有堂室之浅深。上下相承，左右相对，参差有理，文质自如。析求之，各具一种；合求之，总为一种。俨然有馆阁气象，不落小巧，斯为大方家。
　　
　　量材料 审措置
　　
　　格式既定，自决从违。如从秦则用秦文，从汉则用汉篆。从朱则用小篆，取其潇洒；从白则用大篆，取其庄重。仿玉则随察玉之性，仿铜则因会铜之理。裁酌成章，使自外护以至居中，安排各当，将弹丸之地亦见备无限精深，更不见寸收百衲，斯称妙合自然。
　　
　　校尺寸 定准绳
　　
　　看有几字，如何安排，先区划定位，然后相字之横直、疏密、伸缩分派，凑成一局，觉得生成之妙，略无勉强，方定绳墨，求其严正均齐，则胚胎既成，而筋骨有据矣。倘所谓把得绳墨定，干门万户自在者，非耶！
　　
　　慎雕斫 稳结构
　　
　　运刀时，须先把得刀定，由浅入深，以渐而进。疾而不速，留而不滞，宁使刀不足，莫使刀有余。盖不足更可补，有余不可救也。此须是手知分晓，亦全凭眼察毫芒，所谓得以心、应以手也。即有笔画当偏曲处，亦须先限以绳直，令笔有依据，刀随转移，将见风度飘然，终不越规矩准绳之外矣。由是笔笔着意，字字精思，了无苟且遗失，斯称完美。
　　
　　润色
　　
　　如铜章，须求所以入精纯；玉章，须求所以出温栗。铜角宜求圆，玉角宜求方。铜面须求突，玉面须求平。盖铜有刓而玉终厉也。至于经土烂铜，须得朽坏之理，朱文烂画，白文烂地，要审何处易烂则烂之，笔画相聚处，物理易相侵损处，乃然。若玉，则可损可磨，必不腐败矣。
　　
　　更改整顿
　　
　　如有成印，刀法不正，非秦，非汉，非玉、非铜，但于家数、章法，尚有可以裁剪点化，则就其相近者而成之，亦自有难概弃也。
　　
　　宋王公《四六话》云：四六有伐山语，有伐材语。伐山语者，则搜山开荒，自我取之；伐材语者，如已成之柱桷，略加绳削而已。
　　
　　参互类
　　
　　药虽出于医手，方多传于古人，盖以其为已试之方，既验之药也，其所以剂量于当时者，不知经几心思矣。故古印多散亡，而谱之所载尚著，是即古人未泯之真，作我印证者也。当为富蓄，以备参考。否则未免寡陋，宁无危殆而不安者耶。
　　
　　蓄印谱
　　
　　《玺考》。
　　宋《宣和谱》(古有印无谱，谱自宋宣和始，谱有四卷，今不传。又有《画谱》，有《博古图》，宋徽宗朝所修书，世知有博古之名，而不知更有稽古等阁。其中古玩器、古书画无数，观蔡京保和殿《曲燕记》可知矣。并见《辍耕录》)。
　　王厚之《复斋印谱》（元王厚之，即宋王顺伯，其谱-名《汉晋印谱》）。
　　赵子昂《印史》（祖顺伯也，凡二卷。陆友仁得"卫青"古玉印，亦著《印史》）。
　　吾衍《学古印式编》(衍字子行，工篆籀，有《学古编》、《古印式》二册，乃写本，后人苦不得见，但于《啸堂集古录》十数版，亦可为法)。
　　《吴孟思印谱》(子行弟子也，亦精篆隶，摹顺伯之不及见者为册，长洲沈润卿又摹孟思之不及见者，并刻之)。
　　杨克一《图书谱》(一卷，又名《集古印格》)。
　　《颜叔夏古印谱》(二卷，叔夏一作叔夜)。
　　姜夔《集古印谱》（白石）。
　　《饮赏编》(凡十二册，中有印章，即王顺伯所考，而李宗召之所编也)。
　　《钱舜举印谱》。
　　叶景修《汉唐篆刻图书韵释》（钱塘人）。
　　王俅《啸堂集古录》(俅字子弁。录有二卷，中有印文数十，印下止具音释。有一曰"夏禹"，系汉巫厌水灾法印，世俗传有渡水佩禹字法，此印乃汉篆，所以知之。又一印曰"孔夫"，音误，是"孙兹"二字。又有《滕公墓铭》"郁郁"两字，全书且伪为剥落状)。
　　《摹印》。
　　杨遵《集古印谱》(遵字宗道，浦城人。印有七百三十一方)。
　　《文集考》(朱珪，昆山人，师吴睿大小篆，尤善摹刻，尝取王厚之、赵孟頫、吾衍三家印章谱说，并睿所制印文，篆例为书，曰《□□□》，又有名迹录印)。
　　吕大临《考古图》。
　　《顾汝修印谱》(本王延年所编，而顾校者也。初本为愈，按凡例云有续集，备及唐、宋、元印，以尚方玺冠诸首，次官印，次私印，私印亦从沈韵次序，而字号斋堂等附之，各尽一人之所有，而集为一处，与前集稍异．然我未之见也，岂其云者朱之行欤)。
　　黄长睿《东观余论》。
　　《印说》(一册，分二十条，吴江周应愿字公谨刻也。乃言多迂阔，不切事情，且无印章)。
　　时谱(甚夥。说见前，不尽载)。
　　
　　集印章
　　
　　阳明先生示白鹿门人曰：于凡群书典籍，有益者俱宜遍览，令此胸不枯不槁，或力量不能，须齐制一素书，择其精切者而笔之，预养作笔，则一行文而用意自非常矣。杜子美云："读书破万卷，下笔如有神"，信不诬也。又史有云，储木于山，育鱼于渊，惟君所取，此非一日之力也。今篆刻者，或不能尽蓄诸谱，亦须多积印章，常以己意参之，令其惯熟，则有所篆刻，便自超群。 
　　
　　择善
　　
　　谱所载印，固皆为古人所遗，然而刻者未必一一属名家，著者未必一一为法印，此讵可谓其既古，而漫无轩轾于胸中也。即如同一古物，原非雅玩，何足赏心。虽然，蔡邑不谬赏，孙阳不妄顾，以其玄鉴精通，斯能不滞于耳目也。
　　
　　取法
　　
　　取法乎上，犹虑得中；取法乎中，犹虑得下。如之何取法乎下也？故学者先须辨得何篆为至正，何刻为大雅，然后定其趋向，不惑他歧，鼓其迈往，不参贰志，庶几近之。不然而法中，又不然而法下，将愈进愈弛，终身陷溺，即有怃然悔悟，毅然更改，弗可为矣。
　　摹古类
　　
　　须取古印良可法者，想象摹拟，俾形神并得，毫发无差，如此久之，自然得手。张怀瓘论学书云：临仿古帖，毫发精研，随手变化，得鱼忘筌，斯亦可与摹印者语矣。米元章《书史》云：画可摹，书可临而不可摹，惟印不可伪作，作者必异。王诜刻"勾德元图书记"，乱印书画，余辨出"元"字脚，遂伏其伪。木印、铜印自不同，皆可辨。是说固然，其如我之欲肖何也。
　　
　　传神
　　
　　善摹者，会其神，随肖其形；不善摹者，泥其形，因失其神。昔郭汾阳婿赵纵令韩干与周昉各为写真，未定优劣。赵夫人曰：两画总似，干得赵郎状貌，昉兼移其神思、情性、笑语之姿。乃定二画优劣。摹印者如昉之写真，斯善矣。
　　人有千态，印有千文，吾安能逐一相见摹拟，其可领略者，神而已。神则四体皆一物，一真一切真，苟神之不得，即亲见摹拟，亦未必肖也。是故，有不法而法自应者；亦有依法而法反违者。
　　
　　亲炙
　　
　　图形于影，未尽纤丽之容。故摹篆于篆文者，未若摹篆于款识者之为亲；摹印于印谱者，未若摹印于印者之为真。盖以印署谱，则涂有浓、淡、多、寡，手有轻、重、偏、正，纸有燥、润、虚、实，何能毫发毕露无爽，终须见其真印而熟识之。自是亲切如传神者，不于画上临仿，而于当面认真，则亲接其神思、情性、笑语，宁状貌已耶。 
　　
　　摹铸印
　　
　　朱文，须得空处深平起处高峻意，若白文，又须悟得款识条内所云仰互等说，总贵浑成无刀迹也。陶印亦然，要觉于铸少欠。 
　　
　　摹凿印撮要类
　　
　　众妙玄玄，不会其要，或茫无措手，不辨其要，或误为着力，将指归是昧，而苦难乘之矣，可不察乎？
　　
　　一要典
　　
　　典者，有根据，非杜撰也。凡篆文，凡款识，俱要有所本，不然而妄作焉，则无征不信，不信不从矣。 
　　
　　二要正
　　
　　典而不正，虽典奚为？顾正者，犹众人之有君子，多歧之有大道，惟始进者自择之尔。择之果正，自见冠冕威仪，不涉脂粉嬉戏；自见平易通达，不入险怪旁蹊。然而却有一种未易及处，乃为秦、汉正印。如诗有唐，书有晋，他皆不得与颉颃已。 
　　
　　三要雅
　　
　　正而不雅，则矜持板执，未离俗气。故知雅者，原非整饬，别是幽闲。即如美女，无意修容，而风度自然悦目，静有可观也，动亦有可观也，盖淡而不厌矣。
　　
　　四要变
　　
　　雅而不变，则但知其一，莫知其他，亦终拘泥，而不足以语通方。故一印之内，有字与画相重相肖，须设法更易，使相衬贴，使不雷同，推之印印区别，各具一种可观，斯愈出愈奇。两字重叠，上已写有一字，其第二字只须附二小画于下代之，盖古法也。《学古编》云：《滕公墓铭》内"郁郁"两字，全书非是，只当作二小画附其下，秦"大夫"犹只以"夫"字作二小画于下，况此叠文。尝考《石鼓文》"旭日杲="，但于"旭"下作二小画，借"旭"之"日"为下字也。又见"努力加餐饭"印，"加"字从力，上已有"力"字，下但著二小画于左代"力"，右系以"口"作"加"，"饭"字从食，上已有"餐"下"食"字，下但著二小画于左代"食"，右系以"反"作"饭"，是皆有所本也。今于重字，有用阴阳文别之者，或变易笔法者，但不可用两样篆体尔。
　　李阳冰云：点不变，谓之布棋；画不变，谓之布算；方不变，谓之斗；圆不变，谓之环。凡言篆，欲变也。
　　或有问于予曰：印篆几何，而容变也。曰：太极无极，又为几何，而阴，而阳，而阖，而辟，而消，而长，而盈，而虚，无穷穷矣，穷无穷矣。伏羲创画，仓颉构书，亦既悟矣，亦既备矣，予何容心哉。
　　
　　五要纯
　　
　　变而不纯，如八音迭起而无调，五色错布而无章，未足快耳，已厌听矣，未足愉目，已厌观矣。然则为印者，宗秦即秦，宗汉即汉，其篆刻体制，融成一家，不可谓楂、梨、桔、柚，皆可于口，　乃杂然前陈，有乱家数。《妙明子》有言：狐裘补以狐，不可续以羔；缁衣补以缁，不可续以缟。言不相宜也，相宜则无不纯矣。
　　
　　六要动
　　
　　纯而不动，则枯木死灰，有形无神矣。故刻画虽定，而运笔挥刀，流利活泼，俨有生气，若能与人相笑傲，而人不倦于应接，乃见精神。
　　
　　七要健
　　
　　动而不健，则软弱之体，舞蹈未胜，须以遒劲运蹁跹，得大娘之武力而后可，毋曰健也，特求其绳直而已。
　　
　　八要古
　　
　　健而不古，则方正整齐，圭角毕露。又须敛锷藏锋，俾苍然得古人致。
　　
　　九要化
　　
　　古而不化或属矫揉。须是浑浑融融，泯夫笔迹，并泯夫刀迹。若鲜肤至润，秀色可餐，昭然于心目，而相卒不可睹，斯为化也。
　　
　　十要神
　　
　　化而未神，犹可仿佛摹拟，必其玄妙莫测，幻如云龙，捉摸不定，恍如水月，斯进于技而神与俱也。岂直一印信之为物哉？将宝玩不与易矣。
　　三儿曰：有十要，便有十害；无十害，则无十要矣。或曰，何谓也？曰，参苓非补药乎？惟无待于补尔。
　　章法类
　　
　　乐竟之谓章，文采之谓章，是章法者，言其全印灿然也。凡在印内字，便要浑如一家人，共派同流，相亲相助，无方圆之不合，有行列之可观，神到处，但得其元精而已，即擅场者，不能自为主张，知此，而后可以语章法。
　　
　　情意
　　
　　字面有正、有侧、有俯、有仰。惟正面，则左右皆可照应，若侧面，则向左者背右矣，向右者背左矣。窃以为字之相集于一印，即如人之相聚于一堂，居左者须令顾右，居右者须令顾左，居中者须令左右相顾，至于居上者，亦须令俯下，居下者，亦须令仰上，是谓有情。得其情，则生气勃勃；失其情，则徒得委形而已。虽居间字有定体，不能如说，也须明得此理，庶知设法安顿，但能见得有意，亦为少愈。或问字是死的，如何能用情意？笑答曰：人却是活的。
　　
　　势态
　　
　　有威可畏之谓势，有仪可象之谓态。威可畏，则弱不敌强矣；仪可象，则村不敌俏矣。然俏不在做作，而在雅观；强不在猖狂，而在雄踞，明者当自得之。
　　
　　边栏
　　
　　印有边栏，犹家之有垣墙，所以合好覆恶也。然亦有门户自在，无借垣墙者，顾其可合、可覆何如尔。朱文虚起，非栏无所附着。若白文，犹有红地相依，则相字势，外有曲折周回，自相约束者，不更用栏。他如窥见室家，出头露面，此则不可无栏。假于无栏者，篆刻已无不当，乃印纸上，犹有不悦目处，便是少栏，当用刀口取涂，试加栏于纸，与前无栏者较胜，即须逼边微留一线，重刻，或边有余地可加，则加之。其栏之用刀，最忌深阔，比字之分数宜减。亦有有栏不悦目者，又将印栏去涂署纸，亦较观之，宜有宜无，相形自别。倘不宜栏，亦须逼边落墨，各求古意。若玉印似又不拘，铜印亦有不拘者，但看用何等家数，酌而裁之。其栏有狭、有阔、有单、有双，亦当相势用之。如一印而阴阳两文，则朱文字有半栏矣。其于阔与双者，欲见古意，须于四厌或四角少刓少栏。朱文，即烂铜者，亦止烂文，必不至于烂栏，或有烂栏，必不尽烂。
　　
　　朱文镌栏，故为阔者。无论他栏或阔或狭，分数宜较字画减去少许。盖印纸时，四旁虚纸必昂起，即栏外余涂，亦惹纸上，不无栏肥于字矣。故用印取涂时，亦须拭去四旁余涂，方可印纸。
　　
　　格眼
　　
　　格眼有竖分界者，有横分界者，有横竖"十"字分界者，有横竖多为分界者，有横竖不用分界者。然不用分界者，又有不分之分在，盖不分以画，分以地也。古印虽有长短阔狭，伸缩相让者，亦相字势取巧尔，终是不必若急就章，歪斜尖跨，则已出格不拘。
　　
　　空地
　　
　　白文中分"十"字红地，不可去字太阔，当视字画之疏密少减方好看，盖字有笔画相萦旋，其空地易为红故尔。即如 字，中截两段，其截处，亦须较画少密，方见相联，此论字形方正体势则然，若字形参差者，毋执此例。
　　朱文列派，字之上头齐整，则露地少，下脚参差，则露地多，如此者，须是上头离边较下脚离边更远少许，方得相称，若左右侵让，其离边远近则均之矣。 
　　王右军书法云："分间布白，均其体势。"褚遂良云："字里金生，行间玉润。"以为行款中间，所空素地亦有法度。疏不至远，密不至近，如织锦之法，花地相间，须要得宜尔。
　　凡印文中，有字自然空缺不可映带者，即听之，古印尝有。
　　诸印下亦有空而宜悬之者，不可妄意伸开，与加曲屈，以求填满。若能写得道理出，自不见其空矣。
　　米芾《海岳名言》云：石曼卿作佛号，都无回互转折之势，小字展令大，大字促令小，是颠教颜真卿谬论。盖字自有大小相称，且如写"太一之殿"，作四窠分，岂可将"一"字肥满一窠，以对"殿"字乎？盖自有相称，不展促也。某尝书"天慶之觀"，"天"、"之"字，皆四笔，"慶"、"觀"字多画，在下，各随其相称写之，挂起，　气势自带过，皆如大小一般。又云，书至隶，与大篆古法大坏矣，篆籀各随字形大小，故知百物之状，活动圆备，各各自足，隶乃始有展促之势，而三代法亡矣。
　　姜尧章《续书谱》云：字之长短、大小、斜正、疏密，天然不齐，孰能一之？如"東"字之长，"西"字之短，"口"字之小，"體"字之大，"朋"字之斜，"黨"字之正，"千"字之疏，"萬"字之密。画多者宜瘦，画少者宜肥，魏、晋书法之高，良由各尽字之真态，不以私意参之尔。
　　
　　疆理
　　
　　疆者，外之大界。如边栏、如格眼是也。理者，内之小条理，谓一字有一字之定画，一画有一画之定位，界限自在。不可谓格眼既分，而字画可妄为疏密，使相侵让也，是有疆无理矣。
　　
　　纵衡
　　
　　纵之谓经，衡之谓纬。如织锦者，花为花，叶为叶，显晦参差，而经纬自是不紊，殆分矣，而犹能合也。盖巧发因心，千变万化，而成一片段者，当共一杼轴，必不自生彼此，乖戾方圆。
　　
　　回文
　　
　　回文印，独双名用之，多自右而左，复回右也。亦有自左而右，复回左者。若单名印及杂印，俱宜顺写，无用回文，恐致疑误。亦有双名不用回文者，亦有单名用回文者，总要相字分派，散花成锦，始得章法。 
　　
　　阴阳文
　　
　　如四字印，有三白一朱者，有三朱一白者，有二白二朱者，皆汉以后之制。大都字遇笔画少者，可用朱文间之。即名印之字朱文可见，亦有不拘者，相字体势尔。其朱与白，有左右两列分者，有上下两截分者，有斜角两对分者。其上下分者，朱文又当用一隔以辨前后，若在一边，则不必矣。
　　印有朱白相间，卒至朱文亦似白者。此盖欲其配匹停匀之过，故人认空地亦作字画也。亦须检点避忌。
　　
　　满白文
　　
　　既曰满白，则笔画自不得不填满也。然不蟠曲或不能填满，不填满则空地多而不白，此须识得借其本然之势，加我充满之功。如月之虚而就盈，虚非本无，而盈非外假也。不见新生晕，但觉本来圆。不然，笔画开阔则扁，扁则尤易厌其蟠曲，尤难掩其臃肿。若此，将无取于满白矣。然又要识得满而不满，白而不白始妙。
　　
　　栅子文
　　
　　或二字，或三、四字，排列成行，少横多竖，伸先下坠，屈己高悬，匀匀停停，不疏不密。笔每患软，刀每患嫩，其屈伸高下，须取巧相对，不见错乱为佳。 
　　
　　铁线文
　　
　　细蟠铁线，宜为玉章。强而似弱，柔而实刚，易于朱，不易于白，难于圆，不难于方。铜则弗之用矣。
　　
　　垂脚文
　　
　　脚有缩、有伸、有短、有长、有动、有静，配合自然，甚无矫强，谱所载者多拙，但祖其意而各奏尔能可也。
　　
　　急就文
　　
　　既曰急就，则颠倒衣裳，屡舞侧弁，似斜复直，欲断还联，藏巧于拙，若丑若妍。军中凿印每如此。
　　
　　欹文
　　
　　非方非圆，忽斜忽正，已超于牝牡骊黄之外，犹范乎规矩准绳之中，不为纤巧，愈征旷达。 
　　
　　布置
　　
　　布置无定法，而要有定法。无定法，则可变而通之矣；有定法，则当与时宜之矣。是故，不定而定者安，定而不定者危。去危即安，乃所以布置也。
　　
　　妆点
　　
　　当门去棘，向牖栽花，是又一小布置也。顾所宜何如尔。
　　
　　字法类
　　
　　篆非不有本体，乃文武惟其所用，而卷舒一随乎时，须错综斟酌，合成一个格局，应着一套腔版，才信停当。 
　　
　　白文
　　
　　古印皆白文，本摹印篆法，平正方直，庄重壮健，雅而可观。字初无圆，纵有斜笔，亦取巧写过，毋用玉箸及他篆，用则不庄重矣。
　　白文用崔子玉写《张平子碑》字及汉碑，并印章器物等字为最。
　　
　　朱文
　　
　　朱文印自六朝以及于唐，古法其渐废矣。至宋南渡，绝无知者，篆益舛谬。果如朱文，亦宜清雅得笔意，毋重浊而俗，毋曲叠而板。赵松雪篆玉箸，刻朱文，颇流动有神气。如今文博士，则又学赵者也。 
　　朱文粘边印，乃"建业文房"之法，篆文四旁有出笔者，皆与边相联，此制亦未尝无谓。
　　朱文印，或用杂体篆，亦宜择其近人情者用之，不可太怪。米芾《书史》云：薛书来论晋帖误用字，芾因作诗曰："何必识难宇，辛苦笑扬雄，自古写字人，用字或不通，要之皆一戏，不当问拙工，意足我自足，放笔亦戏空。"
　　
　　方圆
　　
　　篆刻有方有圆，须于字画折肘、伸腰、出头等处分体，不可方圆杂也。然而，朱文多用圆，白文多用方。其白者，字画向背，又自有方圆。背在外，须方正整齐，始有骨力，但不可太著；向在内，须活泼流动，始不死煞，但不可太放。 
　　外角凸处欲方，内角凹处欲圆。然圆又不可概用，须认笔意从何边转折，可带联处，则用圆，独另不带联笔，则亦方也。
　　人知方必就矩，遂一意于方而废规；又知圆必就规，遂一意于圆而废矩。不知规之用圆，而体实方，不方未足以正圆，而圆必难四达；矩之用方，而体实圆，不圆未足以齐方，而方必非一贯。是方主之，必圆佐之，圆主之，必方佐之，斯善用规矩者也。张怀瓘云：古文篆籀，为书之祖，都无节角，盖欲方而有规，圆不失矩也。又有谓其体实方，其笔实圆。二说足征互用之妙。又语云：隶以规为方，草则圆其矩。余以为篆印者，当兼用之。 
　　
　　疏密
　　
　　疏不欲缺，密不欲结。疏亦不欲结，密亦不欲缺。疏密两相宜，自有参差诀。
　　
　　主客
　　
　　谓之曰主，则毋为客所夺；谓之曰客，则一听主所施。如偏旁等，其客尔，他皆主也。主可胜客，客不可胜主，不得已而主客相等，可矣。
　　姜夔《(续)书谱》论位置云：假如立人、挑土，田、王、衣、示，一切偏旁皆须令狭长，则右有余地矣，在右者亦然。
　　笔法类
　　
　　笔法者，非落墨之谓也，乃谓一点一画，各有当然。而运动自我，又不可执，或屈而伸，或伸而屈，或俯而仰，或仰而俯，或长而短，或短而长，或粗而细，或细而粗，或轻而重，或重而轻，或疏而密，或密而疏，或正而偏，或偏而正，须从章法讨字法，从字法讨笔法，因物付物，水从器以方圆，将天巧出矣。要不见矫强拂逆为当，如六骸备而成人，有分形，自有分位，增减不得，颠倒不得，而千态万状，常自如也。故秾纤得衷，修短合度，曲处有筋，直处有骨，包处有皮，实处有肉，血脉其通，精神其足，当行即流，当住即峙，遇周斯规，遇折斯矩，坐俨如伏，立俨如起，动不嫌狂，静不嫌死，咸得之于自然，不借道于才智，是笔法也。笔法既得，刀法即在其中，神而悟之，存乎其人。 
　　
　　自然
　　
　　王安石《熙宁字说》序有云：其形之衡纵、曲直、斜正、上下、内外、左右皆有义，皆本于自然，非人私智所能为也。
　　又安石进《字说表》云：字虽人之所制，本实出于自然。凤鸟有文，河图有画，非人为也。人则效此，故上下、内外、初终、前后、中偏、左右，自然之位也。衡斜、曲直、偶重、交折、反缺、倒仄，自然之形也。发敛、呼吸、抑扬、合散、虚实、清浊，自然之声也。可视而知，可听而思，自然之义也。以义自然，故仙圣所宅，虽殊方域，言音乖离，点画不同，译而通之，其义一也。 
　　《律吕新书》谓律未成之前，已有是数，律成，而后数始得以形焉。愚谓印未成之前，亦已有是法，印成，而后法始得以形焉，是数也，法也，岂真自人为哉。
　　向仓颉作字，亦非细人。朱子曰：此亦非自撰出，自是理如此。如心、性等字未有时，如何撰得？只是有此理自流出。
　　
　　动静
　　
　　动，言笔飘然飞动也；静，言笔肃然镇静也。尝见风于柳矣，动与俱动，静与俱静，一枝如是，百枝如是，固势然尔，亦理然尔。 
　　
　　巧拙
　　
　　太作聪明，则伤巧；过守成规，则伤拙。须是巧以藏其拙，拙以藏其巧，求所谓大巧若拙斯可矣！然而巧成迟，拙成速，巧拙之窍，当在迟速之间。
　　
　　奇正
　　
　　不奇则庸，奇则不庸，而或失之怪；不正则怪，正则不怪，而或失之庸。果能奇而复正，斯正而奇也，不怪矣；果能正而复奇，斯奇而正也，不庸矣。然不极怪，必不能探奇；不至庸，必不能就正。则欲奇欲正者，此又不可不知。
　　
　　丰约
　　
　　画丰毋犯叠，画约无犯缺。叠则厌其缠绕，缺则疑其磨灭，惟求无犯可矣。然与其犯叠也，宁缺。
　　
　　肥瘦
　　
　　肥不厌肉，肥须有骨；瘦不厌骨，瘦须有肉。有肉无骨，则虚浮不健；有骨无肉，则枯槁不泽。若小篆似瘦，大篆似肥，则又梅花之清减，牡丹之富丽，各有秉赋，自成一体段也。
　　肥或涉于粗，瘦不失于秀。与其秀而软弱，不若粗而遒劲。然而，朱文又难为粗而易为秀，白文又难于秀而易于粗。总之期于劲尔，劲则无可无不可。
　　一印内，字有定位。其字画多者，较少者分派不无加密，将使少者分派空地，一如多者阔狭，何可得也？须是画多者笔稍瘦，画少者笔差肥，方得相称。 
　　
　　顺逆
　　
　　察其字之本来体势，如左撇者，其屈伸转折，还须顺左，右捺者，还须顺右。要能不失其意，使人晰见晰知方可，不然皆谓之逆，逆则反常而拗折矣，宁无有以惑人也乎。
　　刀法类 
　　
　　刀法有三：最上，游神之庭；次之，借形传神；最下，徒象其形而已。今之刻者，率多谓刀痕均齐方正，病于板执，不化不古，因争用钝刀激石，乱出破碎，毕，更击印四边，妄为剥落，谓如此乃得刀法，得古意。果尔，亦无难矣!然而刀法古意，却不徒有其形，要有其神，苟形胜而神索然，方不胜丑，尚何言古，言法。即如古铜印，曾入水土锈者，无论。若传世而未经水土者，自又不同，安得谓其非古。且彼之出破碎为剥落者，将仿古铜乎？古玉乎？窃谓铜性不碎，玉质且坚，皆无当也。又即如朱文线边，则刀法安在？古意安在？岂亦激之令破碎？击之令剥落耶？人谓印之新刻者之非古也，乃故为破碎以假之，抑知新破碎者之更不可以为古也乎。
　　
　　中锋偏锋
　　
　　刀有中锋，有偏锋。用须用中锋，不可用偏锋。中则藏锋敛锷，筋骨在中；偏则露筋露骨，刀痕可厌，且俨然新发刃，无古意矣。 
　　刀路中心本深，再观之忽疑虚耸；两旁本浅，久视之翻觉下削。是笔虽扁贴印面，而其像却似滚圆，斯称神功，人力非所及矣。禅家有云："鸳鸯绣出从君看，莫把金针度与人。"
　　
　　阴刀阳刀
　　
　　刀不但徒置中锋，用时亦须中正，不可偏侧。然有阴刀，有阳刀，又不可不察也。阴何在，在锋下，属掌背；阳何在？在锋上，属掌面。盖刀虽壁竖于中，而用刀乃右手，则两目并居手之左矣，但能从手之左，正视夫右，必不便于反视尔。故刀所向处整齐，而余不无参差。
　　
　　顺刻逆刻
　　
　　刀有顺有逆，而手但能顺锋前送，不能逆转。若欲逆时，须转印以迎手，不可任其便易，既作一顺，或顺逆紊施，不分向背，致乱阴阳。或问顺刻亦刻，逆刻亦刻，恶辨其为紊施，而谓分向背也？曰，设有一刀不是，便认出，如之何可紊施也。或曰，何所妨不可？曰，写字者横画自右而左，直画自下而上，可乎？不可乎？ 
　　
　　刻玉刻铜
　　
　　刻玉印，须用中锋刀；刻铜印，须用偏锋刀。中锋向字画中心而行，偏锋向字画边旁而行。盖玉性烈，铜性顽，烈则循中而行，两旁激之自开，顽则两旁相粘，非侵边而行，则铜屑不易下，故玉之文活，铜之文死。玉活则易于放手，须又以死制其活；铜死，则难于措手，须又以活救其死。斯臻妙之诀，特可与知者道尔。今之人，多舍铜玉而尚石璞矣，岂不知铜坚久，玉贵重，抑亦以铜玉之文，皆不及石章且便易也。然虽石章，其所仿效，不越铜玉二种，其所用之刀，只用一中锋者足矣。此刀不须过厚，少薄者佳，不须太利，少钝者佳。利则恐石之弱，随刃而齐，不若钝者去得跳跃。厚则恐石之脆，误有所激，不若薄者见得分明。但仿铜章，刀痕不免整齐，能于其齐之起处求伏方精；仿玉章，刀痕不无激裂，能于其裂之伏处求起始得。盖铜之起，玉之伏，俱有迹之未化；铜之伏，玉之起，俱得理之自然。是又铜玉传神矣。大概中锋用头抵其前，偏锋任口啮其右尔。 
　　
　　浅深
　　
　　朱文贵深，白文贵浅。白浅则随刀中法，深反泯矣。朱深则法始跃如，浅将板矣。
　　
　　工写
　　
　　如画家一般，有工有写，工则精细入微，写则见意而止。工则未免脂粉，写则徒任天姿。故一于写而不工，弊或过于简略而无文；一于工而不写，弊或过于修饰而失质。必是工写兼有，方可无议，所谓既雕既琢，还返于璞是也。晦翁论作书云：放意则荒，取妍则拙。郝陵川云：太严则伤意，太放则伤法。又云：无意而皆意，不法而皆法。此足为吾论符节矣。
　　古之篆书，犹今之日用平常书。若欲如今篆者笔笔费力求精，则每日间能书得几字，盖有不疾不徐者为运笔尔，是可以得工写之说。 
　　史学问明道先生云：某写字时甚敬，此在勿忘勿助之间也。今作字匆匆，则不复成字，是忘也；或作意令好，则愈不能好，是助也。
　　
　　难易
　　
　　刻印难于大，不难于小。难于白，不难于朱。小与朱，群丑可掩，大与白，微疵毕露。
　　总论类
　　
　　分类既定，论各依归，中有未尽而互发者，则总署诸尾尔，盖亦椒桂余辛也。
　　
　　第一论
　　
　　印字有意，有笔，有刀。意主夫笔，意最为要；笔管夫刀，笔其次之；刀乃听役，又其次之。三者果备，固称完美。不则宁舍所缓，图所急矣。盖刀有遗，而笔既周，笔未到，而意已迈，未全失也。若徒事刀而失笔，事笔而失意，不几于帅亡而卒乱耶!
　　意既主笔，则笔必会意；笔既管刀，则刀必相笔。如笔矫为转换，岂谓原如是耶？是笔不如意矣。如刀乱出破碎，岂谓笔原如是耶？是刀不依笔矣。必意超于笔之外，刀藏于笔之中，始得。
　　
　　第二论
　　
　　区画未定之先，要能笔一听我；区画既定之后，要能我一听笔。笔听我，则我不为笔缚；我听笔，则笔不为我移。斯所谓先天而天不违，后天而奉天时矣。
　　
　　第三论
　　
　　笔法老练，刀法老干，皆老也。不如此，皆谓之嫩：知嫩，知避，自能得老。老也者，固篆刻画一之法也，愿与学者守之矣。
　　老不在文粗，嫩不在文细。若果老，愈细愈老；若果嫩，愈粗愈嫩。
　　
　　第四论
　　
　　所谓板者，谓如今之印版。轻重相等，大小相类，斠若画一也。今俗士系俗，窘若囚拘，亦谓之板，故谓之板。《翰林禁经》谈书云：平直相似，状如算子，此画尔，非书也。刻印可知矣。
　　俗谓"反顺"为"板顺"。人有刻印甚板，见者谓之曰：此印刻板了。刻者应之曰：印纸上，方是顺的。谓者胡卢 ("胡卢"又作"卢胡"，笑声)而笑曰：然，乃吾误认反也。
　　
　　第五论
　　
　　自为主张者，一个一样；依法主张者，万个一样。非万之曾有约于一，约于法尔。如万川映月，无有不圆者，其映月同也。有如印璞之长短阔狭无异，印内之字与篆亦无异，斯可不约而齐轨矣。所谓涛不学孙吴则暗与之合也。然惟得法者而后能之，若妄作者，先自越于法外，何能望此。 
　　事有不期而暗合多者，何？其理同，其心又同故也。不然，古人果先偷我一联诗矣。
　　师旷不能齐不齐之耳，要能和音；易牙不能齐不齐之口，要能调味。今人好恶不一，吾安所从违也，亦自有通方术尔。
　　
　　第六论
　　
　　斯之为道若浅，而浅未能窥其奥；为事若粗，而粗未能臻其妙。是究道之心亦欲深，执事之心亦欲细也。稍参一毫浮躁鄙略，则其艺必不精矣!能善习者，直可以收放心，熔俗气，岂特精艺乎哉。孟子曰：王之好乐甚则齐其庶几乎，予固虑人之好此未甚尔。
　　
　　第七论
　　
　　篆刻鄙事，而能会者，未尝不见重于人，惟所自处尔。自处以高，技增以重；自处以卑，虽绝技可鄙也。是故，贵慎所处。是故，有五不刻，谓非亲授不刻也，非能用不刻也，非知重不刻也，与夫取义不妥、印璞不妙皆不刻也。然亲授尤必要矣。
　　
　　
　　
　　凿印须得简易而无琐碎意，更要俨如凿形，笔画中间深而阔，两头浅而狭，遇转折稍瘦，若断而不断才是。如有联笔，则转折处稍轻，重则势将出头矣。但可下坠处深阔些，与单画另又不同。
　　
　　摹刻印
　　
　　铜之运刀须似熟，玉之运刀须似生，余详后。
　　
　　摹画印
　　
　　笔重蛛丝，刀轻蚕食，中不得过深，旁不得太利，止见锋、不见芒，但觉柔、不觉刚，尔尔。 
　　
　　摹碾印
　　
　　碾之于刻，虽是不及，然我但仿良工手可也，不要露刀，使人见谓刻，又不要徒似夫碾，使人见谓拙工。
　　
　　摹玉印 摹铜印
　　
　　以石摹玉易，以石摹铜难。盖石与玉同性，同则近似者易为力，石与铜异质，异则相戾者难为功。若以玉摹印，当即从玉章或宝石等章。以铜摹印，当即从铜章，或金银章，要无拂其性与质尔。
　　
　　分品
　　
　　李阳冰曰："摹印之法有四：功侔造化，冥受鬼神，谓之神；笔画之外，得微妙示，谓之奇；艺精于一，规矩方圆，谓之工；繁简相参，布置不紊，谓之巧。"
　　
　　诣极
　　
　　工夫或有所未到，则篆刻必有所未精，此何嫌"十日画一水，五日画一石"也。须是凝神定志，精益求精，篆刻既成，印越纸上，一番一吹求，一疵一针灸，历试数十，不可但已，将目睇毫末，心算无垠，尽美且尽善矣。毋曰篆刻几何，工力安用，乃卤莽灭裂，草草完事。
　　书家者云："有功无性，神采不生；有性无功，神采不实。"皆求诣极意也。
　　先正又论作文云：炼之如精金在熔，不足色不止；裁之如美锦制服，必称体斯完。
　　
　　
