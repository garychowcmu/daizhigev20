嘉兴大藏经　文穆念禅师语录


　　文穆念禅师语录序

　　三教之理一也三教之理一而释氏之旨更无不一一者何曰直指人心立地成佛而已自五灯分焰人各一师其最著者则有曹洞有临济若似乎举至一之旨而以不一者异之也夫佛法则乌容异也殊途而同归也譬之千支万派而朝宗则惟向若也亦因乎学者资力所近而与为提撕与为针砭焉岂有他哉今滹沱一脉几半天下曹源一滴不绝如线说者疑有盛衰之别余以为祖灯相续论真赝不论多寡也苟得一人而使佛祖法门如日月之经天如江河之行地则此一人功业当盛满无算双林文师岂其人耶师夙秉慧根为曹洞嫡传为岐山血嗣自剃染之初锋颖已露于我法难思之句而喟然生疑于法王全露之言而豁然顿悟其一疑一悟间谁得窥其底蕴哉师顾不自满假参学益力时以前人付嘱不克负荷为兢兢渡衡湘适吴越凡诸选佛名场不惮风瓢雨笠乃杖锡所经人多皈仰在丹霞则祖庭克复在双林则祇树重晖盖根之茂者其实遂膏之沃者其光灼道固有不可遏抑者耶然窥师之道以实践为本而语言文字其末也故每有论说直欲付诸丙丁而门人不可谓守先待后非言曷明质疑问难非言曷剖因并出丹霞双林所录而登之枣梨且强余为玄晏焉顾余儒者何知而以序师哉然我自用我法以今观其法语钳锤棒喝悉具婆心指月拈花无非妙谛非即吾儒之所谓无隐乎其诸颂拈檃括命中语皆破的批却导窾目无全牛非即吾儒之所谓知言乎其息影三十韵则辨才无碍晋尘可夺游行理窟宋腐不留非中峰石屋之流亚乎循是以序师其足以尽师乎其不足以尽师乎或以余为阿所好或不以余为阿所好姑置勿较要之四海之大百世之久自有具正法眼者在。

　　康熙乙卯阳月谷旦
赐进士第吏部观政古申法弟刘楫顿首拜撰

　　文穆念禅师语录目次序第一卷住信阳州法幢山双林禅寺语第二卷住邓州丹霞山仙霞禅寺语第三卷再住信阳法幢山双林禅寺语第四卷住汝州伏牛山云岩禅寺语机缘第五卷颂古行实

　　文穆念禅师语录卷第一

　　嗣法门人真慧等编次

　　住信阳州法幢山双林禅寺语录

　　康熙壬寅九月廿有三日入院阖郡檀越各刹耆宿及请主清之邓公等恭请本寺开堂。

　　拈疏从上诸圣秘固深藏曾未轻泄今以当筵华擘殆尽还会么设或未会再烦上首宣过宣疏毕。

　　法座以拄杖指云高而无上广莫可量人人有志上头行更不作礼须弥王遂升座拈香祝
圣毕次怀中取香拈出云此一瓣香千圣莫测魔外罔知始从拨草瞻风直至亲蒙记莂既尔颖露弗敢被盖囊藏今日事不获已对众拈出爇向炉中供养。

　　本师现住湖广衡州府岐山仁瑞堂上传达磨正宗曹洞第三十世上懒下放太老和尚用酬法乳之恩遂敛衣就座维那白椎云法筵龙象众当观第一义师随声便喝复召众云大众第一义谛适才被山僧一喝百杂碎了也倘有傍不甘的出众相见(问答毕)乃云建立狮幢故是时节有待整理竿丝全凭手眼精明弘开正法眼藏揭示不二心宗着着超今迈古头头绝类离群恒沙妙义以敷扬百千三昧而显现可谓如理如事无作无为卷舒不落功勋去来了无变异然虽如是祝
圣开堂一句又作么生昨向闹市头边过到处文明贺圣朝(叙谢竟)复举投子大同禅师因僧问如何是一大事因缘子曰尹司空请山僧开堂师云往往谓投子得扑实之道殊不知海龙王宫里无凡物是故是双林不恁么今日有问如何是一大事因缘祇向道金轮不隐的遍界绝红尘喝一喝结椎曰谛观法王法法王法如是下座。

　　安两序上堂举天童长翁净禅师谢新旧两序上堂开无间地狱现阎罗大王聚夜叉一部列牛头两行与其进者剑树上猛火进用与其退者刀山里寒冰退藏且道理会甚事叵耐饭饱弄箸判断屎急尿床其或未然花柳春风入戏场师云具逸群三昧提向上宗风天童不无以及检点将来未免大惊小怪不若双林种田博饭一味寻常法席虽以初开更无如是奇特承诸禅德不辞聚首寒温共展化仪为人天标帜作将来龟鉴法门之幸岂小补哉遂击拂子云韬略两全多意气安南塞北一齐收下座。

　　上堂劫初的旨未举以前先露布就中宏范立针枯骨作龙吟历历宣扬而有据明明揭示以无私若也会得不独奉尘奉刹指经天地亦可与竺乾旦国分忧增色虽然如是卓拄杖云数尽落霞对明月拨开松影露青天。

　　上堂即心即佛钉椿摇橹非心非佛画蛇添足不是心不是佛不是物喝一喝云要识真祥麟祇有一只角参。

　　上堂法无定相遇缘即宗所以拄杖拈起也竖穷三际含里十虚放下也万机休罢退藏于密三世诸佛历代祖师到这里不敢正视你辈黄瓜茄子那里得知。

　　上堂举普化禅师居常入市振铎曰明头来明头打暗头来暗头打四方八面来旋风打虚空来连架打一日临济令僧捉住曰总不恁么来时如何化拓开曰来日大悲院里有斋僧回举似临济济曰我从来疑着这汉师云普化三昧临济不知临济若知不致暗箭相待临济三昧普化不知普化若知肯躲跟于大悲院里双林恁么批判二老三昧要且不知双林若知何处见有普化临济又曰普化个汉掣风掣颠将谓有多少奇特被人轻轻一拶马脚便恁露出。

　　上堂德山入门便棒崖州万里临济入门便喝万里崖州双林总不恁么你等如何纳款良久云水中择乳须是鹅王。

　　元旦上堂僧问爆竹腾声震惺已萌春色新桃布彩豁开未朕幽玄漏泄真机即不问如何是新年头佛法师云家家门前火把子进云镜清道有意旨如何师云庭前石作舞进云明教道无又作么生师云虚空笑点头进云双林即今是有佛法耶是无佛法耶师云你试卜度看僧拟进语师打云龙头蛇尾汉乃云腊尽春回片片晴霞凝上界悬桃爆竹重重锦缝豁当阳堤柳舒眸窥破东王正令岩梅发笑漏泄劫外真机尘尘三昧以全彰处处祥光而夺目然虽如是且正恁么时君臣道合海晏河清一句又作么生遂挥拂子云金轮盘转山河固宝印当空社稷宁。

　　上堂举六僧参黄檗五僧作礼一僧提起坐具作一圆相檗曰吾闻有一猎犬甚恶(云云)师云用乌豆子换人眼睛黄檗手段有之然这僧棒则吃要且不甘何谓是伊阵后兴师当断不断双林若在待他拟开口时一喝便行非但截断黄檗舌头亦不致今时人向声色边逐块。

　　上堂举渐源仲兴禅师因宝盖约侄来访源乃卷篦在方丈内坐盖一见乃下却帘便归客位源令侍者传语曰长老远涉不易犹隔津在盖遂擒住侍者与一掌者曰有堂头和尚在莫打某甲盖曰为有堂头老汉所以打你者回举似源源曰犹隔津在师云一人惯展纵横不犯之机一人善行偏正回互之理主宾抑扬各得其宜祇是不无检点何则不见道犹隔津在。

　　上堂若论此事向未举念以前会去早已落二落三扬眉瞬目处参详白云万里那更堪磨唇捋胔弄业识痴团有甚屎臭气山僧一向把定绳头岂容走作要且今日是个解制之期未免放开一线现前大众还有具超方眼撩起便行的么出来拄杖子为你证据。

　　晚参举昭觉仲庆禅师上堂良久曰吃盐添得渴便下座僧便问吃盐添得渴时如何仲曰吠影狗子无屎吃师云全提正令眼目人天昭觉故善其机祇不合镂冰作玉指鹿为马致令这僧有吠影之惜虽然若是个汉待他道吃盐添得渴便乃掀倒禅床昭觉纵有八背三头管教措手无及。

　　晚参举天宁寿禅师上堂驴事未了马事到来忙忙大地谁是放怀呵呵呵归去来无根树子清风起不待春回花自开师云导之以德齐之以礼津津指颊流芳千古天宁于斯可谓得之矣祇是检点不无所惜何故伯牙纵有高山调不得知音也是闲。

　　上堂摩尼珠人不识如来藏里亲收得乃拈拄杖顾众云这个是双林拄杖子那个是摩尼珠复卓一下云这个是摩尼珠那个是双林拄杖子若向这里检点得出北俱卢洲吃粥吃饭若检点不出长连床上吃粥吃饭。

　　上堂举宝峰阐提惟照禅师上堂太阳门下妙唱弥高明月堂前知音盖寡不免舟横江渚棹举清波唱庆尧年和清平乐如斯告报普请承当拟议之间白云万里师云琢烹金石淘铸圣凡故是作家眼目若论宗乘向上真个白云万里何也持筹画策臣寮事至化无为贵转功下座。

　　天中节上堂僧问法鼓大震四众骈阗天中佳节即不问如何是转功就位师云芳草渡头寻不见月华影里见还明进云如何是转位就功师云宝阁凌空金铎响怪松崎险鹤声高进云如何是功位齐施师云鸳鸯绣出从君看不把金针度与人进云如何是功位齐隐师云宝殿无人空侍立不种梧桐免凤来进云恁么则双收双放全生杀为雨为霖遍大千师云知音不在频频举达者须知暗里惊僧礼拜乃云书符捻诀乃太平之奸贼采药驱疫实乱世之英雄欲除赤口白舌自有这道真言宁藉老聃律令况无间神野鬼祇可寻常粥饭汾阳酒肉奚为以拂子划一划云若向这里摩挲两眼洞豁幽微许你天上天下磅礴古今竞龙舟于逆浪夺锦标于机先驾险冲波任意潇洒遂顾左右云莫有这般人么如或未然各自归堂试检点看。

　　上堂人将语试金将火试蓦拈拄杖云且道这个又将甚么试良久云不是苦心人不知。

　　示众举龙牙居遁禅师一日在帐中坐僧问不是无人不欲全露请师全露牙拨开帐曰还见么曰不见牙曰不将眼来师云一等直挞根源就中龙牙犹较些子虽然还委伊道不将眼来的意旨么髑髅无喜识枯木有花开。

　　上堂更以异方便助显第一义喝一喝云释迦老子面皮犹少黄黑在何谓近日王令森严那许得钱私佃。

　　上堂举雪峰一日普请自负一束藤路逢一僧峰便抛下僧拟取峰便蹋倒归举似长生曰我今日蹋这僧快生曰和尚替这僧入涅槃堂始得峰便休去雪窦曰长生大似东家人死西家人助哀也好与一蹋白云白雪峰外面赢得五百家中失却一贯师云雪峰打草意在惊蛇长生虽见义勇为未免一钓便上雪窦检点故是分明吐舌要且祇得一半还知白云端的处么青山祇解摩今古流水何曾洗是非。

　　上堂道远乎哉触事而真圣远乎哉体之即神乃竖拂子云不是心不是佛不是物怀州牛吃禾益州马腹胀大尽三十日小尽二十九又作么生喝一喝云莫瞌睡好。

　　结制上堂问炉鞴弘开烹凡育圣设遇无面目汉如何烹育师云立地教死进云恁么则龙袖拂开全体现象王行处绝狐踪师云切忌诈明头乃举法昌遇禅师上堂法昌今日开炉行脚僧无一个惟有十八高人缄口围炉打坐不是规矩严难免见诸人话堕直饶口似秤锤未免灯笼勘破不知道绝功勋妄自修因证果喝曰但能一念回光顿脱三乘羁锁师云这老孟八得恁么啀啀喍喍你怕佛法烂却那惜哉惜哉大众彼住世时宗风弥布祖焰炽然尚乃狼藉若是何况今时也双林众虽不多且喜悉皆朴实堂规家法定来有年今值启法之元不惜唇吻再为道破散香便行静香便坐板鸣吃饭梆响出坡折旋俯仰亦任施为只是不许缄口围炉见神见鬼妄为蛇足何故山僧这里祇贵要人参冷冰冰底禅。

　　至节上堂群阴剥尽书云篆生于鲁国一阳复生弱线纹添于汉宫虽然节令无私祇要时人荐取所以洞山展辣手掇果棹于此日移花兼蝶至石霜施婆心揭榜文于堂前买石得云饶这一队汉虽则君臣道合纬地经天若是双林各与三十拄杖何故拈拄杖云双林门下令不虚行。

　　上堂举岳麓海禅师因僧问进前三步时如何麓曰撞头磕额曰退后三步时如何麓曰堕坑落堑曰不进不退时如何麓曰立地死汉师云投之以木桃报之以琼瑶理故然矣祇是不合严冷太杀双林即不然进前三步时如何混不得退后三步时如何类不齐不进不退时如何儿孙得力室内不知。

　　解制上堂十五日已前水向石边流出冷十五日已后风从花里过来香正当十五日土旷人稀相逢者少个事超越无量无边香水海不可思议境界佛祖到这里也须目瞪口呿然虽如是竖拂子云石笋抽条枝叶茂冰河发焰亘天红下座。

　　上堂举大愚守芝禅师问侍者曰问讯了一边立地是甚么道理曰不会愚曰过这边立侍便过愚曰无端无端师云拨着便转侍者不妨伶俐检点大愚真个无端何故不合老老大大教坏人家男女。

　　上堂青山叠叠绿水潺潺和风析不萌之枝幽鸟献无生之果夜明帘外带雪乌鸡堪报晓古鉴光中无毛鹞子已冲霄当斯之时言诠不到意路难知直饶现目连鹙子之神通祇得渺然一望然则检点将来我王库里无如是刀。

　　晚参举大慈寰中禅师上堂山僧不解答话祇能识病时有僧出慈便归方丈师云大慈可谓识病只是药头未验致令这僧一场业地。

　　上堂太阳溢目万里不挂片云从教四序推迁个里殊无盈晦然虽如是且古佛与露柱交参新罗共占波斗额又作么生乃喝一喝云切忌钻龟打瓦。

　　示众语是谤默是诳语默向上有事在不得动着动着三十棒。

　　晚参举殃崛摩罗尊者持钵至一长者家其家妇人正值产难(云云)师云批判古今不无囫囵而直捷者罕以及狗尾续貂又何妨检点长者家丑外扬殃崛被人驱使据令而行各与三十拄杖瞿昙乃三界至尊不合随人起倒亦好与三十拄杖幸喜妇人当下分娩救得一半还会么花明闺合知春秀月落无劳报晓鸡。

　　上堂若人识得心大地无寸土无门常湛然卷舒日南午不辊雪峰毬不打禾山鼓相聚吃茎齑唱个下山虎掷拄杖云黄阁帘垂功照忘粼粼铁锯三台舞。

　　上堂适才沩山水牯恶发触杀临济瞎驴惊起云门扇子　跳上兜率陀天打破弥勒世尊宝华王座汝等诸人还信得及么挥拂子云相逢欲说浑家事又被风吹别调中。

　　上堂举宝峰示聪藏主法语五则其第五曰有情故情渗漏有见故见渗漏有语故语渗漏设得见无情无语无拽住便问他你是何人师云善言言者言所不能言其为言也善迹迹者迹所不能迹其为迹也宝峰恁么可谓言迹殆尽要且不尽其为言迹也祇不合拽住已彰言迹又乌得其为不渗漏乎。

　　上堂大用现前不存规则指东作西呼南为北洞山麻三斤云门干屎橛露柱与灯笼蓦地笑不彻大众且道笑个甚么遂拈拄杖云若是陶渊明攒眉便归去。

　　上堂佛为一大事因缘出现于世欲令一切众生开示悟入佛之知见大小世尊祇解瞻前不解顾后若论大事因缘人人本有岂独佛乎昆石禅德于壬寅秋敦请山僧于斯遁迹岂非大事因缘今复领此一方缁素入山饭僧复迎山野升于斯座岂非大事因缘众禅德不远千里来扣双林克究精研于己躬下事岂非大事因缘乃至诸沙弥即今登坛受具入比丘数岂非大事因缘作么生是开示悟入佛之知见良久竖拂子云还委悉么急须今生疾打彻莫教沉劫受灾殃。

　　上堂举玉泉承皓禅师示众晷运推移布裈赫赤莫怪不洗无来换替荐福璨曰荐福当时若见即向道少卖弄师云责人之心责己恕己之心恕人斯可不负其为衲僧荐福恁么道大似以己防人谓不负可乎虽然卖弄玉泉故是检点怪伊不得何也未到赤骨律不免话贫穷。

　　上堂穆穆雍雍妙协通万年松下撞金钟超然一色无遗隐不坐同风落大功然虽如是且朕兆不立心法双忘一句又作么生良久云泥牛吼破澄潭月木马嘶干四海云。

　　上堂大道只在目前要且目前难睹欲识大道真体不离声色言语以拄杖击香几云这岂不是声复呈起云这岂不是色大众祇如声色未立时大道真体落在甚么处若能见得彻处便见松青竹翠鸟语莺啼历历分明浑无间隔其或未然掷拂子云打鼓普请看。

　　晚参举德山宣鉴禅师因临济侍立次山曰今日困济曰这老汉寱语作么山便打济便掀倒禅床山休去师云二尊宿抑扬故是胸藏韬略气吞佛祖检点将来要且各失一只眼。

　　立冬上堂朔风送韵黑帝起舞古干悉昂头霜花开池浦物物体全彰谁识个中主卓拄杖云若是当年李将军定解蓝田射石虎。

　　晚参举曹山慧霞禅师因僧侍立山曰道者可杀热曰是山曰祇如热向甚么处回避曰向镬汤炉炭里回避山曰镬汤炉炭里作么生回避曰众苦不能到师云曹山掷钓意在鲸鳌这僧祇管贪饵不顾身危虽时候比各有方柰回避之处未是何故那边不住空王殿怎肯耘苗向日轮。

　　上堂佛法要妙非智所测祖道幽玄岂同情解遂竖拂子云唤作拂子则触不唤作拂子则背这里荐得一任南天台北五台盏子扑落地碟子成七块其或未然有寒暑兮促君寿有鬼神兮妒君福。

　　上堂驱耕夫牛夺饥人食未为作略踢翻大海掴倒须弥亦是小家若到双林门下正好朝打三千暮打八百且道利害在甚么处遂卓拄杖喝一喝下座。

　　上堂少室单传衲僧巴鼻汉语胡言光风霁日到双林门下犹未是直捷向上在大众且作么是直捷向上一句良久云填沟塞壑无人会雨过夜塘秋水深下座。

　　上堂举一不得举二铁壁银山皆粉碎放过一着落在第二赤手空拳祇这是陕府铁牛吃大棒嘉州大象泪如雨泪如雨为君举历历分明须荐取喝一喝复举女子出定因缘师云本是一片皇风无乃分疆列界以致今日又怎得不为剖析文殊出不得掬水月在手弃诸出得弄花香满衣女子云在岭头闲不彻瞿昙水流涧下忒忙生祇如双林恁么批判还有互相证据者么遂击拂子云打面还他洲土麦唱歌须是帝乡人。

　　上堂举岩头全奯禅师值沙汰于鄂洲渚边撑渡两岸各挂一板有过渡者击板一下岩曰阿谁或曰要过那边去岩乃舞棹迎之一日有婆抱儿乃问呈桡舞棹即不问且道婆手中儿甚处得来岩便打婆曰婆生七子六个不遇知音只这一个也不消得便抛向水中师云大小岩头被个婆子轻轻搂搜一上又云古今尊宿尽谓严头只这个也不消得处何不更与一棒是则是祇不可循途守辙岂岩头弗具斯眼也须知别有个道理在若是双林见他道只这个也不消得但呵呵大笑婆子果有通方眼目必当别作个解会以及子母一如管教不恁狼藉。

　　因事久未升座众职事请小参无端逼上华王座教我如何为指南不是双林无法说古风萧索痛难言大众且道因甚致得遂掷拄杖云亦任大家看。

　　晚参举世尊因耆婆善别音响至一冢间见五髑髅乃敲一髑髅问耆婆此生何处曰此生人道又敲一髑髅问此生何处曰此生天道又别敲一髑髅问此生何处耆婆罔知生处师云世尊耆婆一挨一拶一呼一诺可谓至善何及末后一敲而措无所知大似邯郸学唐步虽然到这里莫道耆婆直饶瞿昙也须退身三舍且道利害在甚么处以手加额云猫。

　　上堂举报恩行秀禅师示众去则留住住则遣去不住不去渠无国土何处逢渠在在处处且道是甚么物得恁么奇特师举毕良久乃云夜来枕得桐华月无限清光只自怡下座。

　　晚参天上无弥勒地下无弥勒上下既无且道弥勒在甚么处顾左右掷拄杖云道得的拏取去。

　　上堂不披毛不戴角异类回途事若何青州恁么抑扬可谓头角岌岌踪迹诸方久获只是未见回途之妙双林不顾危亡今日为伊端的遂起身云叱叱便下座。

　　晚参举钦山与道士论义士立义曰粗言及细语皆归第一义钦曰道士是佛家奴士曰太粗生钦曰第一义何在士无语师云钦山恁么论也则是乱世英雄若约衲僧门下吃棒亦未相许何故不见道宁可有智人前取首不可无智人前得胜。

　　受丹霞请退院上堂举水庵禅师辞净慈曰六年洒扫皇都寺瓦砾翻成释梵宫今日功成归去也杖头八面起清风师云水庵和尚恁么道非但孤风凛然亦且头正尾正诚为千古龟鉴虽然双林亦有一偈不是撄锋敌胜为要应个时节乃云选佛场开已七春匡衡曾未惮艰辛虽今别把风帆挂无愧苍天无愧人下座。

　　文穆念禅师语录卷第一(终)
嘉兴大藏经　文穆念禅师语录


　　文穆念禅师语录卷第二

　　嗣法门人真慧等编次

　　住邓州丹霞山仙霞禅寺语录

　　康熙戊申八月朔一日入院阖郡檀信各刹耆宿恭请本寺开堂。

　　法座以拄杖指云此曲盝木天然大师一千年前向这里亲行斯令开凿人天且道新丹霞今日到此如何展演遂画一画云截断千差继祖风一超直入如来顶遂升座拈香祝
圣毕次拈香云此一瓣香挥今抹古匝地普天爇向炉中供养本山第一代天然大师复怀中取香拈出云此一瓣香可凭可据亘古亘今嗅之则鼻辣心翻逆之则皮穿骨挫爇向炉中第二回供养岐山仁瑞堂上本师上懒下放老和尚用酬法乳之恩遂敛衣就座维那白椎竟师喝一喝云直饶向未举椎以前荐得剑去久矣其或尚留观听出众相见(问答毕)乃云当阳揭示电掣雷轰眼目定动别峰相见遂竖拂子云唤作拂子则触不唤作拂子则背这里构得略成管见所以微笑拈花三拜得髓开往继来欺胡颟汉菩提无树亘古遍界芬芳洞水逆流至今滔天白浪犹是建立一切扫荡一切把住一切放行一切倒跨玄沙之虎生擒雪岭之蛇如斯奇特孰不丈夫诸禅德那个台无月谁家灶弗烟自贵荷担诚难委绾山僧远承诸祖慈荫重开选佛道场循规蹈矩借路还家且道正令当行一句又作么生良久云不用插茎烦帝释大家扶起旧家风(叙谢竟)复举法灯泰钦禅师开堂山僧本欲居山藏拙养病过时柰缘先师有未了底公案出来与他了却时有僧出问如何是先师未了底公案灯便打曰祖祢不了殃及儿孙曰过在甚么处灯曰过在我殃及你师云玉壶春色碧洞悠珍也则法灯揭示殆尽然则尺短寸长又讵免敲磕丹霞则不然老人现座道场凤毛麟趾跻跻跄跄而公案无有不了者既尔人天众前何须今日这场特地不见道放过即不可喝一喝结椎云谛观法王法法王法如是下座。

　　扫开山天然大师塔坐断千差十方洞豁密移一步文彩纵横是以选官选佛芳声恢弘于震旦铲草掩耳风流卖弄于人前御寒则木佛移烧过访而神机莫测如斯辣状真个作家不肖远孙某今来继席聊呈薄供特具瓣香恭对塔前揭示祖师蕴底始现前大众瞻仰获益遂上香顾众云还见祖师么玲珑八面浑无隔永作阎浮照夜光。

　　上堂僧问正令全提十方坐断宗乘举唱三际该通直捷一句请师垂范师便喝进云若不上来申此问谁能得识少林机师又喝僧礼拜乃云宝镜高悬顿豁金刚正眼玄机举唱恢彰不二宗猷头头揭示玉转珠回法法弘通辉天鉴地理事既以洞明正偏了无回互然虽如是且朕兆未分一句又如何道良久云石女呼回霜夜梦木人坐断六门机。

　　上堂僧问法幢肇启祖窟重隆四众临筵请师直指师云狮子堂前辊绣毬进云如何是宾师云目前无山僧进云如何是主师云此间无阇黎进云宝主今已蒙师指即今一句乞重宣师打云既无山僧宁容阇黎乃云有句无句个里无回互如藤倚树真机有卷舒树倒藤枯多少人向这里目瞪口呿且道淆讹在甚么处良久云要知香饵味须是碧潭龙。

　　上堂祖师心印教外别传理性本自周圆机用何常隐讳只因情存向背泣路多岐失衣内明珠受伶俜辛苦幸逢场开选佛法究渊源既到宝山慎勿空手喝一喝。

　　上堂僧问禾山打鼓顿碎千差羁网象骨辊毬立灰万有疑团吾师独步丹霄今日将何指示师云鸢飞戾天鱼跃于渊进云最初句已见越格超宗末后句要且大众愿闻师云君子之道费而隐进云恁么则一点水墨两处成龙去也师云识取钩头意莫认定盘星僧拟议师便打乃云禾山打鼓声和响顺象骨辊毬越格超宗碎羁网以千差而鱼跃鸢飞灰疑团于万有而脱骨换胎诚能如是则世出世间所有皆吾家故物可以道有句也得道无句也得道最初句也得道末后句也得岂谓水墨一点而成龙两处如其未委不唯不识钩头之意亦且翳屑翻空则君子之道费而隐又怎能瞥地。

　　晚参僧问如何是仰之弥高师云乌龟下水深藏六进云如何是钻之弥坚师云毙鼠猫儿口向天僧礼拜师云瞻之在前聻僧起云忽焉在后时如何师便棒乃举青州希辨禅师垂问祖师道见处不从眼见闻处不从耳闻灵云香严正眼在甚么处师云祖师祇具一只眼丹霞道见处必是眼见闻处必是耳闻灵云香严亦不出此见闻只不是正眼且道如何是正眼识取青州和尚。

　　上堂僧问本源未委必无水乳之分正眼若明始有玉石之辨举扬宗旨须是作家汾阳十质同真一一请师指示师云海月初升天地耀玄珠出蚌万家明进云声色不到语路不诠如何是一同一质师云西望瑶池降王母东来紫气满函关进云疑心即错动念即乖如何是二同大事师云抖擞多年穿破衲褴衫一半逐云飞进云狮子游行不假伴侣如何是三总同参师云霜林影动狞龙起玉尘风生角虎飞进云金锤影动宝剑光寒如何是四同真质师云明明见色非干色历历闻声不是声进云截断众流不通凡圣如何是五同遍普师云阶前瓦砾翻筋斗碧沼泥鳅上刹竿进云匝地波涛晴空霹雳如何是六同具足师云苕帚粪箕咸瞬目石头土块尽扬眉进云人人本具个个不无如何是七同得失师云霸王已向乌江去竖起金鸡贺太平进云不展戈矛大开武库如何是八同生杀师云大地萌芽犹未出满林枯叶已遭风进云清风飒飒绿水潺潺如何是九同音吼师云石女抛梭声戛戛木人打鼓韵冬冬进云把断要津佛祖罔极如何是十同得入师云一句曲含千古韵万重云霭月轮孤进云木童拊掌石女扬眉与甚么人同得入师云莺啭上林花满地客游三月草侵天进云松簧历历蛙鼓冬冬与谁同音吼师云殿角风铃声落落山头瀑布响潺潺进云干戈拟息良弓先藏作么生同生杀师云印铸印销汉高将统属无由祇自伤进云波随月照影逐日移何物同得失师云路逢死蛇莫打杀无底篮子盛将归进云朝闻鼓响暮听钟声那个同具足师云虎啸风生沧浪活龙吟雾起碧波腾进云翘天日落把土成金何物同遍普师云散关正望三泉路电影还逢后夜雷进云赤水求珠孙膑打瓦何人同真质师云看取棚头弄傀儡抽牵全藉里头人进云泥猪　跳癞狗横身孰与总同参师云功德天兮黑暗女擎拳合掌共归依进云横身物外独步今时那个同大事师云丰干行怪常骑虎拾得无知只牧牛进云初三十一中九下七何物同一质师云昕夕蜉蝣营演若春秋蟪蛄梦庄周进云祇如汾阳末后一喝还复神通妙用还是法尔如然师云烂葛藤头啼鸩鸟赤斑蛇口吐醍醐进云作家宗师天然犹在师云莫把是非来辨我浮生穿凿不相关僧礼拜乃云暗里抽横骨明中坐舌头汾阳端的旨急荐莫绸缪喝一喝下座。

　　中秋晚参举盘山示众心月孤圆光吞万象光非照境境亦非存光境俱忘复是何物师喝一喝云是何言欤洞山曰光境未忘复是何物师喝一喝云是何言欤遂顾众云大众丹霞恁么举扬应时及节则不无且道为人在甚么处复喝一喝云是何言欤。

　　晚参举报恩林泉从伦禅师因僧问法眼道我二十年只作境话会既不作境话会合作么生会泉曰猿抱子归青嶂里鸟衔花落碧岩前师云大众这般答话还是作境话会耶是不作境话会耶若作境话会法眼不合恁么道不作境话会报恩不合恁么答且道淆讹在甚么处具眼者试辨看。

　　上堂僧问宝鉴弘开凡圣集不昧宗乘请举扬师云水底金乌天上日眼中瞳子面前人进云如何是类堕师云金背黄牛眠绿草银蹄黑犬吠青天进云如何是随堕师云弥勒每逢花巷里酒仙常卧妓楼前进云如何是尊贵堕师云草店深宫无影迹出入慵听静鞭声乃云天无私盖地无私载抗古摩今卷舒自在墙壁瓦砾放光明万象森罗增瑞彩田地稳密的似虎靠山机丝不挂的独超物外遂卓拄杖云不与万法为侣即是无诤三昧下座。

　　晚参举玄沙师备禅师示众世尊道吾有正法眼藏付嘱摩诃迦叶犹如话月曹溪竖拂子还如指月时鼓山出曰月聻沙曰这个阿师就我觅月山不肯却归众曰道我就他觅月师云玄沙鼓山恁么道一人具只眼。

　　上堂举乾峰和尚因云门问请师答话峰曰到老僧也未曰恁么则文偃在迟也峰曰恁么那恁么那曰将谓候白更有候黑师云当机觌面提觌面当机捷二老也则明辨端倪卷舒互换诚不愧其为宾主之道何谓始终功不异志士尽心欢。

　　上堂举香严上树因缘雪窦曰树上道即易树下道即难老僧上树去也致将一问来鼓山曰香严大似萧何制律师云香严上树犀因玩月纹生角虎头出问象被雷惊花入牙雪窦虽则依科判教且喜泾渭有分只是鼓山检点未免何谓诬人之罪以罪加之喝一喝下座。

　　上堂举沩山祐禅师因僧问如何是百丈真沩下禅床叉手立问如何是和尚真沩却上禅床坐师云通身无隐相历历尘中混迹遍界绝遮藏明明舌拄上腭会得如揭丽日于中天不会如泼黑墨于夜半。

　　晚参举证道歌江月照松风吹永夜清霄何所为佛性戒珠心地印雾露云霞体上衣大慧曰这个阿师好与三十棒且道过在甚么处不合偷常住物入衣钵下师云永嘉罪不重科检点将来大慧合吃三十棒何故不见道来说是非者便是是非人。

　　上堂僧问如何是平常无生句师云石长无根草山藏不动云进云如何是玄妙无私句师云黄阁苔封古沉潭夜月明进云如何是体明无尽句师云古洞云常砌金刀翦不开乃云夜明帘外视听难通古鉴光中纤尘不立借功施设转位傍提不触尊讳是名知有良久云金凤不栖无影树峰峦才动海云遮掷拂子下座。

　　为剃发师复公讣音至设位小参古曲无声狮弦别调灵光卓越万象潜辉穿开碧落灼然不涉程途扑碎菱花个里浑忘朕迹所以不肖徒于三千里外见此淆讹忍俊不禁当阳剖露遂上香顾众云还见我老师的的面目么功忘位转琴堂冷月隐香销古殿寒。

　　佛涅槃上堂钟楼上念赞床脚下种菜是真精进是名真法供养如来喝一喝。

　　解制上堂僧问动弦别曲则不问五位功勋乞举扬如何是向师云长安风月千门晓进云如何是奉师云葵心倾去锦云襄进云如何是功师云玉鞭金马闲终日进云如何是共功师云兜率无根下戴鳌进云如何是功功师云无毛铁鹞钻天飞进云谢师指示师云错认胡笳作楚琴乃云有佛处不得住优钵花开无影树无佛处急走过阳春白雪谁能和却忆沩山水牯牛当阳推倒刘铁磨卓拄杖云这段风流说向君切忌逢人成话堕。

　　上堂举子湖利踪禅师于门下立牌曰子湖有一只狗上取人头中取人心下取人足拟议即丧身失命临济会下有二僧来参方揭帘湖便喝曰看狗僧回首湖便归方丈师云子湖机故迅捷也则拙因巧成这僧回顾行脚眼何在当时伊道看狗一喝便行非但截断子湖伎俩抑且自有出身之路。

　　晚参举罗山道闲禅师在禾山送同行矩长老出门次山把拄杖向面前一撺矩无对山曰石牛拦古路一马勿双钩师云矩公无对其语如雷罗山虽善验人端的怎柰浪激千寻面龙王不顾还知石牛栏古路一马勿双钩么识取钩头意莫认定盘星。

　　上堂僧问历尽觉场始得家邦稳贴不经明匠未免手眼生疏今幸猊座高登大众伫闻法要师云金鸡初唱佳林晓隐隐行人过雪山进云如何是惜功明位师云青宫未出前星耀万国咸知少海风进云如何是借位明功师云山河大地全皇化始信将军带甲归进云如何是不借借师云夜半寒潭清若镜一声高树野猿啼进云如何是全超不借借师云石虎叫时山谷响木人吼处铁牛惊僧礼拜乃云机丝不挂文彩辉腾于八表随流得旨妙用响应于万方头头以空合空历历盖声盖色不是神通游戏亦非法尔如然虽然如是拈拄杖云灵苗瑞草和根拔满地从教荆棘生卓拄杖下座。

　　浴佛上堂未离兜率降皇城才出通身是祸根引得儿孙鼓粥气一年一度恶汤淋乃竖拂子云释迦老子来也降生于山僧拂子头上指天指地目顾周行说黄道白欺胡颟汉是以跛脚阿师忍俊不禁道我当时若见一棒打杀贵图天下太平善哉这棒打得透顶透底纵始瞿昙八面威风只得饮气吞声遂挥拂子顾众云还有知恩报恩的么莫怪渠侬多意气他家曾蹋上头关。

　　上堂举万松因僧问向道莫去归来背父如何得不背父去松曰切忌回头师云转身就父退位朝君犹是奴儿婢子边事然则壶天日月空劫离微万松提撕故是殆尽只不无其责何谓不见道但形文彩即属染污。

　　上堂神锋卓越宝鉴光寒予夺开遮正偏回互劫外真风活脱就中厥旨无私明明百草头明明祖师意果能智照洞豁自合机前契悟遂拈拄杖顾众云还委悉么髑髅无喜识枯木有龙吟卓拄杖下座。

　　除夕小参迅速光阴弹指已周一载未明大事应须克究勿怠若乃情穷理极更要进步竿头打翻漆桶始其庆快亦不致今日惶惑昔僧问石门年穷岁尽时如何门曰东村王老夜烧钱若据答处词丰理备句活机圆神通妙用则不无难免这僧逐境飘流今日有问丹霞年穷岁尽时如何只对道依旧从头起然虽如是击拂子云恼乱春风卒未休来年更有新条在下座。

　　举介衡慧维那立僧上堂张罗布网意在丹山鸑鷟掷钓垂纶祇求海底鲲鲸几年空立江山今日异苗始获既尔果熟香飘不敢拗直作曲特对人天众前两手分付遂顾左右云且道分付后又作么生逆流一滴乾坤润鈯斧锋藏遍界闻击拂子下座。

　　至节小参灵机觌露妙道虚玄造化无私荣枯各异所谓有物先天地秤锤捏出汁无形本寂寥石人仰面眺能为万象主拂子不离手不逐四时凋三冬枯木秀九夏雪花飘若向这里洞明正好摇铃振铎啸月吟风管甚君子道长小人道消其或未然须知云外孤峰顶别有灵枝带露寒。

　　示众举志公垂语曰终身拈香择火不知身是道场玄沙曰终日拈香择火不知真个道场师云一人头上是天一人脚下是地虽则天地同根要且覆载不一丹霞道终日拈香择火珍重拈香择火。

　　上堂当炉不避火迸当言不避截舌南山虎咬大虫虚空头迸鲜血黄河水出昆仑碓胔花开五叶卓拄杖云要识真金火里看棒头有眼明如日。

　　上堂师蓦召大众众举首师云是甚么良久云不可雪上更加霜便下座。

　　除夕上堂一句无私十方匪隔随流演妙作戏逢场点胸点筋故是嘉声克肖称扬称掷未可龟鉴来兹只贵一毛头识得根源自然风行草偃那管杓大碗粗虽然当恁么时应时纳祐一句又作么生良久云发从今夜白新向五更来下座。

　　晚参举普化禅师见马步使出喝道化亦喝道作相扑势马步使令人打五棒化曰似即似是即未是师云普化相扑似乎卞和献玉步使五棒且喜赏罚分明祇如道似即似是即未是又作么生若是孔门真弟子自然知道化三千。

　　上堂僧问大施门开海阔圣凡同聚会法轮大转人天缁白尽皈依则且置如何是君师云万机无隐讳进云如何是臣师云眉底带重轮进云如何是君视臣师云天共白云晓进云如何是臣向君师云水和明月流进云如何是君臣道合师云金殿卧清风进云自从分派曹溪后洞水逆流遍大千师云知是般事便休乃举万松因僧问诸佛不出世为甚么却向皇宫生松曰青山常举足师云浑金璞玉穷理尽微苟非那边彻证斯锋诚难而撄还委青山常举足的意旨么儿孙得力室内不知。

　　示众举药山惟俨禅师久未升座院主白曰大众久思法诲请和尚说法山令打钟众集山升座良久便下座归方丈院主随后曰和尚适来许为大众说法何得不垂一言山曰经有经师论有论师怎怪得老僧师云单旗突兀院主不无其略惜乎予夺未善致令羊亡岐路药山故是权衡在握擎纵任施祇不合繁辞太杀若是丹霞待他问何得不垂一言只对道将谓别有那他拟动唇吻拦腮便掴虽然当时下得这副手脚不惟令伊直下知归向后必当别有生涯。

　　上堂自地登高易从空放下难若能玄会得北斗面南看喝一喝下座。

　　说戒上堂承言须会宗勿自立规矩遂挥拂子云卢舍那吐广长舌普利群机无间歇四弃八弃彻底宣五篇七聚从头决无文心印永流传圣道镃基大建立断妄证真为敷扬摩诃般若波罗蜜山僧见他恁么道亦是钵盂安柄遂震威一喝尊者见此一喝祇得无言可对无理可申便向虚空中打个筋斗走向诸人鼻孔里去也还见么若也见得一任天堂地狱虎穴魔宫剑树刀山头头乐事其或未然莫道此间山势险前途更有最高峰下座。

　　受双林复请退院上堂古德道去去实不去途中好善为来来实不来路上莫亏危大小古德元来小胆子我为法王于法自在要去便去要来便来善为亏危总不见有虽然事无一向每忆老人法席省觐未遑者皆因祖庭心事未妥恐失诸方缁素所望是以统众入山抚慰时机江头挂帆谅以春间无恙不意昆石禅德玺足千里持诸护法简入山请山僧复住双林引起葛藤如许一时把拦不住可怜生依旧刺脑又入胶盆去也遂以拄杖架肩云头顶笠腰肩包清风明月杖头抛下座。

　　文穆念禅师语录卷第二(终)
嘉兴大藏经　文穆念禅师语录


　　文穆念禅师语录卷第三

　　嗣法门人真慧等编次

　　再住信阳法幢山双林禅寺语录

　　康熙庚戌二月十五日入院诸檀护及本山大众恭请上堂拈香祝
圣毕乃云白云出岫朱顶翔空去来本无间然动静宁分彼此符命既苦相追业缘应难掣肘既然事到如斯只得飏下笠子脱却草鞋重扇炉鞴再理钳锤为汝斯人彻骨彻体是故是以拄杖画一画云旧店新开则不无且道主顾在甚么处良久云可来白云里教汝紫芝歌。

　　上堂僧问十二时中作何行业即免生死师云近前来与你注解僧拟进语师打云无将鹤唳当作莺啼乃举兴化因僧问四方八面来时如何化曰打中间底僧便礼拜化曰我昨日赴个村斋中途遇一阵卒风暴雨却向古庙里躲避得过师云流水高山伯牙故善其操然风雅离微非子期又孰能发其声价双林固无过人之眼且有利人之心今日有问四方八面来时如何只对道山僧打退鼓他拟眼目定动劈脊便棒何则黄金自有黄金价终不和沙卖与人。

　　请追严小参鸢飞戾天鱼跃于渊恁么论量美则美矣未是极则若论个事天不能盖地不能载日月莫并其辉千圣难同其辙十方刹海无所不周蠕动蜎飞无所不具能为万象之主能作诸佛之师梯航津济行布圆融岂独上下之察哉虽然祇如古德道实际理地不受一尘今世门头不舍一法不受一尘即且置敢问现前大众不舍底是那一法这里菽麦得出非但知此位尊灵安身立命处便知诸佛诸祖乃圣乃贤安身立命处乃知自己本命元辰落处无不了了还委悉么弥陀非外得遍界是西方击拂子下座。

　　晚参举盘山宝积禅师上堂向上一路千圣不传学者劳形如猿捉影慈明曰向上一路千圣不然师云二老提唱如小儿啖李只向赤边啖双林道向上一路停囚长智。

　　上堂三登九上祇原这里未稳八十行脚直以心未悄然欲得超凡入圣急须紧把绳头莫顾危亡得失一念万年个事自然成办双林虽恁么道也是抱桥柱澡浴作死马医是汝诸人如何委悉良久云啼得血流无用处不如缄口过残春。

　　上堂举仙天禅师因僧参拟礼拜仙曰野狐儿见甚么了便礼拜曰老秃奴见甚么了便恁么问仙曰苦哉苦哉仙天今日忘前失后曰要且得时终不补失仙曰争不如此曰谁甘仙呵呵大笑曰远之远矣僧四顾便出师云仙天恁么施设虽无生擒活捉之机且喜收放自在这僧纵解掣电光中转身未免伤锋犯手双林今日党理不党亲检点仙天老人合吃拄杖何故不见道多处添些子。

　　上堂法不孤起仗境方生乃竖拄杖召众云大众且道这个是法耶是境耶若检点得出共你七十三八十四其或未然别峰相见卓拄杖下座。

　　上堂举雪峰问僧甚处来曰近离浙中峰曰船来陆来曰二途俱不涉(云云)师云此案古今提唱故多觅个不错会者不啻水中择乳然这僧将谓雪峰屈辱殊不知却被同行换却鼻孔此事且置还委这僧中夜焚香礼拜的意旨么看来尽是人面虎能有几个圣贤心。

　　上堂举韶山寰普禅师白头因参山问莫是多口白头因么因曰不敢山曰有多少口因曰通身是山曰寻常向甚么处屙因曰向韶山口里屙山曰有韶山口即得无韶山口向甚么处屙因无语山便打师云截得别人脚跟失却自己鼻孔又云因白头气宇如王为甚么拶着便冰消瓦解虽然韶山耀武扬威故是当仁不让检点将来也只赢得一屙。

　　上堂举云居佛印了元禅师入室次苏子瞻适至印曰此间无坐榻学士来此作么瞻曰暂借和尚四大为坐印曰山僧有一问学士道得即请坐道不得当输玉带瞻欣然曰便请印曰四大本空五蕴非有学士向甚么处坐瞻无对遂解下玉带师云舍己从人云居也则是婆心太杀祇不合按图索骥非但苏公落节风前兼且自己打失鼻孔。

　　晚参举保宁勇禅师上堂若说佛法供养大众未免眉须堕落若说世法供养大众入地狱如箭射去此二途且道保宁今日当说甚么三寸舌头无处用一双空手不成拳师云玉本无瑕雕文丧德双林即不然说佛法也得说世法也得不见道世谛语言资生业等皆与实相不相违背虽然去此二途又作么生翻忆长髭见石头解道红炉一点雪下座。

　　上堂知幻即离离幻即觉大乘小乘钱索井索无影林中鸟不惊空里磨盘生八角若人于此识根源胜似然灯亲嘱托复举百丈入就禅师因僧问如何是佛丈曰叶落秋林曰学人不会丈曰遍地残红师云百丈祖翁太杀直捷怎柰这僧当面错过当时若双林在会但云春去夏来常相似高山流水自如今喝一喝下座。

　　示众举金刚经曰若见诸相非相即见如来法眼别曰若见诸相非相即不见如来天童觉曰世尊说如来禅法眼说祖师禅会得甚奇特不会也相许师云买帽相头世尊言中有响因斋庆赞法眼句底无私如来禅祖师禅天童可谓善别若论向上一着并皆吃棒何谓不见道好手手中呈好手。

　　说戒上堂无情剑插眉端里夺命符悬肘后头发大机时显大用虎头虎尾一齐收虽然如是且不动锋铓坐致太平一句又作么生域中日月纵横挂一亘晴空万古辉复举高峰海底泥牛语师云妙老祇解步步登高不解从空放下双林即不然饥吃饭渴饮泉寒向火倦打眠内有一句有权有实有照有用检点得出不惟三聚周隆亦与高氏沙弥把手共行黄面瞿昙同一鼻其或未然少间登坛志心谛听。

　　晚参见见之时见非是见见犹离见见不能及大小瞿昙抓头不知痒处。

　　至节晚参灰飞律管阳初复天子南郊大有年云物交章饶瑞气声光浩浩庆尧天。

　　上堂举金峰从志禅师因僧问讯次乃把住曰辄不得向人道我有一则因缘举似你僧作听势峰与一掌僧曰为甚么打某甲峰曰我要话行师云得之于心伊兰作栴檀之香失之于旨甘露成蒺藜之园切磋琢磨这僧也则其善何其钩索别牵便乃龙头蛇尾惜乎好则因缘以致翻成特地虽然金峰检点不得无过这一掌须是自吃始得何故既称饱饫丛林不合有年无德。

　　晚参天童云外岫禅师一日问众曰天童今日大死去也汝辈作么生救无印证出曰请和尚吃饭岫曰天童今日大死去也汝不要相救证曰寱语作么岫曰天童今日大死去也阿谁与我同行证曰和尚先行大证后随岫呵呵大笑遂示寂师云天童惯向虚空里剜窟宠若非证老见义勇为怎得功归至化然父为子隐子为父隐故是检点将来也是屋里泛杨州会么听取一颂和尚先去大证随后呵呵大笑更复何究夜静烟销兮玉柳含辉更阑云霁兮梅神巧裒冰壶影里晶帘开迸出金乌明夜后。

　　上堂僧问青萝夤缘直上寒松之顶白云澹泞出没太虚之中为是神通为复妙用师云两重公案进云截流之机故是源远有据只如至孝无达敢问如何奉重师云轻烟笼皎月薄雾锁寒岩僧礼拜乃举岩头因僧问浩浩尘中如何辨主头曰铜　锣里满盛油师云云岩即不然今日有问浩浩尘中如何辨主只对道熏风自南来殿角生微凉下座。

　　晚参举天宁希辨禅师垂问色见声求俱是妄问君那个是如来师云一日打眠三五度也消不得许多闲是则是大似平地坑人。

　　上堂恁么恁么古墓毒蛇头戴角不恁么不恁么铜　锣里满盛油若是摩霄俊鹄自合乘翔止泺困鱼不劳激浪。

　　浴佛上堂柳缘桃红赤体彰侬歌历历为谁忙悉达面目周沙界珍重诸人仔细看。

　　晚参举马祖道一禅师因僧问离四句绝百非请师直指西来意祖曰我今日劳倦(云云)师云马师父子虽善暗藏春色明露秋光要且总被这僧一状领过为座主我期小参穷诸玄辨若一毫置于太虚竭世枢机卓拄杖云到底不离于这里其或尚留观听何妨再为指南依时演教十二类生咸证果律仪精专三千里放净光明创大厦而广结人缘修圣像而倍增福慧翻身藏于无缝而鬼神莫测到这里将谓珍之重之谁知今日被山僧彻底掀翻和赃捉败大众还见期公行履处么陋巷不骑金色马回途却着破褴衫。

　　上堂善能分别诸法相于第一义而不动遂喝一喝云山青水缘鸟语花香历历分明更无回互这里荐得维摩大士在你脚下脱或未然掷拂子云此去西天路迢迢十万余。

　　腊八上堂昔世尊正觉山前观明星于此日便云奇哉一切众生俱有如来智慧德相但以妄想执着而不证得大众瞿昙与么道大似开眼说梦汝等诸人还惺觉么不见道有时拈一茎草作丈六金身有时将丈六金身作一茎草虽然双林如是告报也是贫儿嚼冷饭喝一喝下座。

　　上堂丹霞烧木佛院主堕眉须一字入公门九牛拽不出喝一喝。

　　除夕上堂双林别无所长又无除旧供养权借古人鼻孔拈向樽前一任饱吞乐饮赵州茶云门饼曹山酒禾山鼓虽是上古遗局未免应个时节众中莫有知音的么拈拂子云啰啰招啰啰摇啰啰送莫怪荒疏伏惟珍重。

　　晚参举丹霞天然禅师因过慧林寺值凝寒乃取木佛烧火向院主呵曰何得烧我木佛霞以杖拨灰曰吾烧取舍利院曰木佛何有舍利霞曰既无舍利更请两尊来烧院主自后眉须堕落投子青曰不会作客劳烦主人师云趁风使帆丹霞惯得及便因事长智院主未免郎当投子故是评品端的毕竟具何三昧良久云为伊同睡深知被底穿。

　　至节上堂拈拂子画○相云不是大圆镜亦非精灵窟任他劫火洞然到此了无渗漏讶错了也今日是冬至佳节群阴剥尽之时葭管灰飞为识阳回宇宙蓂荚荣枯祇缘晦朔依时乾坤变态无私日月循环匪异是故是只如群阴欲去未去一阳欲来未来正当恁么时合作么生道庭前冻竹翻新浪溪畔寒梅吐冷烟复举径山散木禅师因巡漕云浦苏公问鸳鸯绣出从君看不把金针度与人如何是金针山曰我在京师走一遭不曾遇着一人公拟进语山曰金针失也师云径山祖翁好没道理苏公问的金针何得拈个无孔铁锤示之虽然别宝须是碧眼胡不遇其人真个苦天剑大师远离楚国过访双林不惜衣珍为众请法苟非其人曷能为哉大众既遇其人还识金针么顾左右云山僧不惜唇皮为汝诸人道破剑公是径山祖翁第四世孙。

　　晚参举道吾因赵州过访吾着豹皮裈把吉撩棒在三门前等候才见州来便高声唱喏而立州曰小心祇候着吾又唱喏一声而去师云道吾因文攻义赵州就窝行劫双林据令而行各与乌藤三十何故鹬蚌相持俱落渔人之手。

　　上堂蹋破饭床不是寻常供养打开布袋祇原别示佳珍明明声色全彰历历见闻不昧大展光明幢永镇无为地三世诸佛斫额一切众生倚凭乃竖拂子云还端的么万籁有心闻不得孤岩无耳却知音。

　　上堂举曹山本寂禅师一日闻钟声乃曰啊　啊　僧问和尚作甚么山曰打着我心僧无语径山琇曰贼不打自招清化嶾曰没量大人却向声色里鼓弄人家男女师云曹山捏鼻偷香这僧白日着贼径山恁么道也是普州人祇有清化犹较些子何谓大功虽是前贤事肝胆何妨此日倾。

　　晚参举百丈野狐因缘师云不落因果开眼也着不昧因果合眼也着虽然款段无私检点太杀漏逗你等还知漏逗处么直饶缁素分明未出野狐圈缋。

　　上堂举白云子祥禅师问僧不坏假名而谈实相你作么生会僧指椅子曰这个是椅子祥以手拨椅曰与我将鞋袋来僧无对祥曰这虚头汉云门偃闻曰须是他始得师云蜀桐秦镜气质匪常鉴影发声初无二致惜乎曲高和寡致使风吹别调要得条理始终云门未免其责何故不合将下里巴歌指作阳春白雪。

　　腊八上堂僧问卢行者负舂功高盖代丹霞老烧佛千古流芳未审双林如何施设师云看取令行时僧拟进语师便打僧问法筵大启主伴交参正令当行即不问洞宗落脉时如何师云中书堂内事不许外人知进云如何是正中偏师云满头白发离岩谷半夜穿云入市廛进云如何是偏中正师云数片白云笼古寺一条缘水绕青山进云如何是正中来师云手指空时天地转回途石马出纱笼进云如何是兼中至师云风吹柳絮毛毬走雨打梨花蛱蝶飞进云如何是兼中到师云半夜黑漆屏风上写出卢同月蚀诗进云恁么则申伯宗风从此振神州佳气又亨通师云伽陀不必从头念知是般事即便休乃云处处丛林腊月八焚香稽首庆悉达双林不守旧循途免落世间成话把既不守旧循途又何须这场特地不见道有条攀条无条攀例便下座。

　　老和尚六旬初度命上堂师升座拈香毕乃云今晨乃吾方丈老人耳顺之期不肖念于三千里外入山省觐复承严命令两序诸兄请升斯座大似逼石女生儿驱生蛇入竹既不获已祇得藉斯山景聊夫塞乎其白遂挥拂子云柱峰卓立秀独拔乎五岳银烛炜煌光迥耀夫三湘曼殊窈窕于云端仙趺全彰于岩畔滔滔花涧吐广长之妙舌条条古木示清净之法身欲窥堂奥幽玄须透向上关戾直须打叠净洁始堪股肱宗猷诚能如是则不披莱衣而师颜已悦不献函图而寿算无疆不肖虽恁么举扬犹是中原俗气还有共相庆祝底么道价尽输天下响虚里惟许小师知击拂子下座。

　　腊八上堂雪山夜半睹明星冷地欺颟一切人我若当时见恁道一锄掘断葛藤根岐山老人可谓和身放倒还有扶得起的么将此身心奉尘刹是则名为真报恩。

　　解制小参三月安居九旬禁足锅眼大小杓柄短长大众咸知今圣制告圆草鞋钱各自打点饭米钱须要算还常住诸昆仲出一丛林入一保社大须审细不可忽略放过若不休去歇去徒摩客路之尘大限临头悔之晚矣山僧一冬虽未晚参其如触境逢缘未尝不为激励每见汝等开口诸缘放下嘲着是非炽然盖因生死心不切能所念未忘所以病入膏肓不惟良医拱手假使释迦复起达磨再来亦未免限此牛迹故洞山问僧云世间何物最苦僧云地狱最苦山云不然衣线下大事不明是为最苦洞山和尚可谓吐胆倾心柰何直下无人领略几成虚设若论衣线下事苟非亲履实践一回如莲花开如大梦觉纵饶学通三藏才富五车有电光之舌波涛之辨祇成得个知解口滑之流生死岸头依然黑漫漫地欲得生死颖脱也须剔起眉毛着些精彩始得迩来创丛林亦不稽古祇图热闹为胜嗟乎岂不闻首山道冠四海稽其座下众不满于三十遇祖初住法昌名震寰宇上堂曾闻命一力士挝鼓药山未遇时曾统六人于牛圈其后道行英贤叠出故云门法眼曹洞悉出其源惜乎二宗流通未几而止独吾宗鼎峙支那者符初祖嫩桂之谶也后有讹误谓此二宗出自马祖吾云门祖翁曾有普说为诛心孛理之徒指出二支五派立宗来源嗣后径山严统伪书一出诸方咸皆发竖故有摘欺说辟谬说指迷说救蛾说熄邪辨明宗正讹曹溪眼宗门弊洗五灯正论溯源问平心论五灯先南岳说及公揭公檄等书耻其非自乙未年正月十八日于杭州碧莲馆会诸当道宰官毁严统伪版后天下咸知此是魔事虽今山鬼炫技于无人之处吾又复何辨哉沼和尚记谶仰山再来痛法脉恐绝故七载单丁于风穴济北之道重新始其然也法门重任莫过择人必致形正影端方堪雕琢始其祖道有赖岂可依样葫芦称人天眼目耶诸昆仲非是罔谈彼短靡恃己长盖谓古风堕地宁忍惧谤而不言哉昔仲尼道流诸国况遭陈蔡之厄取仇于桓魋招毁于叔孙尚尔不合于人山僧安可苟免于今日虽道义节俭未似爱恶皆一揆也此个门头户底大非容易撑持若不具正法眼识邪正验浊清怎敢提挈纲宗激厉后学消檀越信施受人天礼拜这些境界惟证乃知非福报因缘之所论也若非浃背汗流直饶福盈四海众阗支那临结梢头只落得一场干打哄依旧业识茫茫无本可据虽然这一络索适才不过偶尔成文若是个伶俐汉望刹竿而走见鞭影而行山僧不妨瞻之仰之其或未然祇知事逐眼前过不觉老从头上来珍重。

　　示众兼谢两序茶爱无偏党理长即就光明灿烂今古恒然说心说性埋没己灵论禅论道诳諕闾阎纵使鼻头边触着布毛下翻身未为伶俐那堪向实际理地用心佛事门中驻念既不如是何妨合取两片皮省烦许多气力虽然正恁么时清光烛梵座瑞气绕精蓝即不问只如古德道庵内人不知庵外事是何意旨这里缁素得出不但受他诸公今宵供养直饶万两黄金也合消得脱或未然莫道吃果品白水也防噎。

　　文穆念禅师语录卷第三(终)
嘉兴大藏经　文穆念禅师语录


　　文穆念禅师语录卷第四

　　嗣法门人真慧等编次

　　住汝州伏牛山云岩禅寺语录

　　康熙壬子十月望五日入院嵩鲁两邑缁素及阖山耆旧恭请当寺开堂。

　　法座以拄杖指云此座高广壁立万仞说甚威音这厮个里总教乞命何谓一耀当先诸凶隐伏遂升座拈香祝
圣毕次怀中取香拈出云此一瓣香烈如猛焰拟之则燎却面门疾若迅雷触之则死不旋踵昔年亲撄斯毒直得八面玲珑爇向炉中第三回供养仁瑞堂上本师上懒下放老和尚用酬法乳之恩遂敛衣就座维那白椎云法筵龙象众当观第一义师喝一喝云一句截流万机侵息点滴不渗作么生观还有解观的么出众相见(问答毕)乃云法无异味道绝古今狮弦调于此日玄旨统于未朕冰壶帘外湛湛光辉日月无影枝头璨璨香透尘寰万法演灵源而不昧一真合法界以无穷是以宛转虚玄互融互摄非情识之所到岂言论之可及然虽如是且功位双彰理事如如一句又作么生遂卓拄杖云觌露现前超格外通身尊贵透威音(叙谢竟)复举当山第一代昙晟禅师因药山谓曰与我唤沙弥来岩曰和尚唤他作甚么山曰我有个折脚铛子要伊提上挈下岩曰与么则与和尚出只手去也山便休师云歇力夤缘功至谢而位转左右知序诚奉重以无违克绍箕裘故是源远有据开拓家风又当别道何谓但将饭向无心碗自有人提折却铛结椎云谛观法王法法王法如是下座。

　　上堂法无异法声色全该道无别道明暗互摄若也会得不独遍尘遍刹而指顾称尊亦可以法式幽关而弥论万有然虽如是且不涉夤缘一句又作么生昨夜犀因穿海过通身一片水淋淋。

　　上堂山僧住持两月未曾拈动这个今既承命升堂不如布施大众喝一喝下座。

　　上堂举夹山因僧问拨尘见佛时如何山曰直须挥剑若不挥剑渔父栖巢僧后问石霞拨尘见佛时如何石曰渠无国土甚处逢渠僧回举似山山上堂举了乃曰门庭施设不如老僧入理深谭犹较石霜百步师云一人放风前箭砧杵敲残深夜月一人转劫外机玉兔挨开碧海门云岩即不然夹路桃花风雨后马蹄何处蹋残红。

　　佛涅槃上堂个黄面老子打了一生脱空临末梢头更示双趺于金棺可谓巧尽拙出笑杀傍观虽然不因紫陌花开早怎得黄鹂下翠微。

　　上堂举太阳警玄禅师上堂夜半乌鸡抱鹄卵天明起来生老鹳鹤毛鹰胔鹭鸶身却共乌鸦为侣伴高入烟霄低飞柳岸向晚归来仔细看依稀却似云中雁师云铿金戛玉位转功回明暗互摄迥无依倚洞上玄风恁么提挈可谓殆尽何则就中大旨浑忘忌内绍天权迥出伦。

　　祈雨上堂昨夜深沙神恶发将东海赤梢蓦头一棒直得北郁单越雷电烜赫南赡部洲雨倾滂沱舜若多鼻孔浸得七花八裂忉利诸天忍俊不禁扬声大叫道土旷人稀相逢者少。

　　至节上堂僧问一阳来复日长一线未审佛法长多少师打云长多少僧作礼云恁么则闻所未闻也师复打云识甚好恶乃云阴极阳回一线添五云书物正堪妍劫前玄范浑无碍尽在当人日用间喝一喝。

　　元旦上堂日可冷月可热众魔不能坏真说作么生是真说恭惟两序首领及合山大众各个启居万福便下座。

　　上堂举同安常察禅师问僧甚处来曰五台安曰还见文殊么僧展两手安曰展手颇多文殊谁睹曰气急杀人安曰不睹云中雁焉知沙塞寒曰远趋丈室乞师一言安曰孙膑门下徒话钻龟曰名不浪得安曰吃茶去僧便珍重安曰虽得一场荣刖却一双足师云这僧施展如赵子龙战乎长阪纵横了无惧色幸同安有背水之计纵伊具神机妙算又怎能逃其乎掩袭哉虽然倒行逆施各有所长优劣也须检点何谓不见道版拍相催难缩手当风妙协贵知音。

　　上堂大道无方真机匪隔明投暗合杀活纵横卷舒了无变异行藏信其自由不是神通亦非法尔然虽如是犹涉途程须知向上更有一着在喝一喝。

　　晚参举赵州示众金佛不度炉木佛不度火泥佛不度水真佛屋里坐师云赵州和尚只有一个齿不然怎肯恁么道还委悉么须知远烟里别有好商量喝一喝复为颂云锦城春晓画图伸舞袖翩翩笑语频曲罢凉州神缱绻暗香浮动月黄昏。

　　上堂喝一喝云威音以前楼至以后于其中间所有无不揭示殆尽更向山僧索个甚么遂下座以拄杖一时打散归方丈。

　　上堂才过八月旦又是中秋节谨白参玄人光阴莫虚涉莫虚涉须甄别到头云定觅山归世间有水皆涵月喝一喝。

　　上堂僧问千年公案今日重新不问玄机请宣直指师云玉烛摇红彩金炉喷紫烟如何是诞生王子师云彩霞笼玉像玎珰出禁门如何是朝生王子师云乾符合至化声价重连城如何是末生王子师云六街容奉重真智任靖藩如何是化生王子师云令布乾坤静威扬四海钦如何是内生王子师云六宫深隐处凝然讵敢窥僧礼拜乃云象王顾狮子吼底事分明直为剖玄关金锁洞然开无位真人笑拍手笑拍手惊起街头石敢当撞落南星贯北斗喝一喝下座。

　　示众举鲁祖云禅师寻常见僧来便面壁南泉闻曰我寻常与师僧道向佛未出世时会取尚不得一个半个他漝么驴年去师云鲁祖面壁赃陷平人南泉恁么道不是好心虽然纵夺堪夸以及正眼看来总是白地上弄精魂有甚么交涉。

　　上堂僧问人天普集缁素归心祖庭中兴即不问云门三句事如何师云银山铁壁重重美万里无私着眼看进云如何是函盖乾坤句师云飒飒西风开晓露辉辉杲日丽中天进云如何是截断众流句师云横按莫邪全正令太平寰宇斩痴顽进云如何是随波逐浪句师云青山雨过添新翠菡萏风生发异香僧礼拜乃云今佛放光明助发实相义狗舐热油铛牛皮鞔露柱兜率无根下戴鳌蓬莱三岛神仙寓清风月下守株人凉兔渐遥春草绿下座。

　　腊八上堂雪山午夜星灿斗悬黄面瞿昙被眼热颟还有不被颟者么遂仰视作睹星势云参。

　　上堂僧问拈花契旨故是嘉声克肖面壁投诚灼然悟非寻常育圣淘凡人共委洞水逆流请举扬师云烛晓玉人初破梦夜寒青女未登机进云夜半正明天晓不露如何是正位一色师云青山常举足白日不移轮进云银碗盛雪明月藏鹭如何是大功一色师云碧海银鱼跃芦花白鸟栖进云续凫截鹤夷岳盈壑如何是今时一色师云月落潭无影云生山有衣进云恁么则曹溪意旨唯师得洞上纲宗独我闻师云假鸡声叫难颟我未肯馍糊放过关便打僧问宝座巍峨人天普集则且置如何是见渗漏师云石笋逢春长进云如何是情渗漏师云霜花向日开进云如何是语渗漏师云两口无一舌僧礼拜乃云铁牛之机当阳展示金刚圈子直下抛来不是夺市搀行为要诸人壁立遂拈拄杖卓一卓云不是心不是佛不是物毕竟如何理会良久云赤心片片知人少觌面堆堆睹者稀下座。

　　晚参开口有时非开口有时粗言及细语驴鸣犬吠获圆通八面那吒利于此人从塞北来却得江南信报得来年蚕麦熟罗侯罗儿与一文下座。

　　上堂僧问如何是宾中主师云白日不移轮进云如何是主中宾师云青山常举足进云如何是宾中宾师云掘地觅青天进云如何是主中主师云木人手解舞僧礼拜乃云久默斯要满口冰霜迷逢达磨堕坑落堑不是山僧平地骨堆横生异见祇为立地要人构去乃竖拂子云还有构得的么试玉须经火求珠不离泥。

　　上堂举三圣上堂我逢人即不出出即不为人便下座兴化曰我即不然逢人即不出出即便为人师云高高处观之不足低低处平之有余分疆列界二老故善其机若论扶竖临济纲宗则未可何谓不见道尘中虽有隐身术怎似全身入帝乡下座。

　　浴佛上堂周行指顾称尊也则郎当忒杀将谓福及五天讵意祸延尘刹遂卓拄杖云眼热傍观忍未禁千古万古啊喇喇。

　　上堂举长翁净禅师奉敕升天童捧敕黄示众曰云开九天呈起曰看彩凤衔出且道如何委悉急急如律令敕师云古今洞然纤尘不隔要识天童面目现在见么急须着眼看仙人莫看仙人手中扇复颂云泥封出自九重城觌面无私直示君试看天童峰顶月一轮高放海天分。

　　机缘

　　师问僧不触不背毕竟唤作甚么僧便喝师云好喝僧又喝师云东家杓柄长西家杓柄短盏子扑落地碟子成七片又作么生僧拟议师打出。

　　僧参师云未向双林发足时好与三十痛棒僧云过在甚么处师便打僧拟议师直打退。

　　师问僧内不放出外不放入正恁么时以何为界僧便喝师云好好问你恶发作么僧拟议师喝出。

　　师问书记百丈圆相实中有虚玄沙白纸虚中有实祇如不落虚实的事你如何记记云金乌西坠玉兔东升师云恁么则落虚实去也记礼拜师打云龙头蛇尾汉。

　　师问僧未打七时如何僧云平如镜面师云正打七时如何僧云峻若险岩师云打七后时如何僧便喝师云与么则你会也僧作礼云谢师证盟师便打。

　　僧问把住是如何师云佛祖罔极进云放行是如何师云水秀山青进云如何是放行中把住师云芳丛无艳色进云如何是把住中放行师云草枯鹰眼疾进云恁么则楖栗横肩不顾人直入千峰万峰去师云看脚下。

　　僧问如何是如来禅师云离文字相进云如何是祖师禅师云觅文字相了不可得。

　　师游山值一枯树顾众问云春回大地秀因甚枯树不生花众下语不契师自代云无汝用工处。

　　僧问如何是见渗漏师云木鱼山上走铁鹞水中浮如何是情渗漏师云石人衫子破大地无人补如何是语渗漏师云电从眼角露雷向舌尖轰。

　　僧问古镜未磨时如何师云乾坤无异色进云磨后如何师云乾坤无异色。

　　僧问如何是奇特句师云龟毛拂子长数尺进云如何是无私句师云鹊噪鸦鸣报吉凶进云如何是微妙句师云漏渴沉沉惊梦破晓来不觉日初升。

　　僧问不依此岸不着彼岸不住中流且道在甚么处师云今日好天晴。

　　僧问如何是一老一不老师云桃花朱颜澹杨柳翠色深。

　　僧问女子出定意旨如何师云偶尔成文进云文殊是七佛之师为甚出女子定不得师云莫谤他好进云弃诸为甚出得师云莫谤他好进云出与不出且置如何是定师云手之舞之足之蹈之。

　　僧问既是善知识为甚么呼佛骂祖师云鸳鸯枕上两行泪半是思君半恨君又一僧亦如前问师云怎怪得。

　　僧问黄卷赤轴即不问衲僧分上时如何师云龙袖拂开全体现象王行处绝狐踪进云荆棘林中即不问出身一句时如何师云散发夷犹忘管带太平无事酒颠人进云出身一句蒙师指万里无云时如何师云雕弓已挂狼烟息一片皇风四百州。

　　僧问如何是入门句师云鞠躬如也如何是门里句师云两眼对两眼如何是当门句师云血溅梵天如何是出门句师云青山无异路如何是门外句师云眼横鼻直。

　　僧问如何是第一玄师云昨夜击金钟告报天下闻如何是第二玄师云大众齐合掌香烟满乾坤如何是第三玄师云鬻薪樵子贵衣锦道人轻如何是第一要师云铁狗吠斜阳幻人拍手笑如何是第二要师云惊起岩前虎一步一　跳如何是第三要师云杨修见幻妇一目便知妙。

　　师落堂一僧悟空问父母未生前谁是我本来面目师指火僧云恁么则识取去也师云拶空搔口而去婆子问无梦无想时未审主人公在甚么处师云牡丹花下睡猫儿婆便喝师云这是有梦有想的如何是无梦无想的主人公婆礼拜师云不信道。

　　僧问如何是双林境师云千峰绕刹群林秀一水当墀万象悬进云如何是境中人师云抬梁扛柱少客易运瓦搬砖老者难。

　　僧问鱼以水为命因甚么又向水里死师云业在其中进云一切众生皆明孝道因甚么枭鸟食母师云业在其中进云涂毒鼓一击闻者皆丧因甚么制者不死师云业在其中。

　　僧问不思善不思恶且道思个甚么师云不思善不思恶。

　　僧问宝剑未出匣时如何师云险进云出匣后如何师云险。

　　僧问家亲作祟如何处置师云山河不碍清霄路妙用纵横处处通又一僧如前问师云放下着。

　　师落堂邓居士出师拦胸搊住云正当恁么时那个是你主人公速道速道士向师胁下一拳师遂托开云不是不是士云是师便打士拟议师直打退。

　　师问寮元大众入室问着无言汝试代彼道一句看元云昨朝雪铺大地今晨日照当空师云这是大众的你的聻元作礼云总在这里师便打。

　　师落堂才坐僧问一念未生前时如何师云好个消息僧拟议师云去勿羁山僧坐僧云请师指示师云将谓别有那僧便拜师云会么僧一喝师云未有主在僧无对良久僧请师代遂问如何是喝中主师云宁可断舌不犯国讳。

　　僧问大悲千手眼那个是正眼师云杲日当午照。

　　僧问斧子忌短钁头忌长毕竟住山用个甚么师云不借东君力常开优钵花。

　　僧问如何是头师云金轮不隐的遍界绝红尘进云如何是尾师云玉女夜抛梭织锦于西舍进云有头无尾时如何师云未得忘功用依稀属正偏进云有尾无头时如何师云全无一滴水浪激似银山进云头尾相称时如何师云殷勤无米饭堂前莫问亲。

　　僧问虎生七子那一个无尾巴师云无人识得渠。

　　僧问如何是丹霞境师云鸟道难逢进云如何是境中人师云无孔铁锤当面掷进云如何是人中主师便打进云如何是主中事师云还知棒头落处么僧礼拜师打云落处也不知。

　　僧问权衡祖道即不问如何是尊贵的事师云乞儿破布袋进云明月堂无影木白云深处露全枝师云尽力推爷向里头。

　　文穆念禅师语录卷第四(终)
嘉兴大藏经　文穆念禅师语录


　　文穆念禅师语录卷第五

　　嗣法门人真慧等编次

　　颂古

　　释迦牟尼世尊初降生时一手指天一手指地周行七步目顾四方曰天上天下唯吾独尊。

　　天风吹律下阎浮落地光吞百亿洲旷古风回春色穆霭然幽暗一轮收。

　　世尊因外道问不问有言不问无言世尊良久外道叹曰世尊大慈大悲开我迷云令我得入遂作礼而去阿难乃白世尊曰外道见何道理称叹而去世尊曰如世良马见鞭影而行。

　　白云苍狗拟何凭夏雪金霜信有甄转过石林寒艳灿轮轮菌菌愈精神。

　　世尊于涅槃会上以手摩胸告众曰汝等善观吾紫磨金色之身瞻仰取足勿令后悔若谓吾灭度非吾弟子若谓吾不灭度亦非吾弟子时百万亿众悉皆契悟。

　　高山仰止耸无及界破青山白练飞日落光舍千古秀洞回春色满皇畿。

　　六祖慧能大师既受嘱矣寓南海法性寺廊庑间暮夜因风飏刹幡有二僧对论一曰风动一曰幡动祖曰不是风动不是幡动仁者心动。

　　大嚼屠门虽快意那知捏破傍人鼻直饶凫鹤续来清也是将笳指作篴。

　　南阳慧忠国师因肃宗帝问如何是十身调御忠乃起立曰会么帝曰不会忠曰与老僧过净瓶来。

　　佳人春戏出庭阑澹扫蛾眉笑语欢双手拓开帘翡翠秋千月下任人看。

　　城东有一老姥与佛同生不欲见佛每见佛来即便回避一时四顾东西总皆是佛遂以手掩面而十指掌中亦皆是佛。

　　夜台鬼判议纷纷非是无因苦逼凌十八重中无限法算来都是汝心生。

　　有婆子供养一庵主二十年常令二八女子给侍一日令女子抱定曰正恁么时如何主曰枯木倚寒岩三冬无暖气女子举似婆婆曰二十年祇供养得个俗汉遂遣出烧却庵。

　　逢耕问津遇荐设菹表里一如针锋不透。

　　青原行思禅师令石头驰书南岳且嘱曰回时吾有个鈯斧子与汝住山头到南岳未呈书便问不暮诸圣不重己灵时如何岳曰子问太高生何不向下问头曰宁可永劫受沉沦不从诸圣求解脱便归原曰子返何速书信达否头曰信亦不通书亦不达去日蒙和尚许个鈯斧子即今便请原垂下一足头便礼拜。

　　金针暗绣鸳鸯合玉线斜挑锦缝重满幅素缣描未易伟然舒卷不施功。

　　药山因道吾云岩侍立次乃指案山上枯荣二树间枯者是荣者是吾曰荣者是山曰灼然一切处光明灿烂去岩曰枯者是山曰灼然一切处放教枯澹去时高沙弥外至山曰枯者是荣者是高曰枯者从他枯荣者从他荣山顾道吾云岩曰不是不是。

　　文宴筵开试凤麟樽前赋各质彬彬虫文鸟篆班为赏不道于中更有因。

　　猫儿。

　　老梅风割吐银葩香泄幽窗冻日斜占得春光回百谷几多桃李暗吁嗟。

　　南岳西园昙藏禅师一日自烧浴僧曰何不使沙弥童行园乃抚掌三下。

　　画楼消息何人晓鸾镜台前春色繁就里花容虽可适玉人相看尚惭颜。

　　马祖道一禅师不安院主问和尚近日尊候何如祖曰日面佛月面佛。

　　久理深闺懒下帷春情无柰语声低奴奴不是多愁态对镜饰颜恶见伊。

　　云岩昙晟禅师因道吾问大悲千手眼那个是正眼岩曰如人夜间背手摸枕子吾曰我会也岩曰作么生会吾曰遍身是手眼岩曰道也太杀道祇道得八成吾曰师兄作么生岩曰通身是手眼。

　　案前银烛摇红影槛外乔松展化机姹女惊回霜夜梦倒骑铁马趁云飞。

　　投子大同禅师因僧问和尚住此山有何境界子曰丫角女子白头丝。

　　碧岩深处响寒蛩丹桂凝霜湿翠容佩玉嫦娥歌舞后画堂月落彩云笼。

　　德山宣鉴禅师晚参今夜不答话问话者三十棒时有僧出礼拜山便打僧曰某甲话也未问和尚因甚便打山曰你是甚处人僧曰新罗人山曰未跨船舷好与三十棒。

　　灵峰蓦为展神用讵能量非独妖氛扫此中更有长。

　　洞山良价禅师解夏上堂初秋夏末兄弟东去西去直须向万里无寸草处去良久曰祇如万里无寸草处作么生去顾左右曰欲知此事直须枯木上生花方与他合。

　　凤舞庭梧金鸭袭龙吟碧沼锦云攒回途复妙尊严甚夜月流辉古殿寒。

　　洞山因僧问寒暑到来如何迴避山曰何不向无寒暑处去僧曰如何是无寒暑处山曰寒时寒杀阇黎热时热杀阇黎。

　　太古琴弹世绝听五音不犯妙殊深仙陀秘术诚难迹别馆时闻漏已沉。

　　洞山曰末法时代人多干慧若要辨验真伪有三种渗漏一曰见渗漏机不离位堕在毒海二曰情渗漏滞在向背见处偏枯三曰语渗漏究妙失宗机昧始终浊智流转。

　　洞开劫运渺难符照尽功忘尚堕诸类既莫齐犹卓尔银笼鹤出井梧舒。

　　仰山慧寂禅师因僧问如何是祖师意山于空作[○@佛]相示之僧无语。

　　上有千尺桐下有千尺井风吹井上桐零落井中影。

　　九峰道虔禅师因僧问如何是头峰曰开眼不觉晓曰如何是尾峰曰不坐万年床曰有头无尾时如何峰曰终是不贵曰有尾无头时如何峰曰虽饱无力曰直得头尾相称时如何峰曰儿孙得力室内不知。

　　迢迢劫外复何期枯木回春妙转机五马不嘶偏正合苔生玉殿月含辉。

　　岩头全奯禅师示众吾教意犹如涂毒鼓击一声远近闻者皆丧时有小严上座出问如何是涂毒鼓岩以两手按膝亚身云韩信临朝底严无语。

　　庭松岩桂影婆娑叫月玄猿出薜萝山色溪光虽未隔就中谩道不淆讹。

　　曹山本寂禅师因僧问子归就父为甚么父全不顾山曰理合如是曰父子之恩何在山曰始成父子之恩曰如何是父子之恩山曰刀斧斫不开。

　　霜凝古木倚寒鸦疏影横斜隔亮纱翡翠帘垂红日隐玉楼香散碧云遮。

　　云居道膺禅师常令侍者送裤与一住庵道者道者曰自有娘生裤竟不受居再令侍者问娘未生时穿个甚么道者无语后迁化得舍利有持以示居居曰直饶烧得八斛四斗不如当时下得一转语。

　　几怜洗耳溪头客牛饮犹嫌水污之今幸史标青白颍舆情尚未获全宜。

　　云居因僧问如何是诸佛师居偈曰这田厍奴僧礼拜居曰你作么生会僧曰这老和尚居曰元来不会僧作舞出去居曰沿台槃乞儿。

　　碧户深闺锁翠微玲珑珠树晓烟垂春回台榭游丝缀花下相逢笑展眉。

　　雪峰义存禅师上堂南山有条鳖鼻蛇汝等诸人切须好看长庆出曰今日堂中大有人丧身失命云门以拄杖撺向峰前作怕势有僧举似玄沙沙曰须是棱兄始得然虽如是我即不然僧曰和尚作么生沙曰用南山作么。

　　赤斑蓦地炯双眸彩蝁纹虺悉摆头毒气纷纷平为吐俾今往古祸无休。

　　兴化谓克宾维那曰汝不久为倡导之师宾曰不入这保社化曰会了不入不会不入宾曰总不与么化便打曰克宾维那法战不胜罚钱五贯设饡饭一堂次日化自白槌曰克宾维那法战不胜不得吃饭即便出院。

　　石火光中施妙术黑风景里露全斑东床坦腹殊无恙志士傍观尽解颜。

　　云门文偃禅师曰光不透脱有两般病一切处不明面前有物是一透得一切法空隐隐地似有个物相似亦是光不透脱又法身亦有两般病得到法身法执不忘己见犹存坐在法身边是一直饶透得法身去放过即不可仔细检点将来有甚么气息亦是病。

　　玉笛频将静夜吹劫初弘范治无遗相思梦断珊瑚枕鸟道虚明苔满墀。

　　太原孚上座掌雪峰浴室一日玄沙上问讯峰曰此间有个老鼠子今在浴室里沙曰待与和尚勘过遂到浴室值孚打水沙曰相看上座孚曰已相见了沙曰甚么劫中曾相见孚曰瞌睡作么沙却入方丈白峰曰已勘破了峰曰作么生勘伊沙举前话峰曰汝着贼也。

　　坐断空蒙无异色劈开两仪见幽玄源分河洛飞龙马为得先天趣味妍。

　　鹅湖智孚禅师一日不赴堂侍者请赴堂湖曰老僧今日在庄上吃油糍饱侍者曰和尚不曾出入湖曰汝不信去问庄主侍者方出门忽见庄主且谓曰谢和尚到庄吃糍。

　　照乘自古人间罕暗里相投鲜不惊拟觑猛然刚转首梅花月过已三更。

　　曹山慧霞禅师因僧问佛未出世时如何霞曰曹山不如僧曰出世后如何霞曰不如曹山。

　　井梧静夜宿丹禽古寺云封未见形化外风光何所适碧天秋月映寒汀。

　　梁山缘观禅师因僧问如何是日用事山曰碧玉点破琉璃色满目红尘不见沙。

　　几入蓬壶室端居玳瑁床青宫位不减外绍怎能量。

　　谷隐聪禅师因达观问如何是夜半正明天晓不露隐曰牡丹花下睡猫儿。

　　沉沉午夜霭清晖銮陛帘垂隐圣仪斗转未央虞管静寥寥方外讵能窥。

　　天童宏智正觉禅师因僧问如何是向去的人童曰白云投壑尽青嶂倚空高曰如何是却来的人童曰满头白发离岩谷夜半穿云入市廛曰如何是不来不去的人童曰石女唤回三界梦木人坐断六门机。

　　霜天清碧湛如蓝古渡舟横鸟道寒点水芦花翻野岸素波影漾月团圞。

　　石霜慈明禅师室中常插剑一口旁置水一盆草鞋一緉凡见僧参遽曰看剑稍涉拟议便喝出。

　　精金出矿真堪美钗钏瓶盘等一体春色暗藏谩较量秋光明露几能委。

　　投子义清禅师上堂洪波浩渺白浪滔天镇海明珠在谁收掌良久卓拄杖云百杂碎。

　　超然物化出云衢明月清风洞十虚脑后见腮人莫问通身窍妙必无虞。

　　杨岐方禅师问石霜幽鸟语喃喃辞云入乱峰(云云)。

　　清秋雁阵布长空浪里金鳞活路通幽穆霭然霄汉外琵琶声调意无穷。

　　法昌遇禅师因英胜二首座到山相访英曰和尚寻常爱点检诸方今日因甚么却来古庙里作活计昌曰打草祇要惊蛇(云云)。

　　机轮展握等虚空韬略于中有不同石内左慈呼遁甲席中龙胆骇曹公。

　　长芦真歇清了禅师示众处处觅不得祇有一处不觅自得且道是那一处良久云贼身已露。

　　素质丹唇宫样妍常将罗袖拂人前半窥半避沉吟处易水悲歌祇自怜。

　　天庆息庵义让禅师因僧问无功之功还有偏正否庆曰偏正历然曰如何是无功的偏正庆曰石牛惯吐三春雾灵鸟不栖无影林。

　　露冷香沉春正寒云眠石室藓痕斑乌鸡静夜啼残雪月影蛾眉　面看。

　　报恩从伦禅师示众若论此事如丹凤冲霄不留朕迹直得星攒碧落月浸丹墀翡翠帘垂烛香人静当此之际那容喘息宁许窥窬密室不通风玄关难措足虽然要不出一点灵犀明宇宙那分东土与西干。

　　橘中之乐果何穷黑白分明显现中棋局未终乘折角云攒古岫月沉空。

　　西山柏子院邃谷禅师因僧问头头无系绊处处不染着是个甚么山曰我也不知曰为甚么不知山曰不知不知。

　　白日光中横碧树彩云影里露仙姿赏心千载楼头客几度凭阑语似痴。

　　金牛和尚每日作饭供众(云云)。

　　潦倒情怀别众俦逢人惯好卖风流长波纵得东流意到底还归那一沤。

　　岐山因僧参山瞑目坐僧拜起侧立山不顾僧喝山谓行者曰适才少管待这汉恶发僧拟开口山抽身入方丈。

　　白拈可谓机难测决胜悠然帷幄中堪笑娄罗才打令锋铓顿挫骨毛容。

　　岐山见僧唤前曰他日不得辜负我僧停思山曰去僧去山复唤前曰他日不得辜负我僧礼拜曰怎敢辜负和尚山曰辜负辜负僧罔措山曰去僧才行山复唤前曰他日不得辜负我。

　　重重指注原无他只要渠侬直下荷叵耐顽皮真癞肉油盐特费老师多。

　　乌石灵观禅师寻常唯扃户人罕得见雪峰一日伺便扣门石开门峰蓦胸搊住曰是凡是圣石唾曰这野狐精便推出闭却门峰曰也祇要识老兄。

　　珠走盘兮盘走珠宛旋凸宕见精粗额堂妙有摩醯窍四海佳声乐自知。

　　百丈入就禅师因僧问如何是暗中明丈曰白云笼月色曰如何是明中暗丈曰翠竹舞清风曰明暗双双即不问即今觌面时如何丈一喝僧礼拜。

　　四面帘垂碧玉玑重重深苑锁春肥仙姬月下徐回首丹顶云巢忽觉飞。

　　百丈因桃花开指谓众曰灵云见桃花悟道诸人见桃花为甚么不悟道众答不契一僧曰和尚见桃花未审如何丈曰山僧不解眼花僧曰怎柰即今何丈作咳势云山僧有病出去。

　　碧天清迥湛无尘冶艳中芬秀绝伦漏泄馨香人弗委辜他青帝意沉吟。

　　百丈因僧问如何是衲衣下事丈曰横针竖线。

　　劈开金殿锁放出玉壶春朕兆殊无似菱花窈绝伦。

　　大珠慧海禅师因僧问如何是佛珠曰清谈对面非佛而谁众茫然。

　　春浴锦图开流莺啼弗彻赏芳多少人几个知时节。

　　丹霞子淳禅师上堂乾坤之内宇宙之间中有一宝秘在形山肇法师恁么道祇解指踪话迹且不能拈示于人丹霞今日擘开宇宙打破形山为诸人拈出具眼者辨取以拄杖卓一下曰还见么鹭鸶立雪非同色明月芦花不似他。

　　砧杵夜敲清暑色胡笳边起动秋声含芳桂解凝云结透出馨香一点清。

　　此宝从来人罕识光前耀后一时通八花毬上红旗插尊贵还输老冻侬。

　　真州长芦真歇清了禅师一日登钵盂峰豁然契悟径归侍立霞掌曰将谓知有师欣然拜之后住皋宁崇光上堂我于先师一掌下伎俩俱尽觅开口处不得如今还有恁么快活不彻底汉么若无衔铁负鞍各自着便。

　　拈曰还知真歇老人么昔年那里落节今日这里拔本。

　　蓦尔孤峰轻触着石头土块尽扬眉分明莫谓成狼藉觌面拈来要汝知。

　　明州天童宗珏禅师上堂劫前运步世外横身妙契不可以意到真证不可以言传直得虚静敛氛白云向寒岩而断灵光破暗明月随夜船而来正恁么时作么生履践偏正不曾离本位纵横那涉语因缘。

　　澄潭月印天开眼万象无私影现中一步密移玄路寂不萌枝长玉芙蓉。

　　明州雪窦足庵智鉴禅师上堂世尊有密语迦叶不覆藏一夜落花雨满城流水香。

　　赤水神珠绝点尘一回拈起一回新花开铁树清香喷午夜虚空笑展唇。

　　衡阳岐山仁瑞寺懒放智大禅师上堂横按拄杖云过去诸佛一时按过未来诸佛齐列下风正当恁么时放过即不可以拄杖一时趁散。

　　芍药花开蝴蝶舞苍梧叶放子规啼虹霆转盼精神爽逸兴无聊禁不羁。

　　独脱无私老冻侬全提杀活圣凡中光铓赫赫冲牛斗疑犯锋兮命不容。

　　五位正偏。

　　正中偏脱甲石龟上钓船夜半篙人垂手处兰桡拨破玉壶天。

　　偏中正当台捧出轩辕镜乾坤密密广无边法法头头皆正令。

　　正中来木童倚杖上瑶台婆罗月里连根拔九曲黄河绝点埃。

　　兼中至狸奴白牯恣游戏头头妙用具方圆一曲虞弦明理事。

　　兼中到虚空扑落绝玄妙嘶风木马火中旋折角泥牛水底叫。

　　五家宗旨。

　　金乌子夜彻天辉凤阁丝纶晓静垂劫外鸿蒙忘影象簪花石女不妆眉(曹洞)。

　　风生鳖鼻变飞龙浪涌浮云出岫雄点着不来成顾鉴乱流明灭夕阳中(云门)。

　　箭锋时拄体圆彰龙斗云横草树香碧落蟾花恢藻鉴松风一曲旧来长(法眼)。

　　父子机头理事全泥牛耕破劫壶天玄同语默超功用月皎星澄上下圆(沩仰)。

　　喝下全机验主宾吹毛透匣逼空邻瞎驴蹋破三玄路独坐雄风万古春(临济)。

　　行实

　　康熙四年冬旦日晚参毕骑龙天剑大师设茶领两序及阖山大众怀香入室请师说行脚师固辞曰余未尝云水用说奚为众请再三师不得已曰余有一问答得惬意即说祇如鸿蒙未判已前还有行脚事也无众不语天大师曰知是般事便休余曰既知恁么道何得更要重说偈言剑曰一番提起一翻新师良久乃曰余生缘南楚祁阳蒋氏之季子父讳春龙母李氏产于明怀宗癸酉年六月廿三日巳时幼未攻书寿将一纪双亲见背起手足时余不昧夙因兼丁劫难遂以出家事跽白先君听许嗣后长兄择送本邑紫云庵复之师处是甲申岁腊月八日剃发埋首天泉已经数载　大清
世祖癸巳春民心稍安余遂辞师行脚游历讲肆至甲午始入岐山结制是冬圆具蒙和尚直提开导授一话头寅夕参扣了无所知解制后复听教于三浯讲至止止不须说我法妙难思余不觉喟然叹曰此难思法岂语言文字能测度也虽在讲席作息未尝不以己事参究为急务期毕意欲他行时四方未宁兼同参所邀复入岐山结冬三日后起通宵七余入室求开示尚曰参禅别无开示祇要离心意识参出凡圣路学七毕又闻邻单颖脱余愈加勇猛戒期后和尚领众出坡一僧问山河及大地全露法王身目前山河大地历历明明如何是法王身和尚答露余傍闻顿惺解制日方丈命余典客执劳服役三载无间一日和尚于客寮外厉声曰知客余应诺尚曰你因甚么把生身父母限在铁围山内余曰和尚向甚么处见得尚曰赃证现在余震威一喝尚曰好喝余又喝尚亦喝余复喝尚曰再喝一喝看余便作礼曰今日触忤和尚尚休去一夕普茶和尚先入斋堂职事迎请觅和尚不得尚应声曰在这里大众坐次尚曰山僧行处诸人不知有时现梵王帝释身有时现菩萨罗刹身有时现国王宰官长者居士等身大众祇如一切身且道山僧在那一身聻那曰遍界不曾藏尚曰山僧被维那一语粉骨碎身去也次日余外归镜我举前话问余曰维那何不道贼身己露镜曰这是代答的兄又作么生余曰东土波斯鼻头大便休在傍曰东土波斯鼻头大某甲不会何不为某甲道破余曰任从沧海变终不为君通便曰莫不是金针玉线么余曰苍天苍天便曰鼻孔被人扭捏去也余曰苍天苍天是时纯觉为侍者问婆子烧庵意旨如何余曰好手手中呈好手觉曰庵主过在甚么处余曰不有子期术难识伯牙心比时将此问答呈进方丈和尚复征曰婆子烧庵且道婆子是庵主是余曰相逢尽是扬家丑几个休心息是非和尚颔之一日便休问如何是父少而子老余曰青山覆白云时在师侧酬酢甚多不能记述戊戌岁腊月初一日蒙和尚上堂授一拄杖呆也遁云同日而嘱次第佛成道日始授源流并炉偈曰拄杖子付吾儿法门寥落赖撑持龙天推尔拈将出倒用横挥任展施虽受师付然大方犹未久历是以庚子春辞老人复游江浙诸祖门庭壬寅秋意欲耕樵伏牛道过信阳晤悟休上座昆石禅德领郡城居士清之邓公宽吾唐公绪之刘公请余双林遁迹不觉四载丑拙日增难以枚举今承天大师与众上座之请祇得从头漏逗若是大根利智者岂费许多周折正所谓不唧溜中更不唧溜诸公勿蹈其辙是所祷也师于康熙丁巳岁十一月初十日离丹霞至十七日到双林染恙至十二月十三日卯时召众入方丈嘱托后事毕举拳问众众答问毕复说偈曰吾年四十五世缘今已休露柱开口笑灯笼解点头偈毕合掌瞑目而逝至次年嗣法门人真慧同两序建塔于本寺东隅。

　　文穆念禅师语录卷第五(终)

　　　　　　监院庄瑀监刻

　　(信士邓清之同缘苏氏尹氏男邓庄严次男邓
　　国瑞及合家眷等发心重梓
　本师和尚语录普愿见者闻者同明般若共续
　　心灯)

　　康熙二十三年仲冬吉旦
　　　　　　　　江南上元县梓人戴明之刻
