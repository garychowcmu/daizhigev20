嘉兴大藏经　天台三圣诗集和韵


　　序

　　忆五六岁即闻吾乡有闾丘寻丰干礼寒拾事比长入天台国清寺则丰干与寒拾像具存焉方外志亦备载其始末殆非虚事也世传寒拾丰干诸诗或冲澹深粹有陶靖节孟襄阳之风闲或作偈语盍意主于开导世愚故冷提热弄要使闻者憬悟而不在乎词之工也先进陈木叔自谓寒山后身因以寒山为号予谓寒山托迹贫士不求人知迨为闾丘胤物色即隐身不见今木叔方欲以文章名天下甚者至不免声色乌在其寒山哉既而经鼎革即屏居云峰寺姬妾满前能不为生死所惑赋诗数百首遍作书以别同人自择死之日时延诸僧绕室诵经就湛明法师禅床化去焉由此观之非有宿根者能如是耶尝闻王摩诘白乐天苏玉局皆为高僧转世又安知寒山拾得不至今常在人间哉吾至滇得从野竹和尚游博学能文洞晰禅理所集语录久为宗门传诵蒲团余暇仿元楚石故事悉取寒拾遗诗和之友人刘文季持以见示且命为序夫寒拾既以佛菩萨转身楚石野竹又皆禅林老宿其道一矣斯其言前后若合符节尤非儒名墨行者所可几予门外汉也何能窥一班乃不辞友命而辄为序者欲世人读是编识四君子发意之所存耳经云有以某身得度者即现某身而为说法故知圣贤不得已而说法致落语言文字皆度人之心迫而为之非乐以是自见也不然寒山固文殊也当问疾维摩诘乃至无有言说斯真不二法门又乌用是絮絮韵语为哉世或至执是编以求野竹楚石与寒拾焉吾见其觌面而失之矣持语野竹和尚将以予言为然否。

　　康熙康戌孟秋
赐进士出身中宪大夫历知云南永昌澄江楚雄四府事天台同学弟冯苏再来氏盥沐拜题

　　和三圣诗序

　　和三圣诗和也非倡也予以嵩山之和三圣诗倡也非和也古之倡教者佛法必有过人处手眼必有精明处是故玄要君臣十智同真三关险峻各各建立不同或兄弟倡和或父子倡和大抵皆激扬道法别有一番光彩此所以倡即和而和即倡拟易非易反骚乃骚也嵩山和尚具丈夫冲天之志不迹如来行处行矧丰干乎矧寒山拾得乎三圣者皆奇怪示人而嵩山惟以平常合道三圣者祇以散圣鸣世而嵩山则以适统相传然则和之者亦犹非郭注庄而庄注郭云尔为我语国清寺不必于灶上寻得三圣不必于石缝寻得三圣不必于三圣集中寻得三圣惟于嵩山集中寻得三圣故曰嵩山之和三圣诗倡也非和也和也即倡也。

　　赐进士出身文林郎知江川县事耕烟张方起拜题

　　附三圣诗集序

　　朝议大夫使持节台州诸军事守刺史上柱国

　　赐绯鱼袋闾丘胤撰

　　详夫寒山子者不知何许人也自古老见之皆谓贫人风狂之士隐居天台唐兴县西七十里号为寒岩每于兹地时还国清寺寺有拾得知食堂寻常收贮余残菜滓于竹筒内寒山若来即负而去或长廊徐行叫噪陵人或望空独笑时僧遂捉骂打趁乃驻立抚掌呵呵大笑良久而去且状如贫子形貌枯悴一言一偈理合其意沉思有得或宣畅乎道情凡所启言洞该玄默乃桦皮为冠布裘破敝木屐履地是故至人遁迹同类化物或长廊唱咏唯言咄哉咄哉三界轮回或于村墅与牧牛子而歌笑或逆或顺自乐其性非哲者安可识之矣胤顷受丹丘薄宦临途之日乃萦头痛遂召日者医治转重乃遇一禅师名丰千言从天台山国清寺来特此相访乃命救疾师乃舒容而笑曰身居四大病从幻生若欲除之应须净水时乃持净水上师师乃噀之须臾祛殄乃谓胤曰台州海岛岚毒到日必须保护胤乃问曰未审彼地当有何贤堪为师仰师曰见之不识识之不见若欲见之不得取相乃可见之寒山文殊遁迹国清拾得普贤状如贫子又似风狂或去或来在国清寺库院走使厨中着火言讫辞去胤乃进途至任台州不忘其事到任三日后亲往寺院躬问禅宿果合师言乃令勘唐兴县有寒山拾得是否时县申称当县界西七十里内有一岩岩中古老见有贫士频往国清寺止宿寺库中有一行者名曰拾得胤乃特往礼拜到国清寺乃问寺众此寺先有丰干禅师院在何处并拾得寒山子见在何处时僧道翘答曰丰干禅师院在经藏后即今无人住得每有一虎时来此吼寒山拾得二人见在厨中僧引胤至丰干禅师院乃开房唯见虎迹乃问僧宝德道翘禅师在日有何行业僧曰丰干在日唯攻舂米供养夜乃唱歌自乐遂至厨中灶前见二人向火大笑胤便礼拜二人连声喝胤自相把手呵呵大笑叫唤乃云丰干饶舌饶舌弥陀不识礼我何为僧徒奔集递相惊讶何故尊官礼二贫士时二人乃把手走出寺乃令逐之急走而去即归寒岩胤乃重问僧曰此二人肯止此寺否乃令觅访唤归寺安置胤乃归郡遂置净衣二对香药等持送供养时二人更不返寺使乃就岩送上而见寒山子乃高声喝曰贼贼退入岩穴乃云报汝诸人各各努力入穴而去其穴自合莫可追之其拾得迹沈无所乃令僧道翘等具往日行状唯于竹木石壁书诗井村墅人家厅壁上所书文句三百余首及拾得于土地堂壁上书言偈并纂集成卷胤栖心佛理幸逢道人乃为赞曰。

　菩萨遁迹　　示同贫士　　独居寒山　　自乐其志
　貌悴形枯　　布裘敝止　　出言成章　　谛实至理
　凡人不测　　谓风狂子　　时来天台　　入国清寺
　徐步长廊　　呵呵抚指　　或走或立　　喃喃独语
　所食厨中　　残饭菜滓　　吟偈悲哀　　僧俗咄捶
　都不动摇　　时人自耻　　作用自在　　凡愚难值
　即出一言　　顿祛尘絫　　是故国清　　图写仪轨
　永劫供养　　长为弟子　　昔居寒山　　时来兹地
　稽首文殊　　寒山之士　　南无普贤　　拾得定是
　聊中赞叹　　愿超生死

　　天台三圣诗集和韵

　　四明释梵琦楚石首和

　　益州释福慧野竹重和

　　寒山子诗并和共九百二十一首

重岩我卜居鸟道绝人迹庭际何所有白云抱幽石住兹凡几年屡见春冬易寄语钟鼎家虚名定无益(寒山)

我读寒山诗虚空寻鸟迹谁能横点头独有松下石一字不可加千金岂能易捧心学西子取笑非求益(楚石)

我诵古老诗绝无烟火迹瞻彼天台云遥连秀水石涉意事转难冥心理似易莫学咿唔子厘字何所益(野竹)

欲得安身处寒山可长保微风吹幽松近听声愈好下有斑白人喃喃读黄老十年归不得忘却来时道

人命呼吸间荣华定难保不如天台去山水清且好江月长近檐松风可娱老胡为逐名利来往红尘道

空逐有为法有为难可保所以火宅烦焉及林间好虚明无秋春且多庞眉老白云无定踪往来在幽道

骝马珊瑚鞭驱驰洛阳道自怜美少年不信有衰老白发会应生红颜岂长保但看北邙山个是蓬莱岛

东西南北人南北东西道有往必有来无生定无老婚姻本相结生死各不保劫尽火洞然谁论林与岛

未曾去妄心焉能明至道纷纷耽酒色皤皤到衰老儿女苦离别货财不相保邙山抱土眠何无思海岛

岩前独静坐圆月当天耀万象影现中一轮本无照廓然神自清含虚洞玄妙因指见其月月是心枢要

心如大圆镜万象同辉耀本净非琢磨元明不随照于中有得失向上无玄妙打破此镜来吾人云甚要

顾我一物无高眠冯两耀藉用石上苔发向幽溪照闲云岭上生弹松夜中妙乐事既见成何必凿其要

登陟寒山道寒山路不穷溪长石磊磊涧阔草蒙蒙苔滑非关雨松鸣不假风谁能超世累共坐白云中

地远心途寂情忘理自穷水声常浩浩岚气正蒙蒙永夜猿啼月无时虎啸风纤尘遣未尽不可住山中

山穷复水尽水尽又山穷遥遥新凉月岩雨收蒙蒙杉深常埽雪路僻带微风若是知吾者曳杖来山中

白云高嵯峨缘水荡潭波此处闻渔父时时鼓棹歌声声不可听令我愁思多谁谓雀无角其如穿屋何

青嶂郁嵯峨潺湲流水波林间无雀噪谷口听鹦歌回首暮云合向人秋意多秦皇与汉武千古恨如何

拂柱山嵯峨弹松峡流波才闻广陵散又听白纻歌拘意吾常少愁肠君自多帝皇与杂霸今古叹若何

杳杳寒山道落落冷涧滨啾啾常有鸟寂寂更无人淅淅风吹面纷纷雪积身朝朝不见日岁岁不知春

间行芳树下却坐小溪滨白日又长夜黄泉多故人悠悠前后事扰扰死生身借问东溟水干来几度春

崎岖寒山道往来近海滨水光平如镜不逢上古人物物真萧爽冥冥惺幻身明朝与后日又见百花春

鹦鹉宅西国虞罗捕得归美人朝夕弄出入在庭帏赐以金笼贮扃哉损羽衣不如鸿与鹄飖飏入云飞

金笼锁鹦鹉鹦鹉苦思归既失烟霞伴徒伤锦绣帏临风吐音响对月理毛衣若得君恩放还寻陇树飞

自失陇西偶安能一放归终非云霞树长锁纻罗帏白日学展翅青轩理毛衣何日秋风便却向故山飞

春女炫容仪相将南陌陲看花愁日晚隐树怕风吹年少从傍来白马黄金羁何须久相弄儿家夫婿知

白日城东际红籹水北陲寻春何处女障面不胜吹惹草萦罗带穿花避玉羁风前立不语此意有谁知

渠自住城南乘黄向北陲脸开芍药花盈盈春风吹柳眼开半寸纤缘映金羁归家夸夫婿娇意有谁知

富儿会高堂华灯何炜煌此时无烛者心愿处其傍不意遭排遣还归暗处藏益人明讵损顿讶惜余光

贫富各有死富者徒辉煌锦绣盍棺上笙箫盈路傍贫家虽冷落土穴同薶藏一入黄泉去何由见日光

穷子屋茆苫富儿屋辉煌冶艳摇高髻盈盈富儿傍藜藿随粗粝勤勤穷子藏穷富虽不齐出入同三光

画栋非吾宅青林是我家一生俄尔过万事莫言赊济渡不造筏漂沦为采花善根今未种何日见生芽

乐甚无为国萧然不住家都忘山色好转觉世情赊六月炎天雪三冬枯木花早来尘累尽何处发根芽

我本山中人任运别无家坐观好月色定入春云赊竹抽去年笋莲开今夏花岁月随我性支卢烹龙芽

出生三十年常游千万里行江青草合入塞红尘起炼药空求仙读书兼咏史今日归寒山枕流兼洗耳

吾年六十余自少离乡里谢事片时闲推心何处起焚香读经律染翰修僧史且莫徇浮名人生行乐耳

住山几经秋无心记梓里老聃贵自然吾法从缘起闲名在缁素不欲成僧史我自住丘山非是爱洗耳

昨夜梦还乡见妇机中织驻梭若有思擎梭似无力呼之回面视况复不相识应是别多年鬓毛非旧色

如人卧一床梦想交相织正欲渡河去忽因乘舟力觉来念篙师两个元不识石女问木郎虚空作何色

劝休不肯休两两争罗织日里长相思梦中长角力大叫欲相欢似识又非识忽地吃一惊瞠眼一无色

妾家邯郸住歌声亦抑扬赖我安隐处此曲旧来长既醉莫言归留连日未央儿家寝宿处绣被满银床

赵女发清唱听之声激扬临风奏此曲曲短意何长夫婿出不归峨冠朝未央焉知秋夜永明月照空床

相传古学士辞赋马与扬声名既博大艺苑更谁长得趋圣主殿不时谒未央如今千年后无人侍御床

独坐常忽忽情怀何悠悠山腰云漫漫谷口风飕飕猿来树袅袅鸟入林啾啾时催鬓飒飒岁尽老惆惆

无事昼寂寂不眠夜悠悠杂花春烂烂乔木夏飕飕霜晓鹤踽踽雪晴猿啾啾此心坦荡荡何必怀惆惆

寒山秋树树越水清悠悠闲田平漠漠禅室冷飕飕峰月县昱昱林鸟叫啾啾柏子烟霭霭道者何惆惆

有鸟五色文栖桐食竹实徐动合和仪鸣中施吕律昨来何以至为君暂时出傥闻弦歌声作舞欣今日

鶢鶋至鲁门空嗉不复实虽有钟鼓音未知宫商律人怜文中愚谓是嘉瑞出朱鸟在南方来仪定何日

园里一丛桃开花又结实小鸟每来栖排立鸣吕律一鸣成宫商再鸣白雪出枝叶转扶疏不借三春日

自在白云间从来非买山下危须策杖上险捉藤攀涧边松常翠溪边石自斑友朋虽阻绝春至鸟关关

自我得身闲弥年不下山云深同鹤住果熟共猿攀最爱千峰碧从教两鬓斑绝无名与利谁肯扣松关

了得一身闲从来不出山既无权势迫岂着世情攀不随流水去冯他台石斑柴门无锁钥白云有时关

水清澄澄莹彻底自然见心中无一事万境不能转心既不妄起永劫无改变若能如是知是知无背面

历历根境识堂堂佛知见本空不待埽元有何须转得旨长快活临机善通变舒开白玉豪突出黄金面

明明铁古镜了了教谁见有见见非真无见见宛转无真真见时真见见无变策起两行眉卷舒紫摩面

常闻汉武帝爰及秦始皇俱好神仙术延年竟不长金台既摧折沙丘遂灭亡茂陵与骊岳今日草茫茫

衣冠从五帝耕稼本三皇去古日已远为君年尚长后来耽富贵非久就沦亡安得淳风在贪心益渺茫

结绳乃上世画卦自羲皇妙义今难识所以伎不长系辞分爻象穷理辨兴亡不见鬼谷子天地何茫茫

寒岩深更好无人行此道白云高岫闲青嶂孤猿啸我更何所亲畅志自宜老形容寒暑迁心珠甚可保

觅心不得心我道无可道枕石山中眠披云月下啸昨来颜如玉今旦身已老寄语富家翁田园为谁保

白云封洞口往复南山道欲雨鸠先鸣将晴猿便啸昨观岩木香今见井梧老无情常推迁有情安可保

寒山唯白云寂寂绝埃尘草座山家有孤灯明月轮石床临碧沼虎鹿每为邻自羡幽居乐长为象外人

空中一片云地上一微尘未绝身心累难逃生死轮行寻鸡足隐去与鹫头邻可证僧为宝堪将法化人

埽却空中云洗去地上尘一免物欲累一免翳冰轮松风清热焰猿鸟永为邻性海自家宝无一宝与人

花上黄莺子关关声可怜美人颜似玉对此弄鸣弦玩之能不足眷恋在龆年花飞鸟亦散洒泪春风前

春风入花柳红缘正堪怜有女娇颜色无心理管弦空房掩病枕逝水惜雕年化作孤飞燕还来旧阁前

柳色黄金嫩春莺犹可怜有者独不语有者如弹弦闺中正憔悴自伤人少年不知一朝尽葬骨蓬蒿前

君看叶里花能得几时好今日畏人攀明朝待谁埽可怜娇艳情年多转成老将世比于花红颜岂长保

借问山中人居山有何好春花满路开秋叶随风埽独唱谁与和长年不知老无荣亦无辱此乐真可保

莫嫌林间寂须乐林间好处处鸟啼花山山翠若埽无花草自香傲霜柏赖老枯荣两不妨与汝长相保

昨见河边树摧残不可论二三余蕊卉千万斧刀痕霜剥萎黄叶波冲枯朽根生处当如此何必怨乾坤

每见高明士难将毁誉论烧天徒费力斫水不成痕舌是兴亡本心为祸福根万般皆自造谁谓属乾坤

高僧隔岭住一见便谈论理有群经髓语无刀斧痕幽溪秋染缘枯树春生根如何长揖去更道遍乾坤

可笑寒山道而无车马踪联溪难记曲叠嶂不知重泣露千般草吟风一样松此时迷径处形问影何从

寒山不可见石上访遗踪木屐藏何处华台隔几重溪流深夜月树老旧时松可叹闾丘子栖栖失所从

寒山道平坦行行逐云踪水回三百曲山绕一千重日上题诗石烟消挂衲松不得逢古老惟有鹤相从

山中何太冷自古非今年沓嶂恒疑雪幽林每吐烟草生芒种后落叶立秋前此有沉迷客窥窥不见天

昨向山中住不知今几年岩高长隐日树密但藏烟策杖游峰顶飞禽过我前澄潭深万丈彻底是青天

坦坦天台道往来非一年秋老藤穿月春行衣染烟云深玉案上竹密石山前有时歌一曲孤音落九天

城中娥眉女珠佩珂珊珊鹦鹉花前弄琵琶月下弹长歌三月响短舞万人看未必长如此芙蓉不耐寒

东邻娇小女芳意未阑珊眉似初三月琴能再四弹频来花下坐自向镜中看不料伤春死琼楼夜夜寒

杨柳舞腰细白月亦珊珊此时举纤手清商楼上弹即是伐性斧几个冷眼看富贫未可保说着不心寒

欲向东岩去于今无量年昨来攀葛上半路困风烟径窄衣难进苔粘履不前住兹丹桂下且枕白云眠

往久都忘世春深始觉年山花红似火野草碧如烟月落澄潭里云生叠嶂前时时敲铁磬惊动老龙眠

爱此峰峦秀寄居无尽年风吟三亩竹春画一溪烟黄鸟啼山后白猿饮涧前更有新皎月伴我松下眠

吾家好隐沦居处绝嚣尘践草成三径瞻云作四邻助歌声有鸟问法语无人今日娑婆树几年为一春

白石照清沦幽栖远俗尘山高云作顶地僻虎为邻纵有长生理终无不死人蟠桃花果熟知是几番春

吾非学隐沦亦不袭诸尘心胸无四壁居处绝比邻一作如来使千古悯同人何时三界净坦坦无秋春

琴书须自随禄位用何为投辇从贤妇巾车有孝儿风吹曝麦地水溢沃鱼池常念鹪鹩鸟安身有一枝

形将影自随行与止谁为始富张车子终身蔡克儿才高鹦鹉赋地绝凤凰池可信阳春力难回朽木枝

款款失威仪不能入无为须臾垂白发转眼作婴儿辞富曹娥石诗鸣习家池一朝冥使迫遗骨在蒿枝

弟兄同五郡父子本三州欲验飞凫集须征白免游灵瓜梦里受神橘座中收乡国何迢递同鱼寄水流

青春开上苑白日照神州出就都人饮行陪国士游马骄晴更跃花艳暮还收老去空惆怅河声西北流

迷人全不悟犹说梦刀州奉身高堂馔罗宾侠士游无襦来暮咏麦秀足丰收上国标青史那免入冥流

人间寒山道寒山路不通夏天冰未释日出雾朦胧似我何由届与君心不同君心若似我还得到其中

只道山无路那知处处通涧泉声滴沥云月影朦胧上下千寻峻东西四面同谷神呼辄应非在有无中

寒岩有危径孤云与鹤通秋明山寂寂雾重月胧胧万木森森秀千峰缈缈同如何骑虎客长在赤霞中

驱马度荒城荒城重客情高低旧雉堞大小古坟茔自振孤蓬影长凝拱木声所嗟皆俗骨仙史更无名

寒食向城西其谁不惨情白杨千万叶青草两三茔再听流泉语如闻恸哭声焉知有死日争利复争名

既在国清寺打残遣道情时时悲浊世往往叹新茔昨朝歌笑赏今日啼哭声总来不久固何用身后名

家住缘岩下庭芜更不芟新藤垂缭绕古石竖巉岩山果猕猴摘池鱼白鹭衔仙书一两卷树下读喃喃

有美千般草无令一样芟深林常积雪别洞近寒岩碧树云相补青山日半衔不知何所说幽鸟语喃喃

住在云霞里径草懒来芟枯树垂黄叶幽花傍翠岩橡栗猿朝摘枇杷鸟暮衔倦来伸脚睡春燕语喃喃

岁去换愁年春来物色鲜山花笑缘水岩树舞青烟蜂蝶自云乐禽鱼更可怜朋游情未已彻晓不能眠

今日是何年东风碧草鲜山晴还起雾水暖复生烟鸟语如相问花枝岂自怜野人无个事高枕石头眠

一年复一年庭芳又见鲜红颜终入土白骨薶飞烟美玉如堪重生死谁可怜万千言不尽独有枕云眠

茅栋野人居门前车马疏林幽偏聚鸟溪阔本藏鱼山果携儿摘皋田共妇锄家中何所有唯有一床书

可爱白云居长年与世疏花残无戏蝶水静足游鱼野树行堪倚园葵懒不锄茅檐风雨过飘湿案头书

一自入山居乃与俗交疏林深常伏虎水浅看游鱼野菜闲来摘新茶懒去锄高眠飞鸟外焚弃往来书

闻道愁难遣斯言谓不真昨朝始趁却今日又缠身月尽愁难尽年新愁更新谁知席帽下元是昔愁人

遣愁愁不去认愁愁不真谁知遗愁者正是自愁身身貌年年改愁端日日新无愁亦无喜方见本来人

真时不论假假时不论真真是假之返假是真之身真假本湛寂谁旧复谁新新时真面目原是旧时人

三月蚕犹小女人来采花隔墙弄蝴蝶临水擿虾蟆罗袖盛梅子金鎞挑笋芽斗论争物色此地胜予家

五月南塘路芙蓉正作花朱门荫杨柳缘水鸣虾蟆冷浸金盆果浓烹石鼎芽此中可避暑修竹绕吾家

二月桃溪上盛开朱颜花看看春朵丽水阁又鸣蟆云坞有比丘支钵煮芹芽谓我无寒暑此地乃可家

璨璨卢家女旧来名莫愁贪乘摘花马乐搒采莲舟膝坐缘熊席身披青凤裘哀伤百年内不免归山丘

朱门年少妾白发老来愁竟作商人妇长随贾客舟花残始春酿霜陨未冬裘叹息风波里何时返旧丘

名园出美花见者暂忘愁忽然生秋月照我彩画舟才披锦绣袄又着骕骦裘风火忽消散骨月薶荒丘

独卧重岩下蒸云昼不消室中虽暡叆心里绝喧嚣梦去游金阙魂归度石桥抛除闹我者历历树间瓢

路出危峰上春深雪未消独行形问影枯坐寂忘嚣玉立千寻刹金飞百尺桥须臾云欻起化作雨翻瓢

有客来相访正是春雪消共观云变化始叹世谊嚣得意频书　闲时看石桥乐我平生事千山入诗瓢

相唤采芙蓉可怜清江里游戏不觉暮屡见狂风起浪捧鸳鸯儿波摇鸂鷘子此时居舟楫浩荡情无已

朝游荷叶闲暮宿荷花里日落烟雾生风来波浪起妾歌采莲曲君唱结袜子同蒂复同心馨香殊未已

邀游芳杜洲更去莲花里香风远吹来棹歌几处起听之采菱曲还似水仙子空自涉踟蹰劳劳情不已

群女戏夕易风来满路香缀裙金蛱蝶插髻玉鸳鸯角婢红罗缜阉奴紫锦裳为观失道者鬓白心惶惶

女伴蹋春易名园百草香双飞怜翡翠并立妒鸳鸯柳细风吹面花深露滴裳暮归如有失闲梦亦惊惶

相唤过山易梅花始吐香枝肥藏野雀水浅戏鸳鸯影动春风暖云飘锦绣裳雌雄两相得何处有惊惶

山客心悄悄常嗟岁序迁辛勤采芝术搜斥讵成仙庭廓云初卷林明月正圆不归何所为桂树相留连

苦乐随时改形骸与化迁未能抛富贵何处觅神仙地发金钟响潭开玉镜圆世人空怅望惟见岭云连

小人多返复君子志不迁正气既逼人亦是地上仙不蓄二八少常窥三五圆此人如学道力行自绵连

卜择幽居地天台更莫言猿啼溪雾冷岳色草门连竹叶覆松室开池引涧泉已甘休万事采蕨度残年

曾到幽居否心知不在言千峰云影接万壑树声连钵有松花粉崖多瀑布泉无人同道味幸自乐吾年

吾已入幽居何贵世间言嗟尔名利险日日相留连无钱即生恼常常饮贪泉请看古冢里当时尽少年

白拂旃檀柄馨香竟日闻柔和如卷雾摇曳似行云礼奉宜当暑高提复袪尘时时方丈内将用指迷人

至竟离名相将何作见闻闲抛手中拂坐对岭头云朗月非标指清风自埽尘点头犹有石掩耳更无人

我道一事实非关二乘闻山清光映石风飘日破云生机自然别道化绝诸尘借问缁素中谁是无心人

寻思少年日游猎向平陵国使职非愿神仙未足称联翩骑白马喝兔放苍鹰不觉今流落皤皤谁见矜

当年可作乐莫待老侵陵少壮人所羡英雄谁不称临餐狞似虎使气捷如鹰一夜发尽白粗豪空自矜

少小学提剑中年猎五陵才华倘不足荣贵焉可称只欲尽狼虎归来闲放鹰岂知台榭上落寞无人矜

偃息深林下从生是农夫立身既质直出语无谄谀保我不鉴璧信君方得珠焉能同泛滟极目波上凫

几般声与色专只诳愚夫自不省己过人皆来面谀龙泉杂钝铁鱼目混明珠苦海方流荡身同泛泛凫

平生烟霞里乃是真丈夫无言惊世听作事少阿谀弄此清溪石胜彼明月珠有时荒陂上倚枝看鱼凫

层层山水秀烟霞锁翠微岚拂纱巾湿露沾蓑草衣足蹑游方履手执古藤枝更观尘世外梦境复何为

地僻无人到苔深一径微松闲缚茆屋竹上挂蒲衣静看青山朵闲拈白拂枝焚香作茗事此外更何为

山幽人罕到高士在翠微老鹤巢松树间云上衲衣长无车马迹惟有野花枝坐卧与经行恬然无所为

止宿鸳鸯鸟一雄兼一雌衔花相共食刷羽每相随戏入烟霄里宿归沙岸湄自怜生乐处不夺凤凰池

野鸦身弊恶亦复有雄雌粲粲鸳鸯鸟行藏无不随梳鸽紫潭上宛颈碧溪湄何羡云鹏翼搏风朝夕池

古老有微言教人惟守雌所以双鸳鸯雌行雄亦随衔花向低树饮啄深溪湄不似世痴人终日醉泉池

少小带经锄本将兄共居缘遭他辈责剩被自妻疏抛绝红尘境常游好阅书谁惜一斗水活取辙中鱼

陶生自荷锄晚与五儿居迹向东林近心将上国疏有田多种秫无事好观书本绝功名念临渊不羡鱼

悯汝世间人何不归幽居人生贵所适那能事亲疏安乐乃不识喃喃读古书理道未了了徒劳作蠹鱼

田家避暑月斗酒共谁欢杂杂排山果疏疏围酒樽芦莦将代席蕉叶且充盘醉后搘颐坐须弥小弹丸

富室虽云乐贫家亦有欢门开当大野客至倒深樽就把青荷叶铺为碧玉盘浮生如过鸟急景似跳丸

贫家亦快活何必富儿欢邀友摘山果会亲酌瓦樽草堂铺竹席支石列辛盘村歌齐击缶笑彼弄粪丸

鸟弄情不堪其时卧草庵樱桃向杳杳杨柳正毵毵旭日衔青嶂晴云洗缘潭谁知出尘俗驭上寒山南

白日谁扃户青山自绕庵炉香云淡淡鬓影雪毵毵鹤舞千寻树龙吟万丈潭萧然坐深夜见月出东南

石青新题额本是白云庵修竹生新笋补衲云　毵烟飞接远岫猿饮下深潭薄暮西山日返照射东南

寒山多幽奇登者皆恒慑月照水澄澄风吹草猎猎凋梅雪作花杌木云充叶触雨转仙灵非晴不可涉

城郭多是非林泉无畏慑游鱼不识网仁兽那知猎日出平地云风吹满山叶长怜岩径幽杖屦歇复涉

尘世几多苦轮回尤可慑花开三月春雪山九冬猎杉树影扶疏井梧秋落叶茫茫大块中一事无交涉

以我栖迟处幽深难可论无风藤自动不雾竹长昏涧水缘谁咽山云忽自屯午时庵内坐始觉日头暾

山居无可说世事不须论栗色衣遮冷松明火照昏青黄林叶变黑白野云屯半夜千峰顶开窗日已暾

抱道居岩穴默默绝讲论青霞沾红叶白月起黄昏树鸟啾啾宿峰云黯黯屯冬来新补衲曝背向朝暾

有乐且须乐时哉不可失虽云一百年岂满三万日寄世是须臾论钱莫啾唧孝经末后篇委曲陈情毕

先师有遗训守之不可失勿云灭度久常存平居日山鸟啼空空野鼠叫唧唧言是行乃非苦轮何由毕

既死不有生生时死已失一死与一生轮回无了日裘马归他人阶虫空唧唧三皇到今来谁能得终毕

忆惜过逢处人间逐胜游乐山登万仞爱水泛千舟送客琵琶谷携琴鹦鹉洲焉知松树下抱膝冷飕飕

不觉成遗老犹能话旧游千人同一帐万里只孤舟北过黄龙塞南登白鹭洲频遭风雪苦耳畔尚飕飕

无朋来岭下有杖每从游树树闻啼狖村村见客舟谈玄列怪石洗钵下芳洲管甚衣裳薄秋风来飕飕

报汝修道者进求虚劳神人有精灵物无字复无文呼时历历应隐处不居存叮咛善保护勿令有点痕

聪明长不昧隐见果何神似谷呼成响如波叠作文圣凡形尽坏今古理常存若向言中觅徒添镜上痕

我穷了义旨别是一精神似有又非有临文不涉文用去没渐次把来元非存百尺深潭里月映总无痕

去年春鸟鸣此时思弟兄今年秋菊烂此时思发生缘水千场咽黄云四面平哀哉百年内肠断忆咸京

拾得寒山弟寒山拾得兄从来无住处借问甚时生寒暑随缘过乾坤似掌平何人知此意步步蹋瑶京

小者元似弟大者总如兄都来同我住分别实不生险巇山下道履之坦然平此中好托足何必上玉京

自乐平生道烟萝石洞闲野情多放旷长伴白云间有路不通世无心孰可攀石床孤夜坐圆月上寒山

青松千万树白屋两三间在世人人冗为僧日日间贪心多苦恼俗事莫追攀幸可供斋钵秋来芋满山

茆草尖头屋幽人住此间恬神惟无虑适意在清闲侪朋虽往复一事了无攀报汝云水客无心是寒山

时人寻云路云路杳无踪山高多险峻涧阔少玲珑碧嶂前兼后白云西复东欲知云路处云路在虚空

欲与云为伴云多不定踪拟将山作侣山亦少玲珑只是形兼影相随西又东何须求富贵富贵尽成空

汝欲寻鸟道鸟道隔云踪迢迢深壑里望之还玲珑既不在南北何以在西东揭开尘翳境方知含碧空

凡读我诗者心中须护净悭贪继日廉谄曲登时正驱除遣恶业归依受真性今日得佛身急急如律令

身将枯木同心与莲华净万善无异途千邪皆禀正不离文字相不即真如性浩浩天地间咸遵法王令

不起憎爱心何须随染净攀缘定入邪冥理即归正当现修罗身还同大觉性才有纤毫情快提莫邪令

俊杰马上郎挥鞭指绿杨谓言无死日终不作梯航四运花自好一朝成萎黄醍醐与石蜜至死不能尝

谁家游冶郎白马系垂杨却引如花妓同登载酒航春风弄水碧落日映山黄忽掩泉台路珍羞不得尝

少年游侠郎走马向堤杨朝过琼花观暮上大湖航只说春芳好安知秋草黄须臾既已矣美酒不能尝

一为书剑客三遇圣明君东守文不赏西征武不勋学文兼学武学武兼学文今日既老矣余生不足云

磊落夔龙士聪明尧舜君黄扉论大道紫塞树奇勋食肉封侯骨经天纬地文北邙山下路到此漫云云

六合真传舍三皇上世君无为海岳静有道爵高勋让国真尧德仪刑实周文南征与北战后来不堪云

庄子说送死天地为棺椁吾归此有时唯须一幡箔死将喂青蝇吊不劳白鹤饿着首阳山生廉死亦乐

天下白玉棺人成黄金椁送终无贵贱未可笑织箔不死丁令威千年化为鹤庄生喻髑髅何用南面乐

双树焚金棺只履薶空椁此事虽殊途止隔一筠箔不贵赤水珠焉知支遁鹤多少委尘泥未肯求安乐

天生百尺树翦作长条木可惜栋梁材抛之在幽谷年多心尚劲日久皮渐秃识者取将来犹堪拄马屋

何处好园林此中多树木擎天要一柱匠者入空谷岁久霜霰繁根深枝叶秃弃之不肯收无以成我屋

悯此蛇恋窟忻彼鹤栖木所以去娇华往来云外谷河水浅复清又见树枝秃我见哲人为不肯事金屋

玉堂挂珠帘中有婵娟子其貌胜神仙容华若桃李东家春雾生西舍秋风起更过三十年还成甘蔗滓

翩翩马上郎借问谁家子贱妾有高楼须君驻行李鸡鸣北斗斜鸦噪东方起君意终别离妾身在泥滓

可悲游侠儿还叹繁华子斯须骨沈沙冷落路旁李孤魂叫白日薄暮凄风起谁坐痛昔人新故总泥滓

父母读经多田园不羡他妇摇机轧轧儿弄口　拍手催花舞搘颐听鸟歌谁当来叹赏樵客屡经过

田舍苦无多荒来亦任他草深虫唧唧林密鸟　野老携壶至山童拍手歌幽栖自可乐百岁等闲过

岁月苦不多南田又属他青云空冉冉黄口时　自我居寒山山下有樵歌更与白云契金紫莫能过

四时无止息年去又年来万物有代谢九天无朽摧东明又西暗花落复花开唯有黄泉客冥冥去不回

春秋更代谢暑往即寒来一雨野花落多风林木摧方看朝雾拥欻见暮云开少小颜如玉而今唤得回

视彼琪树鸟朝去暮还来叹息居高位焉能保不摧哲人知利害蓬门常不开耽此青云谷岁岁可排回

手笔太纵横身材极魁伟生为有限身死作无名鬼自古如此多君今争奈何可来白云里教你紫芝歌

堂堂七尺躯所学尤奇伟每着古衣冠不怕闲神鬼达少穷困多有材如命何将琴换美酒痛饮且高歌

杞梓栋梁材千尺果俊伟今人不及木鹿鹿终为鬼学佛利常多不来奈若何寒山清净所亭午一放歌

有一餐霞子其居讳俗游论时实萧爽在夏亦如秋幽涧常沥沥高松风飕飕其中半日坐忘却百年愁

山林有何好每爱此中游江月白如昼海风凉似秋柴门向悄悄树叶风飕飕寄语貂蝉客可来消汝愁

临溪观鱼跃登山狎鹿游热焰终不到凉如九月秋林深烟漠漠夜静风飕飕东岩与西壁岁岁不知愁

快搒三翼舟善乘千里马莫能造我家谓言最幽野岩穴深嶂中云雷竟日下自非孔丘公无能相救者

自从开辟来此地无车马而有圣道场深山连旷野人生百年间日照四天下谁是金石姿常存不亡者

天地如一舟物象如一马达此空王理高歌游旷野东峰日自升西岩云自下寄语山外翁我是清闲者

少年何所愁愁见鬓毛白白更何所愁愁见日逼迫移向东岱居配守北邙宅何忍出此言此言伤老客

遥见川上花朱朱兼白白开落不暂停寒暑相催迫宿草生故坟垂杨映新宅新宅能几时百年如过客

才是少年郎忽见双鬓白鬓白犹易可悲哉猛火迫主人生恐怖魔子耗家宅暑往复寒来伶俜长作客

智者君抛我愚者我抛君非愚亦非智从此继相闻入夜歌明月侵晨舞白云焉能住口手端坐鬓纷纷

堆钱向百屋我固不如君一道清虚理知君亦不闻下方阴有雪绝顶昼无云未息尘劳苦谁侬为解纷

我道我无我君言君自君浑浑如相似终须落见闻倚杖视芳草举头望汉云上下谁受点何物可纷纷

两龟乘犊车蓦出路头戏一虿从傍来苦死欲求寄不载爽人情始载被沈累弹指不可论行恩却遭刺

道傍多大树树下群儿戏上有一蝉鸣不知身是寄螳螂来捕之未免黄雀累黄雀被弹射哀哉作诗刺

高堂集众宾乃是童儿戏可笑须眉人却坚火宅寄已无般若明返有家私累倏忽冥符催业风铓如刺

东家一老婆富来三五年昔日贫于我今笑我无钱渠笑我在后我笑渠在前相笑傥不止东边复西边

富谓无贫日贫思有富年由来人作鬼枉用纸为钱白骨深泥下青苔古墓前虚空犹可料生死莫知边

富家夜如日贫者日如年高楼歌艳曲低屋恨无钱贫儿死在后富儿死在前贫富一堆土寂寂白蒿边

惯居幽隐处　向国清中时访丰干老仍来看拾公独回上寒岩无人话合同寻究无源水源穷水不穷

天台国清寺古木乱泉中此地横千嶂何人识二公云形旦暮改石色古今同须信这个意推寻无有穷

古木幽深处国清寺在中执爨两比丘一朝来丘公诺诺无人识归去道不同松门石上字了了义无穷

氐眼邹公妻邯郸杜生母二人同共老一种好面首昨日会客场恶衣排在后只为着破裙吃他残　　

飞雉感故儿掇蜂念前母焉知采桑人正恨飞蓬首坎坷一生中峥嵘千载后真金去砂砾嘉馔轻　　

娇女嫁贫夫焉能事父母只羡马上郎瞋喝复搔首穷通各有时遭际止前后岁寒若可操且共食　　

夫物有所用用之各有宜用之若失所一缺复一亏圆凿而方衲悲哉空尔为骅骝将捕鼠不及跛猫儿

虚心待万物无适而不宜待物苟有心纷然成与亏千峰若菡萏孰是雕锼为将欲究根本问取石女儿

云行必雨施物各有所宜日上光宜远月圆影定亏阴阳存变化世事复何为打杀活狗子弄活死猫儿

谁家长不死死事旧来均始忆八尺汉俄成一聚尘黄泉无晓日青草有时春行到伤心处松风愁杀人

荣枯有定分修短未常均匕首生衽席旄头没战尘清宫不畏暑陋巷岂知春一去无回日骊山殉葬人

延促俱无定智愚难可均万年方有望一夕委灰尘白水还堪煮青山依旧春回首歌舞地不见昔时人

竟日长如醉流年不暂停薶着蓬蒿下晓日何冥冥骨肉消散尽魂魄几凋零遮莫咬铁口无因读老经

风轮转乌兔不得须臾停作暮沉厚地今晨出高冥雪霜有肃杀兰艾俱飘零人命若朝露劝君寻佛经

狂风吹败叶一刻不留停既已沉泥土不能飞冥冥萧萧白日暮玉露逐秋零人死岂可再何不注六经

一向寒山坐淹留三十年昨来访亲友大半入黄泉渐灭如残烛长流似逝川今朝对孤影不觉泪双县

故人犹记面相别未逾年有恨成千古无书达九泉殡宫新草木华屋旧山川不见高堂会空悲画像县

故乡音信绝悲歌是几年亲友无相问父老尽黄泉里树已成荒蒿莱竟满川感伤复感伤空瞻白日县

垂柳暗如烟飞花飘似霰夫居离妇州妇住思夫县各在天一涯何时复相见寄语明月楼莫贮双飞燕

昔往桃作花今归雨成霰扁舟隔江海数梦还乡县逝水去不回故人难再见欲留五色丝一系孤飞燕

寒空望如烟残腊正飞霰君居沧海洲侬住桑田县沧海与桑田经年难一见可怜明月楼冷杀双飞燕

有酒相招饮有肉相呼吃黄泉前后人少壮须努力玉带暂时华金钗非久饰张翁与郑婆一去无消息

前鬼担尸来后鬼欲夺吃邀人证其虚竟赖实语力虽遭后鬼啖复因前鬼饰思量我是谁从此轮回息

九地苦众生涎涕乃自吃长长无厌期终是劳筋力可怜此一辈往往自庄饰请堕人我山无明当下息

可怜好丈夫身体极棱棱春秋未三十才艺百般能金羁逐侠客玉馔集良朋唯有一般恶不传无尽灯

少年学弓剑所向振威棱碧海擒龙易青山射虎能长寻花作伴尽用酒为朋一旦佳城闭其谁见桼灯

少年力亦壮英风憺威棱登坛容易事破敌夺魁能五湖皆宾客名花事良朋功成枯万骨高堂自息灯

桃花欲经夏风月催不待访觅汉时人能无一个在朝朝花迁落岁岁人移改今日扬尘处昔时为大海

富贵何日来留将少年待少年忽复去唯有白发在发白归九泉须臾陵谷改方当未足心欲吸无穷海

富贵与功名默默苦相待倏忽风尘起孰在孰不在昨日树头花今朝颜色改君当子细观指日变桑海

我见东家女年可十有八西舍竞来问愿姻夫妻佸烹羊煮众命聚头作淫杀含笑乐呵呵啼哭受殃决

七十白头人娶妻年二八婚姻既失时意气何由佸艳妇不执刀衰翁多被杀夕阳在西山好与儿女决

世间几般样不平亦七八美玉碔砆偶美妾浪子佸煮鱼伤湿生顿蛋岂非杀最公毗沙王咨尔当自决

田舍多桑园牛犊满厩辙肯信有因果顽皮早晚裂眼看消磨尽当头各自活纸裤瓦作裈到头冻饿杀

慎勿登权门权门有覆辙李斯遭族夷苏秦就车裂多结他人冤独求自己活小人不容诛君子先去杀

昔来已覆车今来复蹈辙手里握金珠难教爱网裂潇洒任所为居处随生活不信古公言惟只恣淫杀

极目兮长望白云四茫茫鸱鸦饱腲腇鸾凤饥彷徨骏马放石碛蹇驴能至堂天高不可问鹪鹩在沧浪

万古一相望山川何渺茫抚心兮蹢躅搔首兮彷徨明月混泥滓伯劳栖画堂贤人不见用自古涕淋浪

成败两相倚报理岂渺茫得权忘耻辱失路倍彷徨龙蛇归林野妖狐升君堂哲人多不尔歌咏去沧浪

若人逢鬼魅第一莫惊惧捺硬莫采渠呼名自当去烧香请佛力礼拜求僧助蚊子叮铁牛无渠下觜处

鬼是人所为人正鬼亦惧鬼若异于人阴阳孰来去明知心自惊却唤佛相助嗔喜在面门何曾离当处

静坐被呼声神清无所惧分明是此人渠当自避去智者善却之焉用求人助如雪在炉边理无得久处

浩浩黄河水东流长不息悠悠不见清人人寿有极苟欲乘白云曷由生羽翼唯当鬓皤时行住须努力

寒暑去复来未知何时息常闻古老说天地有终极蝼蚁包一身蠛蠓持两翼人身苟不妄本具大神力

两丸急似箭暮朝无停息寄语五湖人荣枯焉有极啾啾蚊子声纤纤着蝉翼天地尚不仁何不勤道力

乘兹朽木船采彼纴婆子行至大海中波涛复不止唯赍一宿粮去岸三千里烦恼从何生愁哉缘苦起

向上无爷娘向下无妻子自语还自歌独行又独止人人我知识处处吾乡里借问何以然佛种从缘起

方便呼为智亦是假生子须臾不相离密密还共止逢贵在高堂遇贱居贫里虽然任偏圆两手托不起

默默永无言后生何所述隐居在林薮智境何由出枯槁非坚卫风霜成夭疾土牛耕石田未有得稻日

先圣既有作后贤可无述如磨古铜镜尘去光自出一念成佛人飘风未为疾现前不了悟浮云掩白日

一自入寒岩爱闲懒著述长携生蒺藜要打石儿出柴童归去时前峰云飞疾年年住中峰举手弄白日

快哉混沌身不饭复不尿遭得谁钻凿因之立九窍朝朝为衣食岁岁愁租调千个争一钱聚头亡命叫

不见木傀儡何常遗屎尿高低逐线索动静因关窍渠本无爱憎他来任嘲调分明幕里人代作啾啾叫

法身无污洁道或在屎尿浑浑一物无何用凿孔窍心月绝比伦秋风吹古调我观琴瑟音不及小虫叫

啼哭缘何事泪如珠子颗应当有别离复是遭丧祸所为在贫穷未能了因果冢间担死尸六道不忻我

渴时饮水浆饥来吞饭颗但贪生处乐不究死时祸先要断恶缘次宜营善果了然见法王从此除人我

古喻业如沙莫犯如粟颗生时既不作死去无剧祸死生两无拘是人已证果百累离诸身何物执是我

妇女慵经织男夫懒耨田轻浮耽挟弹趾蹝拈抹弦冻骨衣应急充肠食在先今谁念于汝痛苦哭苍天

学道犹贪富为僧好买田利名忙似箭生死急如弦作福居人后随邪在众先钻头入古井仰面望青天

勿耕无明地慎种业海田我心平如水还教直似弦勤道休云后行惠宜在先若是无人我不须慕四天

不行真正道随邪号行婆口惭神佛少心怀嫉妒多背后噇鱼肉人前念佛陀如此修身处应难避奈何

须知真极乐不离此娑婆水树谈玄久山禽念佛多参随假菩萨蹉过活弥陀欲步金莲去其如未彻何

作诗搜枯肠如何出娑婆未若一心静天龙仰重多闲行千峰色倦坐古坡陀不起些些妄业主奈尔何

有汉姓傲慢名贪字不廉一身无所解百事被他嫌死恶黄连苦生怜白蜜甜吃鱼犹未止食肉更无厌

必以身心净当于口齿廉空门鱼肉臭暗室鬼神嫌禀戒情无碍餐蔬味自甜为僧最可恶饮酒夜厌厌

我本生来静不贪亦不廉常时无改变友朋何生嫌寥寥真无我何必石蜜甜野菜与山果餐之真无厌

益者益其精可名为有益易者易其形是名为有易能益复能易当得上仙籍无益复无易终不免死厄

本来无一物必竟何损益人寿有短长虚空无移易身遭因果缚名落生死籍八万大劫终神仙叵逃厄

木叉先圣心与尔行有益严身事作难逐妄情多易往往入邪见不能究典籍须臾未肯休陈年耽苦厄

徒劳说三史浪自看五经洎老检黄籍依然注白丁筮遭迍蹇卦生主虚危星不及河边树年年一度青

有人寻佛教凝坐诵禅经不肯求诸己徒劳识一丁茫然纸上语默若雾中星指出西来意春山叠叠青

俗士耽礼斗禅僧改讲经肥甘乃充口奈目不识丁乞物争晓日负归带夜星一肩破衲衣补黄又补青

我今有一襦非罗复非绮借问作何色不红亦不紫夏天将作衫冬天将作被冬夏递互用长年只者是

虚心绝嗜欲实语无文绮不学诸凡夫夸张金与紫真空作床座妙有为衣被过去佛尽然当来亦如是

赖寒破衲衣不用着罗绮行歌春草青日照秋山紫累石支藤床烧松烘纸被天晴眺诸峰安乐长如是

贪人好聚财恰如枭爱子子大而食母财多还害己散之即福生聚之即祸起无财亦无祸鼓翼青云里

吾观聚敛僧不及盗家子盗损己利他僧损他利己善恶粲然分吉凶从此起苍蝇案上立心在粪堆里

要贪活雀儿莫放金弹子放弹不得雀此雀益远已江河滚滚流波浪纷纷起欲知至人为不在巢窠里

去家一万里提剑击匈奴得利渠即死失利汝即殂渠命既不惜汝命有何辜教汝百胜术不贪为上谟

宁为市义客勿作守钱奴钱散义即聚财多身乃殂黄金难免死白璧易招辜无备行险道其谁为尔谟

侍燕夜未央中使呼念奴不知固封建所以身先殂华屋空阿娇青天何太辜白骨薶灰壤千古失良谟

恶趣甚茫茫冥冥无日光人间八百岁未抵半宵长此等诸痴子论情甚可伤劝君求出离认取法中王

无始堕苍茫何由发智光人间忧日短地下恨时长外道痴尤甚天魔独自伤直须收六国处处奉君王

情生智便隔念净指飞光明暗终是一何曾落短长不逐膏腴味焉有损益伤告汝诸佛子须是悟心王

天高高不穷地厚厚无极动物在其中冯兹造化力争头觅饱暖作计相啖食因果都未详盲儿问乳色

万水朝东溟众星拱北极悠悠天地间毕竟承谁力虎豹能食人鱼虾为人食何常啖空虚总不离形色

天池与南溟望之杳无极鹏飞才九万尚借搏风力诫汝勿杂啖纯资禅悦食可以得佛心现出摩尼色

天下几种人论时色数有贾婆如许夫黄老元无妇卫氏儿可怜钟家女极丑渠若向西行我便东边走

无时因有无有处缘无有日月成晦朔阴阳配夫妇非粗不辩细见好方知丑地上泻水银一任东西走

窈窕绝世无贞淑亦罕有妒性尚不形此姝真良妇冰雪在清操安能随妍丑直路乃宜行莫逐小门走

贤士不贪婪痴人好炉冶麦地占他家竹园皆我者努膊觅钱财切齿驱奴马须看郭门外垒垒松树下

天地一鸿炉万物付陶冶同在橐籥中孰为呼吸者得鹿反失鹿失马却得马如看画壁人特地分高下

万象是何物盈盈积大冶朝菌与朱顶谁是长生者早晨犹萧爽薄暮落汤蟹骨肉难可保何如尽放下

有人把椿树唤作白旃檀学道多沙数几个得泥丸弃金却担草谩他亦自谩似聚沙一处成团也大难

财物聚必散智人乃行檀如将泥弹子换彼黄金丸寸草不肯舍凡夫甘自谩使居轮王位一切始更难

白业谁能为红炉空着檀沙若成玉饭雪亦作金丸鸟兽尚知时人将甘自谩须臾能返照成佛亦不难

蒸沙拟作饭临渴始掘井用力磨碌砖那堪将作镜佛说元平等总有真如性但自审思量不用闲争竞

作善如登梯造恶如入井持戒如守城坐禅如磨镜千般出心地一等明佛性圣者常自修凡夫好争竞

人空法亦空是谁落在井打破此疑关高县真如镜露柱吐玄机灯笼谈佛性向道本无无何常有争竞

欲识生死譬且将冰水比水结即成冰冰消返成水已死必应生出生还复死冰水不相伤生死还双美

心法自然真世间无可比乍同摩尼珠又似清净水若但着语言何由出生死百非俱剿绝诸佛咸称美

我有沧海珠光洁无可比明明如走盘汪汪沈秋水照物乃无穷用之色不死法王亲手系穷子焉知美

满卷才子诗溢壶圣人酒行爱观牛犊坐不离左右霜露入茆檐月华明户牖此时吸两瓯吟诗两三首

不说无事禅不饮无名酒青山在吾左流水在吾右芳草生满庭白云飞入牖从来只么闲倏忽成皓首

若问山中事苦茶颇胜酒黄猿朝在南青雀夕在右我志在冰雪何曾陋瓮牖一生只是闲倦来懒搔首

施家有两儿以艺千齐楚文武各自备托身为得所孟公问其术我子亲教汝秦卫两不成失时成龃龉

农夫劳四肢久坐即酸楚公子美梁肉啖齑为失所野人乐深禅蔬果吾爱汝使各捐故习未免相龃龉

逐日争名利不知自苦楚行之不得宜处之又非所是以多悲酸焉能救得汝汝若如寒山何处形龃龉

或有炫行人才艺过周孔见罢头兀兀看时身侗侗绳牵未肯行锥刺犹不动恰似羊公鹤可怜生懵懂

羊祜五岁时探环桑树孔前生明皎洁后世直儱侗儒者或有疑闻之心亦动释尊说因果实为开懵懂

青灯与黄卷步步学周孔忽然白发生此事犹儱侗一朝盍棺中牵之不能动何如台领客平生只懵懂

变化计无穷生死竟不止三途鸟雀身五岳鱼龙已世浊作羺　时清为騄駬前回是富儿今度成贫士

车轮生四角行客心未止尧舜尚为名巢由不忘己龙中多蝘蜓马外无騄駬乱世奸邪人太平雄俊士

大道常坦平谁行谁复止帝皇世已还秦汉时已已如今事正杂杂意奔騄駬不若齐放下回首即真士

书判全非弱嫌身不得官铨曹被拗折洗垢觅疮瘢必也关天命今年更试看盲儿射雀日偶中亦非难

世乱防边将时危纳粟官征夫多作鬼战马得辞瘢宠赠真何用名旌只好看不因兵革苦那识利名难

旦为洛阳令暮作谏言官只欲得平治荡荡去民瘢城狐才遁迹社鼠遥相看可叹昔人语臣易为君难

吁嗟浊滥处罗刹共贤人谓是荒流类焉知道不亲狐假狮子势诈妄却称真铅矿入炉冶方知金不精

近日为僧者皆非贫道人枇杷树子叶认作马家亲开口说相似到头心不真借衣诳檀越正是野狐精

一种野盘僧谈禅多媚人言时都如佛行去有疏亲打诳机无似胡缠事却真可怜晚近世缁衣益成精

大有饥寒客生将兽鱼疏长存庙下石时笑路边隅累日空思饭终冬不识襦唯赍一束草并带五升麸

孝廉逢世薄交友为财疏寂寂同孤影茕茕守一隅仰看云里雁谁赠雪中襦纵得真金屑缘贫化作麸

古老亦有言贫来亲交疏昔时居上院今日守空隅充饥得藜藿暖身着敝襦莫羞炊脱粟有时籴新麸

浪造凌霄阁虚登百尺楼养生仍夭命诱读讵封侯不用从黄口何须厌白头未能端似箭且莫曲如钩

簇簇车马地重重歌舞楼儿皆尚公主女尽嫁王侯一旦长伸脚频呼不转头宁知前去路只有业交钩

才上凌烟阁又登明月楼此乐若长保缁衣愿封侯且自守瓶口莫教尽白头万事真一梦徒弄钓诗钩

富贵亲疏聚只为多钱米贫贱骨肉离非关少兄弟急须归去来招贤阖未启浪行朱雀街蹋破皮鞋底

何以御凶荒黄金不如米有米复有金四海皆兄弟世乱风土薄人贫盗心启奸谀九天上正直深沟底

须弥卢在海视之如粒米太空自如兄芥子自如弟和风浩浩生业户从何启无端苦众生如石沉渊底

新谷尚未熟旧谷今已无就贷一斗许门外立踟蹰夫出教问妇妇出遣问夫悭惜不救乏财多为累愚

谷响虽似有电光忽然无人生何异此不得久踟蹰既旦还复暮如妻必对夫千龄同一尽未用相贤愚

生时千般有死去一物无聚散如弹指何必立踟蹰妻死夫必葬夫死妇嫁夫青眼与白眼相共看痴愚

大有好笑事略陈三五个张公富奢华孟子贫轗轲只取侏儒饱不怜方朔饿巴歌唱者多白雪无人和

重义轻王侯万中无一个他人愿安乐自己甘轗轲虽若晋楚富不如夷齐饿呦呦鹿鸣篇我唱君可和

富贵如浮云知此有几个跖跷以寿终颜回遭轗轲既怜楚汉争还思永嘉饿不如山中人新诗也懒和

雍容美少年博览诸经史尽号曰先生皆称为学士未能得官职不解秉耒耜冬披破布衫盍是书误已

从小为近臣未常读经史本非卿相才翻傲文学士折狱不以书耕田正无耜欺民得财货财货终害己

圣人笔麟经赏罚成一史折槛本人心不愧修文士譬如田家翁三之以剡耜拳拳无他为去欲在克己

昨日何悠悠场中可怜许上为桃李径下作兰荪渚复有绮罗人舍中翠毛羽相逢欲相唤脉脉不能语

岁岁送春归春归定何许芙蓉满池沼杜若生洲渚衰鬓忽惊秋飞光如插羽欲求身后名个是闲言语

把手并耳言点首两相许邀赏芙蕖花倾杯芳草渚赤摇鹤顶朱采动鸳鸯羽兴罢即归来独坐深无语

之子何遑遑卜居须自审南方瘴疠多北地风霜甚荒陬不可居毒川难可饮魂兮归去来食我家园葚

成佛非外求劝君当内审从初放逸生积久昏迷甚木叶衣可穿茆端酒莫饮道眼若未明报作檀家葚

言乃祸之端发之要先审上世人心淳今时薄俗甚荣华实尔为清涧终吾饮更有一般趣陌上多桑葚

人生不满百常怀千载忧自身病始可又为子孙愁下视禾根土上看桑树头秤槌落东海到底始知休

总为无钱闷钱多始是忧积来常恐盗散去又添愁护己蛇蟠窟嫌人鳖缩头未言他世苦已觉此生休

锦衣与轻裘乐事有何忧忽被群盗窃怫然一夜愁妻儿共相怨无语只垂头物散人已矣高堂一时休

有树先林生计年逾一倍根遭陵谷变叶被风霜改咸笑外凋零不怜内文彩皮肤脱落尽唯有真实在

山中好畬田种一收十倍地主既不常耕夫亦频改泥沙得润泽粟菽生光采秋刈春复然青山镇常在

百城罗绮帛一倍与多倍究竟是虚事痴人无更改假借作己物外面虚光采有时抛四大独有业果在

有人畏白首不肯舍朱绂采药空求仙根苗乱挑掘数年无效验痴意瞋怫郁猎师披袈裟元非汝使物

死后书铭旌棺中具印绂多将异宝薶未免偷儿掘数者何冥冥思之转郁郁劝君营葬时莫贮珍奇物

降尊与就卑怀玺更藏绂手把利名锄转向长安掘年衰气力微性昏情亦郁南无释迦文失汝衣中物

一自遁寒山养命餐山果平生何所忧此世随缘过日月如逝川光阴石中火任你天地移我畅岩中坐

只管徇尘缘何由成道果朱颜暗里消白日忙中过古圣传药方教君免贪火将求安心法且去面壁坐

一子肯回光六子齐登果森罗眼里栽如日中天过无事只高眠懒敲石中火夜半白月来莫去炭里坐

我见世间人茫茫走路尘不知此中事将何为去津荣华能几日眷属片时亲纵有千斤金不如林下贫

大我须忘我居尘莫染尘有心皆作佛无路不通津语默空为座行藏道是亲吾非憎浊富性本爱清贫

明珠乃莹然五色绝纤尘能破千年暗良为末世津用之随所见从来没疏亲报汝参玄客切忌莫忧贫

吁嗟贫复病为人绝友亲瓮里长无饭甑中屡生尘蓬庵不免雨漏榻劣容身莫怪今憔悴多愁定损人

弟兄同造论无著与天亲不料千年后空堆一屋尘寂寥师子吼孤负比丘身末世谁弘法灵山见佛人

曾闻古老语诸佛非我亲如镜能铸像镜破无一尘流莺乃实相瓦砾尽胜身此理从何得捉得本来人

秉志不可卷须知我匪席浪造山林中独卧盘陀石辩士来劝余速令受金璧凿墙植蓬蒿若此非有益

三四十年前吾家大丛席僧如无心云坐若不转石今日多闭户贪夫乃怀璧将来知兴亡现在识损益

见人树宗风便来入丛席意如离岫云心不似金石且去打街坊又来倚墙壁自己一块园荒凉复何益

精神殊爽爽形貌极堂堂能射穿七扎读书览五行经眠虎头枕昔坐象牙床若无阿堵物不啻冷如霜

车马填前巷笙歌咽后堂弟兄俱在座儿女俨成行称意钱堆屋排头笏满床黄金难赎命碧树不禁霜

糟粕终不忘千金共画堂有琴弹一曲有纸书两行适口芋羔美安眠象笋床无常渐渐逼教君发如霜

有身与无身是我复非我如此审思量迁延倚岩坐足间青草生顶上红尘堕己见俗中人灵床施酒果

在昔有幽人自言吾丧我我今亦丧吾隐几轩中坐云散碧天高风来黄叶堕冷然水一杯旋摘枝头果

生来我无真死去真无我空自起悲伤累他深夜坐眉头不散愁眼泪从空堕自此相决绝冥中酬苦果

读书岂免死读书岂免贫何似好识字识字胜他人丈夫不识字无处可安身黄连揾蒜酱忘计是苦辛

个个贪生富家家怕死贫偏盲识字眼不喜读书人玉帛能招祸文章好饰身然脐郿坞日何止一酸辛

金珠有未富产业无未贫廉士甘恬静贪儿终谩人狐涎不离口秽滓耽一身有时闭冥途长岁受酸辛

昨日游峰顶下窥千尺崖临危一株树风摆两枝开雨漂即零落日晒作尘埃嗟见此茂秀今为一聚灰

形山中有宝识海外无崖此日能详审迷云尽豁开一尘收大地六趣灭非埃化彼同成佛如将麦种灰

下有千尺树上有万仞崖崖高不可即树古花仍开水清有锦鲤山静无飞埃若欲同住者须教冷如灰

我闻天台山山中有琪树永言欲攀上莫绕石桥路缘此生悲叹幸居将己慕今日观镜中飒飒鬓垂素

是身如浮云又比临崖树云散归虚空树摧横道路死生达其源声色非所慕学道贵从师师资传有素

无事间游山身疲但倚树树猿不怕人下树寻头路饮水向溪边攀藤如有慕野李在路傍花开朵朵素

徒闭蓬门坐频经岁月迁唯闻人作鬼不见鹤成仙念此那堪说随缘须自怜回看郊郭外古墓犁为田

不见虚空坏徒伤岸谷迁有情皆肉段无漏乃金仙省去终由己迷来实可怜但令心作佛何虑海为田

昨见秋入树今见树叶迁所以感我意一意学金仙已能绝喜怒不用阿爷怜但尽凡情累即是祖翁田

自见天台顶孤高出众群风摇松竹韵月现海潮频下望青山际谈玄有白云野情便山水本志慕道伦

独推华顶秀难与众峰群遁迹潜心处登高纵目频青溪飞白鸟碧落卷丹云不慕寒山子其谁作隐伦

却羡莲花丽不与俗花群香从天际落采动日边频朵朵生春影叶叶如细云千年开一次旱地不同伦

何以长惆怅人生似朝菌那堪数十年新旧凋零尽以此思自哀哀情不可忍奈何当奈何脱体归山隐

其下有积蛇是中饶毒菌啜羹必致死染指无不尽瞋障亦复然所以修慈忍但取怀抱空何妨市廛隐

朝为烟上蠓暮作树头菌迁移自不常尘沙数难尽若能放得下大事得堪任林间与市廛处处随尔隐

寒山栖隐处绝得杂人过时逢林内鸟相共唱山歌瑞草联溪谷老松枕嵯峨可观无事客憩歇在岩阿

轮蹄俱不到猿鹤自相过每听樵夫唱时逢牧竖歌山根云漫漫洞口石峨峨一片莓苔地青松绕四阿

红尘飞不到皓月常相过遣兴书小偈消闲讴吴歌山清水亦秀路险峰高峨往来成踪迹归去白云阿

回耸霄汉外云里路岧峣瀑布千丈流如铺练一条下有栖心窟横安定命桥雄雄镇世界天台名独超

天台山最高远望势岧峣叶吐千千树花开万万条黄金堆作寺白玉削为桥不假神通力凡夫岂易超

天台有县岩崒嵂复岧峣青猿行抱子松枝垂挂条自住国清寺无人度石桥此桥如得过安知不顿超

洛阳多女儿春日逞华丽共折路边花各持插高髻髻高花匼匝人见皆睥睨别求掺掺怜将归见夫婿

荒郊枯髑髅旧日如花丽对镜写蛾眉教人梳凤髻娇歌及艳舞侧立兼傍睨一去不复还冥冥泣其婿

洛阳城东门春游多秀丽铅粉映衣裳名花着宝髻巾角素手牵得无人睥睨一朝薶蒿莱笑杀觅快婿

平野水宽阔丹丘连四明仙都最高秀群峰耸翠屏远远望何极矹矹势相迎独标海隅外处处播嘉名

山高数千仞夜半日轮明嵂崒含云气玲珑列画屏林华开又落谷鸟送还迎久不至城市无人识姓名

县岩有遗偈字画甚分明沾云墨气淡望之如画屏岩下有老僧客来不相迎此山住已老无人知姓名

盘陀石上坐溪涧冷凄凄静玩偏嘉丽虚岩蒙雾迷怡然憩歇处日斜树影低我自观心地莲花出淤泥

深林人胆栗绝涧水声凄桂树山中满桃花洞里迷静闻钟远近闲望月高低不觉成华发何烦降紫泥

草密人行少树稠风自凄一片云横谷千峰鸟道迷如削形势险忽尔云高低独有华顶上叶落成锦泥

世有聪明士救苦探幽文三端自孤立六艺越诸君神气卓然异精采超众群不识个中意逐境乱纷纷

有客高当世潜心学缀文庙堂思辅主岩谷比征君议论才无尽吟哦句不群惜哉轻佛法口业太纷纷

盍世真奇士能武又能文一埽八荒静还相上国君挥毫成四六位高难与群一夕气不来便见乱纷纷

个是何措大时来省南院年可三十余曾经四五选囊里无青蚨箧中有黄卷行到食店前不敢暂回面

鲜衣美少年饱食闲庭院父母使读书朝廷待开选装囊千余金述作满一卷准拟买试官搀先求字面

少年学既优可以入贡院青钱方以中来日谒铨选满意在三公著作成万卷如斯做出头喜色常在面

老翁娶少妇发白妇不耐老婆嫁少夫面黄夫不爱老翁娶老婆一一无弃背少妇嫁少夫两两相怜态

儿侵父母财在上须宽耐父母借儿钱不还伤所爱圣贤教尊卑义利分向背饿狗争骨头人为畜生态

既有冰雪操事事当忍耐不去计荣华新丽生娇爱一日得死苦方知徒向背快来寒山中莫学奴颜态

不须攻人恶不须伐己善行之则可行卷之则可卷禄厚忧责大言深虑交浅闻兹若念兹小儿自当见

恶者从他恶善者从他善善恶都莫分从他自舒卷舒来大地阔卷来沧溟浅伎俩有尽时无穷不闻见

从不作微恶亦不起一善善恶都不为迢迢任书卷问我平生得无深亦无浅虚空喻不齐有时镜中见

隐士遁人间多向山中眠青萝疏麓麓碧涧响联联腾腾且安乐悠悠自清闲免有染世事心净如白莲

绿竹林中坐青松树下眠山禽听不绝石室近相联有意招人隐无心学我闲宗雷在何处冷落半池莲

乞食向人烟归来庵里眠内外生明月不与俗家联笑他客作汉如何似我闲更有清池上风飘出水莲

元非隐逸士自号山林人仕鲁蒙帻帛且爱裹疏巾道有巢许操耻为尧舜臣猕猴罩帽子学人避风尘

不作空王子甘为赝道人辞家剃须发娶妇着冠巾贾本牛羊质汤休虮虱臣明珠不自惜一旦弃灰尘

少为学剑客长比屠龙人不知力不足强着大头巾朝是华胥士暮是槐国臣更有桼园梦总之乃客尘

今日岩前坐坐久烟云收一道清溪冷千寻碧嶂头白云朝影静明月夜光浮身上无尘垢心中那更忧

内外了无物乾坤俱不收草衣复草履山脚又山头地暖白云起池寒红叶浮有身必败坏败坏亦何忧

山前云势散山后雨初收瀑水涨山脚急流浸石头落藻鱼争赴枯柴蚁抱浮随他阴晴变道者实忘忧

千云万水间中有一间士白日游青山夜归岩下睡倏尔过春秋寂然无尘累快哉何所依静若秋江水

由来隐沦客自号清虚士春暖且闲行月明多不睡身从物外乐事绝豪端累坐石看云山餐松饮溪水

五色起林端乃见高隐士无事可干怀倦来便打睡百年破衲衣俗物无能累此外何所求更有山与水

高高峰顶上四顾极无边独坐无人知孤月照寒泉泉中且无月月自在青天吟此一曲歌歌中不是禅

吾家在何许乃在白云边上有数株松下有一曲泉最好明月夜方当素秋天鸣虫与落叶共说无生禅

侬有一座屋无里又无边常有好眷属又有好香泉四楹对白日六窗厂青天万象恒围绕惟谈上乘禅

纵你居犀角饶君带虎睛桃枝折作医蒜壳取为璎暖腹茱萸酒空心枸杞羹终归不免死浪自觅长生

用酒为肝胆将财作眼睛头风添艾炷腋气带香璎坐客千金膳家人七宝羹惟言无后世只要乐今生

学者莫诡心更要豁双睛皎洁秋天月琳琅项臂璎寒烧枯松火饭饱香菜羹慎勿问来果只此乐平生

世有多事人广学诸知见不识本真性与道转县违若能明实相岂用陈虚愿一念了自心开佛之知见

我有一面镜照之无不见中虚忘彼此外物齐近远老幼各随形妍媸皆满愿夜深挂高堂更是何人见

道原不用修贵在断知见弹指入无生无生无近远成佛在一生不是我所愿知见即无知无见无非见

董郎年少时出入帝京里衫作嫩鹅黄容仪画相似常骑白雪马拂拂红尘起观者满路傍个是谁家子

有一好郎君常居阛阓里论花花弗如比雪雪难似白月当天耀清风匝地起惟闻古者言不识谁家子

青春白面郎坐在银鞍里疑是地行仙却与人相似忽然过柳堤匝匝香风起不知一朝毙化作髑髅子

丈夫莫守困无钱须经纪养得一牸牛生得五犊子犊子又生儿积数无穷已寄语陶朱公富与君相似

人心刹那间生灭不可纪历劫受轮回无明为种子贪财殊未歇长恶何由己若欲识其源如身影相似

我有涅槃乐延促两无纪不为生死欺己见心王子荣辱弗干怀清凉常在已倘形是与非与汝不相似

夕易下西山草木光晔晔复有朦胧处松萝相连接此中多伏虎见我奋迅鬣手中无寸刃争不惧慑慑

富家造生坟楼观何暐晔叠石作高墙通川与渠接多栽花数本剩种松七鬣葬不逾三年废荡令人慑

平旦望东林遥遥山光晔云淡树枝交峰高天气接豺虎在险崖欲行便奋鬣尔汝两无心相逢无惊慑

他贤君即受不贤君莫与君贤他见容不贤他亦拒怜善矜不能仁徒方得所劝逐子张言抛却卜商语

安危本自致祸福非他与小辈数相亲忠言多见拒三尊不自归六极先为所劝作有义事勿谈无义语

一钱不欲取一丝不欲与坦坦住山翁行之谁能拒问渠何国土渠道我无所若是没量人斯乃可共语

寒山有裸虫身白而头黑手把两卷书一道将一德住不安釜灶行不赍衣裓常持智慧剑拟破烦恼贼

欲待黄河清难教白发黑劳生如掣电努力在修德煮菜塞饥疮织麻缝破裓心王寂不动降尽持刀贼

满口似石蜜转脸如漆黑非疏必成疏有德乃无德心儿不肯休强要行衣裓蓦唤不回头可怜者个贼

可贵天然物独立无伴侣觅他不可见出入无门尸促之在方寸延之一切处你若不信受相逢不相遇

青山与白云可作高人侣风月两无心时时到窗户几多尘外客未识幽深处自古优昙花无缘不能遇

不重诸圣师不与万法侣寂寂坐岩廊时时懒出户既在白云乡又在幽深处觅渠不可得与汝暗相遇

大海水无边鱼龙万万千递互相食啖冗冗痴肉团为心不了绝妄想起如烟性月澄澄朗廓尔照无边

佛灭几经年如今倏二千谁明干屎橛总似烂泥团说法人成市当易口吐烟身登师子座心在野狐边

佛经流两土微言被大千一物如明月不在赤肉团随缘来市井讲法到人烟安知无师智密却在汝边

生前太愚痴不为今日悟今日如许贫总是前生做今生又不修来生还如故两岸各无船渺渺应难渡

迷是悟中迷悟是迷中悟迷悟非两涂皆由一心做心源常湛寂从本无住故无住亦不立生死海乃渡

昔人不曾迷今人不曾悟如人手捏拳此拳本人做拳手不离臂分明虚妄故回光苦海干弹指爱河渡

自有悭惜人我非悭惜辈衣单为舞穿酒尽缘歌醉常取一腹饱莫令两脚傫蓬蒿钻髑髅此日君应悔

凡曰剃发人后先非一辈资财逐日贪酒肉从头醉遍造僧中恶无疑地下傫如来有方便教汝勤忏悔

世上有多途贤愚非一辈开慧达三明着痴长日醉生不修天福死受黑屋傫善恶两莫思是名真忏悔

我行经古坟泪尽嗟存没冢破压黄肠棺穿露白骨欹斜有瓮瓶掁拨无簪笏风至揽其中灰尘乱　　

天地会有终人生要当没无因驻少年未免成枯骨卜地置坟茔全身葬袍笏焉知数世后耕者翻泥　

天地非劳人有生自出没丰草薶青冢朽壤覆白骨臭囊化草苔朱棺掩袍笏瞚眼已沧桑今古生尘　

俗薄真成薄人心个不同殷翁笑柳老柳老笑殷翁何故两相笑俱行譣诐中装车竞嵽嵲翻载各泷涷

来往无量劫受身安得同昨朝为稚子今旦作衰翁不出因果内常沦生死中未能超彼岸争奈脚泷涷

本原才一动翻然生异同方是黄口儿转眼白头翁弃骨荆蓁下啼魂草莽中焉知松柏里秋春惛暴涷

教汝数般事思贤知我贤极贫忍卖屋才富须买田空腹不得走枕头须莫眠此言期共见挂在日东边

有个安乐法传从诸圣贤但能依佛训何用置民田饥至托钵食困来伸脚眠思豪念不起受用福无边

规模如古德行己乃先贤守拙肥性地施仁廓福田既伍苍岩石间来松下眠无得亦无失何有住二边

昔时可可贫今日最贫冻作事不谐和触途成倥偬行泥屡脚屈坐社频腹痛失却斑猫儿老鼠围饭瓮

贫士养其亲所忧饥与冻富人多酒肉宾客常倥偬富人安足夸贫士诚可痛所喜老瓦盆胜他金酒瓮

宽裕锦添花贫儿体饥冻履地均为人如何有倥偬五夜自忖量失声凄转痛不是别人为老鼠落糟瓮

余家有一窟窟中无一物净洁空堂堂光华明日日蔬食养微躯布裘遮幻质任你千圣现我有天真佛

无明烦恼窟中有最灵物含摄太虚空光明如皎日不随生死沦何凝泡幻质往往错安名非心亦非佛

破碎袋子里拖来无一物如鸟飞空下似云开见日历尽涅槃城方弃苦幻质与伊安个头呼之名曰佛

可惜百年屋左倒右复倾墙壁分散尽木植乱差横砖瓦片片落朽烂不堪停任风吹蓦塌再竖卒难成

井上一株木藤缠枝已倾上有二鼠侵下有四蛇横牛怒来触之势危难久停是身大患本道亦因他成

一住百余载煮茶待月倾春云随往复藤杖任纵横意已如坚石水流任留停世上只如此好事莫求成

笑我田舍儿头颊底絷湿巾子未曾高腰带长时急非是不及时无钱趁不及一日有钱财浮图顶上立

登山顶不露入海脚不湿虚空量不大闪电光不急利剑斩不断俊鹞趁不及一句绝思量石从空里立

可笑射利儿晓行身首湿撞遇谢三郎却道秋税急欲去不得去抚膺悔莫及为寄两行书切忌县前立

从生不往来至死无仁义言既有枝叶心怀便譣诐若其开小道缘此生大伪诈说造云梯削之成棘刺

如来所说法尚有不了义外道岂无书其言多譣诐太虚绝眹迹真性离雕伪洒埽菩提场拔除烦恼刺

自有佛法来惟说第一义智慧不能该况复容阿诐弘道在真人不然事事伪昨见云水来相逢便如刺

一瓦铸金成一瓶埏泥出二瓶任君看那个瓶牢实欲知瓶有二须知业非一将此验生因修行在今日

把镜照自身自身从镜出若离镜即背若认身非实此镜与此身不异复不一贪玩掌上珠蹉过天边日

一月印澄潭明明无入出潭深水自清月净光真实若契真如理潭月本是一你若不知此唐丧此天日

摧残荒草庐其中烟火蔚借问群小儿生来凡几日门外有三车迎之不肯出饱食腹膨脝个是痴顽物

山川险谷闲药草常丰蔚润之以甘雨曝之以烈日根茎初不同花果亦异出谁知有用材本是无情物

云窝即我庐充饥多莪蔚春看二月花晴曝三冬日新笋隔篱抽老梅斗雪出寥寥万象中谁人知此物

说食终不饱说衣不免寒饱吃须是饭着衣方免寒不解审思量只道求佛难回心即是佛莫向外头看

热则普天热寒则普天寒欲免寒与热何异热与寒不信作佛易翻成行路难自家真面孔直待画来看

寒时渠不热热时渠不寒须知寒里热本是热里寒寒热俱不到是非除不难自性天真佛惺时如是看

不见朝垂露日烁自消除人身亦如此阎浮是寄居慎莫因循过且令三毒袪菩提即烦恼尽令无有余

物换人皆老星移岁又除阎浮界上客闪电影中居一念从今悟群昏自此祛了知心地藏无欠亦无余

忽见秋林叶萧萧落玉除松鹤巢天际白鹿旁幽居清风吹自远烦暑可能祛应知山中乐此外必无余

死生元有命富贵本由天此是古人语吾今非谬传聪明好短命痴騃却长年钝物丰财宝惺惺汉无钱

休学外道法莫贪长寿天如同地狱住此是佛经传顿悟无生理方为不死年若论因与果来往似翻钱

既有黑暗女亦有功德天有智俱不取此事为君传不能通此理徒劳长岁年我自来山中不用俗交钱

国以人为本犹如树因地地厚树扶疏地薄树憔悴不得露其根枝枯子先坠决陂以取鱼是求一期利

为王赡部洲多住欢喜地善报得富乐生民免憔悴法轮转其中佛力无所坠若比三洲人此方根独利

报汝平生言凡事在得地赀厚有余钱儿女无憔悴大道在我身何处有升坠世出世如此可谓获大利

白鹤衔苦花千里作一息欲往蓬莱山将此充粮食未达毛摧落离群心惨恻却归旧来巢妻子不相识

十年不相见彼此无消息待雁雁不来钓鱼鱼不食天长关塞远行立空凄恻纵有一封书何由寄亲识

贵贱两个字死生一消息何用贪香美更求肥甘食名利动枢机别离生怆恻一朝问君心却道不能识

昔日经行处今复七十年故人无往来薶在古冢间余今头已白犹守片云山为报后来者何不读古言

天上一昼夜人间五百年非生非死法不有不无间血比大海水骨如毗富山从今休歇去只者是谁言

颜止三十二彭乃八百年黄泉薶老少孤冢丰草问堕泪碣横斜又见壑成山人生真大梦教我如何言

我见利智人观着便知意不假寻文字直入如来地心不逐诸缘意根不妄起心意不生时内外无余事

睡时唤作梦觉即呼为意日夜不得闲皆曰自心地心地本空寂妄缘从何起譬如已破瓶无复作瓶事

虎狼贪在肉作威常信意麒麟仁在草行时常视地贪仁虽不同皆由业力起若是方外人亦不取二事

本志慕道伦道伦常获亲时逢社源客每接话禅宾谈玄月明夜探理日临晨万机俱泯迹方识本来人

有识乃同伦无情亦我亲烟霞方外侣风月坐中宾影散蒲萄夕香吹菡萏晨谈玄常浩浩听者未逢人

物情本同伦不分疏与亲青松为道友古柏乃嘉宾明月来良夜清风起吉晨可笑此乐处何曾见一人

世事何悠悠贪生未肯休研尽大地石何时得歇头四时凋变易八节急如流为报火宅主露地骑白牛

世事一何悠星星放下休枯桩临倒日恶贯结交头有识成三界无贪涸四流归来满天月不复见人牛

世事闷悠悠欲休不得休花开三月尾雪下九冬头上士好山水不与我同流台山有遗迹却言此是牛

自从出家后渐得养生趣伸缩四肢全勤听六根具褐衣随春秋粝饭供朝暮今日恳恳修愿与佛相遇

胡为起一念不觉堕六趣若了心体空方知法身具灵山非远近旷劫真旦暮生死甚疲劳今朝忽然遇

游观不二园此中多少趣水鸟念佛僧埽花敷坐具蟪蛄与蜉蝣生死如旦暮出得烦恼林大道得相遇

可叹浮生人悠悠何日了朝朝无闲时年年不觉老总为求衣食令心生烦恼扰扰百千年去来三恶道

法界露堂堂心王明了了本来无圣凡安得有生老慎勿起贪瞋从此添热恼还栽地狱业未出修罗道

触物但无心谁问了不了触境不生情恬静如禅老不分亲与疏何处得烦恼成佛弹指顷即登无上道

二仪既开辟人乃居其中迷汝即吐雾醒汝即吹风惜汝即富贵夺汝即贫穷碌碌群汉子万事由天公

有一如意宝秘在形山中湿暖归水火坚动还地风推寻不可得受用了无穷俗物都蹉过唤他作天公

还顾天地间物物处其中草木同一雨生杀同一风如何有荣枯人亦有富穷茫茫几劫来此事大不公

传语诸公子听说石齐奴僮仆八百人水碓三十区舍下养鱼鸟楼上吹笙竽伸头临白刃痴心为缘珠

人间好男子总与妇为奴色胆充三界贪心满八区高堂堆蜀锦密座促齐竽死去埋荒冢犹含口内珠

宁作贫家子莫为富屋奴排遣无暇日朝夕劳区区刚才罢赵舞又叫弄齐竽五夜画堂冷暗里堕泪珠

出身既扰扰世事非一状未能舍流俗所以相追访昨吊徐五死今送刘三葬日日不得闲为此心凄怆

死者何所归谁能问其状子孙亦流落闾里难再访个个嫌宅基人人罪薶葬良由德不修使我心凄怆

死去骨当朽无庸作行状空辞虽在册知交无相访卜地喜牛眠治丧择日葬未达循环理吾心为汝怆

世有一般人不恶又不善不识主人翁随客处处转因循过时光浑是痴肉脔虽有一灵台如同客作汉

一等雏道人形模恰似善将心逐境流作事随情转每日纵无明贪杯打大脔如何唤作僧正是痴狂汉

我见者般人平生无一善情同急流水心如风轮转笑面杀人刀肥肠足大脔我辈向上流莫学此庸汉

是我有钱日恒为汝贷将汝今既饱暖见我不分张须忆汝欲得似我今承望有无更代事劝汝熟思量

白衣施僧物今日返持将官吏加棰楚诛求猬毛张买田固不廉流血非所望先帝特蠲役圣恩何可量

至道无人虑美玉人所将肥甘岂不足玳筵复为张倏忽是死别知交徒相望变幻终难料此时空思量

人以身为本本以心为柄本在心莫邪心邪丧本命未能免此殃何言懒照镜不念金刚经却令菩萨病

挽弓挽其弦执斧执其柄断欲断其心拼死拼其命佛是大医王法为圆满镜一照烁群昏一丸消万病

高县太古月斫去造化柄无端发微笑乃能续慧命赤手洗佛日青铜磨圆镜良哉法王子快说众生病

五岳俱成粉须弥一寸山大海一滴水吸入其心田生长菩提子遍盍天中天语汝慕道者慎莫绕十缠

西南上峨顶东北至台山菩萨所住处众生良福田福田遍大地住处同一天智慧即菩萨愚痴自萦缠

行惠流如水施仁高若山智仁君子地贪吝小人田人各怀其志不知命在天至人无不可何处有牵缠

无衣自访觅莫共狐谋裘无食自采取莫共羊谋羞借皮兼借肉怀叹复怀愁皆缘义所失衣食常不周

光武万乘主子陵一羊裘宁知尧舜让未掩巢由羞社稷从尔好箪瓢非我愁夷齐竟饿死天下亦宗周

住山无他事夏葛冬必裘充钵得橡芋全无近人羞饱食长行乐了无平生愁天地无大过吾生事乃周

我见黄河水凡经几度清水流如急箭人世若浮萍痴属根本业无明烦恼坑轮回几许劫只为造迷盲

不假摩尼力何由浊水清心如难死草境似易生萍菩萨愚痴障声闻解脱坑凡夫着声色历劫受聋盲

尔贪城郭美吾爱山水清所好既不同日日如流萍茫茫大块内何时越火坑真道常不远争奈值木盲

常闻释迦佛先受然灯记然灯与释迦只论前后智前后体非殊异中无有异一佛一切佛心是如来地

生死若循环此中无可记谁论得与失谩说愚兼智诸佛本圆常众生非变异同登甘露门一种真金地

身毒有密旨无人曾牢记我作如来使诱明自然智不转清净轮乌能息同异广润般若田耕翻法云地

客叹寒山子君诗无道理吾观乎古人贫贱不为耻应之笑此言谈何疏阔矣愿君似今日钱是急事尔

仰则观天文俯则察地理无一事不知不知便为耻身从何处来昧者真疏矣向外驰求人虚生浪死尔

满口夸秦汉究竟无明理不为智者嗤便为流俗耻古道今不然用之亦鄙矣乌呼此辈人空作虚头尔

一人好头肚六艺尽皆通南见趁向北西见趁向东长漂如泛萍不息似飞蓬问是何等色姓贫名曰空

狝猴一舍住窈窕六窗通不限内与外无妨西复东贪来心似火老去鬓如蓬善恶俱无碍皆由本性空

家有六个贼出没弄神通俯仰在上下左右复西东饕餮终无厌驰求似转蓬心王忽捉得巢穴顿然空

富儿多鞅掌触事难只承仓米已赫赤不贷人斗升转怀钩距意买绢先拣绫若至临终日吊客有苍蝇

人心常不足此事古相承富欲身千岁官贪日九升黄泉葬白骨粉字写红绫酒肉陈高座徒悲一聚蝇

世事如棋局痴人苦相承富虽冠一世焉能免沈升局破人何在铭旌空写绫但看灵床上相吊有苍蝇

柳郎八十二蓝嫂一十八夫妻共百年相怜情狡猾弄璋字乌　掷瓦名婠妠屡见枯杨荑常遭青女杀

天下不如意恒十居七八我此阎浮洲地顽人性猾只欺瘦伶俜偏爱肥婠妠积恶无所逃终是恶合杀

连娘九个子此儿生第八操家能作事有时生奸猾无厌爱妖娇恣情买姶妠冥使忽然来一一尽抹杀

可笑五阴窟四蛇同苦居黑暗无明烛三毒递相驱伴儅六个贼劫掠法财珠斩却魔军辈安泰湛如酥

古今无二道魔佛亦同居住相遭魔罥观空被佛驱水中偏得火衣内不留珠酪本全抛却谁来问熟酥

天地一舍宅善不善同居善胜恶无处恶胜善被驱善恶两无住清净明月珠此是醍醐味何常是生酥

世有一等流悠悠似木头出语无知解云我百不忧问道道不会问佛佛不求仔细推寻着茫然一场愁

教君放下着不肯暂回头只道身长在那知死可忧自今须猛省从此莫贪求好个天真佛逍遥有甚愁

群聚笑不已说佛两摇头偶然违调适一家尽着忧东行问龟卜西来向医求得药更增害宁免别离愁

个是谁家子为人大被憎痴心常愤愤肉眼醉瞢瞢见佛不礼佛逢僧不施僧唯知打大脔除此百无能

不失沙门样何妨俗子憎狼心徒狠狠狗眼任瞢瞢一钵檀家饭孤云野鹤僧只谈心地法堪继岭南能

冰雪如可操冯他魔子憎山光常寂寂净眼非瞢瞢坦腹霞中客挂瓢世外僧一身轻似叶何用较才能

鹿生深林中饮水而食草伸脚树下眠可怜无烦恼系之在华堂肴膳极肥好终日不肯尝形容转枯槁

饥餐岭上松困藉岩前草动即行数步静时无一恼自从削发来便爱居山好大抵出家人灰寒而水槁

大端出家人行不伤生草恭敬未常欢行谤亦不恼顺逆总现前从容只道好毫发不干怀免得颜枯槁

自古诸哲人不见有长存生而还复死尽变作灰尘积骨如毗富别泪成海津唯有空名在岂免生死轮

百二十年人浑无一个存白头都入土沧海竟扬尘有酒且饮湿无钱空咽津煎胶粘日去未解截风轮

眼看旧时人百中一不存庭树成荆棘骨肉尽委尘凄凄蒿里下寂寂隔关津生前不休息死亦不停轮

我见世间人生而还复死昨朝犹二八壮气胸襟士如今七十过力困形憔悴恰似春日花朝开夜落尔

自古到如今何人独不死烧香诵道经愿学长生士宿骨非神仙尘容转憔悴飘蓬八十秋弹指须臾尔

一生复一生一死复一死今生好善为后世作名士忽地错念头焉知不憔悴打向业镜过毫发可饶尔

自古多少圣叮咛教自信人根性不等高下有利钝真佛不肯认置力枉受困不知清净心便是法王印

大家训奴仆奴仆不肯信得利转聪明失利恒迟钝奴仆为利死大家因财困思量有限身总被无常印

古圣有遗训何为君不信一等平常心何为分利钝好个休粮方何为衣食困脱去愚与智森罗入海印

可畏三界轮念念未曾息才始似出头又却遭沉溺假使非非想盍缘多福力争似识真源一得即永得

哀哉三界苦可以一念息大旱渠不焦大浸渠不溺日月借辉光天人荷恩力真源竟何在无得无不得

可叹轮回业昏旦无停息借问谁所为却是自投溺众生大劫来皆为此业力修证得超越安乐当下得

可畏轮回苦往复似翻尘蚁巡环未息六道乱纷纷改头换面孔不离旧时人速了黑暗狱无令心性昏

众生不了悟旷劫徇根尘自性常空寂由来绝纠纷人生贪食兽兽死却为人人兽更相食妨他业镜昏

茫茫三界苦碌碌逐客尘内里黑如桼外边乱纷纷迷时人作畜悟了畜为人非迷亦非悟如虚空朝昏

褴缕关前业莫诃今日身若言由冢宅个是极痴人到头君作鬼岂令男女贫皎然易解事作么无精神

利益众生事庄严百福身修成现在业报得未来人第一哀怜苦偏多赈济贫非惟他受乐亦足自怡神

我有金刚体乃是坚密身了知无一事累他本来人不为陶朱富不困原宪贫所以免劳碌日日得清神

余乡有一宅其宅无正主地生一寸草水垂一滴露火烧六个贼风吹黑云雨仔细寻本人布里真珠尔

来从无量劫毕竟谁为主缘水与青山分明全体露只将这个法普施滂沱雨闻者心花开尘尘刹刹尔

者片闲田地千年八百主被他换眼珠真如草头露返手才为云覆手便为雨展转无一得依旧空空尔

寒山出此语此语无人信蜜甜足人尝黄檗苦难吞顺情生喜悦逆意多嗔恨但看木傀儡弄了一场困

诸佛成菩提始从一念信未曾有一物不被无常吞无常吞不得阎老不敢恨更拟问如何但言今日困

大道夫如何多君乃宜信一念万年去诸佛也可吞不惟天人喜亦免阎老恨设若更踟蹰劳劳徒自困

有个王秀才笑我诗多失云不识蜂腰仍不会鹤膝平侧不解压凡言取次出我笑你作诗如盲徒咏日

我和寒山诗有得复有失觅句行掉头挥毫坐摇膝依他声律转自我胸襟出法法皆现前当空一轮日

自读三老诗妙理永不失乃得自己心方床常蟠膝坐在如来藏任我频拈出放去又收来中天县果日

三五痴后生作事不真实未读十卷书强把雌黄笔将他儒行篇唤作盗贼律脱体似蝉虫咬破他书帙

凡作史书者篇篇论事实摧邪立忠正万古一寸笔孔子修春秋萧何制汉律后贤多避祸权势谀满帙

古圣有至论贵真还贵实不可学修文莫教弄刀笔妨意恐违心和音先审律信知达道人岂肯留书帙

众生不可说何意许颠邪面上两恶鸟心中三毒蛇是渠作障碍使你事烦拏高举手弹指南无佛陀邪

无心邪即正有念正成邪识似瓶中雀身如箧内蛇了然知幻梦从此息纷拏尽斩为三段当汤按莫邪

因邪打归正打正勿随邪一从得此地能杀六欲蛇梦中持一剑觉后剑谁拏我爱天竺国不二属毗邪

养子不经师不及都亭鼠何曾见好人岂闻长者语为染在薰莸应须择朋侣五月贩鲜鱼莫教人笑汝

正念快猫儿邪心饥老鼠纵鼠不养猫斯人难与语并将猫鼠逐善恶俱无侣汝即是如来如来即是汝

叹此蒿下鸠笑彼饮河鼠不知两众生同游此岩龉鹏飞既不能鹤立又难侣汝若听我言心空莫着汝

时人见寒山各谓是风颠貌不起人目身唯布裘缠我语他不会他语我不言为报往来者可来向寒山

聚财能作祟贪酒遂成颠为女将身缚如蚕被茧缠转添三毒盛翻怪六亲言未死常遭病魂灵在泰山

高峰险无路惟我到峰颠万象自妍丑松直被藤缠聋婆解听曲哑郎亦可言若是能知此好来住寒山

劝你休去来莫恼他阎老失脚入三途粉骨遭千捣长为地狱人永隔今生道勉你信余言识取衣中宝

方哀西舍儿又哭东邻老去矣唤不回怒焉心似捣前时画栋宅今日青松道客养千金躯临化消其宝

村村田舍翁啾啾市井老劳扰住堪忍内心如物捣祭社报有年丰收赞有道未识衣珠奇只看他人宝

世间一等流诚堪与人笑出家弊己身诳俗将为道虽着离尘衣衣中多养蚤不如归去来识取心王好

下士闻我说堂堂拍手笑老聃曾有言不笑不为道顽若水浸石忙如火烘蚤归依佛法僧始信吾家好

吾有一橛禅劝汝勿冷笑明得大好山可入寒岩道视此深林虎恰似灰里蚤但直心不杀自然事事好

我住在村乡无爷亦无娘无名无姓第人唤作张王并无人教我贫贱也寻常自怜心的实坚固等金刚

虚空一大宅般若所生娘身是神通藏心为自在王千般归有坏一悟出无常对镜逢缘处惟柔可胜刚

一入无为社得见本爷娘善言喻慰我行慈是心王万物各有适谁常谁不常打开无尽藏始知柔与刚

为人常吃用爱意须悭惜老去不自由渐被他催斥送向荒山头一生愿虚擿亡羊罢补牢失意终无极

孝子人所嗟逆儿天不惜妻孥受爱怜父母造诃斥檐水高下流机梭往来擿汝儿如汝为何以报罔极

上流天人仰下流无可惜前行后指诃暗里鬼亦斥似叶病秋霜如潭石投擿凄凄闭冥途往来苦焉极

寄语食肉汉食时无逗遛今生过去种未来今日修只取今日美不畏来生忧老鼠入饭瓮虽饱难出头

我有一间屋住来成逗遛方当未坏时且可随缘修椽梠既差脱崩摧何足忧同袍傥见念相送荒山头

吾有一清机用时不逗遛逢人即不吝苦口叫伊修为善人长乐积业转多忧谁知生公说怪石也点头

我在村中住众推无比方昨日到城下仍被狗形相或嫌裤太窄或说衫少长撑却鹞子眼雀儿舞堂堂

各有随身影驱驰走四方几回闲辩慧何处细端相远近灯肥瘦高低月短长不知圆寂夜谁在涅槃堂

志在幽深处不必爱下方安危两无束形骸没四相念静无延促心生有短长若能绝向背皎月在茆堂

如许多宝贝海中乘坏舸前头失却桅后面又无舵宛转任风吹高低随浪簸如何得到岸努力莫端坐

君乘日本船我泛高丽舸风顺且扬帆浪粗宜正舵蛟龙任出没昼夜从掀簸一日至宝洲开怀促席坐

将钱买蜀锦南上寻吴舸明日到苏杭风高连催舵钱塘涛浪险出没狂飘簸四大忽抛弃冥归黑暗坐

男儿大丈夫作事莫莽卤劲挺铁石心直取菩提路邪路不用行行之枉辛苦不要求佛果识取心王主

学道要分明劝君休莽卤譬如适万里复得还乡路一旦造其居全抛跋涉苦升堂见本尊个是家中主

世有一般人作事多莽卤不肯行大门专要走小路穿凿弄虚头临死始见苦不信无为公原是本来主

唝唝买鱼肉担归喂妻子何须杀他命将来活汝已此非天堂缘纯是地狱滓徐六语破堆始知没道理

买肉又买鱼养妻兼养子脂膏在他身罪过归自己可惜七尺汉竟成一团滓死后入地狱生前昧天理

杀羊复宰猪伤残到鸡子杀伊痛难言充肠片刻已哀哉此辈流乃贪此秽滓泥犁与梵世定不爽报理

六极常婴困九维徒自论有才遗草泽无艺闭蓬门日上岩犹暗烟消谷尚昏其中长者子个个总无裈

何由倾我意不得与君论一悟天真佛长抛火宅门风霜令鬓改利欲使心昏颇忆先生传危哉虱处裈

云生千岩里独坐与谁论健来步古径倦去入岩门心清闻谷响月皎洗重昏不似玉泉子长年着一裈

城北仲翁翁渠家多酒肉仲翁妇死时吊客满堂屋仲翁自身亡能无一人哭吃他杯脔者何太冷心腹

钱氏有势时路人如骨肉一朝逢破败百鬼瞰其屋弟死兄不葬夫亡妇不哭皆由积恶深余祸延遗腹

五陵浪荡子日日噇酒肉终夜宿娼家陈年不落屋忽然死路傍凄凄有谁哭旧女得新夫何曾痛心腹

人生一百年佛说十二部慈悲如野鹿瞋怒似家狗家狗赶不去野鹿常好走欲伏猕猴心须听狮子吼

人间一念恶便属阎罗部两手无寸刃何以制铁狗火逼寒风吹颠狂四边走号呼痛切时个是谁音吼

啾啾杂三界往来游四部得时上国宾失路丧家狗上士贵山林下愚徒奔走不能辨是非狐假师儿吼

养女畏太多已生须训诱捺头遣小心鞭背令缄口未解乘机杼那堪事箕帚张婆语驴驹汝大不知母

人间五逆子善语难劝诱但苦爷娘心偏甜妻子口东邻破粪箕西舍生苕帚不及鹦鹉儿能供盲父母

世上痴儿女语默难劝诱才为说三心笑破一张口狼藉古人书守着敝苕帚何不背无明见汝亲父母

我见百十狗个个毛鬇鬡卧者乐自卧行者乐自行投之一块骨相与啀喍争良由为骨少狗多分不平

贪夫计斗粟怒发上鬇鬡志士心四海惟忧道不行鸱枭吓腐鼠返恐鹓雏争欲识旷荡怀悠然如水平

至人居巢穴须发常鬇鬡得意安林下无心入郭行仁驺不践草德鸟岂相争常观万物化海岳似掌平

猪吃死人肉人吃死猪肠猪不嫌人臭人返道猪香猪死抛水内人死掘地藏彼此莫相吃莲花生沸汤

宁食自己肉莫搅他人肠止杀可延寿改过胜烧香人欲杀猪时猪走无处藏死后堕地狱身先投镬汤

勿贪旨酒味酒味腐人肠束腰三皮篾晏坐一炉香真性在云崛妄心何处藏放出金刚焰无乃竭镬汤

世有一等愚茫茫恰似驴还解人言语贪淫状若猪险歌难可测实语却成虚谁能共伊语令教莫此居

众生色所愚唤作坠车驴三业不清净还同碾屎猪从来神识暗返谓佛言虚地狱方将入天堂未肯居

既生颠倒见所以作马驴倘行一些善便似辽海猪此名阿练若口开亦掠虚他日阎罗责此房不再居

蹭蹬诸贫士饥寒成至极闲居好作诗札札用心力贱人言孰采劝君休叹息题安糊饼上乞狗也不吃

今时学道人未困先疲极无量劫修行皆出勇猛力中心自勉强前进勿休息初种皤桃枝果熟乃可吃

嗟尔四众流茫茫焉有极不知累生苦却谓承渠力愚者顺此惑达者常叹息至人去不返残羹教谁吃

贫驴欠一尺富狗剩三寸若分富不平中半贫与困始取驴饱足却令狗饥顿为汝熟思量令我也愁闷

世间贵与贱相去不能寸贵者随心成贱者作事困外物安可必前生预排顿不如两置之肚里无忧闷

成败自有数焉可劳方寸笑彼扣牛歌急如负盐困名位未致身此身已委顿五夜细思量使人心中闷

赫赫谁垆肆其酒甚浓厚可怜高幡帜极目平升斗何意讶不售其家多猛狗童子若来沽狗咬便是走

为人不爱钱生计何由厚若学贪污辈黄金堆到斗身虽着衣服行不如猪狗一似瞎猕猴随他驴队走

身前不为善身后何福厚皮囊忽然弃金珠徒盈斗可惜爱网牵一生如猎狗安知无所用冥然空里走

我见一痴汉仍居三两妇养得八九儿总是随宜手丁户是新差资财非旧有黄檗作驴鞦始知苦在后

苦哉摩诃罗破戒私置妇官纳田地租家充弓努手死生无人替财物为他有业镜在面前尾巴插背后

一为富家妾一作贫儿妇富妾一身闲贫妇劳身手富乃夸现成贫亦嗟无有贫富均为幻无乃只先后

买肉血聒聒买鱼跳鱍鱍君身招罪累妻子成快活捷死渠家去他人谁敢遏一朝如破床两个当头脱

提篮买鱼虾只拣鲜鱍鱍抛放池水间十可八九活斫肉血淋漓挥刀难止遏杀生养己命冤报何时脱

猪肉买大脔做脍鱼鱍鱍父母闭中堂妻儿共快活三盏两盏酒贪性不能遏伊自不回光恶缘争教脱

怜底众生病餐尝略不厌蒸豚揾蒜酱炙鸭点椒盐去骨鲜鱼鲙兼皮熟肉脸不知他命苦只取自家甜

持斋犹不足茹素太无厌就笋煨糠火生葱拌食盐面同鱼作脔麸借肉为脸妄想沉生死都因为口甜

酒海常耽着肉山苦不厌馔嫌鱼有刺舞怪女无盐往往恣情识时时弄笑脸不疑甘草苦未信黄连甜

我见谩人汉如篮盛水走一气将归家篮里何曾有我见被人谩一似园中韭日日被人伤天生还自有

将瓶贮虚空绕四天下走贮处空不少泻时空不有神识空一如妄想著于韭出釜而入肠到头何所有

手里持刀笔朝朝随人走不知自羞辱刀笔荣何有未若食苦菜亦不贪园韭中心坦坦平一翳终无有

寄语诸仁者复以何为怀达道见自性自性即如来天真元具足修证转差回弃本却逐末只守一场呆

方寸心难构平常道在怀终然无比况劝你莫将来往往昏如醉区区唤不回都忘许大事真个是痴呆

大道没渐次物象岂干怀衷既无能牵外从何所来心心不学佛到头空自回不能祛此惑阿呆真阿呆

人生在尘蒙恰如盆中虫终日行绕绕不离其盆中神仙不可比烦恼计无穷岁月如流水须臾作老翁

面白发蒙蒙分明一裸虫不为鸟兽行常在人天中性净豁然悟轮回从此穷铲除地狱业推倒阎罗翁

生来心蒙昧啾唧如蚊虫鹿鹿虚度日着着落贪中只待丧躯日方悔禅未穷识神从此坠谁管富家翁

下愚读我诗不解却嗤诮中庸读我诗思量云甚要上贤读我诗把着满面笑杨修见幼妇一览便知妙

我诗非俗语俗子徒嘲诮既不说利名又不干权要得句有谁知临风恒自笑可喜复可愕无玄亦无妙

我诗无典则写出人便诮上士乃思惟契理在玄要下愚却迷理摇头抚掌笑所以有斯愚不为指微妙

五言五百篇七字七十九三字二十一都来六百首一例书岩石自夸云好手若能会我诗真是如来母

张公问李老郭五答郑九识灭生死离四人皆肯首善才但合掌妙德遥伸手历劫始相逢奇哉诸佛母

人拟寻圣迹十有七八九问樵樵不知且自横摇首惟有苍色猿当年曾携手要契意外意无为乃父母

吾心似秋月碧潭清皎洁无物堪比伦教我如何说

莫比心如月秋霜亦非洁诸来参学人试听虚空说

我有径寸珠莹然生皎洁弄此绝无比懒得向人说

碧涧泉水清寒山月华白默知神自明观空境逾寂

眼将山共青心与月俱白鱼戏水自闲鸟鸣林转寂

千峰送夕照一水忽生白花气纷纷寒教谁沈空寂

瞋是心中火能烧功德林欲行菩萨道忍辱护真心

游戏虚空藏庄严智慧林一毫无欲念万事不欺心

手提青虹剑一斩荆棘林六合妖氛埽费尽平生心

闲自访高僧烟山万万层师亲指归路月挂一轮灯

深山一个僧高卧白云层解把炉中雪分为海底灯

得见别峰僧旧在碧云层闲把柔和火照见须弥灯

闲游华顶上天朗月光辉四顾晴空里白云同鹤飞

平生爱山水山水有清辉不独还林鸟吾心亦倦飞

极目云山下青天看落辉归鸦从此去却向上林飞

身着空花衣足蹑龟毛履手把兔角弓拟射无明鬼

达磨返流沙遗下一只履踢出脚尖头吓杀阎罗鬼

往往贪程途不知真践履笑他一陌钱送出间神鬼

多少天台人不识寒山子莫知真意度唤作闲言语

甜桃不结实苦李偏生子昧却祖师心随他文字语

大道复何如来投金仙子教识自家宝莫寻人人语

粤自居寒山曾经几万载任运遁林泉栖迟观自在岩中人不到白云常叆叆细草作卧褥青天为被盍快活枕石头天地任变改

人生一世间俯仰惟覆载去者日已多曾无故人在思之气郁律感彼云叇叆高岸竟为谷新松俄偃盍百年能几时虚空终不改

努力造华屋欲传千百载屋成人已衰人去屋还在东庑生荆棘西邻飞烟叆王家燕自飞谢氏车无盍世事如覆局沧桑亦常改

自羡山间乐逍遥无倚托逐日养残躯闲思无所作时披古佛书往往登石阁下窥千尺崖上有云盘礴寒月泠飕飕身似孤飞鹤

问我何所乐山林可栖托涧泉处处流松籁时时作夜月点明灯朝云吐飞阁六窗正虚寂万象同磅礴仙子海上来俱骑一只鹤

必欲学无为台山幽可托有瓢挂树枝有屋傍岩作登眺苍石林坐卧白云阁四壁豁然虚千峰常磅礴有月可代灯遥见松上鹤

昔日极贫苦夜夜数他宝今日审思量自家须营造掘得一宝藏纯是水晶珠大有碧眼胡密拟买将去余即报渠言此珠无价数

最切不在身至贵不在宝天堂任我为地狱从谁造眼横鼻直者各自有心珠玉兔与金乌朝夕任来去只是一珠光变现河沙数

家藏一灵物声价重七宝触处得逢原随缘不作造莹洁堪比月应对走盘珠珠盘无隐现非来亦非去而今握在手光色百千数

一生慵懒作憎重只便轻他家学事业余持一卷经无心装褾轴来去省人擎应病则说药方便度众生但自心无事何处不惺惺

贪夫何日足苦担几时轻未读生天论那知了义经一头和酒浸双手把钱擎月算分毫聚年推息利生无常旦夕至只恐不惺惺

咄咄痴男子做事何重轻欲作无佛论还须读金经能知圣人理此笔终可擎休去寻丹砂直自悟无生此是善方便声声叫独惺

有人笑我诗我诗合典雅不烦郑氏笺岂用毛公解不恨会人稀只为知音寡若遣趁宫商余病莫能罢忽遇明眼人即自流天下

寒山三百篇十倍高风雅舜若多神抄无言童子解阳春白雪曲自下和者寡世虑诵时空尘缘吟处罢吾将列作图寝卧于其下

风流青山士恬淡何幽雅智者住此中愚夫不可解我有渔家傲此曲和者寡遥寄利名兄俾闻尘累罢可以乐无为此峰弗忍下

我见人转经依他言语会口转心不转心口相违背心真无委曲不作诸缠盍但且自省躬莫觅他替代可中作得主是知无内外

我今欲说禅不可作禅会谓渠是即触谓渠即非背背触二俱扫洞庭湖无盍如何继先德将此传后代白月上林端清风起天外

亦有个方便休作实法会背时岂离触触时何曾背触背两分明如函偶得盍清苦学先贤无灯乃月代设若问如何更在青山外

余劝诸稚子急离火宅中三车在门外载你免飘蓬露地四衢坐当天万事空十方无上下来往任西东若得个中意纵横处处通

譬如一眼龟堕在大海中出入无量岁随波若萍蓬一朝值浮木而不得其空南去又向北西来复往东忽然相撞着处处是圆通

性海驾虚舟亭亭清波中风恬如轻叶浪静无转蓬皎洁县秋月悠扬稳行空有时帆指西忽焉掉向东金烟任缥缈九地常相通

我见出家人不习出家学欲知真出家心净无绳索澄澄绝玄妙如如无倚托三界任纵横四生不可泊无为无事人逍遥实快乐

舍家得出家有学成无学四壁泠萧萧六门空索索已除桑下恋聊向橘中托天地即幻化山林同旅泊笙歌与鼓钟非吾所谓乐

多见在家人胜过出家学火中生莲花手底有线索每见出家人一身无所托徒自染麻衣往来如旅泊不及向上人乃有涅槃乐

寒山出此语复似颠狂汉有事对面说所以足人怨心直出语直直心无背面临死渡奈河谁是喽啰汉冥冥泉台路被业相拘绊

参禅了生死特达英云汉只是一味真能降众魔怨几多恶心性孤负好头面不学向上人甘为下劣汉恰似被罩鱼身受芒绳绊

义可以安身道可为好汉不遭六贼牵不生三毒怨出语直如弦春风笑满面此是豪杰士亦是丈夫汉是名大导师人天释羁绊

忆得二十年徐步国清归国清寺中人尽道寒山痴痴人何用疑疑不解寻思我尚自不识是伊争得知低头不用问问得复何为有人来骂我分明了了知虽然不应对却是得便宜

茫茫三界中火宅岂可归修习戒定慧灭除贪瞋痴贪瞋痴本空戒定慧绝思了此即是佛非佛谁能知行住及坐卧萧然何所为众生不请友日用无缘知万象共酬酢纵横皆合宜

茫茫六合里穷子不见归热肠为他断冷眼笑谁痴伊虽不信受举意长相思我有后得智明明乃谁知此名第一义亦名空无为纵有具知识面目亦莫知若是有所知知亦落便宜

语你出家辈何名为出家奢华求养活继缀族姓家美舌甜唇觜谄曲心钩加终日礼道场持经置功课炉烧神佛香打钟高声和六时养客舂夜夜不得卧只为爱钱财心中不脱洒见他高道人却嫌诽谤骂驴屎比麝香苦哉佛陀邪

往古出家者出离三界家近来出家者返入他人家继拜别父母重重贫爱加放钱作衣资置产收租课结伴噇鱼肉同声相唱和厚茵高广床未夜先眠卧肚里浊如泥外头将水洒童奴稍失意未免恶瞋骂乃是罗刹党假号僧伽邪

古来出家儿不倚权势家今来则不然专意走豪家既不畏人耻情识亦交加又不明大事攀缘为常课才唱豆叶黄拍盲便相和美食噇三餐长伸两脚卧肚里黑如桼逢人只潇洒蛊毒障他人衔怨背地骂鱼目比明珠铅刃称莫邪

又见出家儿有力及无力上上高节者鬼神钦道德君王分辇坐诸侯拜迎逆堪为世福田世人须保惜下下低愚者诈现多求觅浊滥即可知愚痴爱财色着却福田衣种田讨衣食作债税牛犁为事不忠直朝朝行弊恶往往痛臀脊不解善思量地狱苦无极一朝着病缠三年卧床席亦有真佛性翻作无明贼南无佛陀邪远远求弥勒

僧寺收民田官司验物力好闲呼小名岂复尊大德常住归自己师资怀五逆法王如基业费荡真可惜抛却自家宝走向旁边觅枷锁乱纵横都缘耽酒色馒头着菜豏抵死不肯食百种邪思量诈云我心直命终入地狱铁棒敲驴脊灌口用洋铜其时悔无极从今便觉悟胁不至床席打破无字关屏除烦恼贼却观大千界掌上庵摩勒

多见袈裟下虚头劳心力意驰在货财迷惑不修德师训略紧严肚里便怀逆侵渔钵中物细滑常自惜开口簧鼓人处处多求觅迷珠驰四方不觉恶颜色姜桂与参术酥油拌甘食求道无一个射利偏相直忽忽老病催呻吟睡破眷开眼无人伴憔悴心转极从头细思量举手空拍席猛惺悟真如原是者个贼回观宇宙中处处是弥勒

常闻国大臣朱紫簪缨禄富贵百千般贪荣不知辱奴马满宅舍金银盈帑屋痴福暂时扶薶头作地狱忽死万事休男女当头哭不知有祸殃前路何疾速家破泠飕飕食无一粒粟冻饿苦凄凄良由不觉触

人生一世间那个无天禄但只贪富贵未常忧宠辱酒思常满杯钱恨不盈屋吾佛有劝戒妻子真牢狱生聚暂为欢死别长嗥哭泉路动即至火轮来甚速相逢尽冰炭所啖非菽粟都由在世时软滑生淫触

贪人在富贵所以每干禄昧理怀瞋怒何知羞与辱南堂与北堂东屋打西屋痴人忧不多达士畏如狱只云生前欢不识死后哭已见老之至尚怪无常速回首火阿房不见一粒粟可嗟苦众生风刀常觉触

上人心猛利一闻便知妙中流心清净审思云甚要下士钝暗痴顽皮最难裂直得血淋漓始知自摧灭看取开眼贼闹市集人决死尸弃如尘此时向谁说男儿大丈夫一刀两段截人面禽兽心造作何时歇

修心有善恶报土开粗妙末上得菩提最先明旨要谤而不信者头作七分裂忏悔福乃生归依罪寻灭自心即是佛更欲从谁决若待无常到此时何所说祖师示方便言语太直截且向三句参吃茶珍重歇

达士在岩中独坐观众妙乃符法王理无为终切要此是至人宝千古疑团裂一物不将来诸缘何处灭但看石女儿密意有深诀妙语人不闻喃喃徒自说欲透生死关利刃当头截顽皮如彻头生死当下歇

我见转轮王千子常围绕十善化四天庄严多七宝七宝镇随身庄严甚妙好一朝福报尽犹若栖芦鸟还作牛领虫六趣受业道况复诸凡夫无常岂长保生死如旋火轮回似麻稻不解早觉悟为人枉虚老

吾闻鹿角仙草舍藤萝绕清净无欲身庄严不贪宝后因淫女过贪彼颜色好竟作蝜蝂虫俱成鸳鸯鸟自兹失神力由是落魔道尔辈居华堂身心岂可保妇人如雨雹能坏垂成稻相劝早回头红颜镜中老

有种人常悭僮仆饥相绕得钱自买吃何况散珍宝劳他帝释天恶事转为好真伪即能分亦似得群鸟佛说汝愚痴迷惑不修道是身如臭囊骨肉不可保与汝作喻言种豆不生稻一聆冷似灰回首须发老

寒山有一宅宅中无栏隔六门左右通堂中见天碧房房虚索索东壁打西壁其中一物无免被人来借寒到烧软火饥来煮菜吃不学田舍翁广置田庄宅尽作地狱业一入何曾极好好善思量思量知轨则

本有黄金宅光明了不隔春来花自红雨过前山碧幸自开六户何须安四壁空房我不居旷劫谁能借任此一朽舍年深白蚁吃成时藉他缘坏亦非吾宅鼎鼎百年内行行冥数极谁为主人翁凡圣咸取则

我有一舍宅不装亮窗隔风吹秋冥冥月照生金碧内是寂寂空外没些些壁屋主无姓名汝来与谁借防饥收橡芋客来烂煮吃推倒热焰山树起清凉宅百丈仰飞霞千载无终极一句报汝言为汝长作则

寒山无漏岩其岩甚济要八风吹不动万古人传妙寂寂好安居空空离讥诮孤月夜长明圆日常来照虎丘兼虎溪不用相呼召世间有王傅莫把同周邵我自遁寒岩快活常歌笑沙门不持戒道士不服药自古多少贤尽在青山脚

昔有婆罗门修身失其要年哀得一男首面殊娟妙不久乃倾逝悲啼众所诮去寻阎罗王欲索文簿照何遽夺吾儿奔走来相召其子为老翁汝今年已邵暂时寄汝家痴騃令人笑若无众生病何用诸佛药一藏非正文连篇皆注脚

我闻大道师示人有旨要如花开春溪结实楚楚妙接得克家儿始免无后诮来往三界家空寂虚明照天王降玺书高尚不受召周旦自圣人猜疑不免邵己非上古风今人常含笑缁衣久伤风难为出瓶药不如且待时一庵罢行脚

自闻梁朝日四依诸贤士宝志万回师四仙傅大士显扬一代教作持如来使建造僧伽蓝信心归佛理虽乃得如斯有为多患累与道殊县远拆西补东尔不达无为功损多益少矣有声而无形至今何处是

我闻梁武帝起自一名士入相又为君尊贤复用士初迎栴檀像特遣黄华使达磨西天来临朝谈妙理真心本自明圣谛翻为累即迷悟求之如反覆手尔此道尚俨然古人今亡矣欲明达磨心武帝迷者是

天下未平时君王好礼士自屈万乘尊只要得佳士才俊登三公舌利作外使若不读经注焉得经济理从此广田宅方寸有深累红日照车埃声名乃尔尔更求古哲人性分非学矣欲名古哲心公字无乃是

我见凡愚人多畜资财谷饮酒食生命谓言我富足莫知地狱深唯求上天福罪业如毗富岂得免灾毒财主忽然死争共当头哭供僧读疏文空是鬼神禄福田一个无虚设一群秃不如早觉悟莫作黑暗狱狂风不动树心真无罪福寄语兀兀人叮咛再三读

种福如种木种德如种谷所积既已多所须无不足当求早成佛自具出世福福德在世间徒然长三毒得之固为喜失之翻成哭天众爱庄严凡夫于利禄文人笔不停谈士舌欲秃只为无好心何曾离地狱参禅见佛性切忌作痴福礼拜勤忏悔时将藏经读

种得千株桃换得百石谷了无国税牵充腹一家足快活地行仙无忧即是福勤耕六味田莫守五阴毒信知哭里笑原是笑里哭善恶总无常贵贱同不禄急早明心性莫待毛发秃作善生天堂作恶受地狱未悟空王旨徒劳资罪福怒力念生死快把莲经读

心高如山岳人我不伏人解讲围陀典能谈三教文心中无惭愧破戒违律文自言上人法称为第一人愚者皆赞叹智者抚掌笑阳焰虚空花岂得兔生老不如百不解静坐绝忧恼

屡欲谈大道难得忘言人徒泥孔孟书学为韩柳文书亦不成书文亦不成文开口说今古笼罩天下人言语失次第传作一场笑何异蠹书鱼故纸堆中老若识本无言即除生死恼

如何天与地生此无解人狂犬常逐块提笔弄虚文不知河岳里却有自然文任性乱胡柴曾不耻达人见人少高论低首只含笑此辈不堪怜抵死赖到老何时识情尽免得阎罗恼

侬家暂下山入到城隍里逢见一群女端正容貌美头戴蜀样花胭脂涂粉腻金钏镂银朵罗衣绯红紫朱颜类神仙香带氤氲气时人皆顾盼痴爱染心意谓言世无双魂影随他去狗咬枯骨头虚自舐唇齿不解返思量与畜何曾异今成白发婆老陋若精魅无始由狗心不超解脱地

妇女如画瓶才观知表里中藏屎尿恶外假容颜美口吻流涎唾髻鬟堆垢腻面香只燕脂衣臭同齐紫巧把珠玉装浓熏麝兰气徒迷俗子眼莫惑高人意转盼颜色衰须臾光景去不肯断淫心犹然夸皓齿死时若朽木未久虫变异远送向荒山游魂作妖魅生前悟自性便入如来地

我住山之南一身岩屋里晓来不梳头别有一般美渴饮台山泉衲衣无垢腻四时绝暑寒何处来朱紫微凉林下风馝馞林间气万事不干怀有为但随意呼之又不来遣之又不去既不入轮回何用超生死元本自风流心心无变异常提莫邪剑十方驱妖魅如今佛日清在此琉璃地

昨到云霞观忽见仙尊士星冠月帔横尽云居山水余问神仙术云道若为比谓言灵无上妙药心神秘守死待鹤来皆道乘鱼去余乃返穷之推寻勿道理但看箭射空须臾还坠地饶你得仙人恰似守尸鬼心月自精明万象何能比欲知仙丹术身内元神是莫学黄巾公握愚自守拟

白首学神仙黄冠称道士甚欲登蓬莱奈何阻弱水肉身无两翅难与鸿鹄比年老丹不成书多术犹秘玉棺竟未下金节徒思去大患缘有身长生谅非理纵饶八万劫宁免归死地在汉淮南王求仙为厕鬼争如学空寂举世绝伦比讵见人民非休论城郭是太虚常湛然名相谁能拟

如欲学真仙勿要徇方士扣齿实劳神步虚徒噀水铺张作道场瑶台无可比呼将烧纸符祛鬼书朱秘不知此尤非真人无来去老聃柱下史先我得此理道德五千言谷神说不死此言是上仙可却尸中鬼皎月挂长空众星何能此大丹如不达错认还丹是汉武与秦皇至今尚难拟

我有六兄弟就中一个恶打伊又不得骂伊又不着处处无奈何耽财好淫杀见好薶头爱贪心过罗刹阿爷恶见伊阿娘嫌不悦昨被我捉得恶骂恣情掣趁向无人处一一向伊说汝今须改行覆车须改辙若也不信受共汝恶合杀汝受我调伏我共汝觅活从此尽和同如今过菩萨学业攻炉冶炼尽三山铁至今静恬恬众人皆赞说

叵耐贪瞋痴使我长发恶三贼暗薶藏一朝亲捉着心王苦相劝令我莫打杀元是自家亲孳生遍尘刹逆之即烦恼顺之即喜悦譬如猴被缚缚紧将绳掣掣绳绳转紧缓缓容渠说渠说非我罪总是君行辙所好君欲生所恶君欲杀君作我受名岂愿随君活从此请辞去不然同布萨我闻频点头契若石引铁可以书诸伸处处逢人说

可叹大狝猴贪欲好作恶不知错头路落在第八着随顺走外边自贼不能杀非亲成所亲奔驰尘沙刹逆之便发瞋顺之还自悦偶然捉得时烈性拌死掣既诱学无生一一为汝说塞却往来径回此名利辙与我共安居贼来即便杀般若为安宅德泽是生活若不暂舍离便是活菩萨从此自性空坚之如金铁汝今日所得先佛如是说

我见世间人堂堂好仪相不报父母恩方寸底模样欠负他人钱蹄穿始惆怅个个惜妻儿爷娘不供养兄弟似冤家心中常悒怏忆昔少年时求神愿成长今为不孝子世间多此样买肉自家噇抹觜道我畅自逞说喽啰聪明无益当牛头努目嗔始觉时已向择佛烧好香拣僧归供养罗汉门前乞趁却闲和尚不悟无为人从来无相状封疏请名僧嚫钱两三样云光好法师安角在头上汝无平等心圣贤俱不降凡圣皆混然劝君休取相

昨见一群僧袈裟福田相清晨入市廛仿佛如来样开口论货财妒人生怨怅师资甚失礼犬马犹能养既已傲同学弥令心怏怏行时又慢老坐处各争长饮酒无威仪纯成俗人样醉来即鼾睡睡起嫌未畅依前诣酒家更脱衣衫当问法法不知问书书在向游谈诳檀越假善求供养又有一类僧置产为高尚枷锁不离门长官时问状却嫌坐禅侣专作死模样汲黯譬积薪后来者居上安危自业招祸福非天降临死坏烂时不如猪狗相

世有一种愚不识真实相内里乱思惟外边做好样彼人频相劝肚里空惆怅自己学虚头长憎无恩养侪辈增猜疑伴侣心怏怏起坐失尊卑形言欺少长汝也均是人做出七八样鱼市每优游酒店生快畅无钱买香烧有衣入典当聚头抬死人不知事早向当面极真成背地恣口养坐在葛藤窠何为得高尚平生事多亏乡评已满状往往如狂猿妆点老成样只哄信心人罪归自身上业海满盈时无升独有降哀哀痴若斯转眼猪狗相

劝你三界子莫作勿道理理短被他欺理长不奈你世间浊滥人恰似黍粘子不见无事人独脱无能比早须返本源三界任缘起清净入如流莫饮无名水

世间何物大最大无过理你会即是我我知即是你犹如一母生故曰诸佛子诸佛观三界惟将自身比自他等安乐灭苦永不起苦乐两俱忘净心同止水

形山有一物别是诸佛理本自无名字从谁立我你无明不属伊聪慧亲生子白玉无瑕秽孤轮未可比寂寥原不住能所无缘起无喜复无忧莹洁方秋水

三界人蠢蠢六道人茫茫贪财爱淫欲心恶若豺狼地狱如箭射极苦若为当兀兀过朝夕都不别贤良好恶总不识犹如猪及羊共语如木石嫉妒似颠狂不自见己过如猪在圈卧不知自偿债却笑牛牵磨

苦海无舟楫何由出渺茫凡夫恋财色总似一群狼快活归自己烦恼令他当天报了不错去恶存善良来世羊食人今世人食羊强健作主宰临终发昏狂阎罗面前过刀剑林里卧早晚脱轮回盲驴且推磨

森罗入海印宇宙洵渺茫中有鸾与凤亦有豺与狼得福尔自受得殃尔自当行公还可救昧己却无良满地栽荆棘又似羝藩羊爱染贪火动能使心神狂不省生前过未免黑屋卧鬼录有姓名被苦如旋磨

多少般数人百计求名利心贪觅荣华经营图富贵心未片时歇奔突如烟气家眷实团圆一呼百诺至不过七十年冰消瓦解置死了万事休谁人承后嗣水浸泥弹丸方知无意智

方袍圆顶人多失出家利佛弃金轮王何曾恋荣贵子孙不唧溜个个无英气天子诏且辞庶人呼即至唯贪衣与食温饱百事置小辈作交朋狂徒为法嗣阎罗使者来然后分愚智

口里常斥名心中图在利苞苴行可怜且自倚权贵往往随顺邪又要使性气刻刻不停机攀缘无不至劳劳扯葛藤自家意钝置癞狗舐法乳泥猪窥圣嗣不知此辈人薶没无师智

推寻世间事仔细总要知凡事莫容易尽爱讨便宜护即弊成好毁即是成非故知杂滥口背面总由伊冷暖我自量不信奴唇皮

参禅捷径法要自忘所知先不昧因果次令识几宜无念念莫守有念念成非伊今正是我我今不是伊从头尽铲却何用存毛皮

明暗有岐路寂照实真知应物随细大著迹非所宜无贪理即是有爱事成非缚脱不为我延促不关伊既达空王旨何路透牛皮

栖迟寒岩下偏讶最幽奇携篮采山茹挈笼摘果归蔬斋敷茅坐啜啄食紫芝清沼濯瓢钵杂和煮稠稀当阳拥裘坐间读古人诗

吾庐信可乐水石清且奇渺渺沿流去腾腾信脚归千寻荫嘉木五采拾灵芝天阔云雾散月明星宿稀无人同夜坐自咏寒山诗

啸傲越山里山色从来奇春晴薅畬芋骤雨荷锄归草际青蛙鼓阶除紫石芝云开明月下暑到竹窗稀因有生平乐撷叶闲题诗

云山叠叠连天碧路僻林深无客游远望孤蟾明皎皎近闻群鸟语啾啾老夫独坐栖青嶂少室闲居任白头可叹往年与今日无心还似水东流

晨昏但见云霞起杖履惟随麋鹿游野色山光同阒寂车轮马足省喧啾从他镜里添霜草畅我林间坐石头无限英雄生又死奈何日月去如流

岁月台山乐自优幽岩长许至人游路无膏车过轧轧树有佳禽巢啾啾削出孤峰插汉外吹来片月落溪头题诗叶上无人识取水烹茶向上流

丹丘迥耸与云齐空里五峰遥望低雁塔高排出青嶂禅林古殿入虹霓风摇松叶赤城秀雾吐中岩仙路迷碧落千山万仞见藤萝相接次连溪

层峦叠嶂势难齐到顶方知世界低郁密深林藏鸟兽萧条古洞起云霓纵横径路从何入来往游人向此迷仙境重重遮不见渔舟错怪武陵溪

天台松树与山齐峰顶俯观又觉低雪净参差蟠蜿蜒秋高黯淡挂虹霓风吹阵阵黄花落雾锁枝枝白昼迷此外空空无一事任教百载老幽溪

贪爱有人求快活不知祸在百年身但看阳焰浮沤水便觉无常败坏人丈夫志气直如铁无曲心中道自真行密节高霜下竹方知不枉用心神

当知历劫金刚体即是浮泡梦幻身猪肉案头明底事龙华会上待何人于中措意▆玄旨直下忘言达本真未悟终难安稳坐三登九到且劳神

何思何虑金刚体不取不舍坚密身言外立言徒劳尔域中树域可怜人莫逐骨堆平地起须知梦幻未能真从今若解随流意一咏一觞也自神

余曾昔睹聪明士博达英雄无比伦一选佳名喧宇宙五言诗句越诸人为官治化超先辈直为无能继后尘忽然富贵贪财色瓦解冰消不可陈

六个儿郎同作伴千般艺术更无伦是非强要分清浊声色徒然立我人只道朱颜长满镜那知碧海会飞尘可怜掩泣华堂后纵有笙歌不可陈

文章有神才有鬼从横妙术绝无伦苦效离骚欲盍世还轻雪曲不如人岂知镜破难成相不料华繁便委尘富贵浮云早不识改头换面难具陈

汝谓薶头痴兀兀爱向无明罗刹窟再三劝你早修行是你顽痴心恍惚不肯信受寒山语转转倍加业汩汩直待斩首作两段方知自身奴贼物

人我如山高突兀中有四蛇同一窟不持寸刃能斩之顿使形神超恍惚人我转作内外空更无世间尘土汩世间出世得自在逆顺纵横是何物

竟日端然坐兀兀玲珑石倚苍龙窟六窗虚豁心冥冥一事空无绝恍惚此意分明透顶门莫教日用仍汩汩更有一事告诸人光境未忘是何物

世间何事最堪嗟尽是三途造罪柤不学白云岩下客一条寒衲是生涯秋到任他林叶落春来从你树开花三界横眠无一事清风明月是吾家

贪心不足可伤嗟凤髓龙肝更吐柤历历心珠能返照茫茫业海此为涯弯弓射落青天月信手拈来铁树花多少神通并妙用尽归无事道人家

道人终不暗吁嗟更不银河泛古柤曲涧舀泉长杓柄野云送雁远天涯春深古径迷芳草秋老县岩桂吐花夜静傍松眠一觉风清月朗是吾家

我家本住在寒山石岩栖息离烦缘泯时万象无痕迹舒处周流遍大千光影腾辉照心地无有一法当现前方知摩尼一颗珠解用无方处处圆

近望台山接雁山道人住此绝攀缘身心契理无多少镜像交辉有百千赫日虽高行岭下恒沙不远在窗前世间出世俱称妙情与无情总入圆

孤云不定是寒山石桥往复得随缘镫敲老马曾无一鸟叫朝云却有千笠放丹丘青嶂外诗吟白雪碧岩前有时独步上华顶坐看九霄月正圆

世人何事可吁嗟苦乐交煎勿底涯生死往来多少劫东西南北是谁家张王李赵权时姓六道三途事似麻只为主人不了绝遂招迁谢逐迷邪

茫茫苦海实堪嗟浩浩沧溟尚可涯须信有钱公子宅不如无事道人家鹊巢岂厌栖高树毳衲何妨续断麻声色纵横魔境扰一挥智剑斩群邪

山上居人自不嗟也知无计作生涯赤城有地堪为室丹壑无尘可作家充腹松花饼两个联衣缥线一条麻随缘岁岁长如此懒去逢人论正邪

余家本住在天台云路烟深绝客来千仞岩峦深可遁万重溪涧石楼台桦巾木屐沿流步布裘藜杖绕山回自觉浮生幻化事逍遥快乐实奇哉

四明咫尺是天台野鹤孤云共往来水石参差连梵宇金银璀璨接仙台攀萝挽葛登山顶解带披裘曳履回长忆丰干与寒拾此中行坐尽优哉

年年岁岁住南台才见雪消春又来黄叶题诗遗古庙青鞋蹋月上幽台卧松石虎风生壑旁岭泥牛暖欲回莫道了然无别事此中妙义大矣哉

余见僧繇性希奇巧妙闲生梁朝时饶邈虚空写尘迹无因画得志公师

每爱天台景物奇奇花异卉发无时腾腾任运难拘束跨虎丰干是我师

看尽寒山峰岫奇就中犹好过桥时洞前尚有千年物雪老眉毫百代师

久住寒山凡几秋独吟歌曲绝无忧饥餐一粒伽陀药心地调和倚石头

独将瓶钵度春秋喜本无心更有忧可信途中未归客千呼万唤不回头

山中坐卧百经秋自是从无一事忧有问师今何处得说时元在汝心头

众星罗列夜深明岩点孤镫月未沈圆满光华不磨莹挂在青天是我心

道果圆时五眼明日轮出后众星沈奇哉快乐无忧佛只个逍遥自在心

皎皎天中永夜明山山野色自沉沉凝然一道无今古水缘峰青古佛心

老病残年百有余面黄头白好山居布裘拥质随缘过岂羡人间巧样模

满钵持来饱有余人间天上任君居从心印出凡和圣一悟真空脱旧模

穿衣吃饭外无余莫学延年林下居间去池边观荷芰管他丛席立规模

千年石上古人踪万丈岩前一点空明月照时常皎洁不劳寻讨问西东

孤云出没了无踪昧者何曾达本空现前不费纤毫力日出西方夜落东

古来学道外形踪且不胸耽一色空苍松紫柏年年在明月清风西复东

寒山顶上月轮孤照见晴空一物无可贵天然无价宝薶在五阴漏身躯

此身闲逐片云孤明月清风何处无尽大地人教作佛一茎草上一金躯

独坐虚堂心月孤看时有相取时无常光不昧谁穷极百丈烟霞老此躯

或向前溪照碧流或向岩边坐磐石心似孤云无所依悠悠世事何须觅

饥食山中一口松卧枕松根一拳石自己犹如陌路人谁能更向他家觅

寒尽林中消晚雪遥看峰外抽条石如今岭上懒来行迹埽青苔无处觅

千生万死何时已生死来去转迷情不识心中无价宝恰似盲驴信脚行

人间那个无生死万万千千为识情提起金刚王宝剑却来诸圣顶头行

说是此人没死生君心未必到无情男儿若是金刚种手握轮王宝印行

心神用尽为名利百种贪婪进己躯浮生幻化如灯烬冢内薶身是有无

愚人日日营财产百口团栾绕一躯眼下只夸今日有生前不信本来无

百丑千丑不知丑绮罗只要装残躯心机用尽平生力能免冰消瓦解无

一住寒山万事休更无杂念挂心头闲于石壁题诗句任运还同不系舟

劝君了取自心休心了从他雪满头纵使染来仍旧白此身无异壑藏舟

好事都教直下休茅房深处宜藏头莫将云衲又西去杨柳溪前唤小舟

寒山道无人到若能行称十号有蝉鸣无鸦噪黄叶落白云埽石磊磊山隩隩我独居名善导仔细看何相好

知是道行即到绝相似无可号只心传休口噪直下是从头埽青山巅白石隩或愚迷须化导佛非佛好不好

松阴道我能到问我名本无号见高枝幽鸟噪拈吹毛佛魔埽纵无涯横无隩示迷津且诱导汝便是承当好

寒山寒冰锁石藏山青现雪白日出照一时释从兹暖养老客

山上松松下石青者青白者白心无生虑自释何所为一间客

庭前柏岩边石有风清有月白来无拘去无释此是谁如过客

我居山勿人识白云中常寂寂

咄众生弄业识请回光本空寂

休造作劳神识常湛然自虚寂

寒山深称我心纯白石勿黄金泉声响抚伯琴有子期辨此音

言之深达者心贵似土贱如金无孔笛没弦琴是何调太古音

无浅深古佛心碧如玉黄如金维摩默耆婆琴非六律非五音

重岩中足清风扇不摇凉气通明月照白云笼独自坐一老翁

深林中听松风雨耳寂万窍通尽情解绝罗笼问是谁寒山翁

古洞中石屏风不须画花卉通有霞气有烟笼不识姓但呼翁

寒山子长如是独自居不生死

咄诸子只这是信得及长不死

痴呆子可知是本不生何曾死

我见世间人个个争意气一朝忽然死只得一片地阔四尺长丈二汝若会出来争意气我与汝立碑记

堪叹六尺躯只冯三寸气无厌积金玉不住增田地恨罗三瞋郭二瞥然间断了三寸气名与姓谁来记

可怜者汉子十分有胆气去佃别人田忘却祖翁地明日三今朝二既不会不必争力气看古老有铭记

有人兮山陉云衮兮霞缨秉芳兮欲寄路漫兮难征心惆怅兮犹疑蹇独立兮忠贞

直道兮为陉芳心兮结缨求贤兮不得蹑影兮孤征路远远兮难致念金石兮坚贞

平坦兮古道纵横兮请缨好士兮平原不宾兮有征白骨堆兮遍野谁身退兮淑贞

家有寒山诗胜汝看经卷书放屏风上时时看一遍

多处三两言少时千百卷拟抄寒山诗历劫写不遍

问我何清奇架有寒山卷茗粥吃罢后拂案翻两遍

　　拾得诗并和共一百四十四首(附)

自从到此天台寺经今早已几冬春山水不移人自老见却多少后生人君不见三界之中分扰扰只为无明不了绝一念不生心澄然无去无来不生灭(拾得)

行尽三千大千界鸟啼花笑一般春识得棚头木傀儡全是青布幕中人君不见茫茫生死不可说一念之间顿超绝无手人挑海底灯昔本不然今不灭(楚石)

消尽千山万山雪始见海南天台春我思二耀走如箭催老世上白发人君不见世事如棋争一着瘦肚肥边两断绝怒瞋翻局各抽身一事全无谁生灭(野竹)

我见顽钝人灯心拄须弥蚁子啮大树焉知气力微学咬两茎菜言与祖师齐火急求忏悔从今辄莫迷

落发堕僧数难轻小沙弥众流成大海谁为水滴微微尘积不已泰山高可齐凡夫至成佛尽是昔愚迷

卷之则又密放之则又弥秋清山影酸春晴峰色微独坐观众妙随之莫能齐忽焉云生谷可叹归鸟迷

君见月光明照烛四天下圆明挂太虚莹净能潇洒人道有亏盈我见无衰谢状似摩尼珠光明无昼夜

摩尼无表里亦不论高下从本便圆明走盘何脱洒一真含影像五色交迁谢非赤白青黄任阴阳昼夜

如空无有际万物盈上下孤月照中庭清露微微洒石火着眼迟闪电逐影谢我观达道人本光常照夜

余住无方所盘礴无为理时涉涅槃山或玩香林寺寻常只是闲言不干名利东海变桑田我心谁管你

奇哉拾得公说此无生理本住天台山常游国清寺神珠照夜明智剑吹毛利你推倒普贤普贤推倒你

我读古人言得明真如理忽登华顶峰坐见赤城寺使人脱尘表顿然获胜利遥见眉毫白因我得礼你

左手握骊珠右手执慧剑先破无明贼神珠吐光焰伤嗟愚痴人贪爱那生厌一堕三途闲始觉前程险

一斩一切斩自手握利剑触着无不烧煌煌爇天焰愚痴轮转中何时受苦厌吞刀走绳索只管长弄险

为尔断尘根手提三尺剑直诛五阴魔放高金刚焰烧着涅槃城心心长无厌如何苦众生却道此路险

般若酒泠泠饮多人易醒余住天台山凡愚那见形常游深谷洞终不逐时情无愁亦无虑无辱也无荣

触耳语清泠狂夫尽唤醒千邪俱打正五道任流形永灭轮回苦休缠爱欲情红尘飞碧海铁树吐春荣

无言为真言如何不深醒纵教识冷暖此识本无形迢迢非枝叶是处极关情无阴阳地上不见有枯荣

诸佛留藏经只为人难化不唯贤与愚个个心构架造业大如山岂解怀忧怕那肯细寻思日夜怀奸诈

长修破屋子未免枯柴化裂破酒肉囊掀翻绫锦架臭烟四蓬　薰燎众惊怕何不审思量尚然行谄诈

静坐观冥冥众理随大化此光照世间何用书满架达者识真踪愚乃生惧怕古德不如斯尔曹慎勿诈

嗟见世间人个个爱吃肉碗楪不曾干长时道不足昨日设个斋今朝宰六畜都缘业使牵非干情所欲一度造天堂百度造地狱阎罗使来追合家尽啼哭炉子边向火镬子里澡浴更得出头时换却汝衣服

他心诸佛心我肉众生肉都来无两样岂可欺四足他是畜头人我是人头畜虽曰异皮毛何曾殊爱欲请君断羊膳从此开鱼狱今世施欢喜来生免嗥哭腊月三十日革囊将火浴首参无量寿身着自然服

至人先有教杀非五静肉爱生物本同畏死不一足报畜互为人报人互为畜无识织贪网恣情纵怒欲行公即天生昧心乃拘狱努力做出头莫待死后哭放下暗里刀般若汤可浴无为无事人常着无垢服

出家要清闲清闲即为贵如何尘外人却入尘埃里一向迷本心终朝役名利名利得到身形容已憔悴况复不遂者虚用平生志可怜无事人未能笑得汝

举世重黄金黄金未为贵争如无事人乐道山林里一等称佛子将身徇财利纤毫不放过赢得神憔悴圆顶披袈裟末梢乖本志怙终无悔心有处安着汝

意不恋轻肥淡之乃清贵此是空无垢莫入荆棘里谁提解牛刀意在割蜗利毫厘不相似使人容常悴触事却乖张怏怏转丧志汝若肯回头如来即是汝

养儿与取妻养女求媒聘重重皆是业更杀众生命聚集会亲情总来看盘饤目下虽称心罪簿先注定

贫女无籹奁美容人不聘富家女虽丑送礼求年命金玉为首饰猪羊作盘饤不知生死本妄为因缘定

有女终必嫁有男终必聘作筏乃月老日日重合命高堂排肴膳置简看盘饤只知杀众生不思苦永定

得此分段身可笑好形质面貌似银盘心中黑如桼烹猪又宰羊夸道甜如蜜死后受波吒更莫称冤屈

前时美少年艳艳如花质不觉老来催风霜面如桼劝君急回头念个波罗蜜莫待狱主瞋持书请临屈

貌美仍如玉无乃天然质一等根不全其颜常如桼二子均为人何以分檗蜜汝当掉头看此事谁伸屈

佛哀三界子总是亲男女恐沉黑暗坑示仪垂化度尽登无上道俱证菩提路教汝痴众生慧心勤觉悟

前是功德天后是黑暗女得失人不知升沈海难度曾闻诸佛说只有一条路无出自家心好从今日悟

我痛五姓子相妒罗刹女心行既不同何时使自度为汝立教言开劈人天路闻者倘豁然是心无乃悟

佛舍尊荣乐为愍诸痴子早愿悟无生办集无上事后来出家者多缘无业次不能得衣食头钻入于寺

佛心怜众生如母病忆子欲与子相见方令母无事别离动万里呼召非一次可惜好田园死属司空寺

佛为三界父愍物犹如子重重方便门令汝了此事寂灭灭为乐何以有渐次如背此真言空教立萧寺

嗟见世间人永劫在迷津不省者个意修行徒苦辛

无我亦无人谁迷生死津青梅和黄檗空自受酸辛

须眉好丈人开眼入业津不知了大事只道多苦辛

我诗也是诗有人唤作偈诗偈总一般读者须仔细缓缓细披寻不得生容易依此学修行大有可笑事

拾得与寒山长诗与短偈无穷大地阔不见秋毫细道易却成难道难还似易休从别处寻尽说君家事

有时偈乃诗有时诗乃偈有无两不存从何立粗细如若有纤尘此事大不易我有径寸珠宝之无他事

有偈有千万卒急述应难若要相知者但入天台山岩中深处坐说理及谈玄共我不相见对面似千山

本有灵明性痴人自作难直饶当面见早隔万重山事上通无事玄中悟又玄推翻狂拾得把住老寒山

要偈有一首一首会犹难闻之高士作乃在赤城山间书上秋叶可信字字玄我和此诗偈藏之在名山

世间亿万人面孔不相似借问何因缘致令遣如此各执一般见互说非兼是但自修己身不要言他己

世人妙丹青传相无不似指点方寸间难描在于此众生所流出诸佛只者是大地与山河头头皆自己

面貌不相同心生无乃似除是没面貌方才无彼此双林有密传只者语声是请观此山河法法归自己

男女为婚嫁俗务是常仪自量其事力何用广张施取债夸人我论情入骨痴杀他鸡犬命身死堕阿鼻

罪福笼三界荣枯塞两仪因虽无实法果亦不虚施作佛须修慧生天未免痴痴人谤般若开眼造阿鼻

生死如朝暮何用外威仪但能一念息外物无能施倘或爱四大识浪埽愚痴不能得作佛何时免阿鼻

世上一种人出性常多事终日傍街衢不离诸酒肆为他作保见替他说道理一朝有乖张过咎全归你

小儿要集学先教一件事与不善人居如入鲍鱼肆既已诵佛书便当明道理道理若不明葛藤缠杀你

大的解理家小的强解事不知被业牵一朝入淫肆迎意女最乖钩之有妙理生事既日落谁人拖带你

我劝出家辈须知教法深专心求出离辄莫染贪淫大有俗中士知非不受金故知君子志任运听浮沉

德薄真成薄山深未是深古书嫌味淡新曲教人淫富有回天力贫无买药金唯余阎老子不逐势浮沉

道念薄如纸贪心似海深不耕内典田妄辞乃诲淫枉费生平力徒淘沙里金可怜栖旅泊长自叹浮沉

寒山自寒山拾得自拾得凡愚岂见知丰干却相识见时不可见觅时何处觅借问有何缘向道无为力

阎浮男子身岂是容易得削发披袈裟参方拜知识要明自己事休问他人觅广大信解心摩诃般若力

欲学菩萨乘须从般若得打起自精神莫落他情识如入空王城了然无可觅倒驾利众生全冯此学力

从来自拾得不是偶然称别无亲眷属寒山是我兄两人心相似谁能徇俗情若问年多少黄河几度清

法身为假号心印是权称问我何乡邑呼谁作弟兄翩翩游浊世处处度迷情恰似中秋月无云点太清

我有个真士名为普闻称解脱是老弟般若是家兄机不入流俗理可接有情家贫贫到骨心事如冰清

若解捉老鼠不在五白猫若能悟理性那由锦绣包真珠入席袋佛性止蓬茅一群取相汉用意总无交

古来持戒僧不畜犬与猫常为杀蚕命纸衣无絮包三条束腰篾一把盍头茅今则异于是纷然名利交

传闻庐山老开场卖死猫纷纷走云水一个皂衣包贪他着他的不如归刈茅借问情厚薄与汝无相交

运心常宽广此则名为布辍己惠于人方可名为施后来人不知焉能会此义未设一庸僧早拟望富贵

清凉观国师五老只着布其子有圭峰遗言以尸施当知虚妄身不是真实义毕竟归空无如何贪富贵

御寒休轻滑不知着棉布可以不畏盗刀剑无烦施譬如看经人理事依了义切路不自知笼罩个富贵

猕猴尚教得人可不愤发前车既落坑后车须改辙若也不知此恐君恶合杀比来是夜叉变即成菩萨

凡人行舟车不可至夜发后岸未移篙前涂已碍辙须防蛇虎患及有冤仇杀莫待祸临身狼忙叫菩萨

死蛇弄也活丈夫无猛发蒙开才堪教忽尔蹈前辙贼却真实性此贼何时杀好地不得生焉能侣菩萨

蹢躅一群羊沿山又入谷看人贪竹塞且遭豺狼逐元不出孳生便将充口腹从头吃至尾　　无余肉

尸毗古圣王暇日游林谷一鸽远飞来而遭鹰所逐将身代鸽命割己充鹰腹为发菩提心白骨重生肉

常见忍辱仙好道居山谷利刃如割水忿心不相逐坦坦不生瞋何物痛心腹回首观前身不知几骨肉

银星钉秤衡缘丝作秤纽买人推向前卖人推向后不顾他人怨唯言我好手死去见阎王背后插埽帚

道如身佩觿一解万结纽悟得圆通人明前复明后古今凡圣学迷悟翻覆手周利槃特迦殷勤诵苕帚

人生不自平随事生机纽只管使过头焉知苦在后生前谓我豪死落阎老手簿上看罪条欲除难下帚

闭门私造罪准拟免灾殃被他恶部童抄得报阎王纵不入镬汤亦须卧铁床不许雇人替自作自身当

修慈得梵福作善除天殃至死入冥路随身惟愿王酥酡白玉馔毾　黄金床此乐不可既非君谁敢当

宁为仁雏兽不作压油殃生草尚不践比之如圣王体肥虽然美不能免槽床苦乐从此得到头乃自当

闲入天台洞访人人不知寒山为伴侣松下啖灵芝每谈今古事嗟见世愚痴个个入地狱那得出头时

问石石不答问山山不知几干沧海水谁食仙人芝佛性不曾变人心犹自痴祇陀树下蚁又见絣绳时

本是平生物此物人不知我行访寒山赠我双紫芝对坐观幻化发言理不痴归来此洞中何有延促时

古佛路凄凄愚人到却迷只缘前业重所以不能知欲识无为理心中不挂丝生生勤苦学必定睹吾师

水浊鱼犹聚花残蝶尚迷贪淫不肯止昏惑太无知脚下五色索心中千尺丝当人解除断立见毗卢师

佛已无我我人犹望路迷皆由贪爱重此事不能知眼中爱淫杀心头罗茧丝所以转轮回难近寒山师

各有天真佛号之为宝王珠光日夜照玄妙卒难量盲人常兀兀那肯怕灾殃唯贪淫佚业此辈实堪伤

贪心不知足自昔顶生王统御四天下威神不可量上图忉利主沦坠始知殃已过无量劫传闻为你伤

不知起业累元本是心王请餐般若味祛累功难量勤耕无碍地莫惹微尘殃惟有真达士不受古今伤

出家求出离哀念苦众生助佛为扬化令教选路行何曾解救苦恣意乱纵横一时同受溺俱落大深坑

富自贫时积愁从喜处生禅心须勉励佛戒好遵行直感人天竖邪招鸟兽横心如一片地不用掘沟坑

富贵如浮云此心没死生大道平如掌盲人不解行达者弃如脱别无术纵横后生倘努力免坠万丈坑

常饮三毒酒昏昏都不知将钱作梦事梦事成铁围以苦欲舍苦舍苦无出期应须早觉悟觉悟自归依

荣枯亲眼见善恶寸心知可叹公侯宅徒将锦绣围财宁无散日运亦有终期松柏薪将尽儿孙失所依

见尔日如醉念王总未知七情常消耗六欲几重围失脚入火狱薶身无还期慈航当在迩好好来相依

少年学书剑叱驭到京州闻伐匈奴尽娑婆无处游归来翠岩下席草枕清流壮士志朱绂猕猴骑土牛

吾生太平世亲到帝王州岂料干戈动难为海岳游城池嗟已破日月去如流长夜何时旦空歌宁戚牛

时有应真士本来出何州宿归古寺宿游向诸肆游昨在街前见说与我同流你若重相问何异更觅牛

后来出家子论情入骨痴本来求解脱如何受驱驰终朝游俗舍礼念作威仪博钱沽酒吃翻成客作儿

频言嫌我絮寡语笑吾痴但得偷心死何愁别念驰方袍僧格量圆顶佛容仪有智夸儿老无财厌老儿

既为世外僧何以心返痴取他卵作子晓夜为伊驰平常倚着佛不自丑威仪此生如此去他生定乞儿

无事间快活唯有隐居人林花长似锦四季色常新或向岩间坐旋瞻丹桂轮虽然身畅逸犹念世间人

无穷山水乐不染利名人松竹深深处云霞片片新炉中拨芋火月下转茶轮昔作红颜客今为白首人

爱说心空话何曾异常人低头爱朱紫乱想艳丽新狂心不自息举止背法轮利名如可好安贵世外人

我见出家人总爱吃酒肉此合上天堂却沈归地狱念得两卷经欺他市廛俗岂知廛俗人大有根性熟

洋铜一壶酒热铁两盘肉诸佛无妄言调达长在狱释子当持戒沙门合离俗休夸色身健正恐业果熟

不饮般若酒却食众生肉般若酒清凉众生肉系狱为汝说真如乌用贵世俗既与我同途自然佛果熟

嗟见多知汉终日枉用心岐路逞喽啰欺谩一切人唯作地狱滓不修来世因忽尔无常到定知乱纷纷

若要速成佛先须了自心寻常行履处彻见本来人游戏神通力庄严净土因何劳一弹指花雨自缤纷

不守毗尼法驰骋法外心不深定慧力昏散魔恼人欲证无上果须明出世因因果常照烛便见绝嚣纷

迢迢山径峻万仞险隘危石桥莓苔绿时见片云飞瀑布县如练月影落潭晖更登华顶上犹待孤鹤期

境胜多般异峰高万仞危青天上头转白日下方飞铁磬侵晨响金灯彻夜晖居山亦不恋涉世本无期

林深溪转僻岩县路更危岚气半山起鸟道微云飞隔涧樵闲唱孤峰月生晖高步青霄上谁人共我期

松风冷飕飕片片云霞起匼匝几重山纵目千万里溪潭水澄澄彻底镜相似可贵灵台物七宝莫能比

千峰岚气收万壑松声起明月为故交白云作邻里清风屡披拂流水长举似试问不来人欲将何物比

望去无涯际青冥有鹤起飞空不碍空斯须适千里片云散太虚孤光比不似在我指端明此明更无比

水浸泥弹丸思量无道理浮泡梦幻身百年能几几不解细思维将言长不死诛剥垒千金留将与妻子

三圣数百篇篇篇明佛理流传古尚多散落今余几读者通贤愚知之出生死休将阳春曲唤作江城子

三圣垂教诫读之契真理此是丈夫为凡俗能有几言言斥贪爱字字回生死惟我楚石公远遗野竹子

世有多解人愚痴学闲文不忧当来果唯知造恶因见佛不解礼睹僧倍生瞋五逆十恶辈三毒以为邻死定入地狱未有出头辰

彼云无量寿此曰释迦文不异我心出还同他世因孜孜厚行愿渐渐息贪瞋大士可为法诸贤相与邻庄严信所慕翘想在斯辰

诸圣尚不慕那更着空文未论平生事且明出世因有誉莫生喜有毁莫生瞋忍辱是伴侣不贪为比邻一日复一日无日不良辰

可笑是林泉数里少人烟云从岩嶂起瀑布水潺潺猿啼畅道曲虎啸出人间松风清飒飒鸟语声关关独步绕石涧孤陟上峰峦时坐盘陀石偃仰攀萝沿遥望城隍处唯闻闹喧喧

松籁剧流泉山岚似吐烟侧身路渺渺濯足波潺潺南北双峰外东西两岭闲谁能忘世虑自此立禅关碧树改红叶白云停翠峦林巢恣偃仰野棹或洄沿城郭不可处轮蹄何太喧

山山足林泉日日生空烟衣沾云气冷漱浴水潺潺平生居林下定入松树间青苔封古路白月来岩关秋风吹秋叶春云上春峦峰岫任来往芒鞋常攀沿我已识真性何妨猿鸟喧

自笑老夫筋力败偏恋松岩爱独游可叹往年至今日任运还同不系舟

闲依白石清泉坐或向红尘闹市游南北东西无挂碍茫茫大海一虚舟

自爱一身轻如叶春花秋月随遨游上天下地无些事不向津头唤钓舟

无去无来本湛然不拘内外及中间一颗水精绝瑕翳光明透满出人间

今来古往性常然活物难收动用闲任你白云千万匝到头依旧在此间

不摇不动心安然应物还随丰俭闲谁守寒岩坐死草白毫莫认两眉间

云山叠叠几千重幽谷路深绝人踪碧涧清流多胜境时来鸟语合人心

山好千千万万重马蹄车辙永无踪道人静坐深林夜明月高县太古心

寒山远隔两三重鹤止云飞不露踪昨夜被人生捉得正逢孤月印潭心

三界如转轮浮生若流水蠢蠢诸品类贪生不觉死汝看朝垂露能得几时子

天寒雨作雪日暖冰为水四大合而生六尘离即死人寿能几何佛法无多子

生死在旦暮求活须升水长者有方便激之能免死汝更勤精进是名诸佛子

悠悠尘里人常乐尘中趣我见尘中人心多生悯顾何哉悯此流念彼尘中苦

贪为地狱因瞋入修罗趣只管向前行也须回首顾如来出世间本救众生苦

为福升梵天为愚落畜趣苦乐路两条中道不相顾一物如不取当脱轮回苦

　　丰干禅师诗并和共六首(附)

余自来天台曾经几万回一身如云水悠悠任去来逍遥绝无闹忘机隆佛道世间岐路心众生多烦恼兀兀沈浪海漂漂轮三界可惜一灵物无始被境薶电光瞥然起生死纷尘埃寒山特相访拾得常往来论心话明月太虚廓无碍法界即无边一法普遍该(丰干)

吾佛住天台随机示往回冰壶无影像万德不将来未免心中闹直须行佛道佛是自心王清凉除热恼出离生死海肯守涅槃界透水摩尼光六尘安敢薶寻常活鱍鱍体净绝纤埃若去更不去若来更不来无有去来者并除事理碍分明百草头毕竟一法该(楚石)

松门冷赤霞骑虎去不回若言此不是春花自何来吹万一无闹着寂非佛道佛道离喧寂能消百八恼谁没在苦海已亡十八界杲日上空明诸尘莫可薶万象入光中看看绝纤埃推之推不去呼之呼不来如风处其中纵横有何碍茫茫宇宙中回光总自该(野竹)

本来无一物亦无尘可拂若能了达此不用坐兀兀

太虚非有物一任清风拂悟得本来人如痴还似兀

弗知此何物不受巾帚拂当台明如月无尘空独兀

　　后跋

　　三圣诗传之旧矣而拟者过半未有如元楚石和尚次其韵高朗如日星者昌小騃学不及古然敢忘先德之遗爱哉乃今忆吾师野竹和尚住嵩山寺十有四年康熙己酉秋忽湖南巨微大师至自天童惠楚石和尚和三圣诗集吾师读竟爱其苍奥高朗绝不袭时人故事遂和之稿成张公柏麟居士及雪可广兄文远煓兄议昌走吴寻善梓者以广其传乌乎先辈有善不能昭昭于世皆后学之过昌敢辞间关之劳而不行乎乃拉化一梦周二兄以壬子四月长发至七月始抵苏又二月梓成昌不文且不避不文而聊识岁月云。

　　庐陵门人宗昌识

　　　(佛弟子张起龙法名宗玺号佛源室人刘氏捐
　　资奉刻　嵩山和尚和三圣诗集一部后录一
　　部以此功德上祝　慈母陈氏觉慈福寿齐臻
　　道心永固并熊罴早协厥昌似续者时
　　康熙十一年三月朔日　　计字十四万零该刻资百金)

　　(板存嘉兴楞严寺经)
