嘉兴大藏经　寒松操禅师语录


　　寒松操禅师说法之图


　　赞

　　鹫岭一华嵩山五叶代转金轮递翻珠　青原南岳甘露扬镳杖横兔角拂竖龟毛瑞百二翁模范天降乳滴曹溪为时龙象首得寒公作大导师酬机烁电出语成词开法青龙宗风独唱泖水波澄昆峰月朗锡飞国岫大振全提狼突鸱张彼何人斯师顾嗒焉浮云敝屣让而不户古善卷子虽隐安乐守塔志坚冒险筑室孝义两全苍弁屡邀席继祖苑尘垢金刚秕糠铁面乔松千丈斗南一人凛矣高秋盎焉熙春。

　　荆溪法弟子陈维崧顿首赞

　　寒松操禅师语录序

　　方今教外别传之书流为世间何啻千万识者忧其多而不可程也余独以为不然盖佳言妙句并非文字无丝毫意识之可寻故古之今之金声玉振放之弥纶宇宙收之不存涓滴千灯千照皆可以存其心养其性寒松大师盖其人矣师神充气浩眼正心空系洞宗正传第三十世瑞老人之冢孙百和尚之嫡嗣也屡迁名刹倒卓乌藤启天下之聋聩其垂手年深机辨纵横云蒸霞变四方问道者接踵而至其一言半句如珠在渊如宝在山虽欲隐藏沉痼讵可得耶信乎佳言妙句照世明灯开人心目岂小补哉。

　　虞山钱谦益沐手拜撰

　　达磨西来原无文字厥后宗师曲垂方便故有法宝流传正谓道本无言因言显道棒头有眼机用全超寒松和尚出世多年宗风大振高悬宝镜照彻十方拈一条棒尚无佛祖开两片皮岂有渗漏是以横说竖说正说倒说如世宝翁信手拈来取之不竭用之不穷俾大地人虚往实归无不获益虽然毕竟家珍在于何处读是录者请下一语。

　　山阴祁熊佳拜手敬题

　　寒松操禅师语录序

　　今天下衣伽黎而坐曲录者大江以南盈数百家求其不坠前人风烈为当世之所推许者盖未可以仆数今于寒松和尚屈一雄指焉忆昔入就老人住百丈自余与百兄数人扬历座下于时象蹴龙踏人人以古道自期曾几何时而诸兄皆作先哲矣余以衰迈无似闭户穷山虽祖灯粗成而邪说未息思得英杰十余辈与之并力撑拄则亦可以上报先宗下接后学慧命而四顾寥寥莫为之应中夜抚膺百感交集幸斯道未丧尔者寒公与一二同人振拔于吴越江楚间于是望玉笥峰头渐有喜色而寒公七坐名蓝炉火轰烁犹为四方之所奔趋有投子大慧风烈祖武箕裘真堪不愧其语录具在读之者自能辨其机用也寒公住善权时遭法门大故而一杖飘然如弃传舍至今义兴士大夫多其高风昔人论文章必及其人品余于兹录亦云。

　　庐陵偶道人净符题于钱塘之白岩山中

　　寒松操禅师语录目录像赞序开堂疏第一卷住松江青龙隆福禅寺语录第二卷再住松江青龙隆福寺语录第三卷再住松江青龙隆福寺语录第四卷住常州国山善权禅寺语录住安庆白云山香炉寺语录第五卷住安庆宝严山云际寺语录再住常州国山善权寺语录第六卷住常州荆溪安乐禅院语录住常州洞山善卷礼庵语录第七卷住湖州弁山龙华禅寺语录第八卷再住安庆白云香炉寺语录第九卷▆▆▆▆▆▆▆▆▆▆▆第十卷座元寮秉拂语录机缘问答第十一卷普说第十二卷拈颂古第十三卷拈颂古第十四卷源流宗旨颂第十五卷佛事第十六卷笔语第十七卷题赞杂着自序第十八卷方外英萼第十九卷九峰草第二十卷拈来草

　　青龙开堂疏

　　伏以五叶花开嵩岫并敷于鹫岭千流派涌洞源大演于龙江后五百年而再逢实千万载之希遘恭惟寒翁大和尚猊座下桐溪踵迹梅坞韬光道业深渊探泗泓之正脉机投直指得弁岳之真宗足福足慧足英才峙泰衡于宇内全彰全收全妙用罗星斗于胸中敬承奕世箕裘振起传家衣钵惟此青龙古刹首称唐宋名蓝性空师弄月吹云铁笛之余音犹在百和尚敲风打雨乌藤之正令森严凤起蛟腾才见禅林美盛锡飞杯度又闻主席空虚若非入室白眉莫整高贤之矩必也超宗异目能承前哲之风悬宝镜而罔象失威秉吹毛而野干碎胆庚等儒门樗栎凡世菲葑蹭蹬宦途已醒浮华之梦优游法海将求解脱之方输玉带于无言何妨机钝呼瓶鹅而随出尚荷慈深惟冀俯念愚蒙即垂久可幢幡影动一天花雨蔽空来龙象声喧满迳香尘随步涌欣法轮而大转喜佛道以兴隆草木含辉结彩云於越峤湖山增色布紫盖于吴天异口同音引领合掌谨启。

　　顺治十七年三月十三日云间(包尔庚　诸嗣郢)等疏

　　国山开堂疏

　　伏以洞水汤汤千古渊源开胜地国山奕奕三生功业创名蓝欲继志以光前必丕承之有后恭惟
寒翁大和尚克家麟趾弘道马驹一柱砥中流挽颓波于叔季十年撑法社缵贻绪于艰危试之彼而有然施于此宜更效兹善权禅寺肇自唐朝列祖风规隳于近代致使野狐山鬼清昼跳梁遂令偃柏雷书终朝失色乃明监院初开草昧驱豺虎而剪荆蓁迨百老人大振纲宗坐狻猊而趋云水擅东南一方之胜增唐宋三李之光辣掌狞拳方破众生之梦双林只履倏归震旦之灵虽继席再易其人寸木难支大厦而阐法久虚上座两期已闭香厨问鼎潜谋辄垂涎于旦暮彻桑良策期御侮于高明敢邀锡杖西飞慰父心以承父业试看铁轮高运膺天眷以护天人曜等赋性凡愚皈心虔切愧乏黄金布地敢居护法之伦幸有赤胆包身愿执降魔之杵伏愿俯从众志式肯遄来青龙兴而善权又兴箕裘迭绍子孝着而宗风益着花叶重芳殿阁千寻腾宝光于午夜松楸十里分翠色于诸天仰冀丙原可胜寅肃临启无任悚切翘勤之至谨疏。

　　康熙十年四月十三日荆溪蒋(曜　胤修)等疏

　　白云宝严开堂疏

　　伏以天柱祥麟趾遍江南而宝珠承足桐溪威凤羽仪塞北而珥笔生花本来文苑奇英洵是法门梁栋恭惟寒松大和尚猊座下子陵遐胤珊珊丰骨清奇弁岳正传晔晔门庭高峻才优班马曾别砚而还山学富陈刘乃披衣而得座绝六尘而超六相真能承二桂家风入三昧而达三明尽得闹五宗堂奥法开隆福一人转亿万刹之规模席继善权尺土衍千百年之基业惟此香炉胜境元非近代名蓝云际禅林尽是唐朝古刹久矣二山乏主确乎多载思公伫瞻道价为尊启承后烈遥企德音作范光耀前庥玄鹤归来识得当年风月青狮逸出重开旧日云山秉慧锋而破昏衢施智烛而辉长夜然等欲从竺国若非颠老酬机莫契忙中省要有志香山端赖晦公指示方知格外真常冀涉水而攀岩亦披云而问渡伏愿弘扬宗旨祖灯共佛日长明大展法轮象力与狮弦并演黄鹂枝上龙舒三月皆春白鹭田中皖水一天流碧甘雨时霖于纪极法雷频响于寰区化洽人天功超贤圣临颖神驰翘企之至谨疏。

　　康熙十一年二月初吉龙眠(姚文然　程芳朝)等疏

　　安乐院开堂疏

　　隐不择地岂买山之可安佛欲栖云纵泛海而非远托可中之钵不必狮岩结午夜之跏何须牛首恭惟寒松大和尚人天法慧云海弘慈入次第之定五色皆空游解脱之门一尘不染处必争之地而示以无争舍罔觉之场而归于有觉洵孽海之慈航乃迷津之宝筏启嶲等情深顶礼志切皈依扫竹枝之舍暂作旃林剪罨画之薇权充优钵虽非奈园之胜亦称鹿苑之精所望惠然肯顾不我遐遗袈裟布处顿令大地作黄金宝锡飞时俄使凡鸟瞻白凤则花雨遄飞法门有庆祥云普被善信知归不胜翘企之至。

　　康熙十二年腊月十一日荆溪(周启嶲　储振)等疏

　　礼庵上梁开堂疏

　　恭惟寒大和尚洞山独秀岁寒知松柏之尊龙树同荣剥复见优昙之贵被忍辱铠作大道干城吹大法螺为降魔宝杵当双林之回首号泣呼天矢端木之坚心精诚动地昆季实繁独贤劳而建窣堵折冲丕振爰高举以避波旬天道好还人心思旧辞百堵之重兴愿十年而守塔诛茅辟土不烦缁素铢锱筑室开场尽变青毡基业今者虹梁建极凌虚彩结千重惟祈狮吼震林普施法音亿丽合词虔请众望允归。

　　康熙十四年四月二十七日义兴(陈维崧史惟圆)等疏

　　弁山开堂疏

　　伏以事由律制似有定而无移道以时行每理长而辄就居恒遵度犹须方矩圆规济亟衡权始克联珠合璧恭惟寒松大和尚客宿华宗曹溪嫡乳由桐江而傅桐邑韡鹫岭之一花自善庆以主善权振嵩山之双桂瑞翁奕叶推弁巘之凤毛百老蕃根颂泖峰之麟趾龙冈遥接青龙寺无非道显龙华国师谋占吴国山其柰棋逢国手虽尔雷书偃柏名胜销亡依然山鬼野狐诪张奄息礼庵精舍以无争而止争安乐名蓝悯大觉之罔觉允矣魔难胜佛信然正可挫邪既七坐乎道场宜一归夫祖苑惟是龙华片席实为大厦难支无禄双林遄返三年之案未圆犹欣巨植久岿一柱之擎有在斯等敬遵公议不敢私图人惟求旧既山主之心同条聿维新亦诸方之志一虽复筑场念切欲嗣端木之儒风其如请法意诚宜赴华林之大任伏愿龙安飞锡庶几祖业孙承鸥适渡杯咸使肯堂复构得蒙俞允实慰翘勤谨启。

　　康熙十七年腊月初吉吴兴(严我斯　丁珝)等疏

　　寒松操禅师语录卷第一

　　嗣法门人德昊编录

　　住松江青龙隆福禅寺语录

　　师于顺治庚子春即座元寮受请主院事。

　　佛殿黄阁帘垂正不居正紫罗帐启偏不坐偏正当恁么时还是正耶偏耶虚空开口笑子午不相冲。

　　伽蓝正大光明绝覆藏护持法席作金汤昔年弘誓深如海今日聊为爇炷香。

　　祖堂者伙老古锥何异绿林客争怪后代人捉尽伊败缺未审以何为证喝一喝云狮儿一吼祖翁尽。

　　方丈宝镜高悬活捉九苞之威凤神锋倒握生擒独角之祥麟此是吾老人土苴绪余祇如山僧到来又如何施设卓拄杖云看取令行时。

　　老和尚命送衲衣法帔至开堂拈疏一点一画锦绣辉煌一字一行珠玑宛转展开则魔魅潜消收藏则正法久住若作佛法商量埋没自己不作佛法商量辜负现前毕竟如何度疏与维那试念念看。

　　法座须弥灯王从空放下新来长老特地升高不是神通妙用亦非法尔如然顾左右云高着眼遂升。

　　拈香此一瓣香在天同天在人同人爇向炉中供养释迦文佛历代祖师惟冀法灯无尽法雨恒飘此一瓣香秉天地之正气惟德惟馨萃日月之精华乃圣乃神端为祝延
皇帝万岁万岁万万岁钦愿永建皇极于域中万邦效顺覃敷五福于海外兆姓讴歌此一瓣香运丝纶于掌上治国兼以治心敛法界于毫端选官因而选佛奉为满朝文武府县宰官遐迩绅衿本山檀护惟冀心广恒来留玉带名高长得覆金瓯复怀中出香云此一瓣香数千里外拨草瞻风十余年来霜侵雪冻拶得通身骨露犹遭暗地拳伤满腹无明一朝拈出端为疁城古昭庆寺堂上洞宗正传第二十九世百愚斯老和尚用酬法乳之恩敛衣就座紫谷大师白椎云法筵龙象众当观第一义师云正令全提十方坐断大座当轩了无回互果是真龙象不妨蹴踏看问曹源一滴洞水分流向上宗乘如何举唱师云九峰叠翠涌千江进云出格人来又作么生师云痛与三十棒进云青龙现瑞金毛吼佛日高辉万古传师云莫涂污他好乃展衣帔云若论此事本自现成觌面拈来丝毫不隔辉增三泖之光湛湛一壶风月彩夺九峰之秀澄澄满目云霞打成一片时针劄不入罗纹结角处线路难寻古佛堂中曾无异说流通句内却有多谈百千年来绍续不易直得异兽珍禽同现遮那之妙相机丝文彩共转根本之法轮乐助无为咸扬至化大众会么良久云一气不言含有象万灵何处谢无私起身叙谢云某愧薄福自揣无能忝居众首实不知量叵耐师命及诸檀那时相怂恿屈升此座伏念樗木庸材奚堪大任但因长者有命只得欢喜奉行今则开堂祝圣一期佛事幸已云周所冀尧风浩荡舜日长明在筵诸公世世证无生之旨见前知识处处建最胜之幢有烦久立伏惟珍重复举世尊初成正觉于鹿野苑中转四谛法轮憍陈如比丘最初悟道山僧初会开法于青龙寺里祇转者个○法轮还有最初悟道者么设有也须痛棒趁出复白椎云谛观法王法法王法如是下座。

　　当晚小参人人衣线下有片田地旷大劫来曾未欠少只因向声色门头逐物迷己年深月久不觉不知失却祖券了也不见隆福旧基实乃唐宋古刹性空铁笛韵响于云间道者法华莲生于兜率元明以来菽麦不分变琼瑶而成顽石化宝所而作荆榛赖吾老人应时杰出脱珍披敝激浊扬清拈起钁头顿使钁头起舞抛开瓦砾直教瓦砾放光种种妙用处处提撕无非发明者片田地而已汝等诸人要识者片田地正好铲其声削其迹折其堑去其篱了无尔我之情不留彼此之念忽然踢破指头元来只在者里虽然更须知守成不易始得何故雪后始知松柏操事难方见丈夫心。

　　立两序上堂孤掌难鸣众擎易举矮师叔常听法于香严座下老三圣曾推僧于宝寿堂前典型在迩景行可观若古若今事同一致苟非公谨廉能之士难以承当必也尊上爱下之心方堪委任到者里说甚高庵出世七人为辅今古名闻者哉卓拄杖云正恁么时毕竟如何话会大家齐出手扶起破砂盆。

　　圣节上堂大哉乾元万物资始钧陶有象垂拱无为是谓天中之天圣中之圣且道全身奉重如何举扬竖拂子云长将日月为天眼指出须弥作寿山。

　　上堂祖意分明在目前何须向外觅言诠菜铺一片黄金地麦涌千层碧玉天香飞幽谷兰初放丝拂长堤柳乍眠六相迥然离向背三玄裂破没中边须领略莫浪传月出连山露半边。

　　上堂问荆棘丛生三二五是谁行履处师云手执金鞭问归客夜深谁共御街行进云烟云罩径孰能寻寻即错过不寻转失如何免得师云将谓少林消息断桃花依旧笑春风进云乌鸡冒雨冲阳焰还是正耶偏耶师云梅落珠帘寂香销石鼎寒进云赤蝀穿楼和哑音明今时事那畔事师云木鸡啼子夜铁凤叫天明进云广泽芦花藏雪密不是一色边事作么生会师云雪覆万松径游人仔细看进云收纶钓艇弄湾深不犯清波如何抛掷师云溪边杨柳影不碍钓舟行进云当轩黯黯无秦镜正恁么时如何辨的师云夜深方见把针人进云散发齐眉下翠岑古人到此为何站脚不住师云坐却白云宗不妙进云谢师答话师云投子道底乃云荆棘丛生三二五手执灵符司正令烟云罩径孰能寻夜深几个知名姓乌鸡冒雨冲阳焰龙楼人醉凤楼春赤蝀穿楼和哑音汉时客佩秦时镜广泽芦花藏雪密玉钩倒挂水晶帘收纶钓艇弄湾深白额转藏欹石磴当轩黯黯无秦镜一片雄风仔细看散发齐眉下翠岑异中来也谁深醒诸昆仲古人道底与青龙道底其间还有优劣也无少年一段风流事祇许佳人独自知。

　　佛诞日众沙弥剃度上堂今朝四月八咄哉小悉达脚根立不牢弄巧反成拙争如大地人个个咸超越愤志入无为辞亲将爱割飘然来青龙恳求落须发说甚度双亲九族苦亦拔更听吾一言慎勿看轻忽出家果如初毕竟成上哲喝一喝云放下着。

　　上堂竖拂子云摩尼珠人不识如来藏里亲收得大小永嘉分别不少只此一珠若凡若圣若俗若僧隐现青黄从心所欲阿谁无分岂特如来藏而已哉复竖拂云大众还识摩尼珠么罔象到时光灿烂离娄行处浪滔天。

　　诞日上堂潦倒行年三十五法门惭愧毫无补频开太岁头边土气寰宇惯把三更打日午大众殷勤求法乳无端请作主中主好看放出玄沙虎吞佛祖谩道为人太莽卤喝一喝下座。

　　开炉上堂安居树下何殊管见之流面壁岩前大似斗筲之辈争如我以天地为炉鞴日月为炭墼拄杖化为文殊普贤拂子变作观音势至巡香底巡香值日底值日洒扫底洒扫搬运底搬运时刻在诸人眼里耳里出出入入你且看他图个甚么若简点得出许你参学事毕复举法昌遇禅师云法昌今日开炉行脚僧无一个惟有十八高人缄口围炉打坐后福源琪长老云福源今日开炉炭墼也无一个五湖四海禅和衲被蒙头打坐怪哉二冻侬半斤对八两山僧则不然青龙今日开炉亲切无如者个任从睡卧经行何必拘拘打坐喝一喝云看脚下。

　　至法华庵请上堂湖山高卧枕清流目视云霄十有秋天霁晓来风力便一帆练水泛轻舟云冉冉水悠悠满载云霞任去留不似明州憨布袋祇观风色下金钩还有跃浪锦鳞么挥拂云收。

　　上堂一心不生万法无咎真空绝迹大智非明至道无为灵源独耀向上一路千圣不传学者劳形如猿捉影若谓即心即佛何殊画饼充饥更云非佛非心不啻望梅止渴毕竟如何即是若不打从山下过怎知鹤唳与猿啼。

　　至日上堂昨夜冷灰里一粒豆爆将升仙台打失了半边惊得王可交手舞足蹈鼓腹而歌妙矣哉妙矣哉岸容待腊将舒柳天气冲寒欲放梅忽被陈那尊者震威一喝云此是甚么所在作者般语话殊不知我衲僧家顶门上时时一阳来复脚跟下日日万汇发生似你者等呵寒向热逐境生情者岂可同日而语哉如是可交仙人直得满面惭惶而退是汝诸人还信得及么此言如不信更请问庖羲。

　　朱护法得子请小参好个仲冬十五消息现前谁睹冉冉溪云半滩幂幂松烟一坞晓风散作七片八片细雨织成三缕五缕端是成家镃基会得迥超今古何须东鲁诗书怡然气冠寰宇何必西来旨趣卓尔口吞佛祖诚为跨灶之裔谅必绳其祖武且道具甚威光便乃感应如许皇天无私惟德是辅。

　　监寺请升座至道无难惟嫌拣择但莫憎爱洞然明白尧舜帅天下以仁而民从之桀纣帅天下以暴而民从之养老归吕夷流言诛管蔡齐女展两家之袒纪妻变一国之俗里名胜母而不入邑号朝歌以回车备头陀常取鱼于浩渺则监寺独求火于丙丁未审还是拣择耶憎爱耶试听一颂日长闲打坐夜静却经行一阵西风起满林落叶声拣不拣憎不憎风光满目皆成现奚待当年问丙丁。

　　腊八上堂举古德云腊八吃鸡羹才疑祸便生溪边杨柳影不碍钓舟行后杰峰和尚云古人与么道大悟不拘小节未免与贼过梯引邪入正与国则不然腊八吃红糟丛林意气豪酣酣沉醉倒更不惹风骚看来两个无孔铁锤何异普州人事青龙也不吃鸡羹也不吃红糟亦无祸可生亦无气可豪惟有由拳善信年年此日设斋表嚫兼请举扬也有少许腊八吃香斋禅和颇快哉一饱无余事不用更安排。

　　上堂问祖意西来即不问洞上宗风事若何师云宁可截舌不犯国讳如何是正中偏师云画堂宝鼎起青烟如何是偏中正师云玉案香销金鸭冷如何是正中来师云赤脚波斯下钓台如何是兼中至师云龙吟虎啸看雄势如何是兼中到师云佛与众生一齐扫进云曾向龙门浪里过今日方知沧海宽师云饶知浩渺无涯际也须入水见长人遂竖拂云只者个本来无名天地以之而生万物以之而育横按拂云名可名非常名名既非实体亦寂然击香几云无中生有有中生无名言不滞纤尘不染搭肩上云杀活同时照用齐彰通宗通途挟带挟路拂一拂云有无不立能所双忘佛祖莫知其由凡情罔测其际放下拂云是正耶偏耶兼带耶宁可截舌不犯国讳。

　　除夕小参问正恁么时如何师云法鼓三通请除夕进云除夕后聻师云画蛇何必重添足乃云正当恁么时如何法鼓三通请除夕猛然特地起春雷一众堂堂赤骨立既尔大家知此时画蛇何必重添足。

　　天成披剃请上堂柳窥白日堤边翠影婆娑梅笑清风云外暗香浮动一溪流水调钟子之宫商数亩幽篁奏伶伦之律吕历历真机独露堂堂祖意分明于此会得不剃发而僧相周圆不登坛而尸罗具足说甚出家乃大丈夫事非将相之所能为无劳弹指直下超凡入圣去也且道因何所致博尽世间黄金难买主张自肯。

　　解冬上堂九旬把住咽喉今日解开袋头放出神晴鬼面趁起沩山牯牛潇洒峰前溪后纵横柳巷花楼踏翻百亿香海踢倒四大部洲忽遇庖丁游刃如何免得其忧若还无计可脱不如直下且休休不休随缘水草消闲日免被花灯换两眸。

　　上堂万顷波澄三泖月独照无私千重翠锁九峰云流光靡间由是真风遍界大用繁兴刹刹全彰头头显露入廛垂手变大地作黄金返本还源搅长河为酥酪且道谁是其人喝一喝云无限风流慵卖弄闲乘一苇泛沧洲。

　　晚参青龙家法道出寻常种田博饭引水灌蔬芦　夹壁苇干垂帘灯有月可待地有风可扫瓦有云可盖席有草可眠汤不嫌无酱菜不嫌无油上不慕于诸圣下不重于己灵胜他高梁大厦之家何殊箪瓢陋巷之乐贵客缁衣到此一般如是安排若还问若西来大意除却锄花种豆更无别物可酬未审还有为人处么少顷到斋堂应供切忌将饭送在鼻孔里珍重。

　　上堂问如何是金刚宝剑师云光含万象侵人面如何是踞地狮子师云声摧海岳惊山鬼如何是探竿影草师云一点不来命难保如何是一喝不作一喝用师云白云牵得青山动进云四喝未彰已前请师一接师打云切忌错会乃云佛道闲旷不涉程途建立垂真俱非本色先圣事不获已乃有四喝之设上根利士一举便知中下之机幸毋错会遂喝一喝召众云闻么即此一喝世尊拈花也在里许达磨西来也在里许正偏功勋也在里许圆相玄要也在里许三句六义也在里许金刚宝剑也在里许踞地狮子也在里许探竿影草也在里许一喝不作一喝用也在里许以至五车三藏一切淆讹公案亦无不在里许复喝一喝云还会么即此一喝是拈花耶西来意耶偏正功勋耶圆相玄要耶三句六义耶金刚宝剑耶踞地狮子耶探竿影草耶一喝不作一喝用耶五车三藏耶一切淆讹公案耶又喝一喝云即此一喝拈花也不可得西来意也不可得偏正功勋也不可得圆相玄要也不可得三句六义也不可得金刚宝剑也不可得踞地狮子也不可得探竿影草也不可得一喝不作一喝用也不可得五车三藏也不可得一切淆讹公案也不可得祇者不可得亦不可得正恁么时诸人作么生委悉喝一喝云切忌错会。

　　金陵王护法诞日请上堂竖拂云大众见么河上老人坐古槎合丹祇用青莲花于此见得莫道山僧措大相在宝华王座上诵他好句于此不见而今八十犹四十口道沧溟是我家。

　　晚参我见瞒人汉如篮提水走急急走归家篮里何曾有以拂左击云寒山子且立者边着我见顽钝人灯心柱须弥蚁子啮大树焉知气力微以拂右击云拾得子且立者边着将谓你二人别有长处遇此顽瞒人境便打不过讨甚好文殊普贤青龙即不然不受顽瞒不近情是非荣辱岂相侵夜深独把香台拍只有长天识此心。

　　大士圣诞请上堂普门大士在杨柳眼中现八万四千烁迦罗首能以无畏施诸众生从闻思修入三摩地复舒八万四千母陀罗臂向空中大书今日诞生四字大众点画既成毕竟是何格局既非邯郸楷法岂是怀素草书。

　　洞庭顾护法请上堂拈拄杖云一卓如出水蛟龙一卓如踞地狮子一卓尊贵两忘一卓理事兼备大众何为尊贵两忘试道看问道即不无如何是出水蛟龙师云满天云叆叇如何是踞地狮子师云到处兽潜藏如何是尊贵两忘师云当堂慵正坐如何是理事兼备师云觌面却相逢进云谢师答话师便打。

　　上堂问如何是祖师西来意师云乌藤长七尺进云意旨如何师便打乃云青龙直指祖师禅不在文章锦绣边棒下翻身能脱略长鲸吞月浪滔天。

　　晚参天欲人人与道谋肯教佛面每搜求一瓢道在高于禄五斗名传贵似侯生死总成花上露是非谁识水中沤寻常莫畜心田草只恐将来苦未休。

　　至集庆寺众绅衿请上堂举一明三目机铢两十方坐断大地全收犹是钉桩摇橹抱桥柱洗脚况复言中取则句里呈机何异郑州出曹门南辕而北辙殊不知当人脚跟下一着子天地不能包其广日月不能并其明一言迥脱独拔今时尘中作主化外来宾虽在途中不离家舍是处是弥勒无门无善财拈拄杖云所以者汉时或撑天拄地时或带水拖泥带水拖泥处不妨撑天拄地撑天拄地时奚碍带水拖泥一动一静历无边刹一语一默现无边身是汝诸人作么生见伊行履处卓一卓云城市不堪留锡久恐惊莺啭画楼前。

　　王思受李仁甫二居士请上堂金佛不度炉霜飞炎日满皇都木佛不度火陆地莲开千万朵泥佛不度水一声铁笛双凫起惟有真佛屋里坐喝一喝云切忌逢人更说破。

　　结夏上堂欲了生死大事莫若参禅为最宜乎发大信心必也具大根器内外迥绝诸缘精进坚立其志晨昏莫顾危亡行坐须加猛利不分南北东西休管饱饥寤寐却将妄想昏沉并作话头参觑忽朝扑落虚空佛祖安敢近视从教婢使云门一任奴呼临济击竹　指拈花都是眼中着刺若也不曾恁么切忌未会称会般若虽乃善因开口莫当容易八十翁翁入场真诚非是儿戏果然顶门豁开自到古人地位祇如到后又若何间眺飞云自往还一声长啸惊天地下座。

　　天都胡朝奉为母祝寿请上堂竖拂云无量寿佛在此放眉间白毫相光遍照恒沙国土演大般若显大神通作大佛事能以方便智慧令诸有情所求皆遂若也端的不须动舌一句圆该不必求仙双全福寿大众无量寿佛既有如是威德青龙如何与他作证挥拂云恒演重重功德聚都来显现一毫端。

　　上堂问不立功勋机用如何是曹洞宗师云金轮诏下紫泥封进云扫除玄要权衡唤甚作临济宗师云铁鞭塞外打雷公进云打开一字关键那个是云门宗师云碧油幢动起清风进云抛却多方施设将谁成沩仰宗师云明星光耀挂苍穹进云拈去声之与色以何为法眼宗师云万象收归一鉴中僧礼拜师云还有一宗聻僧拟议师便打乃云山僧未出方丈早已派演新丰踏翻韶阳斗柄源穷济水扑灭大沩火星骑声盖色总为诸人漏泄了也况复升座设问又且茫然只得再请几位无情上座为汝诸人发明本有大众淞涛滚滚环古寺而报春回宝殿巍巍镇龙江而分夕照浮图秋月或暗或明自是清辉不夜静夜闻钟似无似有从教梦破幽人鞭泥牛耕平田之烟雨驱木偶乘竹院之晚凉远望松林雪霁而瀑泻崖头近看桥畔僧归而锡飞水面所以法法阐明个事头头揭示五宗明则事同一家不明万别千差差别且置竖拂云祇如五宗还有者个么参。

　　上堂即心即佛九峰烟雨眉公画非心非佛三泖人家玄宰诗不是心不是佛不是物人从占波来却得新罗信青龙与么告报也是金刚与泥人揩背。

　　小参三分光阴二早过瓮里何曾走却鳖灵台一点不揩磨本自圆成磨甚底贪生逐日区区去不风流处也风流唤不回头争奈何灵利衲僧有几个雪窦与么道青龙恁么判者里担荷得去便可转天关回地轴移南辰易北斗黑漆桶望空　跳黄金圈匝地腾骧本自不迷今复何悟苦乐逆顺得失是非皆为现行三昧山河大地明暗色空总是自己家珍头头上明物物上显有甚禅道佛法之相而可分别者哉如其未然更有一偈聊资鞭影三七工夫一七过英灵莫与日消磨迷时祖意东西隔悟后佛难奈尔何问未打七时人人鼻孔撩天既打七后为何杳无消息师云道泰不传天子令时清休唱太平歌进云恁么则澄潭无影像片月自孤圆师云夜半一轮千嶂外韩卢空对影徘徊僧拟议师打出。

　　端午上堂今日是何时报道端阳节文殊忍不禁善财忙不彻举头遍界观弄巧都成拙争似衲僧家迥然用各别鼻不染雄黄手不捏符诀笔借须弥卢墨研沧海渤一点落虚空赤口尽消灭大众道他凭个甚么便有如是奇特卓拄杖云急急如律令敕。

　　李洛文文学得男福隆请上堂举云门因僧问如何是和尚家风门云有读书人来报大慧曰读书人既到者里且如何与伊相见不是冤家不聚头师云云门施格外之机大慧有超宗之辨可谓二俱敏手祇如相见后又作么生收拾诗书归旧隐鸟啼花笑一般春。

　　上堂拂拂秋风遍九垓晚香浮动绕仙台空生无意岩中坐引得天花动地来若是玉老师便道修行无力却被神鬼觑破须知青龙者里无修无证无变无迁拄杖靠壁袈裟半肩饥则加餐倦则安眠开门七件赖彼人天不将闲事挂在心田阿呵呵但得时无憎爱也胜平地登仙。

　　自省荐慈德璠雪尢请上堂昨夜青龙塔身涌虚空白鹤江口吞沧溟从教魔宫瓦解恶道潜消业海化为清凉罪山变作净域其间若凡若圣若冤若亲若男若女觅福了不可得觅罪了不可得觅生了不可得觅死了不可得觅净了不可得觅秽了不可得只此了不可得都卢是个大圆镜智未审陈氏安人又在甚处行藏良久云金轮不隐的遍界绝红尘。

　　上堂世尊拈花净地撒沙迦叶微笑转眼失照香严击竹妄通消息灵云见桃鱼鲁刁刀者伙龙钟老儿总是倚草附木有甚交涉拈拄杖云争似者个孤迥迥峭巍巍有时恁么贤愚并爱愈老愈亲有时不恁么扣人见血又道慈悲有时恁么中不恁么放出南山鳖鼻咬杀长沙大虫有时不恁么中却恁么青山绿水间终日明月清风富一生大众正恁么时如何卓一卓云手指空时天地转回头石马出纱笼。

　　晚参举同安丕禅师因僧问如何是和尚家风安云金鸡抱子归霄汉玉兔怀胎入紫微曰客来将何祗待安云金果朝来猿摘去玉花晚后凤衔归师云同安家风太煞尊贵有问青龙如何是和尚家风但云漏笊篱捞无米饭破砂盆捣烂生姜客来将何祗待曰饥餐渴饮浑无事听雨闻风倦打眠。

　　解夏上堂荏苒韶光春复秋伶俜何事屡闲游家财无托谁堪惜幸有清风为解愁大众祇如愁作么生解高楼曾听歌声好你若无心我便休。

　　诞日上堂自出娘生皮袋一杖翛然物外悟得未生已前触着虚空粉碎不知诏笑逢迎不解看经礼拜须眉长带烟霞袈裟深染沆瀣有为翻作无为贵买何妨贱卖摊向十字街头问有谁来话会且喜宝塔仙台共证此个三昧且如何是此个三昧参。

　　上堂父母所生眼悉见三千界且道非非想天几人坐卧代曰本来无位次不用更安排。

　　弥勒佛开光上堂今佛放光明助发实相义以拂子画○相云拂放光矣作么生是实相义复画⊙相云发实相义矣如何是放的光明者里见得人人顶门上有尊古佛三身四智五眼六通三十二相八十种好无量恒沙功德常在六门放光动地照古明今转大法轮作大佛事示教利喜一切天龙八部人非人等异口同音而作言曰弥勒真弥勒分身千百亿时时示时人还有道得末后句者么。

　　　　　(弟子德费备资敬刻
　　方丈和尚语录第一卷普愿佛日增辉
　　　　法轮常转般若智以现前菩提心
　　　　而不退)

　　寒松操禅师语录卷第一
嘉兴大藏经　寒松操禅师语录


　　寒松操禅师语录卷第二

　　嗣法门人德昊编录

　　再住松江青龙隆福寺语录

　　师于康熙壬寅春受请至上元后六日当道绅衿送入方丈旧主人登新丈室重来新整旧生涯不向言中分玉石肯从棒下验龙蛇顾左右云你道毕竟有甚长处辨的不须悬白泽森罗何处避菱华。

　　开堂拈疏大地研为墨虚空打作笺才写上大人遂成丘乙己若是化三千便可知礼也。

　　法座毗耶借居干求分外多宝分座行履非然何似我为法王于法自在遂升座。

　　拈香此一瓣香明同日月德合乾坤爇向炉中端为皇上祝延圣寿伏愿虹瑞兆祯祥之庆箕翼长明洛书锡中外之休地天交泰此一瓣香为云为盖为翰为屏奉为莅省公侯牧民宰执本山檀护阖郡绅衿惟冀教家成国学佛知儒黄河再清师圣人于百世法幢高竖标梵刹于诸方此一瓣香廓尔圆明收来旷大劫远灵知静妙放去周遍恒沙今对人天重为拈出供养中兴隆福堂上传洞上正宗第二十九世百愚斯老和尚不图报德酬恩只贵知源识本就座白椎竟师云祇者第一义适被卤同门一椎粉碎了也直得普天匝地满眼满耳还有识得者消息者么出来道看问昔继龙江登此座朝来复就事如何师云金钩再掷江湖阔进云此是门庭施设如何是复就底事师云玉管仍吹日月长进云龙得水时添意气虎逢山势长威狞师云知音不必频频举达者须知暗里惊乃竖拂云一番提起一番新收放全凭个里人不是渠侬重出令祇为消息要分明所以黄面瞿昙于华严会上双垂两相布七处之慈云二始同时施九会之法雨复于灵山一曲高唱阳春金色头陀破颜微笑也祇为者个消息竺干四七震旦二三器器相投声声相和奏绝听之希韵发太古之清音也祇为者个消息由是青原派大南岳风高二传至于洞山五位权分语脉浑无渗漏一音大阐宫商不犯纤毫也祇为者个消息更乃调入云居引来凤栖凤岭机契同安端的龙生龙儿三世至于鹿门觉祖万寿流芳宝翁续焰十四传于慈舟念公大启云门高撑石伞重赓新丰古调再扇灵鹫真风也祇为者个消息自此瑞产桐溪绳其祖武横拈铁笛而师旷失聪倒握吹毛而野干碎胆九坐道场十会说法也祇为者个消息幸出吾师善继善述黄钟大吕远彻寰区卫响郑音遏绝云外屡开法于巨刹常垂钓于龙江也祇为者个消息挥拂云昔继龙江登此座朝来复就怎敷扬金钩再掷江湖阔玉管仍吹日月长复举青原思禅师因僧问如何是佛法大意原顾僧曰庐陵米作么价师云青原只解享太平家业不能复上古淳风有问山僧如何是佛法大意但云青龙载住圆前案且道与古人是同是别复白椎下座。

　　康熙改元上堂宝位才登千山拱秀纶音时降万派朝宗正恁么时直得黄河清彻臣退位以朝君白日流辉子转身而就父山林泉石共沐恩光草木禽鱼咸沾膏泽然此犹是圣主御世边事若夫就之如日望之如云尽大地人无启口处。

　　立监院上堂尊上敬下理无二致为人为己事同一心能如是也正好作而无作为而无为捏双空手要与八大龙王斗富令他虚而往实而归山僧落得半衫半履或濯足于淀湖坐看云流水逝或弹冠于昆岫闲吟月白风清并不问庐陵米作么价亦不说三十年不少盐酱毕竟如何自有天成监院在复举龙牙云天下名山到因脚辛苦年深与袜着而今老大不能行手里把柄破木杓惭愧青龙却不与么自下桐城走赤脚遍参皆为者一着而今虽任住持劳管甚笊篱与木杓大众且道其中意作么生端坐受供养施主常安乐。

　　韦驮圣诞吴氏望檀护祈嗣请上堂竖拂云韦驮菩萨来也拂子头上诞生香烟堆里垂手童真示现普眼遥观转大根本法轮说甚深修多罗使未信解者令得信解未承绍者令得承绍一音演唱随心所解天人群生类皆承此恩力大众见么纵饶见得道他露柱怀胎是男是女掷拂云大好消息。

　　上堂僧问现前佛法即不问如何是转位就功师云无影枝头花烂熳如何是转功就位师云百花丛里绝芬芳如何是功位齐彰师云钟声古殿排班早如何是功位俱隐师云月落苍梧彩凤翔进云青龙宝镜明如日照彻威音那畔天师云莫涂污人好乃云无影枝头花烂熳百花丛里绝芬芳钟声古殿排班早月落苍梧彩凤翔个中事好参详威音那畔真消息觌面分明绝覆藏。

　　小参柴米油盐酱酢茶般般俱在别人家不消活计希求得且看莲开数朵花。

　　诞日汪护法保男福慧请上堂法筵龙象众当观第一义时间已举扬今特重指示拈拄杖云祇此顶天立地迈古超今不假功勋宁容修证巍巍乎冈陵无以同其高洋洋乎江汉无以喻其广尊贵中之尊贵相承佛祖家风异常中之异常克绍人天种智延一刹那而为无量迥出机先不堕诸数卓一卓云大众会么不是渠侬多意气他家曾踏上头关问时已龙象蹴踏今又法雨天华其间消息是同是别师云灵根已结千年瑞玉树今开八月花进云恁么则两彩一赛师云言前无的旨句后莫追寻。

　　开炉上堂问弘开炉鞴煆凡炼圣漫天布网打凤罗龙倘遇罗笼不得底如何相接师云揭开万里神光提出倚天长剑进云东西不住南北不停者怎生款待师云维摩掌中安世界普贤毛孔着程途进云总不恁么来者又如何师云焰里好看轰霹雳华飞片雪满乾坤乃云弘开炉鞴是铁亦镕非铁亦镕揭开万里神光煆炼圣凡佛来也扫魔来也扫提出倚天长剑维摩掌中拓开世界普贤毛孔宽着程途东方来者东方坐分付颜子去墨埃饭供养伊西方来者西方坐分付易牙烹露葵羹供养伊南方来者南方坐分付纯陀炊无米饭供养伊北方来者北方坐分付牧女调不湿羹供养伊总不恁么来者又如何焰里好看轰霹雳花飞片雪满乾坤。

　　冬至上堂问六阴充塞时姑置万汇昭苏事若何师云冻云开大野进云前村深雪里昨夜一枝开是何消息师云春色露千峰进云不是一番寒彻骨争得梅花扑鼻香师云逢人莫错举乃云云凝大野明暗奚分雪霁千峰正偏互列把住则六阴充塞放行则万汇昭苏以致东廊前西廊后灯笼发问露柱酬机一个道一九二九相逢不出手一个道天寒地寒鸭儿冻得觜匾双双各称己见彼彼互相热瞒不期撞着无位真人蓦头一掴直得焰发冰河笋抽石宝露柱转身朝禁殿灯笼沿壁上天台是汝诸人还识者时节么不是一番寒彻骨争得梅花扑鼻香。

　　荐亡请上堂殷勤发愿往西方为荐夫君请举扬霞笼碧嶂如缨缀日照青溪胜锦妆网列七重为宝盖莲开九品作慈航常闻天乐鸣天鼓静听法音绕法幢水鸟时时谈妙义山林处处演真常本来势至休他觅自性弥陀全体彰直下踏翻生死路不妨随处任行藏。

　　小参过河须用筏学道须立志志不立难以悟心宗筏不用无由登彼岸看他释迦弥勒初无他术只是能笃信立志愿底凡夫耳然此志此愿大不容易虽不容易亦未为难实在二六时中行住坐卧折旋俯仰之时一不宜驱昏遣散二不宜趋静避喧三不宜穷玄索妙四不宜舍妄求真五不宜执有着无六不宜拣凡择圣七不宜认奴作郎八不宜将心待悟九不宜钻故食涕十不宜一暴十寒如是种种难以枚举不过在一志之坚一愿之深念念不忘孜孜不舍若人失如意之味相似愤其志发其愿设其计运其筹铭之肺腑刻之神思形之梦寐贯之见闻一刻不获寻之以时一时不获寻之以日一日不获寻之以月一月不获寻之以年愈不见而愈加精进益不闻而益加猛利以至神疲力倦废寝忘餐累年积月正于没下手处无奈何时蓦然撞着元来在者里则从前驰求之心不待歇而自歇过河之筏不待弃而自弃方知大悟不由人到岸不须舟者岂欺我哉虽然青龙要问你诸人既已到岸因甚却在平地上吃交拈拄杖一齐打散。

　　佛成道上堂琉璃殿上宝镜含八表之辉煌玛瑙阶前珠帘卷一天之星斗时时翠影侵人目夜夜清光照客颜此时此际若道一齐悟去未免落他释迦老子底圈缋更云总不恁么拄杖亦未肯放过在到者里必须苦其心志劳其筋骨饿其体肤空乏其身直待一旦豁然方堪相应正与么时要脱他释迦老子圈缋则易要拄杖放过则难且道拄杖有甚长处卓一卓云百姓日用而不知者此也。

　　璧苍化士归请上堂举黄龙禅师云世间有五种不易一化者不易二施者不易三转生为熟者不易四端坐受供者不易更有一种不易是甚么人良久云聻便下座青龙不似黄龙虚彰声势气概全无世间亦有五种不难一化者不难二施者不难三转生为熟者不难四端坐受供者不难更有一种不难是甚么人一犁翠旭蓝田暖远散朝烟韫璧苍。

　　除夕小参诸仁者即今旧末新交前际属旧后际属新值此还是旧是新非旧非新若道是旧则前际已去若道是新则后际未来若道非旧则后不至新若道非新则前不及旧斯时鹘眼难窥龙睛罔睹果是机先明的格外知归便可统率三才枢纽万化付古今于流水寄生死于浮云那管他城上角窗前灯旧也得新也得孟春来仲夏至寒也好热也好且道凭甚节目问取东村王老。

　　立春上堂拈拂左击云打着春牛尾右击云敲动春牛头惊起南山鳖鼻钻入东海蜃楼寒山却谙此事拾得大笑不休且道他笑个甚么有意气时添意气不风流处也风流。

　　元旦上堂第一义面相呈年新月新日又新看取村翁歌击坏太平何必在麒麟。

　　解冬上堂九十日内雷轰电掣地折天崩任是释迦弥勒也只得亡锋结舌九十日外云开月霁海晏河清狸奴白牯一个个放光动地正当九十日圣制圆满又且如何龙江揭起漫天网放出金鳞跃浪飞喝一喝云看脚下。

　　吴民望檀护得男福盈请上堂信为道元功德母长养一切诸善根故大禹得帝启嗣帝位信帝道有人逢磨得神光嗣祖位信祖道有人钟离得洞宾嗣仙位信仙道有人到此果能信得及见得明迪世超宗作当家之种草绳先启后续列祖之风规且道谁是其人昔日有情来下种今朝因地果还生。

　　雷子开护法诞日祈嗣请上堂问桂子浮香松花结秀此是向上一着何为庆祝良辰师云宝掌算回尘点劫进云黄阁帘垂文华弗露紫罗帐合音信谁通师云金针绣出玉麒麟进云长庚晓孕青溪上丝发黄添画阁中师云莫看格外乾坤大须信寰中日月长僧一喝师便打乃云发明向上一着方称慧命绵长洞彻根本几微始得箕裘克绍拈拄杖云诸昆仲见么宝掌算回尘点劫数量宁拘卓拄杖云闻么金针绣出玉麒麟文华弗露既而见闻不昧视听分明则格外乾坤寰中日月山河大地卉木丛林无不是自己元辰当人眷属奚待发泽而黄庚孕而瑞然后为冈为陵为苗为裔者哉祇此良辰美景可谓一举两得才见松华朝结秀又逢桂子暗浮香。

　　上堂竖拂云凡夫为之有二乘为之无缘觉声闻为之幻有菩萨当体即空青龙恁么也得不恁么也得恁么不恁么总得因甚如此挥拂云从来泰岱包群岫自古汪洋纳细流。

　　穆堂大师周忌上堂去年今日坐断青山频点首满腔心事对孤明今日去年放出白云横谷口几多野鸟尽迷巢⊙穆老来也霜刃火中全大用神光脑后拂天开○还识渠么两架菱华相映处光重重又影重重●甚处去也别有风流弥宇宙灵枢不易与君寻。

　　圆藏经上堂实际理地不受一尘今世门中不舍一法卓拄杖云破微尘出经卷三千大千一时震动所谓动遍动等遍动起遍起等遍起踊遍踊等遍踊震遍震等遍震吼遍吼等遍吼击遍击等遍击乘时于其中间出广长舌转大法轮普令情与无情所求如愿虽然祇如功圆行满又作么生千峰秀色凭谁写一带澄江古镜开。

　　诞日两序请上堂发再易齿再更毛三伐髓三洗此是维祺之祐不老之休禅和子问着无一人而不洞彻祇如夜半戒衣亭涌身起舞升仙台接足欢呼惊得灵山老衲蓬岛仙人齐赴青龙或献云香芝草求佛法者或献冰桃雪藕供僧众者尔等王瓜茄子还曾梦见也未顾左右云切忌错会。

　　开炉张水部诸豸史供法衣请上堂拈衣召众云罗纹结角锦缝联珠展则龙象钦从披则人天拥护遂搭衣升座问权司黑帝令转新条出格人来如何相接师云看取斩新气象何须格外安排进云三教临筵谁是得者师云在天而天在人而人进云个个豁开锦绣乾坤人人迸出斩新气象师云学未到明德莫言止至善进云蓬壶浪泼三千丈泗水波腾遍界新师云慈俭未称妙争为天下先问诸方结制煆圣炼凡青龙今日如何施设师云呼来壁上高僧唤出瓶中鹅子进云与么则同一大光明藏师打云者个聻僧喝师云没交涉乃云权司黑帝令转新条暖热丛林光扬社火拈拄杖云大哉洋洋乎峻极于天者也是故孔圣得之在明明德在亲民在止于至善文佛得之在天而天在人而人在鬼神而鬼神非天人鬼神之所能为老子得之见素抱朴少思寡欲曰慈曰俭曰不敢为天下先现前大檀得之智印潜符秀色夺山川之丽明珠晃耀文光射斗牛之墟合堂清众得之克期取证了悟真常呼来壁上高僧唤出瓶中鹅子然即总而别别则天上人间即异而同同则一大光明藏如是儒也在里许释也在里许道也在里许行也在里许坐也在里许卓一卓云者个因甚不在里许一光直透威音外三教从来续焰中。

　　自省一真二禅德荐父母师长请上堂是法住法位世间相常住昨日山花红今朝庭树绿日随春去莺还在景逐时妆葵又开是常住相耶非常住相耶英灵衲子一看看破不昧本来百年尽付风吹柳不违时候一雨还随山入楼无古无今无凡无圣朝游妙喜暮觐弥陀明佛祖觑不破之机了生死于不干之地无恩不报无德不酬虽然更有不落阶级如何举似转身不踏来时路撒手虚空外面行。

　　冬至上堂拈拄杖云德山老人信手拈来便能壁立万仞函盖乾坤喝一喝云临济小厮信口吐出亦能横亘十方截断众流青龙今日不妨倒行此令去也卓拄杖云穿却德山鼻孔从教枯木华芳喝一喝云换却临济眼睛直使冰河冻解大众要识二老么卓拄杖喝一喝下座。

　　腊八因雪上堂今是佛成道日纷纷好景盈目乌盆变作白盆铁壁顷成银壁夜来不见满天星鼻孔眼睛都打失喝一喝云脚下痛棒好与三十。

　　元旦上堂月生一玉历已颁新岁日一生二春风还是旧天地二生三万象森罗许同参三生万物上下四维无等匹是知天道不言而品物亨岁功成也圣人不言而百姓亲万邦宁也若作新年佛法则违真不作新年佛法则逆俗一向兀然犹属儱侗如何是即真即俗恭惟两序头首各各起居多福。

　　立春上堂大地阳回翠欲凝时催春事报工兴寒消紫塞千寻雪冻解黄河九曲水出谷和风声渐暖丽天晴旭影初升土牛也有翻身日岂可为人自不矜罢炉上堂开炉时眉横眼上罢炉日眼上横眉谩云十地功圆赢得一肚妄想知有者达磨不来东土二祖不往西天不知有者头头觌面错过迢迢十万余程纵向途中荐得倘遇前关把住要讨公验如何解结苟措手不及青龙有个方便拈拄杖一齐打散。

　　德芳披剃请上堂年年此日佛诞生年年此日为升座循环三百六十周个事分明休错过不错过无影林中红焰飞不萌枝上清香播指天指地太郎当七步周行成话堕争似回头达本乡梦幻空华先看破未举金刀解脱超未披法服功圆大不羡当年空道人绝胜古来刘铁磨今古寥寥宇宙宽能有几人知此个且道如何是此个僧尼元是女人做。

　　诞日行超披剃请上堂露滴金茎八月凉发除玉枕半生香都来甲子浑忘管别是壶中天一方果到者般境界不称觞而庆祝周隆不越户而出家事毕喝一喝云切莫教坏人家男女。

　　结制上堂无为至宝本自圆成大藏法财从来具足良由心王失照以至识贼司权撼惑真如困劳觉性境风浩浩凋残功德之林心火炎炎烧尽菩提之种法财遭劫智宝遭偷殆在刹那危在旦夕青龙不忍坐视只得相助鼓声尔等早奉敕于慈悲主速传令于精进军向寂灭场内安营大乘门中训炼诚意除邪惑之乱正心立见性之功斧荷青原刀持药峤旌旗排五位戈弩布三玄驰云门之长驱列沩山之队伍打禾山鼓于三明岭上张石巩弓于八正道中眼不闻声耳不见色心心不退念念向前伐嗔恚破三毒除傲慢碎悭贪魔军擒到涅槃城人我推开生死路不求治而大地平沉不求宁而十方安泰自是惠风和畅法雨清凉堪报不报之恩共助无为之化然此犹是功勋边事还有不涉功勋者么无劳久立时寒珍重。

　　元旦上堂龙章才布家家爆竹庆尧年凤历初颁处处桃符迎舜日夜明帘外臣退位以朝君古镜台前子转身而就父庭柏司东风之令垄梅秉青帝之权皎洁清冰对乾坤而写鉴飘飘余雪入箫管以成音罢钓渔人妙舞清歌于柳陌市薪樵子吟风醉月于花街正恁么时毕竟承谁恩力良久云一脉春阳回造化万方民物赖生成。

　　入日上堂一二三四五六七春光争玩灵辰日七六五四三二一人马数回鸡犬毕此是风俗气习世谛流布唯青龙者里又且不然一二三四五六七当堂不正偏不立七六五四三二一时或驱耕时夺食尔等参玄人也须明得失得又得个甚么失又失于何物一年人事看阴晴万里春风吹吕律。

　　元宵解制上堂连年饥馑连日滂沱无美食以供养无好灯以玩赏竖拂子云青龙有一灯不似鳌山走马亦非簇锦穿珠祇是一灯分为千灯千灯互作一灯灯灯续彩焰焰联辉在天则为日月在地则为山川在国则为宪章在家则为礼乐在名山大刹照耀檀林光扬祖道莫不以此灯而为佛事一明一切明一显一切显一结一切结一解一切解明中暗暗中明明暗双彰用不二光中境境中光光境俱忘体更圆从来未许安排祇贵现前受用任是天之所覆地之所载日月所照霜露所坠凡有血气者瞒他一点不得未审者一点从甚处得来透出威音不假修释迦那受然灯记。

　　荐护请上堂默时说说时默大施门开无壅塞卓拄杖云大施门开也左是金银琉璃右是珊瑚玛瑙前是七宝莲池后是金绳界道其中诸佛菩萨以及诸上善人同声唱曰一切法不生一切法不灭若能如是解诸佛常现前大众还识现前消息么雨过溪添浪风回竹有声。

　　结夏兼为檀护寿诞请上堂释迦老子道以大圆觉为我伽蓝身心安居平等性智又道我实成佛以来甚大久远寿命无量阿僧祗劫常住不灭大小瞿昙祇知有己青龙者里却不与么无劳画地作藩篱佛不希求祖不为但得胸中无挂碍拈来瓦砾当金挥瓦砾金挥仔细看就中不用深思算百年三万六千朝反覆元来是者汉。

　　佛诞自省禅德请上堂佛是乾矢橛祖是老臊胡文殊普贤等妙缘觉是担板汉菩提涅槃真如佛性是系驴桩更说甚么天上天下唯我独尊须知青龙者里道无岐径禅无玄妙祇贵万机寝息自然一念相应且如何得相应去喝一喝下座。

　　诞辰上堂问香烟霭霭熏猊座四众遥临祝寿筵未审须弥山王寿量多少师云问取拄杖子进云不落寿量又作么生师云拄杖道甚么进云寿量已蒙师指示正偏五位请敷扬师云多年历日何用重翻如何是正中偏师云龙卧碧潭风凛凛鹤鸣霄汉月娟娟如何是偏中正师云紫金莲捧千轮足白玉毫辉万德身如何是正中来师云壁离楚岫寒光动剑出丰城紫气横如何是兼中至师云啐啄同时浑没迹箭锋相拄了无痕如何是兼中到师云寒山忘却来时路拾得相将携手归进云正偏一决群疑破向上宗乘事若何师云蓝水远从千涧落玉山高并两峰寒进云不隔一尘通造化顿超寿量显宗风师云轨持千里钞林下道人孤问杲日当空光照大千世界昙华现瑞香分百亿国中不问个中寿量如何是夺人不夺境师云金勒马嘶芳草地玉楼人醉杏花天如何是夺境不夺人师云华艳转睛随觉淡英雄回首即成仙如何是人境俱夺师云吴宫荒草埋幽径晋代衣冠成古丘如何是人境俱不夺师云云里帝城双凤阙雨中春树万人家进云为祝华封明祖意果然法道出常情师云直饶言下明宗旨须向机前再转身进云宝镜当轩符悬肘后师云也须照顾乃云洪蒙未判个事全彰黑白才分真常独露悬宝镜虽佛祖莫逃其形握灵符纵人天罔测其迹所以洞山立正偏王子以定纲宗临济设料拣主宾而明法印总之指出生前而目发明从上风光一明一切明刹那间转凡成圣一证一切证须臾顷点铁成金如道来与么问青龙如是答诸人还端的也未若也端的不但与洞山临济把手同行共鼻出气亦可与天地合其德日月合其明四时合其序设或未然抚香几云且向当阳荐取。

　　张护法为母寿诞请上堂竖拂子云量同太虚明如杲日者里会得千足万足金刚无以喻其固劫石无以比其坚处也贤淑之邦出也孝义之宅有如是根基则有如是福德有如是福德则有如是寿量庄严有如是寿量庄严则有如是雍雍肃肃总不离著者里且道者是甚么所在击香几云世间甲子管不得格外风光日正长。

　　解夏上堂花烂熳景鲜妍出门别是一般天百草头边如荐得西来值甚大光钱。

　　　　　(弟子德贤备资敬刻
　　方丈和尚语录第二卷所翼四恩总报
　　　　得生净土莲池三有均资速至人
　　　　天觉岸)

　　寒松操禅师语录卷第二
嘉兴大藏经　寒松操禅师语录


　　寒松操禅师语录卷第三

　　嗣法门人德璨编录

　　再住松江青龙隆福寺语录

　　大殿落成上堂拈拄杖左卓云者里荐得十五年前老人在此建法幢立宗旨展土开疆高树宝坊于是处拈拄杖右卓云者里荐得十五年后山僧在此分玉石验龙蛇搬砖弄瓦复恢金碧于当阳横按拄杖云适来山门骑佛殿厨库拽僧堂从诸人鼻孔里过还知么设或犹豫青龙有道补缺真言不妨为众拈出财法二施等无差别檀波罗密具足圆满喝一喝云逢人不得错举。

　　诞期常舒副寺请上堂震法雷鸣法鼓布慈云兮洒甘露南赡部洲上堂北俱卢洲起舞天台山顶拾得丰干高声唱道汝等父母未生前各各本有灵明妙智与刹等世界等诸佛等菩萨罗汉贤圣僧等众生等神通等妙用等说法寿量等庄严功德等喝一喝云适来许多葛藤甚处去也伸手原在缩手里。

　　众职事请上堂举金峰志禅师云老僧二十年前有老婆心二十年后无老婆心僧问为何二十年前有老婆心曰问凡答凡问圣答圣为何二十年后无老婆心曰问凡不答凡问圣不答圣师云大小金峰虽然格外提持未出圣凡窠窟青龙则不然二十年前有也不是老婆心二十年后无也不是老婆心毕竟如何再迟四十年与诸公话会喝一喝下座。

　　子青维那请上堂生平无事得攀缘浪迹今逢不惑年弗放慈悲多日债结成佛祖一时冤慵修道懒参禅从来清白是家传风流独跨玄沙虎散发狂歌不是颠问济济称扬无量寿干干愓若法中王未审升仙台还涉春秋否师云水流东涧朝西涧云起南山下北山进云优昙花发祥云霭鹤韵长生不老年师云尚无心绪听啼鸟那有间情扫落花进云一带云山添瑞色篱边黄菊满庭香师云切莫随境转。

　　诞辰李陈二护法祈嗣请上堂天地与我同根万物与我一体香风满径木樨飘报道金飙生桂子白苹江上蓼华红隔水人家如画里不应住色生心不应住声香味触法生心于此立地构去等虚空而不朽超劫石以长龄是则是祇如悉达太子在母腹中作诸佛事文殊师利在母腹中现大吉祥善财童子在母腹中见诸宝藏悉皆充满且道是何意旨二三子以我为隐乎吾无隐乎尔。

　　上堂松直棘曲鹄白乌玄日出天晴雨飞地湿春至花开秋来月白是人知有只如夜半正明天晓不露又且如何判断掷拄杖下座。

　　沙汰上堂举古德云敕命如雷下翠微风前垂泪解禅衣青龙云着忙作么云中有寺不容住尘里无家何处归青龙云着忙作么大众惟我祖师门下道出寻常万法圆融不离佛界奚碍重居魔界千差坐断不舍僧形何妨更作俗形了无彼此之分安有自他之相然则三途如何趋向良久云但得胸中无挂碍不妨随处度时光。

　　复僧上堂复传一旨遍乾坤三月连更事两番僧相重圆承覆载林泉何以报洪恩卓拄杖云全凭一句无私语仰祝吾皇亿万春。

　　结制王太史供衲衣请上堂霜溪雾锁冻壑云凝朝霞与暮霭扬辉青嶂共丹枫缀锦西来大意全彰本地风光独露奚必剪天孙异彩刺玉女神针运须弥作钳锤奇生千变结宇宙为炉鞴巧出百端以有相庄严鋾无形三昧带累木上座要闲闲不得趁忙忙不过终日如然图个甚么不是苦心人不知。

　　冬至维扬归上堂八月廿五日省师往江北一程未渡江超然回虎锡扶龛入国山归来一阳复不觉弹指间寒暑亦何促报尔参玄人光阴莫虚掷殷勤快着鞭身须白汗出更得石抽笋方许参学毕参学既毕又如何君子道长小人消栴檀林里无荆棘。

　　悬百老和尚相上堂峻节霜明启灵山之妙旨芳标玉立阐少室之玄机横按莫邪五宗俱演高悬宝镜三教齐弘道声独著于乾坤德望并高于日月欲瞻化境须睹慈容觌面展开真风犹在大众见么潭潭禁殿尊严甚寂寞无人夜未央。

　　晚参知之一字众妙之门知之一字众祸之门未审二者谁是芍药华开菩萨面棕榈叶长夜叉头。

　　腊八百老和尚百日上堂昔年黄面睹星时今是先师百日期个里若人玄会得三更红日上梅枝画○相云二老来也异口同音互相作梵为求佛道者说无上菩提为求菩萨道者说六度万行为求声闻道者说十三因缘为着我者说无有我为执空者说悉皆空如是所作悉皆究竟于一切智地左拂云要识雪山老子么本无迷悟人祇要今日了右拂云要识国山老人么净法界身本无出没正恁么时雪山国山是一是二若谓是二事不应一若谓是一理不应二一二之义其意云何喝一喝云一劈华山成粉碎万年流水不知春。

　　元旦上堂晓风乍暖旭日初升垄梅发笑岸柳迎春叵耐枝头老百舌声声啼彻祖师心。

　　解制洞庭潘护法庆诞请上堂春风来洞庭春色洞庭好和云过万山带翠度三泖花发不萌枝云藏无缝袄芒鞋去天台竹杖游蓬岛勿复问交梨何须觅火枣处处肯回光尘尘无价宝山中别有天不其乾坤老卓拄杖下座。

　　诞辰两序请上堂日月如梭物理变更徒知年往不觉形征始也庚子初继此席咸谓履艾一犁一杷拽至丙午面貌皱矣鬓发星星拈拄杖云惟此上座大有迳庭春秋无改心实根深卓一卓云佛界魔界三千大千世界腾腾无束任运纵横放行则雷轰电烁收藏则雨霁风清阿呵呵毡拍版没弦琴始作翕如也纵之纯如也皦如也绎如也横按拄杖云以成。

　　上堂宁参活句莫参死句活耶死耶是一是二识得一二方可无疑死若临头还疑也未既不疑死即不疑生向未生前道一句看直饶道得分明案山犹未点头且道过在何处。

　　百老和尚小祥上堂去年今日相逢不拈出今日今年举意便知有拨转上头关一一为君剖者老汉一生来驱佛使魔廿余年入廛垂手法施财施等珠玑而不辞受恩受惠忘反报而不吐心如太虚任浮云于去来量似沧海随阐提之妍丑到今日一任伊狮虫相食分门别牖无撮土思前之报无捐餐顾后之酬将僧众受不危之危欲丛林惊不朽之朽虽赖护于上苍又岂与之归咎因甚如此了知生死不相关只因踏着曹溪路。

　　结制上堂岁登事事周圆正好利秉龙泉任他是佛是祖毋容一物当前个个壁立万仞人人如解倒悬刀劈不破针劄不穿正恁么时堂里禅与堂外禅一致墙外道与长安道相连顾盻之间虚空销殒咳唾之际返本还源美则美矣祇如世尊睹星神光断臂灵云见桃香严击竹又作么生不须裂焰看霜雪且待春雷听晓天。

　　自肯剃发请上堂大丈夫秉慧剑般若锋兮金刚焰非但空催外道心早曾落却天魔胆大众还识此剑么青萍莫比紫电难齐悉达秉此子夜逾城入青山而断发提婆秉此朝参龙树向水碗以投针卢行者碎金刚之奥旨丹霞然铲草蔓于堂前总为秉此慧剑今日众中毕竟是谁惟人自肯乃方亲。

　　佛成道日行莲请上堂以拂子画一画云圣凡齐铲迷悟尽捐出入荆棘林中游戏芳花丛里运阿修罗手拊摩日月广舜若多身逼塞虚空就是山川卉水也解放光动地超佛越祖奚必雪山六载然后始悟是汝诸公知他悟个甚么金生丽水玉出昆冈。

　　元旦上堂问春王岁首物咸亨斩新条令事如何师云棒头有眼明如日进云天道和平添吉庆歌谣万里乐无为师云句下无私几个知问王登宝殿野老欢呼祝圣一句如何举扬师云行坐春风堆里盘桓流水桥边进云惠风和蔼舜日增辉新年佛法请师垂示师云杨柳欣逢知己梅花犹是故人进云晓开柳眼窥晴旭腊绽梅花占早春师云更道不堪乃云今有三般好事一遇春王岁首万物咸亨二为天道和平八方安泰三是常舒斋嚫大众欢呼山僧自来棒头有眼不妨行坐春风堆里句下无私何碍盘桓流水桥边一问一答亦足以畅叙幽情一歌一谣更不知有人间世你道凭何节目便尔如然挥拂云日出海门东畔山河灿烂一新烟销谷口鸟啼春漏泄风光却甚杨柳欣逢知己梅花犹是故人新年佛法太分明端的何须再问。

　　解制值雪上堂大道只在目前要且目前难睹雪覆万年松径明暗奚分云遮一带峰峦正偏孰辩一色边坐住固非本地风光净白地安身岂是到家消息何况担囊顶笠航海梯山又成得个甚么边事大众要识大道么喝一喝云切忌痴狂外边走。

　　李护法华诞祈嗣请上堂山色蒙茸春光明媚惟有个事迥超物外庄严寿量本乎天然福慧苗裔随身自在无量寿佛那共论乎劫尘多子如来不与方乎境界等闲垂一机一境立一事一法皆可以添算今时流芳后代阿呵呵会不会好看清白传家计。

　　结夏昙瑞禅德请上堂一句了然迥超百亿一言解脱顿悟真常善财登楼阁而明心留得虚窗前夜月三更依旧照茆堂龙女献宝珠以成佛等闲识得东风面万紫千红总是春所以道迷时迷却悟底悟时悟却迷底青龙者里直饶迷悟双忘圣凡俱泯犹是草庵止宿门外周游未审如何是到家消息踏得故乡田地稳不妨随处现优昙。

　　雷护法得子请上堂竖拂云只此育圣生贤超宗越祖轮王得以御天下四臣得以牧万民父得以慈子得以孝以此修身身无不正以此齐家家无不和以此祈福福无不臻求智慧得智慧求男女得男女求长寿得长寿你道拂子有甚奇特如此神通广大击香几云水向石边流出冷风从花里过来香。

　　韦驮殿落成上堂巍峨一殿耸云霄风雨年深瓦半飘幸遇大家齐出手功圆行满在今朝是故诸佛出兴插标成刹坐微尘里转大法轮始从鹿野苑终至跋提河祇为圆此未圆之案列祖应世普运慈心展上开疆现琼楼于当处建宗立旨悟性海于刹那祇为圆此未圆之案昔老人始建殿于辛丑画阁遥飞鹤渚云今青龙得落成于丁未珠帘高卷龙江雨虽则事有先后祇为圆此未圆之案大众祇如圆后又作么生四海衲僧明正化十方檀信助无为。

　　百老和尚大祥上堂金棺示双趺狼籍太多嵩山遗只履卖弄不少隐峰倒化素隐行怪纸衣立亡忒煞孤危正眼看来总成笑具争似国山老人八坐名蓝九会说法末后广陵大书偈云生年五十复零六大事因缘今已足钓罢金鳞归去休渔翁不向芦湾宿何等真实何等稳密大众既不向芦湾宿毕竟在甚么处苔封古殿无人侍月锁苍梧凤不栖。

　　普同塔落成上堂九月初五日有个好消息遍界绝遮拦藏身没踪迹虚空烂弥新天地朽不失明得此根源一生参学毕以拂子画[○@∴]相云咄咄咄须委悉无影树下合同船琉璃殿上无知识。

　　结制上堂达磨不来东土二祖不往西天个个常光现前人人壁立万仞鼻本下垂眉在眼上左之右之取之不竭举足下足无非道场正恁么时谁不丈夫何须那边过夏者里经冬虚费草鞋堪作甚么喝一喝云火炉动也照顾眉毛。

　　腊八湛庵供法衣请上堂问闻声悟道见色明心去此二途请师别道师云夜夜明星当午现进云不作色见不作声求毕竟如何师云朝朝杲日丽三更进云一句含千古声光处处闻师云早知灯是火饭熟已多时乃云闻声悟道屈我宗风见色明心沉埋佛祖展袈裟角云者个是色莫作色见击香几云者个是声莫作声求果是其人自然孤迥迥双眼圆明峭巍巍寸丝不挂夜夜明星当午现朝朝杲日丽三更一任岭头风雨烂何须弟应与兄呼到此正好作无边佛事度无量众生一一众生得无边智慧得无边神通微尘众生众由是成正觉喝一喝云早知灯是火饭熟已多时。

　　竖重兴青龙隆福寺碑记上堂世尊成道日隆福竖碑时黑白分明现悟迷的是谁须向言前荐莫从句里思两彩同一赛万古总如斯。

　　元旦上堂天何言哉四时行焉百物生焉拈拄杖云转天关揭地轴易寒暑迭阴阳贯古今融理事于此醒彻古之天地即今之天地古之日月即今之日月古之山川即今之山川促百千万亿劫为一念依然只是旧时人设或迟疑天自高地自厚日自东月自西山自遥川自阔延一念作百千万亿劫何妨人人添一岁虽然其中还有知恩报恩者么卓一卓云野老不知尧舜力冬冬打鼓祭江神。

　　吴护法得子福弘请上堂今朝二月十九一句分明为剖柳叶乍卷乍舒桃花半含半吐层层宝盖天垂簇簇金莲地涌三千善士讴歌百亿狮王哮吼报道普门诞生却向青龙垂手竖拂云大士来也应以童男身得度者即现童男身而为说法应以宰官身得度者即现宰官身而为说法大众普门既现身矣毕竟说甚么法近水楼台先得月向阳花木易逢春。

　　解制九一文学同众檀请上堂昨宵白鹤江底烈焰腾辉青龙塔尖洪波浩渺以致鱼龙虾蟹草木昆虫东涌西没南飞北息欲去不能欲住不得狮子桥忍俊不禁大吼一声顿尔天清地宁烟消浪静黧奴白牯无限生涯有底商量道入姑苏泛太湖游洞庭七十二峰随缘放旷有底商量道去华亭渡钱塘上天台三十六岩任意逍遥忽遇船子和尚拦胸把住云觌面相逢即不问脚下一句作么生者里道得花街柳巷正好调心如道不得身心莫把轻虚弃再整精神入试场喝一喝云也是妄通消息。

　　百老和尚三周上堂昨为拈香到善权而今特地又重宣十朝两作三周忌底事何曾有后先所以深山险岩有深山险岩中佛法野墅平原有野墅平原上佛法山僧昨到善权祇见云生叠嶂月印澄潭离墨峰头晴霞晒日善卷洞口石窦囊云鸟语花香风光满目今返青龙祇见仙台　屼宝塔玲珑地压神洲阁襟三泖路通仙径门对九峰四水潆环万竿苍翠先人面目处处全彰如此见得青溪水洽荆溪水如此不见国岫云连佘岫云见不见则且置竖拂云还识先老人么分明觌面更无私休更迷头错认影。

　　开炉上堂举宝峰和尚道洞山门下无佛法与人只有一口剑凡见来者一一斩断使伊性命不存见闻俱泯直向父母未生前与他相见见伊才向前便为斩断师云青龙门下亦无佛法与人只有一条楖栗凡见来者一一趁起使伊四大勤劳精神勇猛直向大冶红炉上与他相见见伊若不向前便为趁起大众青龙宝峰相去几何喝一喝下座。

　　冬至上堂卓拄杖云地雷复也直得天左旋地右转龟毛长一线兔角发新条长街短巷递相庆贺曰密室灰飞大好消息甚消息卓一卓云君子可入。

　　元旦上堂问春风和霭时姑置大海无鱼事若何师云狮子窟中无异兽如何是大地无草师云象王行处绝狐踪如何是大富无粮师云吃饭不嚼一粒米如何是大悟无道师云穿衣不挂一缕丝进云恁么则一句截流万机息大千沙界悉增辉师云莫错会乃云真宗廓彻妙道虚灵一句截流万机寝息十字街头醉翁子高声唱道六龙已驾曦和辔四海八荒光皎皎昨日城边卖杏花一年春事都来了说甚大海无鱼大地无草大富无粮大悟无道直得狮子窟中无异兽象王行处绝狐踪吃饭不嚼一粒米穿衣不挂一缕丝毕竟是何意思非公境界。

　　石鉴大师书至上堂鸟啼微雨歇帘卷好山重时有云边雁传来信一封大众你道其中说些甚么喝一喝下座。

　　静圆禅德诞日请上堂有国土以音声为佛事有国土以庄严为佛事有国土以饮食衣具为佛事有国土以智慧眷属为佛事且道青龙寻常以何为佛事击如意云音声无量庄严无量饮食衣具无量智慧眷属无量无量为一一为无量尽未来际亦复无量然此犹是限量边事祇如不涉限量又作么生掷如意云看看。

　　解冬上堂圆觉伽蓝豁开户牖华严刹海大座当轩结则普天匝地一时结解则普天匝地一时解到者里果于百廿日内克期取证得大总持一任八字打开凤凰岭舞翅翩跹天马山轮蹄蹴踏北五台南天台去者任去来者任来虽然欲求沿路不相妨先请各人转一语若还拟议青龙有个方便卓拄杖云好将扶过断桥水不碍伴归明月村。

　　佛诞自省禅德请上堂拈拄杖云悉达太子在拄杖头上指天指地目顾四方普令一切返本还源横按杖云大众云门大师来也卓一卓云一箭落双雕。

　　青苗会上堂喝一喝云破微尘出经卷大小根机各充其量喝一喝云开甘露施法雨三草二木尽遂其生直得鸢飞鱼跃牧唱渔歌转盻之间污邪满车瓯窭满篝有日在不审诸人心地几时发明若也未明青龙不惜眉毛觌面直指去也蓦展两手云今朝正是六月一。

　　因事辞院郡邑当道宰官护法等躬送入院请上堂祖道垂秋提婆再世同室操戈霜翎远举得逍遥于物外随饮啄于晴空既阖国以追攀理无坚而固拒自是回途复妙就路还家雨散强梁天地尚留泰日月云销嫉妒山河不改汉君臣人人可以入何有之乡各各不妨处无争之地正当克殄魔氛纪纲重整又且如何论量良久云且放过一着。

　　诞辰上堂神光不昧万古岳猷入此门来莫存知解竖拂云若道渠是四十四则触若道渠非四十四则背果能离却是非不存触背开得只眼觑得渠透不离世间而常行出世间事不舍有为而常行无为乘时于其中间转大法轮作大佛事普令见者闻者无不咸知本有且如何是本有掷拂云今朝十八明朝十九。

　　重阳慧一静善禅德请上堂金飙袭袭来报是九月九真机不覆藏觌面为君剖桂蕊散黄金菊花笑开口风前飘晚香阵阵出林薮大地与山河尽成狮子吼沧海起龙吟昆仑骑象走偏正莫能该玄要安可数拟欲问如何翻身藏北斗。

　　结制上堂少林面壁一线不通寰中天子敕塞外将军令曹溪演派五叶流芳宇宙重开拓江淮永晏清说甚遣迷求悟爱圣憎凡须知迷是悟之钳锤凡是圣之炉鞴直饶凡圣俱泯迷悟两忘正是澄潭月影静夜钟声随扣击以无亏触波澜而不散犹是生死岸头事且如何出得生死待到来年正月半好听平地一声雷。

　　说沙弥戒静圆禅德请上堂青龙今日不说有法不说无法不说亦有亦无法不说非有非无法毕竟说些什么法一不杀二不盗三不破梵行四不妄语五不饮酒忽有个汉出来道弘演毗尼即不无要且无衲僧巴鼻山僧以手约退云住住住登高必自卑踄远先从迩。

　　佛成道说菩萨戒上堂机轮才转迷悟全彰宝镜方悬胡汉俱现觌面无向背到处绝遮阑绝遮阑时掉背经行彰祖意无向背处搭衣持钵显单传直得一华一佛国一叶一释迦各坐菩提树一时成佛道奚待睹星曰悟持戒曰修两耳原在肩上竖双眉依传眼边横有人缁素得出许伊具只眼缁素不出亦许伊具只眼为甚如此今说菩萨戒普施于一切。

　　腊月十五日百老和尚像成开光上堂竖拂云老人于今己酉年丁丑月甲戌日癸酉时在拂子头上现大人相眼底深深含两曜放白毫光双眉炯炯覆须弥出广长舌恒演四谛十二因缘普令情与无情回途复妙就路还家顿悟如来心地共入不二法门倘或见处不清少选同到影堂急须高着眼。

　　除夕小参三百六十日逗到今宵毕多少聪明人几个知休息空花镜里奔阳焰光中觅生死总不忧忠孝毫无实贪他一粒米抛却半年栗纷纷为人忙自把天机失一载又虚过回首空衔血争如贫道人曾不惊荣辱富贵等浮云利名同逝濮野鹤天外宽新旧何拘束不必巧安排受用尽知足烟篆一炉香花开两架烛满斟赵老茶快唱云门曲虽不倚他墙敢道我随俗齁齁一觉到天明两眼豁开春满屋。

　　元旦上堂天得一以清地得一以宁君王得一天下太平未审衲僧家得一又作么生拈如意云棱层无旧无新离背向没疏亲超凡越圣辩主分宾当阳才直指当下即翻身不是粗疏梗直本来率性天真赢得一双穷相手未曾轻揖等闲人击如意下座。

　　解制上堂横按杖云用处不换机者是拄杖不得唤作拄杖且道唤作什么众无对拈拄杖一齐打散。

　　诞辰上堂烟霞踏遍住溪山赢得幽栖镇日开五九年来何所事倚松时看鹤飞还大众未审其中还有为人处也无良久云到者方知。

　　开炉上堂十数年来劳形苦骨布网垂钩欲图几个锦鳞赤尾以了未完之案不意水寒夜静空载月明到今只得别展生涯去也以拂画○天地为炉[○@│]造化为功日月为炭[○@卍]万象为铜你道铸个什么明破即不堪。

　　冬至上堂举慈明冬日榜僧堂作此字其下注云若人识得不离四威仪中首座见曰和尚今日放参明闻而笑师云一人悬符咒水拟赛书云一人逐境随流欲同应瑞然虽注脚分明怎奈不识文彩未彰已前消息且如何是文彩未彰已前消息玉凤晓来鸣泥牛夜半走试问参禅人此中还会否良久云争似青龙陈衲被蒙头赢得暖烘烘。

　　示众传说高峰璎络粥青龙璎络亦无缘惟余冰雪深三尺寄语诸方莫浪传。

　　除夕晚参举石门彻禅师因僧问年穷岁尽时如何门云东村王老夜烧钱师云石门虽则不孤来意未免指东话西有问青龙年穷岁尽时如何但云爆竹一声催腊去梅花几点送春来大众还委悉么更听一颂东村王老夜烧钱千圣从来不共传云卷翠微深处寺一声钟落碧岩前。

　　元旦上堂适来香已拈罢圣已祝毕喜得民欢物阜天下太平然则诸公分上又作么生晻摩诃迦波波吒　帝莎诃。

　　解冬上堂去冬十月半结大家未曾住定者里今春正月半解大家未曾离却者里乃至尽未来际一结一解一动一静一语一默又何曾大家不在者里且道者是甚么所在喝一喝云动着三十棒。

　　天成监院诞日请上堂大众还知今日事么适值监院年届古稀颇得春日融和垄梅发笑以至升仙台称扬莫及白鹤江喜不胜言青龙也只得庆贺有分终不能加一元字脚何故座中亦有江南客休向樽前唱鹧鸪(时同门远至)。

　　十八罗汉开光上堂举仰山梦入兜率内院居第二座众请第二座说法山自白椎云摩诃演法离四句绝百非谛听谛听青龙昨夜亦作一梦梦入大雄宝殿见有十八高人或敛眉持杖贝叶题诗者或降龙伏虎坦腹大笑者或禅定抱膝一佛出世者或了经补衲金狮戏环者现种种神通作种种变化咸至座前合掌而言曰我辈虽得阿罗汉体犹欠一点乞师慈悲相助山僧向他道若论者一点人人本具何用他求尔时十八高人作礼而退是汝诸公还见渠侬面目么喝一喝下座。

　　退院上堂十年两住青龙寺风雨奚辞一杷犁佛法从来无一向更乘流水泛荆溪大众你道伴侣是谁卓拄杖云用之则行舍之则藏惟我与尔有是夫下座抴杖便行。

　　　　　(弟子德　备资敬刻
　　方丈和尚语录第三卷端为得戒本师
　　　　弄驾慈航于碧浪圆颅耆宿重开
　　　　慧眼于青霄)

　　寒松操禅师语录卷第三
嘉兴大藏经　寒松操禅师语录


　　寒松操禅师语录卷第四

　　嗣法门人德璨编录

　　住常州国山善权禅寺语录

　　师于康熙辛亥春在青龙隆福寺受请上堂拈疏云空生弗解岩中坐惹得天华动地来宝镜不随春色转缘何又被使符催喝一喝云吾无隐乎尔。

　　法座高不可测广莫能量要上便上何借灯王遂升坐断千差不遗涓滴终成滞壳迷封放开一线暂应群机未免触途狂解拈拄杖云惟有者个独脱无依获大自在未有常行而不住未有常住而不行欲益无所益欲为无所为十方刹海目前观本无心于彼此大千同一真如性岂有相于去来闲携青龙钵盂时往国山应供于中不作此见不作彼见不作去相不作住相头头揭示人天眼目处处阐扬佛祖真机大众你道者个有甚长处卓一卓云蜗牛角上三千界云月溪山共一家。

　　四月十三进院三门门墙峻且高望崖人莫揩今朝一踏开回互不回互顾左右云者里入得时天下任独步。

　　佛殿鹰觜鱼腮黄金妙相觌面相逢如何酬唱喝一喝云向。

　　伽蓝你也官身难少我我也官身难少你主持佛法有山僧干办金粮全在你。

　　祖师终日说黄道黑鼓簧多少人弃家底弃家断臂底断臂未审者件事儿怎生解交插香云唵苏噜苏噜　唎　唎。

　　方丈摩竭掩室何异洋澜左蠡毗耶杜词无殊篰篮盛蟹若到国山别请相见卓拄杖云是龙是象此中来俊哉一齐跳不出。

　　开堂拈疏在天成象在地成形在国曰宪章在臣曰符命祇如在善权手里成个甚么人天听卫护魔外见归降。

　　法座看看须弥灯王倒骑山门入佛殿走过法堂穿却诸人眼睛直下发明大事了也必也视听分明则举足下足无非道场左之右之随缘得妙设或未然莫怪矢上加尖遂升。

　　拈香此一瓣香至高无上至厚无垠爇向炉中祝延帝道与佛道齐昌金轮共法轮同转此一瓣香文章妙今古风流不让子瞻气概倚云霄逸韵还同摩诘奉为乃文乃武曰士曰绅世世流芳咸为斯文之庆生生振彩式占吾道之亨此一瓣香长自不萌枝上全彰无影峰头既然没处遮藏次第三回拈出供养前住弁山龙华寺即此堂上洞宗正传第二十九世百愚斯老和尚虽明自性宗通亦显师承有据敛衣就座呼岩大师白椎竟乃云弓挽由基群兽徒疑钩垂任子困鱼枉虑还有擎头戴角攫雾拏云者出来腾踯看问苍松夹道古路重扬斩新条令如何施设师云山曾封禅传孙氏进云此是格外风规毕竟如何是忻新条令师云殿有雷书记谢仙进云千年古径重开辟龙象憧憧任往还师云觌面更无私问人天普集选佛场开祖令当机如何举唱师云有眼皆见进云少室峰前神光得髓即今座下谁是知音师云有耳皆闻进云举古举今埋没先圣去此二途如何即是师便打进云坐断十方差别路踏破威音那畔边师云看脚下乃云金幢灿灿摩霄汉于阶前宝殿峨峨耸寰区于足下缤纷花雨抛镇海之明珠磊落烟霞布天孙之文彩离娄未许窥其仿佛鹙子那堪辩其端倪异常中不觉其异常尊贵中何惊其尊贵功勋不涉修证宁容直教翠压关山峰峰皈命浪平湖海派派朝宗大众当此际也如何庆祝惟凭一滴曹溪水遍界为霖报我皇叙谢云但某才疏学浅凉德菲躬十年承乏青龙愧无寸补今日滥膺国岫得不惭惶多蒙郡邑大檀同门昆季力为推逊勉以流传岂云为国开堂暂赴因缘时节伏愿忠勤媚于天子付嘱不忘灵山道德简在帝心宗风常演少室复举洞山价禅师因僧问和尚出世几人肯山云并无一人肯为何并无一人肯山云个个气宇如王师云价祖恁么答话只知克己不知复礼今有人问善权和尚出世几人肯但曰并无一人不肯为何并无一人不肯但曰天下归仁焉且道与洞山相去几何复白椎下座。

　　当晚小参山僧久闻湖山之交阳羡之间左有善卷避舜洞右有吴主封禅碑其中有一善权古刹岧峣天外错落群山万木排青一溪环碧乃列祖唱道之地亦先师说法之基虽曾省觐暂过未得穷玄索妙莫若今日袈裟褁草鞋赤脚过由拳破浪冲烟披星戴月别昆岫入吴门竟不问姑苏台在城东城西渡浒墅经晋陵亦不管铅锡山是有耶无耶泊河桥泛荆溪总不见南山白额长桥巨蛟单单只是勇猛向前于不思议时瞥然便到不待穷玄索妙祖父田地溢目昭然诸仁者当知此事不可以有心求不可以无心得不可以语言造不可以寂默通须是亲到亲证然后方知六朝香火千年寺十里亭桥一径松任尔说门庭宽广殿宇幽深也得说道路高低峰峦峻峭也得说理说事说玄说妙也得因甚如此虽然旧阁闲田地一度赢来方始休。

　　立两序上堂诸昆仲你看先老人遗下一个折脚铛儿日炙风吹不觉六七年矣今朝须是大家出手扶将起来使未信者信未见者见未证者证时或搬砖弄瓦听无情而尘尘说法时或开田种畬插锹子而处处放光任他风云有聚散大家逢缘不变虚空有成坏大家处危即安便与么去不独为先老人增色则诸宗列祖亦赖之以有荣也正恁么时如何委悉路遥知马力事久见人心。

　　结夏示众举扬岐会禅师云杨岐乍住屋壁疏满床尽撒雪珍珠缩却项暗嗟吁翻忆古人树下居师云将谓会公见过作家准有通天伎俩遇此境况未免长吁短叹山僧今住国山惟有老屋败椽虽则刀耕火种不费结夏安居效颦一偈聊塞视听辞别青龙住善权满堂风月影涓涓行无碍坐悠然别是人间一洞天。

　　至弁山扫祖塔且老和尚请上堂第一义谛超出诸宗至尊至贵狮子窟中狮子至纯至粹栴檀林里栴檀是以诸佛得之不有而有不空而空弹指圆成八万门刹那灭却三祇劫东西列祖得之毒以毒攻楔以楔出烦恼海中为雨露无明山上作云雷青原大师得之斧子拈来高腾米价丹墀月满千峰色衮衮衣冠万国朝洞山老祖得之偏不坐偏正不居正横抽宝剑翦诸见妙协弘通截异端至我弁山瑞师翁得之大人具大见大智得大用放身佛祖顶　头运足万机不到处现今方丈和尚得之夺食驱耕鞭雷叱电高竖法幢幢远竖洗清佛日日恒清诸昆仲然则善权分上又作么生卓拄杖云佛祖未生空劫外正偏不落有无机。

　　晚参师垂三问众答不契书记请代问世间无永不朝东因甚善权水向西流师云不向他人行处行进云日高三丈僧未起缘何天晓便打普梆师云有意气时添意气进云天人送供不为喜何故国山日日吃粥师云熨斗煎茶铫不同乃云不向他人行处行无中有路出常情藕穿平地为荷叶笋过他家作竹林有意气时添意气寻常切忌分难易薰风入户自生凉湖水腾波非有意熨斗煎茶铫不同衲僧别是一家风从来不食空王俸怎肯栖身在泮宫。

　　解夏小参举洞山价禅师云秋初夏末兄弟东去西去直须向万里无寸草处去良久云祇如万里无寸草作么生去石霜曰出门便是草太阳玄曰直饶不出门亦是草漫漫地师云者伙古锥各见一边何似善权者里万峰拱翠远水呈蓝一任东去西去总教脚跟点地祇如前头有人问今夏在甚么处莫说亲从善权来何故不见道向上一路千圣不传。

　　诞日上堂虚度韶光四十六年来林下多劳碌业风吹住古善权满坞白云堪寓目却憾时逢大地荒麸粥三餐犹不足带累诸公同受铁一切皆由我薄福人人抖擞只空囊始信衲僧无长物惟有肚皮大似天森罗万象俱包束阿呵呵莫轻忽翻忆当年老释迦曾餐马麦居山谷。

　　开炉上堂涌金亭树战霜酣就路还家几个谙世界阔同火炉阔通身是眼更须参。

　　百老和尚入塔上堂辛亥年己亥月壬寅日丙午时泉石烟霞属师久与交三十六峰知一炉香一瓯茗一抔土一片石巍巍独镇柱乾坤八面风光有何极恁么也成不恁么也成恁么不恁么总成知恩谁是报恩者亭亭日午旧滩声。

　　至节上堂冬至月头卖被买牛冬至月尾卖牛买被惟有善权没巴没鼻破衲蒙头浑无知识谁管你麻三斤乾矢橛万法归一咄。

　　圣节上堂日升宇宙现祯祥统御金轮肃万方林下缁衣何以报一函贝叶一炉香。

　　腊八说戒上堂声前一句千圣莫传格外一机万灵罔措直得顿彻玄关别资一路不待满天星现有耳目者同见同闻何须三聚戒圆有身心者同修同证击香几云大众会么但办肯心决不相赚。

　　元旦上堂诸佛觑不见祖师说不出善权特举扬直下须委悉阿呵呵识不识蓦然省得大年朝原是新正初一日。

　　立春上堂离墨山前善权古刹创自唐朝大中十年玄觉禅师为开山祖今复修整康熙元年百愚先师为中兴祖时届新春节令无影林中不萌枝上转盼之间花红叶绿文殊笑不自禁普贤忙无休歇山僧见之也只得合掌称扬道个不是心不是佛不是物且道毕竟是个甚么参。

　　解冬常舒湛庵二职事请上堂今朝正月十五诸方旧例罢炉善权不蹈故辙务宜复妙回途知有者必然自知奉重不知有者也须绝后重苏方可四五百条花柳巷不碍调心二三千处管弦楼何妨垂手掇香积于妙喜世界不涉功勋移沧溟于东西二氿了无变易与一切人为舟为楫为导为师总非分外虽然从来佛法无多子自是久长难得人。

　　佛涅槃上堂四十九年掘地觅天二月十五捶胸告苦今日则有自扬家丑明日则无一场懡　你道释迦老子即今何在喝一喝下座。

　　清明上堂春满园林绿满扉声声杜宇劝人归好生记取春三月岁岁清明却为谁。

　　浴佛上堂韶阳一棒善权一杓觌面相呈两无差错无明果自凋残三毒花须零落不图偃息干戈祇要诸人摸索未审摸索个甚么喝一喝云莫将无上醍醐究竟翻成毒药。

　　天中节上堂德山入门便棒欺神瞒鬼临济入门便喝造妖捏怪俱胝只竖一指桃神卖桃符雪峰辊出三毬艾人骑艾虎到我善权总用不着朝来唤起无手人打动禾山鼓划开无底船载着瑞岩主拓来无底钵满钉黄金黍分付无舌人滋味凭吞吐报诸君莫莽卤妙用纵横得自由临机不见佛与祖。

　　上堂若人欲识佛境界笑倒明州憨布袋当净其意如虚空呢喃燕子语春风远离妄想及诸取洞庭月在波心里令心所向皆无碍行人更在青山外大众于此荐得红尘堆里应现观音百草头边分身弥勒可以一为无量无量为一大中现小小中现大世界无尽主伴重重圆融行布因果交微风柯月渚共演真常烟岛云林咸提妙旨尘说刹说炽然说无间歇当此毕竟功归何所少选到斋堂谢护法供养。

　　为百老和尚竖塔幢碑铭上堂山僧自辛亥春应请善权进院后为先师塔事未妥寻山觅地得穴鸠工不觉神疲力倦偶然打个瞌睡忽主塔神报云南阳国师洞宾仙子远来奉看相见人事礼毕国师云烟漠漠草萧萧谁同建塔立清标多情只有白云好夜夜飞来伴寂寥仙子云老师去几经秋铭勒新碑竖陇头满洞桃花人不见一溪绿水为谁流正值朱文公讲道学过此闻得亦高声和云杜鹃啼杜鹃啼啼得山花血满枝此境此时谁领略愈思愈想转凄其三人唱和不已善权于中解嘲云昔年富尽来亲今日无亲祇为贪自是老人行处别非关弟子不知恩尔时颇得龟毛上座进前一揖大家而退是汝诸人终日在此开基掘土砌石栽松东边上来西边下去还知者个消息也未击香几云无缝塔没字碑万松岭畔共维持欲询洞口深深意惟有清风明月知。

　　结夏上堂举五祖演禅师示众今夏无可管顾诸人近作一家宴遂抬手曰啰啰招啰啰摇啰啰送莫怪空疏伏惟珍重师云老东山忙忙碌碌惯将官物做人情善权亦不作家宴亦不致空疏但是饥则同餐渴则同饮倦则同眠一味平常汝等诸人只是不得动着动着三十棒。

　　晚参举睦州示众大事未明如丧考妣大事已明亦如丧考妣师云明与未明且置将甚么唤作大事拈拄杖云道道看众拟对以拄杖一齐趁散。

　　晚参举玄沙因镜清问学人乍入丛林乞师指个入路沙云还闻偃溪水声么曰闻沙云从者里入清有省师云此问一塔玲珑万竿苍翠檐牙高啄铃铎和鸣且道与偃溪水声还有差别也无喝一喝云饶从者里入得更买草鞋行脚。

　　解夏上堂问如何是善权境师云前椽后瓦时时落如何是境中人师云东倒西歪日日撑进云人境已蒙师指示解夏一句作么生师云才奏南薰秋又至不知几个契无生乃拈拄杖云者里见得亲切始知善权人境迥异诸方前椽后瓦时时落东倒西歪日日撑苟或迟疑才奏南薰秋又至不知几个契无生卓拄杖下座。

　　穆堂大师十周上堂秋风清秋月明山光水色远相迎纷纷红紫如花缀一笛金飙万里情猛地愀然忆穆老十年忘却来时道木樨今又绽庭除满地香云倩谁扫喝一喝下座。

　　晚参举保福因僧问雪峰平生有何言句得似羚羊挂角福曰我不可作雪峰弟子不得师云保福祇知言中有响不解句里藏锋或问善权青龙平生有何言句得似羚羊挂角劈脊棒云不可道者拄杖不是先师的卓一卓云会么雪窦昭觉一串穿却。

　　因事示众我本云门四代孙单传直指主宗门若容僧赴诸经忏祖道如何启后昆。

　　诞日上堂连日出坡劳倦又值善权诞辰意欲说些佛法以结众缘不觉思量半夜只得一句今早起来尚犹记得及至座上忽然忘却了也拈拄杖云拄杖子你还记得么卓一卓云切忌道着。

　　晚参举岩头因僧问浩浩尘中如何辨主岩曰铜砂锣里满盛油师云谛当天童杰曰日轮正当午师云谛当弘觉忞曰白面郎敲金镫过红妆人揭绣帘看师云谛当看他三人与么道谛当谛当又谛当若是尘中辩主善权敢保未彻在。

　　都寺监院募修大殿上堂巍巍剩有唐时殿风雨多年势欲倾不昧前缘同出手三生功业又重新是故弥勒大师生平垂手头头揭示本来人懒融道者独力行廛法法全彰玄妙意缘化威音那畔虎头虎尾齐收道行闹市丛中最后最初一贯所以人能弘道非道弘人古之今之原无二致事也理也岂有两般果然舒卷不落功勋去来了无变易纪纲从今不坠标格自此恒新然则原始要终一句又且如何两人同一心黄土变成金。

　　晚参举勇禅师云保宁乍住不曾停日日街头巷尾行张三李四相逢着剔起眉毛作么生师云山僧不似保宁劳而无功动人惊讶善权才住万机停一步何曾向外行纵是樵柴推石老相逢也庆是三生。

　　为蒋晦斋护法西迈上堂笏止石霜不无将错就错带留山寺犹是以讹传讹总不如蒋豸史胸藏圣贤武库肘佩佛祖灵符护法幢浑无洞济之分婴患难不见自他之相是以风生八极名播诸方六十六载无生而生明月临沧海九月十三非灭而灭白云掩碧峰虽然祇如客岁来启云愧乏黄金布地敢居护法之伦幸有赤胆包身愿执降魔之杵试问居士如何得不虚前言去卓拄杖云倒骑箕尾出阎浮天下名蓝无不照。

　　衍庆竹浪和尚至引座上堂金鞭手握宝剑眉悬独步神州横行赤县此是衍庆和尚寻常作略到处为人今特来山不宜错过要得悬崖撒手绝后重苏必须剑刃翻身当仁不让善权禅众虽在老成怕死贪生谅亦不少若非向上钳锤总是畏刀避箭诸禅德委悉么惊群须是英灵汉敌胜还他狮子儿。

　　开炉上堂喝一喝云若向其中会得浑无一法当情说甚如来把臂直教列祖同行不必开炉设浴何须拨火添薪寂寂直言寂寂惺惺直言惺惺揭示人天榜样坐断报化顶　柳暖回而自秀梅寒彻而遍馨尽是自家事务胡为更问他人苟或停思伫意善权再为指陈喝一喝下座。

　　为百老和尚上塔顶慧慈知藏请上堂问长空日上峰含秀老树云凝塔影闲正恁么时先老和尚还来应供否师云烟霞生背面进云古佛全身随处现栖真底事又如何师云星月绕檐楹进云塔前更有真消息华放山头遍界香师云知音之后更谁知拈拄杖左卓云烟霞生背面右卓云星月绕檐楹复中卓云层落落影团团千古万古与人看喝一喝卓拄杖下座。

　　至衍庆竹浪和尚请上堂少室峰前别无指示曹溪路上岂有多传在善权于法自在到衍庆客听主裁拈拄杖云就中须是顶门眼正掌上机圆格外明宗言前定旨方可蹈中兴之禅席睹继起之芳规自是主宾互换敲唱双行韵出青霄风生满座山河大地尽作琴声草木丛林顺方低向卓一卓云正恁么时还是主宾互换耶敲唱双行耶不须此外求玄妙请向堂中问主人。

　　解冬上堂去年公案今日判明草鞋放假箬笠翻身蓦竖拳云祇有者个无来无去迥绝疏亲入户当堂慵正坐出门犹懒下阶行。

　　住安庆白云山香炉寺语录

　　永澄永彻二禅士同众护法请上堂师升座拈香祝圣毕次拈香云此一瓣香产自桐溪长成弁岳十数年来业已东抛西掷四回拈出从教脑裂鼻穿供养前住浙江绍兴府大能仁寺洞宗正传第二十九世百愚斯老和尚虽然本自玲珑也要大家委悉白椎竟乃云白云本是无心物自是无心出上方侵晓横趋金殿过满前散作御炉香拈拄杖云荡荡乎民无能名焉是故临上苍则为日月灵光独耀迥脱根尘处下界则为山河心性无染本自圆成居三教则为圣贤体露真常不拘文字成四众则为自己但离妄缘即如如佛然在白云又为甚么卓一卓云时若雨旸明盛世禽鱼草木乐升平复白椎下座。

　　中秋示众客岁中秋玩善权今宵又坐白云巅重重光彩年年见两地清辉一样天各各须知真月现曾无明暗岂推迁诸人要识真月么莫辞达曙殷勤望一堕西岩又隔年。

　　诞日示众举那吒太子析肉还母析骨还父然后复现本身运大神通为父母说法大众骨肉既然都还父母毕竟是谁为伊说法击香几云世间无限丹青手一段风光画不成。

　　上堂庖丁子目无全牛解心犹在漆园叟蝶与俱棚梦境未忘衲僧门下独脱无依又作么生阿剌剌。

　　至西来庵珂月书记请上堂问有▆▆▆▆▆▆相能杀能活遇缘即宗浮山九带请师举扬师云逐一问将来进云少室峰前不容拟议威音那畔杳无消息作么生是佛正法眼藏带师云木鸡啼子夜石虎啸天明进云世尊三百余会未曾谈着一字那是佛法藏带师云云藏无缝袄花发不萌枝进云声色不到语话难诠何为理贯带师云春风来大地明月朗中天进云日月照临不到天地覆载不及何为事贯带师云潮来两岸阔风正一帆悬进云截断众流不通凡圣如何是理事纵横带师云有水皆含月无山不带云进云未离兜率已降皇宫未出母胎度人已毕作么生是妙协兼带师云天共白云晓水和明月流进云鸡足入定嵩山面壁那是金针双锁带师云一掌一握血一棒一条痕进云直须旨外明宗莫向言中取则作么生是平怀常实带师云云散家家月春来树树华进云更有一带请师拈出师便打进云檐前不断连宵雨殿后还闻半夜雷师云知音不必频频举达者应须暗里惊乃云达磨西来以一乘法直指人心见性成佛若是个汉如春回大地月朗中天一处明千处万处一时明一处透千处万处一齐透任是洞山五位临济三玄法眼六相浮山九带信手拈来一捏粉碎虽然如是且作么生是西来旨趣祖意分明总现前殷勤不惜为重宣目回万井烟如织槛列平畴翠欲联乍有乍无催麦雨半明半晦　花天时时虽把真机泄千圣依然妙不传。

　　吴护法得子福全供法帔就大士诞日请上堂以拂子画○相云大众会么万派千流同归性海百千三昧总在心源直须　地一声点出普天春色重重宝印其间谁辩端倪朵朵珠璎个里潜通消息其舒也现宇宙于毫端处处呈圆通之境界其卷也摄大千于方外头头揭本地之风光以此祈祷则福寿双全以此传家则儿孙满目不假他术本自圆成祇如觌面全彰毕竟功归何处父子有亲君臣有义夫妇有别长幼有序朋友有信喝一喝云三十年后莫道白云今日念四书参。

　　上堂远近溪山画里悬声声玉笛破寒烟殷勤寄语诸仁者须信壶中别有天以拂左击云归元性无二复右击云方便有多门拈花微笑水碗投针亦是方便风动幡动船来陆来亦是方便舞笏擎叉张弓架箭亦是方便谈玄谈妙论主论宾亦是方便以至语默动静三藏五车无往无非方便大众既然都是方便如何是归元的旨击拂子下座。

　　上堂具足凡夫法凡夫不知具足圣人法圣人不会圣人若会即同凡夫凡夫若知即同圣人竖拂云还是凡夫法耶为复是圣人法耶者里荐得一一天真处处自在紫陌游人提向上之机金色头陀无容身之地虽然且道凡之与圣毕竟相去几何复挥拂云秋老东篱菊更鲜幽禽啼破隔溪烟却将底事分明泄不会从教问碧天。

　　启建楞严会上堂见见之时见非是见见犹离见见不能及世祖功成三十六云台怎似钓台高诸可还者自然非汝不汝还者非汝而谁本欲逃名山里住住山名反出人间喝一喝云今日为人错下名言。

　　　　　(弟子德璨备资敬刻
　　方丈和尚语录第四卷奉为生身父母
　　　　头头早证真常过去宗亲处处速
　　　　成胜杲)

　　寒松操禅师语录卷第四
嘉兴大藏经　寒松操禅师语录


　　寒松操禅师语录卷第五

　　嗣法门人德现编录

　　住安庆宝严山云际寺语录

　　阖山请上堂拈香此一瓣香造化三才总持万象祝一人之睿算兆亿姓之讴歌此一瓣香道秉贤良德存忠孝奉为皇家柱石永成佛国金汤此一瓣香非正非偏一度焚来毒似鸠离名离相五番爇出烈如砒供养越州云门显圣堂上洞宗正传第二十九世百愚斯老和尚不惟出处分明且贵本源有自敛衣就座白椎竟师云金鸡宿水啼声声而石屋岚桥石蚌含珠光灿灿而考峰峙锡人天承荫覆远遗宋世槐阴凡圣得交参近现吴中石像于此广大门风威德自在时时为诸公发向上机转第一义更欲山僧摇唇鼓舌堪作甚么祇缘一向远游到处提携今日归来了无一字敢借拂子威光别显神通去也挥拂云一别宝严三十年孤筇万里任翛然祇知去日眉横眼依旧回时耳坠肩云散东林犹吐月石环西涧尚鸣泉风光似昔谁相委祖意从来不变迁喝一喝复举投子同禅师因僧问如何是一大事因缘子云尹司空请山僧开堂师云投子虽则答处孤危用处峻峭人情佛事两得周全简点将来不无渗漏有问新云际如何是一大事因缘但云龙袖拂开千圣眼金毛狮子奋全威复白椎下座。

　　圣节上堂前佛后佛佛心无量不论顶天履地祇宜玉出昆冈人王法王王道同彰任他含齿戴发尽是率宾归王一人有庆万寿无疆一佛出现千佛赞扬未审赞扬甚么化被草木赖及万方。

　　回里扫墓阖族请上堂无为至孝异常未审诸人会否欲酬罔极深恩须识本来父母灼然识得本来父母落处则知自己落处知得自己落处则明佛祖落处明得佛祖落处便可横身宇宙独步大方提出格之机行逸群之令不动微尘坐宝王刹不舒长舌转大法轮俾人人达本生缘使个个知恩有地所以道流转三界中恩爱不能舍弃恩入无为真是报恩者大众祇如山僧别去三十余载今日自远回乡作么生与本来父母相见良久云白云千里人回首红叶一溪霜满天。

　　父忌日上堂父有出尘心年深未得遂儿无出世心为觅父归地遍寻不见踪剃染代其志今经三十年晨夕未常易处处得逢渠头头得奉侍春去与秋来面目曾无二昔救方家数十人千金不受咸称义年年九日菊花新剩有东篱常作忌(甲戌之变救方玉华等厚报不受)。

　　古璞侍者荐亲请上堂父母非我亲谁是最亲者诸佛非我道谁是最道者古人与么说话未免转涉多岐拈拄杖云父母非我亲者是最亲者诸佛非我道者是最道者能从者里洞彻玄微大海长河一任搅为酥酪刀山剑树直教变作琼林无净上可求无娑婆可弃无涅槃可证无生死可了其来也月映沧海其去也云过太虚虽然若是不去不来又作么生卓一卓云鸾凤不栖无影树峰峦一带海云遮。

　　母忌日上堂出家非是惜闲身矢志空门报二亲不向天宫为说法岂从地府示前因花开九夏萱初放香绽三秋桂乍新我母音容恒不改何须问佛定莲生便下座。

　　示众鲲化而为鹏鱼化而为龙然而鲲之与鹏鱼之与龙未始有二也良由养性情变气质故耳性情不养终成凡鸟气质不变卒为困鱼安得有抟风激水拏云攫雾之用哉尔等既入空门大不容易必须削人我屏是非绝名利五色无以昏其眸五音无以乱其听千机无以搅其神出处行藏使人莫测若是正眼看来犹未是向上事且作么生是向上事喝一喝云青林有雀安知鹄碧海非鲲不化鹏。

　　祈晴上堂连朝风雨湿天关浸烂衲僧鼻不干喝一喝云放教一轮红日现乾坤无处不开颜大众见么卓拄杖下座。

　　上堂举瑞岩海禅师造云居居问甚么物恁么来岩于言下大悟有颂曰云居甚么物问若头恍惚直下便承当犹是生埋没师云吃官酒卧官街当处死当处埋击香几云他时后日莫受人瞒。

　　示众欲垒九层之台一篑为始欲行千里之路一步为初今晚是结制之初人人正宜磨砻志气抖擞精神发大疑情起大勇猛无论一七二七一期两期办取一片铁石身心拌取一条赤穷性命将昔日在诸方所学所得尖新语句锦绣文章一放放下缚作一团抛去东洋大海置之莫顾单从无义味话头上立定脚跟与之抵捱将去似铁壁银山一般过不得要过打不通要通直待人境寂心法空是非尽情识忘久久纯熟自然解脱如洞山睹水云门折足临济还拳沩仰拨火法眼词穷皆是偷心泯绝知解脱落能所俱尽得失两忘似空合空如水投水既非勉强安用拍盲到此纵饶识得古人领悟之易亦当知古人未领悟时之难苟知其难则自至古人之易苟不知其难欲效古人之易何异萤光拟附太阳非其类也是则是矣大丈夫汉有冲天志气肯被难易所束且作么生得不涉难易到者方知。

　　因事示众法门清净戒为先却病缘何定假烟若使膏肓烟可治卢医不待古今传急改过莫留连从此通身俱放下僧规还可继前贤。

　　上堂问就语接人随机利物机语且置如何是君师云化日山川丽仁风雨露新如何是臣师云舟楫当时望盐梅命世才如何是臣向君师云咫尺亲金殿从容下玉堂如何是君视臣师云凤展临花暖龙炉到处香如何是君臣道合师云山河天眼里世界法身中进云五位已蒙师指示同归化育又如何师打云知恩者少乃云虚玄大道无著真宗就语接人随机利物夜明帘外父子功齐宝镜堂前君臣道合一机一境宛转旁参一唱一酬协通兼带通方上士举起便知中下之机更听一颂驻跸青霄泛铁船丝纶满载孰能传夜深不泊东西岸棹转珊瑚吐碧莲卓拄杖下座。

　　除夕小参晨早起来大殿僧堂各各和南圣众为他一年将尽夜梅似开而不开中过已后影堂祖塔处处行香作供为他万里未归人天欲雪而不雪后巷前街蟭螟眼中放夜市东村西舍大虫舌上打秋千碌碌与忙忙看看日又夜大众云际与么举扬还有祖师意也无来年更有新条在恼乱春风卒未休。

　　值雪上堂大雪纷纷下柴米都长价葡萄架俱烧吓得　篱怕休要怕有安排梁空正欲寻知己一片白云溪上来。

　　元宵小参画此○相云尽法界是一真灯遍尘区是一云际诸佛在此转大法轮列祖于中建立宗旨东是知事琉璃满腹藏明月西为头首菡萏通身放宝光后曰方丈十分桂魄千门晓前谓水云万斛莲花一夜开若是伶俐衲子于中一拨便回始信古今灯一碗照天照地几人知。

　　佛涅槃上堂诸行无常是生灭法生灭灭已寂灭为乐大众三文钱娶个黑老婆头不梳面不洗知他是凡是圣喝一喝下座。

　　清明上堂冬至寒食一百五桃红李白花无数本来父母不曾藏何必坟前闲诉苦。

　　晚参举首山念禅师示众云若唤作竹篦则触不唤作竹篦则背且道唤作甚么速道速道师云触不得背不得拿三道三以楔出楔洞在机先间不容发咄莫轻忽冲霄须是辽天鹘。

　　辞众昨宵枕上作得一偈非圆证古明今抑且应时及节诸公还愿闻么麻衣靸履皂通身自号羲皇古上人礼乐文风拘不得倒骑驴子下桐城。

　　至竹林庵自恒禅士请上堂即心即佛松直棘曲非心非佛填沟移岳不是心不是佛不是物龟毛拂子系清风兔角杖头挑白日非风动非幡动北俱卢州设斋南赡部洲应供是船行是陆行藕穿平地为荷叶笋过高原作竹林大众于此明得船子扁舟渡洙水于此不明性空铁笛响云间有个汉出来道明又争得不明又争得山僧向他云得与不得只待九峰点头然后却向汝道。

　　至广福禅院珂月参头请上堂问广福院中宣正法青村溪畔水长流如何是源远不竭师云一派千流演如何是截断众流师云千流一派收进云达磨西来○还有者个么师打云者是甚么进云也要和尚证明师云不劳再验乃云山僧向在山中祇见山中佛法云生叠嶂雾锁层峦虎啸清风龙吟皓月石头大底大小底小法身长者长短者短一一天真非从人得今来海畔祇见海畔佛法一派千流演千流一派收气结蜃楼潮飞骏骥时或源远不竭时或截断众流一一明妙不必外寻○且道者个是山中佛法耶海畔佛法耶只恐分疏不下。

　　至玉山众护法请上堂谈玄谈妙无殊指鹿为马行棒行喝何异画饼充饥打地擎又瞒盰佛性张弓架箭儱个真如竖拂云争如者个独脱无依获大神变常在家舍不离途中虽在途中不离家舍一语一默无非直指单传一放一收自是全提大用未审是甚么物得与么奇特击香几云海神知贵不知价留与人间光照夜。

　　远归上堂举黄龙南禅师出城归院示众云去时一溪流水送回来满谷白云迎一身去住非去住二物无情似有情师云黄龙老汉虽然见有送迎未免情存背向山僧自别阳羡渡芜阴泛潜川过桐溪因酬生身剃度得戒三大事事毕方回亦有一偈去日芒鞋狞似虎归时拄杖活如龙年来三事都酬毕笑引风云入画中。

　　再住常州国山善权寺语录

　　师因陈氏强竖旗竿于法堂右首乃抴杖出山郡邑当道同众绅衿护法革其敛整其规躬送入院请上堂拈香云此一瓣香至仁至圣至贵至尊端为祝延圣躬万安此一瓣香奉为朝野公卿以为己之心为人人人自在现前檀护以出世之心经事事事圆融此一瓣香遇险则坚逢强则锐曾已五回爇出何妨六次拈来供养皋亭山佛日寺洞宗正传二十九世百愚斯老和尚舒卷固然在己纵横原不由入敛衣就座衍庆和尚白椎竟师云飘然一杖出云端为占官基竖帜竿今日仍归常住地山林不改旧时观还有共相证明者么问雪逞风威白占山林能几日师云众眼难瞒进云云乘雨势黑漫天地有多时师云殷鉴不远进云与么则剑为不平离宝匣药因救病出金瓶师云点石化为金玉易劝人除却是非难拈拄杖云者里看得透识得破任他雪逞风威云乘雨势千年圣迹顷作凡祠咸云头上无天要显真中有俗幸得晴空日出遍界光辉郡邑檀那复归古刹非谓大洋讵细为明狮窟绝狸虽则情理难容何妨杀人可恕要知道本无言须识因言显道所以世尊将佛法付嘱国王大臣岂意二千年后善权堂上一会灵山俨然未散大众正与么时如何委悉复卓一卓云八千子弟今何在一统江山属帝干白椎下座。

　　结制上堂金刚圈栗棘蓬罗笼跛鳖盲龟木札羹铁馂馅打发闲神野鬼若是煆炼五湖衲子钳锤四海英灵善权又且不然喝一喝云多虚不如少实。

　　句容黄护法为母华诞请上堂法无定相遇缘即宗道在寻常由人施设竖拂云者位尊慈顼向瑶池王母一时游遍四天下然后复还本处矢口而吟曰布云霞之澹荡兮焕乎其有文章鸣风月之肃清兮飘陇梅之馨香兹时也有人焉履冰雪而凌霜出类兮似川之媚拔萃兮如山之琅登从心之地兮出素筵以称觞节松柏之操兮独标杰而流芳奏法乐兮非笙而忽簧孰知其寿域以造乎无疆是汝诸人还知善权者段因缘么今朝护法设斋直须各各饱餐。

　　佛成道上堂六载劳形赢得骨露皮穿一夕星灿便乃造妖捏怪夸大口多炫卖累他僧僧俗俗受利受害不肖虽忝为远代儿孙要且无喜无忧无嗔无爱端的缘何至如斯行人更在青山外。

　　元旦灵一禅德领众请上堂帘卷东风拂晓天幽鸟语溪边声声鼓角远相连咸歌大有年说甚道论甚禅风光满目前抚掌同来笑碧巅无事小神仙复举甘贽行者入南泉设斋时黄檗为首座因缘师云首座钉桩摇橹见处偏枯行者通身卖富情存背向争似云间蔡居士设斋行嚫母固母必饱食诸人年年相见岁岁相逢。

　　剖尘悦众为师祖周忌请上堂白云澹荡梅花瘦碧涧深澄夜月明此乃是你生平受用从来本有性灵杖藜不住云间寺转步南辰北斗看此亦是汝去世三周放下全身消息涧月禅德你还会么喝一喝云仙彩笔端描不就数声黄鸟更幽然。

　　上元解制上堂揭天锦绣压地楼台风醉笙歌香飘罗绮进一步觑着时祇恐不是玉退一步踏着时是玉也大奇直饶七纵八横东涌西没草鞋似虎拄杖如龙离墨峰头未肯放过且道利害在甚么处芳草寸心须努力休教辜负好春光。

　　上堂固穷守寂衲子家风附热趋喧常人活计却笑适千里者三月褁粮适百里者宿春粮争似此间日日绝粮也不见有个愠色食前方丈亦不见有些动容正是随流认得性无喜亦无忧大众除却喜忧那个是性咄剑去久矣。

　　祈雪上堂一年时事今将毕为问苍天何不雪好覆千山与万山片片飞来应时节应时节向谁说金刚脑后三斤铁。

　　普请老和尚塔上栽松示众朝来二月旦不用深思算祖意甚分明吾道只一贯塔上请栽松钁边仔细看看破事如何木鸡啼夜半。

　　佛涅槃上堂涅槃生死等是空花佛及众生皆为剩语喝一喝云涅槃耶生死耶佛耶众生耶大众设有一法过于此者皆为剩法复喝一喝下座。

　　南冈独立和尚至引座上堂为师垒塔累终朝幸有同门远慰劳蓦地相逢惟一笑人情争似道情高大众还识者一笑么任是奔流度刃罕构其机霹雳翻身难逃点额当知三世诸佛横说竖说不曾道着一字历代祖师全提半提不曾接得一人虽不接得一人各各眉横鼻直虽不道着一字言言玉转珠回玉转珠回纵隔多程而舌同一音眉横鼻直纵离多载而心同一志未审有何奇特便能威德如然殷勤请说其中意打鼓报君君自看。

　　浴佛上堂天宫不住降王宫平地无端鼓黑风祇为当初多捏怪年年恶水灌无穷。

　　结夏小参绿暗红稀日渐炎无边好景逐时迁殷勤莫与轻虚掷一去风光不再还须急荐谩迟延善权觌面为君宣山家四月间人少才了桑麻又插田。

　　天中节上堂一抽三二添四黄牛角向天八脚垂过鼻师云五祖固然逞尽神通仔细看来太竭力生善权不比诸方水绿山青道泰千殃百忌无拘放教人人潇洒何故家无白泽之图必无如是妖怪。

　　弁山且拙和尚讣至上堂道被湘江化行吴越门庭高峻机用超群几微而振五家直指之宗自隐而彰三藏欲湮之旨贝成珠网不时彩凤集山城玉作金圈无限锦鳞来泽国千差一照万化皆如去住翛然纵横无碍然则法雨既停于此土慈云又布于他方现前诸公谅己不言而喻矣祇如末后道弁峰撒手归赤蝀穿牛斗又如何论量一把柳丝收不得和烟搭在玉阑干。

　　祈雨上堂天时久不雨忧动士民心拄杖化龙众油然起作霖且道雨从何来卓一卓云切莫打湿老僧袈裟角。

　　上堂问水泛莲华风飘苹叶不问个中消息何为诞生王子师云天然真智处皇宫如何是朝生王子师云出语惊群协古风如何是末生王子师云十载柴门深履践如何是化生王子师云一鞭霜雪定寰中如何是内生王子师云九重深密孰知名进云江上一声吹玉笛调高流水唱新丰师云不劳赞叹乃云天然真智处皇宫出语惊群协古风十载柴门深履践一鞭霜雪定寰中更有内生人不识沉沉古殿莓苔封喝一喝云他时后日切忌错举。

　　谢雨上堂昨朝干爆爆今日黑漫漫还是神通妙用为复法尔如然良久云蚯蚓抹过东海虾蟆跳上梵天。

　　小参参禅无别诀只要生死切穿衣吃饭是生死迎宾待客是生死思善思恶是生死修慧修福是生死行住坐卧一动一静无事而非生死喝一喝云是生死耶非生死耶于此亲切一番自然旋岚偃岳而常静江河竞注而不流野马飘鼓而不动日月历天而不周无修无证无悟无迷一切智智清净无二无二分无别无断故欲觅生死解脱之相了不可得毕竟如何喝一喝云井底虾蟆吞却月。

　　自省禅德荐亲请上堂非法不说法法说无非法一法印森罗宁有法不法如是则烟渚云林时吐广长舌相霞峰雾沚常谈少室心宗提挈四生直至菩提之岸津梁万有为架六度之桥今古恒如孤明独运来去既然绝迹死生何处安排良久云万绿丛中藏不得清风影里露全身。

　　解夏上堂知是者般事便休更嫌何处不风流文殊三处过长夏迦叶拈椎不自由苟不超然物外顿明本地风光任尔蒲团竹几通宵坐扫地焚香白昼眠亦是系驹伏鼠直饶心将流水自清净身与浮云无是非未许通宗趣极祇因你被十二时辰使不能使得十二时且十二时如何使得乃屈指云子丑寅卯辰巳午未为何末后不道参。

　　吴护法诞日请上堂金风乍起玉露垂珠斗转银河星临南极古今大意历历圆融佛祖真机明明显现天以之高地以之厚山以之青水以之秀智以之乐仁以之寿于此明得庄严无量智慧无量寿命无量眷属无量蓦竖拂云大众你道者个还有寿量也无万年松在祝融峰。

　　诞日上堂未离兜率已降皇宫及其离也出身犹可易未出母胎度人已毕及其出也脱体道应难引得后人不曰是非海里横身入则云狼虎群中自在行莫若善权四十八年前天上无双月四十八年后人间只一僧恰值今日又且如何卓拄杖云闲携一杖山前立终日嘻嘻等个人。

　　徐太夫人请上堂问千里远来呈旧面全提法要示新机向上宗乘即不问设斋请法事如何师云秋老月将华进云祇如财法二施阿谁分中消得师云风高日又出进云恁么则端坐受供养施主常安乐师云也须吞得下吐得出始得问寂寂惺惺时且置如何是父母未生前一句师云不得雁来宾焉知九月一进云不是心不是佛不是物是个甚么师云叶飘岭上枫花绽篱边菊进云恁么则当阳突出真面目师云耳听终难会乃云秋老月将华风高日又出叶飘岭上枫花绽篱边菊既知不是心尽道亦非佛识得此根源万般事已毕诸人要识根源么不是雁来宾焉知九月一。

　　都寺诞日请上堂明明百草头明明祖师意虎啸乃风生龙吟便雾起于此有人焉股肱坚其志风霜十五秋素怀终不易于今知命年庆祝乏人事想诸供养中惟法供养最供养即不无如何是法味良久云相逢自有知音知何必清风动天地。

　　蒋太史诞日请上堂问庆诞偶遇深秋毕竟有甚佛法师云野枫映日而红进云相呈觌体不隔毫端父母未生是何面目师云双瀑喷空而下进云恁么则正眼豁开全身独露师云好与一分馒头乃云诞遇深秋有甚佛法野枫映日而红疏竹和烟而缘父母未生是何面目双瀑喷空而下千峰拔地而高正眼豁开者移花兼蝶至好与一分馒头机思迟钝者买石得云铙亦好与他一分馒头因甚如此佛法原来无两样。

　　重九上堂国山云净看晴期洞口声寒橘绿时香醉赤萸浮北海英飞黄菊笑东篱深林犬吠人行早邃谷烟流鹤到迟摘得一枝霜下杰等闲莫使晓风吹大众会么会则两两不成双不会则三三自成九会与不会且过一边拍案云相逢若是渊明士把手高歌归去来。

　　师因有僧倚势枉求当道吞谋常住上堂惟道惟微帝推帝位于天下惟心惟危僧占僧居于世间上古未闻于今罕见不是贪嗔出世安能遍界纵横所以从周录云既得浙西之陇矣又望荆溪之蜀焉真如秦人之蚕食六国地不尽不休也今日看来果然其事任他诳求当道约束有司说是说非分门分户身佩三玄甲胄口衔七事干戈明合暗合休言人不测逆行顺行自是己难瞒直饶弄到帝王家总是一场干打哄须识衲僧行处如火销冰狮子游行不求伴侣何必假豪贵之威权坏法门之纲纪大众善权若与之纵彼贪心逾炽不与之增他嗔念益多毕竟如何但将冷眼观螃蟹看彼横行到几时(癸丑九月十九日)。

　　退院上堂善权继席已三年辅弼丛林谢众贤堪笑者僧丁倒甚好因缘是恶因缘所以世尊舍头目脑髓化彼贪恚众生菩萨舍国城妻子化彼爱欲众生圆觉声闻舍贡高我慢化彼人我众生善权今舍名山大刹还是化贪恚爱欲耶为复化人我谋占耶者里定当得出动若行云止犹谷神去是住时因住是去时果设或未然卓拄杖云且看去路一身轻似叶不为高名千古重如山抴杖便行(癸丑十一月十三日)。

　　　　　(弟子德　备资敬刻
　　方丈和尚语录第五卷伏愿匡襄祖道
　　　　同明般若正因扶树宗风共植金
　　　　刚种智)

　　寒松操禅师语录卷第五
嘉兴大藏经　寒松操禅师语录


　　寒松操禅师语录卷第六

　　嗣法门人德现编录

　　住常州荆溪安乐禅院语录

　　师于康熙癸丑冬在衍庆寺受请上堂拈疏云行行字挟风霜句句篇连锦绣要知锦上添花须向人前剖露。

　　法座豁开户牖大座当轩且道是谁行履喝一喝便升问狮子吼时芳草绿象王行处百花红狮吼象行即不问随缘赴请事如何师云寒谷石抽云外笋进云谢师指示师云层崖花发劫前春僧礼拜师云窣堵遵师建善权幽深颇洽隐山缘征书无奈相催逼出世何妨入市廛还有同行共步者么喝一喝云狮子吼时芳草绿象王行处百花鲜。

　　十二月十一进院三门二氿洄澜万山拱翠雾涌霞烝龙骧虎骤门开八字迥无遮踏着便归安乐地。

　　佛殿佛省觉义觉者是谁喝一喝便作礼。

　　韦驮童心秉赤日大愿作金汤多年都借重今不再商量。

　　伽蓝虚而灵寂而妙千载丛林时刻相照。

　　方丈棒领德峤关透云门到来者里好与乌藤祖师门下令不虚行。

　　开堂拈疏衲僧家罗笼不住呼唤不回因甚被他钩引到此顺是菩提。

　　法座情知山曲峻却爱履平夷不识今何事朝来踄险巘遂升座。

　　拈香此一瓣香本非沉速价重娑婆爇向炉中丕赞皇图光扬佛日此一瓣香奉为在野在朝处处咸歌有道同堂同社人人尽乐无为此一瓣香多年行脚遍参二十余人七处拈香只为临悄三拜供养前狂荆溪中兴国山善权寺堂上洞宗正传第二十九世百愚斯老和尚一任熏天炙地有耳朵者辩取白椎竟师云一即不观观即不一正法眼藏委在今日若有作者好来证明问天垂宝盖时姑置地涌金莲作么生师云日里看山非自己进云丹凤舞时呈瑞气象王吼处又如何师云庭前指柏岂西来进云谢师指示师云逢人不得错举问龙到水到即不论全提祖印事如何师云机先无的旨进云寒彻一园千干老梅花从此更添馨师云句后莫追寻进云好向林间伴明月拨开冰泮得珠玑师打云非公境界乃云孤峰顶上盘结草庵未为究竟十字街头解开布袋转见周遮日里看山谩认学人自己庭前指柏休云祖意西来当知百千法门中殊胜法门无量妙义中真实妙义禅外无净惟宜直下承当净外无禅只贵随心具足拈拄杖云禅耶净耶是一是二卓一卓云逢人不得错举白椎下座。

　　当晚小参从上古家风超然迥异同一片闲田地殷勤问主翁正偏兼料拣日临光皎洁三句六相义月上影玲珑撩起便行者白衣堪拜相三登九到者滞壳又迷封要得现成就日用自磨砻经行及坐卧常在于其中云冉冉水溶溶无背向没西东几度买来还自卖为怜松竹引清风。

　　元旦上堂新岁值三寅万物各咸新欢声闻宇宙瑞气满乾坤竖拂云惟此安乐主人不逐四时迁不从新旧易与夺不能移其心圣凡不能混其迹从来鼻孔自撩天到底无人识面目咄咄咄万年童子鬓如丝千岁老儿颜似玉。

　　浴佛上堂麻三斤乾矢橛投木桃报琼瑶若作奇特商量武陵春已老不作奇特商量台榭绿阴多毕竟如何可惜一盆汤。

　　圣节上堂景星辉彩凤舞云从龙兮风从虎沧溟有口莫能宣楖栗无心犹善举卓拄杖云大众还会么圣人作而万物睹。

　　结夏上堂年来安乐胜诸方八面薰风共一堂底事无因费度量甚寻常木童笑指野云忙。

　　端午上堂五月五日天中节机呈百草重重泄雄黄不用点朱砂赤口白舌尽消灭有个符使却来报道近有一等号假银禅念念贪嗔新新倚势占人寺业夺人家山病入膏肓魔深谵语针不能救药不能投欲就和尚觅道真言安乐即差符使前往少林仰白达磨挝涂毒鼓桃人握桃符艾人骑艾虎蒲剑一挥踪迹无纵横妙用绝方所翻身趁出鬼门关大地山河无寸上假银禅悟也否咄此番须识主中主。

　　中夏小参半夏前无角铁牛少室眠半夏后戴铃石虎悬岩吼正中夏荷香一片真潇洒满怀倾出夜明珠献宝波斯难着价。

　　建盂兰盆会示众目连尊者游狱救母则易识未生前父母则难识未生前父母则易看彻父母未生前面目则难有一丈篷可以使八面风无三尺鞭莫能控千里马若人看彻本来面目我当刎颈而谢之。

　　解夏上堂入夏始安禅经秋饯别筵山中九十日云外几千年怪石顽能语闲花老更鲜来朝归旧隐不必向人传。

　　开炉上堂拈拄杖云者火种分付来多少时也你若触他则烧杀你若背他则冻杀直饶不触不背又是临崖看浒眼特地一场愁忽有个汉出来道合作么生吹一吹云急须照顾。

　　冬至上堂竖拂云鲁公台上书的不是者个消息慈明堂前揭的不是者个消息惟我安乐者里别有一番风致左拂云水归大海波涛静右拂云云到苍悟气象闲击香几云依前日午打三更。

　　腊八说戒上堂雪山六载受尽饥寒虚消岁月卓拄杖云劄忽睹明星拾得鼻孔失却眼睛卓拄杖云劄走出山来满袖清风一场懡　卓拄杖云劄适来木上座将释迦老子一串穿却汝等新戒菩萨还觉顶门重么卓拄杖云劄。

　　除夕小参踏翻生死关头一任风云变易踢碎圣凡窠臼从他节令迁移二六时随处作主一切处遇缘即宗或隐而弥彰戏郁垒于是非场里或显而不露换桃符于声色丛中拨转机轮拈无丝之玉线迥超事理穿没鼻之金针一纵一横彻见万家春象一收一放毕彰大地风光大众正当此际还有不涉新旧者么满头白发离岩谷半夜穿云入市廛。

　　乙卯岁旦拈香上堂问龙楼排仗御街处处山呼祝圣还是端拱而治还是新年佛法师云晓云和日起晴鹤带霜飞进云与么则知天知命圣与师同师云道他拄杖年多少进云不令遍行微妙旨直教大地布阳春师云不劳赞叹乃云龙楼排仗御街前处处山呼祝帝干妙协群机齐入贡从教诸道自分权此是万化不渝四臣不昧端拱而治不令而行只如林下禅和又作么生仰祝庆遇臣僧刚五十黄河清见万斯年。

　　立春上堂春草醉春烟春云霭春天春牛才露地春事又承肩蓦竖拂云看看牛在者里且作么生放牧击香几云一回入草去莫惜痛加鞭。

　　元宵罢炉上堂晴光透幕淑气经檐十二都城锦绣中三千世界笙歌里明中有暗处处星桥开铁锁暗中有明家家火树合银花直饶明暗双彰体用俱寂烈焰炉中捞得月大洋海底剔金灯便与么去法堂前何止草深一丈更须知闹市里辩取天子百草头荐取老僧当处可以圆成随机可以解脱若还逐境生情只得别通消息喝一喝云殷勤为解丁香结放出枝头自在春。

　　福严昊长老通嗣书至上堂秀劈嵩山妙在香飘果熟派分洞水贵图源远流长信息通兮清风江上乘时舞棹扬波梅子熟也明月村前正好垂纶掷钓作而无作卷舒不落功勋为而无为予夺了无背触既是儿孙得力何妨室内不知拈拄杖召专使云归时传语诸人照顾南山白额。

　　佛涅槃上堂四十九年顿说渐说李有时红桃有时白二月十五点胸点筋山如是峻水如是深者段风光辉天鉴地耀古腾今阿谁欠少说甚今日则有脚跟下好与三十棒明日则无脚跟下好与三十棒诸人向前棒下透彻堪与佛祖为师向后棒下透彻堪与人天为师若也未然自救不了。

　　清明上堂时节届清明莫言无供养风和竹叶新日暖桃花放灵云一见刺瞎双眸香严一击顿空两耳诸人到此眼里也饱耳里也饱因甚自家鼻孔依然摸索不着良久云只为分明极翻令所得迟。

　　佛诞日上堂四月深山花始芳佳人难禁理残装风流不是言传得堪笑游人枉自忙。

　　结夏上堂安居之意意在息妄归真禁足之期期在护生进道谁知安乐者里目前无法心外无机不动步而廓周沙界不起念而周遍十虚有何真之可归有何生之可护尽无边香水海越不可说世界都卢是自己安居处且道谁是其人三尺龙泉光照胆万人丛里夺高标。

　　闰端午上堂一年两遇天中节竞渡江头歌不歇安乐谁知无法说端的别榴花日照红如血。

　　解夏上堂一夏已来佛法二字束之高阁今遇自恣事无一向思之思之重复思之胸中要个元字脚也无毕竟作何计较方得解围击香几云莫怪空疏伏惟珍重。

　　诞期孔文学等请上堂○玄黄未剖[○@佛]此个先形[○@卍]黑白既分▆个是甚么任他十五而志于学三十而立四十而不惑五十而知天命自古至今自凡至圣自缁至素总不出乎◎此个众中还有鉴在机先者么喝一喝云洎合重下注脚。

　　弁山寄庵和尚至引座上堂当前有句函盖乾坤直下无私高明日月一言谛当大开云雾见青霄一著相宜深卷洪涛归碧海弁山和尚盖其人也幸垂光贲一众同瞻愿震雷音启兹蒙昧大众要识未生前面目须知酬醋向当阳何故若不入水争见长人。

　　福严子青长老请上堂事存函盖合尘点劫以难穷理应箭锋拄河沙数而莫尽正恁么时如何辩的君不见大颠叟太劳生数珠提罢齿三声又不见赵州师少分剖常州苏州尽道有个般事若为传壶中别有一禅天询安乐弗如此不着羊裘已五旬桐江忘却钓烟水。

　　阖山请上堂才过知非又一秋只缘天放作禅流任他日月自沉浮斜倚阑干频发笑间趺曲几半舒眸那知白却少年头。

　　青龙北溟和尚至引座上堂秋山倒影满江红千里帆随一水通朝来共笑乾坤小响彻荆溪十二峰只此事甚奇逢彼此而今俱五帙当门有齿不关风是则是又古云撞着道伴交肩过一生参学事已毕是汝诸公如何透脱下座劝请青龙和尚委曲指示。

　　诞辰众护法请上堂多时不见木樨香谁识山中岁月长忽报今秋逢半百看来人事总相忘大众既然人事相忘则心同木石既心同木石则华藏界内香云花云幡幢云音乐云宝盖云尽现八万四千诸佛国土广设八万四千狮子宝座供养八万四千诸佛演说八万四千妙法以至情与无情同一尘刹同一诞生同一行愿同一修持同证坚固身心共悟无生法忍当此之时又作么生委悉良久云青山不锁长飞势沧海合知来处高。

　　开炉上堂秋尽复冬初寒光乍有无霜前同结制雪后共开炉破衲留云补虚窗待月糊明明西祖意洞彻是良图。

　　小参参禅无别诀只要生死切生死若切一信永信不疑自疑二六时中通身话头行住坐卧如秉吹毛不见有第二人不见有第二念无下手处正好下手无捱身处正好捱身如临万仞悬崖之上如敌万人白刃之中不可心生怕怖不可念起退回当知一步失脚处即是放身舍命处昔妙喜在洋屿庵众不满五十余人得省悟者一十三位固是师家炉锤严密亦为学者生死心真法门风彩千古一时安乐者里众虽不广建精进幢者犹胜古人多矣所以山僧不惜手脚昼夜逼拶没转身处要汝转身没着力处要汝着力个个眼如铁弹人人面带霜颜然犹未是就中移步汝辈要识就中移步么高声云放下着。

　　因雪上堂石叠银盘与月交光争洁白峰排玉笋为梅添色伴清臞直得寒山无处藏身憍边驴子将诗载拾得遗却笤帚帐下羔儿对酒烹正与么时佛法何在喝一喝下座。

　　佛成道说戒上堂世尊于周穆王三年腊八夜睹明星共诸众生成等正觉安乐于康熙十四年腊八日升高座与诸比丘圆菩萨戒敢问诸公悟又悟个甚么受实受者是谁伶俐汉子一举便知星不待睹面悟戒不待受而圆抉了义于微芒迥无朕兆廓大千于方寸不涉功能汝若如是吾亦如是我不敢轻于汝等汝等皆当作佛。

　　元旦上堂春初回冻欲去枝上惟闻鸟语报节候泄风光相逢话更长钟声邃溪声媚好个归元旨趣本没旧亦无新何须向外寻蓦召众云分明记取。

　　元宵罢炉上堂适来然灯古佛闹哄哄地不觉撞开弥勒楼阁放出药师琉璃光佛踏折达磨脊梁筑碎志公火炉引得蚬子和尚提金刚圈点飞龙马走遍天下扬声大叫土旷人稀相逢者少且道是何消息出门三里路别是一家风。

　　建华严会吴弓武居士同众庆诞请上堂春和日暖重重华藏庄严花笑鸟啼一一阿僧祗品安乐院中一举阿字法门其因普顺十方国土其身充满一切世间因该果海果彻因源涉入重重融通隐隐若佛若祖同见同生鱼椎下敲出善财童子若圣若凡同修同住句读边分剖无厌足王各各信解行证头头理事圆融者段风光谁为证据一语了然超亿劫青山万里展修眉。

　　建法华会上堂止止不须说我法妙难思诸憎上慢者闻必不敬信为是说法为是不说万籁无心闻不得孤崖有耳谩知音若人散乱心入于塔庙中一称南无佛皆已成佛道潦倒瞿昙分别不少时人只见朱门好谁识幽居价倍高咄向下文长付在来日。

　　永静请上堂穿云寻虎穴芒鞋拖幽蕙之香拾翠过龙门人面带烟霞之色当阳荐得未是全提直下知归不名向上蓦竖拂云是伊不觉耸身虚空高七多罗树东涌西没南涌北没中涌边没或时现大为复现小或时现诸佛为复现列祖所谓一毛现神变一切佛同说尽于未来劫不得其边际及乎安乐倒转拂来其大无外其小无内佛佛祖祖要且摸索头脑不着现前一众还曾洞彻也未但得本不愁末。

　　结制上堂今朝十月一岁晏朔风疾解脱法门开圣凡时毕集船来陆来远来近来明窗下如法安排是经是论是律是禅拄杖头等与勘验双放双收全体全用不到大休大歇大安乐地总是半青半黄半信不及且道谁是见义勇为者喝一喝云八万四千非凤羽三十三人入虎穴。

　　月望上堂十五日已前林光漠漠烟中澹十五日已后山骨棱棱水外青正当十五日梅一两花春尚小雁三五字日初斜惟我方外衲子不知时分之延促不知日月之大小灰头土面且与么过若有不肯底是我同参。

　　上堂法本无说随事应机心本无形遇缘即现山僧顷在蛟桥宜春台上见东氿西氿交口赞叹国山荆山鞠躬稽首自有禅道佛法以至于今未见如此之盛者也不觉惊动山门头两个大汉手舞足蹈一曰一切法不生一切法不灭若能如是解诸佛常现前一曰非法亦非心无心亦无法说是心法时是法非心法彼此较计互相不已被拄杖进前约开云连朝微雪消寒又是新正初八各须照顾本参庶免临流叫渴。

　　解制上堂拈拄杖云当阳彻去一切现成擒虎头收虎尾逍遥行鸟道摆手出玄途既然收放随时今又何须特地卓一卓云不因樵子径争到曹洪家。

　　出队归上堂忆自春闲买棹顺流而下有孺子歌曰草芽随意缘柳眼向人青及至秋后归来行到中途亦有孺子歌曰暑退三更雨凉生一夜风不觉搔着安乐痒处得个口号用作入门供养帆悬一棹饱风清回首千山落叶深才咏至此只见风从地起雨自天来平地高如山溪流关似海未审诸公还曾打湿眉毛么忽有个汉出来道和尚者般说话却将官物当人情未是西来大意山僧向他云好大哥花谢花开浑不管从教烂却祖师心。

　　叙谢两序上堂久思法诲鹞过新罗罚钱出院快便难逢踢倒净瓶弄假成真扇索犀牛剑去久矣教是切脚唤金作鋀妙触宣明指鹿为马盏子扑落地碟子成七片　耐饭饱弄箸东胜神州打槌西瞿耶尼普请判断尿急尿床争如安乐院中一进一退互为主宾一旧一新交为肘臂个个云龙风虎人人玉转珠回扶竖丛林流通正法千了百当滴水冰生汝等还曾见么举头天外看谁是我般人。

　　住常州洞山善卷礼庵语录

　　立柱石拈来片石固犹坚不属阴阳造化迁拄地擎天承此力清风高节古今传。

　　礼庵上梁升座拈香此一瓣香刀斧斫不开恩深父子耳目视不及道合君臣八次拈来一炉焚却端为去世十周归山五载前住善权堂上洞宗二十九世百愚斯老和尚纵有伯牙琴应难写心曲白椎竟乃云当阳一着迥出寻常向上一机全超今古万松岭畔从教彩结虚空九斗坛前一任风生大地长者柱短者椽郢人不假功勋细者桁巨者栋巧手合乎至理塔内老师安享善卷洞古庵中衲子静看离墨峰高同德同心同坐同行尽乐无疆之祚自西自东自南自北咸归有截之区弗用安排头头得妙何须造作处处逢缘大众见么玉殿琼楼茎草现梵音千载祝皇恩复白椎下座。

　　结灶示众山僧久矣觅得叫不应谷一所无阴阳地一片五年前曾为先师造无缝塔五年后于中得构无尘礼庵支折脚铛进无烟火炊无米饭供养无面目汉使一切人虚往实归自然永绝饥虚不入诸方五味拈火吹一吹云照顾眉毛。

　　中夏病起小参夏初为造礼庵通身骨节并作一团劳不知饥不知总不见有身心世界纵佛祖到来亦无启口处及至夏中通身骨节不觉违和寒一阵热一阵总不见有身心世界纵佛祖到来亦觅起处不得夏初所作与夏中不同夏中所受与夏初不别谁知露柱患伤风却是灯笼曾受热。

　　礼庵落成升座塔建三年尚未终无端魔魅肆强风天将魔灭风消尽还我山头旧主翁遂屈指云辛壬癸甲至今乙卯孟夏之廿七善卷礼庵立石登梁会见六窗炯炯洞一色之虚明首尾功成不过两月顿教万瓦鳞鳞绝三种之渗漏则从前追慕之心不待圆而自足于中守护之愿不待就而自成筑室独居休从人觅生事死葬莫向他求只此良辰谁同结局报德不须三寸舌为人只尽一生心。

　　中秋小参圆时不见缺缺夜弗干圆圆缺全无碍清光遍大千遂指月云看看饶向此间悟去更要问你诸人长沙与仰山一踏南泉拂袖便行又作么生话会良久云且待更深再向汝道。

　　诞辰衍庆竹浪和尚请上堂南泉道王老师自小养一头水牯牛拟向溪东牧不免犯他国王水草拟向溪西牧不免犯他国王水草不如随分纳些些总不见得师云愿公可谓瞻前顾后只是不能易俗移风较量将来犹未尽善今逢明眼宗师特为诸人拈出善权自小养一只虎东游西荡已五十年矣两空莫比二青难并威时则狐兔潜藏啸时则风云际会定省晨昏全得渠力且道即今何在卓拄杖下座。

　　供百老和尚像升座八坐名蓝无相满虚空九会说法有形没踪迹以其相满虚空现光辉于日面月面以其形没踪迹显全机于尘说刹说然此犹是老人寻常作略须知世界未成生佛未具早已与诸公相见了也祇如相见后又作么生双眸展处千山晓一像遗时万古传。

　　普请栽松上堂此事如种树相似其本欲舒其培欲平其土欲故其筑欲密然后鼓之以雷霆润之以风雨小根小茎小枝小叶大根大茎大枝大叶繇拱把以至合抱繇合抱以至荫覆人天虽然有根树子从汝种未审无根树子又如何下手以钁头筑地作嘘嘘声云临济大师来也。

　　百老和尚十周上堂十年前去未必去家家门外长安路十年后归未必归处处窟中狮子儿今既不来昔不往白云流水空瞻仰末后一句甚稀奇从他佛眼莫能窥拈来觌面谁深省古渡无人霜月冷端的而今孰可传芦华风静鹭鸶眠休休休住住住一年一度西风凉凤栖不在梧桐树。

　　供百老和尚牌位升座心同虚空界示等虚空法证得虚空时无是无非法既无是法从教南辰转步承兹愿力而受生亦无非法何妨北斗藏身顺此化仪而趋寂是以帘垂黄阁无由正照旁临帐合紫罗不受森阐翠绕从上诸圣独推此位最玄最妙非正非偏大众会么善权中兴第一代佛祖堂中称独尊。

　　上堂问不扣玄关深的旨何为句到意不到师云夜半归来不系船何为意到句不到师云江村月落正堪眠何为意句俱到师云纵然一夜风吹去何为意句俱不到师云只在芦花浅水边进云四句已蒙师指示玄关的旨几深知师云罕逢穿耳士多遇刻舟人乃拈拄杖云有时句到意不到居正而不称尊有时意到句不到垂偏而不混物有时意句俱到喝使虚空答响有时意句俱不到棒教山岳崩颓卓一卓云到此直得佛魔胆器意句全销宝阁香残瑶阶月冷玄关的旨谁是深知罕逢穿耳士多遇刻舟人。

　　马抚台送扁额入山升座向来野跳深藏不放茶烟出谷俗尘远谢休教菜叶随流何期有过量人具金刚眼翻身一掷抹过大千以须弥山为笔沧溟水为墨太虚空为纸上书大鉴重光四字远远持来高悬礼庵祥麟彩凤得腾翥之方渴骥怒猊奋扬威之势大包无外担山之鬼无能动一微尘细入无间吐电之魔不敢乱其疆界百灵拱护万福攸同觌面真机放一线道盘屈蛟龙彰大意高踪千古振名蓝。

　　举京口灵机大师住善权寺引座上堂三载离居两鬓秋归时不见旧重楼雄图霸业人何在敝屣浮云我独留杖笠从今闲白日殿堂又得构丹丘天将祖位摧贤哲顽石朝来亦点头大众当知白满重圆之月霜宇何高青还不翳之天丘陵自出改禾茎为栗柄翻瓦砾作黄金由来恁么事须得恁么人既是恁么人何愁恁么事诸公要识恁么人么看取新善权分明为举似。

　　至福严子青昊长老请上堂为到福严寺移筇出上林山如仁者寿江似圣之清高山流水意相寄在瑶琴横按拂子作抚琴势云汝等会么但识琴中趣何劳弦上音。

　　中秋上堂问法雷久隐祖印重提惟心净土又作么生师云昨夜日轮吐桂花进云恁么则禅月与莲灯并照师云今朝月窟生芝草进云人人亲证去也师云知恩者少乃云山僧久不升座口生白醭檀越拈香躬请说法令见者闻者知恩报恩○于中洞彻玄微正好修行正好供养各各亲证惟心净土大欢喜解脱法门三十年后不得孤负灵山老衲如是憨布袋呵呵笑云禅月辉莲灯皎个机关谁得晓昨夜日轮吐桂花今朝月窟生芝草大众恁么会是恰好。

　　受弁山龙华寺请辞众上堂辛亥住善权为造先人塔于中多障魔死生终不怯今经将十年培植心方惬胡为弁山兄星夜飞书帖理数不能逃选邀承祖业摩挲绕塔幢洒扫谁相接就祖而去师衷情犹不恰守师而却祖官差符更捷进退两俱难法门关系切暂假且三秋携筇聊一涉清净祖田园载充洒扫职珍重尔高流光阴莫虚掷去来的是谁彼此元无迹苕水风回夹岸青洞山雨过连天碧。

　　黎文宗徐学士徐豸史送寒松节操孝义可风礼庵三扁额入山升座寂寞高岩客林深忘岁穷银钩来岭外玉箸入云中三额时同挂千秋振古风要知端的意夜半日轮红。

　　诞期至弁山睿凡和尚送师前住龙华第十六位木主入祖堂请上堂宝镜堂前澄澄光彩祖灯室内凛凛神威透脱玄机先后自然合序高明至理埙篪端不越伦直下无私良由返照当阳晓示只贵知归赖有同门机活盘珠恢祖道谓余耳顺位遵昭穆序堂规礼庵向曰不必者汉参学十余年依旧罔知禅道开堂七八处未能普振真风岂期罪犯弥天何又预居祖席正好脱除珍御着起襕衫分付乌藤趁游芳草主人又谓自是善行无辙迹更须就位本天然大众记取者一转语莫待二十年后方才道个何必。

　　诞期狮子庵大奇禅士请上堂一即六六即一眉毛罅里堆山岳鼻孔中藏狮子儿信得及切须疑珠圆有脚走晶盘月午无心当桂殿疑得大悟方深掀翻麟阁功勋泯击碎菱华影象沉超疑悟越玄关只有清风来几上更无片语落人间然而疑悟两忘又作么生世间甲子管不得劫外风光合自由。

　　诞期德贞弟子请上堂若人生百岁不善诸佛机未若生一日而得决了之拈拄杖云识得者个千足万足后天地生而知天地之始先天地老而知天地之终知终知始随处作主女子身中入正定男子身中从定出比丘身中入正定居士身中从定出诸佛身中入正定众生身中从定出卓拄杖云为复是定耶非定耶礼庵六帙全得渠力。

　　诞期示应庵剖尘上座请上堂问紫金莲捧千轮足白玉毫挥万德身如何是示应境师云护龙分水环金井进云经翻画阁香初才定入花宫月正圆如何是境中人师云彩凤乘仙下碧云进云人境已蒙师指示朝来请法怎敷扬师云楖栗头边开正眼进云曹溪一滴收三泖法雨千秋润九峰师云知音之后更谁知乃云一句当天万机寝削护龙分水环城郭一尘透脱千界光辉彩凤乘仙下翠微笑他碧眼远涉流沙来东震旦国无法向人说将心与汝安西王母特降瑶池庆献桃实指东方朔已三偷矣说甚黄梅逢小儿王乔引凤箫薄彭祖而卑陈搏等虚空而并华岳赖有礼庵[○@●]明露秋光理应箭锋事存函盖红尘紫陌何妨见性明心城市山林正好入廛垂手与一切人为师为导为冈为陵德润群机道弘万品正与么时是谁端的频添花甲子数到劫云初。

　　诞期静澄含辉二禅德请上堂云门胡饼超佛越祖辊出雪峰毬打动禾山鼓方壶圆峤蓬莱洞府汉钟离张果老领着一斑仙人耸身起舞有唱道一声野鹤仙涛起白昼天风送宝花有唱道不因海颂潮生日争见山歌耳顺年有唱道佛儒自是元同辙释道从来共一家喝一喝云被礼庵一喝各各腾云驾雾去也诸公于此洞彻揣虚空出骨捏蒺藜成灰前际后际不相逾越任是谢三郎只在渔船王老师解打破鼓和泥合水要觅他本命元辰日子了不可得且道他具甚长处有名闲富贵无事小神仙。

　　诞辰众请上堂智度菩萨母方便以为父一切大导师无不由是生遂屈指云天启丙寅是此日康熙乙丑是此日数到尽未来际亦是此日天启丙寅是此人康熙乙丑是此人数到尽未来际亦是此人诸公还识此人么良久云生来慎厥初守正以自全贫贱不改乐富贵不违天逃禅不学佛好道不求仙六旬披一衲浑忘涉世缘。

　　无相修道人请上堂闻声悟道接响承虚见色明心倚草附木谈玄谈妙转见淆讹问主问宾自生分别者片田地分付来多少时也天是天地是地山是山水是水一念不落诸缘证取自家境界诸公会么不起纤毫修学心无相光中常自在。

　　百老和尚二十周上堂二十周前济济英贤他方此土一会俨然二十周后茫茫宇宙日往月来几人知有二十周时墓木拱矣双径深矣弃其本者荣华稿矣适有僧问老师去世廿周从无来者孝思何在礼庵答云贵人多忘大众会么知我者其惟春秋乎。

　　编梓百老和尚全录入楞严大藏上堂示寂广陵廿二年人求法录渴如然礼庵守塔因编次隆福剞犁结胜缘练水月高樛木月云门烟接弁山烟明同佛日千秋丽藏入楞严万古传识圣谛悟真诠法檀九会利人天师真欲写知何处一塔干霄镇善权。

　　再受白云香炉寺请辞众上堂我年二九立志遍参后到弁山被老人痛棒前得七珍八宝一时瓦解冰消随住一十三年自是龙宫虎穴任意逍遥赴善权建法塔筑室独居十有六载今来六十有一犹在礼庵塔上砌石栽培钁头钁底不曾遇着一个半个如狮子儿吒呀地哮吼一声壁立千仞直得玄沙船子罢钓收纶寒山拾得呵呵大笑且道笑个什么儿孙各自成家业若个殷勤问岁寒。

　　寒松操禅师语录卷第六
嘉兴大藏经　寒松操禅师语录


　　寒松操禅师语录卷第七

　　嗣法门人德麟编录

　　住湖州弁山龙华禅寺语录

　　师于康熙戊午年在洞山礼庵受请上堂拈疏云此是浙江护法向毛锥子头上转大法轮了也然虽文彩已彰莫若当阳拈示。

　　法座一着高一着一步阔一步分明在目前今古无回互遂升适来钟未鸣鼓未响还是礼庵主人而今衣才搭座才登便谓龙华长老大道无背向何妨两刹一人真机有卷舒从教一身两号既然回避不及只可信受奉行居方则方一处通千处万处一时通遇圆则圆一机透千机万机一时透他山不离此处摄大千于毫端此处不离他山容芥尘于刹海衔花鸟过抱子猿归在彼在此理无间然于此因缘是谁端的华林枝上千花秀一度芬芳一度春。

　　三门天下名山寰中梵刹万古乾坤同时风月顾左右云到此方知。

　　佛殿喝退麻三斤打开乾矢橛释迦自释迦弥勒自弥勒因我得礼你觌面休分别。

　　伽蓝客来迎贼来送常住大小事般般要借重(侵损常住者当曰败露而去)。

　　祖师四七相承石女腰边截兔角二三密记铁牛背上拔龟毛大小祖师当门无齿。

　　方丈者是从上尊宿据虎头收虎尾之处所山僧自远而来如何施设卓拄杖云既入虎穴必得虎子。

　　开堂拈护法疏不是秦书汉篆亦非鸟迹龙文直饶举起便知千闻不如一见。

　　山主疏一宾一主全始全终瞿昙给孤地藏闵公。

　　同门疏本是家里人须说家里话千里却同风联辉不借借。

　　法座向上一路千圣不传弁山见得只是寻常遂升拈香此一瓣香如云如盖包罗群象长养万灵恭为北闽之至尊上祝南山之圣寿此一瓣香光明合浦润出昆冈奉为阖国公卿本山檀护展丝纶之才凌风云而丽宇宙成刚大之器配道义以护林泉此一瓣香根连桐岫派续云门端为开山瑞祖重悬慧日于中天前住伯叔昆季再驾慈航于巨浸怀中出香此一瓣香昔在龙华堂里一棒销镕今从弁岳山中九回拈出供养维扬善庆即此堂上洞宗二十九世百愚斯老和尚杲日破重昏高明恒独运敛衣就座白椎竟师云金锤影动遍界全彰历历圆音声光不昧还有知音善和者么问祖父门庭即不问重整家风事若何师云尊贵自来有种进云大用现前不存轨则更借一问又如何师云规模原不同途进云千秋模范从今立万叠青山展笑颜师云切忌随他转乃云从上来事迥绝名模列祖出兴卒难启口迫不得已傍通一线前日礼庵塔上砌石栽培大地绕青霞尊贵自来有种今日龙华寺中开堂说法长空盈瑞雪规模原不同途直得狮岩哮吼草长吴山象岭回观花飞苕水正中亭外虎咬大虫华石涧边蛇吞鳖鼻但得横身万类于事无心盘翠千峰于心无事便见天清地宁民康物阜全身担荷续无尽之灯阔步大方放不欺之焰法随法行法幢随处建立正与么时如何委悉浙东山浙西水四海五湖王化里复白椎下座。

　　当晚小参佛法遍在一切处更向一切处觅一丝毫隔碍底道理了不可得山僧近离礼庵晓泛太湖冲风载雨激电敲空香象金鹏吞龙截浪如是境界可以明自本心见自本性当处安家立业恢张祖父田园其余立墙立堑分界分疆有甚共语处不见开山师翁因僧问若人识得心大地无寸土现前山河大地是有是无翁曰镜里莫攀花开山可谓扫除朕迹迥绝功勋奈何土旷人稀相逢者少弁山固无长处务要知源识本使现前一众与我老祖两得相见秦明初拂晓玲珑万里山河一鉴中寄语游人急回首春光不在画桥东。

　　立两序本照禅士请上堂梦入天宫说法演出龙函海藏展大机施大用东边底东边立成大智奋大义西边底西边立入泥入水寻常手眼通身辨主辨宾动静机轮合辙说甚金刚圈栗棘蓬总是闲家贝蓦唤侍者云分明记取三十年后此话大行。

　　圣节上堂以拂子左拂云云从龙右拂云风从虎竖拂云圣人作而万物睹无孔笛一音吹出万籁消声太平歌一人高唱多人应和辉联玉叶克壮金枝万国晏安群生穆穆九洲宾服黎庶熙熙仰看呆日恒垂照常见黄河彻底清。

　　郡邑众护法请上堂问三玄的旨时姑置八棒真机作么生师云灵龟无朕兆空壳不劳钻进云但形文彩即属染污何须触令支玄棒师云劈破鸿蒙全在我进云两头坐断八面风生安用接机从正棒师云纵横妙用要临时进云举一明三目机铢两因甚辨机提正棒师云高挥大抹俱超绝进云是法平等无有高下为何靠玄伤正棒师云照用齐施尽按过进云运斤成风雕文丧德怎生印顺宗旨棒师云电光影里分缁素进云在圣不增在凡不减谁又盲枷瞎炼棒师云石火声中辩佛魔进云既然考验虚实那更苦责愚痴师云当下直教开醉眼进云至道无难惟嫌拣择作么扫除凡圣棒师云吹毛用了急须磨进云棒头点出无私旨言下锽然亘古今师云棒下翻身能几个许多人向外边寻乃拈拄杖云至道无难惟嫌拣择但形文彩即属染污须是俊杰鸿儒英灵衲子举一明三目机铢两两头坐断八面风生有如是作略如是威光方可运斤成风端不雕文丧德倘以言锋展演智识抟量劈破鸿蒙未为究竟纵横妙用亦是驰驱当下不开醉眼吹毛返成钝置众中还有独脱无依者么卓拄杖云高挥大抹俱超绝照用齐施尽按过。

　　开山瑞祖同继席龙华诸位和尚木主入祖堂升座苍弁山前辟蓁莽道重王臣百神仰水赴云归纳万方泉卓六和惟一杖祖孙父子始三传掀翻处处开穹壤伯叔昆季十数人蹴踏千千亿龙象宝镜高悬五十年灵锷光腾几万丈眼空佛祖不近情埽荡魔氛穷伎俩十方世界现全身觌面维彰大人相。

　　撄宁和尚木主入祖堂止侄请上堂万圣灵源合仁义道德为一致列祖正派聚公孙父子为一堂展千灯互照之机启诸佛不传之秘精微履践广大包容应物如春倒跨山头石虎转功就位唤回雪里金乌一生于此足矣万事于我何哉且向甚处与伊相见夜明帘外家声远禁殿惟闻柏子香下座至祖堂云行不出户坐不当堂东山不立北斗不藏团圞共坐忘尊贵递代相传无尽灯。

　　建大悲期请上堂问子啐母啄子觉母壳犹是隔靴搔痒何为啐啄同时句师云千手大悲摸不着进云相逢不啐啄啐啄同时失又如何师云八臂那吒擎不起进云正当父子投机不居偏正凭谁立岸师云虚空开口笑进云功勋不落人间调放去收来亦自如师云逢人莫错举乃画⊙云若恁么子啐母啄千手大悲摸不着[○@一]不恁么子觉母壳八臂那吒擎不起恁么不恁么啐啄同时普令法界情与无情同入旋陀罗尼大三昧门[○@∴]适来善财童子道观世音菩萨将钱买胡饼放下手云原来却是馒首又作么生自携饼汲清凉水却着衫来作主人。

　　月旦寒食上堂青山青绿水绿春风影里歌一曲翻忆当年陆大夫只解笑兮不解哭你道笑个什么冬至寒食一百五晨朝又是三月一。

　　自迦叶至云门湛祖六十四世木主入宗堂升座尽大地是个宗堂从上佛祖莫不由此法流东震续无尽之灯遍界高辉远焰道合西干弘别传之旨满前异目超宗昔日灵山佛佛授受今朝弁岳祖祖相承直得太湖渚湖交口赞叹岘山雉山鞠躬稽首问自威音那畔空劫已前未有佛祖之时谁安名号但云六十四灯齐剔起嘉声赫赫振阎浮。

　　净智二辈木主入宗堂升座宗堂一设纲纪分明自迦叶至湛祖六十四世居中以未住弁山净智列为昭穆由是风生大野日丽中天龙冈起舞狮岩　跳三十三天扑帝钟森罗万象咸欢悦威音王佛莫安排留与丛林作轨则。

　　密闻和尚同宜侄木主入宗堂岳章二法孙等请上堂宗镜堂前风规凛冽祖灯室内家法森严照用则正眼洞明放行则真机卓迈须是师强资胜方能入室升堂辉联从上宏猷大小团圞一处虽然更有一人在千人万人中不背一人不向一人且道此人具何面目下座与你相见至宗堂云玲珑八面坦荡十分金铺阶道玉砌乾坤归家尽是儿孙事祖父从来不出门。

　　周护法荐母请对灵小参最初机龙吟玉树天将晓末后句凤舞丹霄夜转深沉氏安人于此彻头彻尾了生死去来之如幻视涅槃寂灭之现前转步燕京青山未老笑归苕水白首言旋高简素之风行坦平之路既来此处毕竟如何莲邦极乐头头现仙岛蓬莱处处安。

　　白于和尚木主入宗堂远光圆三法侄请上堂弁岳峰高凌虚插汉太湖水阔源远流长境上有无尽之心心上有无尽之境此处着得只眼悉知白于和尚出生诸缘不借其力建立万法不宰其功独步大方克家有子高超物表转位有人大众见么要合古辄请观前古下座至宗堂云风和云白眼花天踏翠归来月正圆共坐一轩山欲晓香焚宝鼎话忘年。

　　月望上堂朔日才方过月望又来着流水自滔滔白云间漠漠好鸟鸣芳枝好花开篱落觌面露真机如何人不觉返照莫他求回光向己索飞尘绝点埃大道甚寥廓屡唤不归来枉费称行脚莫莫莫莫知逆耳忠言孤负苦口良药。

　　道林睿凡和尚请上堂问琴弦具韵必须指点分明今古罕闻全赖良师决断十智同真敢祈垂示师云剩饭残羹不须拈出进云一同一质师云乌藤横兔角二同大事师云白拂竖龟毛三总同参师云我不轻汝等四同真智师云切忌又错会五同遍普师云三更打日午六同具足师云从来不欠少七同得失师云不值半文钱八同生杀师云一棒一条痕九同音吼师云一喝分宾主十同得入师云照用一齐行与什么人同得入师云龙骧凤翥承谁力阿谁同音吼师云八角磨盘空里走作么同生杀师云啐啄相逢无缝罅何物同得失师云一言勘破维摩诘那个同具足师云瓮里何曾走却鳖什么同遍普师云敕下传闻六国清何人同真智师云见得分明又不是孰与总同参师云寒山拾得语喃喃那个同大事师云披毛戴角恣游戏何物同一质师云江北成枳江南橘进云十智已蒙师指示其中一智是根源如何是根源一智师云见之不取思之千里进云若不上来伸此问人人尽作等闲看师云劝君莫只空搔首细问知音便得知乃云适来一问一答总是自家屋里事弁山寻常要你如鸟飞空如箭射的其奈诸人翼折故空不能飞弦断故射不中的究到罗纹结角处正是同生不同杀同得不同失幸有知识自远来山行敲唱于机先明主宾于量外同音同吼不资余力同普同遍匪藉他能利益人天光腾祖苑然则只闻远播家声未见同真面目顾左右云劝君莫只空搔首细问知音便得知。

　　小参弁山连日为众打七疲惫极矣忽忆志公升座寒山出问南阎浮提是病可疗因甚禅和子瞌睡最难医治志公云非但仁者就使四天王八金刚尽其神力驱亦不去拾得云古有良方只将一归何处是个什么为药通身放下不缓不急为法制一口吸尽西江水翻转身来脚头脚底踢出石头瓦砾也解放光动地说甚佛病祖病瞌睡毛病觅一星儿了不可得拄杖喝云菩萨子惺惺着你看选佛场中个个如龙如虎一念万年万年一念坐断主人不落第二见时彼三人各还本位竖拂子云主人公见不见鹭鸶飞入碧波心抖擞一团银绣线抛拂云荐。

　　挂祖堂宗堂二扁额升座才三春又十一壮大观胜旧日展碧汉染云笺拈须弥不择笔昭回玉篆金章竞秀蜂腰鹤膝两彩一赛法法圆融向上一机心心虚寂弁山尊贵本天然不用题名并立石高高挂向两堂前四面清风生八极喝一喝下座。

　　结夏上堂诸方禁足弁山者里夜短睡不足诸方羡余弁山者里日长饥有余▆须点出五病何必商量两错九十日内如何消遣但将饭向无心碗自有人提折脚铛。

　　天中节上堂文殊令善财采药高山头起浪善财拈一茎草度与文殊陆地上划船文殊接得示众云此药亦能杀人亦能活人正是随邪逐恶弁山一众灵锋凛凛宝镜沉沉直下见闻不埽自除那边消息不照自彻移来北郁单越与南阎浮提斗额高标夺得灵山锦方信男儿当自强。

　　晒藏经上堂当空杲日启琅函蝌蚪灵文不易谙未展卷时先领略黄金字字绽优昙大小顿渐半满偏圆一时显现了也只如以字不成八字不是未审是什么字唐言梵语难翻译题目分明正好看。

　　郡邑祈雨请就六和泉示众苗烁骄阳半欲枯嘘云应早起清渠飞腾直卷沧溟水一雨人间万物苏。

　　郡邑谢雨请就六和泉示众昨驱旱魃休为崇今降甘霖诚应瑞欲报秋收雨露恩万年香爇神龙第。

　　解夏兼建盂兰盆会上堂地官赦罪日手铄黄河干弁岳自恣时脚踢须弥倒露柱称神通气吞云梦泽灯笼呈妙用光射斗牛墟一个道尽底掀翻风高韵远一个道同时放出鼻直眼横拄杖闻得一齐唤来与他据款结案大众会么卓拄杖下座。

　　中秋上堂十五月最明白十八潮更清切一月普现一切水一切水月一月摄十二楼开八面窗万千人看中秋月好供养描不成好修行画不彻五十四年来清光常皎洁蟾宫第一枝毕竟谁攀得。

　　上堂三年一闰九日重阳通方上士举起便知且如何是应时及节一句代云重阳无雨一冬晴。

　　严太史请上堂今朝十月一有个好消息岭上浮云乍卷乍舒溪边落叶半黄半赤方便门解脱门毗卢宝阁门八字打开有照有用有权有实于斯一踏穿万事已周毕更拟问如何扶桑日又出。

　　佛开光请上堂举世尊在忉利天为母说法优填王思佛命匠雕栴檀像及至世尊下来像亦出迎师云优填王弄假成真黄面老相逢不识正眼看来并须吃棒弁山与么批判又且如何云在岭头闲不彻水流涧底太忙生。

　　超凡剃度请上堂三界无安犹如火宅众苦充满甚可怖畏大小瞿昙二见不除那知弁峰峻异灵木迢然未出家时即心即佛数声清磬是非外既出家已非心非佛一个闲人天地间未审凭何节目便能迥出寻常欲露娘生旧顶门须知毫发不容存堂前铲却无明草便是超凡越圣人。

　　结制小参诸方今日尽道弘开炉鞴烹调倔强禅和密运钳锤煆炼影响知识总是九虚不敌一实偶逢岁俭是处闭厨龙华虽则事事俱无不必诸公挂念务将平日所得所学尖新语句锦绣文章束作一团抛去东洋大海更莫回顾单从无意味话头上逼拶将去忽然桶底脱落始知成佛其来旧矣到此正好吃山僧手中痛棒何故重赏之下必有勇夫。

　　开炉颜护法请上堂问我宗无语句亦无一法与人今日弘开炉鞴未知何法垂慈师云粉壁画钟馗进云无法可求无心可得又作么生师云水中抱鹙子进云心法皆空人境俱泯如何趋向师云月里弄婵娟进云虚空挺立无涯际始是超宗越格流师云莫作者般去就乃举赵州道老僧三十年前在南方火炉头有个无宾主话直至而今无人举着山僧三十年前在兹山选佛场直得虚空粉碎大地平沉至今亦无一法与人你道无人举着与亦无一法与人相去多少纵饶无法可求无心可得心法皆空人境俱泯要见赵州则易见弁山则难未审弁山有何长处烂研巴豆三千颗泻却诸方五味禅。

　　冬至沈太史请上堂问昔日献珠成正觉今朝请法得何功师云花开铁树含朝露进云请法献珠相去多少师云果结琼林带晓风进云向上一着又作么生师云看取脚下进云千差踏断圣凡路格外真机独自知师云切忌随他转乃云智鉴洞明十虚无间灵机廓彻万法无私格外真机羊头车子推明月劫前消息没底船儿载晓风正令才行又见花开铁树化工密运俄惊果结琼林天不言转凶星为吉曜地不言变顷刻作长年直得一阳来复万类沾恩晷运推移日南长至且道佛法长多少卓拄杖下座。

　　腊八上堂适来无舌童子与无目仙人玄论一曰九乌尽而一翳存谁甘受屈一曰七窍凿而混沌死转处能幽三回九转返复不已却被无手大士蓦面一挥打落了两个半边鼻孔幸逢弁山拄杖从中约住各与一顿为结案曰本是逍遥物外人陶然一枕乐天真自从仗剑风尘后却被儒冠误此身。

　　除夕示众岁云暮矣竖牧交欣尽夜欢然贤愚共庆衲僧家不随境变不逐时迁因甚也要过年。

　　元旦雪大师木主入宗堂旭侄请上堂峰峦峻秀显示特尊松竹阴森恢扬至贵晓来无位真人以太虚为纸苍弁为笔太湖为墨要山僧于庚申元旦大书雪苇禅师数字配入宗堂才运腕时清风两袖紫气腾霄迎新不负来机就位已成大事是汝诸公还知者段因缘么喝一喝云他时遇人莫道龙华以官物作人情下座至宗堂云本无位次岂用安排一念回机全身奉重混然无内外和融上下平。

　　立春上堂三界无法可处求心日暖风和雁回莺啭泥牛　跳撞倒昆仑惊起虚空入藕丝孔全机全用双放双收作么作么眉横眼上不借不借舌在口中透此两关花开碓觜。

　　元宵上堂管弦坐月沸更深处处灯悬古佛心烂熳晴空犹不识无端却向外边寻。

　　解制小参问如何是第一玄师云猢狲上树尾连颠如何是第二玄师云两头白牯手拿烟如何是第三玄师云月印长江水印天如何是第一要师云乌藤七尺通身窍如何是第二要师云雷电机先施奥妙如何是第三要师云格外真机无作造进云恁么则明月芦花收拾去师云切忌迷头认影问掀翻大地方始彻只如大地作么生彻师云腊月火烧山进云既是古佛因甚受人差排师云过在阿谁进云谢师指示师云看脚下乃云参学高人贵乎志气猛烈志气若烈则生死心切生死一切则择法眼明择法果明出一丛林入一保社必遇良师大导时刻提携一经炉鞴自然透顶透底彻骨彻髓成就百千三昧建立无量法门露一机有转凡成圣底芳声示一境有立懦起顽底美迹若是门外周游草庵止宿认着昭昭灵灵以为行家奇货到处问玄问要措合机锋钩联语句与本分事有甚交涉此亦无他只为志气不烈生死不切择法不明最初行脚苦不遇人者里经冬教你明大法识小法那边过夏教你论古今呈巧妙总是盐中着酱虚浮生死无有了期弁山今日直截分付抚香几云搏扶摇而上者九万里大鹏也。

　　解制上堂问圣制圆满龙象奔腾如何是无慧方便缚师云狮子岩前苔褁石如何是有慧方便解师云象王峰畔水铺云进云已识从前无实法桃花岁岁笑春风师打云又恁么去也乃云无慧方便缚狮子岩前苔褁石有慧方便解象王峰畔水铺云无方便慧缚金锁千寻凤羽萦有方便慧解乌藤七尺龙睛转弁山今日开方便门示真实相普令见者闻者一齐悟入去也拈拄杖旋风打散。

　　寓三大师木主入宗堂顾陆二士请上堂白莲寺与青草坞斗额顾景怡赤脚过罨画溪陆修静踏翻了祐圣宫引得苍云岭玉磬山抚掌呵呵称扬莫及弁山闻得问汝等激扬此事不无因斋庆赞毕竟将多宝寺如来安置何所此去宗堂不远遂安位云倒捋虎须生裁龙角衲僧家寻常活计然而衣锦还乡又作么生起居万福。

　　存焉和尚木主入宗堂伟持监院请上堂白社今犹在高风古未磨东君行正令春色满烟萝存兄和尚名标鹙子之前道占盐官之右罗汉琛种田博饭仅可拜其下风法昌遇围炉说法何能冀其万一直得灯灯相续龙华寺里散天华祖祖相承宗镜堂前悬宝镜正恁么时如何委悉万派终归海千山必仰宗下座安位云虚空不作安乐场大地频开解脱门香风绕座天光迥花雨飘檐捆奥深。

　　清明穆堂大师木主入宗堂常舒自省圣宗供法衣请上堂东风不住送流年春事忙忙泣杜鹃去客泪成红杏雨故山梦断碧桃天林下衲僧无个事都缘看彻未生前是以弁岳山中时节莫该衣珠自至顷接远来知识再世新州百姓前身烂柯山樵不询迦叶金襕衣独得机先一着不趁卢公消瘦服单传向上一宗今就藏烟节届安坐四七二三之左右瞬目与扬眉尽是无生话虽未说一字人天咸瞻仰大众既未说一字又瞻仰个甚么宝殿苔生尊贵重三更红日黑漫漫遂安位云入宗门升宗堂象王回顾彩凤翱翔一龛灯火明千古风月依稀任主张。

　　端午因事示众我从南方来路逢一池水水内一尊龙九头十八尾不吃凡间食专吃是非鬼汝等要见龙么蓦拈拄杖一齐打散。

　　诞日小参弁山是月十八生大潮是月十八生未审拄杖几时生千岁老儿颜似玉弁山年来五十五大潮年来五十五未审拄杖年多少万年童子鬓如丝卓拄杖下座。

　　晚参举吉州宝禅师因僧问贼来须打客来须看客贼俱来时如何州曰屋里有緉破草鞋曰只如破草鞋还堪受用也无州曰汝若将去前凶后不吉师云双双豪客远相过倒着芒鞋踏绿莎莫谓家贫无厚赠风流元不在衣多。

　　结制上堂本来面目卖刀买犊是个甚么丙丁求火一归何处点鬼帐簿毕竟是谁骑驴觅驴者些残羹剩饭逗到开罏时节总用不着卓拄杖云单单一握龙泉付与诸公亲试时时抖擞精神刻刻磨砻志气纵横不露锋铓予夺了无变易任他六臂三头一击从教粉碎果能直下知归管取心空及第。

　　上堂问七日已前紧即是缓七日已后缓即是紧正当七日又如何师云塞除佛祖窟进云威音那畔还有个消息也无师云打破玄妙门进云向上一路请师指示师便打进云棋逢敌手难藏拙琴遇知音正好弹师云若不殷勤重努力依前孤负好时光乃云参禅无奇特所贵在当人七日已前事直下命根断当处脱疑情七日已后事冰棱边侧立剑刃上横行正当在七日塞除佛祖窟打破玄妙门莫依清净界跳出断常坑了不涉迷悟自镜本常明无是无不是无非无不非得亦无所得失亦无所失彻底搅不浑通身浸不湿莫负好时光殷勤重努力。

　　上堂面皮放下莫回互一句话头牢把住地覆天翻做一场此时不悟何时悟。

　　解制上堂少室门风自来广大弁山路径一向宽舒参学高人放下即稳英灵上士撮得便回假如憎爱不忘情封未启触途成滞举意乖违纵得神机莫测静似羚羊挂树与他一顿乌藤变化无穷动如妙翅搏风也与一顿乌藤忽逢龟毛上座云和尚恁么为人点头者只得一半摇手者亦有一半山僧向他道莫嫌此处菜根淡未必他山客意浓。

　　退院兼谢两序上堂左卓拄杖云进则雷轰电激右卓拄杖云退则月霁风清横按拄杖云进也由我退也由我我为法王于法自在功成不处复妙回途大众须知佛法禅林惟遵延选人天祖位岂许营求吕莽机谋徒施巧妙讷琏行止尽可追攀珍重诸公别酬一偈遴嗣苍弁倚苍穹多赖高人赞助功今得翛然无挂碍杖头八面起清风下座抴杖便行。

　　寒松操禅师语录卷第七
嘉兴大藏经　寒松操禅师语录


　　寒松操禅师语录卷第八

　　嗣法门人德麟编录

　　再住安庆白云香炉寺语录

　　出队归值中秋本山众护法请上堂遂升座拈香祝圣毕复怀中出香云此一瓣香臭同乾矢橛贵等死猫头为他酬价无人累我十回拈出供养八处九会洞宗正传二十九世百愚斯老和尚不图热闹门庭要了现前公案白椎竟乃云师塔期成古善权一身培植十余年尔来将得全卑愿又被白云召我还大众流光迅速不与人期佛法无多久长难得山僧昔未久住兹山只因塔上松楸无主别去则苔生古殿露冷岩头今来各各须是心如秋月皎洁无尘独露乾坤光吞万象朗清辉于大地高竖法幢揭普照于中天弘扬祖道如斯标格足可观光正与么时怎生委悉再理旧词连韵唱村歌社舞又重新。

　　上堂白云老汉无端变作一条万岁藤微尘诸佛总在里许卓一卓云放过即不可。

　　上堂过玉带溪见出水莲转绕佛径到白云山一生参学事毕虚费草鞋堪作什么不是知音徒侧耳。

　　种竹示众有志参禅惟动惟慎无心合道载节载贞个里端倪如同种竹欲得阴繁色翠应须土厚根深冷淡扶疏莫使焦芽败种精神劲直方堪傲雪凌霜戛玉筛金清风有待化龙栖凤明月相寻历尽岁寒了无变易何由高节人相重只在虚心自不欺。

　　栽松示众为惜童山植翠妍钁头犹带垄头烟人生欲奋凌云志遮莫从他岁月迁须早办莫迟延但假深根常得地何忧直干不扶天。

　　白岩位和尚讣闻上堂话别钱塘数载违祖庭各住谢同时朝来闻得江头信竟作人天堕泪碑唯白岩老和尚素风辽廓景行弥高铸古烹今翻转近时铁案调龙洗象荡除空劫家私摘法海难摘之珠见未曾见汇宗门莫汇之集闻所未闻挽坠辩讹传惊杀草中狐兔救焚成大统立枯纸上蠹鱼诚为末世光幢且忽厌乎世矣致使法城震恐魔垒扬威后进初登何栖何泊白云特为烧香举似大众或来不来有伴无伴三冬枯木秀九夏雪花飞。

　　启窑示众暂借龙山土一丘窑成六合白云收不萌枝发深窑焰火浴泥龙笑点头。

　　因事告神窑蓬晓构借邻斧为学陶滨成梵宇斧窃何人杳不回伽蓝弗察胡为主(窃者是夜投斧殿侧)。

　　中秋上堂问不讯平分秋色如何是上大人师云头不梳面不洗如何是丘乙己师云用则行舍则藏如何是化三千师云云从龙风从虎如何是七十士师云出其类拔其萃如何是尔小生师云居处恭执事敬如何是八九子师云唯不诺走不趋如何是佳作仁师云学之则圣之模如何是可知礼也师云入太庙每事问进云不因秋月朗争见碧天高师云谩云侵早起更有夜行人乃云山僧上在大人膝下学得乙偈卷而怀之已有年矣任是三千客问七十子求未常吐一元字脚今遇平分秋色欲拈供尔小生天瑞侍者先露八九只贵发挥佳作不问可知礼也是汝诸公还委悉么谩云侵早起更有夜行人。

　　挂木鱼不向禹门跃浪深惟从香积吼清音金牛公案分明举能有几人识此心那是此心击梆四下。

　　龙门浪平和尚讣至上堂茗水溪边踏翻皓月道林山上别展家风不堕功勋双彰明暗惟其古道犹存得以阉拈弁岳任彼隤型易调嗒然亦似浮云于素于缁共闻共见何期大法海顷下慈帆罗汉峰俄颦翠黛龙吟晓雾成愁韵瀑泻悬岩总泪痕莫谓相逢不相识清流一掬表同门。

　　上堂山川绕槛宛如水墨屏风塔石凌霄丽若神仙洞府霞生谷口樵子斫云边月满溪头牧童歌陇外谓是佛法眼中着屑谓是世谛滴水难消阿呵呵罢罢罢饶他吴道子顾虎头有笔也难描画。

　　上堂三世诸佛无中说有青山常运步六代祖师有里寻无白日不移轮净名杜口早涉繁词摩竭掩关己扬家丑象骨禾山玩弄神变脚跟下好与三十棒如斯告报普请承当拟议之间白云万里。

　　应供示众一段真机不覆藏通身有口谩宣扬擎来满钵云千片香积何须羡上方。

　　大殿僧堂落成升座一拽石山门骑佛殿二搬土露柱拽僧堂长短方圆本自然发机不用千钧弩所以白云殿堂迥别人间天上诸佛处此殿是故此殿最吉祥诸佛入此堂是故此堂最严净当知此殿此堂不属阴阳摄受不拘年月推移尽从诸公妙明性中流出直得十方诸佛异口同音宣说偈曰两彩功成喜有期玲珑八面镇坤维白云吞却太虚了正是心空及第时。

　　穿井示众灵泉深隐白云隈海眼沙封久不开卓锡弗辞甘醴出梵玟有待故人来。
嘉兴大藏经　寒松操禅师语录


　　原书阙
嘉兴大藏经　寒松操禅师语录


　　寒松操禅师语录卷第十

　　嗣法门人德圣编录

　　座元寮秉拂语录

　　受法衣秉拂拈衣示众云个事由来彻底穷寻常懒得向人通今朝授受亲承旨千圣从教立下风下风且置个中事作么生宝印当空妙重重锦缝开披衣就座拈拄杖云欲识佛性义当观时节因缘时节若至其理自彰复按拄杖云时节至矣卓一卓云理已彰矣向此转得身吐得气如龙得水似虎靠山孤迥迥横亘十方峭巍巍摩荡今古示一机而千峰落色发一境而万派朝宗说甚高揖释迦不拜弥勒便乃披师衣就师座悬宝镜于夜明帘外秉师拂行师令撒珍珠于紫罗帐中当面拈出纤毫不涉觌体相呈妙协兼带正恁么时如何委悉良久云但能不触当今讳也胜前朝断舌才问熊耳峰前事千古无人见幸师登法筵礼请通一线师振威一喝进云慈云普覆三千界情与无情俱沾恩师云月照楼头人梦杳云横谷口鸟迷巢进云群狐胆丧从今日大阐宗风在此时师云逢人但恁么举进云谢师答话师云须识钩头意莫认定盘星。

　　结夏秉拂问朱明已届圣制当遵天目四关愿垂指示师云一人传虚万人传实如何是大海无鱼师云春到禹门无宿客如何是大地无草师云年来边塞少莺花如何是大富无粮师云美食难中饱人餐如何是大悟无道师云位居九五不知尊进云等闲抛出金刚圈到底难吞栗棘蓬师云怪得阿谁乃云朱明已届圣制当遵以大圆觉为我伽蓝身心安居平等性智饱以金牛饭饮以赵老茶栗棘蓬朝朝与汝唼啖金刚圈时时与汝提撕直下荐得任他云门关天目关赵州关黄龙关重重关锁一踏全开始信大海无鱼大悟无道若更犹豫必须朝参暮参行参坐参绝后重苏方识禹门无宿客九五不知尊然犹未是极则事且如何是极则事钵囊高挂禅床角待到秋来再问津。

　　秉拂竖拂子云诸昆仲会么只者个耀古腾今了无朕兆毗岚未撼之初而不增劫火洞然之后而不燥日月不能夺其光圣贤无以穷其奥展开则万谷传芳收藏则纤毫俱扫二听莫闻其声五目安睹其貌阿呵呵离玄要毗婆尸佛早留心直至而今不得妙问现前消息即不问洞山五位请敷扬师云洞山无此语莫谤洞山好如何是正中偏师云三更月色到窗前如何是偏中正师云桃李芬芳笑古镜如何是正中来师云六月梅花带雪开如何是兼中至师云萍水相逢多意气如何是兼中到师云泥牛入海无消耗进云新丰一曲千年普洞上宗风万古辉师云转功就位人皆见句里藏锋几个知。

　　秉拂有句无句荷叶团团团似镜如藤倚树菱角尖尖尖似锥树倒藤枯风吹柳絮毛毬走句归何处雨打梨花蛱蝶飞到此果是杨修见幼妇而知妙者任他棒如雨点喝似雷轰握剑辊毬张弓架箭佛祖言教诸子百家不用如何若何信手拈来一捏粉碎有甚禅可参七可打便做个洒洒落落无事间道人也假若惜破甑于回头惊蜂虿于掉臂直饶举手攀南斗转身倚北辰鹦鹉洲和岸趯翻黄鹤楼蓦头拳倒正眼看来犹隔玄关在就中莫有透得的么一僧才出师云莫学假鸡啼。

　　秉拂西来祖意莫参详觌面分明绝覆藏雾影环山分夕照松涛隔岸堕幽香溪边露冷浮云淡岭上风高逝水长几树桃花红灼灼数竿修竹碧苍苍知有者庭前柏枯生果不知有者庐陵米烂成秧知与不知拈向一边着何故聻有事出众相见无事各自归堂问西来祖意即不问欲将宾主请师分师打云且道是宾是主如何是宾师云终日走白云如何是主师云当堂不正坐如何是宾中宾师云眼底无筋一世贫如何是宾中主师云历尽青山没伴侣进云谢师指示师云且礼拜着僧作礼师便打。

　　解夏秉拂尽大地是个青龙寺其间烟云出没鸟道纡回同行共止了无遮障因甚问着境况遐迩楼阁高低十个五双茫然不知今朝不惜眉毛八字打开竖拂云看看九峰崒嵂叠翠成阴三泖潆回交光潋滟月临古渡疏影微分烟锁重楼寒光独耀橹声款乃穿石样之梭山色微茫布天孙之锦于此会得途中受用于此不会世谛流布途中世谛且置祇如不涉程途又作么生挥拂云脚下无私尘不隔胸中有字路偏遥。

　　秉拂者着子最难测智莫能知识不可识道其明黑如漆道其暗昭如日卷则包含万有了无渗漏放▆该括十虚迥绝纤尘大阐一音广弘万品若是个眼底有筋皮下有血的汉子一闻此举承当得去不妨渴饮饥餐倦眠闲步啸傲林泉坐消岁月设或尚留观听更须清耳虚襟晨昏匪懈似鸡抱卵昼夜不离如猫捕鼠首尾一贯直得天翻地覆海沸波腾东西莫辩南北不分忽然　地一声方知成佛其来旧矣虽然若到祖师门下正好朝打三千暮打八百因甚如此拍案云不到最高处安知沧海深。

　　秉拂六七年来访道参禅问法皆言无说问道皆云无传且喜无说踏穿草履没丝隔幸也无传扑落虚空绝正偏自此不羡佛与祖披襟常啸碧云边谁知遇着无情汉逼我垂钩钓晓烟飘然舞起岩头棹莞尔放开船子舟片帆直入惊人浪裂破波心两道流悠悠频把丝纶展试看华鲸逆浪游将拂子作抛钩势云有么有么良久云罢罢罢休休休水澄不见鱼儿现摇出芦湾别下钩以拂子搭肩上云收。

　　冬至秉拂书云节至老梅垄上破香腮添线日长古柏庭前呈翠色酒瓶山上云北起晓来仍际会龙庵升仙台畔水东流夜深却绕戒衣亭头头法法直指徽猷佛性妙义宛尔全彰若乃更涉思惟自是落七落八诸兄到此如何合折卓拄杖下座。

　　除夕秉拂去年人度今年节今年人送去年年去年光景还依旧今年人事不同前既是光景依旧因甚人事不同乾坤老我一身拙日月催人两鬓斑复举僧问古德年穷岁尽事如何德云孟春犹寒师云古德虽则句里藏锋言中有响未免使人坐在冷冰冰地有问我年穷岁尽事如何但云石女夜深煨榾柮木童天晓舞春风者里构得去说甚曲唱新丰酒颠曹山牛烹露地狮弄云岩一任轮天转地换古移今细切清风薄　明月食前方丈共度残年非为分外苟或机迷始终且去巡寮吃茶。

　　岁旦秉拂问满目风光频漏泄新年一句请师宣师云张公吃酒李公醉进云祇如僧问镜清新年头还有佛法也无清云有怎生是有师云横拈白棒打颠狗明教云无如何是无师云踢翻东壁笑胡卢进云未审二老还有为人处么师云有进云那是他为人处师云梅雪争春展笑颜乃云新年头佛法有横拈白棒打颠狗新年头佛法无踢翻东壁笑胡卢有无迥出两重关梅雪争春展笑颜好大哥仔细看旭日初升光朗耀鸿钧才转景多般。

　　秉拂大道虚灵曾无方隅本来成现不用安排言下知归阶前客作棒头领荷抱树寒蝉饶似天由杲日江上清风冲汉无形过流绝影正是生死交关不无大患须知英灵汉子慷慨丈夫撒手威音不留阶级遇茶吃茶遇饭吃饭闲对风前几片云倦来高枕无拘束且道此人得何三昧乃有如是受用喝一喝云不是知音不与谈。

　　结夏秉拂参玄人莫轻忽寻师访道非容易涉水登山苦万千饿其体肤劳筋骨既到宝山休浪回必须讨得个端的个端的无他术不学西天验蜡人话头贵在时绵密放下面皮剔起眉铸就一条生铁脊牢把绳头紧着鞭拶得通身白汗出咬定牙关捏紧拳是魔是佛一齐掷横排竖遣着精神看他毕竟是何物看到水穷山尽时那时自有好消息咄。

　　祈雨秉拂拈拄杖云拄杖化作娑竭龙王一时游遍大千世界曹溪路上波浪滔天少室山前烟云匝地大野横身风飒飒油然遍界冷飕飕去来不出一毫端含吐十虚无背向既有如是神通且看如是妙用卓一卓云东海鲤鱼打一棒茫茫宇宙便为霖。

　　秉拂道念若同情念成佛有余为众一似为己彼此事办诸昆仲迩来坐禅还同平日之情念寻常之为己也未情知你被麻三斤乾矢橛三不是一何归父母未生前庭前柏树子碍在胸中要生生不得要死死不得触着磕着好赚杀人我有个方便直下若能构去岂不庆快平生以拂左拂云麻三斤乾矢橛父母未生前尽在者里右拂云三不是一何归庭前柏树子尽在者里画○相云莫若打成一片镕作一团方是到家消息复击香案云一时百杂碎了也更说甚道念情念为众为己欲觅个生死之相了不可得是则是更有一言智有所不知神有所不明到今不得不说摇手云且谩说且谩说三七完来犹未迟瓮里那怕走却鳖。

　　解夏秉拂锄一片畬种一箩栗佛法犹海愈入愈深日中一食夜后一寝道业如山渐登渐高果是住同野鹤去则孤云纵横在我收放自由逢佛杀佛逢祖杀祖便可建大功立大业挟宇宙乘云气御飞龙选佛场中可谓第一状元也假若利名在念山水牵连遂扣齿作噀水书符势云万灵千圣千圣万灵金钱宝马火速登程急急如律令敕。

　　冬至秉拂敲唱双行龟毛倒缚清风影照用齐施兔角横穿佛祖腮树灵鼍之鼓攻魔族于千山仗太阿之剑扫狐踪于万里或乘狮子现全身或骑象王现半形或拈一字关键作多种圆相或指三界惟心万法惟识使喑复语瞽重明病得瘥瞆者听此是诸佛诸祖尘点劫来应时施设土苴绪余耳祇如秉拂上座又如何话会卓拄杖云孤根自有天然秀不假阳和分外奇。

　　众檀送抱拙大师灵骨入山请秉拂远客归故乡相逢话更长恐人听不见特举向当阳以拂子画○相云诸昆仲见么适来抱大师向大圆镜中入无量无边不可思议禅定一一定中发无量无边不可思议智慧一一慧中放无量无边不可思议光明一一光中现无量无边不可思议国土一一国中兴无量无边不可思议莲舟一一舟中载无量无边不可思议诸佛一一诸佛演无量无边不可思议妙法复领无量无边不可思议微尘数世界若圣若凡若冤若亲乃至一切山川草木瓦砾荆棘水陆空行情与无情异口同音演第一义乘此宝筏共到彼岸成等正觉拂一拂云是伊又向甚处去也树高低山突兀柳半伸腰梅半发洗清天地一林霜印破虚空千嶂月此时识得者根源何俟当来问弥勒。

　　除夕秉拂云归壑水朝宗二十四气昨日尽三十六旬此际穷穷则变变则通寻常一样窗前月才有梅花便不同试问湖山参学士个中谁是主人公即如携囊盛种遗乡里羯鼓催花赛上工此是春意尚未是主人公若谓粉成角食弯弓射木造龙舟淡抹红此是夏意犹未是主人公更道乌鹊填桥会织女凉风落帽笑嘉翁此是秋意又未是主人公乃至访友乘槎来玉岸寻梅策蹇上瑶峰此是冬意亦未是主人公诸兄弟现今三十到来毕竟如何是主人公喝一喝云爆竹腾空飞腊雪江村野烧放新红。

　　元旦秉拂今年年是去年年年去年来是好年昨日日是今日日日移日换是好日柏叶泛三春之醑梅花开两岁之琼酒瓶山前别露一壶春色醉眠亭畔依然无限风光牧童见以讴歌野老闻而舞袖说甚葛天氏之民欤无怀氏之民欤直得天和地和人和情与无情一样和年新月新日新大地山河一色新竖拂云者个还有新旧也无乍卷乍舒烟聚散无高无下日光辉风流一段难收拾迥别人间绝是非。

　　祈晴秉拂以拂子画一画云云开碧落复竖拂云日丽中天烟消遥见山形瘦花枝上突出无位真人日暖频收谷口寒石洞边迸开本来面目隐向此间隐现向此间现隐现既无私急须高着眼画○相云看看漆桶都来齐打破顶门迸出一轮红。

　　老和尚诞日众请秉拂迦陵仙音遍周沙界烁迦罗眼洞彻十虚揭示格外枢机夜半正明提持向上玄关天晓不露此是我老人尘点劫来乘大愿力普运慈心降迹中州北地照来南地月垂饵会稽吴山飞去越山云当此际也节届蕤宾年方知命丹葩耀日幽禽调叔夜之琴天籁杂歌芳草入谢公之句叵耐现前昆仲却向虚空结彩尽谓师长之年不可不知既已知矣不可不祝众中或以宝掌千二百岁而为祝者或以庄老八千桩而为祝者或以智胜尘点劫数而为祝者或以弥陀无量寿而为祝者上来祝寿即不无竖拂子云祇如者个不落数量作么生祝无见顶露云攒急劫外灵枝不带春。

　　结制秉拂牢关把住不通津验辩龙蛇心胆惊未具超方云汉眼碧油幢令那虚行舍生弃死诛巢穴步月巡风守禁城二六时中加力练刻刻还将魁首擒刀枪须得龟毛就弓矢还从兔角成清平世界休留恋白刃峰头好转身转得身来直下看看渠毕竟是何人忽然看破自家底风光溢目露天真不必梯山并航海西来祖意甚分明遂喝一喝下座。

　　除夕秉拂寒暑迭运乌兔迁流逗到今宵如何合折若是性燥汉子向新旧未交之际岁次未至之初洞开只眼一觑觑破任他日征月迈岁改时迁寒辞腊雪暖入春风自然不被明暗晦朔之所转变从教殴傩戏舞无非个里神通桃符换彩尽是当人妙用不然谩谓寸阴无可惜等闲抛却实难追。

　　秉拂画○相云宝镜当轩翠影珊龟毛指出好生观纵饶当处知端的复画[○@卍]相云拟议依然隔此关。

　　元旦秉拂问打七起三即不问应时一句事如何师云翠飞嫩柳堤边影进云恁么则第二句了也师云且向第一句荐取乃云我有一句子从来未举似了无古与今迥绝向和背捷径又寻常现成更容易不用问人寻胡为向己会头顶一样天脚踏无二地梅开雪里香柳拂堤边翠野色晓来青岚光晴更媚霜浓谷口寒风澹溪声碎柏酒饮椒觞银花灿火树笛韵起孤城钟声沉野寺头头与法法空劫已前事直下解承当应时无不利一僧出礼云将谓新正有几许佛法若然阿谁不会师喝云非公境界。

　　解制秉拂籁发千山天外涛声淅淅金筛百亩云中翠影珊珊一段真机觌面何须别觅心安笑他百城烟水千里布单四藤条称天下佛三顿棒往大愚滩抛却自家宝藏希图大树皮宽纵饶拾得半个鼻孔不是儱侗便是瞒盰惟我青龙济济多士不狂不獧不懦不顽发愤要明此事直透铁壁银山拶得赤肉团上走出无位真人扬声大叫云诸兄弟九旬制满足峭芒鞋猛思去路倘遇洪波浩渺白浪滔天如何过得若也出身有路一任天南塞北去住自由其或未然他时后日铁面阎君索取饭钱莫言不道。

　　秉拂时间隐几梦骑须弥卢泛香水海入蟭螟眼中透迤而行不觉走到蜗牛角上见两个石幢子口里喃喃谈天论地举古明今梅萼三冬发菊花九月开犬子解咬人驴儿便拽磨方作此梦忽然一惊元是众请秉拂而今挝动法鼓上了法座说些甚么即得莫是谈玄谈妙说心说性得么莫是判古批今拈宗引教得么莫是警策工夫标月垂示得么殊不知谈玄谈妙说心说性也是作梦判古批今拈宗引教也是作梦警策工夫标月垂示也是作梦乃至世间贵贱荣辱是非人我无明妄想成佛做祖也只是作梦所以道真如佛性等是空花涅槃生死犹如作梦诸兄弟既然都是作梦可中有识得梦破的么喝一喝云痴人面前不得说梦。

　　中秋秉拂天上月圆人间月半一有多种二无两般桂灿冰壶兔飞银汉人月双融水天一贯识得其中了无思算如何是无思算的道理○分付堂前人打鼓普请看。

　　筛金庵巨大师开关请秉拂晴湖一鉴浪花鲜为访同人泛练川只道此来观法战那知金锁启关前拈拄杖云向此端的一回始知自己脚下一段光明辉天鉴地荡古摩今纳大海于毫端而毫端非细置须弥于芥子而芥子有余亦知我巨兄三年前捏聚虚空为斗室搓圆大地作蒲团到今日铁船独驾泛青霄横身直入惊人浪所以时或在无缝室中髼头垢面而玄机隐密时或在芳花丛里啸月吟风而古韵铿锵正恁么时还在无缝室中还在芳花丛里卓拄杖云浩渺龙升光吐碧离披月出影筛金。

　　除夕秉拂廿九日已前梅寒透而香飘道穷则变廿九日已后柳暖回而色胜理至自彰正当廿九日旧岁欲去未去新岁欲来未来旧不以旧为旧新不以新为新天不以天为天地不以地为地山不以山为山水不以水为水三百六十甲子一时打散了也没计较处发从今日白无奈何时花是去年红拶到梢头放一线道寒随一夜尽春逐五更回旧依旧是旧新依旧是新天依旧是天地依旧是地山依旧是山水依旧是水是法住法位世间相常住虽然如老人适来道腊尽春回万物发生因甚衲僧鼻孔依旧垂下喝一喝云大抵还他肌骨好不搽红粉也风流。

　　荐严请秉拂假借四大以为身春暖桃花雨后新心本无生因境有风吹柳絮毛毬走前境若无心亦无一片冰心在玉壶罪福如幻起亦灭子规枝上向人说大众者里荐得处人间世骊珠独耀于沧海居涅槃岸桂轮孤朗于碧天如此则净裸裸遍大地是真实人体清寥寥总刹海为大解脱场可以往复无间可以动静一如以至一子出尘冤亲超拔不是神通妙用本来法尔如然正恁么时如何委悉西方国土毫端现极目全彰清净身。

　　秉拂举天童净禅师屡迁名刹后奉敕升天童捧敕黄示众曰云开九天呈起曰看彩凤衔出且道如何委悉急急如律令敕师云身入天湖光抉骊龙珠太白峰前来逞俊一霎时日现云敷声价殊震皇都无奈云端飞彩凤通身画出老君符。

　　机缘问答

　　老和尚命送竹篦至座元寮为众考工师即拈竹篦落堂问众云唤作竹篦则触不唤作竹篦则背毕竟唤作甚么道得也拗折道不得也拗折众无对师便拗折归寮。

　　师一日落堂考工毕上方丈问讯老和尚曰今日堂中有几人悟道师云若不是智操几错祗对和尚尚曰座元大似不曾落堂师云将谓无人证明尚曰既然落堂因甚容他圣僧瞌睡师云且喜今日放参。

　　僧问如何是无为国师云千秋歌舜日万里乐尧天如何是无星秤师云权衡浑不落轻重自分明如何是无根树师云常开花五色不逐四时凋如何是无底钵师云擎出吞天地展开制毒龙如何是无弦琴师云子期如不遇辜负伯牙心如何是无底船师云不犯东西岸篙人用意良如何是无生曲师云曲终人不会江上数峰青如何是无孔笛师云拈来高阁上吹出凤凰游如何是无须锁师云放行风不露把住手难开如何是无底篮师云死蛇莫打杀好好盛将归进云为呗玄关明祖意果然法道异寻常师打云识甚好恶。

　　问既是蛇师因甚被蛇吞却师云尽力推爷向里头又云疑杀天下人。

　　问万瓦鳞鳞势冲霄汉为何唤作无梁殿师云别是一乾坤。

　　问佛祖塔庙因甚却被雷霹师云通上彻下。

　　问时人有病医王医医王有病何人医师云山僧解忌口又有如前问师云人参附子下将来。

　　问有一室女未曾嫁娉生得一子姓个什么师云不得姓又云三玄收不得四句岂能该。

　　问泉眼不通被沙碍道眼不通被甚么碍师云切忌捏目生花复有如前问师云祸不入慎家之门。

　　问如何是杀人刀师云长空不匣锋铓色如何是活人剑师云四海唯清日月明如何是凡师云华顶峰头客如何是圣师云平田庄里人曰凡之与圣相去几何师云古松连翠竹秋水对红莲。

　　问佛不化本国和尚因甚旋里说法师云尽大地是山僧你向何处见他曰是处是弥勒无门无善财师云说甚么法僧拟议师便打。

　　师游投子僧问父不投为何投子师云同时不识祖曰寺以伽蓝护法正毁葬时胡不显应师云见怪不怪其怪自坏曰法雨因时离寂住慈云何日再还山师云劫火洞然毫末尽青山依旧白云中。

　　问知有底人因甚道不得师云子讳爷名不知有底人因甚道得师云汝却灵利曰自后如何行履师云奈河桥畔嘶声切剑树林中去复还。

　　问如何是祖师西来意师云石从空里立水向火边焚曰不会师云有工惟种竹无暇不栽松。

　　问既为佛弟子何得又还俗师云易割千茎发难空一片心曰反反复复有甚了期师云金刚倒地一堆泥。

　　师据新室问众云知识晏居名曰方丈白云坐处因甚仅成八尺天瑞曰他人住处师不住师云更道僧理前问师云横身三界外独脱万机前。

　　问一切众生皆尽孝道因甚土枭食母师云狮儿一吼祖父俱尽复有如前问师云换骨洗肠重整顿通身是眼更须参。

　　问鱼以水为命为何死在水中师云道旷无涯逢人不尽复有如前问师云专为流通。

　　问猛虎以肉为食为何不食其子师曰无下口处又云从门入者不是家珍。

　　僧参师问那里来曰少林来师云还见达磨祖师么曰见师云是何面目曰同和尚一般师云莫眼花僧拟对师喝出。

　　僧问无梦无想主人公在甚么处师云踏断草鞋四条筋僧礼拜师云会么曰不会师打云莫妄想。

　　问大地焦枯作么生救师云自有源头活水来。

　　僧问尽大地是沙门一张口诸人向甚么处屙师云把将锹子来许多时雨水为何青龙江不满师云渠无增减百花斗艳万卉争奇且道明甚么边事师云千古意分明。

　　问既是狮子儿为何却被犬咬师云许者畜生具眼。

　　僧问万法归一一归何处师云此去青浦二十五里曰意旨如何师云看脚下。

　　居士问如何是弟子本来面目师指庭前牡丹云会么曰不会师云一年一度开。

　　僧问如何是先照后用师云筠袁赣吉头上插笔如何是先用后照师云石城乾化说话厮骂如何是照用同时师云漳泉福建头匾如扇如何是照用不同时师云嘉眉果▆怀里有状。

　　问如何是佛师云乌鸡雪里啼僧作礼师便打。

　　僧问如何是一印印空师云三更红日上高峰如何是一印印水师云天晓银蟾浮浪里如何是一印印泥师云释迦布发然灯记。

　　问如何是青龙境师云辟径通三泖开门对九峰如何是境中人师云相逢却不识不识却相逢。

　　僧参师云发足何方曰楚中师云船来陆来曰遇船则船遇陆则陆师云如何是二俱不涉僧一喝师云用喝作么僧拟议师打出。

　　僧问祖意教意是同是别师云一条拄杖万年藤洞山临济是一是二师云半臂袈裟千佛衣曰与么则一月普现一切水师云莫向者里躲跟僧喝师便打。

　　僧问如何是佛师云莫妄想如何是法师云莫眼花如何是僧师云莫寐语曰谢师指示师打云又恁么去也。

　　僧问如何是道师云江山留胜迹曰不问者个道师云你问那个道曰大道师云我辈得登临。

　　问不求棒喝交驰请示镜清六刮师云目前无异路何必泣多岐如何是就毛刮尘师云三顿不异蒿枝拂如何是就皮刮毛师云两吹正是虫御木如何是就肉刮皮师云心头片石且休安如何是就骨刮肉师云项上铁枷须脱却如何是就髓刮骨师云摈出侍者忠国师祇如髓又如何刮师云问杀首座价尊宿进云六刮已蒙师指示向上宗乘事若何师打云手执夜明符几个知天晓。

　　僧参师竖拂子僧拟议师便打。

　　僧问如何是有拄杖子与拄杖子师云富嫌千口少如何是无拄杖子夺却拄杖子师云贫恨一身多。

　　僧参师拈拄杖僧一喝师便打。

　　官人参师云汝是官人怎解参禅进云莫以相貌取人师云山僧造次。

　　众秀才参师云十目所视十手所指且道指视个甚么咸云不会师云赖遇措大不会。

　　僧问有拄杖子为何又与拄杖子师云甜瓜彻蒂甜无拄杖子因甚夺却拄杖子师云苦瓠连根苦。

　　僧问未见青龙时如何师云夫子不识字曰见后如何师云达磨不会禅曰见与不见作么生师云金鸡生彩凤玉兔产麒麟。

　　僧问鸟道不逢时如何师云泥牛吼水面曰逢后又如何师云木马逐风嘶。

　　僧问如何是和尚家风师云每日三餐食常年一衲衣进云忽遇客来将何祗待师云鹊来头上语云向眼前飞。

　　僧问如何是塔院家风师云一坞白云三间茆屋进云忽遇客来将何祗待师云宁可清贫快乐不求浊富多忧。

　　僧问师唱谁家曲宗风嗣阿谁师云弁岳峰头月龙江波底明。

　　问如何是祖师西来意师云木马走如烟石人趁不及进云不与万法为侣是甚么人师云城中青史楼云外高僧塔。

　　问如何是安乐境师云山外龙吟瀑布水涧边云起翠微峰如何是境中人师云送客不离三步内邀宾只在一庭中。

　　一僧字山夫师云山夫即不问如何是山妻一苇云绿杨芳草地何处不风流师云未在进云山夫即不问如何是山妻师云自古上贤犹不识造次凡流岂可明。

　　　　　(弟子　▆德润备资敬刻
　　方丈和尚语录第十卷惟冀觉了自心
　　　　超步毗卢宝顶义成一切顿圆调
　　　　御十身)

　　寒松操禅师语录卷第十
嘉兴大藏经　寒松操禅师语录


　　寒松操禅师语录卷第十一

　　嗣法门人德▆编录

　　普说

　　立僧秉拂普说佛法非法贵在悟达禅道非道胡为体妙击石火闪电光终成卤莽驱耕牛夺饥食不名向上纵似赵常山向百万军中取胜淮阴侯背水阵上建功自是虚彰声势由来枉费神机更乃运筹于帷幄之中决胜于千里之外正眼看来堪作甚么一切奇言妙句掷地作金声掉头勿顾自然知解坑阱一时摆脱迥超威音那畔顿越象帝之先返南为北易东作西细中移步鹤出银笼位里转身月铺金地是恁么人随分拈来可以塞断咽喉不见释迦老子道我于三七日思惟如是事结制已来三七日矣且道他思惟个甚么事其间果能透得他意看得他破则释迦不前当人不后昔年之三七何异今日之三七耶假若眼里无筋皮下无血则释迦自释迦当人自当人昔年自昔年今日自今日所以道选佛若无如是眼纵饶千载亦奚为听取一颂三七思惟因底事于中切忌妄追寻须领略谩沉吟满腹相思一曲琴一曲两曲无人会雨过夜塘秋水深会得者个便知洞山与神山路次见白兔走过神曰俊哉洞曰作么生神曰大似白衣拜相洞曰老老大大作者个说话神曰你作么生洞曰积代簪缨暂时落魄你看古人二六时中折旋俯仰切切以此事为念始知佛法在行住坐卧处穿衣吃饭处更向行住坐卧穿衣吃饭处动着些儿便不是了也正谓毫厘有差天地悬隔瞥尔情生万劫羁锁复听一颂恁么来时会也么霜眉雪鬓出烟萝二非两一有多尊贵何妨混缘蓑换步转身人不见疲深惟有月明过会得者个便知。

　　僧问谷隐聪禅师如何是夜半正明天晓不露隐云牡丹花下睡猫儿看他从上先圣开口动舌初不着意发一机直使乾坤失色示一境从教江汉朝宗尽却你平生咬嚼他不破知有底人一举便知落处若乃宗眼不明菽麦不分岂可同日而语哉故曰恁么相续也大难亦听一颂禁殿沉沉夜色鲜金鸡啼唱五更天离玄要没正偏露柱怀胎面目全是男是女难分别月出连山露半边会得者个便知南泉因两堂争猫泉提起云道得即不斩道不得即斩却去也众无对泉便斩却赵州从外归泉举示之州脱草鞋于头上而出泉云子在却救得猫儿祇如者段公案淆讹在甚么处众中商量者两堂是苏秦张仪只么投秦入赵岂知天然王道赵州善辩来机向骊龙颔下取珠阿修罗手中夺印苦哉屈哉与么称禅客阎罗大王未放汝在正是韩卢逐块者无异也再听一颂凛凛霜颜手里藏两堂珍重好儿郎提起也绝商量一阵腥风满大唐谩云戴履猫能救戴履何曾异两堂会得者个便知昔有婆子供养一僧常令二八女子给侍一日令女抱住云正当恁么时如何僧云枯木倚寒岩三冬无暖气女回举似婆婆云我二十年只供养个俗汉便烧庵趁出若论此事无分僧俗贵贱惟有真参实悟底掉得些子滴水可以兴波空手便能行拳你看者二人一拶一挨毕竟意在于何更听一颂运筹早已不心良觌面何堪着意忙休卖弄少郎当烂麻怎作系驴缰流莺带晓催春急一树花开满径香诸昆仲适来所举一二公案如湛卢似火聚不许差落顾伫那容踏步向前任是普慧云兴百问普贤瓶泻千酬将三藏十二部从头注过总是门外打之绕果能卒地折爆地断直下知归而尘尘解脱当处明了而法法圆融入水求人善行天下无车迹烧山觅虎高卧江天不露踪然后可以指挥八极陵烁古今陶铸圣凡融化愚智更与三世诸佛历代古锥同一眼观同一耳听同一意触同一舌尝把臂同行共鼻出气非为分外是事且置而今众中还有共鼻出气者么打喷嚏云气急杀人。

　　退院普说今宵还是山中主明日翛然化外宾竖拂云百年三万六千朝反复元来是此人所以释迦老子识得此人便云天上天下惟我独尊达磨大师识得此人亦曰吾本来兹土传法度迷津竺干诸祖建宗立旨莫不皆由识得此人然后发言吐气自是行解相应至于山僧两住青龙于中冒雨披星出作入息左提右挈正打傍敲莫不咸愿诸公识得此人而后已又承诸公股肱之劳赞助之力始终条理内外肃然故我才居丈室欲效古人体例不下山不赴斋不攀豪贵檀越名随缘动用号知足只将本寺庄课谅人多寡以作粥饭虽举此念虽行此事未敢轻于言出于口何也靡不有初鲜克有终不期数百里之外已被老人慧眼遥见慧耳遥闻与檀越书云窃惟迩来佛法浇薄之极每见拖筇曳裾苞苴投刺交结权势靡所不至唯图门庭热闹不顾取笑傍观方今之时滔滔皆是欲匡时援溺易风移俗求其一二又鸟可得哉兴念及此未常不疾首蹙额者也有人从青龙来谓新方丈杜门不出一味高尚弗忧门庭冷落法堂草深较之诸方新出世者可谓劣矣山野谓果如是乎若果如是则古风稍挽泾渭可分何患丛林之不兴祖道之不振古云作家自有通人爱是耳虽新方丈不谙时务抑且尚在老成比前拖筇曳裾者又不可概而目之也大众一念才兴便有知识一事将行便有远鉴汝等只愁不识此人莫虑外无知者祇恐行之不速莫求言之太迟言行乃君子之枢机治身之大本动天地感鬼神得不敬乎然先圣教人但尽今时更有何事能尽今时自然行到言到要识此人别无奇特务宜信得及看得破把得住下得手自是工夫成片妄想消除对世间一切爱欲境界心如木石形类死灰昼不足继之以夜夜不足继之以日日不足继之以月月不足继之以年翻来覆去提去提来不觉不知忽然拶透如贫得宝如暗得灯如云开见日如水底火发尽十方世界是个大圆镜尽十方世界是个自己谓之心空及第见彻父母未生前本来面目不妨安居于水边林下保养圣胎名利不于大忘人世直待龙天推出四众钦从吐一机则千机万机齐剖道一句则千句万句合辙步步行有言言谈实自然不被业力所牵更不教人拨无因果今日不是不向现前吐露因住青龙今已十载未常一日与前念间隔一期诸公寻常行事须是言顾行行顾言发言必虑其所终立行必务其所蔽二显知几知微将启百世之蒙不伤先鉴之明三冀他时后日竖法幢建法社看从上药山之牛栏风穴之白丁供办投子家风禅坐石霜枯木沩山食橡栗大梅衣荷叶凡为住持三请而赴一辞便行有缘则住无缘则往从上诸圣如是标格莫学今时裨贩之徒将常住物私做人情资用俗家假贷而暗献将新而先供永固祖席如蚖恋窟现前戴角披毛偿所负者多此等流先佛明言可不惧哉故曰应观法界性一切惟心造又云今时人虽从缘得一念顿悟自理犹有无始习气未能顿尽须教渠顿除现业流识即是修也不是别有行门令渠趣向故山僧或出或处未常不以此介意犹恐有所未至因退院述偈以互相警策学道容易行道难休将知解自瞒盰开言饶与诸贤契行履须将古圣观一寸光阴忙若电十方信施重如山失多只为贪他少莫把人身当等闲。

　　指迷普说问衲僧行履断绝攀缘因甚王林长老倚势并吞师云水母原无眼求食须赖虾进云尊莫尊乎道美莫美乎德占人丛席还具道德也未师云甜瓜彻蒂甜苦瓠连根苦进云与么则长言大义何曾义自谓孤忠却不忠师云盗名岂是为人盗欺世从来只自欺进云究竟一文偷不得至今空作不良人师云不到乌江畔知伊未肯休乃云适才与么酬醋诸公无不委知若是个汉向山僧未出方丈已前道得一句作个洒洒落落无事人去岂不快哉倘或玉石不分魔佛不辨未免向第二义门为诸人通一线去不见黄面瞿昙十九始悟修行三十足成佛祖演藏经五千余卷住尘世七十九年其间坐无量宝刹度无量众生难行能行难忍能忍三千大千世界无有芥子许而不是舍身命处故得三十二相八十种好万德庄严十号具足神龙为之拥护四众为之皈依天上天下称为独尊曾闻有假借威权屡屡以并吞为事而得成佛耶非惟我佛如然即西天二十八祖递代相传各化一方或主人以自创园林坚请而不就者或檀越以世袭家业力施而不受者或不吝衣食而济度世人者或不惜身命而广化众生者种种解脱种种慈悲种种方便种种因缘不胜枚举曾闻有假借威权屡屡以并吞为事而得作祖耶非惟西天诸祖如然即我东土贞观向道欲瞻风彩上表逊谢往返三四引颈就刃神色自若使以状闻帝逾钦慕吾是以敬道信大师也茅茨石室累烦圣主且请前行我从别道澡身净发结跏趺逝吾是以尊无业禅师也休心息念断绝攀缘赐紫及号力陈昔誓收付有司恬然受刑及抵淄州道俗用凑吾是以重芙蓉楷祖也皇祐初年遣使持书称疾不起表荐怀琏幸安林下饭蔬饮水佛祖不为况其他耶吾是以仰圆通讷翁也赴京未久屡乞还山钵赐龙脑即付丙丁大小庵院敕随意住得旨深密后出敝笥吾是以慕大觉琏公也乃至隐山至死不肯见人赵州至死不肯告人匾担拾橡栗为食大梅以荷叶为衣纸衣道者只披纸玄泰上座只着布石霜置枯木堂与人坐卧祇要死了你心投子使人办米同煮共餐要得省取你事古之今之或出或处立一事行一法无不与人抽钉拔楔解黏去缚时常以损己利人为念曾闻有假借威权屡屡以并吞为事而得称为人天师范耶非惟出世诸祖如然即在世高人如许由闻尧将让天下于己以为污耳之言从清流而洗之巢父饮牛其下以为此水足活牛口复踞上流而饮之子陵微时友于光武及帝登位屡请不屈钓烟波于桐江之上东坡将已置之宅夜闻老妪出不忍弃之声即取其券而焚之是皆尘劳中人尚能轻利重义曾闻有假借威权屡屡以并吞为事而得称为高人逸士耶非惟高人逸士如然即善权一刹创于南齐之建元毁于大唐之会昌咸通八年节度使李玭奏复之请玄觉禅师为开山祖已而彻公始得蹈其后迹建炎初李忠定公纲重严像设请主嗣宗禅师上堂曰涧底泥牛金贴面山头石女着真红系驴橛上生芝草不是云霭香炉峰此四句中内有一句能杀能活能纵能夺若人简点得出不惟一生参学事毕亦明得法智禅师继席上堂云明月高悬未照前雪眉人倚玉阑干夜深雨过风雷息客散云楼酒碗干其中有一句是正偏蒹带一句是宾主互换一句是六义深藏一句是照用齐施且道那一句是宾主互换于此分析得出方见得慧泰禅师所曰微云淡河汉疏雨滴梧桐之意旨也见得者个意旨始识咸淳二年大学士李曾伯加宏拓焉遂延福岩禅师德珍首座悟空济无学文善权通暨西印玉山宗恺等是皆唐宋元明以来洞济法云诸大知识赴坚请而惠然肯来者曾闻有假借威权屡屡以并吞为事而得称为先辈大善知识耶非惟先辈知识如然即鼎革以来寺废僧逃十有余载众延浮石和尚居不堪忧经旬辞去郡邑士绅不忘付嘱于康熙壬寅春恭请先师百愚老人辟草开荒中兴此寺乙巳秋老人逝后继以存焉和尚又继以贯慈和尚前后五载重重修理渐渐圆成至辛亥春众至青龙延山僧以继其席得建老人塔于万松岭北今经三载尚未告竣海内缁素无不闻知曾未有假借威权以并吞为事而得主法此山也非惟诸佛诸祖如然即汝诸人辞别父母拜离师长餐霞宿露访道寻师莫不欲改恶从善了明自心本性以报父母生身之德师长提携之恩故大觉琏曰玉不琢不成器人不学不知道今之所以知古后之所以知先善者可以为法恶者可以为戒历观前辈立身扬名于当世者鲜不学问而成之矣曾闻有假借威权以并吞为事得模范于人天耶又曰见贤思齐焉见不贤而内自省也如此切磋琢磨久久用心动转施为纵得一知半解须学古人乐闻己过喜于为善长于包荒厚于隐德谦以交友勤以济众不以得器二其心所以光明硕大照映今昔者也莫习狐假虎威之辈欺世盗名之流苞苴投刺广结豪贵贪美食以适其口占大厦以快其居夺人之寺曰我祖寺也夺人之居曰我祖居也我宜继之尸之凌之烁之殊不思自齐迄今朝凡几易代凡几更祖则祖于何人之祖继则继于何人之后况此并吞为事世之人亦未见之安忍同为圆顶方袍尽行驱占一时僧道告诉无门叩阍无计相与转沟壑而死道路者不知几何焉更可笑者假借修乐庵塔以为入门之计岂非谬之大谬者乎然乐庵明季人也生居显亲去世显亲非善权之僧也明矣其友吉庵而让塔得入善权之由也又明矣何得欺心欺世无所不至谋占天目而天目缁素有揭盗葬虞山而虞山远近有檄强僭龙池而龙池护法出书以责之平阳和尚刻从周录以罪之今又并吞善权山僧上堂鸣鼓而攻之普说以指其迷而救之道房出王林吞谋善权说以诛之是不约而同者也至于十载不拈香贰心待帝主不认剃度之敏然勒行九拜之朝仪此数事者更有公论不必细述看来此等正是戒律不必持定慧不必习道德不必修嗜欲不必去岂特起丛林之害真法门万世之害也欤诸公将来若得把茅盖头当以此为终身之警戒看他只为无始劫来妄想浓厚只在诸尘境界中作活计元不曾踏着本地风光明见本来面目终朝业识忙忙向外驰求孳孳为利那知各各怀中有一个无价大宝人人脚下有一片祖翁田地不须他觅本自现成阴阳未判之先不能增他一毫寒暑既分之后不能减他一丝不与八风移其志不随荣辱二其心可以证古明今可以了生脱死可以随处作主可以遇缘即宗何必假有穷之气势污无尽之心田更不知何者为行何者为解何者为相应看他异日狼藉噬脐莫及此则非魔即魔所使盖假我衣裳阴以破坏我法者非但为名教之罪人亦法门之罪人矣一旦生死到来将何抵敌舍此报身难逃沦坠古人谓牢狱未是苦袈娑下失却人身是为苦也药石之言可不铭佩诸兄弟还委悉么倘或迟疑更听一偈王林却继绿林风惯占丛林伐己功天目虞山为别业善权地藏作行宫长言大义何曾义自谓孤忠却不忠冒宠欺君人不识法门也有此奸雄(癸丑十一月十二日)。

　　中夏告香普说达磨西来直指人心见性成佛且道性作么生见击香几召众云会么果能直下知归圣凡情尽能所障空觌体无依当机绝待则知四十五日前曲不藏直四十五日后真不掩伪三际平等一道虚闲过去未来觅一丝毫隔碍底道理了不可得若是乘虚接响声前领旨犹迷顾鉴之端句后精通尚昧识情之表诸公最初行脚要为生死大事不是说了便休务须立定脚跟不顾危亡决定志气不顾得失提个所参话头拍盲举起拍盲打捱尽却今生不彻不休不明不歇寒不知热不知饥不知饱不知任他说是说非论长论短只将从前人我无明昏沉散乱菩提涅槃真如解脱并作一团放教身心荡荡地闲闲地胸中不留一个元字脚久久不变忽朝洗面摸着鼻孔未可知也假若疑而不信信而不真人我山高是非锋起为五欲八风之所动摇求到大安乐大休歇之地不亦难乎所以释迦老子在灵山会上拈一枝花尔时百万人天咸具大智大慧尚且目瞪口哑纵彼饮光破颜微笑也是眼中着屑自后碧眼胡僧得得西来九年面壁神光立雪断臂安心亦是好肉剜疮其余德山洞山云门临济沩仰法眼古今宗匠千变万化用尽自己心笑破他人口都来好与一顿痛棒免得弄巧成拙不见云居道得者不轻微明者不贱用识者不咨嗟解者无厌恶从天降下则贫穷从地涌出则富贵门里出身易身里出门难动则埋身千丈不动则当处生苗一言迥脱独拔当时云居可谓照用齐施敲唱双举奈他脑后见腮面前无齿叵耐画地为牢无绳自缚既是门里出身易为何身里出门难昨夜南山来石虎天明生个玉麒麟向此看得彻方看得道吾问僧甚处来曰僧堂里来吾曰圣僧道甚么僧近前不审吾曰东家作驴西家作马曰过在何处吾曰万里崖州道吾拈得个猢狲圈圚东扯西拽到底劳而无功者驴汉极欲摆脱缰绳几曾出他罗网呵呵向此见得透方见得僧问巴陵如何是提婆宗陵曰银碗里盛雪巴陵一向水泄不通偶被者僧一拶将七珍八宝狼藉殆尽赚他倚草附木者不少有能别开一线云门儿孙许他犹在向此转得身方知僧问汾阳真正修道人不见世间过未审不见个甚么过阳曰雪埋夜月深三尺陆地行舟万里程曰和尚是何心行阳曰是你心行汾阳者汉超情离见则不无抽钉拔楔未梦见在待问真正修道人不见世间过未审不见个什么过高祖殿前樊哙怒须知万里绝烟尘和尚是何心行留得五湖明月在不愁无处下金钩不见百丈云并却咽喉唇吻速道将来沩山曰却请和尚道丈曰不辞向汝道恐已后丧我儿孙百丈沩山一般弄巧成拙不觉家声丧尽时有僧问并却咽喉唇吻请道将来但云宁可截舌不向汝道又不见德山密云但参活句莫参死句活句下荐得永劫无滞一尘一佛国一叶一释迦是死句扬眉瞬目举指竖拂是死句山河大地更无淆讹是死句问如何是活句山曰波斯仰面看大小德山费尽娘生气力说到三生六十劫正是鬼窟活计直饶道个波斯仰面看大似赤土涂牛奶且作么生是活句灯笼　跳上青天露柱魂惊头脑裂只如诸公每日闻板声则赴斋堂闻报钟则赴功课闻普梆则搬柴运米莳青刈绿你道是活句是死句是不死不活句者里倜傥分明方许道罗笼不肯住呼唤不回头你看古来尊宿担荷此事大不容易三登投子九上洞山长庆坐破七个蒲团赵州二十年不杂用心不知费尽多少艰难方得了明心地即如山僧二九脱白知有此事独住孤峰力参四载出山圆具打七三日才得省发遍叩知识二十余员尽皆印可具大眼目不过一二后参百老人于此弁山被他痛棒连灯堕地释然大彻随呈偈云探遍诸方最上机何如直下绝离微若非一击连灯落那得心空及第归辅弼老人一十三载然后继席青龙至今二十年来七坐名蓝回思从前如同一日果是真正道流要明生死弃着十年甘载忘人忘我全身放下靠着本色宗师与之决择如磨古镜昼三夜三尽其神力去其尘垢光明发现自是照天照地如秉宝剑以寡敌众心无退怯孰敢撄锋佛来也扫魔来也扫扫得干干净净自然洒洒落落而此镜此剑乃吾人本有之体非假外求外求而得终非得也大凡参学要得彻头彻尾直须丧尽目前机去却胸中物末后一着始到牢关绝后再苏欺君不得到此境界则全心是佛全佛是心一人发真归元十方虚空悉皆销殒诸公既不远千里相寻而来聚会龙华皆是诸方抱道之士二六时中切切穷究佛法如海愈入愈深只要实证实悟于实证实悟处靠定一着子自然百了千当透顶透底则成佛作祖如壮士展臂岂假他力否则且待七月十五却来露个消息。

　　原书阙
嘉兴大藏经　寒松操禅师语录


　　寒松操禅师语录卷第十二

　　嗣法门人德泰编录

　　拈颂古(七十九则)

　　世尊初生一手指天一手指地周行七步目顾四方云天上天下惟我独尊云门曰我当时若见一棒打杀喂狗子吃贵图天下太平。

　　强中称胜招焚六合之尤阵后兴兵徒奋一椎之勇若据青龙看来彼此不无其咎何故天下有道则礼乐征伐自天子出。

　　自言自语自徘徊自动芳心自作媒不是自家亲骨肉谁将炭送雪中来。

　　开天辟揭地户毗岚园内烟尘鼓云从龙风从虎赤电光中霹雳舞韶阳吞吐几人知风送清香播寰宇。

　　世尊于腊八夜睹明星忽然大悟叹曰奇哉一切众生具如来智慧德相但以妄想执着而不证得。

　　大小世尊开眼寐语。

　　无端六载葛藤牵跳出通身是盖缠眼病空华休卖弄谁人顶上没青天。

　　世尊一日升座大众集定文殊白椎曰谛观法王法法王法如是世尊便下座。

　　文殊一椎不妨惊众简点将来也是泥里洗土块若是青龙但只抚掌呵呵大笑看者世尊如何合煞。

　　幽谷琼枝带露开春含红紫锦成堆谁知遇阵催花雨褪落飞英满翠苔。

　　世尊坐次见二人舁猪过问者个是甚么曰世尊具一切智猪子也不识世尊曰也须问过。

　　珠穿九曲大觉可谓神功玉解连环青龙更资一路倘遇二人打个喷嚏舁猪便行又作么生。

　　一微尘内开门户自引贼来反破家井底悬帆风势恶夜乘明月出芦花。

　　世尊因文殊至诸佛集处女子出定因缘。

　　今时尽谓文殊是大智所以无出无入罔明乃初地故得有出有入如斯话会孤他先圣青龙见处也要诸人共知出得也与三十棒出不得也与三十棒为什么聻自来一统乾坤那许分疆立界。

　　一棚傀儡红线抽牵灯残人醉月上阑干清音拨转西廊去露滴花梢夜正寒。

　　华山一睡岳阳三醉眠者而得酣酩者而反寐堪笑堪悲谁同谁异名园一夜雨春风洗出青山如泼翠。

　　世尊在灵山会上拈花示众云。

　　世尊拈花一盲引众盲迦叶微笑相牵入火坑还有免得此过者么喝一喝云眼里无筋一世贫。

　　卖狗悬羊已不仁那堪眼里又添尘斯时若掩苍颜出免累儿孙诳后人。

　　世尊因七贤女游尸陀林。

　　可笑七贤女逴得些子即便旋烝热卖幸逢帝释不谙时宜懡　放过若向青龙索此三般但云情知你在鬼窟里作活计。

　　三物从来离向背明明借问转周遮不周遮憍尸迦何不当初再献花。

　　殃崛尊者因持钵到一长者家。

　　长者已是错问世尊已是错答殃崛已是错传产妇已是错闻善权今日将错就错诸人不得错会。

　　一点春山一点愁一丝春雨一声鸠声声暗写春情甚谁识春情寄垄头。

　　宾头卢尊者因阿育王内宫斋三万大阿罗汉。

　　二尊者若不是育王并须出国。

　　相逢便问家山路笑指家山路不遥回首暮云归未合抬眸新月上林梢。

　　善慧大士一日披衲顶冠靸履朝见梁武帝帝国。

　　要识三教圣人体么恁么也不得不恁么也不得恁么不恁么总不得要识三教圣人用么恁么也得不恁么也得恁么不恁么总得直饶会得体用拄杖犹未放过。

　　非禅非道亦非儒三不完全总是孤只道聚沙终作塔那知捏土不成珠。

　　宝志公垂语曰终日拈香择火不知身是道场。

　　善权者里终日拈香择火不得唤作拈香择火。

　　野老家风迥异常太平勋业总相忘皇风一片知何处燕舞莺啼日正长。

　　三祖信心铭曰至道无难惟嫌拣择。

　　大小祖师祇会抱不哭孩儿打净洁地上毬子既是至道无难亦不碍拣择。

　　春暖山自青溪晴水自绿菜花一片金麦浪千层碧明不明择不择二水中分白鹭洲风光两岸生涯别。

　　南阳忠国师一日唤侍者者应诺如是三唤三应师云将谓吾孤负汝谁知汝孤负吾。

　　三唤三应钵盂安柄两个郎当一场气闷是则是不图打草只要惊蛇。

　　子规枝上语声声暗把愁肠诉与人啼得血流无用处不如灭口过残春。

　　有婆子供养一庵主二十年常令二八女子给侍。

　　婆子者僧彼此不无长处若是佛法三生六十劫。

　　梅雪争春未肯降骚人阁笔费评章梅须逊雪三分白雪却输梅一段香。

　　青原思禅师参六祖问当何所务不落阶级。

　　洗耳溪边饮牛流上未是老成高蹈扫除朕迹拨转机轮试看俊俏生涯当时才见祖云落何阶级便与掀倒禅床岂不俊哉。

　　背手掀翻宝座平任从金殿五云生巍巍顶相难攀仰千嶂惟余一月明。

　　马祖一禅师因僧问为甚么说即心即佛祖曰。

　　唤钟作瓮指鹿为马大师固已不能逃其责若夫体会大道直饶千佛出来亦无启口处。

　　人间四月芳菲尽山寺桃花始盛开莫谓春归无觅处依然转入此中来。

　　药山俨禅师因僧问如何是道中至宝山云莫谄曲僧云不谄曲时如何山云倾国不换。

　　贫而无谄富而无骄药山老人聊亦可矣若是道中至宝犹未得在何故未若贫而乐富而好礼者也。

　　门外百千竿绿竹庭前三两树梅花客来莫道贫无待清淡门墙有几家。

　　药山久不升座院主白云大众久思法诲。

　　药山不惜一词足可观光及被院主拶着未免话作两橛。

　　琉璃殿上金才布玛瑙阶前玉又施明露秋光犹不委暗藏春色几人知。

　　药山因化主到甘贽行者家甘问甚处来。

　　未成老干之才先典从容之职化主其然也可惜药山不用疾焰过风负他来意不少待纳金时好与连棒打出且教愧杀者俗汉。

　　病源不识假儒医卖药人遭买药迷不是山中重点破几从个里别端倪。

　　丹霞然禅师访忠国师值睡次乃问侍者。

　　南阳正令全提未免伤锋犯手侍者咬牙吃棒依然祸出私门若是撞着英灵衲子管取直下棒折。

　　龙生龙凤生凤暗箭伤人心胆痛杀活直饶一时行家声难讨千钧重。

　　丹霞访庞公门逢女子灵照洗菜次。

　　大小丹霞向女子手中失却一只眼庞老也是屋里贩扬州青龙看来总是一队卖私盐汉拄杖子不在且各与二十笤帚柄。

　　夜影透窗天上月芦花飞起渡头风渔歌一曲才堪听又被风吹别调中。

　　大颠通禅师因韩文公过访问和尚春秋多少。

　　首座扶头大颠把尾虽然头尾相称早被文公勘破时有僧问一般扣齿为何摈出有意气时添意气曰首座分上又作么生不风流处也风流。

　　一般机用显家风疑杀昌黎个老侬不是临岩重返掷争教天下绝狐踪。

　　百丈海禅师每上堂时有一老人随众听法。

　　不落不昧狮入狐队不昧不落狐入狮窟五百年前终日长安道五百年后春风醉未归前后俱坐断一声铁笛冷两两玉鸾飞。

　　由来祖位莫能留独自酣酣卧古丘若把花枝半掩面不令人见转风流。

　　野老祭江神乞儿翻筋斗莫作两般看等是扬家丑。

　　百丈因僧问如何是奇特事丈曰独坐大雄峰僧礼拜丈便打。

　　明镜蒸食未为得所干将补履尤可堪嗟。

　　万仞峰头作者机纵横杀活在临时区区若解翻身转不负娘生两道眉。

　　南泉愿禅师因赵州问如何是道泉曰平常心。

　　南泉虽是嚼饭喂婴孩诸人切忌作道理会。

　　崎岖不涉妙无求春去秋来意更幽啼鸟一声千籁寂清风明月两悠悠。

　　归宗常禅师因李刺使问如何是祖师西来意宗竖拳云会么曰不会宗云措大拳头也不会。

　　归宗好个拳头无端伤筋露骨却成钝置待他道不会便好蓦头一拳果是真措大必然别有生涯。

　　宗师谁谓无玄旨惯是为人穷到底细把瑶琴反复弹奈何不入聋人耳。

　　章敬恽禅师因百丈遣僧来探候敬上堂次展坐具礼拜起将敬一只靸鞋以袖拂却尘了倒覆向下敬曰老僧罪过。

　　运筹帷幄费尽百丈机谋决胜千里不消章敬权巧较量将来总被者僧勘破。

　　千里施谋意更深重围掉臂机偏巧嘱使覆鞋兮狼心不少老僧罪过兮暗箭谁晓百丈师章敬老看来却似大虫戴纸帽。

　　杉山坚禅师与归宗南泉行路次逢一虎各从傍过了泉问宗适来见虎似个甚么宗云似个猫儿宗问山山云似个狗子宗又问泉泉云似个大虫。

　　字经三写乌焉成马。

　　杉山普愿与归宗道眼元来总不通一个山君分几种至今描画不成功。

　　云岩晟禅师问僧汝爷在否曰在岩云年多少曰八十岩云汝有爷不年八十还知否曰莫是恁么来者岩云犹是儿孙。

　　恁么不恁么总是儿孙边事要识爷么当堂不正坐那赴两头机。

　　岳阳楼子洞庭槎皓魄悬辉照影斜帘外转身全不顾从来祖父不离家。

　　云岩因僧问二十年在百丈为甚心灯不续岩云头上宝花冠曰意旨如何岩云大唐天子及冥王。

　　者僧与么问是知有不是知有云岩与么答是续心灯不是续心灯具眼者辩看。

　　从来香爇御炉烟不易纶音向外传堪笑游人夸意气那知尊贵本天然。

　　龙潭信禅师未出家时居寺侧天皇巷卖饼为业。

　　潦倒龙潭一钓便上。

　　烟飞石室去犹还谩道山中别有山回首即通仙子迳拈来一粒便成丹。

　　三平忠禅师因到石巩巩曰看箭平拨开胸。

　　石巩虽有穿杨之作依然习气难忘三平纵得隐身之术未免弄巧成拙。

　　高高一箭中红心弦动春风笑展襟未识穿杨机用别到来谁不费沉吟。

　　沩山祐禅师偕仰山摘茶次沩曰终日摘茶。

　　尽道节拍相应不知互扬家丑。

　　一茎两茎斜三茎四茎曲尽爱舞烟霞那知翠筠湿。

　　黄檗运禅师捧钵至南泉位坐泉见问长老甚年行道曰威音已前泉云犹是王老师儿孙檗归位。

　　焦砖打着连底冻赤眼撞着火柴头。

　　本无位次可安排说甚何年行道来宾不宾兮主不主好将活捉一坑埋。

　　百丈正禅师示众汝等为我开田我为汝等说大义开田了众请丈说大义丈展两手示之。

　　展开两手聊以塞白若作大义以酬众何异空拳诳小儿青龙亦开田了有人请说大义拈起钁头便打因甚如此重赏之下必有勇夫。

　　大义明明甚坦夷何须展手涉多岐白云深处家山好一曲清歌信步归。

　　赵州谂禅师因台山路上有一婆子。

　　赵州勘破婆子将谓将谓婆子勘破赵州元来元来虽然尽被者僧勘破。

　　蓦直去勘破了鳖鼻被蛇吞大虫遭虎咬真懊恼腥风毒气远侵人平地吃交犹不少。

　　赵州因僧问承闻和尚亲见南泉是否州云镇州出大萝卜头。

　　好个大萝卜头塞者僧口则得塞天下人口则难。

　　懵懂无知总不记得一镞撩空万机寝息别别衲僧几个知端的。

　　赵州因僧问学人乍入丛林乞师指示州云吃粥了也未曰吃粥了也州云洗钵去僧有省。

　　者僧悟则不无争奈未曾咬着一粒米为甚么聻从门入者不是家珍。

　　夜深凉月筛寒水渔子纷纷来问津三汲浪高春梦破江天一色露沉沉。

　　赵州问婆子那里去曰偷赵州笋去州云遇着赵州又作么生婆便掌州休去。

　　偷天者情虽不善换日者心犹太狠只知彼彼无端不顾傍观者哂。

　　剑戟相逢讵偶然明来暗去各通权谁知就里机犹别退步从来却占先。

　　赵州因僧问狗子还有佛性也无州云无。

　　一点水墨两处成龙。

　　佛性有狗走抖擞口佛性无猴愁搂搜头无无无有有有堪怜错乱满寰区谁解移星并换斗。

　　赵州到一庵主处问有么有么主竖拳州云。

　　直饶收放随宜纵夺可观简点将来犹未尽善因甚如此贪观天上月失却手中桡。

　　捞虾捷蟹放虾生单把蟛蜞较重轻换却几多人眼目到头偏爱看横行。

　　一竿抛两岸收放任悠悠谁识龙门客从来不上钩。

　　赵州因僧问万法归一一归何处州云我在青州做领布衫重七斤。

　　者个话头累我数年而今思量只是冷笑且道笑个甚么茫茫宇宙人无数那个男儿不丈夫。

　　等闲拈出上头关无限行人着意攀祇道春从南苑发那知梅在雪中蟠。

　　赵州因僧问如何是祖师西来意曰庭前柏树子。

　　赵州虽则与么为人不免被者僧勘破。

　　一语昂然不变常水中择乳须鹅王堪怜野鸟无机见空逐黄鹂过短墙。

　　唱尽黄金缕重吹紫玉箫曲终人不会风过绿波摇。

　　子湖踪禅师一夜于僧堂前曰有贼有贼众皆惊动一僧被湖把住云维那捉得也捉得也曰不是某甲湖云是即是只是汝不肯承当。

　　理契则神贫子获衣中之宝性封则物壮士失额上之珠子湖虽有机变其奈不逢萧翼致成龙头蛇尾八十婆婆心不歇更深欲解愁肠结其如底事少知音徒把心情托明月。

　　赔尽老精神筵前一令新那知村店酒难劝玉楼人。

　　普化见马步使出喝道化亦喝道作相扑势步使令人打五棒化云似即似是则未是。

　　卖宝遇着瞎波斯。

　　山头波海底月就身题目天然别孔仲尼温伯雪倾盖相逢甚奇绝话到山空海月残各将衣袖掩容还。

　　洞山价禅师与泰首座冬节吃果子次乃问。

　　洞山夺璧还赵首座玉本无瑕若作得失理会尽被果子塞却且道节目落在何处夜半乌鸡带雪飞泥牛入海须弥倒。

　　一段真机见也不拈来掇去价难酬片云归岭青山露水面风生送远舟。

　　日用头头收不得机酬劄下难合辙掇转盘儿都漏泄向谁说几度秋光与明月。

　　僧问洞山如何是衲僧孔窍曰十八女儿不系裙。

　　大凡出言吐气须识那畔今时如湛卢似火聚近之则然眉触之则失命祇如洞山此语还是今时事那畔事莫将支遁鹤当作右军鹅。

　　巧画蛾眉出绣帷台前古镜吐云飞无言童子呵呵笑赢得春光满面归。

　　一枝梅放垄头春无限风光可玉人不识花开深夜雪又随春雾泛溪滨。

　　洞山上堂有一人在千人万人中不背一人不向一人且道此人具何面目云居出曰某甲参堂去。

　　洞山要换却天下人眼睛若非云居也大难承当虽然毕竟此人具何面目瞎。

　　朝来一抚没弦琴不落宫商调更深除却风前钟子耳高山流水几知音。

　　洞山夜参不点灯有僧问话了却退山合侍者点灯乃召适来问话僧出来僧近前山云取三两粉与者上座僧拂袖而退后有省。

　　暗然灯明与粉不无格外钳锤未免污他男女呼则进省则退固知身入帝乡空惹一场懊恼。

　　碧岫峰头借问人指山穷处未安身直饶过后知端的怎似灵苗不犯春。

　　洞山因僧问蛇咬虾蟆救即是不救即是山云救即双目不睹不救即形影不彰。

　　此则公案诸方批判者甚多错会者不少或曰者僧问处有宾有主洞山答处有正有偏与么商量总是虾蟆浸死水毕竟如何蛟龙争肯宿澄潭。

　　画堂宝鼎起青烟皓月沉沉古镜圆夜静木童歌白雪声声唱出洞中天。

　　投子同禅师因僧问月未圆时如何子云吞却三个四个圆后如何子云吐却七个八个。

　　者般答话不无俊俏终是未得玲珑有别善权月未圆时如何一点瞒他不得圆后如何瞒他一点不得沉沉禁殿漏声迟烟锁瑶台影不移何处好风帘外起三更红日上梅枝。

　　夹山会禅师初住京口因僧问如何是法眼因缘。

　　一人傍敲正打一人顾后瞻前可谓有始有终彻头彻尾虽然一等是与么问答因甚肯后不肯前雪后始知松柏操事难方见丈夫心。

　　对竹晓惊禅影瘦倚松暮觉老身闲风清云白乾坤阔剩有梅花照雪寒。

　　德山鉴禅师因饭迟拓钵至法堂前。

　　酌然者段淆讹有道一拶有道低头有道密启要且摸索不着直得其迅如电其声如雷其暗如箭自古及今即便是透关底也须急着眼始得不然莫谓德山只得三年活尽大地人亦只得三年活。

　　共把瑶琴月下弹浑家心事露多端更阑曲罢人归后静夜江声带月寒。

　　仰山寂禅师问僧何处来曰幽州山云幽州米作么价曰某甲无端从他市上过踏折桥梁。

　　者僧祇知踏折桥梁要且不识米价若是善权即便和声打出终不使伊耽滞半途。

　　举一明三拈头知尾伶俐衲僧能有几咦饶君踏得草鞋穿未免通身是泥水。

　　法华举禅师到福昌昌问回互不回互师云总不与么曰为甚已吃福昌棒师云一家有事百家忙曰脱空谩语汉师云调琴澄太古琢句体全真。

　　堪笑马扁三遇着可知道彼此脱空谩语带累无位真人抚掌大笑者里还有回互也无鹤有九皋难翥翼马无千里谩追风。

　　两山高出白云中各展春光占上风回首晚来江外望残霞片片映波红。

　　黄龙南禅师问隆庆子得座披衣向后如何施设曰遇方即方遇圆即圆师云与么说话犹带唇齿在曰隆庆即与么和尚作么生师云近前来为汝说隆拊掌曰三十年用底今日捉败。

　　黄龙用尽婆心不顾眉毛拖地隆庆虽称种草奈何家丑外扬都来吃棒有分何故利刀割肉疮犹合。

　　狮子教儿迷子诀翻身一掷虚空裂他家父子好机关临济未是白拈贼。

　　宝峰文禅师参黄龙不契往见香林顺顺曰甚处来师云黄龙曰黄龙近日有何言句师云近日州府委请黄檗长老龙垂语曰钟楼上念赞床脚下种菜有人下得语契便往住持胜上座曰猛虎当路坐龙遂令去住黄檗顺不觉曰胜首座只下得一语便得黄檗住佛法未梦见在师于言下大悟。

　　单刀疋马直入重围偷天换日别展机关一语唤回鹦鹉梦九天夺得彩旗归。

　　将金来博鋀证龟而成鳖哑子吃黄连有口难分雪结结结转身无地着羞惭露柱汪汪泪成血。

　　同安丕禅师问僧甚处来曰湖南师云还知同安者里风云体道花槛璇玑么曰知师云非公境界僧便喝师云短贩樵人徒夸书剑僧拟进语师云剑甲未施贼身已露。

　　同安终日大开门户夸骄卖富撞个负贩徒也与他交易一上只可待僧曰知便好和声棒出不惟令彼当下剿绝亦令诸方知我风云体道。

　　春山春暖鹧鸪啼啼遍春山客路迷回首落花风埽尽空随流水过前溪。

　　疏山造塔因缘。

　　两个老古锥同坑无异土被龟毛绳子缚作一团向无阴阳地上埋杀了也有相救者么也是腊月莲花二八娇娥刺绣帘一条红线两人牵堪怜无限春心事分付空山泣杜鹃。

　　睦州陈尊宿问武陵长老了即毛端吞巨海始知大地一微尘长老作么生陵云问阿谁州云问长老陵云何不领话州云你不领话我不领话。

　　一卷一舒一擒一纵可谓照用两全较量将来也是普州人事。

　　闲驾扁舟浪里游江风江水共悠悠疏烟细柳斜阳外一曲沧浪天地秋。

　　临济玄禅师问黄檗如何是佛法的的大意。

　　三人证龟成鳖赚他后人依模画样致使佛法大意扫土尽矣。

　　翻身才得探龙珠转步犹来捋虎须不是从前多意气只因肘后佩灵符。

　　临济上堂我二十年在黄檗处三度问佛法。

　　与么说话似乎未曾瞥地。

　　荡尽家私贫彻骨热肠百结剖无由一回触着伤心处不是愁人也着愁。

　　临济两堂首座相见同时下喝。

　　大小临济却被两堂一状领过。

　　云雾深深闪电藏东西一烁露寒光自来处处无踪迹何必人前较短长。

　　灵云勤禅师因见桃花有省乃述偈。

　　谩道玄沙不肯灵云更有一人不肯玄沙在。

　　花发山前春意深故人到此愈精神不因夜雨溪头过怎得东山一带新。

　　一番雨过一番晴夜递东风柳眼青春色满园关不住黄莺连叫两三声。

　　香严闲禅师上堂若论此事如人上树。

　　香严布缦天网不是遇个无齿大虫几乎劳而无功霜风凛凛不容攀一见佳人便解颜不是酒肠宽似海怎知诗胆大如山。

　　光孝觉禅师到法眼举柏树子话承闻赵州有此话是否觉曰先师无此语莫谤先师好。

　　一个善问一个善答虽然问答分明要且总未会得柏树子在。

　　好儿不食分家饭好女不穿嫁时衣返掷一身离旧穴清风满目见还稀。

　　云居膺禅师命僧送裤与住庵道者者曰自有娘生裤不受居命传语娘未生时穿个甚么者无语。

　　无故人之致难以受绨袍之赠有徐孺之贤方堪下陈蕃之榻欲得慎始慎终只消道个不劳挂念。

　　秋满东篱菊正芳何须五斗日忙忙黄花白发巾中满谁识先生晚节香。

　　云居一日掷痒和子问众云会么众曰不会居云趁雀儿也不会。

　　布网抛筌要且终日不获一禽正眼看来却较些子黄土搓成金弹子天边直打凤凰儿控弦几弄惊寰宇野雀林间总不知。

　　曹山寂禅师辞洞山山云子向甚么处去曰不变易处去山云不变易岂有去耶曰去亦不变易。

　　甚处去路遥知马力不变易事久见人心是则是　耐二大老犹欠一着在。

　　月明帘外影千竿镜照台前玉一团若谓清光无转就何如北斗面南看。

　　曹山因僧问如何是狮子山云众兽近不得。

　　齐眉共躅未许承当异目超宗堪为种草非曹山不能发洞山之旨非此僧不能显曹山之用直得亘古今穷天地而不移空芥城消劫石而不易未审如何辩的喝一喝师子咬人韩卢逐块。

　　自是超群拔萃由来返掷非常玄关踏碎绝囊藏回首全身瞻仰莫守寒岩孤滞千山腊尽回阳处处春风递远香谁识花飞枝上。

　　曹山因僧问世间何物最贵山云死猫头最贵曰因甚死猫头却贵山云无人着价。

　　曹山虽有撩天之价且无济世之功有问世间何物最贵拄杖子最贵因甚拄杖子却贵一棒一条痕。

　　铁山当面势崔嵬触着从教满面灰莫笑长年人不问家无滞货富何来。

　　曹山因僧问清锐孤贫乞师拯济山云锐阇黎锐应诺山云清原白家酒三盏犹道未沾唇。

　　者僧迷衣中之宝向外驰求曹山添醉后之杯反成虚设若是遇着渊明必然别有风致。

　　大施宝藏接嘉宾满座风光一片春不是侯门尊贵客频频空兴满杯斟。

　　九峰虔禅师在石霜典侍司会霜迁化因缘。

　　首座祇见锥头利侍者祇见凿头方二人吃棒有分至若石霜意俱未会在。

　　南帆破浪来爪渚北棹冲涛渡瓮城各逞风流归去后从教鸥鸟自疑情。

　　雪峰存禅师因僧礼拜乃打五棒僧云过在甚么处峰又打五棒喝出。

　　前是雪里送炭后是锦上添花未审其中意作么生为怜三岁子不惜两茎眉。

　　象骨不谙事牵驴饮涧水驴死不回头又去按驴觜。

　　雪峰上堂要会此事犹如古镜当台胡来胡现汉来汉现玄沙曰忽遇明镜来时如何峰云胡汉俱隐沙曰老汉脚根犹未点地在。

　　玄沙见甚么便与么道那是雪峰脚跟未点地处。

　　秋风清秋月晓两两相逢眼倍皎掉横古渡调声高唱出芦花音韵藐音韵藐甚堪夸凿山透海遵神禹炼石补天羡女娲。

　　雪峰问德山从上宗乘学人还有分也无山棒曰道甚么峰云不会明日复请益。

　　德山道无固是怜儿不觉丑丹霞道有也只具得一只眼善权又不然我宗离背触不立有无机直下超凡圣乌鸡雪上啼。

　　翠拥青山夹昼新一般蓬户两般春相知不在梨花白纵是清茶也醉人。

　　雪峰示众世界阔一丈古镜阔一丈玄沙指火炉曰阔多少峰云如古镜阔曰老汉脚跟未点地在。

　　玄沙者汉惯得其便大似家富儿娇正眼看来古佛家风又岂止扫地而已。

　　将谓猴白更有猴黑展演跨灶神出鬼没镜阔火炉大机圆应脚未点地大用直截好看新月上江皋莫认波涛翻夜雪。

　　雪峰问僧甚处来曰浙中来至焚香礼拜。

　　船来陆来事绝安排不涉不隔语系驴橛两度棒出知恩有日焚香悲鸣未必好心咄是何言欤。

　　关锁重重客路岐徒将双足刖天涯争如独巫空山里花落花开自有时。

　　雪峰问僧阇黎名甚么曰玄机峰云日织多少曰寸丝不挂峰云参堂去僧去三五步峰云袈裟落地也僧回首峰便打。

　　文彩纵横机梭不挂道无横径理当即行敢道雪峰鼻孔落在玄机手里若甄别得出许你天下横行。

　　水洗水金博金离挂碍别疏亲宝镜当轩验正邪玉梭转侧看横身断机杼之锦兮谁能比列巨石之精兮知几人。

　　　　　(弟子寂定寂卢备资敬刻
　　方丈和尚语录第十二卷普愿凡为皆
　　　　回向菩提有作则必获如意等携
　　　　物类共悟无生)

　　寒松操禅师语录卷第十二
嘉兴大藏经　寒松操禅师语录


　　寒松操禅师语录卷第十三

　　嗣法门人德泰编录

　　拈颂古(七十一则)

　　龙牙遁禅师参洞山问如何是祖师西来意山云待洞水逆流即向汝道牙始悟。

　　龙牙虽然捞得一个鼻孔不知打湿两茎眉毛。

　　机先一句截群流迥出机先句莫收移步踏翻波底月依前流水绕山头。

　　龙牙参翠微临济至后僧问因缘。

　　稳密田地忌堕功勋照用宗乘会须转位三通放过有令不行就窠打劫只得一半若是祖师西来意远之又远矣。

　　泰山高沧溟阔风动波生鸟飞毛落其夺也海竭天昏其纵也倾湫倒岳老龙牙太孤卓坐断春风不放行令人千古乱描摸。

　　岩头奯禅师摆渡次因婆抱一儿来问。

　　入虎穴者不畏伤登危竿者不怕险彼也暗藏春色此兮明露秋光彼此互扬家丑以致公案不圆见他抛儿再与一桡岂不光前绝后。

　　星河夜静会牵牛细剖幽情各有由话到月斜回首处一扶云辇一登舟。

　　疏山仁禅师因知事僧为造寿塔因缘。

　　一人以空撮空一人看楼打楼虽善列二分三不觉堕坑落堑善权若见即便喝退匠作掀倒塔幢不使二公掘地觅天亦免后人钻龟打瓦。

　　一文钱无目仙人入市廛二文钱水满平湖月满川三文钱折角泥牛雪里眠离向背绝要玄堪笑几多来往者奔南走北错流传。

　　疏山访香严值上堂僧问不慕诸圣不重己灵。

　　秉杀活剑独步寰中透生死关高超物表二公虽则同生同死祇如三十年倒痾莫是从他授记为复别有道理路远夜长休把火大家吹灭暗中行。

　　弦筈相对珠网相连踢还一踢拳复一拳象龙游戏非驴所堪好是回头言外荐休从镜里觅媸妍。

　　北院通禅师参夹山问目前无法意在目前不是目前法非耳目之所到岂不是和尚语山云是院乃掀倒禅床叉手而立山起打一棒院便下去。

　　一人皮下有血一人棒头有眼放过则彼此作家简点则二俱失利具眼者辩看。

　　问机机对就机酬泉日轰雷倒岳湫回首风清云尽净一声渔笛下沧洲。

　　三圣然禅师上堂我逢人则出出则不为人便下座兴化云我逢人则不出出则便为人。

　　二老与么说话还有优劣也无善权今日因行掉臂不妨道破逢人端则出一身呈卞璧逢人端不出两袖宝燕石出不出兮调别词逆风吹又顺风吹。

　　一湖春水两鸳鸯各占风光别有长啼去啼来描不就到头依旧宿云乡。

　　兴化奖禅师谓克宾维那曰汝不久为唱导之师。

　　为人为彻杀人见血祇如既吃棒了为何又趁出院从前汗马无人识只要重论盖代功。

　　法令严行振祖风翻云覆雨看飞龙若非闪烁雷相送那得乘云遇海东。

　　云居简禅师因僧问孤峰独宿时如何山云闲着七间僧堂不宿阿谁教你孤峰独宿。

　　云居何得将常住物私作人情若是善权和声棒出一任者僧举似诸方。

　　人自歌兮花自笑出门便是长安道殷勤寄语守株人坐却白云宗不妙。

　　含珠审哲禅师因檀越请首座开堂主事白珠云是则是欠悟在座得闻束装他往珠随后打出。

　　车不横行首座之谓欤理无曲断哲公其然也似则似不得春风花不开花开又被风吹落。

　　推舟上水因风便一拨谁思反逐流断才已知收不得更添风送下沧洲。

　　含珠因僧问如何是佛法大意珠云贫儿抱子渡恩爱竞波流。

　　通方之士举起便知逐浪之流拨亦不转且如何体悉手执夜明符几个知天晓。

　　画阁香销月满轩一声寒雁度江村曾经巴峡猿啼处不是愁人莫与论。

　　同安丕禅师因僧问佛未出世时如何安云藕丝系大象曰出世后如何安云铁锁锁石牛。

　　同安虽则不负来机未免钉桩摇橹善权恁么道也是山深日色冷水阔石头寒。

　　云飞洞口势崔嵬何事仙郎去不回回首山前皆竖牧更无人见碧桃开。

　　云门偃禅师因僧问如何是佛门云乾矢橛。

　　只此矢橛疑杀天下人不少果是啖龙金翅自有腾空之快遂弹蜣螂无由离地之思。

　　夜静风清杜宇歌声声只在旧烟萝可中无限伤心事不遇知音恨转多。

　　云门上堂闻声悟道见色明心遂举手云观音菩萨将钱买胡饼放下手云元来却是馒头。

　　善权不似云门画饼充饥望梅止渴有时南赡部洲打鼓北俱卢洲上堂有时东胜神洲持钵西牛贺洲应供且道与云门相去几何。

　　云箫品出已多情不落宫商几解听更把胡笳吹一拍莫将清韵作猿声。

　　云门示众世界与么广阔为甚向钟声披七条众无对门云七里滩头多蛤子。

　　堕也堕也破也破也何故是真难掩是伪不昌。

　　春满园林绿满畴黄鹂声弄百花洲十分春意浓如许几个知音得自由。

　　玄沙备禅师问镜清教中道不见一法是为大患且道不见甚么法清指露柱曰莫是不见者个法么沙云浙中清水白米从汝吃佛法未梦见在。

　　夹路相逢彼此热瞒若论佛法俱未梦见在。

　　物外人从物外游西河狮子岭南毬风流难尽衷肠曲携手重将下玉楼。

　　长庆棱禅师上堂众集庆拽出一僧云大众礼拜者僧复云者僧有甚长处便教大众礼拜众无对。

　　慈舟不棹清波上剑峡徒劳放木鹅。

　　长庆老没分晓自起由来还自倒当时即便与生擒免使后人入荒草。

　　鹅湖孚禅师一日不赴堂侍者请赴堂因缘。

　　鹅湖庄主共把龟毛搓条索子拟穿天下人鼻孔不知自己鼻孔早被天下人穿却。

　　篱内竹抽篱外笋涧东花发涧西红馨香遍界难收拾一任春光醉晓风。

　　南院颙禅师上堂赤肉团上壁立千仞僧问赤肉属上壁立千仞岂不是和尚道院云是僧便掀倒禅床院云者瞎驴乱做僧拟议院便打。

　　者僧敢捋虎须可谓敏手惜乎有前无后待道瞎驴乱做曰我识得你纵是壁立千仞也须下榻安排。

　　水何深山何突偶尔相逢东涌西没差之毫忽失千程失了安南收塞北两两冲锋暗称奇争如报捷归金勒。

　　宝寿　禅师上堂三圣推出一僧寿便打圣曰漝么为人非但瞎却者僧眼瞎却镇州一城人眼在齐掷拄杖归方丈。

　　青天霹雳不名向上全提陆地兴波难助威光一半若是据令而行三圣亦须吃棒。

　　丝纶降号令行寰中天子塞外将军平地雷惊出蛰半空闪烁腾云当轩一击兮青山翠耸别转钓纶兮匝地风生。

　　资福宝禅师因僧问如何是古人歌福画○对之。

　　觌面拈来还他资福若论古人歌正未梦见在且如何是古人歌不是知音徒侧耳。

　　玄音解唱非干舌白雪能赓岂是声万顷秋光天水碧无生一曲韵偏新。

　　巴陵鉴禅师因僧问如何是道陵云明眼人落井。

　　向上一路千圣不传无端巴陵惹人易生情识转见穿凿与么会便不是了也如何是道明眼人落井与么会方始得。

　　烟霞满笠晓风寒远踏清歌别翠峦一路梨花春钦马夜乘明月到长安。

　　洞山初禅师因僧问如何是佛山云麻三斤。

　　此老生平孤卓偶经一拶不觉葛藤遍地有问青龙如何是佛劈脊便棒若作棒会入地狱如箭。

　　一声秋雁满长安嘹喨霜前带月寒欲问声从何处发翩翩已过万重山。

　　奉先深禅师同明和尚到淮见人牵网有鱼透过深云明兄俊哉似个衲僧明曰争如当时不入网好深云明兄欠悟在明至中夜方省。

　　明公省虽省要且未脱网在何故跳不出。

　　云开水国移兰棹浪击龙津鱼跃钓霹雳追随和闪跳春风两岸迎人笑清音才得鼓灵窍又被风吹成别调回首千差都一照灵光夺得殊孤峭。

　　罗汉琛禅师因玄沙问三界唯心汝作么生会。

　　罗汉师资费尽腕头气力一个三界惟心依然提掇不出善权今日觌面拈来看看山门骑佛殿厨库拽僧堂走入圣僧鼻孔里去也咄切忌错会。

　　闲载东风漾小舟落花流水两悠悠谁知十二桥头月彻夜留人兴更幽。

　　法眼益禅师因僧来参眼以手指帘寻有二僧齐去卷帘眼云一得一失。

　　智鉴当轩韩卢逐块此事如何分明一贯。

　　孤峰顶上援弓缴一箭双雕随手落得失是非谩较量好看凉月筛金阁。

　　微风吹动绿波摇船子双双逐海潮只见江鸥翻白浪那知明月在青霄。

　　法眼行脚次值天雨忽作溪流瀑涨因缘。

　　法眼老人悟即悟只是不知行脚事。

　　碧水浮空江树低轻帆一片出西溪借来风送关山远肠断惟愁猿夜啼。

　　僧问法眼如何是曹源一滴水曰是曹源一滴水。

　　骑贼马趁贼夺贼刃杀贼法眼固称老将若曹源一滴水毕竟不知下落。

　　翻手云兮覆手雨当机觌面为君举相逢如不是鹅王水里何由能择乳。

　　智门祚禅师因僧问如何是佛门云踏破草鞋赤脚走如何是佛向上事门云拄杖头边挑日月。

　　踏破草鞋挑残日月须是智门老汉若以此明佛与向上事只是未在。

　　岁暮风烟数客程东沟西去乱山迎忽逢千骑停江口马上摇鞭说姓名。

　　首山念禅师因僧问如何是佛法大意山云楚王城畔汝水东流。

　　首山曾无一法与人被者僧拶着未免指东话西。

　　楚王城畔水东流秤在星兮不在钩堪惜无人知此意黄昏月挂柳梢头。

　　雪窦显禅师因僧问如何是诸佛本源窦云千峰寒色未审向上更有事也无窦云雨滴岩花。

　　不是问津来渡口安能游遍武陵春。

　　锦绣山川处处新韶光留得一间身年年洞口桃千树惟有渔郎是故人。

　　天平漪禅师到西院常自曰莫道会佛法人。

　　善行天下无辙迹善言天下无口过要见天平么错要见西院么错善权错何似二老错错错。

　　呼蛇易遣蛇难觌面机锋仔细看丝毫透不尽咫尺隔千山错错难难无限渔翁失钓竿。

　　法灯禅师因僧问如何是西来密密意灯云苦。

　　一字入公门九牛拔不出。

　　历乱飞花鸟语时幽情啼在绿杨枝堪怜一片春心事无奈游人自不知。

　　叶县省禅师问僧日暮投林朝离何处曰新戒不曾学得禅县云生身入地狱。

　　者僧只解慎初不能护末何不向他道和尚先行新戒随后直教叶县正好疑着。

　　为钓鲸鲵沉巨浸无端跛鳖辗泥沙相逢果是龙门客不涉途程自到家。

　　任驾银山觌面来到头不用巧安排此时若用樊公脚一踏鸿门两扇开。

　　天衣怀禅师因僧问如何是顶门上眼怀云衣穿瘦骨露屋破看星眠。

　　富嫌千口少贫恨一身多。

　　荡尽衣衫彻骨贫年来无物可相亲谁知光落床头月别有家鸡唱晓星。

　　云居齐禅师因清凉曰有人问我西来意答他不东不西藏主作么生会居云不东不西因缘。

　　清凉一纵一擒虽成养子之缘终是怜儿不觉丑云居将错就错直饶庆快通身未免随人起倒若到善权棒折也未放过何故老老大大东西也不识。

　　借婆衫子拜婆年无奈婆婆意更玄话到香销人静后个中端的许谁传。

　　慈明圆禅师室中常插剑一口旁置水一盆草鞋一緉凡见僧参遽曰看剑稍涉拟议便喝出。

　　青龙若见与么罗列祇消望空咄咄待他拟议拔剑一挥他纵有通身伎俩只得冰消瓦解。

　　寻常说法懒开口祇使家童左右走不是蓝田射虎客相逢谁不遭毒手。

　　法华举禅师到琅玡玡问近离甚处。

　　无孟尝君之量难容朱履登弥天释之户须是其人看来大似两个驼子相逢笑世上原来无直人。

　　张三猴白李四猴黑硬似绵团软如生铁蓦路相逢两会家临济未是白拈贼。

　　芙蓉楷禅师因僧问如何是和尚家风蓉曰众人皆见未审见个甚么蓉曰东壁打西壁。

　　孤峻深渊芙蓉独占若论家风又岂止如是而已。

　　古殿苔生气色鲜低垂斗柄未央前卢明远嶂浑如昼月映清池上下天。

　　圆照本禅师因僧问千灯互照丝竹交音正恁么时佛法在何处照云谢布施曰莫便是和尚为人处么照云大似不斋来。

　　本公答话恰似贪观天上雁失御凌头船有恁么问善权者但云心不负人面无惭色待▆下语亦云收得安南何忧塞北。

　　丝竹交加绝世音灯前弹出最清深可怜不入聋人耳空使西山月又沉。

　　杨岐会禅师因石霜上堂岐问幽鸟语喃喃。

　　拳来脚去用尽机谋刃去刀来逞尽伎俩千载之下未免遭人简点者里甄别得出许你担荷此事不然总是隔云千里望长安。

　　珠盘宛转妙无休把手高歌上玉楼肝胆一时倾尽处清风明月两悠悠。

　　长芦信禅师因僧问佛未出世时如何芦云晴天着靴行出世后如何芦云雨落赤脚走。

　　大小长芦未免话作两橛时有僧问善权佛未出世时如何向云如是出世后如何亦云如是。

　　森森铁干立云隈新蕊偏能冒冻开一夜西风寒彻骨清香端自雪中来。

　　翠岩元禅师因僧问如何是祖师西来意岩云见钱买卖不曾赊向上更有事也无曰好不信人直。

　　尽道翠岩言中有响句里藏锋殊不知正是争钱籴米留人吃饭须知远烟浪别有好商量。

　　袭袭香风绕碧丛十分春色透帘栊一声玉笛青霄外回首云烟隔万重。

　　青州辩禅师示众声前荐得落在今时句后承当迷头认影作么生是空劫以前自己。

　　直饶不向声前句后犹是奴儿婢子毕竟如何是空劫已前自己。

　　一段风光见也么分明觌体绝淆讹拟向玄中寻解路求鱼缘木枉蹉跎不蹉跎事如何几缕断霞横雪岸一钩新月挂烟萝。

　　慧林怀禅师因僧问知有道不得时如何林云哑子吃蜜道得不知有时如何林云鹦鹉唤人僧礼拜林叱云者传语汉。

　　一问一答理固然也因甚叱为传语汉试辩看。

　　木童舞袖离金阙石女讴歌下玉楼欲吐襟怀言不尽人间那识此风流。

　　智者铨禅师上堂要扣玄关须是有节操极慷慨斩得钉截得铁硬剥剥地汉始得若是畏刀避箭碌碌之徒看即有分以拂子击禅床下座。

　　铨公自己口里水漉漉地要人剿截恐难在。

　　年老心孤不奈闲教人韬略破玄关区区无限贪程客谁识藏锋得胜还。

　　天童珏禅师僧问如何是道曰十字街头休斫额。

　　当阳指出本分宗师直下知归罕逢作者还委悉么多少人来询帝乡不知身在含元殿。

　　风蒲猎猎弄轻柔欲立蜻蛉不自由五月临平山下路藕花无限满汀洲。

　　法閦上座在东林度席下见其得平实旨一日拈花绕度禅床一匝背手插香炉中曰且道意作么生度屡下语不契逾两月合閦说之閦曰某只将花插香炉中和尚自疑有甚么事。

　　寒蝉虽脱壳未免抱枯枝。

　　横拈春色大铺舒莫怪侬家不慎初指点瑕疵还夺璧秦王那识蔺相如。

　　担水河头卖携花丛里行无端法上座漏泄十分春。

　　青龙性空妙普禅师因僧问和尚为何不礼佛龙便掌云会么曰不会龙云家无二主。

　　接大机施大用性空老汉美则美矣然虽无佛处称尊也是赵婆沽酒。

　　烁烁青龙眼最皎临时予夺机偏巧何不礼佛兮弃珠求宝拦腮一掌兮全身靠倒更怜末后太无端直至而今空懊恼。

　　王山体禅师示众既有尊贵之位须明尊贵底人须知尊贵底人不处尊贵之位方明尊贵。

　　不离玉户安知明月之光不泛仙槎安睹银河之势诸禅德还识王山老汉立地处么清风高节难为比汉水泰山两不羁。

　　珠冠击碎夜光分宝座掀翻海贝沉自古太平无影象相逢切忌话玄音。

　　已庵深禅师上堂一九二九相逢不出手三九二十七篱头吹感筑翻忆小释迦双手抱屈膝知不知实不实摩诃般若波罗密。

　　冰棱上走马剑刃边翻身须让已庵始得善权却不与么夜梦不祥题破在壁君子读之化为大吉。

　　相思尽吐在西廊拨动琵琶恨转长无限好情人不委倚阑徒自写衷肠。

　　报恩秀禅师问僧洞山道龙吟枯木异响难闻如何是异响曰不会恩云善解龙吟。

　　前箭犹自可后箭射人深。

　　横拈铁笛泛流沙一曲云边散落霞不遇知音空费力夜乘明月出芦华。

　　雪庭裕禅师因僧问如何是祖师西来意庭云待乳峰点头即向汝道。

　　道即太煞道着只是乳峰未肯点头在。

　　为寻春到百花洲寻到花洲春更幽啼鸟一声山水外风光不在柳梢头。

　　高峰妙禅师因仰山问日间浩浩时作得主么。

　　高峰与么悟去犹是杓卜听虚声何也纵能栽种得不是栋梁材。

　　祇道虚澄月霁时那知云又掩柴扉五年心事谁相委一枕清风送梦回。

　　幻休润禅师因僧问如何是洞上宗休云月下三花树峰前双桂枝曰还别有否休云唯此一事实无二亦无三其僧大悟。

　　答也答了疏也疏了只是与他洞上宗乘远之远矣者僧与么悟去敢保未彻在。

　　规成圆矩就方发机无碍运斤不伤龙承雷而换骨珠拂尘而放光白云澹碧岫苍千年鹤立云松老夜半金鸡啼晓霜。

　　云门澄禅师在云栖值送茶毗归栖问亡僧迁化后向甚么处去门出曰多谢师太挂念。

　　云门道多谢师太挂念还恰他意不恰他意愚庵曰云门须替者僧入涅槃堂是肯语是不肯语。

　　就里拈来就里酬有无迥出类难收一声啼鸟千山外霜翦芦花两岸秋。

　　云门因僧问古镜未磨时如何门正色厉声数其往事僧作瞋告辞门曰且磨者一点着僧礼拜。

　　虽则本分钳锤未免落二落三还有辩得出者么。

　　翠微深处暗香飘红吐山花朵朵娇一片白云横谷口笑他归鸟自迷巢。

　　云门因僧问如何是学人自己门云你无自己曰为甚么学人无自己门云你有自己则不从我觅。

　　解黏去缚就窠打劫是则是矣要且未得剿绝莫若和声棒出使他终不向无自己处着脚。

　　行尽溪山路更长溪山深处是仙乡堪怜回首溪云杳只有山花笑客忙。

　　云门因大觉问止风涂向青山近越王城畔沧海遥时如何门曰月穿潭底破波斯不展眉。

　　伯牙与子期不是闲相识。

　　作家相见岂寻常暗把珠玑撒锦囊一往一来潭不露更深凉月转西廊。

　　博山来禅师因僧问如何是道山曰红绡曰红绡莫是道否山曰不是道曰既不是道因甚答以红绡山曰因你问道答你红绡。

　　与么答话固头正尾正争奈鼻孔落在者僧手里。

　　江南春动雪初销澹荡风光夜色饶游子贪观天上月那知春色在梅梢。

　　博山因登厕睹上树人大悟走见寿昌经经口近日如何山曰有个活路只是不许人知经曰。

　　若论者条活路非但他师资拈弄不出直饶达磨到来也做手脚不及。

　　独步空阶曙色微风高卉木露全机转身不踏来时路赢得清风满袖归。

　　鼓山贤禅师问寿昌如何是清净光明身昌挺身而立曰只此更别有昌起行山当下豁然通所得昌棒曰向后不得草草因过剑津闻经声大悟。

　　寿昌挺身而立鸳鸯绣出从君看鼓山当下释然不把金针度与人既然一了百当为何又要棒下翻身若不共同桥上过争信桥流水不流。

　　挺身早已破重围棒下何劳显大机謦欬一声天地窄延津江上看龙飞。

　　百丈雪禅师在云门时门一日举斩猫话丈于言下知有将蒲团抛出门曰一语下徐州。

　　云门拨转天关百丈掀翻地轴正是千钧之弩不为鼷鼠而发机设有人道少卖弄又且如何。

　　铁山推倒压银山盘走珠兮珠走盘密密鸳鸯频绣出金针终不与人看。

　　宝寿方禅师因云门问赵州道无意作么生寿云师喜着棋某亦粗知他道有又作么生遂成颂。

　　一着高一着一步阔一步虽谓应机无差两彩一赛看来也是泗州见大圣。

　　烟波一棹钓春风笑彻枝头半点红数着残棋江月晓青山依旧白云中。

　　愚庵盂禅师因云门问怀州牛吃禾为甚益州马腹胀庵云问取露柱门曰树倒藤枯句归何处庵云长江翻白浪。

　　丝来线去不露锋铓自非见处精明何以能此虽然若作佛法商量带累露柱不少。

　　风回石伞月沉沉就路还家春正深一曲调含千古韵高山流水几知音。

　　东山澓禅师因舟中闻锣声有省后值云门上堂曰放下着山忽全身脱落。

　　曾被雪霜苦杨花落也惊。

　　声声锣击晓风残暗袭衣珠彻骨寒放下三江江上阐溯洄一派绕东山。

　　笑岩宝禅师上堂拈拄杖曰有么有么时有僧出作礼岩打曰多口作么曰某未一言何为多口岩复打曰再犯不容。

　　笑岩为众竭力未免手忙脚乱。

　　万仞峰头险峻关丝毫不尽隔千山行人若解开门计满目风光别世间。

　　无幻冲禅师因编无趣录归趣云子一向做甚么曰买一段田收得原本契书呈和尚签押趣云者是我底你底聻曰莫搀行夺市趣掷下录幻便出。

　　善权不似无幻父子弄巧成拙近来亦收得原本契书我也不请先师签押先师亦不分你底我底但只寿梓入藏流通使未见者见未证者证且道本文说些甚么但见皇风成一片不知何处是封疆。

　　光分月魄云中影香绽寒梅雪里枝各展精神争意气风光占尽有谁知。

　　弁山音禅师因僧问如何是般若体山云平地高如山如何是般若用山云溪水阔如海。

　　截鹤续凫移岳盈壑不无弁山至若本源天地悬隔善权见处也要大家委悉般若体蟭螟眼里放夜市般若用大虫舌上打秋千。

　　月白风清别样天满庭风冷月娟娟仙家不会论冬夏石烂松枯又一年。

　　弁山斯禅师示众德山入门便棒临济入门便喝山僧总不与么且道还有为人处也无。

　　泣露千般草吟风一样松既是体之则一因甚用处不同者里得之于心伊兰作栴檀之树失之于旨甘露乃蒺藜之园。

　　棒下寒光射斗牛烟泼山头浪泼山头机先一喝暗垂钩风又飕飕雨又飕飕总不与么会也不功亦无求勋亦无求无为端坐一齐收钓尽沧洲钓罢沧洲。

　　义山讷禅师参百丈值扫塔归丈问见祖师么山云见曰是何面目山云瘦骨一条石轻衣满苑林曰有何指示山云和风扑面凉。

　　惊群敌胜须是英灵毕竟祖师是何面目咄。

　　踏断千差一路竿头犹自翻身悬岩撒手谷风清佛祖何须更问狮子窟中游戏栴檀林里经行楚山华放一枝新占断春光更甚。

　　　　　(弟子照禅照源照证王氏福海刻
　　方丈和尚语录第十三卷惟真梯航三
　　　　有人人慧业昌隆津济四生各各
　　　　智光圆满)

　　寒松操禅师语录卷第十三
嘉兴大藏经　寒松操禅师语录


　　寒松操禅师语录卷第十四

　　嗣法门人德润编录

　　源流宗旨颂

　　第一祖菩提达磨大师至金陵武帝问曰如何是圣谛第一义师曰廓然无圣曰对朕者谁师曰不识帝不契遂渡江至少林一口命诸门人曰汝等各言所得最后慧可礼三拜依位而立师曰汝得我髓。

　　廓然无圣迳庭机觌面拈来示禁帏稳密龙图磐石固枉劳狮驾遇人稀风乘一苇传犹错雪坐五峰较更非若使梁王舒毒手那余皮髓付儿归。

　　第二祖慧可大祖大师问初祖诸佛法印可得闻乎曰诸佛法印非从人得师曰我心未宁乞师与安曰将心来与汝安师曰觅心了不可得曰与汝安心竟。

　　何事空阶立雪寒至今白受老胡瞒休云心觅得犹难仔细看月上青山玉一团。

　　第三祖僧璨鉴智大师问二祖曰弟子身缠风恙请和尚忏罪曰将罪来与汝忏师良久曰觅罪了不可得曰与汝忏罪竟宜依佛法僧师曰今见和尚已知是僧何名佛法曰是心是佛是心是法法佛无二僧宝亦然师曰今日始知罪性不在内外中间如其心然佛法无二祖深器之。

　　金生丽水玉出昆冈琢之愈美炼之愈光春到寒岩而冰河发焰空沉罪性而病药相忘解用不须霜刃剑活人何必返魂香。

　　第四祖道信大医大师参三祖问愿和尚慈悲乞与解脱法门曰谁缚汝师曰无人缚曰何更求解脱乎师大悟。

　　本无拘束有谁缚月中丹桂连根斫突出长天飞一鹗气凌霄汉志寥廓绝云霓翻闪烁何更重重求解脱。

　　第五祖弘忍大满大师儿时造四祖祖曰汝何姓师曰姓即有非常姓曰是何姓师曰是佛性曰汝无姓耶师曰性空故无祖识是法器。

　　金毛出窟诚非偶三岁便能解哮吼虎穴龙宫呈妙手会也不虚空背上翻筋斗。

　　第六祖慧能大鉴大师参五祖问汝自何来师曰岭南曰欲须何事师曰唯求作佛曰岭南人无佛性若为得佛师曰人即有南北佛性岂然祖异之乃曰着槽厂去师遂服劳于杵臼闲因祖索偈欲付衣法师和偈曰菩提本无树明镜亦非台本来无一物何处惹尘埃祖呼入室密示心宗衣钵令渡江。

　　卖尽几多风月樵残一带烟峦天晓花生碓觜夏深镜照霜颜蓦地谩云无物长江依旧波澜直饶夜半潜身去衣钵何曾负得还。

　　第七世青原行思禅师参六祖问当何所务不落阶级曰汝曾作甚么来师曰圣谛亦不为曰落何阶级师曰圣谛尚不为何阶级之有祖深器之即令首众。

　　慵居九五下重围廓落无依绝是非宝镜不随春色转澄潭岂逐月轮飞闲嗤巢许同临水犹耻夷齐共采薇高举步浑忘归扬眉不堕悄然机。

　　第八世南岳石头希迁禅师参青原原问曰子何方来师曰曹溪曰将得甚么来师曰未到曹溪亦不失曰若恁么用去曹溪作甚么师曰若不到曹溪争知不失师又曰曹溪大师还识和尚否曰汝今识我否师曰识又争能识得曰众角虽多一麟足矣。

　　滴水兴云浪禹门独转身愁消三月雨梦破劫前春一声霹雳青山外占断风光作主人。

　　第九世药山惟俨禅师参石头问直指人心见性成佛实未明了曰恁么也不得不恁么也不得恁么不恁么总不得子作么生师罔措复至马祖仍伸前问于扬眉瞬目处契悟便礼拜曰你见个甚么道理便礼拜师曰某甲在石头处如蚊子上铁牛曰汝既如是善自护持后返石头头曰言语动用没交涉师曰非言语动用亦没交涉曰我者里针劄不入师曰我者里石上栽花头然之。

　　石头滑难停重复撞入马厩檐前雨骤来眉毛根根湿透鞭起铁牛耕晓烟清光盈两袖看他万卉敷荣十洲赢得那春风富。

　　第十世云岩昙晟禅师参药山山问甚处来师曰百丈曰百丈有何言句师举百味具足话曰咸则咸味淡则淡味不咸不淡是常味作么生是百味具足师无对又问更说甚么法师曰有时道三句外省去六句内会取曰三千里外且喜没交涉又问更说甚么法师云有时上堂大众立定以拄杖一时趁散复召曰大众众回首丈曰是甚么曰何不早恁么道今日因子得见海兄师于言下顿省。

　　桓依琴三弄摧花鼓一通六律韵来巧五音调不同云漠漠水溶溶暗藏春色碧虚中莫道帘前风景别一枝开遍万芳丛。

　　第十一世洞山良价禅师参云岩问无情说法有省乃曰也大奇也大奇无情说法不思议若将耳听终难会眼里闻声始得知后因过水睹影大悟有切忌从他觅迢迢与我疏之偈。

　　风淡兮月白雨霏兮花残青山历尽程千里沧海踏翻月一团错落清光云片片高低珠幔玉珊珊苔生禁殿尊严甚寂寞无人夜未阑。

　　第十二世云居道膺禅师参洞山山问甚处来师曰翠微曰翠微有何言句师曰微供罗汉某问供养罗汉还来否曰每日你噇个甚么曰实有此语否师曰有曰不虚参见作家来山又曰吾闻思大和尚生倭国作王是否师曰若是思大和尚佛亦不作山然之。

　　独把云和对月操来音韵铿锵就中那复辩宫商古调逢人绝况说甚慵为诸佛早曾占断群芳金风处处暗飘香露冷芙蓉江上。

　　第十三世凤栖同安丕禅师僧问如何是和尚家风师云金鸡抱子归霄汉玉兔怀胎入紫微忽遇客来将何祗待师曰金果朝来猿摘去玉花晚后凤衔归。

　　黄阁帘垂气象殊紫罗帐合家风足析栴檀片片皆香碎圭璋尘尘是玉暗穿玉线锦重重密度金针花簇簇绣出鸳鸯到处飞金鸡啄破琉璃窟。

　　第十四世凤栖同安志禅师参先同安将示寂上堂曰多子塔前宗子秀五老峰前事若何如是三举众无对师曰夜明帘外排班立万里歌谣道太平安曰须是者驴汉始得。

　　把住要津不计功临行强欲与人通云寂寞月帘栊夺得灵光占上风独步青霄外高歌碧汉中真奇特甚从容天香直透广寒宫凤栖峰顶光何别廓落圆明照太空。

　　第十五世梁山缘观禅师上堂曰垂丝千尺意在深潭一句横空白云自异孤舟独棹不犯清波海上横行罕逢明鉴僧问师唱谁家曲宗风嗣阿谁师曰龙生龙子凤生凤儿。

　　杨花裁鹤氅梅蕊补羊裘为雪常登阁因鳌每放舟梦联今夜月波冷昔年钩一曲和云杳悲风动客愁。

　　第十六世太阳警玄禅师参梁山问如何是无相道场山指观音像曰者是吴处士画底师拟进语山急索曰者是有相底如何是无相底师遂有省便礼拜曰何不道取一句师曰道即不辞恐上纸笔曰此语上碑去在师献偈曰我昔初机学道迷万水千山觅见知明今辩古终难会直说无心转更疑蒙师点出泰时镜照见父母未生时如今觉了何所得夜放乌鸡带雪飞山谓洞上之宗可倚一时声价籍甚。

　　观音指出意无穷有也销镕无也销镕一言早已上碑中义不朦胧字不朦胧点开泰镜透帘栊照出晴空照破晴空乌鸡带雪舞春风问是何宗道是何宗。

　　第十七世投子义青禅师僧问师唱谁家曲宗风嗣阿谁师曰威音前一箭射透两重山曰如何是相传底事师曰全因淮地月得照郢阳春曰恁么则入水见长人也师曰祇知荆玉异那辩楚王心僧礼拜师以拂子击香几一下。

　　万仞重关一箭俱透鸟道齐超玄途独步其丹凤也羽袭袭而蹁跹其灵苗也叶联联而分布淮地月留郢地春曹溪花放桐溪树。

　　第十八世芙蓉道楷禅师谒投子问佛祖言教如家常茶饭离此之外别有为人处么曰汝道寰中天子敕还假尧舜禹汤也无师欲进语子以拂摵师口曰汝发意来早有三一棒也师大悟再拜便行曰且来阇黎师不顾曰汝到不疑之地耶师掩耳而出。

　　离此为人有也无却来当面受涂糊寰中天子不假敕脑后无端劈箭疾发意早有三十棒满地霜花加雪上到此何为掩耳酬转得身来换却眸谩云汝到不疑地父子相将草里睡。

　　第十九世鹿门自觉禅师参芙蓉问胡家曲子不堕五音韵出青霄请师吹唱曰木鸡啼夜半铁凤叫天明师曰恁么则一句曲含千古韵满堂云水尽知音曰无舌童儿能解和师曰作家宗师人天眼目曰禁取两片皮师从此契悟遂承印记。

　　动弦别调落叶知秋山高月冷溪阔水流要知玄妙深深旨金殿风微夜色幽。

　　第二十世青州希辩禅师参鹿门得言外旨出住中都万寿尝设百问曰声前荐得落在今时句后承当迷头认影作么生是空劫已前自己又曰有口赞不尽无言心自明是则裂破虚空不是则鬼家活计上人端的处道将一句来。

　　刀在握剑挥空薄批明月细切清风狞龙狂象诚难犯丕振寰中盖代功。

　　第二十一世大明宝禅师参青州问离四句绝百非请师直指西来意曰昨日有人问打出去也师曰今日又如何曰你恁么不识痛痒师礼拜曰可惜许棒折也师直得汗下后上堂轮王宝藏如赤穷底人酒店腰带如大富底事掉转身来撞着没面目汉要拳便拳要踢便踢谁知我洞上家风别有擒虎头收虎尾底宗旨会么玉犬彻夜行不知天已晓。

　　空中凿髓格外安排离四句绝百非一锤粉碎擒虎头收虎尾九曲珠回玄酒不吝下陈蕃之榻大羹齐设展孟尝之才座中若有渊明士把手高歌归去来。

　　第二十二世王山体禅师侍大明于生台见雀拾食乃拍手雀飞去明抚筛背师惊顾曰若是雀子我孤负你不是雀子你孤负我师罔措曰幸是可怜生互相孤负去师豁然后上堂还有冲流度刃者么僧从东过西从西过东师曰未得一场荣先刖两胫足曰也知和尚惯用此机师曰罪不重科僧拟议师便打。

　　台中雀拾食背上人惊顾依旧可怜生动着便飞去一孤负二孤负过后向人成露布拈出铁蛇古路横黄头碧眼须回互。

　　第二十三世雪岩满禅师初参普照照曰兄弟年俊正宜参叩我当年念念以佛法为事师避席进曰和尚而今如何曰如生冤家相似师曰若不得此语几乎枉行千里照下禅床握师手曰作家那后造王山阅颂至折合终归炭里坐大悟曰今日方知病即药也呈山山曰料拣没交涉师曰和尚此回瞒我不得。

　　绿林客遇白拈流机变深藏滑似油十里青山行欲尽平原遭陷没来由罢罢罢休休休六国平来霜两鬓笑他掷笔博封侯。

　　第二十四世万松行秀禅师参胜默有省复看玄沙未彻语请益雪岩岩曰待你头生角脚手生爪牙然后讨棒吃师偶见鸡飞鸣大悟曰今日不惟捉败沙老虎亦乃捉败岑大虫也曰不怕我笑你那。

　　拈却脑后针锥难逃面前弓弩头角未曾生大虫咬杀玄沙虎更言大悟鸡鸣堪笑亦何莽卤纵有戴角威未免遭他涂毒鼓。

　　第二十五世雪庭福裕禅师参万松松问何处得个消息来师曰老老大大向学人纳败闽曰老僧过在何处师曰学人且礼拜暂为和尚盖覆却松大喜遂印可后问僧面壁石有人看见达磨影者么曰今日幸遇和尚师曰拄杖子今日幸遇上座乞供养他一顿遂打三棒曰恩大难酬师掷下杖曰胀杀怀州牛。

　　万松机关半条软索风里罗龙云间放鹤其翱翔兮纵横而莫拘其宛转兮潇洒而无缚飞过等闲唳一声花容柳眼都惊落恶怀州胀死一头牛嘉州大象成三疟。

　　第二十六世灵隐文泰禅师参雪庭庭曰当机一句试拈出看师拟开口曰家产被人籍没了也还在者里叫屈师抚掌曰谁奈我何曰者风颠汉后上堂尘劫来事只在于今河沙妙德总在心源试教伊觌面相呈便不解当风拈出且道过在何处卓拄杖曰只为分明极翻令所得迟。

　　云霭霭月沉沉有客离家产孤怀托素琴一拨洞天欲得高山发韵相呈月窟那知流水无音风颠都卖尽塞下起闲吟莫闲吟寻常谩说三分话那肯全抛一片心。

　　第二十七世还源福遇禅师参灵隐闻举切忌从他觅迢迢与我疏语即领悟曰今日捉败老贼也隐喝出后僧问如何是祖师西来意师曰风送泉声来枕畔月移花影到窗前。

　　酥酪好将河汉搅黄金自是出泥沙教得儿会骂爷一声惊落暮天霞听来风韵名泉韵捉败杨花当月华片片飞来人不识无端赢得眼迷麻。

　　第二十八世香严文才禅师读证道歌至幻化空身契悟乃谒源求证源曰祇如道君不见是指阿谁师曰觌面亲呈更无回互曰堕坑落堑汉作恁么语师曰和尚作么生曰汝口聻师曰勘破了也源休去。

　　水穿石窦云锁山隈无病空花安翳眼有疑弓影便沉杯勘破了归去来曾经三峡猿啼后不是愁人也自哀。

　　第二十九世万安子岩禅师初参息庵有省复参香严呈解严曰子不闻蛊毒之家水莫尝否师曰也须吞得下吐得出始是肚皮曰苍天中更添冤苦师曰谢和尚印可曰未在复阅宝镜三昧大豁疑碍后上堂我不学诸方说禅浩浩地魔魅人家男女僧问达磨面壁时如何师曰正是浩浩祸胎曰如何得剿绝去师曰倒搓芒绳缚鬼子须是其人。

　　封喉之箭蛊毒之汤触亦何碍尝亦何妨扑破秦时照妖镜拏云攫雾岂寻常玉鞭一举金街静水魅山魈没处藏。

　　第三十世凝然了改禅师参万安安曰路逢死蛇莫打杀无底笠子盛将归此是洞上宗旨若是莽卤禅和如何透得师曰莫是背触不得底么曰笑破山僧口师罔措曰你在鬼窟里讨甚么碗师愈不安一日严上堂曰一言迥脱独拔当时师当下释然。

　　龟壳何曾支榻死蛇那用篮盛还丹只须一粒啸月不在高声但得雪消水国自然春到山城好生分付游客路滑切忌横行。

　　第三十一世俱空契斌禅师参凝然然曰达磨未来你作么生参师疑之偶睹秦封槐有省回侍次身甚战栗然曰契斌参得禅也何惊疑之有师豁然省曰某今日到此如在红炉中拾得一片冰相似然颔之。

　　行尽深山溪复溪秦槐高出白云低轻轻触着眼犹迷移步不堪回首望襟怀欲吐转清凄误将鹤唳当莺啼。

　　第三十二世定国可从禅师参俱空空曰曾参何人来师曰少室山前风悄然曰因甚一华开五叶师曰无孔铁锤百杂碎曰掠虚作么师曰天下人只解掠实无一人掠虚曰不打自招师曰惯用底不妨勘破。

　　雷震山前起卧龙翻云覆雨势重重入廛不畏洪波险一击从教正眼通牙利剑舌藏锋吞天之气贯苍穹英灵烜赫乾坤振万卉香敷一夜风。

　　第三十三世月舟文载禅师掩关阅万松机缘有省叹曰洞上宗风大播天下有织锦回文之功非针线细密盘旋回互不触当头者不能与伊作主也既而翻然出关参无方从公发明己见方抚而印之。

　　行尽案头鸟道掀翻屋里窠巢求剑刻舟固不是守株待兔枉徒劳图书出而画卦奇偶生而成爻布天孙之锦文彩巧度穿石样之梭针线双敲绵绵密密家风别无奈东君把舌饶。

　　第三十四世宗镜宗书禅师闻月舟法席之盛入室请益密践八载蒙付嘱后少室请师师慨曰先师化后三十余年洞上宗风迨乎埋没遂主之临终索笔书偈曰宗镜宗镜心法成行即日圆觉镜破宗正。

　　钝置已曾讥一宿胡为八载堪承续画成有足即非蛇剖出无瑕方是玉宗风一线将倾覆独拍阑干深诉曲兰桡拨转海天秋棹破菱花山影促。

　　第三十五世西京幻休尝润禅师参宗镜问镜中现像时如何曰何不打破师曰其奈镜像何曰镜像安在师有省一日镜举我今不是渠诘之曰既不是渠毕竟是何人师大悟呈偈若要识此人有个真消息无相满虚空有形没踪迹曾为佛祖师永作乾坤则龟毛拂子清风生兔角杖头明月出镜复征之师曰彩凤翻飞身自在铁牛奔吼意常闲镜曰善哉。

　　雷门布鼓赤壁鏖兵打开宝藏击碎晶莹帝网交罗而重重相映珠光互照而灼灼圆明兔角杖挑彩凤舞龟毛绳系铁牛鸣纵横不辩往来事到此难留父子情只要功勋常显世不知展转丧家声。

　　第三十六世大觉方念禅师参幻休休问甚处来师曰北方曰北方法道与此方何如师曰水分千派流出一源一日游初祖面壁处契悟乃曰五乳峰前好个消息大小石头块块着地诣室呈休休嘱曰无上涅槃心佛祖相传付吾今授受时云净峰头露。

　　透过铁壁银山踏翻佛祖关轴法道南北而乃翠乃森石头大小而成笑成哭水出万派流露滴千竿竹森罗遍界总空花更向何处开两目咄六六元来三十六。

　　第三十七世云门圆澄禅师掩关看乾峰举一不得举二话大悟后参大觉觉曰止风涂向青山近越王城畔沧海遥时如何师曰月穿潭底破波斯不展眉呈偈觉曰向后开两片皮截断天下人舌头有分在。

　　尘中触翻宝阁就空架起金梁夜尽重游霄汉天明踏碎蟾光裂荆石兮得美玉以呈献剖蚌腹兮获明珠而囊藏烟漠漠水沧沧铁笛横吹千古调银河斗转碧天长。

　　第三十八世百丈明雪禅师参云门门举斩猫话师于言下知有将蒲团抛出门曰一语下徐州会从桥上过门曰溪水潺潺汝试道看师曰敲空有响击木无声门笑而颔之越六日闻钟声乃大彻。

　　斫开荆棘扫尽浮云龙闻雷而换骨豹披雾以变文击木无声兮灵禽错落敲空有响兮夜雪缤纷月上雄峰天未晓洞帘高卷绝功勋。

　　第三十九世青龙净斯禅师百丈住崆峒时师往参问如何是父母未生前面目丈便棒师曰除却棒又作么生曰日落西山近师礼谢一日入室未开口丈便棒行数步丈唤米头师回首丈曰是甚么师有省后闻报钟声大悟。

　　梦破钟声展笑眉好看脱颖露囊锥毒龙角上频搔痒猛虎腮边惯捋须揭地轴开天池苔封古殿下丹墀常行不举人间步摘得花梢月满枝。

　　君臣五位

至尊殊号奠寰中掌握乾符御六龙不羡当年神禹力堂堂别露一家风(君)

功隆帝业宠恩颁烽火无闻入汉关时颂六鳌擎海国长歌三箭定天山(臣)

不居宝位竟忘尊常驾鸾舆幸荜门咫尺光分天地晓山河无处不沾恩(君视臣)

竭诚经纬力匡持赤胆冰心誓不欺月晓五更朝凤阙风清万里叩龙墀(臣向君)

喜起明良盛昔年明良相得共怡然云笼玉殿珠帘翠露滴瑶池宝月圆(君臣道合)

　　正偏五位

碧汉龙吟紫雾新青山虎啸晓风频一声惊醒千家梦铁树华开劫外春(正中偏)

澹澹烟笼古画图波分赤水吐玄珠数重影里开天德一簇光中壮帝居(偏中正)

堂前露柱夜怀胎生下儿童颇俊哉未解语言先作赋天然端是状元才(正中来)

啐啄同时迥绝伦箭锋相拄了无痕大钧历历全机用一段英风扇八坤(兼中至)

拾得相携舜若多金刚拍手笑呵呵尚无心绪询凡圣那有工夫辩佛魔(兼中到)

　　王子五位

天然睿智类难齐高处东宫泽四夷虽是生成身至贵也须待漏叩丹墀(诞生)

现成公案不须标满腹珠玑贯六韬燮理阴阳酬圣德御门显达志清高(朝生)

十载飘零履践深清奇骨格越常伦不因献策金门早争见当年投笔人(末生)

狼烟扫尽显英豪今古休夸笔似刀阃外密传天子令却教四海尽来朝(化生)

久居鹤禁不开颜那有纶音落世间欲识行藏端的别更深帘挂水晶盘(内生)

　　功勋五位

日暖园林景物肥鸟嘤深处百花飞佳人难禁春闺兴犹向芳丛舞蝶衣(向)

念念无欺志不忘时时奉重若冰霜夜明帘外天方晓宝镜台前云正黄(奉)

午夜梧桐金凤啼声声终不类山鸡花开铁树飞春色月隐千峰木马嘶(功)

东街柳色拖烟翠西巷桃花相对红两岸遥看收不得一齐分付与东风(共功)

鸣金各自下雕鞍莫向重围觅宝冠那畔今时齐扫却采荷人醉满长安(功功)

　　三渗漏

云月是同随处戏溪山各异任遨游篙人别有江湖志争肯潜栖古渡头(见)

昔年尚有卓锥地今日贫来锥也无每每频思难启齿见人犹自觜卢都(情)

玉骥追风忘去路神龙入海绝言诠回途复妙真常露那有功勋落那边(语)

　　四转位

片笠斜披霜露扁舟不犯波澜金鳞得遇罢纶竿回首烟消月淡自是携归玉户一声坐啸晴滩惊回星斗落江寒大地芳丛不艳(转功就位)

觅得灵符在手谁甘晏坐华堂生涯端是妙难量休怪当仁不让双履不停丘壑孑身独露龙冈斯时赢得兴偏长打月天边掉棒(转位就功)

倒泻山头白浪横扬海底红尘飞霞满目绝疏亲莫把风光错认和月移星易斗连山铲棘除蓁拈来照用一时新盖代功勋丕振(功位齐彰)

海静龙潜影迹山深虎遁烟萝帘垂玉女懒讴歌那击玄关金锁谩谓相逢不识夜深少客来过不图作佛岂云魔说甚难追电火(功位俱隐)

　　四宾主

故园抛却走关山碌碌风尘去复还极目不知灯在手徒劳薪火觅人间(宾中宾)

楖栗横担宇宙宽得盘桓处且盘桓若非射虎蓝田客未免遭人冷箭攒(宾中主)

一叶风流此独存惯将折箸搅龙门收来放去前无碍瞬目扬眉海岳昏(主中宾)

高居金阙晓风清声振寰中孰敢撄非但天魔闻胆落直饶佛祖也心惊(主中主)

　　三堕(类　随　尊贵)

种月先成队耕云已入群更言头角异头角有何分

离声亦是迷摈色元非悟声色若掀翻金仙奚足数

只因生玉阙那见有金门不坐至尊位何须言至尊

　　四料拣

酒憨公子枕高楼梦冷青山睡正悠一片琼花开满迳谁为骑鹤上扬州(夺人)

芳丛四月落风残客钦三更带露寒好看碑文轰荐福瑶琴抱得月明还(夺境)

将军塞外扫蛮荆一握吹毛万国倾人境荡然无觅处因知佛祖总虚名(俱夺)

鼓乐笙歌乐帝侯霞妆翠抹尽风流满堂花笑三千客一径香飞十六洲(俱不夺)

　　四照用

密布乾坤惨暮容相随霹雳闪飞龙饶君解展姜维计未免通身早犯锋(先照后用)

勤王万里走长驱轮剑横行背水图壁占伊先标汉帜归来端坐定皇都(先用后照)

威势雄雄手眼亲临机谁敢犯关津长江不必连环巧人化清风马化尘(照用同时)

云飞塞北雨江东一霎风光迥不同春老梅花和月白秋酣枫叶带霜红(照用不同时)

　　四喝

匣开宝锷吐秋霜机伫临风丧北邙寒焰自来吞宇宙阵云那得犯封疆(金刚宝剑)

牙瓜才张气势宏风威微展胆魂惊虎狼无计潜舒目狸　何由暗吠声(踞地狮子)

矢橛抛来定了蒙当机觌面自玲珑谩将鱼目同珠赛须识明珠价不同(探竿影草)

花开黄菊赏三春马上人骑陆步行况是骅骝晨孕犊便从香象夜生麟(不作喝用)

第一玄法法绝言诠纵有通身口只堪壁上悬

第二玄雷电闪机先拟欲抬眸望崖州万里天

第三玄高下总方圆一鉴涵空碧千流赴百川

第一要同声不同调日月久无光乾坤都失照

第二要双轮并一照须弥浑似烧赤骨人多叫

第三要云眼通风窍音律本天然几曾施巧妙

　　三关

我手何似佛手只要当人知有拈来七尺乌藤敲落南辰北斗

我脚何似驴脚簪缨不碍落魄踢翻帝释天冠撞碎龙王额角

人人有个生缘不劳向外钻研妙普常吹铁笛玄沙惯钓鱼船

　　函盖乾坤

月隐远山烟云藏细雨天风光都占尽不费半文钱

　　截断众流

及尽圣凡情谁通佛祖名三江齐下闸万里绝流声

　　随波逐浪

少妇操孤舟歌声逐水流夜来风力便随月下扬州

　　三种生

隐隐未萌谩道诚未萌早已客尘生尘生不用挥鞭影勒马归来见太平(想生)

于心无事已劳心于事无心未可任回首浑忘心与事一声寒雁出高林(相生)

起灭相乘水上沤沤生沤灭卒无休和光踏断沤中影鹤出银笼天外游(流注生)

　　华严六相

觌面露真机总中还有别能言不是声妙唱非千舌一月摄千江千江分一月清光何处无休更论圆缺

　　三界唯心

一段风流事当阳会也无素弦弹碧嶂玉调写晴湖天外钟声冷蟾中塔影孤分明只者是何必问长途

　　万法惟识

不借阳和力山山卉木芳梅晴园　雪柳绿岸飞霜店远鸡声近日斜人影长尽知天气爽那识晚风凉

　　曹洞

无为端拱镇苍穹名姓于今孰敢通鉴冷冰壶飞彩凤风和月殿隐青龙百司分职慵居职诸子全功不宰功自适那知身至贵江山万里拥宸宫

　　临济

扫荡晴空势独昂吹毛三尺吐寒光长江影落鲸鳌惧边塞声飞狐兔藏变化鱼龙施电火纵横照用展锋芒瞎驴灭却瞎驴眼白日雷轰白日霜

　　沩仰

闲携鏊饼上长安底事分明在指端月朗性天光灿灿星悬义海影团团交拳物应方圆器作拜机酬隐显盘明暗相投融境致乾坤拨转几人看

　　云门

闪烁红旗紫殿颁风前高竖许谁攀金梯马上珊瑚辔碧海鳞飞琥珀斑子结香林藏北斗花开灵树醉东山夜来好趁扬州月满载笙歌处处闲

　　法眼

华藏重重声色兼拟寻声色病重添珍珠瀑泻和云听琼雪花飞带露瞻春老叶疏三径竹秋深光涌一轮蟾梅花笛落谁知意调出青霄律更严

　　　　　(弟子成睿发心备资敬刻
　　方丈和尚语录第十四卷奉为多生父
　　　　母神游净域悟真常历代师承记
　　　　授一生圆十地)

　　寒松操禅师语录卷第十四
嘉兴大藏经　寒松操禅师语录


　　寒松操禅师语录卷第十五

　　嗣法门人德润编录

　　佛事

　　弥勒佛开光不居兜率天特到隆福寺终日笑无休当阳施大意且如何是大意以笔点眼云绀目豁开千日光明明灿烂辉天地。

　　祖师开光梁王殿上失却一只青龙寺里点出圆明既称碧眼胡僧今又何须特地不因渔父引争得见波涛。

　　达磨忌九年面壁成多事只履西归又脱空不是重重扬家丑只因齿缺不关风。

　　百丈忌再参马大师美巧翻成拙一喝三日聋画蛇又添足年年此日一炉香断弦须是鸾胶续。

　　埽云门湛然澄祖塔高撑石伞启云门电闪雷轰宇宙昏佛眼难窥吾祖意起家遍界有儿孙天龙共喜四众同尊塔影当空日卓午千秋景仰柱乾坤。

　　弁山瑞白雪祖忌儒兮同桑梓相识不相见释也作公孙相见不相识利道拔生几个知年年此日露消息甚消息一片栴檀海底焚金鸡啄破琉璃窟。

　　埽弁山瑞白雪祖塔离山已廿年礼塔今随众大地指为炉白云拈作供不是道德难忘惟图此话传诵上香云即此用离此用琉璃殿上绕狞龙玛瑙阶前飞彩凤。

　　百老和尚像成开光若谓是先师夜半虚明若谓非先师天晓阴晦是非俱拈却一月普现一切水是非里荐取一切水月一月摄毕竟如何举目能令三界静振铃直使九天归。

　　百老和尚忌法门摧法幢折魔宫复起波旬悦人天哀慕痛无依端的此心向谁说沉速一炉茶一瓯愿师定起返阎浮无边法海砥中流不倦津梁运法舟三转巴陵语且休好看异日再相酬。

　　百老和尚忌山色常明显当时之妙用溪声不断演去后之玄音虽则道化他方此土为人愈切正当设供还来也无拈香云唵誐誐曩三婆啭伐日啰斛。

　　百老和尚忌三年前烛剪刊关月三年后香焚凤岭烟未审今日又如何满口道来无一字半杯清茗泻三江。

　　埽国山百老和尚塔万里云霞新气象千峰苍翠旧容颜炽然说法常无间莫谓归真有七年大众你道先师说些什么拈香云谛听谛听。

　　百老和尚忌日埽塔示寂维扬日于今八载周个中无限意堪笑不堪愁大众师归愁不胜我独笑何由几见塔前水日日向西流。

　　百老和尚忌大清国里儿孙遍地尽谓今朝是十周忌单单守塔门人不作此般机会若拈巴陵三转语不无彼此瞒盰更作杨岐女人拜未免互相钝置事到于今如何即是⊙惟将柏子热炉中焚却几多不平事。

　　埽冶父星和尚塔昔年秉戒沐余光今日重瞻窣堵傍天外无人贫似我朝来撮土作心香云黯黯水茫茫尽道归真将一载谁知遍界不曾藏。

　　埽衍庆石鼓和尚塔多年林下仰高风窣堵今看绕碧丛自恨一身贫彻骨远陈杯水献云中诸人还见衍庆和尚么满天风月清如镜十里山花展笑容。

　　弁山且拙和尚讣至晤别两周逢夏五一回笑语一悲音松山有约来看塔竹杖何期去别岑几见彩云翻白雨谁知远泪落空林言言不尽伤心事只在栴檀篆霭深。

　　白云大师讣至昔遥百里同参访今隔千程得讣音廿有二年端的意一炉香散白云深惟我白云大师律持五部教博三乘每训英贤不动推辞之念几兴名刹毫无眷恋之心视富贵若浮云等生死如梦幻业日富而誉日彰德弥修而行弥着借海口不能少分宣扬采苹蘩聊作真前一供大众你道大师还来纳受也无揭谛揭谛波罗揭谛。

　　埽松漩二师塔剃染十天方才得见戒同两月即便分离然虽久远睽违宛尔音容不隔大众既是音容不隔且道二位是何面目烟霞错落笼芳芷竹树参差锁翠峦。

　　埽云际寺诸耆宿墓千里归程日夜催满腔心事付苍梅发虽不在当山落源远还从此地来祭埽宜先知早返参寻恐后故迟回今朝依旧空双手肴借山川茗一杯。

　　埽藕家同始祖福一公五世寿三公六世大学公诸祖墓三百年前昔人已乘白云去此地惟余绿水流三百年后绿水一去不复返白云千载自悠悠谁道山无主松杉成上古谁云祖不灵沉速对朝焚非图探本寻源祇要大家委悉一年一度秋风凉天长地久有何极。

　　埽五里潭七世祖讳升严家觜祖母倪氏墓七世远分流家声惟自起嗣后裔更繁源源浑不已孙为学逃禅见性在云水一物不将来栴檀焚海底问诸人委不委花开五里潭果结严家觜。

　　埽林家冲曾祖荣轩公画眉冲曾祖母严氏墓昔日曾瞻葬祖翁今朝重谒翠微中山山水水拈为供莫谓缁衣奠不丰个中事许谁通一片金环石上月夜来长照画眉冲。

　　埽画眉冲祖父青城公祖母刘氏墓崇祯壬午清明节大父母焚祖茔侧康熙壬子中秋时烛剪画眉山上月拜别虽经三十年日日何曾有间隔没间隔端的别祖意明明不覆藏个中消息向谁说。

　　埽五里潭先考百亨公先妣王氏墓齐家国睦里邻伟矣诸儒杰出教子孙习礼义良哉百世芳流曰佛曰仙惟勤惟致事生事死谁重谁轻诚不忝严陵之后裔端无惭王母之遗辙虽子不谈父义然儿岂誉母贤祇为两袖清风别去那期三十载半肩明月归来奚止数千程因遵割爱之言敢动号风之惨惜其素手罔极难酬一瓣拈来四思总报大众见么五里潭前金凤舞仙人石上玉鸾飞。

　　徐护法点主花开奕叶绿阴繁远袭清香遍八坤自是流芳承大业儿孙代代起家门。

　　沙弥剃落人生未易得为僧将相由来所不能一斩青丝绝爱憎丈夫称赢得师名继祖灯　付衣着佛衣成佛子行佛行证佛果总在一念之间端的还曾见么揭开个里明珠照破山河朵朵。

　　沙弥剃落为离生死叩青龙自古僧形发不容丰草堂前都铲却顶门迸出一轮红　付衣坚固通身簇锦奇魔军战退乐无为惊群须是英灵汉敌胜还他狮子儿。

　　沙弥剃落出家初不为虚名名若虚华道未亲直把虚名抛格外虚名不与自成人　付衣孝名为戒忍辱为衣佛佛授手祖祖行持直下荐得不隔一丝何也自从卢老收归后须信人人总有之。

　　沙弥剃落白发三千丈缘愁似个长金刀时一举热恼化清凉者般事岂寻常皓魄一轮满缁田九穗香付衣罗纹结角锦层层一缕龙披伏大鹏三事全身被股肱仗师承标榜人天有路登。

　　沙弥剃落除爱结着鞭先发断青山入善权昨夜春回空劫外觉花香绽玉壶天　付衣酬恩有着柔和因明果正发向上悟无生形端影直然则信受奉行合作么生一尘浑不染万法悉皆空。

　　抱拙大师封龛霁碧星河冷浸天垂杨两岸锁苍烟梅梢月落珠帘寂画阁香销石鼎寒惟抱大师踞涅槃城长法王家足整三千天然有不肃之威仪仁育四来法尔具无缘之慈爱生铁铸成金狮子巧拙浑忘纯刚打就玉麒麟功勋不涉到今日金砖落井称锤到梢俊也彩凤冲霄茫乎羚羊挂角直得妙协全开历历尘中混迹平怀常实明明炭里藏身当此之时如何结局夜半金乌啼彻后桃花依旧笑春风。

　　阖然大师封龛画楼鼓适转三更忽尔东风海岸生浪涌千寻撼石屿烟横万里障沙城凋零柳线愁多起冷落梅花梦不成堪惜上林慧月殒更怜巨浸法舟倾山川变色天垂泪鸟兽易颜水咽声此际相逢何所事却将帘幔挂斜昏▆秉炬举临终偈云今年三十五倒跨丰干虎纵横不犯锋遍界无能睹者汉生平仿投子之清节效大梅之密保日用间嚣嚣然而不与诸尘作伍逗到临末梢头略露些子风规使人与非人咸知本有且作么生与他相见[○@火]鉴。

　　灵枝大师起龛阳春有脚不居一隅而芬芳万象无言却借长空而吐露惟灵大师智足超宗仁能缵绪青溪演派飞海底之红尘荷玉分流翻山头之白浪纪纲法社则玉应金春宴坐人寰则鸟闲花静方囊锥之露颖遽宝锷其潜锋蕙帐冰生不胜怨哀猿鹤兰帷冷落谁当依止水云欲冀北斗藏身何如南山转步序雁行昔忝居左论宾主今犹在先以手招云灵老灵老随行踏断流水声好看写出飞禽迹。

　　秉炬鹤腾霄汉出银笼功尽超然体皓融带月一声和露冷灵枝任运剪春风。

　　穆堂大师封龛恭惟穆大师儒门俊杰释苑英华继孔氏之真宗传家赫赫接曹源之远派波浪滔滔半世深潜远追铁笛遗韵一生鲠洁实有紫芋余香满拟望隆迦叶那知岩失空生烂柯山忽添凄惨之色苍梧水频增哽咽之声长夜钟沉石女闻之垂泪晴天雾锁木人见也攒眉虽欲旧话重圆争奈全身拶入大众要见伊全身为人么封龛云夜半一轮当户照珠帘倒挂影玲珑　起龛日出连山黄金锁脱出重关月圆当户芳草几曾迷古渡直饶是坐断千差又何妨密移一步阿呵呵紫罗帐里懒盘桓佛祖位中留不住　秉炬别桐山兮势且壮过梅岭兮眼何高叶归根兮覆青草雪飞片兮点红炉出广长舌兮一朵优昙火里开转大法轮兮三世诸佛立地听穆老穆老从今唱罢无生曲还来助我主禅林。

　　石鉴大师讣至二十年前同志参禅奔南走北两各一天二十年中同嗣青龙抱道守志一西一东二十年后忽闻报讣暗室灯残狂澜舟覆伤哉伤哉已矣已矣虽则同条生却不同条死夜深明月上阑干梅花掩露泪如水。

　　存焉和尚讣至十二有人来带得国山信法门砥柱倾同行雁折阵慧命若悬丝众生薄福甚我伤天泪流我哭天心震愿不倦津梁再出那伽定参玄人早精进百岁光阴只一瞬。

　　四可阇黎启龛六十四年与么来吴江波浪吼如雷六十四年恁么去不断云连天外树正漝么时谁共委坐断千差不是你月娟娟而万派欲澄风拂拂而六窗自启半肩竹杖敲开几处云山一緉草鞋历尽百城烟水以六度万行而为基阶将净智光明而为栋材闹市场中忽转回依然落在白云隈者云隈不是汝安排遂抴杖云阇黎阇黎随我来　举火缘暗红稀独露道人活计猿啼鹤泪全彰古佛生涯于此明得生而不生皮肤脱落性天真于此不明灭亦非灭满目风光频漏泄四可公微不彻掷炬云瞥。

　　和鼎知藏火梦冷西风杨柳烟歌残晓月江天水生也死也没两般来兮去兮何彼此五千余轴总闲言一藏由来是故纸○者里若解再翻身玉鸾和焰冲霄起。

　　月松田头火披起青蓑一任穿云带月撑开绿笠何妨覆地遮天正当布种耘苗便乃收因结果既到者里合作么生咄咄咄莫狐疑月落松梢鹤梦迟大地掀翻谁作伴菊花开口笑东篱。

　　善持寮主火值雨来时眉生眼上去时眼上生眉感得上苍垂泪引得送者拖泥要知个里风光一把无情善持。

　　典座火如来禅祖师禅拈来尽在薄刀边斜批明月和光煮细切清风带影煎沙里油兮须自肯酱中虫也任人传回头忽唱还乡调一片红霞吐白莲。

　　了心火头秉炬了心禅德会么你终日跛跛挈挈苦骨劳形或吹火因风直使柴头发笑或将薪掩焰从教灰面生烟汝还知冷灰里豆爆么掷炬云轰。

　　圣源禅士火梯山涉水草鞋穿行脚横挑杖半肩不爱教中称义虎却来林下学逃禅掌记室追南公之墨迹充客司步显老之衡权要识转身一着且看觌面亲宣脑后圆光高万丈烟霞染就杏花天。

　　悉慈禅人火个事分明说向谁玄关叩遍贵无欺行残白日居云晚坐冷青灯卧月迟一片风光藏两目万重岚色挂双眉挂双眉焰里翻身看悉慈。

　　牧童火晓牧绿杨深处暮归芳草溪头四蹄踏断一天秋闲看西风美柳对客慵为扣角月明高卧山丘露地侥君成白牛绳头端在吾手掷炬云走。

　　冰轮火冻云千尺带霜叶以飘空冰鉴一轮照樵楼面叠回尽是转身消息居然脱体风流冰轮汝还知脱体风流么烟散长天拖白练花开陆地长青莲。

　　僧守心火木落山寒正是归根消息霜清露冷诚为得旨规模化城幻景休贪宝所真栖不远但得虚襟无碍自然撒手翛然看取眉毛长丈二何须更觅守心人。

　　独朗都寺封龛斜搭袈裟着半肩年高犹诵木叉篇光明寂照归何处云散长空片月圆惟伊禅净兼持戒乘俱急辅法社务死生绰有杨岐之雅致护丛林明因果仍效宝寿之规模玛瑙阶前正好担当重任琉璃殿上无端拨转轻舠须识藏身原无踪迹封龛云一声掩上涅槃门独露清名扬练水。

　　牧童火踏遍芳丛到眼青斜披箬笠半肩云一声短笛和烟冷两角清风带夕昏霞饮溪光分瘦影月眠山色露微形今朝绳断鼻头脱撒手归来莫问程。

　　均被米头火云山历遍孰为俦远步曹溪习上流带晓闲闲将粟脱临风细细把糠浮不图米熟三更谶喜得功成九月秋○更透者重关捩子芦花和影浸沧洲。

　　僧莲果火一段风光本成现莲开陆地花如霰拈来觌面须亲荐莫留恋大冶炉中看转变。

　　也鲁火尔方十六龄弃俗寻师友经律颇相应死生悟非久焰里好翻身云间须撒手也鲁也鲁出世因缘尚未周此番归去早回首。

　　三喻禅人火翛然一笠遍天涯行解相应妙法华霜老烟成坚固后逢人正好喻三车。

　　少溪火生从何来溪边梅蕊带霜开死从何去焰里芙蕖和雪露生死两途俱踏翻依旧眉毛眼上安。

　　举火来是恒如来去是恒如去来去总恒如何必更回互不回互火光迸出珊瑚树。

　　湛得侍者火家住琼州大海边却来吴地觅生缘转身不必余三唤自有清风舞翠烟。

　　举火越岭猿啼风色澹吴江叶落雁声寒芦花两岸澄秋水一带苍烟覆翠峦慈光汝向者里会得生死涅槃任去来而靡变今时那畔随运用而不迁于一切法而得自在若或犹豫掷炬云逍遥从此无拘束满目慈光却更新。

　　德喻优婆夷入塔坐断圣凡路了无古与今四面绝壁落寒暑莫能侵入骨云从兹放下闲家具笑看新篁出上林。

　　僧时雨入塔因透死生关久已抛情识一片为众心今日方收拾欲识其中人须登者一级者一级春秋啸傲自闲闲花雨飘飖洒不湿。

　　陈氏优婆夷入塔舍不得兮成漏泄通身放下离生灭不须向外苦追寻个里乾坤闲岁月。

　　觉如监收火为众多年不惮劳因明果正鉴秋毫昨宵结算虽收拾帐底依然犹未销未审如何消得烈焰光中高着眼香风满迳雪花飘　入塔一生持戒殷勤万事浮云看破今朝显露全机觌面休云错过不错过无限青山列画图春光影里乾坤大。

　　僧圆净火圆同太清无古无今净如皎月非生非灭通身饶是绝无尘看去依然犹未彻彻不彻分付祝融为尔说　入塔一点灵光本自圆何须向外觅言诠巍巍独镇乾坤小啸傲春秋不变迁。

　　玉之行者火志大慕丛林肯羁庵与院剃发已三年事师无二念一程未到家超然登彼岸饶是玉无瑕也须经煆炼此番归去来莫把红尘恋。

　　玄溟监收封龛多年为众半世焚修晋谒名山化导不分僧俗相股肱丛席殷勤只究死生期凿饮耕餐而头头得妙锄云种月而处处分身叵耐今时不古即从忙里偷闲君既然寂静龛中我宁惜封加户上遂拈封云一片白云横谷口了无形影落人间　举火万事翛然无一说好看焰里飞霜雪西方此去早归来再与丛林作轨则　入塔玄阇黎颇真率翛然生死无拘束多年为众不惮劳今日藏身在隆福悠悠啸傲老林泉坐看山青与水绿。

　　珏明禅人火春风漏泄百花香春鸟喧鸣白日长极目无非安养国何须向外觅西方急转步莫悠扬但得通身丝不挂自然弹指到家乡。

　　德基尼入塔一梦破浮生了无人与我万缘既已空荣辱难羁锁德基尼会也么人间天上此为尊十丈莲开华一朵。

　　僧德明入塔缁也素也惟德惟馨来兮去兮非明非暗千差坐断万缘空一念不生全体现。

　　普同塔落成众亡者入骨千派环来围窣堵万山擎出绕烟霞湘南潭北何须问生佛从来共一家。

　　举火尔虚尔虚良可规模出家十载志不移初今日转身归去也人间天上总无拘。

　　德茂火连日雨淋漓偶晴送德茂霞光陆地生莲花焰里笑未审笑个什么掷炬云道道　入塔日月高兮莫能照山川易兮莫能移骤雨至兮莫能湿岚风撼兮莫能吹四无壁兮孤迥迥中无门兮峭巍巍既无门与壁此又安甚处云藏无缝袄花发不萌枝。

　　僧法忍入塔八十五年光阴一瞬生死去来梦幻泡影若从者里拶开方证无生法忍。

　　德寿优婆夷入塔昨朝脱却嫁时衣今复披云入翠微识破繁华都是梦坐看山色转斜晖。

　　知幻禅人入塔知之一字众妙之门踏翻关捩迥绝言论撒手归来无一物青山何处不称尊。

　　明宗入塔高而无上广不可测浩浩波光重重山色坐断千差亘古今风光遍界有何极。

　　上善优婆夷入塔七十余年上善生死光阴如箭今朝撒手归来赢得春风满院掷骨云荐。

　　僧慧日入塔迥绝遮阑不存向背放下通身得大自在一轮慧日丽中天皎皎晴光敷万卉。

　　入塔生缘西蜀行脚东吴烟霞饱饫城市安居涵毓公会也无六十四年成梦幻转身直入大毗卢。

　　众善信入塔宽若太虚无欠无余量周沙界非内非外任他若圣若凡若男若女俱到无阴阳地上同行同坐同明同暗任意逍遥浑忘人世虽然相逢相聚笑呵呵更有春风春又春。

　　入塔不必望梅止渴何劳画饼充饥但肯身心放下自然得证无为望梅居士知不知转身不踏来时路满目青山第一机。

　　杨君仲入塔高林山色好百卉吐清香不须寻净土觌面即西方会得则薰风影里春初去不会则流水声中月乍还毕竟如何大悲千眼莫能看。

　　僧闻觉入塔焰里翻身清香拂拂体证金刚了无变易其把住也烟封雾锁其放行也云白山明正恁么时还是放行好把住好薰风一阵自南来闻则清凉觉时现。

　　入院埽瑞祖塔五十年来清风匝地大千界内朗月当空欲尽大地人不许夜行投明须到独有操孙冥顽不振忝继祖席烧一瓣香奠一瓯茗贵图此话大行若说道无可比德无可名犹是太虚面上画彩增妍且向何处见祖端的铁蛇横古路彩凤舞丹霄。

　　退院埽瑞祖塔前年继祖席不辞赤手挽隤纲今朝退祖席剩得孑身存古道惟其如在规矩森严缅想风神描画不就未若茗烹三箬供列五峰恭陈塔前聊循家礼今古酬恩是此心莫言临别不如旧。

　　赴弁山龙华寺请埽百老和尚塔临终顾问谁为守塔三年应对全无我到传闻矢志追陪十载风霜独任餐霞宿露惟闻虎啸猿啼砌石栽松只见云来月往尽道广长舌现那知频唤人归虽鄙愿将周敢忍离左右奈祖庭催赴故暂假权伸我昔本怀时略露师今心事几能知。

　　龙华退院归埽百老和尚塔去时一肩明月归来两袖清飙不欲撩云作供只凭拾翠成肴非是情疏礼简却还旧日遗标。

　　埽百老和尚塔一年一度焚香日焚到今朝二十年汛埽栽培无别意惟期大愿力重圆操已老师未还法门败坏不堪怜抚膺隐隐谁同语九拜临风诉塔前(老人曾有二十年再来善权之语)。

　　撄宁和尚起龛大道寥廓如珠走盘宛转偏圆无往不适而况千岩拱翠万壑流辉者边那边随缘得妙尽谓朝来留不住相知岂在久盘桓　举火西风一夜洗穹苍谁道江南失雁行露冷乌啼千嶂月更深猿叫一天霜惟我撄兄隐显全该故生平用不尽一着子今日当阳显露一切人攀陪莫及钻仰徒然直得向火焰里大奋全提别施机用要与儿孙留榜样光前耀后一茎茅　入塔护国寺中踏翻雪色山阴道上占尽风光时或电闪晴空应机而发花飞六出随类而施时或藏舟于壑藏山于泽藏天下于天下提骨云者个藏在何处丹楼凝晓日碧殿锁春云。

　　雪大师入塔三十年影不回乡二六时情不附物双足跏趺处随他黄叶堕空庭一肩放下时不管青苔封古殿生前克己道韵悠长末后为人声光蔼着。

　　寓大师入塔五十二年无可说溪声山色常饶舌今朝北斗面南看杨柳清风与明月此是者汉末后行藏等生死若浮云视去来如梦幻逗到而今密移一步衔花鸟自难寻迹孰谓将身北斗藏。

　　空明火来自何来香飘雪里绽寒梅去从何去潮落江边横古渡来去分明俱摆脱摩空万里飞银鹤于中若解再翻身焰里芙蓉朵朵新。

　　素闻火悬岩顶上抽身不留朕迹荆棘林中转步迥绝程途纵然与么行持未得通身庆快素禅德要识通身庆快么雨洗长空流翠色烟笼寒碧淡山光。

　　闻初柴头火不贪仙着爽幽寻频缚苍烟下翠岑夕照半肩山色老清风一径暮云深急转步谩沉吟今朝尖担两头脱撒手归来月满林。

　　内照火生死全凭内照功五更梦破一声钟转身独唱还乡调踏断千峰与万峰看脚下且从容春到花开翠色浓。

　　入塔一笠翛然别戴山悠游教海泻潺湲纵饶谈得天花坠又隔机先第一阙文振法师要透关么入骨云白石无寒暑清风任往还。

　　举火库司多载尽忠勤声价清高是处闻收拾瓢囊归岭去行藏犹胜卖姜人。

　　入塔六十三年前一肩推倒世尘缘六十三年后两手拓开生死路正值在今朝虚空筑岸架铜桥生白公会也未霜晓庭前花满地。

　　僧逾玄火八十六年一梦回春风是处鸟声催真机历历分明露○个里纵横归去来　入塔佛不是心道不在说彼此同途行藏各别既然彼此同途因甚行藏各别入骨云歇。

　　雪谷书记火非是无言说谈玄口不开倒跨铁牛走乾坤任往来喝一喝云切莫错会大众此是雪书记把断要津不通凡圣最后为人一着子今日当阳揭露了也傥或迟疑更须谛听哀哀哀谁委悉子夜金乌辉雪谷折脚铛儿要汝提此番归去须来速。

　　入塔红炉焰里翻身转一道清光烁太虚坐断千山峰不露浑忘寒暑到阶除。

　　离尘优婆夷入塔昔日离尘脱垢今朝息妄归真但得全身放下自然不落死生入骨云金鸡唱破琼楼梦铁树花开浩劫春。

　　宛然禅德火落叶纷飞十月天霜花一带洗寒烟不须更去寻安养极目西方尚宛然急转步莫留连掷炬云荐取天龙一指禅。

　　　　　(弟子德　备资敬刻
　　方丈和尚语录第十五卷所愿沧溟浪
　　　　里同乘般若之舟功德林中共结
　　　　菩提之果)

　　寒松操禅师语录卷第十五
嘉兴大藏经　寒松操禅师语录


　　寒松操禅师语录卷第十六

　　嗣法门人德玉编录

　　笔语

　　上百老和尚

　　稽首拜上国山老人昨夏南枢星降北极虹飞本应随众欢呼接足瞻礼缘遵昔命故不敢复徇世谛知在慈育之余必不罪某慢法耳今虽学众四来宰官垂护奈人繁用啬事事维艰勉竭黔驽之才徒效上骧之步以致牵萦坐是举动靡能久失玄音羹墙更切敢驰微楮代讯兴居花稻收成略胜去岁国税纳已过半虽感彼苍之呵护实赖和尚之荫庇也聊修輶敬用表蚁诚刻录呈删悚惶不既。

　　　　　　来书附(青龙石刻)

　　初七接来书云收成略胜去岁国税纳已过半复阅新刻语录山僧不禁蹈舞居然一佛出世矣兼之青龙一片荒地曩承远近檀护及前执事人一腔血汗所成幸尔大众有依丛林有托山僧纵老死丘壑复何憾焉吾子既踞座披衣为一方知识必也匡时挽敝体从上佛祖之淳风以众心为心以众耳为耳以众目为目夫以众心为心者其量普而无物不容众耳为耳者其听聪而好恶之声无不辨众目为目者其明远而秋毫之末可察是以大海不择细流泰山不让土壤世出世间其理一也凡接待衲子唯以本分钳锤使彼透脱生死机无大小施之以平等法门丛林之兴可卜佛祖慧命可继为知识者能事毕矣。

　　　　　　二上

　　教言两接慈诲弥深捧读之余感愧交集况承谕云复阅新刻语录和尚不禁蹈舞居然一佛出世矣又曰佛祖出世盖谓得人为急欲觅一个半个使正法眼藏勿令断绝某观今知识说法云兴不啻万卉争奇群英斗丽某以疏才凉德忝录师门虽有上堂等语非敢颦效今时不过应酬请者而已奈侍僧不谙窃录成帙不谓用心未密更被好事者妄灾梨枣正是不善游刃反蒙庖丁之称益增汗颜耳又观今之学者乍入丛林弃本逐末竞习雅骚欲冀行解相应何异龟毛兔角悬丝慧命不几岌岌哉青龙禅众迩已屏尽浮华日惟种田博饭虽不能追上古之风规皆沐和尚之余光而然也时间满拟月贮龙江云担鹤渚趋呈座右以畅积怀赍仪预申伏希原宥。

　　　　　　三上

　　春来福履与日俱新岁首倥偬未遑趋谒曩因台命两遵尸素数载遭饥遭馑饮水饮汤几于安众无策道左之人未免交口而椰榆之今也岁有丰色众有和声国税丛林亦有内托外护之者愧且喜也然主持之道进退以节代谢以时当此之时委任之限已周休沐之假可请或在座遴贤或遐迩延选伯仲轮肩逸劳宜共同为入室之侣须分法社之忧安忍我独贤劳而众咸袖手读北山之诗不能不掩卷太息且师有言施之以平等法门某亦愿师施平等心毋令我一人独瘁也敬呈偈曰两度无违领宪言不辞赤手主空门人情有进当须退与世还他古道有。

　　　　　　来书附(青龙石刻)

　　自维扬返荆溪半年以来身如破车脚似飞蓬曾无片晷之暇奈何奈何昨见来书云岁有丰色众有和声国税丛林亦有内托外护山僧不胜庆慰乃子福德所致亦丛林厚幸复何他虑至于进退之节分忧之劳此太早计生然青龙一坐具地已曾两度鸣鼓上堂人天众前分付与子并无年月期限之说亦非衙署传舍之所何乃妄生许多葛藤山僧独虑普同塔及重兴隆福碑赖子协力为我图成待山僧死后不用作供亦不必下语以此二事酬恩足矣外和偈曰闻说昔人曾有言养儿多为起家门须知不奉原非辅古道无如慧命存。

　　　　　　四上

　　前六月廿八日拜诵回札若亲提命不胜汗惶内云半年以来无片晷之暇不几为苍生太劳乎老年神思不宜过繁所望寒暑自爱是则不肖惓惓之心也某自受托以来夙夜竞竞恪守常恐陨越以贻前人羞幸芘余光勉支三载拮据竭蹶安敢辞劳第苦禀质素孱加之筹虑太过百疾洊侵心欲肩而力不逮为之廪廪师资之情宁不闵念昨同公议某某代主法席修楮报闻候严命下颁即赍仪延请一见祖庭重任授受匪轻二俾伊人信行乐从莫诿三使某得少息肩再图报称一举而三善备焉此皆发露肝膈沥胆陈情仰望北风以慰饥渴临毫恳祷无任悬悬。

　　　　　　来书附(青龙石刻)

　　前六月与子书中甚是明白毫无隐匿何故徒劳跋涉枉废人力子既担当佛祖重任升座说法开示后来可谓人天师范矣夫为人天师范者人莫行而行之人莫忍而忍之人难能而能之唯慧命为念弘道是怀以至功流百世名垂不朽雪后始知松柏操此之谓欤今青龙虽不大备仅避风雨远近檀护皆知向佛亦可化度地僻景幽尽可行道欲舍此而他往我不知子是何意也不及尽言惟子勉之。

　　　　　　五上

　　某以谫劣辱谕谆谆夫佛祖重任岂易担当人天师范宁容滥窃易曰非所据而据之身必辱又曰德薄而位尊力小而任大鲜不偾乃事者与其陨越于后孰若规避于今再四筹维心神俱耗而夙莫靡宁者此也来谕云行人所莫行忍人所莫忍勖励不肖至矣厚矣然返而内讼福慧两无如触籓之羝进退维谷欲逡巡谢事难逭方命之愆勉力重承又获辱命之戾两者之间无所逃罪时权其重轻则方命罪小辱命罪大宁处小而避大所恃慧照矜其两难开其一面庶几天高地厚之中稍可容足傥仍不允所请惟赋归去之辞纵临严命不遑顾恤极知狂渎必犯雷霆愿霁威曲原怜而可之则某幸甚法门幸甚。

　　　　　　来书附(青龙石刻)

　　青龙一刹悉属檀护脂膏所为与山僧何预焉况山僧于人天众前两次委付与你无不知者故尔放浪烟霞息影岩壑以待残喘而已且维扬荆溪二处葛藤尚未剖断何暇复顾虑于青龙者哉今而后更以琐末事烦乱山僧者作不孝论至嘱(至嘱)。

　　与坦庵方学士

　　鼎台严重望风度者物色无由幸方外人数获抵掌迭蒙供赐良繇桑梓情深故尔垂青破格山野无他于请惟先师塔铭是用表章虽名卿钜公与师交游者往往不乏咸欲吐班香发宋艳为先师润色然山野之意但祈征实母取增华计唯檀护交师最密知师最深华衮之笔当代史迁法社董狐一经品题便成实录俾千百世而下信大檀即信先德信先德始信参叩即参叩而悟本来令先师一片婆心人人透彻其为表章非止笔华墨焰供人艳赏已也昔张公为湛堂作铭流誉至今檀护又等而上之矣区区之私向己面陈随蒙俯允今登玟在即遣僧走领以光不朽谨愧腆仪统希莞存。

　　　　　　来书附

　　交游方外三十余年前蒙开导捧诵法檀悔晤迟矣复谕为令师作塔上之铭况百老人中外知识朝野钦崇疏拙之才奚堪取重勉承慈命权为撰讫书讫外命选佳集已竟复僭弁数言敬付来者幸并察入隆惠远颁却恐不恭拜登容谢。

　　答檀越借牛

　　逾月不闻音信正此驰思伏领华翰就觅一牛大为疑矣不知公之所觅者露地白牛耶放生耕牛耶若是露地白牛人人本有只因无始以来贪嗔痴妄反为昧却君但己觅安用他求若是放生耕牛诚私用常住一涉私则为盗岂盗用常住而称善知识者未之有也山僧自出方外与世漠如虽主法席室无长物不履豪门丛林巨细尽付执事出纳支藉无复相闻惟普柳粥饭随众而已任缘住持不作常日想然此露地牛放生牛名别体同非一非二总在尔我一心之变化耳呜呼今之不见先佛模范专事谀媚取招提之物或己用或人情识者悯笑恬然不知斯语若不向公吐露则殆无开口处愿公采听原宥不宣。

　　复善权西堂时一大师(附丁未冬来书)

　　存兄禀质素赢弱且又年来多病不意竟归寂于善权此皆定分似不可强者弟观善权奇峰秀水古柏乔松实为江南名刹且佛殿自唐迄今朝凡几易而嵬然无恙岂非鬼神呵护所致耶况又列刹相望龙象奔趋之所非如青龙僻奥禅衲难于往来也故老人遗命建塔善权以为可行道安众耳然有其地须待其人弟揣非兄主持不足以振起先人之道何也兄知见精确足以服衲子股肱得人可以御外侮才识渊赡足以慕士绅所虑者惟钱谷耳但使座下常有抱道衲子钱谷何足虑哉惟冀俯从众愿不虚来请法门幸甚老人幸甚。

　　老人去后未经三载不幸彼苍继丧哲人痛也如何某本道德荒芜学识疏浅无论仰愧先贤即当世导师机语峻峭博辩纵横敬严法道礼乐文章皆远逊诸昆仲而愧弗若者也负愧之多于此而来教独承谬爱者岂信有异乎人之心听有异乎人之耳哉然虽过誉良多实亦难逃方命之罪况青龙屡辞先人不克是愿今尚未得解脱将见铜驼薶荒草有日矣祗候方丈有主当容荆请临风拜谢不尽欲言。

　　与诸山同门

　　天下有可定不可定之事亦有可定不可定之数今以先师塔基征之果然不肖未出青龙造塔之念萌之久矣既赴善权造塔之心无刻有间第所难者一坐具地耳四处访求只涧东茶园稍可小就塔基遂请弁山且和尚起龛荼毗获大小舍利不可胜数锁子灵骨五色斓斑齿牙目睛全如故不意上苍显灵先人默佑忽于冬初有徽商寻得万松岭后一穴愿酬重直即被旧住契卖不肖于中竭力挽回将茶园岭后二地卜之于着龟阄之于韦驼咸归岭后此非定数也耶然是处乃一片童山人多忽略岂天留以副先师遗命乎地近从铜棺山起伏来寺结太阳金星复左抽辛龙一脉联络五六水泡翻身逆势有回龙顾祖之意入首太阴金星开窝吐唇龙虎四五重峰峦三十六逆案重重密罗以拱抱寅艮水源转巽巳午曲屈到堂归戌库入洞口而杳不知去处灼龟者云局势弘伟气脉壮丽信不误矣今观此地不现于前不现于后而独现于造塔之期微天之定数曷以至此且今山向甚利又得十月廿四良辰故顸为入圹之举而建塔之需非三百余金不可时下十未及一不知将来何所措手特遣楮生代为报闻傥贵冗稍间或能移玉塔前一观始信山灵有待耳。

　　致诸山同门(癸丑九月十九日)

　　迳启善权为先老人拮据之地自西归以来九载于兹奉安灵塔工程未竟操不揆庸劣自竭愚诚黾勉卒事庶以存先人之遗意于无穷也讵意王林竟仗凶威恣行贪噬将图鸠踞鹊巢何异指鹿为马借官府之气势一日而封门者踵来倚吏胥为爪牙持签而驱逐者云集山门霹占嗟堂构之俱倾香火潜移怅神灵之何托自有兰若栴檀以来未有弱肉强食入室操戈至于如此之甚者也操以不才谬膺郡邑檀护之请继席善权三年于兹矣静守清规勉敦苦行幸无愆失众所灼知今日避此凶锋畏其虐焰跳身而去徒手而行将老人苦心基业一旦都抛智不及谋勇不及奋嗟乎已矣又何言哉惟是山场可弃塔院难捐欲去则松楸无主忍听啼鴃山头欲留则榱栋不存难伴孤鸿月下诚进退之维谷并啼笑而俱难所望于我同门诸友道存传拂谊切同衣应念在原之急难无忘将伯之助予恩先人垦辟之勤愤强徒侵凌之惨一瓢一笠冀随野鹤飞来千水千山岂被闲云留住谅有同心无烦赘说行将陈情沥血鸣彻九阍亦且罄竹扬波播传六宇何忍悬灯之遽灭岂甘花雨之终湮鲸吞既尽即法座亦属于他人蚕食何穷恐扃泉莫保其抔土兴言及此殊足寒心凡曰有怀能无奋袂所望惠然来临万勿漠尔慗置。

　　复云间众护法(癸丑十月十五日)

　　一别三载坐卧神驰带水盈盈遥峰历历辄隔知己之话言徒勤野人之寤想时询福履用慰鄙衷兹承芳讯远颁敢不举山中异事敬陈左右诚所谓祸出非常魔高千丈者也王林凭恃凶威钻营捷径必欲尽踞天下之名山不遗人间之片土向年垂涎龙池而不得孰意其处心积虑耽耽于善权而不已也诳求当道贿结吏胥逼夺山门驱逐僧众惨同破巢而取卵恶等御人于国门痛念先师一生艰苦经营善权心力殚尽垦荒田者百有余亩赔空粮者一十五年向之倾颓破碎者为之涂且蔇矣向之芜没荆榛者为之耕且普矣向之逃亡逋负累累官牒如山者为之剜肉医疮东支西补追呼无警官民两安矣谁为为之皆先师一生艰苦殚尽心力为之也而今且鹊巢鸠踞张耕李餐矣然此皆为世俗言之也出家衲子本无所有山河可舍头踵可捐一切皆空何贪何恋浮尘渺渺何非驻锡之场大地茫茫岂无容钵之处身与闲云而共住心随野鹤而俱飞视彼血战千场何啻空花一笑所可恨者先师自维扬西归九载于兹奉命建塔善权盖生平未尽之愿力欲待补满于将来也故操虽退院让山明势力之不敌而修茔守塔则生死以之假令狼心复逞鸩毒弥深侵及幽宫仇加枯骨操虽至弱至孱无才无力亦必张空拳而冒白刃奋螳臂以当巨轮堂堂官宰赫赫上台岂容白日青天之下有此穷凶极恶之人或遇廉明执法获申冤惨覆盆未可知也聊抒积悃以答来鸿容俟飘摇稍定强暴稍宁更图良晤再罄余言。

　　致诸山同门(甲寅九月十九日)

　　迳启善权之事灰飞瓦裂一至于此恐法座在远往来传闻之语未得其实故敢披陈左右以为一笑善权之有陈祠由宋朝抚干公捐赀入寺买田常住殁后立檀越木主于寺侧每年忌日一祭虽觉于丛林之体有碍而相沿至今多历年所其势固难以猝革故老人在日只禁其荤酒杂沓酣酗流连自是僧俗俱安十有余年矣不意玉林攘夺之计已行贪婪之心无厌鹊巢强踞既操同室之戈矛卧榻安眠岂容他人之鼾睡遂以吞占僧堂道院之故智复施之于陈祠百计多方令其折毁以诈诱之而不得以势压之而不从乃于九月十八日者乘其忌日公祭通族之耆长咸萃于祠揖拜未终拳棍猝发陈氏之众披靡而遁遂乃焚其主撤其宇栋牖垣墙顷刻而尽于是陈氏之众人怀义愤之心家有报仇之志不呼而集不约而同霜戈齐奋烈焰遄飞既僧俗而两伤复殿宇之俱毁吁可哀矣尚何言哉善权之大殿重建于唐之大中陈氏之木主始立于宋之嘉定历寒暑而无迁阅沧桑而不改至此而俱付一炬同为瓦砾悠悠苍天此何人哉回思去年攫夺之时势焰熏天英雄盖世大地河山尽归其掌握百千万亿莫遗于锱铢法堂钟鼓变成战斗之声狮象山门视为箧囊之物今安在哉亦可愧矣虽然强徒之自作自受既惹孽火以烧身吾辈之旁观猛省亦如冷水之浇背试看昔日之峨宫大刹今日之败壁颓墙也昔日之瞋目张拳今日之焦头烂额也昔日之鲸吞虎噬滔天燎原今日之断烟荒草幻影空花也言念及此惟有戢足深山藏形穷谷岂可复与强梁之辈角逐于血肉之场贪痴之人较计于沙尘之末此不肖之所以弃道场而不顾委塔院而弗争未必非止乱御暴之良术也时因便邮率此陈布仰祈高座勿吝惠音。

　　辞荆溪众护法(乙卯正月初十日)

　　贫衲自前年九月受强暴之侵凌遭凶魔之迫胁漫云操戈于同室实类御人于国门彼以争斗而来我以退让而去山门法座竟属他人方丈蒲团忽焉易主此乃尘劫之稀闻抑亦丛林之创见者也所可幸者先师数年之拮据尚留有待于将来贫衲三载之修持可告无罪于大众携瓢独往心随秋水同清振锡重来迹共白云俱远江湖空阔容鸥鹭之飞翔林壑幽深任鹪鹩之栖息跳出是非之海移来安乐之窝聊寄北郭一枝即同西方净土溪声山色触目如新鸟语花香依然似旧笑彼痴愚攫夺自云万祀千秋谁知转盼之间已有灰烬之事金戈铁马不闻法堂钟鼓之声冷火寒烟岂睹兰若楼台之影黑焰熏天昔日之贪嗔何在枯骸蔽地今朝之寂灭谁怜始于争夺者终于焚杀始于攘臂者终于挺刃始于一念之焰者终于燎原之火非独人事之必然抑亦天道之无爽何意斯人乃昧兹理彼虽身致其殃吾实代为之愧痛念幡幢片席戈矛遽至于斯静思衣钵同源狐兔悲何能已所以遥瞻遗刹每惆恨而不前回望故山辄踟蹰而却步者也兹承各位大檀越地方诸善信悯千年之香火无依喜一日之烟尘乍息还推贫衲复住善权此皆护法之虔诚亦是空王之默佑但在某千遍图维万难如命者孤飞野鹤安能再入攫食之场出岫闲云岂可重游汤镬之内况乃颓垣碎瓦殊难布地而成金败垄荒畦岂易锄云而种木龛灯夜火何堪遍照宵磷山舍空厨岂足散施饥雀在昔日补残葺敝尚未臻厥成至今日舍旧图新应更难为力伏冀大檀越克成善果广求善知识弘启道场将见山头柏影依旧凌霄洞口泉流仍前戛玉香台严丽琳宇辉煌庶几法轮不坠人天交庆于无疆莲座常明道俗群归于有象在贫衲私心克慰弥切瞻依即先师愿力终成何胜忻荷云云。

　　请灵机大师(乙卯三月十五日)

　　善权一席自老人驻锡以来十有余年矣拮据维艰补葺稍就其未完之愿力实有待于继续者也乃存公嗣登法座遽尔西归贯兄再继禅林翩然遐弃由是众檀共推不肖黾勉从事庶无陨越以遗羞竞业自持敢谓恢弘于前烈奈何道未高也魔已随之鹊有巢乎鸠将踞之彼王林者骋狼心于一往营兔窟于多方谬云清净实行攫夺之谋罔曰尊卑竟恣强僭之术狮王象祖幻成铁马金戈贝叶莲华翻作刀峰剑岭不肖自愧疏庸殊惭蹇劣固应避此凶锋岂可撄其毒焰抴筇而去鹪鹩自寄于一枝掉臂而行鸿鹄已翔于千仞曾几何时天暴其迹正云孽自己作妖由人兴嗟何及矣谓之何哉所可惜者千年之栋宇倏尔无存百代之祖庭渺焉何托兹者风波梢息灰烬方除郡邑绅耆望幡幢而遐跂往来知识瞻桧柏而长嗟谓颓垣碎瓦之余犹可重兴兰若思冷火寒烟之后何难复睹香台瑶函累牍宝札连篇挽出岫之孤云返故山而再住虽众信之虔诚实万难如命者然念先人之余愿未终礼庵之工程甫讫听山头之啼鴃岂甘华雨久湮顾洞口之流泉何忍法轮常坠必有高贤克成弘愿自非硕德曷济艰屯恭惟某老大师修持有本法力无涯谊均同钵能无水源木本之思望重诸山可堪起獘扶衰之任仰冀大慈俯从群请惠然肯来快睹人天之有主不我遐弃忻逢道俗之攸归三华四树常瞻高座于人寰万嶂千峦岂阻孤筇于天末将见翠楼绀殿法鼓重新白石流泉松风似旧此诚无量之善缘莫负群情之切望不独慰遗构之有成亦且庆传灯之弗坠。

　　与明因众大师

　　显圣为曹洞滴宗祖庭为规矩所自出非如草庵木主易僧更派换主迁宗者比也若乃祖堂牌位为左右昭穆住持先后所自定百世不祧千传无改孝子顺孙莫敢擅便爰是住持有住持位外刹有外刹位何乃显圣竟将一不住持之牌位混入于住持位中此古所未有而今创见者也据云明因牌位系西遁居士为令师谋住显圣有碍不得已而以牌位插入于中为一时之掩饰其说妄也且明因牌位愚庵老人主法时送入上无住持二字愚庵亦不送入住持位中何待愚庵示寂后烦西遁送入住持位中非惟不能与明因增光适足以取辱明因耳万万无是理也厥后住持四易未闻有异议至俍和尚鼎新祖堂勒有贞玟不住持者只许供傍楹碑文俱在其可忽诸是明因牌位断无混入住持之理也明矣承诸位力移于旁楹以息众议明因一枝殊堪庆幸俾死者得妥于九泉生者得沾恩于一面穷于法者俾通于法法门护法公其人也恐我回弁山后或轻信诱言复摇牌位混乱纪纲诸山共举问罪之筹齐集祖庭之内有累令师难帱众位幸熟思之慎毋轻动。

　　与善权主人

　　昨有禅者忽来告假某询其故则云有要移老师灵骨过岭建塔又要拆庵赴彼故预为之计某以兹事非可悬论建塔之举固将计日而成功出庵之图何事望风而退避用敢披陈本末仰渎左右者某自辛亥应请善权即为老师择地买山开基建塔此虽弟子之恒职抑亦老师之遗命也老师临终谆谕每在善权一片石但使窀穸无虞松楸在望则继嗣者之心可以无憾而老师之志亦可以少慰矣然风水之吉凶着龟之从违众论之佥同与否固未暇深计也其时屡呼将伯未闻慷慨而助予▆念同门畴能黾勉以从事同衣之来者不过九人捐赀相助者四十余两余皆亲知告贷那东补西尺籍具存片言无诳况乃凶魔突起致使善权一席委于荆榛瓦砾之中而灵塔岿然无恙非独老师阴持默佑抑亦善神有以保护于无穷也至于礼庵之建一椽半甓粒米铢金从未有乐助之众在家之祖业变卖凑用者有之数载之拮据木头竹屑者有之今欲别营塔石迁移灵骨者不可谓非纯孝心肠菩萨愿力嗟乎人之欲善谁不如我我以福薄才疏营建未能竣事奉祀未能尽诚方在夙夜疚心之际他人有能代终厥事者在某亦可以少逭其辜也但前此之劳吾实劳之前此之费吾实费之今既废而不用舍而他图某当措处来金奉还原助则塔庵之一石一木皆我之所自为之他人无预也俾得二三知己悠游率岁于其间而禅者何必去我亦何必留哉统祈上裁伫听垂示。

　　请北溟大师

　　伏以灵锷藏锋待赠于善器之杰慧灯吐焰必耀于熙世之时缁素咸钦天人共仰恭惟某大师座下智广道高声尊德迈胸罗星斗而宗律双融舌卷风涛而韬略兼备芳标明于大鉴清范重乎连城诚末运之良规实狂澜之巨筏也某蓬蒿短翮谫质庸材承乏当山深惭影于埙篪之列复膺国岫愿安师于塔石之间谨当逊位推贤用是赍书迎驾恢宏道力勿吝仁慈白鹤翔南盼锦帆而速届青龙伫北企金锡以遥临震法雷而寒岩竞秀施甘雨而枯荄争荣不胜翘勤颙望之至。

　　复同门

　　伏以节届中秋丹桂香来云外律当南吕黄花信报人间物类含辉天时协吉恭惟某座下昆冈良玉合浦明珠金锤匿彩囊括九峰之秀宝镜弢光胸藏三泖之清新丰赖以流芳灵隐借之垂荫实古今弘范缁素良规也某白社散人皖城末学忝居祖席代庖已越多年虚度韶华幻梦叨生五帙赤圭竞守自知荷负门墙绀宇少加敢谓肯承堂构金飙晓发玉趾遥临冒雨冲江诚若掉舟访戴披风越境心希悬榻下陈奈信宿不留缱绻之余情犹耿筐筐远叠殷勤之厚谊何申临楮神驰肃谢不尽。

　　贺同门

　　伏以菊绽三秋百卉毓芝兰之秀星临九月千峰腾珠玉之辉天和既萃于长嬴人类咸蒙乎康阜恭惟某座下胸罗寰宇气冠诸方明暗随机露秋光而藏春色主宾全用看北斗而面南辰德扬国岫之声今犹载道法雨天华之颂早已曾闻振回末世纪纲复古见时礼乐某株守海涯徒怀山仰欲瞻风度莫罄云从九顿荆溪遥致华封之祝三熏宝鼎载赓鲁颂之章谨献芜言少申微悃专祈慈纳不尽神驰。

　　　　　(弟子德　备资敬刻
　　方丈和尚语录第十六卷惟冀现前缁
　　　　素生生悟自性圆明法界含灵各
　　　　各获常光莹彻)

　　寒松操禅师语录卷第十六
嘉兴大藏经　寒松操禅师语录


　　寒松操禅师语录卷第十七

　　嗣法门人德玉编录

　　像赞

　　经写弥陀

有声其默有俨其容瞻之仰之以翼以通无烦海口雷音而梵呗嘹喨不借龙剂兔颖而字意玲珑东西接引兮指诸掌风月贯穿兮意莫穷珍重仁人高着眼一池香散白莲中

　　圆通大士

目贮千山翠旭容开万井晴岚善财南去少人谈独对风清月澹谩谓相逢无语梵音满耳谁谙金鳞日日跃花篮六月何曾怕烂

江风吹动海云飞默默无言接上机踏遍烟波闲似我翛然独立对斜晖

　　初祖

迳庭之机人不晓一苇翩翩过别岛踏碎波心月半钩清光满目漾寒藻

　　十八罗汉

落落千峰之客悠悠四海为家须眉姿致饱烟霞各适风流潇洒或笑或吟任我人嗔人喜由他宥询近日甚生涯向道知音者寡

　　云门湛老和尚

卓耳受南宗之喝甘心屈慈舟之膝未明举一举二便要驱耕夺食提向上以当生平除放下别无消息不知觜好伤人尽道肠如弦直断人性命不假刀见人家财尽没匿不可规模如何取式自有禅道以至于今几曾见有个样不近人情的知识

　　弁山瑞老和尚

忘其尊德重不言而化忘其贵道高不怒而威不重翁九坐道场十会说法先分衣钵预定归期重只重走天下之云水未许扬州仿佛策天下之龙象那容越国依稀啼不是举头天外客争瞻明月上花枝

　　青龙百老和尚(青龙石刻)

抽云门之顾鼓荷玉之浪奴儿临济婢子沩仰夫如是乃人天之灾彗本佛祖之祸殃胡为乎名喧异域声震遐方故知鱼之能跃鸟之能翔如师之道神龙不足以谕之一芒毕竟如何春风来大地万卉尽传芳

春霜面貌秋月丰神征今有道铸古无情参临济禅而口吞临济悟云门旨而气傲云门肘后佩灵符妖魔咸遁迹眉间悬宝剑狐兔早潜声为法为人一片襟怀深畅彻乐山乐水满腔肺腑已频倾真风难禁流芳远挂向云堂启后英

霜颜凛冽雪鬓交加灯传百丈席继龙华陷虎之机毒超黄檗劈佛之手辣逾丹霞弘开祖道风回远截断江流日又斜一曲新丰酬满座凤麟济济遍天涯

　　自题

从无伎俩振家风白棒频拈扫太空更若怀中疑不了何妨问取卖油翁

发染严霜形同椎鲁七处开丛席至劳无功数年住弁山于事无补捻双空手只期后哲为型惟一赤身欲与前贤继武德有所惭言无可矩动静既不能以周身春秋怎配享于祖父(龙华常住请)

鼻孔昂藏齿牙疏缺少喜多嗔将南作北棒验龙蛇枉费神言分玉石徒饶舌值兹末世浇漓半是倚强行劫自罪引他毁尧誉桀莫若钓皖水之白云跃赤尾兮化风雷而啸月(白云常住请)

头鬅鬙眼卓朔遍刹尘无定着两浙三吴凤翥龙骧七处十会雷轰电烁呵临济未是白拈骂德山漫称老贼有时掘地觅天瑞现优昙有时指迷锄逆声鸣宝铎嗔讥直与尔无干好恶从教人贬剥莫莫莫祥麟只有一只角(天瑞麟请)

磊磊落落潇潇洒洒有耳似聋有口似哑适其性日霁风清逆其情雷轰雨打乍嗔乍喜秀抹深山之容忽后忽前辉联明月之雅得人一牛还人一马不比寻常之乎者也(秀也实请)

气少神情骨非圣彦怡闻其名怕见其面吹布毛为法施琢璞玉为琼弁忘恩背义者穆以春风抱道守贞者激以雷电若还格外英灵决不随他转变欲询者汉真伪古道从来一贯(古璞玉请)

貌不惊人语亦无味听教弗明参禅不会念子曰而古板苔生演摩诃而胸襟茅塞呵佛骂祖时绝无德峤英豪千人万指处偏合寒山火队空中花摘残水底月捞碎弁峰麟凤满乾坤不信愚蒙惟此最(子了英请)

尊之弗为荣毁之非谓辱只探如来藏不入如来室须弥剖微尘明珠作鱼目有问西来大意向道何必不必丹桂风摇万树金青山月皎一团玉(剖尘静主请)

秋云一衲春水一锄争之不足让之有余一片野情无处着高山来钓放生鱼

臞瘦骨棱棱通身无见解探遍诸方禅未常轻纳败只悔入弁山屈膝礼三拜一笑灭却正法眼再笑贬却毗尼戒青龙两住笑徒然衲子相逢笑索债佛祖频来共结冬仍言陷虎机犹在万事付之一笑中一任诸方争笑怪(青龙常住请)

坦坦荡荡痴痴兀兀笑倚一筇今经半百若谓是青龙奚啻太虚添彩色若谓是善权还如远水探明月是非拈却两重关佛祖到来难辩别等间问取子西堂端的分明对一说(子青昊西堂请)

碧落晓藏身沧溟时沐面发侵雪几茎衲挂云千片夺食饥犹虚驱耕苗自遍知伊不知伊咸云腊月扇莫若分付与珂公当阳直指人亲荐荐不荐道他洞上第三十世孙仔细看来我亦不曾见(珂月璨参头请)

火里敲冰石中取玉弹没弦琴唱无腔曲一千七百则味不黏唇三藏十二部字不经目鞭泥牛耕空劫之田遣木偶净沧溟之浴家私狼藉十分柴炭不存一束现子绘之何所图笑看山青与水绿(慧慈现知载请)

远听感慈近亲嫌暴满容斯瘦非因田地遇时荒两鬓将皤岂谓师塔无人埽挽颓风反贻笑于颓风行古道复深惭于古道誉之而不逐念纷飞毁之而不随缘颠倒欲知尔有甚长请把鉴光一照

一杖敲残明月半瓢贮尽苍烟相逢道是地行仙雨打桃花拂面常有客来问道惟舒石子谈禅岩高树老不知年风送清香满院

渠正是我风吹浅碧柳丝轻我不是渠雨洗澹红桃萼瘦非渠非我孤明月湛水中天即我即渠长啸人听庵畔路此段真机惟自知岂是丹青描得就

生缘桐岫弗知皖国乡谈主法善权不谙荆溪风土闲少而忙多才疏而智鲁懒求于仙慵作乎祖放荡不屠出水蛟风流惟跨巡山虎者样人如何做青龙之嫡嗣绳苍弁之祖武玉侍者好收取他时若展开一任惊寰宇尔我不孤负五五二十五(古璞玉侍者请　骑虎)

性澹情疏心直口快最无分晓逼石女生儿惟有化机断瞎驴逐队力成师塔人美而不知延住祖庭魔侵而不怪让善权化贪者之痴说指迷启盲人之瞆虽无致怨如砒恐不免讥犹虿阿呵呵憎者憎爱者爱顺兮逆兮两俱忘燕语莺啼青嶂外(善权常住请)

胸襟虽冷志气益坚慕师之道感师之贤仰而戴天座中辅弼十三载俯而履地塔上栽培二八年难于时语随于前缘憔悴不因茶饭少奔波多为法门怜白驹无力挥戈挽且坐茅堂听杜鹃(存善卷礼庵)

　　杂着

　　宝剑连环颂

怀藏造化不知年出矿难将金铁传爪发胡为投大冶超然迥出湛卢先(铸)

超然迥出湛卢先更复磨砻始得全试看良工呈妙手阳纹暗与白虹联(炼)

阳纹暗与白虹联巧上何妨再着研露出等闲锋似雪从教神鬼也惊颠(淬)

从教神鬼也惊颠好拭尘埃弗涉纤三尺霜含天地老纵横原不犯中边(拭)

纵横原不犯中边佩带翩翩气浩然匣出锋铓浑不露全提塞外息狼烟(佩)

全提塞外息狼烟光射清虚透碧天照彻无私全大用些些触着髑髅穿(光)

些些触着髑髅穿紫气更深吼月圆惊得须弥颠倒走无端吓杀老金仙(鸣)

无端吓杀老金仙雪夜腾辉出市廛忽跃延津成变化张华何计握龙泉(跃)

张华何计握龙泉信手拈来绝要玄空掷不伤锋不损方堪许话祖师禅(掷)

方堪许话祖师禅出匣何如入匣先放去收来常在握怀藏造化不知年(藏)

　　蜜蜂颂(和宋天封佛慈禅师韵)

蕊绽芳丛刺有时带晴归是带香归门开漆桶通玄路活泼机从林外飞

异类分身天一涯春光收拾晚排衙堂中阃奥无人识体态风流出当家

翠泼山花日暖时在途曾未把家离蓦然桶底全翻却玉蕊空成蜜满脾

穿云吸露美晴光底事纷纷为孰忙刺着不能知痛痒等闲切忌错承当

平生家业寄枯桐一窍通时百窍通扑面相逢轻一劄几人皮下血流红

　　牧牛颂

　角询穷云外涛声踏碎溪边撩风口笑草鞋穿不惮关山路远月晓每同月问霜寒常带霜旋何时得遇老南泉共把家私判断(寻牛)

未睹峰前来影却怜道左原贫破钱苔上露痕新反覆于中细认乍有乍无欲现半明半暗犹湮想伊只在此嶙峋端的无劳更讯(见迹)

残迹多遗石面吼声忽听山腰春深毛色杂柔条个样灵机谁肖明月四蹄莫画清风两角难描谩言知有是今朝着意收归始妙(见牛)

雨霁溪眉散步烟消谷口逢渠依他狂性就他除入手何须远虑全不顾时却在些儿动着还无林泉谩纵意生疏紧着金鞭莫恕(得牛)

带露闲行北涧和云散放东坡细披白雨一青蓑踏遍山河朵朵不用风搓绳系肯将地画栏罗如今趁亦不之他岂似从前累我(牧牛)

浪拍芦招返含风摇竹指回家半鞭倒影走飞霞者段风流潇洒短笛横吹韵杳夕阳一曲云斜纷纷天际落梅花溢目韶光俊雅(骑牛归家)

棕履常留石阙玉蹄不到松关一生活计付潺湲且了现成公案放足横眠白昼连拳高枕青山休云万事转头间未转头皆梦幻(忘牛存人)

荡荡人牛尽荡空空明暗俱空空无空处未为通依旧冰河焰冻况是深居岩壑不教移步巃嵷争来宝殿话吾宗莫向人前打哄(人牛双忘)

彩散双眸复睹笙吹两耳遥闻天然吕律讳言勋太古音回雅韵素羽重歌白雪绛桃更泼红云水天一色却平分倒浸长空月晕(返本还源)

夜静无停月窟天明独步云堆荷衣拂去带青来柳巷花楼不碍兔角横穿佛祖龟毛倒系风雷乾坤拨转笑颜开功大慵加盖代(入廛垂手)

　　十二时歌

平旦寅灶冷虚斋满隙尘不见松花炊破釜徒将烟火望西邻啼猿寂落叶额树转流光到眼新黄鸟弗嫌人面瘦白云知我旧来贫

日出卯一室多年懒为埽举步常拖碧藓香开门放入红轮晓圆陀陀光皎皎此个明珠谁欠少端的还从衣内寻叮咛莫向外边讨

食时辰菜煮黄齑不厌贫瓦钵揭开吞日影香糜分出晓堂春忘五观弃三轮腹饱休云味转真自是洗盂人去后何曾粒未得黏唇

禺中已生涯此际成何事花开垄上澹锄云叶落溪边频拾翠散昏沉消瞌睡循环复把琅玕计归来展手尚无心那有间情说大义

日南午脱栗休将时刻数香递远风澹荜萝声消幽磬沉茅户木鸡啼金牛舞满腹阳春一时吐更把瑶琴反复弹未闻几个知心腑

日昳未活火铛中蟹眼沸烟篆纷纷涨水声香消阵阵传风味足清神多爽气到口方知无忌讳运用寻常每自为翛然那复有尊贵

晡时申闲策孤筇到海滨错落清机同水鸟婆娑短发学山民无高下绝疏亲萍水相逢便问津等闲不解空回首莫怪烟花冷笑人

日入西牛履牛衫半秃首几欲谈玄没个人间消逸兴凭吾有赵州茶曹山酒拟饮还须同出手不是大瓢七碗流到来未许轻开口

黄昏戌独坐寥寥安一室壁架青灯隐复明瓦翻苍鼠藏还出细叨叨啾唧唧读尽华严知几帙举似烟霞莫外求此中犹胜波罗密

人定亥风送泉声来岭外夜静寒灯照六窗更深无梦真三昧佛不求祖奚爱一枕青山憨布袋帐破休嫌明月窥屋穿自有白云盖

夜半子庭虚万里清如洗一片金筛竹叶青几家漏断莲花蕊纸帐前草龛里肱曲蘧蘧忘脱履随地游仙忽作声虚空惊得笑歪觜

鸡鸣丑梦醒慵呼祖逖友屋破床头好笑天被穿身外惟搔首衣斜披脚赤走尿瓶踢得翻筋斗个事应须说向人奈何不是同流叟

　　赠天成监院

殷勤问道已多年鹤发婆娑志益坚谩谓古稀今便幸春秋犹过赵州前

　　训童行

　　既为生死出家立志务须向上举目看他上流律身戒为榜样参禅要尽法源阅教须知比量见人切切温和处己时时谦让行不随境飘流住当为人仰望细思我是我非任从人得人丧圣贤解脱称高缁素悭贪成障识破人面兽心由他前称后谤果然心不负人自是面无惭状戒将孝作根基道以德成厚养生难际遇法缘不易得为僧相若能依此行持佛阶定可趋向。

　　示禅人

笔底滔滔本自由何劳纸上更追求如能墨海都翻却尤胜当年南匾头

话头牢把莫迟疑着意追寻看是谁看到水穷山尽处一轮明月上梅枝

　　示张净庵医士

学道亲如诊脉亲分明指下莫因循等闲看破谁迟速把手风前笑越人

　　示李道人

斋僧不必择丛林何处丛林不是僧株守一方无变易还如风鼓欲盈罾

　　寿檀越

谩说人间甲子周闲来正好跨青牛高歌一曲烟霞外不羡当年老赵州

　　示化士

修行本在道心坚心若坚时石也穿果正因明成大愿何须向外觅单传

　　绝粮

饥餐绿叶采新楸渴饮清泉接上流数遍琅玕无一事和衣高枕卧山丘

　　化大殿

贤于插处草丛丛为号空王殿已空好向青龙舒臂力大家扶起梵王宫

巍峨一殿耸云霄像半淋漓瓦半飘一念随心成愿力何须山野舌重饶

　　化砖

古祗园今重架辟草锄云开大厦给孤意旨甚分明就中几个能酬价忽酬价功高不在金砖下

　　化米

选佛从来第一功弘开炉鞴显宗风庐陵米价逢人问到者方知价不同

　　化知浴

曾闻开士触宣明体罄尘空总现成看得现成公案彻心花独绽少林春

　　化油烛

投子当年错指名一瓶满贮下桐城于今不了重拈出剔起光明处处新

　　化斋僧田

欲成佛祖在心田要植心田仗福田百福田中勤布种胜前几倍植心田

　　化柴

烟无香积乏薪然欲缚青山着半肩尘冷灶中添把火好来共话獦獠禅

　　化梓法宝

正法流通自古今承当正法在仁人不因绣枣来相报那得人人转法轮

　　化知浴疏

　　选佛开炉际圣凡于格外安禅结制会龙象于场中虽云道在人弘必曰功由檀助于是某上座矢志坚心为众行化拈起古灵公案而遍叩知音展开无垢家风而尽询识者洞山果赵州茶要须信手拈来宝寿姜云门饼务在当阳拓出味不黏味汗流则庆快通身尘不染尘水洗则宣明彻体大行此话速道一言。

　　王孝子序

　　古者国王大臣乡举里选其意云何盖天经地义之大以孝作忠无异理也而简册所传曾闵而下事多缘饰其为笃行隐君子百不得一焉予方外人于忠孝缺有间矣顾常乐闻忠孝逸事客秋岁祲彷迦文乞食例不惜芒鞋走青溪道邑之文学九一王君揖余而言曰师知由拳有天性纯孝二三君子乎将胪而为之传予闻之喜可知也既而询其姓字采其幽芳若泰卿王公其首着云以九一所称其生事死葬与祭语焉极详亦不数数见者与迹其壮而弃举子业隐漆园获升斗以色养至两尊人疾剧沥血格神愿以身代迨夫墓木拱矣春霜秋露之思如见厥考焉以迄不匮之诚锡类之孝皆出诸性成非今人所可勉焉者我思古人又曷忝焉越一日王公迎而授之粲予益喜可知也乃请其实录整襟读之何其与九一所称如璧合也噫求忠臣必于孝子之门若王公者虽戢影市门不求闻达而不发于身必发于后其长君玉修亦复至行有学将不终为诸生其年又英英负奇与孙枝并秀行见子若孙经明行修以孝作忠翊圣明广风厉者舍公家其谁与归今贤邑长既有荐矣贤郡公已有报矣各台宪俱有奖异矣他日史氏罗而致之勒为国书上掩曾闵不啻天宫龙藏同垂不朽哉山林野衲亦将引手加额为圣代得人庆岁在辛亥春上元日方外人某谨序。

　　祭祖文

　　时康熙玄默困敦岁南吕月上浣日住荆溪善权禅寺比丘不孝孙男某远游归来追慕不已百拜具奠严氏堂中遐迩神主失祭多年为文告曰呜呼祖先余庆积善忠孝两存儒释是羡我生不辰庭帏屡变大父母升尚犹及见嗟我家君阵云遭搤更伤母兮汪澜预溺痛割肝肠泪挥成赤意欲殉难谁嗣谁惜托迹空门冒险遍寻枉劳跋涉怙恃无音首丘有念江山报倾伤哉君父两冤莫申矢志殊形利名敝屣访出尘师悟西来意爱别离苦等于大寐生住异灭视同一致不惟自勉且为人勉三十年来水逝风卷鸟寂山悲春秋谁荐沥血矢词莫写哀泫有大圆镜塞乎苍穹同吾君父偕吾祖宗息乎其内游乎其中一生一死间不发容少申子道少尽后事大家团圞庶几在是俎豆江涟簠簋峰翠配享森罗稽首来仪。

　　建青龙隆福寺普同塔记(青龙石刻)

　　世之记普同塔者类言本之月令先王掩骼埋胔而不失乎仁人君子之用心止矣若然乃郡国之漏泽园非禅林普同塔也塔之为义至高至坚至洁亦至严不以窣堵坡与多宝塔作大小观也塔所利者四众人等经云天人空中过往遇塔则瞻礼如佛世之人不茹素不奉戒者不得而入焉或祭埽或入塔必虔必敬且收录有主守护有神其珍重如此先老人锄草芟荆历有岁月而惓惓于塔之一事嘱托再三书复每及操也承师遗命运费鸠工卜地诹日甃以崇台别以三穴环以高垄扃以邃门寺基之内干兑之方青龙浮屠适当其阳巽流来旺生水到堂己亥分金垒塔深藏松竹环而梅绕别是山中天一方遂唤颖君记之愿后之入塔者幸毋昧于斯言。

　　送牌位入祖庭定约

　　朝廷有太庙大夫有家庙释氏有祖堂亲亲昭穆序次秩然不敢以私不假以势惟德惟贤乃可服人今龙华祖席左设宗堂从西干东震本山传法宗派供立牌位右设祖堂奉祀开山老人及继席诸师凡住持寂后有嗣成礼请送入无嗣常住供立或开法外刹名垂当世非继席者不得混入祖堂此一定论无有异议惜乎近代师承授受讹乱非惟道眼不明亦且人品大坏朝为弟子暮窃同俦觅利贪谋法门叛逆生既不齿死亦何存嗣后欲送木主入宗堂者必先征其悟由访其操守取其拈颂语录等稿并不犯前失必须斋嚫礼仪成款请当代主人送入不可苟就猥亵因循私意强入宗位者也或遁迹林泉三二十载若龙山等又当别论凡我住持同盟斯志务须敬慎毋轻允诺不致贻笑诸方山门幸甚法道幸甚。

　　自序

　　余名智操字寒松别号隐翁桐城严姓父百亨母王氏梦僧借寓产时闻香当天启丙寅八月十八日也六岁授书至道也者不可须臾离也余云元来道在平常众异之舞象时遭寇乱家君被执母溺殉节予潜桑免誓愿为僧因占别砚地藏阁脱白是年二九癸未四月十八日也号天遍觅怙恃无音入山焚修将酬罔极廿里打供虎队往来偶阅坛经至不思善不思恶前缘尽释有禅者来山指授一归何处初摄心时如按浮瓜起灭相乘忙无所措举话似易开口觉难晨汲暮樵通身话头如秉吹毛遇虎狼而不怖无一法可当情如是者四年功成纯一廿二圆具实际▆戒经云心佛众生三本无异始契物我一如打七三日如大圆镜不见有身心世界因僧答话有省遍参知识二十余员咸皆印可毅然不顾廿四参青龙百和尚于弁山尚拈棒一画予即喝尚便打予又喝尚复打触灯堕地释然大彻呈偈日探遍诸方最上机何如直下绝离微若非一击连灯落那得心空及第归顺治己丑腊月十八日也尚问南泉斩猫时如何余云明月照人冷清霜透骨寒曰赵州顶草鞋又作么生予云云归山入画风动水生纹曰如何救得猫儿予以手作鹁鸠势云谷呱呱尚深器之自此征诘古今势如破竹俾掌堂司整肃清规廿七壬辰。

　　佛诞日付以衣拂拄杖并偈曰鹫岭一枝弁峰现瑞四七相承二三密记蒂固根深花联叶缀我今付尔芬芳大地予三却之何敢当此尚曰赖子与我出一臂力随赴越州大能仁每见呵问话者不谙时节语胍适逢上堂举黄龙曰老僧今夏向黄龙潭里下三百六十个钩能仁今夏向八百里鉴湖上抛个漫天网子予问黄龙掷钓于澄潭水底能仁张网于鉴湖波上忽遇透网金鳞如何相待曰三更红日朗予云多载垂钩知老手因斋庆赞事如何曰照破漆灯笼予云日筛竹影山添翠风过岩花香满林曰蝉声不在绿杨里分付行人仔细听予云一句迥超千圣外松萝不与月轮齐曰也是葛藤里翻筋斗予一喝便出尚语众曰问话须看此样廿八返青龙上堂立僧分座接纳因举雪窦显请宗禅师升座因缘予闻即得随机说法三昧一日落堂考工毕上方丈问讯尚曰今日堂中几人悟道予云若不是某几错祗对和尚曰座元大似不曾落堂予云将谓无人证明曰既然落堂因甚容他圣僧瞌睡予云且喜今日放参三十一尚补云门屡交青龙余坚不任代摄结制与众同单务则先之劳之三十五尚赴佛曰书通护法兼两序曰寒座元为人真率梗直见识超卓可作二代主人代山僧说法也云云予辞至浙确请尚回尚曰青龙一日无主我一日不回遂亲择日送以法帔衲衣勉进方丈虽居正位仍称旧职将过数月因事迎归予仍辅弼三十六尚迁善权命再继席辞不获已书偈而去追随杖笠十三年业已焚香对众宣赢得一身轻似鹤那堪霜雪更留连异日缁素寻至刻意挽归将三载数上书坚辞不允回扎内曰并无年月期限之说亦非衙署传舍之所山僧独虑普同塔及重兴隆福碑赖子为我图成待山僧死后不用作供亦不必下语以此二事酬恩足矣四十进山告假特为上堂命回忽中秋升座末曰当着僧接青龙堂头来老僧不过廿七八勿迟复谓众曰他日建藏塔梓全录须就青龙商确塔成谁守三年屡问无对者廿九予至尚已廿八黎明书偈坐脱众理前话予云何不道不须挂念十载未难众曰始终原不易予云事久见人心众勉予修行状请塔铭于坦庵方学士因遵遗命龛归善权予转青龙已力完所托举同门继其席四十六赴请善权卜地建先人塔于万松岭畔明年回里扫塔墓应香炉云际二寺请以酬生身脱白得戒三大事毕再住善权培植塔石工程未竟霹占重兴操戈而至心随势焰同燎抴杖而行迹共白云俱远四十八迁安乐院五十建礼庵力行躬役两月告成宜有者悉新备之守护始无风雨之虞荆溪众檀请予复住善权力辞不容举同门摄其院自辛亥建塔以来峻拒外请虽遭攫夺而修茔守塔则生死以之无何弁山龙华屡招五十三方王祖席风规稍弛情诡日挠夙兴夜寐似为整肃而问鼎潜谋人境变幻得贤为难所荷犹有憾也每惭德薄塔事难终经营十有六载自信不食前言从昔己丑始亲近先人至今丙寅计三十八年造次弗离生死一致受苦口日常佩服经逆耳时为铭心六十一编梓先老人全录入楞严大藏流通命僧守塔退隐白云成寿塔于寺左流金▆偈曰自题自塔自生涯自看青山只自赊非是自身▆拔宅何山风月不为家。

　　吁昔托胎处世时不能生事死葬殊切痛心既披编南询以生死为念是非人我故不顾及至老大又不能潜栖岩壑养拙过时仍复吴山浙水种月锄云亦宿缘之所致也承先人付嘱之重叨法社荫庇之深德行学业时愧前贤唯依依祖道佩从上之遗训直心待物与世无争虽鹤质龙钟实不敢以须臾恣怠惜其世异时移真风扫地不以节义为怀怡然势利是趋情知救弊无能而恒以谦卑退让岂复辩其是与不是耶故余处世一味平常不登谒总随缘宁使草长法堂为时人所弃唯抚正挽古风事无矫强形可使辱志不可陵追想前境知音少遇末后一机自道去也。
嘉兴大藏经　寒松操禅师语录


　　方外英华(原版存吴江今收入全录卷第十八)

　　吴江　顾有孝茂伦　王载咸平　选定

　　新城王士禄西樵　平湖陆世楷孝山　候官许　珌天玉　武进薛信辰国符　参

　　桐城智　操寒松(号隐翁百愚老人法嗣住青龙善权白云宝严安乐礼庵弁山)

　　别砚

客有四方志去去尚沉吟客离还可晤砚离莫可寻砚问余何适远在薝卜林知足空天地乘闲阅古今我元不逃质停云飘素襟半瓢乘野色一杖荷松阴念子生平志润得古人心留助知己者销磨岁月深

　　招隐

人生有所事隐显莫全超达则善天下致君继唐尧不然见机早纵意乐陶陶第一休为上第二隐为高严陵非无友友莫易尔操陶潜非无禄禄莫折尔腰间来七松下枕石卧云涛闲来五柳前抱月歌青宵此情谁可诉所以为君招

　　细林同友人雪夜读庄子

一鼓二鼓天三峰四峰雪窗破不关风纸报寒声冽遣梦读南华似与须眉结冻宿垂天云快睹禽中杰江海一逍遥逍遥惟自窃偶感逍遥情是情有几彻将此情与寒只对梅花说

　　访陈其年史云臣赋得白云深处

地僻绝无尘风光高且旷涛声万壑连渔樵寻莫向中有饮翠人翛然忘得丧素怀罗百川白眼空千嶂门掩青霄云梦翻沧溟浪我来访旧栖无心到月上回首问家童笑指烟霞宕

　　春宵遣怀次百老人韵

梦破一声钟远峰月渐起搔首不成眠门开深竹里长啸发清风红堕山茶蕊回看松际云澹罩清江水夜寂幽籁沉万里清如洗此意诚难言未识谁相委闲步问苍梅梅默笑而已

　　中秋次韵赠东涧公

霁碧光可依烟柔晚色静远水化云英楼开玲珑景玉兔散天香疏钟响空岭幽兴入清澄云流石梦冷袒裼坐临风倚月听歌郢白雪老秋容谈笑娱清影涛声侵竹枝桐阴落金井凉从今夜来谁能发深省

　　和东坡戒杀诗

水有莲可肉山有笋可汁但将笋与莲日可饱唇湿物我同性灵稚耄戒在得护生悟尚迟恣意何太急惜珠因惜鹅惜语因惜鸭相杀在虚邻相诉在幽幂血画刃边痕溅来天亦赤骨乱涧边堆横来地亦白今虽异影形昔也曾冠帻人能为物怜物亦代人泣人物两相怜恻隐心不缺蔬可供高人茗可饮嘉客苟不昧素心心可与神集

　　寒晚同徐竹逸储雪持限韵

霜花泣乱丛水烟萦石发桐滴露无声云将推出月萤掠点疏檐独树落寒樾雁塔荡冰壶余光流莫阏闲爱枫叶丹一棹清歌发好景不多停聚散成倏忽

　　南安太守草书歌

东海先生豪且放翰墨淋漓世不让管城斫尽老湘筠客卿磨尽几沧浪或在琅玕或薜萝半无衫履半头科洒洒直疑神鬼助潇潇但见云烟过一埽龙游千幅绢似越攻吴遗镞箭恍兮又是骥奔泉得法不因人舞剑纵横醉里更无凭点点行行山石崩澹似飞云流晓月秃如老树挂枯藤说甚草章与急就说甚鸟迹与蝌蚪是蔡是李不堪论曰颠曰素何足数天将奇伎与先生不同他悔学卫夫人徒费手

　　寄怀王玠右名世两兄弟

美人两两江之芷江烟一带隔秋水停云正在大江头目断东皋剑气紫陡有瑶章天外来高歌雅坐春风堆波浪溯洄三泖竭繁华一洗六朝灰仙台多见暮云起十载神交惟一纸山川老我兴扁舟风月知君心万里青溪溪上沙草深黄浦浦边鱼雁沉野客秋晚谁相对再期山水共谈心

　　秋日寄怀独立和尚

忆得梅花一笑别蒹葭又是惊飞雪老我青山藏我拙孤怀耿耿亦痴绝何时江上将芦折漾藻飘烟渡两浙浙水相邀探禹穴谈诗说剑光生冽

　　金山寺

金碧江心柱寒光照影闲钩帘吴月上卷浪楚云还钟落岩前水僧归镜里山一拳古佛地曾不借人间

　　隆福寺(即青龙十二景)

树老前朝寺临春起卧龙门连湖水阔地接海山重殿古风鸣磬楼高月扣钟一尘飞不到时有白云封

　　青龙塔

谁插空中柱高标碧汉齐湖山来远近日月绕东西下视疑无地通霄信有梯凭栏时一啸天小白云低

　　升仙台(昔王可交成仙处)

羽化仙何在流泉咽洞箫棋残云局冷台老雨花飘跨鹤寻丁令吹笙忆子乔多情坛上月夜夜照丹遥

　　酒瓶山(昔韩世忠劳军处)

叠叠山如簇余酣澹夕阳瓶遗空贮月剑古暗飞霜青草留人恨秋动客伤至今谁得醒嚷鸟下沙场

　　白鹤江

澄澜回白羽烟澹冷危巢丹顶浮朝月霜魂掠夜涛潮随清泪落钟带片云敲忆昔乘仙去还疑化蛰蛟

　　通波塘

云根穿白水柳线曳清湾出海分诸国回澜绕万山橹声烟外冷鸥梦镜中间何日乘槎便星河满载还

　　杏花村

醉乡迷曲径映日埽霞空香滴凝朝露帘斜飏晚风寻来攀翠客半是典裘翁江酿宜春满波流一片红

　　会龙庵

径僻幽居胜浮桥水面横经残云梦晓钟落夜潮平试看蛟龙聚谩言风雨惊应知开白社恐起蹙眉声

　　狮子桥

怪石连波架狰狞跨渡头毛添春草绿吼逐雨溪流枕水惊狐泣横空动鬼愁谁为题柱客千载壮沧洲

　　醉眠亭

一亭春色古面面醉风狂石枕青山迥泉流白堕香杯中倾兔魄梦里到仙乡笑问檐前鸟声声为底忙

　　绿野桥

长虹吞野色垂荫衬霜蹄树老苍栏合藤深翠磴齐水随潮聚散烟共柳高低不见赏心客春留满一溪

　　戒衣亭

亭古谁为额留衣老岁华条清分活水色绛染流霞影落孤云静钩垂片月斜更怜新雨后零落缀檐牙

　　古寺春回(即隆福人咏)

上方春乍暖钟韵落江湄陋室留云补疏檐引月窥堤黄金入柳砌白玉浮枝天惜名蓝古花开不忍迟

　　浮图秋月

仰闻天上语平看夜光浮素彩摩金顶雕栏挂玉钩香清澄桂露影倒乱江流一柱灯千古几人到上头

　　竹院晚凉

满圃鸣寒玉千竿晚漏光韵邀人饮翠云抱节分香和露滴云湿招风纳户凉北窗留一枕良可晤羲皇

　　平田烟雨

溪眠云不起百亩宿溟蒙鹭立烟笼雪涛回竹吼风岚沉山色冷瞑压水声空草色平欺眼人疑澹墨中

　　桥畔僧归

潮涸分沙觜小桥僧晚旋锡飞吴岭月衣染楚江烟带影寻金刹和声问玉川忽闻清磬引转入碧云边

　　松林雪霁

玉糁山山老人家画里新寒消松影瘦冻解竹腰伸岩泻千条练林余一片春袁安何处是笑指路西邻

　　静夜闻钟

湛湛天横水疏钟映远洲声来和雁落响去共云浮带月侵孤枕依风度小楼寂寥时送断万里醒人愁

　　龙江夕照

风急催归棹涛惊走白沙留光衔岫影随浪泛藤花远岸波中仄孤城画里斜镜空无可洗唯浴暮天霞

　　听琴

非关声出远多是觅高贤涧水疑流指松风想入弦似遗清浅外宛在月明前此拨休容易春山晓洞天

　　东冈文宴

漠漠苍烟外平冈倚画楼同来人兴致不减晋风流松落琴声细杯斟竹叶浮德星相聚处云拥大江头

　　晚凉

日夕烟光紫山涛出翠微好风将月上野色逐禽飞石竹凉生远溪云薄暮归吟深谁作伴歌唱起渔矶

　　送介丘钱大游九华

出郭因风便兰桡过急湍谪仙为致意采石好盘桓山拟前程远江如去路宽高岩寻翠晚与我寄来看

　　秋燕

画栋时频入凉风复见侵语疑辞旧主飞似恋知音香谢衔泥润衣轻掠水深明年春社到还向玉堂寻

　　江天闻雁

隐约云排阵依微散水乡一声秋满塞几处草含霜睡客惊犹远归人听最伤情关无限意况复月光芒

　　游大山庵次老人韵

苔封苍径滑极顶小江山树老眠松阁烟寒依石关千峰从地涌孤鹤自天还欲访逃禅处问云借半间

　　祝友

裔出龙文杰英华启后贤腊高峰顶树心湛水中天闲咏欺工部狂书压老颠风流人莫测尽道是顽仙

　　自适

日间何所事鼓腹啸长空湖海三生客乾坤一隐翁兴来诗自胜悟后语谁同独羡青霄月论心皎洁中

　　咏竹

一林鸣碎玉满榻照寒光处世能忘热亲人不在香风生弹律吕月上写文章爱伴禅心静和云埽夕阳

　　寓吴江包朗威张九临陈长发吴小修闻玮赵砥之山子叔子顾樵水喻非指过访

秋老苍烟外林幽雨露新雪滩逢钓叟萧寺作诗人静极聊堪隐闲多剩得贫他时携一策乘月问遗民

　　云门漫兴

步轻怜草嫩不必更支筇吟咏一溪水盘桓数朵峰雪残林翠湿春晓曙光浓笑指苍茫外声来何处钟

　　怀北溟大师

两两关山阔谁怜丘壑情看梅双眼瘦放鹤一身轻归梦联江冷余怀托月明何时重把袂共眺白云生

　　访何山幽禅寺有感

为访幽禅寺千山策一筇藤花迷断碣溪水咽残钟砌老云根活莱深屐齿封如何天上月不照此杉松

　　游仙

拟入神仙境临风且挂冠壶中间日月云外数峰峦不作长年客难成一粒丹残棋犹未已碧海几经干

　　送陈确庵孝廉归娄东

庭花何烂熳多为饯行开送客诗千卷留人茗一杯帆从江上去书寄海边来莫惜游山屐乘云返翠苔

　　早行

是谁同晓发只约一枝筇出谷惊栖凤登舟起卧龙钟声烟外远树影月边重十里亭何处苍茫有数峰

　　赠王思受

卜宅临淞水先调物外心半轩明月澹一径白云深欲惜身如玉须怜刻似金君参投子意便向此中寻

　　访千华和尚

不识千华路迢迢信杖藜环山寻竹隐问石见云栖瀑响传深谷荷香拂大堤他时风月下再话剑楼西

　　同圣集九一令诒坐于田秋雯之和鹤堂

暑退晴光澹凉风报早秋因乘黄鹤去时为白云留谈笑多高士生涯一钓舟欲知明日兴传语问清流

　　游浮山

深林寻古寺曲径绕危楼钟磬家声旧松篁野色幽因瞻双塔秀得听一溪流雨过收春去惟余月半钩

　　重游浮山

金刹知何处钟声杳霭间常因寻碧涧几度问青山屐齿留新迹苔痕识旧斑白云犹晓事时伴老僧还

　　赠秬园侯记原次宋荔裳观察韵十二首

负郭山如簇清风满竹轩乾坤容我懒禽鸟识人言把茗消残梦焚香吊远魂苍茫烟树外沙浅露苔痕

自是红尘远窗开翠霭间朝看鸿影度暮听鹤声还沼曲烟流径檐深月扣关同人无限意知我只溪山

方池拳石稳野鸟立无妨竹响侵书幔花飞点笔床好风闲不奈送雨纳微凉坐久忘尘思谁云日更长

树古名园好幽居分外清诗成新水涨琴对远山横石抱云来宿梅将雪共争闲闲春日上倚杖听催耕

烟荒三径窄丰草日重镵旧业追王谢高风比籍咸桥危人竞渡花落鸟争衔五世丹书在相看启玉函

上谷今如故高林报晓鸟笛声风里细亭影月中孤采隐人非远问奇字更殊不辞时下榻俯仰叹蓁芜

十亩幽栖处归休得四宜鲜烹篱曲笋香摘路傍葵交重方来远谈深卧去迟他年风雨夕犹忆论交时

君有诗千首逍遥共客吟鸣山听野鹿掠水看飞禽不有先投辖如何得解簪因怜丘壑趣一棹足幽寻

雅集传经宅风流隐士家闲情随柳叶早信托梅花棋局惊人静歌声杂客哗一堂明月冷清影为谁赊

文章怀雅道复见谪仙人尹绿凭南斗樵青仰北辰烟霞期共未鸥鹭可同寅剩有光芒在千秋桂一轮

一镜涵天地晴波语鹔鷞弹丝琴剑古逸韵啸歌良烛剪流金蕊盘餐剖玉浆殷勤游子意春色满仙航

名公留胜境字字压江淹飘逸风前得清新雨后添惜花非是俗爱月讵伤廉太史遥观处贤星兆隐占

　　秬园杂咏次侯记原韵十二首

为复前人业闲情故里偏山颓非旧日鸟语似初年曲径关心细深岩进步邅悠悠几席外品节是家传

偶从林下过苍翠绕蓝舆适兴千株柳消闲一帙书清晖移竹密晴影入帘疏尤喜白云好时来问起居

人中谁俊杰江左识君贤弦绝传经帐花留梦笔年醉心惟古道乐志亦逃禅幽意撩人甚清同一镜圆

一丘堪伴侣独棹载云烟绿水成全幅青山作半联风情真邈矣忠孝尚如然满壁舒怀抱惊人句可传

招隐芳流古幽怀独远超鸟声春满阁月色水平桥补竹留先泽磨碑话胜朝寄言花外径未许玉骢骄

荷浦回流净层轩对此滨波行千片月花漏几多春瘦以梅为友闲将石作邻长年门不出令我想伊人

重冈闲散步岚气半晴阴竹戛筛金影泉流漱玉音鱼荒闲水獭饭罢落山禽时有好风至科头柳外吟

故物还新宇人留翰墨香春秋遵上古陵谷信穹苍涧芷行堪采书田岂自荒微闻墙壁里丝竹奏先王

小圃余香雪长林把钓竿迎春芸阁暖送雨草亭寒橘树三千指荷香十二阐交情期旧好何必结鸡坛

野客栖迟处苔痕湿桂阴烟霞知我意林樾见君心高卧匡床稳闲行古洞深松风时有约一抚不弦琴

芝兰才结秀空谷早传芳洛下才名重吴中姓字香东岩双壁灿南浦五云祥遥看读书处花阴覆堵墙

流水清溪转孤山土自为卉翘资秀发树老阅倾欹客去仍明月人间尽好时合欢堤上露常带柳丝垂

　　时一大师过访联句

握别青溪后(寒)重逢将十年(时)秋高峰顶月香老桂花天(寒)把茗时怀古论心夜入禅(时)此情谁共晓(寒)霜雁下平川(时)

　　十僧咏(有引)

　　予自别砚脱尘观摩择侣假深山而寄迹拓法社以栖禅歌入袖之清风谈点头之白石只身磨岁月真闲似得病中满钵贮烟霞异趣浑忘老至自是乾坤历遍谁当问慵于人以此质之同心同心不无一哂。

　　山僧

翠微栖老一枝安树欲成龙鹤化丹香结深林花晚发光摇峭壁日先看闲中活计云千片静里生涯竹数竿洗菜不流黄叶去游人那得到危峦

　　禅僧

透彻玄关第一机长空雾净见星稀一声竹击青山晓数朵桃开碧涧肥法海深澄波潋艳禅心独照月流辉蒲团里面真消息片片晴云澹不飞

　　讲僧

绳床高坐独披襟一尘清风论素心学冠斗山灵脉远胸罗江海妙源深香生帘外花初雨龙起虚中墨作霖讲罢炉烟谁得旨点头岩石是知音

　　诗僧

潇洒狂歌别一天无中有味澹中妍空林雨过诗成画古塔云收画入禅闲借推敲消岁月清凭啸傲老山川从来怀抱多题石不到惊人不浪传

　　老僧

经残月下影苍苍百结鹁衣染戒香臞若松梢栖野鹤皓如镜里堕秋霜携筇笑问乾坤老拥毳闲看岁月长寄语人间休更算由来甲子总相忘

　　病僧

净埽维摩丈室幽闲观榻外物无留栖身幻示三分病对客常将一默酬药煮清泉香乍爇柴添活火焰初收安心自得安闲法何必耆婆向世求

　　孤僧

云瓢独抱枕江滨流水年年寄此身壁立云根鸥作友梅开雪砌石为邻数声幽磬消闲日一衲清风忆古人几欲逃形天地外回头尚有影相亲

　　游僧

放浪乾坤野鹤同乾坤满贮一囊中穿林面带松烟色买渡衣黏杏雨红盂洗清流来楚泽锡飞明月过秦宫闲云也道山居好游罢归来问晓风

　　贫僧

湖山梦破立无锥钵底尘生虚鸟窥食摘松花餐绿树衣联荷叶翦清池半窗月色千年画四壁涛声一卷诗清澹门风几家有翛然唯许白云知

　　懒僧

世事悠悠谩远图心同流水是非无涕垂不管寒侵面诏逼宁知使有符佛顶漏残凭翠积僧房雨仄待风扶彼苍容我疏慵甚枕石蘧蘧蝶梦孤

　　逃禅

长揖鸡窗别砚耕半瓢烟水谢虚名青山发断千茎绪白社心空一片情衲洗松风鸣晓籁杖挑江月照邮程佛书剩得闲身读肯被儒冠误此生

　　过昆山访干一诸豸史

昔年几度梦登临今独寻流入上林鹤立松梢翻素羽鸿来天外堕清音笋抽石窦和烟煮茶熟兰泉带月斟话尽残灯莲漏永寒光独照故人心

　　咏影

相亲相近已忘年尽日殷勤不变迁秉烛看花随客后临流把钓占人前诗寻雪夜同扶杖月载烟波共泛船几度欲离离未得倦来仍与抱云眠

　　寄东冈诸子

光飞剑色灿星辰隐隐扶桑拟问津诗法遥传天宝句丰标犹胜永和人无虚鹤渚风前约来看龙江雨后新野墅梅花开欲遍扁舟早放莫逡巡

　　祝张揆原工部

春入华林玉满枝相逢尽道艳阳时茸城山水由拳月才子文章工部诗美酿花间留客饮闲消石上共仙棋年年喜看霞觞进一曲清歌天地知

　　善权寺

华林簇簇翠微巅捧出荆溪古善权绕殿雷书唐日月垂庭柏偃晋风烟山环玉带千岩拥霜扣金钟万里传大演洞源流正脉派分诸刹续龙渊

　　游善权洞

梯旋石窟觅丹砂幻景幽深巧莫加窈窕暗通仙子径空明别就野人家窦悬红日千光灿乳湿清风一滴斜问是谁来为锁钥溪眠曲水起烟霞

　　春江

一声旅雁度江村客舍香销睡正温舟放夜潮来古渡雾连寒月乱黄昏落花浪逐鱼惊梦垂柳烟迷鸟断魂何处醉人泥路滑隔林引犬吠柴门

　　初夏偶成

古木森森一径通看云尽日倚青桐虚堂梦破湘帘雨小榻凉生水殿风雾锁莺声迷叶底烟飞竹翠积庭中桃花谩逐春归去正有孤筇趁落红

　　喜青龙前殿落成

长年砌老点苔花喜遘云联壮海涯掩映门墙仙子第交辉金碧梵王家丹台无复埋荒草绀宇能令散彩霞更得泖峰来正面檐牙远挹翠痕斜

　　喜青龙大殿落成

鹤渚东回抱隐沦殿台直压大江滨成来▆栋将千尺老去飞霜逾十春天地重教山色秀烟霞共道画图新层层梅竹环苍翠时引清风入户频

　　喜梅源普同塔落成

十亩林泉鉴影清交加窣堵颂新成雪余三面销间梦月到双扉慰老情白石绕来香皎洁青山捧出势峥嵘悠悠静觉乾坤小何必风前觅化城

　　九峰环翠(凤库▆神薛机横天马昆是谓九峰)

峰峰秀出势玲珑涌地排岚插远空翠泼千重吴树接烟分九点越山通东西城郭围云表远近人家入画中尚记灵岩新雨过江天掩映沐春风

　　三泖回澜(三泖者大泖园泖长泖也一名谷水)

风拂流云动泬漻空澄倒影浴青霄危湍频泻银涛涌峭石惊翻玉垒摇回练远收江口浪怒声直接海门潮阴晴不碍渔家乐一钓中天野色饶

　　湖山日出(淀山在淀湖之上)

烟树参差绕淀湖蒙笼霁色隐金乌清波未出同高下碧嶂才离似有无天上风云随影现人间楼阁偕光敷闲来隔水闻渔唱一片飞帆狎野凫

　　海门晴眺(海门桥名诸海门公独建因名)

海翁曾惜往来繁独驾长虹跨海门风景赏心随再览晴光得意可重论数来五岳盘闲栗看去三江石上痕因忆授书人不见行藏自许付乾坤

　　学潭泛月(潭在泮宫中有小洲今为放生池)

清流一派曲池来远漾冰轮印碧苔天散光华随夜朗人将宫阙向晴开遥生水面铺金地照出城头涌玉台泮底虬鳞兴有待乘间也解共徘回

　　孔宅寻春(圣裔孔祯隋时宦于吴葬玉环衣冠地饶梅竹)

扶杖幽村昼觉寒墓门深处锁回澜千年埋玉前朝事半匣藏冠后代看树色侵衣堪啸傲禽声到耳好盘桓弥空雪浪层层接会有人歌圣泽宽

　　江浦潮生(邑有三江五浦)

错落沙汀寄鸟踪忽惊断岸雪溶溶涨成泽国浮天地梳动珠宫起蛰龙万折潆纡齐合脉百川汇注尽朝宗乘槎如辩渊源处不向星河泛九重

　　升仙旧台(王可交飞升处)

偶自飞升偶战场游人几欲问沧桑鹤随方外烟霞冷栗授舟中日月长乡国转睛罗梦杳英雄回首谪仙狂滔滔不尽龙江水只别丹台泛渺茫

　　夹桥双刹(桥在北关内傍有宝月愿丰两寺)

金鳌翠柳并婆娑夹构浮幢蘸玉波梁势高低连石驾钟声南北共云和侵霄细雨迷宫殿拂水轻舟压芰荷静听两堂歌贝叶往来人带梵音过

　　隆福闻钟(隆福寺在青龙镇整丽甲于一邑)

宝网罗珠散远芬华钟隐隐灿灵文空林敲动山风起野旷鸣惊海雉分梦破红尘天乍晓听残紫塞日初昏堪怜道走名场客谁解栖心叩白云

　　清明值雨

春深雨里落英红半染飞烟半趁风柳叶声寒春事老梨花梦断客愁空片帆人立清江外隔岸鸠呼绿树中溢目韶华谁共惜年年惟见水流东

　　访吴司成梅村

款乃声中夏日长薰风影里挂危樯孤云出岫三年别一水环村六月凉路入疏篱分古径香流远浦识芳塘谈深相共忘天暮夕照丝丝柳数行

　　和贯斋殳山人过访

一客天涯久未还谁移画舫渡潺湲谈深垄上三花树知隐云间九点山韵戛清风蟾焕彩文投紫雾豹成斑应思梅竹期常晤莫惜芒鞋到石关

　　为百老人求坦庵方学士塔铭次韵留别

铭求千里步迟迟才遇知音又别离一桌寒光牵野兴半江晴影赋归期送行人去风盈袖留别诗成月满枝携得文章归故国白云也爱共相随

　　寄怀顾茂伦

江天空阔晓风清遥望松陵紫气横廿载英华招逸士半窗滴露引书声青山有约音迟寄绿水无期梦欲生浪迹烟霞惟我辈何时相对数闲情(英华茂伦巢名)

　　过九峰草堂同陆兵宪张水部诸豸史徐苏野张汉度分得风字

片帆无恙挂薰风廿里轻烟一桌通山引客来流水外翠邀人坐画图中知音喜有乾坤在话旧惟余我辈同影对夜深忘溽暑草堂月上细林东

　　细林晚眺分得青字

薰风携我出闲庭宿雨初收草木醒湖面苍茫千顷白山眉浓澹数痕青才同野色分残照又伴晴光远远馨眺罢不知天早晚一声渔笛隔溪听

　　镜湖草堂分得啼字

青山面面接沙堤咫尺仙居路不迷云起湖边光聚散帆开帘外影高低吹萍细浪看鱼戏拂树清风听鸟啼(干一同人放生于此)多少人传新栗里时来问字一留题

　　同干一登二十三峰阁分得龙字

乘暇登高访旧踪喜同知己话从容星悬古瓦光堪摘云绕虚窗影欲重红藕香中千尺壁绿杨荫里廿三峰凭栏时唤沙鸥问道是何人起卧龙

　　喜徐松之过访

竹径参差久不删偶逢蜡屐破苔斑烟霞老我多年思湖海留君半日间兴到松闲歌白雪倦来枕上对青山牵人更有情深处钟送黄昏月一湾

　　游投子寺有感

凌风一啸白云隈转入空林草木哀断碣不堪频拂拭野猿何事独徘徊月临溪畔询幽径花落岩前覆劫灰回首山灵相借问几时得听晓钟来

　　顾茂伦王咸平选先师百老人同予诗入方外英华集梓竣承送阅拈谢

径僻幽深岁月忘谁分桂桌载文章清标客已传摩诘逸韵人犹颂野王林接好山来翠远池开曲水引流长展看欣有知音在欲报还期问草堂

　　看忙

人多笑我拙我笑人多巧所以我常闲看人忙不了

　　固穷

离家三十载去国一间身不是慵为计从来懒诉人

　　渡岭

山水知人性山云见客心爱看山与水一日一登临

　　泛舟

潮生江面阔击水皱天容一日游三泖片帆挂九峰

　　锄豆

一锄复一锄锄尽锄边草只见白云深不知春色老

　　答友

偶然更一字莫以我为师我到霜侵鬓才能读古诗

　　送客

客路经秋老江声带月寒但成天下士莫只到长安

　　看月

月破千山寂清辉眼界宽不知何所似立立又看看

　　乞菊

秋老连山醉秋英觅近邻若教无此兴谁可伴闲人

　　祷雨

荒畬积老火大地为之焚有咎咸归我无殃天下人

　　试耕

晓起驱黄犊披风试白田一犁春色老耕破陇头烟

　　巡夜

铎声敲落月犬吠傍篱听不觉舒长啸惊飞叶一庭

　　春雨

寺冷三春雨莺啼尽日风吹残花十里浓染晓烟红

　　回里吟十首

裔出严陵第一枝逍遥云外古如斯那知去后书台老客至难寻别砚诗

故山风景近如何古迹萧条少客过闻说前朝英杰盛人家指点在烟萝

去日童颜皓首回半肩风露独徘徊蒹葭秋水年年在不信伊人去不来

欣逢父老叹离居好月窥人影更舒品坐檐牙相对久风和夜色入帘疏

一别园林三十年满庭芳草共谁怜不辞远路多风雨忍听啼鸟泣墓田

华表当年翠霭闲谁为收拾只空山多情犹是中天月时惜荒原去复还

幽栖欲埽几追寻流水活埋一径深明月清风聊作供定知鉴我远来心

年深故旧半凋残远策孤筇对影寒鸟语林泉应识我且同石上暂盘桓

萧萧草木尽荒坟陌上谁同细论文山水不须频发笑朝来应接有烟云

锥无立地忽西东尔汝还应惜我穷莫笑一歌焚冢上不将杯酒奠幽宫

　　善权百老人万松岭塔上种树诗十首

一岭传来列万松年深无复翠云封童山片片谁堪惜惟有春光着意浓

白云西去几经春人老空阶窣堵新远自他山分得种和烟遍植石嶙峋

凌虚一塔洞门隈满岫云涛手自栽休笑草荒人不见总期天外鹤飞来

价高不惜买山翁抚就森森气已雄肯比人间桃李质素枝徒染一时红

星散同人天一方谁扶烟雾上高冈移时不见清阴浅他日阴深塔又藏

野色交加喜作邻扶疏槛外倍精神青山莫放樵夫入应惜朝来种树人

夹道平添露远山青青点破石头顽好看秀色飞犹聚不禁幽禽去复还

篱围垄上抱清臞绕塔松杉几万株漫遣涛声侵客梦累他水墨写荣枯

亭亭四顾欲垂阴径曲幽闲护塔深携杖时来枝畔立是谁共话岁寒心

培成岁月欲婆娑石老文章焕碧萝分付树神常爱护莫教人采栋梁过

　　山居

闲携片笠到山家瀑响松风自煮茶啜罢归来天欲暮半肩明月半肩花

道人只合住溪山山爱幽深溪爱闲个个溪山如旧识溪山指点结禅关

松风卖尽价无酬且把松风枕石头一叶落时知暑退那从甲子问春秋

深入白云知几重数间茅屋结双松花飞林外将成雨树老岩前欲化龙

翠竹一竿千个字青山万朵半联诗闲来倚杖溪边立鸥鹭无端笑我痴

　　姑苏夜泊

舟留胜地说当年歌管声连不夜天今夕只余城上月夜来还照玉人眠

　　淀山远眺

竹树森森翠欲流半凝曙色半凝秋移筇绝顶诸山小万顷烟波一圣收

　　元放故居和王介远韵

潜水云屯略彴孤江山仍在昔人无夜深唯剩帘前月曾照先生一钓鲈

　　送曹道士之茅山

君去茅山八月天木樨撩乱晓风前征帆明日吴江水回首云间一带烟

　　过佛日寺

雨霁江天草木森桌随流水访知音疏疏磬引云归壑落落钟催月上林

　　渔父

闲消岁月泛扁舟客里生涯问碧流细柳疏风天欲暮一声渔笛下沧洲

　　归樵

阅遍江天事已非一回岁月一更衣年来赢得霜侵鬓十里空山负翠归

　　送山夫道人住点易台(并序)

　　辰山点易台在九峰中景最幽胜予常登眺占句云昔人点易坐高台点罢台空人不来今对易台留夜月莫随朱露点苍苔吟罢而返昨山夫来我谓干一请居其上予喜台之得主人矣复赠送一绝。

昨来剡桌君看我今主仙台我看君坐到夜深山月上研朱声在碧霄闻

　　渔火

空江一抹转斜晖灯散渔舟傍晚归点点烧残明月夜沙鸥惊起故飞飞

　　九日

霜酣枫叶半萧骚菊老秋英起素涛不信故园离日远十年九处独登高

　　寒松大师余同里隐翁也别砚超然得大总持印心于百老人作狮子吼法语以为海内所尊仰至拈题得句清深圆秀读之如游珠网琼林金沙玉沼之间岂汉魏以下人所易得耶松陵顾王二子辑其诗继百老人以行诚欲使海内重其禅者并重其诗也虽然诗之禅禅之诗有异余敢以诗测禅师盖禅而诗赴焉我愿海内重其诗者当益重其禅尔。

　　龙眠山居士方拱干敬跋

　　方外英华(终▆)
嘉兴大藏经　寒松操禅师语录


　　寒松操禅师九峰草(原版藏吴江今收入全录卷第十九)

　　吴江　顾有孝茂伦　王载咸平　评定

　　同学诸子参阅

　　凤凰十咏(已下俱和韵)

　　三星阁

临流杰阁自天题半展丹青与日齐不向家园供啸傲惟同云月老山溪

　　(顾茂伦曰三星阁出自御学不向家园供啸傲深得徐文贞晚年心事▆)。

　　铁汉亭

客去留亭想铁公竹窗似立画图中年来笔下无穷思尽付山前一笛风

　　(徐介白曰东海风流如见)。

　　且止园

簇簇云留洞口春残棋半局且陶真山花野鸟情无尽何必桃源去问津

　　(赵▆之曰兴致悠然)。

　　锦溪桥

虹枕苍波势欲飞水声西下浣苔衣花开两岸摇红影锁住春光不放归

　　(王咸平曰自是道人本色语莫错会)。

　　山月轩

轩前山色满阑干轩里清光照影寒相识只余山与▆▆来同客细盘桓

　　(顾茂伦曰山月俞先生为方正学门人保方氏孤初冒险姓后更为余万唇时桥延筠督学南几疏请复方姓山月其读书斋也吊古之什妙在不实写其事)。

　　芙蓉庄

露染红英出短墙迎秋又欲占秋光窗开十二烟霞径别是人间天一方

　　(王双白曰大为拒霜花生色)。

　　南村宅

半山半水半村居野色空蒙雾卷舒闭户不闻尘世事消闲且阅古人书

　　(殳山夫曰即埋瓮树下摘树叶书之满瓮更见他瓮所谓辍耕录处诗有远神使人寻味不到)。

　　来仪堂

窗悬一榻早安排茅屋交游柱石才道是凤凰栖隐处好教明月入山来

　　(包明成曰咏凤凰而独举明月匪夷所思)。

　　梅花楼

方伯欣栽冷澹神绕楼花放净无尘不劳寒策孤山蹇自有香飘满室春

　　(王咸平曰方伯谓莫公中江也人品书法俱能一笔写出)。

　　摩霄壁

青山江干第一峰劈开半壁势重重云来拜石横难度倒卧长松欲化龙

　　(姚文初曰壁下有拜石堂堂去面壁存读起一句想见振衣千仞之▆▆)。

　　厍公八咏

　　采药径

林幽复道乱云飞石子高低绕翠微采药厍公随月转清歌一曲踏香归

　　(倪天章曰单公如在呼之欲出)。

　　藏书函

书藏年远待谁还雨老苍苔点石斑分付山灵深宝惜莫将一字落人间

　　(葛瑞五曰只恐宝惜不住奈何)。

　　览德坡

山前客到想高流剩得清辉月一钩为问当年谁览德知心只有凤来游

　　(顾樵水曰只举明月凤自来游此意甚深旨)。

　　鼓琴石

一炉沉水一张琴留迹空山岁月深满坞松风鸣旧曲却无钟子孰知音

　　(王咸平曰感慨)。

　　钓渔矶

一片巉岩卧碧溪水痕浓澹浪高低苔深不见林鸿迹时有沙鸥月下栖

　　(金孝章曰苦拈渔钓未免失却矶字此为得之)。

　　洗鹤滩

溪老幽情古渡边谁将素练浴胎仙潮来两岸云千片犹报风流胜昔年

　　(殳山夫曰鹤为仙人之骐骥方发得洗鹤意透士衡河桥之叹正未梦见在)。

　　郑公庄

曲径深存五柳风小桥斜架石玲珑不应轻放闲名出尽把栖心觅郑公

　　(顾茂伦曰道着多少名人病处悔恨处真是度世慈云)。

　　陆宝村

高风陆子露华清藏宝谁留去后名过客欲询栖隐事枝头啼鸟一声声

　　(周安节曰吴时陆氏藏宝处曰陆宝山后人争发其宝山遂夷为平壤藏宝谁留去后名一语冷极)。

　　佘峰十咏

　　征君故庐

山水多年皆旧识文章六代起东南征车不与辞庭外门掩春风共笑谈

　　(程石门曰老杜哀壑无光留户庭不及此起句之深远)。

　　道人旧址

多年玉麈寂云屏尚有人来访二青踏遍残霞何处问关关啼鸟悟空灵

　　(顾茂伦曰大青小青聪道人所留二虎名客来不访道人面访二青却似当头一棒)。

　　讲寺竹林

上方潇洒报平安一径扶疏列万竿山静竹风凉似水老僧六月尚余寒

　　(安大己曰此之者道人六月卖松风句更胜一筹)。

　　香溪石径

藤花压水滞轻舠剩有溪眠一径高人在画图行欲尽不知身已醉溪桃

　　(徐向芝曰别有悟入处)。

　　沐堂晓日

日出先蒸谷口霞光摇殿角半窗斜客来独把琅玕拍一簇金流满地沙

　　(丘屿雪曰昔有人上抱犊山见日出散发大叫宿疑顿尽亦是此意)。

　　塔院午钟

庵居溪畔似山农爱打栖头日午钟不问人间天早晚声声带翠落危峰

　　(王咸平曰晚钟晚钟诗多午钟诗少此作居然独步)。

　　层霞高阁

一阁高悬碧汉闲霞光满贮醉人颜重重门掩重重水面面窗开面面山

　　(陈长发曰如身立赤城之巅与五百应真相往来无一字经人道过)。

　　白云曲沼

云水乡沾彭泽居临流洗墨绕游鱼桥边活计三株柳石上生涯一卷书

　　(张九临曰唐子百山静似太古日长如小年不知谁为第)。

　　梅花书屋

深入长廊曲径幽交加冷艳压罗浮书边一枕春风老疑是和身卧雪舟

　　(领樵水曰曾同山夫雨七醉卧其处读此诗情境俱真何必向罗浮游也)。

　　东山草堂

一室深幽抱石蹊道人多半借云栖有时直向东山去那许寻芳信杖藜

　　(徐祯起曰有空山无人水流花留之致)。

　　细林十咏

　　崇真晓钟

岩高金阙白云封别是蓬莱访旧踪为惜下方清夜永一声梦破五更钟

　　(周其凝曰他处晓钟移易不得)。

　　金沙夕照

霞回断霭影初沉风响仙岩杂梵吟不必满山铺碎锦直教遍地是黄金

　　(汤两七曰与前作风格相同)。

　　丹井灵源

玲珑三尺老山根传是雷开冷石垣不信丹成仙去后谁遗海眼贮乾坤

　　(濮澹轩曰眼界大放淡令香严海性不止为仙家点缀)。

　　西潭夜月

澄潭另是一江河每对澄潭发浩歌人月双融寒不湿水天一色净无波

　　(钱础日曰千偈漏触不如一句道破)。

　　素翁仙冢

鹤去峰前曲径幽仙踪多为白云留白云也道仙踪好一枕青山万壑秋

　　(殳山夫曰彭素云元时人洪武初遣中使召之忽化去其仙迹甚多于尝有山中人导观仙冢长句颇为同人嗟赏读此自觉形秽矣)。

　　义士古碑

谁识深山表义碑芳流千古赈时饥斯文寄与烟霞道日日飞来护莫遗

　　(殳山夫曰此元夏义士桩也碑卧荒草中山中陆俟庵欲策亭覆之当镌此诗子亭中亦一胜事)。

　　洞口春云

空明一宝巧成纹绿树参差散远芬径外似闻鸡犬吠仙人知有卧深云

　　(俞无殊曰宵然仙境)。

　　晚香遗址

山川梦老锦千堆风月犹余土一抔草色似知怜故旧年年带雨上高台

　　(赵砥之日滴纸寒香)。

　　甘白澄泉

石罅流来色愈鲜甘澄不让汉宫泉谁将灵液移于此放出东山一线天

　　(华渔石曰色声香味俱足)。

　　五爻奇石

携杖搜奇入翠峦云根早得附金兰乘闲共坐溪边月仿佛论交话岁寒

　　(包朗威日米颠呼石为丈后人绘图传之此诗亦可画也)。

　　玉屏八咏

　　紫芝岩

天开瑞霭绕层阿三秀光含紫气多春到岩前花满地犹惊人唱采芝歌

　　(王咸平曰偏写得不寂寞)。

　　玉莲池

水镜深沉照玉颜花光一色绕池闲含情似欲人同语拟是琼仙月下还

　　(黄叙九曰水光花色是一是二会心处正不在远)。

　　仙人床

阆苑仙人笑语温白云一榻卧黄昏年来想是飞升去枕簟犹余石上痕

　　(徐介白曰字字饮飞)。

　　学士亭

窗开曲岸抱清溪云作珠帘卷户西视草不须人秉烛一亭明月代青藜

　　(顾茂伦曰亭为诸干一所染二沈学士翰墨风流千载如新诗中有图分明一幅学士亭图)。

　　兴云岭

高叠空蒙映远岑天将时雨便成阴悠悠不欲从龙去道是无心似有心

　　(安大己曰便有最陵高卧之思)。

　　苦节碑

风摩断碣倚云隈自分冰心老不灰素节若非坚白玉清名谁肯勒苍苔

　　(戴耘野曰苦节先生二沈学士之父也碑为风雨剥蚀得此诗如珠光剑气不复可▆)。

　　宜晚堂

兴老林泉白发新满堂秋色一间人宾朋揖别香山后尚有黄花作四邻

　　(陈长发曰林下何曾见一人曹时中自堪不朽诗足配之)。

　　景华桥

玉屏山隔水西畴势展苍龙枕碧流无那题桥人去后至今华月锁溪头

　　(徐祯起曰唐人风调)。

　　大陆八咏

　　丹霞岭

丹岩一带净如春目断云霞忆古人谁解登高生隐思不随青梦走红尘

　　(周安节曰唤醒多少)。

　　赤鹿坡

草眠赤鹿几荣枯鸣入斜阳半有无想是寻芝回岭去石边遗迹月同孤

　　(王咸平曰只落落写大意自好实发赤鹿便俗)。

　　平原村

一湾流水小桥过烟柳人家枕绿坡啼鸟声声浑似昨听来疑有客吟哦

　　(归元功曰士衡十年闭户读书即此地也俯仰之间便成今古诗能引人着胜也)。

　　宝树庵

烟堆怪石翠森森兰若初开玉树深青磬敲残幽梦冷梵音原是旧书音

　　(陆孝山曰以音声作佛事)。

　　真珠浦

潮回浦口浪初移白鹭随风展钓丝每欲寻珠来水面轻帆一片逐云驰

　　(金孝章曰从白鹭入想幽极异极通首轻隽回风舞雪不足喻其万一)。

　　大陆亭

玄圃光华冠世雄亭留石上正思公知心端是云间鹤又自巡檐唳晓风

　　(程石门曰吊古兴哀览宋沈辽诗尚浅)。

　　醉眠石

不羡功名不羡仙杯斟竹叶饮青天笑看醉里山河小一枕清风抱月眠

　　白雪滩

寒深玉骨暗飘香疏影平铺傲众芳寄语青山尝作主莫教空老白云乡

　　横云十咏

　　连云峰

缥缈层峦懒不飞散成波浪夺天机风来阵阵吹难断似待蛟龙雨未归

　　(戴耘野曰山石固奇诗亦笔飞墨舞)。

　　丽秋壁

秋入山城影欲然惊人满眼醉风烟不知霜老树中树惟见云酣天外天

　　(周安节曰横云山多奇石见于山夫赠山石序又复见之寒和尚诗诸篇奇妙独此更称奇绝)。

　　碧崇岩

空临一嶂碧云涵似有苔钱障瘦岩我欲乘闲来拾翠侵人寒色手慵芟

　　(王咸平曰正复不慵)。

　　双泠涧

山分素练小亭西燕尾双承石浪低玉漱云根寒枕枕谁遗琴瑟一清溪

　　(倪天章曰温润中饶有异光熊熊)。

　　太原碑

为怜断碣半山斜石藓年年点落花有客频来敲不去只留名字老烟霞

　　来谷潭

练入深云洗岳岚拟将新月钓寒潭源流欲问来何处自有渔人为指南

　　(吴海序曰一往破的)。

　　清风院

树树花开不自删琼林幻出老禅关一声钟落山光晓赢得清风满袖还

　　(徐介白曰列子御风行后重见此诗)。

　　忠孝祠

深开画栋列英豪名节双悬日月高血洒不妨山亦醉犹存松柏见贞操

　　(沈偶僧曰谩谩如松下风)。

　　谪仙庵

竹里仙居翠欲分风敲石户掩山云当年独唱清平调漫散天香处处闻

　　(李肤公曰似谪仙人句)。

　　白龙洞

传说飞腾风雨游双溪深锁石门幽山灵昨报重归壑满洞闲云澹不收

　　(顾茂伦曰每于无可着想处得最异之想大奇大奇)。

　　天马十咏

　　二俊堂

英誉曾魁翰墨场满轩词赋颂联芳名高山斗千秋重茅屋还存俎豆香

　　(孙无言曰吊二陆者多贬刺之辞此作不失忠厚和平之遗平原兄弟有灵当复空山夜哭)。

　　三高冢

垄上花开连理枝四围春色护穹碑高人去后凭谁吊日落空山鸟语悲

　　(顾茂伦曰杨廉夫钱思复为寓公陆宅之乃郡人太守林公庆同葬之于山人奇事奇三百年后又得此诗嘻何多奇也)。

　　双松台

森森台畔立双松待鹤心坚不受封几度春秋无异色影摇千尺看飞龙

　　(毕西临曰诗思坚挺如劲草之受疾风)。

　　一柱石

临虚峭似笋抽条风雨揩磨浑不凋只道近天刚尺五那知身已在云霄

　　(金亦陶曰气格高浑)。

　　濯月泉

石出灵源照眼明悠悠浮玉映山城落花不与春流去深浸寒光转二更

　　(顾樵水曰指月拈花无处无妙悟)。

　　看剑亭

干将亭下隐孤峦付与春风带露看冷焰不随天地老清光直射斗牛寒

　　(王双白曰是说剑不是说剑凭人筑着筑不着莫负此老婆心)。

　　八仙坡

石坐群仙列紫苔想从渡海入山来松醪共饮三更月一曲清歌跨鹤回

　　(李肤公曰峰头笙鹤俨然未散)。

　　半珠庵

谁剖珠函挂碧层烟光欲露翠犹凝晓来池上分清影半属骊龙半属僧

　　(葛瑞五曰千锤万炼绝不露半分斧凿痕)。

　　留云壁

高崖花落藓纷纷峻峭何妨宿断云顾影不嫌山寂寞疏钟犹带扣斜昏

　　揖秀轩

春入朱栏梦眼醒笑谈面面海山青帘前一树山梧好时有清声到耳听

　　(王咸平曰诗以秀出以秀入)。

　　昆岗十咏

　　婉娈堂

贞风如昨想青袍处士文章价并高月照华堂怜影瘦偏宜击钵助诗豪

　　(殳山夫曰婉娈堂为陈征君初隐之地后移居东佘白石起二句正指其实事更得虚步)。

　　神虎穴

曾闻聚石讲山头伏虎还应似狎鸥何日好风生穴外一声长啸满林秋

　　(徐电发曰后二句用事化用意沉)。

　　红菱渡

菱叶菱花傍水开倒牵山色浸楼台一声款乃微风起满桌清歌两岸来

　　(陈长发曰竹枝词无此清丽采莲歌无此静远)。

　　杨柳桥

杨柳桥边杨柳风杨花点破碧玲珑不辞帆落溪风里只看人梯水镜中

　　(顾庶其曰绝句推青莲龙标第一此作仿佛似之)。

　　乞花场

闲情老作百花场山水随缘乞卉忙信手携来培一径春风犹在四邻香

　　(丘兴雪曰征君自咏乃有此神境)。

　　白驹泉

生刍空谷惜幽闲时对清流见素颜皎皎情怀君莫问遐心一片付潺湲

　　涌月台

夜光如水涌无声最喜登台照影清乍见只疑山雪晓细看又道海潮生

　　(顾茂伦曰陶炼洗剥如仙人之三反毛五伐髓疑有龙伯泛涛吹铁笛至也)。

　　紫藤径

紫藤百尺走龙蛇影动还惊草字斜两岸人家如画里蒙茸一径倒悬花

　　(俞无殊曰清老中娟姿跃出)。

　　玉光亭

湖绕栏干野色侵幽虚满贮水云深偶来独坐消闲日只有沙鸥识此心

　　(赵砥之曰妙在无意中说出)。

　　揽翠阁

山家楼阁绕烟萝远接岚光挹翠多昨日东风吹雨后窗前又见碧云过

　　九峰九咏

　　一峰梧馆

曲曲清流绕万松山重重又水重重凤凰何处栖梧馆只在云间第一峰

　　(俞非指曰凤凰山为九峰之冠此诗亦可以冠九咏)。

　　二峰啸亭

揽德坡边积翠浓厍公采药破苔封一声远啸闲亭外满径晴云锁二峰

　　(顾宾臣曰幽兴)。

　　三峰静轩

蹊分双岭水淙淙月隐东西破晓钟好向静轩轩里问佘山谁为号三峰

　　(周长康曰为子瞻只缘身在此山中句作一喝宛然如游庐岳矣)。

　　四峰隐庐

羽化丹丘树化龙云生洞口草生茸游人是处寻庐隐那识茅庐隐四峰

　　(徐行之曰绝去拖泥带水)。

　　五峰吟阁

薛子情留谷口逢千林归隐一枝筇夜来吟罢离高阁犹自梯云上五峰

　　(吴闻玮曰玉屏在九峰中为最高峰近来种梅万株▆▆吟与诗尤清远)。

　　六峰琴斋

山老平原旧日容鹤声不返去何从朱弦弹冷琴斋月尚有余音响六峰

　　(顾英白曰如闻琴韵在古松流水之间)。

　　七峰雪堂

二俊风流锦绣胸春光一片澹溶溶谁将白雪堂前和留得高人在七峰

　　(陈集生曰高人题咏胜于丽秋时应有此叹)。

　　八峰竹楼

石壁云开挹翠慵当窗晴景抱遗踪金筛竹影楼头日返照澄湖浸八峰

　　(顾始庵曰潇洒家风)。

　　九峰奕圃

一着先争巧合纵青山列局自天镕闲敲奕圃灯花落余响悠悠散九峰

　　(赵山子曰九峰倡和诗盈星充栋推凌山英先生九绝为压卷今得寒大师九咏数百年后重为山灵增色)。

　　凤凰山(陶九成隐地有陈仲醇来仪堂)

九山山以凤为先览德云间不计年山得凤鸣君子董凤因山显昔人贤非关灵彩殊群族端是文华压众巅燕雀不须频侍候等闲相伴有林泉

　　(沈二闻曰作是题者多矣高言落落所谓支通一义四座莫不厌心者)。

　　厍公山(厍公秦时人有亢桑子三卷埋于山下)

深谷人传姓字芳烟霞采遍信行藏不闻荒草埋丹灶惟见寒云锁亢桑洞口樵归风凛冽岩头仙去月微芒近来黄石无消息剩有苍松对夕阳

　　(俞犀月曰拔新领异胸怀所及正自佳)。

　　佘山(陈征君眉公隐处丐为东汉佘将军封地)

树色空蒙入汉侵樵歌声里杂渔音两山烟雨征君画一径松楸战士心芳草岩生啼鸟过秋风门掩落花深东西多有贞观寺莫向祗园觅上林

　　(马桥庵曰两山烟雨一联足为隐君壮士千古生色)。

　　神山(彭仙翁素云栖此有丹井蒲龛一名细林)

苔封画栋半阴晴对槛风篁巧奏笙青鸟来时千嶂晓紫泥去后五云生屏开绣壁飞花柳镜展明湖语燕莺尽道桃源多胜赏争如仙壑爽幽情

　　(赵又吕曰近读玉峰归子游细林诸诗羡其才笔高奇三复吾师之作写情使事工丽而闲适留连不能已)。

　　薛山(一名玉屏山薛道约炼丹处)

不见真君礼斗坛惟余梅竹冷香攒莲池月出疑垂钓芝岭星悬似炼丹春老玉屏青不断秋深金刹夜犹寒空山火枣年常有问是何人得解餐

　　(许竹隐曰春老玉屏二语炼而净直是唐人警句)。

　　机山(一名大陆山陆士衡生此有平原村)

杉径依稀旧日村烟消转觉鸟声喧携来铁甲衣边血写出丹霞岭上魂夜雨已怜猿鹤唳青山未老姓名存平原不是无知识那得清风守故园

　　横云山(旧名云山陆士龙居些有黄子久宅)

高贤一去思依依满坞涛声展化机路僻从教顽石变岩深不道故人稀谩怜客梦余京洛别有乡心见翠微簇簇云林知几换风流今已属元晖

　　(陈白笔曰英气逸情笔端鼓舞而出二陆风流庶几不坠)。

　　天马山(千将铸剑处一名千山)

房星曾说产洼湄降作无情骨更奇剩得一身和露宿胡为千里带云驰蹄边草色消闲日勒下山光浴半池更有干将金气在夜深犹共吼坤维

　　(沉声远曰一结阔合有情致)。

　　昆山(二陆读书处世称昆冈双璧)

松门石室霭烟中径入松门窈窕通不有才华推二俊安留剑气倚长空文章老去连朝雨俎豆新来拓晚风欲问玉光亭畔月读书今得几人同

　　(王吉士曰清言潇洒所谓沩水着地正复纵横流漫使读者自有名通之目)。

　　石鼓山(附　著名赤壁钱公鹤▆题为第十峰)

谁将巨石结岩阿闲叩声声静里过磊落无心惊翡翠虚明有势抱烟萝身环流水知音少路接空山答响多不必桐鱼频搏拊天然仙鼓协笙歌

　　(沈五玉曰山光木色静气逸情披杂咏之互有映发)。

　　再登二十四峰关(前见赤壁题廿三峰开今增▆山改曰廿四峰)

嵯峨径入茂林繁石上犹余屐齿痕曾带朝霞来杰阁得看赤壁绕清源山如识我情还切鸟似留人语更温既曰廿三何廿四云间又道辨峰存

　　(周芝士曰清词丽句竞秀争奇使人飘飘有登胜之想)。

　　九峰主人歌

山藤踏遍峦江沚第一奇观称松水峰峰屏列泖如环造物峻深雅无比予每遨游苍翠中呼仙呼释问主翁尽道不知何者是归来满袖贮清风今晤九峰欣有主潇洒懒与尘作伍慕道多年轻利名机耶云耶非其数时或同歌何有乡左佘右厍相和长时或同歌广莫野高踏凤凰跨天马词场墨阵排无让唯善铁崖呼欲上九峰烟接众峰烟泖湖浪接淀湖浪天生奇境何磷磷一日十登不厌频我爱青山藏我拙青山爱主得其人寄语探幽侠剑客风光莫并韶光掷好生击碎利名关来到九峰赓白雪

　　(程坦如曰通章奇绝异绝人境俱夺妙在一结)。

　　江南山水间远神秀使人易就而难去者无如吴郡之城西云间之城北群峰离立于平田▆水中无登涉之劳而有栖憩之适觉山阴道上犹为辽绝余家青芝坞中有邓尉山居十二咏盖志其近者杖笠所及多缺焉寒松大师贻余九峰草云间诸山吟眺俱遍师刹席在古青龙非若余之朝夕处乎山中而诗乃数倍于余昔帛道猷陵峰采药触兴为诗庐山诸道人游石门退而寻之崖谷之间会物无主应不以情而开兴引人致深若此今于师之诗中往往遇之余益爽然自失因寄语于师九峰主人春秋有佳会以待客岁为故事点易台上道人作卢敖游可复返乎余将与师扁舟赴之鹿床。

　　俞南史无殊拜手敬题

　　寒松操禅师九峰草(终)
嘉兴大藏经　寒松操禅师语录


　　寒松操禅师拈来草(原版藏礼庵今收入全录卷第二十)

　　龙眠方拱干坦庵　娄东吴伟业梅村　选

　　荆溪　史惟圆云臣　陈维崧其年　参

　　秋夜怀诸干一董德仲倪思曼

秋声来何处老我湖上山湖山堪寄迹故人久未还沉吟扶杖起问月出松关明月殊不妄照我鬓毛斑一步一俯首徘徊兴欲攀仰天舒长啸余响答人寰寒泉流碎玉落落泻芦湾怀人千里梦猿叫数峰间

　　祝齐司马

俯松山之东苍翠碧云同梅花绽庾岭竹韵和崆峒御屏日杲杲灵树月胧胧支公年八十渥赭颜如童不采商山芝清闲乐春风不驭蓬岛鹤潇洒鸣秋空山深云自在倘佯于其中可以永今古吞吐气成虹

　　祝张太史

长生无异诀恬澹贵天然我闻广成子玄知大道先尔形不常役素养碧岩前尔神常清净默契白云边瑶葩香雪几坐看芝草鲜况师人天者裔出大金仙青山凝紫气绿竹护苍烟玉颜映春色春色日生妍应与乾坤老不随景物迁

　　秋日送北溟和尚游云门

吴江之水出青龙微茫宛转醉秋枫秋枫一叶随云驶满载新诗泛海东海东云门有六寺此去先游最上峰落霞过眼成残梦夕照连山点画中惭愧青溪守株客寂寥独抱老焦桐吴岭风霜今更别见人须为剖虚衷

　　祝戴文学

日丽南山山之阳桐叶丛丛灵凤翔至人云外空今古造物何心来祯祥竹戛玉兮柏舒翠薰风拂拂吐清香千龄应瑞结芝宇古稀为晋碧霞觞寿量期与宝掌齐长生何必羡云房心知和乐悦未央山川稽首祝无疆永且逸兮顺而康御屏拥翠松风长

　　行(居径山特作)

翠踏浮云碎寻幽绕碧丛千林双径出万壑一筇通步散长天外身间夕照中啸声来绝顶引起四山风

　　住

径辟人来少山深我得先清池留好月茅屋老苍烟居竹连身瘦栖霞带影然溪声常在户春去不知年

　　坐

日霁松梢净闲趺满地金禅余青嶂迥定彻白云深草健芽穿膝苔幽翠湿襟无人堪共语万籁坐成阴

　　卧

不必胡床问烟霞到处家半帘垂纸帐满榻浸梅花门掩青山静云眠白日斜深岩人事少无复记年华

　　赋得缘云拟住最高峰

为爱青霄好余情总莫闻却招松顶鹤同住岭头云春色高低共秋光尔汝分是谁知此意一径下斜昏

　　收春亭为徐平谷赋

爱此间亭静开帘卷荜萝林幽逢夏少地暖得春多踏翠携筇入寻芳载酒过止因徐孺在倚槛发长歌

　　阻雨泖上

飞阁惊风雨凄凄动客吟朝云迷栋牖空翠湿衣襟雁阵投寒渚涛声隔远林旅怀空伫望流水话知音

　　石万蒲

何来一寸碧得占四时芳老节非无萼盘根别有香盆穿龙骨瘦石露虎须长莫与仙人采春留入画堂

　　和胡旋九过访弁山原韵

山静人来少文星照远峰临流时踏翠带露几扶筇啸冷重岩竹吟深曲涧松因思风度久月夜喜相逢

　　　　　　又

未识旋公面冰霜我素钦千山留客屐一语见君心石老苍苔瘦岩高古木森不辞三径杳风里再披襟

　　过天童访友

因探名蓝胜迢迢踏翠来三唐留一寺两宋结层台水自莲桥出云从枫径回谈深青嶂迥身世等蓬莱

　　冬日偶成

衲破无人补帘疏待日迟千峰清玉案两鬓老霜枝何处非佳致相逢发隽思满庭枫叶落清艳欲催诗

　　　　　　又

晓起霜花瘦风寒启户迟篆烟凝素壁梅蕊逗新枝游子留深意归人寄远思听鸿来迹杳清唳一行诗

　　秋夜

星河斜未转渐渐火西流月色怜清夜砧声报素秋人从霜下老家在梦中游却忆当年事江湖一钓舟

　　舟泊垂虹亭赠客过访

洞庭秋色好一桌泛东南偶泊垂虹处多逢逸士谈晴湖开远镜晓嶂泼孤岚共坐江云冷霜枫落叶酣

　　熊司马蒋太史同游张公洞

久熟张公洞乘闲适胜游古藤欹怪石飞乳结重楼云窦通幽静霞光带湿流如何荒坏处亦自有丹丘

　　寄介大师

云深环曲径万竹隐玲珑光摘耶溪月家传弁岳风龙蛇游笔底花雨散庭中他日予相访江天一桌通

　　访径山主人

两载人三晤唯窥豹一斑禅心澄碧水法眼老青山香散昙花静经翻贝叶闲好同云外客日日笑松关

　　和徐太史秋日见寄

风来吹我袖桂湿夜光浮石冷依云坐山深带月游情酣枫一径梦老菊三秋几得耶溪桌波乘客思悠

　　怀湘翁和尚

夜静莲花漏幽怀淡不胜翻书惟自适看竹共谁凭梦冷三江月愁消一夕灯迢迢山水杳缩地愧无能

　　晓泛太湖

虚白天初晓山城动早炊片帆收宿雨满桌载寒漪浓淡云中髻东西水上眉苍茫渺无际何处问鸱夷

　　不流泉

源关知何代澄澄异众泉名清慵逐浪色皎可藏天晓掬炉峰翠秋涵耶水烟至今人不识万古伴逃禅

　　程纯士杨昂霄聚五程敬三谦益同移竹种

暮雨蓬门湿根移宿土深摄生唯有节虚己欲无心己自林收暑况逢山更阴他时灯影下宛若听鸣琴

　　杨箕六羽公南一代工饮弁山岕片次戴月楼韵

品实龙团俊吴兴浪得名引泉烹月白和蕊泻天清香带三春秀风随两腋生坐深醒客醉宁复酿群英

　　十七夜雨后看月和韵

离毕才沾润余辉更觉圆横山流皎洁跨海涌婵娟眉挂千寻缘心空万里天睢睢忘夜永不复枕书眠

　　次韵留别戴月楼

百云无定迹数载托门墙未到称觞日先期祝画堂一帆悬极浦千里隔清光惟有山前月依依客路长

　　芦庵八咏

　　己亥春涵公来余溪上询其居曰芦庵以其环庵皆芦也询其境曰雪浦以其秋容横径春色绕篱篱之右有溪溪名返照溪之东有阁阁名回澜前汀宿鹭后沼敷莲莲沼之上筑室如斗有霞可贮有月可乘乃瓢月窝也如是心窃向之得假秋孟纵扁舟凌积雪悉如公所言成咏以记即目俾后赏者知予境志。

　　芦室

数椽云里缚危墙风卷层层接浪长秋岸柳残犹积絮晓檐月落尚余光梦清似卧深岩雪坐冷疑谈满室霜何复空无尘一点好将湖海尽含藏

　　菊径

棱棱石梦抱苔生砌冷西风节操清曲列繁葩开曙色斜分幽艳傲霜晴送人欲语含香立揖客无言带笑迎步滑秋光侵履湿偏迷归路锦中行

　　绕屋梅

冰肌照水萼初鲜铁骨横聪影乍眠暗有清香环竹户瘦无寒叶泛流泉四檐日暖开三径八面春消浸一天久羡主人多旧识夜深风动月娟娟

　　返照溪

薄暮西山蘸水涯半竿返景钓平沙龙鳞叠叠筛金碎燕尾离离剪玉斜影倒堤边分素练光回镜里织流霞乘闲小立桑榆外上下随波一望赊

　　回澜阁

萦纡一片溯危楼面面游人倚碧流帘入浮光清可掬槛凝浩色冷难收绕檐淡浸云天晓倒影深惊海国秋半笛凉风闲纵目山川消尽古今愁

　　宿鹭汀

鸟落腥风染巨河飘飖丝顶玉揩摩烟栖恍似潮侵岸沙宿犹惊月映波夜色踏残寒不少湖光点破碧无多周回十里迷渔艇晓散空余绿漾莎

　　菡萏池

盈盈数亩浸渔矶露滴新荷色更肥对月无人常欲语惜香有梦淡慵飞光摇绿干流斜影彩织晴波浴素辉岸苇环舟人不见清歌知有采莲归

　　瓢月窝

斗大乾坤夺化工虚心淡与玉蟾同檐分眉黛浮清影轮抱诗瓢贮晚风一室光留霄汉外半间云借广寒中人家犹隔山前路那有鸡声到涧东

　　五旬初度

晴虚万里雁传声天入冰壶影更清丹灶与人既无分青山自是老闲情不须露冷三更梦空有秋高八月明岩峻住来忘昼永知非谁又学长生

　　春日偶成

荼蘼香褪笋抽芽门对萧萧竹几家莺语垂杨声渐滑人行芳草兴偏奢烟霞错落东西岸桃李参差上下花回首渡头风色淡支筇闲数燕飞斜

　　严太史丁豸史同游怪石坞分韵得斑字

东风携我一朝闲碍径苍枝取次删树老薜萝生就古苔封石磴养成斑乍看尽道云归壑小立犹惊雾宿山笑指巉岩猿莫度倚松时见鹤飞还

　　考盘谩兴

溪风满径暗飞声竹里人家带翠耕宁与乾坤藏古拙肯将岁月博虚名烟深春色梅初放香老秋容菊又生一片野情闲不彻枝头好鸟语分明

　　过云际寺

探幽独得入重巅一杖斜担万壑烟水满石潭龙乍起云飞松径鹤初眠巡帘清磬敲明月抱岭疏钟扣碧天何处僧归溪上影好来灯下共谈禅

　　细林怀古

高登仙径欲寻踪丹灶烟消冷似冬鹿去峰头苍藓积鹤飞洞口白云封晓看柏叶疑清影暮对梅花想素容只有细林山上月还来夜夜照孤峰

　　芦湾钓艇

两岸秋深色半残生涯分付一渔竿花飞乱雪溪颜老日落清湾水面寒碧藻戏鱼翻锦浪绿杨曳桌下晴滩丝纶收拾浑无事笑狎波鸥镜里看

　　潮回古岸

蓼汀秋老怅无涯浙浙寒涛啮浅沙涧激千寻光涌月溯回万里气蒸霞疏杨带雨随风乱小艇依鸥出浦斜遥望烟村迷野渡芦湾隐隐几渔家

　　舟中值雪

远近平铺一色天新诗满载子猷船纷投湖面寻无迹点缀梅腮看更鲜归鹤淡迷云外树披蓑慵钓水中烟而今好剧剡溪兴谩枕寒流抱月眠

　　雁字二首

绝海排空笔势宽远涂霞练饱风翰篆成鸟迹煤还湿隶出龙文字欲干晓起仍将云拂断夜深常把月批残似知爻未分河洛先展飞章壮大观

高挥璎珞起霜风点缀才情夺化工雨过形镌青玉案日斜影勒紫霞宫乍看疑带烟微抹细认还连雾薄笼堪惜时文都扫地故将古篆寄苍穹

　　江夏张千户全家殉节和韵

烟卷黄沙鼓角时一声吹动满城危魂销马革荆山冷血溅蛾眉汉水知细雨催花添客泪空林啼鸟代人悲全家虽载千秋史金碧还留佛火垂(剩一子出家)

　　和拙庵大师崆峒山寄怀

频年踪迹傍云寒云水空蒙鼓桌难不有▆风回邃谷何来好月下晴滩怀君襟度三江阔笑我须眉半雪漫峰泖只今情更好片帆莫惜剡溪欢

　　和霞胤大师春日过访韵

多年瓢笠懒为装喜遇交知旧话长暖入溪头春雪霁晴回谷口早梅香爱君潇洒常牵思愧我疏慵老更狂把手山前时一笑童心未改任风霜

　　和汪周士季青过访韵

常年竹屋老山家慵向侯门转法华分野忽来双德宿烟云影动半窗斜时游碧嶂同寻药闲品清泉共煮茶天亦有情留客意故将风雨阻嚚哗

影息空林懒渡杯足音高蹈远纤埃谈深石上连云坐啸彻松间跨鹤回茶熟清泉翻蟹眼香销活火宿螺灰渊明莫讶山斋冷他日乘闲须再来

　　春日间居和韵二首

霜翎无复忆苏眈翠旭犹思访剑南风绽好花偏讶妒云依怪石乍疑贪轻烟小浦梳晴鹭细雨空阶浴晓蚕自是山家多逸趣棋分仙子共携篮

欲卜幽栖老益耽幽栖原不在终南影垂柳叶因丝细香结桃花为子贪三箬风清啼越鸟五峰日暖簇吴蚕春深是处园林好摘得青青蕨满篮

　　挽默符大师

寂历青山鸟不鸣池塘芳草梦初惊影分只雁云千里魂散孤鸰月五更春树依依添黯色秋江浩浩泻愁声忍看白社今寥落风雨黄昏满室生

　　南洲和尚白云夜话

钟沉古寺漏声残喜对幽人兴未阑蕉叶惊心来暮雨兰香有意荐春盘敲窗竹影随风弄堕席灯花带笑看自是话深眠不得一声旅雁破云寒

　　偕诸禅者双石庵移猫竹

分得淇园袭暗香飘飘林外碎琳琅半生活计余三径千个闲情可一方鸾凤栖残因节劲鱼龙钓尽为竿长此君不作趋炎态常伴山家六月凉

　　社日新晴同诸子集戴文学草堂次韵二首

阴云散尽起和风谁露晴光野色融雨霁子林山欲翠天开万境日初红奇花约我招陈子芳草催人访戴公晓出桥边闻鸟语青霄不与昨时同

暗度阳和擘柳风晴携藜杖带泥融山含宿润微拖碧花拥晴岚淡抹红明月满怀归剑叟白云几树挂壶公侍中也道田家乐笑指春光处处同

　　宗学博过访和韵

深入烟霞何有乡谁来车马晓飞扬传经几度开文苑曳履频游选佛场皖水风高声递远君山月朗影流长白云意欲连宵话他日还期到上方

　　圆通大殿上梁兼赠笑翁和尚

弘涛峻秀压群山大启圆通紫翠间彩结珠林瞻佛地霞流金碧拥禅关千寻殿耸天花坠百丈岩开海鹤还遥望庭前香篆细满炉云霭鹧鸪斑

　　和戴恂九春日过访韵

香老梅花识素心无干宠辱古犹今文章不易连城璧声价先驰翰墨林明月一壶青嶂晓高风满径碧云深朝来展读临轩外错落珠玑助客吟

　　读衍庆堂诗

门环翠霭萃英贤满座清风别一天引鹤徐行流水外携梅同醉画堂前裁成云锦人争羡泻出珠胎世并传不独洛阳增纸价会须忙杀市书船

　　宗堂种桂

朝移双桂植庭中老翠连云抱晓风香散黄金来佛国影分碧玉自仙宫参差皓月阴犹霁点缀轻烟淡欲笼笑倚阑干清夜永时闻蟾窟觅芳丛

　　竹笔筒铭

三笑图三松笔我铭之成三绝

　　端砚铭二首

端溪产英水玉函声曷表尔德曰恒坚贞

金全其声玉全其质德润烟霞眼明鸲鹆不雨长阴无霜自肃坚而不顽静而克淑吾是以知端方之品皆可以入圣贤之室

　　竹秘阁铭

日新月新乃规乃式清在尔躬玉咨尔德处己虚心同人有节雪后君子为天下则

　　题画

岩峻虚含碧霞明溪欲晓秋来柳不疏山色青无了

　　春日游铁壁居(三绝)

露深花不语风淡竹生涛游遍日将暖呼童解缊袍

梅老篱边雨石厨香且甜住僧留我宿款待不须盐

岩畔烟如滴有人高负暄问君何所取山鸟识人言

　　竹杖

不必轻投弃时陪出远山摩娑青骨瘦常带白云还

　　蒲团

片云铺地稳山静不知年坐冷初晴夜从他欲雪天

　　瘿瓢

闲贮云千顷高悬月半钩翛然天地外乐饮孰同流

　　先师窣堵自辛亥至甲子告成匠人索塔石之直昕夕促迫鬻衣钵偿之不足则变青膻基业犹未给也感成八首

偈书八月别维扬一桌仙龛载墅航归砌善权经七载是谁卜地问真藏

帘穿紫燕舞双双殿老无人抚石幢偃柏不闻山雀噪巉岩惟剩箨龙降

雁序推予穴可寻眠牛早购谊捐金山来话到全无主空有冰霜一片心

联芳六七水云亲履未西归各隐沦已道丰碑摩岁月不闻远桌访嶙峋

同出师门志各坚清标嵩岳起家传非关道阻双鱼杳只为多参解脱禅

二七功成九月中青膻变尽钵囊空欲赊玉露酬镌客先鬻金飙偿石工

门开一室贮烟霞老去空山两鬓华世事浑成原上露人情总付水中花

铛煮乾坤带晚炊光生窣堵月临池那知无限山川意总在源流不尽时

　　龙华十咏

　　弥勒峰

坦腹何年降翠微青山不老笑忘归非关云月频来去自是襟怀朗素辉

　　青龙冈

几曲棱层几曲斜蜿蜒苍翠转天涯不须潭上僧擎钵远自东来作护沙

　　狮子岩

白泽峨峨语碧苍嶙峋山色远昂藏天教生在千岩上不待声传百卉芳

　　象王峰

六牙高献郁崔嵬隐隐无惊石上雷谩道春深花不入长流喷鼻绕溪回

　　花石涧

谁来石上种芳丛不逐清流绕涧东料得春归无著处群英转阙水晶宫

　　宝珠池

松杉倒水绿云垂半亩环塘合浦移只为夜光常在沼却教龙凤到山池

　　六和泉

谁引曹源滴滴清天光和月绕山城不因六宝供千指争得长空作雨声

　　天井岭

甃碧岩岩贮石坡玲珑孤耸响山阿人来谷口探奇胜不是云过即鸟过

　　啸月台

层台四出倚云林似与清光好更深夜静时来留客坐一声长啸碧千寻

　　怪石坞

层层石浪涌溪山曲径高低翠霭间云卷浑如秋水骨雨晴错认落星湾

　　皖桐八咏

　　桐梓晴岚

丹嶂横开水墨屏樵歌谷口画中听远分山市千寻碧淡抹仙岩一带青

　　练潭秋月

云根净洗贮深渊荡漾晴空一镜悬别是冰壶清有露波光占断十分圆

　　投子晓钟

梦破城头韵更清犹疑绝顶扣新晴非关古寺声沉远尽入松风彻五更

　　孔城暮雪

寒光压屋寂无声岁晚林峦玉叠成欲访前人偃卧处梅花冷笑自知情

　　浮山夕照

霞流淡影泛岧峣树转余辉翠欲漂直系长绳牵返照莫教倒景入波摇

　　枞川夜雨

林深黛色掩寒扉帆卷渔灯带湿归滴碎山川侵客梦洗清天地悟禅机

　　竹湖落雁

翠绕云山水绕空字排沙碛印归鸿不知紫塞春风里何似清波阆苑中

　　荻埠归帆

野岸萧萧浸碧流扶疏黄叶卷归舟晚来一幅霜天景和影和帆带月收

　　礼庵八咏(庵为师所筑退居守百老人塔)

　　离墨峰

天开仙嶂出云端丹灶县岩挹露寒翠压芙蓉平地起岚分阳羡半山看

　　善卷洞

林深空谷倚山隈渔桌无从载月来涧底水墨龙起处年年常见碧桃开

　　九斗坛(梁武帝祈雨处)

错落瑶台石径分空山老树带斜昏六龙去后秋风冷鹤化坛前一片云

　　万松岭

林立森森展翠屏影摇十里老龙形不消图画鹅溪绢秀拔江南万仞青

　　洞山泉

一泓卓出碧云凉清泻时翻玉线长晓起坡前和露汲深林静泛落花香

　　明月池

风生细浪镜中圆一片寒涛浸远天谁把冰壶移在此清光放出影娟娟

　　藏真塔(即百老人窣堵坡)

老去云霞一塔新风摩金碧净无尘夜来石上闻天语何处青山不待人

　　待仙桥

飞虹百尺锁柔条素练难将翠影飘竹杖晓来因俟客闲行不觉过仙桥

　　宝严八咏(宝严出名即云际寺)

　　吴中石像

吴中浮出露金容一片晶光灿影重不为乾坤开宝筏那知山水毓灵踪

　　宋世槐阴

翠积千条雨露新前朝金碧荫无尘黄花溪畔年年发惟有山僧是故人

　　石屋岚桥

嵯峨石室锁莓苔帘外岚生户半开宛转苍龙晴卧影路通宵汉待仙来

　　考峰峙锡

为解山前两虎争一峰高峙碧云擎林间雨过天风起多少人传振锡声

　　东林吐月

亭亭翠耸树边多夜涌冰壶漾碧萝山白尽惊天乍晓溪明又道水生波

　　西涧鸣泉

源出石溪响翠微涓涓右绕泻珠玑等闲不放渔舟入雨化空声夹岸飞

　　石蚌含珠

石涵瑞彩露犹藏百嶂仙岩吐夜光莹彻胎间摇藻丽影分潭底照流长

　　金鸡宿水

芥羽星睛鉴碧涟慵装锦翼斗花前朝阳不唱山边日踏水惟眠镜里天

　　白云八咏

　　香炉寺

雾霭楼台日上迟沉檀烟暖喷金狮欲寻芳馥来山谷只在氤氲未篆时

　　白云山

玉屏高倚列奇峰晓接岚光簇影重有意伴僧闲抱石无心不复远从龙

　　绕佛径

霁碧星河永夜清盘空灯火绕山城风随径转更三漏月引人归磬一声

　　出水莲(山形如莲前临溪水)

香清云锦绽烟波石瓣层层挹翠多开有年深常欲语更无人向虎溪过

　　流金▆(▆即莲心师塔建此)

叠嶂遥开一鉴圆白云捧出碧岩前烟流仙沼堪成画风静莲台足隐禅

　　步月台

云销石磴月华侵碎踏寒辉涌碧岑皎洁不嫌山寂莫留连似与客情深

　　带玉溪

堤分燕尾漾清湾十里银涛束半山有问晴飞何处雪溪声遥指白云间

　　回龙冈

远出天门跃翠虬飞腾千仞浪中浮随蜒随蜿横云外知是峥嵘几度秋

　　龙门八咏

　　龙门

高登禹浪转星河隐隐重关翠霭多晓起嘘云天外去惟余石户掩松萝

　　瀑布

一派空飞万斛珠风吹不断接云衢金波莫与山收拾留取钩帘挂石臞

　　罗汉峰

西来不爱白云乘拥翠跏趺最上层明月也知青嶂好晴空先照坐禅僧

　　天方池

半亩天开石上流波光湛湛冷烟浮凌晨花落千峰影薄暮风生一片秋

　　白龙潭

光分素练半晴阴满沼腥风袭远岑想是晓登三汲浪岩边犹剩一池深

　　雨珠崖

石老空林雨蚌胎人疑合浦夜光回寒辉点点山藏媚莫使骊龙尽日猜

　　古藤洞

门开万壑锁烟霞草长仙踪一径斜满壁龙蛇摇翡翠和风送出碧桃花

　　狮子峰

峭拔孤峰搏象形玲珑万仞眼悬星风生大壑浑疑吼会有人从月下听

　　山居

九峰翠色连三泖四海晴光共一天尽是我曹囊里句寻诗何必到梅边

静里清飙自掩门山中别是一乾坤七松五柳高风在双桂三花古道存

　　经脱白处(崇祯癸未剃发桐城地藏关七日即遍参康熙癸亥过此感赋)

拨草桐阳翠满楼绕城山水转长流翻思发落轩前日一杖翛然四十秋

烟霞盟久未登楼桌转烟霞接上流忽听山城相耳语声声道我鬓垂秋

　　六十自叙

梦托高僧两鬓霜声啼户外报更长当年愧与潮同日此夕空传满室香(母氏梦僧借寓产时闻香)

时逢犬吠起尘沙教秉方规义更嘉祇为酬金全不顾始知清白可传家(甲戌民变家君救方氏数十人报千金不受咸以义士称之)

深入锋波觅二亲号天弗应泪痕新不因别砚投空谷争得椿萱脱苦辛(明季寇乱父伤母溺遍觅无音代酬夙志)

遍询烟水浩无边暗度韶光廿七年坐破蒲团知几几得来妙处不须传(晋谒廿余知识末后脱颖弁山记莂时年已廿七矣)

青龙十载善权三转入炉峰(即香炉寺)草木酣石丈询穷云际(寺名)路浮图仍绕国山岚(寻师塔址数卜名山吉坏难求仍遵遗命)

岿岿窣堵未成功问鼎人来劫火空筑室暂期安乐院弁山权肃旧家风(寺占塔荒不遑居处暂赴两山为权守之计)

一塔培成十六春礼庵(庐名)犹待再来人缘兹重谢灵山召日埽苍苔补石垠(时忆再来之识筑室独居频辞外请)

晴光携我绕仙岑摩抚碑幢护上林六十一翁何处问瘦筇只在白云深(塔事告竣命僧代守归憩白云)

　　读木崖集

风雅争传纪有年忽遗珠玉满庭前情知陶谢应无敌写入香山第一篇

乾坤老我不知年姓字时闻客在前一带云霞裁古句两京风月展长篇

　　访投子青祖塔(传灯载祖塔三峰巷后明人依葬片石仅存瞻礼感赋)

前朝金碧叩西邻断碣相传欲隐沦不是龙眠山上月常年谁照塔中人

再上层峦翠密遮林荒塔老夕阳斜残云满径谁收拾闲杀三峰几树花

　　寓灵泉陈越楼姚羹湖丹枫潘木崖戴叔冶方世五东来过访

别后鸿奇半有无高轩远过草亭孤径荒无假凌晨扫天遣檐华洗石衢

深林寂寂锁苍苔惟有白云去复来灵鹊不曾传信至灯花昨为故人开

柳外旌旗拂晓尘英耆惊喜白头新那知一会灵山客来访三生石上人

　　编百老和尚全录有感

遵选遗编刻不停浑忘寒暑逼微形裁成一字分今古写就千章冠丙丁

深怀剞劂遇人稀谁是同知慧命微欲向锋前陈锦绣先从纸上灿珠玑

法檀满载访知音古道无人冷淡深款乃一声山月上娟娟照我廿年心

　　怀净土(得南无十二字)

稽首西方孰指南一程十万镜中函莲壶声滴花间漏点点催归客未谙

荷生王沼露香无远散云光列画图因忆天台华两胜乐邦端不越长途

果结禅林隐净阿花开净社绕禅河永明禅学犹崇净禅净谁分水上波

瑶阶宝树色坚弥楼阁参差蘸碧池歇祖相逢时一笑故乡谓我到何迟

朝朝斫额望弥陀一别慈颜几夏过叩到中峰天欲晓双双白鹤舞云和

一朵莲开生一佛池澄七宝风微拂优昙现不在西东掩映交光香馥郁

迦陵畴昔曾同愿大事多逢知识劝一日护生十二时半函课呗声千万

花绽莲池托化生香风远引绕金城轮珠百八谁为念念到无声莫问程

风送梵音过岭西梵音不辍转前溪但蒙大士舒光照早得弥陀引手携

晴湖万顷　无方载出新荷满桌香佛绕长堤声远近月高古塔影微茫

霁碧关河千嶂净鸟鸣时杂人歌咏休从象外觅西方端在目前尝掩映

金台何日临东土接引人归千佛数非台非幡任卷舒花开花谢无今古

　　舟发杨子江访青龙北和尚议刻先师遗稿

橹声摇拽水声清千里寻幽一桌轻独抱琴书梯白浪不知身在画图行

冻解阳和霁水滨江头浪暖早逢春不辞一叶浮千顷犹把珠玑觅故人

　　再发杨子江会青龙方丈丐梓百老人法檀

斜披细雨涉江干又是春光一度看但得遗篇开梦眼何妨白发走波澜

刊梨曾约叩朱扉蹋遍空江带雪归惊起风前双白鹭似知识我故飞飞

　　三发杨子江抵青龙圆成先老和尚全录

空蒙烟水暗晴窗挟艇飞来白鸟双为竟瑶章消岁月望中三复过龙江

晓泛晴川讯隐沦到门喜见旧来人书成笑对前年树遥映由拳雨后新

　　同青龙北和尚送老师全集入楞严大藏

两两冰心水一湾知心犹在海边山遗风载上鸳湖月深贮楼台翠霭间

绣枣期圆托上方慧光满载问行藏沧江与我情何好来往波中已四霜

　　嘱托楞严经主事

镌书不问岁时遥一字功成一泪消雨后风前收拾好莫教零落委尘嚣

　　留别青龙北和尚

数载深谈喜有期此情惟许白云知霜颜客别霜颜客后会遥知是几时

云开沙渚送归鸿早发吴歌浩渺中回首龙江波浪阔片帆千里饱春风

　　秋夜吟

漏寂山城独掩门几家砧杵乱黄昏风前落叶吟诉句隔岸钟声欲断魂

　　送耿玉齐归楚

白云江上橹声柔划破波心两道流今日送君离古渡他时应梦洞庭秋

　　游虎丘

天外披云入寺中点头石老忆生公涧边鹤去人何在万古霜摩一剑风

　　夕照

斜穿石窦山光紫倒射篱根草色黄任是鲁戈挥不住余晖一径下牛羊

　　题点易台

昔人点易坐高台点罢台空人不来今对易台留夜月莫随朱露点苍苔

　　芦花

皎似梅花淡不香平铺数里欲飞扬看来月下寒无影细剪秋风两岸霜

　　赠送袁重其

吴水悠悠不计年吴山渺渺隐高贤须眉尚未知袁子耳畔惟闻霜哺篇

　　再游西湖

春风再到武林游花半含悲柳半愁剩有湖光山色在六桥不见旧兰舟

西湖老我每偷闲廿载重游镜里山花柳尽销峰骨露空余桥畔水潺潺

　　登太平寺万寿阁

大江西下九龙蟠高阁凌霄入画看拍遍阑干天欲暮涛声犹带雨声寒

　　即景回文次韵

云堆巧石山涂墨画入诗情风卷烟群草斗香花细细老松筛影月娟娟

　　诗从无字处生还从有字处觅执一失一不堕枯叶边即逐乱流中去矣寒松和尚禅宗峻峭音节高超有字无字两际俱断信手拈来溯洄波浪吞吐风云知师之诣于此道者深也有客持师集过梅村问诗从何处生曰千林双径出万壑一筇通又问诗从何处觅曰却招松顶鹤同住岭头云是为序。

　　娄东吴伟业盥手谨题

　　寒松操禅师拈来草(终)
