嘉兴大藏经　远庵僼禅师语录


　　西天二十八祖秉教外别传之旨远自迦维东来震旦六传至曹溪后分二枝而临济独盛临济后又分二枝而杨岐独盛盖监寺受慈明遥记与黄檗之记临济正同故禅道独冠天下今之所称临济宗者则皆系出于圆悟勤也勤传虎丘隆隆传应庵华华传密庵杰杰传破庵先先传无准范范传雪岩钦钦传高峰妙妙传中峰本本传千岩长长传万峰蔚蔚传宝藏持持传东明旵旵传海舟慈慈传宝峰瑄瑄传天奇瑞瑞传无闻聪聪传笑岩宝宝传幻有传传传密云悟悟传弘觉忞弘觉嫡子是为瑞岩远庵大师大师之望前圆悟勤凡二十二世其望临济则三十二世而望达磨则四十二世也大师昆山陆氏子髫龄亲炙弘觉从芟染提耳训育挈囊烟水见老人直道示徒九会之中骨剂毛孔抛向人怀大师蚤岁分灯业已升堂入室三拜得髓矣故老人阐法天童首以师为继席肇造平阳复以师为承计神鼎来请挽师南渡瑞岩湮废藉师中兴邗水白云之间莫不有师托迹焉然师五坐道场独天童十一载为最久盖以天童居大海之东山川环拥当年说法此山者八十余员大率临济居多焉大师省觐平阳老人以年力衰迈退休别室谓非师莫能肩任坚留主席干戈甫息旋遭魔孽之难若非大师行解相应天人昭格恶能使临济宗风至今不坠也哉大师说法如云如雨其见诸上堂小参普说等录无虑若干卷卷几万言至若撰著其书牍则情而赡也其赞铭则庄而逸也其规条则雅而畅也其疏启则典而致也其序记则直而有体也其说词则通而有则也乃其所为诗则又工秀绝伦如东谷四灵石菌诸刻恍若中峰雪峤所作骚人词客望崖而返也余同门铎庵默兄集师全录梓成谬委余弁其首余不惠敬撮其大略如此。

　　康熙甲子秋八月朔旦弟子本嵩吴道会稽首和南撰

　　远庵僼禅师语录目录卷首序目录卷第一住潭州神鼎山资圣禅寺语录卷第二住潭州神鼎山资圣禅寺语录卷第三住潭州神鼎山资圣禅寺语录卷第四住明州太白山天童弘法禅寺语录卷第五住明州太白山天童弘法禅寺语录卷第六住明州太白山天童弘法禅寺语录卷第七住明州瑞岩山开善禅寺语录卷第八住明州瑞岩山开善禅寺语录住越州平阳山兴福禅寺语录住明州白云山延祥禅寺语录卷第九小参卷第十小参秉拂卷第十一秉拂普说卷第十二举古颂古机缘卷第十三法语偈卷第十四像赞卷第十五佛事卷第十六书启杂着附塔铭

　　远庵僼禅师语录目录

　　远庵僼禅师语录卷第一

　　嗣法门人元视等编

　　住潭州神鼎资圣禅寺语录

　　师于顺治十二年冬就维扬宝积院首座寮受请越明年四月二十九日入院。

　　山门有门可入百匝千重无路可行四达五通几多人到此因甚插脚不入象王行处绝狐踪。

　　佛殿德山撤却殿云门要打杀新神鼎大展三拜且道是抬是搦。

　　伽蓝君自衡山昔至我从淮甸新来不惜一回敲唱相催再舞三台。

　　祖堂者队不唧溜汉坐处未脱见闻列下圆伊三点却成川字籀文。

　　据室三种接人一棒打趁从上风规今时蹊径直下坐断千差不落坦夷险峻铜睛铁眼觑无门八臂三头伎俩尽。

　　诸山禅德率众檀护请示众指法座云百千诸佛于此只解靠倒扶起设或尤而效之不若齐之以礼坐断凡圣要津直得透顶透底便升倒骑鹤背出邗城万项洪波过洞庭拄杖未曾拈动处分明点破九疑青顶门具眼合自知归稍涉疑情出众决择问宝印初开十方齐畅向上一机如何举唱师云一雨普滋进云袖里金锤光灿烂倚天长剑逼人寒师云切忌承虚问曲调新翻续起諲祖远年遗唱如何是不落时机一句师云雨过青山翠欲流进云直下知归时如何师云剑去久矣尔方刻舟进云自是不归归便得五湖烟景有谁争师云直饶归得去犹未是君家僧拟议师便打乃云孤峰顶上眠云未是衲僧活计十字街头垂手全非本分生涯所以奏绝听之希声不落古今曲调行逸群之号令岂死佛祖规绳展拓乾坤于毫发之端呼叱风雷于謦欬之项况乎法无定相舒卷由人道绝方隅纵横无碍蓦拈拄杖云只如新长老拄杖子到此洞庭之野潇湘之滨棱棱嶒嶒列列挈挈不打禾山鼓直是动地惊天不抛象骨毬要且逢场作戏如吹毛之刃无不克之锋如破壁之龙无可留之影且道是入泥入水耶是目视云霄耶是超出格量耶是别行一路耶还会么卓一下云出头天外看谁是我同条复举黄檗示众云汝等诸人尽是噇酒糟汉与么行脚何处有今日还知大唐国里无禅师么时有僧出众云只如诸方匡徒领众又作么生檗云不道无禅只是无师师云气吞佛祖眼盖乾坤不无黄檗老祖检点将来争奈龙头蛇尾本分草料因甚不与者僧然虽如是只如道不道无禅只是无师毕竟作么生曹溪波浪如相似无限平人被陆沉。

　　示众问教中道诸佛寂灭相不可以言宣和尚今日如何举唱师云有耳者闻进云只如恁么道落言宣不落言宣师云你那里去来问熏风自南来殿阁生微凉意旨如何师云直不藏曲进云鸟道不通更借一问师云道什么僧再举师打云箭去久矣乃云时当初夏绿暗红稀山中杜宇泣血歔欷唤人不去却唤春归争似野田黄雀时中啧啧飞飞大众若论神鼎山中春亦得夏亦得春有碧桃红杏夏有清泉白石只是未审诸人于中如何过日若生一念欢喜便是罗刹鬼国若生一念厌离又是天涯孤客若也一念不生前有万丈深坑后有千峰崒嵂东阁下南岳神听得出来道僼长老何故将净严国土翻作参天荆棘山僧道只为你微妙法身未脱根尘声色嘘一嘘下座。

　　示众连月不雨数日雨大地普滋无硬土草木青青尽展眉虚空拍掌森罗舞连日不晴今日晴十虚忽地放光明山河赤体无遮覆红日团团烁太清诸禅德雨亦分明雨得好晴亦分明晴得巧信手拈来俱是宝唯有神峰不点头依然突兀云霄表且道他具何眼脑一僧云如今点头也师云他作么生点聻僧拟议师便打良久复云阿呵呵堪绝倒好大哥荐取好善财手里一茎草。

　　示众问大慧云杨岐一头驴只有三只脚潘阆倒骑归攧杀黄番绰三脚驴子即不问既是潘阆倒骑归为什么攧杀黄番绰师云石羊头子向东看僧拟议师便喝乃举玄沙示众云诸方老宿尽道接物利生忽遇三种病人来作么生接患盲者拈槌竖拂他又不见患聋者语言三昧他又不闻患哑者教伊说又说不得且作么生接若接此人不得佛法无灵验师云大小玄沙只知赶老鼠不觉打破瓮恁么检责诸方殊不知有眼底被他瞎却有耳底被他聋却有口底被他哑却神鼎者里固是不比诸方佛法别无灵验若遇此三种病人来且喜出世功终何也岂不见古有一老宿不蓄沙弥有僧问和尚年尊何不蓄一沙弥老宿云有瞽聩者与吾寻一个来虽然山僧要问诸人有眼有耳底汉因甚反不如瞽聩之人且道过在什么处出来道道看良久云既无人道山僧不免重说道理去也彻见非眼眼见即瞎洞闻非耳耳闻即聋真说非口口说即哑只如无眼又作么生见无耳又作么生闻无口又作么生说还会么十二处亡闲影响三千界放净光明空生岩下悠然坐华雨缤纷满太清。

　　示众劄久雨不晴浸烂释迦鼻孔滴穿达磨眼睛昨夜临济口边无端更轰个霹雳今日德山棒下愈见雨点倾盆说甚么打倒了玉泉山里皓布裈底葡萄棚湿却了那梁山观和尚底袈裟角直教神鼎山中数十间破屋漏如鱼网漫似春潮诸人也无处安身山僧也只得立地而今无可合杀不如苦中取乐唱个渔父辞与诸人排闷乃漫咏云爱作潇湘一钓客宁论东西南与北丝纶千尺横抛掷谁知得月在竿头天在侧烟波钓尽仍独立盲龟跛鳖休窥测六鳌直共三山掣忘欣戚从教风雨穿蓑笠拍手呵呵大笑下座。

　　示众问发明过量事须是过量人过量人则不问作么生是过量事师云奚仲造车一百辐进云此犹是寻常事师云拈却两头除却轴进云只如盖色骑声包天匝地将来和尚又如何施设师打云为君击碎精灵窟进云一种没弦琴果然弹得妙师云切莫错下名言进云昔日德山托钵低头归方丈时如何师云怜儿不觉丑进云只如岩头道者老汉未会末后句在又作么生师云家富小儿娇进云德山唤岩头云你不肯老僧那头密启其意未审密启什么意师云方木逗圆窍进云僧堂前拍手大笑又是甚么心行师云十字街头着一楔僧伫思师喝云且退后着问雪峰三登投子九上洞山为什么向鳌山成道师云华落华开信有时进云住后有僧敲门雪峰放身出云是什么僧亦云是什么未审还有优劣也无师云六只骰子满盘红进云雪峰为什么低头归庵师云直教大地眼麻眯进云僧举似岩头头云我当时若向伊道末后句天下人不奈雪老何如何是末后句师云月里放金乌进云雪峰虽与我同条生不与我同条死又作么生师云日中藏玉兔进云万仞峰头横行十字街头垂手即不无二老人只如不涉二途又在什么处着倒师云楚山入汉水衡岳出湘江进云恁么则等闲一句无私语千古闻之尽胆寒师云莫教错认一天星乃云大众百千三昧无量妙门尽在我者里罗汉崖前钵盂峰畔历历绝边表明明不覆藏绿染百亩春畴鸡足之衣撩乱青列千行嘉穗鹫峰之帙纵横用该大仰金锹白云坞中竖插草足懒安水牯夕阳坡上横眠披蓑侧笠千峰也胜时人着锦引水浇蔬叠嶂全超从上拈槌风来麦陇之香机凑韶阳糊饼曲唱村田之乐调翻皖伯巴谣飞来白鹭翩翩点破连天之碧唤出黄鹂对对平铺满壑之春九峰正好拖犁有甚同参可得百丈谩劳展手须知大义炳然然虽如是犹是时人蹊径未及向上牢关者里脱落全机方知衲僧孔窍且如何是衲僧孔窍良久云春不耕秋无获参。

　　示众问世界与么热且向什么处回避师云不见道热则普天匝地热进云只如古德云向镬汤炉炭里回避镬汤炉炭里作么生回避师云非公境界进云四大离散万缘一空还有寒暑之分也无师云正觅缝罅不得进云回首碧天云敛处一轮明月照层巅师云脑后要须拔却楔乃举扇子云诸方举起拂子山僧举起扇子无甚作略超方一切临时而已诸禅德还知时么今乃九夏方中之时祝融当令之候烈日流光而炙地火云接焰以烧空凡在六宇之中八纮之内无论山林城市僧俗女男者柄扇子阿谁缺得他阿谁离得他阿谁用他不著然既人人要用缺离不可岂非当此之时最为紧要者乎窃见而今诸方往往拈提罕有个举着他者设或举着又不当时却在寒天腊月然而腊月扇子又有什么用处则与不曾举著者不相远矣而今山僧既是举得恰当且道作何佛事蓦竖起云云门大师来也盐官大师来也汾阳大师来也都在扇子头上相推序次登座而为说法一师云　跳曾升帝释天尸迦鼻孔筑教穿鲤鱼东海时遭棒雨似盆倾遍大千一师云当年老汉曾亲索破也谁知未便休无奈侍僧频错过至今到处觅犀牛一师云青绢扇子足风凉触着通身毛孔张火里木人寒不彻却教石女脱罗裳三大师说是法已见诸人不会却向火焰光中入灭去也虽然如是锦上铺华也不劳得扇子从来自有长处不用者也之乎牵文引义要且直截痛快全体举扬遂挥一挥良久复云还会么还知得扇子所作佛事么名为驱炎自如旋陀罗尼三昧后世应当作佛号曰掣风胜王多陀阿伽度阿罗诃三藐三佛陀端知渠侬自来发心行诸菩萨愿行骨劲凌霜之节胸搏妙翅之风起灵焰于冰炭之炉散玄飙于郁蒸之薮全身奉重极力输诚除热恼而得清凉障炎威而作嘉荫挥毫洒墨方寸间巧尽翰苑之风骚吐雾吞云掌握内目穷江山之美丽纵横收放开合卷舒恒随一切含生不分与抬金紫承事十方诸圣那知时日昏朝不云厌劳常作佛事诸禅德山僧虽则冷地里拈来元是你诸人寻常所用底然有如是神通得如是三昧演如是妙义作如是佛事希有极是希有亲切更为亲切受用得大受用自在真个自在可谓一人人有个善知识相随着也那在朝参暮请别处寻求只在你二六时中东摇西扇忽然一下触发管教毛骨俱苏直与大地众生一时共离火宅其或未然拈来直下挥蚊蚋也胜诸方狗尾巴。

　　示众俱胝竖起一指千峰势到岳边止鸟窠吹落布毛万派声归海上消恁么会去大似虚空钉橛有般汉道争如独坐虚窗下华落华开自有时然则曹溪浪里未许停舟韶石渡头那容系缆不见道平地上死人无数过得荆棘林是好手要须驱出长沙大虫咬杀大雄猛虎拔却罗山一寨收下临济白拈然后打动关南鼓唱起德山歌披着湖山袄抛出雪峰毬弄云岩狮子跳中邑猕猴直得迦叶起舞阿难合掌寒山拍手拾得摇头可谓有意气时添意气不风流处更风流大众冷眼觑来虽则一场笑具几人于此知休设或准前朝不进步暮不回眸莫谓而今方溽暑霎时霜雪到君头。

　　示众举古德上堂良久云山僧今日与诸人同参一个真善知识便下座师云直截真个直截省要不妨省要而今敢问诸人如何是他参底真善知识若说胡张三黑李四只是一句合头语若说罕逢穿耳各多见刻舟人者里不是你躲跟处若说含元殿上休觅长安慈氏宫中更寻内院知你在鬼窟里作活更若说个香几拂子露柱灯笼莫颠倒驴鞍桥岂是你阿爷下颔其余竖一指下一喝礼拜出堂拂袖而去此皆是风力所转逐块韩卢纵饶你总不恁么全在死水里没头没脑还有出得者些窠窟底汉么出来与山僧分明道一句看众默然师蓦唤云吃茶去。

　　立秋示众物外安居碧嶂高寺门幽抱白云饶松风万壑秋长在谁感庭柯片叶飘大众炎凉倏忽任他人世推迁岩窦幽深坐断古今一致所以道长安自闹我国晏然四山色变青黄迥出孤峰独秀一道虚凝湛寂悠然万法本闲是知惜日短而志士吁嗟妄自痴狂外走知夜长而愁人不寐只缘未达家乡然则水石光中云驶月运烟岚影里斗转星移不动本际即且置踏翻关捩一句作么生道寒雁一声闲梦断始知身世卧南柯。

　　示众问夜静水寒鱼不饵透网金鳞事若何师云更有一重关在进云毕竟如何师云死汉进云宁可永劫沉沦不求诸圣解脱师云梦里强惺惺乃云心生种种法生日午便打三更心灭种种法灭芥孔须弥直纳我无一法与人少室那来妙诀但能无欲无依凡圣一时路绝泥牛吼出澄潭石女梦回明月不着妙德空生谩劳遍吉相寻万境从他回换浑忘旦暮古今白云为盖流水作琴一曲两曲无人会雨过夜塘秋水深喝一喝下座。

　　天童密祖忌示众问天童堂上棒喝交驰铲除邪妄根株敲出祖师心髓神鼎峰头未审和尚将何为人师云断贯索穿你鼻孔乌豆子换人眼睛进云三界无别法唯是一心作只如离却心意识又作么生作师云东西十万南北八千进云是心是非心是师云一任钻龟打瓦乃卓拄杖一下云铜棺山顶地陷天崩太白峰前龙翔凤翥起临济欲湮之旨扫除异见稠林振达磨已坠之宗剔出当家种岬一往观去满目生光仔细看来一场败阙何况论其棒头光焰拟为德峤重来喝下冰生谓是滹沱再世大似唤龙须作破布将鱼目混明珠殊不知伊出头于威音王前展脚于楼至佛后引手过越一百一十城未及半臂开口演说五千四十余轴未尽一言此犹是应物现形光影边事正体上未曾道着毫毛在说什么日月未足喻其明虚空未足喻其大生耶灭耶不生耶不灭耶天上耶人间耶来耶不来耶合却钵盂耶真前更下一分耶何异众盲摸象未见全身寸管窥斑宁知豹体然虽如是只如今日脚下儿孙尽江南极塞北无不饮水知源烧栴檀香设伊蒲供且道又成得什么边事若有道得一句子相应拄杖子两手分付其或未然复卓拄杖一下云共诣真前拈香上食。

　　中秋示众月圆秋半云扫长空枯木岩前发天香而绝艳芦花滩畔觅渔艇之无踪蚌腹希光珠呈寒水兔胎仰照子孕秋郊正恁么时还有不被眼瞒者么到者里夜明帘琉璃地虚玄鸟道皎洁澄潭若不解换步移身争免得堕坑落堑不见僧问古德廓然无云如何是中秋月古德云最好是无云僧云恁么则一轮高挂万国同观去也德云捏目之子难与言大众灼然千寻止水龙畏难蟠万载乔松鹤迷幽梦所以道珠光月魄不是出头时此间无老僧五路头无阇黎还委悉么月中仙桂和根拔海底泥牛把角牵云外和尚塔院上梁示众插茅成梵刹至人能事之秕糠筑室守先茔前哲苦心之极致然而头头应用无差法法施为有自但得超情离见不妨规步矩行恁么见得彻岂止烟岚起色泉石增光无缝塔头忽地玲珑八面没阴阳地凭空涌出千楹擎天柱架海梁正在而今着力起家声大门户自然久后光辉所以道源深而流长功多而用远一一看孔穿楔恰恰落臼推门庭前松竹交加早见斩新头角屋后峰峦排叠从来壁立层霄固是云厂松椽野色更无山隔断月钩霞幙天光直与水相通正当恁么时且道如何分付架屋须凭础成家要在人日轮正卓午趁此好时辰。

　　示众问十虚无片翳长空月色新正恁么时未审明什么边事师云西风一阵来落叶两三月进云只如高峰睹赞虚空粉碎大地平沉因什么被雪岩一拶便去不得师云透过禹门风浪更险进云正睡着时无梦无想主人公在什么处师召云丽宗惺惺着进云五年后枕子扑落又是何消息师云依旧摸索不着乃云昨夜月穿虚牖床前一片如银一往观去好似玄沙白纸仔细看来又像广教手巾依依稀稀南岳懒瓒枕头之石彷仿佛彿天台寒山煮茗之冰欲拈不得欲扫无痕风吹帖然不动转眼抹过东楹山僧不觉满肚疑情千思万想直到天明元来住持事繁两眼花昏而今白日青天轩轩豁豁现前大众各各有对乌黑眼睛山僧有件事要问你诸人蓦掷拂子云是个什么众无语师复云欲得不招无间罪莫谤如来正法轮。

　　开炉示众神鼎火种虽无却有冲天气焰懒拈向上钳锤拨置作家炉扇钝铁顽铜任伊璞玉浑金不羡聊将万象森罗活把虚空烹炼不许月白风清那爱轰雷掣电直得大地通红凡圣都卢不见十虚无欠无余浑似金刚宝剑假饶锋利如斯犹要重锤百遍更得分身出身好与罗山相见然虽如是要见罗山则得要见神鼎还隔一线好诸禅德且道是那一线若也荐直下翻身推开手面若不荐一任九十日内横拖倒拽牵驴入阱少间刘居士设斋且去随例咽要山僧说也待来年正月半。

　　邹深实为僧请示众知幻即离不作方便离幻即觉亦无渐次摩霄俊鹞便合乘时止泺困鱼徒劳激浪不见昔日李都尉访谷隐聪问出家事聪即举崔赵公问径山钦弟子出得家否钦云出家乃大丈夫事非将相之所能为都尉便于此放却身命裂破鼻孔遂云学道须是铁汉着手心头便判直取无上菩提一切是非莫管如斯标致差较些子所以道出群须是英灵汉敌胜还他狮子儿你看他是个血性汉子直下便乃一刀两段佛也不奈他何说什么蕴魔烦恼魔生死魔若待披忍辱铠操智慧刀运上品心发殊胜志与他共战一场然后灭三毒破魔网离火宅超断岸不特贼过后张弓抑且眼花不少虽然若不蓝田射石虎几乎误杀李将军卓拄杖下座。

　　至节示众问时临亚岁即不问一阳来复时如何师云汉女宫中添一线进云阳气发生无硬土天涯草木尽皆春因甚么一重霜后一重冰师云杀人须是活人刀乃云否极泰来阴消阳复焰发寒冰花开枯木慈明揭榜洞山掇桌两彩一赛云天自廓建化门中放一线道冷地里便见一场热闹衲僧拄杖子把断咽喉依然眼目定动要知么一阳生后正严寒一点水一点冻。

　　示众拈拄杖云拄杖口门窄说禅只一半山僧不得已全体施方便土上弗加泥直截要人荐不举古因缘不据目前见若据目前见错过威音箭若举古因缘昧却本来面要识本来面照顾威音箭要见威音箭了却目前见了却目前见骑牛入佛殿觑透威音箭还如腊月扇识得本来面堕坑更落堑三关俱透脱一处不留恋山僧虽放行拄杖重来验如何道得通方句免被渠侬把要津众屏息师左右顾视卓拄杖云击碎珊瑚铺地锦转身犹带玉华新。

　　示众打鼓升堂人天交接诸人侧聆山僧掉舌掉舌侧聆大相悬涉岂不见道是法非思量分别之所能解亦非见闻觉知之所能及诸仁者到者里合作么生莫是离见绝闻无说无示当得么殊不知出林依旧入蓬蒿直饶目前无法已见周遮心外无机犹成途辙说什么似地擎山不知山之孤峻如石含玉不知玉之无瑕还委悉么行人听尽唱梁州错过胡笳十八拍。

　　岁朝示众昨宵送旧今日迎新驴事未完马事又到张公吃酒李公醉着甚来由借婆衫子拜婆年无事生事拈拄杖云争似者条拄杖子心不妄取过去法亦不贪着未来事不于现处有所住了达三世悉空寂三世既空寂新旧何鼎革年年是好年日日是好日万物生光辉阳春布德泽阿呵呵啰啰哩哩啰啰大家齐唱万年欢一句了然超百亿卓拄杖下座。

　　解冬示众结却布袋头铁蛇钻不入解开布袋口彩凤舞丹霄恁么见得未出常情至真非内大千非外表里一如圆融法界虽然透出尘情未免犹存窠窟衲僧家须向千圣插脚不入处进步游履万机该括不到处展拓全机乃可较佛祖短长定古今轻重放行把住照用同时夺食驱耕纵横无碍头头出见闻之外一一超思议之表虽与一切人同行不与一切人共步虽与一切人共住不与一切人同廛说什么住也浮云凝于幽谷去也虚舟泛乎长江拈拄杖顾众云众中还有与么衲僧么有则许你骑驴蹋破洞庭波如无莫道神峰山势险前头更有最高峰卓拄杖下座。

　　浴佛示众举世尊初生一手指天一手指地目顾四方周行七步作大狮子吼曰天上天下唯我独尊后来云门大师道老僧若见一棒打杀与狗子吃贵图天下太平师云云门一棒打杀搔着世尊痒处贵图天下太平其奈刀枪遍地虽然如是还见古人么掀翻海岳求知己拨乱乾坤见太平神鼎今朝不用如何若何但随例与他一杓香水不洗垢不洗净不洗净边垢不洗垢边净不可道落在无事甲里。

　　端午示众屈原事楚忠言不用则投身湘水达磨来梁真机不契则面壁嵩山一则为国而丧躯作世儒之龟镜一则度迷而尽瘁为吾宗之祖祢世出世间易地皆然即今莫有不然者么不妨出手与我回天转地斩新立方外乾坤耀古腾今纵横挂域中日月不特三闾大夫孤魂不滞于清波顿使壁观婆罗门门风未至于扫地有么有么良久左右顾视云为国沉渊为法亡丹心如日照天荒当人不喻空劳力徒盼葵榴饮恨长嘘一嘘下座。

　　远庵僼禅师语录卷第一
嘉兴大藏经　远庵僼禅师语录


　　远庵僼禅师语录卷第二

　　嗣法门人元视等编

　　示众你者一队汉个个如了事人相似总道饥来吃饭困来打眠撒手撒脚且恁么过时也不易到此只恐未在不见昔日僧问大珠和尚修道还用功否珠云用功僧云如何用功珠云饥来吃饭困来即眠僧云一切人总如是同师用功否珠云不同僧云何故不同珠云他吃饭时不肯吃饭百种须索睡时不肯睡万般计较所以不同也你者一队汉请自检点看还曾实到与么田地也未只如者般语话且道如何还检点得么若唤作自受用三昧未免孤负古人若唤作拖泥带水说老婆禅未具参学眼在汝若不落情尘意想便领得去不妨畅快所谓如将梵位直授凡庸遂乃不惊不怖所谓只是旧时人只改旧时行履处如若意根下稍涉狐疑敢保他时异日大有事在神鼎而今却又不然设有人问和尚修道还用功否亦云用功作么生用聻但云饥时忘吃饭困时忘打眠或云一切人同和尚如是用功得否遂云得但办肯心决不相赚。

　　示众问春风吹大野万物尽光新为复法尔如然为复神通妙用师云脱　乌龟飞上天进云一声幽鸟云天外霭霭山光翠欲流师云却被风吹别调中乃云十方聚会臭肉来蝇选佛场开悬羊卖狗闭门打睡接上上机落草求人示种种说要而言之不出好肉剜疮钵盂安柄所以道说心说性是太平奸贼行棒行喝乃乱世英雄只如神鼎有时与你诸人作生冤家有时与你诸人如陌路人有时与你诸人开山掘土则人境俱忘主宾不立有时与你诸人拈椎竖拂则海水腾波须弥岌崿且道巴鼻寻常又落在什么处而今禅和家爱向人口边觅佛觅祖觅禅觅道觅真如解脱菩提涅槃抛却了自家现成家业失头狂走见人鼓动唇皮敲床竖拂便作胜解及乎山禽聚集牛动尾巴却将作等闲日间掘土开山作一边夜间收足打坐作一边动静二相逆缘顺境尚打不过说甚左右逢源十方通畅坐一炷香便云工夫作一回务便谓空过山僧说一句便道慈悲打一棒便拟恶发殊不知顶底是天立底是地一向饭箩边坐了忍饥大海里浸了叫渴又争知得终日穿衣吃饭不曾挂一缕丝不曾咬一粒米然则毕竟如何相为即得良久云心不负人面无惭色。

　　示众千种喻万般说只是要君早休歇不见道如何是禅莫向外边传如何是道莫向外边讨如何是心莫向外边寻如何是佛莫向外边觅古人与么老婆心分明八字打开两手分付争奈禅和家转转错会见说道莫向外边传觅便去黑山下鬼窟里闭眉合眼向内寻讨殊不知内外中间不可得教中已是道过了也所以佛眼和尚云山僧画方成圆指南成北何故如此盖为诸人唱还乡曲子曲调不圆熟路难忘乡谈未改非指南之不妙也诸仁者而今合作么生话会毕竟向什么处归宿一僧云大地齐超越师起身云啼得血流无用处不如缄口过残春。

　　示众二月中春万象光生好华三树五树幽鸟一声两声渔父漾舟而钓农夫驱犊而耕青转山头千螺矗黛绿回波面一镜澄明说甚么广长舌清净身大似眼中着楔耳里添钉无端更有香严者汉与夫潦倒灵云见桃华而悟道闻击竹以明心分明两颗老鼠粪可怜污却一釜羹赚他无限痴男女多向根境上觅声色里寻且道毕竟作么生良久展拂子云七十二峰遥接目好山都向洞庭春。

　　示众天寒人寒梅花香浸月栏干滴水滴冻岳面风来林影动无位真人不挂丝纸裹麻缠无罅缝所以道会得也目前包裹不会也目前包裹若有人道得独脱句热炙盏子点茶与你湿口。

　　佛诞黄寿昌居士请示众身是光明幢心是神通藏大众周昭王二十六年前人人眼横鼻直可谓文不加点二十六年后个个履地戴天何须矢上加尖黄金相看来那个不无紫磨身脱出谁非本具然则正当二十六年释迦老子爰于此日无风起浪下兜率降皇宫指天指地云唯我独尊大似旁若无人云门大师忍俊不禁一棒打杀与狗子吃有什么罪过虽然不因渔父引争得见波涛复云兹者寿昌居士欣此嘉会难逢捐赀设供请法饭僧又以三业门中翻前十邪禀受五戒所谓一身清净则多身清净多身清净则世界清净世界清净则现前一会若僧若俗无不清净既总清净则无罪可忏而罪垢消亡无冤可释而冤家解脱无灾可弭而灾消如雪荡无福可增而福至若云臻乘此奇特因作此殊胜事虚空坏而不灭劫石化而弥存然虽如是犹是止啼之说毕竟如何十丈火中开菡萏千年石上现优昙。

　　示众直截省要点即不到合水和泥不道不道一任云箫缭乱吹熨斗煎茶不同铫且道还出得摩竭掩室么试举看举药山久不上堂院主请升座药山云打钟着大众才集药山便归方丈院主随后白云大众久思清诲因甚一言不措药山云经有经师论有论师师云药山自谓得格外之机行逸群之令检点将来未免藏头露尾要得去离泥水活人眼目犹较百步在虽然虽是死蛇解弄也活且看神鼎出手拈弄药山久不上堂曾为浪子偏怜客院主请升座自是贪杯惜醉人药山云打钟着是何心行大众才集药山便归方丈荷叶团团团似镜菱角尖尖尖似锥院主随入方丈犹待第二杓恶水那白云大众久思清诲和尚因甚一言不措疏田不贮水悲龙争奈何药山云切莫碗鸣声经有经师论有论师虾跳何曾出得斗且作么生道得出斗句良久云打睡关门接上流通身泥水未曾收翻思清白传家者洗耳溪头不饮牛。

　　端午示众龙牙道学道先须有悟由还如争斗快龙舟虽然旧阁闲田地一度赢来方始休大众旧阁闲田地则且置作么生说个斗龙舟底道理今日山僧聊应个时节不惜为你诸人葛藤一上当人本分者一着子日用现前不从人得而今不得安闲只为驰求心不歇驰求心不歇便乃争强取胜业识茫茫是故宗师家垂下一言半句点出一机一境正如个锦标儿相似掷向波间东看成西南观成北活泼泼地转辘辘地无你近傍处无你捉摸处既近傍捉摸不得即将你平昔争胜负驰求心尽情移向者里着力正如今日世间人在龙舟上千般伎俩万般智巧一时抖擞将来奋力向前危亡不顾身命俱捐那问江湖之深浅谁管波浪之险恶横冲直撞▆▆右转首击尾应心眼相资千人合其力万人同其志单单只在一个锦标上着脚忽然眼亲手到一逴逴得哄然赢得一场大笑然后方肯归家帖帖地依旧做本营生若不恁么一回教他歇如何肯歇纵然肯歇其心亦未歇在所以道虽然旧阁闲田地一度赢来方始休诸人还曾恁么一回也未设或未曾山僧今日向山头上驾只龙舟虚空里挂个标儿也要诸人着力一番知个休歇良久挥拂子云见之不取思之千里。

　　示众天童师翁道为爱中秋夜月清与人同乐称人情万亿州都皆普照一人举首一轮明可谓圆同太虚无欠无余然而检点将来未免贪观天上失却手桡今晚不肖顽孙亦有一偈不图别出光芒只要流通正眼乃云此月何曾分外清世人自是异人情光吞万象孤圆处不用抬头历历明良久云还见么休从天上觅莫向水中寻。

　　示众不以耳听将什么闻声香严悟处不在击竹边不以眼见将什么观色俱胝得处不在指头上到者里直得心境绝机智亡万缘寝丝不缀上无诸佛可仰下无己灵可重净裸裸赤洒洒没可把说什么师旷虽聪无处着耳离娄虽辨无处着眼直饶鹙子目连也只得望崖而退虽然如是若人达得者般境界好个不自在汉何故不见道你若随缘得似风飞沙走石不关空但于事上通无事见色闻声不用聋。

　　示众孟冬十月旦落木萧萧散千古意分明一堂风冷澹好诸禅德一堂风冷澹验在目前千古意分明切须端的且道是什么意祖师意耶玄妙意耶作么生分明还是见得分明还是会得分明若道会得分明正是识情边事若道见得分明又是见刺未除若道是祖师意则埋没己灵若道是玄妙意则孤负诸圣不见夹山老汉道目前无法意在目前不是目前法非耳目之所到虽然如是切忌向鬼窟里作活计要知么仙人端不坐蓬壶闹市尝居见也无三醉岳阳人不识朗然飞过洞庭湖。

　　开炉示众问开炉结制则不问五家宗派请师宣师云逐家问将来进云如何是临济宗师云晴空霹雳进云如何是沩仰宗师云古锦含春进云如何是云门宗师云电光莫构进云如何是法眼宗师云千山仰岳僧又问临济宗师云因甚不问曹洞宗僧拟议师打云不劳纳败乃云如如向上没可安排大火聚中不容蚊蚋拈拄杖卓一卓云然则神鼎今日当炉不避火要且镕瓶盘钗钏为一金搅酥酪醍醐为一味且道是向上不是向上无论世界阔一丈火炉阔一丈直得竖穷三际横亘十虚一切是圣是凡是魔是佛有学无学有情无情乃至千七百则烂葛藤五千余轴破故纸都卢向此中一时销铄无有纤毫透漏且道是安排不是安排设有纯钢打就生铁铸成不顾危亡底汉来正好朝与三千暮与八百且道容蚊蚋不容蚊蚋还委悉么复卓拄杖云换骨洗肠重整顿通身手眼更须参。

　　示众金刚圈栗棘蓬陈烂骨董不用拈出秘魔叉石巩弓多年滞货拨置一边至于佛法二字久矣不复梦见一条拄杖子没些意智终朝与木头土块敲磕且道还有知痛痒者么如无山僧引一古颂为你说破菜园墙倒晴方筑房店篱穿雨过修院宇漏时随分整儿孙大小尽风流。

　　示众终日搬砖运瓦挨破释迦老子鼻孔彻夜经行打坐打失达磨大师眼睛就中有一个汉也不打坐经行也不运瓦搬砖释迦老子与他水米无交达磨大师亦任东来西去且道他据何道理便恁么作得主坐得断良久云还乡尽是儿孙事祖父从来不出门。

　　弟子成锷脱白请示众问转凡成圣即不问只如朕兆未分已前如何缁素师云狮子窟中无异兽进云与么则一人有赖乾坤阔四海无余日月高师云才方搓弹子便要捏金刚问向上一着千圣不传如何是千圣不传底旨师云尽大地人不欠缺进云末后一机佛祖难测如何是佛祖难测底事师云只为太分明乃云头颅本是十分圆挂弊由来显妙传须信威音那畔事非僧非俗亦非仙所以香至出家非为身心丹霞说戒掩耳而趋无人缚汝安用解脱莫外驰求不从人得只者如今灵灵不昧了了常知见闻不到言诠不及透声透色绝迹绝尘一段光明未尝昏晦且道还有圣凡差别迷悟染净也无良久云脱白已非当日相端然不改旧时人。

　　示众凡有僧问师一概打退乃云开炉已经一月小参五日一说禅和瞌睡不惺长老徒费唇舌所以维摩卧疾于毗耶释迦掩室于摩竭须菩提唱无说而显道梵释绝视听而证龟成鳖看来虽出一头也则未离窠窟总然抖尽屎肠料掉了无交涉不如信意施为随分三七廿八那管方木圆窍一味横该直抹虽然打不着你心下事不妨疑得不休歇何故大洋海底扬蓬尘山上鲤鱼身出血。

　　冬节示众问群阴方剥尽律管乍回阳时节因缘事请师为举扬师云昨夜冰河齐发焰进云恁么则化日舒长去也师云不劳重说偈言进云昔日净名手搏香饭供养十方诸大菩萨大作佛事未审意旨如何师云因斋不妨庆赞进云即今居士设斋供养三四百无面目底衲僧且道还有优劣也无师云优则总优劣则总劣进云大似浑囵吞个枣师云你试分析看进云泣露千般草吟风一样松师云将谓本分道流元来座主家奴乃云群阴尽一阳生否极则泰复心路绝疑团破穷变则融通是知天地造化有阴有阳有消有长日月照临有晦有明有盈有昃圣王治化有君有臣有礼有乐佛法治世有顿有渐有权有实衲僧作略有生有杀有照有用所谓论其污漫则千差掬其旨趣则一致也兹辰乃大礼令节适远近沙弥于此纳戒施主四众于此植福坚请山僧说法贵图功不浪施可谓好日多同事非偶然事非偶然则且置作么生说个好日多同底道理挥拂子云新戒奉持鹅护雪檀那忏罪日融霜洪钧气转无多子万象欣欣尽向阳。

　　元旦示众问岁尽年穷即不问斩新条令事如何师云山门依旧向南开进云春风一动万物咸新还有不涉春缘者么师云长见寒冰三尺厚进云春色满园关不住一枝红杏出墙来师云布袋里盛锥子不出头是好手僧喝师蓦头一棒云向你道缩头去僧礼拜师乃云诸方过岁色色斩新神鼎度年般般仍旧天仍旧地仍旧山仍旧水仍旧人情仍旧物色仍旧去年松色郁葱葱今日相看依然茂山门一向向南开不改寒冰三尺厚又谁管他斗富夸靡东攒西凑社舞村歌南前北后笑倒灶前王大娘羞杀街头李阿秀假饶弄得十全来也是一场空漏逗好诸禅德白玉白无逾黄金黄自就日月本无言光明弥宇宙阿呵呵摩挲两眼看青山虽不新鲜只是经旧卓拄杖下座。

　　解冬示众问一期结制已圆满请师拈示末后句师云透网金鳞犹滞水进云毕竟如何保任师云回途石马出沙笼乃云上无攀仰天不能盖下绝己躬地不能载人人常光现前日月不能照临个个壁立千仞万象不能覆藏竖穷三际横亘十虚来无所从去无所至所以道二祖不往西天达磨不来东土如是则诸人昔日来本不曾来山僧结又何曾结今日去本不曾去山僧解又何曾解解不曾解风吹不动天边月结不曾结雪厌难摧涧底松去不曾去野色更无山隔断来不曾来天光直与水相通山僧到者里结也如是解也如是诸人到者里来也如是去也如是虽然只如九十日内因甚水泄不通正当今日因什么玄关大启良久云还委悉么晦夜明宵无二月花开花落总春风。

　　晚参举僧问香严如何是道严云枯木里龙吟云如何是道中人严云髑髅里眼睛僧又问石霜如何是枯木里龙吟霜云犹带喜在云如何是髑髅里眼睛霜云犹带识在又问曹山如何是枯木里龙吟山云血脉不断云如何是髑髅里眼睛山云干不尽遂有颂云枯木龙吟真见道髑髅无识眼初明喜识尽时消息尽当人那辨浊中清圆悟老人云一人透语渗漏一人透情渗漏一人透见渗漏大慧云诸人还拣得出么若拣不出不惜眉毛为诸人说破香严透语渗漏被语言缚杀石霜透情渗漏被情识使杀曹山透见渗漏被见闻觉知惑杀分明说了具眼者辨取师云若据神鼎看来则又不然语渗漏情渗漏见渗漏此三人犹未透在然而不妨与天下人解却粘去却缚脱却贴肉布衫拈却炙脂帽子何故不见道垂丝百尺钩还曲利物多方语带悲。

　　示众十方同聚会玄沙不出岭保寿不渡河个个学无为日图三顿饱夜图一觉眠此是选佛场塞北冰霜地安南瘴疠天心空及第归不贪香饵味始是碧潭龙疏也疏也钞也钞也还契得老庞意么若契老庞好与三十拄杖不契山僧自吃三十拄杖何故不妨疑着。

　　示众问人间五百年天上一昼夜天上与人间光阴犹箭射且道还有不涉春秋者么师云有进云如何是不涉春秋底师云春至花开秋来叶落乃云鼓无当于五音五音不得不和水无当于五色五色不得不彰棒无当于五宗五宗不得不用喝无当于五教五教不得不显拈拄杖喝一喝云若向者里荐得即此见闻非见闻无余声色可呈君若也不荐有眼不见华藏界有耳不闻遮那音然虽如是犹属教乘网底游鱼龙门难跃直饶于一毫端现宝王刹坐微尘里转大法轮纳须弥于芥子大中现小掷大千于方外小中现大搅长河为酥酪人人饱足变大地作黄金处处光辉犹未是我宗向上事在如何是向上事临朕砧井底种林檎今年桃李贵一颗直千金。

　　示众赵州口不关风道个无字云门鼓粥饭气道个响字初祖万里西来只道得个不识六祖满口含霜只道得个不会云居三十年始道得个何必兴化尽力提持也只道得个不必恁么看来古人露个风彩大非容易岂是不解忉忉怛怛所以道宗乘一唱三藏绝诠祖令当行十方坐断然虽如是事无一向未免曲顺时机放开一线去也良久云选佛若无如是眼宗乘那得到而今。

　　示众朝朝树响夕夕风鸣昼有日照夜有月明谓之无情说法知你深屈古人只如云门吃胡饼因甚咬着帝释鼻孔一僧云恁么不恁么总在当人师云万里崖州君自去关山重叠怨何人一僧云默默无言去明明带日归师云同坑无异土一僧云恁么话头阿谁肯举师云恋他山鬼窟必定是精灵所以黄鹤楼前鹦鹉洲尽向古镜上揩磨君山点破洞庭湖又在祖意边卜度殊不知潇湘江上月南岳岭头云几多欢喜几多瞋直饶掴碎须弥山拈却佛殿脊犹未免在钵盂匙箸边量柴而爨数米而炊恁么汉有什么气息若要独脱无依出他无病求药句药病对治句不如直下无事归堂吃茶去。

　　示众口门未开时已是第二句齿牙才敲磕正是第四机若待鼓一回粥饭气落七落八了也而今事不获已且向落七落八处与你诸人傍瞥良久云江南地暖冬抽笋塞北风寒夏结冰便下座。

　　晚参古者道千人排门不如一人拔关一人拔关千人万人得过过则且止关捩子在什么处一僧云对面不识师云假鸡声韵虽相似未肯馍糊放过关便归方丈行者请益师云三尺浪高鱼化龙痴人犹戽夜塘水。

　　因雪示众六华历乱散长空谁信看看事不同一带好山成玉象万林古木化银龙遥天忽去浑无影大地平沉不见踪更有一般堪笑处琉璃殿作水晶宫大众若是诸方便谓兄弟们做工夫急切有此境界所谓东西不辨南北不分见山不是山见水不是水大地山河打成一片纯净洁白田地了也等待朔风一起扫尽寒云海日高升照开碧落光生大野气转洪钧阴崖之冱冻全消幽壑之层冰顿释然后见山依旧是山见水依旧是水谓之洞明劫外风光彻证本来面目呵呵与么匹配正是陷人坑堑埋没人家男女神鼎门下天地悬殊岂不见道道人行处如火消冰箭既离弦无反回势那有许多之绕直得尽乾坤大地无有纤毫过患尤是转句不见一色始为半提更须知有全提时节若欲做个洒脱汉子须是恁么一回方始寒暑推迁不到日月照耀无门然虽如是只如雪覆千山孤峰不白毕竟是何道理良久云堪羡一堂无事客卧云深处不朝天。

　　示众戒之一字诸佛分中用他不着众生分中用他不着何故众生日用无非贪瞋痴妄戒从何用诸佛心地无有贪瞋痴妄用戒作么虽然若有戒可持众生即非众生若无戒可持诸佛即非诸佛所以道戒如渡海浮囊运载众生不着此岸不着彼岸不住中流且道向何处去良久云坐断十方犹点额密移一步见飞龙。

　　晚参举舜老夫参洞山一日如武昌行乞首谒刘居士士曰老汉有一问若相契即请开疏若不相契即请还山遂问古镜未磨时如何舜云黑似漆磨后如何舜云照天照地士长揖曰且请上人还山舜懡　而归洞山问其故舜述前话山曰汝问我舜理前问山曰此去汉阳不远进后语山曰黄鹤楼前鹦鹉洲舜于言下大悟师云丛林商量尽谓舜老夫座主见解所以刘公不肯洞山因风吹火用力不多殊不知下涧水流上涧水南山云起北山阴。

　　远庵僼禅师语录卷第二
嘉兴大藏经　远庵僼禅师语录


　　远庵僼禅师语录卷第三

　　嗣法门人元视等编

　　师受内翰陶公汝鼐阖郡众护法当山勤旧请主院事越四年己亥冬十月望日沩山慧侄禅师率众请开堂。

　　护法疏夫子门墙祖师堂奥韵出青霄不落凡调我无你不来你无我不到。

　　沩山疏不是玄言妙谛全非者也周由同声相应同气相求。

　　法座此座高广不可思议寻常要登便登今日何须特地竿木随身逢场作戏。

　　拈香此一瓣香尊中之尊贵中之贵爇向炉中奉为今上皇帝祝延圣寿万岁万万岁伏愿道齐尧舜俗返成康海晏河清马归牛放次拈香云此一瓣香举则为祥为瑞用则为雨为霖奉为满朝勋贵合国公卿明哲台籓仁贤宰牧乃至在筵檀护合郡绅衿伏愿政成八元伟绩功高十乱嘉谟调金鼎于邦家转法轮于梵苑复拈香云此一瓣香怀来久矣不从葱岭传来非是灵山所得十圣闻之脑裂三贤嗅着魂惊打头恶似冤家末后凶如债主一十五年锻炼直得彻骨彻髓三回九转钳锤且喜头正尾正今朝痛恨难忘对此人天拈出专诚供养两住天童现坐万善杨岐正脉二十四世弘觉禅师山翁老和尚用酬法乳之恩敛衣趺坐沩山和尚白槌云法筵龙象众当观第一义师云当观第一义五眼莫能觑开口落二三无言是第四若也狮子儿决不依资次掷下便翻身出来相比试问曲奏广陵之调早着声光门开諲老之庭愈彰风彩正当今日人天辐辏龙象骈阗请师大启玄关拈出向上巴鼻师云直据孤峰行正令助扬且喜有同条进云法轮拨转人钦仰玄要重开佛祖惊只如昔日保寿开堂三圣推出一僧保寿便打未审明什么边事师云恶龙出水白虎牚牙进云三圣道恁么为人瞎却镇州一城人眼去在保寿掷下拄杖便归方丈不知是何意旨师云两彩不妨一赛进云可谓打面还他州土麦唱歌须是帝乡人且道是何曲调师云知音不用频频举达者须知暗里惊进云恁么则灯分太白千秋月光照潇湘万里清师云重言不当吃问高提祖印祝延睿算无疆大展宗风永祈皇图巩固如何是高提祖印师云百亿山河齐合掌三千刹海共扬眉进云高提祖印蒙师指永固皇图又若何师云万年松在祝融峰乃云天无私覆风雨露雷无非是教地无私载江淮河渎无非是泽圣贤无二心礼乐刑政无非是仁佛祖无二念权实偏圆无非为一大事因缘天下老和尚无两个舌头三玄五位把住放行无非发明向上一着子大众作么生是向上一着子且如何发明拈拄杖云阐诸佛秘密要门而诸佛说不到佩列祖妙明心印而列祖提不起廓人天顶门正眼而人天觑不见揭衲僧肘后灵符而衲僧用不着超阴阳造化之端天地不能覆载日月不能照临出声色威仪之表礼乐刑政不能措五至三无不能加所谓正目而视之不可得而见也倾耳而听之不可得而闻也然虽如是若恁么便休守死善道败兵之兆遂卓拄杖云一向诸佛说不到而今说列祖提不起而今提正目而不见而今见倾耳而不闻而今闻不见道即此见闻非见闻无余声色可呈君个中若了全无事体用何妨分不分所以拄杖子横山河大地一齐横拄杖子竖山河大地一齐竖拄杖子不横不竖山河自山河大地自大地上则有君下则有臣尊卑异其位真俗别其伦父子亲其居国土安其界人物部其家是法住法位世间相常住只如今日大启玄关流通正眼毕竟结角罗纹在什么处复卓拄杖云万派皆归海千山尽仰宗某本粥饭常行山林朽栎道既惭于先哲德复愧于时贤是以四载以来虽领名蓝常居学地只知栽田博饭竟忘竖拂拈椎兹承法侄慧公屈临虔请同门世弟着力成褫勤旧两序之同诚檀越诸山之合德自知业缘既就回避无门推出人天众前只得将错就错掇上曲录床上随例撒土撒沙适才世楷大师互相出手举保寿因缘山僧一时应机便恁么答可谓不逢杨意谁知司马之长既遇钟郎宁惜高山之韵虽然若作与么商量未免瞎却天下人眼不作与么商量亦未免瞎却天下人眼毕竟如何真金自有真金价别宝还他碧眼胡复白椎云谛观法王法法王法如是。

　　请维那书记藏主知客侍者上堂问量才补职即不问定国安邦事若何师云胳膊不外曲进云定国安邦即且置量才补职作么生师云打鼓弄琵琶进云恁么则只奉一人天地贵从他诸道自分权师云出群须是英灵汉僧礼拜师乃云黄龙跃出死水立三关而验人一字不着画香林错污纸衣毛锥未举以前文彩已全彰白椎时绝对待声光直透威音外一代教钵罗娘随色摩尼耀八荒主宾互换敲唱铿锵喝一喝云九万里鹏才展翼百千年鹤便翱翔。

　　请世楷大师为座元上堂普化成褫临济建立黄檗宗旨谲而不正懒安佐助沩山发明百丈家风比而不周若要楷模一世法式千秋成佛祖嘉谟作人天眼目须是没量大人孤危不立曲屈垂慈提纲挈领处无党无偏横身为物时无彼无我内举不遗戚外举不避仇自然表率得人纪纲得所皇皇穆穆跻跻跄跄激扬向上宗猷成就不思议事何心不契何法不周苟不如然直饶文殊普贤交光相罗未免即聋从昧观音弥勒合掌擎拳不出与顽用嚣成得什么边事还委悉么更听一偈独掌从来不浪鸣互相出手有同声青蛇脱匣云雷吼草偃风行令正行。

　　开炉上堂炉鞴灵通钝铁一烹成大器钳锤妙密精金百炼转光新固是让诸方好手以天地为炉阴阳为炭熬清风炙明月未免徒张施设神鼎随分尺八五分掘个地炉凡来一切诸余无论铁额铜头凡情圣解悉向此中冰消瓦解说什么金裹头银裹脚药汞禅木刻鹞任是金刚圈栗棘蓬陕府铁牛嘉州大象直教毫末不存单单只有个华阳洞口石乌龟不曾动着何故留取诸人九十日内证他成鳖。

　　华严庵怡谷静主请上堂展拂子云大众见么一处透脱千处万处光辉一机洞明千机万机圆转此座不离华藏海大千不出菩提场然而妙峰孤顶岂容伫足大洋海里正好扬帆岂不见道学凭入室知乃通方道旷无涯逢人不尽云月是同溪山各异千波竞起妙德家风一亘晴空普贤境界所以云兴百问底不辞水漉漉要且离言说相七日不见底不妨峭巍巍要且离心缘相如是则一毛孔中游履无边香水海如金鳞透网游泳波澜一指弹项顿开百亿楼阁门似俊鸟离笼翱翔碧落无胜妙床腾瑞色天回地转遮那文藏显灵光电卷星驰重重无尽一一交罗圆融不碍行布行布不碍圆融纳须弥于芥孔掷大千于方外皆自心之常分非有假于他术说到者里忽有个禅和子道与么展演犹是教乘极则只如威音那畔空劫已前又作么生暂时自肯绝追寻历劫何曾异今日。

　　师母老孺人讣音至上堂问向上宗乘则不问荐亲报本事如何师云无影树头金凤舞不萌枝上玉华开进云只凭此句无私语拔出人间不老萱师云大似寸管窥天进云旷劫恩情今已报何须更读蓼莪章师便打乃云深深闺阁丈夫胸语割秋霜气薄虹半世北堂萱草色凛然雪后一孤松大众此乃吾母六十五年之贤媛三十四年之凛烈之一班耳其他四教能闲妇德三迁不愧母仪且置之而勿论只此一段刚方决烈金石莫逾之气在世间则可风可观可为没世规绳而世教不泯于出世间则能激能励可作金刚种子而佛法有赖苟能矢志而靡他直下情枯智竭意谢识消一念万年万年一念便能坐断主人公不起第二见天为之包地为之括透出威音那畔全超空劫已前处处达本忘情着着知元识委璨优昙于火聚那来荣落之殊转耀灵于宵深宁有暗明之隔然则触指头而苦脱振金锡而霄升亦何异扪空追电捏目生华者哉正当恁么时且道吾母即今居何觉地展拂子云妙喜界中藏不得莲华国里现全身。

　　岁朝上堂一人纳庆万物维新天若不新品汇失其雨露地若不新庶物无以发生所以无怪乎其年年变簇簇新家家悬郁垒处处换荼神十字街头陈学录送旧迎新七家村尾醉翁子话故谈新玄都观里宋清风吐故纳新游侠场中孟花臂改过自新六宇内八弦表在朝在野居村居郭若贵若贱若富若贫无不厌旧悦新脱旧翻新各新其新且道衲僧家新个什么万缘迁变浑闲事一道常光自古新。

　　晚参默沉阴界维摩老子破颜语落深坑文殊师利发笑拟着则天地悬殊大通智胜鼓掌弃之则万劫千生大集魔王起舞青华严如虫御木无端画个十字将太虚空分作四片片片打着人脑门僼长老偶尔成文就手拈来铸作无文印子一印印空一印印水一印印泥十方诸佛无敢违者诸代祖师一切贤圣无敢越者无量法门一切妙义天下老和尚舌头始终一印无敢异者且道还有该不着处也无良久云任你深山最深处也应无计避王徭。

　　解冬上堂问昔问云门如何是诸佛出身处门云东山水上行意旨如何师云南湖火里坐进云后来圆悟禅师云天宁则不然有问如何是诸佛出身处但云熏风自南来殿阁生微凉又作么生师云车不横推理无曲断进云即今满堂龙象个个壁立千仞还有出身处也无师云长者长法身短者短法身进云恁么则处处绿杨堪系马家家有路透长安师云鼻孔谩辽天乃举天童密老和尚云诸人尽道解制殊不知天童制之结解不结解总不必论只如老僧终日赶着大众不是挑砖便搬瓦不运土便抬石见你们稍迟缩则不是喊便是骂汝诸人意作么生会还知天童老汉为人处么三生六十劫师云天童老汉可谓心不负人面无惭色出格钳锤彻骨彻髓然而太杀点胸点肋神鼎不肖从来不为人诸人尽知不必拟议思量只是开炉以来不曾在火炉边蹲坐你们终日赶着搬砖运瓦抬料拽木亦略与师翁相似你们迟缩躲跟喊喊骂骂亦是一般若论制之解结不妨分明说破直待你们脚跟下草鞋　子嚗地断肩头上千斤担子啐地折便是解制时也即今还有与么衲僧么设有一日两个普请也放你不过。

　　僧堂上梁良材秀拔万山中大厦横担一力雄扶出虚空无向背五湖龙象尽归宗。

　　式多禅人请上堂法无定相一番提起一番新道不虚行一度到来一度妙兹来式多老衲万水千山不惮昔到而今又到年越古稀三年两度请法一说不妨再说尔既老当益壮浑忘是命是身我固穷则益坚岂吝入泥入水纯钢打就底确然已进不退生铁铸成底毕竟已展不收然而洞庭渡口白浪滔天江湖无碍人之心资圣堂前清风匝地佛祖无谩人之意长沙道我若举扬宗教法堂前草深一丈开口见胆了也德山道我宗无语句亦无一法与人全身漏逗了也雪峰道尽大地是个解脱门把手拽不入八字打开了也达磨道诸佛法印不从人得两手分付了也长庆道唯人自肯乃方亲分明证据了也蓦拈拄杖云赵州和尚突出拄杖边与千岁老宝掌密地里赞叹道奇哉奇哉神鼎小长老善说法要我辈真个是老不歇心浪费草鞋却被山僧拄杖喝云咄孟八郎汉又恁么去也作此解会未出常情更买草鞋行脚始得遂摩拄杖顶云好拄杖子希有希有真我眷属是我同流后世应当作佛呵呵大笑下座。

　　晚参久雨不晴云门道个劄将谓截断众流谁知依旧水辘辘地而今连阴累月又作么生山僧不避诸方检责也要露个消息点点不离杨柳外声声只在芭蕉里。

　　晚参金牛饭云门饼一任时流旋蒸热卖只如石巩三十年张弓只射得半个圣人死心一夏下三十六个钓筒虾亦不遇且道钩头不妙还是香饵难寻良久云射落青云非为鹄钓来明月却忘鱼。

　　上堂顺俗则违真谭真即逆俗医得眼前疮剜却心头肉归元性无二方便有多门翻令力耕者半作卖花人所以神鼎风规不减琛老家法说禅浩浩固是但听诸方兀坐堆堆山僧亦不相许一日两个普请只要汝诸人钁头不脱手担子不离肩水牯牛勒加鞭策鈯斧子着力提撕朝耕坡上云划断家山秀色暮种陇头月触发本地风光烟蓑雨笠裹袈裟草菌石磴杂床座直得是非心尽凡圣情忘方知动静闲忙灵然不昧出作入息宛尔天真说甚上皇时世物外乾坤便是空劫以前威音那畔也出不得者个时节诸仁者且道者个是什么时节屋头春色将辞老殿角熏风入奏长。

　　佛诞上堂举拂子云大地山河普现色身三昧羽毛鳞甲共转根本法轮所以道未离兜率已降王宫未出母胎度人已毕复云昨夜睡梦中不觉拄杖子　跳触翻香水海八部龙神飞报帝释帝释云触翻香水海不妨好个消息只是明朝四月八日将什么浴佛遂同诸龙神来问山僧山僧直是好笑帝释云和尚不要颟顸毕竟将什么浴佛山僧道将什么浴佛且置只如佛真法身犹若虚空应物现形如水中月既如水月复若虚空且道浴个什么于是帝释默然龙神杜口拄杖子云浴佛已竟大众梦境之中大好一场佛事只如今日魏居士设斋浴佛毕竟还有佛浴也无良久云乍可违条不可越例各各照顾杓柄短长。

　　上堂问昨晚承和尚举四员道人住四种丛林可谓得闻于未闻今朝再乞指陈未审师还许否师云不许进云因甚不许师云刻舟求剑几时休进云若不登楼望安知沧海深如何是旃檀丛林旃檀围绕师云琉璃坑铁围山进云如何是荆棘丛林荆棘围绕师云黄金为壁白玉为阶进云如何是旃檀丛林荆棘围绕师云干戈元是太平基进云如何是荆棘丛林旃檀围绕师云堂奥之中居虎豹进云如何是无事道人师云夜半出函关进云什么道人住恁么丛林师云看取令行时进云化度何等人师云饱餐无米饭大会不来人乃云四种丛林四种住云归碧岫月浮空蛮夷貊狄分诸国总在吾皇化育中。

　　晚参一春水辘辘不是无端婆心太热一夏干剥剥不是伤慈太杀孤硬临济入门便喝德山入门便棒后人判作第一等拖泥带水老婆禅不妨具眼而今事不获已且与汝等拖泥带水一上拈拄杖云云门扇子　跳上三十三天筑着帝释鼻孔则且置东海鲤鱼打一棒雨似盆倾众中什么人出手良久云如无山僧倒行此令去也拽拄杖一时打散。

　　立秋上堂问如何是太阳门下日日三秋师云烁石流金而不热进云作么生明月堂前时时九夏师云折▆堕指而不寒进云因甚又道一叶落时天下秋师云换却你眼睛乃云有春有秋天地化裁之妙能杀能活衲僧作用之殊作用既殊嬉笑怒骂皆合其宜化裁果妙飞潜动植各随其性随其性也则松直不见其直棘曲不见其曲朝菌不见其夭灵椿不怪其寿凫不续而不蹇鹤不截而不碍雨泽降而华发生霜露至而果成熟合其宜也则机不堕位意不停玄太阳门下日日三秋明月堂前时时九夏随波逐浪处正好摆柁扬帆截断众流时何妨倾湫倒岳正恁么时且如何是依时及节底句良久云不因片叶飘庭际争见归根得旨时。

　　九日病起晚参伏枕匡床一月悠浑忘时序易迁流今朝起坐聊舒眼不觉黄华笑冷秋记得大珠和尚云青青翠竹总是法身郁郁黄华无非般若忠国师且不然云黄华若是般若般若即同无情翠竹若是法身如人吃笋即吃法身也大慧收入正法眼藏并列在一处更不拈提一字不妨令人疑着虽然面赤不如语直山僧不惜眉毛因此病起且要露个消息夫宗师出世愍世垂慈无非应病与药针灼一时病痛令人做个洒落落汉所以病瘥即药除有般痴汉反执药成病此是极难疗治故虽人参附子亦能杀人神鼎者里一向不用按方索药着着要在诊候临时不见文殊令善财采药善财遍观大地无不是药就手拈一枝草似文殊文殊云亦能杀人亦能活人今人不善斯旨或遽得一知半解便河伯自封或各守师说互相诋訿醍醐上味翻成毒药然而茗溪和尚云吾有大病非世所医又且如何既非世所医且道教什么人医只如山僧有病教王医生金明贞下药且道与古人是同是别若向者里具得只眼前段葛藤一时剿绝其或未然点石化为金玉易劝人除却是非难。

　　晚参昔优填国王思慕世尊命工刻旃檀为世尊相诸相毕具唯梵音相刻不得霹雳过头犹瞌睡谁知我神鼎今日刻圣像才动斧凿诸相未成梵音先具且道具在什么处登登冯冯阁阁橐橐。

　　僧堂落成上堂问望州乌石与僧堂旧案新翻别启疆卓卓斩新条令事请师直截为宣扬师云大施门开无壅塞进云如何是接初机句师云渡河须用筏进云如何是辨衲僧句师云到岸不须舟进云如何是行正令句师云天高群象正进云如何是定乾坤句师云海阔百川朝进云只如离四句问来和尚又如何答师云未问已前先吐露乃云大匠无绳墨灼然见处透脱良材无曲直端的用处精明所以茎茅插处建刹已成弹指声中入门已竟等闲拈一机不妨为衲僧归宿之地就地点一境可以作人天选佛之场头头露顶门正眼着着显格外真规是以合千差并万有甄陶佛祖镕铸古今建立无边刹海一如不作相似全在个中发现不从别处流转蓦竖拂子云大众若向者里见得则神鼎此个僧堂便知善财童子道是解空无相无愿者之所住处是于一切法而不分别者之所住处是以一劫入一切劫以一切劫入一劫而不坏其相者之所住处是以一佛入一切佛一切佛入一佛而不坏其相者之所住处乃至不着世间一切窟宅者之所住处诸人今日进此僧堂复如善财童子于普贤毛孔刹中行一步过去不可说不可说佛刹微尘数世界如是而行尽未来劫犹复不知刹海次第刹海藏刹海差别刹海普入刹海成刹海坏刹海庄严所有边际虽然男儿自有通霄路不向如来行处行更听一偈云堂重构古仙都条令森然别有谟煆出英灵新手眼不存佛祖旧规模掷拂子下座。

　　开炉上堂暖室里商量风头犹硬火炉边话会蹲坐不容大海不宿死尸洪炉岂铸囊锥放去活卓卓收来峭巍巍是知有转变识机宜到者里如鹰脱绊骨碌锥守窠窟于个中似鸟投笼要知恁么事须是恁么人变大地作黄金而黄金如粪土搅长河为酥酪而酥酪同毒药直得全杀全活同死同生绝尘绝迹透色透声塞除佛祖窟打破玄妙门跳出断常坑不居清净界都无一物独奋双拳海上横行建家立国然虽如是也是事不获已抑而为之神鼎者里总用不着何故虚空不用金锤炼日月何曾待照人。

　　冬至上堂问有物先天地无形本寂寥能为万象主不逐四时凋如何是万象主师云高着眼进云谢师指示师云空随媒鸽走虚丧网中身进云意气不从天地得英灵岂藉四时推师云鹪鹩虽脱壳不免抱寒枝乃云月白风清扫得去群阴剥尽冰枯雪老打得彻一阳复生与么说话聊拘时机赴个程限若论此事散冰片于炎天撒琪华于枯木犹未是出格提持在把驴唇先生一掴直得天回地转海立山奔正恁么时且道与阴阳未判天地未分之际相去多少若向者里缁素得出不妨能为万象主不逐四时凋其或未然有寒暑兮促君寿有鬼神兮妒君福。

　　晚参耳里观音打鼓眼里文殊作舞胸中有个普贤王骑象亦来相合伙大好一场曲调不知出在何谱诸人若也觑得破不妨声色里坐声色里卧若也觑不破未免眼里被他撒沙耳里被他筑上有时引上天堂有时牵入地府虽是慈悲王菩萨沾着些子恶如猛虎。

　　初祖开光上堂若论达磨眼睛日月未足喻其明虚空未足喻其大直饶说竖穷三际横亘十虚亦未足摹写其影像恁么话可谓真实告报争奈湖南地面眼界狭窄未免信不及抑不得已曲顺时机只得将洞庭湖为眼眶君山为眼珠银波万项为眼光如是譬喻似则似其奈深屈达磨老子虽然一毫端上三千界何处相将较广纤。

　　上堂问单刀直入夺鼓抢旗且道是什么人师云退后着进云因甚久战沙场功名不就师云怪得阿谁进云恁么则别展机谋敌胜去也师云作么生别展机谋僧喝师云何不再喝进云不劳锦上铺华师便打乃云诸佛心髓历祖命脉尽在山僧拄杖头上指东则东边打失眉毛指西则西边触破鼻孔指山则山崩指海则海竭横也挑括乾坤竖也贯通今古放行则波腾海涌把住则水肃霜清敲风打雨有意气时添意气渡水穿云不风流处也风流十方诸佛且列下风历代祖师无敢违者天下老和尚无敢异者然虽如是检点将来曲为时机展演化门不无奇特若是向上关捩子犹未动着在靠拄杖下座。

　　远庵僼禅师语录卷第三
嘉兴大藏经　远庵僼禅师语录


　　远庵僼禅师语录卷第四

　　嗣法门人元视等编

　　住明州天童弘法禅寺语录

　　顺治辛丑夏六月师从神鼎入觐天童适当山和尚退休西岩籓侯田护法洎阖郡绅士挽师继席于七月初二日受请主院事。

　　佛殿佛之一字吾不喜闻耳不着水眼不受尘新长老则不然若不入水争见长人。

　　伽蓝江上清风山间明月取用不竭皆常住物。

　　祖堂虎啸岩前猿啼木末竖拂拈槌打作两橛。

　　据室拈拄杖云猛虎口中夺雀狮子项下解铃新长老不作者般伎俩只要断人命根卓一卓。

　　拈疏真谛俗谛一状领过毛锥未拈文彩全露必欲重宣劳烦佐助。

　　法座大座当轩孰敢窥觑新长老到来时如何雷送游龙风搏妙翅。

　　拈香此一瓣香至尊无对至贵难名爇向炉中专为今上皇帝祝延圣躬万岁万万岁伏愿道光寰海德朗太虚睿算等于芥城金瓯固乎磐石次拈香此一瓣香奉为满朝勋贵阖国公孤今辰请主在筵檀护伏愿致君泽民永沛邦家霖雨辅宗护教常涌菩萨身云又拈香此一瓣香得处辛酸用时毒烈当年一椎下翻身今朝第二回拈出爇向炉中供养即此堂上弘觉禅师山翁老和尚用酬法乳之恩敛衣趺坐五磊和尚白椎云法筵龙象众当观第一义师云若论第一义白椎前观略差一线白椎后观已迟八刻还有二途不涉中道不存者么出来互相激扬问风行草偃水到渠成师资契合则不问斩新条令事如何师云天无私盖进云当轩宝鉴辉今古袖里金锤验正邪师打云少你者棒不得问高提祖印则不问人天交接事如何师云虚空齐合掌大地尽扬眉进云如何是宾中宾师云逢人青眼少问路白云多进云如何是宾中主师云一剑霜寒十四州进云如何是主中宾师云汉高赴会在鸿门进云如何是主中主师云千辐金轮运四天进云宾主已蒙师指示三台须是大家催师云且款款乃云池悬双镜真照无方桥锁清关沿流不止所以佛佛授手祖祖相传莫不于此丁一卓二放两抛三用陷虎机关弄白拈手脚提破沙盆灭正法眼发棒头焰续不尽灯直得如日普照如雨普滋顿使三草二木发劫前春色十虚三际露本地风光不见道一毫现神变一切佛同说经于无量时不得其边际有时现宾则周游湖海要且不离家舍有时示主则坐断乾坤何妨混迹类中正当符到令行不涉化门一句作么生道但见皇风成一片不知何处是封疆(谢词不录)复举僧问投子如何是一大事因缘子云尹司空请老僧开堂佛果拈云投子古佛丛林推其得逸群之令朴实头道用看其等闲拈掇不妨世法佛法打成一片惜乎不甚宽廓有问天宁如何是一大事因缘但向他道手握金轮清四海圣躬弥亿万斯年堂上老人云佛果老汉眼盖五天胸罗万有究其生平施设出一言行一令直得上穷圆盖下彻风轮山僧不是抑他威光细简此语未免碌碌因人成事设有问道峰如何是一大事因缘但向道数声黄鸟青山外占断风光作主人师云三大老相席打令各展家风可谓一步高一步一浪阔一浪若是新长老又不然有问如何是一大事因缘但向他道云开日现人人见水到渠成处处通复白椎云谛观法王法法王法如是师卓拄杖下座。

　　当晚小参问神锋在握不碍析事析理宝鉴当轩何妨说境说心皇风成一片何处别封疆如何是天童境师云玲珑岩秀名垂世太白峰高翠插天进云孤光吞万象照尽体无依如何是境中人师云凤舞龙翔林下士铜头铁额野盘僧进云个里绝消息一味总成真如何是人中意师云举目顿令三界静振铃还使八荒归乃云湘南犁耙未辞肩浙左芒绳又被牵既尔业缘无避处摇头摆脑也徒然事到如此宁容推托只得打起脊项硬着蹄角先将东山下左边底一犁翻转南山北岭松北岭南山草次第耕来无论祖翁家业自己田园墙外底屋角头便是大地虚空日月星辰草木丛林也要一齐翻遍直得上无可遮下无可障自然处处发生般般成熟管取三十年后粥足饭足谁问庐陵米价山前麦熟或有个禅和子道僼长老千年田八百主要你着许多死力作么山僧不觉呵呵大笑且道笑个什么古今无限痴呆子惟有我侬呆得亲。

　　师省天童途次长沙万福院上堂问远辞青嶂乍出长沙未审此处彼处佛法的的事如何师云有水皆含月无山不带云进云可谓处处绿杨堪系马家家门首透长安师云相随来也进云古者道我向南方行脚一遭拄杖头不曾拨着一个为复当机放过还是太杀孤高师云一状领过进云今日和尚道遍湖南拄杖头还曾拨着一个也无师云单不打死汉僧礼拜云不因蹑足龙门过争得清风动地生师打云吃得棒也乃以拂子打圆相云三世诸佛向者里钻不入一切众生向者里跳不出若也跳得出众生即非众生未免心外有法若也钻得入诸佛即非诸佛要且心法不周既跳不出又钻不入所以诸佛不加增众生不加减一道平等浩然大均不必续凫截鹤夷岳盈壑自然处谷满谷在坑满坑长者长法身短者短法身然虽如是未出教乘网底游鱼龙门难跃拈拄杖云争似者条拄杖子峭巍巍活卓卓入则不居阴界出则不涉众缘随处作主遇缘即宗于法自在得大安乐有时向铁壁银山拨开一线有时向平田浅草把断要津今日卓向闹市场中虽则拖泥带水要且草偃风行普令一切人见所未见闻所未闻卓一下云还委悉么万福光中圆圣智一毫头上定淆讹。

　　大通禅院修定禅人请上堂问四众临筵即不问大启玄关事若何师云鹧鸪啼处百花香进云古者通逢人则不出出则便为人意旨如何师云波斯不戴帽进云又有道逢人即便出出则不为人又作么生师云小儿不着鞋乃云若论举扬宗教第一句下荐得堪与佛祖为师第二句下荐得堪与人天为师第三句下荐得自救不了猿啼岳麓渔唱潇湘嫩柳摇金寒梅吐玉是第二句风宣万偈非干舌月写千身不用媒是第三句若待挝动法鼓鼓动唇皮道个红尘闹市古佛家风柳巷花街衲僧活计是多少节文了也且道毕竟如何是第一句良久云岂不见鹿苑和尚云我欲举扬宗教法堂前草深一丈抑不得已向你道尽大地是般若光光未发时无佛无众生消息山河大地甚处得来要知么不离当处常湛然觅则知君不可见。

　　师到沩山慧山和尚请上堂展拂子云只者个父子激扬建沩仰宗旨主宾敲唱展临济家风叔侄酬酢启二甘露门作家相见振三玄戈甲是以在佛祖则为标为准立机用则全放全收发明恁么事须是恁么人交为肘臂别转旗枪戈挥佛日于将暗之秋力震法雷于绝响之际牛头没马头回恰恰暗机旋合左手抬右手搦堂堂大用当前撒开优钵华泉普使三草二木咸发劫前春色坐断毗卢峰月顿令六欲四禅悉耀个里辉光一一阐佛祖大猷头头作人天正眼所谓法不孤起仗境方生道不虚行乘时济物遇其人则拈出逢其机则提持正恁么时且道提持个甚么当阳已睹真消息不必重宣正脉通。

　　师到德山竹帆和尚请上堂问德山棒临济喝拨置一边云门饼赵州茶不须拈出即今弟兄敲唱叔侄激扬成得什么边事师云棋逢敌手着方妙琴遇知音正好弹进云恁么则八十七灯重剔起家声从此布闇浮师云赞叹有分进云昔日杨岐和尚升座九峰禅师把住云且喜今日得个同参未审是抬是搦师云一状领过进云岐便问作么生是同参事峰云杨岐拖犁九峰拽耙意旨如何师云焦砖打着连底冻进云岐云正恁么时杨岐在前九峰在前峰无语岐拓开云将谓同参元来不是且道得失在什么处师云赤眼撞着火柴头进云今日有人问和尚作么生是同参事又且如何师云寒山拍手拾得笑乃横按拄杖云者条拄杖子当年见性老人拈来于此敲骨打髓挥霍自由说甚五溪风月三楚烟云直得九州四海五岳三山草木昆虫同转根本法轮乃至百亿浮幢王刹乃佛乃祖若圣若凡无不望风乞命迄至于今威灵赫赫谁敢当前今日不肖远来特瞻遗范荷蒙竹帆法兄之命升于此座摇唇鼓舌说黄道黑大似布鼓雷门耀萤日下虽然一番提起一度增新一度用来一番光焰不必别彰风彩略露就里机权蓦竖拄杖云大众若向者里荐得管取如龙得水似虎靠山处处斩钉截铁着着迈古超今与么直截痛快好与三十棒复亚拄杖云若向者里翻身一似俊鹰脱绊良骥追风处处有出身之路头头得自在之机有如是作略也好与三十棒放下拄杖良久云若向者里知归如壮士展臂不假他力师子游行不求伴侣有如是标格也好与三十棒大众神鼎峰前一向针拶不入今于德山堂上因甚与么狼籍呵呵大笑云酒逢知己饮诗向会人吟。

　　德山语嵩和尚就本山追严请上堂母啮指子伤心天雨而础润日晕而风生且道相去多少子筑脚父生天葵花向日而倾芭蕉闻雷而长且道还有同别也无即今座前当山禅师身为知识且道从本爷娘居何报土诸仁者若也知得落处不妨道个南斗七北斗八其或未然打葛藤谩汝诸人去也岂不见教中道轮转三界中恩爱不能舍弃恩入无为真是报恩者此我语嵩法侄是其人也所以裂世网于青年受钳锤于作者乃至入廛垂手接物利生一一离见超情着着知源识委可谓水银堕地点点皆圆杲日当天尘尘普照岂止今生父母纵饶历劫双亲一时报复然既有如是奇特因甚却要山僧饶舌更听一偈天地同根本合芳一家有事百家忙连城着彩虽多事锦上添花又不妨。

　　中秋上堂问万里无云一轮如洗还有过也无师云有进云过在什么处师云澄潭不许苍龙蟠乃云月圆当户无心照物而物色自明桂放高岩无意吹香而香风自远所以道万法本闲惟人自闹时节若至其理自彰无奈江西父子避影逃形山谷师资承虚接响致使鼻孔失却半边脚跟不得点地未免辜负嫦娥十分光彩蹉跎林主百倍精神众中还有超宗越格为古人雪屈者么良久拍禅床云但能仙桂和根拔谁怕清光盖眼睛。

　　开炉上堂问但有言说都无实义屏却之乎者也请师暗机圆合师云屏却咽喉唇吻问将来僧左画一圆相云且道是什么意旨师拂却僧右画一圆相云且道是什么意旨师以拂子横画十字进云恁么则左右逢源前后际断向上还有事也无师云有进云若不出来伸此问争识天童上上机师打云莫涂污好问向上宗乘即不问开炉一句请师宣师云烈焰光中飞彩凤进云开炉一句蒙师指向上宗乘事若何师云华针眼里度金鹏乃云天童旧家火炉深广不可名模说甚一尺一丈九州四海五湖十虚三际无欠圣凡一道齐敷死灰拨出光焰燎却百亿弥卢所以道寒则普天匝地寒热则普天匝地热三世诸佛忍俊不禁向此火焰中转大法轮直得地旷人稀相逢者少火焰却为三世诸佛说法三世诸佛立地听示现广长舌相迥绝边表却与僼长老拄杖高而无上拈拄杖卓一卓云且道说个甚么若将耳听终难会眼里闻来始是亲虽然末后一机犹未道着要知么换骨洗肠重整顿一回入水见长人。

　　上堂问群阴剥尽一阳还化日新添一线长化日添长则且置提起坐具云且道者个长多少师云十万八千进云昔有僧问古德古德云长一线是同是别师云江南地暖塞北天寒进云又有古德道一线长又作么生师云两口无一舌乃云七日来复各归至尽之本一阳生起聿见天地之心天心既见万物资始岸容待腊柳眼将苏山意冲寒梅腮欲吐律管飞灰已动帘栊化日舒长当是时也玉泉布裈赫赤赤不风流处也风流慈明揭榜笑呵呵有意气时添意气当知衲僧门下通变之方化裁之妙一一应时及节头头转地旋天所以木禅头把住能为万象主不逐四时凋宗上座放开随流认得性无喜亦无忧。

　　晚参如来无二种语二种语者一名离间二名和合无此二者名如来语何名离间语能听法者虽愿乐听受而所说法者不为开示是名离间语只如药山久不上堂才请升座便归方丈且道为开示不为开示若道为开示开示个什么若道不为开示参学眼在什么处能说法者虽乐开示而听法者不乐听受亦名离间语只如丹霞铲草石头欲为说戒丹霞掩耳而去且道乐听受不乐听受若道乐听受因甚掩耳若道不乐听受参学眼在什么处虽说无有能说可说虽听无有能听可听得如是者方名和合语和合语则且置只如二尊宿与么激扬作何判断道是离间语则深屈二尊宿不是离间语则教有明文如何销缴和合又和合不得莫是祖师门下教排不到三贤未晓十圣罔知五眼莫能睹二听莫能闻么素非此理既非此理毕竟如何不见道无此二者名如来语然则天童者里又且不然有时离间也得有时和合也得只是不许如来语何也有时离间要且风云际会水乳同源木人把板云中拍石女衔笙水底吹有时和合要且南山起云北山下雨灵苗瑞草和根拔遍界从教荆棘生恁么看来和合又不成和合离间又不是离间二边俱不立中道亦不存阿呵呵从教疑杀天下人。

　　上堂问和尚昨晚所示某甲不无疑着师云不妨疑着进云药山不上堂固非离间语便归方丈意旨如何师云疏田不贮水龙王争奈何进云恁么却成离间语也师云听事不真唤钟作瓮进云丹霞掩耳又作么生师云不贪香饵味可谓碧潭龙进云与么则是和合语也师云罕逢穿耳客多见刻舟人进云毕竟如何是如来语师云松嶴出苔菜丘隘好米块进云只如和尚今日乐上堂大众乐听受名什么语师云二般皆可口一顿便忘饥进云明眼宗师天然不同师云我与你有甚冤仇乃竖拂子云大众看看舜若多神于此拂子头上现身说法不动咽喉唇吻其声如雷道心同虚空界示等虚空法证得虚空时无是无非法跋难陀龙王于叫不应山中得闻此音身心踊跃把东海鲤鱼打一棒雨似盆倾无根树子忽地华开阿律那尊者忍俊不禁呵呵大笑且道笑个什么临朕砧井底种林檎今年桃李贵一颗值千金大众是什么语话掷拂子呵呵大笑下座。

　　弘觉老和尚得树根香炉赐供法座上堂只者个不从模子里脱出亦非古庙里得来心空而不假雕镌体妙而天然成现班输无以运其巧郢匠无以试其能造化莫测其端倪圣贤莫知其神变云埋雾隐残朽何殊雪拉霜摧坚贞自异皮肤脱落尽枝叶总不存净裸裸赤洒洒通身觌露屈盘盘轮菌菌文彩纵横询知格外之全材实非人间之小器虽然中郎未遇还同野舍之薪张华不逢谁识拂牛之气一旦亲承明眼十分无地囊藏起之于岩崖云壑之间置之于人天广座之上精华焕发灵妙天生九鼎失其尊三台失其贵黄钟不能拟其用大吕不能当其机直饶棒如龙拂如电且不能搀其前言如槊语如锋且不能越其后只消得紫檀三片一缕青烟任是黄面老子碧眼胡僧总被伊穿却鼻孔自余之辈何足论量大众一切人鼻孔被伊穿却且道他底鼻孔什么人穿良久作拈香势云放过不可。

　　说戒上堂奇怪学般若诸菩萨不愤不启不悱不发昨晚梦阅传灯见一尊宿云一二三四五任君颠倒举露柱与灯笼何曾成佛祖忽见灯笼露柱在傍不甘道情与无情皆可入无余涅槃因甚我辈独无分可谓皮下无血灯笼便乃发心参禅而心华顿发露柱即时发心持戒而戒体亲证两下无著欢喜处拟欲各据师席求印可于拄杖拄杖云善哉灯笼从来有窍不妨参得禅露柱一向条直不妨持得戒只是相离不得露柱若无灯笼未免暗地里撞头磕额灯笼若无露柱未免冷地里东抛西掷不见道戒是佛行禅是佛心戒缓乘急有眼无足戒急乘缓有足无眼乘戒俱备方可绍隆佛种仪范人天说到者里俄然天雨四华地摇六震拂子觑见不觉失口道阿　阿　漏泄天机无觅处只缘露柱挂灯笼又动地雨华遂尔惊觉于今青天白日露柱灯笼无著惭惶拄杖拂子亦无著惭惶现前诸菩萨众亦无著惭惶诸菩萨众若肯惭惶却有个好处且道好在什么处梦觉觉非复有何事。

　　高发庵居士为母太夫人六旬寿诞请上堂问如何是不坏金刚之身师云腊月莲花火里生进云庭柏苍苍千古秀岭梅昨夜灿新枝师云且喜领话进云今朝庆寿斋家未审如何祝赞师云连城不用重加彩乃云三佛地头人再来莲花腊月火中开千年谩说优昙瑞劫外春光映九垓火中莲萼劫外春光非圣量之所知岂凡情之可测所以一双孤雁扑地高飞两只鸳鸯池边独立作为丈夫之事不越香阁之间虽居华膴之家脱略尘劳之外铅华洗尽三春色本来面目元真霜磬敲残万壑冰物外烟岚迥秀春秋不涉甲子难推说甚大寿三千小寿八百直与虚空同算大地齐年以拂子画一画云只如黄龙问空室道人一雨普滋根茎有异无阴阳地上生个什么空室云一花五叶大众既无阴阳一华五叶又如何生还委悉么仙家不会论冬夏石烂松枯当一年。

　　元旦上堂熙熙化日自成康海晏河清大吉昌何幸又逢斯盛世炉烟应祝到无疆复云新年头还有佛法么镜清道有三阳开泰家家偶明教道无万物咸亨处处苏圆悟老人道不在者两头冰花发艳枝枝秀石笋抽条节节高总道今日失利目前已脱常流见格外须知作者机设有人问天童新年头佛法时如何也有也不有因甚如此春风影里乾坤大宝铎声中岁月长。

　　世祖章皇帝小祥上堂问一周龙去荆山远万姓乌号玉阙长借问法中龙象主欲将何法荐先皇师卓拄杖云棒头有眼明如日指出千邦统御尊进云恁么则内院不居兜率界人间长现帝王身师云龙蛇易辨进云荐严一句蒙师指五位王子请更宣如何是诞生王子师云忘尊忘贵如何是朝生王子师云有令有条如何是末生王子师云无高无下如何是化生王子师云能杀能活如何是内生王子师云不即不离进云当今天子那一位中来师云六宫分宅不他宗进云天生贵胤天然别德合乾坤化日长师云且喜普天同庆赞进云先皇功业垂无极圣子神孙亿万年师云重重锦上又铺华乃云廓清沙界振仁威手握金轮应万机大用炜煌彰至化全机脱落示真归紫罗帐合彤云散玉殿苔生宝月辉一载遗弓人共泣春风花柳又依依大众还委悉么世祖先皇昔从佛地而示现王宫生本无生奄弃金轮而还归觉位灭本不灭虽示人间有来有去极其本体不动不迁所以手抟香海掌置金瓯八表归仁万邦乐业天地同覆载之德夷夏无区别之心荡荡巍巍无为无作皇皇穆穆无臭无声乃至忘尊贵绝正偏混尘埃齐物我掀翻义海踢破玄关智普应于十方寂然不动化已同于千界廓尔无私正恁么时只如道如民之王王外无民民外无王王在民外民不受赐民在王外王道不广如何曰民无知曰民如何曰王圣神曰王且道王在什么处良久云含元殿上休觅长安慈氏宫中更寻内院卓拄杖下座。

　　晚参你有拄杖子我与你拄杖子你无拄杖子我夺却你拄杖子芭蕉与么道大似仁义尽从贫处断世情偏向有钱家天童拄杖子则不然你有也与你无也与你只是要你识得拄杖子来处你若识得伊来处有则锦上铺华无则雪中送炭寻常应用如龙得水似虎靠山你若不识得来处二六时中要横不得横要竖不得竖未免被伊碍却设有个汉道我有也不要无也不要和尚又作么生我也要问你底来处你有也不要你底从何而有识得你自己底即是山僧底要且推不去若无也不要我且问你寻常拨草瞻风穿云渡水全承谁力与么豁豁达达莽莽荡荡近年来如稻麻竹苇大众知来处不思议不知处无本据毕竟拄杖子从甚处来良久云休从林下觅莫向涧边寻。

　　元宵上堂十五日前然灯前灵然不借夜明帘十五日后然灯后眉毛眼上还依旧正当十五正然灯接影联辉遍刹尘笙歌沸月宣和气圆通门百亿舒张灯火烧空夺夜寒弥勒境千身化现好个时也衲僧门下布袋打开九衢城中金吾不禁上无所阻下无所障六宇同欢十方通畅人物嬉游陆海中玉皇端拱彤云上还会么三更不闭户白日没闲人。

　　上堂百斛香粳来鹿城金牛旧案又翻新满盂饭是米炊就粒粒当知解饱人大众天垂庆云孰若雨露之沾濡地涌澧泉宁如稻梁之适用所以天童者里佛法寻常一味朴头不用拗直作曲唤钟作瓮寒但言寒热但言热寒则穿衣饥则吃饭一饱便休一屙便了任他棘句钩章重玄叠妙不见道珍馐虽美只是饱人不得即今松涛化士还山送来鹿城白米琴水云鞋现前一众肚里也饱足脚下也稳当不妨饱齁齁地洒洒落落令人疑着你道疑个什么只恐不是玉是玉也大奇。

　　佛诞籓侯田护法祈嗣请上堂如来者无所从来亦无所至故名如来竖起拂子云大众看看释迦如来来也不用九龙吐水不劳诸天捧足当知无所从来不从兜率而降生亦无所至不在王宫而示迹如是见得彻则二六时中咳唾掉臂折旋俯仰无非释迦如来示诞之时所以道夜夜抱佛眠朝朝还共起起坐镇相随语默同居止欲知佛出处只者语言是是则是傅大士也只认得个昭昭灵灵驴前马后底若是佛出处又则不然要知么昔降迦维今震旦王宫何碍入侯门圭璋百代联绵继始解千身化现尊。

　　晚参熏风拂拂送微凉莫负山庭夏日长嫩竹娟娟初解箨新荷袅袅正含香池蛙鼓吹梁燕笙簧更有松琴一曲悠扬填沟塞壑无处遮藏不得用眼耳采听使心意抟量十二处亡闲影响三千界放净毫光。

　　晚参狗走抖擞口猴愁搂搜头禾山解打鼓雪峰爱辊毬葵华随日转芭蕉闻雷抽一一天真妙不用思惟修有时因好月不觉过沧洲翻忆酒楼歌艳曲你若无心我也休。

　　晚参昔有一老宿住庵于门上书心字于窗上书心字于壁上书心字法眼云门上但书门字窗上但书窗字壁上但书壁字玄觉云门上不要书门字窗上不要书窗字壁上不要书壁字何故字义炳然师云三分鼎足不无诸老机筹混一华区试看天童出手于门上书窗字于窗上书壁字于壁上书门字何故掀翻海岳求知己拨乱乾坤见太平。

　　送径山费和尚牌位入祖堂上堂行解相应名之曰祖如是祖堂十方无壁落四面无门户且道从何而入不见道譬如雁过长空影沉寒水雁无遗影之意水无留影之心是知法伯大和尚风驰九刹道遍十虚烈焰红炉烹佛炼祖星衡玉鉴较古量今本自无心何曾有作所以有时倾湫倒岳有时白日青天放行瓦砾生辉把住骊珠失耀正恁么时且道把住好放行好六十七灯添一照光光相烛到无休。

　　上堂物我同源圣凡不二在天同天在地同地譬如百川异流同归大海都名海水住于一味即摄众味住于大海即混诸流以拂子打圆相云大众只如道从上佛祖莫不于此法性海中游戏神通入净入秽入圣入凡东涌西没南涌北没从净入秽从秽入净小中现大大中现小天也人也凡也圣也真也俗也劣形也殊相也百福也万德也且道还出得者个圈缋也无即今现前若僧若俗若男若女且道在者个圈缋里在者个圈缋外良久击香几云若也知得日消万两黄金如或未然应供堂中切须仔细。

　　晚参大众天童门下不畜西河狮子不畜子湖狗子前无黄龙三关后无曹山四禁左无长沙大虫右无雪峰鳖鼻山门八字打开路径一条平直来者不拒往者不追金刚圈不用你跳栗棘蓬不用你吞只要你大坐当轩绍将去因甚十个有五双退屈且道利害在什么处不见道如将梵位直授凡庸便乃不惊不怖须是恁么人荷担恁么事众中还有恁么人么出来绍将去良久卓拄杖云夜静水寒鱼不饵满船空载月明归。

　　九日上堂大众登山须拄杖昨晚山僧睡至五更时分忽见十法界中四圣六凡咸以今日重九各欲登高赏胜而圣界诸圣便登清净山智慧山涅槃山及慈悲忍辱诸山其下凡登底便是五蕴山无明山人我山贪痴山乃至铁围火焰刀剑等山各各目视云霄眼空四海以为高之又高妙之又妙惟有无依道人无山可登忍俊不禁却来山僧手中借拄杖山僧拄杖子从来孤迥迥地不与凡圣同途不与万法为侣且道登那个山好虽然依时及节不妨赴个程限于是无依道人遂凭拄杖子神力不离当处便登五蕴山而不离五蕴山便登清净山不离清净山便登无明山不离无明山便登智慧山不离智慧山便登人我山不离人我山便登涅槃山不离涅槃山如是诸山不觉一时登遍莫不造极周游历览凡一刹境圣一刹境诸般种种刹境不出乎山僧一拄杖所以道无边刹境自他不离于拄杖头上蓦拈拄杖召众云还见么卓一卓下座。

　　开炉上堂十月开炉攀旧条随家柴炭俭丰烧别无暖室延龙象莫怕风头硬且高不见道如如向上没可安排大火聚中不容蚊蚋铜头铁额正好翻身快鹞俊鹰不蹲窠窟冷灰豆爆庆幸非常烈焰冰生卜度不得当头坐断千圣亡锋绝后再苏十方通畅傍敲正打钝铁成金倒弄横拈死蛇解活莫道一条白练古庙香炉便是万仞崖前清风朗月争如剑刃上横身异类中戴角何故试玉须经火求珠不离泥。

　　远庵僼禅师语录卷第四
嘉兴大藏经　远庵僼禅师语录


　　远庵僼禅师语录卷第五

　　嗣法门人元视等编

　　上堂问绍佛绍祖唤作向上心不除未审和尚教人绍个什么师云领取钩头意莫认定盘星进云热谩大众即得师云只有你一个不受谩进云窥鞭良骥追风去挂角羚羊不可寻师云茫茫宇宙人无数几个男儿带眼睛乃云如鸡抱卵如猫捕鼠如鼠咬棺咬得破一场漏逗捕得着蹉过久矣抱得出有甚用处殊不知贪观芳草渡蹉过杏花村岂不见道少室无私句曹溪绝学禅古今最成现随处任方圆窥鞭良骥追风去逐块韩卢绕树旋父子不传真妙诀端然不在药炉边。

　　因雪上堂白滴滴清寥寥旧日山河没处捞万里浑成银色界千林结就玉枝条纯净世洁白朝谁信空华翳眼梢把玩几多迷岐路扫除转见骨堆高等待而今红日出一场懡　各归寮鼓掌呵呵下座。

　　至日上堂问晷运推移即不问阴阳未判事如何师云季夏酷热仲冬严寒进云阴阳未判承师指晷运推移又若何师云昨朝冬夜今日书云进云仰山近前叉手又作么生师云伯氏吹埙进云香严叉手近前还有同别也无师云仲氏吹篪进云恁么则妙舞应知夸遍拍三台须是大家推师云知音不必频频举进云天关拨转当人手斗柄潜回几个知师云作者须知暗里惊乃云空劫已前通一气不萌枝上华飞蛱蝶威音那畔转一机无影树头凤舞云霓如是则日月推迁不到阴阳消长何来然而通人分上又且不然一阴一阳正是作家权变一通一塞更好本分提撕万汇发生直历于身化境群萌悉动广开众妙之门不妨天畔祥云直与身云而合彩帘前化日时共慧日而舒长正恁么时慧日舒长则且止如何是众妙之门刺绣五纹添弱线鸳鸯绣出从君看吹葭六管动飞灰不把金针与人见卓拄杖云还会么便下座。

　　上堂问天童大炉扇恶辣多方便三种病人来作么生煆炼师云痛处要加锥进云患盲底人来时如何师云正好撒把沙进云患聋底来时又作么生师云更好灌瓯水进云患哑底来聻师云蓦口即便筑进云久向天童手段别果然发药不寻常师云莫把黄连作甘草乃云吾宗语句如珠走盘无你捉摸处有底不识好恶见说碓嘴生华乌龟脱壳便作胜解说着锦包特石铁裹泥团便作奇解说着钓丝绞水锯解秤锤便作异解说着珠钻九曲玉解连环便作妙解说着麦中有面饭是米做便作实解说着山上鲤鱼井底蓬尘便作虚解说着空中鸟迹水底鱼踪便作无解说着冰中咸味色里胶青便作有解说着天台普请南岳游山便作同解说着驴头向北马头向南便作别解说着饥来吃饭困来打眠便作常解说着虚空粉碎大地平沉便作空解如斯见解不出九十六种四见八倒还曾梦见吾宗门下脚跟毫毛么岂不是无上醍醐遇斯等人反成毒药所以天童寻常向人道参学须具参学眼见地须得见地句有底问着他如何是参学眼不道眉毛下便说鼻梁边有甚交涉更问他如何是见地句不是踏步向前便是擎拳竖指有甚交涉语不离窠臼焉能出盖缠且道病在于何病在　胶性不脱逢有粘著有逢无粘着无逢奇特粘着奇特逢玄妙粘着玄妙到者里须是六根不具七识不还底略较些子何故不妨疑着。

　　晚参白额无端咬大虫南山血溅北山红分明一段真消息撞着张公唤李翁你道因甚如此玉侍者云惑乱人不少师云且喜惑乱得一个便下座。

　　岁朝化士还山上堂三阳开泰不寻常万物咸亨化日长脱落旧时陈烂货斩新披露好春光大众三十六旬之始光耀旬旬光耀七十二候之初饱足候候饱足领取最初一句元旦原来是岁朝荐得向上一机化主必定是禅客搅长河为酥酪钵盂峰跃然起舞变大地作黄金太白山蓦地点头何故但愿春风齐着力一时吹入我门来卓拄杖下座。

　　解冬上堂岩雪消残涧声弄潺湲之碧春风披拂溪花散烂熳之香日暖天和休向炉边蹲坐山明水秀须知杖底风光可谓衲子行藏十方通畅祖师门户八字打开虽然门里出身易身里出门难直须断除佛祖窟打破玄妙门跳出断常坑不依清净界都无一物独奋双拳海上横行于法自在把住也由我放行也由我把住则且置如何是放行一句要知么初三十一不用拣日。

　　姚江胡氏众信请上堂问庞公原是在家人口吸西江话已陈善信今朝来请法愿师一句露尖新师云虚空拍掌笑呵呵进云恁么则打面还他州土麦唱歌须是帝乡人只如庞公道难难十石油麻树上摊意旨如何师云望空启告进云庞婆道易易百草头边祖师意还有优劣也无师云夫唱妇随进云灵照道也不难也不易饥来吃饭困来睡又作么生师云鹤鸣子和进云无生曲子当年别今日翻来韵更新师云又被风吹别调中乃云昔日庞公说易难而今指注更无端谁知一一拈来妙不是知音不与弹大众十石油麻树上摊看来一点不为难若是白拈轻巧手须弥顶上撮波澜百草头边祖师意仔细思量也不易相逢未透赵州关认着依然还不是饥来吃饭困来睡也有难时也有易无米难将篾束腰有斋不用多思虑放开穷汉肚皮来一饱齁齁唱啰哩唱则任唱且道什么人还饭钱石麟生出凤凰儿东行热闹西行利。

　　授丽宗视丆山岩昼轮明衣拂上堂举世尊初生一手指天一手指地周行七步目顾四方乃云天上天下惟我独尊云门云我当时若见一棒打杀与狗子吃贵图天下太平师云丛林商量尽道知恩报恩殊不知落在驴前马后若是天童便与摩顶授记善哉善哉如是如是不妨递代相传便下座。

　　谢翠岩和尚斋上堂昔日翠岩饥冻不暇逼云峰而化米化炭俭生不孝今朝天童枯澹不堪因翠岩而饱肚饱肠义出丰年不怕烂底佛法一番提起一番新难恰好底人情一度用来一度妙东家杓柄长西家杓柄短张公吃酒李公醉盏子扑落地碟子成七片一家有事百家忙得人一牛还人一马即且置只如同声相应同气相求一句作么生道须知洪井千寻浪总是清关一脉流。

　　开炉上堂问如何是祖师西来意师云嘉州大象进云如何是佛师云陕府铁牛进云如何是道师云脚下荐取进云九旬结制画地为牢还许学人出身处也无师云你即今在甚么处僧喝师便打进云谢师指示师云错会不少乃云近来诸方开炉有两种说话热闹底说热闹话寂莫底说寂莫话热闹底便道火炉盖世烈焰轰天以门庭阔大为胜寂莫底便道冷湫湫地去清寥寥地去白滴滴地去忽然寒灰发焰去以门庭孤峻为胜惟有天童开炉总不在者两边孤峻任他孤峻阔大任他阔大不见道他人住处我不住他人行处我不行不是与人难一样大都缁素要分明且道九十日内将甚么为人卓拄杖下座。

　　上堂问人人口吞佛祖个个眼盖乾坤老汉连日东打西打胡饼里讨什么汁师云为怜三尺子宁惜两茎眉进云与么则将此身心奉尘刹是则名为报佛恩师云何处有恁么人乃云莫怪天童潦倒翁画蛇添足却成龙忽然破壁飞腾去白两无端撒碧空沾其润者三冬枯木秀得其力者九夏雪华红何故有意气时添意气不相逢处也相逢昨夜后围挑野菜天明掘个大川芎。

　　晚参问临济在黄檗手中吃棒因甚向大愚肋下还拳师云桑树上着箭柳树上出汁进云还是得黄檗力得大愚力师云总得总不得进云和尚与么答话有甚巴鼻师云三十年后悟去在乃举无文禅师道上士闻道勤而行之着甚死急中士闻道如存若亡犹较些子下士闻道大笑之却有衲僧气概师云无文老子具逸群之辨提格外之机不妨是个俊俏衲僧检点将来只知其一不知其二天童即不然上士闻道勤而行之好与三十棒中士闻道如存若亡好与三十棒下士闻道大笑之好与三十棒何故剑为不平离宝匣药因救病出金瓶。

　　上堂问古人道一棒作漫天网打凤张麟一棒作布丝网捞虾捷蚬和尚一棒作什么网师云亦作漫天网亦作布丝网进云因甚亦作漫天网亦作布丝网师云麟凤也要虾蚬也要进云恁么则被和尚一网打尽也师云却被你道着进云只如不是麟凤不是虾蚬又作么生师云一任　跳乃云天无私故常覆地无私故常载日月无私故常明佛法无私故贤愚无间人心无私故高低无诤拈拄杖云只如拄杖子无私又作么生击碎骊龙明月珠敲出凤凰五色髓解冬上堂问把住放行则不问三玄三要请师宣师云逐一问将来进云一鉴晴空星斗悬如何是第一玄师云洗脚上床眠进云嫦娥月里打秋千如何是第二玄师云火里长青莲进云阎浮树在海南边如何是第三玄师云无云月一天进云清音不落宫商调如何是第一要师云男儿跨灶进云当台宝镜无私照如何是第二要师云点即不到进云无端钻入藕丝窍如何是第三要师云春寒料峭进云只如除却玄要和尚还有出格为人句么师云何不出格问将来进云即今已问了师打云还要第二杓恶水么进云棒下翻身惟凭好手箭锋相拄贵遇作家只如学人别转旗枪单刀直入和尚又作么生师云且缓缓进云明知和尚有陷虎之机师云如何是你出身之路僧便喝师云再喝看进云和尚还嫌少么师云放汝三十棒乃云结却布袋口长河无涓滴之流打开布袋头寒谷转阳和之色所谓衲僧阃奥之内有天地化裁之机作家炉鞴之间得纵横收放之妙如是不妨一寻寒木三事轻装朝游檀特之云暮宿罗浮之月方知无边刹境自他不隔于毫端抑且数树梅花半堤柳色烟散劫前之景香流物外之春不出十世古今始终不离于当念所以十二时辰不须转便可延短寿作长年万物自己弗用归便可移南箕为北斗还委悉么拈拄杖卓一卓云七星斜映风生处解粘天下任横行。

　　施主禳灾上堂举高峰四句云者一道真言驱神役鬼其来久矣只是未有人道得是何秘诀山僧今日不惜口业分明道破海底泥牛衔月走是大神咒岩前石虎抱儿眠是大明咒铁蛇钻入金刚眼是无上咒昆仑骑象鹭鸶牵是无等等咒此四句中有一句能杀能活能纵能夺若人检点得出许伊参学事毕能除一切苦厄真实不虚然虽如是若是天童门下总用不着何故家无白泽之图必无如是妖怪。

　　华严期满散巨唯都监缘化回山上堂四载风霜饱衲衣迢迢万里片云飞相逢幸遇同人力赢得香粳千石归所以道同声相应同气相求同道相知同舟相济此一佛刹彼一佛刹佛佛道同灯灯相照正如华藏世界海一佛刹中无量刹无量刹中无量众所有身云等尘刹作不请友共宣扬宛如摩尼帝网珠交光相罗互为主接影联辉照大千咸坐如来法王座散作天香微妙网捞捷人间法海鱼或示曼殊千波起或为遍吉一亘空乃至法界诸高流春风摇荡千华丽一尘一佛一莲华不可称量微尘数克满十虚无空缺雨大法雨不思议天人龙鬼及修罗六欲天王梵天众罗睺罗与紧那罗各执香花宝璎珞阁浮檀金随色珠种种床座并幔盖翘勤合掌作供养劫初直至未来际人与非人皆作佛作佛即不无只是遭人笑怪何故钵盂安柄浑闲事锦上铺花又几重。

　　独峰禅德请上堂庭柯一叶飘万里秋容瘦就中一个峰不改四时秀春来不加新夏来不加茂所以秋到来郁郁不加旧纵至岁寒天翠色依然透古今无背向面面清风吼良哉参学人此个如何构一念万年同万年一念就覆去与翻来无前亦无后生亦只么看死亦只么究智识莫能知情枯难泊凑忽地豁双眸原自不唧溜蓦竖拂子云还见么不挂烟霞色任君嫌丑陋。

　　开炉上堂烹佛烹祖大炉鞴煆凡煆圣恶钳锤算来总是闲家具诸人分上一些子加不得何故彼自无疮勿伤之也虽然争奈拄杖子把不定佛来与一顿祖来与一顿凡来与一顿圣来与一顿直得尽大地风飒飒地设有个知痛痒底汉出来道也是无事生事山僧更教伊坐破七个蒲团大众既知痛痒因甚又要与么钝置良久云千钧之弩岂为鼷鼠而发机。

　　晚参一向干剥剥全无些子滋味连日水漉漉便有几许咂啖若向有咂啖处得些滋味珍馐虽美只是饱人不得若向无滋味处一下咬着饥虚顿忘自然永绝驰求到者里不是心不是佛梅花枝上三更月正是心正是佛海底红尘飞不彻报诸人须猛烈打开眼底时节要透清关那畔关直须万里一条铁。

　　冬至上堂问一爻初拨动万物尽光辉昨晚小参已蒙指示今朝升座更欲何为师云云书当日瑞时卜隔年丰进云只如山川河洛尽从一画而生未审者一画又从何而生师云从来不覆藏进云恁么则日照寒光澹山摇翠色新师云且喜没交涉乃云有抑则有扬一阳来复化日舒长有疑则有悟一声　地风光独露虽然有疑有悟犹属化权无悟无迷未为究竟衲僧家须是超卓大方不存窠臼自由独脱别立生涯掀翻地轴拨转天关颠阴倒阳散冰华于火聚移寒换暑抽石笋于穷崖等闲坐断万机头到底不居空劫外说甚么能为万象主不逐四时凋卓拄杖云还委悉么便下座。

　　上堂问个事本离言说相升堂不请意何为师云阿谁教你近前来进云大似冬行春号令晴空白日鼓风雷师云西天斩头截臂我者里自领出去进云昔日大慧老人道十五日前诸人道着径山道不着意旨如何师云郑州梨进云十五日后径山道着诸人道不着又作么生师云青州枣进云正当十五日良久云普又且如何师云到底无过出处好进云和尚今日升座十五日前如何吐露师云过进云十五日后又作么生举扬师云劄进云正当今日如何提掇师云露进云可谓昔日径山今朝太白师云莫将鹤唳误作莺啼乃云太白峰点头也清关桥放行也玲珑岩在傍觑见未免做眼做晴东谷神从来肚皮宽大好亦不问歹亦不管虽然也不是好心若据山僧拄杖子好歹各与二十何故见事不平争忍得衲僧正令自当行。

　　追严上堂木有本水有源饮水知源人间之孝道达本忘情出世之津梁所以诸佛出世只教人返本还源祖师西来直指个本命元辰击香几云若向者里荐得便知一根既还源六处互解脱眼处作佛事耳处得解脱耳处作佛事鼻处得解脱鼻处作佛事舌处得解脱舌处作佛事身处得解脱身处作佛事意处得解脱意处作佛事一切俱解脱如是则孝子作佛事先君得解脱既得解脱且道即今在甚么处汉地不拘秦不管倒骑驴子下扬州。

　　上堂昨朝东郭恰迎春今日檀那喜庆生不特寒梅初破玉又闻幽鸟试新声圆通户启三千界镜面容彰十二形打鼓升堂重举示分明五彩画连城虽然如是只如因斋庆赞又作么生优昙物外瑞菡萏火中馨。

　　大士开光起忏提台张公同夫人陈氏入山祝弘觉老和尚寿上堂未有此相先具此眼未有此眼先具此光所以道光未发时无佛无众生者里觑得破千眼顿开如杲日之丽于长空无幽不照无暗不明千臂舒张若春风之行于万国无条不达无树不新如是则森罗万象大地山河全体具大悲心全体具大悲行无向无背无逆无顺无始无终无起无灭内无能礼外无所礼向甚处庄严向甚处清净向甚处求饶益向甚处得解脱虽然实际理地不受一尘佛事门头不舍一法于无梯航处巧设梯航无三昧处特修三昧无身处现身无相处现相胚胎万有化育群萌为四生之父作三界之母且道是因权显实就实行权良久云还会么何处台无月谁家树不春。

　　姚江灵源道人同邵奉常夫人祝老和尚寿上堂问运大悲心作殊胜事一任施为只如两仪未兆之先文彩未彰之际又且如何展演师云有眼者见进云可谓古佛堂中无异说流通句内有多谈师云如何是流通句进云座中尽有江南客休向樽前唱鹧鸪师云话堕也不知进云既言无碍大悲何故又分十智师云一雨普滋进云虽是百年陈烂葛今朝也要大家知十智同真愿师华劈师云即今汾阳大师在什么处进云功不浪施师云方木逗圆窍进云但有纤毫即是尘如何一同一质师云佛面尽黄金进云坐断须弥不问山如何二同大事师云内逼屙屎进云经有经师论有论师如何三总同参师云十方无异路进云不可以智知不可以识识如何四同真智师云狸奴多解捉老鼠进云天倾西北地缺东南如何五同遍普师云何处台无月进云海则咸河则淡如何六同具足师云谁家树不春进云瓮里何曾走却鳖如何七同得失师云梦里拾黄金进云不动干戈建太平如何八同生杀师打云棒下分明进云鸦作鸦鸣鹊作鹊噪如何九同音吼师云莫乱分疏进云要津把断水泄不通如何十同得入师云大家在者里进云放开一线曲为今时与甚么人同得入师云大地山河进云与谁同音吼师云不是知音徒劳话会进云作么生同生杀师云无脚仙人解双趯进云甚么物同得失师云十字街头石敢当进云阿那个同具足师云泥猪癞狗进云是谁同遍普师云露柱灯笼进云何人同真智师云佛殿鸱吻进云孰与总同参师云满堂尽是十方僧进云那个同大事师云阇黎没干涉进云何物同一质师云高着眼进云雪曲阳春承唱出显发还须过量人师云谁是过量人僧便喝师便打进云如斯唱酬不特师报不报之恩抑且四众得闻所未闻也师云阇黎分上又作么生进云那堪黑漆屏风上更写卢同月蚀诗师云大众记取者一联乃云蟠桃三千岁始熟优昙五百载发现岂尽称扬日月为天眼山河作寿龄只道一半直得尘尘刹刹咸开寿域头头物物尽发殊祥大似尘培巨岳垣筑虚空假使道身云普覆三千界法雨均沾亿劫春也则不劳涂污只如今日邵夫人进山修供毕竟如何祝赞虚空有口难宣说大地无言更赞扬。

　　陈阳亭高敬萱居士祈嗣上堂举古德云接物利生极妙外甥终是不肖他家自有儿孙将来应用恰好又有道菜园墙倒晴方筑房店篱穿雨过修院宇漏时随分整儿孙大小尽风流师云二大老与么举扬可谓抑扬有准应用无私检点将来虽则尽美未能尽善何故看取天童拈出物我同源处处真本来成现绝疏亲石麟天上初移步玉树阶前正发春卓拄杖下座。

　　韦子寅郡侯毛鹤舫司李二护法至上堂问垂丝千尺意在深潭忽遇狞龙来时如何师云不消三寸钩进云恁么则倾湫倒岳去也师云一钓便上问昔日陈操尚书访资福福见便画圆相尚书云弟子恁么来早已不着便何堪更画圆相意旨如何师云八华毬上绣红旗进云福归方丈又作么生师云君向潇湘我向秦乃云二十年来故郡公此同贤佐过岩丛云泉叠喜增新胜猿鸟相逢识旧容社结香山追白老机酬玉带笑苏翁比来野况虽空寂寒菊餐霜色正浓复举王常侍访临济到僧堂问云此一堂僧还看经否济云不看经侍云还习禅否济云不习禅侍云又不看经又不习禅作个甚么济云总教伊成佛作祖去侍云金屑虽贵落眼成翳济云将谓你是个俗汉师云铿金枞玉须是其人打凤罗龙还他作者然虽如是检点将来未免得失相半争如我二护法入山见此一堂野衲也不问看经也不问习禅山僧也不教伊成佛作祖去也不道将谓你是个俗汉何故路逢达道者相见不扬眉。

　　启华严期供祖师上堂问法不孤起仗境方生即今杲日当空正恁么时如何是华严境界师云庭前翠柏笑点头进云因甚声闻在座有眼不见华藏界有耳不闻遮那声师云覆盆之下难怪日轮进云只如善财末后弹指楼阁门开且道他还悟也未师云依然黑豆未生芽乃云佛佛授手授个什么咀咀相传传个什么正眼看来者队老古锥欺胡瞒汉递代相承若遇明眼衲僧三十棒从头打将去有甚么罪过虽然盖为无法可授无法可得无有纤毫系缀于人所以正眼流通慧命不绝不妨以大地为盘须弥为供无边香水海为香花尽虚空遍法界克满十方尽未来际作一供养且道还报得恩酬得德么大似郑州出曹门远之远矣既总不得且道如何卓拄杖云打面还他州土麦唱歌须是帝乡人。

　　破籓首座领姚江众信请上堂一说不再说一见不再见古人与么道大似小家伎俩天童近日则不然前日说了昨日又说昨日说了今日又说今日说了明日又说明日说了后日又说乃至尽未来际水漉漉地屙漉漉地说无穷尽所以道尘说刹说众生说炽然说无间歇诸人未出门时与你相见了也即今大座当轩又与你相见了也乃至异方绝域四维上下尘劫累劫无有不与你相见底时节诸人要避避不得山僧要躲躲不得何故不见道无二无二分无别无断故既无断别因甚文殊是文殊文喜是文喜良久云向下文长付在来日。

　　满慈道人七旬弟子素晖请上堂孔子七十而从心所欲赵州八十犹行脚若以世谛观来赵州不及孔子若以道眼看来孔子不及赵州何故不见道学凭入室智乃通方道旷无涯逢人不尽落花台上不妨更布金沙玛瑙阶前何碍重铺锦绣一番提起一番新一度用来一度妙只如春秋不涉荣枯不变山巍巍而不足比其高水渊渊而不足拟其深天地覆载不及日月照临不到且道是什么人境界莫言世上无仙客须信壶中别有天。

　　提台张少保六旬寿诞修华严忏祈嗣上堂问禄齐大地寿等虚空即不问世尊在华严会上说重重法界举起坐具云且道者个是第几重师云放下着进云张大护法修种种供养请和尚升座说法与华严会上相去多少师云一华开五叶进云只如因斋庆赞一句又作么生师云结果自馨香进云若不登高望焉知山海宽师云贪观天上月失却手中桡乃云菩提场广华藏界宽不可以智知不可以识识只在当人一念纯真全是毗卢正体所以道无边刹境自他不隔于毫端十世古今始终不离于当念即此一念纯真而释迦老子升兜率到他化住佛刹现神变说种种三昧而善财童子入法界登楼阁参慈氏觐文殊得种种法门而普贤诸大菩萨七处九会云兴海涌诸愿行海皆悉满足互为主伴一一交罗无不是毗卢遮那华藏广大境界今辰少保张大护法发此一念纯真即于不思议海中涌出种种宝殿种种宝座种种妙华种种妙香种种璎珞种种宝网种种天妙衣服云海种种摩尼光明云海种种幢幡宝盖云海种种天妙音乐云海殊胜中最殊胜奇特中更奇特普于诸佛菩萨众位等前广陈供养当知大人具大见大智得大用即此发心便与华藏海中诸佛菩萨同一境界何况翘勤合掌礼拜瞻诵正所谓雨华台上重铺锦绣玛瑙阶前更布金沙寿如山固福若海深熊罴早协于梦中石麟忽降于天上何止觞称三祝人颂九如顿使万象森罗同声庆赞山河大地共口宣扬是事且置只如父母未生时一念不生处又作么生千岁蟠桃何足算万年蓂荚未为奇。

　　远庵僼禅师语录卷第五
嘉兴大藏经　远庵僼禅师语录


　　远庵僼禅师语录卷第六

　　嗣法门人元视等编

　　杜子濂海宪请上堂问昨日入理深谈言言见谛今朝斩钉截铁句句归宗如何是入理深谈句师云八角磨盘空里走进云如何是斩钉截铁句师云三脚驴子弄蹄行进云去此二途如何指示师云不妨两彩一赛进云只如道台杜大护法请和尚升座还是入理深谈相为还是斩钉截铁相为师云你试卜度看进云文殊与维摩不是闲相识师云只道得一半问楼阁顿开弹指内善财拄杖别风霜人天到此窥无路大作波澜润八荒今朝公案现成请师别露消息师云昨日晴今日雨进云倒却门前刹竿子谁家灶里火无烟昔日韩文公问大颠和尚春秋多少颠举数珠云昼夜一百八意旨如何师云幽州江上石人蹲进云既是一般弄丑因甚摈却首座师云无须锁子两头摇乃举无尽居士张相公初访东林印可次谒兜率语至更深论及宗门事兜率云运使既蒙东林印可于佛祖言句少有疑否无尽云有兜率云疑何等语无尽云香严独脚颂德山托钵话兜率云于此有疑其余安得无疑只如岩头道末后句是有是无无尽云有兜率大笑便归方丈闭却门无尽一夜睡不稳至五更下床触翻溺器乃大彻师云学凭入室知乃通方道旷无涯逢人不尽所以善财童子始于福城东际后登楼阁门中至于不离自所住处入普贤毛孔刹中行一步过不可说不可说佛刹微尘数尽未来劫犹不能知一毛孔中刹海次第刹海藏刹海差别刹海普入刹海成刹海坏刹海庄严所有边际当知无尽居士若不遇兜率老汉怎知末后者段消息座前密圆道人杜大护法于个中参究遍历诸方门户不下善财童子南询五十三人至于无尽末后句未审若何兹来谒堂上老人垂一则无义味话连下数语却不许诺直得计穷力尽山僧欲效三平与伊傍通一线今日却于人天众前为伊代一转语贵图大家知有老人道髑髅无识眼目精明汉因甚仰面不见天低头不见地要知么太平无象杜公出众礼拜云昨日老人不肯语今日幸和尚点破些子师云居士作么生会公云两眼对两眼师云大众证明公便礼拜师下座。

　　晚参第一句荐得堪与佛祖为师第二句荐得堪与人天为师第三句荐得自救不了是汝诸人第几句荐得恢知客云只者一句也不消得师云争奈者一句何岩副寺云意气不从天地得一僧便出师云你道者僧为甚么便去还是荐得便去还是荐不得便去若荐不得争解与么去若荐得且道他荐个甚么岩云衲子难瞒师休去。

　　大悲诞日修华严忏期主张夫人请上堂问一尘一刹总是毗卢道场一华一香无非普贤境界如何是毗卢师师云天上有星皆拱北进云人天交接凡圣混融如何是普贤身师云人间无水不朝东进云可谓是处是弥勒无门无善财如何是理法界师云有水皆含月进云诸法寂灭相不可以言宣如何是事法界师云无山不带云进云春至百花开黄莺啼柳上如何是理事无碍法界师云刹竿头上煎　子进云四海五湖皇化里不知何处有封疆如何是事事无碍法界师云佛殿阶前狗尿天进云更有一界弥勒尚无入头善财岂容参请今日人天众前请师点出师云未问已前先道破进云只如张大夫人入山作大佛事且道入何法界师云锦上更添华进云与么则石麟童子殷勤报弥勒楼前寿量身师云却被阇黎道着问圆通应现顿开千手千眼悲愿弘深现出百亿化身正当恁么时如何是极则一句师云迟日江山丽进云鸟啼春色里花笑碧岩前师云重说偈言乃云莺啼绣谷燕语雕梁圆通门头头虚豁花开碧嶂柳弄春堤大悲身处处降生如是岂止诞皇宫生内院垂手金沙滩畔示迹补洛岩前现四面八面十二面四臂八臂千臂八万四千母陀罗臂八万四千清净宝目直得若天若人若僧若俗若男若女若龙鬼傍生若山河大地无不是尘沙刹海华藏界中东涌西没兴慈运悲全体显现所以道应以佛身菩萨身国王身宰官身将军身命妇身得度者即现其身而为说法只如檀越主张大夫人现命妇身已且道说甚么法良久云更听一偈优昙为瑞现人间大福德中最殊胜种种淑美不可说非诸凡小可比者全凭解脱知见力涌出无尽香华云无尽庄严种种宝摩尼光明幡盖幢遍满十方诸刹海普于法界十方前陈设醍醐最上味破一尘中出大经河沙微尘品及偈端延聪慧众高流刹那参偏诸佛刹恭敬翘勤净三业一身清净多身净十方国土琉璃洁管教是处是弥勒何患无门无善财是身寿命无穷尽叶叶流芳无间然当来果满菩提圆又见花开世界起报道石牛拦古路等闲一马生三寅挥拂下座。

　　满散上堂问天地同根万物一体普眼因甚不见普贤师云金不博金进云只如普眼处处寻觅普贤不见为当坐断十方为是密移一步师云不可妄生卜度进云世尊道汝但于静三昧中起一念便见普贤还是正打傍敲还是放开一线师云切忌随他舌头转进云普眼见底是普贤不是普贤若道是蹉过普贤若道不是辜负世尊万指丛中请师端的师云看你分疏不下进云曙色未分人尽望及乎天晓也寻常师云你将谓有多少奇特进云经中道尘说刹说炽然说无间歇作么生是功圆果满一句师云万象森罗齐起舞进云昔人施佛七钱果感金轮之报现前张大护法陈氏夫人作如是种种殊胜功德未审得何果报师云不可说难称量进云与么则寿山与须弥并峙福海共香水同深师云却被阇黎道着乃举拂子云大众看看华藏庄严世界海佛刹微尘数世界佛刹微尘数佛佛刹微尘数菩萨众位等众尽在山僧拂子头上演说百千法门无量妙义诸人见么还闻么若见若闻可谓向一毫端上识得根源去岂止不动一步周遍十方不资敛念楼阁门开法界高流刹那参遍直得与佛刹微尘数诸如来佛刹微尘数菩萨众位等众同一眼见同一耳闻同一口说同一境界同一受用同一善巧同一神变小中现大大中现小真中现俗俗中现真同中现异异中现同偏中现圆圆中现偏掷大千于方外纳须弥于芥中搅长河为酥酪变大地作黄金三百六十骨节八万四千毛窍同一放清净微妙宝光遇斯光者悉证菩提所以道得之者圆真智于一时失之者徒修行于旷劫只如今日行周愿满且道功归何处大福德人修大福德人受复举黑氏梵志两手擎合欢梧桐华供养世尊世尊云放下着梵志放下左手华世尊复云放下着梵志放下右手华世尊又云放下着梵志云两手皆空又教放下甚么世尊云我非教汝放下华教汝外舍六尘内舍六根中舍六识舍至无可舍处是汝免生死处梵志于言下悟无生忍师云大小世尊彻底婆心只见一边即今张大夫人一期之内持无数香华珍宝衣食来供养诸位知识山僧但合掌称赞何故不作舍想不作非舍想且道六根六尘六识向甚处着。

　　陆英长居士请上堂举黄山谷访晦堂禅师乞指径捷处晦堂云只如仲尼道二三子以我为隐乎吾无隐乎尔者太史作么生理论山谷拟对晦堂云不是不是山谷迷闷不已一日侍晦堂山行次岩桂盛放晦堂云还闻木樨华香么山谷云闻晦堂云吾无隐乎尔山谷释然有省师云大众人莫不饮食也鲜能知味也谁知晦堂鼻孔却被山谷觑破惜乎山谷脚跟却被晦堂惑乱与么发明无隐之旨大似天地悬隔何故听取一颂物外同人过草堂不劳特地错商量年年岩桂秋将半自有天风送晚香。

　　前川张少保祈嗣得子入山谢师请上堂问堂前露柱久怀胎生下孩儿颇俊哉未解语言先作赋一操直取状元来为复神通妙用还是法尔如然师云西天梵语东土唐言进云　地一声天地震龙飞凤舞出人前师云喜而不寐进云只如五位王子如何指示师云陈年茶饭不消拈出进云和尚岂无方便师云错过不少进云尊贵不堕如何是诞生王子师云天高群象正进云阶级不历如何是朝生王子师云海阔百川朝进云功勋不落如何是末生王子师云万邦归至化进云化权不彰如何是化生王子师云一气转洪钧进云禁庭不出如何是内生王子师云佛眼觑不见乃云种豆得豆种麻得麻头头不爽法法无差是龙生龙是凤生凤种有将门玉麟天送所以道但能怀疑孕信何难　地一声既然　地一声定是见头见面星眼随人转神妙天生朱唇向乳开灵通本有何况狮儿堕地便解返掷虎生三日气已吞牛本不寻常事犹奇特承先启后奕世传芳跨灶冲楼超群越格只如父母未生前且道是何面目良久云好个凤凰儿岂向那边讨。

　　师谢本山院事提台张少保合郡荐绅袍衿诸护法挽留复住请上堂问寰中天子敕塞外将军令符到令行时如何师云看取令行时进云金锁玄关留不住行于异类且轮回还是定业难逃为复婆心太热师云一任卜度进云恁么则觉海波澜增浩渺慧天日月转光辉师云赞叹即得问钟鼓喧阗人天瞻仰学人上来箭锋不爽如何是端的为人一句师云一棒一条痕进云再住天童孤负神鼎大众若上神鼎有违天童护法未审如何即是师云匝地红轮通一照何人外此大威光进云与么则施设纵横皆是妙一个闲人天地间师云也则不劳问六载光扬法化四众瞻依一朝杖逐云行群峦失色今朝人天并集乞师再整风规师云寒山依旧烧火拾得依旧把帚僧顾左右云大众分明记取师云你自会取好僧展两手师云转见纳败进云瞒某甲不得师云阿谁瞒你乃云何德继祖风幸住六年终虚占林泉美况乃五山雄今已力辞退遴选僧中龙将返山麋性得遂全愚蒙不意诸檀护宫保及台中词垣与外宪袍衿意佥同连词共力挽息肩不少容谆谆谕大义尚有白发翁有知非木石安不动微衷角驮重整顿浑身仍络笼士为知己死何以惜微躬为告诸兄弟努力展英锋外护尚如此吾徒宁不从赤身齐荷担庶不堕斯宗且作么生荷担能使斯宗不堕喝一喝下座。

　　开炉上堂赵州道我向行脚到南方火炉头有个无宾主话直至如今无人举着赵州老汉惯作空拳诳吓小儿漏逗不少山僧住院十余年来火炉头边无义味话话来话去转无义味今日别有个商量却堪咀嚼举似诸人不得忘却。

　　上堂问金峰三十年前有老婆心问禅答禅三十年后无老婆心问禅不答禅如何是三十年前有老婆心师云云开日出进云如何是三十年后无老婆心师云月落星残僧呈坐具云且道者个还有老婆心也无师云大众看你呈漆器进云莫瞒某甲好师云却是你瞒我问觑破三心非是佛若存一智即乖真如何是如来禅师云世尊不说说进云猛虎口中拏活雀蟭螟睫上绣鸳鸯如何是祖师禅师云达磨犹不识进云千波竞起家风大一亘晴空境界宽如何是菩萨禅师云文殊骑狮子普贤跨象王进云五解脱中施妙用六神通里展风流如何是声闻禅师云我者里无恁么禅进云一片肝肠倾瀑雪通身手眼露梅椒独出一头请师自道师云鹞子过新罗乃云佛以一音而演说众生随类而得解所以菩萨得解则六度万行二乘得解则四谛十二因缘天人得解则庄严获福三途得解则息苦停酸然虽如是总属教乘卓拄杖云看取山僧拄杖子亦以一音而演说直得森罗起舞万象扬眉虾蟆　跳上天蚯蚓蓦过东海只如现前诸人还得解也无良久云我不敢轻于汝等汝等皆当作佛。

　　晚参金峰三十年前有老婆心问禅答禅三十年后无老婆心问禅不答禅昨日有人问山僧许多禅山僧便答许多禅且道有老婆心也无而今则不然也有人问如何是如来禅则向他道破木杓如何是祖师禅则向他道烂蒲鞋如何是菩萨禅则向他道夜梦不祥如何是声闻禅则向他道书破大吉独出一头请师自道则向他道年衰鬼弄人大众山僧恁么答话莫是问禅不答禅无老婆心么众中若有动弦别曲者出来下一语看众下语不契求代师云何不道和尚大似雪上加霜。

　　晚参山僧适才偶兴携拄杖子向东谷看梅花却被梅花换却眼睛清香扑鼻却被香气换却鼻孔烹茗树底却被茶味换却舌头幽禽聒聒却被鸟声换却耳朵坐岩苔石却被石头换却四大即景题诗却被诗句换却意识山僧一时行乐却被梅花换却眼耳鼻舌身意拈拄杖云诸人还见么若见拄杖子即被拄杖子换却眼睛卓一卓云还闻么若闻即被拄杖子换却耳朵打僧一下云还知痛痒么若知痛痒即被拄杖子换却四大若道不得即被拄杖子换却舌头若屏息思虑即被拄杖子换却鼻孔意识诸人学禅学道却被拄杖子换却眼耳鼻舌身意呵呵山僧诸根被梅花换却诸人诸恨被拄杖子换却既都换却了正恁么时唤山僧作诸人也得唤诸人作山僧也得唤梅花作拄杖也得唤拄杖作梅花也得可谓无二无二分无别无断故因甚唤诸人向者床子上坐便不肯道道看密侍者云正是某甲放身命处师云做侍者有分伟侍者云某甲不入者保社师云你因甚向者里拜弘侍者云识法者惧师云且立者一边谦侍者云直透万重关不住青霄内师云我即不然谦云和尚又作么生师云不贪香饵味始是碧潭龙。

　　解冬上堂一冬之间九十日内霜风凛冽冰雪凝寒诸人聚首三条椽下拘拘挛挛同床各梦有底豆爆冷灰有底花开枯木有底澄潭彻底万象俱寒有底红炉片雪不留朕迹一往观去好个消息仔细看来捏目生花若论而今春回寒谷柳条放纽丁香解结诸人分上洒洒落落如鸟出笼翱翔碧汉如鱼透网游泳波澜似可放行且许一半何故不见道透网金鳞犹滞水回途石马出纱笼。

　　上堂大众还知无碍大陀罗尼神妙章句么良久云三世诸佛说不到历代祖师提不起十大论师注不及天下衲僧构不着是以天地未足喻其大虚空未足喻其广日月未足喻其光辉雨露未足喻其润泽神机莫测灵应无方若幽若显在圣在凡莫不受其甄陶被其化育晦暝时为日月险恶处作津梁饥者得食贫者得宝疲癃残疾者咸得其正贪嗔痴恚者悉去其邪令人人虚来实往使个个小出大遇三涂化为康庄之路六欲顿息环转之轮然虽如是犹属教权曲为中下更有一句口门未开以前荐得已迟八刻若待而今剑去久矣。

　　大悲诞日上堂问人天共集海众临筵法座高升合谈何事师云各自知机好进云唤作观世音菩萨又是正法明如来唤作正法明如来又是观世音菩萨正当恁么时唤作甚么师云泥里洗土块时有婴儿忽啼师乃云大众还闻　地一声么大悲菩萨降生了也若也荐得便好散去如或未然且听山僧打葛藤净法界身本无出没床下破蒲鞋不劳拈出大悲愿力示现受生篱根秃扫帚有甚用处争似而今风和日丽之时水绿山青之候春禽喉舌巧弄笙簧晓嶂花枝争攒锦绣可谓普现色身三昧广辟圆通六门正恁么时且道是大悲受生不是大悲受生还委悉么头头垂示处仔细好生观。

　　上堂举古德道秋江清浅时白露和烟岛良哉观世音全身入荒草师云古人露个风彩大似半开半合或晦或明天童者里则不然巧言不如直道春光雨过时轻云敛芳岛良哉大悲身明明露百草。

　　大悲期满散上堂居士问如何是现成公案不须参师云更问阿谁士云谢师指示师云你作么生领略士礼拜师便棒乃云南无喝啰怛那大众教中谓之真言又谓之神咒既谓之真言可不是假名既唤作神咒可不是虚声不见僧问龙牙才德山棒临济喝今日请师为提掇才云苏噜苏噜僧云苏噜苏噜远有西来意也无才云苏噜苏噜只如龙牙与么道且道唤作甚么莫是唤作禅么有般孟八郎自无眼目拾人涕唾见人说是禅便认着是禅见人唤作咒便认着是咒无端向太虚空里分垣别堑殊不知通人分上总无拘系有时高高山顶立有时深深水底行有时斩钉截铁有时合水和泥活鱍鱍转捷捷不椿定一处不落在一边只如而今一香一花一瞻一礼无不是全机显现照用同时所以道有眼汉绝罗笼骨碌椎守窠窟还委悉么大鹏展翅盖十洲篱边钝雀空啾啾骑骏马上高楼万里银河辊玉毬有意气时添意气不风流处也风流。

　　上堂不与物违真道广偶随缘起自禅深舌根已净谁能坏足迹如空我得寻古人和身放倒贵图正眼流通却被俗人觑破未免傍观者晒天童者里一向咬定牙关无奈清关桥畔流水潺潺太白峰前晴云霭霭尽底家私早已漏泄那堪更上曲录床上摇唇鼓舌说黄道白大似矢上加尖虽然为怜三尺子不惜两行眉更听一偈露柱灯笼吃白饭狸奴白牯饱齁齁不期小出无多子引得清风十二楼。

　　赵毓凡居士六旬请上堂昔岁观河今不异何妨两鬓渐侵霜从头花甲又重起丹桂年年报晚芳所以道从教白鼠推迁端的银台不变金刚体当证于目前坚密身非亘于尘外黄发骀背岂关九转还丹碧嶂清溪别有一般春色但能万年一念一念万年刹那可以流衍永生弹指可以全收旷劫说甚上寿中寿大年小年嬉游于仁义之涂处处无怀之国偃息乎禅观之圃头头不老之乡然虽如是只如韩文公问大颠和尚春秋多少颠举数珠云画夜一百八且道意旨如何良久举拂子云会么烂柯樵子疑无路挂树壶公妙有家。

　　开炉上堂烈焰炉中飞彩凤不可以有心求花针眼里度金鹏不可以无心得诸佛向火焰里转大法轮不可以语言造火焰向诸佛说法诸佛立地听不可以寂默通到者里恁么也不得不恁么也不得恁么不恁么总不得可谓进前无路退后无门外无国土可依内无心识可守假饶千手大悲向者里提不起八臂修罗向者里按不下神通光明使不着方便权巧用不得直得前际后际一时断冷处热处一时发方见死柴头上通红谁家灶里无火东厕头边桶爆何方用处不圆还委悉么垢净两边齐一浴须弥顶上更翻身。

　　晚参欲为诸人道破无奈口门窄舌头短不为诸人道破无奈肚肠痒心内热仔细思量直得计穷力尽无法可施权借释迦老子舌头用用则又不可他道始从鹿野苑终至跋提河如是二中间未尝说一字又借历代祖师口门更又不可他道不识不会说似一物即不中又道吾宗无语句实无一法与人恁么看来佛祖底口门亦无用处山僧底固是不堪你等诸人到者里也须自知去就始得虽然不到乌江畔知君未肯休。

　　大悲诞辰上堂问莺啼柳上广辟圆通之门花笑林间具现大悲之相若云大悲今日生未免头上又安头师云尔善知时节我今不再三进云比来抛砖只园引玉师云我王车内无如是刀乃云若谓大悲今日生错过春山无限情不谓大悲今日生孤负黄鹂树上鸣生不生太虚空里觅途程迷封滞壳人无数空认山河当眼睛击拂子云何处台无月谁家树不春复举云门大师道闻声悟道见色明心观世音菩萨将钱买胡饼放下手却是馒头师云大众闻声见色阿谁不会胡饼馒头那个不知就中些子淆讹只因教下手来当时有个汉一把捏住免得疑误后昆何故假饶做造千般究竟无非是面。

　　说戒上堂披佛之衣行佛之行是佛而已是则是其奈未是昔有一沙门夜半经行踏破老茄作声疑是虾蟆梦中遂有虾蟆索命心生恐怖及至天明视之乃是老茄既是老茄虾蟆从甚处得来昨日新戒沙弥打发常住一块砖因甚不出众忏悔有者道清净行者不入涅槃破戒比丘不堕地狱山僧不觉失笑何也狮子咬人韩卢逐块。

　　兴化奉亲庵如化同人二禅人送师祖鉴吾禅师入塔请上堂宽廓非外寂寥非内举必全真洞无遗照所以行则日耀天临止则渊清水肃于毫端上建宝王刹坐微尘里转大法轮故尔大中现小小中现大偏中现正正中现偏位尊而不居功大而不宰入净入秽居郭居村无不于此光中纵横自在不用抛毬打鼓舞笏擎叉自能真风落落清素之烈可方任运腾腾二灵之美堪匹其卖自宝之生姜负渊禅之栲栳皆行逸群之令展格外之机宗猷赖而光赞祖道得此阴扶此其余事不可枚举只如末后风光且道何如萧然撒手临行际遥寄同参一首诗。

　　祈嗣上堂祖师心印落花片片随流水诸佛秘要幽鸟声声唤断崖若向者里承当钝鸟栖于枯芦困鱼止于泺水能于此处透脱神鳌化于雷门苍龙翔于碧汉便乃风云布地牙爪通身小中现大大中现小隐显同时权实并用能杀能活为雨为霖施格外之机行逸群之令随处作主遇缘即宗分宾立主七纵八横把住放行单拈独弄全凭大用现前不假纤毫造作是事且止只如檀越祈嗣又作么生喝下飞来金凤子棒头敲出玉麒麟。

　　至日祈嗣上堂阴极阳回天地发生之始泰来否极万物资始之时占瑞书云吹灰测影事有可征之道物无虚设之名若论你禅和家心识久塞疑团应破不秉此际更待何时天童者里一不要你铁树开花二不要你冰河发焰一声　地只要石女生儿庆快通身产下胸中扢搭自然兆协嘉祥诞生麟凤承家起运继美传芳报莫报之恩显不显之德那要预为杓卜隔手猜谜还委悉么万邦悬爱日一气转洪钧陈华若居士得子请上堂问雨细柳拖金线风和花绽锦屏云月溪山即不问如何是到家一句师云验在目前进云今日陈居士得子请师说法如何是保任一句师云雨滋三秀草花发万年枝进云云到碧岩千仞翠月当青嶂万溪春师云不须锦上更铺花拈拄杖云只者个不是奯公妻亦非曹家女却解孕灵毓秀一一麟翔凤举忽见五云开弄璋又报喜为从天降来还是地涌起为复佛口生从法化而乳问之于先天先天不知问之于后天后天无语且道毕竟从甚处得来良久卓拄杖云听取一偈孤根本是出常情为瑞为祥莫可名触处灵苗随地秀不萌枝上玉花生。

　　毛门包氏为男成平病中还愿祈安请上堂世尊说法如世百药能疗百病病在于染投以净药病在于净投以染药病在于偏投以圆药病在于圆投以偏药莫不以毒攻毒以楔出楔所以道即心即佛无病求药句非心非佛药病对治句攒簇不得底通身是病通身药药病俱捐时一回汗下一回快只如病入膏肓药力不到处又作么生不妨好个消息记得昔日张天觉阅维摩经至此病非地大亦不离地大有个会处会处且止既云非地大因甚又云不离地大既不离地大因甚又非地大到者里岂不卢医无以用其力扁鹊不能施其方若向者里着力追穷毕竟是地大非地大忽然识得病之根源落处直下四体平复百骸调适并不见有根尘器界苦乐情境说甚么染耶净耶业耶身耶地大耶非地大耶还委悉么岂惟宝箓长生诀已证金刚不坏身。

　　普明庵主请上堂问华严会上童子南询天童再会又作么生师云石中有玉沙里无油进云恁么则是处是弥勒无门无善财师云枯河道里觅鱼踪进云一点水墨两处成龙师云如何兴波作浪僧拂坐具云大众证明师打云也少者一棒不得乃云昼则日明夜则月明暗则灯明日能明画而不能明夜月能明夜而不能明昼灯能明近而不能明远竖拂子云若向者里明得一明一切明一见一切见石壁山河本无遮障风雨晦暝转更辉煌透尘透色亘古亘今者段光明灵然不昧如或未然不解三更敲日午直须北斗面南看。

　　范九皋居士持斋报母兼为祈嗣请上堂圣凡不二物我无殊十方刹海日前观大千同一真如性山河土石共演真乘鳞甲羽毛全彰妙体苟能洞彻根源自然不生异见头头物物了了明明桑树上着箭柳树上出汁桃树上开花李树上结果虽则事有千差毕竟理无二致何愁寸草之心莫报三春之德既念堂萱之茂必获庭工之荣所以道但须识取其头其尾自至秪如头尾相应一句又作么生合浦夜光珠灼烁蓝田春色玉珑璁。

　　远庵僼禅师语录卷第六
嘉兴大藏经　远庵僼禅师语录


　　远庵僼禅师语录卷第七

　　嗣法门人元视等编

　　住明州瑞岩开善禅寺语录

　　康熙九年四月受请于十一年三月入院十二年十月众请上堂。

　　拈疏毛锥未动文彩已露更若锦上铺华未免互相涂污分付维那切莫话堕。

　　法座作礼灯王相借争如从地涌出宽广不可思议高登不陟阶级龙得水时增意气虎逢山势长威狞便升。

　　拈香此一瓣香同天地参化育至圣至神尽广大极高明难称难量爇向炉中端为祝延
今上皇帝圣躬万岁万万岁伏愿金轮统御万国咸宁玉烛常调千邦齐泰▆风并宗风共扇佛日同舜日恒明次拈香此一瓣香为瑞为祥为霖为雨爇向炉中奉为满朝勋贵阖国公卿本山檀护在筵居士伏愿致君泽民功侔十乱经邦论道位极三台恒居黄阁开慈阁世拥朱轮转法轮又拈香此一瓣香得来威音王前流传普通年外锯解不断斧斫不开第三回拈出爇向炉中专诚供养现坐平阳堂上开山第一代祖弘觉禅师忞老和尚用酬法乳之恩敛衣就座上首白椎云法筵龙象众当观第一义师云动弦别曲须藉知音竖教扶宗还资作者众中有恁么人出来互相激扬问击法鼓建法幢十二峰前令再彰当年普化真消息今日凭师为举扬师云三冬枯木秀进云恁么则四十八员齐敛衽山河土石尽扬眉师云赞叹即得进云三圣道逢人即出出则不为人意旨如何师云塞北风寒进云兴化道逢人即不出出则便为人又作么生师云江南地暖进云只如和尚三处开堂为人说法未审如何师云知音不必频频举乃云恢弘祖道不消竖起空拳建立法幢只在横拈一杖不见道拄杖子横山河大地一时横拄杖子竖山河大地一时竖一处透脱千处万处穿通一机洞明千机万机圆转不用天回玉垒地转锦江自合遇缘即宗随处作主着着建家立业头头草偃风行石柱峰前重行正令玉芝岩畔再秀灵苗剪月亭空冰轮夜涌穿山渡绝竹筏春浮此日人天翕集龙象交臻光生蓬户茅檐色起寒烟衰草直得溪山作舞瓦砾翻身梅舒扑鼻香松霭盈眸翠但能不将眼见不将耳闻不以智知不以识识便尔超步毗卢顶顿开弥勒门堪报不报之恩共助无为之化还委悉么域中星日斩新挂方外乾坤如旧开复举赵州道有时拈一茎草作丈六金身用有时将丈六金身作一茎草用端祖道若端的得一回汗出一茎草上现出玉殿琼楼若端的不得一回汗出琼楼玉殿被一茎草覆却大众玉殿琼楼之隐现丈六金身之作用总在一茎草上拈拂子云还知瑞岩者一茎草么不从天降不从地生佛祖以之出兴国王以之乘运国土以之安宁山林以之生色在灵山则为优昙华在安养则为九品莲在少林则为三尺雪在临济则为六十棒且道在瑞岩又作么生风清三代上香吐九茎新复白椎云谛观法王法法王法如是下座。

　　师至云间瑞应禅院上堂问三藏十二部无非权说三千七百则总是葛藤请和尚除却棒喝格外提持师打云唤作棒喝入地狱如箭射乃云长庆道撞着道伴交肩一生参学事毕大似乞儿见小利我则不然撞着道伴交肩不妨逢场作戏不见道法无定相著相乖宗道不虚行随行得路山僧迩来卸却项上三百斤铁枷随情放旷任运逍遥优游湖海来到云间吊船子遗风求幻住往迹杯浮三泖泛万顷之弥漫筇陟九峰观千秋之胜概幽寻曲讨题石品泉市走廛行探朋访旧浑忘佛法身心那有玄言妙谛此者同门法兄大渊和尚于此入廛垂手建大法幢击大法鼓吹大法螺雨大法雨到来观光有分何堪重上曲录适逢请主虔诚推免不下未免矢上加尖画蛇添足去也记得赵州访茱萸携杖至法堂从东过西从西过东茱萸云老老大大作甚么州云探水萸云我者里一滴也无探个甚么赵州靠拄杖便出二大老蓦劄相逢将谓扶竖宗风开发后学简点将来茱萸家风却被赵州看破赵州手脚又被茱萸捉败据令而行各与三十拄杖何故打面还他州土麦唱歌须是帝乡人。

　　宫保张太夫人为男弘勋祈福延生修大悲忏请上堂众生有千种缠缚菩萨有千只手眼化众生之执碍如春风之解冻去众生之迷惑如昼日之照昏威慈折摄权实照用杀活纵夺方便善巧无非拔苦与乐超情离见且道即今出何手眼挥拂子云大悲菩萨以清净杨枝水遍洒三千大千世界所有一切尘劳秽恶无不荡除消灭三草二木大根大茎中根中茎小根小茎乘此化育无不发萌条达以至开花结子悉成美材妙器为梁为栋为瑞为祥虽然雨滋三秀草片玉本来辉。

　　满散张太夫人请上堂佛祖以一音而演说众生随类而得解鹫岭拈花嵩山面壁岂不是以一音而演说德山入门便棒临济入门便喝岂不是以一音而演说石巩张弓道吾舞笏岂不是以一音而演说丹霞烧木佛翠微供罗汉岂不是以一音而演说瑞岩者里不解以一音而演说一味遇缘即宗逢场作戏有时高高山顶立有时深深海底行迩来借大悲神力直得竖穷三际横贯十虚天雨四花地摇六震惊动了石柱峰神出来道我住此山二千余年未闻有者个消息山僧不觉呵呵大笑且道笑个甚么便下座。

　　新戒付衣上堂披佛之衣行佛之行似佛而已所谓倚他门户傍他墙却被时人唤作郎有般汉闻与么道我则不然直得赤条条地无欲无依上无攀仰下绝己躬嫌佛不做嗔佛不为宁使永劫受沉沦不向诸圣求解脱如是作得主宰立得脚跟不妨一员无事道人检点将来自救不了在如若开凿人天陶铸凡圣须是向异类中行始得还委悉么不惜入泥并带水从教戴角与披毛。

　　了义悟知藏缘化归纳疏请上堂释迦老子娑婆化主阿弥陀佛西方化主昨晚梦见娑婆化主问讯西方化主云世事堪忍否众生易度否西方化主答云我此间名为极乐国土水鸟树林皆悉念佛七宝池内皆是金银琉璃赤珠玛瑙砗磲所成所生之人尽是莲花化生无有世事堪忍不堪忍众生易度不易度释迦老子道阿弥陀佛你享现成福忘却来处了也你莲花化生之人皆是我苦娑婆众生七宝莲花皆是随其福报而有你说得一片好话不知我在者里辛辛苦苦多少方便权巧化来底阿弥陀佛云娑婆众生多生极乐你因甚不归安养释迦老子被此一问直得无言可答禅床震动山僧不觉惊醒今日适逢纳疏请法不妨斗凑得恰好设有人道宝华座上何得说梦山僧道痴人面前不得说梦汝等俱是灵利衲僧道火何曾烧却舌只如释迦老子因甚不归安养长在娑婆一僧云请和尚归方丈师云不可得少为足悟知藏云但见皇风成一片不知何处有封疆师云释迦老子即不然何不道业在其中几时业尽不到虚空扑落地也须沧海化为尘。

　　师到普雨禅院上堂连日法师向者里讲得天雨四花地摇六震诸人还领略也未若也领略不可认奴作郎若未领略不可唤钟作瓮只如山僧到者里又作么生若也头上安头未免埋没你诸人若也别行一路未免惑乱你诸人若也诸人脚跟稳当任你佛祖到来无伊插足分何况其余说黄道白总是祭鬼神茶饭拭疮疣故纸与你诸人了无交涉只因脚跟未稳未免见人说有便著有见人说无便着无说不有不无便着不有不无说亦有亦无便着亦有亦无不见道离四句绝百非达磨老子来只求个不受惑底人如何是不受惑底人一僧才出师便棒僧拟问师云眼目定动白云万里复举一老宿一夏不说法有一僧云不望佛法得闻正因二字也罢老宿云若是正因一字也无邻庵一老宿闻云可惜一釜羹却被两颗老鼠粪污却师云二老可谓一着高一着一步高一步检点将来大似商君立法萧何制律只如山僧今日与么屙碌碌地且道是同是别富嫌千口少贫恨一身多。

　　上堂众生因贪瞋痴堕三恶道诸佛以贪瞋痴成等正觉何也诸佛不贪安能万德庄严不瞋岂能断除恶业不痴何以广度众生既然万德庄严则贪之一字息矣既能断除恶业则瞋之一字息矣至如众生无量无边也有可度者也有不可度者怎能度脱得尽则痴之一字未有了日在是事且置只如瑞岩拄杖子终日敲东击西且道害痴不害痴良久云曾为浪子偏怜客自是贪杯惜醉人复举药山久不上堂院主白云大众久思清诲请和尚不吝慈悲药山上堂便下座院主云因甚和尚不示一言药山云经有经师论有论师争怪得老僧药山幸自可怜生被院主一拶直得屎尿一齐来山僧亦久不上堂此因延寿证长老引尔隐禅人请法山僧未免高升曲录屙碌碌地且道经耶论耶落花台上重铺锦玛瑙阶前布赤砂。

　　华严期满散上堂唯一坚密身一切尘中现所谓现圣现凡而无有圣凡之相现男现女而无有男女之相乃至真中现俗俗中现真无中现有有中现无净中现染染中现净空中现色色中现空而无有诸相再无真俗净染有无空色互现之相如是一切相如梦一切心如幻一切法如响一切佛如影俱不可得既不可得坚密身亦不可得则众生身即是佛身法界即是众生界此世界即是他世界世间法即是出世间法所以东方入定西方起男身入定女身起女身入定天身起天身入定凡身起凡身入定声闻起声闻入定菩萨起菩萨入定世界起世界入定刹那起刹那入定一日起一日入定千劫起千劫入定以至不可说不可说劫起大众此以张老夫人六旬华诞之辰华严道场圆满之日山僧如是举扬且道所生功德增寿量多少良久竖拂子云若向者里荐得譬如以一切华云香云衣服鬘盖云乃至不可说雨众宝庄严云供养百千万亿佛刹微尘数诸佛所生功德何啻千倍不及一万倍不及一以至算数譬喻皆不能及一如或未然年年此月水亭畔无数莲华敷满池。

　　礼万佛忏上堂问古刹重兴宗风大阐四众临筵有何指示师云霜叶红于二月花进云只如庞居士道十方同聚会个个学无为未审无为作么生学师云放下着进云和尚也不得向虚空里钉橛师打云更要头上安头乃云常不轻菩萨逢人便拜且道拜个甚么德山临济见人便棒便喝且道棒个甚么喝个甚么至于擎叉打地舞笏张弓毕竟是个甚么诸仁者若向者里着眼合掌低头总不空过如或未然古佛过去久矣复举昔有秀才看千佛名经问长沙云百千诸佛只闻其名未审居何国土还化物也无沙云黄鹤楼诗崔颢题过秀才还曾题也未云未曾沙云得闲题取一篇师云长沙固是应机圆活手眼通身可惜者秀才只善攻文未知武略若是山僧作秀才待他云得闲题取一篇便掀倒禅床只如今礼万佛洪名设有人问居何国土便乃鞠躬问讯何故僧排夏腊俗列耆年更为颂出寒窗终日只攻文不见长安见白云黄鹤楼诗千古话晴川历历汉阳濆。

　　开炉上堂问古刹中兴大有缘刹竿重竖霭祥烟煆凡炼圣即不问一锤打就事如何师云费力不少进云昔日大通智胜佛十劫坐道场因甚佛法不现前不得成佛道师云文不加点问有疑有问未审和尚还许否师云不许进云恁么则夜静水寒鱼不饵满船空载月明归师云苍天苍天乃云天地未形之际阴阳未判以前早有者个炉鞴圣不鼓铸凡不煆炼一道平等浩然大均纵有妙密钳锤也须缩手诸仁还知者个时节么便好散去将谓无合杀拈拄杖云山僧今日于拄杖头上开个红炉一切凡情圣解一大藏破故纸千七百烂葛藤总向者里销镕铸一个铁橛子抛向东东方世界粉碎抛向西西方世界平沉抛来掷去南方北方四维上下悉皆消殒佛来摇动不得祖来移易不能塞在汝诸仁面前作何处置良久云莫云老汉无方便只要人参铁橛禅卓一卓下座。

　　元旦上堂问一片皇风归有道瓣香聊祝圣明君如何是新年头佛法师竖起拂子进云如何是新年佛法有师云也有也不有进云如何是新年佛法无师云也无也不无乃云新年头佛法适才有人问过了最初一句无人道着山僧不可不道诸人不可不知不见道识得一万事毕透得一无阻隔天得一以清地得一以宁君王得一天下太平良久云山僧拟开口已是第二句了诸人才侧聆已是第二头还会么尔善知时节我今不再三。

　　龙牙云叟和尚语录编成付梓龙牙监院奯雪侍者慈照请上堂问龙牙山里龙晴空澍大雨推倒涅槃城佛祖位不住因甚今日在和尚拂子头上尘说刹说无间歇师云竿木随身逢场作戏进云昔日雪峰三上投子九到洞山因甚么向鳌山成道师云南山起云北山下雨进云后来住庵有僧敲门雪峰放身出云是什么僧亦云是什么还有优劣也无师云焦砖打着连底冻进云为甚么云峰低头归庵师云烂泥里有刺进云僧举似岩头头云我当时若向伊道末后句天下人不奈雪老何作么生是末后句师云风前雪弹子进云头云我与雪峰同条生不与雪峰同条死要识末后句只者是意旨如何师云若把是非来入耳从前知己尽成仇进云只如雪峰末后句岩头证明今朝云叔末后句和尚证明和尚末后句阿谁作证师云大众侧聆进云一堂风冷淡千古意分明师云且莫错流传乃云黄面墨昙大喻三十小喻八百说成一大藏犹云始从鹿野苑终至跋提河如是二中间未曾说一字大似掩耳偷铃抱赃叫屈周金刚烧却青龙钞拈条赤楖栗佛来祖来也棒犹较些子及乎道个吾宗无语句亦无一法与人分明此处无银三十两争似我龙牙和尚胸次不存元字脚顶门却具摩醯眼聊借洞庭湖为一张口掇君山作个舌头八百里之波澜千万顷之空阔默时说说时默大施门开无拥塞一一从胸襟流出与我盖天盖地去在虽然如是举扬也是谤他不少何故凤栖不在梧桐树碧落寒潭写影长。

　　解制上堂霜凝水冻当时结也日暖风和而今解也所谓时节若至其理自彰只如道太阳门下日日三秋明月堂前时时九夏还知得者个消息么知得者个消息常在途中不离家舍常居家舍不离途中三条椽下即是百城烟水担囊负钵岂殊叠足蒲团如是则结也如是解也亦如是若不如是云自帝乡去水从江汉流。

　　华严期满散上堂一切菩萨初从有为法而入无为地复不住无为地而示现诸神变作诸种种如梦如幻如化如影三昧度脱梦幻化影之众生而实无灭度者此龙牙云叟和尚生前举扬宗教正令高提有云门丹霞之作略而末后遗赀乃谆谆嘱诸徒子广兴佛事到处供佛饭僧忏礼[言奉]诵转藏经点塔灯斋罗汉以至济贫施茶放生凡诸功德无一不为虽与菩萨前后次第互相激扬而有差别实与诸菩萨同一见闻同一行愿同一化导同一广大而不相差别者也于此瑞岩[言奉]杂华大典今逢满散之日弟子奯雪慈照请山僧升座复为举扬竖拂云华藏庄严世界海不可说佛刹微尘数诸佛诸菩萨众尽向此一毫端上焕然显现成就不可说不思议无量无边如实清净同异差别神通光明而此一毫端不加增华藏世界海不加减亦不宽博亦不狭劣亦无来去古今之相诸人若也信得及即此一毫端便是菩提场中普光明殿亦便是兜率夜摩他化自在天之莲华藏狮子之座等无有异无有纤毫同相亦无纤毫别相亦无纤毫自他差别之相然而诸人信得及亦在里许信不及亦在里许信与不信总在里许何故聻不见道譬如虚空无不包容又如大地无不承载虽然与么境界普贤象王鼻孔许汝摸着半边文殊狮子爪牙且道在什么处挥拂子云生平不遇钟郎听谁识高山流水音。

　　开炉上堂问大开炉鞴煆圣炼凡忽有不受钳锤底到来如何煆炼师云堪作什么进云掀翻海岳求知己拨转乾坤见太平师云已迟八刻问结制即不问如何是踢翻漆桶边事师云道什么进云妆聋作哑有甚了期师云识甚好恶进云和尚不得压良为贱师云没量大人乃云诸方旧例十月开炉瑞岩远出方还蹉跎半月余便见冷湫湫地若论炉头热闹不过多几块顽铜钝铁果要惊天动地须是冷灰里豆爆一声使天下人摸索不着不见道若能自解倒骑驴一生不落他人后复云散以七净花去却净边垢布以八解水除却垢边净净垢一齐洗犹是法身病洗到无可洗入水见长人。

　　解冬上堂古人道兄弟东去西去直须向万里无寸草处去我则不然兄弟东去西去不可向不毛之地处去简点将来也是徐六担板须是恁么也得不恁么也得恁么不恁么总得虽然更有一着若到诸方不得错举。

　　神鼎符长老省师辞院请上堂端祖道端的得一回汗出一茎草上现出玉殿琼楼大众从上风规甚非细事拈拄杖云瑞岩门下者里翻身去续焰联芳兴家立业化荆棘为旃檀林变瓦砾为释梵宫直得山河大地同一口说万象森罗同一体用所以进则有纲有纪退则可尚可风阐扬佛祖真机开凿人天正眼就路还家即不问功成身退事如何祖庭增色嘉声振何处青山不带春。

　　法华忏期含大戎邑侯请上堂世尊说法多宝证明瑞岩说法阿谁证明拈拄杖云来也大众者尊上座何似多宝佛塔但能荐得火宅当地清凉穷子便承家安业其间巧设方便譬喻言词龙女献珠已迟八刻药王烧身未为精进如或未然更借释迦老子舌头水漉漉去也卓拄杖云是法非思量分别之所能解亦非见闻觉知之所能及过去诸佛已为一大事因缘故出现于世未来诸佛当为一大事因缘故出现于世现在诸佛今为一大事因缘故出现于世十方如来河沙菩萨山河大地日月星辰人畜草芥有情无情总向者里大扣大鸣小扣小鸣大根大茎小根小茎唯此一事实余二即非真是以无言词处曲为言词无方便中特开方便不见道若人散乱心乃至以一华举一手或复但合掌小低头渐见无数佛自成无上道何况五体投诚而不成正觉虽然只如祖意教意毕竟是同是别挥拂子云但见皇风成一片不知何处有封疆。

　　德生履珍庵主等请上堂举拂子云者朵优昙花三千年一现不可作希有想亦不可作平常见若作希有想则埋没己灵若作平常见则孤负先圣若能不昧己灵不孤先圣眼不着色无色不辨耳不着声无声不明鼻不着香无香不知舌不着味无味不识身不着触无身不现意不着想无事不了不是神通妙用亦非法尔如然所以诸法如是相如是性如是体如是力如是因如是缘如是果如是报说到者里若有个禅和道长老与么屈曲垂慈犹是化城边事山僧不觉呵呵大笑何故掷拂子云渡河须用筏到岸不须舟。

　　水隆揆长老请上堂问十二峰高不记重晴光烁破太虚空如何是瑞岩境师云你也见我也见进云如何是境中人师云者边也是那边也是进云如何是人中意师云阿谁瞒你乃举马祖阐化江西南岳让祖一日谓众曰道一为众说法否众曰为众说法也总未有人持个消息来乃遣僧去嘱曰待伊上堂汝问作么生伊有言句记取来其僧去一依让祖旨回曰马大师道自从湖乱后三十年不少盐酱让祖然之师曰让祖养子之缘则不无然而知子莫若父何必重新兜搭瑞岩揆西堂一别十载杳无消息我亦不去问他今朝忽然归省乃知迁住两刹为人说法了也且道说个什么诸人不知山僧不妨举似挥拂子云若将耳听终难会眼底闻来始得亲。

　　六溪后堂领王献之居士祈子请上堂问请法拈槌即不问子归就父是如何师云西风一阵来落叶两三片进云恁么则一回相见一回新师云且过一边进云只如王居士因斋庆赞未审功归何所师云种麻得麻进云恁么则棒头点出石麟千十二峰前散彩云师云阿谁不愿问止止不须说我法妙难思诸增上慢者闻必不敬信还信底是不信底是师云信也得不信也得进云坐断舌头师打云吃棒有分乃云大士愿力不取正觉常行六度不为慈父而为慈母从佛口生从法化生从因缘生求男得男求女得女然而花根本艳豹体元斑蓝田孕玉种自天然合浦产珠苗原有异只如于瑞岩生个什么雨滋三秀草花发万年枝。

　　上堂止止不须说我法妙难思五千退席却较些子十劫坐道佛法不现设使现前有何交涉殊不知衣中之宝安用远求髻顶之珠阿谁无分常不轻与么道槌杀千个万个有什么罪过然虽如是妙舞也须夸遍拍三台应是大家催。

　　远庵僼禅师语录卷第七
嘉兴大藏经　远庵僼禅师语录


　　远庵僼禅师语录卷第八

　　嗣法门人元视等编

　　上堂假使满世间皆如舍利弗尽思共度量不能测佛智不妨疑着及乎道为求声闻乘者说应四谛法为求辟支佛乘者说应十二因缘法为诸菩萨说应六波罗蜜与么有甚奇特瑞岩者里将无上智无师智自然智差别智能知一切智妙观察智大圆镜智成所作智平等性智乃至世间之智尽情抛向诸人怀里使人人具足个个圆明只如鸡解司晨狗解防夜蜂解采花猫解捉鼠且道与佛智相去多少若也会得一切智通无障碍声香味触常三昧其或未然也怪释迦老子不得。

　　上堂问大通智胜佛十劫坐道场佛法不现前不能成佛道只如诸法不受底又作么生师云金不博金进云更有一句请师速道师良久云会么进云一句迥然超法界万灵何处谢无私师云切莫承虚乃举智者大师阅法华经至药王烧身处诸佛同声赞叹是真精进是名真法供养乃见灵山一会俨然未散师云智者大似眼见空华落赚后人入海算沙今日此会人天交接若男若女若僧若俗献花酌水擎拳合掌如水银堕地点点皆圆似杲日当空尘尘普照长者长法身短者短法身在坑满坑在谷盈谷岂有今古之间自他之隔但能觌体承当管取流通正眼其或尚留观听贪观天上月忘却室中灯。

　　崇亮书记昙彧侍者等请上堂阿难合掌迦叶擎拳松直棘曲鹄白乌玄蟠桃三千岁熟优昙五百年现若也片时圆旷劫之果微尘含法界之量不涉思议之境迥超有无之相便能朝礼檀特暮宿罗浮大唐打鼓新罗作舞直饶竖穷三际横三十虚东涌西没南涌北没也出不得者里何故毕竟水须朝海去到头云定觅山归。

　　了义知藏请上堂唯有一门而复狭小尽谓释迦老子不宽旷据瑞岩看来只者一头也不消得何故不见道十方无壁落四面亦无门尽大地是解脱场遍虚空是清净地红尘闹市头头古佛家风碧落青霄处处道人活计正当霜林似锦寒月如银苍松增岁寒之色幽竹布晚节之阴目前无法意在目前不是目前法非耳目之所到举拂子云还委悉么十二处亡闲影响三千界放净光明。

　　上堂问前日上来问话和尚不许不得无疑未审今日还许问否师云试乱统看僧拂袖归众云将谓者老汉有多少奇特师云转见不堪乃云教中以莲花为喻随色摩尼珠为喻以莲花为喻者谓清净无染不沾泥不着水此花未开其果先具摩尼珠为喻者东方青色摩尼珠亦青色南方赤色摩尼珠亦赤色西方白色摩尼珠亦白色北方黑色摩尼珠亦黑色中央黄色摩尼珠亦黄色又道佛身无为不堕诸数譬如虚空体非群相不拒诸相发挥恁么曲喻只道得影子边事正体上未曾道着毫毛在毕竟如何是正体良久顾视左右云经有经师论有论师争怪得老僧。

　　觉海续长老请上堂动弦别曲叶落知秋事是恁么事人须恁么人不见杨岐会祖问慈明和尚幽鸟语喃喃辞云入乱峰时如何明云我行荒草里汝又入深村岐云官不容针更借一问明便喝岐云好喝明又喝岐亦喝明连喝两喝岐便礼拜明云此事是个人方能担荷岐拂袖便出大众一挨一拶发明从上真风一唱一酬阐扬个中曲调然而唱教门中足可观光衲僧巴鼻犹亏一半只如道杨岐一头驴只有三只脚潘阆倒骑归颠杀黄番绰又如何烂柯樵子疑无路桂树壶公别有家。

　　上堂问连日宝华座上问似云兴答如瓶泻未审明甚么边事师云疏田不贮水乃云久默斯要不务速说好事不瞒人有智若闻则能信解不可错会无智疑悔则为永失瓮里何曾走却鳖瑞岩连日口劳舌沸倾肠倒腹那管有智无智一任信也好疑也好不信也好不疑也好何故不见道我不敢轻于汝等汝等皆当作佛。

　　法华忏满散贤如都监同范凯承朱启行居士请上堂大喻三千小喻八百一期佛事云周未曾说着一字朝也拈槌暮也竖拂尽日举扬个事何曾动着毫头所以道诸佛出世无风起浪祖师西来唤钟作瓮历劫至今本无昏昧天龙人鬼随类现前只为情存限量意守幽玄未免向外驰求将南作北山僧曲垂方便也是随人颠倒居士助扬发机分明铺花锦上然虽如是毕竟如何合折挥拂云千江有水千江月万里无云万里天。

　　冰轮知藏领姚江众信请上堂大通智胜佛因十六王子请法放光照耀十大梵天宫十大梵天王寻光而至同声劝请尽力而说不过权示化城宝所虽近犹隔天渊瑞岩因余姚善信请法且无放光现瑞不说有不说无四谛因缘六度万行何足挂齿一超直入不历僧祇那堪共语直得诸佛说不到祖师提不起大藏该不着宗师谈不及且道是何章句挥拂子云萎花风扫去香水雨飘来。

　　开炉重韬子坚诸弟子请上堂问五千指放下腰包总向者里觅未审作何方便师云投子道底进云斩钉截铁本分手脚就下平高又作么生师便打乃云三世诸佛向火焰里转大法轮癞马系枯椿火焰为三世诸佛说法三世诸佛立地听黑牛卧死水直饶尘说刹说炽然说昼夜说无间歇说得也只一半何况钉椿摇橹刻舟求剑好肉上剜疮糊饼里讨汁尽是咬人矢橛不是好狗瑞岩今日扑灭火焰捶杀诸佛使诸人赤骨立地自作活计不见道男儿自有通霄路不向他人行处行。

　　腊八说戒电观优婆夷请上堂问未出母胎度人已毕因甚么今日成道师云一番提起一番新进云梵网经云一切有命者不得故杀南泉因甚斩猫师云非公境界进云孝名为戒德山何故呵佛骂祖师云是恁么人使得进云佛子当遵佛行丹霞因甚又烧佛师云渠侬得自由进云三大老还是大用现前还是格外提持师打云相识满天下乃云戒能生定戒非是戒定能生慧慧非是慧戒非是戒理事俱遣慧非是慧体用不立若也认名著相大似求剑刻舟未能越格超宗终是守株待兔不见道大修行人不守毗尼大解脱人不离生死尽大地是眼光遍十方是正体黄面瞿昙不唧溜分明错认一天星灵云老汉没意智桃花依旧笑春风从上古锥无非耳里着水眼里添沙落赚儿孙拨沤觅火向东走西远之远矣毕竟如何长安风月贯今昔那个男儿摸壁行。

　　师六旬诞辰两序请上堂问世尊初生唯吾独尊和尚大诞又作么生师云山僧立在下风进云恁么则一点水墨两处成龙去也师云已迟八刻乃云观河不改若非释迦指出匿王埋没生平耳顺心通不是夫子自知世人那里晓得据瑞岩看来不知错过多少只如上床摸着枕下床踏着鞋昼见日夜见星朝闻钟暮闻鼓还涉迁变也无虽然犹是升子里　跳斗子里转身直饶延刹那为旷劫纳须弥于芥子也是自心之常分须知天不能盖地不能载日月不能照临雨露不能沾濡蓦竖拂子云且道者个从何发生腊月莲华生石上不知何处问荣枯。

　　澹如知藏领上海徐元华潘伯言居士兼为霍星聚剃度请上堂昔日吕纯阳投钟离学仙钟离传其外丹谓之点石成金法纯阳云此金后还变易否钟离云五百年后依旧是石纯阳云是则害五百年后人也弟子不学此法钟离赞云只此一念远胜几百岁修行师云纯阳此念可谓成佛作祖之根本但瑞岩看来则又不然殊不知金即是石石即是金金有何可贵石有何可贱有时黄金用不著有时石头却用得着所以道至道无难惟嫌拣择但莫憎爱洞然明白既莫憎爱又不拣择只如奴郎不辨粟麦不分又作么生还委悉么众生度尽河沙佛诸佛何曾度一人。

　　晚参举僧问云门久雨不晴时如何门云劄师云云门鼓粥饭气即不无要答者僧话未可在瑞岩即不然忽有人问久雨不晴时如何但向伊道础蒸常带润衣焙复生霉。

　　赴白云请晚参文殊三处度夏竿木随身逢场作戏山僧两处过冬如虫御木偶尔成文迦叶欲摈文殊白椎时乃见百亿文殊百亿迦叶椎不能下诸人听山僧出入十里一溪廿里一岭相随者相随居守者居守无有一点疑惑不作一毫异见试问诸人即今山僧且道是瑞岩长老白云长老隐崖云一点水墨两处成龙楚岳云南山起云北山下雨电玥云此心能有几人知师云诸人恁么道不道全无只得一半。

　　住越州平阳兴福禅寺语录

　　康熙十三年五月初三日入院。

　　佛殿有佛处不得住无佛处急走过老赵州八十犹行脚元来未稳当在僼长老即不然无佛处且放过一著有佛处正要当头坐却。

　　伽蓝者一片地有你护持也得无你护持也得何故真不掩伪曲不藏直。

　　祖堂开基创业建规立矩分皮析髓看来鼎足三分今日鼻孔总在僼长老手里拈香云看你无处出气据室佛来插脚不入魔来窥觑无门新长老今日放开一线你有半斤还你八两。

　　山门疏不是钩章辣句全非者也周由总是家里人尽说家里话。

　　法座虚空无有量此座等虚空坐断微尘刹从不陟阶级。

　　拈香祝
圣毕又拈香此一瓣香煦之妪之霜之雪之愈晚愈烈愈出愈奇第四回拈出爇向炉中专诚供养本山堂上弘觉老和尚用酬法乳敛衣趺坐云门和尚白椎云法筵龙象众当观第一义师云言前荐旨格外明机犹属第二头若是别具眼脑便请当阳出手问析要分玄数十春三迁巨刹钓金鳞欲恢祖道酬高厚化鹿云兴令再新云既兴已请师布令师云大施门开无壅塞进云只如少林五叶遍界芬芳因甚临济一枝寰中独秀师云车不横推进云打面还他州土麦唱歌须是帝乡人师云且喜领话乃云建法幢立宗旨竿木随身逢场作戏起家声大门户如虫御木偶尔成文是以从上以来施机施用行棒行喝只贵正眼流通不向别处循转有时斩钉截铁有时合水和泥或乘象王或骑狮子或露半面或示全身或于一毫端上建宝王刹坐微尘里转大法轮阐一切法离一切相唤作父子投机也得唤作君臣道合也得总不作是见非见彼见我见佛见法见一切诸见尽皆泯灭也得何故岛屿分诸国星河共一天复举保宁勇上堂若说佛法供养大众未免眉须堕落若说世法供养大众入地狱如箭射去此二途且道作么生好三寸舌头无用处一双空手不成拳大小保宁一向俊俏元来胆小僼长老则不然若说佛法供养大众锦上铺华若说世法供养大众黄金增色不见道我为法王于法自在复白椎云谛观法王法法王法如是。

　　上堂双林唱灭椁示双趺葱岭归真杖携只履引得后代儿孙递相效学诳惑闾阎便乃坐脱立亡行迁倒化以至水葬火焚踊身高七多罗树造妖捏怪纳尽败▆争似我本师弘觉老人时节到来泊然而逝虽云一味平常其奈六种震动只如者老汉七十九年同佛寿世三十二载大吼狮音十坐道场云蒸霞蔚九重诏对凤翥龙翔大用纵横包天括地神机莫测络古笼今析髓分皮辨魔拣异纤毫不爽余地不留笔糁春花夺天造化刹标茎草蔽日光明天子称师诸王问道神人景仰门海云从若论诸方便谓纵虚空之口假尘刹之舌而称扬不尽罄徂徕之松扫淇渭之竹而书写莫穷因甚却道我事事平常无甚奇特还委悉么水归大海波涛静云到苍梧气象闲过姚江广济寺净因和尚同黄景福居士请上堂问自从太白分灯后居然无处不称尊今日鹤山请升座如何是从上道不得底句师云黄河九曲水出昆仑乃云山僧不是不爱说禅说得底无非是闲言长语老婆舌头与诸仁分中有何利益此来没兴撞着我净因宗长老于此接待方来和盘托出咬底是铁钉饭嚼底是木札羹吞底是栗棘蓬跳底是金刚圈真切相为有十二分底婆心更要山僧矢上加尖升此曲录木床说黄道黑推免不下意欲打点一言半句向诸仁道道及乎三通鼓罢簇簇上来一时计较不成安排不就设若举古举今多方譬喻曲为巧说犹恐钝置诸仁不见道夫说法者当如法说无说而说是为真说其闻法者当如法闻无闻而闻是为真闻既无说又无闻合作么生举拂子顾视左右云二三子以吾为隐乎吾无隐乎尔。

　　上堂举雪峰老人道望州亭与汝相见了乌石岭与汝相见了僧堂前与汝相见了平阳寻常有一句子若耶溪为汝说破也西渡口为汝说破也山门头为汝说破也若能不落意想不守幽玄便乃一超直入迥出常流打破佛祖牢关掀翻衲僧阃奥较诸兴尽而返空手而回者何啻天渊哉如或未然去自一溪流水送来时千嶂白云迎。

　　陈瑞宇居士八旬请上堂问学人自远趋风请师一接师便打进云此犹是德山棒如何是临济喝师云且会者一棒着乃云人间五百岁彼天一昼夜仙家无历日松枯当一年如是较量则人间之寿虽至百年能复几何朝菌不知晦朔蟪蛄不知春秋恁么看来则世间之人自艾而耆自耆而耋自耋而耋久岂易哉虽然论延论促总属局量自封说短说修尽是常情未瞥只如葛洪烹煆药炉俱化希夷高卧岁月浑忘且道其中还有优劣也无良久云更听一颂仙家海外有蓬瀛闲看沧桑几变更除却华山陈处士何人不带是非行。

　　请化主晚参赤脚人趁兔穿靴人吃肉且道亏本不亏本骊龙颔下探珠狮子项下解铃且道是好手不是好手有一人常在途中不离家舍有一人常在家舍不离途中且道那个合受人天供养此三椿公案今晚山门请街坊若众兄弟断得出不妨入廛垂手随缘化导如断不出十字街头大有人会断在。

　　晚参明日中元节世间人家各要追宗荐祖大众须荐目家底祖宗不可错认别家底先灵何故而今参学人不识好恶不自扣己而参做实地工夫一味倞虚好高拾人涕唾以当己有便是认别人家底先灵以当自己祖宗都被近时邪师教坏迷己逐物所谓众生颠倒有甚交涉恁么作为譬如有等七家村里不知东斗好妆体面底人姓张底便道我家底祖宗是张果老张子房张翼德姓李底便道李老君李世民李太白将者一伙人扯体面过目竟把那自己没名没姓底亲祖宗甘自埋没全不体究岂非根本断绝而自家底祖宗却作无主孤魂去也如此扯空头只吓得乡里人不顾傍人掩口若被街上人看见只消冷笑一声则便着忙乱扯愈扯愈远愈笑人饶你扯尽之乎者也只增其一笑决定要认自家底祖宗好你若认自家祖宗傍人谁敢说长道短你道世间没有个晓得你家祖宗底么我向你道了龙生龙凤生凤老鼠养儿沿屋栋。

　　住明州白云延祥禅寺语录

　　师于康熙十八年九月受请十一月十六日入院。

　　据室打断临济腰拶折云门脚尽谓作略超方殊不知犹欠一着且道那一着良久云会么一字不着画法座须弥为座大地为床人人可坐可登个个缩手缩脚何故若无举鼎拔山力千里乌骓不易骑。

　　拈香祝
圣毕又拈香云此一瓣香得来不易用出非轻第五回拈出爇向炉中专诚供养平阳堂上先师弘觉老和尚用酬法乳之恩敛衣趺坐上首白椎云法筵龙象众当观第一义师云木落寒山万境空相招来到白云中寥寥一段真消息试看何人共此风还有同声相应者么出来互相激扬问答不录乃云泗洲大圣杨州出现事无一向德云比丘别峰相见理长则就山僧又不然物我同途初无二致自他不隔岂有两般况乎白云深处本是象王家绿树丛中由来狮子窟既是家里人当说家里话地涌塔依旧昂霄佛言石犹然拔地诸仁分中不减山僧分中不增但能上无攀仰下绝己躬人人常光现前个个壁立千仞尽大地是沙门一只眼遍十方是衲僧一坐具说甚朝游檀特暮宿罗浮鼓打新罗舞作大唐直得如天普盖似地普擎随处作主建宗立旨然虽如是只如不与万法为侣不与千圣同廛又作么生行到水穷处坐看云起时复举黄檗示众云汝等诸人尽是噇酒糟汉恁么行脚何处有今日还知大唐国里无禅师么时有僧出云诸方说禅浩浩何谓无禅檗云不道无禅只是无师师云黄檗老祖气吞海岳眼盖乾坤则不无简点将来只知其一不知其二而今诸方禅也不少师亦甚多座下行脚之士人人抱骊龙之珠个个怀荆山之璧只是若到白云管教一齐放下毫无所得何故只可自怡悦不堪持赠君复白椎云谛观法王法法王法如是下座。

　　上堂戒之一字诸佛分中用他不着众生分中用他不着何故众生日用无非贪嗔痴妄戒从何用诸佛心地无有贪嗔痴妄用戒作么虽然若有戒可持众生即非众生若无戒可持诸佛即非诸佛所以道戒如渡海浮囊运载众生不着此岸不着彼岸不住中流且道向何处去良久云坐断十方犹点额密移一步见飞龙。

　　退院举眉山眸首座继席上堂天地有代谢四时有消长而我林下人应进退之机宜作人天之瞻仰所以道我若坐时你须立我若立时你须坐若论锅子大小杓柄短长是家里人总瞒不得而今须是拨转关头行逸群之令超宗异日展格外之机人天眼目端的堂中首座踢倒净瓶分明袒肩独荷事是恁么事人须恁么人只如在眼曰见在耳曰闻在眉又作么生挥拂子云八字打开两手分付。

　　晚参山色雨蒙蒙溪声活泼泼隐却清净身鼓弄广长舌昼夜炽然谈好个无生诀诸人将耳听耳中先着楔若将眼底观眼内落金屑六根通不具普请俱成佛六根不具因甚许伊成佛童学云只为老汉无面日师云也是将瓮唤为钟乌龟证作鳖。

　　过瑞岩晚参举古德出外回云去自一溪流水送来时满谷白云迎一身去住非去住二物无情却有情师云先德略露些风彩直得情与无情焕然顿现虽然也是官路当人情山僧又不然来时槲叶鞋边响去则梅花杖底迎岁月催人忙不彻那堪去住动闲情。

　　远庵僼禅师语录卷第八
嘉兴大藏经　远庵僼禅师语录


　　远庵僼禅师语录卷第九

　　嗣法门人元视等编

　　小参

　　小参百丈开田说大义神鼎栽秧说小参不是生涯无别路古今至理自条然理既条然事亦如是不见南岳让祖云汝学心地法门如下种子我说法要譬彼天泽汝缘合故方见其道是汝诸人聚首于空山寂寞之中俱云学心地法门既学心地法门则种子下也山僧今夜不惜劳攘[番支]两片唇皮说法要则天泽降也天泽既降种子已下汝诸人缘合也未见道也未出来通个消息看众无语师复云若是恁么顽土山僧不免请出后海龙王更与汝等下一阵黑天大雨去也拈拄杖一齐打散。

　　中元普度小参展拂子云树凋叶落明明体露金风云净天空处处月圆当户好个复妙回途之句归根得旨之时若有个汉向者里转得身吐得气进得步提得去可谓廓清五蕴吞尽十方说甚一十八重地府俱空直得三十三天一时退位乃至若凡若圣若草若木过现未来有情无情同证如来究竟觉寂灭海其或未然更打葛藤去也以拂子打圆相云生佛不二物我同源复以拂子点云悟之则轮回息迷之则生死始盖由情生智隔想变体殊认假成真随声逐色偏向空华梦里生取舍心水月镜中现分别相束龟毛为笔于病眼睫上画出地狱天堂辄生喜惧砺兔角为刀于幻人手中雕成六亲眷属卒起恩情以如是因缘起如是颠倒烦恼海自此而深无明山由兹而峻痴云叆叆多生险道昏迷识浪津津历劫苦芽滋润纠缠四生不觉其妄辘轳三界不知其非所以朝游天宫暮投地狱来为鬼趣去作傍生追逐前尘无有休息于是劳诸大士分身散体于幽暗之中无出日期悲眷圣心开权设教启无遮之会有度空愿而今要得镬汤炉炭永不重然剑树刀山立时摧灭饱餐正命停息苦轮回六识为六神通转三毒为三聚戒不假丝发威光奚用毫芒人力正恁么时且道作何方便掷下拂子云还会么觉路金绳如不羡铁围幽暗悉皆明。

　　除夕小参问新岁未来旧年未去正当不去不来未审如何话会师云涅槃山侧畔香烟满乾坤进云乾坤无改变虚空本自然师云大众齐合掌一时念弥陀僧作礼云礼谢去也师云一送荒郊里千峰永不回乃云腊月三十日一年已过毕个事问如何莫教虚弃掷光阴弹指过俊鹞追不及时节不相饶岁旦且改革一年又一年一日又一日可怜年少郎红颜觉渐失雪霜飞上头春风消不得逗到结交头百事来煎逼为报诸兄弟此夕是何夕未曾了办来岂免生愁戚夙昔负人债一一要偿值此际忙无措闲时不努力若欲得自由了办须从昔门户绝勾追俯仰无所忆风月永忘怀溪山随意适任运日腾腾悠优聊岁卒银台不变迁从他乌兔急寒梅一树香又得春消息喝一喝下座。

　　继远宥侍者入塔小参问怒则一言不纳喜则万语全容只如一口气不来者汉向什么处去也师云常在你面门出入进云一轮孤月现无处不光辉师打云闲言语乃云打破生死关本无出入超脱涅槃岸那有去来大众既无出入向什么处破生死关既无去来向什么处超涅槃岸蓦地一喝云者一喝如金刚王宝剑亦如踞地狮子亦是探竿影草亦是一喝不作一喝用诸佛命根向此而断意地狐疑向此而绝本来面目向此而露妙用神通向此而展生死关涅槃岸是什么碗脱丘更说甚么生而不生镜里之形灭而不灭水中之月直饶十方空荡荡沙界净裸裸全体是个真实人犹未踏着向上关捩子在何故不见道坐断十方犹点额密移一步见飞龙此为继远宥侍者灵骨入塔庄严报土所说之法若论者个兄弟可惜是个真实学道底人其奈尺头短了山僧深痛之者不为其能执劳服役追随瓶锡北齐南楚困苦风霜盖为其穷究己躬虽有个入头处未至大了手耳然则渠亦不负山僧有再来之愿今乃对此人天众前亦不可不存个底案在此山僧昔于甲午年在青州大觉院书记寮渠在堂中坐禅一日进方丈呈伎俩被吾老人痛棒一顿送入涅槃堂将息山僧特去看他他举似山僧山僧道老汉棒折那渠问何故山僧云不见道学道之人不识真只为从前认识神渠自此相信至明春即随山僧归吴途次仪真时桃花盛开山僧指问云昔日灵云一见更不再疑你今作么生渠云某甲不眼花山僧道谛当谛当敢保老兄未彻在你又作么生渠拟议山僧劈面便掌渠自谓于此有个入头处山僧一日又问云你近日如何渠道某甲本分事明了差别智未知山僧道既未明差别智本分事亦未了在令他看个赵州勘婆子话不意八月间一病不起隔日沐浴请山僧道常宥福薄此身不能侍奉和尚了山僧道你往那里去渠云随缘任运山僧道毕竟向甚处安身立命渠云驴胎马腹里山僧道如何是你转身处渠无语山僧道你还去未得在又隔一昼夜闻渠欲去山僧复去看他渠举目山僧云大丈夫洒洒落落要去便去要来便来迟疑作么渠遂掩息复喝一喝云者段因缘渠若于转身处下得者一喝岂惟省了一昼夜辛苦不妨随缘放旷任运逍遥记得破故纸上有则烂葛藤一发引来一串穿却昔日文殊问庵提遮女云生以何为义女云生以不生生为生义殊云如何是生以不生生为生义女云若能明知地水火风四大未尝自得有所和合而能随其所宜是为生义殊云死以何为义女云死以不死死为死义殊云如何是死以不死死为死义女云若能明知地水火风四大未尝自得有所散离而能随其所宜是为死义庵提遮女问文殊云明知生是不生之理为甚么却被生死之所流转殊云其力未克又喝一喝云若不是山僧喝住者两个老古锥一人摇头一人摆尾牵引人入葛藤窠里未有了日在后来又有个进山主问修山主云明知生是不生之理为甚么却被生死之所流转修云笋毕竟成竹去如今作篾得么进云老兄他日悟去在修云某甲只如此兄又作么生进云者里是监院房那个是典座寮修便礼拜大众丛林商量多道进山主有抽钉拔楔之用据山僧看来也是泥里洗土块未为剿绝犹欠一喝在而今却又拨转天▆掀翻地轴去也又喝一喝云者一喝不是金刚王宝剑亦非踞地狮子亦非探竿影草亦非一喝不作一喝用名不得状不得无你思惟处无你凑泊处有时弥满十虚有时纤毫不立小中现大大中现小东涌西没南涌北没处处显奇特头头彰妙用智不能知识不能识还委悉么威音王前活泼泼直至而今没捉摸。

　　除夕小参茫茫尽说人分岁忽忽那知岁换人岁自往还人自老白头谁见再青春拈拄杖云若向者里荐得始信道有物先天地无形木寂寥能为万象主不逐四时凋虽然于唱教门中即得若在衲僧门下要且不然不见僧问大随劫火洞然大千俱坏未审者个坏不坏随云坏者个藞苴口似乞儿破席袋活埋天下宗师扫尽古今言教不消者一个字其奈者僧不识好恶却云恁么则随他去也然而要见本分宗师也少者一劄不得看他者老汉真个是生铁铸成老作家不作一丝头伎俩便云随他去幽州犹自可最苦是新罗所谓宁可碎身如微尘终不瞎却一个师僧眼大随始较些子者僧不肯亦是纯钢打就底汉万里区区直到舒州投子撞着个多口阿师道西川古佛出世败也败也惑乱人不少令其僧速回忏悔有甚么巴鼻者僧回到大随随已迁化再至投子子亦迁化见之不取思之奚为后来有个保宁勇不惜矢上加尖要与古人雪屈作个颂云步步相随老大随左边吹了右边吹思量总是空簁气何不留来暖肚皮检点将来也是个丧车后药囊大众与么拈提且道衲僧门下还当得本分钳锤么若也当得不妨拈头作尾拈尾作头合水和泥且非分外若也当不得须向一念未生前一刀两断腊月三十日悬崖撒手时其五欲八风摇撼无门九有四生收摄无分三世诸佛只可证明历代祖师下风且立如或未然来年更有新条在恼乱春风卒未休。

　　慈慧禅人荐师请小参一句当天百万门永脱生死还知者一句么山僧未出方丈诸人未集已前彼此相悉了也大众山僧未出方丈时口门尚未动着且道说个什么诸人未集此间耳根未曾采听且道闻个什么还委悉么若委悉便好散去如或未然且听山僧打葛藤岂不见道夫说法者当如法说而听法者当如法听其说法者无说无示其听法者无听无闻无听无闻而历然常听是谓之真听无说无示而▆然常说是谓之真说如是则言语道断心行处灭透出情尘不落意想于生无生于死无死入净入秽在圣在凡处处显奇特头头彰妙用此是慈慧禅人荐师请山僧所说底法但能如是委悉不动步而顿超三界不资力而迥脱根尘所以道无边刹海自他不隔于毫端十世古今始终不离于当念是处是弥勒无门无善财出入游戏东涌西没皆自心之常分初非假于他术正当恁么时且道洁中上人毕竟居何国土良久云洎合重下注脚。

　　除夕小参问东村王老夜烧钱意旨如何师云无钱隔壁聋进云只如古德道白日看星月又作么生师云有钱千里通乃云岁尽年穷诸事毕情枯智竭万机休休机未到真休处事到来朝又起头者个说话唤作棒打石人头嚗嚗论实事若也不辨来风未免向死水里浸杀所以道枯木岩前错路多虽然而今娑婆刹土缺陷世界到岁尽年穷时几家诸事毕辨快活自由末法时世人多懈怠参学分中几人实到智竭情枯万机休罢若论神鼎今年赖你弟兄辈竭力虽是山田瘦土不怠火种刀耕粟饭齑羹且喜二时不缺前廊后架东歪西倒编茆缚棘苦盖粗完上无官赋勾追下无私债敦逼各寮僧行处处平安堂里禅和十分清泰只有一椿闲非口舌郤化作奇异美谈所以今夜分岁不用宰露地白牛只是家尝茶饭且得人人欢乐所谓人情若好吃水也肥此则输我林下人一着穷快活也秪如你辈参学分中还曾到智竭情枯万机休罢也无若也到得不妨日用头头总不徒然其或未然今晚腊月三十夜比喻眼光落地之时不可郤作等闲且道如何履践出得五蕴身田不被三界拘束更听一偈来既无从去无住腾腾任运且随缘本无一物为留碍一任阎家算饭钱须是实到即得久立归堂吃茶安置。

　　师至巴陵嗣奯禅人统四众就普济庵请小参不传之道迥绝雕镌松直棘曲鹄白乌玄山僧不是无玄可说无妙可宣不欲强生节目诳惑闾阎所以到此山青云碧之中岂可扬沙[番支]土诸人既于犬静鸡宁之处一任昼作夜眠至于耕田凿井俯仰折旋与夫鸟啼华笑一一玉转珠圆忽有个汉出来道长老恁么说话正是矢上加尖山僧不觉呵呵大笑将谓无人证明何期引玉抛砖若也犹未瞥地只得拗直作曲三家村里更说一句老婆禅切切记取父母未生前。

　　中春担如禅人荐母小参劳生虚幻事端的许谁明云影暮空没沤华春浪生归根须得旨达本自忘情一念空三际金莲透火坑蓦竖拂子云大众还见么释迦老子于此口喃喃地道诸行无常是生灭法生灭灭已寂灭为乐又竖拂子云且道是生灭法是寂灭乐若向者里一眼觑破不妨生与释迦老子同生灭与释迦老子同灭寂与释迦老子同寂乐与释迦老子同乐既生灭寂乐皆与释迦老子同则生亦无生相灭亦无灭缘寂亦无寂体乐亦无乐意乐无乐意疾雷破山而不惊寂无寂体旋岚偃岳而不动灭无灭缘江河竞注而不流生无生相日月历天而不周如是则希果比丘尼七十三年前本不曾生七十三年后本不曾灭只如七十三年之内从少至老闺合周旋乃至捐欲废情出家求道种种施为又是阿谁只今四大分离万缘一空毕竟向什么处去也要知么脚头不动超沙界上品莲台蹋一枝。

　　小参今朝四月十四禅子安居时至诸方画地为牢神鼎不分他自动静无拘古今一致山巍巍而不高水渊渊而不坠无党无偏无宗无趣不落凡愚徒夸圣智透过五眼六通超出三贤十地周游井邑随情挂锡幽峦任意琅玡点出五般病西院商量两个错劝你合取唇皮不要放出屎气何故聻幸自无疮伤之何事。

　　至节小参身中有生老病死念上有生住异灭国土有成住坏空岁时有春夏秋冬殊不知威音那畔空劫已前总无如是事当此时节上不见有诸圣下不见有凡夫外不见有山河国土内不见有根尘心识说甚么天地覆载不得日月照临不到寒暑推迁不及阴阳转变不着只如今诸兄弟在此座前一段常光孤明历历听僼上座鼓两片皮说黄道黑底还推迁得么还转变得么既推迁转变不得且道声到耳中耳来声内你若采听即塞却耳你若观看即塞却眼你若卜度即塞却心意识不假耳试听看不假眼试观看不假心意识试解会看解会不得不妨情尘意想记持分别露布言诠见闻觉知得失是非一齐脱却直下豁然瞥地十方虚空一时消殒正恁么时且道与威音那畔空劫已前相去多少久立尊慈伏惟珍重。

　　除夕小参年穷岁尽家常动用毫无些子极不称意底境界然我辈学道人清寥寥白滴滴莫可把大好消息所以香严老子穷到无地无锥始是放身命处不意天童此际说个穷之一字也无启口处所喜五七百高流个个壁立千仞上无攀仰下绝己躬心思路绝前后际断楼上已吹新岁角满耳本非声窗前犹点旧时灯满眼本非色旧岁岁元新岁岁新年年是旧年年自无年之可除亦无岁之可守然虽如是更须拨转天关掀翻地轴不被穷之所缚岂为通之所转自能转物不为物转正恁么时且道转个甚么爆竹声中催腊去梅花香里送春来。

　　小参琅玡点出五般病其病尤甚西院商量两个错其错转多然则天童一众于此度夏且道作么生九旬鹅护雪三月蜡人冰者是多年历日不要提起莫是一种平怀泯然自尽逍遥清关桥畔临水石以徜徉纳凉景倩亭边倚松筠而笑傲么似则似▆奈太白峰不肯点头在设或孜孜孑孑摊书清案忘宵寝堆堆危危叠足寒蒲废昼餐好也好争奈拄杖子未肯放过在拈拄杖云大众太白峰拄杖子没人情绝彼此令当行不容己看来也是无端起若是千钧弩定不射鼷鼠且道射什么卓一卓下座。

　　冬夜小参若论此事穷则变通否尽泰来疑团未破直须千挨万拶挨拶到万机寝削之地诸缘荡尽之时如大死人一般一旦冰枯雪老地转天回疑团爆破心眼豁开始是群阴剥尽底时节一阳来复底气候枯木上华开朵朵冰河里焰发层层到者里管他一线长长一线捏聚也由我放开也由我依时及节也得换斗移星也得所以道绝后再苏欺君不得然虽如是犹属时人公干若是出格道流便向天地未分阴阳未判生佛未形之际直下当头坐断且免得无事生事说黄道黑何故一气不言含有象万灵何处谢无私复举慈明冬日榜僧堂作此字其下注曰若人识得不离四威仪中首座见曰和尚今日放参慈明闻而笑之师云一人肘后符灵难瞒识者一人顶门眼正已堕圈挛检点将来各有差池虽然伯牙与子期不是闲相识然而天童今晚不可空然拈拄杖空中打圆相云若有人跳得出来朝与他一腰玉泉布裈。

　　田副戎为兄籓侯明宇公礼千佛名经请对灵小参问破生死魔贵在单刀直入脱缠爱网须是八面当风此是田护法生平作略向上宗乘如何举唱师云一超直入如来地进云恁么则分茅裂土人间贵弃世升霞天上尊师云郤被阇黎道着乃云三转法轮于大千其轮本来常清净天人得道此为证三宝于是现世间天人得道且置如何是其轮清净果若法轮清净天人得道无疑今日山僧为我护法田籓台转清净法轮超生死爱缠得解脱安乐去也云何清净法轮口若不妄是名口业清净身若不妄是名身业清净意若不妄是名意业清净身口意业清净是名佛出世身口意业不净是名佛涅槃拈拄杖云大众山僧拄杖子从来三业清净三千诸佛一时现前卓一卓云即此转无上清净微妙法轮不但能令田护法便入千佛一数亦能令现前若亲若疏若男若女俱入千佛一数既是千佛一数行则与千佛同行住则与千佛同住坐则与千佛同坐卧则与千佛同卧乃至一香一华一瞻一礼一合指爪一称佛号三百六十骨节节节与三千诸佛相拄八万四千毛窍窍窍与三千诸佛相通不生彼此见不生高下想所谓一身清净则多身清净多身清净则遍界清净遍界清净休从他处觅即此是西方如是则不忏罪而罪灭河沙不超生而顿超十地说甚么通天谋略盖世英雄单刀直入八面当风打识锁情关扫迷云爱雾尽是外边之绕殊非捷径路头何故九莲开合处百宝自庄严。

　　冬夜小参问日南长至则不问洞山掇果意如何师云雪岭泥牛吼进云因甚食到口边被人夺却师云云间木马嘶进云忽有个人待洞山道动用中收不得便与掀倒果桌又作么生师云猫儿强似虎乃云世间云冬至以前阴长阳消冬至以后阴消阳长阴消阳长万汇发生风雨姁妪而育其本阴长阳消霜露摧残而成其果教中道从色界向下悭贪是病布施是药从色界向上布施是病悭贪是药了义教辨清不了义教辨浊说秽法边垢拣凡说净法边垢拣圣拣凡则除去五欲八风令其清净三业所以入水不溺入火不烧要烧不得烧被数量管摄拣圣则脱去数量除去佛障魔障所以入水要溺便溺人火要烧便烧要生便生要死便死与尘劳为俦共贪瞋作伴烦恼海中为雨露无明山上起云雷方得去住自由是名脱尘缚人是知圣人设教皆因其时说法不当时是名非时语犹若四时不正则不能生其万物也是故天有四时以成其岁佛有八教以成其果虽然若到衲僧门下总用不着何故意气不从天地得▆罗岂藉四时推。

　　除夕小参举北禅道岁尽年穷无可与诸人分岁烹一头露地白牛炊黍米饭煮野菜羹烧榾柮火大家吃了唱村田乐师云北禅虽是一期方便争奈医得眼前疮剜去心头肉天童者一头露地白牛正要渠朝拖犁暮拽耙东耕西耕秋成有望殴窭满篝污邪满车年穷岁尽将来虽无百般珍羞与人夸靡斗富且喜磨不停轮碓不停捣横切东瓜竖切菜一味朴实头茶饭亦可与诸人分岁且免得拆东篱补西壁南家乞醯北家乞酱上无官粮来逼下无私债来催如此度岁亦觉逍遥又何必唱村田乐啰啰哩哩为快哉大众北禅分岁烹露地白牛天童分岁赖露地白牛且道那个在前那个在后具眼者甄别看。

　　小参活而死不得底水面按胡卢死了不得活底癞马系枯椿有头无尾底一跳虽活再跳即死有尾无头底拟心即乖举步便错光不透脱底扶篱摸壁语不离窠底倚门傍户眼不带筋底认影迷头脚不点地底堕坑落堑更有一般死水里浸杀底干路上走杀底牛迹里陷杀底齑瓮里淹杀底升子里　跳底斗子里藏身底饭箩边饿死底大海里渴死底钵盂里涕唾底净瓶里洗澡底百尺竿头进步不得底月明帘外转身不得底把缆放船底刻舟求剑底画蛇添足底指鹿为马底骑驴觅驴底弃水求冰底抱不哭孩儿底打洁净毬子底净地上撒沙底无事甲里躲跟底开眼作梦底闭眼作夜底见神见鬼底东卜西卜底在家疑是客底别国却为亲底护惜瑕疵底病入膏肓底如此种种人如此种种病种种见种种解种种知觉种种偏枯种种颠倒种种昏迷种种错谬总无他说皆由见处不透学处不玄参处不切悟处不的证处不实得处不真逗到结交只成得个杜蛮禅口头禅知解禅药汞禅琉璃禅儱侗禅木头禅小家子禅死胳搭禅海蠡儿禅枯禅痴禅零零碎碎禅有什么交涉不见道从门入者不是家珍自己流来还同瓦砾假饶言前荐得犹是滞　迷封设使句下精通未免触途狂见毫厘系念三途业因瞥尔情生万劫羁锁悟处不泯灵龟曳尾超宗异目方可为师天童到者里事不获已只得捋下面皮是处亦铲非处亦铲去即咬住住即咬破构得构不得总与伊丧身失命何故聻心不负人面无惭色。

　　谢为霖为宪为衡为先祖冏卿象三护法对灵小参春尽群芳销歇夏初绿树阴森时节虽云代谢死生日暮古今欲知常住不迁性须向万物迁变处曾取若向者里会得当知太老先生生本不曾生灭本不曾灭生本不生似浮云横于碧汉灭本不灭如片月落于寒潭如是则生平所作一切慧业惑业皆同兔角是处非处复若龟毛举拂子云唯有者着子先天地而独存亘古今而不没天地不能覆载阴阳不得推迁富贵不被笼罩声色不容蔽惑上与诸佛同一清净下与众生等一解脱常在人间而不居世虽生天上而不耽寂所以道身从无相中受生亦如幻出诸形象幻人心识本来无罪福皆空无所住虽然且道即今太老先生在甚么处安身立命莫言世上无仙客须信壶中别有天。

　　瑞岩入院小参举拂子云大众看看者座宝王刹现于毫端上先天地而建立后天地而不朽于中处凡处圣入佛入魔虽经尘劫千变万化不曾移易一毫头所以道如来宫殿无有边自然觉者处其中即今现前大众三通鼓罢簇簇上来有眼皆见有耳皆闻且道是自然觉不是自然觉者里点着知归横趋而去则不须弹指楼阁门开不动脚头法界普入法随法行法幢随处建立尘尘尔刹刹尔念念尔古之今之左之右之无论得念失念成法坏法总是华藏庄严神机妙用况乎此者飞将军之创始颠上座之真规纵被迁移何曾埋没十二峰峦巍然不动千三精舍宛尔现前是知衲僧行处独奋双拳天外横行通身手眼白地成家要且未为极则虽然妙舞应知夸遍拍三台须是大家推。

　　赵瑞芝为徒张思赞请对灵小参拈拄杖云只者个在俗不减处真不增不分天上人间岂论途中家舍得之者离生离灭无寿无夭涅槃生死等是空华佛及众生俱为梦幻就如你者把刀子寻常未拈以前求其圣凡影相了不可得满月相好亦不可得焦面身形亦不可得乃至种种色种种相俱不可得当恁么时正与威音那畔空劫已前净裸裸赤洒洒本无丝毫间隔及乎拈动之际东刻西刻横雕竖雕便见劣形殊相地狱天堂或威或慈或悲或喜或大或小或长或短种种不同种种差别上而三贤十圣下而九类四生相好者竞生仰慕形劣者竞生怕怖殊不知元自你自己造就底正眼观来总无是事虽然击香几云若向者里荐得雕亦得不雕亦得雕与不雕总得何故但看棚头弄傀儡抽牵全是里头人。

　　远庵僼禅师语录卷第九
嘉兴大藏经　远庵僼禅师语录


　　远庵僼禅师语录卷第十

　　嗣法门人元视等编

　　冬夜小参问德山小参不答话赵州小参要答话还有优劣也无师云八角磨盘空里走进云和尚今晚小参未审如何施设师云你且卜度看进云一堂风冷淡千古意分明师云莫向分明处着倒乃云冬至月头卖被买牛冬至月尾卖牛买被者个说话是古老传言今年冬至恰值月头山僧住山年深无被可卖且喜五百余头牯牛不买而至角蹄对对完周毛色森森明洁从头一看山僧一一知其来处今晚幸值无事不妨说似汝诸人东方来者是青牛李老君家里来底南方来者是骍牛孔圣人门里来底北方来者是水牛沩山队里来底西方来者是白牛法华会里来底中央来者是黄牛你道是什么所在来底维那云大家在者里师喝云黄牛臭口不用开口便下座。

　　除夕小参古人道小参谓之家教对家里人说家里话既说家里话不可不论量锅子大小杓柄短长只如天童寺里锅子有几多大有底道圆同太虚无欠无余有底道大底煮二十四担米饭小底七八担如此二说据山僧看来好总与三十棒何故一则事上不足一则理上有亏天童虽然如是亦未免遭人检点腊月三十夜是什么时节尚有间工夫说理说事左右顾视良久呵呵大笑云幸是家里人且无外来气。

　　张弘勋为先考宫保前川公请对灵小参问廿载分符镇此邦一朝解印化他方现化他方即且置此邦功业请师扬师云山河永固进云此邦功业承师指显化他方又若何师云日月齐明进云恁么则放去任行三界外收来只在一毫端师云且喜互相证明问雕弓已挂狼烟息四海时清乐太平此是张护法开国勋业只如世尊灭度足露金棺今日临筵有何祥瑞师云适才向汝道过了进云神驹逝后无消息毕竟终归在那方师云横身三界外问久镇边邦战马催几番得胜凯歌回末后一重关捩子今日凭师为打开师云河清海晏进云恁么则当阳拈出无私句唤醒南柯梦里人师云如何是无私句进云日轮正卓午乃云世界有成住坏空岁时有阴阳消长人有古今代谢念有生住异灭者一念子生则山河大地万境枞然者一念子灭则十方虚空一时消殒老护法还知天地未形以前先有一个宫保张公么及劫火洞然之际者个宫保张公未曾动着一毫头么不见道诸行无常是生灭法生灭灭已寂灭为乐六十六年生浮云现于太虚六十六年没沤花散乎沧海沤生沤灭湿性恒存云去云来长空不动如是则生本不生灭本不灭生灭既灭任运逍遥安养国中水鸟树林皆悉念佛知足天上树相触摩演说苦空正当群阴剥尽一阳复生花开枯木焰发冰河打开无尽藏显发不二门所以道处处真处处真尘尘尽是本来人真实说时声不见正体堂堂没却身者里见得彻则分符握节定乱安民无非佛事辞荣谢宠味道餐霞迥出常情此是老护法生平受用得力处即今且道在甚么处安身立命挥拂子云九莲开合处百宝自庄严。

　　高迅居士为母冀氏请对灵小参问野境萧条落木天飘飘黄叶满庭前头头尽是还乡路何待花开五色莲正恁么时如何是荐亲一句师云红日正当天进云恁么则横身三界外独脱万机前师云犹是法身边事进云净法界身本无出没高母昔年恁么来如今恁么去如何又唤作生死师云云生碧嶂月落寒潭乃云哀哀何以答劬劳风木徒悲泪未消谁信白云消散处春晖依旧转芳郊所以古德云群灵一源假名为物金流朴散以常存体竭形消而不灭如是则知舍身受身恍如穿衣脱袄在世去世俨如过客侨居既无存没之殊那有升沉之异况乎高老孺人生平无论阃范修明母仪可则即其事佛专诚早知清净课经勤至晚更精严分明火里莲开天生灵异好似云中月现不昧清光虽然与么说话可慰孝子之心未畅衲僧之意何故聻趯翻生死海打破涅槃城本来原解脱何用苦劳形。

　　张玠璘璟瑛璜为先考恩赠副总将军道南府君请对灵小参去岁八月与老护法于此叙阔今年此日亦与老护法于此叙阔何也世间人乃见有生死去来荣枯休咎穷通得丧之异之相而我林下人正眼观来生未尝生死未尝死则一切荣枯休咎穷通得丧之相复如梦如幻如泡如影如露如电凡所有相皆是虚妄若作是观名为正观若作他观则为邪观所以山僧道去年于此叙阔今年亦于此叙阔即此叙阔亦如梦幻泡影电露而梦幻泡影电露之相亦不可得如是则净裸裸兮无依赤洒洒兮全露竖穷三际而不留不碍横贯十方而无去无来正体如如湛然常住如未委悉更为重说偈言去岁梅今年柳颜色馨香如旧夜半玉鸡鸣西方日出酉。

　　为钱圣月居士对灵小参竖拄杖云大众看看圣月居士在山僧拄杖头上竖起则八面生光放下则四楞塌地顺行全身奉重逆行脱体风流还识得者个法兄居士么者居士处身澹泊传家清白于理学中插一只脚收得濂洛眼光于禅学中插一只脚摸着山谷鼻孔而今两脚捎空又向何处插脚如未委悉山僧藉拄杖神力更为拨转天关去也击灵几云向者里透脱成法坏法通名般若得念失念总属真如生也水月镜容灭也电光石火洒洒落落啝啝哆哆闲心开笑口何妨北海盈樽清气入诗牌不碍东坡游戏当头一句贵要天下人尽知末后一机直使天下人疑杀且道疑个甚么寥寥此意少人知不知问取天边月。

　　勖堂勤西堂五十请小参孔子道五十而知天命且道如何是天命莫是死生有命富贵在天么莫是天地与我同根万物与我一体么只如鸿蒙未判朕兆未分以前天在甚么处命在甚么处作么生知作么生会者个时节莫道孔夫子便是释迦老子也未梦见在何故无影树头金凤舞不萌枝上玉华飞。

　　李暾为先考杲堂居士请对灵小参高钱已去鄮山死甬上风流犹未已今日含凄哭杲堂千古骚人泪不止道人迁谢本忘怀何事间情动秋水天上玉楼赋已成不哭骚人哭知己此杲堂居士生平清修好学儒雅风流与方外知交目击道存相视而笑忘情于山水寄兴于篇章独是不喜谈禅然禅之一字于居士分上大似头上安头何也其立身大节不动不摇若非得禅定之力何能至此其诗文著述贯通三教精练百王夺化母之工赛天孙之巧非得禅机之妙岂易得哉可谓知易不言易能禅不说禅也至于生死之际萧然而去泊然而逝且道毕竟生耶死耶若谓生音容笑貌何在若谓死一灵万古不迁所以道生而非生灭而不灭梦幻泡影镜花水月彼处穿衣此处脱袄东涌西没云霄蓬岛振威一喝云刚道青莲身再世又从何处现优昙。

　　问疾小参贪生恶死岂出凡情逸死劳生犹存圣量争如愿世随缘浑无挂碍涅槃生死总属空花是以维摩老子因众生而示疾黄面瞿昙为含识以谈真安有叹逝之悲何生变迁之念此我天翁老法兄深明斯旨大开不二法门所谓生与死不二梦与觉不二病与安不二真与俗不二故能在儒胸罗万卷笔落千言不存元字脚在释体究五宗激扬诸刹而无分别相今乃示疾毗耶诸方相问不免指东画西说黄道白各纳败阙只合呵呵大笑且道笑个甚么酱里着盐人不见铺花锦上太堆生。

　　秉拂

　　师于青州大觉寺书记寮秉拂。

　　秉拂问欲行千里一步为初如何是最初一步师云利剑拂开天地静金锤才动斗牛寒进云不涉程途一句又作么生师云无毛铁鹞过新罗进云与么则风行草偃水到渠成去也师云将蠡测海进云只如一喝分宾主照用一时行欲明端的旨日午打三更意旨如何师云面南看北斗进云如何是先照后用师云机先鉴破难逃匿脑后金锤直下挥如何是先用后照师云一锤打落天边月大地堂堂正眼开如何是照用同时师云涂毒鼓一挝远近闻皆丧如何是照用不同时师云桑树上着箭柳树上出汁进云照用已蒙师指示格外提持事若何师云无孔铁锤进云恁么说话只道得一半师云今日小出大遇乃云寒则普天匝地寒热则普天匝地热热时热杀阇黎寒时寒杀阇黎因甚又道太阳门下日日三秋明月堂前时时九夏若向者里着得只眼去直透威音那畔撒手空劫已前折胶堕指而不寒烁石流金而不热旋岚偃岳而常静江河竞注而不流便可拈东弗于逮与西瞿耶尼斗额使南赡部洲与北郁单越交拳大洋海底扬尘山上鲤鱼出血烈焰炉中鼓浪天边白凤攒眉坐断声色堆头横身是非海里包天括地络古笼今千圣出头不得诸魔入作无门诸兄弟昨夜南山大虫咬杀东村猛虎即置只如陕府铁牛骑却嘉州大象却来者里问道非非想天有几人坐夏且道作么生对他良久云僼上座秉拂事繁泰山府君为你分明说破复举南泉大师道我十八上便解作活计赵州和尚云我十八上便解破家散宅师云二大老大似福州人吃荔枝山东人吃枣子各说地头好处盖因僻处一方不解通途合辙僼上座则不然我十八上家宅早已破活计亦解作贫者与他锦绣富底要伊赤膊不是拔贫作富亦非析有为无何故如此剑为不平离宝匣药因救病出金瓶。

　　秉拂问眉间挂剑横尸万里肘后悬符灵光独耀如何是不展戈矛端拱无为之化师云四海风清日月明进云或遇作者同途又作么生师云此去苏州二千里进云新出红炉金弹子簉破当阳铁面门师云照顾性命僧便喝师云好喝进云到者里不得不施一拜去也师云看你更向甚处躲跟乃云九夏炎炎暑气蒸一番雨过便凉生夜来不用频挥扇稳卧匡床到五更诸兄弟会则十分成现不会受用天然复举琅玡上堂云汝等诸人在我者里度夏与你点出五般病一不得向万里无寸草处去二不得孤峰独宿三不得张弓架箭四不得物外安居五不得滞于生杀何故一处有滞自救难为五处若通方名导师汝等诸人若到诸方遇明眼作家为我通个消息贵得宗风不坠若是常徒便须寝息何故裸形国里夸服饰想君太煞不知时师云琅玡与么指病虽则善别膏肓未识疑难杂症今夏现前诸兄弟幸无此等五般病然而大觉院中却有五般奇遇只恐诸兄弟不知聊为一一说破一堂头老汉落尽眉毛二执事劻勷倾出心胆三堂里禅和瞌睡不醒四苕帚作怪粪箕成精五弥勒观音退己让人若也一处不滞越格超宗五般若能堕坑落堑倘遇知音不劳再举或逢懵袋彻骨指陈何故将此身心奉尘刹是则名为报佛恩。

　　秉拂问万法归一一归何处师云伸手原在缩手里僧拟议师喝退乃云新秋节令古佛家风北地风高炎氛早退西▆令肃云物先凉山光凝无限之清月色吐十分之白寒蛩声切切个中消息全彰何异春宵月下之蛙白豆花蒙蒙彻底风光漏泄岂惟深谷岩前之桂是以金风瑟瑟千山落叶悉归根玉露溶溶万木闲枝皆脱落打破山窗岑寂唤回白昼昏迷火云净而白云飞蝉声断而雁声起头头皆妙物物俱灵更说甚么罗汉院三日一上堂王太傅二时相助发不见道清机历掌衲子生涯碧落青霄道人活计然虽如是到者里更须拨转天关掀翻地轴撒手无依别行一路若也便尔着倒正是龙蟠死水鹤入银笼只如透脱一路不涉廉纤毕竟又作么生吐露千圣不知何处去倚天长剑逼人寒。

　　秉拂云门山顶雨骤云臻大觉堂前龙骧凤翥释迦老子舌覆三千达磨大师身该一切若也便恁么去纪信登九龙之辇若也不恁么去项羽失千里之骓直得二途不涉中道不存便见掌擎日月背负须弥所以道取不得舍不得不可得中恁么得恁么得诸佛分中不增一丝头众生分上不减一丝头如是则三家村里臭猢狲甚生标格十字街头廖胡子脱体风流何况现前诸仁人人顶门上飞大宝光个个脚跟下纵横历落只如僼上座到来又作么生提掇试玉须经火求珠不离泥。

　　秉拂问如何是句到意不到师云鹦鹉唤人间话会如何是意到句不到师云蜘蛛结网打蜻蜓如何是意句俱到师云黄鹤楼诗崔颢题如何是意句俱不到师云初生孩子口喃喃乃云从眼根还源名文殊为佛妙观察智从耳根还源名观音为佛无缘大慈从心根还源名普贤为佛无作妙行古人与么说话大似割水觅刀痕虚空安耳穴只如瞎却你眼甚么处见文殊塞却你耳甚么处见观音坐断你心意识甚么处见普贤殊不知岛屿分诸国星河共一天所以道一处既还源六处咸休复于眼处现神通即于耳处作佛事于耳处现神通即于鼻处作佛事于鼻处现神通即于舌处作佛事于舌处现神通即于身处作佛事于身处现神通即于意处作佛事于意处现神通即于一切处作佛事如是则不离文殊大智时时救苦寻声而日照天临不离观音大悲时时万行庄严而云兴海涌不离普贤大愿时时辩才无碍而玉转珠回若也恁么荐得尽十方世界过现未来都卢是个毗卢正体如千日并出日上无云万镜临台镜中无像初不分真俗好丑亦不带物我是非蛾羊蚁子说一切法墙壁瓦砾现无边身不以眼见而文殊无处藏形不以耳闻而观音无处避影不以心思而普贤逼塞虚空不以心思而普贤逼塞虚空则知无别知而知不是知不以耳闻而观音无处避影则声无别声而声不是声不以眼见而文殊无处藏形则色无别色而色不是色色不是色更唤甚么作妙观察智声不是声更唤甚么作无缘大慈知不是知更唤甚么作无作妙行是知文殊观音悉是虚声毗卢普贤皆为幻有若也只管认名著相色见声求何异空里摘华水中捞月文殊即被眼谩观音即被耳谩普贤即被心谩毗卢正体驴年未梦见在然虽如是恁么中却不恁么不恁么中却恁么不妨文殊自文殊观音自观音普贤自普贤各各自住境界各各自证解脱各各自作佛事各各自现神通打鼓弄琵琶还他一会家且道毗卢遮那即今又在甚么处出现良久云白云断处见明月黄叶落时闻捣衣。

　　解夏秉拂问本无位次不用安排以何为解师云昂藏独鹤闲心远进云水泄不通针锋不露更有何结师云寂历秋华野意多进云泣露千般草吟风一样松如何是解结同时句师云平芜尽处是青山行人更在青山外进云解结二途拈向一边只如帝释天与摩利支天合谭何事师云你那里得者消息来进云寒山逢拾得拍手笑呵呵师云今日幸遇个同参问解结将来书记师笔铁头还曾点着一个半个也无师打云今日拄杖头却点着一个进云曲录床上何得代人说话师云不遇知音也是间问连日法云蔽野今朝慧日当空慧日当空即不问觌面相逢事若何师便打进云狮子窟中狮子旃檀林里旃檀师云彩鸡不是丹山凤进云大众眼在师云脚下漫漫问从上拈槌竖拂尽是好肉剜疮大觉连日小参明得甚么边事师拈拄杖云知得拄杖子落处么进云恁么则放出当阳毒手劈破泰岳千峰师云接竹点青天乃云秋初夏末火伏金流九旬制满之时衲子自恣之日不妨半瓢明月一杖清风阔步大方横行天外如云如鹤自西自东朝游天台暮归南岳洒洒落落萧萧疏疏天不能拘地不能缚好个时节十分自由只是渡头明月影乱芦华大有迷舟之处岩前白云斜横枯木犹多错路之岐若是眼目未曾清楚路头未得熟便宁免放下袱子等个人来叫声大哥讨个分晓众兄弟淆讹杀人何故若遇得个通方达者或东去西去南去北去自然指点分明不赚人去或逢个没眼村翁未免被他惑乱问东答西指南作北以穆陵关说是云门山将白洋河唤作沂溪水恁么将如之何拄杖子在傍忍俊不禁出来道僼上座莫忧愁衲僧家辨龙蛇定古今别机宜识休咎未举先知开口见胆三千里外辨淆讹眼光烁破四天下拄杖横也挑括乾坤钵盂覆也盖却大地进步抹过河沙世界海退身蹋翻百亿大风轮说甚么芦华影里会迷舟枯木岩前多错路巍巍堂堂炜炜煌煌走出去自然惊天动地那要你者般胆小拈拄杖呵呵大笑云拄杖子莫大话休吓我似也说得相似是则直是未是蓦撺下云咦将谓你跳上三十三天元来只在者里。

　　秉拂德山棒临济喝空里磨盘旋八角禾山鼓雪峰毬万水千江月一钩拈拂子云而今一串穿将来收在龟毛拂子头金刚圈栗棘蓬太平基在干戈丛木札羹铁酸馅白日青天看闪电卓拄杖云从来千圣觑无门兔角杖头特方便奇怪拄杖放行拂子把住拂子把住也乾坤失色日月无光若圣若凡若愚若智一时忘锋结舌任是释迦弥勒且立下风德山临济无处凑泊拄杖放行也万象生辉森罗发焰有学无学有情无情各各凤舞龙翔直得醯鸡蠛蠓鼓扬至化狸奴白牯脱体风流大众拄杖拂子从来合伴出入同门体段仿佛不同鼻孔依俙相似因甚今朝吴越天悬水火器别且道意在于何还会么丁一卓二横四竖三愚公不愚智伯不智生蛇逼化狞龙灯笼跳入露柱寒山拾得笑呵呵刹竿头上风车子。

　　中秋秉拂正好修行水中捉月正好供养朱砂画月南泉拂袖便行移舟趁月长沙与仰山一踏掉棒打月者一队老古锥一时游玩将谓各露风光殊不知总是猢狲伎俩弄他光影孤负天边明月今日被僼上座拈条断贯索一齐穿却鼻孔掷向他方世界去也多年蓬　既尔廓清而今不免揭露一天新鲜光彩直得辉天鉴地无晦无冥耀古腾今无昏无旦广寒宫里桂魄增辉水晶殿前骊珠添耀遂举拂子云大众看看拂子头上涌出一轮来也须知者轮明月湛湛圆明澄澄皎洁金乌莫望玉兔难居烟雾不能蒙珊瑚撑不着历劫不曾亏欠时时放大光明鹫岭当年徒劳话会曹溪昔日枉用指陈四圣六凡通同一照千差万别等一清凉岂待蛾眉若画一线方明玉镜新磨孤明独朗明明历历迥出当阳不用低头思量难得普请诸兄弟一任横观竖看直得意足心休莫待斗转参横空去碧潭捞捷。

　　秉拂问宗乘一唱三藏绝诠祖令当行十方坐断只如眉间挂剑又作么生师云万里光寒进云忽然血溅梵天时如何师云九霄绝翳进云与么则大慧再来也师云莫将支遁鹤唤作右军鹅乃云天无私盖地无私载白牯穿靴狸奴束带恁么会则易风吹不入雨打不湿释迦攒眉弥勒面黑如是会则难如是会则难分明把手上高峦恁么会则易鹘眼铜睛觑无地易不易难不难四方八面绝遮拦也无难也无易万象炽然无讳忌拈却难除却易水乳同源火风一气就中些子淆讹依旧未曾瞥地不见道言无展事语不投机承言者丧滞句者迷到者里直须通身剔脱八面玲珑烈焰炉中飞腾彩凤华针眼里变化金鹏更说甚么凡说甚么圣说甚么心说甚么性谈什么心论什么道卸下三玄戈甲活埋五位君臣古今日月天地山川凡夫不知圣人不会总属虚空中钉橛平地上波澜所以达磨万里西来只求个不受惑底人你道不受甚么惑莫是不受三毒惑么莫是不受五蕴惑么莫是不受六入惑么莫是不受十二处十八界二十五有惑么莫是不受圣惑么不受凡惑么不受禅惑么不受道惑么不受古今言教天下▆和尚云兴瓶泻纵横博辩神机妙用七出八没惑么乃至山河大地器界根身灯笼露柱一切总惑他不得么与么论量惑乱未有了日在若论不受惑底人在凡不妨现凡在圣不妨现圣说心说性也得说玄说妙也得三头八臂八臂三头东涌西没南涌北没中涌边没于一毫端上现宝王刹坐微尘里转大法轮纳须弥于芥孔掷大千于方外皆吾心之常分非有假于他术是以恁么人方知恁么事发明恁么事须是恁么人众中还有恁么人么良久云劄复举思大师问六祖云当何所务即不落阶级祖云汝曾作甚么来思云圣谛亦不为祖云落何阶级思云圣谛尚不为何阶级之有大慧云莫将闲话为闲话往往事从闲话生师云妙喜老人口吞佛祖也只道得一半且作么生圆得者话不是闲人间不得闲人不是等闲人。

　　重阳秉拂问处处寒砧薄暮催风高木脱雁飞来渊明此日知何去唯见东篱菊自开棒喝交驰则且置因缘时节事如何师云金风吹岳麓黄菊绽庭前进云一句明明该万象重阳九日菊花新师云酒逢知己饮夸向会人吟进云时节既已激扬何妨再展戈矛如何是浮山九带师云枫丹菊紫芦花白一片秋光大地分如何是佛正法眼藏带师云日照天临如何是佛法藏带师云珠回玉转如何是理贯带师云倚天长剑逼人寒如何是事贯带师云万象森罗明举示如何是理事纵横带师云八角磨盘空里走如何是屈曲垂带师云十字街头吹尺八如何是妙协兼带师云须信移花兼蝶至如何是金针双锁带师云福州橄榄两头尖如何是平怀常实带师云瑞草无根农夫不贵进云如斯答话美则美矣善则未善师云许你具一只眼进云降将不斩师云想君不是金牙作争解弯弓射尉迟进云再犯不容师云犹更刺脑入胶盆进云是师打云晴干不肯走直待雨淋头进云自招得自招得师云是何心行乃云智不是道心不是佛今朝九月九不是重阳节篱落黄花曾无媚客之心而含芳吐艳天边云雁岂有愁人之意而振翮悲鸣盖自当人心附于物情动乎衷则有他乡故井之分喜乐忧愁之异所以龙山有落帽之欢浔阳有采菊之兴至于茱萸醉看来年谁健人情已厌南中苦鸿雁那从北地来此皆所谓心违而境逆情畅而物舒者也若有个汉即向者里揭开梦眼看他忧从何起喜复何生直下觑得透见得彻识锁情关一锤粉碎说甚么即凡心而证佛性就尘劳而得解脱便见十世古今始终不离于当念无边刹境自他不隔于毫端逍逍遥遥随缘放旷洒洒落落任运腾腾到处登临无非故乡田地欢呼笑谑悉是妙用神机烟岛云林共谈般若风柯月渚并可传心谁顺谁违谁悲谁乐眼中无翳那有空华镜里无头徒劳寻觅虽然如是也只成得个了事道人若到衲僧门下直须更参三十年何故聻欲穷千里目更上一层楼。

　　开山禅师忌日其徒湛然上人领众檀越请秉拂开天辟地宝王刹现一毫端亘古亘今一念普观无量劫所以生也云横碧汉而生无生相灭也月隐寒潭而灭无灭踪正体如如凝然湛寂从无住本流出万端故能于无生灭中示现生灭于无佛事处示现佛事斩新立方外乾坤纵横挂域中日月梯航万有提挈四生不可以智知不可以识识显大机明大用水肃沧溟风生大野布慈云洒甘露华生寒谷雷动中天是以不动舌头万象炽然常说得大自在优游无相光中万古徽猷旷劫莫异若能如是辨明则湛然上座于二周寒暑之中折旋俯仰之际与你本师和尚觌面亲承不离寸步心眼相照师资犹昔至于高苑众善信不用南询远历百城烟水而法界诸位知识一时参遍于中更有甚么圣凡差别僧俗异同生没存亡悟迷好恶大圆镜里同一光明华藏海中等一出没然虽如是只如今日特展孝忱远来瞻拜毕竟向甚么处见你开山和尚还会么山门佛殿常相对翠柏松风满院寒。

　　远庵僼禅师语录卷第十
嘉兴大藏经　远庵僼禅师语录


　　远庵僼禅师语录卷第十一

　　嗣法门人元视等编

　　开炉秉拂无宾主句且从容炭满炉头火自红拨发死灰腾烈焰春风不动雪霜融所以道须知衲僧阃奥之中有转地回天之用大众还知大觉门下有转地回天之用么向在江南地暖风和之处而门庭壁立动虽霞蔚云蒸直下寒威凛凛今于海北冰高雪冻之时而炉鞴弘开拶着星飞火迸满前烈焰腾腾冷地里有个汉出来道僼上座汝既为大觉入室之子必明大觉阃奥之用既明阃奥之用因甚今朝只说得门庭边事不妨被阇黎检点得着只是僼上座要问你甚么处是大觉门限良久云若也未知更副一颂与你傍瞥天无四壁地无疆逼塞虚空舌广长水激偃溪声落落霜凌庭柏郁苍苍银山迥处通霄路烈焰堆头透体凉打破牢关谁出入空生大觉一沤彰。

　　至节秉拂群阴剥尽一气潜回洞山掇退果桌鲁公台上书云慈明揭榜僧堂汉女宫中测日今夜僼上座将世法佛法打成一片了也还有知时识节底么不妨出来击开关键明辨古今问群阴剥尽慈明揭堂上之榜文一阳复生洞山掇座元之果桌正当阳阴未判又作么生施设师云岸容待腊将舒柳山意冲寒欲放梅进云冻云弥四野寒雨滴千峰师云岳顶峰高人不见猿啼白日又黄昏进云满炉添炭犹嫌冷路上行人只守寒师云省得一阳回此际五九尽日定逢春进云只如慈明揭堂上之榜文是何旨趣师云八角印文镌石上一行梵字写空中进云洞山掇座元之果桌复且如何师云泥牛吼处天关转木马嘶时地轴摇进云且道二大老与么为人孰胜孰负师云塞北千人帐江南万斛船进云可谓龙袖拂开全体现象王行处绝狐踪师云蹋转天关并地轴更须北斗面南看乃云才过重阳又逢冬至时节不相饶炎凉倏改变然于衲僧门下却也有些相应不见道欲知常住不迁义须向万木凋残处会取欲知诸佛寂灭性须向众生心行中辨明只如众生心行中心心烦恼念念无明作么生识得诸佛寂灭性只如暑退寒生阴消阳长作么生明得常住不迁义若向者里辨得明白说甚么往复无间动静一源拈拄杖云便如僼上座手中拄杖子相似峭巍巍活卓卓运用手眼通身不落见闻知觉举必全真纵横历落转天关回地轴驱风雷移海岳使铁树发奇萼击石笋解新箨疾如风利如锷魔自潜佛自伏阿剌剌难扪摸变化不随天地春朕兆未分生头角卓一卓下座。

　　秉拂诸佛不出世四十九年说刮地风来处处寒遥天云净家家月祖师不西来少林有妙诀崖崩打破石潭冰车碾分开山路雪报知音瞥不瞥秘密妙玄不挂唇舌半千衲子一队古佛不须截鹤续凫那更证龟成鳖大地都卢解脱门普请当人自休歇不休歇最波挈红炉焰里受风寒大洋海底遭火热若休歇无别说天光直与水相通野色更无山隔绝岂不见雪峰一日召玄沙云备头陀何不遍参去玄沙云达磨不来东土二祖不往西天雪峰然之诸兄弟者个便是休歇底人若不休歇争解与么道还知落处么更听一颂得休歇处便休歇一叶渔舠旧家业万丈寒潭彻底清更于何处求明月收纶罢歌一阕绿蓑不脱枕兰桡无限清风动寥泬。

　　秉拂折芦面壁面黑牙疏立雪安心臂捐骨换身转婴儿抛浊港欲印心宗影藏猎户混青林为传衣钵至于德山入门便棒费力疲神临济入门便喝呕心吐胆云门拶得脚跛长庆坐得臀穿架箭张弓擎又打地从上老古锥无一个不是冰棱上度过九曲剑刃上拾得全身只如陈抟洞里石人高眠终日弥勒殿中金像欢笑永年且道据何道理青州牛无鼻索范公泉有地头参。

　　除夕秉拂旧岁今宵去明年明日来此际正在旧岁欲去未去之时新年欲来未来之候若是世间贫穷富贵喜乐忧愁固有户户不同家家各别且置之不必论也若在山林学道之人莫不念此时光易去岁月难留道业荒芜祖关未透日逐事随眼过不觉老上头来入息虽存出息未保况此腊月三十夜到来岂可又作寻常看过也耶争怪得他心戚戚意茫茫如痴如兀似醉似狂若负千金之重债犹藏珍宝之忽忘做模作样顾虑思量或对隙尘而孤坐或翘圣像以低昂呵呵痴汉痴汉莫慌莫慌转凡成圣有甚么难只在你自己承当今夜僼上座不免相席打令有个方便法门至简至易最妙最神可以顿然妙悟可以大豁疑情可以镕今铸古可以吐故纳新可以随机应变倏尔箭去久矣可以就地飞腾蓦然鹞突重云可以恢弘先作一似狮子翻身撩空一掷大地皆惊可以开凿后昆宛若蛰龙出洞奋迅来时岳倒湫倾可以除禅病之膏肓不异春霜而见日可以破法魔之执固忽如爆竹之自分引得灯笼发笑露柱披襟虚空起舞万象弹筝只要诸兄弟们高着眼睛看得谛当见得分明不是宰牛分岁浑非铁馅相呈不可作道理解会不可作佛法谭论不可作神通三昧不可作戏弄诸仁且道毕竟作么生下座打一斤斗便行。

　　元宵秉拂古者道我心似秋月碧潭光皎洁无物堪比伦教我如何说又有道我心似灯笼点火内外红有物堪比伊明朝日出东者两个汉虽是一期施设未免傍人简点一个贪观天上月忘却室中灯一个闭户守孤灯孤负天边月争似而今元宵之夜放灯之节室中有灯天上有月灯月交辉光光相接一灯然出百千灯一月影分千万月灯也处处看得见月也处处看得着撞着两个醉张三元是一双李大伯然虽如是若是将心比拟则了无干涉何故听我重说偈言我心不是物休云灯与月知君不能荐我今尽情说荐后如何刹那游过百余城灯元是火却与者里不别。

　　解冬秉拂拈拂子拂一拂云东风披拂乾坤赫雪老冰枯融化日远山忽地展青眉千溪飞舞泉争出衲僧门户尽敲开拄杖头边好春色华枝历乱向人妍处处园林香雾湿鸟和钟声送白云苔连薄翠上幽石烟消野市绿杨疏风飏酒旗红杏密幅幅溪山锦乍铺莺梭轧轧昏朝织满耳听来声非声满眼看去色非色楼子情忘半曲歌灵云疑破一枝赤祖师莫向口边求从缘入者永不失瓢汲清江月半轮衲卷高云千嶂碧当时来本不曾来今朝往亦何曾适来往当知足不摇家舍途中两不立牯牛随分纳些些东倒西歪芳草侧一一北斗面南看观音院里有弥勒朝游檀特暮阎浮当人受用无穷极秉拂上座没人情大用现前无轨则放行彩凤舞丹霄把住铁蛇钻不入谁是龙门一跃过桃花浪里腾霹雳脚跟线断出常流屋上青天如箬笠独有江南红杜鹃催归絮絮深更泣然虽泣莫悲戚丈夫岂受他言惑五湖烟景有谁争自是不归归便得掷拂子下座。

　　扬州净慧院首座寮秉拂。

　　死心堂落成秉拂倾湫倒岳杏绝机宜雪老冰枯春光赫赤所以此事不可以有心求不可以无心得不可以语言造不可以寂默通眼似流星者直下承当机如掣电者负之而趋直得千圣罗笼不住十方呼唤不回有恁么汉方可到此烹佛炼祖之场更入红炉大冶之内朝打三千暮打八百一一与他拔却钉抽却楔解却粘去却缚做个脱洒汉子其或未然万古碧潭空界月再三捞捷始应知众兄弟迩来去圣时遥人心懈怠到处弟兄不务真参实悟一味掠虚过日故我堂上老人于斯建立此堂一木欲支大厦将倾之室一柱勒回千江既溃之流不用钩章棘句石裂崖崩妙用神机雷轰电掣只要诸兄弟们上不慕诸圣下不重己灵四棱塌地死却偷心所以云死尽偷心方堪学道只如者个心如何死得莫是教他冷湫湫地古庙香炉去么莫是教他一条白练枯木寒崖去么莫是教他内不放出外不放入去么莫是教他内心无喘外息诸缘去么莫是教他一念万年万年一念去么至于休去歇去放下着莫妄想总无交涉只是诸兄弟二六时中折旋俯仰穿衣吃饭屙屎放尿眠里梦里无梦无想之时所有疑处所有看不透处打不通处用力不得处绝无咬嚼处浑无依倚处横不得处竖不得处坐不得处卧不得处恁么不得不恁么不得恁么不恁么总不得处好像个狗看热油铛相似舐又舐不得舍又舍不得处正好如是着力如是参究如是明了如是打彻忽然冰河发焰豆爆冷灰金刚圈至小而难跳一跳跳过栗棘蓬有刺而难吞一吞吞下方信道天下死不得底活人以活法而死之天下活不得底死汉以死法而活之不我欺也然虽如是也是好肉剜疮无事生事殊不知跨鹤城边有一句子琼华台畔有一真机千圣提不起万灵尽知有文峰塔点开碧落云霞广陵涛吸尽江天风月烟华幕幕泗洲大圣分明出现角韵悠悠太原上座蓦地知归不拨一尘紫陌芳衢皆妙体不立一境淫房酒肆悉精蓝那在架箭张弓摇铃振铎大中现小小中现大于一毫端上建宝王刹坐微尘里转大法轮何异虚空挖窟宠靴里动指头哉是则是拈拄杖云只如僼上座拄杖子不肯恁么道又作么生卓一卓云天上有星皆拱北人间无水不朝东。

　　冬至秉拂剥尽群阴阳复来衲僧活计一时该檐头石笋和烟长碓嘴琼华带雪开果桌掇时天地转云堂榜出鬼神哀谁知更有新消息露柱生儿颇俊哉复云　是男是女诸兄弟若论此事正如妇人怀胎一般直须　地一声然后方知是男是女面目好丑眉在眼上口在鼻下耳朵两片皮牙齿一具骨方是了当时也只为你不了当到处参寻尊宿如何佛麻三斤如何佛干屎橛体究不去便如妇人交媾之后怀个胞胎肚里上不得上下不得下饮食无味腰疼脚软坐眠行动俱不得自在计较安排别作别为俱用不着直待十月满足之候　地一声生下来也见头见面好个孩儿庆快杀人而今弟兄体究不去胸中有个獦狚疑团耿耿地消不去打不破切忌妄生穿凿巧觅知解东卜西度总无交涉缓缓地工夫纯熟时节到来磕着撞着那时　地一声十方洞照千眼顿开方知本地风光不在别处本来面目固无两般参禅若不恁么一回终是隔靴搔痒有甚痛快处诸兄弟还曾恁么一回也未若也未曾不待久立归堂看取露柱去。

　　秉拂诸兄弟僼上座欲说又恐走作诸兄弟不说又恐孤负诸兄弟不说而说又恐诸兄弟离波觅水说而不说又恐诸兄弟弃海寻潮到者里作么生相为诸兄弟好且道僼上座恁么语话还有相为处也无若道有相为说又不得不说又不得不说而说说而不说总不得若道无相为恁么鼓唇摇舌齿牙敲磕又争得无去诸兄弟还会么良久复云如今顾不得也惜不得眉毛也索性与你葛藤一上不见昔日有僧问马祖离四句绝百非请师直指西来意祖云我今日劳倦不能为汝说问取智藏去师便一喝其僧便问智藏藏云我今日头痛不能为汝说问取海兄去师又一喝其僧便问海海云我到者里却不会师又一喝僧乃举似马祖祖云藏头白海头黑师又一喝诸兄弟你看马师三父子恁么说话且道意在于何还是为者僧不为者僧还是与者僧说不与者僧说还是机用绵密还是别有道理众中尽谓者僧不唧溜错过马师父子殊不知马师父子被者僧一拶纳尽败阙所以僼上座今日下者四喝不是为者僧出气要且救得马师父子当时者僧若下得第一喝不惟马师退身有分免得葛藤遍野当时者僧若下得第二喝不惟截断葛藤免得智藏东扯西拽当时者僧若下得第三喝不惟海祖无处转身直教再参三十年当时者僧若下得第四喝岂止马师不敢口辘辘地说白道黑免得后代儿孙递相钝置诸兄弟僼上座恁么出脱古人还知者四喝落处么若知得者四喝落处说甚么临济大师一喝如金刚王宝剑一喝如踞地狮子一喝如探竿影草一喝不作一喝用是甚热碗鸣声设或未然莫道僼上座无相为好复喝一喝下座。

　　佛成道日秉拂大道绝遮栏其谁趣向虚空无背面何处雕镌昔日释迦老子于正觉山中夜睹明星豁然大悟便云奇哉一切众生具有如来智慧德相但以妄想执着而不证得者个老古锥徐六担板只见一边殊不知一切诸佛皆以妄想执着而有如来智慧德相可证若有如来智慧德相可证则是众生妄想执着若除众生妄想执着则无如来智慧德相可证既无如来智慧德相可证则内无所证既无众生妄想执着可除则外无所修外无所修则无众生可度内无所证则无诸佛可成既无诸佛可成亦无众生可度则一道平等浩然大均现前若僧若俗若男若女若草木若丛林若山河大地若日月星辰无不同一眼见同一耳闻同一心知同一受用长者长法身短者短法身开眼也着合眼也着不必续凫截鹤夷岳盈壑自然在坑满坑在谷满谷岂不见古有僧问一老宿今时人还假悟也无老宿云悟即不无争奈落在第二头敢问众兄弟毕竟如何是第一头良久云彼自无疮休用割不如静处萨婆诃更有一颂奇哉午夜见明星鼻孔依然搭上唇正觉山前华满涧几回错过劫前春。

　　秉拂隔墙见角便知是牛隔山见烟便知是火只如适才和尚将出一本书来因甚十个有五双不知落处且道利害在什么处盖为你一向情存圣量知见未忘逐句寻言巧觅解会所以见人开口动舌便将禅道佛法会却孟八郎汉明明向汝道尚不会何况盖覆将来明明道我有一部书两边俱钉却不展文彩彰请君试斟酌而今还有道得者么众下语皆不契师乃云我有一部书两边俱钉却堪衬打图章余皆用不着。

　　秉拂问百川异流同归于海因甚大海无鱼师云水无异味进云荒田不捡草信手拈来宝因甚大地无土师云金不博鋀进云腰缠十万贯骑鹤上扬州因甚大富无粮师云赚杀几多人进云大彻底人皎日当空因甚大悟无道师云非公境界乃云雪拉霜摧万木枯穷冬境界甚空疏谁知大有生机处月色横窗梅影孤还见么会也无茫茫宇宙人无数几个男儿是丈夫众兄弟既是男儿因甚却不丈夫莫是蹋步向前求觅解会不丈夫么莫是受人处分随人起倒不丈夫么莫是眨上眉毛早已错过不丈夫么莫是语言上咬嚼机境上承当不丈夫么莫是无决烈志少特达怀不向百尺竿头进步万仞崖前撒手不丈夫么莫是退水藏鳞避刀畏剑不解单刀直入夺角冲关不丈夫么呵呵以上论量如斯等辈总是丈夫秉拂上座却不丈夫何故若是丈夫争肯与么忉怛。

　　除夕秉拂北禅分岁宰牛家贫难办素食东村烧钱王老事忙不及草书宝积者里聚千圣于同堂会十方于一室镕今古于一时超佛祖于一刻虽则丰俭随家不可将无作有然要应个时节岂惜破费家财僼上座只得拆东篱补西壁移官路当人情有个四五百年前杨岐老祖传留下来人人有分底一篮栗棘蓬数个金刚圈今夜一齐撒向诸兄弟面前一任吞底自吞跳底自跳恼底自恼笑底自笑各各自作活计不属安排一一自逞神通岂由造作浑仑无罅处好别机宜拈提不及时倍加精彩直得天回地转木鸡啼处无声海晏河清刍狗吠时绝听不特万灵智竭亦乃千圣情枯说甚么年也除月也除心也除境也除贪瞋嫉妒一时除到者里凡也尽圣也尽佛也尽魔也尽真如解脱一时尽三际瞥然顿断十界蓦地全消净裸裸兮无遗赤洒洒兮全露诸人被十二时辰转也不妨顺运阴阳老僧转得十二时也管取逆推甲子翻年头作岁尾当日午打三更促三祇为一念而不短延一念为三祗而不长正恁么时莫说铁面大王那里算他饭钱纵饶黄头老子何处摸他巴鼻固然五眼莫睹二听绝闻拈拄杖云只是莫被拄杖子觑着管教直头不点何故假使神通妙用百匝千重争如息见忘机家堂稳坐还会么还乡尽是儿孙事祖父从来不出门。

　　岁朝秉拂喝一喝云千句万句不出一句千日万日不出一日识得一万事毕透得一无阻隔今日乃三百六十日打头一目不可错过此句是一千七百则最初一句那许颟顸所以道天得一以清地得一以宁君王得一以天下治衲僧得一以剿绝佛祖命根只如新年头有佛法也是老僧失利新年头无佛法也是老僧失利且道是一句非一句是一机非一机若向者里识得透明得彻一任张公吃酒李公醉端的年年是好年南洲踏到北洲头还他日日是好日山门头合掌佛殿里烧香有主有宾有礼有乐钟楼上念赞床脚下种菜无忌无讳无党无偏融万象于目前处处玄机透脱会千差于物表头头至理高明恭惟方丈起居问讯云堂万福一一应时纳祐人人庆无不宜肃肃雍雍皇皇穆穆华铺锦障宝砌瑶台五云散彩干天衢千日舒光于玉宇方信道元旦启祚万物咸亨然虽如是初终不立贯古通今一句又作么生沙村白雪仍含冻江郭红梅已放春。

　　普说

　　开炉普说多说不如少说少说不如不说虽然钟不撞不鸣鼓不打不响当炉不避猛火当言不避截舌近年来参学弟兄者里经冬那里过夏出一丛林入一保社如作等闲草鞋钱则置浆水钱什么人还不见汾阳大师道从上来行脚不为游山玩水看州府奢华片衣口食皆为圣心未通所以驱驰行脚闻一个因缘不明中间直下饮食无味睡卧未安火急决择莫将为小事者个说话曾为浪子偏怜客是他行到者里说到者里岂是而今空开大口你看他参过七十一员善知识末后到首山会下问百丈卷席意旨如何而今禅和家才挟个袱子出来社火中便谓者个因缘是单头公案有甚淆讹所要透底是要紧大禅头如女子出定百丈野狐德山托钵殃崛产难庄上吃油糍牛过窗棂话者一落索谓之末后牢关用出心机意识卜度得去说得相似以为参学事毕安肯虚心与么请问殊不知未曾直下到啐地折嚗地断便是即心是佛也有些子淆讹若但与么卜度得底正是依他作解障自悟门古人决不如是前所云只为道眼未开圣心未通不肯强作主宰但有纤毫疑滞到处火急决择如今法座上老师见他问与么因缘定是不将在意不是喝便是棒趁俊快击石火闪电光盖覆将去有甚巴鼻你看他首山和尚真是临济正传却不用者些恶臭气但缓缓地向他道龙袖拂开全体现直下十日并照何等光明到者里真是师资合处啐啄同时触著者些关捩汾阳又狼忙问道师意如何首山更向金不博金处道一句云鲁王行处绝狐踪此时汾阳忽地桶底脱落如哑子得梦说似人不得只说道万古碧潭空界月再三捞捷始应知者般痛快处岂似你一句来一句去用些闲文野彩计较卜度得来底此所谓临济道出常情便是者个道理你若者里不稳当直饶你说得磨棱合缝盛水不漏总是阎罗王手中换铁棒吃底张本果若是个上根利智不假他力古人教你坐地构去立地构去不待呵气便构去因甚不构去若与么构得去岂不省却人多少心力安用许多忉怛设若没者样俊快底根性索性铲地不会底人倒好受人整顿还打发得撇脱不见当初俱胝道者结茅住庵他那里知得什么麻三斤乾矢橛狗子无佛性庭前柏树子只是胸次中无一个元字脚忽地撞着个恶冤家一拶直得四棱塌地你道如何是恶冤家看他从上风彩岂不惭惶无地而今禅客相逢到处人情世谛者个冤家却是个五漏身躯临晚到俱胝庵中俱胝见他不下笠子便道何不卸下笠子如今名色禅和便打个问讯卸下笠子只图稳便唤作禅和得么你看者个尼僧虽是五漏之躯却是铁橛相似便与俱胝当头一拶道道得卸下笠子倒把个男子汉看一看看有气息无气息俱胝本不知东斗却是实头人难得又道天色渐晚何不且住又被他第二杓恶水一泼道道得即住俱胝口似扁担尼僧竟自去了俱胝不觉触发狂心欲烧庵行脚忽逢天龙竖起一指当下狂心便歇所以道狂心若歇歇即菩提便是者个道理此不是铲地不会底倒好整理所以最忌杂毒入心然古人凡到所在见个村院主也须问过又道若遇草里有个汉便与当头一拶看他知气息布袋盛米供养他是以佛法兴盛良有以也如今佛法下衰到处不肯博问先知一味颟顸过日见说道诸佛法印匪从人得不打在无事甲里便是横生己见强作主宰胡说乱道总是今日老胡绝望你看二祖大师为法忘躯他三乘五教岂不会得只是者些疑情未破不到情枯意竭知见顿忘能所并绝万机寝万缘削争肯立雪齐腰捐身断臂道我心未安乞师安心他又岂不闻诸佛法印匪从人得因甚么如此火急所以黄檗和尚道大事本来如是若不究到无心处自见自肯即埋没人也你看者老臊胡寻常说个直指到者里果然手段各别便就向伊身上割一块子与伊道将心来与汝安此时断臂老子实究到无心处口供是实便道内外觅心了不可得岂不是自见自肯那老臊胡便将无文印子一印印定道与汝安心竟直得无丝毫透漏岂不是皆因激发中来你索性要做个没意智汉三十年二十年口堆白醭也没人唤作你是个哑汉却又做不来却又不甘心既不甘心又做不来便心里想道我在丛林里三二十年不是个老参么某老知识亲近过某职事又做过而今头白齿黄将何立在人前做模做样火急向册子上卜度得一句半句又不知语言之次序说话之反正一般也要向人前放出者般屎臭气熏人反不如三家村里无事汉却无者些颠倒你看古人决不恁么古来有个香严道者他在百丈会里一问十答如瓶沩水岂似你者般草包饭袋寒酸不上眼底垃圾一日没兴撞到沩山水牯牛队里去沩山是个老贼头便唤一声师弟你在百丈会下一问十答是否者孟八郎便道不敢着贼了也沩山道此是汝聪明灵利意解识想生死根本父母未生试道一句看千钧之弩果然不为鼷鼠而发机香严被问直得茫然归寮将平日看过底文字从头要寻一句酬对竟不可得乃自叹云画饼不可克饥一款招成香严被此一拶若不是死尽无始劫来底偷心争肯恁么道所以道死尽偷心方堪学道香严到者个时节始有参学趣向分了毕竟真不掩伪曲不藏直古人是个学道底人如今底人莫说一问能十答才到百丈会下住过几日或当过职事走到沩山来便要摇摇摆摆向方丈里认同参攀弟兄做出许多空腹高心不知惭愧底样子出来设若与伊当头一拶不是喝一喝竖一指装体面架将去便道我来不是亲近你佛法孰肯知非如香严老子恁么道画饼不可克饥者个真是古今师法好样子世衰道降一日不如一日看到古人好不惭惶杀人也当时香严屡乞沩山说破沩山道我若说似汝已后骂我在我说底是我底总不干汝事真是个一千五百人善知识毕竟不同如今据曲录木床底更是不堪若见他肯与么低头便将不中心行出来甜唇美舌多方笼笼络络如何使得他有真正眼开底时节者般宗师拽下床来椎杀他千个万个有什么罪过所以天童门下一任路绝人荒终不作者般不材不净底事黄金自有黄金价何事和沙卖与人香严知是从前错路遂将平昔所有底文字烧却道此生不学佛法了也且作个长行粥饭僧免役心神岂不是以有所得心学无所得法如何学得来然则香严此时却也平帖帖地了乃泣辞沩山沩山更不留可谓白玉琢成西子骨黄金铸就伍员心不妨千古师资风云际会尽在此处当时者两个老古锥若非等是纯钢打就底脊项莫道香严后来闻击竹声悟道便是闻无限微妙梵音声迦陵频伽声也则是个随声逐色底人安有一击忘所知更不假修持之庆快平生也此六祖所谓若能一念自知非自己灵光尝显现便是者个道理所以古人宁使一生不悟不肯半青半黄依俙相似得少为足然古来亦有一个样子唤作南扁头者个扁头道人胸罗三藏学贯五车其实有些子风彩只是打头不遇得个咬猪狗底手脚几乎一生错过亏杀他结得个好道友唤作云峰悦一日同游西山知其不实悦叹云南有道之器也惜其未遇本分钳锤耳也是为他闲事长无明然如今人结道友人情意况或有之求其如此相为者直是万中无一夜卧话及云门法道悦云澄公虽是云门之后法道异矣钩头着饵南诘其所以异一钓便上悦云再加线索云门如九转丹砂点铁成金澄公药汞银徒可玩入煆则流去若药不瞑眩其疾不瘳南怒以枕投之犹更　跳悦明日谢过不是好心又云一不做二不休云门气宇如王甘死语下乎澄公有法授人死语也死语其能活人乎虽是死蛇解弄也活即背去有甚交涉如今底道友家说话不投便发恶背去分利不均便发恶背去争人争我便发恶背去求其如此佛法激励背去者更是万中无一更有一般底在社火中钩群结队互相欺诳或于老师前说一句好话便唤作彻骨相为此正是便辟之友求其直谅如云峰之为道友者其可得哉那时南扁头被他打着心中事便把不住挽之云若如是则谁可汝意果然药汞银悦使见石霜为人须为彻南心里想道悦师翠严使我见石霜于他何干此老者一疑正是命根不断处即造石霜中途闻慈明少丛林不愿见遂登衡岳时来风送滕王阁乃谒福严贤贤卒郡守以慈明补之冤有头债有主既至目其贬剥诸方件件数为邪解南为之气索运退雷轰索靖碑遂造其室天网恢恢明云书记领徒游方借使有疑可坐而商略看者老汉面如夹竹桃华心里参天荆棘者个甜唇美舌却用得好那扁头道人毕竟是个学道底人到者里不敢欺心哀恳愈切明云公学云门禅必善其旨如云放洞山三顿棒是有吃棒分无吃棒分如此发药下刃岂是你如今捏死蛇底老冻侬不审机扣相当不相当一味硬将死法则魔魅人家男女他见道稳实底人自然有一段生机别路活泼泼地煆炼人使得他无地藏窜手脚毕露道有吃棒分果然入煆不得那时慈明捋下面皮来也不是前番底甜唇美舌了面上便露几分恶颜色出来道若然从朝至暮鹊噪鸦鸣皆应吃棒端着坐受其炷香作礼所以道杀人刀活人剑上古之规模今时之枢要明又问道越州云台山婆子我为汝勘破了也且道那里是他勘破处驴事未了马事又到扁头直得通身汗下口似磉盘殊不知勘破婆子处便是放洞山棒处者里不省得那里如何知得次日相见慈明诟骂不已南云骂岂慈悲法施耶明云你作骂会那咄作什么会直饶不作骂会还梦见么南于言下大悟早知灯是火饭熟几多时遂作个颂云杰出丛林老赵州不劳赞叹老婆勘破没来出总使有来由有甚干涉而今四海清如镜平地上死人无数行人莫与路为仇依旧参天荆棘你看他恁么吐露岂不是胸襟流出盖天盖地如今人寻常开大口说驱耕夫之牛夺饥人之食及至临机全无巴鼻你还知云门放洞山三顿棒底因缘么更是峭绝所以慈明举来勘验黄龙直得骨出贼枪贼弄自然条直今日不惜口业索性引来一串穿却者个洞山是襄州洞山问佛答麻三斤底不是新丰洞山一日参云门门问那里来答云查渡来门云夏在何处答云湖南报慈门又问几时离彼答云八月十五门云放汝三顿棒洞山大疑你看大赏之下必有勇夫金刚宝剑劈面一挥者个手脚岂似你教人念死话头起疑情装模作样底瞎宗师如何启发得人底真疑现前者个学人是生铁铸就有决定志底人不是如今卖脚版东走西走底人听见恁么道使一夜睡不去心里想道如此抵对有甚错误放我三顿棒毕竟别有道理与他理会去者个岂不是真疑现前天明便问昨晚蒙和尚放某甲三顿棒过在什么处果然不虚发药云门道饭袋子江西湖南便恁么去也你寻常说许多活泼泼转辘辘解粘去缚处还有者般手脚么此时洞山直下瓦解冰消如今人要参禅不具者般根性如何参得禅来所以道参禅须是铁汉着手心头便判便是者个道理如上所举如上所判不是天童贬剥诸方诃骂兄弟只因明日开炉见你一班辈后生英俊发好心来天童参禅所以直举古人实证实悟自见自肯处拈掇贵图正眼流通宗风不替不惜忉怛以至于此然切不得记持一字又不可随着山僧舌头转唯是把从前所学所得底枝枝叶叶尽情向此无底炉中不烟火内一并烧却与我斩新条令别立生涯忽地冷灰里豆爆一声也不虚到者里受劳受顿久立珍重。

　　远庵僼禅师语录卷第十一
嘉兴大藏经　远庵僼禅师语录


　　远庵僼禅师语录卷第十二

　　嗣法门人元视等编

　　举古

　　举洞山云贪瞋痴太无知赖我今朝识得伊行便打坐便槌分付心王仔细推无量劫来不解脱问汝三人知不知諲禅师道神鼎即不然贪瞋痴实无知十二时中任从伊行即往坐即随分付心王拟何为无量劫来元解脱何须更问知不知。

　　师云语渐也返常合道论顿也不留朕迹若人于諲祖句下明得不历僧祇获法身然自救即得若于洞山句下明得将此深心奉尘刹带水拖泥有分就中较量将来一对无孔铁锤两个生光漆桶何故不见道直饶返其常论其顿也是抑而为之只如两头不涉中道撒开底又作么生吐露良久云既无其人山僧吐露去也贪瞋痴阿谁知识得元来不是伊行不往坐不随分付心王好善为解脱深坑如跳出收放纵横知不知。

　　举僧问长兴如何是古佛道场兴云行便踏着又僧问汾阳如何是古佛道场阳云下脚不得。

　　师云奇怪诸禅德古人一等恁么问为甚畣处不同有等商量道行便踏着岂不是经行及坐卧常在于其中似则似要且认驴鞍桥作阿爷下颔有等见说下脚不得便谓拟向即乖动步即错却似老鼠入牛角大抵识情未破只是意想卜度未免累他古人须眉堕落是汝诸人毕竟作么生要知么点石化为金玉易劝人除却是非难。

　　举僧问云门如何是云门一曲门云腊月二十五。

　　师云云门一曲可谓调高白雪人世稀闻韵出狮弦众音绝响其奈千古之下无人节拍神鼎不惜狗尾续貂贵图要圆此话拍香几云还会么若将耳听终难会眼底闻来始是亲。

　　举千岩长祖云江月照松风吹面面青山展笑眉经有经师论有论师莫怪老僧无法说劳汝诸人立片时。

　　师云千岩老祖大似抱赃叫屈神鼎要且不然细雨下冷风吹青山远近锁愁眉经有经师论有论师山僧不惜拖泥水钝置诸人立片时喝一喝下座。

　　举药山夜参不点灯垂语云我有一句子待牸牛生儿即向你道时有僧云牸牛生儿也只是和尚不道药山云侍者点灯来其僧抽身入众。

　　师云药山与么一场特地大似龙头蛇尾神鼎晚参暗即点灯无甚遮掩有一句子任从沧海变终不为君通何故见之不取思之千里。

　　举南泉道牵牛拟向溪东牧未免食他国王水草牵牛拟向溪西牧亦未免食他国王水草不如随分纳些些总不见得。

　　山僧要问南泉只如随分纳些些还出得他国王水草也无众中有为南泉作主者么良久云但见皇风成一片不知何处是封疆。

　　举盐官国师一日唤侍者将犀牛扇子来者云破也国师云还我犀牛儿来者无语投子代云不辞将出恐头角不全资福代画一圆相中心书牛字石霜代云还和尚即无也保福代云和尚年尊别请人好。

　　师云四大老来风深辨各擅家声简点将来仁义道中则不无若是临济儿孙捋虎须且非分外众中还有捋虎须者么良久众无对师云山僧顺毛捋去也蓦拽一僧鼻孔云者不是。

　　举马祖不安院主问云和尚尊候如何祖云日面佛月面佛。

　　师云奇怪诸禅德马驹踏杀天下人谶不虚言后来诸家拈颂无不着五彩画虚空只有雪窦较些子解道日面佛月面佛五帝三皇是何物虽然也是看锢鏴着生铁山僧近日不安设有人问尊候如何但向他道一回寒一回热还有动弦别曲者么为山僧颂出如无自拈自弄去也一回寒一回热佛法身心俱泯绝枕头　跳笑呵呵憍梵钵提惊吐舌休吐舌春有百华秋有月但无间事挂心头便是人间好时节。

　　举赵州道我在南方行脚火炉头有个无宾主句直至而今无人举着。

　　师云垂钩四海为钓狞龙格外玄谈惟寻知识检点将来赵州老汉掩耳偷铃山僧今日开炉亦有个无宾主句不妨与诸人道破良久便归方丈。

　　举慈明问翠岩真如何是佛法大意真云无云生岭上有月落波心明诃之云头白齿黄作者般见解真问如何是佛法大意明云无云生岭上有月落波心真于言下大悟。

　　师云慈明虽解就窠打劫争奈与贼过梯翠岩悟则不无管教有屈无叫处何故早知灯是火饭熟已多时。

　　举僧问曹山学人通身是病请师医山云不医僧云为甚么不医山云教伊求生不得求死不得。

　　师云者则公案且道曹山还有为人处也无若道有因甚不医若道无参学眼在什么处诸人试检点看检点得出通身是病通身药检点不出总是涅槃堂里客。

　　举世尊因调达谤佛生身入地狱遂令阿难问你在地狱中安否曰我虽在地狱如三禅天乐佛又令阿难问你还求出否曰我待世尊来便出阿难云佛是三界大师岂有入地狱分曰佛既无入地狱分我岂有出地狱分。

　　师云一人肝肠似雪一人意气如云虽然若要作人天榜样须是调达始得。

　　举南阳忠国师因西天大耳三藏到京自谓得他心通肃宗皇帝命国师试验三藏见拜起立于右师问汝得他心通那藏云不敢师曰汝道老僧即今在甚么处藏云和尚是一国之师何得去西川看竞渡师良久又问汝道老僧即今在甚么处藏云和尚是一国之师何得向天津桥上看弄猢狲师良久又问汝道老僧即今在甚么处藏罔知师叱曰者野狐精他心通在什么处藏无对。

　　师云国师良久非但大耳三藏罔测直饶大悲千手眼也摸索不着虽然曙色未分人尽望及乎天晓也寻常。

　　举青原思因荷泽神会参乃问甚处来曰曹溪原曰曹溪意旨如何会振身而立原曰犹带瓦砾在曰和尚此间莫有真金与人么原曰设有汝向甚么处着。

　　师云者则公案透得过瓦砾尽是真金透不过真金还同瓦砾只如道设有向何处着但云滞货不劳拈出何故从门入者不是家珍。

　　举僧问风穴干木奉文侯知心能几人穴云少年曾决龙蛇阵老大还听稚子歌。

　　师云贤君尚良佐圣主贵劳谦采葑之义可谓得矣较诸无为而治何啻万里崖州。

　　举长沙因三圣令秀上座问南泉迁化向甚么处去沙云石头作沙弥时曾见六祖秀云不问石头见六祖南泉迁化向甚处去沙云教伊寻思去秀云和尚虽有千尺寒松且无抽条石笋沙默然秀云谢和尚答话沙亦默然秀回举似三圣圣云若恁么犹胜临济七步然虽如是待我更验看至明日三圣上问承闻和尚昨日答南泉迁化一则话可谓光前绝后今古罕闻沙亦默然。

　　师云长沙虽善舒卷临时若非三圣到来几乎不得圆话三圣固能舍己从人若非长沙放过岂能全璧而归虽然俱不是好心好与二十拄杖。

　　举良遂访麻谷谷一见便去锄草师问众云且道麻谷还有为人处也无良遂连三日敲门至第三日才敲门谷云阿谁遂云和尚莫谩良遂好良遂若不来礼拜和尚洎被经论赚过一生师云良遂见个什么道理便恁么道良遂归谓学人云诸人知处良遂总知良遂知处诸人不知。

　　师云如何是良遂知处众下语不契师代麻谷锄草处云霹雳过头犹瞌睡代敲门省处云苦屈之词最难吐代良遂知处云踏着秤锤硬似铁。

　　举云门道举不顾即差互拟思量何劫悟。

　　师云者个跛脚阿师尽道伊坐断报化佛头元来从朝至暮只在回头转脑处鼓弄人家男女而今丛林撞头磕额尽是动弦别曲叶落知秋底灵利禅和设使要个未举先知未言先会底亦如稻麻竹苇相似打破大唐国正讨个举不顾底不出你道要他何用良久云罔象到时珠灿烂离娄行处浪滔天。

　　颂古

　　世尊因波斯匿王问胜谛义中有世俗谛否若言无智不应二若言有智不应一一二之义其义云何佛言大王汝于过去龙光佛时曾问此义我今无说汝亦无闻无说无闻是名一义二义。

　　一枝浓艳露桃红上苑春风处处同堪叹梦随蝴蝶去不知身在百花丛。

　　世尊因耆婆善别音响话。

　　手擎鱼目当明珠遇见真珠却不知打破髑髅前见解世尊伎俩只如斯。

　　世尊因调达谤佛生身入地狱。

　　白玉琢成西子骨黄金铸就伍员心山河翻覆如云雨莫把兴亡论古今。

　　世尊因文殊忽起佛见法见被世尊威神摄向二铁围山。

　　佛法谁知是祸胎铁围山里去安排若将世事论公道好把瞿昙一窖埋。

　　僧问古德如何是佛德云不辞向汝道恐汝信不及云和尚诚言焉敢不信德云即汝便是云如何保任德云一翳在眼空华乱坠其僧言下大悟。

　　利刀有蜜不须舐蛊毒之家水莫尝不舐不尝通不犯端然衣锦自还乡。

　　乌臼和尚问僧近离甚处曰定州师曰定州法道何似者里曰不别师曰若不别更转彼中去便打僧曰棒头有眼不得草草打人师曰今日打着一个也又打三下僧便出去师曰屈棒元来有人吃在曰争奈杓柄在和尚手里师曰汝若要山僧还与汝僧近前夺棒打师三下师曰屈棒曰有人吃在师曰草草打着个汉僧礼拜师曰却与么去也僧大笑而出师曰消得恁么消得恁么。

　　探贼劫贼将机就机天关拨转兮星辰互换地轴掀翻兮海岳更移顶门既能着楔脑后亦解抽锤拳踢相应首尾完全咦蛟龙一斗乾坤动鼎沸寒声彻大千。

　　南院颙禅师上堂曰赤肉团上壁立千仞僧问赤肉团上壁立千仞是和尚语否师曰是僧便掀倒禅床师曰者瞎驴乱做僧拟议师便打。

　　对面白拈就窠打劫恶人须是恶人磨翻身镞落胡天月虽然南院复回春也是女娲补天缺。

　　深明二上座同行见捕鱼忽一鱼跳出网深曰俊哉一似个衲僧相似明曰争似当时不入他网深曰你犹欠悟在明行二十里方省。

　　明兄未悟乘虚即破真烈丈夫锄金不顾者回吞下铁昆仑杰出丛林二上座。

　　云门偃禅师因僧问父母不听不得出家如何得出家师曰浅曰学人不会师曰深。

　　云开东岭月在西峦翻转清平十二调阳春别入曲中弹浅不会深更难句外之机海口干。

　　云门偃因乾峰上堂法身有三种病话。

　　三种病二种光透得依然死水藏向上窍呵呵笑知机须是辽天鹞明中剑去暗戈来各各转身机善妙电影分缁潮音别调弄蛇手段生来峭。

　　洞山价禅师因僧不安欲见师师遂往看僧曰和尚何不救取人家男女师曰你是谁家男女曰我是大阐提人家男女师良久僧曰四山相逼事如何师曰老僧日前曾在人家屋檐下过来曰还回互也无师曰不回互曰毕竟向甚么处去师曰粟畬里去。

　　四山相逼休捏怪屋下过来曾无碍金阙铁围未尽空有一毫兮一毫在粟畬里去现优昙撒手那边千圣外。

　　百丈禅师因僧问抱璞投师请师一决师曰昨夜南山虎咬大虫曰不谬真诠为甚么不垂方便师曰掩耳偷铃汉曰不得中郎鉴还同野舍薪师便打僧曰苍天苍天师曰得与么多口曰罕遇知音拂袖便出师曰百丈今日输却一半至晚侍者问和尚被者僧不肯了便休师便打者曰苍天苍天师曰罕遇知音者礼拜师曰一状领过。

　　全杀活能纵夺血烹红鼎中放出辽天鹗聊把玉竿垂收归搅海鳄地轴天关转握中或明或暗许谁度。

　　谷隐聪禅师因达观颖问如何是夜半正明天晓不露师曰牡丹华下睡猫儿。

　　牡丹华下睡猫儿石女菱华夜半窥绝国风流浑不艳倒拈秃帚画蛾眉。

　　怀志上座问真净文禅师古人一喝不作一喝用意旨如何师叱之志趋出师笑曰浙子斋后游山好。

　　星驰电激白日青天放出大虫吞白额无毛铁鹞舞风前软如石硬如绵一口吞干济北川。

　　襄州洞山初禅师因僧问目睹瞿昙犹如黄叶意旨如何师曰襄州土宜不出别物。

　　明逾日月兮弥昏功高天地兮不仁权挂垢衣云是佛莫将黄叶认为金襄州风土无殊物啼鸟山华一样春。

　　云门偃禅师因僧问如何是途中受用师云七九六十三曰如何是世谛流布师曰江西湖南新▆渤海。

　　四五百条华柳巷二三千处管弦楼日日与君华下醉更嫌何处不风流。

　　长庆暹禅师因僧问离上生之宝刹登延圣之道场如何是不动尊师曰孤舟载明月曰忽遇橹棹俱停时如何师曰渔人偏爱宿芦花。

　　楚水吴山不系情一身去住任飘萍槎浮星汉秋空远棹宿芦花雪练明何处楼台非缥缈谁家风月不幽清闲云一片长空袅苍狗白衣自变更。

　　九峰干禅师因僧问古人云直得不恁么来者犹是儿孙意旨如何师曰古人不谩语曰如何是来底儿孙师曰犹守珍御在曰如何是父师曰无家可坐无世可兴。

　　不立孤危道始丕才居尊贵落今时劫前风月人谁荐化外春光自不知忘朕兆绝机宜寥寥金殿绿苔滋洪钧一气从教转那更重添眼上眉。

　　夹山会禅师因僧问十二分教及祖意为甚么不许人问师曰是老僧坐具曰和尚以何法示人师曰虚空无挂针之路子虚徒捻线之功又曰会么曰不会师曰金粟之裔苗舍利之真身罔象之玄谭是野狐之窟宅。

　　风日熙熙鸡犬淳孙吴谋略若施陈五丁凿路先亡蜀万里筑城早丧秦尘净一盘珠湛湛机生四海浪津津廓清寰宇无瑕翳花笑莺啼处处春。

　　笑岩宝月禅师因僧问一言道尽更不容其言时如何师曰武陵溪畔杜鹃语十里桃花血染红。

　　武陵溪畔杜鹃鸣万语千言无别声回首若知归去好天涯游子尽回程。

　　洛浦禅师因僧问诸圣恁么来将何供养师曰土宿虽持锡不是婆罗门。

　　一道神符一剑横从他万圣与千灵免教打鼓江边祭四海妖氛尽廓清。

　　乌牙彦宾禅师因僧问螮蝀饮云根时如何师曰金轮天子下阎浮铁缦头上金华异曰正当恁么时如何师曰当今不坐灵明殿画鼓休停八佾音。

　　螮蝀横空五彩新碧天初霁绝纤尘金轮千辐无私运七宝光生大地春头头异处处尊宸廷不御奏天钧皇风荡荡无穷极万国熙熙化自淳。

　　长水问琅玡清净本然云何忽生山河大地琅玡应声云清净本然云何忽生山河大地长水有省。

　　古老相传鬼叫坑看来人鬼不多争早知鬼即是人做昨夜三更也可行。

　　云岩因僧问二十年在百丈侍巾瓶为甚么心灯不续岩云头上宝花冠僧云头上宝花冠意旨如何岩云大唐天子及冥王。

　　功勋不假一毫头生长深宫坐凤楼头戴花冠离少室万年天子不封侯。

　　清泉守清禅师因僧问古人面壁为何事师曰屈曰恁么即省心力师曰何处有恁么人。

　　离骚一曲最哀吟肠断江干为国深千古月明空逝水贾生辞挽更伤心。

　　广德周禅师因僧问承教有言阿逸多不断烦恼不修禅定佛记此人成佛无疑此意如何师曰盐又尽炭又无曰盐尽炭无时如何师曰愁人莫向愁人说说向愁人愁杀人。

　　兜率长街无去留袒肩露膊逞风流秦不管汉不收珍珠乱撒无人识赤手空提破袋头。

　　洞山价禅师因僧问三身之中阿那个身不堕诸数师曰吾常于此切僧后问曹山先师道吾常于此切意作么生山曰要头便斫去又问雪峰峰以拄杖趁出云我亦到洞山来。

　　吾常于此切堪笑堪悲向君说莺啼处处暖风生愁客鬓边不消雪柳眉细花容悦香飘云外同时节。

　　南阳忠国师验西天大耳三藏他心通。

　　三度相逢尽脱空到头不识主人公蛮夷貊狄分诸国尽属吾王化育中。

　　大颠摈首座。

　　乌飞云尽月临空那许澄潭卧毒龙一曲离骚江上冷悲风千古动英雄。

　　风穴沼禅师因僧问如何是一称南无佛师曰灯连凤翅当堂照月影娥眉　面看。

　　春机初听掷莺梭百幅溪山锦绣铺是处楼台皆可寓醉眠公子不须扶。

　　韶国师因僧问橹棹俱停如何得到彼岸师曰庆汝平生。

　　当下自能休歇去大千那有一毫头项王早肯咸阳立一片皇风八百州。

　　地藏和尚问僧什么处来曰秦州来师曰将得甚么物来曰不将得物来师曰汝为甚么对众谩语其僧无对。

　　东风花笑带春阳蜂蝶枝头只逐香杜宇一声垂缘暗不知归路几多长。

　　陆亘大夫谓南泉曰弟子亦薄会佛法泉便问大夫十二时中作么生陆曰寸丝不挂泉曰犹是阶下汉复云不见道有道君王不纳有智之臣。

　　击碎骊龙珠踏破澄潭月寻常日用中佛祖难超越走盘珠活泼泼万煆炉中铁蒺藜轻轻拶出虚空骨。

　　机缘

　　师问僧并却咽喉唇吻道将一句来僧云不会请师道师云并却咽喉唇吻问将来僧拟议师便打。

　　问弟子初参乞师开示师云粗餐易饱细嚼难饥。

　　方丈检漏次僧请益云十二时作么生用功师云屋破见青天云毕竟如何师云衣穿瘦骨露。

　　僧礼拜次师问云你行堂时普贤菩萨常在你木杓边饭桶里磕着撞着今日因甚不与他同来僧云请和尚展出钵盂来师云道什么僧拟议师便喝。

　　师举韶山见多口白头因问云莫是多口白头因么因云不敢韶云有多少口因云通身是韶云大小二事向甚处屙因云向韶山口里屙韶云有韶山口即许你无韶山口又作么生因无语师命众代不契自代云犹待第二次那。

　　师问僧不是心不是佛不是物是个什么僧云画不就描不来师云你者句从那里来僧无语师便打。

　　居士问牛头未见四祖时如何师云石中有玉云见后如何师云沙里无油。

　　恻侍者请垂示师云山僧口哑恻便礼拜师云你见个什么道理便礼拜云某甲耳聋师云学语之流恻拟议师便掌。

　　除夜茶次师云赵州斗劣不斗胜我者里相席打令蓦伸拳云拏三道三时如何一僧云惑乱人不少一僧云好手手中呈好手师不肯代云贼赃已露。

　　问赵州十八岁见南泉因甚八十犹行脚师云毗婆尸佛早留心直至而今不得妙。

　　问玄沙未彻意旨如何师云知音知后更谁知。

　　师挑瓦次僧问搬砖运瓦即不问未审什么人得力师云挑瓦去云恁么某甲从便去也师云来替我挑一肩僧近前师挑担便走。

　　沩山慧山禅师请师开堂辞别问云灵山一会验在此时此时一别验在何时师云却与今日不别师即把住云老侄又在何时再相见慧喝师拓开云恶发作么。

　　师问众牛过窗棂头角四蹄俱过了因甚尾巴过不得一僧云临崖看浒眼特地一场愁师云那里学来底僧拟议师便打。

　　有僧守云外禅师塔作偈呈阅师阅至白棒当年惜太轻于今下手更何人处便问汝还知痛痒么僧无语师劈面掌云莫道无人下手好。

　　僧呈百丈野狐颂云不落与不昧勿自妄分别济水透新罗北地用邠铁师云既不分别毕竟淆讹在什么处僧无语师云你底济水透新罗北地用邠铁那里去了。

　　师问僧大车白牛聻车云高着眼师云黑底车无语师打云者畜生三岁使不得。

　　僧问如何是正法眼师云村田阪里牛脚迹。

　　师问众举法句经云若起精进心是妄非精进但能心不妄精进无有涯如何是你不妄底心一僧云从来不向他人觅师云争如饥来吃饭困来眠。

　　师问众三冬阳气盛九夏雪华飞且道明什么边事一僧云意气不从天地得英雄岂藉四时推师云我即不然大用现前不存规则。

　　师举睦州凡见僧便唤大德僧回首州云担板汉后有尊宿云者僧既唤得回为什么却成担板汉令众下语不契师自代云选佛若无如是眼宗风那得到于今。

　　师问僧你参个什么僧云父母未生前面目师云你有几个面目僧无语时悟堂司云一个也是多底师云与么你是个无面目汉悟云却被和尚道着师打云也不可放过。

　　师问众临济道一人在孤峰顶上无出身路一人在十字街头亦无背向且道那个在前那个在后悟堂司云太尊贵生师云十字街头亦无向背聻悟云随类现身师便休去。

　　师举玉泉皓布裈因苏学士过访泉云官人高姓苏云姓秤称天下长老之秤泉便喝云重多少苏无语命众代岩维那云不劳再验师云落在第二玉侍者云一钓便上师便休去。

　　师问众云尽归时因甚青天也须吃棒学书记云放过即不可师便打。

　　师问众火焰里转大法轮是何妙谛一僧云作者须知暗里惊师云恁么道又争得自代云明破即不堪小食次师问众供养百千诸佛不如供养一个无心道人未审诸佛有何过无心道人有何德众下语不契师代云塞北千人帐江南万斛船。

　　师问众一闻千悟得大总持多闻不悟又作么生一僧云从门入者不是家珍师云如何是你底家珍僧喝师便打。

　　师落堂掷下拄杖云不得动着动着三十棒唯侍者拈起作舞师云向你道不得动着唯打师一拄杖云看者老汉吃棒师云你者一棒什么意旨唯云正令当行师云正令须是山僧行始得夺过拄杖便打。

　　问文殊七佛之师因甚出女子定不得师云金不博金云罔明初地菩萨因甚却出得师云看孔穿楔云女子分上又作么生师云不风流处也风流。

　　杜子濂海宪张词臣邑侯入山茶次观密老人所书新新堂杜公云此密老和尚新之又新也如何是和尚斩新条令句师举手云请护法吃果子杜公云昨日在育王吃果子今日在天童吃果子其中还有同别也无师云到口方知同到法堂杜公云何谓白椎师云肃众听法杜公云世尊升座文殊白椎世尊便下座此那说师云和盘托出了也杜公向张邑侯云只此一转语便该礼拜随喜弘觉老人像张公云因甚只把如意无有拄杖师云只此一着受用不尽杜公云不须头上更安头师微笑。

　　毛鹤舫司李过访问弟子亲到宝山不可令我空手回去师云你欠个什么司李拟议师便喝。

　　僧问如何是老鼠多年变作牛师云升子里　跳如何是金毛狮子变作狗师云斗子里转身。

　　师举太阳问僧甚处来云洪山阳云先师在么云在阳云在即不无请渠出来我要相见僧云聻阳云者个犹是侍者僧无对阳云吃茶去命众代曙侍者云无人识得渠贤知客云宁可截舌不犯国讳师云一人洞下来底一人济北来底。

　　师落堂问众善哉三下板知识尽来参尔既知时节我今不再三且道意旨如何一僧云知之一字众祸之门一僧云瞒他一点不得一僧云从门入者不是家珍一僧云请和尚归方丈师打僧一棒归方丈。

　　结制落堂云参承虚接响禅底固是不必论量参水浸石头禅底天童门下亦用不着只要一语相应便乃两手分付今日山僧拄杖与你鼻孔相筑拂子与你眉毛撕结情知你回避不及你若劈得破解得开山僧别甑炊香供养你见知客云不贪香饵味始是碧潭龙师云山僧昨日道过底见云某甲今日用得着师便付拂一枚。

　　师问众黄檗大师云不道无禅只是无师黄檗与么道打作两橛既是无师禅从甚处来昱侍者云选佛若无如是眼宗风那得到如今师云略较些子。

　　僧问空手把锄头即不问如何是步行骑水牛师云莫颠倒云人从桥上过桥流水不流又作么生师云莫眼花。

　　又僧问如何是空手把锄头师云闲家具云如何是步行骑水牛师云破草鞋。

　　师问众直透万重关不住青霄内在什么处智维那云遍界不曾藏师云虾跳不出斗那云不得压良为贱师云大众笑你那云解笑者具只眼。

　　师问众古人见人为甚么面壁天石云此心能有几人知灵彻云不风流处也风流师代云也是怜儿不觉丑。

　　师问众悬崖撒手自肯承当作么生承当函侍者云终不敢孤负和尚师云绝后再苏欺君不得聻者云不可打作两橛师休去。

　　师问众太阳门下日日三秋明月堂前时时九夏到此境界门外草庵只可一宿作么生得大休大歇处一僧云长安多市上只在酒家眠师云得恁么落托何不道饥来吃饭困来眠。

　　师问众山僧昨晚使灯笼来问你诸人你因甚不答话宗侍者云知音不必频频举师云争奈露柱不点头者便喝师云恶发作么。

　　僧问虎以肉为生因甚不食其子师云金不博金云鱼以水为命因甚死在水中师云伸脚原在缩脚里云是法平等无有高下因甚观音坐善财立师云是法平等无有高下云因甚观音坐善财立聻师云问事即得。

　　僧问文殊是七佛之师因甚出女子定不得师云大海不劳杓子舀云罔明为什么却出得师云虚空特地安耳穴又问赵州访二庵主一样竖拳为甚肯一不肯一师云一池渌水两处洪波。

　　师问众日里往来总不疑着半夜里道将一句来一僧云窗外一天星一僧云千江有水千江月师不肯自代云长伸两脚眠。

　　师问众昔有一僧于经堂打坐不看经藏主问云上座云何不看经僧云某甲不识字主云何不问人僧近前叉手鞠躬是什么字藏主无对命众下语不契自代云切忌诈明头。

　　师问众髑髅无识道眼精明因甚仰面不见天低头不见地揆侍者云贼不打贫儿家师云依俙相似复自代云诸识尽时消息绝十身圆处刹尘空。

　　师问众枯木开花即不问冷灰豆爆时如何定侍者云平地一声雷师云吓杀山僧。

　　远庵僼禅师语录卷第十二
嘉兴大藏经　远庵僼禅师语录


　　远庵僼禅师语录卷第十三

　　嗣法门人元视等编

　　法语

　　对众开示

　　前日有个知事进方丈白云各寮行单虽是屡蒙开示奈何后学初机根器顽钝多说和尚佛法深奥总不省得一些些望和尚慈悲委曲开示或有易得明晓底佛法与他们说说山僧不觉失笑嘘屈哉屈哉山僧自到者里来说底话那一句子是不分明直截底那一句子是谩昧你诸人底莫道山僧乃至从上古今言教一千七百则烂葛藤五千四十余轴破故纸那一句那一言不是分明直截底所以道宁可说阿罗汉有三毒不可说如来有二种语如来实无二种语祖师又道两口无一舌山僧到者里直是分疏不下正不知那一句是深那一句是浅那一则是难那一则是易教山僧如何拣得出来嗄有了记得当初有个鸟窠和尚因侍者告假鸟窠云你那里去者云诸方学佛法去鸟窠云若是佛法我者里也有些者云请和尚慈悲鸟窠便拈起布毛一吹侍者当下便悟去者便是易底了师亦拈起布毛吹一吹云还有悟底么众皆默然师云恁么总不见有悟底若是者个说话不会更有什么说话是易底聻即心即佛是易底也不出者一吹非心非佛是易底也不出者一吹放下着洗钵盂去是易底也不出者一吹天龙竖指忻州打地是易底也不出者一吹至于德山棒临济喝干屎橛麻三斤古今知识天下老和尚横说竖说千说万说尘说刹说昼夜说炽然说无间歇还出得者一吹么既出不得如今合当悟去因甚不悟嗄莫是古来知识底佛法有灵验而今山僧底佛法无灵验那嗄或者山僧底佛法无灵验也不可知只如古人见桃花悟去底聻难道桃花也是古时底有灵验而今底不灵验了又有个闻击竹声悟去底聻难道击竹声也是古时底有灵验而今底不灵验了还有个闻驴鸣悟去底聻闻马叫悟去底聻闻虾蟆声画角声悟去底聻乃至闻种种声见种种色悟去底聻难道者些驴马画角之类多是古来则灵验而今都不灵验了诸仁素无此理仔细参详看若是而今底桃花依旧是古来底桃花击竹声也是古来底击竹声与夫驴鸣马叫虾蟆画角之类都不相异依旧古来底一般既是都不相异依旧一般则适来山僧者一吹也与当时鸟窠底者一吹不相异也若既不相异则山僧底用处即是古人底用处古人底用处即是山僧底用处既然用处总是一般古人若有灵验则山僧亦有灵验山僧若无灵验则古人亦无灵验也若是者样看来你们向来所参底什么话头麻三斤干屎橛狗子无佛性庭前柏树子万法归一一归何处父母未生前本来面目乃至门口也打不开口也打触不得背不得者一络索岂不都是古人底既无灵验都不灵验了也枉用工夫有什么交涉所以道本是醍醐上味遇此等人反成毒药信矣悲夫灼然灼然如今莫道山僧设使即便唤起从上古锥德山临济与夫鸟窠船子运出无量神通演出诸般妙义在你者一班瞌睡汉面前又有什么用处诸仁诸仁你仔细反覆端详看毕竟是什么道理淆讹又在什么处既是佛法本无两样因甚古人便恁么悟去如斯快便如斯瞥脱你莫道他古人根机利易得悟我们根器浅所以难我劝你莫作如是话我问你你底为生死心还如古人一般也未精进决烈还如古人一般也未纯一无杂还如古人一般也未坚心死誓还如古人一般也未捍劳忍苦还如古人一般也未痛自鞭策还如古人一般也未既然不曾如是一番便要如古人一般样悟去也须直待驴年诸仁端知此个事莫寻他觅须是自寻门路始得全不在他语言上你如今胸次中凡有隔碍透不过处便是你底生死根本便是你底真善知识便当时时请问他时时与他挨拶如生冤家一般一些也不要放过他久久纯熟有些相应逢时遇缘触着磕着便悟去也不可知若是只教山僧与你说与你道莫道赚误你去山僧也要留取口吃饭只如你更教山僧说个什么道个什么若说禅说道说玄说妙者个是造地狱业若是教山僧警策你一番究竟你一上者个自有沩山警策文怡山发愿文大弥陀小弥陀种种文你难道朝暮不曾念那词句极是宛转义理又极悲切教山僧说也说不出做也做不来嗄莫是难道和尚自己岂无几句说话开发他们只管引古引今推托作么你若恁么说话一发错过山僧不少矣你若要知山僧底委曲开示处么打版时共你斋堂里吃饭内逼起来与你一般样后架上屙屎闲时在绳床上打两个瞌睡夜来伸长了两脚一　者个便是山僧底真实相为处极新鲜底言句极明白底佛法若是开口掉舌动手动脚施底妙用说底佛法尽是从上老冻侬弃下底涕唾抛落底草鞋岂可只管将来秽污你们底心田拱手云不要久立吃茶去吃茶去。

　　示蔡石函居士

　　若论此事实无工夫可做然无工夫做处正好做工夫不可谓无工夫可做便休若恁么便休则永无了手底时节直须实做到实无工夫做处此亦谓之小歇场然至此则宝所在近也参究时正要在银山铁壁当面碍却进亦无门退亦无路之处用力挨拶须知银山铁壁中有通天路不可向人口中求觅亦不得册子上追寻只在当人一挨拶透始信者条活路元在自己脚跟下一步不离一步不即用不得一毫头心机用不得一毫头智巧若用心机智巧是则心机智巧非所以做工夫也所以古人到者里直得千般伎俩万般施设一时穷尽故云去年贫未是贫今年贫始是贫去年贫犹有卓锥之地今年贫锥也无到此贫无锥卓方知自家宝藏一切具足使用自在不假外求自己财宝随身受用可谓快活更有一句子待你快活一上与你道破。

　　示寰济慈侍者

　　拔济四生出离苦海莫作妇女之仁衲僧家须具大丈夫作略提起金刚王宝剑一味当头直截剿绝尽大地人命根奋力向前逢佛杀佛逢祖杀祖逢父母杀父母逢自己杀自己不见庞居士言护生须是杀杀尽始安居会得个中意铁船水上浮你看他是个俗汉拚得下此一刀杀得干净直下得个大安乐田地与一切人同一受用故能说得者般语话要知运四生出苦海须是铁船水上浮即得铁船既可浮更有甚处不可济者欤正如古王太子采宝一般深入大海直至宝所必得雨宝摩尼乃肯归国然后尽四天下之困乏穷民均获其利益岂非大慈悲愿王所作所为若此方可为寰济二字相称也若以偏小之见沟渠之量所蓄既不丰其用岂能博济得甚事参学人不有此等器量作略何止济人不得将恐累劫千生自救不了可不勉诸。

　　示恻侍者易字梦帆

　　黄面老子兴慈运悲出现于世碧眼胡僧传法度迷万里西来五千余轴破故纸曲尽柔肠千七百则烂葛藤直摅衷血若以正眼观来正是好肉剜疮无梦说梦虽然不可见恁么说便休若便休不落在无事甲里则堕解脱深坑中耳不妨时时以梦中佛事作幻海舟航不着此岸不着彼岸不住中流度尽梦中劳侣方信道如来所谓灭度者实无众生而灭度之法如是故非是强为然则山僧更有一说要得确实相应即以大地为舟拈一茎草为帆不必樯栽兔角缆系龟毛逆顺境风一任东来西来亦不作梦想亦不作非梦想上至十方诸佛下及蠢动含灵好不资一毫丑不资一毫都卢尽在此中且道看风把柁者是什么人毕竟要到什么处归宿试着眼看。

　　授吴霜崖居士

　　居士初问道于弘觉老人扬之净慧园予时掌记室与士始纳交焉继而首众枯木堂每讯及个事间有睦州之激发三平之傍通丙申春予受湘阴神鼎之请道过真州士馆于别业时相叩击授以高峰无梦无想主人公话参之虽未即能爆地断碎地折然潜参密究孜孜孑孑未尝以世务经心婚嫁未毕少怠于中耳兹以阔别既久积想攸深乃航一苇西渡过访而忻然良晤复馆于书斋未免追理葛藤旧案举初祖游梁机语问云只如道不识还是达磨不识为复武帝不识士云不落见闻即成一偈云欲识主人公正在不识中本来真面目非色亦非空予笑云居士二十余年参禅且喜知得饭是米做锅是铁铸矣随举女子出定因缘问之士连下数语皆不契坐至深夜着语云风送滕王阁雷轰荐福碑予云犹属儱侗毕竟淆讹在何处士遂颂出十哲何须兼四科因材器使不须多鸳鸯绣出从君看休把金针当玉梭予又征以赵州勘婆子话士云两个无孔铁锤予深喜此番可谓不虚渡江也然古人云我禅如大海愈入愈深居士亦不以得少为足直欲与维摩老子庞襄阳把手共行始为休歇兹以法物表信所谓五祖老人云吾助汝喜他时更得移身换步到佛祖摸索不着处不胜加额复说偈云二十年前曾种毒而今痛处更加锥始知绝后重苏处不负生平两道眉(又)金粟曾为居士身居尘不染果超伦维扬近日风光别一朵优昙劫外春。

　　偈

　　山堂夜咏

　　寒山

有客松门下不知山寺寒时来访拾得常要骂丰干千偈标林叶一身眠石峦邈然云汉外赚杀闾尊官

　　拾得

拾得来何处从教疑更疑无端常自笑有语少人知石径和云扫松枝带雪炊寒岩人不至空负五峰奇

　　大梅

即心无别佛一句彻千源梅熟飘香远人难下口食松华滋味别荷叶绝寒暄此话今从弃予怀炯自存

　　龙山

潇湘烟霭里万境日幽清茅屋从来住此山无路行一茎蔬误落千壑水流声穿凿劳生事云峰又别耕

　　普化

闹市无相识风颠日几回虚空连架打凡圣任伊猜一铎逢人振千门送晓来蘧蘧尘世梦惺眼是谁开

　　船子

卓锥无寸地片瓦不遮头千尺抛长钓一桡截众流红鳞掌上跃雪曲浪边幽除却蓑衣外和船总不留

　　懒瓒

悠然丘壑里块石卧麋群但觉芋头美安知天使勤此身且不理何物可为欣北阙山河主空教望岳云

　　蚬子

神头鬼面处谁得辨端由不遇同根者宁知出格流纸灰光万丈古庙丽千秋江畔余虾蚬徒然怅晚洲

　　酒仙

投河衣不润吐口语难明醉里千般调风前一句清官街随处卧酒碗不时倾笑杀闲糟粕纷纷噇且争

　　明教

镡津何浩瀚雄势决天渠一道平三教中都战四隅法源疏正脉笔阵扫群儒浅见诸禅子宁知师绪余

　　怀志

斋后游山好芒筇弗更劳痴憨从此付文彩不挥毫白社谁能挽绿萝梦已逃祝融松顶月千古照人高

　　性空

华亭烟浪底风韵旧来多铁笛吹千曲锋刀戏一过大盆飘瀚海雄胆慑群魔生死闲游具苍茫浩浩歌

　　和觉范禅师竹尊者(崇胜寺后有竹干竿一株秀出以尊者名之)

清颜玉立老难枯半壁残阳吊影臞身净莲花同社友夜寒明月指迷夫闲云片片袈裟幅野鹤翩翩烟水徒只许坡仙参玉版那知陶令蹙眉无

　　　　　　又

岂共蒲衰与柳枯潇湘渭水并清臞雨花台畔空心侣面壁岩前立雪夫郁郁黄华明旨趣喃喃紫燕语参徒降心谁复谈金偈衣里明珠是有无

　　甲寅秋日哭本师弘觉老人

三十余年垂眼青每思慈训俨过庭惭无立雪求心法愧有书绅记典型化育恩深同雨露裁成功浩若沧溟嗟余蹇劣难酬德徒抱心丧血泪零

　　　　　　又

几处遗踪不忍看几回延伫白云端风前啸咏山犹动石上跏趺藓未寒鹤吊松梢青嶂晚鸟衔花片碧溪残灵光独耀岿然在谁信峰头倒刹竿

　　事释还山次倪文起居士见赠韵漫成志慨

禅社何堪入市寰辱身终不屈清颜一丝慧命殊堪惜七尺残躯可付闲只道无人收白骨岂期有日返青山谁云世上无明眼兰自芬芳草自删

　　　　　　又

雨苦风酸涉阓阛溪流今掬洗尘颜情依出岫云踪澹身愧翘松鹤影间別去钱塘愁里月归来宛委梦中山万缘已若桑林叶独有诗怀半未删

　　寿吴尔承居士六帙

荆璧早知无别者桑麻归老碧林隈青云不羡登天阙素发森然映玉台一曲熏风回上古三迁家业等飞埃山高地远知何极紫气遥遥接岛莱

　　次戎戒庵韵

牛未淳兮假牧童牛淳归踏夕阳红尘埋古镜虽迷照点绝澄潭犹翳空一物不将须放下万机寝削急还攻别峰相见德云后弥勒楼前又不同

　　寿董无休居士

净名今现仲舒家妙理清言若藕花探尽五车轻玉帛扫空一榻笑烟霞青鞋布袜山逾静紫草琼柯春正华手抚长松凌峻节清姿何用驻丹砂

　　和胡鹿亭雪弥勒韵

净洒天花非是尘分明假合俨如真未离真际元无相来到人间尽化身体映玉毫寒不夜手携布袋暗藏春须知笑口长开处一片清凉本不湮

　　挽吴尔承居士

一生纯粹玉无瑕跨鹤遐归世共嗟花雨飘残林外寺春和思断里人家几筵清寂琴书在岩壑凄其猿鸟呀叶落归根谁得旨霜空碧月领仙槎

　　送契先符子首众神鼎

湘南名刹旧神峰博饭栽田继古风此去堂中为眼目直须眉际挂青锋滋培昔日阴凉树灭却当年向上宗尔到一番先努力我回投老白云丛

　　五磊拙兄开法十余年唯得一天音上座使承达兄之后乙巳冬天侄谒余天童感而赠之

新丰曲子赓柴石弦续鸾胶今又新协梦青鹰重入彀起家一角竟推人相残骨肉当斯世再造深情出至仁自古异苗翻更茂孤芳要见两枝春

　　寄普济体长老

太白芝峰及若耶追随瓶锡老烟霞雪残水寺人招隐梅放江村信到家社鼓喧阗春未暮渔歌清绝月方斜真风助汝宣玄旨慰我衰年两鬓华

　　庚申冬仲定侍者营普同塔于芝岩之梅坞余殁后之骨瘗就此焉道峰兀兄亦有同然乃作诗纪其事因次韵以示诸子则余之肝膈已见于此诗矣

四十年来清众同此心窃慕古人风挂瓢不越三椽外埋骨何分万化中春至山光迎雨绿秋来树色着霜红变迁草木身堪喻贵贱无饶却至公

　　　　　　又

自愧生前无寸补何堪死后占崔嵬身归黄土同云水气结青山共竹梅穴廓太虚为吉壤地凭寒谷动春雷秦陵汉冢知何处笑把黄钱化白灰

　　　　　　又

叶脱林梢岁晏来流云聊寄碧崔嵬一峰晴色招秋鹤数点寒香送老梅眼睹玉鱼浮出土人嗤金谷发如雷莫将苦本重添累何事空门怕冷灰

　　　　　　又

有山埋骨即佳城江海同龛足慰情不易高流营巨域最难同气共孤茔先贤一偈符双树此事千秋传四明岂使后人重负约青山已与我心盟

　　　　　　又

千嶂纡回叠翠城杖藜登眺动闲情累生赁屋谁为主历劫归空多此茔流水无心临砌落野花随意到春明五湖几许英灵骨向此收藏对孰盟

　　山家十事

　　春耕

祖翁田地旧云丘一度耕翻一度幽堪叹比来林下客竞栽桃李艳枝头

　　栽松

日日南冈与北峦深栽几度夕阳残春风不倦山锄力为爱青青拂岁寒

　　采茶

雀舌无声吐雨前春风满握入云烟馨香不在枝头上别有生涯百草颠

　　插秧

灵苗虽带夙根来要在当人退步栽须信退来无退处纵横匝地普天该

　　理蔬

云圃堪栽世久忘芳妍满钁绿成行菜根莫谓无滋味咬着方知分外长

　　夏耘

骎骎秀色起东皋稗种还他直下薅到此若非亲具眼等闲动手却伤苗

　　删竹

不惜山刀日削披竿竿剔出化龙枝风雷他日知何处劲节先看拂汉时

　　割稻

嘉穗成秋要晚霜陇头粒粒尽垂黄一刀直截忘功用方见收功力用长

　　刈薪

长忆新州继祖灯谁云活计不超能刚刀拈起吹毛利管甚诸方烂葛藤

　　牧牛

足来水草日怡然不犯东西两岸边拽脱鼻绳忘管带绿杨影里任横眠

　　题扇为揆侍者易字一揆

动着清风随手施卷舒灵妙在临时盐官昔索此吾赠谁道古今非一揆

　　示梵净宗庵主掩关

个里本无男女相末山当日欠藏锋要关坐断圣凡路方许弘通济北宗

　　新笋

裂穿大地出头来浅草其能覆得哉初露一锥先不弱末梢会看拂天开

　　青梅

溅齿谁云味不堪利人岂在口头甜望中说着先消渴不待调羹更点盐

　　示蔡弼明居士

端的虚空无晦明从教乌兔两交横目前拈却闲机境万里神光烁太清

　　寿潘启祥居士

仲尼知命玉知非此日难逢君可知要得古今无间断须明父母未生时

　　因寺田豁役示张致乾居士

野客不谙人世事数年累汝费支持而今彼此相安也方信天龙有鉴知

　　赠德山语嵩禅师

嵩少峰前风凛凛险崖句子截流机德山堂上拈条棒珍重年来慧命微

　　示佛初信童

总角便知归大道他年进步岂知渠选官选佛从君意只要当人不昧初

　　送干正老禅

山禽啼处花初笑半笠春风路尚寒翻忆八旬行脚事莫将便作老来看

　　出山述怀三首

养拙空山水石香数年晚梦亦清凉梅开雪屋春初到▆意携筇入路长

本是山人爱住山那堪一日别林间乱峰重叠不知数个个峰头挂我颜

石床一枕觉方闲万里风霜又往还不是与山缘分薄闲名无奈落人间

　　余嘱殁后入骨普同有偈五章纪事或者为言复占示之

南阳塔样君王问我是何人敢效颦黄土不知人贵贱莫将青草论疏亲

鹿头车后带锄头裸葬何曾达者羞我辈形骸休再问浮云之外是东流

北邙山下草离离陵墓谁家总不知不过片时遮世眼免劳心力路人悲

　　秋日间吟五首

落叶风频扫秋华霜促开碧苔谁踏破猿鸟引雏来

果熟青猿富溪寒白鸟穷侧身天地外吾道任污隆

寒螀啼败壁疏雨点残更试问香严老何如击竹声

野菊无人采幽篱尽日香晚看花更好搔首忆浔阳

月色堆千嶂寒涛响四山世人将不去竹户不须关

　　远庵僼禅师语录卷第十三
嘉兴大藏经　远庵僼禅师语录


　　远庵僼禅师语录卷第十四

　　嗣法门人元视等编

　　赞

　　拈华始祖

四十九年齿欲寒一时拈出与人看春风在处华如织岂只饮光解破颜

　　观音大士

我闻大士善应方所天人群生无不垂抚拔苦与安人之慈母寒则为衣饥则为哺迷示津梁暗作灯火左提右挈眼闻耳顾通而互用大千无阻神而化物物无不可在天为日在地为土如车之轭如舟之橹稽首大士吾心之祖

　　水晶弥勒

太虚明彻照无身何待龙华遇此人终日憨憨开笑口肚皮天大不留尘咄若向此中亲见得分明犹是隔天真

　　折芦初祖

眼角生秋虬结须洪波万顷一枝芦真机不契梁天子卖个风流上画图

　　祖源世系图(有序)

　　粤自吾宗初祖来梁折芦面壁浸昌于陈隋光显乎唐宋逮至有明中叶垂衰几于洪音绝响矣吾高祖笑岩和尚承关岭一线之微周游都邑阐扬关键方使真灯重耀而禹门曾祖为之继起孤风凛凛奋大钳锤得吾王父顿然丕显如日月之经天无幽不烛及我弘觉老人愈光愈大不可得而称扬焉予小子仰承先烈嗣席祖山缅想高曾之美复思祖父之芳皇皇矩度赫赫洪模自顾菲躬实生惶惧故绘斯图朝夕景仰庶几追踪祖武弗坠家声雕肝镂膈痛为自警将恐弗克世济斯美非止岁时伏腊虔祀蒸尝为敬而已谨为赞曰。

一华拈起千叶承芳道无显晦时有低昂式生哲人允为道光皇皇笑祖乘愿悲王一丝九鼎振兹弛纲挥戈返照重曜八荒伟哉幻祖高凿禹门电砰雨射变化鹏鲲修罗起舞日月为昏毒鼓奋挝闻者飘魂赫矣王父发迹荆溪铜棺峰顶地陷山齑金粟扬眉太白吐霓力起滹沱倒决天堤云趋川赴赤骥青猊荆榛指顾万础云齐名重九重风响四维谁为克家实维我师我师烜赫独步寰中众星罗天惟月不同儒林若凤缁海犹龙机允啮镞用特浑雄法扬九刹道阐皇宫靡方不照靡类弗从僼也何人忝附宗图况承斯席五山雄都戒谨恐惧颠覆是虞若为捐躯致效洪模追此芳躅策我罢驽朝勤夕惕景仰无斁稽首飏言雕肝镂膈千秋万祀为物作则

　　天童悟祖

机稳密用倜傥示赤心挥白棒力起五家宗单提只向上不容佛祖当风那许鲸鲵作浪指顾则瓦砾生光欠申则象龙缩项故乃动人主之叹不同时使重译而披风归响若夫皇皇天地之襟浩浩沧海之量作高山之景仰为云日之瞻望芳声莫得尽称扬百世人天真榜样

　　平阳弘觉老和尚

一角殊姿九苞异表间生无佛之乡瑞应有明之杪拾卿相而不愿低头荷宗教而不辞堕脑语言灿若春华机用疾于电扫佛祖为之披靡波旬为之懊恼顾风行而草偃允法令之森严何水赴而云奔实象龙之浩渺至于尊降九重礼优三老一语当天宸衷洞晓千古一时风云缭绕吾道之光如日之杲谁知被者不肖儿一杓恶水顶　倒

　　破山和尚(师之孙语嵩裔禅师在德山时请)

眉疏眼碧发综神全拈德山棒纵曹山颠入虎穴而得子探骊珠而到渊藞藞苴苴翩翩跹跹少室峰前谁共语枉川深处有人传

　　御传弘觉老和尚像

令行吴越济北之先有谶道阐皇宫南阳之后无畴咳唾掉臂之间九重龙凤之姿愿列门墙之下喜笑怒骂之顷四海鶤鹏之属自得变化之繇增白峰万寻之赫焰回关岭百载之垂秋若赞以道大德备之言绘太空而着五彩复赘以金相玉式之句沃沧溟而沥毛头咦宸翰挥张千界体上林春色遍遐陬

　　白云鹿门和尚

太白山中睡虎白云深处象王不用然灯受记相投水乳难忘道重山清水肃德尊天拱龙翔几片春云垂峭壁一枝雪柏倚高冈

　　石霜尔瞻和尚

严冷如冰刚方似铁意不停玄语无枝叶一坐霜华二十秋清风凛凛生寥泬钝钁边不贵瑞草无根拄杖头只打皮下有血化瓦砾为宝坊虽未若乎旧观复上古之真规实无忝于先哲至于重宗图敦风化于师于友处己处人无不本于道谊而中乎美节故身不蔽茆茨而远祖已湮之灵藏特然光丽力不假殊缘而先人垂秋之门祚顿生辉烈岂可与薄俗之流奉权贵若尊亲视祖源如寇仇朝秦暮楚唯利是趋者之同年而说也哉

　　大沩慧山禅师

丰颜厚质伟度洪襟纵象王步吼狮子音千二百斤担子袒肩克荷未数子湖之神力万五千指禅丛仆地再兴不让空印之德林椎拂下龙翔凤翥增同庆之瑞气钁头边父作子述起大仰之余音咦藉咸莫逆怜同病华杲推怀殊有心光大有君真烜赫得闲痴叔任浮沉

　　钱圣月居士荷锄图

酒酿黄华而归去瓜熟白云而罢锄清风徐来乎笠底庶事尽付乎轩渠昨非也今是也有何凭据无怀与葛天与梦亦蘧蘧咦我久向钁头边觅取一个半个殊不知伊袒肩独荷真个非欤

　　退岩禅宿道影

清冷之姿和霭之肠秉心渊塞高卧岩房行粹美兮玉润戒敷荣兮兰芳体干干而精励道隐隐而韬光岂同今日之自炫而奔竞乎茫茫者哉

　　吴霜崖居士道影

咄者道人坐维摩座开不二门谓之霜崖居士又是弘觉法孙三十年前得力处花栽石上三十年后转身时月落松根黄山露滴蟾光白杨子风清银浪翻曾到五云深处望高从太白见真源

　　梵净宗庵主道影

者个道流巾帼固无须眉罕有若以名教而言则节孝友于五伦之师表也若以释教而言则施忍戒定智慧精进六度之津梁也至于仁慈被物无彼此心镜空万象忘人我相此缁素共知口碑载道者都人士称扬赞叹歌咏而传写之矣我又何说焉然我所言者人或未之道也呜呼道流六十八年前生不生六十八年后没不没花针眼里度鲲鹏烈焰炉中飞鸑鷟大千掷向他方外千手大悲无处摸咄咄谁识是渠真面目

　　自赞像藏神鼎

头如岳耸眼似湘清风前有韵棒下无情洞庭八百里惊涛翻乎舌底衡峰七十二秀色插乎眉茎斯乃依俙乎其影像仿佛乎其容形殊不知相逢无面目举措没冬丁山头鼓白浪火里驾飞鲸从教天下人疑杀任是僧繇描不成咦杜撰元来真不少湖南长老不虚名

　　视首座请

分座青州酬百问住山湘岭厌千峰而今太白传新令佛祖齐教立下风牙如剑口如弓破沙盆眼视云空日丽风和春正早不知谁解灭吾宗

　　岩西堂请

影像非真言说犹妄毁誉由人谩劳著相诺诺得人欢谔谔得人谤嘘嗟乎黄钟毁弃兮瓦缶雷鸣曾参杀人兮伯夷不让今之世兮何也独行古之人兮徒然惘怅盼湘山之青青兮湘水之漾漾山兮水兮将随吾放分付岩西堂坐断泼天浪无明山上起云雷切莫学伊者和尚

　　眸西堂请

撩尽百城烟水而步不曾移勘破诸方户门而眼不烦眨禅不管而道不论单提顶　一着功不累而德不积便坐五山望刹眉底虚虚闲闲而春山万重胸次轩轩豁豁而天衢八达嗔不畏修罗慈不恋菩萨一条白棒硬纠纠三玄五位都抹杀

　　符长老请

面也不臞身也不腴看来不过中材谁知胸藏具区张空拳而住名山只条棒而扫边隅坐潇湘兮竿投夜月登太白兮钓拂珊瑚生就眼高而旷从讥志大而纡是谁机契其先而妙合其符噫九苞彩凤从来有十二金鳌不怕无

　　学书记请

心无住着情不附依日月朗其衿抱河岳廓其眼眉疏通孔老畦畔裂破宗教籓篱横抹三玄戈甲倒置五位枪旗净瓶里洗澡钵盂中放遗说甚习学绝学从教打鼓敲鼙罔修边幅没细威仪动步踏翻四大海回身靠倒五须弥

　　证书记请

心直如弦面冷似铁不施善巧机惟爱真实说生平懒卖死猫头安肯将龟证作鳖文彩处抛出粹玉纯金孤硬时忽地枯柴铁橛作略谁思不合时冤家佛祖偏生结离钩三寸钓狞龙披蓑独泛千江雪

　　揆书记请

者个模样看来也像蠢似陕府铁牛黠如嘉州大象合却两片皮牢靠一条杖左右得逢源通下并彻上释迦既解拖水泥弥勒也能入草莽少林骨髓马驹心临济拳头黄檗掌只可近不可仿从来马粪类驴屎今古一揆殊不爽

　　珠书记请

面突百丑拙骨硬如刚铁僧繇夸妙手下笔忙不彻依俙南岳云仿佛天台雪明明六不收着着倒一说世人岂得知佛眼不能别虽不合时宜慎勿轻抛撇千年陈故纸也好将药合

　　谦侍者请

事师惟久机深契爰有寂闲声远流住院无能弘法化抑何圆照竞攀留食堂万指仓无粒一生不尽空拳头少不耽书长不学眼底长年间索索一声撞动玉楼钟胸中流出盖寥廓谩言导物用谦光十分阔略无著摸咦巉岩面目气森森平坦襟怀洒落落

　　密西堂请

者呆汉性疏粗苏州有天下无恶声流海内虚形上祖图活剥子湖狗生烹川马驹任是青原一角长沙烟菟中邑猕猴百丈野狐总教伊受绳缚上刀俎剖肝析髓为酪为酥一脔百味足不待价求沽引得闲神野鬼竞来咂啖塞路克途使他灯心皂角铺子不胜暗地嗟吁看渠者个模样焉有那般苾刍请下一转语看咦不是前身作殃崛定应夙世做胡屠

　　范知客请

丹青描出未是真仪言说不到俱为剩辞作何楷范与世为师殊不知模子里脱来诸方故套印板上打出今时设施等闲露些风彩贵要人天共知飞腾变化不假强为皇皇雅度济济芳规百丈以前人自律并无系缀一丝丝

　　睿维那请

提解纽之纲匡不法之众脱略从上规绳丧却目前机用貌离奇而不扬性坦率而不动轩轩豁豁空空洞洞好将佛祖讥诃不爱俗流尊重趁克宾罚钱而出院判兴化一半令行使云峰纳闷于东司笑翠岩全无操纵咄贼无种相鼓弄千峰影里掷金锤百尺竿头打白凤

　　素都寺请

从无大碗效他颦三脚驴儿跨得亲栲栳负街穷活计云泉烹鼎乐清贫行荒草入深村杓柄短长锅大小瞒伊不过当家人

　　恢知客请

客来须待有主有宾贼来须打无党无亲如此尽法不怕无民岂无方便伪不掩真任今之世鱼目混珍眉底双瞳冏冏有神咦恢禅图此影像切莫仿其为人何以故男儿自有通霄路不向他人行处行

　　勤知客请

者个形状瘦而不枯肥而不胖崚崚　　疏疏宕宕云来春嶂前月过秋江上居常思退步当仁亦不让等闲撞着冤家棒折打还不放夙无慧业积胸中文彩不知成片段

　　通副寺请

国一同乡羞并芳狄三陆四恰厮当竖将脊起川方盛直亚首罗目有光冶父山头春烂熳玲珑岩畔月辉煌难盖覆绝囊藏共云玉出在昆冈

　　清侍者请

远棹归湘兴更浓秋深晚色看无穷芦华吐雪汀汀白枫叶堆霞岸岸红独钓洞庭千顷月高眠岳顶万年松闲来倚杖随情坐一段清幽画不同

　　玺知客请

甘露降卿云集紫芝生醴泉出屈产之乘垂棘之璧人之以为瑞也我未之宝惜夫稻梁之养人也以为适雨露之以时也而为泽所以不采春花而贵秋实顶门具眼肘后悬符宁若不识不知顺帝之则

　　桴监院请

精舍千三留不住却来空外结蘧庐胸中实是无思算两眼偏能盖十虚惯犯逆鳞之怒闲捋猛虎之须阿呵呵一苇秋江泛牛协谁知倒跨三脚驴

　　慧侍者请

五短身材空图身外之身半生作略虚作梦中之梦任他仰山解原也是脱空取奉设使僧繇妙手管教描伊不动那堪作赞自形容大似凡鸟当头加个凤呵呵呵三应三呼唤国师石巩张弓半个中

　　英知藏请

列列挈挈痴痴重重熟路不行生机不用火里摸金针天边打白凤杀活原自由纵夺谁能共彼此情不生炎凉心不动丑模样恶面孔任人称颂任人嫌任人扯破任人供

　　奕侍者请

咄者汉少不学长多错圣不求佛不乐清不耽污偏纳软不切硬偏嚼人好进渠喜却众尚奢渠独约身为说口为阁夜看日昼击柝但能步步不随人便是渠侬先一着

　　体知藏请

肚肠似无肝胆实有全体是用通身是口等闲收下石头麟岂肯放过子湖狗抖擞屎肠一字无那羡他家才八斗若云此是我模样笑杀东村王十九

　　见维那请

生缘何处苏州有不是阿呆便是呆十日始寻黄菊看三冬便望碧桃开得人笑得人猜大都不与时相合独立乾坤外谁是我同侪

　　润山主请

炼成一副烟霞骨赋就多生云水襟情畅天台吟涧雪梦幽南岳卧松阴迭迁名刹傥来物拈美宗纲偶尔心祖业近将抛撇去爱于空外辟荒岑咄如斯底模样切莫去仿伊分付润上座古人曾有语不肖乃佳儿

　　皓书记请

闲吹无孔笛常用破沙盆作略天然别行藏难摸扪佛抬抬不起魔障障何昏一肚心肠热十分面目村掀倒多年颠普化泼天重复起家门

　　丕书记请

颜苍貌古气澹神闲迹随萍水志在云山湘江甬水石畔松间拥千众兮烟霏林杪主五山兮雁宿芦湾沤观兮刹海电拂兮人寰谁知业缘不了春梦未阑算来难效龟藏陆十二峰前债欲还

　　霄知客请

身无椰子大看来貌不惊人口乏悬河雄有甚言能压众愚者固是罔知贤者亦何取重痴痴憨憨趋声誉而不能萧萧疏疏升兜率而无梦胡为乎四海走英灵千千而围绕五山推巨刹久久而尊奉莫是陡险危而志不逾耐枯澹而心不动噫嘻山上鲤鱼掠汉波井底蓬尘扑白凤

　　绪监院请

情疏似僻性澹若傲不合时宜宁行古道老知涉世维艰一味忍之为要余得者副骨头也是纯钢铸造不守阳明古洞天归卧芝峰自清啸个般旨趣阿谁知熨斗煎茶不同铫

　　湛维那请

者汉素行直道不解徇物随人履险如夷冰棱上度过九鞠临危不悚剑刃上拾得全身那怪乎眉侵霜雪面拂埃尘声扬太白月身隐石芝春劈破一乘圆顿旨独行格外一机新

　　曹后堂请

梦幻身泡影像闪电光中现寿相从来形段绝描摹正体何曾有背向以此看来总不真将甚人天作榜样

　　默西堂请

阿呆本是吴侬却爱三湘烟月消受万朵云山一味深居渊默有时电掣雷奔放出铜唇铁舌剿绝衲僧命根掀翻佛祖窠窟而今老倒无能何人替你接纳别别赖有楚之伧辽天飞一鹘

　　悟知藏请

人也土风土气禅也杜拗杜田一生只想古寺闲房岂意俨临人天法筵有时雪淡冰清有时海涌云旋宠辱不惊山野万缘总付流泉唯有衲僧冤不解恶声赢得遍流传

　　珍维那请

面门突兀胸次坦平神来不畏鬼来不惊生平最怪捏造受用不想现成浮踪岭云江鹜幻影水月空明收放全无巴鼻杀活时有纵横克宾摈出兴化雪峰不肯镜清普化打个觔斗盘山从此话行

　　空侍者请

瞌睡虎之柔易质库牛之自强真点胸之阔略炳铁面之端方看来虽有些儿相似究竟殊非渠之行藏不定不乱非清非狂不劳月旦漫费雌黄噫嘻巧杀丹青描未似从来眉眼不寻常

　　彦书记请

不师三顿棒扫荡五家宗优昙觅火聚陆地钓黄龙胸无元字脚舌鼓凌天风动见惹灾殃了即本来空手握双拳居化鹿还丹不用药炉功

　　祥西堂请

生也鲁学复拙嚼木查参铁橛人见而笑鬼见而慑忽然豆爆冷灰穿破虚空一穴咦金鸡啼上玉栏杆留得闲名动贤哲

　　智维那请

耳不厌逆眼不认亲茆茨同大厦千人如一人作密云之孙推开堂构为弘觉之子不担父薪赤手独撑天地利人不藉家珍一生倔强少与为邻说无师之智智不是道似经天之月月固超伦倒接无根闲树子何如云汉种松筠

　　澄书记请

面带春容澄之不清神含秋霁挠之不浑行入崇山峻岭霄汉为怀住喜松萝亮格日月为门老来未能袖手年少那容躲跟语言无味休咀嚼喜怒不恒绝摸扪阔却口门吞佛祖横开眼界盖乾坤

　　德副寺请

生性拙意舒徐抛瓦石掷璠玙半唱阳春半巴歈懒窥鲁典并竺书脱却宝华缨络兮那好万德庄严缉就薜萝精舍兮不乐清净自居藕丝牵大象斤竹钓鳌鱼一生闲活计潘阆倒骑驴

　　固侍者请

丹瑶彩凤绝言诠一段光华固俨然试看临机活泼泼风抟霄汉出遥天

　　觉庵主请

面不挂慈语不带悲掀翻有作劈破无为只解拗曲作直那管知时识宜截麒麟头角削翡翠羽仪逼生蛇而化狞龙撒闺阁而出须眉何游刃之恢恢岂无功于陶铸者哉

　　宗法孙请

丹青数笔水墨几点似像非像似远非远热肠无半星冷气刚一脸头前祖父玉玲珑脚下儿孙珠宛转喜应庵今见彰教不烦佛果指端住清禅而进卜汤何用白云张眼绳绳继继到驴年不知殃害何时免若将供养便痴呆劈面一拳真不忝

　　皇侍者请

热时不索犀牛扇病起多餐萝卜汤侍者只图禅入手阿师无法授元皇空老大不成章一坐明州十二霜清关桥畔看流水狼藉山花满涧香

　　远庵僼禅师语录卷第十四
嘉兴大藏经　远庵僼禅师语录


　　远庵僼禅师语录卷第十五

　　嗣法门人元视等编

　　佛事

　　大佛开光举笔云朕兆未分者段光明灵然不昧生佛既具者段光明触处现前一切圣凡情与无情莫不具此光明莫不于此光明中视听言笑俯仰折旋如鸟之飞空如鱼之在水悠悠乎江湖相忘漠漠然云天得志今日更为开光大似添灯日下挖孔太虚虽然正法眼藏本是圆明曲顺时机分明揭露以笔点云六种地摇千日曜四花天雨一时新。

　　伽蓝开光古者道尽大地是沙门一只眼只见一边山僧道尽大地是伽蓝一只眼也只见一边虽则各见一边要且彼此相照所以竖穷三际横亘十方所有之事瞒得我瞒你不得瞒得你瞒我不得然虽如是尚未曾拨开顶门正眼在今当吉日良时为诸大众拨开顶门正眼去也以拄杖指云点。

　　挂钟板人天号令佛祖风规抑扬有准舒卷无亏把住则霜清水肃放行则电闪星驰正当恁么时且道把住好放行好击一下云三尺浪高鱼化去一声霹雳震天涯。

　　扫諲祖塔三十余年一朽床恶声流播满诸方而今要识吾师面烈日光中凛凛霜山突兀水汪洋千古神峰峰顶月孤圆历历照穹苍。

　　扫大沩祐祖塔开天辟地振领提纲光扬寰宇声震大唐为五宗之首出建冠世之宝坊龙骧凤翥玉振金锵山川生面今犹在父子真机谁道亡提取断碑横古路个中文彩闇然彰。

　　扫德山鉴祖塔据孤峰顶呵佛骂祖拈条白棒打雨敲风人天莫测神鬼皆[惇-子+几]虽然简点将来只知步步登高不解从空放下致使后代儿孙个个硬处着脚抵死冲锋若要具作家手眼提格外纲宗犹欠一着在今朝不肖到来又且如何出手展坐具云且道与入门便棒相去多少。

　　天童密祖忌日拈香昔日欲瞻瞻不见而今欲避避无门旃檀一片荼三奠恶水当头淋到跟谩道知恩方解报从来济北逆儿孙。

　　扫五峰和尚塔电砰雨射机犹迅玉转珠回语更藏挽宗风再振于湖湘不减折芦之韵使法社重兴于沩岭绝类拾栗之芳霜清月皎山高水长不是我师先伏翼而今争得大光扬。

　　平阳弘觉老和尚忌日拈香者老汉一生不近人情面似百炼钢心如绕指金人知其热肠处我知其冷肚处人知其闹浩浩地处我知其冷啾啾地处人知其水漉漉地处我知其干剥剥地处所以今日一任诸方盘如大地馔似须弥酥酪若长河明灯及日月烧七金山香而为供养我只硬纠纠地不与伊夸靡斗富但以木札羹铁钉饭为供从教者老汉吞亦得吐亦得何故须知饮水要知源得人一牛还一马。

　　白云鹿门和尚起龛腊高望重孰堪俦好把明州作赵州一坐白云三十载人天攀仰几时休所以真归虽示于多年风范无更于当日几筵明肃咸睹光仪之犹在华雨缤纷共钦声教之俨存晓猿夜鹤之凄清深怅纯慈之被物林影山光之黯澹当知演畅之超伦虽然未有常行而不住未有常住而不行且道如何是临行一句妙喜界中留不住莲华国里现全身。

　　举火少林只履遗殃累普化空棺诳闾闇争似法依灵鹫好光前绝后没廉纤恭惟当山大和尚教网逸鳞禅关巨擘机契师翁棒下青龙之疏钞先焚藏典太白山中睡虎之英声早着是以香飘梅熟法幢建立于甬东湖海奔趋草偃风行宗旨恢张乎济北人天顶戴椎拂下凤舞麟翔指顾间雷轰电掣一草不动变荆棘为释梵之宫余力不资嘘寒谷转阳和之色尽称三佛地中重来古佛四明山外更仰高山可谓出世功终化仪事毕正恁么时别转一机则且置分身散体事如何烈焰炉中飞彩凤不萌枝上放优昙。

　　入塔者一片地气结威音王外工成空劫已先非阴阳之造化岂天地之陶甄五眼觅之不见三身近之不前虽然未有此地先有其贤本无方所即宗遇缘峭巍巍浑囵无缝罅层级级八面自周圆只如归根得旨合作么生北斗藏身明有据青山常在白云边扫养拙和尚塔热喝痛棒天童家声不坠开畬种粟沩仰旧案斩新孤风卓卓高天下铁额铜头硬古人众角虽多成底事一麟足可大门庭。

　　五磊拙岩和尚起龛辉潜双树动天人末后全提一句新真实说时声不见正体堂堂没却身恭惟当山堂头拙兄大和尚宗门柱石法海津梁三事无亏二严俱赡惟重道以忘躯独见义而舍己倒却阿难刹竿恩归有地便嗣迦叶师兄不用太阳皮履绝继同门岂让野人柴石举止端如山岳门庭肃若冰霜棒下截铁斩钉室中澄金汰玉所以登其门者尽龙象入其彀者皆凤麟雍雍肃肃跻跻跄跄不起于座变招提为夜摩之宫不令而行化浊世成莲花之域湖海方赖慈舟而获济人天忽失慧炬以迷方然而万国春行本无心于彼此千江月印宁有象于去来腾腾任运则且置只如换步移身又作么生须知北斗身藏后更看东山水上行。

　　入塔湘南潭北话南阳塔样何须问帝王迥出烟霞无背面层层级级转风光大众者一片地不属阴阳造化元非川岳钟灵五行生克无从九曜安排不着当知我长兄和尚于威音那畔空劫以前早有者一片地直至而今于此放光现瑞竖教扶宗头头有出身之机着著有超方之作不思议中流出不思议事大解脱处显开大解脱门天下宗师构他不及湖海英灵凑泊无由逗到今朝却不在此处着倒不见道藏身之处没踪迹没踪迹处不藏身正恁么时且道何处安置山头鼓白浪海底扬蓬尘。

　　龙牙云叟和尚设奠者一盏恶水毒如鸩血烈似砒霜昔日赵州以此接纳方来无不受其毒死者今朝将此奠我龙牙云叟法兄和尚金石相投芝兰气合俨然生也法兄你生平者一副铁脊梁从来不肯放下任是佛来也骂魔来也怕眼盖三湘气吞诸夏孤风绝侣曲高和寡没兴撞着瑞岩三十年来一献一酬一斟一酌你不亏我我不负你三千里外目击道存而今不惜殷勤更与第二杓恶水者何也不见道劝君更尽一杯酒西出阳关无故人。

　　沙弥剃落猛烈丈夫吹毛之锷圣盖凡缠当头一割付衣脱珍御衣着弊垢服似地擎山如石含玉。

　　月山和尚入塔同出师门同故乡同条生死谩论量如今打鼓还相送到底冤家窄路长恭惟法兄月山和尚生缘昆峤实同国一之桑梓道访天童竖起狄三之脊项瞻风拨草极尽高深垂手入廛宁辞泥水德山之白棒刚欲横拈鹤树之终谭何期遽启无端半路缩脚生平惯用此机所以十成到头便尔全然不顾黄金锁子骨今朝且喜挑来潭北合同船于兹不妨便入放下骨衬云白云不为青山掩留取崚　挂碧空。

　　云门简庵和尚封龛初三十一不须选日眉毛本横鼻孔自直恭惟云门堂上简庵法兄和尚风标擅世英气逼人足称家驹洵为逸翮三唤得旨为国师入室之嗣一斑微露作云门再新之席龙象奔趋乎湖海人天景仰其斗山将恢济北真风复造龙山高蹈屈为堂中表率迭奏以埙篪善能格外激扬共成乎曲调正期大澍滂沱之雨遍润群生何乃遽收普覆之云竟归双树正恁么时且道韬光敛迹一句又作么生铜晴铁眼无窥处玉式金相处处彰。

　　白云古拙和尚起龛福泉山顶孤峰独擅延祥堂上放开一线花着春而忽开月到天而自转而今不动脚头不妨天涯行遍。

　　举火果熟香飘际霜清叶落时归源无别路收放一齐施恭惟当山堂上古兄和尚释门威凤禅苑祥麟和霭若春风清明如皎月纲维乳窦千峰影里掷金锤首众庚山万指丛中抛玉尺要津把断玉磊峰前正令全提白云深处正尔风行草偃何期月落星残预定行程刻期告别霜飞晓砌鹤唳寒空惨凄变人天之容欢忭生波旬之色虽然拨出寒炉些子火从教烈焰亘天红。

　　德山语嵩禅师举火三千里外孤筇至万指丛中撒手归海岳一时齐惨淡法门千古有光辉恭惟德山堂上法侄语嵩禅师打头不弱末后犹强得处纯真用时的切七刹光扬大法一时风动炎荒狮子山中野狐屏迹孤峰顶上铁棒横拈打雨敲风呵佛骂祖不虚天童之嫡裔无违双桂之亲孙远来祖塔瞻依终不忘于源本脱去真风弥露始无忝乎先宗方欲半座相分剔出眉间挂剑岂遽一朝决别密移壁上飞龙虽然语话未圆要且声光遍布只如今日锦上铺华又作么生丹砂九转须经煆岂似他家药汞银镜池禅师起龛一声归去杜鹃鸣梦断三更月正明不动脚头超法界迢迢终不涉途程恭惟贯老禅师眼明同古镜襟净若秋池但知树德耕仁那顾倾家荡产运起回天之手和盘托出古伽蓝罄输请法之诚尽底掀翻旧院落通玄活佛由此而得地王化寰区太白名山因之而再兴光扬刹海尤爱谦光导物不居一物之先惟能达识通方不步诸方之后所以心耽教海不被教网之所笼罗性乐禅天不被禅关之所钝置懒理曹洞偏正慵问临济主宾佛祖位中留伊不住声名队里早解抽身正恁么时如何是临行一句铁船无底踏翻后依旧东山水上行。

　　入塔不居正位不居偏常在烟霞水石边千圣安排俱不得一人自有一方天大众还委悉么铁牛不吃栏边草直向须弥顶上眠。

　　籓侯田太傅起棺慧剑单提日用中天然元不犯磨砻狼烟扫靖霞升去万古英风动碧空恭惟台籓太傅大护法开国元勋天朝首辅嘉谋盖世名藏大室之廷功烈超伦身画凌烟之阁白旄黄钺平荡千邦铁券金章绵联百世所以霜戈挥处地转天旋宝剑拈时河清海晏满望永作皇家柱石长为法社金汤岂期一朝捐馆柳营色惨貔貅六辔遐升虎帐梦惊鸾鹤虽然火传薪尽金流朴散而常存芳继美留体竭形消而不灭正恁么时兵随印转将逐符行则且置只如不历阶级超步大方一句作么生道令人长忆李将军万里遥天飞一鹗。

　　宫保前川张公起棺一剑东南三十霜风尘扫靖解金章赤松不学餐霞去鸾鹤遄归极乐邦恭惟宫保张公护法开国元勋专城大帅星辰应世河岳降灵秉钺拥旄到处风行草偃囊沙堰水直得海晏河清神武有不杀之威只在止戈平乱明哲知戒满之道便能谢禄逃禅所以柱石皇家功高乎伏波之上金汤法苑芳浮于裴相之间优渥天恩颁祭葬之令典遨游佛刹超接引之觉场即今云车已备霞路将登龙象导前鸾鹤骖后正当临行之际更听山僧一偈细柳营中产白莲戈矛化作玉毫鞭只将定国安邦手拈起须弥掷大千。

　　酆友芝孝廉举火火宅炎炎遍大千更于何处得安然就中直下忘机境烈焰横抽十丈莲然虽如是犹在湿地上坐更入红炉重煆过龙光不射斗牛边。

　　慈雨如上座起龛楚水吴山遥踏遍甬江迢递又亲来几番曾共双眉结一旦相看只眼开满望赤肩担荷去岂期撒手便将回而今八臂遮难住一任驴胎及马胎。

　　举火六载相依非等闲寂寥时共不辞艰生姜辣卖清湘寺睡虎声呼太白山玉转珠回抛活句戈投刃接透重关不妨更入红炉煆火里优昙劫外颜。

　　慈云祥西堂起龛玄沙不出岭触破脚指头便休保寿不渡河识得本来面便歇简点将来落在半途争如慈云祥上座一向脚跟稳当从来不入时流当时要住便住而今要行便行何故到头霜夜月任运落前溪。

　　入塔从上诸佛向者里起模画样作个标榜历代祖师向者里横眠倒卧作个端倪者个端倪标榜天下衲僧跳不出一切知识越不得自古及今移易一毫头不得若圣若凡总向者里瓜熟蒂落四楞蹋地且道还有不落者圈缋者么渠侬无背面好手不张名卓林杰维那火茂林脱白独操方历尽风尘与雪霜末后清关遭毒手乌藤拗折挂盂囊此子于诸方得名在天童得地临机无滞不爽箭锋为法忘躯何逾铁石所以领堂司则有纲有纪典宾客则无党无偏堪称千里家驹将作一株大树满望遮天覆地耀彩腾辉岂期果熟香飘早堕归根之叶泽犹未降遂敛出岫之云正当换步移身何必分皮析髓红炉大冶曾经煆再得翻身百炼精。

　　文渊书记火者汉一生倔强不近人情平田浅草不肯着脚铁壁银山偏要打破他人住处不住他人行处不行所以机不堕位语不停玄冰棱上渡过九曲剑刃上拾得全躯正期展足长途谁谓抽身半路使属目者望不见在意者恨不过如此作为且道有甚长处一副铁肠屙不尽更看五热炙身时。

　　坚固耆宿封龛不改家风三十年死柴头上也光鲜火叉放下翻身去不意今朝话始圆参横月落天旋转何用藏身北斗边。

　　举火者个老作家生平只以火光三昧成就一切妙行所谓如来行普贤行信行解行戒行梵行种种不可称量不可思议而他方菩萨咸来赞叹将无边刹境隐在一尘而今拈起须弥掷向方外唯有僼长老放你不过未免借婆衫子拜婆年去也撺下火炬便烧。

　　大众骨入普同以拄杖指塔云者一片地在凡同凡在圣同圣所以古人道我者里龙蛇混杂凡圣交参然虽如是胸藏太虚囊括千界则不无若是闪电光中分皂白海潮声内别宫商犹欠一着在瑞岩者里又不然狮子窟中无异兽旃檀丛里放优昙。

　　豁然禅人入塔虚空无背向大道绝遮拦你迎我进院我送你归山恁么荐得我与你平出如或未然无影树下合同船烟霞只尺千山隔。

　　冰水禅德入塔寒风激水成冰杲日照冰成水但能如是了知何碍出生入死藏身之处没踪由卧看山头白浪起。

　　印宣禅人火龙蛇阵上看谋略闪电光中展大机者是你二十年前未出家时曾恁么来底而今弓折箭尽国破家残且道作么生劫火洞然毫末尽青山依旧白云中。

　　雪中达乘禅人起龛对境无欣厌随缘得自由不因今日雪争得玉阶游。

　　入塔有乘可达未脱羁锁无地可容逍遥物外虽然毕竟水须朝海去到头云定觅山归。

　　露牛禅师入塔入草一回蓦鼻牵几番痛处更加鞭如今趁亦趁不去却向无阴阳地眠。

　　本具巡照火朝暮照人不自照无端常被灯笼笑今目火蛇劈面来烈焰堆头飞铁鹞。

　　隐文禅师起龛生来一似云浮嶂死去还同月落峰生死头头无取舍去来步步绝行踪情谓尽古今空透网金鳞犹滞水回途石马出纱笼。

　　入塔白峰殿前铲草鸳湖滩畔韬光一种天然风致十分清素行藏隐玄雾以豹变游青冥而鸿翔思编蒲而终养故策杖以还乡庭无衔华之乌路绝参踪之獐人天固是罔测佛祖亦难相望六户清风奕奕通身玉骨锵锵到底归根叶落当知达本情忘藏身之处无迹秋来鹭宿芦塘。

　　心安禅德入塔自入松龛自手封临行分付语从容要还太白无他事端的云归向碧峰藏身处不留踪无影树头金凤舞合同船子泛清风。

　　德水禅人入骨七净华八德水个中难着些些子假饶煆过后精金也须送在荒郊里何故舍下浑身一物无无可舍处犹不许。

　　信禅德起龛一切有为法如梦幻泡影更持三十年何似一回惺若也惺泥塑金刚行出井。

　　举火过去心不可得山头白浪高千尺未来心不可得海底红尘飞八极现在心不可得枯河道里寻鱼迹竖起火炬云者个聻笔描菩萨火中立。

　　普照禅人火寂照与常照心头未悄悄管带忽然忘是名为普照今更报君知还有向上窍火里觅浮沤电光分白皂。

　　悟漪禅德入塔悟漪老禅哲真参无间歇荷笠走诸方默契本无说陆沉广众中佛眼不能别一朝委世缘先自知时节俵散诸道具作偈与众决脱去何优游火里寒冰结留供当伏暑面颜犹香洁惟有者着子亘古离生灭放下没行踪直教心路绝。

　　云舟禅人起龛生死海中屡浪游白云渺渺水悠悠今朝橹棹俱停却好与波心拨转头喝一喝云风力扶帆行不棹笛声唤月下沧洲。

　　西庄古禅人火大地耕翻已获秋鼻无绳索得优游出空谷上高丘撒手那边千圣外回途堪作火中牛体然比丘尼火镜华窥破玉楼前一榻寒缸寝万缘今日移身知换步云收碧岫月临川金刚体自如然烈火焰中人有路不萌枝上透金莲。

　　天山侍者火换禅不用煨萝菔记法何须污纸衣端的衲僧行履处红炉焰上雪花飞。

　　梵净宗庵主封龛金鸡啼彻五更寒梦断人间电影看叶落归根亲荐旨十方刹海目前观维尔梵净宗子闺阁须眉缁门祥瑞心超云汉志洁冰霜镜花窥破于妆台早知清净水月观空于绣屋独悟真常所以偶失鸾俦即空房而为禅室灯传鹿苑就苦海而作津梁玉麈前光风霁日蒲团上枯木朽株优昙芳现尘寰莲萼香开火聚大千掷于方外须弥纳于芥中见越常情圣贤莫测其涯际慈垂出格凡愚咸受其陶镕解衣推食忘身为物家传僧伽再世户说维卫重来方子视含生何春晖之遽敛当照临尘刹审桂影之无偏坐脱归真临行说偈灵龛既入瑶户宜扃正恁么时身藏北斗人难见华雨茫茫动地来。

　　入塔一湾溪畔云数点松梢雨此是你归土时亦是你受用处何故水流心外事电拂世间身。

　　自勤知殿起龛虚空为殿日月为灯此是什么境界勤知殿你寻常知殿还知得此么若也知得择火拈香是道场倒骑牛兮出佛殿。

　　普明净庵主封龛出尘有志秋霜洁入道无余夜月孤诸境寂时消息断飘然撒手出常途惟尔普明净子妙龄失偶矢志披缁不乐狭小见闻深入广大境界寻常以解脱为佛事以庄严为佛事以禅寂为佛事以施与为佛事离男女相离心缘相离言语相离彼我相故能游太白之云历乳峰之月餐五磊之风饱瑞岩之雪门庭虽遍历诸方得旨惟向上一着堪作缁门标榜何期橹棹俱停凄惨失人天之容欢忭起波旬之色虽然因沙掩室人难觑余得春风动柳条。

　　入塔以拄杖指塔窖云者个虚窖子三世诸佛被他埋却历代祖师被他埋却天下老和尚被他埋却且道还有不被他埋却底么明月松间照清风天外吹。

　　远庵僼禅师语录卷第十五
嘉兴大藏经　远庵僼禅师语录


　　远庵僼禅师语录卷第十六

　　嗣法门人元视等编

　　书启

　　复宁郡诸绅衿护法启

　　恭惟诸大护法琼枝叠秀玉干联英德迈四科才优八凯悟彰物格掩横浦之芳踪禅藻仙华挹眉山之清韵湛朝宗以万壑鉴彻心源总作镇以群情衡县慧岳诚圣代之伊吕法苑之许王者也某德愧　玟才惭铅钝久承雅谊滥膺前规识乏先几之明事多当局之昧致令鼠牙雀角置喙无容惟念海阔天空燃犀斯省不谓台檀灵山秉记浊世无忘不逾毗耶严持宝座肯祖灯之堂构翰锡瑶函缵佛日之徽猷文扬玉札金汤在望知弘护之斯勤绣涩难藏愧继述之靡绪勉从台命忧詟弥深临楮回惶曷胜惭恧。

　　复定邑众绅衿护法启

　　侧闻成风妙斫非全匠氏之能流水清弦须藉知音斯鉴法非孤起而成境必遇缘斯就恭惟诸大檀护玉韫山辉珠藏川媚选官得佛高名自继西江学释知儒大业全传东洛眷兹法席思继往以开来缅彼茎茆因感今而念昔飞来尺素爰宠丹青某萝薜长行只合一枝聊寄抢榆匪逮岂堪万里高抟但同风之敷座方殷矍然排闼惟先哲之巨刹难却勉尔登峰敢云渊匠重兴庶或荆州可识三条篾一茎齑聊作往来接待孤峰顶闹蓝头还期主伴交参买山既逭金钱入室凭留玉带玲珑岩畔蒙招手以相呼华盖峰刖莫攒眉而归去云章遥复无任神驰。

　　复湘南诸绅衿护法公启

　　伏以鹫峰大法昔重托于王臣熊峤宗传亦丕扬于儒彦况芝同臭味兰共襟期幸吾道之未衰实同人之深眷也恭惟诸位词宗护法衡湘硕望洙泗耆英识探玄微学臻渊奥经纶在握当轴而四海同文锦绣缠肠挥毫则五湖独步天香秋桂触翻无隐之宗月夜春蛙发明一贯之旨挈百氏之纲领统三教以总持衲某山林朽栎粥饭常行谬登祖席失绳尺于后昆滥典名蓝罔规模于宿衲餐烟霞于神鼎已增痼疾之多卧泉石于清关转惭懒癖之甚夙生多幸每邀支谢之交不弃专愚益寻苏元之好罢驽下驷宁堪伯乐之枉观轮囷樗材徒劳郢匠之回盼抢榆不逮敢望扶摇尺蠖无能何当驰骤既叨芰嗜讵乏葵倾书传青鸟之遥光并紫泥之重云里茆茨初构奚难瓶锡遄征堂前耆耋垂登岂合星河远泛是用擅违台命庶几宽假来期望沅湘而徘徊瞻衡嶷以延伫怅千山之遥隔时节未逢冀一室之晤言因缘有待攀虎溪结社须藉宗雷期药峤传灯还资裴李风生玉尘试看凿齿之酬酒乏金罍莫便攒眉而去微忱谨布高明赐原。

　　复湘南诸山法属公启

　　伏以家声不坠惟资兰桂联芳祖令维新实赖象龙随步从来膊无外曲缘知掌不独鸣恭惟同源法属诸山和尚气吞湖海眼盖乾坤乳择鹅王身翻狮子凤毛麟角等是太白真枝巨刹名坊总揽湘山秀色同声相和兮东唱则西敲别调重翻兮南呼而北应擎叉打地隐显随机无非格外风流舞笏张弓行藏莫测悉显个中消息幸多瑞生优钵何须锦上铺花既方乐奏钧天安用郢中夸曲不慧识惭面壁学未窥籓祖席谬居深有辜于同学名坊滥典毫无补乎法门福凉德薄之躯承推一日之长璧合珠联之翰不远千里而遐然蒙金地遥招可不江陵暗点但老人龄垂望耋居恒风烛可虞又云兄谊莫能辞是用星霜暂缓盼沅江而莫渡适时节之未逢撷湘芷以遨游审因缘之有在若夫应庵举话难克当其美言设或宝寿推僧须有假于神力。

　　复临封诸山名德启

　　伏以三台妙舞合资作者频推一曲新歌须藉知音赓和山崖水涘盖有其人石畔松边岂无同调恭惟诸山名德大师学精三藏戒炼五篇禅得髓心道推山斗烟霞之胜侣出格饱参湖海之英灵逸群宿衲芋煨品字火绿萝深处眠云麻连鹑结衣紫箨丛中啸月开畬种粟钁头下电掣星驰引水浇蔬杓子边山寒涧肃历历家风迈古头头活计超方重欲竖拂拈槌大似将钵安柄更须谈宗演义分明添足画蛇不慧识学寡昧滥厕僧伦才略疏庸谬尸禅席乏煆圣炼凡之作平澹遣时无镕今铸古之能委羸度日生成慵劣每蒙硕德相规幸不弃遗更辱多贤垂教方拟龙山之访缘菜叶以回源岂虞马寺之言飞鸿音而排闼因缘固在时节未然以化鹿老人近垂登耋而诸刹叟兄再至催程毅然坚却则负远地云山恝尔便行有孤高龄鹤发延迟希谅进退实难泛洞庭于木兰虽涉渺漭揽湘川之芳杜终不虚悬雅抱幽襟遥通盟谊辉蓬照荜当借邻光。

　　复古南牧老和尚

　　久阔玄诲渴想殊深忽蒙兴福法兄惠临下颁慈教并及隆仪载拜伏读不觉汗流至踵也某眇然小子既愚且疏尸席祖庭实不堪任仰荷慈光加被庶免颠越然数年以来屡求解退苦不获免宁当慧齿生春过与提奖固老和尚之抚摩晚辈至爱至深无所不至则某之赧颜当如何耶然敢不捐躯恐不副大人之所望耳老和尚道大德备法门总持千秋师表而寿藏一幢允宜卓立祖山不特祖孙父子伯仲同条道义之笃宛于一堂之上抑使后昆末学景仰无斁其诸刹之佳城宜分为爪发衣钵之藏各使依光一方高鉴之明无可言喻某之愚见亦如是也然徒有忻愿之心实无纤毫之效何乃反赐重言以及嘉贶使某拜领则何当辞谢又不恭谨登二种永志不忘而合山清众又饫香积皆赖眉间一分慈光尚容趋谢不胜瞻仰之至。

　　复仲调陶太史

　　耳熟大名久矣不特接教入楚始知苍梧湘浦之间复有如昔日之人也承命俨以神鼎虚席召不慧樽俎其间固居士之误采风闻过听人言耳不慧自顾生平鲜德凉才若此者讵堪当此钜任况諲祖之龙章凤质云兄之大吕黄钟而鲜眇之躯岂能仍其堂构而协其埙篪者哉然金地遥招江陵暗点敢不勉从台命又云兄一片血心于佛法平沉之处崛然兴起幸同人之激扬开盲警聩将移其风俗矣不幸天不惠吊良导斯夺将恐湘江一带又从冥而入冥抑何吝犬马之劳不任左右之鞭策乎若曰举扬宗教则吾岂敢或听之以博饭栽田庶可聊遂愚蒙且得素心之人相与数晨夕亦向往之愿焉否则不敢奉命裁复不庄统惟照察不备。

　　复玉斋耿兵宪

　　雪上人回接手教备详近况种种不谓晴空一镜俄然万别千差若非居士久于佛法陶镕逆顺无惊险夷一致而一旦遭逢此境则其情状抑何堪哉然古之圣人以无灾为惧公郎竟以廉直才能灾罹无妄固其天道茫茫不可问也若其量度过人今造物抑之必有道矣安得不知其为天下异时之福耶拙录弁首雅承推奖恐不副实然借宠光庶获不朽长沙之行似不能免三月初将发棹邗关矣至于祸福休咎亦听之前缘而已惟冀珍调自玉不备。

　　复吴师半居士

　　披读来翰过誉种种重言不当吃承问末后一句急切要紧正搔着山僧痒处山僧入楚以来虽曰未久凡见究心此事者无论在家出家略认得些门头影子边事便以为极则不思进步究竟到安乐无疑之地佛所云可怜悯者正此辈耳而居士特于此要见个到底岂非夙承愿力而来者乎虽然若论末后一句未举最初一句以前已是两手分付了也而居士又在山僧者里捞天摸地何也盖只为居士荐得最初一句未免史有末后一句始到牢关之事耳而今若要山僧说则截却山僧舌若道山僧不说则哑却山僧口居士向者里还分疏得下么分疏看若分疏不下直须仔细分疏忽然分疏不及啐地折嚗地断则非末后一句和者从前所得一时俱丧却也方信道从前被眼瞒也所以古人道一见则一切见一了则一切了直下如红炉上飞点雪相似金刚王宝剑上还吹得一些毛么到者里若有纤毫未尽即是过重丘山须知须知故云悬崖撒手自肯承当绝后再苏欺君不得总无他说只要当人啐地折嚗地断耳果若啐地折嚗地断岂有未尽之理高峰堕枕时便是者个消息也百丈耳聋三日亦不出者个消息也至于岩头道大小德山未会末后句在又道悔不曾向伊道末后句若向伊道末后句天下人不奈雪老何者等葛藤一一自知落处不着问人耳那时神鼎有三十棒要与居士吃方知道如蒿枝拂相似若此岂特不可与近时流辈得少为足者同日而语便与从上古人把臂共行矣不特居士庆快生平真林下胜事也勉力。

　　复沩山慧山和尚

　　改正换旦寻常节令远劳专使跋涉并及隆斋厚贶深惭素受无已谢谢然闻吾老人以五峰法伯千斤担子两手委付与公此老人平昔一点公心海内共知者今则老侄赤身担荷可谓头正尾正不胜欣慰之至但惜不获躬过宝坊再举三圣推僧旧案奈何住持事繁彼此同病无以表意卒拈数语虽借大慧老人鼻孔要且不在坐断金轮之下出气老侄其勉诸不尽。

　　复大年杨邑侯

　　苾刍孱弱莫过斯时若非檀阴是托直枯槁无余矣复蒙台翰又以似乎身居禄位无缘问道日恐汩没尘劳而大生忧惧有以前世恶果故堕在茫茫苦海中云云于此益见吾台檀之与常人不同也佛不云乎信心难发怖心难生今台檀身当荣显之际人望之若青云之不可致然台檀反生忧惧非世儒所谓知安而虑危者欤即此一念心吾于台檀更不必别法便是超三界出生死之解脱路头亦便是化民成俗致君尧舜之根基也吾祖达磨大师在南天竺国观此东震旦中有大乘根器故越漠渡沙得得西来直指人心见性成佛不立语言文字谓之教外别传又谓之向上一着子又谓之圆顿最上上乘何谓大乘根器即于荣显富贵中不被富贵尘劳之所笼罩不假人开导引诱猛欲出离者是何谓直指人心见性成佛者不教人千劫学威仪万劫修相好只要人于善知识一言一句下顿脱无始结使缠缚当下明自本心见自本性者是在家士大夫中究明此心具此大乘根器者如李文和都尉杨文公内翰与夫侍郎张子韶及子由山谷等辈皆不在去妻孥休官罢职避喧求静咬菜根苦形志即在金紫行中色声队里蓦地踢破生死关头而横身三界中无有绊惹拘系得他者正如涅槃会上广额屠儿放下屠刀便言我是千佛一数佛云如是如是又如法华会上七岁龙女疾往南方无垢世界成等正觉便同是者般样人是以不论男之与女贵之与贱僧之与俗但能回心信得此及者莫不直取无上菩提所以都尉有言曰学道须是铁汉着手心头便判直趋无上菩提一切是非莫管良有旨焉以上此等大老皆是第一等会学道人于世出世间所谓讨尽便宜者也然初未闻此道时亦不以出仕为极则正如台檀来翰之所虑常怀沦溺之恐简点目前虚妄于五浊世中无有一事一法可以为凭为仗者爵禄固可贵不能保无常妻孥非不爱有时而散离由是访寻知识折节问道然后乃知此个法门如天普盖似地普擎不费纤毫气力便得大解脱得大自在随处作主遇缘即宗返观目前一切虚妄尽是一一真实相更不必移易一丝头公堂府署即是普光明殿眷属妻孥无非清净法侣处公判事教子训孙一一皆是微妙大解脱法方省得释迦老子道治世语言资生产业皆顺正理与实相不相违背金口玉言不是虚说又亲证得庞居士所云日用事无别惟吾自偶谐头头非取舍处处勿张乖神通并妙用运水及搬柴是真语者如语者不诳语者所以道示现宰官身广弘悲愿深为人重指处棒下血淋淋先德乃有如此广大门风后人不信不尊一似于己无分甘心退堕自作障难反生诽谤一味嗜色淫声贪名冒宠流连忘反以苦为乐又何暇乎暂时一念省察求其如台檀之不昧夙心反躬究己者何止千万不得一万万不得一百千万万不得一正如火里觅优昙华故不慧于台檀不觉忉怛敢以此言而进之也唯台檀少有采择傥一念相信进步弗怠直到以上诸老行履处则秘传一灯照彻三千大千世界又岂分外事耶六尘果何物而能肆虐哉冒渎钧听敢祈照察弗备。

　　复南淮林广文

　　承谕生平不佞佛与夫释氏之徒若水乳之不合也自亦不解唯顾不慧于萧寺一见而心许之且多溢美之词不觉内愧不已不审何德何缘相契左右乃受知如此岂夙缘成熟乎然又不觉为左右助喜盖不慧闻之古人云欲识佛性义当观时节因缘夫世出世间其时节因缘四字而飞腾变化莫不由此耳但不慧非其人如左右之不佞佛者古有数君子极相类聊举一二为左右助入道之缘昔韩文公作俑不佞佛后于岭南见大颠和尚则心服焉一日请益于颠曰弟子军州事繁乞佛法省要处垂示颠默然良久侍者三平击禅床三下问其故平曰先以定动后以智拔文公乃忻然作礼曰和尚门庭高峻弟子于侍者边得个入处后作书与亲友何啻逢人说项欧阳大参慕韩不佞佛者因见明教禅师原教论不觉叹服而师事之朱紫阳左袒不佞佛者于禅宗特曰达磨尽翻窠曰倡为禅宗视义学尤为高妙张商英丞相根性不佞佛者初见梵筴庄严殊胜欲作无佛论以辟之其妻向氏曰既无佛何论之有英心疑而已之后于同列处阅维摩经至此病非地大亦不离地大处叹曰胡人之言乃能尔耶即借归而阅向氏复问曰相公读何书对曰维摩诘所说经向氏曰可熟读此经然后好着无佛论英悚然异其语由是深信佛乘访诸名山有道之士而契心于兜率作护法论数万言入诸龙藏式观如斯不佞佛者岂非正是吾门当家种草差有些子光景故不慧唯恐人之佞所以深幸左右之不佞若乃口头禅身相佛直乡愿耳何所取焉窃观左右抱奇伟磊落之才实邦家柱石特乃高尚以教育天下英才是乐或者天假吾缘傥能一念缘起无生将来为儒释一贯之师成就大业于世肯以吾教与杨墨之道同日而语哉所订必无爽扫榻恭候不备。

　　复闵渭璜居士

　　居士禀纯粹之资究性命之学不废邹鲁之教而于此事留心之久真火中莲也欣羡欣羡承谕云某自聆吾师笑语追寻旧日所恃杳不可得方知平时所得终无所得也据山僧看来不妨为居士助喜何也果若无所得则通亦不可得格亦不可得生死不可得梦幻不可得世尊睹星亦不可得高峰堕枕亦不可得乃至　地一声思量卜度铁壁铜墙转身亮处者一络索皆不可得山僧亦无法为人居士又何曾问道也所谓内无所证外无所修矣不见释迦老子于然灯佛所以悟无有法即承受记得阿耨多罗三藐三菩提耶只因居士不曾到此无所得处故有许多梦幻生死之差别皮肉隔断之牵缠不得身外无余身心一如半生半灭打作两橛耳山僧至此又岂可别作别为妄生节目而居士亦只消将个但愿空诸所有慎勿实诸所无二语体之究之他时后日打失鼻孔方知真无所得也。

　　复熊郢生朱岳连二明经

　　久阔德音殊深渴想忽专人至接华翰审知近况佳胜嗜道情笃慰甚慰甚但于此事无所趣入不无愤愤然人之不能见道苦于自甘下劣不信本有上至诸圣下至含灵无不本具故云诸佛不加增群灵不加减一道平等浩然大均唯人之不信故于己无分但能信向何愁不到只如来翰云时过悔迟填忧积愧荒忽于大道瞆瞆者终聩聩而已居士既知聩则不为聩也既聩又何能知且知聩者何来所聩者何物至于悔过荒忽又是什么居士请不用别寻玄妙旨趣单单向者里高着眼看忽然觑破最省心力方信吾宗别无奇特只有者些子直截痛快超胜一切处夫子门墙也谩你不得祖师堂奥也谩你不得老庄鼻孔濂洛舌头尽在里许游章涉句皆非分外抱子弄孙总不空过如是则居士不离汨罗江畔山僧不越太白峰前无时不与左右周旋未尝须臾离也否则来岁桂放幽岩时拽杖回湘定与点破鼻孔。

　　复子濂杜海宪

　　日昨文旆光临兼承台命升座举扬不慧欲效三平上座为昌黎傍通一线何幸左右即于言下知归诚谓大根利器不同凡小岂止太白增光实为林下千秋盛事左右今于数千人天众前当阳荐得可不异于张天觉之夜半客房触翻溺器时耶然古今士大夫留心斯道所患不真切不患不彻头故于参访之际不止在一途不守住一师或先浅而后深或东得而西失如杨大年先与云门下尊宿谅监寺诸公游后得法于广慧琏而黄山谷初于晦堂处逴得些子及于死心语下开口不得非止张天觉印心于东林而向兜率手中纳款也所以善财童子南询历遍方始罢参而大慧亦悟处不一晚见天宁则无疑焉到此田地方信吾老人及不慧于左右不吾欺也故老人授以偈拂印证而左右直下承当可谓鹅王择乳素非鸭类真狮子儿悦闻吼音余兽闻之则脑裂矣至如谕云昔如来以正法眼藏付摩诃迦叶而阿难于倒刹竿句下悟旨此迦叶即为阿难之师矣何独和尚不为弟之师耶然吾宗机扣非一发药不同故临济种毒于黄檗虽因高安点破而终归恩于黄檗其明上座启悟于卢行者而同师五祖当知佛祖出兴手眼万端机用千变无非鼓舞后昆发明大事因缘而已不在名之大小分之高下为事耳至于睦州之与雪峰马祖之与药山清素之与兜率皆同一个样子殆不可枚举唯冀左右善自护持毋令断绝于此门中广作佛事大为标格则不负老汉婆心不慧踊跃不胜为荷之至。

　　复前川张少保督师

　　荒山托在弘覆光中二十余载矣及贫道谬当此席分光借润优渥尤深然岂止荒山哉东南一柱擎天无一山一刹不藉金汤真外护之大雄也况阁台与贫道更有法门手足之亲雅多方外骨肉之爱种种受知受惠深铭脏腑难以言谢惟愿多生长为法友同居一会互相激扬何忍遽尔言别也天童海内名山首推巨刹以贫道眇然之躯德薄道凉荷此重负承乏六年以来罔裨宗教但藉宠光得无颠蹶此实贫道之多幸矣故力自引退乞遴请诸方有道宗师使贫道得藉息肩庶全愚拙不意阁台赫然颁教重委贵员入山谕留至谊谆谆岂容违命诚恐弗克副望不重累阁台所任耶然既蒙台谅敢不捐躯谨于升座举扬实深悚愧先录拙语尘览尚容登龙拜谢不尽。

　　复宁郡缙绅袍衿诸护法

　　恭惟台檀诸大弘护儒宗硕望出为周召之经纶禅苑网维居作杨李之墙堑得无隐旨于木樨香里谈不二门于蛙鼓声中会三教之无岐归一贯之有自古称四明佛地首推两浙文邦不舍有为法而证真实相者也贫道生居何幸得承方外之交添乏名蓝又辱金汤之护道惭先哲德愧时贤寒暑迭更毫无补于宗教嘘培深至殊有累于檀波且野性山麋长苦大牢之享而倦飞林鸟恒多宿树之思故乞引退驽下菲材专祈别选僧中有德不意诸台檀护过于至爱璧合词联重辱谕留奖慰谆切使衲汗颜尤甚芒负转增曲录再登实惶恐而奉教清温难继觉求解以无辞但赋性专愚恐难终于继述天生疏拙将何报乎知交耳裁谢不庄统祈台亮。

　　复道南胡侍御

　　久不奉教渴想殊深弘护光中时多照拂项昭武邺嗣诸君子至山不虞华翰叠颁宠光隆被谆谆勉以至谊眷眷出乎深衷不觉使人感愧交臻而汗流夹背也贫道樗朽无似滥厕僧伦寡识罔知素餐尸位况此煌煌堂构株守以来星霜屡阅而继述无闻岂不有负金汤之盛德哉故切引退别选高缁而台檀过于钟爱不谅菲材重玑复璧左挈右提人非木石诚难恝然暂解钵瓶勉从台命临颖悚愧不胜主臣。

　　复李邺嗣居士

　　数年知交极奇高尚故不慧卸此束缚将欲为秃头苏门披缁吴市矣不意受人毒算复置之于縆索中何物杲堂不许我追踪耶一笑一笑诸君同行诗俱妙绝使此山殷殷留金石声但自惭凉德恐不堪受此耳率复不尽。

　　与浮山与峰芙容古梅二禅师

　　毗卢峰下别来数年时切萦怀每遇湘南使乎即问三孙云踪何寄冽孙久闻继席于芙容今嵩裔来又知智孙于浮山卓锡领众住山皆称为长老矣忻幸忻幸猥承俱呈示众之语发幽阐微激昂关要其庶几乎青山白云开遮自在也此五峰老伯蓄而未泄啬之于昔丰之于今宜昌乎厥后焉耳芙容录甚精练不用更加点浮山录波澜浩漫不愁无说故少节其太繁者使知简要然如此试手说禅将来发越必更有大过人处也东谷集各一册附览。

　　复陶五徽居士

　　衲菲薄无闻荷蒙不弃每承照拂受施实多便中偶致寸私何足挂齿耶客春谢事太白思欲扁舟五湖放怀山水一访湘南故旧而于贤乔梓昆仲诸檀尤深寤寐庶获携手云泉班荆话阔已渡钱塘矣乃以化鹿老人抱恙而还往来云水风传澬川龙牙云老笃于友于欲以法席见让未几飞书至越词诚意切推与过常当之有愧辞不获免岂可借口硁硁洗耳之操有负骨肉至爱故虽半诺未许即行时节因缘当有待耳不意重烦诸君子及缁若素璧合词连下颁荒远感愧交集芒负转增敢不拽杖就途趋承台命然老人近日之衰又非去春可比若恝然而行岂为弟子之道乎台教既难有违进退未免维谷今喜云兄已着巨唯监守俟衲之来衲即命以首众兼摄庶几两全道义未审高明以为何如衲虽吴人而于湘中风土殊觉相宜他日之来便作投老计耳朝暮过从幸勿为拒笑笑不尽。

　　杂着

　　募修造疏

　　盖闻扶宗竖教夫岂一己之私起废兴衰必赖同人之集时际天清而地肃运当否极以泰来惟兹瑞岩古刹山开于晋宗建于唐带海襟湖包罔络袖背负危峰十二固若河山胸罗精舍千三隆比祗树普化创基于此天雨之四华佽飞主盟其间地摇为六震列祖继兴而龙翔凤举群宗开法而雨布云施岩蒸芝草之香珠璨文人之咏洵非祥发一时之胜而乃道光百祀之区也式自侵衰元季何期尽废明中禅室丘墟香台林莽秋风禾黍亦伤行路之心落日崦嵫爰奋挥戈之手兹喜布金有地审天道之好还岂虞标插无人惟时机之有待水洗祖脚之谶符合重兴僧来佛面之看另当括目梵宇涌来平地重瞻金碧之光法轮复转劫灰尽出吹嘘之力。

　　募朱氏复还瑞岩寺基疏

　　伏以四民有纪不使杂居三教攸同岂宜偏废宣圣之庙祀典恒崇释尊之祠褒文永锡斯非区区之臆说诚皇皇之宪章也兹启瑞岩禅席山开唐晋刹建王臣佽飞地主主盟普化宗禅禅席四明夸三岩之秀五山列十刹之奇庚星效灵彼山芝草发祥此地摩霄戛汉峨峨十二崇峰镂碧雕金簇簇千三楼阁累被仁王敕建每多名士品题考郡乘而事事不磨载口碑则言言靡间金莲地涌此赤须白足之灵区宝盖天垂岂绣毂朱轮之别业窃闻楚材晋用智者或为鹊垒鸠居仁人不取然而缁伦不竞道业式微金田没其阡陌已越多年香界沉于黍禾亦非此日但狐踪伤登临之目盖祖脚有复发之谣兹所募者惟一袈裟地乞还祝圣之坛并半肘腋基用仲吁天之恳恭惟门下奕世光华传家清白孝友闻于里闬礼义达于国门麦舟之济慨然何敢望也玉带之还不泯固所愿焉冀捐惟林莽之墟其仁浮乎继绝所归仅招提之址而义溢夫存亡功侔布地挥金名勒云泉之表德并舍宅成寺声扬湖海之间许元度之风流王右军之标格乐施不吝见善勇为临启无任仰望之至。

　　跋钱圣月居士源流卷末

　　居士家学渊源累代簪缨翩翩佳公子也弱冠即慕宗乘初谒先密祖于天童嗣见东南诸大老到处星飞电卷不下杨李之迅捷也独机契吾弘觉老人蒙记莂焉尝语予曰先大夫酷嗜相宗惟识诸内典至老手不释卷某则生性喜禅不能相强盖父子天性虽同好佛其蹊径又有不同者所谓神仙秘诀父子不传良有以也又以不茹素而世疑之吾老人寻常慎重法道不妄许可五湖禅衲点下千千乃上至天子公卿尚不少假肯低手于一圣月哉昔渊明受知于东林佛印倾倒于子瞻世人徒知传说之美而岂真知之乎噫难言之已。

　　和陶渊明归去来辞

归去来兮紫芝将老胡不归既于时之不偶复迟暮之堪悲慨遗风之不坠维古道之可追审前修之去就验今人之是非发星星而垂白云冉冉以侵衣泛沧茫之野水盼蜿蜒之翠微花迎鸟送舟趋岸奔风清藓径月挂松门茆茨尚在幽侣犹存草菌敷座瀑雪盈樽仰松风而洗耳俯溪流以照颜昼葵餐而易饱夕云卧以相安万境虚闲而自若劳生扰攘兮不关物同霜叶之浮脆世亦沤电之等观代与人以迁谢时无往而不还日怡冥漠而酬酢身惟阒寂以盘桓归去来兮薜萝深以堪游鹿呦呦兮衔草鸟嘤嘤兮相求披玉轴而对月拾瑶草以忘忧嗟时芳之阳艳栽白藕之盈畴春风飏笠秋水浮舟情枯竭兮少室心淡泊兮丹丘坐无尘之白石漱最洁之寒流探清境以绝邻亦吾生之甘休已矣乎息影空山忘岁时身共浮萍何去住茫茫江海拟安之朝露不可玩石火岂能期憎爱心兮既尽何稂莠而耘耔倚太虚以啸傲揽云霞而赋诗洞古今而无间悬日月以何疑

　　戒惰

陶公运瓮敬姜手绩劳则以思佚则多失相彼华门秉躬匪懈既为释子不勤奚赖废寝忘餐殚精尽力于道尚亏况或弗及皇皇六度精进居一钢炼其心铁铸其脊英不宵眠(英邵武)胁不至席(胁尊者)百丈垂老不作不食晏安鸩毒胡可染习丧志隳功迄无成立缅想前贤世出世间苟树风规身不敢闲尔众不勤实由我惰不以身教耳犹风过种种其发衰暮之日钟鸣而起鼓寂而息此何为哉首众之责勉强支持慎母予恤

　　戒口

孔述金人三缄其口莫谓无妨终成祸薮佛诫十恶口有其四斧在口中言不可肆云居有言十度九休恐无利益反招其尤古圣与贤岂不便便何为于口若此慎焉兴邦丧邦由于一言祸福之枢休咎之源善逝说法尚待其时非时而说皆为剩词苟非其时有口挂壁何况訿议发人隐慝多言多失慎口则吉宁拙于言毋浮于实宰予子贡四科优许望诸颜曾天渊相距若鲁如愚其德之腴道传千古光被万区嗟嗟尔才奕奕华美口不容物璧瑕珠颣刮颣磨瑕聿为至宝鉴我刍荛是究是讨

　　戒性

箕陈洪范五福六极优柔不振太刚则折子路兼人孔子恒抑项羽叱吒乌江自殛强项使气皆非美德英才之累贤者之疾三毒之害嗔火为贼是用忍波济以慈泽忍之为美其美无匹不展一筹能却怨敌化暴为仁转怒为怿如其不忍御火转烈延野燎原不可遏绝功颓九仞忽于一时噬脐莫及前好并遗淑人君子可不三思劝尔高明勉之戒之

　　杖铭(为郑仪庭将军题)

维此灵根惟坚惟贞非雕非饰异彩自生相偕黄耇丘壑怡情受天之锡与几并荣

　　　　　　其二(为刘君赤左部题)

骨秀棱棱耿介不群敲风打雨指点烟云杖国杖乡大椿同春妙共蜡屐安若蒲轮

　　　　　　其三(为孙友金山人题)

溪山之下幽赏闲心相将偕老啸傲古今

　　远庵僼禅师语录卷第十六终

　　瑞岩远庵僼禅师塔铭

　　瑞岩古道场按古郡志在县治东南九十里唐会昌中佽飞将军黄晟为普化禅师建立精舍晋景福始改为寺至宋治平赐额开善祥符中芝产石上遂以名寺代有尊宿如义海智才有居石窗崇寿苇堂前山谷源断桥诸禅师俱开法于兹阐扬宗旨岁久倾圮法席寂然明洪武三十一年僧原皓重建法堂仅以奉香火已耳寺有田久亦散诸民籍康熙十一年岁在壬子远庵禅师始振锡兹山乃披荆棘辟瓦砾卜基奠址竭力营构不数年几复旧观又募金赎原田俾刀耕火耨食不仰给而具而徒众乃有固志二十一年四月禅师谢世其门人塔全身于寺左三秀峰下而以铭来请余惟禅师秉如来愿力续诸祖慧命操履精严道力纯固能使远近渴仰缁素云归荒芜寥寂之乡重睹慧日是不可以勿志也禅师讳本僼号远庵昆山陆氏子父早丧母杨氏苦志鞠养甫幼超然有世外志因嫂殁而尸动遂求出家母欣然无难色且诫之曰出家当求最上乘若徒因循流辈无成也我昔年至天童见行履不凡是汝真出家处师如命往时年二十有一也为童子行三年而受具戒有老宿教以礼大士遂通晓经义初举大事因缘问牧云门门伸手云开不是掌合不是拳是甚么师参究五昼夜目不交睫又举问石奇云云便掌之疑愈甚后弘觉忞公居方丈师乃决志依焉忞公尝举深明二上座鱼跳网因缘师八下转语皆不契思维路绝偶习务次闻二僧辨论遂释然呈颂曰明兄未悟乘虚即破真烈丈夫锄金不顾者回吞下铁昆仑杰出丛林二上座忞公颔之又尝令师作大颠摈首座颂曰鸟飞云尽月临空那许澄潭卧毒龙一曲离骚江上冷悲风千古动英雄从此师资契合有若沩仰父子矣忞公为密云雄子振法东南至承
明诏备顾问一时望其门者如泰山龙门不可攀跻而师为其法系追随十有余年亲见大机大用自是雷轰电掣蹴踏龙象变化鲲鹏参请入室者殆无虚日顺治十三年应楚湘阴神鼎之请十八年住天童康熙十三年忞公殁于绍之兴福遂自瑞岩移住焉十五年复归瑞岩世寿六十有一僧腊四十有语录行世方师为僧未久忞公即命居侍者寮诸耆旧心勿厌也忞公晓之曰勿轻视此子异日必为法器盖如师之剃发本山旋主法席者指不数屈耳啸堂晰尝为余言若此余丁巳岁谒师见其神如秋水貌若死灰肃然敛容今师逝世已三载其门人丆山岩犹守师遗规厕床子龛侧且云住匡庐十四年不习人事今勉强应师命余虽不得尽见师之门人然如兀山者必能终师之志也爰为之铭曰。

太虚无形至道无垠沿及法季象教乃神黄金一国塔样聿新禅师遗命埋骨普同春山雨绿秋树霜红浮沤等幻万化归空父作子述罔敢勿举永言厥初功存启宇震大雷音普大法雨山何高高水何汤汤惟师道德并其久长后人为之于师何伤履归西天谛流东土不有不无兹理可悟密密之藏呵护终古

　　赐进士出身掌河南道事山东道监察御史蛟川谢兆昌拜撰

　　(助刻资名目
　定海县信士张敬吾法名元贞男海旵银五两
　　　　信士舒　超成银四两
　　　　　　　　重禄银四两
　奉化县信士阮允卿室王氏法名元智银三两
　法门湖广超缘银五钱　寂智银四两二钱
　　　　照一银一两三钱　寂华银一两
　　　　明顶银八钱　超源银一两
　　　　照舒银二两九钱　海源银一两
　诸山湖广克莹银一两　常明银一两
　　　　通耀银五钱　海韵银二钱　海客银二钱
　　　　元宗银五钱　寂鉴银五钱　元林银八钱
　　　　元一银五钱
　门弟子元符银五两　元学银▆两　元撰银五两
　　　　元密银▆两　元通银▆两　元体银▆两
　　　　续绪银一两　照悟银二两
　　　　内法门诸山银共　十八两俱元见募
　　　　元贞银一两六钱　元德银三两
　　　　元固银五两　戒珠庵银共▆两
　　　　居士吴兰根　▆　道会银三十两
　　　　宫保张夫人陈氏银五两
　　　　▆▆▆▆▆▆▆▆▆▆▆▆▆▆▆▆▆
　　　　▆▆▆▆▆▆▆▆▆▆▆▆▆▆▆▆▆
　　戒子海智银五钱　海玉银四钱
　　伏愿
　四恩总报三有齐资情与无情回圆里智)
