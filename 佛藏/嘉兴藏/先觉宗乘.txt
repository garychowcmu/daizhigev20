嘉兴大藏经　先觉宗乘（选录）


　　帝王问道录

　　径山语风老人圆信较定

　　无地地主人郭凝之汇编

　　梁武帝问于宝志公曰弟子烦惑未除何以治之答曰十二帝问其旨如何答曰在书字时节刻漏中帝益不晓帝又问弟子何时得以静心修习师曰安乐禁帝一日请傅大士讲金刚经大士才升座以尺挥案一下便下座帝愕然圣师曰陛下还会么帝曰不会圣师曰大士讲经竟(白云端云傅大士与志公被武帝一状领过　汾阳昭云讲得甚好　本觉一云傅大士已是葛藤志公重下注脚诸人如今乐闻么良久云两段不同　老宿云大士不得志公洎成虚弃)又一日讲经次帝至大众皆起大士端坐不动近臣报曰圣驾在此何不起大士曰法地若动一切不安大士一日披衲顶冠靸履朝见帝问是僧耶大士以手指冠帝曰是道耶大士以手指靸履帝曰是俗耶大士以手指衲衣(汾阳昭代云大士多能　五祖戒云笑杀傍观)普通七年武帝迎达磨至金陵问曰朕即位已来造寺写经度僧不可胜纪有何功德祖曰并无功德帝曰何以无功德祖曰此但人天小果有漏之因如影随形虽有非实帝曰如何是真功德祖曰净智妙圆体自空寂如是功德不以世求帝又问如何是圣谛第一义祖曰廓然无圣帝曰对朕者谁祖曰不识帝不领悟(汾阳昭代云弟子智浅　五祖戒云卖宝遇着瞎波斯　保宁勇代帝吐舌示之雪窦显颂云圣谛廓然何当辨的对朕者谁还云不识因兹暗渡江岂免生荆棘阖国人追不再来千古万古空相忆休相忆清风匝地有何极师顾示左右云这里还有祖师么唤来与老僧洗脚)。

　　唐中宗遣内侍薛简驰诏迎请六祖祖上表辞疾愿终林麓简曰京城禅德皆云欲得会道必须坐禅习定若不因禅定而得解脱者未之有也未审师所说法如何祖曰道由心悟岂在坐也经云若见如来若坐若卧是行邪道何故无所从来亦无所去若无生灭是如来清净禅诸法空寂是如来清净坐究竟无证岂况坐耶简曰弟子回主上必问愿和尚指示心要祖曰道无明暗明暗是代谢之义明暗无尽亦是有尽相待立名故经云法无有比无相待故简曰明喻智慧暗况烦恼修道之人傥不以智慧照破烦恼无始生死凭何出离祖曰烦恼即是菩提无二无别若以智慧照烦恼者此是二乘小见羊鹿等机大智上根悉不如是简曰如何是大乘见解祖曰明与无明其性无二无二之性即是实性实性者处凡愚而不减在贤圣而不增住烦恼而不乱居禅定而不寂不断不常不来不去不在中间及其内外不生不灭性相如如常住不迁名之曰道简曰师说不生不灭何异外道祖曰外道所说不生不灭者将灭止生以生显灭灭犹不灭生说无生我说不生不灭者本自无生今亦无灭所以不同外道汝若欲知心要但一切善恶都莫思量自然得入清净心体湛然常寂妙用恒沙简蒙指教豁然大悟归阙表上祖语帝咨美久之。

　　唐玄宗诏司空净禅师到京住白莲亭召两街名僧硕学赴内道场与净阐扬佛理时有远禅师者抗声谓净曰今对圣上较量宗旨应须直问直答不假繁辞只如禅师所见以何为道净曰无心是道远曰道因心有何得言无心是道净曰道本无名因心名道心名若有道不虚然穷心既无道凭何立二俱虚妄总是假名远曰禅师见有身心是道已否净曰山僧身心本来是道远曰适言无心是道今又言身心本来是道岂不相违净曰无心是道心泯道无心道一如故言无心是道身心本来是道道亦本是身心身心本既是空道亦穷源无有志明禅师问若言无心是道瓦砾无心亦应是道又云身心本来是道四生十类皆有身心亦应是道净曰大德若作见闻觉知解会与道悬殊即是求见闻觉知之者非是求道之人经云无眼耳鼻舌身意六根尚无见闻觉知凭何而立穷本不有何处存心焉得不同草木瓦砾真禅师问道既无心佛有心否佛之与道是一是二净曰不一不二曰佛度众生为有心故道不度人为无心故一度一不度何得无二净曰若言佛度众生道无度者此是大德妄生二见如山僧即不然佛是虚名道亦妄立二俱不实总是假名一假之中如何分二曰佛之与道总是假名当立名时是谁为立若有立者何得言无净曰佛之与道因心而立推穷立心心亦是无心既是无即悟二俱不实知如梦幻即悟本空强立佛道二名此是二乘人见解法空禅师问佛之与道俱是假名十二分教亦应不实何以从前尊宿皆言修道净曰大德错会经意道本无修大德强修道本无作大德强作道本无事强生多事道本无知于中强知如此见解与道相违从前尊宿不应如是自是大德不会请思之安禅师问道既假名佛云妄立十二分教亦是接物度生一切是妄以何为真净曰为有妄故将真对妄推穷妄性本空真亦何曾有故故知真妄总是假名二事对治都无实体穷其根本一切皆空曰既言一切是妄妄亦同真真妄无殊复是何物净曰若言何物何物亦妄经云无相似无比况言语道断如鸟飞空达性禅师问禅师至妙至微真妄双泯佛道两忘修行性空名相不实世界如幻一切假名作此解时不可断绝众生善恶二根净曰善恶二根皆因心有穷心若有根亦非虚推心既无根因何立经云善不善法从心化生善恶业缘本无有实又有近臣问曰此身从何而来百年之后复归何处净曰如人梦时从何而来睡觉时从何而去曰梦时不可言无既觉不可言有虽有有无来往无所净曰贫道此身亦如其梦。

　　唐肃宗上元二年敕中使赍诏征南阳慧忠国师赴京待以师礼初居千福寺西禅院及代宗临御复迎止光宅精蓝十有六载随机说法时有西天大耳三藏到京云得他心通肃宗命国师试验三藏才见国师便礼拜立于右边国师问曰汝得他心通那汝道老僧即今在甚么处曰和尚是一国之师何得却去西川看竞渡良久再问汝道老僧即今在甚么处曰和尚是一国之师何得却在天津桥上看弄猢狲国师良久复问汝道老僧只今在甚么处三藏罔测师叱曰这野狐精他心通在甚么处三藏无对(僧问仰山曰大耳三藏第三度为甚么不见国师仰山曰前两度是涉境心后入自受用三昧所以不见　又有僧问玄沙玄沙曰汝道前两度还见么　玄觉云前两度见后来为甚么不见且道利害在甚么处　僧问赵州大耳三藏第三度不见国师未审国师在甚么处赵州云在三藏鼻孔上僧后问玄沙既在鼻孔上为甚么不见玄沙云只为太近　白云端云国师若在三藏鼻孔上有甚难见殊不知国师在三藏眼睛上密云悟代三藏罔知去处云和尚是一国之师何得寐语代国师叱三藏处云重言不当乞复云却是和尚善他心通)肃宗问于忠国师曰师在曹溪得何法国师曰陛下还见空中一片云么帝曰见国师曰钉钉着悬挂着帝又问如何是十身调御国师乃起立曰会么帝曰不会国师曰与老僧过净瓶来帝又曰如何是无诤三昧国师曰檀越蹋毗卢顶上行帝曰此意如何国师曰莫认自己清净法身帝又问国师都不视之曰朕是大唐天子师何以殊不顾视国师曰还见虚空么帝曰见国师曰他还眨目视陛下否国师以化缘将毕涅槃时至乃辞代宗代宗曰师灭度后弟子将何所记国师曰告檀越造取一所无缝塔帝曰就师请取塔样国师良久曰会么帝曰不会国师曰贫道去后有侍者应真却知此事乞诏问之代宗后诏应真问前语真良久曰圣上会么帝曰不会真述偈曰湘之南(雪窦着语云独掌不浪鸣)潭之北(两手鸣聒聒)中有黄金充一国(山形拄杖子)无影树下合同船(海宴河清)琉璃殿上无知识(拈了也复颂云无缝塔见还难澄潭不许苍龙蟠层落落影团团千古万古与人看　楚石琦颂云只这个无缝塔上下四维十方周匝长天月落兮影绝光沈大海波生兮声传响答峭巍巍风飒飒与他知识何交涉)。

　　唐大历三年代宗诏径山钦至阙下亲加瞻礼一日同忠国师在内庭坐次见帝驾来钦起立帝曰师何以起钦曰檀越何得向四威仪中见贫道帝悦谓国师曰欲赐钦师一名国师欣然奉诏乃赐号国一禅师。

　　唐顺宗问于佛光满禅师曰佛从何方来灭向何方去既言常住世佛今在何处佛光答曰佛从无为来灭向无为去法身等虚空常住无心处有念归无念有住归无住来为众生来去为众生去清净真如海湛然体常住智者善思惟更勿生疑虑帝又问佛向王宫生灭向双林灭住世四十九又言无法说山河与大海天地及日月时至皆归尽谁言不生灭疑情犹若斯智者善分别佛光答曰佛体本无为迷情妄分别法身等虚空未曾有生灭有缘佛出世无缘佛入灭处处化众生犹如水中月非常亦非断非生亦非灭生亦未曾生灭亦未曾灭了见无心处自然无法说帝闻大悦益重禅宗永贞元年常问清凉国师至道心法国师对曰至道本乎其心心法本乎无住心体灵知不昧性相寂然又尝问尸利禅师大地众生如何得见性成佛去尸利曰佛性如水中月可见不可取帝悟其意。

　　唐宪宗诏鹅湖义禅师于麟德殿论义有法师问如何是四谛师曰圣上一帝三帝何在又问欲界无禅禅居色界此土凭何而立禅师曰法师秪知欲界无禅不知禅界无欲曰如何是禅师以手点空法师无对帝曰法师讲无穷经论秪这一点尚不奈何(天奇拈云会得底在禅即禅在欲即欲不会底便道禅不是欲欲不是禅妄生讥剥不知身处泥犁所以道直饶讲得千经论也落禅家第二筹且道第一筹在甚么处手点空云鸣底)师却问诸硕德曰行住坐卧毕竟以何为道有对知者是道师曰不可以智知不可以识识安得知者是乎有对无分别者是师曰善能分别诸法相于第一义而不动安得无分别是乎有对四禅八定是师曰佛身无为不堕诸数安在四禅八定邪众皆杜口(天奇拈云这些老脓团恰似个狂狗寻香逐气有甚了期可惜终日数十于今不知二五若是个汉出来掀翻禅床免得葛藤遍地非惟自有出身之路亦壮宗门节概)师却举顺宗问尸利禅师大地众生如何得见性成佛尸利曰佛性犹如水中月可见不可取因谓帝曰佛性非见必见水中月如何攫取帝乃问何者是佛性师对曰不离陛下所问帝默契真宗益加钦重。

　　唐宪宗屡召汾阳无业禅师皆辞疾不赴穆宗即位思一瞻礼乃遣两街僧录灵阜等赍诏迎请汾阳微笑曰贫道何德累烦世主且请前行吾从别道去矣乃澡身剃发至中夜告门人曰汝等见闻觉知之性与太虚同寿不生不灭一切境界本自空寂无一法可得迷者不了即为境惑一为境惑流转不穷汝等当知心性本自有之非因造作犹如金刚不可破坏一切诸法如影如响无有实者经云唯此一事实余二则非真常了一切空无一物当情是诸佛用心处汝等勤而行之言讫跏趺而逝。

　　唐文宗好嗜蛤蜊沿海官吏先时递进人亦劳止一日御馔中有擘不张者帝以其异即焚香祷之乃开见菩萨形仪梵相具足帝遂贮以金粟檀香合覆以美锦赐兴善寺令众僧瞻礼因问群臣斯何祥也或奏太一山惟政禅师深明佛法博闻强记乞诏问之帝即颁诏政至帝问其事对曰臣闻物无虚应此乃启陛下之信心耳故契经云应以此身得度者即现此身而为说法帝曰菩萨身已现且未闻说法对曰陛下睹此为常耶非常邪信耶非信邪帝曰希奇之事朕深信焉对曰陛下已闻说法竟皇情豫悦得未曾有。

　　黄檗运禅师在盐官殿上礼佛次时唐宣宗为沙弥问曰不着佛求不着法求不着僧求长老礼拜当何所求黄檗曰不着佛求不着法求不着僧求常礼如是事沙弥曰用礼何为黄檗便掌沙弥曰太粗生黄檗曰这里是甚么所在说粗说细随后又掌沙弥便走登极后诏问荐福弘辩禅师曰禅宗何有南北之名对曰禅门本无南北昔菩提达磨来此方为初祖暨第五祖弘忍大师在蕲州开法时有二弟子一名慧能受衣法居岭南为六祖一名神秀在北扬化其后神秀门人普寂者立秀为第六祖而自称七祖其所得法虽一而开导发悟有顿渐之异故曰南顿北渐非禅宗本有南北之号也帝曰云何名戒定慧对曰防非止恶名戒六根涉境心不随缘名定心境俱空照览无惑名慧帝曰何为方便对曰方便者隐实覆相权巧之门也被接中下曲施诱迪谓之方便设为上根言舍方便但说无上道者斯亦方便之谭乃至祖师玄言忘功绝谓亦无出方便之迹帝曰何为佛心对曰佛者西天之语唐言觉谓人有智慧觉照为佛心心者佛之别名有百千异号体唯其一无形状非青黄赤白男女等相在天非天在人非人而现天现人能男能女非始非终无生无灭故号灵觉之性如陛下日应万机即是陛下佛心假使千佛共传而不念别有所得也帝曰如今有人念佛如何对曰如来出世为天人师善知识随根器而说法为上根者开最上乘顿悟至理中下者未能顿晓是以佛为韦提希权开十六观门令念佛生于极乐故经云是心是佛是心作佛心外无佛佛外无心帝曰有人持经念佛持咒求佛如何对曰如来种种开赞皆为最上一乘如百川众流莫不朝宗于海如是差别诸数皆归萨婆若海帝曰祖师既契会心印金刚经云无所得法如何对曰佛之一化实无一法与人但示众人各各自性同一法藏当时然灯如来但印释迦本法而无所得方契然灯本意故经云无我无人无众生无寿者是法平等修一切善法不住于相帝曰禅师既会祖意还礼佛转经否对曰沙门释子礼佛转经盖是住持常法有四报焉然依佛戒修身参寻知识渐修梵行履践如来所行之迹帝曰何为顿见何为渐修对曰顿明自性与佛同俦然有无始染习故假渐修对治令顺性起用如人吃饭不一口便饱师是日辩对七刻赐紫方袍(洪觉范曰唐宣宗微时武宗嫉其贤数欲杀之宦者仇公武保佑之事迫公武为剃发作比丘使逸游故天下名山多所登赏至杭州盐官禅师安公者江西马祖之高弟一见异之待遇特厚故宣宗留盐官最久及即位思见之而安公化去久矣先是武宗尽毁吾教至是复兴之虽法之隆替系于时然庸讵知其力非安公致之耶尝有赞其像者曰已将世界等微尘空里浮华梦里身勿谓龙颜便分别故应天眼识天人)。

　　后唐庄宗车驾幸河北回至魏府行宫诏兴化奖禅师问曰朕收中原获得一宝未曾有人酬价兴化曰请陛下宝看帝以两手舒幞头脚兴化曰君王之宝谁敢酬价(玄觉征云且道兴化肯庄宗不肯庄宗若肯庄宗兴化眼在甚么处若不肯庄宗过在甚么处)庄宗问于华严休静禅师曰祖意教意是同是别对曰探尽龙宫藏众义不能诠。

　　宋太宗皇帝一日幸相国寺见僧看经问曰是甚么经僧曰仁王经帝曰既是寡人经因甚却在卿手里僧无对(雪窦代云皇天无亲惟德是辅楚石琦云若问永祚但以顶戴经云万岁万岁)幸开宝塔问僧卿是甚人对曰塔主帝曰朕之塔为甚么卿作主僧无对(雪窦代云合国咸知)一日因僧朝见帝问甚处来对曰庐山卧云庵帝曰朕闻卧云深处不朝天为甚到此僧无对(雪窦代云难逃至化　楚石琦代云云开日现)僧入对次奏曰陛下还记得么帝曰甚处相见来奏曰灵山一别直至如今帝曰卿以何为验僧无对(雪窦代云贫道得得而来)京寺回禄藏经悉为煨烬僧欲乞宣赐召问昔日摩腾不烧如今为甚却烧僧无对(雪窦代云陛下不忘付嘱)帝常梦神人报曰请陛下发菩提心因早朝宣问左右街菩提心作么生发左右无对(雪窦代云实谓今古罕闻)智寂大师进三界图帝问朕在那一界中寂无对(保宁勇代云陛下何处不称尊　楚石琦代云陛下天垂海外)一日朝罢帝擎钵问丞相王随曰既是大庾岭头提不起为甚么却在朕手里随无对。

　　宋仁宗创兴禅席留意空宗下三省定议召有道者住持禅院欧阳修程师孟奏请庐山圆通寺居讷称疾不起讷以怀琏应诏召对化成殿斋毕传宣效南方禅林仪范开堂演法琏遂升座问答罢乃曰古佛堂中曾无异说流通句内诚有多谈得之者妙用无亏失之者触途成滞所以溪山云月处处同风水鸟树林头头显道若向迦叶门下直得尧风荡荡舜日高明野老讴歌渔人鼓舞当此之时纯乐无为之化焉知有恁么事皇情大悦赐号大觉嘉祐三年契嵩进正宗记辅教编定祖图等书帝览至谋道不谋名为法不为身叹爱其诚赐书入藏又诏灵隐章禅师于延春阁下斋宣普照问如何是当机一句章曰一言迥出青霄外万仞峰前险处行曰作么生是险处行章便喝曰皇帝面前何得如此章曰也不得放过再宣入化成殿斋宣守贤问斋筵大启如何报答圣君章曰空中求鸟迹曰意旨如何章曰水内觅鱼踪进心珠歌曰心如意心如意任运随缘不相离但知莫向外边求外边求终不是枉用工夫隐真理识心珠光耀日秘藏深密无形质拈来掌内众人惊二乘精进争能测碧眼胡须指出临机妙用何曾失寻常切忌与人看大地山河动岌岌仁宗始不豫国嗣未立大臣请择宗室贤者居京师仁宗夜焚香默祷曰翌日化成殿具斋虔请法华大士俯临无却左右莫闻也清旦道衣凝立而待俄侍卫奏言法华自右掖门直趋寝殿禁兵呵止不得仁宗笑曰吾请之来耳及至竟升御榻而坐仁宗以储嗣为问索笔大书十三十三数行掷笔去至英宗即位乃濮安懿王第十三子也。

　　宋神宗元丰二年慈圣曹太后崩宣净因禅师道臻入庆寿宫升座说法僧问慈圣仙游定归何处师曰水流元在海月落不离天帝称善五年诏净慈宗本禅师住惠林入对延和殿山呼罢即趋登殿赐坐即就榻盘足作跏趺侍卫惊顾而师自若赐茶至举盏长吸又荡撼之帝问受业何寺对曰承天永安盖苏州承天寺永安院耳帝大喜语论甚久既辞退目送之谓左右曰真福慧僧也侍者问和尚见官家如何对曰吃茶闲话耳。

　　宋徽宗政和三年嘉州巡捕官奏本部路傍有大古树因风摧折中有一僧禅定须发被体指爪绕身帝降旨令肩舆入京命西天总持三藏以金磬出其定遂问何代僧曰我乃东林远法师之弟名慧持因游峨嵋入定于树远法师无恙否三藏曰远法师晋人也化去七百年矣持不复语三藏问师既至此欲归何所持曰陈留县复入定帝制三偈令绘像颁行偈曰七百年来老古锥定中消息许谁知争如只履西归去生死何劳木作皮藏山于泽亦藏身天下无藏道可亲寄语庄周休拟议树中不是负趋人有情身不是无情彼此人人定里身会得菩提本无树不须辛苦问卢能。

　　宋高宗幸维扬诏金山住持克勤入对行在所遣八人翊师升殿赐坐问曰朕素知师道高妙可得闻乎对曰陛下以仁孝治天下率土生灵咸被光泽虽草木昆虫各得其所此佛祖所传之心也此心之外无别有心若别有心非佛祖之心矣帝大悦赐号圆悟绍兴二年驻跸临安诏法道禅师随驾南巡道入见帝从容谓曰上皇为妖人所惑毁师形服朕为师去此黥涅对曰上皇御墨不忍毁除帝笑曰此僧到老倔强。

　　宋孝宗在王邸遣内都监黄彦节至径山命杲禅师就山中举扬般若师说偈云大根大器大力量荷担大事不寻常一毛头上通消息遍界明明不覆藏上嘉叹之及封建王又遣内知宾至径山供五百罗汉赐妙喜庵三字及真赞又赞布袋和尚和高宗韵曰袋贮乾坤杖挑日月藞藞苴苴圣中之绝憨憨痴痴僧中之杰令行兮一棒一条痕逗机兮杀人须见血别别分明一点炉中雪六年诏瞎堂慧远住灵隐禅寺一日帝游下竺召远问曰山既飞来何不飞去远曰动不如静又问水中众生以囊漉之火里众生将甚么漉远曰他家自有通霄路又问观音手拈数珠念个甚么远曰求人不如求己帝大悦赐号佛海七年二月宣远入对选德殿赐坐帝曰如何免得生死远曰不悟大乘终不能免帝曰如何得悟远曰本有之性究之无不悟者帝曰悟后如何远曰始知脱体现前了无毫发可见之相帝首肯之帝曰即心即佛如何远曰目前无法陛下唤甚么作心帝曰如何是心远正身叉手立曰秪这是天颜大悦。

　　孝宗又名灵隐懒至内殿问禅道之要懒对曰此事在陛下堂堂日用应机处本无知见起灭之棼圣凡迷悟之别第护正念则与道相应情却物则业不能系尽去沉掉之病自忘问答之意矧今补处见在佛般若光明中何事不现成耶帝为之首肯数四。

　　乾道八年宣远入东阁赐坐帝曰有一二事欲问卿前日睡梦中忽闻钟声遂觉不知梦与觉是如何远曰陛下问梦耶问觉耶若问觉而今正是寐语若问梦梦觉无殊教谁分别梦即是幻知幻即离离幻即觉觉心不动故云若能转物即同如来帝曰梦幻既非钟声从甚处起远曰从陛下问处起帝复问前日在此阁静坐忽然思得不与万化为侣有个见处远曰愿闻圣训帝曰四海不为多远曰一口吸尽西江水又如何帝曰亦未曾欠阙远曰才涉思惟便成剩法正使如斫轮如闪电了无干涉何以故法无二法见无二见心无别心天无二日帝首肯久之。

　　淳熙三年召佛照德光禅师对便殿宣问释迦佛入山修道六年而成所成者何事请师明说佛照曰将谓陛下忘却帝曰朕心与佛心是同是别佛照曰直下更无第二人陛下留心祖道自古帝王未有如陛下笃信此道帝曰自古帝王英雄者有之信此道者极少如梁武帝亦未彻佛照曰当面蹉过达磨帝曰陷在泥坑里佛照曰只为杷柄不入手不得受用佛照曰陛下日应万机直须向一切处着眼看是甚么道理帝曰天下事来即应之佛照曰可谓明镜当台物来斯照帝曰步步踏着实地佛照曰直须恁么始得帝曰临济因缘可举一二师举临济问黄檗佛法的的大意因缘帝曰悟了直是快活佛照曰臣曾有颂帝曰举看佛照举曰黄檗山头遭痛棒大愚肋下报冤仇当机一喝惊天地直得曹溪水逆流帝又问兴化打克宾克宾如此答兴化如何便打佛照曰不可放过臣有颂帝曰举看佛照曰罚钱出院扬家丑兴化聱头遇克宾父子不传真秘诀棒头敲出玉麒麟复曰昔翠岩可真禅师颂即心即佛非心非佛因缘曰百万雄兵出将军猎渭城不闲弓矢力斜汉月初生令晦堂心禅师看后因答客问西来意有颂东吴几度为闲客南越曾经作主人可笑年来身老大得同尘处且同尘真见之云子彻也且如即心即佛非心非佛陛下如何会帝曰包含万像佛照曰包含万像底是甚么帝曰对面底是佛照曰认着依前还不是帝乃默契佛照辞归观堂帝遣中使赐御制颂曰大暑流金石寒风结冻云梅花香度远自有一枝春佛照答帝颂曰当阳一句子平地步青云踏翻关捩处便是主家春复进即心即佛非心非佛一颂即心即佛无蹊径非佛非心有变通直下两头俱透脱新罗不在海门东帝复答颂曰欲言心佛难分别俱是精微无碍通跳出千重缚不住天涯海角任西东佛照再上颂曰一句截流心路绝千差万别豁然通等闲更进竿头步莫问西来及与东又一日召对佛照曰闻陛下于心随万境转转处实能幽随流认得性无喜亦无忧处得个入头但未曾遇人帝曰真个如此佛照曰如人学射久久自然中的所以五祖演曰悟了须是遇人始得若不遇人十个有五双杜撰佛照遂举灵云见桃花悟道颂至玄沙道谛当甚谛当敢保老兄未彻在每举问禅和子那里是不疑处陛下且道那里是不疑处帝拟议佛照曰只就疑处看蓦然看破不疑处便是陛下受用不尽底帝曰长老且道那里是不疑处佛照曰红炉上一点雪帝乃点头一日复召对帝曰前日长老道直至如今更不疑处朕有一转语佛照曰那里是不疑处帝曰空手牵铁牛佛照曰如何见得帝拟议佛照曰才入思惟便成剩法帝曰若问长老如何祗对佛照曰千闻不如一见帝喜曰朕且做工夫佛照曰陛下果位中承愿力来示现帝王身不被富贵声色笼罩但念念扣已而参蓦然一念相应如桶底子脱相似直至成佛永无退转又召对次佛照曰此事无僧无俗上至佛祖下及蠕动皆悉具足故古人有言悟则事同一家不悟则万别千差帝曰至言朕须到此地位方已佛照曰佛法至妙无有穷已如有穷已则成住着才成付着便有窠臼如僧问石霜拨尘见佛时如何石霜曰直须挥剑若不挥剑渔父栖巢望陛下卓起脊梁以金刚王宝剑挥除见刺自然一着高一着一步阔一步佛祖亦奈何不得也帝曰当如禅师之言绍熙元年寿皇复召对佛照曰陛下释万机燕御重华想于此道日有新证寿皇曰朕向来得禅师开发日用便觉省力佛照曰省力处得无限力得力处省无限力寿皇曰朕于一切事物亦不着佛照曰陛下视天下如脱敝屣以宝位授圣子若非得大自在受用三昧焉能如是遂举唤作竹篦则触不唤作竹篦则背陛下如何会寿皇曰放下着佛照曰放下即不无著在甚么处寿皇曰二边不立佛照曰如何行履寿皇曰中道不安佛照曰正坐在百尺竿头陛下如何进步寿皇拟议师恶一声寿皇曰谢禅师提撕又曰世法佛法不出这触背两字佛照曰若能转物即同如来遂指御案净瓶曰只如净瓶作么生转寿皇曰去来自在佛照曰去来自在底是甚么寿皇咳嗽一声佛照曰更进一步始得寿皇曰朕直要打彻佛照曰但办肯心必不相赚。

　　　海宁县无地地主人郭正中原名凝之字黎

　　　眉汇编先觉宗乘五卷舍赀刊刻今孙男郭
　　时愿舍校径山古梅庵附大藏流行法宝
　康熙乙巳冬月敬识

　　帝王问道录　　　　　　双髻释顿让订阅
