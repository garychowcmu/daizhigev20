嘉兴大藏经　香岩洗心水禅师语录


　　洗心水禅师语录序

　　夫天地之人天地之事大概迥出乎大然自得之妙人杰地灵大抵人功之巧于天工乎奚谓精一三昧而已余素行儒行谫闻薄识无任为释氏之奥竟不知海阔渊深拈推竖拂而为何事哉一日闻人传焉此有禅师参证禅教之暇自江浙归古邠众信敦请驻锡瑞岩竟成一代祖庭因谒见师动止尊严颜恭语服余深契之方忆言之不虚道耳兹请语录一阅恍似秋潭夜月全无半点渣滓亦如清更胡笳不堕五音曲调露旧时本来家风出乾坤新鲜手眼言言演不演之禅宗句句作无作之佛事验病施方抽钉拔楔余不觉尘襟顿爽警心自信佛法果有旨而人执迷者也跽读悲忻交感叹曰登东山而小鲁登泰山而小天下诚斯言矣噫嘻若不踏雪去焉知梅有香得闻开示妙在一门之超出也一贯之道将谓不际乎中天余蚊负蚁缘岂堪布鼓雷门虽然琴瑟箜篌既逢妙指林木池沼皆演法音庶几乎德不孤必有邻何故相逢须向机前鉴已到方知格外玄。

　　康熙丁卯岁春王上元日拔贡赵运熙顿首拜撰

　　洗心水禅师语录序

　　昔在混沌，清气未升，浊气未沉，五色未分，游神未灵。中有其物，冥冥而性存，谓之太始，乃元胎之母也。其数为一，一为太极，乃森罗万象之主，是以天得一以清，地得一以宁，时得一以行，物得一以生，人得一以灵。灵之为言也，萃参天两地之精华，五行四象之微奥，六爻八卦，从无一毫遗漏，在贤不增，在愚不减，岂非人生本来面目乎。何古之为黄为帝为王，仅得之羲黄尧舜禹汤文武也哉。所为性觉妙明要惟本觉明妙，而圣贤婆心与道教而俱起也。三代而还，世衰道微，然有孔子至圣生于其际，不难教聋聩化愚顽。柰生不逢时，道大莫容，兼以杨墨塞路，退而惧作春秋十六字之心传，仅存之邹鲁布衣间矣。虽其后祥光有现，其如圣人生而未出焉，何也。甚矣，秦火一焚，性命渊源荡然扫地。历代先儒虽有论说，非谬则僻，如杨子之太玄羲之之龙蛇，沈宋之应制犹之纵皮毛已。由汉唐而至于梁武之时，西来达磨有直指人心见性之一宗，大有发明乎。元始之旨，时人鲜不以异端讥之，安保美珠不混于鱼目乎。竟有置自有之宝，徒索荣贵于楮墨诵读中，一时得其揣摩，自谓风云聚会，高车四马，清尘除道。人咸争羡曰：此大丈夫之所为也。余独曰否，大丈夫者，天不能盖，地不能载，矫矫乎，出诸万物之上。天子不得臣，诸侯不得友。其于我生之初，不染一尘，不隔一线，此之谓大丈夫。余是求之三秦，卒未一觏焉。近闻马九有一和尚，人言舍家资而不贪，弃佳冶而不恋，矢愿出世落发，秉戒于北，受法得悟于南禅，游至此穿崖作洞修证因果。诚得鸡育凤凰马产麒麟之祥，因号瑞岩禅师，永邠绅衿黎庶咸宗仰焉。余故就谒，容貌端严，门风峻峭，举动威仪实具四八妙相，竖拂杖喝无非西来大意允矣，当世之指南也。余故倾心教下。师以平生语录示余，余乃三复阅之，如玄门之金丹，释氏之圆觉，儒家之太极，一以贯之矣。稽其宗派，虽嗣临济，而全体大用，若云门之北斗藏身，曹洞之君臣道合，沩仰之父子一家，法眼之曹源一滴，靡不左宜右有诸子百家。其泰山撮土，大海滴勺也，已岂非一时之大丈夫得其本来全面目至是乎。况其行脚与佛祖同愿，于是乘不分上下，根不闻钝敏，皆欲提登彼岸而后已。其如智慧，为父方便，为母法喜，为妻者同耶异耶。大祗因病施药，等身裁衣。倘非有悟于鸡寒上树，鸭寒下水，终不能明其教之异同者矣。余是泳游其普惠，亦惟洗头于长江已耳，亲切乎，痛痒亦惟揩背于桑榆已耳。庶几乎折花闻香，担水带月，瞻云拜恩也。虽然说食未必能饱，画饼焉能充饥，余故下愚蠢顽经秋蒲柳，鲜不为镜花水月也几希。

　　康熙岁次丙寅年月应三阳
赐进士出身翰林院庶吉士王吉相顿首拜撰

　　洗心水禅师语录目录序一序二上堂小参示众拈古颂古法派偈牧牛颂山居杂咏赞自题机缘佛事书问行实附瑞岩碑记附瑞岩访记后跋

　　洗心水禅师语录卷一

　　侍者(实雪　海清)编录

　　康熙乙亥秋九月原任衢协等处地方副总兵左都督杨公宗道左都督管镇标右营游击事刘公伯玉新建香山香岩寺请师住持于十月之望率众绅衿檀信供水陆结制上堂拈香云此瓣香烟笼太虚四十九年雕琢酬价无凭气裹尘沙八千余次往来收藏有自爇向炉中供养
始祖释迦牟尼文佛复拈香云此瓣香高而无上四海观瞻厚而难比八方仰赖端为祝延
今上皇帝圣寿万岁万万岁满朝文武阖国公卿次拈香云此瓣香风雪弗凋春秋不涉恒为佛法金汤永作封疆柱石奉为当道宰官现前檀越次拈香云此瓣香空王殿里少分相应香岩堂前和盘托出数十年彻骨冰寒四威仪寻复得失供养临济正宗第三十三世本师象林大和尚用酬法乳之恩敛衣就座维那白椎竟都督杨公问修善之人不上天堂作恶之人不下地狱意旨如何师云无须锁子两头摇公曰弟子不会师云劄问如何是香岩境师云野色薰青草澜光滟碧桃进曰如何是香岩人师云安居忘岁月适意在烟霞乃云实际理地不受一尘佛事门头不舍一法所以法不孤起仗境方生今乃杨刘二护法善诱十方檀越修设水陆道场七永日夜本寺缁流披演妙法诸山硕德奏阐元音凡圣混融于无我室内人天交接于不二门中焚檀烧烛设馔营斋供养诸佛贤圣天地神祗若幽若显情与无情不昧真常均沾法利四方消兵革之忧万民享耕蚕之乐咸居仁寿共处升平虽然如是早已为蛇添足汝等诸人还有识得主人翁底么若还识得处处无非个事头头总是觉场冬去春来着衣吃饭未曾移易丝毫若也未识有寒暑兮促君寿有鬼神兮妒君福上堂问拨草瞻风惟图见性且道性在什么处师云逼塞虚空进云既明真性方脱生死眼光落地时作么生脱师云踏碎秤锤龟毛补进云既脱生死便知去处四大分离向什么处去师云善行没辙迹乃拈拄杖卓一卓云者木上座反着草鞋倒披袈裟赤手空拳瓜州城里卖瓜汝等诸人还会么复卓一卓下座。

　　岁旦上堂问旧年佛法已过去斩新的旨请师宣师云春王正月一进云恁么则桃符起舞爆竹讴歌去也师云快乃云今朝大年初一对联门神贴毕古冢两个石人斜戴幞头向日。

　　上堂新秋烟雾锁苍苔石女殷勤拨不开夜半乌藤尽吞却灯笼露柱笑盈腮大众且道笑个什么良久云不许夜行刚把火直须当道与人看。

　　上堂问如何是正法眼师云烂草鞋进云意旨如何师云着不得乃云放行则瓦砾生光把住则真金失色顾视左右云且道放行好把住好直饶向者里见得亲切前面更有最高峰。

　　上堂三世诸佛六代祖师天下老和尚是什么物良久云龙头蛇尾。

　　缁素庆师诞辰请上堂问和尚今日生一切众生那日死师云但得雪消去自然春到来进云恁么则东海重添五位福南山更上一枝筹师云赞叹太煞乃云腊月二十五一曲超今古镇州大萝卜生长在深土古德与么大似看孔着楔香岩今日不惜眉毛和麸粜面也要诸人仔细检点腊月二十五勘破主中主三眼戴角兔咬杀玄沙虎靠拄杖下座。

　　上堂以拄杖向空划此[十○]相云者个消息如崩雷烈石电卷星飞眨眼错过若是灵利衲僧向未举已前领略一任横三竖四如风吹水自然成纹顾视左右云还有与么人么一僧才出师云剑去久矣汝方刻舟僧拟议师便打。

　　上堂一不做二不休杀贼须要亲下手众中有下得手底么良久云海门东畔看。

　　康熙癸酉中秋日中卫绅衿请住华严寺佛成道日结制上堂拈香毕问世尊睹明星悟道未审悟个什么师云鼻孔里荐取进云毕竟意旨如何师云纸捻无油乃云伸出无相手拨转正法轮举头天外看谁是我般人喝起嘉州大象坐断黄河之水牵来陕府铁牛吞尽兰岫之云吓得山门倒拖佛殿宝塔横驾虚空三教圣人各显长处老子清净无为仲尼仁义忠信瞿昙常乐我净山僧到者里竿木随身逢场作戏佩无我印开不二门权衡佛祖龟鉴宗乘放开则大野风行把住则碧天星落曲钩钓虾蟆直钩钓狞龙顾鉴颦呻屈为中下闭门打睡接上上机虽然如是竖拂子云鸳鸯绣出从君看不把金针度与人。

　　复举世尊夜睹明星悟道乃云奇哉一切众生具有如来智慧德相皆以妄想执着而不证得师云世尊悟处谛当见处分明美则美矣善则未善仔细检点将来未免好肉剜疮卓拄杖下座。

　　上堂以拄杖作吹笛势云还闻么知音不用频频举达者应须暗里惊便下座。

　　端阳上堂蒲剑斩妖艾虎吞怪爪牙锋利须弥纳败还有不纳败底么靠拄杖云韩信临朝底。

　　上堂若有佛法商量入地狱如箭射若无佛法商量亦入地狱如箭射因甚如是鲸吞海水尽露出珊瑚枝。

　　康熙甲戌元宵日阖城绅衿请住观音寺上堂拈香毕问新年佛法即不问元宵佳节时如何师云山僧舌头短僧拟议师便打乃云今朝元宵佳节庆赞云门矢橛为伊彻地通天与人抽钉拔楔分开雪里之霜辩出煤中之墨无孔铁笛横吹有声毡板漫拍拈起兔角弓射出虚空血然着万盏花灯高悬千家明月大众还知元宵境么压地楼台春富贵揭天歌舞夜风流。

　　上堂云门手中扇子刺破帝释肚肠翻身触碎虚空至今无人修补咄发机须是千钧弩。

　　上堂唤作如如早是错不唤作如如亦是错且道唤作甚么对面不相识。

　　浴佛上堂挥拂子云树上乌龟催夜雨江边木马逐薰风现成公案无人会独有虚空暗点胸今日是瞿昙降诞之辰天下丛林用五分香汤蓦头浇灌大作一场胜事山僧者里却不恁么复挥拂子云拂开晴空髑髅穿透杲日鼻孔掷拂子下座。

　　康熙甲戌年七月十五日镇靖堡檀护等请住宝庆寺建盂兰道场上堂问如何是大事未明如丧考妣师云天迥月增彩进云如何是大事已明亦如丧考妣师云风凉露渐繁居士问万法归一一归何处师云常忆江南三月里鹧鸪啼处百花香问如何是唯心净土师云水和明月一天秋僧拟议师打退乃云商风瑟瑟绕林寒没脚猢狲上竹竿十丈龟毛系日影一双兔角击空瘢哑人得梦向聋说说道今朝是盂兰蓦顾左右云逢人不得错举曳拄杖下座。

　　冬至上堂群阴剥尽江村渔父罢钓长河结万里之冰一阳初回堂中衲子打坐一日添一线之功惟有者个不增不减弗阴弗阳无夏无冬无寒无暑不被万物所转不逐四时之凋众中有识得者个底不妨出来露个消息脱或未然寒时寒杀阇黎热时热杀阇黎。

　　灵州缁素请镇河塔上堂乃挥拂子云植绿竹于浮屠顶上不图啖笋且得日引清风启红炉于大海波涛不图炼金且得点镕片雪种黑豆于破沙盆内不图合酱且得喂驴喂马凿池沼于万仞峰头不图洗天且要池成月现垂只手于闹市场中不图和光混俗且要打凤罗龙今乃高玄二老宿本州禅衲率领一镇两河诸大檀越建宝塔于河侧装金像于塔中诚修香刹信立梵宫永作人天之路恒为施利之门作千古之标榜为万年之模范山僧到来不惟锦上铺花且要佛头着粪聊借龟毛拂子缚起没底虚空管取钵盂豹变拄杖龙吟衲僧饱足观光檀那功归有地现前大众还有深明此意者么良久云任大也须从地起更高争柰有天何。

　　守府李公应龙同众檀衲请上堂崖前石虎趁泥牛踏断黄河水逆流竹杖芒鞋齐喝彩倒骑铁马上高楼惹得虚空奋怒冲开北斗咽喉吐云雾布九州东海鲤鱼打一棒雨似盆倾触着三十三天帝释鼻孔乃喷嚏一声云今日有尊客至连卓拄杖下座。

　　都督杨公为弟骁骑将军掩圹请上堂万派朝宗千山拱翠无阴阳佳城天然祥瑞秋结子于磨盘夏开花于碓觜长菩提之灵苗发般若之妙慧巍巍乎超群荡荡乎拔萃此是大护法本有底一段光明永劫不曾欠少山僧到来无物堪赠信手拈出死猫头当下莫嫌没滋味虽然如是且如何是他端的受用处长年占断白云乡逼塞虚空无朕迹。

　　康熙癸亥九月望日古邠众檀护请住皇涧寺小参大凡参学人顶门须具金刚正眼将古今千经万论一觑觑破一切不受人瞒到者里将大地为把子拈须弥作圣箭射无不中横拈竖用无不自由虽然如是惊人句穿杨手不是临时学得来。

　　小参昨夜三更二点毛头星辊入方丈报道四海水穷山尽渴杀鱼龙无数是人只在暖室热榻饥餐困眠焉知有与么事山僧莫能秪对在汝等分上又作么生遂卓拄杖云参。

　　小参灵山话月曹溪指月直下会得眼中着楔。

　　康熙甲子瓜月永寿马九村马公一贵同众护檀请住瑞岩小参向上关头举步踏着诸佛密语开口道着汝等诸人健行阔步东语西话且道还有自瞒分也无卓拄杖云汉高大王。

　　小参诸方教人参禅打坐大似守株待兔闻经听法亦似取蜜烧蜂成佛成祖舌头里觅骨作圣作贤明眼人落井瑞岩者里守一丘壑种田博饭吃来者个个有分设欲追步高峰未免狼头戴角何故黄金自有黄金价终不和沙卖与人。

　　辞众小参问诸檀护卫法之诚留念之切未审和尚固辞为何师云收拾丝纶归旧隐碧潭深处再垂钩进云闻和尚隐山天下名山最多且道隐那个山师打云彼此住山人何必下注脚乃云赤手提持数十秋干戈林里展良谋铜头铁额都惊怕外道天魔也害愁十圣三贤齐抹却佛名祖号不容留冷地思量俱是错退鼓而今打未休顾视左右云众中还有为山僧移身换步者么如无看山僧自逞神用去也拽拄杖便行。

　　示众乾矢橛一出一入穿破诸人髑髅汝等因甚不觉众拟议以拄杖趁散。

　　示众诸佛出世无法与人秪是抽钉拔楔香岩今日为人添钉着楔何故将谓胡须赤更有赤须胡。

　　示众云中木马火边游石女通身白汗流如今卧在无影树天不管兮地不收喝一喝下座。

　　示众卓拄杖云昨夜三更南天台与北五台斗打不休拄杖子忍俊不禁各与二十棒趁退了也汝等诸人作么生会众拟议以拄杖打散归方丈。

　　拈古

　　南院啐啄同时

　　拈云南院照用全彰崩雷裂石者僧弄影自涂若不遇人点破几乎昧珠风穴虽则末后证明且道是肯伊不肯伊。

　　沩山问年穷岁尽

　　拈云仰山香严恁么施设尽是与蛇画足惜乎沩山不能剿绝若是山僧待伊近前叉手劈脊便棒免使后人向这里妄生节目。

　　僧问玄沙如何是学人自己

　　拈云玄沙有打破虚空底钳锤这僧无补缀阴阳底针线何故但办肯心必不相赚。

　　玄沙虎

　　拈云天龙露狮子之爪牙玄沙纵象王之威猛雪窦蓦劄相呈拍拍是令卓拄杖云妙舞不须夸遍拍三台须是大家催。

　　米胡遣僧问仰山悟即不无争柰落第二头

　　拈云大冶红炉烹凡煆圣非二老不能若论向上一着犹未梦见在。

　　大随庵前龟

　　拈云者僧将成九仞之山欠进一篑之土大随善施定乱之谋且无出身之路何也杀人须是杀人刀活人须用活人剑。

　　黄檗普请

　　拈云南泉有龙骧虎骤之机黄檗有玉振金声之作仔细检点将来要且非为好手若是香岩则不然待伊道王老师聻劈面便掌大丈夫汉捋虎须不为分外。

　　沩山入山作务

　　拈云百丈有陷虎之机沩山有函盖之句检点将来未免父子互相钝置。

　　普化临济堂前吃生菜

　　拈云临济言中有响普化善赴来机虽然如是大似弄巧成拙。

　　九峰不肯首座

　　拈云坐脱立亡即不无先师意未梦见在且道九峰梦见也未。

　　临济参龙光

　　拈云临济单刀直入夺角冲锋龙光善列长蛇收放自在检点将来犹欠作家香岩即不然待伊道不展锋铓如何得胜山僧今日打退鼓。

　　颂古

　　世尊初生

出头露面扬家丑，满口胡言不识羞，纵使云门手段辣，望空启告卖风流。

　　女子出定

成群作队绣鸳鸯，暗度金针割玉方，莫怪皇风无觅处，一轮红日上扶桑。

　　世尊睹星

独坐雪山冷似铁，一阳际发黄金骨，纵然见得威音外，犹是乌龟唤作鳖。

　　殃崛救产难

镜里无痕绝拟猜，铁山当面势崔嵬，忽然扑碎无寻处，徒把龟毛眼上栽。

　　世尊拈花

蛇头安角非敏手，虎口横身意气周，将谓两头消息尽，谢家人在钓鱼舟。

　　黄山谷闻木樨花

方知大地总黄金，也是鱼眸换作珍，纵令然诺暂相许，终是悠悠途路人。

　　德山托钵

韩信施六韬张良精三略千里，决胜时运筹在帏幄。

　　破沙盆

打人休打脸，骂人休揭短，一枚大黑豆，换却许多眼。

　　洞山麻三斤

春风漫漫百花幽，饮酒题诗打气毬；天子殿前亲走马，莫嫌李白是狂流。

　　首山新妇骑驴阿家牵

无舌之人唱哩罗，不是黄叶赚头陀，桑间女子穿九曲，密以思量妙不多。

　　黄檗普请

笠儿普请随拈出赚杀林间几苾刍，不是南泉转身窄，看渠无个覆髑髅。

　　门外雨滴声

苦瓠连根苦，甜瓜彻蒂甜，贪他一粒米，失却半年粮。

　　沩山入山作务

父子投机几个知，柴头吹起便烧眉，无端费尽许多力，何不留些暖肚皮。

　　云门矢橛

石头迸出黄金色，炼打红炉通底彻，都被赵王收却了，至今针头偷削铁。

　　米胡遣僧问仰山悟即不无争柰落第二头

真正精金何假陶，波斯辨出眼方高，彼此相将弄宝剑，虚空背上刮龟毛。

　　普化临济堂前吃生菜

吃菜寻常事，几个知分晓，一驴暗投机，两个入荒草。

　　大随庵前龟

皮裹骨兮骨裹皮，作家安用展枪旗，草鞋拈起覆龟背，千古令人作梦疑。

　　临济参龙光

锋铓展出绝商量，截铁之机不可当，莫谓老龙无管待，从来柔弱胜刚强。

　　卢陵米价

有利无利，不离行市，未到卢陵，切忌黏齿。

　　高峰枕子

枕子堕落地，澡盆飞上天，自从国定后，用底康熙钱。

　　云门胡饼

云门胡饼，针劄不入，未举已前，早已漏逗。

　　僧问归宗如何是佛宗曰即汝便是

大用临时莫问津，一锤直下露全真，休将保任终难许，平地陷坑转见深。

　　杖林山下竹筋鞭

杖林山下竹筋鞭，拟议思量裂面穿，若是金牙还赤手，终归大海作流源。

　　圆悟在五祖契悟

掀翻声色堆，耳眼赤洒洒，夜半卖日头，无人来着价。

　　首山在风穴担荷大法

担荷大法还他手，惯钓金鳌藏北斗，不得禹门亲点额，争知儿孙似雷吼。

　　兴化在大觉吃棒

祸福无门口自招，几回痛棒不相饶，顶　迸出超宗眼，一瓣清香信意烧。

　　临济三顿棒

三遭痛棒绝徘徊，末后翻身眼自开，迅速之机无觅处，青天白日鼓风雷。

　　黄檗吐舌

狮子翻身绝覆藏，全机突出立宗纲，爪牙锋利无▆互，杀活纵横震大方。

　　幻老人在笑祖抛鞋因缘

抛出只鞋，修罗瞪眼，干戈丛里，掣旗便转。

　　密祖铜棺山悟道

铜棺打失脚，迸断匾担索，太白者些年，施底断肠药。

　　法派

照实际地，不受一尘，若脱群类，鼻视眼闻。

　　偈

　　与阇章仇居士

者条拄杖，单提向上，嘱尔珍重，人天榜样。

　　与成拙云维那

本分衲僧，当效先哲，淡饭粗衣，安贫养拙，拙拙，他日人天须漏泄。

　　与效痴慧悦众

近水傍山须潜藏，菩提果熟自馨香，龙神早晚相推出，苦海波中作渡航。

　　与破浪清侍者

巾瓶执侍几多年，学道心恒志气坚，颅顶豁开端正眼，横拈白棒利人天。

　　与寒峰雪侍者

三脚铛儿煨断壑，一条拄杖倚寒峰，偷心死尽无他事，振起当年济北宗。

　　示清虚李道人

清虚原寂静，就地起尘烟，人物恒更改，海桑几变迁。但知波底月，方晓瓮中天，若乃空空也，何愁不火传。

　　示省拙禅人

共住冬三月，殷勤为道忙，老诚心愈健，淳厚义堪长。休怨时年浅，须存志气刚，有时桶底脱，永不受余殃。

　　示内阁德护法

圣凡都扫空，佛祖一齐杀，要得正眸开，谁知端的瞎。

　　示玉台朱居士

外边虽冗繁，内里要空寂，踢破黏胶盆，来吹无孔笛。

　　示宁还孔居士

恼后开只眼，不随影子逐，须知要到家，似贼入空屋。

　　示巨卿韩居士

圣凡总不差，生佛何曾隔，报尔快承当，莫教头发白。

　　示真一刘文学

焉矣之哉也者乎，总非心地实功夫，一回剖出泥中蚌，满手擎来是骊珠。

　　示德山杨居士

一句弥陀要念纯，一回念出一回亲，忽然自肯承当去，开眼何曾有二人。

　　示永祯李居士

本来具足莫驰求，秪要当人自点头，无影树梢悬日月，不萌枝上辩春秋

　　示斑若马相公

无声无臭甚希奇，这里那容两片皮，十圣三贤未梦见，王瓜茄子解吟诗。

　　示童生庞瑞芝

勤读诗书莫妄攀，只须透破仲尼关，玉堂虽贵多惊辱，金榜无名一世间。

　　示定宇杨文学

功名富贵前定，何必痴心强求，弹破纸窗可补，损人阴骘难修。

　　示次君杨居士

灸疤切莫着艾，好肉休教剜疮，授汝新鲜方子，困眠饥饼渴汤。

　　示腾还马居士

无为定须胜，懒有识的却，输愚佛在赤，肉团上休驰六合九衢。

　　示子贞仇居士

现成公案最捷，何必觅妙求玄，若能万缘放下，管取一枕高眠。

　　示文焕张道人

雌黄不含口角，烦恼不挂眉端，本是烟火神道，何须跨鹤乘鸾。

　　次普明禅师牧牛颂韵

　　未牧

头角狰狞陆地哮，分明相近亦非遥，溪边泽畔奔驰惯，劣性无端只犯苗。

　　初调

一段粗芒透鼻穿，等闲拽转更挥鞭，无明旷劫今调伏，到手须知不易牵。

　　受制

把住绳头不怕驰，登山涉水共相随，归来踏破烟霞色，镇日昏昏孰觉疲。

　　回首

芒绳一挽便回头，野性狂心渐自柔，莫谓山童忘管待，绿杨阴里系相留。

　　驯伏

林下悠游复水边，饱餐嫩草得安然，东西南北从他往，放去收来弗用牵。

　　无碍

露卧乾坤体自如，从来无系亦无拘，一声短笛青霄外，赤洒洒兮乐有余。

　　任运

逍遥散淡夕阳中，踏破苍苔绿草茸，渴饮饥餐无异念，憨憨睡稳竹烟浓。

　　相忘

人牛情谓不留中，云月溪山绝异同，法界该罗无向背，那分南北与西东。

　　独照

到头嬴得一身闲，一个闲人天地间，莫谓无心云是道，无心犹隔一重关。

　　双泯

拶碎情尘不露踪，一轮明月正当空，森罗万象难逃影，野岸凄凄草自丛。

　　山居

埋名削迹深隐，那管炎凉夏秋，只放茶烟出谷，不教菜叶随流。

竹长岫傍翠绿，松栽涧底苍青，分开野色藏拙，劈破烟霞度形。

斫去余闲枝叶，烧除朽烂葛藤，门开青山展，画榻定皓月悬灯。

竹杖深藏巨壑，草鞋且放孤岑，敲冰渴煮沙铫，和衲困眠纸衾。

一条脊骨钢硬，坐断圣凡舌头，世上为酬社稷，山中任傲王侯。

吟风啸月松岭，展臂舒眉石床，心上本无挂碍，遮眸按豆何妨。

有力任居梵宫，无能守住岩穴，隐徒爱斫青山，老叟常吟白雪。

守拙安贫俟命，闲眠对卧高岑，世上群枭舌乱，山中孤凤清音。

截断圣凡路径。恶声处处皆闻，懒去罗龙打凤，却来煮月耕云。

车马红尘不住，利名黑夜商量，山僧独得疏懒，枕石铺云就将。

年来志喜煨铛，翠竹黄花共处，生柴带叶横烧，野菜连根烂煮。

晓云分开岫色，流水带出莺声，独观山中野景，任彼世上虚名。

灰心水畔林下，肯效醯鸡瓮前，露出满怀皓月，照开万里青天。

懒向人间说法，山中总不谈禅，劈面迎风辣掌，当胸辊肚粗拳。

世上利门名路，山中石榻蒲团，终朝两餐白粥，稳睡红日三竿。

绿萝岩畔藏拙，松食荷衣度生，偶忆文园谢病，方思愚谷逃名。

自离修廊叠阁，独踞万仞峰头，等个杀佛汉子，与他结个冤仇。
嘉兴大藏经　香岩洗心水禅师语录


　　洗心水禅师语录卷二

　　参学门人实(云慧)编录

　　杂咏

　　游山

剩水残霞我独游平生知足更何求白云堆里浑忘岁绿竹丛中弗记秋谷口敲诗怀李杜溪边策杖羡巢由芒鞋踏破最高处万紫千红一目收

　　仲冬咏雪

昨夜天娥剪六花今朝片片落烟霞千峰顶上悬银鹤万派流傍伏玉蛇瘦竹怯寒将纸裹疏林畏冷用绵遮仰山狮子奋威猛孰敢当头犯爪牙

　　石空缁素求鼓琴以偈却之

弃却焦桐卸却冠韬光遁迹隐层峦补衣摘下云千片担水带回月一团盏内清茶和露饮釜中白粥共霞餐红尘鲜有子期辈纵有子期懒去弹

　　春日久雨

大荒尽是一团烟寒雨烂淹水底天海国金乌和雾宿银河玉兔就云眠梅腮滴滴浑珠溅柳眼行行泣冷泉恼杀东风傲不住掩扉终日阅长篇

　　次宋明府扇头韵

人生处世若临渊战战兢兢一念牵看破利名浑没帐丢开恩爱不须鞭回头尽是涅槃岸过步无非般若船大道现成休别觅灵光灼灼本来圆

　　怀良才王文学

昔时相别已曾忘孰料重新会故乡愧我无能从释类羡君有志列儒行才雄一斗低灵运文过千篇让子昂愿尔出头天外看大家共笑白云忙

　　次彬穆大士春日咏雪

满空滕六舞遍地玉簪开粉蝶飞寒竹霜禽噪野苔轻绵遮柳眼素绢罩花腮乘兴西郊外东风卷落梅

　　题罗汉柏

相识曾西竺人天称栋梁大夫推翠色君子让清香腊雪难凋操时花任和光儿孙俱跨灶枝叶遍芬芳

　　水月空华

冰轮悬碧汉团影落汪洋浪破金鳞舞波翻玉兔狂清光随水注练色逐风行一翳眼中着生生业识忙

　　元宵有感

处处元宵节笙琴闹画堂银花开火树玉烛耀纱囊尽听歌声滑时看舞袖长谁知人世乐尽是日边霜

　　送大璞禅人行脚

劝君同雁游休落池边住游至冥冥中弋人无可慕

　　王孝廉求开示无位真人偈以寄之

无位真人形虚空大块肉山僧写出来不觉笔头秃

　　送无参大士住山

耕云种月是生涯深结草庵待作家搓就龟毛绳数丈五湖四海系龙蛇

　　学正王公讨语录看

休把鱼眸认作珍泥牛非是玉麒麟若能直下承当去免作循行数墨人

　　赠耆延师供长灯

两鬓须眉似雪霜灵山嘱付尚难忘赤心竖起光明幢万古千秋照法王

　　韩居士承认送书多日不来以此速之

丈夫出语要斟酌不重千金重一诺若肯偷功送上来山僧共汝吃璎珞

　　次一拙姚居士韵

梦中得句梦中欢识破梦时梦亦闲抖擞诗囊诗与发诗囊何似肚囊宽

　　长安李文学使人山中索句遂寄

岩下一溪剩水岭头几片残云惟留剩水炊粥分破残云寄君

　　因事示文斋王居士

赞扬掬土培山毁谤吹光割水赞毁何减何增回头各自知止

　　送王老相公应试

优才必出耆年至宝多生老蚌这回及第心空来到山头吃棒

　　与友登文塔口占

一上目空四海到头高低齐分侧身送回落日伸手摘下飞云

　　夏日与友闲吟

弄竹清风习习挂松斜月弯弯岭外朱桃袅袅崖前碧水潺潺

　　与同参抱璞

多年抱璞林下宿雨餐风苦奔设若不逢别者至今犹泣荆门

　　冬夜间吟

月冷冲风削骨更深寒气侵腰光凝银汉天远冻合琼林地遥

　　因事有感

性拙从教世弃名微一任时抛生平独好幽隐不与狮虫结交

　　夏月过拳庵赠清净禅人

拳庵暑卧松风胜似高堂广厦疑是羲皇上人原来清净禅者

　　寄方外友孟孝廉

自从相别多年觅个知音有数意欲亲身谒来山中白云留住

　　春夜围炉

柳絮牵花窗外波斯待月水中山家浑无一事炉里榾柮通红

　　冬日庆协台许公寿

霜冲径槐叶空风卷亭竹梢瘦惟有雪藕冰桃倩来与君庆寿

　　秋夜对月看经

叶落静铺地草轻茅飞伴檐霜蒲团对月清坐惟了残经几行

　　秋日间吟

树头枯叶先坠岭外寒花暂香孤馆夜栖远客清砧昼和啼螀

　　赞

　　自在观音

者贼瞌睡妆憨却有些儿奇怪不知据何神通人人尽都礼拜红尘堆里偷安白浪滩头自在咄再不写者样子一任风吹日晒

　　广东会翁尊宿

错认广东原来尊宿有时棒青天有时呵古佛急水中择乳虚空里揣骨要做出格丈夫恶嫌祖灯上录赚得无限男女尽教袍方顶秃殃及儿孙没了时千古万古恨不足

　　题了凡比丘尼

红尘跳出立禅机坐破蒲团绝是非遗得芳名他日继仍留珠色异时辉扫除人我世间少斩断恩情宇宙稀偏着袈裟效佛祖全无寸缕嫁时衣

　　自赞

者汉参禅无悟识字却也有数戒律自来懒持经文两眼不顾猛虎口中攀牙剑树山头纵步踏折虚空脊梁撞破弥勒大肚横拈七尺乌藤佛祖骨悚毛竖直下断人命根说甚向上一路

　　机缘

　　僧参，师把住云：“浆水钱，旦置还我草鞋钱来。”僧无语，师托开云：“将谓你是个人，原来是个顽皮俗汉。”僧拟进语，师喝退。

　　僧问：“如何是和尚家风？”师云：“三脚铛煮淡黄齑。”僧云：“忽遇客来时，如何秪待？”师云：“一碗两碗。”

　　守府杜公问：“如何是佛？”师云：“无限丹青手，都卢画不成。”公指佛像云：“争柰这个何？”师云：“一翳在眼，空花乱坠。”

　　僧问：“如何是第一玄？”师便打。进云：“如何是第二玄？”师复打。进云：“如何是第三玄？”师云：“你问太煞。”进云：“三玄已蒙师指示，向上一路作么生？”师打云：“一任举似诸方。”

　　赵孝廉问：“儒释之道是一是二？”师云：“醋梅同酸，生熟异味。”廉笑云：“三教本来一家，有甚生熟异味？”师云：“虽然如是，也要相公皱眉一场始得。”

　　学正王公问：“和尚如何行持？”师云：“早晨吃白粥，下晚又觉饥。”

　　僧问：“一法若有，毗卢堕在凡夫万法；若无，普贤失其境界。去此二途，请师一接？”师云：“王瓜茄子。”僧云：“意旨如何？”师云：“地肥偏大。”

　　李明府问：“如何是西来大意？”师云：“日头东畔出。”府云：“不会。请和尚指示。”师云：“佛法尽随他烂却，舌头终不为人谈。”

　　僧问：“如何是父母未生前事？”师云：“朱弦弹夜月。”进云：“如何是已生后事？”师云：“翠袖舞春风。”

　　佛事

　　至嘉兴府敕赐龙藏楞严禅寺为法叔澹崖老和尚设供

　　龙池迸出狮子，踏断诸方葛藤。虚空中结窟，开人禾之眼目，为万世之宗乘。三山中竖帜，南海上归隐，遗下未了公案。幸我法兄和尚继继承承，建法幢于楞严古刹，权衡龙藏，拨明祖灯，可谓旃檀林里旃檀狮子窟中狮子。虽然与么，且道如何是未了公案？顾视左右云：路遥夜长，休把火，大家吹灭，暗中行。

　　为天童密祖设供

　　者个没情面老汉，相似个戴角猛虎，把断要津，不通凡圣，孰能构得？至今归隐，山崩海枯，日月暗黑，不肖秪得斫额而望，何故亲承？入室之孙子，不同门外之游人。

　　为正觉润光剃度师翁设供

　　▆踞正觉将一个死猫头东抛西掷卖弄一生惜乎无人酬价惹得泥牛忿关虚空扑落大地平沉觅之不得虽然如是过量事须还过量人秪如酬价一句作么生道良久云吴门剑池深。

　　为海宝洪源得戒和尚设供

　　者老和尚面铁志钢不随大队衲僧丛里夺标戒坛之中拔萃偷出火宅众生莲邦安入佛位退步踏翻沧溟抽身虚空粉碎虽则与么作略到底者个不会大众且道是那个聻遂拈香云淡烟笼竹一堆愁细雨洒花千点泪。

　　为山主马公对灵小参

　　浮生幻化全体放下休拟议莫返复红尘多少人孰肯效刘阮马公乃红尘之丈夫不昧灵山之记莂舍基建刹养育龙蛇恒为蓝田种子永作苦海津梁不幸今日世缘毕矣山僧与居士称方外莫逆无以为赠但愿居士用大圆觉永作住场身心安居平等性智何故如此得人一牛还人一马且道犹有差别处也无更听一偈片片白云挂孝来商飙阵阵满林哀汗衫卸却归空去脱化莲胎越圣阶。

　　扫湖广白云象林老和尚塔

　　一别吾师数十年家私荡尽对谁言今日吾师归去也几多欢喜几伤颜不肖拜扫彻底空囊秪是偷天卖日换得云门饼金牛饭赵州茶曹山酒汾阳猪首权且供养大众会么抱璞不须频堕泪来朝更献楚王看。

　　书问

　　与友人

　　吾兄所教之事一一奉命前者深扰多承厚意常念吾兄德行兼全柱石法门有光先德而弟愧不及枲第蠡管之见惟是暖其衣饱其食外无剥啄内无追呼不知丛林是何物檀信脂膏以何消僧众日用将甚作主宰古德云未明者个空住世有人与你算汤水钱未明者个空行脚有人与你算草鞋钱果无惧乎但叨居林下守拙泉林只以偷闲度日以终余年每慕白眼青睛其柰时势为艰法久成弊珠目无论金石难齐幸喜早逢高鉴彼我何更饶舌哉且愧泥水多端葛藤繁露万望吾兄了明生死大事不忘观音妙应火里灿朵芙蕖吾兄若要承当者事先须办一双不受人瞒底眼孔百折不回底脚跟真真实实肚肠把从前底络索一齐放下向食息起居处饥餐渴饮处闲坐困眠处时刻检点若是岸柳溪烟层峦叠嶂又与道远矣古人欲明者事餐风宿雨历遍百城不以为劳吾兄必发精进莫要当面错过善知识亦非从天降下从地涌出底盖古今如长夜惟善知识先醒觉得兴慈运悲摇醒几个梦中人果能踏破祖师关头一任春游芳草地夏赏绿荷池秋饮黄花酒冬吟白雪诗只恐偷心未歇时时捕风捉影若论佛法阶级则曰参禅曰习教曰持律如熏修行履不过访知识住丛林入深山一口吞尽佛祖街前解下布袋时当末法岂多再见但有根性不常者见人持戒即欲搭衣何曾见他忍辱来见人居山即欲结茅何曾见他死心来见人参方亦去迤逦行脚何曾见他觐问知识来见人住世亦去修庵何曾见他体取丛林规矩来见人讲经却也分文别义何曾见他点出经中旨趣来见人谈禅却也擎拳竖指何曾见他实悟实证来所以名或过于佛祖实乃下于凡庸隐则近于哑羊显则同乎说客若是者等师僧于我衲僧门下提草履也不用他如是琐琐者只要吾兄向大道上直步长安弟若不将崎岖险巇路径一一道破又恐中途被柴栅缠缴云门道观音菩萨将钱买胡饼放下手云原来是馒首若委悉得者则公案方知大海边渴杀多少人大仓中饥杀多少人故曰悟了还是旧时人不改旧时行履处若认奇言妙句犹是钵外安柄画蛇添足只知背脊朝天不觉脑门着地引蔓牵藤寻香逐臭惑乱后人无有了日见他谈柄戏论之词便乃书之写之珍之重之此系蜣螂弹子而已金屑虽贵入眼成翳岂不闻好事不如无乎从上古人不是资谈柄恃聪明图名誉依样画葫芦参须真参悟须实悟证须实证密密绵绵或顺或逆忙里闲里打成一片得斯受用如护明珠遇境逢缘把得定作得主虽居世间不舍道法照耀古今眼目人天到者田地生死去来得大自在作个林间翛散士世外空闲人者事亦非聪明广记要自有生以来一点虚灵不昧具得一副金刚骨头不曾依他劝化突出一个干净念头志愿学佛学祖拔济先人提挈同类却把一枚古镜贴在胸中参照古人从前满肚络索自然法法精妙投入我镜方才行脚到者里已具一只择法眼睛始可遇人若逢真正烹佛炼祖钳锤一语相投全身跳入火聚中踢翻炉韝师资一场漏逗打破镜子自从胡乱后三十年不少盐酱钟楼上念赞床脚下栽菜任尔所为虽然如是说得一丈不如行取一尺吾兄趁此色力强健了明生死大事不惟自已参学事毕亦乃法门有望弟不觉忉忉怛怛说到者里谅吾兄鉴之必不我罪也弟深愧贫囊无能为寄惟有陈年葛藤信笔一纸聊代面谈惟祈鉴之尚容躬叩弗一。

　　复石门崔学正

　　抟风激水出北图南乃世谛能事尽性立命超佛越祖又出世之本旨护法取鱼乎熊掌乎文章事业实同孔云恩爱田园还类肘柳既然诚信庸讵山僧啧啧耶石门一晤果属奇缘忽接来翰犹如觌面若论这段大事最先要个信字信能成一切种智信能证菩提道果信能为圣为贤信能超佛越祖信能度一切苦厄乃至忠孝节义尽性立命超度宗亲拯拔群迷世出世间经大传远无不从此一信而建立诚能全忠全孝世间心尽矣诚能尽性立命出世间心尽矣若夫贪名慕宠嗜色滛声汶汶碌碌于浮云蜗角之人心岂足论哉护法虽然诚信须从诚信之中复添个恒字山僧曾拟恒字之形以示人曰一日二六时中须竖个决定心勿令此心少曲暂如是久亦如是常如是变亦如是顺如是逆亦如是这不曲底心就是直养就是生直就是蓦直去之直这恒字就是行健就是自强就是干干夕惕之恒书至此笔端愈觉难禁然葛藤繁兴且放过一边惟护法信之体之行之证之刹那今古切莫负此根器。

　　复友

　　吾兄朝夕精勤自不厌烦务在济人利物弟观吾兄之立志也努力甚坚其岁月之行也甚深故得一方施供善者顶礼恶者欢心人天之因尚不尔违则无漏胜因可知矣况复造请五大部兼作水陆大佛事益见吾兄护法之诚为道之切所谓舍财定要大丈夫学道还须英灵子者也但学道有七种难看破世情难得决定信难具端正眼难遇真知识难中途不退难必至究竟难兴慈运悲难不为七难拘挛钩锁则一切无难耳弟自愧薄劣弃素著缁胁不至席三年抱璞林下数载而不敢有妄绍佛种之心猥蒙吾师收入联芳至楚还秦亦不敢有与人为师之想是以息肩于山居僻处养拙守贫日饱刍粟以度余生多见法门中举措不齐有言实而行非者有行实而言非者故不敢雕沙镂玉结草乖人如古之至人清素之安命神鼎之孤高汾阳之待时陈蒲鞋之守分不切于切切于所当切切之至也今则不然炫色求名不务于实积金帛构是非甚蛱蝶之寻芳游蜂之捕蕊若蚍蜉之慕腥膻于车尘马足之间不顾网罗轮蹄之厄尔本清墠翅霄汉丽天风饮高露而乃故低飞而掠残花啖膻味甚于蜂蚁蝶乎此辈纵是卢扁亦治他不得虽然人能弘道非道弘人得人则兴而道存失人则废而道泯人才之难岂独今时为然哉当时马祖八十余员之后唱导者多中间求一行履见地的当人如麟如凤如象如龙不道全无只是稀少仅有黄檗临济赵州云门岩头曹洞诸大老皆是掉转黄面老子宗说眼睛照穿自己鼻孔全机大用横说竖说自然合辙建立宗旨便有玄要料拣宾主照用君臣偏正棒喝与夺诸法他不是挨门傍户依稀仿佛做将来却是自己胸襟流出盖天盖地底物事若是具得这个手眼可以当下插标如今都是泛泛之徒学语之流旋蒸热卖但只学得一棒一喝语句下打得个之绕便尔付拂子写源流自谓他是善知识也不管宗旨明与不明头尾正与不正可怜生且不从上亦有将就做底善知识也亦有半斗丝之和尚也烂羊续狗累人累己古人道见与师齐减师半德见过于师方堪传授此语将来何用纵有入场底都是些利徒那有高山顶上看山下人趯把戏弄鬼眼底把将古人公案唱几句山歌和些油烟搭在白纸上见张说好李也说好张说高李也说高大家随口打喎喎谁能缁素谁能分别检点将来名虽说法而实攒利孔不能消旷劫生死于今生且留今生之生死于旷劫世道薄矣人心坏矣乃曰人情浓厚道情微道用人情世岂知空有人情无道用人情能有几多时只如抖擞于堪忍界中白眼箕踞于松树之下遍地人情何道之有哉到这里挽转头来人情道情一时放却随缘过日好看那青山绿水翠竹黄花欲取之而不禁任运之而无差果然富贵留人无如贫贱之肆志上古之士去富学贫此皆素位而行况复帝尧茆茨不剪大禹卑其宫室孔子食蔬饮水颜回陋巷簟瓢古人之操守不耻恶衣恶食谋道不谋食忧道不忧贫此古人之常心不然则树坐冢栖又成虚诞矣何晚辈出家之流滥冒阇黎之德徒假练若之尊又不探古人行脚亦不究自己性命如醉客之迷珠若达多之认影甘碌碌三三两两掉手踵足于世路之中流而不返失其真妙觉明阐扬一生虚妄蓦然三寸气断只一寒灰冷土呜呼是者不惟有愧于上古之大老而亦无面目于地下也所可痛者夺朱乱苗维莠维紫孰肯向香至王太子前一臀坐断舌根他后无舌人解语胡张三黑李四能浼我哉此风既堕大厦非一木可文山中无事信口乱谈惹得吾兄览之一笑若有傍观不肯叫骂相期而弟幸矣又况仲尼之行道于天下也可谓至神至圣然至神至圣犹不免楚狂之歌微生亩之说晨门之问黄面老子之垂手也可谓至道至德至慈至悲尚不避马麦金枪之苦旃遮孙陀之谤调达之害是二老子之行脚也亦莫逃于谤说我今何人哉今天下之域路若羊肠僧如麻粟知己同流者谁邂逅相逢者几弟观吾兄志不随流心怀忠信行履披落雁之风慈悲喷护鹅之味又况于参有进于机有投嗟悼同心不减先哲之忧而佛法大有望于吾兄也前次蒙兄遣弟爱下为病所累未能相伴吾兄终以为恨耳吾兄讽诵华严必在华严寻个下落所以一部华严世界海惟一毗卢遮那身具之此毗卢遮那身惟一释迦妙性具之此释迦妙性惟一众生心具之众生之烦恼无边故诸佛之法界亦无边众生之念念无际故现相之菩萨亦无际众生之分别无穷故文殊之观察妙慧亦无穷众生尘刹之妄想无尽故普贤之应化行门亦无尽然是中有因有果有体有用全果是因全因是果全用是体全体是用入法界品之善财乃自性之觉体文殊普贤及五十余员善知识乃性中所得之心法斯则全因是果全体是用也世主妙严至离世间品品中之毗卢遮那乃如来藏身之觉体文殊普贤及信住行向地之诸菩萨乃华藏世界之本根斯则全果是因全用是体也故知心性觉圆则藏身与法界全彰智行具足则文殊与普贤共命所谓应观法界性一切惟心造也古德有云若端的一回汗出便向一茎草上现琼楼玉殿若未端的一回汗出纵有琼楼玉殿却被一茎草盖蔽所以蟭螟入蚊眉不觉为甚不觉只因太近若是吾兄会得干戈林里横身色丝岂绊于跟下荆棘丛中摆手十字无关于口边便可干木随身逢场作戏有何七种之难拘挛钩锁而不超越佛祖者哉吾兄须如山中乱谈以坚其志。

　　行实

　　戊寅岁冬至日两序大众至方丈请述行实余不允众启求再三义固难辞遂据坐乃云余乃建康江宁人先祖从明宦游于秦明运改革迁至宁镇祖逝移居任春堡父刘母黄氏顺治甲午十二月二十五日酉时感异而生年十六在芸局边与同学读书阅范知府入山修行扯淡歌乃叹曰功名富贵总是梦幻妻子儿女无非空华一切事业实是一场扯淡尝闻生死事大无常迅速墨花烟藻讵免生死乎至年二十夜梦五色莲华庄严宝塔独坐塔顶僧众围绕念佛觉来念曰我此愿力何时得了遂自将刀断发誓死出家父母约知亲友再三苦劝曰你去出家丢下年老父母何人奉养余云在家奉养口体之孝也出家修道乃出世间之大孝胡不许邪父母泣曰我今六十有零将死不久我若死后那时一任你去余不觉泪下默然而止未及三年父母俱逝一切祭葬事毕年已二十有四忽然思曰我此愿力今日可满遂写遗书封于匣内是夜逾城礼正觉润和尚乞求出家尚问父母在么余曰俱逝尚云有妻子否余曰有妻子尚云既有妻子如何出家余曰闻佛舍国我今何人尚云我这里不允余曰和尚不允某甲别去寻师尚云汝且暂住再作商量留住数日鉴其志不可夺尚遂披剃命礼柏庵师为师至晚自入方丈乞求开示尚云汝去念佛看念佛是谁余应诺而出一日余在殿檐头立尚问在此作么余曰念佛尚云念佛是谁余蒙然不知遂发愤参究废寝忘餐初冬半夜经行忽然有省乃曰元来本是自己何得向外驰求次日和尚围炉余呈偈尚接得看过扯碎抛入火中一顿诟骂汝等抛妻撇子出家不干实事来弄虚头余抽身便出满面惭惶自己追思还不是者个道理仍前抖擞精神苦苦参究越明年往鸣沙州完具足戒期毕至螺山随喜闻老宿举临济在黄檗处吃棒因缘豁然把从前疑团当下脱落乃曰纵然奇特终是寻常仍返正觉尚问受戒了余曰受了也尚云那边一日有多长余曰钵盂两度湿尚云又来弄虚头余曰和尚莫压良为贱尚颔之至晚尚唤入方丈曰汝乃般若夙因莫要在此久住速下南方参学余曰和尚年老某甲在此侍奉尚云侍奉有人不必繁虑余即拜别直造长安首参兴善荐福次谒风穴又参金粟解制后至楚地广教作参头半载为病所累乃百叹曰我今薄福虽处丛林终日被病魔缠缚想是此处无缘遂带病告假遍参诸方受尽饥寒苦不可堪参历豫章吴越一带丛林拨草瞻风又弗觉四载矣末后转楚行至东山阻雪闻白云象林和尚道风孤高钳锤恶辣因破雪至彼参见尚问那里来余曰东山尚云如何是你行脚事余曰草鞋踏雪尚云意旨如何余曰彻骨寒尚竖拳曰向这里道道看余曰少卖弄尚云杜撰禅和余拂袖便出遂执侍左右受诲一载癸亥春日以源流顶像授之余辞曰某鲜能薄德敢当大任尚云老僧悉知汝勿固辞余不敢违命即九拜受之时年三十矣受付嘱后仍归陕西拜礼剃度师翁季秋至古邠皇涧寺息肩未几有人报师翁圆寂于五月矣余即易纸烛设灵告香阖郡檀护闻余至同本寺耆宿勉留开法余坚辞再四众请愈笃不得已许之修建药师道场兼立禅期百日座下缁素万指有余期满永寿马九诸檀越殷勤敦请至彼未几缁素盈门留住一月即欲告辞有马某父子舍基一所同众居士挽留创建瑞岩延余居焉遂辛苦几年一切事毕于丁卯五月望日贡士赵老先生明府祝公同诸信士为余立碑遂住数载康熙三十一年春月回正觉与剃度师翁扫塔高玄二宿同灵州檀护请镇河塔升座说法一时四众耸动弗料中卫缁素谬听虚声请住华严禅寺祝圣开堂座下衲子千指围绕有养巨禅人文学俞公同镇靖阖堡众信请住宝庆禅寺起建盂兰道场当道宰官诚敬护卫复同诸山耆宿阖郡缙绅士庶请住观音禅院结制安禅期毕万佛洞耆宿守府赵公同石空寺堡众信请万佛洞住静未及数月镇台李公族叔英宇居士协台刘公伯玉协台杨公宗道得续师资之缘新建香山香岩禅寺请于十月望日修建水陆佛事兼立禅期百日道俗往来如织期毕欲回瑞岩休老协台杨公刘公英宇居士同阖山数百余人挽留永远住持自揣德寡行微无能为任不得已权且应诺汝等大家尽知又何必用我劳叨作么这样薄劣之状乌堪齿录外扬家丑取笑大方生平丑恶一时吐露天寒无烦久立一众作礼欢跃而退。

　　附创修瑞岩洞碑记

　　永之村名马九以姓着之当年蕃衍可知邠风化存人心好善与余裕家庄相邻道经此村环山如屏一河如带盘桓而苦无同调间与二三野老倒一尊于夕阳篱落间野蔬甚甘野语甚洽野景可画咸叹曰昔时有禅院残废久矣何处寻游览一片地耶适古夏头陀乃弱冠儒流而入禅者禅号洗心自金陵旋古邠皇涧寺村叟马一贵张汝喜同众绅衿闻名敦请禅师至本境谋修香刹不能聚材鸠工师度形经营创辟一洞题曰瑞岩洞傍延客所煮铛所卧榻所各有净室洞中像设形好如生钟鸣鼓响唤惺迷愚香绕灯明焚修不辍首祝　皇图巩固与荩臣良吏介繁祉育多男更祈普会士庶胥衍庆而未有艾也由是远迩游览者师一挥麈启齿贤而智者则豁然心折愚而悍者则改不善以回心噫嘻异矣哉禅教有裨于人心而淑气质也洞外凿井而味孔甘培树而荫孔茂虽蕞尔兰若非峨峨月宇之胜无注目俶诡之奇而纡径耸壁鲜花绿竹岩下幽栖又是一洞天能令人忘岁月矣幸逢明府祝老父台仁廉爱民善教翔洽士庶佩德颂之曰今日召杜善气流转所以时和年丰盗息民安灾厉消而生聚昌灵应覃敷福星正照何一非瑞之感何一非瑞之征也哉方知师之命名非漫然而无谓也余疏懒无能养拙而甘沦落甲子岁瓜月得瞻师丰采暂聆玉屑顿销俗障欣然赠之以诗曰；冲年了悟入禅林一晤知师道行深座上高谈浑古偈洞中藏录悉良箴慈怜劫苦须航渡法化顽冥赖锡临愧我未明清净理白头仍染利名心师亦答余偈语如雪琴林磬冷冷清远字字琳琅愈信师为非常僧俦也余门人马绣一贵之子马锦一官之子父子世德笃于善行毅然布施舍基一所修瑞岩洞舍地十六亩族人马之龙舍地一亩以上地粮俱在原主于以供香火于以招名衲古云善有善报可卜其受福泽而未有艾矣绣欲表师之功德暨布施之姓氏并垂不朽欲后之人睹斯洞也眺斯景也心旷神怡观感而增廓观感而勿替因向余乞言立石俾行善之气化转运不息瑞感之灵征相衍无穷但余不能孔硕其辞第以朴略质言而为之记。

　　时
大清康熙二十六年岁在丁卯蒲月谷旦
永寿县在城甲午拔贡赵运熙顿首拜撰

　　文林郎知永寿县事三韩祝钟杰

　　驻防永寿县千总赵英

　　儒学教谕古夏雷复

　　初晤洗心禅师访记

　　余鄙性爱与丛林大知识谭人每以虚无尤之却不知此中气味自有一种迥出尘凡的妙处未易领也辛未秋移居五峰之阴都人士相传瑞岩有
洗禅师者真大和尚余不觉鄙性遂热因不惮崎岖而诣乎其处一入洞即见清松带露绿竹含烟曲径从半空中延至法堂已知别是天地非人间矣及晤禅师气宇果颙昂也风度果潇洒也询厥桑梓则出语录以示之余捧读一过方知为江左名士自童年涉此途曾费了如许伐毛洗髓工夫所以语语俱根性天全无一毫郛郭气色犯其笔端岂不是两间不朽文字世谓名下无虚士者非欤或者谓业已僧矣焉用文为噫如若言势必使凡为僧者尽皆浑浑噩噩而后止不过与山间草木林中鹿豕同耳何足贵不见今之僧乎稍谙楮墨即为识者所赏何况胸藏八斗学富三余且怀一段不矜不伐之德如禅师试问丛林中有几人乎文何縠于僧哉文何縠于僧哉始知禅师果不可及因附俚言以志所感。

　　　　　其一

南国出尘士，谈经漆水隗，鸥因杯度下，鹤为锡飞来。洞口多桃李，阶前没草莱，勿疑深谷里，不寄▆天才。

　　　　　其二

个中得趣味，挥麈坐林隗，东野休风至，西山爽气来。修成篱内菊，扫尽涧边莱，且向禅关也，深藏作赋才。

　　　　　其三

瑞岩开古洞，洞口傍村隗，嫩草无冬夏，轻烟任去来。止栽松与竹，不种苔和莱，莫谓少车马，知稀是大才。

　　　　　其四

不惮迢遥径，纡回过险隗，山从云际起，水向石边来。崖下风鸣树，町头霜仆莱，登临偏有兴，敲句奉高才。

　　　　　又缘马子得见禅师遂步唐韵以赠

欣逢物外友，缓步入禅林，静里乾坤大，闲中道理深。参乘浑尔我，持戒敛身心，不到花飞处，何缘听巨音。

　　　　　右一

好个大和尚，只身辟梵林，眼光明且远，侠气高而深，西域真佛体，东都至圣心，虽常敛凤羽，在在敷清音。

　　　　　右二

弢光趋幻境，声价倍儒林，会友文方重，有邻德自深。行三代直道，存一片冰心，愿以此相照，母金玉尔音。

　　康熙辛未仲秋日奉天韩岍顿首拜撰

　　后跋

　　观夫世尊出现于世亦秪为一大事。因缘从古先哲弘法利生其理亦然。非小补哉。但开法扬化之宗师。须具六种之成就。五处圆密行解双融事理。无碍始堪东播西弄。否则山鸡类凤鱼目溷珠诚可惧也。丁丑冬余自蜀归秦闻　洗心和尚几处弘法道风孤峻。欲亲法诲未惬其愿。后适和尚驻锡香岩。于戊寅春幸获一晤。真可谓西河狮子正觉彩凤。吼则狐畏。飞则翀霄。或隐或显。莫能窥其涯矣。余索语录。和尚辞之再。余索之坚。和尚不得已而出之。余得展阅。羡其言言见谛。语语超群。玉转珠回。如处水晶宫。心目莹彻。堪为末法之龟鉴。不但增佛祖之光。亦且为法属之庆幸耶。讵可任其湮没弗传乎。余亦不辞鄙陋。聊述数言以赘末后。付之剞劂。用贻大方同志者览焉。

　　戊寅桂月望日古夏人文止谨跋

　　康熙庚辰冬日板存浙江嘉兴府楞严寺大藏经坊
