嘉兴大藏经　知空蕴禅师语录


　　知空蕴禅师语录序


　　滇楚九台山知空蕴禅师语录卷上

　　嗣法门人通(□□□)等编

　　上堂

　　辛亥年三月十五日师于楚雄府福城寺接湖广衡州府开峰山南云禅院密行老和尚书并法拂真仪合楚宰官居士设斋请师开堂师至密老和尚像前拈香打○相作女人拜曰谢师远来无可秪待插香曰只此一炉莫怪空疏遂至法座前以拄杖指云文彩未彰消息已露今日文彩既彰且道是个甚么须弥灯玉第一座遂升拈香云此一瓣香奉祝
当今皇帝圣寿万岁复拈香曰此一瓣奉祝　前镇镇台马公本府仁政冯公许公本县潘公三营副将并阖郡绅衿居士恒为佛氏金汤大作
朝廷玉柱又拈香曰此香多年啮碎生铁核一旦收归台山侧非是今朝难忍俊且要应时与及节插香曰专伸供养现住湖广衡州府开峰堂上传临济正宗第三十二世上密下行老和尚用酬法乳之恩维那白椎云法筵龙象众当观第一义师顾左右喝一喝曰大众好时节还相委悉么若也相委悉福城令不虚行其或未然有疑出问僧问如何是第一义师竖拂子曰刺破你眼睛进云如何是临济机师曰三头六臂进云如何是临济用师曰有棒不打你进云多谢和尚慈悲师曰切忌相辜负问今日福城寺里人天普集和尚据法王座作师子吼捧毂推轮即不问谢却华冠事若何师曰匝地风光进云和尚久阐水目宗风为甚今日别行一路师曰春风三月里得意便迁乔进云与么则一步阔一步一着高一着师曰乘时非有意出谷也无心进云只如的的为人一句又作么生师拈棒便打僧礼拜师又打乃曰我本无心有所希求今此法王大宝自然而至大众还知法王大宝么竖起拂子曰只者拂子且道是开峰底还是福城底若道是开峰底却在福城手里若道是福城底又是开峰付来唤作开峰底固是瞎唤作福城底亦是瞎毕竟如何拂一拂云拈头作尾寻常事不是其人也大难即放下拂子举兴化和尚上堂曰祖师心印状似铁牛之机去则印住住则印破只如不去不住印即是不印即是师曰兴化老人只知贪程不顾旁观者哂蓦竖拂子曰今日福城为尔诸人指出者印子如狮子王吒沙底壁立千仞且诸人恭临法座山僧不敢藏拙未免依直共通山僧于三十六岁上破家散宅参水目得戒住老和尚承其印可勉于出世为人山僧自愧福薄屡坚却之病思自养入九台煨折脚铛以待残喘而素志岁久月深幸自可怜生适承闲峰老和尚不忘旧债两番婆心远命隐馨上座赍来法物其嘱累之重不啻黄檗之禅板几案也然正恁么时顿令不肖于水目昔日退委之因(相隔)千里于开峰三千里外绝淆讹大众此恩难报所以今日就此福城东际大塔庙中炷一炉香以报法乳蓦召大众曰且道与他临济大师唤侍者将火来是同是别良久曰珊瑚枕上两行泪半是思君半恨君喝一喝便起。

　　九台山大方广寺上堂拈香祝圣后拈香曰此香消殒虚空裂破三际用处风流藏处稳密爇向罏中二番供养湖广衡州开峰堂上传临济正宗第三十二世本师密老和尚用酬法乳上首白椎曰法筵龙象众当观第一义师曰当观第一义晴空杲日难回避不观则背义忘恩观之则无事生事且道毕竟如何鹞子过新罗擘箭追不及僧问昔日灵山正令今朝台岭重提声未绝师便喝僧礼拜曰兵随印转将逐符行师今领众升堂符印在甚么处师打曰一棒一条痕进云南云老人赐师个甚么师又打曰不知痛痒汉进云者是南云老人的和尚分上又作么生师连打两棒乃拈拂子竖起曰只者个触不得背不得衲僧用处光明烜赫挥也三千世界随手转掷也百亿须弥直下裂有时唤作达磨眼睛有时唤作释迦命脉亘古亘今不拘格则虽然如是要须大悟一回始得今日众中莫有大悟的么试出吐露看一僧出礼拜师曰点即不到僧拟喝师打退复举世尊于灵山会上拈花示众众皆罔措唯有饮光尊者破颜微笑搔着世尊痒处世尊忍俊不禁便道吾有正法眼藏涅槃妙心实相无相微妙法门付嘱与汝勿令断绝此是灵山一会万古徽猷据山僧看来饮光尊者虽则一期俊快要且只得一橛世尊不惜满盘托出也则犹欠一半大众山僧恁么告报莫是磨棱合缝抑古扬今么且喜没交涉既不如是且道意在于何久参耆德自解知时后学初机难免一笑虽然笑则笑矣你道与他饮光尊者当时发笑是同是别蓦竖拂子曰纵使豁然亲见得辜他先圣丧儿孙掷拂子结椎下座。

　　上堂众僧出问师一一答了嘘一嘘曰你等这些问头都是长连床上方册子里学来的何不将斩新日月呈似山僧众无对师乃云昨日十五放过一着今朝十六添了一着六六依然成四九且喜将错还就错德山棒临济喝照用同时人境俱夺饶你伶俐难摸索山僧者里不行棒不用喝日用寻常如虎戴角窗推明月上千峰帘卷白云低万壑处处囊锤和颖脱蓦顾左右云还有真实解会者么会则事同一家不会则千差万驳以拂子击香几一下。

　　诞晨楚雄前镇众宰官居士供法被到山瑞亭姚檀越设斋请上堂师指法帐曰神光不昧万古徽猷入此门来莫存知解只者个幔天网子团团瑞彩交络簇簇锦绣铺成优昙艳丽金紫腾辉已作大师子吼也大众还会么还闻么霹雳声中晴空掣电杀人刀活人剑把定要津聊通一线盏子扑落地碟子成七片还有同生同死底衲僧么试出道看僧出礼拜曰某甲道得师曰狞龙不吞饵虾蟆冲浪过进曰觌面相呈有何回互师便打进云何不答话师曰罪不重科又僧问曰如何是金毛师子吼师曰山僧今日不答话乃曰山僧母难今承众宰官居士供此法帐。

　　一为庄严道场二要推山僧上曲录床露个真实消息若是真实消息众居士未曾举意造帐来山已前早露了也不见文殊对维摩居士道于一切法无言无说无示无识离诸问答是为菩萨不二法门我等各自说矣仁者当说何等是菩萨不二法门维摩默然山僧今日只得因斋庆赞去也竖起拂子云只者母难之晨凡圣同源生佛无别山僧与诸佛菩萨历代祖师法界有情共一胞胎同一化育总不出今日且道今日事毕竟作么生良久曰霜风吹大野法身赤骨　喝一喝下座。

　　上堂蓦拈拄杖曰只者个历代祖师重重指示天下宗师处处提持秪要人人识取者个若识者个四海同风能杀能活且道者个是什么卓拄杖一下云者里会得庶不辜负从上宗师亦不埋没自己还委悉么若也不委明日再为诸人说破便下座。

　　谢开山檀越瑞亭姚居士请上堂德山棒临济喝推门落白帝释草长者标如虫御木虽然只如一尘才举大地全收纤毫不露白云万里汝等诸人且作么生会良久云相逢相遇无余事携手同归不二门。

　　上堂夹山道目前无法意在目前不是目前法非耳日之所到颜子道仰之弥高钻之弥坚瞻之在前忽焉在后大众看他二大老虽则出处不同头脑却也相似不谓理无差殊古今一致虽然如是要须入细辩精始得稳当所以道一字透根源万法无彼此且道是那一字听取一偈清水里下白米寒山拾得笑而已上大人丘乙己三千七十可知礼拈拄杖卓一下曰一椎击破上头关问水寻山事毕矣蓦召大众曰还知么更为你作个切脚肩拄杖下座。

　　上堂拈拄杖云山僧作佛祖儿孙为佛祖烧香传持佛祖正令且道如何是正令行的句卓一卓云有何佛祖靠拄杖下座。

　　上堂盘山道向上一路千圣不传慈明道向上一路千圣不然妙喜道不传不然海口难宣须弥顶上驾起铁船师曰三大老推轮捧毂只知步步登高不解从空放下只如诸人上来下去寻常作么生驾驭咦俊英能逸格良骥不加鞭。

　　丙寅年正月初九日住威楚之广通县仙羊禅院结制邑侯胡公率众设斋请上堂师指法座云须弥灯王座曹溪古路头瞎驴灭正眼黄河水倒流要升便升万古徽猷敛衣就座拈香云此一瓣香清齐日月德被万机爇向炉中颛祝当今
皇帝圣躬万岁万万岁伏愿皇图巩固帝道遐昌大扇尧舜之风洪承禹汤之德次一瓣香奉祝本县仁政胡公洎护法宰官禄位高增并祝世守两衙绅衿善信高跻寿域永证菩提此三瓣香与虚空同大与日月同明与天之同高与地之同厚与海之同深与山之同峻爇向炉中上供衡州府开峰山传临济正宗第三十二世本师上密下行大和尚用酬法乳之恩上首白椎云法筵龙象众当观第一义师云如此白椎已迟八刻殊不知山僧未出方丈大众未出禅堂早已为诸人举扬第一义了也恁么时观犹较些子若向椎下分疏剑去久矣还有冲霄底俊鹘么试出与山僧拄杖子相见时有一僧出师云栖芦之鸠何堪拄杖僧无语师乃云一句明明该万象元正启祚物咸新柱杖拂子风流处一回相见一回亲如或未然山僧更为指示去也举拄杖云大众还见么复卓一下云还闻么若也历历的闻明明的见仙羊之令不虚施此见是文殊入理之门此闻是观音圆通之旨过去诸如来斯门已成就现在诸菩萨今各入圆明未来修学人当依如是法恁么瞥去如虎靠山似龙得水在此选佛堂中三条椽下七尺单前四楞蹋地稳坐安禅设有见之如盲闻之若聋者未免灯笼失笑露柱愁眉仙羊拄杖未肯放过在卓拄杖下座。

　　住净乐禅院结制上堂拈香云此一瓣香含褁十虚包括两仪爇向炉中专为祝延今上
皇帝圣躬万岁万万岁伏愿皇图永尧舜之风帝道与日月齐明次一瓣香智兼文武儒释皆宗炷向炉中恭祝驻镇滇南将军抚台二位大护法禄位千春边疆永镇侯封万里佛氏金汤次一瓣香寂灭场中结就闹市街头拾来炷在炉中上供湖广开峰山传临济正宗第三十二世本师上密下行大和尚用酬法乳之恩次分上供四川城都府昭觉堂上丈下雪大和尚又一分上供水目戒堂上无下住大和尚维那白椎云法筵龙象众当观第一义师曰一椎打就不观则背义忘恩观则无事生事众中还有知恩报恩不犯清波的衲僧试出道看众无语师曰众既不道山僧自道去也竖拂子云天高群象正海阔百川朝乃云世尊昔日为一大事因缘出现于世山僧到此静乐庵中结制亦不为别事亦是为此一大事因缘且道唤甚么作大事因缘卓拄杖三下云过去诸如来斯门已成就现在诸菩萨今各入圆明未来修学人当依如是法古人恁么道我即不然但云家贫难办蔬食忙中不及草书还当得么须知从来共住不知名任运相将只么行自古上贤由不识造次凡夫岂可明若肯恁么管取此大事因缘于此五十三日必然相应稳坐去也若还疑情未瞥更有一段方便举似汝等蓦直去西天国王问波罗提尊者曰我欲作佛不知何者是佛者曰见性是佛王曰师见性否者曰我见佛性王曰性在甚么处者曰性在作用王曰是何作用我何不见者曰现今作用王自不见王曰于我有否者曰王若作用无有不是王不作用体亦难见王曰若作用时几处出现者曰若出现时当有其八王曰八处佛性师当示我者曰在胎曰神处世名人在眼曰见在耳曰闻在鼻臭香在舌谈论在手执捉在足运奔识者知是佛性不识者唤作精魂遍现俱该沙界收摄在一微尘王即开悟得大自在妙喜曰且道王所悟得的是佛性耶是精魂耶若于八处悟得只是精魂若离八处佛性在甚处恁么荐得佛恩皇恩一时报足若不荐育王为诸大众下注脚去也鸑鷟麒麟俱是瑞旃檀薝卜一般香今日若有人问山僧玉悟得的是佛性耶是精魂耶若于八处悟得只是精魂若离八处佛性在甚处若荐得佛恩皇恩一时报足若荐不得山僧亦为诸人下注脚去也举起拂子云静乐庭前柏树子合掌常年向上方咦底头才拟议鸿雁过潇湘结椎下座。

　　小参

　　山僧今日也不要你诸人向上向下宗乘教乘诸子百家风谣俗谚只要诸人识取自心且那个是诸人之心你诸人者具根身则为眼耳鼻舌身意器界则为色声香味触法尽虚空遍法界上而诸佛下如蝼蚁无不具此种种亘古亘今无变坏相谓之常住法界既谓之常住法界则你诸人行住坐卧饮食男女无不皆在其中既皆在其中则折旋俯仰出作入息成办庶务参究诸人之心要且不可昧若也一时昧却则成佛成仙三界六道不得自由若也不昧则成佛成仙三界六道如龙得水似虎靠山所谓是法住法位世间相常住也拈拄杖卓一卓云且道者个还是常住法不是常住法逢人切莫错举。

　　佛诞小参举世尊初生周行七步目顾四方一手指天一手指地云天上天下唯吾独尊师召大众曰诸人还知悉达太子底落处么后云门大师道我当时若见一棒打杀与狗子吃却贵图天下太平还知云门大师底落处么若也知他落处更须买草鞋行脚始得听山僧为你颂出才出母胎便逞豪手忙脚乱恶风高知恩岂特云门老花发阳春海自潮掷拂子下座。

　　小参举有物先天地无形本寂寥能为万象主不逐四时凋竖拂子曰大众会么拂子　跳上三十三天触着阿耨达池龙王底鼻孔山前上地扬声大叫云阿剌阿剌山僧任么告报曹源一滴水偏地优昙华。

　　小参迦叶一笑传心神光三拜得髓拈拄杖卓一下云只此一着了无多子久参上智便合乘时顾盻踌躇剑去久矣更说甚矿中之金麦中之面一场自赚诸兄弟知也无若不知尽情放下直须绝后再苏莫待一事无成两鬓疏方袍圆顶胡为乎嘘一嘘靠拄杖便起。

　　康熙九年三月于水目大寺中为众援戒升座挥尺云古今一道露堂堂三际空圆大道场棒喝施呈闲器具豁开顶眼绝商量乃曰水目佳山是出佛产祖之地吾滇名山也声传六诏灯续五天人杰地灵地灵人杰昔之净妙皎渊阿标普济诸大老曾于此处此刹此座之上大阐玄风挥弘祖道若论道之一字彼诸大老亦不曾前山僧今日亦不曾后大众还会此道么此道本无言说处物即真不离日用寻常会则盖天盖地无古无今运水搬柴尽是神通妙用不会则礼佛看经都成业识茫茫无本可据今日诸人既于山僧处求受心地戒法须知即心是戒即戒是心心戒无二万善从生击桌一下云过去诸如来斯门已成就现在诸菩萨今各入圆明未来修学人当依如是法便拈香说戒。

　　佛诞日师于蒙阳等觉寺结制升座云宝华王座高出须弥拈拄杖卓一下曰鳞皱拄杖卓破两仪直饶恁么见得看来犹落今时更须坐断淆讹方堪吐气扬眉今日众中还有坐断淆讹者么僧通照作女人拜师打曰弄精魂汉照喝师又打乃按拄杖云师子颦呻象王回顾横按莫邪高挝布鼓千手大悲鉴不及八面那吒空忿怒唯许过量高人举起便知落处还知过量高人么昔者释迦牟尼世尊于今日初生下地便乃周行七步目顾四方一手指天一手指地日天上天下唯吾独尊后来云门和尚曰我当时若见一棒打杀与狗子吃却贵图天下太平师曰大众还知云门与世尊相见处么所谓好手手中呈好手红心心里中红心知恩报恩固是不偶且道与今日郡守卢公居士烧香办供是同是别若也辩得一回饮水一回噎其或未然卓拄杖曰好看恶水蓦头浇掷拄杖下座。

　　援剿前镇镇台马公送正法眼藏额到山师升座以杖指云只者正法眼藏释迦尚自馍糊弥勒那能晓了破颜尊者虽传又被瞎驴灭却今大檀越马公镇台以佛祖心现将军身向杀人不眨眼处上阵轮转刀时为诸人拈出于一毫头上如赫日之升天似迅雷之震地有眼有耳无不知闻是你诸人还有回避潜匿处么记得山僧戊申春会公于忠恕堂上清谈对面于此正法眼藏自觉如印印空似水入水了无痕迹一上契会非同小小今日犹恐诸人当面错过重为揭示者段赤心堪报不报之恩以助无为之化尔等诸人还委悉么欲识台山真面目只在标题四字中僧问如何是正法眼师曰我不解播土扬尘便下座。

　　示众

　　九台开山毕示众此山巍峨耸削叠嶂清幽稠松密竹源远流长浩劫至今曾无有异直待山僧到来指出宏基开建佛刹可谓是山之时节因缘山僧之因缘时节一时萃聚不可思议古人道欲识佛性义当观时节因缘时节若至其理自彰不其然乎虽然时节因缘诸人尽知且道如何是佛性义若也道得不负朝夕搬砖运石扛水扛土一番勤劳可谓与山僧共出一只手也有么有么众无对师曰凿破鸿蒙无觅处且随风月下瀛洲。

　　谢前住老江西示众头陀眼亲山僧志状踢倒净瓶当仁不让古人一朝作用不妨楷模千秋山僧数载辛勤要且亦无他事日间两餐薄粥夜来一觉高眠皆与诸人连床接案若以较之古人岂止十万八千且喜三门头金刚拳拳服膺佛殿前狮子吒吒承当遂拈拄杖曰游人去后无消息留得青山到老看卓一卓。

　　因客示众学道之人先须识主古人尚勖岩居穴处浮名不干视利如土三二十年躬绝驰逐有如大死牢竖脊骨不虑依食不求荣富不务谭博不希声穆疏其交游远其宠辱口不谈俗意不缘俗神与理契心空道昱弊衣疗寒粝饭充腹知足知安不迟不速如痴如愚似呆似朴久久缘熟不期而出治道如金转炼转精情干识尽枯木龙吟等闲行处步步皆真大人境界随类现身双明双暗了没疏亲如斯告报乌豆换睛不见道智不到处切忌道着道着即头角生参。

　　解制示众今朝圣制告圆莫有离钩透网的金鳞试跳跃看一僧从东过西立师曰犹贪香饵在进云赤洒洒光溜溜师曰我道你缚手缚脚僧拟议师便打一僧曰金鳞即不无师曰在甚么处僧进前师曰好个虾蟆进云今日甚分明师曰如何是你分明的事僧作礼师曰去一僧问佛佛授受祖祖相传传个甚么师曰你道甚么僧无语师便打一僧问了复出师拦胸把住曰还我九十日饭钱来僧掷坐具师曰者钝汉又打掷拄杖归方丈。

　　示众还知么还会么凡夫无明识即是圣人不动智只是凡夫不知圣人不动智即是凡夫无明识只是圣人不会圣人若会即是凡夫凡夫若知即同圣人众兄弟可曾恁么一回么若曾恁么体贴一回则不假系毫功力当下参学事毕更不如之与若现前豁然独露孤迥迥卓巍巍孰是圣人孰是凡夫了无对待触目家珍虽然犹未是衲僧勾当不见道白棒挥时无佛祖等闲行处履冰霜。

　　戊午年十月初六日师掩关虎山李居士办斋升座廓然无圣露单传铁壁银山倒插天句里了无知见路头头法法泄三玄左右顾视云古人道十方无壁落四面亦无门净裸裸赤洒洒没可把喝一喝曰山僧今日有意气时添意气不同炙艾钻龟瓦以拄杖左边敲一下云者是有为关生死岸敲右边一下云者是无为关涅槃岸以上二关山僧蚤已打破且道今日掩底是甚么关众中还有为山僧证明者么试出道看僧通味出云铁牛吞却夜明符师曰临崖看浒眼特地一场愁进云者是关外事如何是关内事师曰裈无裆裤无口进云关之内外又作么生师曰回首不逢触目无对进云任么则圆觉伽蓝非内外也师曰可悲可痛良久云山僧今日自唱自酬去也肩拄杖曰楖栗横担不顾人直入千峰万峰去便入关转身度锁曰末后一句分付首座大众分明记取朴山居士令侍者传云今日让过和尚师曰居士恁么那士云某亦恁么答师曰鹞子过新罗士云谢和尚师曰再犯不容侍者云居士道放某甲一顿拳头师曰贼后张弓作么。

　　关中垂示花一团锦一簇铁牛坐断舌头路无位真人绝行迹眼中耳中常出入咄支机石在斗牛富何须更觅君平卜。

　　腊八日关中垂示昨夜螭头星倒挂南斗七兮北斗八晓月长庚一时发漏泄众生大本源释迦世尊忙不彻更拟问如何劈面栏腮与一掴且道释迦老子是时见个甚么便道一切众生俱有如来智慧德相噫者老汉今始瞥地殊不知一切众生同睹同证其来久矣今日突作是言一向在甚么处着到然虽如是从前汗马无人识要显如今盖代功看在灵山会上向老饮光尊者道吾有正法眼藏涅槃妙心实相无相之旨汝善护持也只是昨夜睹星下打失的鼻孔只者时节人人动静施为莫不尽承此个恩力且道谁是报恩者良久云咄。

　　茶话

　　处处真处处真尘尘尽是本来人西边祭鬼鼓东畔打锣声文殊失却裤普贤检得金村前土地过河来山头老汉处问津大为可笑露柱黑夜生下儿且道是男是女大家辩看道得的茶一杯道不得底茶一杯傍僧曰为甚道得的也茶一杯道不得底也茶一杯师曰你不见赵州祖师那吃茶去。

　　普请茶次师才坐下便竖拂子云即此用兮没滋味草里大虫打瞌睡拂子轻轻击着伊惺起威猛无敌队顾视左右弄爪牙一摸虚空尽粉碎这是祭鬼神底什物下一分在土地堂里维那击磬大众吃茶。

　　赢得文远底糊饼是斗劣不斗胜夺去首座底果桌过在日用中可笑两人食到口边不得吃一场烦恼山僧者里饼果罗列于前也不问你们过在于何只要大家欢喜尽兴古云打起黄莺儿莫教枝上啼啼时惊妾梦不得到辽西今翻转一下云莫打黄莺儿教他枝上啼依稀似郎语听听不孤西击桌一下云莫是黄莺儿啼么且勿错会卢同在坐七枕而归呵呵。

　　行录

　　师一日坐次禅者诣前礼拜起而环侍启曰请和尚说行脚事师曰我之行脚不可以告人纵为尔说亦无关于尔事众曰愿垂大概以晓后人师因众恳请不已师曰我乃洱海王姓母朵氏于万历癸丑年九月初一日生家居僻壤少识大方仪则性顽愚十二岁闻父母曰尔命似不可处族当出家为僧以永天年我闻出家喜不自胜从兹食澹斋厌尘俗十四岁父送入鸡足寂光寺礼上和和尚剃发每自忧闷同袍问曰尔何故眉头不展我对曰吾亲尝谓我曰尔当出家以永天年天年固可永耶使佛祖有灵或可少延岁月否则生死数定于世几何光阴诚恐道业未成虚生浪死有辜父母师长之恩所谓生死事大无常迅速焉得不忧虑同袍笑曰你年尚少何过虑如此哉我曰人命无常那管你青春年少且又不及你们聪慧所以忧惧彼等虽闻其言终是相笑不已然我尔时幸值大力和尚野愚和尚彻庸和尚及西蜀了凡和尚诸位尊宿皆获亲近力求开导诸师见我虚心慕道各承指示不一唯示参禅者倍加敬信遂参万法归一一归何处话四五年疑情不发一日遇座主亮如和尚随之听讲法华楞严圆觉诸经三二年于学虽不无进益自觉耳口传习晓夕力参不是心不是佛不是物话十二三年苦无入处至三十六岁在玉林轩静室中礼万佛名经至第三卷才启口念南无两字忽地身心脱落内外圆明如一轮明月即说偈曰虚空是佛身我本世间人我性与空合非佛亦非人自此快乐无比难以告人万佛毕即到巃[山于]山参见水目无住和尚具陈上事尚曰你再陈白看我便从东过西立尚曰还有么我又从西过东立尚曰大似骑驴不下我曰恭候和尚万福尚曰指东画西便当了事那我曰终不敢欺和尚一日尚问得力处不问你不得力处道一句看我曰得力处蕴尚道不得况是不得力处耶尚曰从上陈烂葛藤汝还有会不得底么我曰那个是从上陈烂葛藤尚曰只如玄沙道澄潭皎月静夜钟声随扣击以无亏触波澜而不散犹是生死岸头事你作么生会我曰三个成群四个打伙尚曰我只要你平实商量我曰蚤是兔子生三角尚曰十智同真你作么生会我曰残羹馊饭何用咀嚼尚曰与么似不合问汝也我曰问又何妨尚曰你试道看我珍重便出于是命我为首座相随妙峰水目鸡足结制一日尚上堂我出问曰和尚作么尚竖起拂子我曰怜儿不觉丑尚便打我一喝尚又打我又喝尚下座归方丈我随上问讯尚曰适来喝老僧是你我曰唤作喝那尚又打我礼拜曰多谢和尚重重相为尚又打我便出尚示我一偈曰子之道业已成清福已具顺时保养随机而利我谢曰蕴福薄解浅不合与么起动和尚再三却之入九台山煨折脚铛子以待残喘何期开峰老人垂手百城之外且复勉励主持个事一片婆心非寻常可比也事到如斯所谓官差不自由蓦召大众曰尔等问我行脚我行脚如此也是你诸人还会得么众默然良久师曰可知道不关你事古人云我不如你你自会好众作礼而退。

　　师将顺世召众云山开远僻佛法无他子等正好就水和泥协力勤慎不许是非长短事事如我常存即孝也且我身后不必破孝举丧作一切虚文各顾正念再不饶舌矣通(照)问云和尚向来说禅说道诃佛诃祖正恁么时作么生师震威一喝(照)礼拜师复一掌(照)拟问师翘一足而逝容颜不易端坐如生是以弗敢茶毗奉供本山之室师生于万历癸丑年九月朔一日世寿七十七春僧腊六十有五六诏皆仰师德嗣法开堂三十余年入灭于
皇清康熙己巳年五月廿八日午时是时当路文武宰官缁素人等无不钦慕者。

　　知空禅师语录卷上
嘉兴大藏经　知空蕴禅师语录


　　滇楚九台山知空蕴禅师语录卷下

　　法孙宗灯记录

　　法语

　　示蓦直正禅人

　　古云若无天地量争得圣胚胎所以学道人先要大其心量阔其胸襟居常孤迥迥峭巍巍一切圣凡因果拘系不得一切得失是非动移不得一切佛祖冤亲近傍不得然后纵其机用指迷导物如龙得水似虎靠山方谓之当家种草嫡骨儿孙可以绍隆圣种开凿人天不然则得失忧患交战于中圣凡情量倾夺于外无参究之实无师友之益岁久月深习成自便不觉不知便为流俗阿师于理何益一夏来禅人参随老僧不去左右似见老僧行径今日来别老僧思无以赠只有一语切在记取还知么蓦直去。

　　示佛国味禅人

　　若要家国泰应须下苦工啮破铁酸馅依然日出东不见道欲知恁么事须是恁么人不是恁么人争得恁么事须知此事迥别不与常情合恁么也不得不恁么也不得恁么不恁么总不得须解恁么中不恁么不恁么中却恁么如水上葫芦捺着便转方能少契恁么事所以学道人要决定志办久远心晓夕忘疲不分昼夜铁酸馅不破不休金刚圈不透不歇一朝　的一声入手受用方知此说不诳不惑还知么别。

　　示远山照禅人

　　开眼也着动步也着开口也着举意也着一年三百日一日十二时无时不筑着磕着分分明明无欠无多便恁么会无绳自缚何况莽莽荡荡寥寥廓廓伶俐人休待说更问如何与若何一掴打教牙齿落。

　　示古梅甲禅人

　　达磨大师曰学道者多证道者少说理者多悟理者少且道过在甚么处莫是不肯真参实悟独向义学以资谈柄么咦莫错会好若只任么祖师西来只成世谛流布既不如是毕竟如何是全提正令处随类现身时不见僧问五祖演和尚达磨面壁意旨如何祖曰计较未成还会么多少伶俐汉杜撰乱差排。

　　示杲庵觉禅人

　　上古之人不自满于学无怠行说相符所以果熟香飘古今钦羡而今世人岂是不及往古因甚十个五双退缩将去虽然如是罕逢穿耳客多见刻舟人。

　　示缘起序禅人

　　尝读古人行脚未有一人不从舍身拚命而得此个三昧受用者所以云不是一番寒彻骨争得梅花扑鼻香虽然如是也是临崖看浒眼。

　　示悉庵檀禅人

　　衲子家风不留朕迹掷剑挥空星流电疾老僧不惜眉毛处通檀禅人瞥不瞥马祖一喝大雄峰百丈两耳聋三日急急如律令。

　　示知渠达禅人

　　参随吾住处分知时吾有四物倩尔支持兔角杖子步步随之登山涉水全提赖伊破砂盆子零零离离立地放下巨灵莫移龟毛榻子左之右之四棱踏地万象拱仪没量枕子不高不低有时推出孰不惊疑。

　　示源禅人闭关

　　歇得诸缘下无心道自成高峰三十载铁面绝人情今日入关今日死此时出定此时生重翻旧案尔应别独创新条孰不惊放去收来都不碍撒开捻住任纵横见闻直下成休复声色头边法眼明。

　　示宗镜昭昭

　　此事迥别尊贵绵密不落言诠秪许没量汉直下承当撩起便行遇佛杀佛遇祖杀祖不顾危亡才是吾家种草禅人勉旃。

　　示宗眼天机

　　欲烈无明网先须透祖关祖机如掣电眨眼蚤是迟汝但回光返照看闻闻果胜奇闻到无闻地直下忘所知动容扬古路方契祖师机。

　　示宗念澄澄

　　八识体圆明号曰如来藏了此别无多即是真如性量等于虚空廓然大圆镜六七全生灭五根无分别不信但返闻闻中离分别生灭既元离廓尔唯寂灭寂灭六七休脱体澄莹彻莹彻即无我大千同禅悦一二三四五六七七六五四三二一识智智识常寂光大圆镜子黑似漆。

　　示宗孔应唯

　　道本无路嫡悟方亲语言影响名相非真廓然广大不离此身会即当下岂用他寻佛祖直指唯是一心虚灵寂妙亘古亘今元自解脱不受一尘悟亦无得迷即漂沦仔细参详不是别人孔禅知不日午三更。

　　示宗颖守朴

　　所谓佛法者不离日用现前若离日用现前何处更有何法来如今你们把穿衣吃饭拈香择火丢了要去诵经礼佛蒲团上静坐纸册上记言记语谓之参学任么到驴年有何交涉善知识出世只指现前日用这点子别更无他不见昔鸟窠禅师侍者要辞去诸方学佛法去窠云若是要佛法我者里亦有些子者云便请窠拈起衣上布毛一吹者便领旨更不去也汝试看这吹布毛是何意旨着力参参倘一期撞倒方知一切现成始不负老僧之教诲也。

　　示宗参惺惺

　　佛说一切法为度一切心若无一切心何用一切法无一切心时便是三贤十圣底行履处华严经中亦只敷演无一切心底三昧境界心既无相亦空便是光明遍照底佛体汝书此经能于拂纸磨墨之时措手筑着毗卢顶相便是参学事毕时。

　　示宗芳华严

　　是法平等无有高下听着即聋觑着即瞎镇海明珠谁敢酬价撞着老僧不打即骂。

　　示宗灯永传

　　凡聪敏者学道不患慧不充患定不足有慧无定谓之狂有定无慧谓之痴如定慧均等了须是明大法具正眼将从上诸祖垂示底死猫头烂骨董一一蹋教粉碎始得。

　　机缘

　　僧问古人道一切现成只是人不肯承当如何是承当底事师曰唤你作猫儿狗子你还肯么。

　　问如何是透法身句师曰牛践马蹋。

　　问性理之谭请为指示师曰上大人丘乙己曰毕竟如何师曰可知礼也。

　　问四大五蕴谁将主之师曰无主曰恁么则散灭去也师曰你唤甚么作四大五蕴。

　　问如何是禅师曰莫俗气。

　　问如何是出格之句师曰一棒打教血流。

　　问触不得背不得意旨如何师曰逢人但恁么举。

　　问古人道你有拄杖子与你拄杖子意旨如何师曰披发仗剑祭东风又问你无拄杖子夺你拄杖子聻师曰百万军中斩颜良。

　　问如何是无位真人师起身曰你问甚么。

　　问如何是三玄师曰墨泼乌鸡当夜半如何是三要师曰莫问人曰如何得明师曰日出也。

　　问如何是宾主句师揖曰请坐吃茶曰如何是句师曰你听我安排了也。

　　问十二时中如何用心师述偈示之曰鸡鸣丑床前鼠子惊跳走翻身摸着枕头儿始信大悲有千手竖脊梁钳臭口生平事业定可不这回捉败无明魁八万魔军齐授首。

　　平旦寅烧香扫地是当人一上神通非小小斯时冷暖向谁论瓶有米灶有薪家私检点未全贫漫启柴门无别个黎明化外有来宾。

　　日出卯称时打贴自家好人是人非休要论他日免始阎罗恼办修行须及蚤生死事大莫草草若然错过此光阴无位真人何处讨。

　　食时辰粝饭黄齑足养身珍馐百味非余羡澹薄门庭别样新省出事惜衣珍随缘弘道岂曾贫勿将口体来博我君向潇湘我向泰。

　　禺中已有甚闲工营杂事将此深心报佛恩了无余意从人肆开两眼昂着鼻光阴寸寸莫虚弃堂堂大道绝遮拦点时不到徒取次。

　　日南午浩浩尘中谁作主人廛托钵沿家乞酬施道个云门普须仔细莫莽卤倔僵风流自合古此时若谓打三更百草头边晒佛祖。

　　日昳未一日衣粮已自废片心回向老空王始觉为僧真个贵师子吼元无畏炙背台边香百卉告报诸人归去来劝君莫触当今讳。

　　晡时申投林疾疾鸟飞频人不收心忙白首辜负灵台一点真分彼我妄疏亲演若迷头枉受辛肯来随我忘计较湖上看花别有春。

　　日入酉冷澹风光常自守了无元字脚赚人铁铸面皮□生口秘魔叉子胡狗几曾看破者般丑于今掷向粪堆头一喝须弥颠倒走。

　　黄昏戊敛足跏趺无可述荧煌灯火佛前辉四壁啾啾鸣蟋蟀元无二岂有一山河大地黑如漆正恁么时权一问情知你道个不必。

　　人定亥清风明月付谁载谯楼坎坎两三声打破寂寥绝对待落空花释妄宰鳖山成道何堪采胸襟流出盖乾坤刹刹尘尘观自在。

　　夜半子万法生缘无底止未明一念未生前三界茫茫从此起形谁兴名谁拟看破分明无彼此梦想颠倒皆远离认着依前还不是。

　　赠偈

　　退庵陈居士(宗人府经历)

世问独有这些奇绝顶之人方始宜公幸不忘鹫岭记殷勤稳步莫遗时

　　少伯李居士(鹿郡别驾)

此事非从人处得拟寻言被自心惑滔滔义句不相关亲切应须退步直

　　健庵张居士

一贯澄明烁太虚山河大地尽如如登坛敏契仲尼旨却向维摩丈室居

　　护法靖宇马公(湖广提督)

雅量中和妙略彰奇动到处展心光慈威尽是无生旨不异维摩大道场

　　护法明宇王公(总镇)

威武家风逆顺机满腔慈济若珠玑示身说法辅王化一道圆光处处辉

　　襄于段居士

无缝石边曾有约禅门关键亦无多但将无字频频举有朝勘破病维摩

　　水谷大师

昆明波翻鳞透网浮山树老鹤来巢古庭一段风流事幸得水公已伐庖

　　送知恒大师还鸡足

送君归去入鸡山一路梅花尽逞颜华首峰高天竺近曹溪源洁地头闲挥弘梵刹人多仰克阔祖庭孰不扳倘晤饮光烦至意马龙河上水潺潺

　　示监院寰禅人(二首)

吾家有句难瞒汝空劫已前不涉言今日分明频写赠任公会去有何玄

院事劳公已有年吾家种草要承前栽松古道为标榜景致如斯不论禅

　　示位育通本禅人结制

云水交参五十天生缘敌悟在机先焚香扫地无余事洗钵添瓶岂滞玄惜别桥头鹃自苦思归岭畔鹤翩跹随时受用无多子志气须教铁石坚

　　送悉庵禅人江南请藏

吾家远住在天边此去江南路万千三藏灵文山岳大五灯慧命一丝悬洞庭渺渺天连水黔国悠悠地接滇将此身心奉尘刹教兴无碍祖师禅

　　送宗灯禅人江南请藏

古人为法不辞劳未世修行喜枕高剖背藏经开正眼舍身求偈裂吹毛装师西涉情忘趾罗什东游德可褒遗训遐宣真法药持还万里倩伊曹只须念念无移志管取时时意气滔将此深心奉尘刹自无邪僻赚英豪松枝转首吾垂望昙萼飞香遍九皋鸡足庆云从此现吾门幢子接天高

　　示本堂大众

虾蟆拽磨上天台夜半泥牛渡海来六月火中三尺雪石人摇扇点头回

令即穿衣热打扇渴时饮水饥餐饭眉分八字鼻头垂朝朝日出大东畔

一处玲珑八面虚遍身无相亦无依个中嫡透无巴鼻戴角披毛大阐提

忤逆闻雷不吃惊从前丧却满腔心晴空掣电寻常事赤手杀人不露声

临济髑髅生铁铸横身吃棒蒿枝拂更思一顿有人否掣电之机谁敢出

上代古人出格机如今人当等闲顾添香洗钵过瓶来蓦直指归真实处

礼佛看经业识忙从头放下有何伤应知眉在眼睛上识得通身是道场

　　三关总颂

上座生缘佛手驴脚灼破四天磨盘八角这个古锥笑中杀活

　　颂九带二首

婆心浸演九带禅佛祖髑髅一串穿伶俐衲僧罗不住风流禅客步争先灵山四十九年事少室二三六代传空劫以前绝朕兆一回提起一回鲜

九带纵横理事全协通绵密合方圆分明权实随机变互换主宾验正偏日月重开正法眼乾坤老大孰齐肩头头日用元非碍信手拈来任倒颠

　　拟颜子喟然章

仰之弥高裂破青霄一物也无神用昭昭

钻之弥坚铁壁银山欲识一贯北斗南看

瞻之在前日出东边夫子无隐木樨香妍

忽焉在后直下便透泥牛度海雷轰宇宙

　　十无颂

　　无为国

只这无为国方圆没等则六门昼夜开一路非通塞不涉春与秋齐张声与色若非本分人欲入驴年得

　　无星秤

只这无星秤权来无少剩重轻定不差纤洪持较尽格外展经纶掌中舒妙胜一掷两头平凡圣从兹罄

　　无根树

只这无根树扶疏难比喻常时自芬芳多劫披霜露堪作大阴凉切忌识情妒没量信施为何须用回互

　　无底钵

只这无底钵应用尽周阔托出最风流寻常空豁豁家私谁不美滞货应须脱掷向大街头有谁能解夺

　　无底船

只这无底船悠悠济百川烟波随兴转风月载清眠秋水满天碧芦花舞棹玄中流通无住两岸久俱捐

　　无弦琴

只这无弦琴善弹不露音调高人罕识韵古致微深点拂明非指操持岂有心不存玄妙解始作罢琴吟

　　无须锁

只这无须锁目前总包褁圣凡心锁断语默尽皆可一窍透根源渠今正是我动容扬古路山花开朵朵

　　无孔笛

只这无孔笛切忌随声觅曲淡神情古风高律吕密阳回天地春瞥转千年历脱体获真闻耳中元寂历

　　无孔锤

只这无孔锤收放正相随杀活凭渠力纵横信尔为细看无棱缝拟思涉险危命根如未断徒自乞怜悲

　　无缝塔

只这无缝塔日月环周匝虽然没量宽恰与身相合对面云浮浮绕檐风飒飒逢入来借样阑胸与一蹋

　　无底篮

只这无底篮提出倩谁担毙鼻盛将活顽皮不用探大开方便济休作等闲谈挂在蛟龙阁行人作指南

　　像赞

　　为慧上人题佛祖像赞

枝繁本茂源远流长此图俨然百世传芳曰佛曰祖觌面堂堂正法眼藏炉炭镬汤妙峰水目大小厮当遗斯影像卓竖空幢天台庵主赤手方将插草以供报德你昌咄咄灭眼瞎驴队队高强欲赞成骂唾又何妨慧云大德好自收藏

　　僧奉观音大士像乞赞师援笔书曰

大士真慈觌面无讳东村鸡啼西邻犬吠处处解脱头头无畏悲满十虚迥然绝对唯此普门真常不昧露柱醒醒灯笼瞌睡一击忘所知桃红柳还翠二十五圆通我师为上最咦禅不可须臾离瞻之仰之常顶戴

　　野愚禅师真赞

唯吾师祖王者气相佛祖门中出将入相临济德山逢之不让不涉门庭用超宗匠自觉肖孙写真供养蕴欲赞之出言成谤

　　开峰本师密老和尚

此老无状走在纸上漏逗不少好与痛棒吐舌低声曰吁者是开峰密和尚的模样狮象丛中出一头龙蛇阵上谁敢撞佛祖见而含羞天魔闻之胆丧穿人鼻孔不用纯倒岳倾湫一条棒今日遇着灭眼之逆儿明月清风为供养

　　丈雪和尚

以手指像曰这员老秃西川古佛昭觉重开圆悟再出脑后见腮顶门无骨口似血盆牙如剑树恶辣汪洋臭烟蓬勃正好活埋姑存此幅

　　自赞

这个粗汉描他作么名唤学蕴一无所蕴道号知空一无所空每每诳惑同流狂言不少说大海水深不过膝道太虚空高不过顶不解机用指东说西恼人念佛参禅笑人建德立功这般行迳辄颠辄风修长老承你画他来只好掷在火炉中

　　　　　　又(凌云寺请)

咄这个臭阿师无惭亦无愧板齿上生毛耳聃里绝对到处滥膺恭敬佛法全然不会无卓锤之福有涌泉之费终日袖手嘴都卢常时开眼打瞌睡人天队里难容他劳诸大师错相为拈椎竖拂的样儿正是今日登坛个个会看今朝何祥瑞中秋月更明重九菊花媚

　　　　　　又(昭昭禅人请)

这个村僧须发不除烦恼不断住九台山全无识见说颠倒话放不妨箭为甚如此只因冷地啮寒冰忽然撞破娘生面从此恶发不近情招他怪骂不知厌鼻窍露双孔眉棱威一片任么的行藏要做临济之儿孙驴年鸭岁未梦见喝一喝云探竿引草金刚王剑

　　　　　　又

这个老秃不解修福悬着羊头却卖狗肉口面慈悲心里甚毒自不知羞犹嫌古佛颠三倒四无拘无束老不歇心城市出入惑人供养瞎人眼目须发不除何异于俗身虽未死先堕地狱咄六六三十六笑者笑兮哭者哭

　　　　　　又(题行乐图)

几几腾腾坐九台恰如死了未曾埋山河大地咸知己那事何曾梦见来

　　　　　　又

水边林下漫逍遥廓落痴憨若野樵为爱青山开两眼松风飒飒耳边饶画来纸上成何状海天空廓月乔乔

　　忌晨拈香

腊月初九日开峰密老和尚忌晨悬真设供师以左手拈香曰云腾至雨以右手拈香曰露结为霜左右两手相叉曰吽吽竖拂子顾视云鞭起泥牛吼太虚谁知甘露毒于砒一回举着一回苦横身北斗卧须弥咦者老和尚当时承两番恶札逼我太煞只今遗恨难雪且道今日焚香把盏是报恩耶是雪恨耶尔等诸人知么众嘿师良久云到此恩仇难辩别两行珠泪湿衣裙

　　　　　　又

佥云昨日腊月八日是释迦世尊悟道之晨今日腊月初九是本师上密下行大和尚涅盘之日不肖儿无以陈献唯有一钵粗米饭一盏白水羹一片枯柴香为恭为敬聊表仁义之道惟师慈鉴可乎师生平只以一条断贯绳钓撼海鲲鲸用一枝折柱杖擒靠山猛虎文殊引前普贤据后推三世如来于大光明藏中扶历代祖师于十字街头今日却在不肖之拂子头上放大光明照天照地不肖儿向红炉烈焰中着块生煤汪洋海里驾叶偏舟去也且道如何是大洋海里的事良久以拂子作摇掳势云移舟谙水脉举掉别波澜如何是烈焰中生煤聻喝一喝云伏惟尚享转身云适来触犯尊颜伏惟珍重

　　寄开峰影堂

九台遥望雁回峰千里南云咫尺中屈情未雪成遗恨泪把香薪炬鼎中

回雁峰高人尽仰南云道脉遍中州惟儿不肖栖岩宝计较未成已白头

　　庚戌春于水目扫塔师举坐具云塞处非障碍通处没虚空俨然旧面目明月与清风一回相见一回感进前退后总不中恭惟。

　　得戒恩师上无下住大和尚窣堵之前不肖徒蕴聊此一瓣爇向碧落大空亦任香云舞凤腾龙触着鼻孔万象森罗齐立下风挝动堂前鼓谁识者冬冬。

　　为鸡足悉檀方丈法润禅师起棺师卓拄杖一下大喝一喝以拄杖指棺曰华首峰前浩浩春今朝电急落星辰请公直踏无生路蓦直逍遥莫顾人以拄杖击棺一下云起。

　　杂着

　　拟寒山诗六首

如来有明诲智者敢毫昧若违毗奈耶管取人魔队外资清白谈内留诸欲爱刻粪作栴檀图将心力废达空执拨无弗觉目之睐殃祸暗里臻细行亦何在世风多偃蹇佥言都不碍常忆永嘉师不食钁头菜

　　　　　　二

一宅六弟兄所司各不同门户虽有别就里却相通唯有最小弟媸媸而侠凶时时爱淫杀带累阿家翁我今识得汝慎勿妄忪忪若顺我调伏即便以相容去就不无理率尔合真空五八归圆照不落有为功

　　　　　　三

博学谓之闻绝学谓之邻若要切实会学解总非真愚者滞言语聪者堕见闻破此一具关处处得相亲不见香严老智辩已过人沩山轻把住窘窘莫能伸奋极都屏却击竹始通津自从破产后家私日日新

　　　　　　四

常思往哲言一一膏肓药至道本非难却因拣择缚进退拟思量动之便成疟转急复转迟纵之而绰约若要得相应一切都放却离心意识参出凡圣路学擘面挥一掌休道我发恶不见西国人穿耳复袒膊

　　　　　　五

胸中无冰炭个是了事汉天地与同根虚空没两段去住豁随缘逍遥乎一贯息机归寂然见闻二俱泮处世若无世于物不生慢背后绝讥毁对面没称赞跏趺坐石头一则闲公案是时持钵回等闲不炊爨

　　　　　　六

三教端明正古今尊至圣治国与治心一一任游泳异域道相通诸夏匪不敬慈仁燮大纲静极而证性去俗入芳筵尸祝天地命衣钵嗣真传颜曾与思孟德山临济俦冷澹骨俱硬开士古家风全提秉正令

　　六言

我为少室儿孙心印曹溪嫡旨来向人间混迹何劳觅他终始

客寓不拘期限有缘随处为家看他浮世茫昧何如冷淡生涯

百岁如驹过隙何须定计求长适今那管明日一饱横眠草堂

天地自有真气何劳妄想思惟梅花若非傲骨翠竹蚤被霜摧

活泼之机日用莫能取舍将来形山藏其至宝阿谁顿释疑猜

面前无人等待此间幸有泉幽蒲团放之余地一日可当千秋

先天之理无形率性返观自神瞬日扬眉示众恼人不顾家珍

我游佛祖门迳岂从人世安排饭罢梯云步石莓苔踏破归来

百草头边祖意太虚空里无禅振威一喝聋耳吐舌方惊廓然

　　题壁

来往此山里已今三十年不知城市事只爱高枕眠论道道非识云禅禅不参虚空原无缝昨夜乞予拳

　　台山吟十首

马龙河上路迢迢山也潇潇水也潇潇刹竿迥迥插云霄风幡飘飘那有尘嚣松杉万个绕僧寮梵响如潮钟鼓嘹嘹灵机触目日昭昭不用指标却露指标

　　　　　　二

就水邻郊辟小岑渔也相寻牧也相寻刹竿才竖号禅林竹木森森花草深深明明竺土大仙心觅个知音孰是知音隔江招手莫沉吟放任于今收在于今

　　　　　　三

东风昨夜破梅腮顿释疑猜也甚奇哉端坐偶然遇善财大笑几回痛哭几回历劫茫茫今泰来宝藏豁开目在怀开天南地北任徘徊冈道无锤已露囊锤

　　　　　　四

道人无事挂心头太虚绝俦万象同游天地寥寥一叶舟今亦悠悠古亦悠悠狂歌放达在林丘衣破无羞绝粒无愁终日洒洒漫随流不忮不求真个自由

　　　　　　五

台山深处藏藏拙缘个时节正是时节山山水水皆俊杰花也漏泄鸟也漏泄无端伸出广长舌松风切切松涛决决庵里老僧潜自悦不因固拙争成此拙

　　　　　　六

已生还如未生前大块绵绵宇宙涓涓可惜放过许多年说妙谈玄管内窥天何如吟醉放高眠声色冷然不落言诠风流洒洒似神仙不住那边岂在这边

　　　　　　七

全声全色入圆通一道真空万圣皆同观音大士旧家风暮鼓韸韸只这冬冬本自圆成不涉功处处无踪妙辩难穷若还拟议隔千峰者里失宗何处觅踪

　　　　　　八

五蕴裂破绝封疆体用双彰石女猖狂山门骑殿入僧堂正好承当莫不承当掉头蓦直绝商量篱菊黄黄岭树苍苍文殊普贤大道场横也贞祥竖也贞祥

　　　　　　九

净裸裸底没可把脱体潇洒才是潇洒下无锤地上无瓦佛来也打魔来也打道者相逢口似哑知之尚寡达之更寡金毛狮子吼大野风也权且雨也权且

　　　　　　十

离名离相露堂堂明也昭彰暗也昭彰万象森罗日举扬烟水茫茫日月重光波斯上树笑郎当寒宿列张露结为霜廓寥寥宇宙洪荒不是道场孰是道场

　　台山隐居歌

万山深处山突兀簇簇峰如盘中粟九台矗上青云端满月台开光昱昱门前水抱马龙河峰顶云朝狮子窟往来踏破一蹊苔丁丁伐残半林木长廊古殿老头陀晨钟暮鼓传空谷拈香择火自分明种田博饭家常穆渡河香象截流机露地白牛忘去住池塘春草日芬芳溪岭风光随时育不待病僧频启口满耳满眼先分付夏日林间暑气微不用汤泉数数沐得意熏风自南来畅我门前松与竹梨枣熟时正当秋霜侵砌畔几丛菊草色茫茫一片黄野鹤日来峰顶宿严冬落叶好煨炉畏冷衣麻复依槲推倒庭际雪狮儿谁和曹溪那一曲不须舞袖与登坛直捷机关岂曾辱少林古致尚俨然庭前柏子犹馥郁擎叉打地懒施为密用纵横只一拂我也无道与人谭我也无书倩人读唯知日食夜安眠四序随他自往复

　　　　　门人通檀等同捐资敬刻

　　本师和尚语录二卷附藏流通已结般若之缘早悟

　　　无生之旨祈老身康健福寿云臻见闻展阅同登
　　彼岸吉祥如意者　时
　康熙二十九年菊月　　日之吉台山宗灯谨识

　　知空禅师语录卷下　板存嘉兴府楞严寺流通
