嘉兴大藏经　云溪俍亭挺禅师语录


　　云溪语录序

　　自天台智者弘放生之因至永明寿弥盛余官钱塘睹子瞻遗事忾然思念遂于西溪河渚置放生池一区建云溪精舍延俍亭和尚主之振扬曹洞宗旨俍和尚本起名儒住华坞匿而不出强之然后可先是余梦众罗汉僧与余共坐其最长者身金色顶现圆光及拜俍和尚宛如梦中所识岁甲辰浴佛之会余在古法华寺与众言之众称善固知灵山一别俨然未远也已而余去钱塘游京师历闽粤数年之间俍和尚鼓钟式化人天景从由云溪过资圣得语录若干卷外集若干卷又阅经十二种洞宗纲要人天眼目参智证传各若干卷并皆出自胸臆发摅道妙噫异矣昔弁山阡与大川济同时其后为云溪逸俍和尚先称逸亭比复以云溪显岂同揆者耶又云溪才说法好云苏噜丛林有才苏噜之目云溪瑛近出晚年云溪恭最为先导古称云溪者众矣今日者绝后光前超佛越祖感余于梦讵偶然哉俍和尚嗣法新丰当洞山三十四世余受学金陵刘公当洞山三十五世渊源会合有繇也是为序。

　　康熙己酉佛成道日关西慕天颜敬题

　　俍亭大师语录序

　　德山云我宗无语句亦无一法与人审此千七百则何物也盖先德之有言因学者之咨扣言既多矣不无鸡声冒响之徒如是遂立纲宗种种以拣干慧一流人不谓此道一行返成狡狐窟宅聪明钻隙之士往往麻蛇引蔓人鬼相欺安知向上宗乘贵在一期彻证作家相见一挨一拶愈出愈奇东掷西抛无非栗棘蓬金刚圈也癸卯秋八月走古杭礼愚庵老和尚足晤俍亭法兄语未终日情多神契将别兄示我语录一帙展读数过如倚天长剑锋锷腾光直斩从上葛藤不落时人窠臼至其焚巢搂穴敌在机先夺鼓搀旗用神言外非卧雪吞毡久经行阵功深汗马者能具此手眼哉此刻一出当令倚墙靠壁叱吒之流藏影无地彼涂粉抹脂袅袅无盐一类又安敢效颦西子耶。

　　栖霞法弟竺庵大成题

　　云溪语录序

　　余昔从愚庵老人问第一义则辗然色喜今俄顷间已二十余年矣顾自以西来大意湖南江西发摅已极五家宗派各述旨归至开宝太平而后奇言妙句亹亹叠兴虽理趣纷殊而去古逾远神明其道盖戛戛乎难之俍亭和尚禀受超越悟繇于心得愚庵之正传溯黄梅之家法折冲尽变靡不合宜进退纵横一往如意吾知长芦以下式起门庭新丰以来谓为真子非俍师谁属耶余赋性质直不喜摇唇弄舌眯昧古人然意有所疑未敢遽以为是每相从问对瓶泻云兴不可方物以为灵山俨然其在此乎挂钵云溪著述盈尺语录凡十八卷弟子就学者从而集之属余序余思夫丹霞在近而笊篱殊愧于襄阳南泉逼人而牡丹长梦于陆亘对此依依益深向往耳灯岩先生自西江来见云溪与语大悦退谓人曰江南知识所在成林要以云溪为称首今语录出见者益信非吾辈阿私独徇所好也。

　　康熙丙午冬日　　法弟子王益朋拜题

　　云溪语录序

　　我宗无语句黄面瞿昙在木菩提树下居其劣不居其胜终恐输却云门胡饼至三七思惟往到子所亦犹风后军师明排八阵暗展机篝弥纶沙界得未曾有这着子实不在言句上云门云今时人离却言句则不可达磨西来落落不合于时韩淮阴作背水阵明知新军不为我用置之死地方有活路转换旗帜赵军大衄六传而开五宗天下英俊无有不为汉用者矣言句离即何物么魔敢向此中置喙俍亭挺子始列缝掖遍参知识阅禅典得入孙武兵法略知奇正既从余游脱去俗服天然子英迈出群圣僧不敢正坐居数年住河渚云溪把茅之下比南阳卧龙略定图式残僧数辈巍然高座正如法昌遇一力挝鼓骄他广众有小参普说问答机缘并书疏杂述随说随录厘为上下卷老僧善病数年命侍者朗诵榻前不觉霍然称快陈琳草檄枚乘七发起人锢疾者此也从来属文易辞章环错难词章易立意回绝难立意易意外意难意外意易句外句难云溪为其难者能出人一头地老僧为汝句逗分明则易易耳俍亭其字俗号逸亭字世臣姓徐氏今出世初住云溪记取记取。

　　愚庵盂老人题

　　云溪俍亭挺禅师语录卷一之一

　　侍者智淙智沇编录

　　上堂元正启祚品汇咸新斗转春回百事大吉泰小往大来吉亨天地始交万物并育梅花开岭外之春雪屋现林中之色寒岩异草从教宝焰重重古木深云曾见奇花簇簇庭前鸑鷟共舞文琅室内麒麟交参玉象鹤鸣慕护法要山僧建立曹洞宗猷今日开章第一且毕竟如何是逢时及节一句聻村歌社舞太平春新年人享太平福。

　　上堂石伞峰前玉一溪逢源那更动舟迷落花无限春山暮得路还家听鸟啼此先愚庵老人在云门入室时证道偈也看他得的人自由自在正所谓五陵公子游花不比贫儿落魄当初先老人在真寂时问一答百问十答千十分快便有僧问高峰四句那一句能杀能活能纵能夺老人云是第五句僧便问第五句老人云小鬼挨磨金刚解锯逼射光铓勃不可遏却早不肯自许毕竟泛镜水上涂山讨得四棱蹋地末后一着始到牢关脑后一椎欺君不得古人之言不为妄也后学初机大好一个龟鉴。

　　上堂不见一色始是半提一色若消方名尊贵昨日底许多瑶阶玉宇珠树琼花贝阙千寻银山百叠一时间那里去也莫不是一色消了么虽则纯清绝点将知雪屋人迷转一位来别是许多世界看看柳摇金色梅吐琪葩蒲目苦丛争如不艳夜来金凤子飞起石乌龟大好眼前消息。

　　上堂摘杨花摘杨花断拂老人别行一令改作新荔枝去也云溪这里杨花飘落虽有几个蜜浸荔枝是陈年古董今日人天众前不免应个时节以拂子指庭下云玫瑰花玫瑰花。

　　上堂古渡迷迷春草萋萋乱云才卷五峰齐随路入松溪锦鳞濯濯青鸟飞飞庭前柏树几时移梅影透疏篱急认取莫迟疑有读书人来报也以拂子指云杨自西杨自西。

　　上堂百花落尽啼无尽又向乱峰深处啼呀呀啼得血流了也有什么用处云溪今日失利。

　　送不疑知客还衡阳小参南岳石头荆州天皇楚王城畔汝水东流这里偏饶佛法不疑信子从牡丹花下识得根苗在宝镜堂前亲从指授逢渠睹影直到玄关岩头德山事穷的要马祖病药山病曹山病奇奇怪怪非世可医绵州附子桂州姜不免就路还家同他善财采药今日适当世尊降诞因斋庆赞为伊劝行指天指地惟我独尊黄面瞿昙一状领过了也从来临济惯侮黄檗有其父必生其子老汉未会末后冻侬犹有乡情非关智过于师也只播扬家丑若是我洞山门下子顺父臣奉君个里独彰尊贵唱出还乡曲调果然枯木生花毕竟还乡曲调如何唱聻黄鹤楼前鹦鹉洲此去汉阳不远。

　　小参宁逢恶宾莫逢故人冤家路窄撞着王鹤山居士蓦头蓦脑问个如何是须弥山顶浪滔天老僧被他一问哑子吃黄连几乎开口不得赖他居士是个十分聪明人将两句道理话儿领会去了然虽如此芥内须弥须弥内芥洪波浩森白浪滔天切莫一切作道理领会好僧问云盖如何是须弥山顶浪滔天盖云文殊正作闹是何道理大众还知么颠倒颠颠倒颠须弥无顶浪滔天旱地遍红莲驱大象藕丝牵夜半骑鱼过市廛柱杖两头穿还自笑绝堪怜波斯持密咒舌上覆金钱。

　　上堂门内绿阴深处门外远峰无数看野树横云木田飞鹜孤筑一夜上天台拾得重来寒山几度释迦贫迦叶富一总由他说甚么鄂渚呈桡韶阳抽顾笑伊家邯郸学唐步。

　　上堂今日不着便下座。

　　上堂鱼游水浊舟行岸移过得云溪这一关崭然头角露也小唐长老鱼龙抵角许多热闹今日那里去来千金池上云喷浪卷蛟龙绕船乘空飞去只可惜烧尾之虫依旧困鱼止深还知道死水不藏龙么来来以拄杖作舞棹势。

　　上堂闲闲昼长人静大好枕书眠胸无一事囊无一钱空悬宝镜高挂夜明帘深柳外藕花边罢钓归来不系船看业风阵阵吹散了闲神野鬼一力挝鼓并瞒他十八高贤。

　　上堂古人道商岭东西路不分两间茆屋一溪云师言耳瞆知师意人是人非不欲闻阮嗣宗口不臧否人物所谓不见不闻无穷也不闻闻闻不闻莫是绝气息一句么马祖一喝百丈耳聋又作么生大冶精金应无变色十分道尽了也大机大用描绘百端怎出得雪窦腔子。

　　小参三途地狱百千诸佛从兹往来仔细看将起来真个好笑设夜叉几部列牛头两行他阎罗大王也只业在其中得已不已如今事到头来这地狱也须空尽了云溪拄杖口中念念有词倏把他十八鬲子都变作三十三天十类众生尽往尘沙佛土放光现瑞何况千金池上鱼龙虾蟹蟞蚌龟螺无不向空里翻身一时变换去去去兰盆会中地摇六震了也且道具何等神通有如此奇特聻前村蒋公大王切忌道破。

　　上堂和尚病有不病者么有不病者来看和尚么老僧看他有分老老大大错下名言若论那不病者直饶佛眼觑之不及说甚看他有分来设有问云溪病有不病者么答他道无恁么则和尚全身病也答他道老僧病入膏肓只觅他起处不得一病十五日不起口巴巴的说甚佛法古人说渠说我分明话作两头云溪老汉零零丁丁只这个有病的若存若亡这边那边安放不下何况他不病者又去好肉挖疮他看我却没鼻头我看他全无眼孔如今将渠将我打作一块束做一团都送在针锋眼里病与不病且自由他逢人切忌错举。

　　小参十方同聚会个个学无为此是选佛场心空及第归蓦举拳云我手何似佛手开拳不落地应物善知时此事如弄丸相似拏三道五轮手挥空须是其人始解机先一着若待如何若何思量拟议早落节了也也有权也有实也有照也有用夺人夺境俱夺俱不夺八十公公入场屋真诚不是小儿戏业就巍科这里不当容易然虽如此一般擎拳指掌就中西园甚奇特俱胝一指头禅只为承当不的确如何是俱胝不的确处聻参(居士丹次有以状元拳行茶者因举远公围棋说法事请师小参)。

　　上堂寻常道个唱和句也不容易诸方卤莽禅和只晓得个掀翻法座推倒禅床以为是当机不让那知双明双暗能强能弱放去收来却自有许多宛转机丝之妙聻呵呵呵青原一宗料想无人识得高山流水千年调白雪阳春万古心不是岩头雪峰谁与共赓此曲芦江淙子渟泉沇子担荷吾宗努力努力。

　　晚参下载清风月满船游鱼透网乐长川不贪吞饵从今去秋水芦花自在眠王鹤山居士入山放生趁此一时要老僧说些佛法早间疾风暴雨将许多鱼龙虾蟹送在一边佛法一时收拾过了到晚来悠悠洋洋水寒夜静明月满船却又无从说起抑不得已举一节现成公案搪塞了他昔深明二上座过淮河见鲤鱼跃出深云俊哉好似个衲僧明云何似当初不入网来深云明兄明兄尚欠悟在明行三十里乃省鹤山居士看语录做工夫整整忙了四五年这些去处曾得了当么明公钝汉被他一网打来三十里转尾回头一总不得快便鹤山居士若能举起便知裂开罗网特地翻身好与古人觌面去也金钩脱却当处逍遥说甚么悟与不悟。

　　上堂适鸿雁一群飞过师云过去了也便下座。

　　接宝寿白岩两和尚书知荆州有伪造天王寺集众小参达磨不来东土诸祖不住西天痴人自生分别佛法没有两般天皇道悟本出石头收得一个卖饼儿童家居近寺因此传持佛法后来周金刚亲到龙潭殃及儿孙留下云门法眼两宗祗明得个回互法门到底石头路滑几般瞎汉硬将他龙潭崇信割去青原扯入南岳须知江西湖南总只一宗在彼在此何劳分别雪峰老汉尝云自从先德山石头以来传此秘密本自分明又特举门门一切境回互不回互为言是何意旨当时洞山德山每每节拍相应岩头见德山跨门便喝山便打头礼拜洞山云不是奯公大难承当岩头云我当时一手抬一手搦雪峰三登投子九上洞山淘沙淘米枯木糁花约莫有几分成就了洞山云据子因缘合在德山指他到德山去钦山文邃岩头雪峰生死同条或嗣洞山或嗣德山并祖湖南旨归是一从上来血脉井然明眼人前举起自荐今人趁口说德山棒临济喝瞎驴赶大队远之远矣三家村里土地公公莫认驴鞍桥作阿爷下颔为栖霞竺庵和尚设供上堂鹧鸪声里送离忧零乱桃花泣未休可是五天归去疾新丰寥落使人愁我竺庵法兄和尚湖滨一别于今五年胜万斛于西江飞九重之圣箭左青原右南岳从大好山下开二甘露门前采石后栖霞在浪杖人前标正法眼藏觉铁嘴呼为同伴逢人怒骂不休勤巴子应属前身室中欢喜不彻碧岩青嶂是处留题木女石人到来着价犹忆五年前凤凰山顶刻羽调宫玛瑙坡旁吟风弄月末后句为君举扬破沙盆大家扶起皇天降割祖道凌夷归双履于七个蒲团走千山于一条楖栗金棺自举岂甘落在他人一色全消个里不留朕迹火中铁鹞扑地高飞焰里寒冰当阳显出这是我法兄和尚一生受用不尽的却也不为分外只可惜崦嵫匿景震旦晦冥昆仑倒流葱岭荒忽今日云溪末席酌水献花要为我法兄传下个最后消息但依依杨柳玉栏干上遍界藏真灼灼桃花金络索边相逢觌面即如长庆道万象之中独露身莫便是这个么呀呀过去了也大众且向长庆门前作礼三拜。

　　为明经沈宝先居士对灵小参秋虫日以悲秋草不常好惆怅林原凋落梧桐早正两岸荷花树林水鸟说甚神州三岛兰桂飘香芙蓉未老看夜半鸟啼日轮杲杲宝先居士向定光童子深探渊源就阙里真人别开生面今年闰夏聚首祗园问酽茶三四碗于佛日夹山叙交游八九人于子瞻山谷未几分袂遽远毗耶掉头不顾知现影之无常撩起便行但抽身之太早两公子特请山僧到来欲借那九歌九辨招屈原天上之魂更假此一咏一弹留叔夜云中之驾昭昭朗朗遍界难藏巍巍堂堂呼之欲出见么见么以拂子拂一拂云宝先居士向山僧拂子头上放光动地去也大众急须认取。

　　上堂荷叶团团团似镜菱角尖尖尖似锥风吹柳絮毛毬走雨打梨花蛱蝶飞此四句中有一句夺人不夺境有一句夺境不夺人有一句人境两俱夺有一句人境两不夺若人会得直可捉败克符掀翻普化若也不会未免向他主宾照用转了也大众满池荷叶即且置洲上采菱且道是人聻是境聻。

　　上堂橙黄橘绿秋色宛然又是一番时候了也昔闽王封柑橘各一枚遣使东问雪峰云既是一般颜色为甚么名字不同峰将柑橘依旧封回闽王复遣问玄沙沙遂将一张纸盖却闽王作家君王特伸一问雪峰老汉借婆衫子拜婆年已是十分抵对了也闽王再三捞捷玄沙锦缝重重好一场曲调诸仁者玄沙荔枝闽王柑橘滋味一般你们曾细细尝着么莫但是念诗章贪景色双柑斗酒听黄鹂学他名士风流阎罗王未许你在。

　　晚参挥手云洞山吃果子这果子上的佛法从古流传我如今再举一节昔沩山与仰山磐陀石上坐次有鸟衔红柿子堕前仰云当是和尚道德所感沩云汝亦不得无分乃剖食之一个红柿子无端现前他沩仰父子借来送茶你奉我一盏我奉你一杯大家十分酩酊后来临济打黄檗▆打临济一段宗风改头换面你道有多少奇特聻参禅上客囫囵吞个枣子却使不得。

　　上堂溪水泠泠溪上秋岩桂香飘香满楼采芙蓉兮木木搴杜若兮芳洲黄山谷本是俗汉被他晦堂老翁将一阵业风把些木樨香气送在面前当作无隐之旨后来若不被人点破几乎错断送了一生这也罢了且道人烟橘柚秋色梧桐石上藤萝洲前芦荻与他木樨香气还有差别也无这里无隐之旨且作么生会人人尽是悲秋客宋玉情多也大难击拂子一下云须是颢亭居士始得。

　　上堂昨夜雨盆倾打倒葡萄棚知事普请大众拄的拄撑的撑撑撑拄拄到天明依旧可怜生老僧二十年前被此一则语换却眼睛整整看了五夏于途中踏着一个蚌壳忽然坐断玉泉打翻杜顺大众还知么声闻说四谛法缘觉十二因缘法菩萨说六度万行法总是可怜生降王宫修苦行睹明星四十九年说法末后拈花一场败阙总是可怜生西天四七东土二三总是可怜生左青原右南岳断送舌头前江西后湖南掀翻鼻孔总是可怜生说什么君臣正偏功勋王子四宾主四料拣三玄三要九十六圆相一句三句六相义总是可怜生可怜生可怜生过去庄严劫现在贤劫未来星宿劫百千诸佛许大法身尽向他玉泉皓长老布丝孔里立地翻身去也可怜生可怜生葡萄满架引蔓牵藤逢人不觉绊倒。

　　小参庐山面目任东西五老浮河事更奇但有高贤传古昔漫劳莲漏话支离云溪道谢东林人惭慧远棱棱病骨惟知鱼鸟相亲落落吾徒但许水云作伴其奈夙缘未了胜友来寻连朝施愚山吴朴斋缱绻同游明日叶嘿庵诸永龄联翩入社木樨丛里依然无隐乎尔之文牡丹庭前荐得万物一体之旨何必客儿高会凿出莲池无烦许询相逢自夸高座萧疏一径不种梧桐嘹呖三秋祗余苹末禅耶争耶一总村之不论不议而已只有一件今夜水晶宫畔风动莲开白玉台前香飘花落南泉玩月次恁般恁般诸公莫向这里讨个消息么清光何处无且请十八高贤各各下个注脚。

　　为深谷和尚设供上堂祖道于今叹寂寥耶溪风雨转萧萧最嫌只履西归急夜驾泥牛渡板桥显圣堂上深谷法兄和尚行解圆成人天簇拥双林影现去而未遥俱胝指头用之不尽孙承祖业遂云门寺里花雨缤纷子继父风看石伞岩前洪波浩淼今日银笼迥脱鹤不停椃灵木迢遥凤无依倚翻身那畔直入莲花万峰撒手当阳不坐石霜一色还知他临行亲切一句十分道了么廋岭梅花带雪飞腊月冰河发寒焰乃合掌云勺水不恭下座去薄陈微供。

　　上堂举报恩云溪成禅师上堂云秋雨乍寒汝等诸人青州布衫成就也未良久喝曰云溪今日冷处着一把火我即不然秋雨且晴汝等诸人青州布衫脱下也未良久喝曰云溪今日不妨少处减些子且道古云溪是今云溪是具眼者辩看。

　　上堂菊花红蓼正芬芳一句明明为举扬携手木童归去晚月船亲到水云乡天童觉祖趁口提持不伤物义大众看看恁么时恁么处恁么来恁么去亲到云溪不得当面错过即今还有傍分借路内绍到家者么有则近前与你圆成曲调月色练铺水曲芦花夜映门头分明只是个人宛转归来旧处谛审谛观老僧不敢瞒你。

　　上堂鸡冠花矮隔林丛黄菊东篱绽晓风最是一年秋意足少年人老蓼滩红僧问法眼如何是色眼竖起拂子或云鸡冠花或云贴肉汗衫一般置问为何答处不同且道鸡冠花与竖拂拈椎是何差别贴肉汗衫为甚么再脱不下总耶别耶同耶异耶成耶坏耶且作么生收取若向这里辩得要窥他法眼一宗正不难也今朝十月初一严霜渐落朔风早寒弄得满园秋色东倒西歪吹去萎花更雨新者或者是其时么分付玄冥别行正令。

　　上堂夜眠侵早起又有不眠人我早候白伊更候黑十月初五日达磨祖师诞辰云溪长老硬着头皮先他一日出世妙吉祥海月观音前两日应现五百尊罗汉后半月化生还有那西王母逐队而来溪谷大神同时下降搅作一块溷作一堂道冠儒履释袈裟却也难为分辨且喜云溪长老随流放旷野岸为家生缘与鱼鸟相亲到处任马牛呼我今日是他生日可可的沈震行韡侯两居士率引善类入山放生鹤飞鸥渡鸟语虫鸣满前都是生意古人道情与无情皆同一体灯笼露柱下兜率降王宫临末稍头变作一个金鲫鲤鱼凌空而去须信得游梁入魏面壁九年折苇西渡逾葱岭踏流沙一总不是达磨胡子你诸人曾厮认厮认么今日现前许多飞者走者动者植者升者沉者灵者蠢者一齐在云溪眉睫上打个筋斗直走向三十三天高声唱赞云善哉善哉功德无边祝飏难及弟子辈捱捱挤挤簇拥上前要觅云溪长老为他庆生长老却带水拖泥直辊到赤虷青螺队里随类现形低低发响道以我为鼠肝耶以我为虫臂那三世诸佛彼此轮流大家同在这里。

　　上堂萧萧芦荻任遨游偶驾孤篷泛小舟密雨弥风都不管一心只在钓鱼钩云溪任运蹉跎随缘度日三文钱买个黑涝波摸些鱼螺虾蚬生意十分冷淡却被个戴乌纱巾的俗汉隔江觑破蓦头骂来道不谓云溪不足千古恶口伤人恰恰庆生一句然虽如此黄牛盆盎橘壳依然白马香炉酒台不远宾主相逢一场聒絮周太常论道杨翰林谭禅玉泉道场关将军打供瓦官寺里何次道重来入户青山白云且喜春秋不涉分付着鱼螺虾蚬将来放在一边有客来到请坐吃茶去。

　　上堂僧问横挥宝剑斩诸见之稠林暗度金针绣冲霄之彩凤去此二途未审和尚作么为人师云花开劫外春僧呈坐具云者个且置夜半正明天晓不露又作么生师云寒芦两岸孤雁一群僧礼拜师乃云冬至一阳生花开劫外春惯炊无米饭专理没弦琴不见道玄酒味淡太音希声雷在地中复先王以至日闭关内不放出外不放入商旅不行出门便是草真饶不出门也是草漫漫地后不省方金殿巍巍锁至尊切忌离宫失位大众看看一泓晴碧两岸寒芦天地之心宛然逼露了直待他铜仪步晷葭管飞灰堪作什么。

　　上堂雪色迷离宫庭路杳霜威肃穆禁苑人寒不萌枝上飞翻玉凤千翎无影林中穿过泥龙独角到这里说个春深雉尾切怪今时夜永螭头空疑劫外何况樱桃宴罢始号题名梧桐影残别夸拂袖惶恍煞了也会么金殿重重苔藓生鸳鹭不劳刷毛羽无事退罢。

　　上堂休休无事且优游云迷野渡溪桥滑风飒飒冷飕飕。

　　上堂一翳在眼空花乱坠证龟成鳖唤钟作瓮黄面老子着甚来由被他一天星斗换却双眸大惊小怪道奇哉众生皆有如来智慧德相但以妄想执着而不证得好世尊错了也一切众生本来成现拟心作佛大好羞惭说甚么智慧德相早是执着早是妄想不见道三世诸佛不知有黧奴白牯却知有么当初指天指地全弄虚头如今说出恁般悟由原来是个不唧溜汉且睹个什么星聻彗星孛星长星太白星天狗星欃枪星飞廉星恶来星蚩尤星实沈星破军星荧惑星悟什么道见什么性明什么心灾星难星妖星恶星切忌切忌。

　　上堂凤腾霄汉鹤出银笼撒手无依通身不滞今日正当解制时候众中已有奇特受用者木人拍手石女呵呵虚空为汝称叹了也室内一句漫劳重举老僧不敢留滞汝等大踏步出去罢。

　　上堂大廋岭头一铺功德成就久矣只欠点眼祗如云门道人人尽有光明在墙壁瓦砾厨库山门尽大地是沙门一只眼何劳点出不见道好手手中呈好手么以拂子东点一下云左眼八两以拂子西点一下云右眼半觔以拂子中央点一下云个便是顶门正眼饶你摩醯首罗竖亚一目总不过是天眼所该争如我世尊眉横鼻直觌面分明三十二相八十种好向云溪拂子头上五眼齐彰三身并现大众看看青莲广目一道宝光普天匝地去也瞿昙瞿昙今日与你重开生面。

　　上堂归去来归去来认取娘生鼻孔。

　　上堂挂獘由来显妙传陋巷不骑金色马戴角披毛莫不是内生王子么良久云周行七步目顾四方也只止啼黄叶。

　　上堂但得雪消去自然春到来然虽如此门前残雪日轮消屋内红尘遣谁扫不见道莫有过得此色者么要且不名尊贵。

　　上堂好雪片片不落别处握雪团便打虽则快便难逄要且不是青原门下若是云溪当日便款款向他道一色人迷可惜白云坐断待他如何若何只拍手一下云天寒人寒归堂迟了八刻。

　　上堂丹霞烧木佛畏寒而已岂有他哉院主须眉堕落事有偶然不足疑矣今夜六花飞处榾柮重添分付库司照管眉毛要紧。

　　上堂僧问礼赞三千诸佛有何功德师云一枝梅破腊僧云怎见得是功德师云诸佛放光明僧礼拜云如来证明师乃云元正启祚品汇维彰云物呈祥山川吐瑞还见十方三世一切诸佛放大光明照彻你诸人鼻孔么秀才问长沙百千诸佛但闻其名未审居何国土沙云黄鹤楼崔颢题诗后秀才得间也须题取一篇平仄平平平仄平平平仄仄仄平平江城玉笛是处梅花这里何等却好新年举笔明明历历。

　　上堂君向臣元首明臣奉君股肱成君臣道合一德一心朱紫贵本来人金殿巍巍耸至尊。

　　上堂梅花香里问春晴学士闲从钩艇行无限白云看不尽隔溪啼鸟两三声鸢飞鱼跃大好一段机缘山峙水流切莫当面错过且庵和尚上虞人前身后身莫可端倪世出世间不妨奇特入山持绣斧打开无量法门把手上鸟台放出许多生命今日到来唤渠做学士即得唤渠做桑门即得乃竖起拂子云道道颢亭居士出云和尚道了也师弹指一下。

　　上堂山中何所有岭上多白云只可自怡悦可堪持赠君云溪一棹孤风半庭残雪向无人烟处撒泥撒沙于绝覆载中自由自在孑处河滨长年土窟无端被怀璞法侄逼迫下山走到十字街头做些买卖碧川青嶂虽不碍于往来荷叶松花恐有间于衣食毕竟去即是住即是聻问取云中白鸟看。

　　俍亭禅师语录卷一之一(终)

　　云溪俍亭挺禅师语录卷之一

　　侍者智淙编

　　小参新丰一曲和应多湖畔澜翻镜水波冷澹目前千古意空疑白雪是巴歌玛瑙坡前布种桃源径里开花击石鼓而皋亭作响直透威音驾巨舰而耶溪倒流掀开洞水针针相续步步要归夜明帘外未许朝君宝镜堂中且来就父还知他处士梅花移植在西溪那畔么两岸溪寒水清浅一枝云影任横斜以瓣香爇炉内云独许愚庵老人得知此意。

　　诞日小参隔溪云树野人家渔父扁舟天一涯无限风光收不尽半湾烟水宿芦花好笑者痴呆汉子投入胞胎卤卤莽莽过了半生你还认得自己么若祗向溪光澹宕山色参差追求面目错过你黧奴白牯随顺生涯若更向红尘堆里闹市头边寻觅形骸辜负他翠竹黄花些儿活计眉横一丈额阔三分空手摇船步行骑马圣不是圣凡不是凡魔不成魔佛不成佛似这般没紧要的阿师岂不好笑今日众弟子为他庆生生生的要说些佛法若论佛法适来钟声磬声尽情的为诸人说过了也还有些说不尽的又被那撑船的小厮儿载向千金池那畔又那畔去了如何说起抑不得已有几句现成偈子不免注释一上有物先天地东壁葫芦无形本寂寥　着磕着能为万象主戴角披毛不逐四时雕一击粉碎卓拄杖云大众曾记得五十年前与拄杖子在甚处相见来现前认取好。

　　小参橘柚霜寒芙蓉秋老雁落长空小丹枫几点嚫流霞前面碧山围绕更沿溪一带白云迷黄菊东篱蚤百岁饶他底事成潦倒胡饼馒头且共诸君一饱觌面相逢莫草草下座。

　　小参昨日雨今日晴牡丹花下日午正三更君行东鲁我西秦放行捏聚总一微尘禾山羊角鼓普化马蹄铃杜鹘亲切句分明悉利悉利部临部临。

　　小参道人行径云水生涯都忘甲乙丙丁说甚子午卯酉无端被二三知己揭露当阳把个本命元辰走漏消息老老大大一副娘生鼻孔特地与诸人相见了也若道已相见过大众热瞒云溪若道未相见来云溪热瞒大众且道父母未生前毕竟如何是本来面目聻前日曾有人问我向他道灵壁峰前一片云又有人问向他道双眼横空鼻头向下又有人问向他道月下吼泥牛若人会得莫教辜负平生苟或未然依旧从头问起。

　　小参面南朝北斗法身满地走肘生柳柳生肘我却五十年你却四十九大家同出一只手明朝十月四日云溪长老五十岁慎庵戴居士四十九岁他居士特特入山为我设供也奇怪也奇怪若道是老僧生日又是他居士诞辰若道是居士诞辰又是老僧生日一条红线两人牵彼此不得无分向这里会得移山门向佛殿里也不为多把灯笼在露柱边也不为少怀州牛吃禾益州马腹胀法尔如然非为分外记得两年前居士问我鲁祖见人来便面壁意旨如何我向他道年来闲却钓鱼竿居士又问达摩面壁九年又是何谓向他道从来阮嗣宗惯留青白眼居士又问这里还涉功勋也无向他道莫谤古人好今日因斋庆赞旧话重提也要大家与居士一齐相见只因他居士是与长老同一鼻孔出气的唤长老作居士不妨随处承当唤居士作老僧一任旁人识取毕竟是一个是两个聻掷拂子下座。

　　小参无学庵中老平生百不能忖思多幸处到老得为僧僧问明安偏正君臣是明何事安云父母未生前事僧云如何体会安云夜半正明天晓不露后僧至石门聪处举前话聪云不道太阳不是祗是口门窄满口说不尽僧云如何是父母未生前事聪云粪墼子如何是夜半正明天晓不露聪云牡丹丛下睡猫儿偏正君臣被他两个老汉尽情吐露了也云溪则不然如何是父母未生前事今年今月今日今时如何是夜半正明天晓不露白月落长汀玄云披远岫还当得个正偏句子么这话且止还有一问丫角女子白头孙他是几时生日道取一句来。

　　小参荷花莲叶报君知出水何如未出时江北江南问王老一狐疑了一狐疑僧问智门莲花未出水时何如门云荷花出水后何如门云莲叶又僧问净众莲花未出水时何如众云菡萏满地流出水后何如众云叶落不知秋古人一般问答就中还有差别也无药山儿孙云门家法从上宗猷莫当容易会么会么花药栏一株松庭前柏树梦里牡丹黄花翠竹青嶂碧岩常忆江南三月里重阳九月菊花新一把柳丝收不住马蹄何处避残红总不如一句无风荷叶动也会得则春游夏赏秋饮冬歌不会则江北江南难免钻龟打瓦。

　　晚参说时嘿嘿时说沩山仰山有口无舌四十九年风聒聒老曹溪徒话月古韶阳得一橛棒如雨点喝似雷奔总没交涉好笑孔仲尼不答南宫适击香台一下云德山晚参不答话赵州晚参答话云溪今日。

　　晚参答话即是不答话即是放行把住都有来由大须仔细如今不惜口业胡乱把古人注解一上德山。

　　示众云今夜不答话问话者三十棒雷声雨点有僧出便礼拜不是这僧大难承当山便打令行也僧云某甲话也未问也少不得这一拶山云你是甚么人别施一着僧云新罗人指东话西去也山云未跨船舷好与三十棒苍天苍天赵州示众云今夜答话有解问者试出来漫天张网有僧便出拚命三郎州云比来抛砖引玉引得个墼子不妨减人声价后来雪窦拈云德山有当断不断不招其乱的剑这也罢了又云新罗僧不免撞露柱汉莫有为这僧雪屈者么又觉铁嘴云遣将不如激将还明得赵州意也无雪窦亦云从前汗马无人识祗要重论盖代功盖代功且置如何是汗马无人识聻进前退后三十棒自领出去他时异日莫辜负老僧。

　　小参累累樱桃尽垂垂豆子香行船采桑叶只为养蚕忙此事正如看蚕相似须是下得种子才有发生分铢分量着意看承漫漫喂他切忌违时失候头眠二眠三眠几番透脱几番剥换直至大眠时候绝后再苏死中得活方乃丝头吐出绵绵密密个里藏身全没些儿渗漏末后别开一窍展翅飞空眉毛只在眼上还知采桑有个不采桑的时节么得力须忘饱休粮更不饥几时上山努力努力。

　　小参金轮避位不面尧颜玉殿苔生全彰尊贵到这里直得无家可坐无世可兴也是臣子之常不为分外然虽如此新罗国与波斯斗额祗堪换手哭苍天藕丝孔共帝释争权切忌迷头徒认影露柱前古佛相交日用里四臣难昧金殿无人空侍立冥王头戴宝华冠毕竟怎生奉重聻乃望空合掌。

　　小参山静似太古日长如小年饥时吃饭眷来眠看飞凫泛泛舞燕翩翩休错认最堪怜无端游戏青梅一嚼惹得滴牙酸。

　　小参看看五月五船上蛟龙舞保福敲锣禾山打鼓门挂艾人儿牵着玄沙虎赵州无云门普渡口相逢莫莽卤续命丝丝五色迷苍天苍天更增冤苦当时忠国师勘大耳三藏第一度在西川看竞渡第二度在天津桥上看弄猢狲第三度忽然不见你道国师曾看竞渡也无他外国人却被国师热瞒有般道国师在三藏鼻孔上有般道国师在三藏眼睛上恁般说话还的当么五月五日天中节赤口白舌尽消灭五月五日午时书赤口白舌尽消除。

　　晚参二月二十九特地扬家丑春雨桃花东风杨柳寒山拾得笑呵呵长竹筒短苕帚是非只为多开口狗子胜猫儿猫儿胜狗这几日大雨盆倾多应是东海龙王恶发云门拄杖子作怪弄得波洄濴绕流水参天觌面是一个云溪无路可寻无门可入若是他作家舟子随流得妙顺水撑篙直恁地与主人相见苟非其人手忙脚乱不谙水势不辩波澜把缆放船作么生得到这里即如岩头当日在鄂渚撑个渡船小可的做些活计无端撞着一个婆子平白地将个亲生孩子丢在水中图赖他岩头是个放憨长老却无些子慈悲心你是淹死自己孩子七个八个一总不干他事如今看将起来岂不一场好笑岩头做买卖不着冤家撞着对头这老媪使心用心屈屈的断送了一个儿子这也罢了且要问你婆生七子六个不遇知音只这六个更向谁人索命恁般说话会得的举起便知若不会的大水茫茫切忌同他淹杀。

　　晚参僧问黑白未分时如何师云竹影千波月分后如何师云云藏万壑舟又问石霜王子可得闻否师云问将来如何是朝生王子师云黄阁帘垂如何是末生王子师云盐梅道合如何是诞生王子师云青宫位重如何是化生王子师云细柳功高如何是内生王子师云即今尚在兜率向上还有事也无师云有如何是向上事师云礼拜了向汝道僧礼拜师拂一拂云住住十字街头石敢当适来叉手向前口喃喃的参寻向上求个决择且要诸人共知他道北高峰触碎了蜻蜓鼻孔水牯牛踏翻了蟭螟眼睛蜘蛛网打着个黑漆铁昆仑蚯蚓头吐出个水晶金弹子几句没理会说话不妨有明有暗有正有偏和他云门三句临济三玄一齐收拾在里许且道是那一句聻这里见得要会他石霜王子也不难苟或未然石敢当面前笑你。

　　小参一叶落天下秋一尘起大地收嘉州大象陕府铁牛三个狮子辊绣毬临崖浒眼特地一场愁休休休黄鹤楼前鹦鹉洲有意气时添意气不风流处也风流掷拂云羞。

　　中元小参救母生天神通第一台山路上讨个点心俞道婆倾翻油糍浮杯和尚没处雪屈木菩提树下蓦走到忉利天宫且道摩耶夫人仗谁恩力大须弥山小须弥山　跳入八寒八热十八鬲子地狱阿鼻地狱从东过西从西过东象宝马宝女宝如意宝将军宝辊到饿鬼头边向有财鬼无财鬼臭毛鬼等唱一声摩诃般若波罗蜜观世音菩萨将钱来买糊饼盂兰盆大斋放下手却是馒头要吃的尽吃阿修罗与帝释天大战着他目连看堂从针咽里放出一星子火来烧得金牛儿叫苦石狮子汗流带累他无位真人五百生不闻浆水之名快活快活阎罗大王来也统领一班狱卒夜又喝散了中元地官东皇太乙唵崒嵂强中强吉中吉。

　　晚参一九二九相唤不出手鸡鸣丑茫到日入酉带角披毛曹山颠酒连冻打焦砖面南朝北斗佛法无佛法有天寒人寒狗走抖擞口以拂子招大众云来来真狮子儿善狮子吼。

　　晚参好笑真好笑颠倒真颠倒五百尊罗汉偶然向天台路上闲行惹动寒山拾得和那老赵州争个青黄白皂且喜岩头免至鄂渚石霜未去浏阳昨日文殊普贤赶向水牯牛队中生生的唤做游食僧道多亏了大颠首座救取得韩退之只可惜聪明崔浩阿呵呵绝巧妙忽有个汉大踏步上前掀倒禅床也不怪你性躁。

　　小参补特伽山路相逢第一关赵州应不远至者等闲看到观音桥出观音关入观音院大悲千手眼莫问他通身遍身三十二应门到这里　着磕着船来陆来随行逐队汉祗听得昨日往径山度马度驴举足下步时须辨得出门便是草最苦吴儿碧眼要津把住不容你急处撑篙那知过量大人宿止草庵别自有出身一格抬头着眼秦亭山恰在面前要打从云溪去的且向这里问个信儿指与他一条直路住住住诸人清晨起来吃了粥洗了钵盂曾见他东壁葫芦和那庭前柏树子拍手呵呵向文远侍者讨果子吃么归堂吃茶。

　　小参新年头佛法有铁牛无脚团团走新年头佛法无石女声声唱鹧鸪岁次丙午月德在寅日加于午百事大吉山门外枯木开花佛殿里灯笼作舞文殊菩萨在粥锅里出现金毛狮子满空飞普贤大士向蒲叶上相逢大象藕丝牵过海许多奇特这也不为分外还见他金鲫赤稍鱼向过桥南岸摇头摆尾直走上三十三天撞着阿逸多口喃喃地道了几句仍到云溪方丈同拄杖子化为龙么喜神在正南方速礼三拜。

　　小参火树银花合劫外阳春星桥铁锁开玄关掣尽暗尘随马去切忌夜行明月逐人来投明准到十五日以前即不问正当上元十五日村歌社舞家家打鼓冬冬鱼龙百戏到处许多热闹道人眼里还有恁般事也无十字街头多少佛法金狮踞地玉兔怀胎枯木龙吟猕猴带镜更有一桩奇特的事雪峰老汉在鳌山成道撞着灯明如来借他三万二千狮子之座向城门口八字打开搬出一栲栳古董田单破乐毅烧了个陕府铁牛汉祖灭秦皇斩了个南山鳖鼻纪信乘九龙之辇项羽骑千里之骓霍子孟一座假银城吕洞宾三尺青蛇剑节度使打破蔡州李将军射翻白额丁公洒泪雍齿封侯韩信临朝子牙把钓如斯之类不一而足哄动他胡张三黑李四东村王大姐船上谢三郎捱捱挤挤簇簇拥拥看个不彻还委悉么但看棚头弄傀儡抽牵全籍里头人吹灭纸灯这些枪刀人马一齐都不动了。

　　小参三千古渡十里寒溪梅花初放竹梢低远树正迷离云漠漠水弥弥人在小桥西听檐前雨歇门外鸦啼道人家闲居无事争奈耳畔啾啾法门多故泥金刚努目木罗汉攒眉这也不在话下昨夜三更寂音尊者和那古塔主争个三玄三要牵藤引蔓说不清头直闹到老僧方丈里来要老僧决断决断老僧一棒打去两下掀翻各各奉身而退着甚来由整整为他忙了半饷举拂子云大众要会三要三玄么觌面梅花开岭上个中一句最分明。

　　晚参僧问如何是夺人不夺境师云寒月落梅花进云如何是夺境不夺人师云杖藜扶我过桥去进云如何是人境俱夺师云这里没你话会分进云如何是人境俱不夺师云礼拜着进云礼拜了又作么生师云问取前村土地水深多少乃云春眠不觉晓处处闻啼鸟夜来风雨声花落知多少知多少从来孝子讳爷名曾参不忍食羊枣。

　　小参内不放出外不放入黑里摸白曲中藏直蟭螟眼里大鹏翻身枯木上开花如织且道谁是其人看取堂中禅客。

　　小参僧问承闻和尚有云内不放出外不放入一念万年去未审向甚么处去师以拄杖指云向这里去僧打一圆相云祗如向这里去与和尚是同是别师打一下云是同是别僧礼拜云恁么则佛祖位中留不住去也师云且缓缓僧问天龙一指头禅受用不尽如何是受用不尽处师云作者方知进云为甚么一切人视听言动和尚总云不是师云争怪得老僧进云恁么早是好肉上剜疮也师云偏你不肯么一僧出礼拜起珍重转身师云恁么去恰好僧云大众证明师云一钓便上僧问和盘托出尽底掀翻请问和尚还有向上事么师云有进云如何是向上事师以拄杖压僧首云木上座道了也乃云今朝刚刚满七且喜大事了毕满前春雨桃花流出曹溪一滴高挂钵囊横担楖栗果然是大丈夫儿切忌向沙里寻油刀头上舐蜜我老人家倒行逆施一期来语言冲击莫怪莫怪拄杖子无意无必。

　　小参春城无处不飞花灵云见的寒食东风御柳斜玄沙不肯日暮汉宫传腊烛寂寞恨更长轻烟散入五侯家欢娱嫌夜短且道灵云见处有多少差池遭他谢三郎十分检点今日落红满地燕语莺啼他两个老汉在桃花树下相骂不休众中可有个善解纷的向前去劝散了罢乃以左手屈指数云冬至寒食一百六以右手屈指数云五龙一蛇邈哉介推。

　　小参正中偏呢喃燕子语梁间偏中正翩翩黄鸟传春信正中来鹧鸪啼处百花开兼中至鹦　飞上珊瑚树兼中到杜鹃归去西溪道以拂子击案一下云大众还委悉么公冶长能明鸟语。

　　小参未离兜率饶伊较胜争强才到伽毗早已和泥合水云门一棒八两偿他半斤雪窦掀翻一牛还人一马释迦老子大惊小怪倚着个神龙澍水玉象翻空高足阔步走向人前开张大口当时面皮一片片跌将下来还有个摩耶老奶奶是他一模子脱出也曾在华严会中向善财童子说了许多大话临末梢头连那耶输夫人罗侯罗被他大帽子一罩一齐罩了也惟有白净饭王略有些儿手段不怕瓮中走却鳖好好一家儿父母妻子同证个尊贵法门这也不为分外今乃四月八日正是世尊降生之日两个俗人要我说些佛法若是佛法四十九年唠唠叨叨说个不歇倒不如才出母胎一手指天一手指地直截了当了也据云溪看将起来当时但周行七步目顾四方恁地休去正好令人疑着不合又道个天上天下惟我独尊未免遭人检点恁般判断他释迦老子还甘也无若也据令而行雪窦云门一齐打赶。

　　晚参六六三十六直中还有曲又好笑又好哭山头顶打鱼海中间捉鹿长法身截之太多短法身续之不足赵州笋变了多福一林竹古人道笋毕竟成竹如今作篾使得么时节若至其理自彰说道理尽好且如这里是监院房那里是典座房又作么生此事如剥笋相似剥了一层又一层转剥转有直得和根脱落截断两头净裸裸不带丝毫才好受些盐酱然虽如此中间却有个火候若生生的咬嚼便不堪也住住住山下竹筋鞭且置不论毕竟如何是胡地冬生聻待石笋抽条更向诸人注破。

　　晚参月明星稀乌鹊南飞绕树三匝无枝可栖昨日王鹤山居士问老僧道古人绕座三匝是何道理老僧云讨棒吃聻居士又问从东过西从西过东又是什么意思老僧云邯郸学唐步昔渐源到石霜持一个锹子从东过西从西过东霜云作恁么源云觅先师灵骨霜云洪波浩淼白浪滔天觅甚先师灵骨源持锹子而去当日道吾有个生也不道死也不道的句子石霜渐源播扬家丑将一具黄金锁子骨撒向人前我当时若见便夺他锹子掘个深坑将渠两人一同埋却多少是好这也罢了毕竟古人绕座三匝意在于何曹孟德横塑赋诗早是十分道破了也几多长老不如一个俗人拂一拂下座。

　　小参荷花开蓼花开水满池塘香满台戎葵绕径五色落莓苔千年桃实仙子檠来不比那道旁苦李钻核重栽云溪这里满园花果无非是金玉妆成朝来猿摘去晚后凤衔归倒也不为奇特还有那曲湾湾的瓠子直儱侗的东瓜萝葡头出自镇州茄儿串打翻拾得树上摊几粒芝麻冷灰爆一颗豆子这里还作佛法领会也无他园头虽则作些痴福不可埋没干他与我觅个无底蓝子收拾将来客来也好抵待小参诸方有五味禅我这里只有一味禅住山三十年不少盐酱即且置一棒打碎酱瓶你道与斩猫是何差别还知彭祖百忌日么丁不剃头辛不合酱。

　　小参卵有毛鸡三足丁子有尾龟长于蛇黑狗白狗非犬犬可以为羊黄马骊牛三孤驹未尝有母自惠子之亡也吾无以为质矣此老一味是野狐涎唾若到云溪门下三十棒一棒也不饶他将知尊贵一路自别。

　　小参吾心似秋月碧潭光皎洁无物堪比伦教我如何说恁般语话画蛇添足掩耳盗铃落得遭人检点既是无物比伦说什么一轮皎洁古人又道光非照境境亦非无光境俱忘复是何物又道光境未忘复是何物报事不真唤钟作瓮不见道说似一物即不中么今日正当八月十五白月现黑月隐是光是境忘与未忘你诸人且作么生会耶南泉玩月指点分明切莫向第二头边瞻星望斗以拂子击一下云闭目中秋坐却恨月无光莫谓老僧不道。

　　小参桂子重飘菊花初放正九日东篱相逢元亮句里三玄明明万象珍珠撒向芙蓉帐体露金风错认是随波逐浪白玉楼台十二回水晶宫殿三千丈雁过长空征声嘹喨影落寒潭波光澹荡船子风流未许时人依傍好任运逍遥随缘放旷说甚么赵州关云门棒曹山木蛇乾峰拄杖一合相即非一合相明月芦花没处寻想伊只在秋江上。

　　小参弄泥团汉有甚了期连几日农务稍闲人家大船小船搬泥运水古人道泥佛不度水又道入水见长人带水拖泥也是事不获已他早晚的撑着一只渡船过东过西指望捷些鱼龙虾蟹蚌中还有明月蚬子也好充饥淤泥之地惯生莲华流水滩边偏藏至宝指空望空遂乃通身泥水这些人只解运入不解运出积聚这许多秽恶有甚么限直待他云里那一点雨东海龙王撒向满地珠玑通身变换腐臭化为神奇好时节到也今日云头渐近有一阵雨也未可知泥里水里祗候着。

　　小参比下有余将上不足端午烹葵重阳看菊鹤足也不为长凫颈也不须续支离疏十东薪三钟粟欲往城南忘城北墨非儒儒非墨李四张三王五赵六穿靴的吃肉赤脚的赶鹿屈子自沈贾生赋鹏歌不足继以哭闲却七间僧房阿谁叫你孤峰独宿韩康卖药司马李主卖卜陈睦州卖草鞋他古人也未能免俗笑诸方空碌碌不见道无门无毒。

　　小参禅有三玄儒有三玄伏羲六十四卦是玄中玄子云老不晓事又作太玄洪觉范中孚大过只见一边不见一边文明以健中正而应支离穿凿失后忘前颠倒颠颠倒颠旋毛背上总不合播扬家丑说甚么权黑显正借白表偏之乎也者夙业冤牵陆士衡王辅嗣鬼门上贴卦周濂溪佛印长老光烧饼做钟子未免廉纤云溪这里只得将错就错胡缠厮缠昨日廿九是天地否今朝初一变了天火同人了也同人于野利涉大川大家同上钓鱼船笑笑笑笑你文王周公孔子也太无端说向人家不值钱。

　　小参莫行心处路不挂本来衣何须正恁么切忌未生时既是切忌未生时为甚又要看未生前消息昨日三茅真君下降吴山顶上产下个碧绿紫金牛金牛变作石马石马变作白琅玕白琅玕变作黄云黄云变作紫竹紫竹变作老比丘老比丘变作乌鸡乌鸡变作蜥蜴蜥蝪变作金翅鸟王金翅鸟王变作云溪手中拄杖子住住住达磨大师来也达磨大师是明日生辰今日为甚么先到不见道我早候白伊更候黑。

　　小参我手何似佛手我脚何似驴脚人人各有生缘上座生缘在恁么处此黄龙三关语也这老汉不合下个注脚说个棹臂便行莫向关吏更问可否如人作贼面上刺了两行字三十棒先自领去了也还有一问鹭鸶立雪月下琵琶且道是过关语是未过关语我早晨吃了白粥到晚来又复肚饥即如嘉州大象陕府铁牛西河师子各各有个生缘毕竟生缘在甚么处道得且过一边道不得莫向人前漫开大口。

　　小参阴烟丁颠新鲜针毡冰边木上座惯会说法钵盂口终日谈禅也不消主宾玄要也不用君臣正偏达磨胡子贬向他方世界老瞿昙阁在半边开口便教钝置无语最忌廉纤眼睁睁的平上去入都忘记了二萧一先切忌切忌果然果然空劳他一力挝鼓惊动了十八高贤。

　　小参百丈耳聋黄檗吐舌江西宗旨特地留传雪窦云大冶精金应无变色毕竟过在甚么处一般逐块汉趁口说个大机之用大用之机将他雪窦无端贬驳且道洪炉大冶是机用不是机用聻剑林法侄春初在云溪坐禅于洞山掇退果卓下别开生面如今从福严来特地向寒芦白月古岸清风更叙一番宾主恰遇着旱干水浅河港不通钓鱼船上收起丝纶渡口行舟绝人来往莫是云溪老汉物外孤高十方坐断么古人道不居正位绝却今时一色全消大功不宰这里总没有相见处然虽如此夜寒人静归堂送茶向火炉吃果子少不得也叙些宾主之情不得一切处尽教枯淡去也葛藤且止毕竟洞山一喝马祖一喝是两样生涯是一般行市耶剑林法侄于此倘十分明得请为他雪窦禅师拔刀相助。

　　小参骑驴新妇上高楼三个猕猴蓦地愁脱壳乌龟缘壁走看看海底斗泥牛有一句主宾玄要兼带正偏一时具足毕竟是那一句。

　　小参拆拆单单单拆鬼谷子先生传他李淳风袁天罡一总是个问卦的祖宗将些黑白点儿诳骗人家男女常言道吉凶未卜我已先知休听他古人说谎。

　　小参孔夫子不识字孙武子不用兵神农不尝药草周公不制礼萧何不造律李斯不作书好端端的被这一班人弄得七颠八倒说甚德山临济曹洞云门一总赶出去。

　　小参作家不啐啄啐啄同时失正法眼藏向这瞎驴边灭却果然吹毛利剑用了须磨兴化是个克家之子借他克宾维那鼻孔出气罚饡饭一堂又趁出院且道克宾当日还甘也么若也不甘讨什么好克宾若也甘讨什么好克宾黄檗老婆心切为汝彻困马祖一喝三日耳聋从上以来垂个样子然虽如此事无一向汝既如是吾亦如是肯诺耶不肯诺耶急请当人认取。

　　小参古人道传神妙手全在阿堵中颊上三毛此非拟议所及有般汉用棒用喝说主说宾总不过是优孟衣冠如弄死蛇相似岂知他咳嗽掉臂纯以神行转动施为酷难描绘得心应手自不偶然差之毫厘谬以千里如今还有恁般人么下座问取顾虎头一类去。

　　小参诸人被十二时转赵州能转十二时自受用分中着衣吃饭送客迎宾拍拍是令仁风书记自杨州发脚过显圣到报恩昔年在灵岩室中闻老僧名字特特入山愿留执侍顷见他十二时歌趁口夸张尽力卖弄大似一个饱参禅客还有一说泗州大圣扬州出现昨日有人在平山草堂歌玉树后庭花惊起了乾闼婆神和那金色头陀一同作舞优婆离尊者从旁插嘴说歌舞唱伎切戒切戒不见道君子爱财取之有道么不知亡国恨犹唱后庭花王令稍严切忌饶舌。

　　小参雪压空山行径烟浮野渡人家门外一溪流水庵边几树梅花云溪数年前曾向荆棘林中觅得两株老树也无萌芽也无枝干冷湫湫植向庭前太煞寂寞那知他死中得活枯木生花三年以来舒条吐萼不特光分九夏玉蕊承天抑且木秀三冬香云绕地曾记得古人说不是一番寒彻骨争得梅花喷鼻香这几日春冷烟凝雪深雾重亭亭古干郁郁奇葩别是一分精彩有者道西溪十里到处罗浮江南一枝争先庾岭云溪这里有多少好处也向人前卖弄聻痴人痴人莫只作境会好。

　　小参无说即说昨夜东君轻漏泄说即无说杜鹃枝上空啼血须菩提宴坐而天帝释雨花维摩诘嘿然而文殊师利饶舌云溪唠唠叨叨今日也说明日也说人天众前造了多少口业如今翻转面皮别施号令一句儿也不提起了有者道无情说法虚空讲经森森翠竹尽是真如灼灼黄花无非般若本自具足本自现成这里不说的是有者道楞严悟道楞伽印心青华严独见一班言法华别行一路黄卷赤轴与灯笼露柱厮结眉毛禅板蒲团向孤起长行独开正眼这里说的更是那知他兴歌的原是木人起舞的莫非石女理无一向事逐千差有时说则红尘堆里百草头边有时不说则不种梧桐夜明帘卷云溪今日向毗耶城畔与大士对谭从摩竭国中全提正令去也良久云会么且喜会中不无解人烦劳他拄杖兔角拂子龟毛通个消息。

　　宗会小参华林讲道帝释雨花志公解经善慧挥尺一部金刚经葛藤不少自无著天亲梦升兜率错认了鸡足山头也是开眼着贼了也何况他长安草堂拾人唾余唤钟作瓮云溪长老无端走入这伙伴岂不好笑然虽如此有句无句不离行市曾记得南阳忠国师问紫璘供奉金刚经首是甚么字璘云如是二字国师云意作么生璘无对南阳太煞倚势欺人紫璘未免受他钝置当时若问伊是甚么字祗合向道和尚一国之师可惜许字也不识若更如何若何正好蓦地便唾岂不为他牟尼宝殿白鹭池边泄了多少冤苦住住住开宗明义章第一适来犹记得许多般如今一时忘却了也大众食时已至随众人一例吃饭洗钵盂归堂。

　　小参今朝五月初一东海鲤鱼奋翼触着池上蛟龙雨下盆倾滴滴更兼锣鼓声喧赛过青天霹雳就中还有希奇空际宝华柝历且道是甚么华聻白旃檀华五色锦葵华曼陀罗华摩诃曼陀罗华地涌金莲华都来只是眼华昔日法华会上放光在前雨华在后今日云溪这里雨华未毕绀琉璃架上一道宝光直射到殑伽河畔乐音树下感动了东方延寿如来和那日月灯明佛影现而前向琉璃殿上显作佛事你诸人可曾见么住住住蛟龙丛里天乐闻空他璎珞宝珠一时成佛去也大众专申回向。

　　小参回而更相涉不尔依位住如何是更相涉聻松是松棘是棘鹄是鹄乌是乌干三连坤六断切莫移易他一分毫许如何是依位住聻将山门来佛殿里移佛殿向山门前男子身中入定时女子身中从定出女子身中入定时男子身中从定出身上出水身下出火离中虚坎中满兑上缺巽下断震仰盂艮覆碗神通妙用法尔如然以拂子画一圆相云异不异同同中有异渠不是我我正是渠向下文长留在来日。

　　云溪俍亭挺禅师语录卷之一(终)
嘉兴大藏经　云溪俍亭挺禅师语录


　　云溪俍亭挺禅师语录卷之二

　　侍者智沇编

　　茶话今年犹是去年人去年人比今年老记得十年前刚刚是我四十岁在愚庵老人前与晴云盟石嵩也诸兄随例入室老人垂问云如何是宗会庵得力句我却道个月照千峰白湖开两岸明老人复云踏着蚌壳时如何我却道个牡丹花下玉麒麟老人顾左右云原来是家里人我却目旁僧云屈屈当时遂承印可盖自十五年前曾在宗会堂中讨些活计正当入室次献公元木一机诸兄似虎如龙一个个被老人拿倒我却路见不平为他诸人各各代一转语时漏下已三鼓闯入方丈里边与老人胡乱一上当时哄动丛林谓世臣徐子明得向上事也又翁季祥居士以三玄三要语来问老人我却从旁饶舌翁大惊异又我往年曾踏碎蚌壳打失鼻孔故老人垂问云然如今已过十年须眉变易年老衰颓倒比当初不唧溜了说便恁般说五十年以后失却庞公一个笊篱四十年以前欠他清平一个木杓解修居士与我异世天亲他虽在俗我虽出家两个五百共成一贯今日解修兄为我庆生设斋整整代他忙了一日将曹溪一滴水煮作金牛饭烹出赵州茶和那云门馒头镇州萝卜一齐供养大众了也他是我家里人未免说些家里话大众看看早是夜分时节日轮多少高了各各吃茶且莫空过。

　　茶话我前日曾有个问头云东山水上行七十二峰为甚么苕溪不度监院伊人答语云君子爱财取之有道他恁般下语却也自能作得主宰但是于古人话头犹未十分却好若有人问我古人道东山水上行七十二峰为甚么苕溪不度却向道昨日有人上径山不惟答在问边亦且为他韶阳老人通一线地这个且置毕竟如何是诸佛出身处莫是睹史陀天是诸佛出身处么莫是迦毗罗国是诸佛出身处么莫是乘白象舞神龙金莲布地玉毫飞空是诸佛出身处么且喜没交涉。

　　茶话昔日洞山与泰首座吃果子次山云有一物上拄天下拄地黑如漆常在动用中动用中收不得且道过在甚么处泰云过在动用中山唤侍者掇退果子桌沩山哲云这果子不但首座不得吃尽大地人孰敢正眼觑着云溪则不然待他洞山恁般问祗向他道某甲祗会吃果子只管把果子乱吃管教他洞山开了口合不得多少是好。

　　茶话云月是同溪山各异当时夹山洛浦截断舌头此话大行致有今日今日溪月尽同云山不异眉横鼻直鹄白乌玄从天台来往径山去一齐走向西溪自烟水路入楼阁门未免经过河渚鲸吞海水露出珊瑚直恁他夹山船子南岳青原从上老古锥一条绳牵在那边颇得自由自在分这个且置即如世尊初生云门云我当时若见一棒打杀与狗子吃云门虽善抑暴锄强平高就下也只令行太过未免诛戮有功我却不然若见他世尊当日恁般说祗向他赞叹道瞿昙瞿昙太尊贵生管教他释迦老子面青面黄上天不得入地不得且道与云门相去多少将军不下马各自奔前程有甚工夫共伊斗优斗劣。

　　茶话涧梅居士问世尊初生云门一棒据智兑看来云门多管闲事与他三十棒和尚分中还甘也无师云云门若甘即得士礼拜云只晓检点他人岂知带累自己师云还有问么进云大众莫争闲气好师不顾士又问五位王子师乃云臣奉于君子顺于父不顺非孝不奉非辅作么生说个孝的道理但一切处自然莫教触犯莫教违逆件件到恰好田地这是子职之所当尽古人说君说父是明他尊贵一头说臣说子是明他奉重一头要识尊贵始解奉重王子灌顶以传持向上而言内生者内院降胎化生者法化口出诞生者中宫诞育并是王种末生者陟自庶僚朝生者产由嫔御并是臣种分内绍外绍者须是不由阶级不历功勋单明尊贵一路如今人君臣五位不辨来由更说什么功勋王子直如矮子观场一总由人他自己从不曾见我往时著有洞宗剩语这些门头户脑略说分明未免婆心太过你诸人曾见么若也不甚辨得清从上纲宗切忌错举。

　　茶话日月坐逝形容就衰犹忆初生之夕我母梦一清奇长老走入门来遂尔诞育后二十八岁我复梦见一老僧示我夙因命我出俗既见其人还履其境钟磬宛然户庭不改奈蹉蹉跎跎过了许多时节开甚大口还说如来比肩祖师方驾聻古人道得好不慕诸圣不重己灵随缘放旷任运逍遥尽得受用然虽如此山前山后荆棘满林船往船来陆沉不少寻常切须仔细。

　　茶话男不婚女不嫁为缁为素一总由他头上纱巾草鞋脚下无端一个破笊篱卖断天涯无人着价庞公庞婆庞子庞女好生奇特当时还有个甘贽行者在南泉会下弄些手脚便乃随缘作活本分生涯他一家儿受用不薄岩头在甘贽家过夏把针次贽向头面前走头乃作劄势贽归着衣礼谢妻问翁作么贽云不得说妻云有事大家知贽举前话妻云三十年后一度饮水一度噎女闻乃云还知尽大地人性命在奯上座针头上一时劄去也无他三三两两酬唱一回却也十分捏怪如今看将起来毕竟针劄得入针劄不入云溪不惜口业从头注释一上与你诸人送茶甘贽行者家鬼弄家神未免手忙脚乱这婆子咍咍冷笑算来不值半文钱女儿矢上加尖也是龟毛长三寸还知他奯上座么客来无祗待闲拨短琵琶弹拂子一下云是甚么。

　　茶话春去了春去了绿杨树树啼黄鸟东村大姐采茶忙满路儿童拾香草珊瑚落地无人扫撑渡船的日日起早怎奈他老婆子抱个要孩儿歪厮缠灵照女一个菜篮提起放倒讨甚七珍八宝琉璃琥珀车渠玛瑙保福茶赵州茶总来是羊拾草禅和子家到处觅相似语弄聪明求解会穿凿穿凿将他古人公案事事要问个出迹句句要讨个路头云溪这里密不通风寻常未免的怪我不肯说今日注解一上与诸公送茶何如何如时适猫叫因云即如这个猫岂不是南泉斩的南泉斩猫当时却有个缘起偶可的一个猫走到家里来他两堂首座一个是修行人说菩萨戒中不许长养猫狸猪狗放他去了罢一个是尖酸鬼说这两日老鼠多前日一釜羹被鼠粪污却昨日两个老鼠走入牛角去留他这个猫儿努起眼睛照管照管也好两个一句话争论不了惹得南泉长老一时恶发将一把杀人刀当堂提起说道得即不斩道不得即斩这个老汉也是为他闲事长无明着甚紧要他两堂首座且会放憨一总只不理他各自去了这老汉一场扫兴无可奈何生生的把个猫儿一刀两段可怜可怜好个玉面小猫儿七条性命无事无辜断送在南泉手里阎罗王上了帐后来南泉现生之间变一只水牯牛受个花报这杀生罪过不当要的时曹山恰在会下将他个死猫头着意收藏怜他无故而死后出世时盖一间房子供养他起来又寻个金毛狮子来配他如今人说金狮子玉猫儿却是这个出迹这话是有根据的南泉道披毛戴角曹山也道披毛戴角两个商商量量说的正在这个时节还有一桩奇特的事当时睦州卖草鞋适值黄巢作反睦州人将一只草鞋挂在城楼上那黄巢疑以为奇一时退了兵赵州是睦州同参向他觅得这草鞋藏在身边要紧要慢也好用用恰遇南泉恶发那赵州老汉心里思量道黄巢百万大兵这一只草鞋退去了况且这杀猫的老和尚有多少伎俩只将这草鞋去抵对他便了恭恭敬敬将个草鞋顶在头上且看他如何只这草鞋果有灵验南泉道子若在救得这猫儿且道一只破草鞋什么希奇若不是睦州城上来的怎得这等灵验你诸人切莫被赵州瞒这般极奇极怪的新闻最亲最切的故事你们一向穿凿穿凿曾穿凿得到么如今注也为你注了讲也为你讲了这公案何等明白一春九十日终日讲故事话新闻有甚么限春雨如膏夏雨如馒头周文王是糊饼莫道云溪不道云溪长老从来老实一句不打诳语的。

　　云溪俍亭挺禅师语录卷之二(终)
嘉兴大藏经　云溪俍亭挺禅师语录


　　云溪俍亭挺禅师语录卷之三

　　侍者(智枢智信)编

　　示众溪山云月处处同风水鸟树林时时显道古人不谩语一大藏教是谩语千七百则公案是谩语天下老和尚舌头是谩语为甚道古人不谩语须知古人话头总只应个时节有问有答盖是寻常一切处成现转辘辘地不费纤毫气力自成文彩自有眼目不是寻常凑泊得的祗如芙蓉楷与投子青游园次青以拄杖付楷曰理合与么楷曰与和尚提鞋挈杖不为分外青曰有同行在楷曰那一个不受教青遂休去至晚青谓曰早来说话未尽楷曰更请举看青曰卯生日戌生月楷即点灯来青曰上来下去总不空然楷曰在左右理合如是青曰奴儿婢子谁家屋里无楷曰和尚尊年缺他不可青日与么殷勤楷曰报恩有分看他两人丝来线去全表尊贵一门问在答处答在问边总不伤锋犯手这便是个回互正偏的样子若是临济门头一言半句火急杀人然亦有闲闲说来自饶旨趣的禾山普问黄龙南倒却门前刹竿着意旨何如龙曰上人出蜀曾到玉泉否普曰曾到龙曰曾挂搭否普曰一夕便发龙曰智者道场关将军打供与结缘几时何妨普嘿然良久理前问龙遂俯首南公几句话头一片肝肠和盘托出将他饮光尊者些儿活计尽情漏泄了也可惜许禾山这汉太煞钝置临济下主宾互换各逞宗猷丹霞庞老作俑在前举师叔到琅玡描摸欲尽我如今再举一节样子法昌遇与英邵武别谓曰三年聚首无事不知检点将来不无渗漏以拄杖划一划云这个且置宗门事作么生英曰须弥安鼻孔遇日临崖看浒眼特地一场愁英曰深沙努眼睛遇曰争奈圣凡无异路方便有多门英曰铁蛇钻不入遇曰有甚共语处英曰自缘根力浅莫怨太阳春却划一划云宗门且置这个事作么生遇拟掌英约住日这漳子莫无去就然也是我致得他两人弄一毬子你抑我扬你坐我立何等自由自在分风穴见镜清慈明见杨大年总只一鼻孔出气发明宾主宗风古人云一喝分宾主照用一时行主且不是宾照且不是用既然主不是宾照不是用为甚一喝中却总具得一不成二不就收得儱放得开说分也得说合也得又云宾则始终宾主则始终主既然主还是主宾还是宾为甚却许互换阇黎与老僧亦能迷却天下人亦能悟却天下人这些所在须要一一分明不可囫囵吞个枣子宾看主主看宾是临济一期说话宾中主主中宾是临济当日法门不可扯做一例犹之妙德尊寰宇五则语是曹山一时问答不似白衣须拜相五偈与五位功勋相配也去圣时遥承虚接响总只一味糊涂参学人大须仔细。

　　示众古人道只愁不作佛不愁佛不解语真要在此道中觅个去就把生死二字贴在额头莫虚度了日子古人一言半句不为虚设你只把他古人言句仔细挨求挨来挨去挨到没把捉处没寻求处切切不可放松了正当十分去不得的时候理绝情枯冷灰里爆出一粒豆来不觉通身庆快那时凭你有语也得无语也得寻常吐露一丝毫自尔盖天盖地如今人口里转辘辘只管向本子上记来意根上卜取且喜没交涉还有一般孟八郎汉不管三七廿一硬差排强作主说道我能转物越发没交涉寻常见你诸人念诗章求解会咬文嚼字胡说三千若到云溪门下一些也用不着不是教你空心高腹不看教不读书大踏步向前逢人称善知识看他古人周金刚言法华青华严何等样人未免研穷教典又曹山夹山镜清风穴雪窦皎然文彩诗歌班班可见古人道既得本莫愁末云居老祖道入此门中不是等闲当时二祖博通三藏历览诗书终不自家取则端向达磨老臊胡觅取心安是个什么道理又云纵然讲得天花落石点头尚不关自己事拟将有限身心向无限中用有什么相干又云学处不玄尽是流俗闺阁中物舍不得皆为渗漏差之毫厘过犯山岳一毫发去不尽即被尘累岂况更多直是琉璃殿上行扑倒也须粉碎恁般说话真切为人可是你之乎者也胡说三千读等韵念诗章了得生死的么三藏十二分教诸子百家若会得时都来是个祖师注脚七纵八横拈起即得若不会时只这秦时　轹钻咬嚼不破你试将平日读的看的记的诵的凑泊凑泊看管取一些也用不着生时用不着死时也用不着聪明一世懵懂一时腊月三十日到来这些读的看的记的诵的可将得去么趁色力强健竖起脊梁毕竟讨个下落果然到得不疑之地打开自己宝藏倾出一栲栳来粗言及细语莫非真实义且道如何是真实义聻啊[口邪]啊[口邪]忘记了也。

　　示众古人为一大事因缘出见于世抑不得已立个话头千七百则公案一了都了达磨西来直指人心开口见喉咙本无秘藏本无盖覆青原南岳虽则别露爪牙自唐以前规模整肃宋人务为诡异奇言妙句簇锦簇花或专用方语流行或并作诗词传布斗凑更番换人耳目波罗揭谛究竟不离他元字法门周吴郑王未免又添些后来注脚若也豁开正眼蓦地掀翻都来是个甚么道理庭前柏树子青州布衫镇州萝卜麻三斤乾矢橛你诸人终日商量终日拟议尽四天下走将一遍来如今曾得个透脱也未如已透脱且莫草草承当须将他千七百则差别法门一一透将过来不得一味依通解会如未透脱直教竖起背脊咬定话头毕竟要寻他古人落处不得道这是无意味语没可寻思一向丢在无事甲里他古人一句话头断人命根你如今草草放过自瞒瞒人辜负他祖师不少且要问你抱本修行三藏十二部教理宛然岂不现成为甚么要参一句话头来作祖师门下客如今人称禅客拟问拟答论古论今祗办个架格遮拦说明得祖师门下事却不知祖师门下为明何事毫厘有差天地悬隔正当不思议时一句话头盖覆将来不受他瞒惺惺历历这便是当人亲切受用处称此以往眼不被色瞒耳不被声瞒鼻不被香瞒舌不被味瞒身不被触瞒意不被法瞒八万四千毛孔不被八万四千尘劳烦恼所瞒洒洒落落岂不是个了事汉子古人于一言半句下了却生平一了则千了百了一齐都了有如许奇特有如许证据实实于脚跟下得个了当不是说了便休的若是说在一边行在一边又成得个什么有一般伶俐学人拈也拈得颂也颂得问他话他也答得只是未在我如今要觅个不会佛法的你只百不知百不会寻常日用中刹那刹那念念与本分相应莫教走作现前无法可得无佛可成古人道他本分事尚不取何况其他那时莫管他有佛法没佛法千七百则公案举起便会也不用奇言妙句也不用簇锦簇花只老实头一句语言颠扑不破似这般样的人便许他担当佛法也放行把住着着归宗棒喝语言头头见的古人以悟为则语言棒喝是悟后的三昧不是将语言棒喝当得悟的但目前都莫拟议都莫寻思一切处一切时动你不得转身吐气不假安排始是现前亲切句子一句语下要透生死不是等闲祖师西来不是儿戏。

　　示众古人道只贵子见处不重子行履他承当处十分稳密见得彻守得定大段放心不怕瓮中走却鳖非谓置行履于分外也古人四十年打成一片立枯木堂长坐不卧除二时粥饭外无杂用心终身牧一头水牯牛放亦不去是行履不是行履随缘放旷任运逍遥披毛戴角是类堕解向异类中行不断声色是随堕彼师所堕汝亦随堕不受食是尊贵堕他知有尚不取知那边了却来这边行履且道是甚么时节甚么受用曹山孝满曹山好颠酒莫行心处路不挂本来衣何须正恁么切忌未生时是一串语无功之功功就之功洞山土地三十年不见洞山云居归庵寂坐天神遂绝是行履不是行履祗为他一辈弄精魂汉终日呆桩桩地守个死尸不知向上为何等事又三家村里末学比丘执着小法尝为净名所诃故曰只贵子见处不重子行履非可流连放逸纵恣猖狂借口老庄托情嵇阮忽绳检为不足拘置仪律为无可语天魔外道是处成形狐狼野干磕头撞额奈何奈何理须顿悟乘悟并销事非顿除因次第尽有修有证古自不诬佛灭二千年比丘少惭愧见解人多行解人少如今真实具正知正见的尚不多得何况他行解人古人炊折脚铛牛粪里煨芋使者先行后坐脱天子诏之尚不起况肯向十字街头架大屋养闲汉耶有因缘没因缘有福报没福报总不干他佛法事竖起个硬脊梁以佛法为己任传古人未及传之心开当世不敢开之口一言半句流播将来使万古千秋知有今日也不愧大丈夫汉出世一番尘中能作主化外自来宾百草头认他祖师闹市里识取帝主这里还有行履处也无不落因果前百丈也明不得大修行人不昧因果后百丈也明不得大修行人大修行人又且如何问取拄杖子。

　　示众有一种人活了死不得有一种人死了活不得云溪这里有一丸药也能杀人也能活人只要办个引子且道以何为引子方丈后与汝说明。

　　示众无事生事好休不休看看捱到末梢头笔管里煨鳅乃拍掌顿足一下云呸着甚来由。

　　示众豹不含则不能变鸡不伏则不能鸣蝉不哑则不能蜕向三条椽下七尺单前大死一回出来与老僧相见。

　　示众辨验纲宗在于今日尤为吃紧没头脑汉好歹胡喝乱喝唤作宾主往来及乎问他从上家风此中黑漫漫地我洞宗语忌十成机贵回互须知是个甚么意思不是叫你记些白雪乌鸡逢人便念的如今人问他何者是位何者是功未免目瞪口呆似这般辩魔拣异也太远在。

　　巡香示众前世不修做了一个赶脚儿的夫头跟了一队瞎驴瞎马兜得一主生意往北京去走一遭紧赶紧走漫赶漫走整整的芒了许多日子想将起来好不干系就中倘有一两头不受羁绊的一鞭子打去猛可的挣断缰绳一溜风走了连他老人家厝手不及倒也无可奈何如今将次到骡子巷口了且喜平安无事。

　　示众连日来见你诸人也有自骑马自喝节洋洋得意的也有空捞捞坐在死水里的也有咬牙切齿恨剥剥的也有苦苦恼恼赶不上的还有话头拿不定的还有四大调不来的可怜可怜参禅学道须要识些愧耻趁期场赶热闹惶恐杀入这里甚么所在不是你合头一句大话瞌睡当得死的平日语录上偷得一句半句教典上看得一行两行和会和会差排差排说前日某和尚指点的某道友商量的硬了面皮走向人前便要吃放参饭却早一颗米糁见里你力量果然不佳怪你不得恨剥剥地怨着谁来古人大慈大悲开方便门施作佛事一言之下一日之间顿超直入不是你懵懂痴呆成辨得的不是你伶俐聪明做造得的百不知百不会大死一回翻身转来多少庆快可容你聪明得么可容你懵懂得么懵懂的且过一边聪明的人来来我有一句要问你个落处。

　　示众我当初宗会庵打七与如如兄在茅棚下两人对坐不交一言及乎入堂去彻夜不放参旁僧为我安蒲团整被褥我总不知他是短是长是张是李至今不辨得是甚么人耳畔里钟响一声偶可的触着小时节四句说话一二三四五金木水火土燕子吹笛儿虾蟆打杖鼓自笑一回而罢当晚众人入室也去随喜一班不唧溜汉个个被老人捉倒我却为他一十八人每人代一转语一众惊异次早老人唤我近前说有一语这里人多不便说得可随我到招化寺来我却随入招化寺中老人云道取一句看我冲口云香炉八只脚老人一场痛骂骂得我头也不敢抬走到家中从新做工夫起整整被他担阁了五年才承付嘱愚庵老汉恩大难酬我当时若作骂会岂有今日我当时若不作骂会岂有今日大众且道香炉八只脚当时过在甚么处你诸人试为我代一转语看。

　　示众一句话头超生脱死多生习气历劫无明当下一刀两段第一要疑情切疑情若切则散乱不除而自除昏沉不遣而自遣眼巴巴地觑看一句话头不要放他转款平日悠悠忽忽过了日子走进堂中毕竟要讨一个下落得也在此一期失也在此一期拚性命与他作对八十公公入场屋真诚不是小儿戏这事不当小可还有已过关的自恃一知半解得少为足于日用应缘往往把捉不定趁此期场正好向脚跟下椎劄椎劄古人道一念万年去冷湫湫地去古庙里香炉去尚不许他何况今日去之转远你才向十字街头打个之绕便不相应也毕竟受病在什么处所竖起脊梁急自辨取。

　　示众问一答十问十答百正是生死岸头事为你将识情拟议言语差排贴肉汗衫正脱不去在古人转辘辘地全向不思议流出不似你倚墙傍壁从他家模子中脱来的。

　　示众狮子吼野干鸣总莫赶他行队孤迥迥峭巍巍一堂冷淡千古分明恰自有一种不可磨灭处你诸人争胜负论是失到处打团团且问有多少利益。

　　示众参禅要离心意识参不论你初参久参古人言句上定有看不破的日用应缘中定有打不过的只将这看不破打不过的一提提起放在面前不要许他转款如鸡抱卵如猫捕鼠一不做二不休毕竟要与他讨个倒断眼睛里耳朵里斋堂里佛殿里行时住时坐时卧时只有这一件事死也不要放他正当打并不开的去处切莫将现成道理来解说囫囵句子去搪塞离心意识绝去来今将一具不伶不俐的死尸灵好歹交付在这一点儿上天可怜间　地一声日子毕竟有个落处到那时节方信老僧之言为不欺也千生百劫只在一刹那间努力努力。

　　示众铜墙铁壁打不开时切切不可放松了这里急着精彩拚命一回翻身转来多少庆快。

　　云溪俍亭挺禅师语录卷之三(终)
嘉兴大藏经　云溪俍亭挺禅师语录


　　云溪俍亭挺禅师语录卷之四

　　侍者智(巽橒)编

　　普说古人道说得一丈不如行得一尺又道说取行不得底行取说不得底须知他古人说到行到此事不专在舌头上一千五百人善知识向一句语言上辨出他是何等样眼目不属有言不属无语句中意意中句全不是识情凑泊得底语不离窠臼焉能出盖缠曹山设三种渗漏情存向背见处偏枯机不离位堕在毒海贪妙失宗机昧终始一肚子泥牛木马白雪乌鸡奇言妙句冲口而来若于转处留情到底言成渗漏岂况触犯所失尤多参禅学道要断他脚根红线才有一毫头便有一毫头古人颂云学道之人不识真只为从前认识神又云喜识尽时消息尽当人那辨浊中清要辨他清中浊即易要辨他浊中清即难门里出身易身里出门难木人兴歌石女起舞血脉不断全不是识情凑泊底知是般事便休却又弄些口头三昧古人原不在舌头上作活计钟不撞不响鼓不打不鸣没奈何少他不得洞山云恁么道即易相续也大难但能相续名主中主他得的人绵绵密密不住这边不住那边水上按葫芦把捉他头脚不着玉线金针丝丝相续这个相续还是句中相续还是意中相续古人道念念不间断心心无处所意相续故句相续句相续故意相续所以说言语不要多多则无用处无舌人解语无手人行拳一句话头直得超生脱死为他得的人出言吐句盖不寻常言中有响句里明机这里不当容易临济一句中具三玄云门一句中具三句举不互落顾伫拟思量何劫悟一喝分宾主照用一时行离色离声绝情绝谓若向言前荐得犹然滞壳迷封直饶句下承当未免触途狂见拟心即失用意即乖沩仰下宗风两口一无舌还容你拟议得么汾阳立十八问个中仔细同道方知也是画蛇添足后来猎犬全靠枯桩寻常分辩道这个是呈见解问这个是验主问更向他答语上一一搜寻认定个接初机句辩衲僧句正令行句定乾坤句穿凿穿凿捏死蛇头将古人活句子都弄做死句子且问你古人一喝有时金刚王宝剑有时踞地狮子有时探竿影草有时一喝不作一喝用他这一喝还能定乾坤也无还能行正令也无还能接初机也无还能辩衲僧也无这里若不知差别未免颟顸这里若只管支离全成露布学道不至忘情处饶你摇唇播舌簇锦簇花将他古人一落索贴在额角头逢人施设一番总敌不得生死古人以悟为则语言三昧从不思议中流出福建人打乡谭随口说来自然合拍镇州萝卜青州布衫可是有什么格则把捉得定底么初参上士劝你一味老实头且去咬嚼他一个颠扑不破的现成句子咬嚼来咬嚼去到那灯笼缘壁碓嘴开花一切老和尚舌头自然欺汝不得了也切莫穿凿饶你穿凿将来且没用处坐曲盝床为人也须识些利害这里什么所在可是记诵诗章解说方语当得佛法的么向自己胸中吐出一言半句真实可以杀人可以活人见不透语不彻隔靴抓痒画饼充饥有甚交涉他悟的人如珠走盘如盘走珠刀枪队里荆棘林中独往独来转身无碍眼里着得须弥山口里着得四大海是说到行到的如今学语之流急须识些愧耻始得。

　　普说入此门来胜心客气一点也用不着古人遇贵即贱逢强即弱千变万化出没纵横没处摸他头脑你若作是非得失商量一总错了也岩头道德山未会末后句太原道老冻脓犹有乡情可容你作是非得失会么雪峰道老僧住持事繁又道赵州古佛从此不答话可容你作是非得失会么云居道个不必兴化道个何必钦山在张四郎处从岩头说细大法门又定上座无位真人与非无位真人可容你作是非得失会么法眼卷帘赵州勘二庵主可容你作是非得失会么兴化摈克宾保寿开堂可容你作是非得失会么如今人大似矮子观场也不知他古人落处一味争门户逐高低如乡里小儿相朴多呶得一张嘴多打得一手拳自以为胜还知占便宜处失便宜么老子云知雄守雌知白守黑青原下诸尊宿如德山雪峰钦山云居尽能解放解收自由自在狮子踞地不露爪牙古人谓之陷虎之机又谓之红绵软套不知兵法不辩来锋只顾贪前不顾失后赵州与文远斗劣把将胡饼来大好一场笑具黄檗打百丈临济打黄檗当仁不让也不为强芙蓉楷提鞋挈杖转侧相随也不为弱一个吹毛在手未容眨上眉稍一个宝镜当前不免转身退步用处不同激扬向上其归一也有般汉不知好恶谓临济下兔起鹘落不容拟议思维人境俱夺照用同时快便难逢十分好手曹洞下机思迟钝直得面青面黄正偏回互背触俱非转盻之间白云万里似则似是则未是三玄五位何异何同红旗闪铄五逆闻雷驰书到家何彼何此昔人以正中偏为夺人以偏中正为夺境以正中来为俱夺以兼中至为俱不夺虽不必尽为扭合亦何至大体差殊青山白云父白云青山儿长年不出户清风拂白月四宾主语是同是别洛浦本在临济会得个宾主句济称之谓赤稍鲤鱼到夹山一喝也未为错及乎被他夹山说甚云月是同溪山是异截断天下人舌头即不无争教无舌人解语却便去不得未免向他药山船子屈首一回可中容你优劣得么风穴镜清一唱一和言词磊落文采纵横这也难为高下雒浦临终谓彦从上座言先师道目前无法意在目前不是目前法非耳目之所到那句是宾那句是主当时雒浦两彩一赛既露他船子锋铓复搀他瞎驴行市彦从道不会实不会且道他皮里还有血么如今人遂谓苦哉苦哉一传而绝殊不知雒浦嗣法十有一人首座彦从一总不容埋没疏山食后抉之使吐谓应他倒屙三十年一等是个用处矮师叔用得奇特今人不知都说是非又说受他老古锥悬记可曾梦见疏山也无疏山钦山龙牙云居一时洞宗高弟良禅客见钦山云门见疏山罗山答疏山语至今咬嚼不破且道当时是甚么样人他把将世间是非情见得失根苗绝毫绝厘都不放在眼孔里凭他说我会也得说我不会也得说我这里有佛法也得说我这里没有佛法也得达磨面壁只履空归何不向他痴人前与他一顿痛棒咬人大虫惯不露齿你若一味争先淮阴少年胜他韩王孙有分。

　　普说祖意教意不同不别佛说四十九年横说竖说长说短说尽情露布了也最后拈花别行一路将谓有多少奇特今人动口说如来禅祖师禅将这些义学禅和一齐抹杀惹他恶发也要螗臂当车摭拾些丛林话端逢人呶呶好笑好笑当时阿难结集迦叶传衣本是一门从无彼此南能北秀同出黄梅四七二三大家许可如今禅自分门教自立户宗天台者谓贤首为眼目未开祖临济者谓云门为师承不确佛没二千年比丘少惭愧信有之乎永明寿禅师着宗镜录禅净教律靡不兼该无同异中何苦强分同异诸人或参一句话头或念一句佛或看一部教或持戒修行日中一食树下一宿也只是寻常事在自己分中惟恐彀不及有甚工夫检点别人你只将检点别人的精神用在自己身上待做得到家时看他禅净教律是同是别如今且在门外乱叫唤作么韶国师本嗣法眼忧天台之失传疏请新罗传写文义在他古人多少公心杜顺和尚清凉国师未必全无鼻孔华严法华总只佛说管窥蠡测尊己卑人如夜郎王不知汉大又念佛法门也是先佛垂训庐山远公在达磨前几十年若人个个念佛个个往生连他老臊胡也省东土来走一遭免得许多狼籍抑不得已一条匾担两头抬说净说禅大家救取好笑这些欠头脑汉念佛到没意味处便要参禅参禅到没把捉时又要念佛这也罢了却又分青分黄论长论短诳惑人家男女我且问你你曾认得西方么若认得时西方无许多般不容你说顿说渐说净说秽将许多道理配合得的岂况许多拣择许多憎嫌即今先自不清净了临终安得清净古人道得好有禅有净土犹如戴角虎且莫放倒一边古人千经万论塞壑填沟祖师西来不立文字岂是教你呆椿椿地一窍不通单只播弄嘴唇独逞伎俩杜撰长老如麻似粟不看经论不习威仪自谓径省三家村里两个算沙汉记将几句现成本头却也角立门风自说自道既称比丘持戒是本分事忽略绳趋放荡规矩取玷法门自招罪过有等俗士不识大人境界不知随顺因缘专事繁文或崇枯简将使西天外道不食麻麦及投灰等反踞如来之上有是理乎语言棒喝都是祖师用的临济宾主曹洞君臣何分胜劣自熙宁小人吕惠卿张商英辈逃入佛法纯以意见用事中间衲子或被曹洞放还或被云门捉败蛊惑多端摇唇美齿如盲摸象取笑作家直至如今此风不息为可叹悼莫管他临济曹洞是正传不是正传但只了得生死断得命根自解作活计语言也得棒喝也得当时青原南岳同受师承法眼云门何彼何我若论洞山阃奥十个有五双不知即如三玄三要临济纲宗古塔主特地区分洪觉范无端证据致使宗徒割裂长老颟顸肋下三拳遭人拟议不知汾阳意旨极是分明且问你诸人嘉州大象陕府铁牛西河狮子是一个是三个一句三玄一玄三要明明举似拟将大象说即是铁牛铁牛说即是狮子也不得拟将狮子说不是铁牛铁牛说不是大象也不得谓法界广无边为亟盖乾坤句释尊问阿难为随波逐浪句直出古皇前为截断众流句即得谓云门一字不具三句即不得一句明明该万象重阳九月菊花新昧者不知犹然逐块何况功勋王子种种差殊字经三写乌焉成马不足怪矣如人父子相离久远不识滴血入骨安有差违今者去祖殷遥不知真伪但将纲宗辨验于人果能历历分明累黍不失岂得不是他家嫡骨儿孙问他家里话一些也不知平白地走向人前说我是他不是且问你面皮厚多少如上所说尽是近今流弊汝等初学切须辨取。

　　寒食普说只许州官儿放火不许小百姓点灯我便得你便不得自古清明寒食待新火也庄生有云火不传而薪传传也不知其尽也说得何等圆妙岁时记以为吊介子推生生的不许人家举火宫中传蜡五侯奉鲭官不容针私通车马禅和子家食生不化见人说语贵回互莫犯当头便乃闭眉合眼上前不得又见人说啐啄同时当机不让便乃一味乱做争先处强那知佛法不是这个道理四时改火榆柳生春向道莫将来将来用不着野鸭子飞过去也昨日痛今日又不痛也法身无相法眼无瑕祗道个法身无相法眼无瑕便不是不道个法身无相法眼无瑕又不是也赵州庭前柏树子光孝觉云先师无此语洞山展手鸟道玄路又说是莫行鸟道切忌玄路有时教伊扬眉瞬目有时不教伊扬眉瞬目我这里扬眉瞬目却得你那里扬眉瞬目却不得也从来转辘辘地清明前一日用的清明时便用不着了这里如何话会屈屈屈大小是一个人家民间寒食禁苑飞烟也十分不公道不见他西楚霸王火烧咸阳三月不灭那时秦皇帝的号令也还拘管得着么倚势欺人未免太杀了也清明时节雨纷纷路上行人欲断魂借问酒家何处有牧童遥指杏花村以拂子向前指云老僧共曹山颠酒去也杏花村只在面前大家拚取一醉好。

　　普说参禅须是铁汉着手胸头便判如何若何扯长葛藤早是不唧溜了也今世一种咬文嚼字之流逐字逐句要求解会将他碧岩集请益录从头读了还有许多故事解说不出的见了善知识要求讲解如此参禅如此学道总只谓之是杂用心参禅要敌生死的多知多解生死分中济得甚事饶你一言一句历历分明刹那三昧中总不得个实落受用佛法无灵验不干他祖师事是你自家障碍了泉眼不通是沙障碍道眼不通是知解障碍我如今劝你休息罢放下罢百不知百不会罢你肯么然又不是硬着肚肠不求解会说一切语言都无实义的往往见几个颟顸汉子杜撰禅和硬作主宰遇着古人淆讹公案他也不辨来由却办得个架格摭拦走到人前大模大样胡喝乱喝一味要讨便宜承当悟道啐啐啐悟与不悟是你自家本分事于他别人怎么你若真实是个悟的一了百了也不见有许多般为何这里却穿凿得去那里却穿凿不去穿凿得去处便枝枝叶叶扯上许多葛藤穿凿不去处便没解会硬差排糊涂到底古人设立纲宗辨魔拣异专为你一流人如军中密号令相似不是你拍茫茫上门讨死吃的军中有纵有夺有正有奇有暗里拖刀有红绵套索你若一味莽撞硬头颅向前早是落他圈缋了也我如今不惜口业告报分明以后切忌切忌还有一种下流之辈不思生死事大专一要鼓是非炒丛林争执事短长论人情厚薄一总贡高我慢多开口强出头拼命要撑个架子且问你剃除须发所为何事背腰包檠囊钵千里百里所为何事阎罗老子面前这一肚子胜心客气是用得着的么几曾为你在丛林会下专僭便宜那些牛头狱卒铜柱铁床也让你不成猛可的思想一回真是无谓参禅是自家本分事只应个名倒在没紧要一边争长论短岂不狂悖这等没志向的人也不必论起还有一种假痴假呆推聋妆哑说我是初参我不会妄语其实一肚子偷心专要在耳朵上舌头边探取一言半言以为奇特道听涂说有什么相干还有一种承虚接响囫囵承当也不审话端也不识语脉偶可里听得些零碎佛法放在肚皮里说临济曹洞原来是恁般恁般的春雨如膏夏禹如馒头周文王似糊饼远之远矣你还曾梦见他门头户脑分毫许光影么又有一种朝秦暮楚之辈赶热闹趁时光一言不合拂袖便行到老无成以为是衲僧气概这也罢了又有一种神头鬼面假意亲依金玉其外败絮其中实落不堪雕琢恐他善知识看破遮遮掩掩张打听李打听记了些无头学问自谓可以欺人要走向三家村里去妆大老或者抄袭拈颂念习诗章将这边的贩到那边将那边的贩到这边无非要骗一个拂子是这等欺心汉瞒了别人可瞒得自己么将来是没受用的何苦何苦又有一种凡劣之人受不得逼拶吃不得钳锥好意翻为恶意语言棒喝一切作是非得失商量畏门庭如网罟视知识为仇仇断送一生可惜可惜又有一种村学究家风蛮禅和恶习谓公案是解说得的问着要解说一上若不与他说便道瞒他深生嗔恨只怨他家枯井深不道自己麻绳短古人道当时若为我说破安有今日又道我不重先师佛法只重他不为我说破佛法可是讲说得的么呸错了也许多毛病不知起自何人习以成风往往不觉世间仁义道德还有些师资之谊朋友之情惟这一伙人最没来由今日出门明日便不相认古人三登九上一人处也要到半人处也要到出一丛林进一丛林这也不为奇特但这些没情没义专要盗窃佛法的于丛林无益于法门有损大踏步走向人前不知惭愧为可叹惜耳夜永话长珍重珍重。

　　普说此事须实有头脑须亲见一回须明明了了如人说家里事不是倚墙傍壁影响馍糊瞌睡当得死的古人设立纲宗是他家里人不劳问得如今人根器浅薄见地差迟一味探头探脑书本上舌头边拾得封皮当信使见古人说理说事说暗说明说君说臣说黑说白说主说宾说权说实说照说用说玄说要说总说别说成说坏说异说同说顾说鉴说一句说三句说向上说向下说有相说无相说左匝说右匝一总作道理商量便理会道我晓得了我晓得了据某善知识当初指点也只是这个意思据某人偈颂细细剖露也只是这个道理我如今如此如此恁般恁般不怕瓮中走却鳖了呸呸呸你可曾梦见他祖师意么眼睛上额角边盖覆将来懵懂痴呆一些儿也不辨得私下数得一担芝麻当官数不得一担东瓜有什么用处佛法不是这个道理不是你心意识领略得的不容你心意识凑泊得的一等刻舟求剑汉步步拟议句句刻画将佛法当作个死规模赵钱孙李周吴郑王逐句逐字从头解去从头认去越发不是了也直教弥勒下生有甚么限又有一等专执意见惯逞聪明或在法师会下学得几句真如佛性般若多罗或在禅堂里面曲盝床边听得说道棘栗蓬金刚圈一切语言都无实义初间还略有些信心依经傍注认定个耳闻目见手持足行的当做自己已是唤奴作郎不可药救到后来肆无忌惮一总不疑语言将古人真语实语都猜做权语药语天不怕地不怕阎罗王也不怕横来也一喝竖来也一喝谓我能答得话应得机抵敌得善知识可怜可怜将古人血淋淋地一片苦心埋没了他却也罢了他时异日你却要堕在阿鼻地狱不得番身他儒书里面曾说个无忌惮的小人正指此等须知佛法不是乱统的个里一丝一线井井分明你粗心浮气一些儿也用不着的佛法不是死煞的就中转辘辘地虎跳龙兴才恁么便不恁么千七百则公案是个现成句子言言见谛着着归宗如老吏断狱引经合律一毫头也出入不得所以唤作公案这个是临济下事这个是曹洞下事这个是沩仰下事这个是云门下事这个是法眼下事纲宗未立以前他江西湖南鼻孔撩天也不似黄檗心要六祖坛经一味的说有意路语及乎五家分立施设非常木有本水有源圆中规方中矩从苗辩地因语识人一句合头语万劫系驴橛你胸中出出入入馍馍糊糊不是他李靖三郎那晓得五花八阵主宾相见譬如两刃交锋一往一来左冲右突直得百万军中自有个出身之路方不受他当面活埋尘劳羁锁如吹毛剑如牟尼珠入得佛入得魔了无一物当前二六时中恰恰有恁般受用所以当阳施设八面玲珑恁么却不恁么不恁么却恁么如淮阴用兵暗与古会不是骷髅样子捏定死蛇头说主宾说玄要说正偏说明暗的古人道只贵子见地不贵子行履不是不重行履盖见地行履没有两般见得到行得到行得到说得到他活卓卓地原是个八角磨盘终日吃饭不曾嚼着一粒米终日着衣不曾挂着一缕丝终日鼓两片皮牙齿不关风舌头不在口里无语中有语有语中无语问在答处答在问边丝丝毫毫不差累黍古人谓之血脉不断血脉不断犹目机铢两也然目机铢两亟盖乾坤不涉众缘总在一句不是语带廉纤谓之血脉不断也悬崖撒手他是何等家风如万仞峰头恰更垂纶千丈应机接物不得不然个中须有个恰好处夹山遇船子云门见雪峰正其人也不知偏正不识倒斜为人则祸生儱侗颟顸总没交涉巴人下里处处称尊雪曲阳春知音绝少个中关捩子料得少人知啼得血流无用处不如缄口过残春乃嘘一嘘击拂子下座。

　　普说寒来彻骨已知岁尽年穷春到人间须信星回斗转做工夫的人须把生死二字贴在额头过却一日差了十二个时辰过却一年少了十二个月分趁年力壮盛单刀直入千七百则公案随手掀翻一悟永悟一彻尽彻不是郎郎当当如水浸鹅卵石相似今日如此明日也只如此今年怎的明年却更怎的平常间且图好看逢人见鬼说麻三斤乾矢橛南泉斩猫德山托钵女子出定我也拈得我也颂得及乎问他二六时中安身立命处依旧业识茫茫一些也受用不着似这等没头脑人腊月三十日到来端的是落汤螃蟹管取手忙脚乱你诸公随我也有三年五载的也有一年半岁的平日里说宗说教口巴巴地却似一班作家直待同你仔细盘桓将古人差别去处较勘将来未免面青面黄舌头打胳　总因你蒲团上未曾坐得十年二十年不过在门头户脑依通解会穿凿穿凿卤莽承当谓我于此事已看到十八九了驴鞍桥作阿爷下颔转认转远今日恰好除夕一岁已周请诸人各各打算一回不得自瞒瞒人取性乱道果于五家宗旨差别路头一一透得直至不疑之地否果于三乘十二分教了了分明如观掌中庵摩罗果否果于十二时中把捉得住应用随缘直下不走作否果于脚根下事说到行到横来竖去不犯丝毫开眼合眼尽在这里否须具有恁般见地才有恁般作略不是你粗心大胆强作主宰逢人打三十棒算得佛法的不是你鼠窃狗偷弄聪明斗智巧算得佛法的不是你馍糊影响书本上看来一切相似语算得佛法的人生好光景不多转眼二三十年便成衰老道人聚会共学无为选佛场开心空及第八十公公入场屋此事不当儿戏大家相聚吃茎齑也要知他滋味。

　　普说千年桃核里觅甚旧时仁这一络索切忌提起提起唠唠叨叨说个不歇未免播扬家丑昨日有人从弁山来得撄宁法侄语录一卷絫絫千万言辩剥到底祗因他数十年前三峰藏禅师曾将我洞宗家里事请益云门先师翁并博山和尚当时两个老汉直直截截一总答他去了只是不曾下得一个注脚烦他三峰禅师费心费思着了许多言语撄宁禅师又不合上他钓钩相骂饶汝接嘴撄宁撄宁总没来由一肚皮好佛法说在空里他好心请益只合好好对他说为甚恶发起来使诸方见了作是非得失商量是何道理这老宿所问一一是该问的如今还有许多人疑着云溪不惜口业为你诸人解说一上以息两家之争省得后来牵牵缠缠疑个不了宝镜三昧是洞山亲口披宣说向曹山的虽云从云岩先师得来却不曾刻定个时日云某年月日付授若确确实实是云岩一五一十说的何不列在云岩章次却列在洞山章次古人师承有据如雪峰云自从先德山石头以来传此秘密法门不敢没其所自始洞山云从云岩先师得宝镜三昧盖云此旨得自云岩明师承有据也疑他洞山未悟道先付法好笑好笑洞山老汉今日被人捉败了也你平日口巴巴地临末梢头还要辨个愚痴斋胡乱一上也大奇也大奇无情说法不思议若将耳听终难会眼里闻声便得知全是弄鬼眼睛一总没有来历却不道果然果然当日洞山辞云岩问百年后谁邈师真岩云祇这是山良久非云岩良久也传灯所载甚悉后洞山出世僧问先师道祗这是意旨何如山云我当时几错会先师意僧云即如先师还知有否山云若不知有争解恁么道若知有争肯恁么道你诸人卜度卜度看云岩果然是不知有么洞山果然是错会么当时洞山良久面目宛然祗因错会一语后来人以讹传讹都成错会只这良久处你诸人曾亲见洞山么过水逢渠是古人末后一着教中有根本智后得智宗门有差别智大慧杲大悟小悟高峰枕子落地始看破主人公雪峰鳌山始是成道洞山盖天盖地于良久处已是觌体承当过水逢渠这里别开生面渠不是我我正是渠只渠我二字打叠他正偏明暗君臣理事从上彻下许多回互法门不当容易所以宝镜三昧中有渠我语洞山过水时作渠我语曹山得法后又作渠我语请问诸人渠不是我我正是渠是一个是两个你诸人终日说偏说正说君说臣还曾梦见他家里事么洞山过水时睹个影子猛可的触着他心上些些将云岩祗这是一线穿来渠我根苗眼前发露随口说个颂子建立纲宗非至此时才是桶底脱也且道渠我有多少希奇洞山说了曹山又说万古碧潭空界月再三捞捷始应知分明是差别智也曹山说理说事不为分外岩头有理藏锋事藏锋法眼有理无碍事无碍浮山有理事兼带石头亦云事存亟盖理应箭锋说理说事不为分外大慧云讨甚好曹山临济示人尝曰佛者心清净是法者心光明是道者处处无碍净光是说心说性讨甚好临济耶有时把住有时放行有时密不通风有时口喃喃说了一上大慧一期抬捺也是偶然可容你作实法会么洞宗回互当头表显尊贵济宗临机不让惯用吹毛临济打黄檗好只甚好然未免熟了手脚古人道逢强即弱遇贱即贵有宾主有互换能纵能夺同死同生不是一味争先处强占便宜到底的我洞宗回互法门一总铁囫囵总没清头莫怪后人疑着石头云门门一切境回互不回互回而更相涉不尔依位住此回互所自始也回自回互自互回互却不回互不回互却回互说是两个又是一个说是一个又是两个有向有奉有暗有明正偏兼带全在于此今人不解回互为何等动云语须忌讳莫犯当头借黑明正权白表偏问正答偏问偏答正记了许多乌鸡白雪泥牛木马之谭为是洞上极则即何怪他家说从来出语不过是正中偏偏中正大慧又说四大解散时心识已昏如何回互耶诸仁者从上祖师说明说暗说正说偏创建个回互法门专为你四大解散时这一着子语言道断思维路绝正不属正偏不属偏不落有无谁人和得威音王未晓弥勒岂惺惺眼目定动早不是了也可容你识心凑泊得么平时不用识心临终时安用识心洞山云今时人只认得驴前马后的以为自己佛法平沉此其兆也又延寿堂僧已脱去洞山云汝只解恁么去不解恁么来纸衣道者问曹山一灵真性不假胞胎时何如山云未是妙者云如何是妙山云不借借者嘘一声而去并回互也洞宗专贵回互然立亡坐脱比比皆然洞山坐脱云居坐脱延寿堂僧坐脱纸衣道者坐脱即雪轩成禅师初入土窟历洪永仁宣四朝寿八十七坐脱阇维舍利无算他可知矣然从上来不贵坐脱九峰虔不肯首座云居不肯送裤道者将知尊贵一路自别耳问者又谓闯入驴胎马腹中去若果向驴胎马腹中走一遭亦是不恶沩山水牯牛南泉水牯牛王老师披毛带角向异类中行是作么生行履这里着得一只眼曹山三堕也不消问得了披毛带角是类堕不断声色是随堕不受食是尊贵堕寂音智证传忘却披毛带角将不断声色并随堕分而为两又将正命食割做两截又遗了不受食一语毋惑乎问者之纷纷也既知类之不齐混则知处是宝镜语则曹山三堕依然回互法门不劳频举道吾答南泉云切忌动着动着则头角生这边了却方往那边行履是回互是不回互他尊贵且不居若说是堕尊贵远之远矣莫行心处路不挂本来衣何须正恁么切忌未生时昔年贫不是贫今年贫才是贫昔年贫尚有立锥之地今年贫锥也无问者不察谓禁之外又作么生且道禁之外又作么生香严枯木龙吟髑髅眼睛石霜云犹带喜在犹带识在曹山云血脉不断干不尽又云枯木龙吟真见道髑髅无识眼初明喜识尽时消息尽当人那辨浊中清圆悟勤云一人透语渗漏一人透情渗漏一人透见渗漏当时三种渗漏是洞山所立转授曹山非得之云岩付授者也分明说末法时干慧人多立此拣别教中称干慧地正指你一橛头禅干巴巴地捏定死蛇头不得个转身一路莫守寒岩异草青坐断白云宗不妙机不离位堕在毒海取不得舍不得不可得中恁么得情存向背见处偏枯承言须会宗勿自立规矩本末须归宗尊卑用其语体妙失宗机昧终始皆渗漏也百丈显大机黄檗得大用始终宾始终主闭门造车出门合辙你道有两个么又景欣道见解人多行解人万中无一若识不尽敢道轮回去在问者谓且道识的人是见解是行解即今日应万事在那里安身立命错错全弄精魂了也洞山云阇黎颠倒若不颠倒为甚唤奴作郎清中浊即易辨浊中清即难辨若向曹山喜识尽时消息尽一语下见得分明这也不消再问了疏山倒屙别有节目后疏山年老成精每食后抉之使吐是什么心行当日疏山自与香严偶然弄个花手若谓他洞山曹山密付宗传矮师叔暗中窃听恁般说话岂不笑杀旁观去圣时遥好事者故为邪说兼中至一位且改作偏中至矣况其余耶大慧亦云曾见他洞上老宿室中密付寂音并疑宝镜三昧为药山所作又云由待制朱世英得之白华严某一老僧处其先甚秘世莫得而知也当时洞宗矜慎大法非其人不传虽以远录公之贤亲炙太阳始知洞上宗旨故宝镜三昧不轻示人有似乎密付者错错密在汝边与他陈烂葛藤有甚干涉今日宝镜三昧家至户晓且问你人人鼻孔里还曾触着他云岩一些子气息也无如来有密语迦叶不覆藏这里又差多少洞山设立五位曹山别明君臣石霜九峰复明王子宝镜不云乎臣奉于君子顺于父不顺非孝不奉非辅君臣父子本前人语而后来一一明之也人天眼目多有差讹正中偏是君向臣偏中正是臣奉君正中来以下总是君臣道合借功明位借位明功转位就功转功就位天童长芦言之颇尽位是经功是纬五位五功犹五经五纬也兼中至一位颂曰人人尽欲出常流折合还归炭里坐古人云切忌折合又云炭库里藏身是忌语非药语人天眼目谓明明炭里藏身今人误认坐在黑漆漆地莫怪莫怪王子分内绍外绍语本分明朝生末生是外绍是臣种诞生化生内生是内绍是王种外绍全未知有故是臣种内绍则天然贵胤矣余别有说文长不叙问者疑其重出抑知君臣五位以臣奉君言也王子五位以子顺父言也君臣者有贵有贱父子者有贵无贱也绍继也言继体也九峰虔云譬如王子能成一国之事又曰子归就父又曰推爷向里头又曰诞生王有父又曰同时不识祖又曰子若吼时祖父俱尽是法王子受灌顶位时一国之事尽以相属所谓儿孙得力室内不知还乡尽属儿孙事祖父从来不出门是也宝殿无人空侍立不种梧桐免凤来玉殿苔生枢密不得旨是一串语不顺非孝不奉非辅良然良然临济示众有宾看宾主看主宾看主主看宾语若立宗旨有宾中宾主中主宾中主主中宾语看者是举两为言也中者是举一为言也词旨各别洞宗无四宾主语止洞山见龙山有青山覆白云清风拂白月长江水上波长年不出户语然非四宾主也常年不出户答主中主语张无尽误为主中宾万松辨之已久问者刻舟求剑怎的怎的洞山又尝语僧曰宾中主尚不辩况主中主乎宝镜三昧云但能相续名主中主故洞山云然非亦曾立有四宾主也念念不间断心心无处所谓之相续故曰血脉不断非廉廉纤纤谓之相续也正偏明暗于法无所不该说君臣也好说父子也好说主宾也好有时恁么有时不恁么异不异于同同中还有异若说同异临济四宾主宾看宾主看主宾看主主看宾须知不是宾中主主中宾主中主宾中宾了也何况曹洞古人道宾主睦时全是妄君臣合处正中邪是同是异自曹溪一派分而为两左青原右南岳何异何同何彼何此云溪不惜眉毛一时为诸人告报了也从上相传的事且喜不曾动着。

　　云溪俍亭挺禅师语录卷之四(终)
嘉兴大藏经　云溪俍亭挺禅师语录


　　云溪俍亭挺禅师语录卷之五

　　侍者智巽编

　　佛事

　　母陈孺人大祥设供聚散古今同归一局觌面相逢析骨析肉湘之南潭之北真不掩伪直不藏曲恭惟我母七十载合水和泥十五年长斋绣佛琅琅梵呗沁我肝脾历历婆心感人毛发及乎临去正念提持从大悲千手眼发个话端于金刚现在心寻个歇脚弥陀亲至把手同行这也不为奇特又能以出世因缘付嘱于某某所以衰衣墨绖换却袈裟得个转身句子今日拈来呈似用报生我之恩借婆衫子拜婆年端的娘生旧鼻孔然虽如此室内儿孙毕竟向甚处与老母相见聻乃高提拂子云陈太孺人来也视无形听无声人间天上独称尊南无观世音。

　　为道安庵主对灵法语白头孩子放纸鹞没手老翁撑渡船泥牛背负昆仑走金毛狮子夏虫牵却也不为分外道安庵主向涅槃城里独往独来生死岸边东涌西没你诸人还曾见么若也会得龙女立地成佛南方无垢世界只在万安桥蓦直转湾纵然不曾尸陀林诸姊契悟帝释雨花过钱塘江西兴关直到鸡足山前不曾休歇当日庞婆十分捏怪全弄虚头临行之际变个隐身法儿将人惑乱一上争似道安庵主来得清楚去得分明从前与甘贽行者把手同参向后共末山了然分宾抗礼今日大歇大休始是他放身命处老僧到这里借面吊丧也则依例而行佛法不劳频举。

　　为陈母江太夫人对灵法语一踏沧江七十年归来原在阁门前髑髅大好通消息枯木龙吟只等闲陈母江太夫人现优婆夷相受波罗提木叉佛声浩浩不难触处知归梵响蒙蒙便尔从闻得入今日厌离尘网大显神通向赤肉团上撩起便行地水火风一回倒断太夫人太夫人你还知落处么伸手只在缩手里乘雁集不为多解铃须是系铃人双凫飞不为少威音王与楼至如来同日受生实报庄严与阎浮提一门出入番身俊鹞快便难逢恁地去恁地来何等安闲何等自在若更瞻前虑后转脑回头便不是了当日德山老汉是何等样人一部青龙疏钞须赖他婆子焚却太夫人诵金刚经来多少年能学他婆子略露些儿手脚么处处绿杨堪系马家家有路透长安欠少个甚么。

　　大父敬川公讳日设供水绕玻璃树风吹菡萏花室中飞白鹤池底布金沙西天东土没有两般净域禅门总归一致我祖夙植德基崇修佛乘不坏世间法于火焰得清凉即现长者身以资生为实相佛声朗朗行看实报庄严帝网重重坐对香光缭绕今日是我祖降诞之辰生来九十八年殁去四十二载自娑婆界向极乐国无二无差历僧祗劫在一刹那不一不异百年后祗此为最后时大千坏须知有不坏者阿弥陀佛到咸通年间放光达磨祖师在一生补处赛彩古调新翻我祖分中一齐担荷了也礼拜起云山花开似锦涧水湛如蓝恭惟尚飨。

　　大母李太孺人讳日设供九九八十一六六三十六挂角羚羊没处寻白云青山黄花翠竹忆童子时钟磬森森与大母相从塔寺当时化去遂经三十六年今日招来山月松风略陈微供还记得三十六年前从这里去也无左青龙右白虎鹦鹉孔雀向芦花岸上孤鹜齐飞南天台北五台叨利焰摩在摩竭国中长天一色去去去野马虚空聚来来来青莲火里开不来不去一句又作么生金乌夜半岭头明玉兔日中江上出。

　　先大人汉文公讳日设供啐啄同时失从上家风肯诺不得全当人鼻孔选官选佛何必天然为素为缁任他庞老大人半生斋素廿载修持向天台四教推倒枯桩从临济三玄掀翻巢窟踞虎头收虎尾句里明宗吃官酒卧官街当处脱尽在六通寺里彻见他那一通住玛瑙山前拾得块红玛瑙尽大地是个解脱道场一刹那证入法华三昧赋就中峰百咏寻到梅花正当船子一钓踏翻明月大人大人别来还相忆么师子教儿迷影法漫将哮吼恐惊人父不出门子在门内。

　　母陈孺人讳日设供子啐母啄子觉母壳不会则千生万生会得则今日昨日我母临行之际得大解脱作大施舍母孺人母孺人这里死这里生从来不隔丝毫许如母忆子如子忆母终成两个母全是子子全是母唤做两个得么现前山河大地明暗色空放旷逍遥去来受用顾左右云见么见么婴儿垂发白如丝即今认取。

　　为汪魏美居士对灵法语云中白鹤吹来姑射山头天外冥鸿飞向威音那畔魏美魏美百千种藏身灭迹推翻他沧溟尘沙二十年退位朝君踏破了须弥日月陆修静把手同行东林寄托陶渊明攒眉归去渔父徜徉看娑婆界内般般秽浊当处出离见乾闼城里惘惘可怜褁足不入介推奉母陈蒲鞋高挂睦州王霸挈妻庞道蕴共沉湘水今日千山万山大休大歇金翅鸟展翼而去俊鹞赶不及追风马绝尘而走千人唤不回有者道问天天莫应屈灵均黧黑面目三万六千场辨命命难穷刘孝标伎死形容四十八九岁岂知他东涌西没向虚空里转大法轮石火电光从无往来立生死本又有道空桑鱼鳖未免飘零劫火尘灰终归败坏虽则辟支古佛坐断今时何如游戏神通暂来尘界可曾梦见他魏美么六年橡栗雪山成苦行头陀九载寒空少室见观音大士得胜堂内阿修罗何处安身毗耶室中魔波旬自然拱手安立世间法还渠父子君臣传持向上人扶起纲常名教一期生死当不苟然三代礼乐尽在是矣王倪啮缺蒲衣善卷务光宵明许多俗汉一齐向西子湖畔同魏美翻身毗卢月觉师子阿閦弥陀金刚众位如来都走在宝石山前从魏美俯首现前大众向何处见魏美来山苍苍水悠悠蛩声繁乱蓦动闲愁正江潮云涌瀚海空流三潭明月一轮秋直恁去任邀游芙蓉两岸芦荻汀洲说甚神仙十二楼大千沙界只在一毫头仔细认檐前铁马湖上金牛。

　　为愚庵先老和尚悬真祗这是那堪错会先师意从来逼界不曾藏而今觌面难回避末后一句寻常有异壁上挂葫芦打破闲家具明月鹭鸶重来游戏大人相左之右之向十里梅花留一坐地。

　　为愚庵先老和尚设供楖栗千峰不顾入即今谁复邈师真莫愁末后无消息葛岭横连一片云恭惟本师愚庵先老和尚洞水相逢云门再世提一句子坐断天下人舌头说五千言掀翻从上来鼻孔八十四员善知识孰敢当锋四十九年烂葛藤直教却席明时嘿暗时说从昆仑影里拗折苍龙正不坐偏不居向西子湖边歌残渔父今日临风一笑断靷千山不特室中左右追仰无从抑且大地人天顾瞻不及然虽如此儿孙在近觌面依然这寻常茶饭是老和尚用惯的且教缭绕山云西溪留一坐地。

　　为师翁云门散木老人设供秘魔杈天龙指玄沙白纸不若云门一字普石伞峰头曲调成千古四十年中归去来戴角大虫老无齿笑儿孙成莽卤何事同时不识祖祖父从来不出门北郁单越捶钟南阎浮提打鼓区区宝镜传自云岩冤有头债有主灵祐水牯牛溪前起舞。

　　腊八日为归徐门传淑媛对灵法语燕台渺渺叹离魂倩女从来识不真今夜明星刚显露好凭鹫岭现全身日昨接得京中一札敬庵仪部将伊传淑媛灵輀送飞来峰安厝词旨勤勤嘱老僧为伊慈悲救取也奇怪也奇怪六如偈临殁分明马郎妇金沙再见因缘会聚自不偶然恰值释迦老子夜半正明南看北斗向灵鹫山头高声大叫道奇哉一切众生皆有如来智慧德相但以妄想执着而不证得淑媛翻身快便撩起便行三千七百里送将来一个金骨粉佳人竟往南方无姤世界立地成佛去也且道以何为验聻拂一拂云天香云外飘桂子月中落。

　　为寓风化禅师封龛法语大鹏展翅俊鹞不能追良骥腾空飞免莫能及寓风法侄若耶溪上生苗安乐山前结果平生得力处同镜清风穴唱和诗章末后一场荣向岩头雪峰同条生死只可惜芳兰早萎嫩桂先雕苍天多冤苦之声广陵有失传之叹藏身渊渺朕兆难窥绝影攀跻光景莫度今日伊同门兄弟就铁昆仑上重写两行墨煤在无扃钥中更加一条封锁未能免俗要老僧为渠证明老僧和你有甚冤仇趁快便把与个捷径法儿一路转去罢。

　　举火目前空劫是如何溪上巢归路已多放出火中铁鹞子凤梧摇落影婆娑掷火炬云火尽薪传子归就父去也却疑红柿堕连袂坐磐陀。

　　为归洪门孙夫人对灵法语颠倒颠媳妇骑驴阿家牵百岁公公失却父首山一语带三玄孙夫人临行洒落去就分明现优婆夷身得大涅槃乐须信道一毫头许一刹那间终始不离自他不隔何乃廉廉纤纤又堕在河北河南说缁说素罢罢罢一期生死总只偶然毕竟向何处安身立命聻电光石火烁难追金沙滩前闲拟议。

　　为涵素昌老居士对灵法语黄金台畔路何之回首天涯有所思一自笊篱归去后故园临步欲迟迟涵素昌老居士博通三乘妙达无生从云栖堂上传得莲社根苗向愚庵老人问取西来大意日中一食居然苦行头陀檀那波罗不数给孤长者阿那律天眼所见直证圆通维摩诘室中所谈莫非法要净毗尼者百千指高僧从绝域而来全沙门者亿万人吾道鲜会昌之厄与童子聚沙为戏法法全彰使龙女献上宝珠头头显露陀罗尼舌端涌出绚烂莲花修多罗耳畔庄严精莹舍利这是他涵素老居士一生踏破五天糠秕释梵的多少奇特临行一路直得净裸裸赤洒洒相逢把臂万里神光缁耶素耶这里一齐画断知么知么白云岳顶正嵯峨半夜铁船飞水国为呆峰法孙开关法语翻空铁鹞扑地高飞入海泥牛冲天作舞尽十方世界是个道场放旷逍遥一任当人受用不见道坐断白云宗不妙么老僧屈曲垂慈放你一条出路去罢。

　　宗会挂钟板法语敲空有响击木无声世尊不说说迦叶不闻闻四十九年饶舌还有个七佛不传的秘密法重烦他金童木女仔细叮咛大众切须解听。

　　宝觉庵烧藏木佛法语无端木佛恁矜夸院主原来是作家多少眉毛飞动处只今羞杀老丹霞金佛不度炉泥佛不度水木佛不度火这尊古佛从栴檀林里托生向娑婆国中现影可可的灰飞烟起沙重金埋任他昔是今非不妨东涌西没诸仁者还见他无影光中历历明明许多舍利么携取琉璃瓶子好好收藏待善世天王出来造八万四千多宝塔重新供养然虽如此真佛家里坐又作么生看取露柱相交切忌当面错过。

　　陈天袚仪部请为龚正峰居士招魂法语白草迷迷古北邙几年魂魄怨斜阳归来江上西风急咫尺平皋是故乡昔日善财南询德云比丘别峰相见偏你恁般古怪特特向正峰而来正峰正峰还记得故乡田地么生前落拓没后羁栖可怜沙土沉埋未是髑髅粉碎今日天袚居士向黄金国里特地寻求在百草头边从旁认取隔江招手就路还家坐看火里莲开方知水落石出乃招手云尸陀林畔不是你安身立命之场助汝一道寒光送汝归去。

　　为慧先诚禅师起龛生也不道死也不道鄹人鲁人入太庙天寒连底打焦砖到即不点点即不到山前山后触目菩提看烈焰腾腾翩翻纸鹞慧先禅师知儒学佛六十年中做个无事道人临末稍头与他林逋处士孤山法师结一番生死交情撒手归来落在这里且喜华严香水处处圆成平日以不思议力破尘出经弥勒楼阁弹指门开依旧普贤毛孔今日末后一着光前绝后从火焰里转大法轮请向玛瑙坡前密移一步。

　　举火丙丁童子往来频火后茎茅着意寻腊月莲花开岭上亲看焰里结寒冰掷火炬云惺惺惜惺惺。

　　为归徐门优婆夷举火十方四面无门个里那容栖泊向烈火里翻身历劫无明灰灭掷火炬云撇。

　　为果心行童举火一路是涅槃门去来从无迁变童子别展神通腊月冰河发焰掷火炬云荐。

　　信官顾豹文助资
嘉兴大藏经　云溪俍亭挺禅师语录


　　云溪俍亭挺禅师语录卷之六

　　弟子智忱编

　　问答

　　愚庵老人除夜垂问厨库山门即不问路边华表柱道将一句来师云君子爱财取之有道。

　　又问山连碧落月上湖心正恁么时如何师云丹灶冷千年不逢林处士。

　　又问年穷岁尽枯桩上事如何师云明日是初一。

　　问如何是狮子颦呻师云野干鸣如何是狮子返掷师云乌龟厮打如何是狮子踞地师云猫儿努眼睛张用霖居士问起灭不停时如何师云是谁起灭。

　　顾且庵居士问大悲千手眼那个是正法眼师云西子湖头一片云。

　　胡彦远居士问十智同真即不问三玄三要事如何师云何不问十智同真士云如何是同一质师云一粒大还丹如何是同大事师云山河大地团团走如何是总同参师云佛来也打魔来也打如何是同真智师云金博金如何是同普遍师云目前无物阿谁欠少如何是同具足师云骑贼马赶贼借婆衫子拜婆年如何是同得失师云全身入荒草如何是同生杀师云不入虎穴不得虎子如何是同音吼师云雷轰旱地如何是同得入师云把手踏空行与甚么人同得入师云漆园逢御寇与谁同音吼师云木马撞金牛作么生同生杀师云一棒一条痕一掌一握血甚么物同得失师云见怪不怪是精识精阿那个同具足师云今日就窝打劫甚么同普遍师云兔角杖头龟毛拂子何人同真智师云切莫唤奴作郎孰与总同参师云南北八千东西十万那个同大事师云陶令攒眉何物同一质师云死猫头士礼谢师云要识三玄三要么随后一喝。

　　林灵修居士问自堕此身已悔失足师云释迦老子早失足来士云佛有神通在师云居士欠少甚的士云金棺双足还须让彼释迦师云大好一场涂污。

　　范文白居士问贪嗔痴戒定慧同是梵行果否师云我不说是梵行士云如何是戒师云放火杀人如何是定师云梦醒也未如何是慧师云忒煞懵懂。

　　陈胤倩居士问如何是夺人不夺境师云禹贡青徐如何是夺境不夺人师云职方幽并如何是人境俱夺师云孟津三千如何是人境俱不夺师云涂山万国。

　　僧问德山器宇如王为甚么不会末后句师呵呵大笑僧云乞和尚不吝慈悲旁通一线师又笑云密启其意了也僧伫视师云何不礼拜僧礼拜云拜则尽拜还要求个亲切句子师云当面错过僧出旁僧问云作么作么师云渠问鸡冠花为什么如许红。

　　师与南山宝寿白岩崇先诸师皋亭茶次白岩忽举守廓侍者在华严座下问答严举似风穴因缘为语且曰此话甚奇特诸兄高鉴以为何如师遽曰守廓侍者见德山敕点飞龙马跛鳖出头来这老汉今始瞥地话老兄高鉴以为何如白岩抚掌云夜眠侵早起又有不眠人师乃大笑诸师亦笑。

　　师与南山天目两和尚茶次偶及五位王子语师云会元洞山章次不及王子惟石霜章次有之然本云霜为洞山五位王子作颂了了分明后人不察竟以王子为石霜所立失之远矣南山云王子虽洞山所立然与五位似不相配师云人天眼目以诞生配正中偏以朝生配偏中正故不相合往余作洞宗剩语以朝生配正中偏以未生配偏中正以诞生配正中来则本相合非不相配也天目云往读洞宗剩语得未曾有乞为大众指点一番师云朝生末生是外绍是臣种故以配正中偏偏中正两位所谓隐隐犹怀旧日嫌休更迷头犹认影者是也诞生化生内生是内绍是王种故以配正中来兼中至兼中到三位读洞山颂及石霜颂并九峰王子语则自分明不必更为诠释也功勋王子皆本洞山岂洞山自言之而自相倒置乎后来之谬皆原以曹山妙德尊寰宇五段问答误列为五位君臣故将诞生一位移列在前汾阳昭亦将正中来一位移列在前皆非洞山本旨洞山权开五位普接三根分臣种王种之殊有内绍外绍之别历历分明不差累黍浅深次第非可诬也天目云汾阳昭手眼极高忽以正中来一位移置于首曩固疑之乃今知其以诞生王子两相配合故也诞生是王种配正中来无疑旧本以末生配正中来诚为不合如兄高鉴可称觌面古人矣师云五位功勋有向有奉曹山章谓君视臣者向也其谓臣奉君者奉也盖此僧偶然来问先问君次问臣次问君臣道合曹山一一具对所谓君者单指正言所谓臣者单指偏言所谓君臣道合指正偏兼带言君视臣是正中偏臣奉君是偏中正曹山就话答话当面具陈初未尝与五位为配后人不辩以此为君臣五位语故一差无所不差耳殊不知曹山五位有子时当正位及白衣须拜相偈历历明明自与洞山首尾相发臣奉君子顺父本宝镜语互明偏正而曹山再言之因僧来问指点人前具见祖祢不了不可将妙德尊寰宇五段答语硬配五位错乱古人也南山云尝读洞上古辙中间诠解功勋语未必尽善老兄以为何如师云余剩语中颇为注释一上鼓山尊宿余不敢置辞也天目云有位有功毕竟作何分别师云转功就位转位就功体向用用向体古人再三发挥有经有纬有位有功五位五功犹五经五纬也今人误看人天眼目不知转位转功作何等解先宗纲要未免羡违矣天目云王子功勋毕竟是何旨要师云无功之功功就之功亲言出自亲口大功不宰故归根堕叶照尽潭空也外绍历阶级涉功勋内绍不历阶级不涉功勋外绍不如内绍然人根利钝不同故功勋自不可废王子受灌顶位譬如王子能成一国之事居然绍述无疑矣立位立功又立王子洞山多少苦心次第宛然三根普利拣异辨魔不可不察也南山天目乃共称善。

　　僧入问德山三年话师打一掌云去。

　　陆丽京居士问大悟一十八遍小悟不记其数大慧果然否师云大慧录未尝有此特见之杨慈湖集中悟门虽大小不同亦有根本后得之别若云大悟一十八遍依古以来未之尝有岂闻桃击竹一悟俟更悟耶。

　　祁文载居士问如何是晋锋八博师云草木皆兵如何是对机迷师云切莫唤钟作瓮如何是藤林荒师云刺着你脑子如何是中眉垂师云吽吽如何是笑我多哂我少师云这汉不打自招。

　　问如何是然灯前师云先行不到如何是然灯后师云末后太过如何是正然灯师云撞着道伴交肩过西遁居士问云门一字还具三句也无师云作么生不具如何是一字中三句师云呱士乃抚掌。

　　僧问牛头未见四祖时如何师云白日依山尽见后如何师云黄河入海流。

　　讲楞严次林灵修居士问经中道不历僧祇获法身祖师门下有法身边法身体法身那边作何分别师遂问居士如何是法身士云古今不隔师云未在你问我士云如何是法身师云人烟寒橘柚士再问如何是法身体师云秋色老梧桐士云如何是法身那边师云且过这边着士作礼。

　　余石鳞居士问威音以前有世界否师云问取威音士又问未有世界先有威音彼时威音何所托足师云东村王大姐家。

　　朱二为居士问如何是禅师云丹枫黄菊。

　　陈际叔居士问劫灰几时变灭师云有劳记挂士云几时飞起师云从居士这一问起。

　　净慧居士问汾阳十八问还许辩验也无师云疑则任举士云如何是请益问师云山门八字开如何是呈解问师云卖宝撞着瞎波斯如何是察辩问师云前村水深多少如何是投机问师云盲龟值木如何是偏僻问师云不妨捏怪如何是心行问师云纵火烧身如何是探拔问师云也许你伶俐如何是不会问师云我要个不会的如何是檠担问师云放不下自领去如何是置问师云不消一捏如何是故问师云这一句从那里来如何是借问师云共你打葛藤如何是实问师云我不瞒你如何是假问师云且莫诈明头如何是审问师云吾今不再三如何是征问师云钝置煞人如何是明问师云切忌当头如何是嘿问师云哑却汝口。

　　止一侍者问如何是云溪一句子师云朱云流晚照进云其中人还受亲近也无师云受进云恁么则皎皎芦花月青青橘柚风也师云白羽送轻飙止作礼师云且过一边着。

　　止一又问位岂不是明体师云是进云功岂不是明用师云是进云即如兼中到一位作么生转师云转向功上来进云不共是功功又作么生转师云转向位上去进云功位是分不分师云分不分进云位功齐彰却成两个了也师云一亦不立进云功位齐隐又作么生师云莫话堕。

　　问如何是妙唱非干舌师云月明初夜作么生进云如何是死蛇惊出草师云浓妆净洗作么生进云如何是解针枯骨吟师云花开劫外作么生进云如何是铁锯舞三台师云泥牛木马作么生进云如何是古今无间师云不落有无作么生。

　　僧问有一人偏身红烂在荆棘林中未审是什么人师云贼进云谁人近得他师云不是贼。

　　柴虎臣居士问如何是居一切时不起妄念师云漆桶不快如何是于诸妄心亦不息灭师云漆桶不快如何是在妄想境不加了知师云漆桶不快如何是于无了知不辩真实师云漆桶不快。

　　吴锦雯居士问世尊初生指天指地却是为何师云莫被这老汉鼓弄。

　　吃饭次居士问尽大地物是我自己如何自吃自己师便夺却。

　　敬庵居士问神通妙用运水搬柴祗这是还别有师云我当时若见庞公打折他脊骨士云何故如此师云老老大大阿谁教你运水搬柴。

　　赵梓木居士问鹁鸠树上啼过在甚么处师云苍天苍天士云动容扬古路有甚长处师云龙蛇易溷衲子难瞒士云一予一夺却是为何师云偏你不肯。

　　僧问如何一喝是金刚王宝剑师云头落也未如何一喝是踞地狮子师云莫犯爪牙如何一喝是探竿影草师云在你肚里穿过如何一喝不作一喝用师云你作么生商量。

　　僧问如何是先照后用师云共你打葛藤如何是先用后照师云老僧眉毛长多少如何是照用同时师云趁刀快如何是照用不同时师云住持事烦忘前失后。

　　王鹤山居士问五宗同异师云同则尽同异则尽异士云毕竟如何师云不可唤眼睛作鼻孔不可不唤眼睛作鼻孔。

　　居士问如何是临济宗师云曹操王莽如何是曹洞宗师云苏秦张仪如何是沩仰宗师云白起王剪如何是云门宗师云文成五利如何是法眼宗师云赵禹张汤。

　　僧问如何是临济宗师云电掣雷轰如何是曹洞宗师云珠回玉转如何是沩仰宗师云鸟篆龙文如何是云门宗师云风起云屯如何是法眼宗师云水落石出。

　　僧问如何是信位师云眼中着屑如何是人位师云泥塑木雕。

　　问隐身三昧是死法是活法师云虽是死蛇解弄也活。

　　僧问既是未容拟议主宾分为什么又须一喝师云宾主历然你作么生拟议僧云朱点印开为什么不说三玄只说三要师云不见道一玄具三要么僧云阇黎即是老僧为什么分宾列主师云老僧自老僧阇黎自阇黎僧云宾看宾宾中宾是同是异师云门外闲人不比游闲公子僧云主看主主中主是异是同师云法身向上岂徒啐啄同时僧云宾看主宾中主作何指归师云客作汉从他奔走须不是百草头边祖师僧云主看宾主中宾作何分别师云堂中人恁地指挥也不是闹市头边帝主僧云三玄分意句已惧支离为什么重申三诀师云换却学人眼睛僧云四料拣四照用施设尽多为甚么四喝边别开四句师云失却师家鼻孔僧礼拜。

　　叶纬如居士问古人道不是幡动不是风动毕竟是甚么动师云葛藤不了。

　　戴慎庵居士问如何是宾中宾师云岭上白云深如何是宾中主师云日轮正当午如何是主中宾师云月落碧潭清如何是主中主师云玉殿苍苔古。

　　问云门见陈操尚书问非非想天几人退位操无以答当时合得一转语师云脑后见腮莫与往来。

　　止一侍者问古人道个何必则云不必道个气急杀人则云气喘杀人淆讹在甚么处师云若不淆讹争劳垂问进云狙公赋茅此意如何师喝云这猴子不知进退。

　　问大通智胜为甚佛道不成师云坐道场故进云菩提树下为甚佛道乃成师云法现前故进云前十小劫后十小劫为同为异师云今年岂异去年昨日不同今日乃云宝镜三昧中引十劫观树为言百丈云劫者滞也名为十成取次承当守住耽着九峰谓是染污是断绝过十小劫方成回互古人藉教明宗不妨指注无为即是正位教有明文一味老实头不知忌讳语多触犯便乃断绝便属染污明中暗暗中明锦缝重重机丝不断吹去萎花更雨新者寻常觉海义海真如涅槃一齐丢向垃圾头边着着别有出身之路他家谓之通一线道活卓卓地收放自由佛法现前不为分外然虽如此毕竟是有佛道可成么戴角披毛浑底事漫持此语问曹山。

　　解修居士问五家宗派谓法眼云门并出马祖何也师云丘符伪碑且不具论即如两家说法多引石头为言岩头与雪峰同师所著纲宗有云语忌十成不欲断绝机忌触犯不欲染污大似参同回互之旨夫岂强而合哉玄沙出雪峰下亦云中兴石头之宗未闻马祖也僧宝传序谓临济沩仰出自南岳曹洞云门法眼出自青原觉范向侯延庆亲口言之岂得因张商英死活不同一疑更易祖牒吁世多盲人可笑也。

　　陈慎旃居士问如何是宾中宾师云门外草青青如何是宾中主师云尘埃见天子如何是主中宾师云玉宇覆寒云如何是主中主师云苍烟埋石虎。

　　僧问如何是敲唱双行师云一曲两曲无人识如何是金锁玄路师云这边那边如何是不堕凡圣师云灯笼缘壁上天台如何是即物契神师云你唤甚么作物僧礼拜师云且缓缓。

　　僧问古人道正中偏是夺人不夺境即主中宾亦云理无碍是否师云荷叶团团团似镜偏中正是夺境不夺人即宾中主亦云事无碍是否师云菱角尖尖尖似锥正中来是人境两俱夺即主中主亦云理事无碍是否师云风吹柳絮毛毬走兼中至是人境两不夺即宾中宾亦云事事无碍是否师云雨打梨花蛱蝶飞即如兼中到一位又作么生师云蚊子上铁牛无你下口处。

　　有老宿至偶述智证传至瑜伽师地论云分别曾所更非曾亦分别昔年有个理会处师云过去事已过去了未来不必预思量莫作如是解耶宿云是也师云囫囵说道理尽好于本文顺释即不得宿因请消文师云教家以分别为意识曾所更者所谓带质境也非曾者所谓独影境也独头意识如骑虎入蚁穴曾所未更然总之不离意识楞严云分别影事盖无始领纳尘质虽销影藏阿赖故云凡分别者必曾所更虽所未更亦属分别但得雪消去自然春到来分别识亡平等智显盖现量时非比量所及也教理云然宿称善。

　　宝寿和尚举大慧格物语云明皇挥剑阆州守头落昔先宝寿举问愿庵兄及室内诸兄语未契机某当时一言投合师因诘之寿云明皇若见是画像即不挥剑了也师云某拈此则语又且不然寿因诘之师云明皇是杀人刀大慧是活人剑今人只顾说道理当日大慧若唱绵州巴歌时却又作何等道理会耶饶你十二分理会说到蔡顺啮指周畅归田麒麟斗而日月食鲸鲵死而彗星出铜山西崩洛钟东应总只是个格物的道理要会他物格也太远在当时妙喜掉转船稍剑起头落世间良马见鞭影而驰剑去刻舟不是好手不见道子韶格物妙喜物格要会一贯两个五百么寿抚掌。

　　问随流得妙不失其宗海门国里红轮流而不返还得妙也未师云日日广陵涛。

　　问瘗鹤铭是王羲之写有的道陶弘景书真伪莫辨以讹传讹何日了师云不妨疑着。

　　问白云影里怪石露故遭雷轰流水光中古木新阿谁瞧得只饶瞧得也是弄影汉着实处道将一句来师云勘破了也。

　　问了高台占却双峰顶可谓得地为甚么又东倒西歪只是扶竖不起师云莫眼花。

　　问既是樵山又无柴烧烟火种从此熄矣冷灰里的豆几时得爆师云多谢记挂。

　　问洞山谓枯木堂前时时九夏若然则露柱也须汗出脚磉石因甚没点暖气逐日死炖炖的还体得从上事么师云泥牛昨夜吼春风你还见否。

　　问焦公三召不出留得清风镇海山良非虚语祗如西马头虾蟆石从不出窟作何品题师云问取东村王老。

　　问海不扬波秋水澄澄映碧这般境界也似可观为甚么唤作生死岸头事师云不是弄潮人空在矶边坐。

　　问篆文无口款式不灵博古图中不收焦山寺里鼎面上一行字甚不清楚如何定款师云这骨董且安放着。

　　问渡生船虽解逐浪随波往来遭人践踏载过无数人宁有几个知得柁柄从来不着实师云今日却遇逆风。

　　周敷文居士问如何是荷叶团团团似镜师云张公大谷梨如何是菱角尖尖尖似锥师云梁侯乌椑柿如何是风吹柳絮毛毬走师云周文弱枝枣如何是雨打梨花蛱蝶飞师云房陵朱仲李又问毕竟如何师云赵钱孙李周吴郑王冯陈褚卫蒋沈韩杨有一句子能杀能活有照有用若人辩得许你亲见云溪涧梅居士问女子出定话大慧颂云文殊与罔明丧却穷性命其意云何师云天童拈云还知老瞿昙性命在我手里么你作么会。

　　东山晴和尚问雪峰鳖鼻蛇玄沙为甚却云须是棱兄始得师云一伙弄蛇汉提他怎的旁僧请益师云三佛侍五祖当时还有优劣也无法眼卷帘赵州勘二庵主你寻常作么生会。

　　僧举清凉答复礼真妄偈请益师云你作么会僧云本净本不觉由兹妄念起是言本来清净只因不觉故妄念起耳师云错错僧云奈何师云净本不觉不觉本净真妄同原一时俱起楞严谓觉明为咎正指此耳人知去妄存真不知全真是妄知见立知即无明本胶胶扰扰长此安穷能迷的是我所迷的是物心由境立境逐心生内猕猴外猕猴展转相呼呼个不彻求其相似岂可得耶乃呼僧近前拊僧背一下云上座你要求相似么咄莫妄念好。

　　东山和尚谭次偶举曹山渠我偈山云渠如我是佛我如渠即驴分明是三堕面目师云诸方作三无差别解说了也山云背上毛有者道背上无毛作么生师云背上旋毛人孰不晓祗因人认定个借黑权正以白表偏作死法解如认定背上旋毛便作阴阳太极解还许他具眼么当日龙马负图以象示意痴人说梦怎的怎的。

　　陈无逸居士问斩猫公案意旨如何师云当时南泉不曾斩猫士举似他僧僧云此是作家人语士复举似师师云居士莫被此僧瞒却。

　　杨士虞居士问沩仰宗师云远寺撞疏钟问临济宗师云两阵决雌雄问曹洞宗师云言语擅雕龙问云门宗师云夜半日头红问法眼宗师云帘外杏花风。

　　僧问借之为言一色边事耳如何是借师云从模脱出进云力在逢缘不借中如何是不借师云就里掀翻进云若还借借终不妙如何是借借师云光影未亡进云纸衣道者不借借如何是不借借师云回途得妙进云古人又道全超不借借如何是全超师云这里没话会分。

　　僧问临济云不用如何若何便请单刀直入时有僧礼拜起便喝济亦喝僧又喝济又喝僧礼拜济曰若是别人三十棒一棒也较不得为伊却解一喝不作一喝用又华严升座亦云不用如何若何便请单刀直入时守廓侍者出众便喝严亦喝廓又喝严又喝廓礼拜起顾众曰这老汉一场败阙临济华严是同是异师云要见临济即易要见华严即难临济面上刺两行字华严暗里掘个万丈深坑。

　　僧举庄上吃油糍话求着语师云贼贼有正贼有旁贼。

　　僧举国师唤侍者语请益师云我当时若作侍者但作礼云和尚珍重。

　　僧问斩猫话师云赵州争救得猫儿僧云和尚又作么生师云我当时若在但哭苍天而出。

　　止一举雪峰辞洞山话问云当时雪峰何以无语师云上座作么生止云某甲若作雪峰待洞山云既是不识为甚知他无面目便与道个灼然师云恁么又争得止云和尚作么生师云我当时作雪峰但云和尚见他有分。

　　止一举曹山到乌石话问云若言我道即哑却我口若言我不道即秃却我舌曹山举似洞山山深肯之当时洞山不肯待作么生师云子有恁般长处止云我当时若作乌石待曹山再问时便乱棒打出管取一场懡　师云若恁么又争得。

　　师因阅智证传问众云寂音以云门三句为解秦时镀铄钻还明得云门意否止一云错会不少师云如何是寂音错会处止云何不向拓开处明取师云果然果然。

　　东山晴和尚举翠岩眉毛话未竟适龙门怀侄至请问师云晴兄举翠岩眉毛话当时云门云关雪窦颂云关字相酬失钱遭罪且道云门关字意在于何雪窦失钱遭罪在主家说在宾家说诸人无对师拍案一下起云今日东山和尚失钱遭罪。

　　龙门问婆子烧庵话谓诸方扶起这僧是何眼目东山云这僧也不得无过师云和婆子一齐打赶东山云当时兄作这僧毕竟别有长处师云当时但随手一掌云勘破了也。

　　龙门问庄上吃油糍话师云西遁道人却有眼目解说这庄主一拨便动诸方呆睁睁地看了几多年。

　　龙门问德山托钵话师云先老人颂云三年活最参商令人错忆修文郎山僧亦曾拈得且如三年后德山不示寂又作么生苍天苍天同条生不与我同条死门云末后句何不举出师云苍天苍天时东山和尚在座乃大笑龙门又云昔有老宿颂云虎为百兽尊谁敢触其怒独饶父子情一步一回顾咄末后句不在里许此颂如何师云道即太煞且只道得一半。

　　僧问浮山九带应具十数如何是那一带师拈起衣褶云在这里僧云莫便是么师云剑去久矣。

　　施食次杨自西居士问焰口观门总表一心法界是否师云好端端一个心为甚见神见鬼士云无心莫便是么师云也不得同于木石。

　　沈亚斗居士问正偏黑白是阴阳黑白否师云别黑白定一尊是秦皇语是李斯语。

　　王鹤山居士问如何是无住生心师云八角磨盘空里走士云毕竟如何师云住了也。

　　僧问五位既有君臣何劳又立王子师云臣奉君子顺父语本分明进云君臣明甚么边事王子明甚么边事师云一边是建立门头一边是绍述分上。

　　邹叔夏居士问如何是正中偏师云穷相大光钱如何是偏中正师云猕猴彰古镜如何是正中来师云金殿破苍苔如何是兼中至师云木马嘶风处如何是兼中到师云龟文绝朕兆。

　　孙宇台居士问如何是向师云召问宣室如何是奉师云鹄立通明如何是功师云帝力何有如何是共功师云涿鹿版泉如何是功功师云玄珠赤水。

　　汪魏美居士问如何是朝生王子师云钩弋宫中如何是末生王子师云滹沱村里如何是诞生王子师云建武永平如何是化生王子师云纳麓用圭如何是内生王子师云循蜚疏仡。

　　问慈明室中横刀水盆旁置草鞋是何意旨师云我当时若见便与趯倒进云冬日榜僧堂将谓别有师云钝置杀人。

　　侍者止一问忠国师云钦师犹被马师惑是否师云汝作么生会者云当时南阳太煞师云赖女证明。

　　心周大师问如何是刹竿头上煎　子师云何不问三个猢狲。

　　应嗣寅居士问法华经云惟此一事实余二即非真如何是此一事师弹指。

　　问牛头未见四祖时如何师云露重花繁见后如何师云霜寒木落。

　　关六钤居士问同时一喝如何是宾主历然师云我不敢欺于汝等。

　　尔思大师茶次举洞山一人说得行得一人说不得行不得语为问师云我有一语要问老兄疏山造寿塔兄作么生会思未答师遽起去次早思向师谢师乃笑。

　　严陶庵居士问三玄三要辩者纷纷未知孰是师云一句三玄一言三要既云一句居然可知古塔主分句中玄意中玄体中玄浮山远圆悟勤皆仍其说盖汾阳颂法界广无边即谓之体中玄可释尊问阿难即谓之句中玄可直出古皇前即谓之意中玄可然嘉州即是陕府陕府即是西河大象不是铁牛铁牛不是狮子是三是一句下全该重阳菊花明明标准未尝截然三句也宗门中岩头三句云门三句玄沙三句各有头脑古塔主初未尝以三玄旨诀硬配玄沙觉范特地差排也是按牛头吃草幻寄辩之详矣最可笑者以汾阳颂子割裂成文谓三玄三要事难分句是总颂得意忘言道易亲句颂意中玄一句明明该万象句颂句中玄重阳九月菊花新句颂体中玄他人信之聚头传说汾阳意果如是耶又说重阳一玄九月一玄菊花一玄直堪喷饭觉范又将石头参同契前后割裂配体中句中意中尤为错误青原南岳各有纲宗不妨分合异同彼此各见宾看宾主看主宾看主主看宾要且不是宾中主主中宾宾中宾主中主三玄要且不是五位一句中具三玄一玄中具三要一位才彰五位分何尝不同鼻孔然将五位扭合三玄只便不得何况参同历历首尾成文明暗正偏自有纲要将他言语割裂支离不惟唐突石头抑且埋没临济觉范平常最喜割裂然却有理路至于割裂参同则理路亦说不去正与割裂汾阳颂子一例看承徒足取笑盖三玄之错错在割裂言句误解三玄非谓一玄二玄三玄便是错也若会他古人旨趣即谓是体中句中意中亦无不可若死向体中句中意中下个注脚刻舟求剑已六差迟何况背理迷文转失转远去圣时遥颟顸穿凿病有两般要会他临济三玄须向一句下直捷会去。

　　张旦公居士问五位君臣古人作兼中至智证传作偏中至近世或仍觉范作兼作偏未知孰是师云觉范谓正中来始解安身偏中至方成唱和只此二语已矛盾了也盖五位是圆的不是方的是一位一位转进去的不是一东一西转出来的正中偏时犹有正在故称昔嫌偏中正时犹有偏在故罪认影至正中来一位无中有路已证理事无碍法门他却从正位中自有一个出身南泉谓解作活计是也此处不得说正不得说偏故曰兼也正偏兼带义取于此兼中至是兼带分中的这一边兼中到是兼带分中的那一边从这边到那边步步转却云居谓头头上彰物物上显祗唤作了事人不名尊贵须知尊贵一路自别方为向上方始到家浅深次第自是其然向正中来后反列偏中至一位这里作么生转曹山不云乎偏者臣也事也子不顺而非孝臣不奉而非辅偏且作么生至耶觉范解叠三变五穿凿易象将正中来偏中至却放在前正中偏偏中正却移在后足顾居上手顾居下有是理耶其不足信明矣。

　　问王子配君臣是否师云君臣王子总是药山家风王子有外绍内绍臣种王种则犹君臣也当时即不必配配亦尽得但不得错乱配合如旧刻人天眼目失他从上枢纽惑乱后人耳九峰专明王子曹山专明君臣自是祖祢不了盖石霜九峰曲畅纲宗总归曹洞如岩头末后句总归雪峰也君臣王子有异乎君表正也臣表偏也但言君臣已具父子此中尊贵不言可知王子单明种绍言臣不言君言子不言父顺父奉君同时妙密君臣犹涉功勋父子不涉功勋故君臣言功王子不言功也有君臣又有王子回互之旨卓卓全彰矣。

　　问转位转功作何分晓师云位犹经也功犹纬也举一必双言经有纬步步转着着转这里不容坐地若道是用又近体边若道是体又在用边水上按葫芦相似直饶着力不得古人云向去的人玉蕴荆山却来的人红炉片雪犹是途路边事待得通身不滞撒手无依石女夜登机密室无人扫这是什么时节耶也须亲到始得(又云转功就位是正中来一位事转位就功是兼中至一位事莫错莫错)。

　　严颢亭居士问天皇出石头天王出马祖是否师云丘符二碑全然影响祗因张无尽好奇硬将临济德山扭做一块杀活不同错认死活不同打地打天劈空造出殊不知荆州天皇虽嗣石头兼师马祖传灯所载历历不诬觉范勒归马祖万松辩之在先所谓无耻小人冒名不是者也德山塔铭备详世系自青原石头天皇龙潭彰彰不爽今现在武陵善德山万历乙卯岁郡人杨鹤识之苍苔剥蚀间钟伯敬赋诗以纪其事可考也且德山是天皇嫡孙云门是雪峰嫡子钦山问德山天皇也恁么道龙潭也恁么道未审和尚作么生道德山云你试举天皇龙潭的看雪窦拈古圆悟再评未闻改天皇为天王也云门至僧堂中立而语曰石头道回互不回互僧问作么生是不回互门以手指云这个是板头僧又问作么生是回互门云唤甚么作板头以至岩头同死同生罗山谓双明双暗雪窦拈古亦称明暗双双地藏法眼并表回互法门历代以来同祖石头等无有异果如无尽所拟须将他云门法眼两支宗眼一齐抹杀德山下一班尊宿还甘么乌有先生无是公不足信矣。

　　问洞宗自长芦了天童觉自得晖以后无大显者青州万松而下更有何人师云续略所载宋元来且不具论即如雪轩成禅师字鹫峰出世莱州之智藏寺万指围绕洪武间住持天界赐金襕袈裟高皇作诗赠答有不答来词许嘿然西归只履旧单传鼓钟朔望空王殿示座从来数岁年之句永乐中诏往日本御制诗章送之有语录行世入灭舞鹤翔空烟所及处舍利无算载在世典可考也承前启后代有其人廪山大觉不为无本。

　　兰生居士问曹山是洞山之子何以不称洞曹却称曹洞师云曹山志慕曹溪尊曹溪故称曹洞今人杜撰称洞曹者非也。

　　僧问如何是法身佛师云离朱目渺如何是报身佛师云帝释形劳如何是化身佛师云莫随他哄弄进云恁么则三身一身也师垂一足云是甚么。

　　赵梓木居士问弟子阅楞严至且日照时既是日明十方世界同为日色云何空中更见圆日顺文难消乞师开示师云如文顺释本自了然譬如阿难不见阿难人纵目明终不自见其面今既十方世界同为日色反观空中何更见圆日耶此明照不生于日盖可知矣又世界是所照日是能照日与世界能所宛然终不并将世界指名为日此明照不必尽生于日益可知矣以日轮本空明无自性故也时解翻作一转谓只应十方世界同为日色语亦尖新余所不取。

　　僧问大通智胜佛十劫坐道场可是坐断白云宗不妙么师云你且道大通智胜有过无过僧云无过师云既是无过为甚么不成佛道僧无语止一至师问为甚不成佛止云太尊贵生师休去。

　　师与白岩南山宝寿茶次偶举云岩祗这是话白岩云有作洞山沉吟有作洞山嘿然大须别白师云景德传灯录本云洞山良久非云岩良久也作沉吟嘿然者并失南山云毕竟传讹自何而始师云传讹自寂音始寂音作智证传改良久为沉吟后来因之莫从考正也白岩云会元亦作沉吟何也师云会元成于淳祐以后智证传成于建炎以前寂音传讹会元未能深辨耳宝寿云此话先师曾为举出先师室中尝语余曰云岩祗这是洞山嘿然即良久也盖洞山悟无情说法岂于祗这是一语尚沉吟未彻耶高峰颂百年三万六千朝反覆原来是这汉当时固已十分至枕子落地时方是末后一着耳洞山过水逢渠亦犹枕子落地也云岩云价阇黎承当个事大须审细从来肯诺不全个里莫教错会白岩南山乃共称叹师云是是。

　　僧问和尚近设十约是否师云是僧云还许学人拟问么师云有问则对僧云诸佛出世为一大事因缘和尚何以不受请师云掩室摩竭僧云宗教双通车轮鸟翼和尚何以不赴讲师云经有经师僧云治世语言深说实相和尚何以不谈外典师云吾无隐乎尔僧云咳嗽掉臂无非佛事和尚何以不为诗文师云我王库内无如是刀僧云财法二施等无差别和尚何以不募缘师云生怕着贼僧云入廛垂手具大慈悲和尚何以不入城师云玩水游山僧云奴儿婢子谁家屋里无和尚何以不畜童行师云老僧无伴侣僧云凡圣交参权衡有主和尚何以不问诸方是非师云耳聋僧云尘尘刹刹皆现本来和尚何以不言尘俗师云口哑僧云觅女人相了不可得和尚何以不见女人师云却值老僧不在僧礼谢。

　　谁庵问空豁豁地时如何师与一掌庵不觉伏膺云古人道青天也须吃棒师又与一掌庵去半月后复来师云近日庵中作么生庵云无物祗对和尚师云汝会耶庵云九上洞山事不获已师云原来不会。

　　谁庵参师设问云如何是转功就位谁云须防踏杀天下人又云月到天心风来水面大好一个消息诸人作么生鉴谁云处处绿杨堪系马家家门阃透长安又云明中有暗即不问如何是暗中明谁云十亩筛金又云宾主睦时全是妄君臣叶处正中邪作么生转身就父谁云昆仑骑象鹭鸶牵又云一马生三寅此理如何谁云非驴所堪又云土地公公向郑十三娘道个甚么切须解听谁云聋又云通身是病直须痛下针锥谁云炙猪左膊上又云古人道我到这里却不会还是会了不会还是不会不会谁云向这里灭却又云承当担荷切须转却无承当担荷如何谁云横挑日月又云世尊不说迦叶不闻三千里外别行一路谁云台山婆子不识又云春到寒食四十五此语还谛当么谁云面目一般又云五位王子是明甚边事谁云莫令太上蒙尘又云桃花风雨是处残红作么生避得谁云风飘万点正愁人又云石乌龟生子扑地高飞过在甚么处谁云水牯牛解得又云从来被汝等热瞒觌面相逢也须一一勘过谁云北斗面南看又云不得向这里躲根一棒一喝还我个亲切句谁云与么与么又云九年面壁当为何事谁云瞎又云老僧持不语戒同道者须知谁云一个霹雳天下响师云玉石不分金鋀未辨谁云请师答师别为语示之别第一语云白云飞片片别第二云似则似是则未是别第三云离朱刮目别第四云朝来更献楚王看别第五云大悲院里有斋别第六云猕猴八道场别第七云放下着别第八云水牯牛辨得别第九云三十棒一棒也较不得别第十云气急杀人别第十一云纸灰飞作白蝴蝶别第十二云看取五陵公子别第十三云压纽者且置临常山袭代谁是其人别第十四云莫教带累老僧别第十五云不妨仔细别第十六云第二杓恶水便不堪也别第十七云败别第十八云不劳久立谁复谢云不因和尚争见汾阳师大笑。

　　僧问阿罗汉结习已尽为甚么却被火烧一僧云烧取舍利一僧云劫灰未满一僧云南岳游山三人同质于师师云各与二十拄杖因请师下语师云我没闲工夫。

　　问五位君臣自曹山始否师云臣奉君子顺父宝镜先之洞山立五位王子分内绍外绍僧问九峰承古有言内绍则王种外绍则臣种王种臣种君臣五位宛然矣固知五位君臣不自曹山始也曹山妙德尊寰宇五段就话答话不配正偏五位今以妙德尊寰宇五则列为五位君臣者未深审耳。

　　问无尽谓德山洞山垂手处杀活不同是有见否师云托钵公案无尽一生咬嚼不破岩头一拶信知句里藏锋至德山低头归方丈雪峰低头归庵恁般垂手处无尽总未见得徒将德山棒临济喝扭做一团自谓宗门眼正殊不知德山洞山同出石头总名回互不是奯公大难承当一个牵犁一个拽耙同耶异耶无尽见他古人道洞山下则可德山下未肯相许被他古人热瞒矣。

　　周子来居士问如来现今成佛否师云不成佛士云一切众生成佛否师云成佛士云和尚作么生师云老僧不在里许。

　　僧问人天眼目以人境照用配五位今人谓非明安语是否师云人境照用是四句五位是五句原不必配若在过量人分中横拈竖弄无所不可郢阳格外提持故杂录中有此一节特表兼中到一位最尊最贵不落诸家前四位不妨配四句耳谓古人有定法耶。

　　吴岱观居士问如何是君师云佛事门中不舍一法。

　　又问如何是臣师云实际理地不受一尘。

　　僧问十方无碧落四面亦无门任运腾腾为甚么大悲殿前一片地踏不着师云理合如是。

　　问参学人贵图见性然见性后释迦弥勒犹是他奴即今为甚向奴礼拜师云还我主人公来。

　　问现前一心本具千法如何是一心师云苕帚　。

　　问真常独露遍界难藏试道个真常看师云今日不向你道。

　　室中垂问云雁过长空影沉寒水水无留雁之意雁无遗影之心是明空一边事是明色一边事自代云两眼对两眼。

　　又问树雕叶落秋满霜林还有不坏者么且道承谁恩力自代云土地公公。

　　又问古人道东山水上行七十二峰为甚么苕溪不渡自代云正好疑着。

　　室中垂问云佛之一字吾不喜闻为甚那由他劫承事供养无空过者自云宝髻如来当面大众作么生避他。

　　问宝莲香比丘尼现入地狱为甚七佛偈都说罪▆皆空毕竟顺行的是逆行的是自云是则龙女成佛非则善星堕陷要知此事须问曹山。

　　问不许夜行投明须到有作候白候黑有作猴白猴黑还是候不是猴不是自云一总不是。

　　问泥牛吼月木马嘶风为甚石狮子终日呆桩桩不曾见他作舞自云灯笼缘壁上天台撞着刘郎阮郎嫌他不唧溜哩。

　　问护生须用杀杀尽始安居为甚老僧婆婆和和要做放生会自云生杀总在和尚又云性命在别人手里。

　　问开化亭边潮神恶发搅得千金池上鱼龙一夜不安土地公公向老僧讨个护身符子老僧与他即是不与他即是自云云溪拄杖大没主张也不合随他起倒。

　　问桥流水不流观音桥顺流而去直走到北海岸边为甚守关人不报自云一人传虚千人传实。

　　问黄鹤楼崔颢题诗千佛名经有个节目休文八咏还许作话头领会也无自云某甲早来拈韵却忘了一东二冬。

　　问林处士梅花移植在西溪左侧冷澹异常几时得黄梅果熟自云杏花村转湾落北。

　　问虎跑泉最是清凉为甚善饮的人不除口齿之疾莫不是古涧寒泉不从口入么自云赵州老汉若是到来某甲也只扣齿三下。
嘉兴大藏经　云溪俍亭挺禅师语录


　　云溪俍亭挺禅师语录卷之七

　　弟子性广智育编

　　勘辩

　　涧梅止一侍立次师蓦问涧梅云赵州庭前柏树子意旨如何梅云祖师西来意师云儱侗禅和次问止一云觉铁嘴云先师无此语还明赵州意否止云若不明赵州意争解恁么道师云倚墙傍壁。

　　举十方薄伽梵一路涅槃门话问众云这僧问处是同乾峰云门答处是异且道二老汉还有差别也无一僧云两个老汉也只答得一半师云你又作么生僧一喝师云莫乱统。

　　举乾峰云门薄伽梵话师云一个解收不解放一个解放不解收语未竟涧梅蓦问云和尚道得么师云放汝三十棒梅礼拜起复云毕竟不收不放一句作么生道师云岭上梅传春信早溪边云染夜光寒你续下句梅礼谢。

　　举风穴在郢州衙内话问侍者止一云当时你作卢陂待他道却嗟蛙步辗泥沙便作么生止云向道和尚是甚么心行师云穴便打又作么生止云和尚惯得其便师云穴又打作么生止云当时礼拜了便出师云这有头无尾汉。

　　举南泉与归宗麻谷礼忠国师话问止一云不得向圆相中坐不得作女人拜你当时作么生止云当时抹却圆相便回师云南泉忽来把住又作么生止云当时好与一掌师云太粗生止云和尚又作么生师云我当时但目同行云好意去礼国师合伴不着。

　　有僧自灵隐至师云飞来峰夜来倒卓撞碎冷泉亭惊杀了金沙滩前马郎妇上座可晓得么僧云怕没有这般事师打云瞎汉僧云也不得草草师云一任举似诸方。

　　讲师至师云法师为众竭力讲云和尚何得尊己卑人师云老僧婆婆和和造了多少口业讲云也要大家证明师云几乎错唤你作法师讲云不敢师云作家那。

　　居士参才登岸师云芦花飞两岸秋月满平陂何不道取一句士云鹭鸶立雪非同色师云咬人矢橛不是好狗士云却请和尚道师云里面坐了吃茶。

　　僧自卢山来师云五老峰前好个消息上座在彼几时僧云水帘洞边经冬过夏师云东林西林几人梦游不得还念彼中么僧云和尚去时某甲提鞋挈杖师云去即要去还有一人不肯行僧云情知和尚不轻举足师云你作么测量老僧。

　　僧礼拜次师云见说上座受人钵袋子是否僧云觌面相呈师云我正要觌面的借来看看僧云聻师打一掌云钵袋破了也羞也不识僧无语师云恁地可怜。

　　僧问毛吞巨象即不问如何是芥内须弥师云蔷薇穿蛱蝶进云恁么则龙袖拂开全体现也师云且莫诈明头僧礼拜师喝退。

　　僧问曹溪话月云门指月如何是真月师云老僧粗识好恶僧云即如云岩竖扫帚意旨如何师云还要第二杓恶水那僧云作家宗师师云不劳赞叹。

　　僧问涂毒鼓聋人不闻请师别行一路师便打进云棒头有眼不得草草打人师连打两棒进云今日也知令不虚行师云不是患聋祗是患瞎。

　　僧问语嘿涉离微去此二途请师速道师云泥龙踏破洲前月玉鸟衔将岭上花僧礼拜师云且去。

　　居士问炼石补天劫火洞然还坏不坏师云问取封后先生士云太极未分前且这一着从何安立师云画蛇添足了也士云有语的显个无语的何不大家合取师云你哑即甘争教他人无口。

　　放生次问僧放却多少了也僧云十万八千师打一掌云是你恁般躲闪。

　　僧问离四句绝百非请和尚道取一句师云跛鳖出头来僧云情知师云猛虎不食伏肉僧一喝师云好喝太多生僧拂袖出师不顾。

　　止一问烧木佛话师云当时你作院主待作么生止云某甲便同伊向火去师云也合须眉堕落少顷伊人入师问云适来侍者问烧木佛话你当时若作院主待作么生伊云再拿两尊烧也得师云也合须眉堕落涧梅闻举云二公被丹霞转了也师云也合须眉堕落。

　　问止一侍者云洛浦道先师有言目前无法意在目前不是目前法非耳目之所到那句是宾那句是主汝作么生会者云到即不点点即不到师云儱侗禅和如麻似粟者云和尚又作么生师云我与古人有甚仇隙。

　　涧梅问百丈一哭一笑是同是别师云少卖弄梅随呈一偈云哭时也好笑时也好四面观音一齐放倒师蓦竖拳云这个聻进云也须放倒师云孟八郎汉室中举离四句绝百非话伊人着语云自从勘破伊人后直至如今不见踪师云是谁勘破进云不识师云死汉三十棒自领去。

　　树罗呈国师勘大耳三藏颂师云囫囵吞枣子有甚用处当时大耳三藏不但第三度不见国师前两度早被国师瞒却了也树踊跃作礼师云上座莫被国师瞒。

　　僧参礼拜起便喝师云成群逐队野狐精僧又喝师云连喝两喝待如何僧拂袖出师云败也败也。

　　僧参入门便喝师便打僧又喝师云三喝四喝后作么生僧无语师又打。

　　入室次师指一僧云道道僧便喝师云错僧又喝师云错错僧又喝师云李靖三兄久经行阵僧礼拜师便打。

　　僧参师问那里来僧云临平来师云临平湖石鼓在否僧云在师云容老僧击鼓作声么僧拟议师便打一掌云问了好打。

　　僧参师云那里来僧云显圣来师云在彼中多少时僧云一年一度师打云好好问你不实说僧云也知和尚有此一机师不管。

　　入室次僧打一圆相托呈了后礼拜师云那里来这虚头僧退身三步依位立师云还要弄一出僧展具三拜出去师云打须打会禅汉。

　　僧到师云那里曾相见来僧云灵山一别师拦胸搊住云速道速道僧无语师云原来是个噇糟酒的。

　　侍者渟泉入室次师云本来面目你作么生者震声一喝师直打出次早复入师方举棒者有省退呈偈云本来无欠亦无余蓦地相逢识得渠千里归来呈旧面刹竿头上现全威师不许。

　　侍者渟泉同泛师偶指岸边枯柳诘之者绕树一匝刺舟而去师作色大诟者云恩大难酬师不顾。

　　玩月次侍者渟泉请益三玄三要话师云嘉州大象作么生者云玉兔走银河师云陕府铁牛作么生者云广寒飞桂魄师云西河师子作么生者云今夜水晶盘师作一圆相云怎出不得者个圈子聻者展两手作礼三拜师休去。

　　侍者千筠入室次师云你作么生者云入地无门上天无路师云何不休去歇去者礼拜师云要见本来面目么者求示师云这驴前马后汉。

　　师偶对客语黑白未分话侍者千筠点胸作舞师云汝会耶者摇曳而起师一喝。

　　僧横趋而过竟出师召阇黎僧亦不顾师云老僧今日失利虽然如此争敢作死马医至晚僧却具威仪三礼师云早来公案未圆阇黎何不道取一句僧云勘破了也师云得恁般稳密么僧出师云三十年后此话大行。

　　师挥扇次僧过师问犀牛扇子作么生僧云今日热似昨日师便打。

　　树罗问云月是同为甚溪山各异师云争怪得老僧僧云天上有星皆拱北人间无水不朝东师云东家杓柄长西家杓柄短僧云用曹溪眼作么师云瞎僧云和尚大似持钵不得诈道不饥师云老僧罪过僧云恁么则学人礼拜去也师云还我曹溪眼来僧一喝师云一任　跳僧无语师云且过一边。

　　僧才出拟问师云嘴唇缺了半边还拟问甚么话僧一喝师云收僧云会得了也师云云门拄杖子与庞居士笊篱斗额惊动了伐折罗大将正没解交你作么生会僧拟议师打赶出。

　　问大悲千手眼那一个是正眼师云天外孤飞白鹤来僧拟对师云那一个是正眼速道速道僧无语师云失却问。头

　　僧礼拜起云抱璞投师请师一接师云寒花飞玉浪古树晃珠帘为甚么却被子规啼彻僧伫思师云过去久矣。

　　僧问明明百草头明明祖师意和尚也不得瞒人师云口无毛声聱聱居益高一先二萧三肴四豪僧云也知和尚惯得其便师云争奈老僧何僧礼拜师云老僧被你热瞒。

　　僧问如何是意在目前师云应梦大吉僧云作么生理会师云又道意在目前僧礼拜师云三千里外莫问女儿桥。

　　室中问僧云赵州道个无字你作么生僧云学人不会师云捏紧话头。

　　入室次侍者止一才入师拦胸搊住云生从何来死从何去者拟对师拓开云何不向这里去者一跌起大笑师云道取一句看者云青梅落地师云且去明日来次早者入礼拜师云生死句被汝勘破了么者云某甲不会诳语师云大有人不肯你在者礼拜出。

　　僧入师云牛过窗棂为甚么尾巴过不得僧云某甲好端端坐在堂里师云情知你走不脱僧云和尚又作么生师挥手作赶牛势云这畜生快走僧摆首趋出云去也去也。

　　僧入师云你早辰洗脸摸着鼻头么僧云摸着师云莫便是本来面目么僧无语师云钝汉僧云某甲不敢自瞒师云好好你还老寔。

　　僧入师云赵州在你脚底下你毕竟信得及么僧未及对师云昨夜禅堂内被我一香板打杀了也僧云三千里外供养和尚师云还有一颂你且听着赵州无赵州无公子停樽唱鹧鸪桃花二月春风好画船日日泛西湖僧礼拜师云去。

　　僧入师云本来面目你还曾见也无僧云见师指拄杖云这个唤做甚么僧云拄杖子师云原来不曾见僧请示师云错过了也僧点首出。

　　僧问如何是啐啄同时失师云去你不会我语僧拟议师蓦面打云钝汉僧云啐啄了也师云失。

　　师入堂问僧云工夫做到甚么去处僧云求和尚开示师云你话头亲切也无僧拟对师云远在。

　　问僧云你在家里种得多少菜僧云不知多少师云还下多少瓜秧僧无语师云囫囵东瓜。

　　问僧云得力处何不道取一句僧云料得少人知师云不得力僧礼拜师喝退。

　　问僧云如何是本来面目僧云初参师云可悲可涕。

　　问僧云父母未生前道取一句僧礼拜云求和尚慈悲师打云向这一棒会取。

　　入室次僧礼拜起师云你还疑么僧云疑师云好好直恁疑去疑他三十年僧出师召回云要见主人公么僧云要见师云看桃花去。

　　僧问啐啄同时是否师云是僧云某甲啐请师啄师厉声云羞也不识僧退顷复入云我会也我会也师更与一掌僧作舞出。

　　巡香毕一僧端坐不起师打一下震声一喝云不唧溜汉竟出僧拍掌下禅床。

　　僧请益本来面目师望空一指云何不荐取又僧请益师云剔起眉毛丈二长又僧请益师弹拂子一下僧立参次师打僧一下僧云某甲正做工夫却被和尚一下师云羞也不识似这等做工夫驴年去在僧求示师云错过了也水潦和尚被马祖一踏起来呵呵大笑云百千妙义无量法门向一毫头下识取良马见鞭影而驰一棒一喝立地彀去尚隔津在似你这般驴汉闭眉合眼当作做工夫有甚了期有甚交涉罢罢你不是这等人也莫怪你。

　　僧坐香师打一下僧云某甲不曾妄想师连打云好个不曾妄想僧求示师云现祗对的是妄想不是妄想僧礼谢。

　　又一僧坐香师打一下僧云某甲不曾昏沉师云正瞌睡里。

　　问僧云进堂来见个甚么僧云万里绝烽烟师云如何领受僧云铁蛇蟠古路师云这是现成句子古人道一念万年全未梦见你又作么生僧退身而立师云去。

　　问僧云本来面目你作么生僧云却请和尚道师一喝遂打一下僧礼拜退师复云毕竟如何是你本来面目僧震声一喝师云死汉。

　　师入堂问僧云洞山掇退果桌是个甚么意思僧云洞山和尚惯得其便师打云不是不是且要问你毕竟过在甚么处僧云万里无云天有过师云越发不是了僧云某甲从来不打妄想师连棒打退。

　　问僧云我有一句子分付你你还信么僧云不信师打云为何不信僧云和尚说话齿不关风师打云这薄福汉僧云打即任打信即不信师又打。

　　问僧云临济四喝你昨日向我一喝是那一喝僧礼拜师云这野狐精。

　　问僧云赵州在你脚底下你还信得及么僧无语师云你昨日顿一足喝一喝是个甚么意思去你未有棒吃在。

　　又问僧云前日见你五位颂子像有来由及乎问你堂奥中事为甚不清不楚僧云未到云溪许多七珍八宝及到云溪未免咽喉塞断师云果然果然。

　　僧参师云万法归一一归何处聻僧礼拜起归位师云老僧这一俩鞋五百贯钱估得的。

　　新到僧参师云汝是新到僧云如何是某甲本来面目聻师一喝。

　　僧参师云堂中事作么生僧云虚空未免系驴橛师云这是堂外的僧云夜深鸿雁宿芦花切忌妄通消息师喝出。

　　僧参师云有句无句如藤倚树树倒藤枯句归何处僧云问他怎的师云即今道一句看僧一喝师便打。

　　僧参师云未开口以前早错了也且别转一机来僧转身一下师云错错僧礼拜师云我不欺汝。

　　僧礼拜起师云一归何处聻僧无语师喝出。

　　僧参师云今日老僧耳聋切忌胡喝乱喝末后一句直捷道来僧云住住师云上座莫不亲到牢关了么僧转身退出一步师打云这一棒也省不得。

　　僧参师云参禅须是铁汉着手胸前便判上座曾判么僧一喝师打云果然未判。

　　僧参师云大唐国里走一遭原来只是芦花滩里僧遽云再请道一句来师打云瞎汉乱做。

　　僧参师云老僧一两鞋你作么生会僧云求和尚开示师云争怪得赵州僧礼拜师云这鹘臭布衫几时脱下。

　　僧参师云前日老僧与你一喝曾知这一喝的落处么僧拟进语师云莫教错认老僧。

　　僧参师云直饶绝点纯清犹是真常流注上座到这里作么生会僧云百尺枯桩开锦萼师云莫便是随流入妙了么僧云不敢违背一切师云驴胎马腹中切须仔细。

　　僧礼拜起一喝师便打僧又喝师又打僧又喝师又打僧指旁僧云因你带累于我师大笑。

　　僧礼拜起师云杜口毗耶掩室摩竭这也不须提起了他时异日何以为人僧应喏喏师云未免妄通消息了也僧礼三拜。

　　僧入师云转身一句是处优游若也把缆放船争解逆风使舵且要问你克宾维那何以被兴化摈出僧拟答师云法战不胜莫怪老僧。

　　僧入师云出言吐气须辨来由卤莽当前头破脑裂个里不是儿戏僧无语师云得力处何不道取僧云向和尚拂子头上一转了也师云乱统僧礼拜师云努力加餐。

　　僧入师云败荷衰柳处处逢渠青山白云时时助喜为甚么再寻不见聻僧无语师云呀错过了也。

　　僧入师云虎生三日便已食牛说甚么老参宿学尽力道不得的句子何不举似老僧僧无语师云早被那鼻头扼塞了也去。

　　僧礼拜起云某甲拜倒太山土地师呵呵大笑云前日老僧被你一喝僧云冒犯尊严师云记取三十棒。

　　僧入师云披毛戴角始向异类中行为甚么却名尊贵僧礼拜起云恩大难酬师云还知玉殿苔生么僧云某甲不离和尚左右师云老僧变驴变马去也僧再拜珍重而出。
嘉兴大藏经　云溪俍亭挺禅师语录


　　云溪俍亭挺禅师语录卷之八

　　弟子元顗智橒编

　　开示

　　示千筠侍者汝婺州人婺州善慧大士出身处菩萨应现盖是寻常汝昨日向我道曾梦见世尊升座天龙八部团团围绕这也不为奇特非但是梦即今释迦老子与百万人天向汝面前森森而立开眼合眼不曾背他在汝分中还信得及么须知释迦老子即是千筠千筠即是门外一丛竹文殊普贤是甚么露柱刹竿迦叶阿难是甚么砖头土块直下信得及洒洒落落做个无事丈夫若信不及须把本参急急提持寻个下落寻来寻去寻到没理会处没商量处痴痴呆呆这里解交不得你平日疑情不切将一句本参丢在脑后如今竖起脊梁把话头放在面前如鸡抱卵一七不了准备二七二七不了准备三七将他念诗章做学问一副闲肚肠总只拶在话头上悬崖峭壁直下去不得时翻身一跌却才有许多受用俱胝和尚逢人但伸一指头唤做一指头禅后童子也学他伸一指头遂被这老汉一刀断却一样的伸个指头为甚俱胝便是童子便不是这指头上毕竟还有佛法也无又西园烧浴僧问次西园抚掌曹山云一般擎拳抚掌就中西园甚奇怪俱胝一指头只为承当处不的且要问你俱胝负堕在甚么处初机浅学分付伊缓缓商量双林大士和那俱胝长老总是你金华人趁口快一时举起你昨日还说甚么呓语遏蒲昙遏蒲昙梦中说梦业识茫茫这不是你本来面目请向父母未生前好生会取去。

　　示渟泉侍者你六七年前见过天界老和尚来参父母未生前本来面目话蹉蹉跎跎过了日子古人道大疑大悟小疑小悟不疑不悟提起一句话头如热石头上蚁子来不得去不得左不是右不是疑情勃发性命交关一不做二不休要与他倒断一回讨个落处不是浮逼逼地馍糊儱侗苟且支吾杜撰解说的如今人见说父母未生便向出胎入胎一生两生牵枝引蔓早是错了饶你隔生又隔生直穷到庄严劫前总是父母已生事又有的引经引论说天地同根万物一体墙壁瓦砾总证真如大地山川本来般若说便恁般说且要问你香台是一种面目狗子是一种面目古人击香台又击狗子为甚狗子便会走去香台不会走去又有一种狂慧之徒自己全不稳当一味随人脚跟见他古人道你无面目便依稀领会道我悟了我悟了从本以来了无一物可得净裸裸赤洒酒本是无面目的恁般见解正是落空亡的外道生无想天为魔眷属唤作参禅学道得么你如今紧紧提持一个话头不得卤莽承当不得支离解会心问口口问心父母未生前毕竟如何是你本来面目挨来挨去冷灰里爆出豆来通身一场庆快学道之人以悟为则一肚皮学问做得好诗写得好字总是敌不得生死的剔起眉毛去看话头第一要疑情切。

　　示蘧庵寺主蘧庵寺主住个小院子柴没一茎米没一粒平日的孤迥迥峭巍巍气岸高人凭他释迦老子到来也只与你平分半座如今硬着脊骨束起肚皮向折脚铛下煮出个半生半熟的古怪东西举似诸方咬嚼不破也不枉多年参学一片苦心若也阖门自大唐丧时光水也消不得一口更或脚跟不稳起倒由人耐不得孤贫受不过冷落百炼刚化为绕指柔辜负自家不少勉之勉之老僧不敢辜负于汝示行人你诸人运水搬柴各各努力不是参学在一边作务又在一边的但只二六时中寻常照管各各有个本参提一句话头的是本参念一句阿弥陀佛也是本参云门老和尚教人参念佛的是谁且念且参且参且念有禅有净土犹如戴角虎毋论钝根利根皆可成就你们不要说我不识字我智慧浅薄成佛是没我分的六祖大师始初也不曾识字祗听人诵金刚经于一句子下便得开悟后来许多大善知识如沩山充典座雪峰做饭头化米化炭无非入道因缘择菜赁舂总是当人机彀你们一面行苦行一面提着本参瓜熟蒂落水到渠成毕竟有个成佛的时节不要自家退屈了高沙弥是不曾受比丘戒的甘贽行者是不曾剃头的还有栽松道者纸衣道者都是一班行人个个名在传灯人人位齐佛祖彼丈夫也我丈夫也有甚么不如他法华经上常不轻菩萨每对人说汝等皆当作佛我不敢轻于汝等法华经是佛口亲说的你们还信不及么若信不及五千退席尽是增上慢人若信得及时五百弟子授记成佛有分。

　　示专玉首座教中有后得智宗门有差别智不明差别难以为人古人道大事未明如丧考妣大事既明如丧考妣且道大事既明为甚么如丧考妣水边林下长养圣胎不是教你光景留连空过日子的首座铁铮铮一副骨头冬不炉夏不扇向孤峰顶上壁立千寻且喜道风高秀寻常见首座说佛法弄伽佗扯些木马泥牛添上之乎者也一期拈弄颇得自由然尚有不惬老僧意处五家旨趣各各不同惟我洞上一宗最为绵密如今人说着堂奥中事一总不知如何是父子如何是君臣如何是功勋如何是王子如何是功就位如何是位就功如何是明中暗如何是主中宾如何是浊中清如何是同中异自真歇了祖宏智觉祖而后五六百年古今多少淆讹无人辩定首座绍述先宗不当容易要明他石霜首座何以不曾梦见先师洛浦首座何以不能划开宾主洞山首座何以不得果子吃且洞山掇退果桌五位中合在那一位收九峰首座同嗣石霜那个是外绍那个是内绍洛浦首座和他彦从毕竟会洛浦意不会洛浦意当时洛浦好个赤稍鲤鱼在临济门头颇明得个宾主句从入夹山不免被伊捉倒须知药山宗旨不是等闲从上以来说个石头路滑如今人见说瞎驴灭却未免惊天动地推他末后全提大用现前不存轨则保寿开堂兴化摈克宾也只是随邪逐恶德山末后句雪峰鳌山成道岩头说细大法门明眼人前不劳频举既称曹洞儿孙家里人须要说家里话看他丹霞投子有拈有颂着着分明也只明得个石头回互句子且要问你雪窦天童一总出自石头为甚么雪窦用强天童用弱雪窦棒头有眼扶竖他德山门风丹霞投子暨及天童句里藏锋单表得尊贵一路然虽如此理无一向有时拖刀转胜血淋淋斩落人头有时掘地深埋暗腾腾掀翻鼻孔风穴维那被伊华严和尚热瞒无位真人遭他钦山长老播弄如今人不具眼目生生说定上座胜他钦山廓侍者胜他华严首座看看还知他两家法门各有差别否古人建立宗旨忒煞淆讹千七百则公案信手拈来须有个定盘星轻重还他觔两不是随风倒舵人说长我说长人说短我说短的首座十二分力量十二分聪明山居诗三十首清新奥折字字不犹人前空作者据老僧见处以后不须做诗但将做诗的心思做诗的时日一总在差别上逐毫逐厘细细剖判将来多少奇特多少受用将此深心奉尘刹是则名为报佛恩珍重珍重。

　　示碧涧禅者趁色力强健着些精彩一挨直入不可参黄杨树禅今日也只如此明日也只如此你寻常说禅说教口巴巴的到云溪来把这一担骨董直沉在那边更那边一切都莫思量都莫理会且将生死二字紧按在胸前咬定一句话头拚命不肯放必然有个透脱的时节直得七穿八穴触处现前云溪与你说老婆禅不为分外此事不当容易古人三登投子九上洞山也只为自己放不过寻常向光影门头倚墙傍壁总没相干总敌不得生死的须要竖起脊梁扎挣扎挣果然四棱着地觌面承当一切时一切处便一点儿动你不得到那时节还有向上一路老僧未肯点头在切记切记。

　　示灵昱沙弥出家乃大丈夫事非公侯将相所能为汝今出家便须洒洒落落作一个出三界的脱体丈夫精严戒律敬慎威仪站定脚跟竖起脊骨究明此一大事因缘续佛慧命是则名为真出家也昔日丹霞和尚一见马祖便骑圣僧而坐后闻铲草之示胡跪求剃落者便是出家即悟道的一个样子又高沙弥在药山会中与云岩道吾打鼓打皮互相唱和者便是沙弥能悟道的一个样子看他古人何等奇特须是有出格的志趣便有出格的展舒出格的受用勉之勉之更听一偈黄花翠竹古生涯野鹤云巢别有家可是侍从身十七西天遗得旧袈裟。

　　示朱介眉毗耶离国有一段现成公案流传下来傅大士庞道玄陈操尚书张拙秀才杨翰林李都尉一伙俗人也唤做祖祢不了介眉居士具大聪明发大勇猛将一个居士法门一千二百斤担子一肩挑起入云溪这里已过一年费了许多盐酱如今教也依通得禅也解说得前日我有三个问头他下语也颇相似只是未能双手托开通身庆快我还有句话儿要同你商量商量即如维摩会上当初诸大菩萨与他净名长者说的说嘿的嘿还是说的是嘿的是若到云溪开口也与他三十棒合口也与他三十棒居士还甘么师资道遇不是等闲觌面当场切莫错过直教横来竖去这边那边三世诸佛从上祖师天下老和尚一齐奈何不得那时节道冠儒履释袈裟坐师子座前吃香积饭传持他净名法门也不为分外也虽然虽然云溪还有一关在。

　　答吴锦雯缚也由你解也由你热闹场里这好光景也只寻常居士是看得破的随意自在早早抽身莫被他担误好。

　　答戴慎庵治世语言资生产业皆与实相不相违背且问非非想天几人退位居士日用应缘珠里走盘盘里走珠省力处便是得力处信得及站得定十二时中同他往来只是不跟他起倒古人唤做作得主人日间浩浩时作得主夜间睡梦中作得主还要问你正睡着时无梦无想时主人公在甚么处居士是大聪明人一切处瞒你不得寻常向我道粗重境界一概是动你不得的又常说梦中阅历了了分明不似他人昏扰扰地约莫是八九分作得主了居士看看毕竟为居士作主者是甚么人还只这个便是居士本命元辰还离这个另有甚的本来面目古人道学道之人不识真只为从前认识神无量劫来生死本痴人唤作本来人这作得主的莫祗是识神么识神是贼为甚么认贼作子若离此作得主的更觅甚的本来面目又是骑牛觅牛迷头认影离不得即不得取不得舍不得居士若取次承当全弄精魂一点不得自在要从他无梦无想高峰枕子落地时讨个分晓与古人把手同行百草头边吐气毗卢顶上翻身丘陵坑坎全是释迦老子眼睛转动施为莫非金粟如来鼻孔作主也由你不作主也由你如今养个露地白牛放亦不去是甚么人境界末后一着始到牢关绝后再苏欺君不得即如高峰道百年三万六千场反覆原来是这汉已较勘到九分九厘了为甚么这一毫头还去不得这事非同小可不当容易的急着精彩拼命一回要个十分透脱居士居士无梦无想还我主人公来撞着睦州那怕他问个非非想天几人退位。

　　答陈天袚尊德性道问学说顿说渐一总不离这个阳明龙溪尽力发挥个无知之知且道无知之知是这个不是这个寻常说个威音王以前却总不荐若说父母未生前面目便去东卜西卜胡猜乱猜向不落胞胎时会取直饶你走上兜率天宫撞着释迦老子扭做一块牵做一团要见他本来面目也太远在何况驴胎马腹千生万生都来是弄精魂认奴作郎有甚限量这里要荐便荐直下认得也不离先儒道观未发气象居士平常作么生观莫是优优闲闲灭尽一切见闻觉知是未发气象么莫是死灰稿木当下入无想定生无想天是未发气象么莫是遏捺遏捺一切处制心不起如隔日疟是未发气象么莫是一念万年冷湫湫地一条白练是未发气象么且喜没交涉如今提个话头与观未发气象无二无别且要问你未发时是何等气象未发气象作么生观观来观去直观到威音以前那时有气象没气象有消息没消息了了自知不着从人更问本来面目触着磕着灯笼也是露柱也是牛头也是马面也是未发气象桃花也是李花也是横来也是竖去也是儒也是佛也是你也是我也是行也是住也是坐也是卧也是居士这里还信得及么若信得及不负贫道婆婆和和若信不及老僧不敢相赚。

　　答周敷文参禅须知时节病时下手却与平日不同平日须做死工夫病时要得活受用先师翁散木老人每每教人放下着头目脑髓妻子奴仆放下着山河大地宅舍田园放下着生老病死成住坏空放下着毁誉得失恩怨是非放下着伊周事业李郭声名班马文章曹刘诗赋放下着孔颜乐处曾闵念头放下着杨李门风苏黄家法放下着禅道佛法悟与不悟会与不会放下着放下着仔细看将起来空涝涝放不下的是甚么碗脱丘一齐放到东洋大海里去洒洒落落做一员无事道人凭他病也得好也得迷也得悟也得饱齁齁睡他一觉抹开眼睛原来舌头只在口里这便是参禅捷径治病良方切切与汝道破。

　　答周敷文此事不当容易走一步方见一步休去歇去冷湫湫地去一念万年去古庙里香炉去一条白练去古人唤做一色边事一色是纯清绝点初机学道人也不容易到这田地但须知有转身一路古人道莫守寒岩异草青坐断白云宗不妙死水不藏龙正谓此耳张拙证道偈谓一念不生全体现六根才动被云遮说得十分亲切须知生而无生不是无生而说无生若只内守悠闲落在无事甲里如隔日疟未为无病唤作一色且不是他八识田中印成个清净境界拨置一切以为高也敷文病中尘劳暂息遂谓一念不生又恐死水淹杀见卵思炙亦太早计古人道百尺竿头须求进步为他得入的人急转一篙不容坐住坐着则堕坑落堑矣敷文试回光返照果得一念万年冷湫湫地如石霜首座燃起香来脱得去否果得内外纯清绝鲜瑕垢秋空片月万里无云如雪峰做饭头时砂米一齐去否诚然如此许你得到半途须知有百尺竿头进步一着若祗是尘劳暂息终有起时与他一念不生尚隔远在古人得手后水边林下长养圣胎或向异类中行入水入泥自由自在理须顿悟事以渐除譬诸牧牛切忌犯他国王水草四十年打成一片除二时粥饭无杂用心此是何等操持何等行履学道如钻火逢烟漫罢休直待金星现归家始到头勉之而已杨翰林李驸马后西江逆流寥寥绝响敷文因病得闲直请问到家消息吾助汝喜何日入山竖起脊梁盘桓几月此中阅历冷暖自知入佛入魔一总去得万象之中独露身说甚么拨不拨聻古人道如何是活水龙兴波不作浪又道忽遇倾湫倒岳时如何切莫打湿了老僧袈裟角参。

　　复朱介眉掩关静息暂避尘劳于此勒定缰绳一年两年自与世情渐远身子将息到八九分便可学道了也楞严云纵离一切见闻觉知内守悠闲犹是法尘分别影事若谓寂灭现前便千里万里矣这悠悠闲闲的全是生灭种子来扎云静中一念不生非有非无非白非黑非定非动正内守悠闲时也然不能久旋即识情流转须知介眉正当静时正当一念不生时早只识情流转岂待流转然后为流转耶如隔日疟发时病疟不发时也病疟终不谓之无病这识情须是倒断一回的净名云识情断者花不着也他寂灭现前的人觅识情起处了不可得这里做禅定工夫譬之磨砖作镜从此做去纵饶打灭得来也只静沉死水况内猕猴外猕猴自相叫唤弥勒下生且未能打灭耶关中内不放出外不放入将一千七百则内拣一则咬嚼不破的猛可参寻也不要管他有无也不要管他黑白也不要管他动定将此一念不生的全身靠倒总只在一句话头上转个身来倒断一回那时不着再问了介眉自谓根性超越于古人言句一切解会得去不起疑情请问这倏起倏灭的是一个是两个是介眉不是介眉是生死不是生死捉贼见赃万万不可放松了他正当识情起时拦腰捉住一刀两断洒洒落落做个大自在人岂不快活须是十二分力量十二分勇猛十二分快便与他战胜一回才有少分相应悠悠闲闲一总不是了也敷文慧根人亦使共知此意因不入城不能过从左右一往搔着痒处不觉话长蓦地点头急走渚中白我又复朱介眉介眉三年前有个入处云溪曾助汝喜非敢埋没介眉谓介眉为门外汉但此事须出一身白汗大死一回方是识情倒断方有相应非沾沾滞滞在馍糊影响中讨个禅定也云溪二十年前破家作活猛力一回约莫与死人相近了仔细检点有甚气息一总不敢自瞒翻转面皮从头做起正介眉所谓揩磨习气如今老老大大尚未得力五更嘿坐一时全是他不济处然介眉静坐却有妄想云溪静坐却不见有妄想个里略是不同垂问谆谆故不敢不以诚实之言相为告语高峰看一归何处时已十有八九了及至无梦无想主人公推落枕子方得四棱蹋地是下手耶是到家耶此事不当容易须是倒断了然后揩磨揩磨是保任事初终后末略有程途所谓无功用中功用耳少林面壁另有节文几多人谓达磨壁观不免屈陷老胡岂凄凄渡江从新做禅定工夫蹋海而来所为何事世间有如此祖师耶鲁祖面壁几被旁人蹋倒不得一例作三家村土地差排也一念万年古人谓为一色边事坐脱立亡虽则不名尊贵然石霜首座且喜是家里人他时异日介眉与他唱和一番多少是好盛暑调摄四大待炎威稍辑幸过云溪重理前话待得西江逆流子静船一时翻倒更不向骑牛老子觅甚枯桩也何如何如。

　　送谁庵道人游天台云五宗相传千载至我师翁湛然和尚掘起会稽之云门唱出新丰一曲嗣法者为明因宝寿东山弁山及先师愚庵老人后先称盛谁庵道人与余幼为兄弟并脱白参愚庵老人余先承记莂而谁庵亦复投机盖同受先师法乳也余剃落后谁庵尚留笊篱而先师已化去谁庵复八天都黄山从雷机长老剃度一时桶底打脱雷机盖蕃光和尚嫡子嗣法弁山与愚庵同师乃知法会因缘绳绳不爽过河渚问法余与一掌谁庵直下领受及再过余适垂问十八则谁庵一一具答机辩纵横宗猷共逞太阳直掇自有传人知谁庵为洞山嫡系矣谁庵今名德龙本名圻姓陆氏字丽京为钱唐高士初生之夕宛如成人犹忆往事盖夙因不昧也别余走天台赴琮公石梁之约知是歇祖素心偈以送之并为吾道志喜偈曰。

　　天台之山有寒拾五百罗汉共出入文殊普贤重现身独怪丰干为饶舌钱唐谁庵谁氏子问道殷殷过河渚一棒一掌一条痕须信古人尽如此重来问答事宛然问似云兴答如雨我昔与汝师愚庵愚庵之先为洞山洞山昔曾问龙山青山白云常往还君隐天台非等闲寒山拾得游此间。

　　示佩如侄佩如汝般若缘深具大根性生婆罗门家敬信三宝堕地以来二十余年曾不肉食又智慧早发选官选佛一担担承近者小小疾病当由无始执情所现易添烦恼烦恼无根种种不实从烦恼生疾病疾病更生烦恼如尘染尘展转增长当思一个解脱法门勿为彼转他方菩萨问讯世尊亦云少病少恼如来金刚不坏之身当有何病如来欢喜无量当有何恼然频频说此者明娑婆世界惟此二种最为患苦示众生出离法也现前受用如空中花遇不如意事勿生嗔恚遇可意事勿生贪着世间法有多少求不得的贪他作么世间人有多少不如我的恼他作么世间境界有多少脱离不去的厌苦他作么世间情事有多少分疏不得的不耐烦他作么烦恼到来但冷地思量谁当烦恼谁成烦恼疾病盛时但冷眼觑他谁为疾病谁受疾病我此佩如圆陀陀活泼泼平平安安洒洒落落在无忧树下清凉地中任运逍遥称性度日一切疾病苦恼所不能及岂不快哉云溪道者传得个海上仙方一向不曾与你说得特地写来服下一服百病消除参苓归芍所不及也。
嘉兴大藏经　云溪俍亭挺禅师语录


　　云溪俍亭挺禅师语录卷之九

　　弟子智辉智埕编

　　举古

　　愚庵老人问鲁祖面壁意旨何如师云只为老婆心切颂云游丝历历事何如万里寒江独钓时夜静月明人不管只今此意有谁知。

　　举国师三唤侍者话拈云答在问处机丝宛然赵州道字虽不成文采已彰还是国师漏泄还是耽源漏泄颂云打鼓弄琵琶嫌他不作家说的口快看的眼花。

　　举黄檗慧问疏山刹那话拈云疏山嘿然甚好且待这汉疑三十年可惜个多口阿师为他道破我当时若作矮师叔但唤首座向前一时摈出又着语云刹那便去时如何多少伎俩逼塞虚空作么生去牵转头来逼塞虚空不如不去黠儿落节山嘿然疑杀旁观慧出洎合错过第一座问汝适来祗对甚是奇特太煞婆心慧请示老老大大一刹那间还容拟议也无恁般恶口慧始悟旨钝置杀人颂云疏山一嘿意何如钓罢停船晒网时恰遇游闲贵公子白鱼摇尾走江湖。

　　举女子出定话云好个七佛之师魔魅了也我当时若见但向他瞿昙咳嗽一声作舞而出颂云空庭无事燕双飞客梦深深恋马蹄多谢主人情意切香烟缭绕斗芳菲。

　　举曹山孝满话云稽中散不废丝竹阮嗣宗良酝三升似则似是则未是有者道南泉异类中行早是隔林写照了也还谛当么颂云刘伶刘伶以酒为名三斗解渴五斗解酲淳于髡一石亦醉东方朔割肉归遗细君住住次公醒而狂何必醉也。

　　举临济两堂首座话云刁刀易辨鱼鲁难分寻常道照用齐行多被这老汉瞒却了也颂云南山何异北山黑月即是白月分明阇黎老僧几乎打作两橛。

　　举临济会下二人同时设问话云是贼识贼是精识精临济终日口巴巴地被两个噇酒糟汉一时稗贩去也举向人前面皮厚多少颂云箫管杂奏笙歌由庚耀灵朗夜继以华镫四美具二难并。

　　举百丈耳聋黄檗吐舌话云神头鬼脸习以成风扶起砂盆祖祢不了可惜许三圣兴化人人丈夫依样描摸到底颂云克用本非李氏朱温更名全忠五代相袭为帝杀人的是英雄。

　　举疏山寿塔话云矮师叔使心用心临末稍头依旧倒屙一上若非罗山尽力相扶未免单丝不线我有一棒要打两家颂云兔角丈三长龟毛一尺一一文两文三文钱算来九九八十七。

　　举洞山过水话云更相陟依位住许多络索开眼分明今日相逢祗这是也要知他正偏兼带从上法门向渠我异同边丝丝认取颂云自觉沧洲远蓬壶别有天烂柯人不异羞更说神仙。

　　举殃崛产难话云大慧谓是金矢法诸方尽知只如女子照影不照其余是明甚么边事当时世尊金丹一粒方便多端可惜许只作个催生引子殃崛殃崛还知尽大地金石草木能救人身命么颂云华阳道上一枯井劝君不必来照影可怜死人如乱麻堆积井边骨头冷。

　　举庄上吃油糍话云古德且置这庄主争容得他脑后见腮莫通往来颂云势败奴欺主时衰鬼弄人庄上老狐出现门前五鬼来临唵齿临齿临。

　　举华严廓侍者单刀直入话云月中擒玉兔日里捉金乌守廓侍者风穴维那双眼睁睁不免落他老华严圈缋颂云门前白额正威狞室内苍鹰敢越群争似老罴同出入垂垂牙爪不伤人。

　　举西园烧浴话云檠拳竖指多少差殊曹山以己方人个里独明尊贵诸人要知向上事么良久云切忌道着颂云天然尊贵事何如动定由来不似他直恁擎拳并竖指殷勤奴婢尽蚩蚩。

　　举洞山掇退果桌话云首座箭锋相拄问个八两还他半觔诸人若作有过无过商量入地如箭颂云五位参寻切要知就中一着占便宜虽然具有冲天志折合还教失却渠。

　　举婆子烧庵话云寒岩异草坐断白云未免输他一著然虽如此於陵子齐之巨擘也婆子放憨末后太过颂云老婆犹是动春心小玉传将语十分虽则无缘空觌面惺惺自古惜惺惺。

　　举丹霞烧木佛话云畏寒而已事有偶然高峰亦祗说得一半毕竟院主须眉因何堕落聻古者道行人得牛邑人灾也颂云纷纷尽是少丛林罗汉含愁古佛惊弄得主人没脚走眉毛脱落两三茎。

　　举体露金风话云好一幅白描秋景任意而成虽则波浪千回未免奔流嶪巀且看他霞天雁影四面远峰宇宙之间函盖无尽诸仁者着意临摹倪云林王大痴黄鹤山樵去此未远颂云木落潇潇意自宽金风露体亦悠然重阳黄菊家家好自古三玄一句全举乾峰天台径山话云古人道天台普请南岳游山又道南天台北五台莫与他一般话会么且喜没交涉呸呸呸青天白日着甚来由颂云刘郎遇阮郎相逢但拍手无可持赠君笑折道旁柳。

　　举赵州佛性有无话云说有说无赵州舌头不在口里知而故犯有业识在轻薄语言也是两僧自合招得颂云一重山两重山漠漠云飞烟水寒客梦几时还一重关两重关万里孤征行路难落日照霜残。

　　举沩山仰山得体得用话云一条匾担两头抬虽然父子上山也须各自努力还知他两人性命都在别人手里么颂云世史龙门旧传经子政新箕裘千古共弓冶一时闻咄谁是其人。

　　举沩山原梦话云梦中作活梦里相逢一伙瞌睡汉三十棒各领出去颂云一觉黄梁熟当年丹鼎传淮南知此意鸡犬共飞仙。

　　举洞山放子三十棒话云毕竟过在甚么处有人道我会也来来这捧有着落了颂云决狱务在击断为政岂必宽平武健者名之乳虎严酷者号为苍鹰张汤赵禹周兴来俊臣良久云大慈大悲令我得入。

　　举赵州勘二庵主话云一双孤雁扑地高飞一对鸳鸯池边独立老赵州老赵州则不无窃恐旁观者哂颂云众人皆醉谁独醒众人皆浊谁独清黄钟毁弃瓦釜雷鸣谗人高张贤士无名吁嗟嘿嘿兮谁知乌之雌雄。

　　举毫厘有差话云得得不得不得你便不得我便得我却得你却不得不见道毫厘有差天地悬隔颂云有屈没处叫有理没处伸只许州官儿放火不许小百姓点灯一粒黑豆一只眼睛。

　　举东山水上行话云问得高奇答得平实自古巨灵擘地水面山浮撼海岳镇河源据龙髯断鳌足法尔如然不为分外且要知诸佛出身处么竹影小窗连夜雨鹤飞当户晓来晴逢人切莫错举颂云一句团团囫囵禅东山水上尽般般通身踏着长安道旱地能栽朵朵莲。

　　举日面月面话云马大师因病发心持名念佛专伸回向诸方浩浩地作奇特商量未免受他屈陷颂云娑罗娑罗日面月面打破镜来与汝相见。

　　举云门顾鉴咦话云红旗闪铄也只如斯若遇个焦尾大虫未免反遭一口颂云滞赢尪藤林荒禅子讶中眉垂妃呼嘻喝啰哆吽吽。

　　举藏头白海头黑话云说禅说教普愿独超当时颠倒一上了也毕竟头白头黑作何品题我今日牙痛不能为汝说颂云父子一家同作贼不论青黄并皂白尽道乌鸡带雪飞早是玉人吞墨汁。

　　举德山托钵话云若论末后一句德山父子总不会得山头老汉低头归方丈时早替存公走入涅槃堂里去也岂待三年后耶岩头岩头一手搦一手抬多少伎俩颂云父子之间莫莽卤兄弟相煎太酷苦同生同死事如何笑倒堂前瞌睡虎。

　　举万象之中独露身话云子方举拂当时落节在甚么处若向拨与不拨细细分疏千里万里颂云如盘走珠如珠走盘佝偻承蜩宜僚弄丸。

　　举西院四错话云从漪错从漪错千错万错直错到楼至如来面前依旧还错了也有者道贫儿思旧债住后语言莫别有长处么颂云八阵纵横也太奇雷龙风鸟任施为只今蜀道经过者凛凛犹如诸葛时举婆生七子话云夜行船红娘子耍孩儿浪淘沙大好一场曲调婆子拖人落水不是好心颂云云寂寂兮烟苍苍风萧萧兮水茫茫有美人兮徘徊从公子兮徜徉钓船归去兮沧浪沧浪。

　　举高峰枕子堕地话云若不是枕子一回堕地未免全弄精魂当时还有证入处么此则名为作得主人悟即不无要且不是末后一着颂云白日依山尽黄河入海流欲穷千里目更上一层楼。

　　举十方薄伽梵一路涅槃门话云乾峰一画直画到尘沙世界之外摄受他八万四千天子天女无量须弥云门拄杖子呆桩桩地在鸡足山前待弥勒出世他两人还有优劣也无齐桓公正而不谲晋文公谲而不正颂云自古薄伽六不翻莫将一画等闲看无端祸出韶阳老雨下盆倾那得干。

　　举真园头念法华话云世间老实头修行人难得我如今要将真园头供养起来首山这汉颠颠倒倒曾教人家媳妇骑驴阿姑牵着大坏纪纲不免赶出院去颂云满园桃李斗春光惹得黄鹂话短长似合似离飞鸟乱桃花不为李花忙。

　　举九峰不肯首座话云恁般去恁般来多少奇特有者道一色未消不名尊贵是则固是未免被他九峰语脉里转了也颂云狮儿能哮吼特地把人嫌生死浑闲事翻身顷刻间。

　　举斩猫话云王老师矢在弦上不得不发白刃春风这猫儿好生受用了也头戴草鞋未免一时颠倒履虽鲜不以加冠其父杀人其子必定行劫颂云猝地干戈起风云布几重英雄闲顾盻拍手笑相逢。

　　举雒浦目前无法话云这赤稍鲤鱼生平学得个宾主句临末稍头卖弄一上三圣瞎驴未免搀行夺市了也彦从彦从得恁般稳密颂云一句分宾主由来用得全谁人知此意弹剑倚青天。

　　举玉泉葡萄棚话云可怜生可怜生要知法身向上么惺惺着颂云葡萄贪结果枝蔓引来长七佛闲名号条条破裈裆。

　　举鼓山圣箭话云般输善攻墨翟善守贪天功以为己力发踪指视者谁耶老冻侬老冻侬也合招得颂云鲁酒薄邯郸围麒麟斗日月食鲸鱼死彗星出雪峰雪峰父作子述。

　　举深明二上座过淮河话云那里是明兄欠悟处聻若人辩得许他做法眼儿孙颂云欠悟果然欠悟暗里昏昏赶路一脚踏着秤锤原来祗是铁做。

　　举子韶格物妙喜物格话云阆州头落将谓是意之所在即为物耶堕他语言云雾不少当日吹毛在手任意纵横子韶子韶头落也未颂云壁垒一变众军皆惊莫耶横按正令方行。

　　举龙牙禅板蒲团话云雪窦遏捺古人夸他卢公别有长处非谓西来无意实实地死水不藏龙也当日龙牙顺水推舟怀心不善打即任打两员尊宿被伊倒拔虎须颂云陷虎之机也太奇蒲团禅板假痴愚待他雨点轻轻下面皮翻转占便宜。

　　举城东老姆话云瞿昙使尽神通不免被他老妮子看破当时老姆家无白泽之图。

　　举世尊初生云门一棒话对众云且道世尊过在甚么处众下语不契师云当时未免灵龟负图僧云云门打世尊如何师云也是巡人犯夜。

　　举女子出定话云这女子来历不明当时世尊不合收留在方丈里致使文殊费尽神力哄动他罔盟男子从地底下走来魔魅人家不少老瞿昙老瞿昙三十棒自领出去。

　　禅者举王太傅入昭庆话求师着语师云王太傅入昭庆煎茶垛生招箭朗上座与明招把铫事有偶然朗掇翻茶铫一杓恶水太傅问炉下是甚么也少不得这一问朗云捧炉神见神见鬼傅云既是捧炉神为甚么却倾翻茶铫咄咄逼人朗云仕官千日失在一朝烂泥里有刺传拂袖便行见机而作明招云朗上座吃了招庆饭外边去打野榸忍俊不禁朗云和尚又作么生任伊起倒招云非人得其便胳膊不向外曲贼过后张弓雪窦蹋倒茶炉又作么生将谓有多少奇特即如雪窦颂云来问若成风应机非善巧堪悲独眼龙曾未呈牙爪一似不许他古人瞎瞎不见道当断不断反招其乱。

　　涧梅举托钵话求着语师云举来梅云雪峰作饭头一日饭迟师云事从根脚起梅云德山托钵下法堂师云虽然打草也要惊蛇梅云钟未鸣鼓未响老汉托钵那里去师云只顾贪前不觉落后梅云德山低头归方丈师云陷马深坑梅云大小德山未会末后句师云扶起破砂盆梅云汝不肯老僧那师云是甚么心行梅云岩头密启说法有别师云龟毛三寸长梅云且喜老汉会得末后句也虽然如此祗得三年师云苍天苍天梅云后三年果示寂师云是是。

　　举离四句绝百非话云马祖父子被个没鼻孔阿师蓦头一问直得去死十分这个且置藏头白海头黑毕竟差别在什么处聻。

　　举药山遣化主甘贽施金话云我当时若作药山但将这两锭金付库司为他病夫设斋忏悔且教渠甘贽老汉病却三十年。

　　举云岩扫地话云玄沙只见第二月且不见第一月如何是第一月聻痴人痴人莫认影好。

　　举沩山唤院主唤第一座话云沩山有陷虎之机要且被院主与第一座勘破顾左右云屈屈。

　　举甘贽入南泉设斋话云黄檗因斋庆赞事有偶然劳他甘贽俗汉作佛法商量出出入入打个之绕毕竟甘贽施财不是好心劝你诸人切莫贪他一粒米。

　　僧举问对朕者谁话师云当时老胡被他梁皇一拶直得去死十分僧云作家君王天然有在师云莫错答泗洲大圣为甚扬州出现语云话不投机半句多代迦叶摈文殊语云和寺主一齐摈却。

　　代道者娘未生语云合取狗口。
嘉兴大藏经　云溪俍亭挺禅师语录


　　云溪俍亭挺禅师语录卷之十

　　弟子智巽智湛编

　　拈古

　　世尊初生云门一棒。

　　拈云我见云门未免还他一棒良久云险又云千年田地八百主。

　　女子出定。

　　拈云双双瓦雀点点杨花无那东君一期春事当时曼殊室利身在其中。

　　倒却门前刹竿着。

　　拈云指东话西教坏人家男女从今力耕者半作卖花人饮光不得无过。

　　产难。

　　拈云可惜这传语汉当时不消道个善哉善哉持钵盂便行好个儿郎一时产下。

　　迦叶踏泥次沙弥问尊者何得自为洞山云莫要茶吃么。

　　拈云洞山小心祗候要奉尊严争奈他饮光当日下殿而走。

　　国师三唤侍者。

　　拈云大小南阳辜负侍者不少何故心不负人面无惭色。

　　丹霞见忠国师才展坐具师云不用不用霞退后三步师云如是如是霞进前三步师云不是不是霞一匝而出。

　　拈云有纵有夺识休识咎不愧一回相见然虽如此黄石公赖遇子房若是汉高不免遭他嫚骂。

　　婆子烧庵。

　　拈云这婆子俗气不除宛拟大人之作当时庵主早辩来机未免呵呵大笑。

　　南泉斩猫。

　　拈云南泉未免孤危若不是赵州入来这死猫头谁人着价要识赵州么也只是头戴草鞋汉。

　　南泉问僧夜来好风一得一失。

　　拈云谁得谁失且如两庵主一般拳头得失又在甚处聻识得王老师有其父必生其子。

　　盐官犀牛扇子。

　　代侍者语云寒暑不时和尚早晚珍重。

　　麻谷到章敬处作礼绕禅床三匝振锡而立章敬道是是次至南泉处亦然泉云不是不是谷云章敬道是和尚为甚道不是泉云章敬即是是汝不是此是风力所转终成败坏。

　　拈云一抬一搦总之不是好心争奈这汉倒用探竿弄出王老师一五一十且要问你水牯牛还败坏么。

　　智藏普请次云因果历然争奈何争奈何有僧出以手托地藏云作什么僧云相救相救藏云这个师僧犹较些子僧拂袖便走藏云师子身中虫自食师子肉。

　　拈云好个师僧前两度受地商于后一度辞田绵上藏头恁般恶口也知鸟尽弓藏。

　　鲁祖面壁。

　　拈云不得南泉洎合无人着价有者道少林壁观从上已然作恁般见解羞也不识。

　　邓隐峰辞马祖祖云甚处去峰云石头去祖云石头路滑峰云竿木随身逢场作戏便去才到石头绕禅床一匝振锡一下问是何宗旨头云苍天苍天峰无语回举似马祖祖云汝更去见他道苍天汝便嘘两声峰又去一依前问头乃嘘两声峰又无语归举似马祖祖云向汝道石头路滑。

　　拈云隐峰钝汉待石头嘘两声时也道个苍天苍天可不是现成句子。

　　乌臼问僧近离甚处僧云定州臼云定州法道何似这里僧云不别臼便打僧云棒头有眼不得草草打人臼云今日打着一个也又打僧便出臼云屈棒有人吃在僧云杓柄在和尚手里臼云若要回与汝僧近前夺棒打臼三下臼云屈棒屈棒僧云有人吃在臼云草草打着个汉僧礼拜臼云却与么去也僧大笑而出臼云消得漝么。

　　拈云矮子只解看戏说宾主说互换说始终可曾摸着他家鼻孔么。

　　陆亘大夫问南泉弟子家中一片石亦曾坐亦曾卧如今欲镌作佛得么泉云得得大夫云莫不得么泉云不得不得云岩云坐即佛不坐即非佛洞山云不坐即佛坐即非佛。

　　拈云南泉随风倒舵云岩洞山摇橹钉桩累他一片石镌佛也不得不镌佛也不得。

　　百丈再参马祖。

　　拈云百丈木马嘶风黄檗泥牛吼月当时一喝震动虚空雪窦云大冶精金应无变色遭他后人检点且道雪窦还有过么。

　　百丈野狐。

　　拈云前百丈后百丈一总是野狐精祗合同坑埋却当时黄檗多少希奇近前一掌有功者赏。

　　沩山摘茶次谓仰山云终日摘茶只闻子声不见子形仰撼茶树一下沩云子只得其用不得其体仰云未审和尚如何沩良久仰云和尚只得其体不得其用沩云放子三十棒。

　　拈云父不父子不子留将话柄传播诸方且道三十棒过在甚么处。

　　仰山与北庵主问讯沩山直官客吃茶次沩因指示官人云同参古佛来主云百年后觅个举这话也难得沩云即今作么生主云结舌有分沩云官人现在也道不得主云仰山不甘此对沩云作个庵主也难得。

　　拈云官马相蹋也没来由累他仰山和那官人大家在草里辊。

　　仰山于耽源处得九十七圆相建立宗旨。

　　师打一圆相云看看是甚么一僧出云一相中具三十二相太玄三倍法也不为奇又一僧出云九十六种外道各具一相连他黄面瞿昙也出这圈子不得师云似则也似是则未是且去明日商量。

　　临济从大愚归乃与黄檗一掌檗云这风颠汉来这里捋虎须仰山云非但捋虎须亦解坐虎头。

　　拈云说甚么虎须虎头当时也是骑虎之势黄檗黄檗得人一牛还人一马。

　　临济升堂有僧出济便喝僧亦喝便拜济便打或见僧来乃竖起拂子僧礼拜济便打或云谢和尚指示或时僧不顾济并打或问僧甚处来僧才答话济遂拈棒僧拟议便打。

　　拈云先照先用同时不同时些小家私尽情演出莫有个旁不肯底么一总唤来吃棒。

　　保寿打胡钉铰铰后到赵州举前话有省。

　　拈云保寿虽则孙承祖业未免依样葫芦胡钉铰终是死汉若解知恩报恩打赵州有分在。

　　三圣逢人即出兴化逢人即不出。

　　拈云伍胥灭楚包胥存楚两人功业即不无当时也只争了一分意气。

　　三圣问雪峰透网金鳞以何为食。

　　拈云三圣也是一员战将争奈这老贼何于此不明说甚逢强即弱。

　　兴化摈克宾。

　　拈云兴化徒读父书羞说将家之子当时克宾眼睁睁地大笑出门。

　　药山久不升堂因院主请乃云经有经师论有论师怎怪得。

　　拈云老汉卖乖赖有后语不然几被他禅林中商量道药山是明威音那边。

　　云岩担粪次药山问作甚么岩云担粪山云那个聻岩云在山云汝来去为谁岩云替他东西山云何不教伊并行岩云和尚莫谤他山云不合与么道岩云如何道山云还曾担么。

　　拈云双双燕子作语梁间只莫向佛头痾屎。

　　药山晚参云我有一句子待特牛生儿即向你道时有僧出云特牛生儿也祗是和尚不道山唤侍者将灯来僧便抽身入众。

　　拈云我当时作药山从众中觅这僧来棒了赶出任伊甘与不甘尽教按牛头吃草。

　　丹霞烧木佛。

　　拈云木佛放光赖他丹霞一把火院主若解拍手呵呵那时须眉合自天然堕落。

　　云岩问百丈每日区区为阿谁丈云有一人要岩云因甚不教伊自作丈云他无家活。

　　拈云百丈当时也解奉重一路岂独洞山门下不犯当头。

　　沩山问云岩汝在药山是否岩云是沩云药山大人相作么生岩云涅槃后有沩云如何是涅槃后有岩云水洒不着岩却问沩未审百丈大人相如何沩云蚊子上铁牛无你下口处。

　　拈云陈长文问陆士衡云陆抗陆逊是君家何如人陆云亦犹君于陈实陈纪此意何如。

　　道吾遍身是手眼云岩通身是手眼。

　　拈云暮四朝三不免赋芧之智两个汉一回起倒难为旁观。

　　夹山见船子。

　　拈云波回浪转尽底掀翻且道船子临行是明甚么边事人人尽欲出常流曾梦见么。

　　李翱参药山。

　　拈云李翱钝汉总饶向指天指净瓶处相见已错过药山了也待他矢上加尖堪作甚么若是当时便出呼唤不回岂不天然贵裔。

　　石霜首座明一色边事九峰云坐脱立亡则不无先师意未梦见在。

　　拈云坐断白云争免遭人捡点虽然如此首座不解转位九峰不解转功要且先师意一总未梦见在。

　　僧问石霜万户俱闭时如何霜云堂中事作么生僧经半年方始道得云无人接渠霜云道也太煞道祇道得八成云盖闻却礼请石霜为道霜云无人识渠盖于言下有醒。

　　拈云金鞭夜静不睹尧颜必若夷王下堂说甚天威咫尺云盖钝汉鹞子过新罗。

　　三平升座有一道士从东过西又一僧从西过东平云道士却有见处师僧未在士礼谢便打僧作礼亦打复谓众云公案作么生断有人断得么三问无对乃云既无人断得老僧为断去也掷拄杖归方丈。

　　拈云虽然弄死蛇汉赖得后边胡乱一上与赵州两庵主各自分科且道赵州的是三平的是。

　　韩文公问大颠云弟子军中事多省要处乞师一句颠良久公罔措时三平为侍者乃敲禅床三下颠云作么平云先以定动后以智拔公乃礼谢三平云和尚门风高峻弟子于侍者边得个入处。

　　拈云韩吏部聪明一世懵懂一时被侍者进了一服毒药也不辩得。

　　洞山请泰首座吃果子随后一喝掇退果桌。

　　拈云过在动用处首座也解火上栽莲喝一喝掇退果桌威音不荐再问弥勒。

　　洞山云直道本来无一物也未消得他衣钵合下得一语有僧下九十六转语不惬山意末后一转始契旁一僧不闻末后遂请益其僧三年终不与举后疾次僧持刀逼云若不举杀上座去也僧悚然为举乃云直饶将来亦无处着。

　　拈云雪窦道将来底瞎天童道不受的瞎毕竟如何且道无手人行拳无舌人解语还免得么瞎瞎。

　　僧在延寿堂不安要见洞山山至僧云和尚何不救取人家男女山云你是甚么人家男女僧云大阐提人家男女。

　　拈云圆悟道阐提男女四山相逼时手脚忙乱错错殊不知这僧深解个回互法门临行逗漏一上粟畬里去快便难逢。

　　洞山示众云有一人在千人万人中不背一人不向一人你道此人具何面目云居出云某甲参堂去。

　　别云居语云和尚莫要见此人么。

　　僧问洞山如何是鸟道山云不逢一人如何行山云直须步下无私去祇如行鸟道莫便是本来面目否山云因甚认奴作郎如何是本来面目山云不行鸟道。

　　拈云宝殿重重凤无依倚饶你花飞九月木秀三冬尚隔他三十里在。

　　洞山问雪峰甚处来峰云斫槽来洞云几斧斫成峰云一斧斫成洞云犹是这边事那边事作么生峰云直得无下手处洞云犹是这边事那边事作么生峰休去。

　　拈云洞山飞电闪晴空雪峰担云入岩壑虽则作家这里还欠一着。

　　雪峰辞洞山山问甚处去峰云归岭中去。

　　拈云要开火里莲花须向锋刃边作些活计雪峰当日也只解放下钁头。

　　岩头一手抬一手搦。

　　拈云一手搦一手抬赤土些些涂他牛你可笑奯公当日被洞山一拶卖弄有家私。

　　南泉云天上无弥勒地下无弥勒洞山举问云居居云谁与安名洞山被问禅床振动乃云吾在云岩曾问老人直得火炉振动今日被子一问通身汗流。

　　拈云大小洞山被云居一劄果然吐露不得。

　　西园烧浴僧举似曹山山云一等拍手拊掌就中西园奇怪俱胝一指头禅盖为承当处不谛。

　　拈云俱胝彗孛临头无端受屈且道一指一掌毕竟淆讹在甚处聻又云云岩竖起扫帚与这抚掌三下还有同异也无于此不明全被曹山瞒却。

　　香严枯木龙吟髑髅眼睛石霜云犹带喜在犹带识在曹山云血脉不断又云干不尽圆悟云一人透语渗漏一人透情渗漏一人透见渗漏。

　　拈云古人不是步步争高也要明他功位俱转的头脑且三种渗漏如此批判还当他古人意么圆悟父子十分聪明按牛头吃草。

　　僧问曹山承闻洞山道一老一不老如何是一老山云不扶持如何是一不老山云枯木僧举似逍遥忠忠云三从六义。

　　拈云我即不然有人问如何是一老一不老向他道投子道底投子道甚么丫角女子白头丝。

　　僧问曹山玉殿苔生意旨如何山云不居正位。

　　拈云南泉牵犁曹山拽靶说奉说辅露布去也。

　　曹山法身偈。

　　拈云还是法身还是法身向上聻说我说渠未免陈年古董。

　　僧问云居如何是诸佛师居喝云这田库奴僧礼拜居云你作么生会僧喝云这老和尚居云元来不会僧作舞而出居云沿台盘乞儿。

　　拈云云居脑后见腮当门缺齿算来不是好人这僧作舞而归果然唱莲花落也。

　　云居何必兴化不必。

　　拈云二十年前陈仓暗度二十年后栈道明修云居虽则使尽机关争奈兴化善能指鹿为马。

　　龙牙问德山学人杖莫邪取师头时如何山引颈近前云　牙云头落也山呵呵大笑洞山闻举乃云德山道甚么牙云山无语洞云莫道无语且将德山落的头呈似老僧看牙方省忏谢后有僧举似德山山云洞山老人不识好恶这汉死了多少时救得有甚用处。

　　拈云一个笑面虎专打些野食吃被他山神土地点破奈何奈何虽然如此龙牙且解踞虎头但不曾收得虎尾。

　　疏山造塔。

　　拈云不撞哑钟争知断竹将错就错尽彀支吾说甚龟毛数丈腊月莲花转是画蛇添足。

　　洛浦见夹山山云争教无舌人解语。

　　拈云雪窦云我当时若作洛浦提坐具便摵云溪即不然当时待夹山举一络索进云谭而不谭果然奇特他有后语拍手便行多少是好。

　　华严和尚上堂廓侍者出礼拜起便喝严亦喝廓又喝严亦喝廓礼拜曰老汉一场败缺复喝一喝归众严下座归方丈时风穴为维那上去问讯严曰维那汝来也叵耐守廓把老僧扭捏一上待集众打趁穴曰他是济下儿孙本分恁么严休去穴举似廓廓曰着甚来由。

　　拈云守廓侍者惯逞锋铓华严和尚善施韬略一期宾主首尾分明维那汝来也口喃喃地撒泥撒沙意在双雕一箭这汉传言送语浑水里洗不清。

　　德山托钵。

　　拈云低头归方丈是他岩头识破机关轰起青天霹雳次早升堂寻常有别莫是岩头智过于师么三年后德山不示寂又且奈何苍天苍天同条生不与他同条死。

　　廓侍者问德山从上诸圣向甚么处去山云作么作么者云敕点飞龙马跛鳖出头来山休去明日浴出者过茶与山山抚背一下云昨日公案作么生者云这老汉今日方始瞥地。

　　拈云德山瞌睡大虫咬人惯不露齿廓侍者虽则争先处强原来虾跳不出斗几多人到此被伊热瞒。

　　婆生七子。

　　拈云严头渡船辛苦草草底打着一个臭老婆枯杨生花亦可丑也婆生七子六个不遇知音扈三娘善逞风流当时奯公只是船稍把住。

　　钦山去看岩头住庵人事了问师兄在此住持二时粥饭作么生岩云每日受张四郎供养极是难消山云他日去他家作男作女岩以手作拳安头上山云与么则向顶　上生去也岩便喝山又云何如生取文邃去岩又喝云我见你二三十年鼓两片皮直至如今犹作这个去就便喝出张四郎却共归宅山乃垂泪云三十年同行有佛法不向文邃道至半夜去敲门岩云这偷儿鬼去山云师兄师兄有佛法不向文邃道且乞师兄慈悲岩便开门为他说细大法门方得安乐。

　　拈云且道岩头向钦山说个什么法门钦山才得安乐推聋妆哑不是好心当日岩头雪峰尽力扶起个末后句钦山是他同参也来共出一只手诸仁者要做岩头即易要做雪峰钦山即难莫辜负好。

　　德山侍者参钦山才礼拜钦把住云还甘钦山与么也无者云某甲却悔久住德山今日无言可对钦放却云一任你祇对者拨开胸云且听某通气一上钦云德山门下即得这里一点也用不著者云久委钦山不通人情钦云累他德山眼目参堂去。

　　拈云毕竟洞山德山是何优劣钦山钦山大类单干虐汉使者毕竟节旄不落奈子卿何。

　　鼓山圣箭。

　　拈云托钵一回祖祢不了当时雪峰悬羊头卖狗肉惹他孚上座虚空挖缝好肉做疮落得鼓山竖子成名一场笑具老冻侬老冻侬溺爱者不明贪得者无厌。

　　雪峰参乌石及住后示众云我当时若入得老观门你这一坠噇酒糟汉向甚处摸索。

　　拈云大好凤凰儿当时入不得老观门也罢了如今莫是还出他的门不得么这里作么生摸索。

　　僧问石霜咫尺之间为甚么不睹师颜霜云遍界不曾藏僧后问雪峰遍界不曾藏意旨如何峰云甚么处不是石霜僧回举似霜霜云这老汉着甚么死急洞山云笑杀土地。

　　拈云雪峰雪上加霜石霜日中逃影洞山抚掌笑杀旁观忽有人问为甚不睹师颜瞎瞎。

　　雪峰鳖鼻蛇长庆丧身失命玄沙用南山作么云门拄杖作怕势。

　　拈云一伙弄蛇汉总只随邪逐恶若是个衲子何不向雪峰头上痾。

　　雪峰望赵州作礼从此不答话。

　　拈云雪峰不答话最占便宜赵州古佛被他一杓水泼了也雪窦谓斩钉截铁就下平高不劳重举。

　　雪峰在僧堂内烧火闭却前后门乃叫救火玄沙将一片柴从窗棂外抛入峰便开门。

　　拈云抱薪救火不是好心当时不合放过。

　　贞溪因僧到乃竖拂子云贞溪老汉还具眼么僧云某甲不敢见人过溪云老僧死在阇黎手里僧以手指胸便出去溪云阇黎参见先师来至晚请吃茶了僧拈起盏云这个是诸佛出世边事作么生是未出世边事溪拨却盏云阇黎死在老僧手里僧云五里牌在郭门外溪云无故惑乱师僧僧遂起谢茶溪云特谢阇黎相访。

　　拈云虽则主宾酬酹不免是个优孟衣冠。

　　僧问曹山诸佛未出世时如何山云曹山不如出世后如何山云不如曹山天童云主宾互换万松云主宾和合。

　　拈云说互换也由你说和合也由你只如道自携瓶去酤村酒却着衫来作主人是和合是互换聻诸人若向他两头着倒辜负古人。

　　乾峰上堂法身有三种病二种光一一透得始是好手须知临时更有一窍在云门出众云庵内人为甚不见庵外事峰呵呵大笑门云犹是学人疑处峰云子是甚么心行门云也要和尚相委悉峰云与么始得稳坐门应诺诺。

　　拈云普州人相见自解作活当时净裸裸一个法身被这些阿师恁般抬恁般搦且问你炙驴左膊还医得法身病么。

　　乾峰举一不得举二明日不得普请。

　　拈云苍天苍天且道节拍在甚么处。

　　僧问十方薄伽梵一路涅槃门乾峰拄杖画一画云门扇子　跳愚庵老人云一个太简一个太奢我则不然乃操吴音作吴歌一拍。

　　拈云乾峰画地为牢商鞅徙木云门说玄说妙驺衍谭天愚庵老汉唱绵州巴歌未免诳惑人家男女我则不然如何是涅槃门哑。

　　僧问云门如何是法身向上事门云向上与汝道即不难作么生会法身僧云请和尚鉴门云鉴即且置作么生会法身僧云与么与么门云这个是长连床上学得的我且问汝法身还解吃饭么僧无对。

　　拈云要知北斗南看且待木人起舞可怜螳臂怒以当车。

　　云门至僧堂中僧争起迎门立而语曰石头道回互不回互僧便问作么生是不回互门以手指云这个是板头又问作么生是回互门云汝唤什么作板头。

　　拈云祖翁一片闲田地四至分明尽行出卖了也天皇恁么龙潭恁么不教辜负来。

　　云门体露金风。

　　拈云问一得三闻诗闻礼又闻君子之远其子也你若不信去问巴陵。

　　玄沙三种病人。

　　拈云这老汉自投降款。

　　玄沙白纱。

　　拈云玄沙偶达空函也是一时诖误山头老汉不合佛法相见惹他口开父子之间未免遭人检点。

　　保福问罗山有人问岩头浩浩尘中如何辨主头云铜　锣里满盛油意作么生罗召大师福应诺罗云猕猴入道场罗却问明招忽有人问你作么生招云箭穿红日影。

　　拈云敲起岩头铜锣牵出罗山猴子大似天津桥上不妨好看一回却被明招一箭射翻大家懡　有者道瓜州卖瓜有者道普州送贼那一语最谛当聻。

　　罗山侍岩头游山次忽唤和尚头云作么山乃近前作礼问和尚岂不是三十年前在洞山又不肯洞山头云是山云和尚岂不是法嗣德山又不肯德山头云是山云不肯德山即不问只如洞山有甚么亏缺头良久云洞山好佛只是无光山便作礼。

　　拈云岩头岩头被他罗山勘破了也洞山古佛只是无光错会者不少。

　　瑞岩主人公语僧举似玄沙沙云而今还唤得应么僧无对。

　　代僧语云劄。

　　法眼问修山主毫厘有差天地悬隔兄作么生会主云毫厘有差天地悬隔眼云与么又争得主云某甲只与么未审和尚作么生眼云毫厘有差天地悬隔主便礼拜。

　　拈云毕竟争差在甚么处若人辨得携云换月有多少难。

　　法眼因子方上座自长庆来乃举长庆偈问作么生是万象之中独露身方遂举拂子眼云恁么会又争得方云和尚尊意如何眼云唤什么作万象方云古人不拨万象眼云万象之中独露身说甚拨不拨方豁然有省。

　　拈云金博金水洗水子方恁般悟去争免个知解宗徒。

　　深明二上座到淮河见鲤鱼透出。

　　拈云深上座相煎太急也是无端明兄明兄待他道个欠悟在却呵呵大笑起来多少是好。

　　智门游山回首座与众出接座云和尚游山不易门拈拄杖云全得他力座进前夺却抛向一边门放身便倒大众进前扶起门拈拄杖一时趁散回顾侍者向你道全得这个力。

　　拈云趁散大众不奈船何侍者若解弄一上但向道情知情知这老汉一场懡　。

　　僧问法灯如何是先师不了的公案灯拈拄杖打云祖祢不了殃及儿孙僧云过在甚么处灯云过在我殃及你。

　　拈云过在甚么处再与一棒多少风流却顺口道个过在我殃及你漏泄了也虽然如此承言者多。

　　宋太宗因僧朝见问卿是甚处僧僧云庐山卧云庵帝曰卧云深处不朝天为甚到此雪窦显代云难逃至化。

　　别云一朵红云捧玉皇谢陛下降尊相见。

　　雪窦问新到阇黎甚处人僧提起坐具窦云虾跳不出斗僧云　跳窦便打僧云更　跳窦又打僧便走窦唤回僧作礼云触忤和尚窦云我要这话行你又走作甚么僧云已遍天下了也窦复打五棒僧云有诸方在窦云你只管吃棒又唤第二位的近前来问甚处人僧云鼎州人窦云败也僧云青天白日窦云两重公案僧云恰是窦以拄杖指云你拟　跳僧拟议窦亦打五棒参头云这僧吃棒与某甲不同窦一时唤近前僧珍重便走窦随后与一拄杖。

　　拈云只待鲸吞海水露出珊瑚说甚火炎昆岗玉石俱尽蓦拈拄杖喝一喝云老僧令行也显禅师显禅师切须回避。

　　僧问同安丕如何是和尚家风安云金鸡抱卵归霄汉玉兔怀胎向紫微忽遇客来将何抵待安云金果朝来猿摘去玉花晚后凤衔归。

　　拈云忽有人问如何是和尚家风向道住持千嶂月衣钵一溪云客来将何抵待向道钵里饭桶里水奈正偏回互何瞎汉作恁般语话。

　　僧问云居简孤峰独宿时如何居云闲却七间僧房不宿阿谁教汝孤峰独宿。

　　拈云莫守寒岩白云不妙云居寻常说话的的提纲等待商量千里万里。

　　同安丕将示寂上堂云多子塔前宗子秀五老峰前事若何三举莫有对者同安志出曰夜明帘外排班立万里歌谣道太平丕云须是这驴汉始得。

　　拈云退位朝君他人也尽辩得若违时失节又不堪也直教放马归牛正好当依而立。

　　僧问梁山观家贼难防观下禅床把住云莫教湿却袈裟角。

　　拈云言中有响句里藏锋莫教打湿袈裟西望青牛关尹不复相见。

　　太阳玄问梁山如何是无相道场梁指观音云此是吴处士画玄拟进语梁急索云这个是有相的那个是无相的玄于言下领悟作礼却依本位立梁云何不道取一句来玄云道即不辞恐难上纸笔。

　　拈云倪云林山水全是白描好幅吴道子观音直教放将搕　堆里。

　　太阳问僧甚处来云洪山阳云先师在么曰在阳曰请渠出来相见僧曰聻阳曰这个犹是侍者僧无对阳曰吃茶去。

　　拈云陆羽闲情刘伶旧态者僧分上也是醉后添杯且道太阳吃茶去还是赵州吃茶去还是保福吃茶去。

　　芙蓉参投子问祖师言句如家常茶饭此外别有为人处么子曰寰中天子还假尧舜禹汤也无蓉拟进语子以拂子蓦口摵曰汝发意来早有三十棒也蓉忽开悟礼拜便行子曰且来阇黎蓉不顾子曰汝到不疑之地耶蓉掩耳而去。

　　拈云天然贵胤直捷承当且来阇黎要与伊转位相见掩耳而去被他旁人道莫炭库里藏身。

　　兴阳因僧问娑竭出海乾坤震觌面相呈事若何阳曰金翅鸟王当宇宙个中谁是出头人曰忽遇出头时如何阳曰似鹘提鸠君不信御楼前验始知真曰恁么则又手当胸退身三步也阳曰须弥座下乌龟子莫待重教点额痕。

　　拈云肯诺不得全兴阳一棒到底幻寄云剖公着贼果然么。

　　佛日到夹山山曰甚处来曰云居来即今在甚么处曰在夹山顶　上山曰老僧行年在坎五鬼临身。

　　拈云理应箭锋还他好手时人不审却谓丝来线去全弄精魂。

　　僧问芙蓉师唱谁家曲蓉云金凤夜栖无影树峰峦才露海云遮。

　　拈云有人问我师唱谁家曲向道千年丹井仙人笋一宿风帆处士梅且道与芙蓉是同是别。

　　宝峰上堂舟横江渚棹举清波拟议之间白云万里。

　　拈云饶你十分成现也是子规声里一夜啼痕要说他金殿清风也太远在。

　　自得晖入天童室童举堪嗟去日颜如玉却叹回时鬓似霜语诘之晖云其入离其出微。

　　拈云不是孙登难为阮籍。

　　长芦歇上堂转功就位是向去的人玉蕴荆山贵转位就功是却来的人红炉片雪春功位俱转通身不滞撒手无依石女夜登机密室无人扫。

　　拈云齐彰齐隐只俱转二字尽之矣毕竟是三句是四句聻转功属第三位转位属第四位直至俱转这方是第五位那边更那边切忌坐着。

　　道吾真示众举洞山云五台山上云蒸饭佛殿阶前狗尿天幡竿头上煎　子三个胡孙夜簸钱老僧即不然三面狸奴脚踏月两头白牯手拏烟戴冠碧兔立庭柏脱壳乌龟飞上天且道淆讹在甚么处。

　　拈云上大人收拾起如何若何赵钱孙李。

　　南院升座云诸方只具啐啄同时眼不具啐啄同时用有僧问如何是啐啄同时用院云作家不啐啄啐啄同时失僧云此犹未是某甲问处院云汝问作么生僧云失院乃打僧不肯后于云门会下闻二僧举此话一僧云当时南院棒折那僧忽然契悟回觐院值院迁化乃谒风穴穴云莫是当时问啐啄话的么僧云是穴云汝当时作么生僧云当时如在灯影里行穴云汝会也。

　　拈云风穴若是个汉待这僧来时正好棒了赶出不见道啐啄同时失么。

　　僧问风穴语嘿涉离微如何通不犯穴云常忆江南三月里鹧鸪啼处百华香。

　　拈云从来万象一句明该鹧鸪啼处识取玄门九月菊花不为分外有者道人境俱不夺详哉言之孟八郎孟八郎莫趁口快。

　　汾阳十智同真。

　　拈云汾阳沙里寻油将一个料拣门庭弄得花五花六蓦举拳云要辩这一络索么向这里会取。

　　泐潭因僧礼拜起垂下袈裟角僧问云脱衣卸甲时如何潭云喜得狼烟息弓弰壁上悬僧却揽袈裟云重整衣甲时如何潭云不到乌江畔知君未肯休僧便喝潭云惊杀我僧拍一拍潭云也是死中得活僧礼拜潭云将谓是收燕破赵之才元来只是贩私盐汉。

　　拈云河曲交绥要且两无胜负初礼拜终礼拜节制井然末后火攻徒然下策。

　　黄山谷闻桂花香荐得无隐之旨。

　　拈云山谷须眉丈夫被晦堂向眼睛鼻头里着些搕　若不遇死心点破将祇认个驴前马后的为作自己岂不错断送了一生。

　　三佛侍五祖至夜深祖云各下一语鉴云彩凤舞丹霄眼云铁蛇横古路果云看脚下祖云灭吾宗者克勤也。

　　拈云五祖眉毛长多少我当时且不然铁蛇彩凤明窗下安排勤巴子脚跟不清放汝三十棒。

　　五祖因僧问如何是佛祖云露胸跣足如何是法祖云大赦不原如何是僧祖云钓鱼船上谢三郎大慧云一转语下具有主宾玄要洞山五位云门三句无量妙义。

　　拈云我即不然如何是佛东土西天只一橛如何是法三六九尺一丈八如何是僧多年枯木老成精说甚洞山云门玄要主宾可不羞死。

　　大慧举竹篦子问德光光云杜撰长老如麻似粟慧云你是第几个光云今日捉败这老贼。

　　拈云欺敌者亡。

　　张无尽见玉泉皓举傅大士空手把锄头颂皓云祇颂得法身边事颂不得法身向上事尽云请和尚颂皓乃颂葡萄棚。

　　拈云这没鼻孔阿师将一个法身弄得簇花簇锦累他无尽瞎汉向葡萄棚下坐破蒲团坐到弥勒下生有甚么限诸仁者惺惺着幸自可怜生。

　　张子韶参大慧论格物义慧云居士只知格物不知物格士茫然慧大笑士云能开喻乎慧举小说唐人有与安禄山叛者曾为阆州守画像存焉明皇幸蜀见之怒令侍臣以剑斩其像其人在陕头忽堕地公顿领深旨遂投偈云子韶格物妙喜物格欲识一贯两个五百慧印可。

　　拈云阆州一剑直令子韶头落妙喜固是好手毕竟格物物格是甚争差试缁素看易分雪里粉难辨墨中煤乃哈哈大笑。

　　高峰无梦无想主人公。

　　拈云高峰若不向枕子堕地一回几乎认奴作郎毕生不了诸仁者还我无梦无想主人公来。

　　朱晦庵问天童灭如何是母不敬灭叉手示之。

　　拈云紫阳慕道而来未免遭他钝置我当时若见但作女人拜看这老汉何等面皮。

　　雪岩上堂寒风凛冽遥空下雪非但红炉焰上莫觅踪由逗入芦花深处犹难辨别到这里十个有五双尽道明一色边事殊不知正是空中花眼中屑天寒人寒巡堂吃茶。

　　拈云一色若消方名尊贵重重指注也太无端天寒人寒谁耐烦要吃茶。

　　僧问天童珏如何是道珏云十字街头休斫额。

　　拈云前不巴村后不迭店。

　　天童净上堂云陆修净陶渊明文殊普贤一款具呈且道凭谁批判若是孔夫子吾无隐乎尔。

　　拈云干他古人甚事未免唤来应个时节有者道儒佛一致禅净同归打断你驴脊。

　　天童净上堂云一个乌梅是本形蜘蛛结网打蜻蜓蜻蜓落了两片翼堪笑乌梅咬铁钉鹿门觉失笑曰早知灯是火。

　　拈云此四句语却明个宾主句且道那句是宾那句是主若人辨得要会他鹿门悟处也不难。

　　鹿门示众尽大地是学人一卷经尽乾坤是学人一只眼青州问如何是尽乾坤一只眼门云汝被一卷经遮却也州拟对门摇手云不快漆桶州于是得旨。

　　拈云有僧道我会也我会也和声便打云这漆桶恁般会去直须看透牛皮。

　　青州因大明宝问离四句绝百非请师直指西来意州云昨日有人恁么问被打出去也明云今日又如何州云你得恁般不识痛痒明礼拜州云可惜许棒折也明直得汗下。

　　拈云青州被大明两问直得在冰棱上走马刀山剑树里翻身当时礼拜不是好心棒虽折令行也火炉震动通身汗流冷灰里一粒豆爆。

　　青州问善财童子至妙高峰觅德云比丘不得后于别峰相见且道是德云否慈云答相识满天下知心有几人。

　　拈云别峰相见十劫垂成说正说偏不劳重举且道慈云答话还在他古人分中还在他时人分中聻。

　　王山体云既有尊贵的位当明尊贵的人须知尊贵之人不处尊贵之位。

　　拈云千门宫殿锁春寒玉漏沉沉夜将半正恁么时要见他至尊也太远在咄礼拜了退罢。

　　雪岩满初参普照照云兄弟年俊正宜叩参老僧当年念念常以佛法为事满避席进云和尚而今如何也满云如生冤家照云若不得此语几乎枉行千里照下禅床握满手云作家那。

　　拈云普照普照被他雪岩看破了诸方只解说啐啄同时昧却宗门一只眼。

　　雪岩造王山问洞山于睹影处悟云岩祇这是临济于彻困处悟黄檗无多子及乎出世为人立甚正偏君臣玄要人境无乃反惑乱人乎山笑曰既云彻悟为人何得自生惑乱古人谓不疑言句是为大病今子疑则病发矣还知病即药么岩一日阅兼到颂曰折合终归炭里坐忽然契悟曰今日方知病即药也呈解于山山曰料棹没交涉岩曰这回瞒我不得也。

　　拈云山堂淳谓平怀常实明明炭里藏身是病句是药句若向他雪岩悟处见得分明方信乌焉成马这里还容折合么直饶你正偏玄要缕析条分折合将来不免藏身炭库没交涉没交涉还我转身句来。

　　圆通问德山是佛祖儿孙为甚么佛来也打祖来也打万松云不敢怠慢通问临济是佛祖苗裔为甚么佛来也喝祖来也喝万松云祇为佛来祖来。

　　别前语云血溅梵天别后语云因斋庆赞忽有人出拈起一棒喝散大众也未许他是德山临济儿孙来来尚须勘过。

　　万松示众机轮转处智眼犹迷宝镜空时纤尘不度开拳不落地应物善知时两刃相逢如何回避。

　　拈云须知照胆秦宫未是机丝妙密直得碧油风冷五裤涂苏神用莫俦始号化生一位也还辨得么。

　　万松示众动则埋身千丈不动则当处生苗直须两头撒开中间放下更买草鞋行脚始得。

　　拈云文殊普贤赶出水牯牛队里去也观世音菩萨买得个馒头盛在碟子里碗子七块是么是么。

　　万松问僧洞山道龙吟枯木异响难闻如何是异响僧云不会松云善解龙吟。

　　拈云万松只图公案圆成遇着个噇糟酒的阿师把个大帽子和头一套且道龙吟枯木毕竟谁人得闻唤取东村王大来款款问取时有僧出云曹山血脉不断又作么生师打一拂云非公境界。

　　万松因僧问撒手那边的人为什么不居正位松云大功不宰曰回头这畔的人为什么不堕偏方松云至化无为。

　　拈云有人问我撒手那边为什么不居正位向他道南岳游山回头者畔为什么不堕偏方向他道天台普请争奈宗旨何这汉逐块去也。

　　雪庭因僧问如何是尊贵一路庭云渔歌惊起沙汀鹭飞出芦花不见踪。

　　拈云八角磨盘空里走几多人会做一色全超。

　　林泉承旨烧道藏伪经以火炬打圆相云只如三洞灵文还能证此火光三昧么于斯会得家有北斗经枉教人口不安宁其或未然灰飞烟灭后任教到处觅天尊急着眼看。

　　拈云一伙道士被他活埋我当时若在待伊正举火炬时仗一把剑喷一口水向道急急如律令敕看此辈老冻侬向何处安身。

　　灵隐泰上堂云尘劫来事不离这里河沙妙德总在心源试教伊觌面相呈便不解当风拈出且道过在甚么处卓拄杖云祇为分明极翻令所得迟。

　　拈云如今要觅个百不知百不会的也最难水牯牛眼光灼灼照破了三世如来试拈出看。

　　僧问宝应遇如何是西来的的大意应云风送泉声来枕畔月移花影到窗前。

　　拈云和尚何得以境示人有者道明明百草头明明祖师意还曾梦见他宝应么。

　　雪轩成上堂白云万里卷舒劫外真机红叶千峰灿烂个中妙旨入灭舍利无算。

　　拈云土窟里收些榾董八万四千舍利也不为多卷舒劫外灿烂个中还是身里门门里身聻当时金锁玄关曾透却也未。

　　松庭严于宝镜三昧契入常作力田偈曰画拈块石驱山鸟晓坐巢庵逐野豚肠断秋风频击柝目窥夜月更消魂。

　　拈云种田吃饭也只寻常且道山鸟野豚秋风夜月与他宝镜三昧有甚干连你诸人试拣点看。

　　少室改临没偈云吾年八十七出夕复入夕遂坐脱。

　　拈云自由自在且置你道这老汉恁般去了还恁般来么。

　　僧问嵩山斌如何是空劫已前事斌云乌龟向火。

　　拈云毕竟是劫前语劫后语正偏明暗玄要主宾不消这一句子。

　　嵩山载示众西来直指九鼎单丝汝等诸人打办个事直须努力。

　　拈云若有人出众礼拜了归位而立也许你亲见嵩山。

　　定国从因看天衣寔上座因缘遂悟五位宗旨。

　　拈云一位聻五位聻有者道本无言说不涉程途五位功勋又明恁么边事瞌睡汉说即尽说行即尽行且道五位功勋是程途是言说。

　　宗镜书临没偈云宗镜宗镜镜破宗正掷笔坐化。

　　拈云打破镜来与汝相见莫同一鼻孔么错。

　　少室润参宗镜镜举洞山渠我语诘之润悟以偈答云若要见此人有个真消息无相满虚空有形没踪迹镜云子母剿说须入悟门润云尚不借缘从何门入镜云不借一句于意云何润云彩凤翻飞身自在铁牛奔吼意常闲。

　　拈云寒松夜籁老鹤移巢若非功位全超说甚今时及尽诸仁者翻飞彩凤奔吼铁牛当时是明不借是明不借借毫厘有差天地悬隔。

　　大觉念游初祖面壁处忽然悟入乃云五乳峰前好个消息大小石头块块着地。

　　拈云脱空谩语当时石头大的大小的小飞走虚空何曾着地。

　　寿昌上堂云三世诸佛不知有狸奴白牯却知有且道狸奴白牯有甚长处僧出云金烹大冶玉出蓝田昌云一时赶出山门外。

　　拈云据令而行文殊普贤也须倒退三步当时这僧甘么。

　　云门澄升座才立次有老宿出云和尚莫要般门弄斧门与一掌云速道速道宿无对门云死汉。

　　拈云这汉倒捋虎须未免遭他哮吼莫邪在手坐斩痴顽。

　　云门澄诣云栖栖举高峰海底泥牛话诘之门推出旁僧云大众证明栖休去。

　　拈云钓在不疑且置当时旁僧若是个汉左冲右突锋刃相交主家宾家一齐榻倒。

　　云门澄与黄檗陶学士向火次陶谓门云黄檗师在阿师得力句乞为举似门云向火背犹寒。

　　拈云当时黄檗直得眼睁睁地。

　　云门澄因雪峤问如何是杀人刀门云布鼓当轩谁敢击如何是活人剑门云虽然后学也堪为。

　　别前语云难免魏延别后语云且饶孟获。

　　苏中丞问云门澄云鸳鸯绣出从君看不把金针度与人如何是金针门云我在京师走一遭不曾遇着一个人苏拟进语门云古佛过去久矣。

　　拈云说什么红旗闪烁五逆闻雷学语之流须不得恁般快利。

　　僧问愚庵洞山云吾尝于此切意旨如何庵云老僧二十年亦曾疑着今日被你一问直得口哑。

　　拈云情知这老汉十分道不得推聋妆哑笑杀旁观。

　　居士问愚庵青州布衫庵翘一足。

　　拈云快便难逢累他旁人作佛法商量鹘臭布衫驴年也脱不下。

　　愚庵过天华请上堂西堂出众庵云龙生龙子凤生凤儿堂云忙作甚么庵云话头安在堂便喝庵云忙作甚么。

　　拈云那僧也解布鼓雷门争奈愚庵老人捺着便转还有善能回互的么来来正好吃棒。
嘉兴大藏经　云溪俍亭挺禅师语录


　　云溪俍亭挺禅师语录卷之十一

　　弟子智淙智柱编

　　颂古

　　洞山云居渡水。

　　巴陵一望洞庭秋日见孤峰水上浮闻道神仙不可接心随湖水共悠悠。

　　云居何必兴化不必。

　　蒲桃美酒夜光杯欲饮琵琶马上催醉卧沙场君莫笑古来征战几人回。

　　洞山寒暑。

　　日落沙明天倒开波摇石动水萦回轻舟冷月寻溪转疑是山阴雪后来。

　　洞山延寿堂僧。

　　钓罢归来晒网罗闲凭小艇弄清波老僧独解渔人意烂醉高眠发棹歌。

　　兴化摈克宾。

　　七月七日长生殿血染游魂不相见曾闻飞燕托属车空说班姬泣团扇。

　　青州布衫。

　　为探桃花古渡头停骖把手醉高楼青州从事间相识那复平原问督邮。

　　龙牙问洞山如何是祖师西来意山云洞水逆流即向汝道牙遂悟厥旨。

　　天外空山影乱浮飞鸢阵阵点云头却疑身在沧洲里水国相看十二楼。

　　白水声不自声色不自色。

　　湘中老人读黄老手援紫藟坐碧草春至不至湖水深日暮忘却巴陵道。

　　蚬子和尚神前酒台盘。

　　虎溪闲月引相过带雪松枝挂薜萝无限青山行欲尽白云深处老僧多。

　　天童启的的卓卓。

　　雪净胡天牧马还月明羌笛戍楼间借问梅花何处落风吹一夜满关山。

　　雪峰毬子。

　　十年磨一剑霜刃未曾试今日把似君断取不平事。

　　庭前柏树子。

　　昆明池畔柏梁台五利亲祠太乙来果是劫灰飞动处神仙乘夜下蓬莱。

　　麻三斤。

　　羞说河阳一县花逋逃满户走天涯官司有限征输急故事须完几辆麻。

　　僧问太阳如何是大达的人阳云虚空类不得僧云如何是清净法身阳云白牛吐雪彩黑马上乌鸡。

　　瞿塘峡口冷烟低白帝城头月向西唱到竹枝声咽处寒猿晴鸟一时啼。

　　太阳上堂夜半乌鸡抱鹄卵天明起来生老鹳鹤毛鹰嘴鹭鸶身却共乌鸦为侣伴高入烟霄低飞柳岸向晚归来仔细看依稀却是云中雁。

　　云拥楼台山树低轻鸥两两弄柔荑可堪月挂秋芦影历乱银河乌夜啼。

　　僧问投子青当今年多少子云月笼丹桂远星拱北辰高。

　　辇路江风暗官庭野草春伤心庾开府老作北朝臣。

　　僧问芙蓉如何是曹洞家风蓉云绳床风雨烂方丈草前侵。

　　岁月人间促烟霞此地多殷勤竹林寺更得几回过。

　　国师三唤侍者。

　　风前彼我寄相思历乱琴心祗自知今夜月明卿有约只愁行露晚来迟。

　　同安孤峰迥秀不挂烟萝片月横空白云自异。

　　问余何事栖碧山笑而不答心自闲桃花流水杳然去别有天地非人间。

　　王老师卖身。

　　王孙落魄走天涯西望长安客路赊心事满腔说不得只今谁是鲁朱家。

　　僧问梁山如何是和尚家风山云益阳水急鱼行涩白鹿松高鸟泊难。

　　亭亭孤月照行舟寂寂长江万里流乡国不知何处是云山漫漫使人愁。

　　僧问梁山如何是正法眼山云南华里僧云为甚在南华里山云为汝问正法眼。

　　门径俯青溪茆堂古木齐红尘飞不到时有水禽啼。

　　僧问梁山如何是从上传来底事山云渡水胡僧无膝裤背驼梵夹不持经。

　　中庭地白树栖鸦冷露无声湿桂花今夜月明人尽望不知秋思在谁家。

　　疏山造洞山值洞早参疏问未有之言请师示诲洞云不诺无人肯疏云还可功也无洞云你即今还功得么疏云功不得即无讳处洞他日上堂云欲知此事直须如枯木生花方与他合。

　　坝城春霭五侯家渭水朝飞上苑花可是禁烟和野合只看仙露倚天斜。

　　僧问香严不求诸圣不重己灵时如何严云万机休罢千圣不携时疏山在众作呕声曰是何言欤严闻便下座曰适对此僧语必有不是致招师叔如是未审过在甚么处山云万机休罢犹有物在千圣不携亦从人得如何无过严云却请师叔道山云若教某甲道须还师资礼始得严乃礼拜蹑前问山云何不道肯诺不得全严云肯又肯个甚么诺又诺于阿谁山云肯即肯他千圣诺即诺于己灵严云师叔恁么道向去倒屙三十年在。

　　留得桃源好避秦田家父老往来频洞中鸡犬云迷处不许渔郎更问津。

　　僧问白马如何是密室中人马云才生不可得不贵未生时僧云是个甚么不贵未生时马云是汝阿爷。

　　寂寂孤莺啼杏园寥寥一犬吠桃源落花芳草无寻处万壑千峰独闭门。

　　善权智上堂明月高悬未照前雪眉人凭玉栏干夜深雨过风雷息客散云楼酒碗干。

　　苍苍竹林寺杳杳钟声晚荷笠带斜阳青山独归远。

　　净慈晖上堂谷之神枢之要里许傍参回途得妙云虽动而常闲月虽晦而弥照宾主交参正偏兼到十洲春尽花凋残珊瑚树林日杲杲。

　　对水看山别离孤舟日暮行迟江北江南春草独向金陵去时。

　　东林理上堂峰头驾铁船三更日轮杲心间不自明落叶知谁扫等闲摘个郑州梨放手原是青州枣。

　　马嘶白日暮剑鸣秋气来我心渺无际河上空徘徊。

　　文殊白椎。

　　南国佳人画里看霜毫初点晓妆残莫劳脂粉施颜色窗外梅花拂影寒。

　　婆生七子。

　　相从织女舞轻梭此日天孙已渡河最是夜凉秋水碧支机石上怨声多。

　　丹霞淳上堂宝月流辉澄潭布影水无蘸月之意月无分照之心水月两忘方可称断所以道升天的事直须飏却十成的事直须去却掷地金声不须回顾着若能如是始解向异类中行还相委悉么良久云常行不举人间步披毛戴角混尘泥。

　　落日五湖游烟波处处愁浮沉千古事谁与问东流。

　　枯木成上堂灯笼忽尔笑皑皑如何露柱亦怀胎天明生得白头女至今游荡不归来这冤家好归来黄花共翠竹早晚为谁栽。

　　危石江中起孤云岭上还相逢皆得意何处是乡关。

　　宝峰照上堂古人道堕肢体黜聪明离形去智同于大道正当恁么时且道是甚么人删诗书定礼乐还委悉么礼云礼云玉帛云乎哉乐云乐云钟鼓云乎哉。

　　亭亭日午犹亏半寂寂三更尚未圆六户不曾知暖意往来常在月明前。

　　石门易上堂怀胎玉兔晓过西岑抱子金鸡夜栖东岭夜明帘外别是家风空王殿中圣凡绝迹且道作么生是夜明帘外事还委悉么正值秋风来入户一声砧杵落谁家。

　　酌酒会临泉水把琴好倚长松南园露葵朝折西舍黄梁夜春。

　　僧问石门如何是西来意门云玉玺不离天子手金箱岂许外人知。

　　禁苑烟销玉露清轻阴摇曳晚波明长门飞絮曾无主半逐春风入凤城。

　　报慈上堂云一句遍大地一句才问便道一句问亦不道僧问如何是遍大地句慈云无空阙僧云如何是才问便道句慈云低声低声僧云如何是问亦不道句慈云便合知时。

　　谁家玉笛暗飞声散入春风满洛城此夜曲中闻折柳何人不起故园情。

　　道者娘生裤。

　　傲如祢子才名拙捐似虞翻骨相屯寂寞山河一杯土当年挂剑有何人。

　　道吾指夹山见船子。

　　朝餐白石褁舂粮暮采芳洲杜若香欲寄深心与明月送君南浦动兰桨。

　　雪峰镜清醍醐毒药。

　　罗刹潮头敌马当三江八月似瞿塘翻将僰道巴渝曲谱入新声教女郎。

　　净因觉上堂金鸡报晓丹凤翱翔玉树花开枯枝结子太阳门下日日三秋明月堂前时时九夏要会么无影树垂寒涧月海潮东注斗移西。

　　悬流小艇傍云隈梦逐寒芦浪里回夜月乍看江上雪秋风摇落岭头梅。

　　洞山微上堂日暖风和柳眼青冰消鱼跃浪花生当锋妙得空王印半夜昆仑戴雪行。

　　采菱渡头风急策杖村西日斜杏树坛边渔父桃花源里人家。

　　僧问慧日如何是和尚为人一句日云狗走抖擞口意旨如何日云猴愁搂搜头。

　　何处秋风至萧萧送雁群朝来入庭树孤客最先闻。

　　僧问天童珏如何是道童云十字街头休砍额。

　　破额山前碧玉流骚人遥驻木兰舟春风无限潇湘思欲采苹花不自由。

　　法昌遇上堂夜半乌鸡谁捉去石女无端遭指注空王令下急搜求惟心便作军中主云门长驱沩山队伍列五位枪旗布三玄弓弩药山持刀青原荷斧石巩弯弓禾山打鼓阵排雪岭长蛇兵屯黄檗飞虎木马带毛烹泥牛和角煮当三军犒师旅打葛藤分露布截海飏尘横山簸土击玄关除徼路多少平人受辛苦无边刹海竞纷纷三界圣凡无觅处无觅处还知否昨夜云收天宇宽依然带日啼高树。

　　经过此地无穷事一望凄然感废兴渭水故都秦二世咸阳秋草汉诸陵天空绝塞闻边雁叶尽孤村见夜灯风景苍苍多少恨寒山半出白云层。

　　招提灯上堂偏不偏正不正那事从来难比并满天风雨骨毛寒何须更入那伽定。

　　武林溪口驻扁舟溪水随君向北流行到荆门望三峡莫将孤月对猿愁。

　　德山凡见僧入门便棒。

　　灌水苍藤翠万重望中云水宿诸峰空山夜半惊雷起怒卷寒涛撼蛰龙。

　　德山示众云道得也三十棒道不得也三十棒临济闻得谓雒浦曰你去问他道得为甚么也三十棒待伊打汝接住棒送一送看他怎么生浦依教而问山便打浦接住送一送山便归方丈。

　　江边百丈苦风湍豅口青山百八槃无事别时休要别上江容易下江难。

　　真歇问僧琉璃殿上玉女撺梭明甚么边事僧云回互不当机歇云还有断续也无僧云古今不曾间歇云正当不曾问时如何僧珍重便出。

　　药径深红藓山窗满翠微羡君花下醉蝴蝶梦中飞。

　　真歇上堂幻化空身即法身遂作舞云见么见么恁么见得过桥村酒美又作舞云见么见么恁么不见隔岸野花香。

　　门外水流何处天边树绕谁家山色东西多少朝朝几度云遮。

　　唐庄宗问华严为甚么不看经严云道泰不传天子令时清休唱太平歌。

　　浮云不共此山齐山霭苍苍望转迷晓月暂飞千树里秋河隔在数峰西。

　　僧问九峰满如何是不迁意峰云东生明月西落金乌僧云非师不委峰云理当则行僧礼拜峰便打僧云仁义道中礼拜何咎峰云来处不明须行严令。

　　青漆船头画桨新红裙荡桨往来频湖心一夕风波起便是天涯海角人。

　　沩山一日见仰山来即以两手相交过各拨三下却竖一指仰山亦以两手相交过各拨三下却向胸前仰一手覆一手以目瞻视沩山休去。

　　金斝又闻泛玉山还报颓莫教更漏促趁取月明回。

　　法眼与李国主同观牡丹花说偈曰拥毳对芳丛由来趣不同发从今日白花是去年红艳冶随朝露馨香逐晚风何须待零落然后始知空主顿悟其意。

　　槜李城边落日新几家烟火傍星辰郊原父老知谁力白草黄花总一春。

　　僧问洞山如何是毗卢师法身主山云禾茎粟干。

　　海燕西飞白日斜天门遥望五侯家楼台深锁无人到落尽东风第一花。

　　僧问曹山如何是法身主山云谓秦无人僧云这个莫便是否山云斩。

　　居延城外猎夫骄白草连天野火烧玉靶角弓珠勒马汉家将赐霍嫖姚。

　　僧问云居如何是诸佛师居喝云这田库奴僧礼拜居云你作么生会僧喝云这老和尚居云元来不会僧作舞出去居云沿台槃乞儿。

　　回风度雨渭城西细草新花踏作泥闻道辋川多胜事玉壶春酒正堪携。

　　云居蹋山。

　　天门中断楚江开碧水东流直北回两岸青山相对出孤帆一片日边来。

　　临济三度被打如拂蒿枝。

　　海棠花下忽经年杨柳风前幸可怜我忆玉人看不见空余啼鸟画桥边。

　　灵云见桃花。

　　梦里相逢不偶然章华台畔楚王前却疑环佩人何往小月峰头落照偏。

　　夹山猿抱鸟啼。

　　长杨广陌水西东犹有承平京雒风五百禁烟寒食夜千家丝管画图中。

　　遵布衲浴佛。

　　镜里岚光削翠岩花前系马勒金街潮生正是郎来路莫待潮来便举帆。

　　韩文公于侍者边得个入处。

　　湖田瓯窭不可居高成沙卤下成渠昨夜水长三四尺横截乱流来捕鱼。

　　金峰上堂云事存函盖合理应箭锋拄还有人道得么时有僧出礼拜峰云相见易得好共住难为人便下座。

　　玉帛征贤楚客稀猿啼相送武陵归潮头望入桃花去一片春帆带雨飞。

　　僧问同安丕无情还解说法也无安云玉犬夜行不知天晓。

　　冰河晓彻静无尘二水中空转月轮砧杵万家浑是梦飞飞白雁往来频。

　　僧问同安丕迷头认影如何止安云告阿谁僧云如何即是安云从人觅即转远也僧云不从人觅时如何安云头在甚么处。

　　无定河边暮笛声赫连台畔旅人情函关归路干余里一夕秋风白发生。

　　僧问广济温伯雪与仲尼相见时如何济云此间无恁么人。

　　沅水悠悠湘水春临岐一望一沾巾信陵门下三千客若到长沙见几人。

　　僧问云居昌相逢不相识时如何昌云既相逢为甚么不相识。

　　万里辞家事鼓鼙金陵驿路楚云西江春不肯留行客草色青青送马蹄。

　　庞居士见丹霞大笑作舞。

　　美人芳香遍肢体况复朱颜发清醴解衣杂坐淳于髡醉后不知胡所底。

　　投子下禅床。

　　苎萝村里尽风流何事春山带雨愁病起微躯越娇怯对人无语但含羞。

　　僧问宝盖不居正位的人如何行履盖云红焰丛中骏马嘶。

　　瑶池阿母绮窗开黄竹歌声动地哀八骏日行三万里穆王何事不重来。

　　僧问大死翁如何是正中偏翁云面黑老婆披白练如何是偏中正翁云白头翁子着皂衫如何是正中来翁云屎里翻筋斗如何是兼中至翁云雪刃笼身不自伤如何是兼中到翁云昆仑夜里行向上还有事也无翁云捉得乌龟唤作鳖乞师再垂方便翁云入山逢虎卧出谷鬼来牵何得干戈相待翁云三两线一斤麻。

　　与君青眼客共有白云心不向东山去日令春草深。

　　僧问北山断言语绝思惟处乞师指示山云滴水一入石。

　　尔向空山坐我向空山卧只愁飞鸟来乱沓青苔破。

　　雪窦宗上堂涧底泥牛金贴面山头石女着真红系驴橛上生芝草不是云霭香炉峰。

　　水流绝涧终日草长深山暮春犬吠鸡鸣几处条桑种杏何人。

　　乌臼打玄绍二上座。

　　门外青帘飐水新往来江口祀潮神江南江北风涛起只见潮头不见人。

　　僧问大同如何是十二时同云子丑寅卯。

　　去年从征新入州今年还乡乍褁头田家养子似豚犊菽麦不分还牧牛。

　　天皇示龙潭云任性逍遥随缘放旷但尽凡心别无圣解。

　　花草萦纡水蔚蓝陂塘云木晓相参阿承家有黄头女遍种柔桑教养蚕。

　　光孝周上堂回互不回互觑见没可睹透出祖师关踏断人天路阿呵呵悟不悟落花流水知何处。

　　行尽江南数十程晓风残月入华清朝元阁上西风急都入长杨作雨声。

　　卍庵上堂云去年寒食后今年寒食前日日是好日不是正中偏。

　　洞庭湖西秋月辉潇湘江北早鸿飞醉客满船歌白苎不知霜露入秋衣。

　　僧问云盖景国土晏清功归何处盖云银台门下不展贺僧云转功无位时如何盖云王家事宛然僧云如何是阃外底事盖云画鼓声终后将军不点头。

　　天山雪后海风寒横笛偏吹行路难碛里征人三十万一时回首月中看。

　　僧问禾山阴王子未来登谁人当治化山云阃外不行边塞令将军自致太平年僧云恁么则治化之功犹不当山云亦有当僧云如何是当山云十方国土尽属于王。

　　秦时明月汉时关万里长征人未还但使龙城飞将在不教牧马度阴山。

　　僧问乌牙螮蝀饮云根时如何牙云金轮天子下阎浮铁缦头上金花异僧云正当恁么时如何牙云当今不坐灵明殿画鼓休停八佾音。

　　不寝听金钥因风想玉珂明朝有封事数问夜如何。

　　夹山掘深坑汝不打杀老僧老僧打杀汝。

　　琵琶一曲最销魂马上黄花逐戍屯西出凉州千万里只今犹自恨长门。

　　大颠摈首座。

　　金谷春深日影浮新妆昨夜堕高楼因怜薄命人多少红叶谁题出御沟。

　　道吾因僧问如何是和尚深深处吾下禅床作女人拜云谢子远来无可抵对。

　　垂柳垂杨覆晓烟种来多在六桥边风流莫被人攀折长送青阴入画船。

　　楚王城外水东流。

　　羊车复道冷春沙草长罗裙窣地花脂粉几经亡国后路人犹共玉钩斜。

　　赵州因僧问毫厘有差时如何州云天地悬隔僧云毫厘无差时如何州云天地悬隔。

　　生长长干小市中龙山渔浦对西东分明咫尺天河路不到填桥不肯通。

　　九峰满问僧近离甚处僧云闽中峰云远涉不易僧云不难动步便到峰云有不动步者么僧云有峰云争得到此间僧无对峰以拄杖趁下。

　　雕弓白羽猎初回薄夜牛羊复下来梦水河边秋草合黑山峰外阵云开。

　　曹山孝满曹山颠酒。

　　羽客笙歌此地违离筵数处白云飞蓬莱阙下长相忆桐柏山头去不归。

　　僧问白云如何是主中主云云汝还具眼么僧云恁么则学人归堂去也云云猢狲入布袋。

　　门前绿树无啼鸟亭下苍松有落花聊与东风论个事十分春色落谁家。

　　龙册悟因僧问正位中还有人成佛否册云谁是众生僧云若恁么则总成佛也册云还我正位来僧云如何是正位册云汝是众生。

　　秋至山寒水冷春来柳绿花红一点动随万变江村烟雨蒙蒙。

　　韶国师上堂大凡言句应须绝渗漏始得时有僧问如何是绝渗漏的句师云汝口是鼻孔。

　　日照香炉生紫烟遥看瀑布挂前川飞流直下三千尺疑是银河落九天。

　　南泉异类中行。

　　混迹屠沽变姓名南山鞭犊早归耕三时负耒常劳苦中夜旋闻鞞铎声。

　　宏智上堂心不能缘口不能议直饶退步荷担切忌当头触讳风月寒清古渡头夜船拨转琉璃地。

　　江上年年春草津头日日行人借问山阴远近但闻薄暮钟声。

　　大洪预上堂丹山无彩凤宝殿不留冠有时憨有时痴非我途中争得知。

　　空山不见人但闻人语响返景入深林复照青苔上。

　　治平上堂优游实际妙明家转步移身指落霞无限白云犹不见夜乘明月出芦花。

　　木末芙蓉花山中发红萼涧户寂无人纷纷开且落。

　　圆通真际上堂长连床上佛陀耶。

　　人间桂花落夜静深山空月出惊啼鸟时闻寒涧中。

　　大愚芝上堂大洋波底排斑立从头第二鬓毛斑为甚么不道第一鬓毛斑要会么金蕊银丝成玉露高僧不坐凤凰台。

　　青雀西飞竟未回君王长在集灵台侍臣最有相如渴不赐金茎露一杯。

　　北院参洞山山上堂云坐断主人公不落第二见院出众云须知有一人不合伴山云犹是第二见院便掀倒禅床山云老兄作么生院云待某甲舌头烂即向和尚道后辞洞山拟入岭山云善为飞猿岭峻好看院沉吟山召通阇黎院应诺山云何不入岭去院因有省更不入岭。

　　北斗挂须弥杖头挑日月林泉好商量夏末秋风切。

　　僧问广德鱼向深潭难避网龙居浅水却难寻时如何德云遍体昆仑黑通身一点霜。

　　五白猫儿爪距狞养来堂上绝虫行分明树上安身法切忌遗言许外生。

　　僧问石门如何是灵利的物门云古墓毒蛇头戴角又云维摩不离方丈室文殊未到却先知又云垢腻汗衫皂角洗。

　　扶桑出日头黄河辊底流六六三十六陕府灌铁牛。

　　僧问紫陵如何是五逆的人陵云放火夜烧无相宅天明戴帽入长安僧云如何是孝顺的人陵云步步手提无米饭敛手堂前不举头。

　　泥蛟咬石鳖露柱啾啾叫须弥打一棒阎老呵呵笑。

　　僧问罗汉琛如何是沙门正命食琛云吃得么僧云欲吃此食作何方便琛云塞却你口僧问香严如何是正命食严以手撮而示之。

　　有不有空不空笊篱捞取西北风。

　　白龙因僧问请师答无宾主话龙云昔年曾记得僧云即今如何龙云非但耳聋亦兼眼暗仙宗因僧问请师答无宾主话宗云向无宾主处问将来。

　　一六二六其事已足一九二九我要吃酒长伸两脚眠一寤起来天地还依旧。

　　僧问大洪恩三玄三要即不问五位君臣事若何洪云非公境界僧云恁么则木人抚掌石女呵呵洪云杓卜听虚声热睡饶谵语僧云若不上来伸此问焉能得见少林机洪云放过即不可随后便打。

　　朝朝日出东方夜夜月落西户如今大宋官家尽是金枝玉树。

　　琅玡上堂剪除猖寇扫荡搀抢犹是功勋边事君臣道合海晏河清犹是法身边事作么生是衲僧本分事良久云透网金鳞犹滞水回途石马出沙笼。

　　面西行向东北斗震离宫道去何曾去骑牛卧牧童。

　　十方薄伽梵一路涅槃门乾峰扇子云门拄杖。

　　屈原死在五月五家家门前悬艾虎可怜锣鼓闹喧天逢人尽看蛟龙舞。

　　大梅闻鼯鼠声。

　　雒钟东应铜山西崩鼯鼠鼯鼠五技而穷。

　　陈操见资福福画一圆相后掩门。

　　好个阿师被人促败关门打鼓鼓声在外。

　　前三三后三三。

　　六六三十六九九八十一二一添作九逢五进一七。

　　首山竹篦子。

　　张汤舞文萧何造律汉帝饰经术秦吏善刀笔撞着一班乳虎苍鹰从来没处叫屈。

　　僧问鼎州垂一足州云坐久成劳。

　　见怪不怪其怪自败鼎州诚实之言将一个鈯斧子贵买贱卖若信不及少待少待。

　　云门面南看北斗。

　　北斗七星高哥舒夜带刀没梯儿扒在天上迭肚子过桥从来天子重英豪。

　　云岩问药山如何是异类中行山云吾今日困倦。

　　金毛狮子变作狗三脚驴儿弄蹄走这回困倦草里眠引得曹山好颠酒。

　　庞居士见则川。

　　投我木桃报以琼瑶既见君子鼓瑟吹箫吹箫鼓琴燕乐嘉宾之心。

　　僧问云门一念不起还有过也无门云须弥山。

　　须弥山当面掷金乌玉兔两旁出云门一诀未醒醒直待当来问弥勒。

　　护国一场懡　。

　　杀人须见血为人须为彻大丈夫轰轰烈烈项羽妇寺之仁印刓敝而不与七十余战未免一跌。

　　法眼问觉上座船来陆来觉退却问旁僧适来这僧具眼不具眼。

　　脑后见腮莫与往来江湖上也有好汉识得大官人姓柴没摆布弄痴呆说向人前别卖乖咄羞也不识。

　　赵州放下着担取去。

　　弄丸虽巧不如承蜩桀之犬可以吠尧。

　　临济打院主次打典座。

　　咸阳三月火宫殿尽遭焚说起长平事当时愁杀人。

　　清净本然云何忽生山河大地。

　　清净本然只恁么举差之毫厘失之千里。

　　洞山与密师伯过水拈起木桥。

　　拈起木桥相煎太急一呼便下直恁省力后来者何不棹头竟去先行者何不叫唤不回左伯桃羊角哀岂是闲相识。

　　九峰释迦悭迦叶富百岁老儿分夜灯。

　　真个富月明海底珊瑚树果然贫布袋长汀乞一文也不富也不贫满山落叶尽黄金百岁老儿分夜灯不如吹灭了一总暗中行。

　　石柱到洞山四种人语。

　　相逢拍手笑呵呵石马金牛事若何见说乌龟衔月走灯笼缘壁渡滹沱孟尝君平原君春申君信陵君去去去东方先生乌有先生。

　　僧问金峰四海晏清时如何峰云犹是阶下汉。

　　太平本是将军致不许将军见太平销锋镝铸金人几年戎马遍华林良久云得已不已。

　　白马井底虾蓦吞却月。

　　万里一条铁从本无枝叶谁家美人吹玉笛梅花调里宫商别死虾蓦吞却月杜鹃夜半犹啼血可惜许公孙子阳井底蛙长安空向梦中说。

　　崇寿凳子周匝有余云门凳子天地悬隔。

　　玄者听其为乌白者听其为鹄鹤颈也不须截凫颈也不须续程不识刁斗自严李将军从无部曲。

　　永嘉参六祖。

　　周周折折团团圈圈七搭八搭这边那边恁般地许他一宿悟去葛獠子也太廉纤。

　　曹山五位对宾。

　　水晶宫露重此夜静无声云汉千江影家家见月明。

　　仰山雪狮子。

　　大雪纷纷下柴米都长价小释迦着水卖油一半王一半霸有的道解弄狮子有的道明一色边一在钻龟打卦。

　　钦山竖拳开掌。

　　坚白异同是非多寡放开五个指头捏聚共成一把纷纷学士满兰陵朝说碧鸡暮谭黄马。

　　婆子偷赵州笋。

　　今夕何夕三星在天千里姻缘使线牵风魔了张解元。

　　保福签瓜。

　　邺下流风南皮高躅沉李浮瓜云胡不乐仲宣独步于汉南孔璋鹰扬于河朔。

　　南泉摩尼珠。

　　和氏之璧随侯之珠得之则有失之则无王老师王老师卖宝遇着瞎波斯去汝不会我语郑人买图而还其珠。

　　禾山打鼓。

　　辱卿辱孤祢衡挝鼓可怜后来遇着黄祖。

　　云门六不收。

　　六不收一不立强中强吉中吉摩诃般若波罗蜜。

　　岩头黄巢剑僧举似雪峰峰打赶。

　　胳膊弯弯只居里僧孺姓牛逢吉姓李。

　　药山久不升座。

　　掩耳盗铃偷香塞鼻若解背阴而行到处灭景绝迹。

　　云门糊饼。

　　食饼食饼饼中有毒专诸刺王刀在鱼腹。

　　赵州急水打毬僧问投子。

　　急水打毬夜叉踏碓兔死狐悲物伤其类。

　　药山与云岩游山抽刀蓦口一砍。

　　抽刀在手干将高悬从来剑术欧冶相传。

　　僧问梁山如何是西来意山云莫乱道。

　　秦并天下焚书坑儒切忌偶语于法当诛。

　　首山冬至寒食一百五。

　　清明三月三重阳九月九不是你娘坟何须来奠酒首山念汾阳昭播扬家丑。

　　僧问大随如何是室中灯随云三人证龟成鳖。

　　指鹿为马证龟成鳖曾参亲手杀人阿母也没得说室中灯室中灯门前鬼火碧磷磷。

　　僧问瑞岩如何是诞生王子岩云深宫引不出。

　　玉殿苔生深宫不出监国者有是有非抚军者或得或失君不见博望门前车马多巫尽事起当奈何。

　　僧问兴化军旗急速时如何化云日料半觔餐。

　　增灶减灶兵法巧妙一日半觔本分草料。

　　夹山户挂凋林影中辨取。

　　秋水飞孤鹜长天映落霞夕阳衰草野人家好一幅黄鹤山樵笔意看得眼花。

　　临济会下同学二人相问济云要会临济宾主句问取堂中二禅客。

　　主宾相见不犯锋铓双双乳燕飞落雕梁。

　　云门顾鉴咦。

　　太行山前白日打劫顾鉴咦惯作贼也能杀也能活。

　　僧问天宁夜半正明天晓不露宁云满船空载月渔父宿芦花。

　　抱卵归霄汉怀胎到翠微一片月满船鱼漫向离骚更卜居。

　　镜清问僧赵州吃茶话僧便去。

　　人将语试水将石试红粉卖与佳人宝剑赠与烈士。

　　投子有眼无耳朵六月火里坐。

　　黄绢幼妇纷纷露布可怜天下人邯郸学唐步。

　　黄龙三关。

　　得放手时须放手得饶人处且饶人天道好还造物忌盈。

　　玄沙虎。

　　於菟於菟也太糊涂子食其母不顺不孝母食其子何罪何辜住住住看取钓鱼船上猛虎口飞出活乌雏。

　　临济人境俱夺。

　　群盗满山赭衣当路天乎何为罹斯涂苦。

　　赵州到黄檗救火救火。

　　相如献秦璧张仪割商于战国重策士孰敢言其非潦倒赵州颠狂黄檗大家烧了嘴唇皮。

　　镜清一点水墨两处成龙。

　　以沙代米唤瓮作钟韩干画马镜清画龙知么知么叶公好的不是真龙。

　　香林腊月火烧山雪窦云翘松鹤冷蹋雪人寒。

　　腊月烧山鹤冷人寒有钱的红炉暖阁没钱的穿个破布衫难难难一条路九曲三湾。

　　僧问声闻见性雪峰三下岩头三掌。

　　一棒一条痕一掌一握血两个没鼻孔阿翁可惜出门合辙同条死同条生奯公奯公漫饶舌。

　　南泉令赵州看庵主。

　　墨翟善守公输善攻挖壁洞回来讨赏这老汉太不唧溜长他人志气灭自己威风。

　　长庆羚羊挂角。

　　也不用伏龙肝也不用羚羊角牛溲马浡总不奈何只一味赛狸猫老鼠药。

　　南院令合是汝行。

　　执鞭笞愚黔首虎狼之国惯得便宜侗疑虚喝逢人辄开大口令合是汝行羞羞播扬家丑。

　　仰山打大禅佛四藤条。

　　好顿乌藤是赏是罚翻身转来还欠一踏大禅佛大禅佛逢人切忌夸口说。

　　智门蚌含明月兔子怀胎。

　　寒山逢拾得普贤见文殊云门一句子你知我也知新来添得好儿子人人道老蚌出双珠。

　　雪峰前五棒后五棒。

　　杀人刀活人剑山头放出连珠箭翻思临济拂蒿枝肋下拳救得一半。

　　雪峰三相见。

　　听瞎子说谎替古人担忧没来由没来由。

　　孚上座到雪峰一见便下来日入方丈云昨日触忤和尚。

　　假小心最大胆雪峰令行争敢争敢从来一棒不饶人有罪者赦无罪者斩。

　　兴化旻德长老话。

　　不识得的虎韬豹略识得的断简残编说破那直半文钱诸葛不生诸葛子一代新鲜一代湮。

　　玄沙见鼓山来作一圆相又云我得汝不得。

　　只许州官儿放火不许小百姓点灯天不平地不平人心不平。

　　愚庵示众五台山上云蒸饭佛殿街前狗尿天刹竿头上煎　子三个猢狲夜簸钱良久云东且道是那个东字还是东西的东字还是冬夏的冬字复云苍天苍天。

　　一东二冬你侬我侬雷峰夕照南屏晚钟开船去湖心亭上打冬哄。

　　僧问宝寿对宾不对宾寿云不接客。

　　寒雨连江夜入吴平明送客楚山孤雒阳亲友如相问一片冰心在玉壶。

　　愚庵皂角子。

　　紫陌晴光动绮罗别来离恨为君多池台昼静无人见低转长眉扫绿波。

　　愚庵入室次僧礼拜起庵以草鞋覆桌上云是何意旨僧一喝庵云是何意旨僧又喝庵直打赶出。

　　横篱独山头有天没日头窃钩者诛窃国者侯颜子渊饿得个腰细肚皮软柳盗跖杀人不眨眼饮美酒坐高楼。

　　僧问愚庵二亲俱丧时如何庵云好个消息进云还假保任否庵云一翳在眼。

　　稽康酷好弹琴执丧那论绳检王陵身仕汉朝娘死也都不管不见道曹山孝满。
嘉兴大藏经　云溪俍亭挺禅师语录


　　云溪俍亭挺禅师语录卷十二

　　弟子智鉴智郁编

　　外述

　　漆雕开

　　子使漆雕开仕探竿在手吾斯未信争之不足让之有余子说许他一半。

　　乘桴浮海

　　从我其由红炉金弹子子路闻之喜鲇鱼上钓钩无所取裁有杀有活。

　　畏匡

　　吾以女为死矣青天霹雳子在回何敢死不是这汉大难承当。

　　山梁雌雉

　　山梁雌雉大好一个消息时哉时哉鹞子过新罗子路共之丫郎当汉三嗅而作莫眼花。

　　问鬼神问死

　　问事鬼神筑着磕着未能事人焉能事鬼从来不敢瞒人敢问死太煞纡回未知生焉知死看脚下。

　　如愚不愚

　　吾与回言终日诳惑不少不违如愚须是这驴汉始得退而省其私作贼人心虚亦足以发得人一牛还人一马回也不愚大小尼山却被旁人勘破。

　　颜渊喟然

　　仰弥高钻弥坚不妨疑着博以文约以礼撒沙撒泥欲罢不能争得转身吐气如有所立卓尔闭眼食蜗牛欲从末由只恐不是玉。

　　子在川上

　　子在川上菩提树忉利天逝者如斯恒河沙香水海不舍昼夜无边刹海十世古今然虽如此逢人不得错举。

　　有知无知

　　有知乎哉无知也水上按葫芦鄙夫空空赤眼撞着火柴头叩其两端而竭焉借婆衫子。

　　谁能出不由户

　　含元殿里问长安。

　　朝闻夕死

　　枯木龙吟髑髅无识。

　　文章性天

　　文章可闻闻闻闻不闻性天不可闻不闻闻不闻不闻又云无须锁子东家杓柄长西家杓柄短。

　　唐棣之华

　　信手拈来百万人天一时罔指。

　　斋必变食居必迁坐

　　饥来吃饭倦来打眠不信许多奇特。

　　原壤

　　原壤夷俟来这里捋虎须也许伊具一只眼幼而不逊弟卤莽承当长而无述焉九十六种外道你是那一种老而不死是为贼我也不能勘得你以杖扣其胫三十棒一棒也较不得然虽恁般这棒合是宣尼吃当时何不夺取。

　　互乡童子

　　互乡难与言一类恶阐提童子见八岁龙女门人惑疑煞五千人且道互乡阙党毕竟那个是曼殊童子。

　　从心不逾

　　问十五志学是初住位否师云不历僧祗三十而立是十行位否师云当时信亦不立四十是回向位否师云师姑原是女人做五十是八地以上否师云切莫妄通消息六十耳根圆通是等觉位否师云木人兴歌从心不逾逆顺并应是妙觉道否师云承谁记莂。

　　学稼学圃

　　请学稼探头太过不如老农一场懡　请学圃晴大不肯走不如老圃直待雨淋头。

　　达巷党人

　　达巷党人七岁小厮儿有多少奇特大哉孔子一手抬博学而无所成名一手搦子闻之谓门弟子也要大家知吾何执一任东卜西卜执御乎先行不到执射乎末后太过吾执御矣少卖弄。

　　太宰问子贡

　　何其多能也二由一有又多能也一亦莫守子闻之曰太宰知我乎青州布衫重七斤牢曰子云钵盂安柄。

　　宰予昼寝

　　宰予昼寝疑煞两堂僧朽木不可雕也罚钱五百粪土之墙不可污也趁出院于予何诛大家吹灭火一路暗中行。

　　武城弦歌

　　子之武城老不歇心闻弦歌之声出乖露丑割鸡焉用牛刀恶水蓦头浇偃也闻诸夫子亲口出亲言又云惹他上头上脸二三子唤起维那偃之言是也争容得他前言戏之耳老僧罪过。

　　见南子

　　子见南子甜瓜彻蒂甜子路不悦苦瓠和根苦夫子矢之大家证明予所否者天厌之天厌之悉利悉利唵部临。

　　佛肸召

　　佛肸召子欲往争奈老僧何亲于其身为不善者君子不入也非公境界不曰坚乎磨而不磷移山门向佛殿里不曰白乎涅而不缁将灯笼来露柱边吾岂匏瓜也哉枯桩焉能系而不食非枯桩。

　　凤鸟河图

　　凤鸟不至鹤有九皋须展翼河不出图马无千里漫追风吾已矣夫孤掌难鸣单丝不线。

　　孺悲

　　孺悲欲见见过了也孔子不见被他热瞒取瑟而歌漫劳拈出使之闻之悲掩耳而去。

　　子路曾晰冉有公西华侍坐

　　如或知尔则何以哉也须勘过子路率尔而对忍俊不禁夫子哂之放汝三十棒求尔何如从东过西赤尔何如从西过东点尔何如礼拜了依位而立喟然与点灭吾宗者克勤也三子者出钓在不疑曾晰后密启其意夫子何哂由也是精识精是故哂之争怪得唯求则非邦也欤谢师证明唯赤则非邦也欤赖子问过。

　　不忮不求

　　何用不臧点即不到何足以臧到即不点。

　　升堂入室

　　由之瑟奚为于某之门虽然打草也要惊蛇门人不敬子路逐块汉由也升堂矣未入于室也他时异日莫得辜负于我。

　　参乎

　　参乎尽彀了也一以贯之漫劳指注曾子曰唯撩起便行子出将谓别有么门人问曰何谓也一人传虚夫子之道剑去久矣忠恕而已矣切忌刻舟。

　　楚狂

　　歌而过孔子布鼓雷门孔子下欲与之言捉败这汉趋而避之赖是走得快不得与之言还要一杓聻。

　　荷蒉

　　击磬于卫抛砖引玉荷蒉过门钓得一个墼子有心哉击磬乎洎合无人着眼既而曰鄙哉那里来这一络索深则厉浅则揭老僧合招得果哉末之难矣这汉椰子大一个身子有多少长处。

　　丈人

　　遇丈人以杖荷蓧不是好人行径子见夫子乎也须问过孰为夫子恶口伤人植其杖而耘露些手脚子路拱而立略施伎俩止子路宿把手同行见其二子焉未免一期宾主明日子路行以告举似向阿师使子路反见之不信尚须勘过至则行矣夜眠侵早起又有不眠人子路曰不仕无义虽然说向虚空也要明个互换手脚。

　　长沮桀溺

　　沮溺耦耕一般做些活计使子路问津焉勘破台山夫执舆者为谁当头一问为仲尼打闲葛藤是鲁孔某欤果然果然是知津矣我不暇为汝说问桀溺转过那边子为谁忙施一拶为仲由据款结案是鲁孔某之徒欤闻名不如见面岂若从避世之士哉掉转船头耰而不辍且任这汉疑三十年子路行以告大好传语夫子怃然此回真是失利吾非斯人之徒与而谁与教渠亲见老僧天下有道某不与易也放过一着。

　　三戒

　　问戒之在色是淫戒否师云婆须蜜女作么生戒之在斗是杀戒否师云胜热婆罗门作么生戒之在得是盗戒否师云无厌足王作么生。

　　夫妇与知与能圣人不知不能

　　三世诸佛不知有黧奴白牯却知有。

　　鸢飞鱼跃

　　猿抱子归青嶂里鸟啼花落碧岩前二十年只作境会。

　　无声无臭不睹不闻

　　莫向黑山鬼窟里作活计如何是不睹不闻眼里须弥山耳里四大海如何是无声无臭你唤甚么作声又唤甚么作臭。

　　在上在左右

　　问在上在左右莫是鬼神来否师云来来莫是鬼神不来否师云不来不来又道是体物不遗毕竟如何测量师云过去了也。

　　君子时中小人无忌惮

　　问如何是君子时中师云争奈何他如何是小人无忌惮师云拨无因果。

　　心意知

　　问心是第八识正心之心是第几识师云是了别识说是了别即不中问意是第七识诚意之意是第几识师云是传送识说是传送即不中识是第六识致知之知是第几识师云是含藏识说是含藏即不中。

　　索隐行怪

　　问索隐行怪莫便是提婆宗否师云是问如何是中庸师云灭佛种性。

　　所以行之者一也

　　问行之者一且问如何是一师云镇州萝葡。

　　自诚明自明诚

　　问如何是自诚明师云庞公笊篱如何是自明诚师云清平水杓。

　　其次致曲

　　问其次致曲如何是曲师云直儱侗。

　　至诚如神

　　问至诚如神是五通是六通师云青天白日且莫见神见鬼。

　　不二不测

　　问不二不测莫是一为无量无量为一么师云须弥内芥即且置如何是芥内须弥。

　　三王百世

　　问考诸三王七佛以前作么生师云李顺王小二问百世以俟圣人楼至如来出世作么生师云徐六孟八郎。

　　并育并行

　　问如何是万物并育师云鸡寒鸭寒如何是道并行师云卯生月戌生日。

　　大经大本

　　问如何是经纶大经师云嘉州打大象如何是立大本师云陕府灌铁牛如何是知化育师云西河弄狮子。

　　用极

　　问无所不用其极是皇极是太极师打一圆相中书卍字。

　　物格

　　问物格格物有差别没差别师云妙喜子韶两个不唧溜汉。

　　有所

　　问有所之所是心所否师云说是也得问有所是质碍不在是落空为甚么有所却成不在师云只为落空翻成质碍随后喝一喝云闻么以手招一招云见么。

　　西子不洁

　　问西子不洁莫是宝莲香比丘尼否师云善星殃堕事有偶然又问恶人斋戒莫是广额屠儿否师云龙女成佛不为分外。

　　动变化

　　问六种震动可是明则动否师云切忌回头转脑又问十八变身上出火身下出水可是动则变否师云大家在这里又问千百亿化身如幻如化可是变则化否师云还我应身来。

　　天下归仁

　　问天下归仁是明星悟道时见众生佛性否师云是问为甚么众生界不空师云空则阿谁成佛问正当成佛时如何师云无众生界。

　　参舆倚衡

　　问立则见在舆则见是观心否师云用妄想作么。

　　良知

　　问孩提知爱分明执有爱根为甚推为性始师云望烟识火终不离水生冰又问烟且不是火水且不是冰莫非善恶混么师云不见道五相虽具六识未行。

　　又问这里落七落八了也恐不是第一义师云第一义你又作么生知。

　　形色天性

　　问既形色即是天性为甚不许色见声求师云古人道应化非真佛又问圣人践形莫是八相成佛否师云金棺双足是色身是法身。

　　不谓性不谓命

　　问性也有命遗落形骸是耶师云木鸡刍狗着在这边问命也有性矜重道德是耶师云玉楫金车倒在那岸又问毕竟如何师云上座何不拚取性命。

　　天地位万物育

　　问如何是天地位焉师云头在上脚在下问如何是万物育焉师云鹄白乌玄松直棘曲进云太成现生师云欠着恁般这也却凭上座。

　　杞柳湍水

　　问杞柳岂不是自生师云是又问湍水岂不是他生师云是又问生之谓性岂不是无因生师云是又问食色性也岂不是共生师云是又问性善毕竟有过也无师云灼然灼然又问说情说才是转救否师云非是得已不已也是抑己而已。

　　尽心知性

　　问觅心不得莫是尽其心否师云切忌堕空亡又问存养俨然要说空亡得么师云不免弄精魂汉又问死寿不二修身俟之生死到来这个定然不坏师云向你道莫弄精魂又问和尚作么生师云我没许多闲工夫和你说心说性。

　　万物皆备

　　问天地同根万物一体岂不是肇法师语师云是进云反身而诚许学人得力否师云把缆放船抱桥柱洗澡进云强恕而行我道太迂远也师云且恕你这一遭。

　　恶恶臭好好色

　　问恶恶臭好好色莫是意识分别否师云是又问分别不分别是平等性智否师云是又问如何是独师云无伴侣又问如何慎独师云刹竿头上仰莲心。

　　重离

　　问如何是檀波罗蜜师云焚如死如弃如如何是尸罗波罗蜜师云王用出征如何是羼提波罗蜜师云出涕沱若如何是毗黎耶波罗蜜师云大耋之嗟如何是禅那波罗蜜师云履错然敬之如何是般若波罗蜜师云黄离元吉果然重离六爻不枉古人师云且莫痴人前说梦。

　　群龙无首

　　问如何是群龙无首师云切忌露个尾巴。

　　载鬼一车

　　问如何是载鬼一车师云平地上死人无数。

　　天在山中

　　问天在山中莫是登妙高峰则四天王天反在下否师云须弥鼻孔几多长。

　　艮其背

　　问既是背何故非身师云青衣传彩仗既行庭何故无人师云金殿锁春风。

　　画前易删后诗

　　问如何是画前有易师云拆拆单单如何是删后无诗师云一送二置。

　　干为马坤为牛

　　问如何是干为马师云为玉为金如何是坤为牛师云为舆为釜情与无情是同是别师云同则一切总别别则一切总同。

　　一阴一阳

　　问既是一阴一阳为甚么阳阴不测师伸一指云是多少。

　　书不尽言言不尽意

　　问摩竭掩室毗耶杜口莫是不尽言不尽意否师云诸大菩萨即且置奈四十九年何。

　　帝出乎震

　　问帝出乎震是帝释之帝是郊禘之帝师云观世音菩萨将钱来买胡饼为甚么却是馒头。

　　乾元坤元

　　问乾元坤元是一元是二元师云前劫后劫是一劫是两劫。

　　隰有荷华

　　问清净宝莲花为甚么风人出之则为淫丽师云卑隰淤泥。

　　鹤鸣九皋

　　问鹤鸣九皋声闻于天是天耳所闻否师云上座莫不闻么。

　　明堂

　　问郊配天明堂配帝有两耶师云毗卢即是释迦释迦不是弥勒。

　　奠雁

　　问雁有夫妇蚁有君臣为甚么畜生都为恶道师云会得则优楼瓶伽共演法音不会则牛马人羊同游苦趋。

　　惠迪从逆

　　问惠迪吉从逆凶因果分明为甚么人都不信师云不见道阐提有佛性么。

　　西伯戡黎

　　问西伯戡黎是杀因是杀果师云帝释与修罗战是有为是无为。

　　周公居东

　　问周公居东风雷告变为是神通妙用为是法尔如然师云雷从何出风自何来若见则法尔如然不见则神通妙用。

　　李梅冬实

　　问九月杨花须是李梅冬实春秋何以纪异师云闻于未闻。

　　鹢飞石陨

　　问石陨于宋六鹢退飞莫是一心法界否师云问取左丘明。

　　豕人立而啼

　　问豕人立而啼是豕哭是鬼哭师云债有主冤有头。

　　方相氏

　　问玄戈驱鬼未免伤慈棘矢桃弧为甚么古人不废师云涂车刍灵你还得他用么问者拟议师云取狐矢来。

　　酒浆醢脯

　　问酒浆醢脯交于神明为甚都缘不净师云伊兰丛里讨甚栴檀又云莫谤木乂好。

　　尧舜禹汤

　　问尧舜禹汤还出三界也无师云他不求出为甚么不求出师云唤什么作三界。

　　老庄荀列

　　问老庄荀列一总是外道否师云释迦老子是外道奴。

　　蹑足附耳

　　问古人蹑足附耳是机用不是机用师云囊沙减灶兵法有之。

　　陆亘裴休

　　问佛法付与国王大臣陆亘裴休还承当此事否师云毗耶离国打破砂盆。

　　伊川紫阳

　　问程朱之徒每斥佛老佛还受谤也无师云拨皂染虚空又云与他结一个缘也好。
嘉兴大藏经　云溪俍亭挺禅师语录


　　云溪俍亭挺禅师语录卷之十三

　　弟子智元编

　　书问

　　复祁季超居士书

　　接来教谓天王之误实始于张商英觉范虽讹然僧宝传中自行改正不宜与商英同条受罚也又谓林间录出于大观元年误引玄素碑文以道悟嗣马祖后十九年为宣和六年觉范僧宝传成请侯延庆作序谓庆曰达磨之后析为二宗其一为石头曹洞云门法眼宗之然则林间录之谬觉范既已自悔其非潜行改正故曰不宜与商英同条共罚也尊见极是弟非敢苛求觉范然林间录中觉范口供一一是实特须举出与千古明眼人共决择之知邪说所由作耳觉范之言曰今妄以云门临济竞者可发一笑只此一语觉范欺心和盘托出矣觉范瞒天造谎于马祖下增一天王不过欲遏捺云门谓同出马驹周金刚骂雨呼风无甚奇特此正后人牵强谓雪窦显为大寂九世孙者一般见解雪窦能甘之耶觉范诗僧不寻向上与张无尽辈依通解会自谓临济正宗当时云门哲匠必有大不肯者此辈忍耻愤然异同创为无影之谭自矜骇俗之论此天王道悟所由立也前此无所谓天王者有之自林间录始传灯载天皇道悟初参径山后造马祖重印前解最后谒石头禀受法要乃居荆州天皇受寺僧灵鉴所请龙潭本卖饼家儿所居为天皇巷因投出家命名崇信前后章句记载分明浅草易为长芦此天皇语也僧问玄妙之说亦天皇语临终抛枕子无别为天王者觉范捏怪缘饰丘玄素碑谓达观颖论列五家以道悟嗣马祖达观何辜受他觉范涂污节度使抛水中阎罗王来拿我此是白马昙照禅师与他道悟何涉除浅草长芦并玄妙之说外更无他语碑文赝作不辩可知入寂之年或云戊子或云戊戌更相矛盾且丘碑已自差违符碑更属可笑既云东阳张氏住天皇寺得法石头则其为灵鉴所请龙潭馈饼者无疑矣忽云法嗣三人慧真幽闲文贲故为此以乱之祇益诬妄觉梦堂草又谓悟下得慧真真得幽闲闲得文贲遂绝一世耶三世耶何自相背谬也林间录谓达观引玄素碑考其传正如两人然疑信相半觉梦堂又谓无尽于达观颖处得唐符载所撰天皇道悟塔记据如所论则丘符二碑皆自达观颖出同时耶异时耶达观颖在宋仁宗嘉祐间已自入灭距觉范无尽将六七十年使同时有二碑何林间录中止述玄素但云正如两人若大观元年止有丘碑尚未见符载塔记不知无尽何从又于达观颖处得有符碑岂达观已殁从鬼趣中与商英相授受耶瞒天造谎更属可笑矣又觉范既谓闻人归登撰南岳碑列法孙数人有道悟名后人因谓权德舆撰马祖塔铭载弟子慧海智藏等十一人道悟其一按马祖本录入室弟子一百三十九人当时天皇道悟亲从参请原在其列但非八十四人之比古人门庭广大不分彼此天皇虽嗣石头然未尝不亲禀径山旁参马祖传灯所载幸自井然试取闻人归登与权德舆全文读之中必有辨不得概从附会于马祖下增一天王也且唐人浑噩何尝有法孙之称称法孙何止数人称数人何遽及道悟闻人必不然觉范言之妄矣又曰圭峰答裴相国宗趣状列马祖之嗣六人首曰江陵道悟圭峰章次尽载传灯相国之言曰违宗趣而不守废关防而不据圭峰答之别说三乘通为一道又云诸佛有密语无密藏者乃是也且马祖之嗣何止六人六人之中何先道悟经入藏禅归海普愿独超都不足据何乃以江陵为首耶此处无银三十两不打自招洪公此言愈不足信矣又谓佛国白作续灯录以雪窦为大寂九世孙佛国从无其语雪窦僧中龙也南岳下徒欲借之为重不知从上有言先德山石头以来传此秘密佛国出云门下闻之熟矣其肯上他人丘陇耶龙潭参天皇馈饼话佛国尝为之颂有云南岳山头见石头便归古岸狎沙鸥漫分胡饼为香饵引得金龙上直钩龙潭出天皇天皇出石头佛国亲言出自亲口且得以法眼云门更嗣大寂耶张无尽吕惠卿之徒无忌惮小人本不足责其视云门临济一如元祐熙宁亦欲从中分门裂户自生障碍觉范误信遂尔堕其术中一盲众盲为可怜悯大川济禅师作五灯会元祖述传灯无别为天王道悟者后一二百年元至正间翻刻误引林间录为作小注今指月录误入小注列为正文更补天王章次皆自觉范一人着林间录实开疑误之始余故曰商英不足责责在觉范虽侯延庆辨之于卒罪何补哉吾兄勿信其晚盖也。

　　　　　又

　　唐文粹载药山碑记一通云是唐伸之笔谓药山亦嗣马祖可尽信耶今其文已入佛祖通载当亦观者不之察耳药山初参石头后参马祖犹天皇初参马祖再参石头要之同嗣湖南未尝不入江西之室好事者故为混乱或由耳食丘符二碑遂有高冠杜子夏小冠杜子夏之讹可发一笑也百丈是马祖嫡传当时名不列于碑记清规序谓混迹侪伍故祖塔无其名使徒按籍而求则石头不得有其药山马祖不得有其百丈矣碑可尽信耶通载成自晚近益不足据恐好事者又滋口食耳奈何奈何。

　　与青原和尚书

　　三千里外煞有淆讹读庖庄一书自与天界老人提正家风相为表里弟近亦有漆园指通正在剞劂当就明眼人请正也僧自楚中携一小刻是楚僧水鉴于荆州城中一土地祠伪立天王道悟名色惑乱乡愚此小说家误杜拾遗为杜十姨伍子胥为伍鬓须故事可发一笑询其所由木鉴者盖费和尚孙也就孔氏故居穿地得铁谓有天王二字其土地祠即天王土地也天王道悟唐史纪载并无其人丘符二碑都缘伪造五百年影响狐疑当烧焚严统时昭然揭出在鼓山老和尚浪杖人与先愚庵老人及啸峰兄竺庵兄百愚兄远门兄惟岑兄伴我兄及法门昆季诸方正人语特详尽即济宗名宿从未有言严统为是者当时如南涧灵岩诸老曲为调停早共有废置此书之论矣天王名号在在有之四天王巡行人间今时丛林设立庭庑固不独荆州一处唐明皇天宝十二载康居等国围凉州帝请不空三藏祈天兵往救有神介胄而至康居遁去不空谓是北方毗沙门天王长子也因敕诸道城楼置天王像天王土地当是昔所流遗不足为怪又博又天王显示方药提头赖吒天王请洪昉禅师至天供养杯渡和尚与四天王游戏水中如是者不一而足地中出铁诚有天王二字亦何预法门事乃欲借此描摹妆成神怪谓是渚宫道悟此可谓痴人说梦矣盖严统烧废在甲午乙未间水鉴楚人以戊戌还楚住铁佛寺又三年从天王土地祠种种捏怪不过为他福严画蛇添足殊不知藏典必不可改祖牒必不可移诸方善知识必不可混淆当世名公卿必不可煽惑法门正人已有起而辨之者顾中间刻一碑记读其词旨殊似不伦前后且不足论即诋道原尊宿谓是讹书都不足信只此一语何其敢于非圣耶夫道原尊宿非他人盖韶国师之子法眼之孙于天皇为第九世于石头为第十世当时历代亲承父子祖孙师师传授从何处得有差讹他家自有渊源自为谱牒苟使龙潭崇信不得法于天皇则雪峰老汉必不曰自从先德山石头以来传此秘密云门法眼两派必不丝丝传述自云系出青原且传灯出自景德杨文公大年更加删订大年宋代名臣非是张商英可比其书千古为昭自景德至今入藏七八百年累朝尊信奉为法宝且西天东土无所差讹而独于天皇之子石头之孙云门玄沙之祖法眼亲所自出昧昧相承不深考据有是理乎谓道原为讹书是景德传灯讹也藏典尽讹也一千七百则讹也三藏十二部讹也西天东土尽讹也岂可不为寒心哉又祖灯籍籍不但道原已也传法正宗记无异词联珠通集无异词宗门统要无异词佛祖统记无异词玄要广集无异词僧宝传石门文字禅无异词五灯会元无异词宗镜录无异词以至禅林宝训古尊宿语录雪峰广录请益录举龙潭德山以下诸名宿并系青原从无改易古今拈颂如汾阳昭佛国白无准范横川珙正觉逸月堂昌白云端雪窦显万松秀楚石琦并以天皇道悟龙潭崇信得法石头授受井然言端语的不但道原已也宋濂尝叙五宗始末亦以云门法眼二宗系青原下云希迁之学湖南主之其传为道悟悟传崇信信传宣鉴鉴传义存确不可易心灯出于元末通载纂自近人并皆依据伪碑支离附会前焚烧严统时辩书盈尺亦既详且至矣从来议论之是非决于其人之邪正杨大年正人也张无尽败类也不信大年乃信无尽已是没鼻孔汉况丘符两碑全然无据此事三十年前余集生中丞黄元公司理一时喝破海内宗匠目所共见耳所共闻吾祖宗门风壁立万仞青原石头以来哲人代出非可是非增损于其间也老兄闻之当呀然失笑矣荆州去丈室不远岂能听其颠倒耶某白。

　　与谁庵道人

　　出家乃大丈夫事非公侯将相所能为遭乱以来吾宗如啸峰兄药公兄并是君家世好大踏步向前又吾属故人梦破仁庵一衲速朽澹圭诸公先后共集独谁庵有老母迟到祗林今遂弃妻孥携杖笠居然老秃翁矣岂独鸟窠吴侍者进号禅流雕龙刘舍人特称慧地灵山一会事不偶然后来者居上谁庵勇猛精进涉庐阜过曹溪从黄山白岳归浩然有得带了许多七珍八宝冲风冲雨走入云溪猛可的一撞将森森翠翠的珊瑚树水晶屏风都来击得粉碎是他积代簪缨之子心量最大却也不荒不忙收拾了广南明珠原打从旧路去只是一件既出了家便当尽情撇下随侯明月虽也照耀十分你我学道人一总用他不着不如布施了罢谁庵道三十年好友必不我欺我如今和衣脱下赤条条一个穷汉做本等事业背了药囊向天台去采药随分生涯寻着永明老尊宿在他衣裓下略坐片时待渠文殊普贤向水牯牛队里转过身来大家同唱莲花落多少是好云溪应声道善哉善哉汝去我随后至也铁铮铮两个好汉咬文嚼字过了一生临末梢头你侬我侬唱个绵州巴歌羞也不识不见他慈氏菩萨从睹史陀天走向十字街头讨个大光钱逢人作舞他是何等意思布袋头打开将过去七佛未来千佛西天东土一切圣贤尽情安放里许不许他做声何况这些骄骄蹇蹇伊传周召孔颜一班并那秦汉以来弄毛锥子的许多不唧溜生徒在他布丝孔里探头探脑再也转身不来吐气不得又有那常不轻菩萨凭伊刀杖瓦砾劈面相加我只进前赞叹蟭螟虫尾子负着苍天悲田院乞儿和他金轮大王揖让周旋相见尽欢而去谁庵谁庵几年前披枷带锁为着甚来几年前东走西窜为着甚来几年前悲歌慷慨为着甚来几年前蹈空逃影为着甚来谁庵谁庵古来孝子作佛当是曾参第一仁人作佛当是泰伯第一忠臣义士作佛当是伯夷第一良朋好友作佛当是羊角哀第一谁庵卓卓自命正恐未必作佛云溪不孝阐提自分不得作佛梦里亦不想佛做况复习气深重口舌造业再除不来做长老多少年将一个黄面老子有时称誉他有时毁谤他这岂不是两舌德山临济骂得他面青面黄这岂不是恶口说饭不是米做说茶不是水做说世臣不姓徐说丽京不姓陆这岂不是妄言终日里举经举论拈公案弄伽陀这是不是绮语谁庵谁庵把从前细细捡点今日也七子明日也七子一部威凤堂稿过犯山岳阎罗王看见不打自招快快点起火来焚却了好老老大大一把年纪通身摸索起来再没有一件将得去抵敌他生死的无可奈何走上天台做个沿台槃乞儿五百头老牸牛入他伙伴灯笼缘壁跨过石梁刘郎阮郎笑脸相迎问讯了为说云溪道人捎个鈯斧子来略通一线不久上山扎一把苕帚截一个竹筒酸酸楚楚商商量量不负阎浮提内同走一遭啮臂相期勿泄勿泄临行尚有个亲切句欲借他葛陂竹杖为谁庵送行清风明月十五夜最佳朴斋同来正好两彩一赛。

　　与严陶庵

　　好儿郎忽然夺去正思作天问一篇为陶庵居士雪屈虚空神向前语曰古往今来一座玉楼断送了多少有名的才子天殆不可问矣三年前到河渚坐语依依自是林下风物与阿戎谭使我心神俱远乃今何如哉方外道流鼻头几回酸楚也老年人宜自爱实实相念因与伽蓝约不入阛阓不及近前慰问抚胸而已西河老子硬扯陶庵作侣伴也没奈何正当悲苦来填打发不去时但看一句没意味话头亦是救急良法勿谓迂阔不近情来劝勉耳。

　　答严陶庵

　　陶庵根性猛利读摩诘语便尔点胸会意此番逆境界正佛祖大慈锻炼陶庵讨个大休大歇也人生驹隙虽父子至亲前后聚首不过三五十年少不得有散场日子只是好儿子又散场得早了些未免一时难割舍耳猛可的竖起脊梁看个父母未生前本来面目将一切愁烦悲苦且放一边急向二六时中寻却陶庵本命元辰与他讨个分晓寻来寻去到水穷山尽时不但愁烦悲苦了不可得陶庵了不可得生陶庵者了不可得陶庵所生越发了不可得胸中浩浩落落吞并太虚将令郎已逝之魄且送在逍遥园里与过去七佛随分度时陶庵坐卧往来都在维摩丈室中与阿閦佛曼殊童子亲证不二法门不独开户南山说个浔阳三逸也何如何如吃跌抓把泥珍重自爱。

　　与孙宇台

　　褁足不入城不得向太君灵柩前合掌一回念个摩诃摩诃此中耿结门人废蓼莪说孝子哀哀几至呕血在宇台至性过人不为分外但酷暑天气烁石流金积哀积劳甚足为念半年不见想形容衰老许多矣二十年来大家在铁床铜柱里挨身过日惟宇台更为冤苦东跑西窜撞着偷儿鬼子劫取家珍连一个住居也被他人夺去全没了安身立命之处冤家对头打了几时穷官司悔气星不脱别人的官材抬在自己家里哭长裙新妇走入黄泉如今本生阿母遍身红烂卧在荆棘中不但七零八落穷无立锥抑且母子恩情这回断绝人都说宇台才子老天故意磨折他只知其一不知其一多应是宇台口巴巴的参愚庵禅饮曹溪水十来多年再也不得撇脱佛祖机权要弄断他的命根把住他的去路活不得死不得看他怎生出身怎生吐气宇台是个大聪明人应声喏喏云苍天苍天你道有多少伎俩连他佛祖也没奈何只好道个罪过罪过然虽如此不得辜负他一片苦心也须扎挣扎挣谁庵十日前来了十日后又来原是旧时人不改旧时行履处我虽昔人非昔人也天空海阔月白风清留几个不疯不癫的老白毛两两三三说些无义味语亦是大唐国里一桩奇特宇台同在里许不得无分切莫做一篇头陀寺碑文写几幅羲之十七帖说我不愧苏黄无惭杨李受几个杜撰长老赞叹赞叹便结果了一生也白发生鬓时运迁流人命不常可畏可畏得闲过河渚抵掌一番那时破涕为笑耳何如何如。

　　与柴虎臣

　　终年不相见一肚皮说话再没处说同学少年几多零落留得几个没下稍的都走到天竺国中躲风避雨虎臣是毅然不屈的也赶着热闹终日地口喃喃念声阿弥陀佛好没来由西天十万八千何不插翅飞了去今日也念明日也念絮絮聒聒颇不耐烦当初刘仲思陶元亮一班扯宽头巾的值着他义熙之后一个个死尸灵没处着落有者自谓逸民有者自称处士仔细想来总没意味却悔娑婆世界来这一遭发个念头从他远公上山一齐走向安养城中去罢虎臣虎臣脚跟立不稳也只从风倒舵贪往西方那知他阿閦国土广严城妙喜世界几个老比丘和他无量寿如来扯过东扯过西闹个不彻云溪刚在地狱里转身还有许多做牛做马的业帐不曾了得只索顽了面皮且去畜生队中牵犁拽耙过东的也尽由他过西的也尽由他白眼看伊一上虎臣虎臣一总是个住处拣择他怎的随其心净则佛土净此土丘陵坑坎沙石瓦砾勿谓不净安乐国中金绳宝网白鹤孔雀没有两般屈屈屈眼面前过不得要去修行如今原走入三涂恶道中倒说净秽两般不容拣择云溪十分颠倒只因他老秃驴偶可的曾向葡萄棚打个瞌睡梦见个佛心天子两片猪蹄一只牛角在空王殿里蹋遍了剑树刀山不一时间观音势至文殊普贤都向他毛孔里出现如今佛来也不惊魔来也不恐封狐疥狗总是家亲虫臂鼠肝何非一体取不得舍不得直恁么过时管什么梵响唐音华言胡语有者道真歇了禅师是曹洞十世祖劝人念佛云溪怎劝人不念佛屈屈屈掏数珠的老妈妈念佛来多少时何不插翅往西天去大势至菩萨都摄六根虽只已证圆通三昧不如念取个无念的谁无念谁无生冷湫湫地死水里浸煞更不堪也虎臣但只管念佛念西方佛念东方佛念四天下尘尘刹刹无量百千万亿佛都打从虎臣脚踝下顶　里脊梁上鼻头边处处相逢时时出现到得佛也不奈我何一个带角老虎吼哮惊人和他东林西林一班老古锥都来总不厮认始称奇特大丈夫儿争肯受人囊藏被盖生则必定生去则实不去不许夜行投明须到有分别没分别明眼人知之不着云溪饶舌也湖光十里四色莲开觌面相逢正好道句阿弥陀佛。

　　答吴朴斋

　　今人浮逼逼地好禅好道全没一点真实心不过弄虚头趁高兴体面生涯他长老家亦顺口与他胡乱一上订个方外之交彼此引重是佛法中做名士禅和的一个空套子埋没了多少性灵唐丧了多少岁月可叹可叹朴斋居士从愚庵先师时发大誓愿眼面前心孔里时时有一尊未开光明的古佛安放不开思与云溪眉毛厮结前在端州时寄书云溪要于云溪左右觅一善地早晚共伊说些无意味语此是朴斋居士一点实心此中聚散亦自有数正不知何时得与朴斋鼻梁相对了却红玛瑙山前一段因果几回忆念不忘于心也陶渊明入庐山李习之到澧阳已成仅事自宋及明六七百年杨大年张子韶辈寥寥数人近代如袁中郎黄海岸诸公共知此意佛是何等人学佛是何等事岂可三家村里老学究识几个之乎者也以当平生朴斋具大勇猛的人生平老实不说谎疏狂戆直率意而行此固近道之器参须真参悟须实悟是曰是非曰非直做到极头底打开宝藏放出自己光明始信得佛法中有如许受用有如许安闲有如许神奇有如许广大世界阔一尺古镜阔一尺世界阔一丈古镜阔一丈回视他大唐国里古往今来许多山川云树人物鸟兽都来只得芥子大在蚁穴中游行屈宋邹枚以下一班嘲文弄墨之徒和几个吃生猪肉的老道学先生一总束做一团将来丢在一边岂不快活快活人生百年诚恐易尽得闲须做要紧事随缘消旧业切勿造新殃趁此时阳不管阴不收空豁豁一个身子自由自在不打起精神究取第一义讨个快活胶胶扰扰更待几时河渚杂录不必刻但一披阅付汾子若浮若沉听之荒烟断草而已急欲把臂此时尚热俟八九月芦花开遍同泛小舟作数日夜语发摅胸臆七月十五夜先从湖上访参寥子叙几年契阔趁谁庵在可邀与永夕我两人说话正少谁庵不得一对老秃翁安置个朴斋居士同在里许奇奇怪怪不妨使人疑着大好拍手一回也努力自爱。

　　示汾子

　　得介眉两札甚喜竖起脊梁做本分事毗耶离城将有厚望不负三年前云溪吃璎珞粥时一番辛苦也鹿鹿尘俗祇益困人闭门却客修心读书是己躬切要事念诗章袭名誉耻之愧之慎勿复为也年老衰颓长卧土窖屏谢人事去离亲朋四方往来概谢不报前日如王西樵宋荔裳蔡九葭诸公并是向道之切终不欲一见实实懒于应酬不敢逢人称善知识热闹虚骄博他几声赞叹仔细打算来实是无益不若长伸两脚高坐一龛打几个死瞌睡省造多少业此意汝自知之见我辈旧人须一一为述近状闭却两片皮一切禅道佛法且付之大海东北流莫须提起况人间世耶笔砚久焚不复向班马曹刘讨生活计一概应酬文字方外人实非所堪幸饶放了罢谁庵大师未到天台尚有个亲切句要与他说叫他稳定脚跟万万不可打入名士禅和队里勇猛精进又肯绝人逃世走向石梁旧处寻苕帚竹筒真吾良友吾敬之爱之他人非所及矣天气渐凉体中平善不必遣人来。

　　与陈天袚

　　本法师来言天袚决意离俗且筹之审矣是果然耶天袚少无宦情且久断肉味曩与道人止宿江上具如此言知不负夙昔然出家事缘化又切怪缘化此事有难与俗人语者聊相为言之道人初住河渚甫一年与家人绝糗粮无所备及除夕有贩夫呼左右索茶盐钱甚急左右大窘无以应会雪符刘君遣人至送半两金五斗粟金与贩夫粟且支十日明年瓶已空南屏奯公适至坐语移日祇茶汤湿口突固不烟也又一日雪符与颢亭至陆鹤田王雉升及从者十人许携一囊粟饷余然已无藜藿炊饭久不就客大笑刺舟而去须臾魏美来乃相与拾野菜煮食如是者以为常是年冬余乞食江上与天袚俱僧徒已散去呜呼乞士可为而不可为也天袚固廉俭无所复需干世然矫矫自爱不惯行乞设负贩子坐门而呼天袚情有不忍当行乞耶当不行乞耶云溪顽钝就食村落间取饭一盂残僧数辈杂坐而食已不复缘化家人间送米知交过偶一馈遗中间净裸裸赤洒洒十字街头一文钱每为憨布袋所笑道人行径大率此类天袚知之否耶君家凤山和尚更自不同日危坐一榻事枯木禅然四大欲离依参木为命弟子五六人环拥榻前顾左则左应顾右则右应进止抑搔靡勿如意陶然不自知其贫且病也颇不事缘化弟子刀耕火种栽瓜果撷茶薪供凤山饮食医药云溪口漉漉好说老婆禅凤山干巴巴未尝轻说一字然两人总穷到十分硬着脊背拴紧肚皮不肯向人缘化呜呼乞士可为而不可为也天袚自审顽钝孰如云溪孤高孰如凤山已离俗为僧不得用世间法受妻子供养不得使措大习气扯门生故旧倚势欺人缘化不缘化天袚必有以内守其高▆外全其耿介者何如何如乘闲说没紧要话天袚闻之谓云溪老汉以己方人云溪合掌向前道个老僧罪过。

　　答陈际叔

　　一病十五日不起正病剧时谁庵朴斋来看便思拱手一别独不得与际叔数言终怀缱绻呼汾子持笔砚至榻前拟作一书已而复罢谁庵强余更生余默坐移时冉冉而住今起居食息如平常矣生死到来你我做主不得尽自由他死不异生寝不异觉夜不异昼不着这边不着那边便时时安乐处处平常去也去得住也住得符到便行不荒了手脚也儒门澹泊刚刚留得际叔一人撑住一间大房子昌黎不佞佛昌黎学佛学佛须是有力量人昌黎十二分力量十二分胆识此膝不肯轻屈于人见大颠时于侍者得个入处李习之见药山两两符契昌黎习之总是一般面目而昌黎较难余谓古今来毅然不屈者昌黎任道之真也际叔半生强项文章行谊卓卓是第一流不肯随人起倒余与谁庵已弃儒从佛际叔欲挽之归儒际叔意中真实信得儒佛一原无二无别人人从佛不若人人从儒良是良是但余与谁庵为其易际叔为其难际叔知儒际叔学佛真实于生死海中得大涅槃真实于阎浮提中得净佛土昔云来老人临命终时为际叔谆谆说法谓此为凡圣同居此为有余方便际叔欣然受持得未曾有于今近二十年种子成熟想际叔梦时觉时昼时夜时生时死时与云来老人不隔一分毫许此名真佛此名真儒当世幅巾方领之徒莫不拜其下风趣其末席岂庸庸泛泛依韦苟且之流望黄金宝地辄念西方见乐音树头更思东国所在随人茫无证据者哉余道力微薄空过一生与谁庵为十条之约勉自训诫今死而复活已是隔生隔生云溪草庵即属他方世界俍亭长老即为土木偶人吾属故交唯际叔与一二道流寤寐相从形骸不隔中怀缕缕握手未期勉之勉之努力努力。

　　柬盟石道人

　　乘舟入剡拍手空归此回难得相见从行数辈直上涂山清水白米饭吃得饱齁齁地只可惜细大法门不与痛说一上谓山主藏头露尾不是好人还有一问中孚大过都向里许承当老兄何故拈一放一。

　　与陆丽京

　　广南有径寸明珠曾收得否大庾岭头衣钵留待传人莫学韶阳老古锥但得一橛。

　　与显圣为和尚

　　镜水涂山别开生面祖翁田地飞出一道宝光直到玛瑙坡前吓得鸟窠老古锥回头转脑也甚奇怪西遁渡江恨不一见若到云门搊住个乌纱巾莫要放他出出入入。

　　答东山晴和尚

　　和尚病有不病者绵州附子汉州姜生生的拿到嘴边也是自作自受药方付去文殊自有眼目终不被他善财热瞒思予兄竟返西山甚妙争之不足让之有余。

　　答白崖和尚

　　古调重翻拍拍是令南阳党子谷应属前身也文灯老当念海岸家风鼓吹此事江西湖南大家都在里许教渠一口吸尽何如。

　　答栖霞和尚

　　不得许州信也是寻常老实头人从来不敢妄通消息梅花吟颇好高楼吹笛留取南枝只恐清凉老翁犹作境会庐陵之往何日耶由钱塘从玉山行尽可有个末后句要与兄商量商量。

　　柬南山和尚

　　蚖蛇恋窟未免遭人检点别峰相见快便难逢如此作略好只甚好但是高高山顶掘了一个万丈深坑将他卤莽禅和通身埋却老兄是何心行。

　　柬崇先和尚

　　拟剌小舟从太元问路卒恐桃花笑人皋亭河渚没有两般刘郎阮郎任渠去。

　　答陆丽京

　　秦时　轹钻在居士身中多少年何不放他一个出路云溪山月应与故人共之也瑞五自是第一流速来速来要与他成褫个主宾句子。

　　与江道信

　　托钵公案只管向大慧舌头上讨滋味驴年也未会在当初速朽兄与兄将东山水上行穿凿穿凿试度个消息来大家证据看。

　　与柴虎臣

　　中峰道五乳峰前开白莲禅门净土是一是二心净土净且莫作文字商量祇将赵州一碗茶洗涤肺腑待得肘腋风生那时安养如来在十字街头与居士斗额。

　　与应嗣寅

　　晦庵问母不敬也曾走上他家门户来游定夫云世儒破佛皆佛自以为不然者也居士引掖后学须拈此语示之还有一问云门扇子　跳上三十三天莫须有恁般事否。

　　答严颢亭

　　一茎草建梵刹须是贤于长者竭力担承天台来径山去且总由他这里没跕脚处海萼渐壮天气晴好三两日尽开也。

　　与孙宇台

　　西泠桥畔公案未圆得闲进山也须了却清风明月独让野人野人如何消受几时到吴门一个锹子要寄到朱明去。

　　答百愚和尚

　　华亭鹤唳船子风高禅者从善权来云洞水逆流打湿他十八代先灵鼻孔果否闻说泗州大圣今年出塔想是老兄道力所感。

　　与月涵道人

　　蚬子和尚在洞庭山里与古庙香炉眉毛厮结拄杖子昨夜经过特到虎丘邀他相会定有一场鏖战老兄从旁喝采何如。

　　答陈际叔

　　胁尊者长坐不卧愧未能也枯木朽株无所复用惟退自简束不失尺寸而已罗近溪临行大似纸衣道者勿谓儒佛有二途耳。

　　与谁庵道人

　　跨虎而出何必龙湖在道人分中不为奇特也一月不见遣人送米冷灰里一粒豆子正自不同耳。

　　答兰皋侄

　　一行作吏愁苦万端才到潼关未为撒手郭功甫独匪人哉勉之而已吾出家法衣坏色衣取彼狐狸为公子裘非所好也。

　　与树罗书记

　　冒病走日中不大惫否日面佛月面佛此旨如何。

　　与止一侍者

　　一月十五日不通问吾为无望子耶夜来好风门前松定吹折矣一夏想不空过知有以惬老僧意也。

　　与友崖道人

　　石头城畔坐断千差古人所谓难得不相见也入春风雨凄其岭上梅花都成碎玉言念亡友伤如之何何日舞棹南来逢场作戏在老兄分中依然不起于座耳。

　　与天目和尚

　　雪覆千山惟有孤峰不白老兄强项似之也天寒人寒太觉冷淡雪消后相见何如。

　　答白云和尚

　　涂山一别鸥鸟东西浩淼洪波莫寻灵骨言念夙昔为可叹悼接读法言肃然改听石霜末后乃传九峰岩头同条独许雪峤愚庵门风庶不寂寂矣西溪风雨迷离寒梅冷落土窟久封水深莫渡行将以此自老不敢说向人前也。

　　答平阳和尚

　　千岩万壑应接不暇登鸟道入玄路乃知涂山之高也子期死伯牙不复鼓琴惠施之亡庄生无以为质矣先师末后句赖和尚笔尖点出金刚眼睛犹在耶当敬率同门泥首以谢耳。

　　答王鹤山

　　陆亘大夫裴林丞相并是一班俗汉禅板蒲团岂独长连床下哉含元殿里触处知归亲到长安更自一番受用也去使匆遽语不能多。

　　答杨士虞

　　四十九年不说一字阿难结集未免老昏矣贫道何人敢以语录行世耶愿居士付之祖龙侍者窃比香林三十棒自领出去。

　　答陆梯霞

　　陆修静陶渊明同上庐山切莫攒眉归去白粲领到大众为黧奴白牯赞般若波罗去也。

　　答姚生公

　　南湖一片疑杀灵云虽则两眼睁睁颇为钓鱼郎所笑老僧坐此须到余杭也天台僧直上径山不知所为何事晤宝寿乞问一声。

　　与张仲嘉

　　孝子哭曰哀哀大好一场公案老兄到禹航时路由河渚可得一过草庵盘桓永夕耶杨无为之与芙蓉非闲相识也。

　　与王鹤山

　　庵中坐禅近得一个北方学者遣与居士相见此中有淆讹处大可盘桓陈操尚书日以此事放在额角尖上当必谓山中野人搔着痒处也别绪侍者口悉之。

　　答谁庵道人

　　丹霞剃草彦和飞锡今得谁庵卓卓千古西溪茅屋半楹寒云十里颇堪共之当分座以待也大偈直追永嘉不徒张拙但子规夜啼鹧鸪春啭杨柳声中不知是一是二晤时尚需亲切一句耳邃延天上再来可夺元度一席相见在近翘首俟之。

　　答周岱峰

　　数日以来生吞活剥棒喝交驰别是一番精彩恨不得老庞入座捉败主人使西江水一时流遍天下耳昨被一卤莽禅和向铁围城中挖缝而出禅床遂尔掀倒矣饱餐香积待太常再来也。

　　复曾道扶

　　盐梅本自生知白衣须当拜相勉之而已资圣一坐具龟毛拂子兔角杖头先师影堂至今不远所赖唱和一室扶起砂盆土窟余生敢不趣命鹧鸪啼彻当在春深酽茶一碗流水一湾与居士作开怀出世之谭煞强似子瞻玉带也。

　　与谁庵道人

　　主人公和赃捉败不妨得人一牛还人一马摄息待之也青原米马祖盐酱任教咬嚼忽嫌其苛细耳。

　　示学者

　　余性本不能容物殊强之耳与其强而损己不若孤而自全。

　　老冉冉其既及复何之耶毋劳尔神毋荡尔精。

　　去矣生徒非吾事也余德不逮古人愿世世常居学地。

　　尝见己过故与人无辩尝觉途广故与物不争。

　　土阶已足勿事更治冢间树下安所得瓦屋哉。

　　少不喜华侈颠顶白矣布衣草履吾分也。

　　一日不作则一日不食对沾体涂足者每为汗下。

　　尝恐言为垢累行为疮疣。

　　习俗移人虽上智者不免目力渐昏不能夜坐然凌晨必起朝来爽气足可怡人。

　　人无愚贱故吾等夷也必翘翘然下之亦自使彼难近。

　　昨日事今日已知忘却。

　　久居泽畔鱼鸟自来亲人。

　　乞食不足耻憎嫌粗恶或饱饭无所事事乃更可愧耳。

　　宴坐移时更觉心间神旷。

　　多阅梵夹则名理开豁情貌雅远。

　　鄙吝不可有也然侈则易骄逸则易怠。

　　见异类祇愿其同遇薄俗惟恐不厚。

　　去智与故遂尔中外夷粹入物不惊。

　　难舍者舍之难忍者忍之久久自然服习。

　　报报者常相反也勿谓英雄可以欺人。

　　泽于书卷者略远尘俗。

　　皇皇财利庶人耻之已堕僧数为商贾耶。

　　道无常形德无常名爱名迹者俗累未遣。

　　一粒一盂盛德久不报不自黾勉何以堪之。

　　天下之大未有穷矣足不履四海敢自谓己胜耶。

　　现业就消小罪知惧。

　　苦不识奇字读书率未了了年逾五十但以不了了之。

　　土木形骸正使吝惜百年终归朽坏何苦不作劳耶玩物丧志惟作书鼓琴贤者不废余于二事都无所能未尝不欲人学之也。

　　无心于事无事于心他人不知谓为苟且荒忽。

　　资性有限未能涉道之藩。

　　不乐以气岸加人故宁为雌伏。

　　言语争胜譬诸口舌得官。

　　尽日遣放不知舌之非今我之非物。

　　口不涉事则事与化俱足不近人则人与境远。

　　寐不异觉故死不异生所恬然者寐也。

　　后世谁能知余亦正使不知为快。

　　处己即得奈群众何在众不失其寡。

　　道绝人荒正恐石头路断但合掌谢之。
嘉兴大藏经　云溪俍亭挺禅师语录


　　云溪俍亭挺禅师语录卷之十四

　　弟子智淙智沇编

　　序记

　　邻木和尚白云语录序

　　白云和尚向化鹿山前拾得个肘后灵符二十年中青嶂碧岩拈来便用昔牛头百鸟衔花云居天神送供无端丑拙贻笑方来阿兄年十六七便已眼睁睁地将他神头鬼面一手掀翻及至上天童入东山踏着铁蛇豁条古路末后愚庵出世髑髅粉碎公验分明果然善慧重来这里别开生面寻常有语白云横谷口归鸟尽迷巢分付时人好生着眼。

　　东山晴云和尚法华拈颂小序

　　刹竿倒却庆喜得个转身四十九年不妨筑着磕着韩卢逐块打做两开错会不少晴云和尚将他优钵罗华芬陀利华麻三斤柏树子一线穿成信口颂出信手拈来乃知炖煌菩萨特地翻经为他金色头陀微笑因缘出一鼻孔当时五百弟子人人丈夫无端受彼涂污压良为贱这也罢了可可的他方此土许多罗刹夜叉从地狱缝里劈空走来都与黄面瞿昙眉毛厮结弄得耆阇崛山不干不净八岁女子妆妖作痴多宝塔内何物老古锥一往搀行夺市仔细检点将来放光雨华已自多少狼藉更复如何若何释迦老子三十棒先自领去了也晴云和尚漫逞风流个里横吹玉笛。

　　宝寿梦庵和尚语录序

　　余住河渚梦庵住禹航刺舟往来可三四十里两人辄相见梦庵襟期超逸中怀坦粹发长不剪落落殊有致每一过往且歌且笑竟日忘疲山林中语不足为外人道也我宗自荷玉以还白雪高吟难为拟和投子丹霞鼎吕杂陈玄黄并设殊方异躅迈往开来然语录不多有梦庵和尚过葱岭而知归望乳峰而投契波浮渌水尽惬秘思花落碧岩并参高鉴入廛寄迹而妙旨散于机杼掩室绝伦而不言司其符契语录若干卷诚向上之玄津后来之宝筏矣先宗沉密如璞未雕世之学者昧所适从谬白为黑今得此录启昭旷之修途发尊严之深扃况彼群言实所希觏传之其人宜善保护也。

　　天愚和尚紫云语录序

　　黄阁帘垂苔生玉殿尊贵一路千圣不传天愚法兄弘燮理之功勋秉枢密之深旨衣缣十载积代簪缨紫云录成君臣道合矣或曰云无定体龙匪常仪不露崔嵬恒笼岳顶昔人所以表尊贵也洞山不云乎有时闹市到处文明紫云白云是同是别。

　　天目古平禅师语录序

　　古平为石老人侍者得法于梦庵和尚住天目未几化去语言具在也新丰一曲和者还希白雪巴歌谁知清浊断拂老人驱宝马以凌空鞭铁牛而驾海诞生秀实笃产灵苗惜乎剑杳瑟亡兰催玉折然而巴陵三语既足生平石霜一色乃矜末后学者览卷知归闻言兴感始识龙门巨浸逆翻天目一堂千古火尽薪传矣在昔风惊白月漫忆龙山露冷华亭空悲船子余于古平亦云。

　　古龙和尚语录序

　　盐官扇子冷地生风鸟窠布毛乘时吐焰先愚庵老人门庭高峻往往肯诺不全得大机显大用如师子儿全身归父古龙有之古龙十载巾瓶尽窥堂奥飞鸢岭上择木堂前公验分明重重拈出语录具在剑林雪子谋以寿世问叙于余余曰龙潭信龙牙遁皆龙也古龙何择雪子曰龙牙无眼几乎埋没古人亲到龙潭当时未免太煞同条生同条死惟命之耳余曰如是哉诞生有父也悔悔雪子曰悔作么生余曰悔不获同时识祖。

　　天宁道和穆禅师语录序

　　子期死矣高山流水至今在也道和禅师为龙唐高弟独朗性灵志行卓绝思有以振起祖道者奄然长逝语句不多昔孙登独啸终日无言李耳出关未闻余响在彼且然况尊贵耶读遗录者于楮墨间亲见道和云门一字临济三玄并于是遇矣。

　　净性紫仙和尚语录序

　　断拂老人秉佛祖威权开人天正眼有个未了公案留与儿孙紫仙阳禅师向夜明帘外独运神符宝镜堂前重穿玉线能使洞水逆流须弥倒卓赃物具在不可诬也怀清海公挈杖提鞋有日矣向故纸头边搜出明珠千斛室中真子海公有之昔报恩秀和尚法语偈颂盈十万言为法嗣隆公所收殁不复见侍者佛国乃独振起于时使新丰一宗传久不灭功在授受非浅耳。

　　好木和尚西江颂古序

　　丹霞投子语录失传独颂古尚在自悟空智宏而下分葱岭之余晖继曹溪之绝响有敲有唱盖未尝不以歌咏相高矣言在乎此意形乎彼或追琢于玄中或游行于象外嬉笑怒骂皆成文章予夺抑扬无非佛事颂者美盛德之形容者也言之不足故长言之长言之不足故嗟叹之嗟叹之不足故咏歌之当世之人多有未可告语者亦传之颂古而已矣此西江主人意也是为序。

　　恒修舍禅师源流颂序

　　新丰一曲拍拍古今自鹿门青州后道出燕云曾不得与高峰断崖并驱吴越非佛法有差殊阻于时格于地耳以报恩秀之贤辨验古今圆悟碧岩直当望而窘步当时门下得一耶律楚材尊重法门焚烧道藏盖至今为烈矣雪轩起土窟为帝师洪永两朝侧席问道高皇有不答来词西归只履之句一时重之及阇维舍利无算方至正以来天魔作舞佛法若存若亡西来一丝悬于九鼎天如楚石至于久弥著者雪轩之力未可诬也今人不辨来源徒以耳食谓少室一宗扫地都尽抑何不深考哉读舍禅师源流颂班班可见舍禅师为宝寿嫡子初从断拂老人剃落已事梦庵石头本出六祖祖谓曰寻思去因往青原得鈯斧舍住山亦云。

　　题泥金法华经后

　　法华会上如来放光迄今二千余年遍满虚空浑然未散我友慎庵居士承佛慈力蓦地相逢一字一句皆放无量宝光如佛说法时多宝塔前百千化佛一时并现先是倪文正公得此本于秘府殊获神应譬如长者一子有大家业悉以畀之不特普门示现不可意计云尔也大通智胜十劫不成龙女献珠证等正觉慎庵以不思议力佛法现前固知无垢世界寸步不移黄金色相大白毫光辄与衣里明珠影形注射善哉善哉吾助汝喜矣。

　　题而化居士西方画像后

　　西方在近乎迢迢过此十万八千长安可到西方不可到也西方在远乎举足驻足开眼合眼在在是处处是西方不复远也西方是有乎痴人前不得说梦妄想极乐厌离此间情存向背净秽两岐即此拣择是生烦恼西方未必有乎阿弥陀佛现在说法往昔劫中曾与释迦老子一为国王一为大臣发愿度生一生娑婆一生西土阿鞞跋致补处称尊非影响也而化三兄专修净业往与十八高贤眉毛厮结寝斯食斯觉斯梦斯语斯默斯动斯定斯念之所结发而为形墙壁瓦砾白鹤孔雀鹦鹉舍利时时出现乃至四色莲花大如车输常接心目好事者因而图之传诸后来当与龙舒净土同一观仰客曰火轮垂发乾达婆城尽幻也施诸绘事不已幻乎余曰幻可真真可幻也山河大地明暗色空真耶幻耶西方可真东方可幻东方可真西方可幻生可真死可幻死可真生可幻悟可真迷可幻迷可真悟可幻净可真秽可幻秽可真净可幻去可真来可幻来可真去可幻吾兄而化直出入于死生净秽去来迷悟之中不知真不知幻孰是真孰是幻谓西方为图画可谓图画为西方可接引大士文殊普贤与一幅巾布袍无知老翁呼之欲出是远耶是近耶是有耶是不有耶请以质之观者。

　　题活埋歌

　　三间茅屋一道神光此龙山住庵语也自洞山见龙山漏泄个宾主句祖祢不了殃及儿孙天愚和尚携鈯斧子住山向活埋庵自舞自歌传语他人莫把是非来辨好然虽如此藏身处没踪迹没踪迹处莫藏身若向天目山东畔西畔摸索面门临济道的诸方火葬这里活埋屈屈。

　　漆园指通自序

　　古今注南华者无虑数十百家略备矣道人何心复取而称述之不己赘耶曰吾取其说之近禅而为之解也禅不可说不可解也清凉判老庄为外道即何取外道之言而呶呶曰是如来意是祖师意耶曰百家皆禅也岂独犹龙岂独漆吏大权经云老子是迦叶菩萨化游震旦道家之言曰老聃之师为释迦是较著者矣又东土圣贤不如西天外道良马见鞭影不特殃崛产难五通仙人并迦毗鹤勒诸公传持正法也善言禅者即倩女离魂明皇斩阆州守百家小说无往不是况漆园吏耶漆园文章妙天下屈原庄周司马子长刘安固当与五千言共垂不朽白马翻经少林面壁可于有字句求之即可于无字句求之是作者意也郭象注庄不免庄生注郭此书亦云。

　　云溪问易序

　　易之为书也有言象者有言数者有言理者有言事者余论易屡矣言之重辞之复每进而愈详焉杂而无章往而不可极大约辄任胸臆不狗耳目之尚者也云溪者余瓢笠所游也二三道侣箕踞科头挥尘之余优游问易或累词而未终或一言而遂了或据传或引经或三代以前或秦汉以后意之所至率尔为言不古不今不儒不墨非有当于圣人之书也好事者从而述之过矣客曰子毁形容弃逢掖非圣人之徒也而窃窃然周孔自拟杨雄作法言不己僭耶余曰余非敢为僭也余之不能奉圣人也久矣昔远公居庐山结莲社与逸民道士相往来暇则讲老庄诵周易各从所好余愿托远公以没世耳非敢伪为圣人也客曰老庄周孔言人人殊从乾竺学者往往谬其指归目为外道子顾何见而左招柱史右引漆园且抵掌龟龙称说尧禹也余曰人尊师说家定一尊儒以佛为异端佛以儒为外道是燕人责越人之舟越人憎胡人以毳也伏羲黄帝即何敢斥之曰外道哉孔孟老庄奉羲轩以为归终身守其师说者也余何厌之有耶客曰子谭老庄则扶掖恒河比拟少室固已彻其籓篱合其枢轸绝两家之异同矣子登高座说第一义间引百家偶及周孔援儒入佛往往有之今问易数千言六合之内六合之外靡不兼及而独关葱岭于不言置迦文于勿道岂亦有指耶规规焉奉一先生之言不敢意为出入耶余曰余意亦各有指也儒者好为异同峻为之防而未敢浸淫其说也且羲文周孔言无不备矣以经解经即何所不足者岂必取信于迦文更端于葱岭耶语之至者不能笔之于书其浅者又不足道也客曰知儒学佛闻之稔矣羲文周孔岂无合于佛乘者子顾阙而不言未可以为信也余曰羲文周孔皆佛也余尝以不言言之顾悉数之未尽也客曰何也余曰伏羲画卦一手指天一手指地也太极圆相也太极以前不容说父母未生也黑白正偏也河图洛书以字不成八字不就也中五　三点也摩醯首罗亚一目也一而二二而四四而八五时说教列五位具三玄也六十四卦三百八十四爻千七百则也一一口乂四料拣一四二三四宾主也参伍错综六六三十六九九八十一也天地水火即地水火风也法象犹法界也牛马龙鱼龟蛇鳖蚌十二类众生也藏往知过去也知来知未来也天神人鬼四禅六欲饿鬼畜生也原始要终生从何来死从何去也精气游魂前阴绝后阴生示轮转也变化者身上出水身下出火男子身中入定时女子身中从定出也群龙无首玉象腾空也万物化光飞光三界也天地之心觅心了不可得也不耕获不灾畬禾稻自生不由稼穑也行人之得邑人之灾二祖邺都师子白乳也载鬼一车是独影境非带质境也乘龙御天文殊普贤大人境界也寂然不动感而遂通惺惺寂寂寂寂惺惺也艮其背不获其身无眼耳鼻舌身意也行其庭不见其人无色声香味触法也斋戒神明波罗提木叉也神武不杀不杀生也通昼夜知幽明故梦觉一也父干母坤多生父母也易知简能无边刹海不隔毫端十世古今不离当念也天在山中火在天上十法界无不兼也吉凶悔吝报应彰也明得失之报果报不可思议也遏恶扬善众善奉行诸恶莫作也嘿而成之不言而信棒喝交驰左匝右匝也不疾而速不行而至空手锄头步行水牛也八卦象告爻彖情言无语中有语有语中无语也引而伸之触类而长之八万四千阿僧祗那由他不可说不可说也悉数之何能尽哉客曰如是乎如是乎儒者读其说而不察其理禅者信其道而不审其言故儒佛粗也微子之言无以发吾覆也子言辨矣二篇之辞何有及有不及耶余曰有问则答无问则卷舌而退问所及者及之问所不及余故未暇及也且前此有言矣播之篇章形之楮墨者余未暇多举也客曰施孟梁丘以来言易者多有或言象或言数或言事或言理子胡所安余曰余非古人余不敢有比于古人也余学佛者也其言或近于佛或不近于佛余亦不得而知也请以问之天下后世之人有志于圣人之学者可也。
嘉兴大藏经　云溪俍亭挺禅师语录


　　云溪俍亭挺禅师语录卷之十五

　　弟子智巽智兑编

　　愚庵先老和尚行实

　　老人讳明盂字三宜结室西湖号愚庵适与古会因称焉本钱塘丁氏子生而鲁钝八岁不能句读独娴梵呗即与群儿戏喃喃佛事过塔庙必前作礼年十四断肉味志离俗诣云栖礼莲大师为说优婆塞戒归持佛号四五日佛声累累从唇吻间自出见树林水鸟如所谓西方者移时不去云儿时礼普门十二愿壮盛乃益虔饮泪含悲达旦不瞑学那伽定炷香辄弥晷禅者叱之谓久视无益纵历尘劫何由悟乃令看高峰主人公阅三载因闻庞居士语有省作偈云铁牛善吼木人会走心境如如打个觔斗会真寂闻大师入东城师往谒求示复令参赵州无字师受命私念曰禅有二耶憨大师至径山师亦往叩问答次异之语左右曰初生犊子不畏虎此其人也未几入真寂求度时年二十投一善监院为近事男一布中单充圊头备极勤苦及冬无被旁僧以衣进不受颇用余闲为他人训诂或引经论娓娓不辍第一座见辄呼某甲及进前无事辄曰去师被抑挫愈愤发一善监院既早殁闻大师为师剃落已二十三岁于是博闻强记本参外多读儒书颇为闻大师所斥师敛念就嘿中夜独行触桌角大彻急诣方丈丈逆而问曰汝悟道耶师曰道即不悟且喜捉破赵州丈曰赵州转藏如何是那半藏师曰不值一文钱丈曰勘二庵主节目在甚么处师拟对丈与一掌师作舞而出随有僧问香严上树意旨如何师拍手三下又僧问高峰四句中一句是那一句师曰是第五句僧曰如何是第五句师曰小鬼挨磨金刚解锯闻大师适有金陵之行师入越诣云门参湛老和尚先是老和尚游省会师往见请益尚深加督诲词旨并厉师心仪之故再往入堂约不语戒历七日值老和尚开示次大声云放下着师出众一笑尚问怀州牛吃禾为甚益州马腹胀师云笑煞露柱又问树倒藤枯句归何处师云长江翻白浪又问万法归一一归何处师云小月落孤峰尚复命作偈师口占云石伞峰前玉一溪逢源那识动舟迷尚揶揄师拂袖出复云落花无限春山暮就路还家听鸟啼后入室尚问一口道不尽句分付阿谁师云问典座去更命作狗子无佛性颂遂承记莂为曹洞三十三世时座下千人多诸方耆旧师仅二十五岁受杖拂一众惊异腊八日始进比丘戒明年为参头西堂某以师年少颇易之师坐即不下单历五六时凡香七八炷始出定即立次亦香三四炷不欹众愈惊叹明年尔密师同游住梅花庵师每向岩林宴坐竟忘返或攀树而寂或坐茶灶下不起密师益厌摇撼者久之已而去明年归真寂礼闻大师且怒且骂不许见谓黄口小儿何等敢裨贩老僧耶师进前一拜竟出携瓢笠遍参与石雨师约入楚会于黄由吴淞涉金陵乞食村落夜宿古冢间人不能测路旁茆屋有老僧可八九十师入问茶僧目视茶炉师指树上瓜云是得食否僧云留种师云先种何来僧西指云那畔那畔师云是种秽杂僧云请佳种看师拱手谢茶僧亢声云魔子回八寝处不复见迹其人盖独居三十载矣抵黄州谒无念师值其怒詈师曰南泉斩猫意旨何如念挥尺云我杀不得汝耶师曰杀即任杀斩猫事毕竟如何念连挥数下师拍掌出历半年石师始至雨人者更相丐食或寒则藉草倚背而坐以为常于黄得淡然师指一隙地度夏凿土运薪且忘倦一夕赋诗遽别去诗曰白茆之屋鹞峰之麓幻迹天涯胡为碌碌师时方病痁单衣独行数百里度追者不及乃宿晨复就道历少林至初祖面壁处经黑龙庙有龙王入梦事颇幽怪不录病起祇余白骨更号白骨道者止路旁施水或施茶明年达京师寓柏林有以法华请者师不辞及登坛多说老庄鸿烈诸外书并讲楞严听众愈集留京师五年所居为东城传白骨讲游西山有树留春去乌云压晚开花之句士林慕之僧自会稽来者传云门和尚且辞世师于是南返留诗别曰云辞双凤阙麦秀五陵秋盖谶异也归云门始哭众请小参举石霜遍界不曾藏语因云大众不曾藏东风摇拽柳丝长红肥绿瘦纷纷蛱蝶度危墙燕子双双绕画梁遂作弹琵琶势云漫剔银缸夜深独自理宫商喝一喝下座问答次往往惊慑莫敢撄锋入天童跨门便喝童嘿然师云停机伫思鬼家活计即出旁僧云错过了也师随喝云阵后兴兵复整衣进人事童乃命茶师请圆戒童诺师随问云如何是无相戒童便打师云久知有这一棒拂袖出时惟一师在侧进前扭住云如何是这棒落处师与一掌一亦掌师云瞎汉乱做复与一拳各休去是冬受具足戒明年众请入显圣讲华严论明年葛屺瞻太常请住龙门龙门居翠微之巅一岭九曲民俗稍远师至芒鞋短袂负薪而鬻学徒竞集上堂森罗万象一法之所印龙门坑里三条桥鹦鹉峰前九曲岭猢狲惯上树虾蟆跳入井还知一法么两段不同收归上科未几辞去太常留者三四至师已渡钱塘还会稽矣明年陶石梁国博祁世培中丞等请赴樊江上堂无缝塔盖覆官家吃油糍难瞒土地三世诸佛有智而沉下寮黧奴白牯无德而居上位直贱非贱直贵非贵总不若露柱灯笼善于和会卓拄杖云此是无诤三昧未几复赴化鹿化鹿本葛洪旧处祁季超明经读书其中从师问道辄契入至是请师住山畜一白驴往来师躬执劳勚驱牛负锄杂俦人中不可辨禅者至拟问师策牛而返禅者惝恍遂去师居山既久因取古今语录略为删定名法炬录若干卷时显圣久虚山阴士大夫咸诣化山请主席师受请入云门拈香上堂西风一夜好雨古佛过去久矣独有文殊普贤特地较量彼此禅和子禅和子为甚东倒西起顾左右云老僧罪己上堂八十婆婆旧话头买些脂粉卖风流招人谭笑惹人羞只得无言下翠楼以被掩面踊身下座入室次举赵州柏树子觉铁嘴话一僧才出师便打僧掀翻香案师直趁出一僧云赵州狗子被某甲打死了也师云赵州道我在青州做领布衫重七斤是甚么意僧拟议师云打死狗子还我骨头来僧无语师打趁出僧问万法归一毕竟一归何处师云我清早割菜晚上抬水那有间气力与你们缠僧无语师云菩提萨婆诃一僧礼拜师云还委悉么僧云香烟与和尚道甚么师云朝打三千暮打八百东家杓柄长西家杓柄短还有话会也无僧拟议师便打一僧礼拜师云错僧一喝师以杖作呈势云此令合上座行僧以坐具打圆相师搊住云何不道将一句来僧云恐成狼藉师连打云一个纸老虎一僧才入师转身背立僧亦背立师趁出方是时众可万指云门炉鞴为吴越称首师每食必随众身先操作寺无废举自癸未迄丁亥五年度僧累千百人秉戒者数千人请益者万人开悟者数十百人得法者十余人建新方丈立祖堂为西方殿药师殿玄路堂集云堂及西楼西法云房采汲寮矩度悉备中间虽一至径山掩关安众仅半年卒返是时兵燹侵扰法社荒芜师道力所加人天拥护禅讲之隆无与比也丁亥谢显圣归化山明年过佛日小参陶渊明饮酒苏子瞻脸红棕鞋竹杖自西自东篮兴最爱秋光好历编桃花杨柳风冬结制宗会小参新丰一句当阳道破不涉唇吻已成露布细雨蒙蒙黄花满路打失衲僧鼻孔忘却邯郸故步古镜台前几多错误顾大众云露明年入真寂说梵网经上下卷夏寓西湖玛瑙求孤山圆法师塔得舍利更新之辟濒湖地为玛瑙前埠因废址筑室一区自号愚庵奉母时母章夫人已七十志出俗师度母为尼置小力奉左右师住愚庵自此始明年请再住显圣师自庚寅至嘉禾主梵受梵受古资圣遗寺师至力新之小参雨后远山风致美窗前红树看花萎楼头清夜洞箫声月下相将步烟水委不委切莫蹉过棚头傀儡及是复有显圣之请明年赴普明小参桃花人面柳垂青线春暖旸旸终日打眠无厌又被众居士催逼到这里来要我说甚么金牛饭赵州茶云门一箭其奈学疏才浅老人家久弛笔砚怕与诸人相见高声云侍者行童卷起帘来放进那一双孤雁明年还梵受小参好休休去不休休白首登科恋墨裘黄菊谩夸霜后色白云红叶满荒丘舍利弗没来由剑去徒劳更刻舟果然世系金轮子岂肯要功万户侯明年主梅墅结制度夏寓山会稽之胜为吼山山阴之胜为梅墅师尝一过吼山再住梅墅复留寓山兰亭九里龟山偶一托迹备道法之隆矣明年诣博山返常山入西寺着摭古颂节粹录并净土诗方是时福严费隐师改传灯录为严统师着明宗正讹录载祖牒甚悉诸方韪之能仁南涧灵岩颇往覆相折衷共知严统之误也明年游五泄还山阴抵湖上吴中士大夫请主珠明珠明旧本佛刹改公府废为瓦砾师至岿然宝坊金碧辉映缁素骈集左右常一二万人小参诸佛出身处苏台水上行朔风自北来殿角生微冷清除荆棘林幻出祇园境日射风窗鸾凤鸣月高霜瓦鸳鸯影弥勒道场闹市丛中梵王宫殿福城烟并钟磬笙歌黄梁唤醒向十字街头出卖云门胡饼良久云领小参朝朝日出朝朝雨细草沉沉杏花如许反舌新莺啼在深林里好一似织锦天孙丝丝缕缕遍乾坤总属朱明院宇惭愧杀达磨胡子师说法无虚日暇则与诸方老宿及吴中名士往来赋诗游洞庭诸山别有记明年由梵受归钱塘隐集福半载人云栖扫塔冬结制万松小参竖拂子云向这里构得撩起便行顾左右良久笑云恁么则老僧诳谑你去也新罗国里谭禅济济英贤车马骈填拄杖子飞上三十三天癞虾蟆做了月里婵娟碧海清光万古悬一似水银泼地大也圆圆小也圆圆凤凰山下好因缘步步衬青莲阿呵呵说向人前不直钱明年赴福臻示众乾坤之内宇宙之交中有一宝随处逍遥华岳山崩压断了天台石桥寒山拾得有命难逃普化木铎志公剪刀归愚庵小参远山如黛野水碧波清漾邪桥隐隐听鸡鸣村舍草篱门巷鹭鸶刷羽芦汀征雁数声嘹喨风中箫笛短长声夜来月自凋桐上政黄牛橘皮汤止渴懒残师芋香无恙发长藉草坐南薰白眼视公侯卿相愚庵老僧船子和尚堪笑个不唧溜汉摈出院又罚饡饭小参山悠悠水悠悠得休休且休休何必重参旧话头煮新茗对沧洲你一盏我一瓯消却胸中万斛愁桃花日暖春光好明月东风十二楼君不见禹王脱衣而入裸国孔子微服以过商丘君子素其位时哉不自由僧邪俗邪儒邪佛邪胡邪汉邪天共白云晓水和明月流喝一喝师天性峻爽英迈不羁每引端师子政黄牛泉大道以自托虽屡踞狮座高建道场往往负泉石之志岁甲申乙酉即说法不上堂住湖上十五年罕至城市携小舟危坐终日或自为橹棹放之中流竟夜忘返客至见鲜衣怒马辄避去孤儿乞士相往还甚善也师童幼即操至行年二十持律如老头陀及今已六十余不习人间诸嗜欲事小时奉安德遗诫安德不知何许人其言颇近黄老以静退为宗葆真任虚不与俗竞故终其身洎如也独喜放生临湖筑小池旦晚携钱米就渔人买鱼或蛇鸟蚌鳖至者辄买即窘迫以他物偿全活无算士大夫乐与之游皈向者愈众母比丘尼既老年八十余一夕合掌化去师孺慕不衰号呼累日夜目尽肿明年亢旱走烈日中祷雨雨随至已而病损明师坐卧小楼嬉笑自若尝自制年谱并遗诫水葬医者至却之即馈药勿受静坐或弥月年六十七无疾而逝三日前召诸弟子至床下与语曰吾某日某时当去语毕不及他或请末后偈师危坐嘿然期至弟子曰师今日无异安得逝耶师曰看老僧登场一笑遂瞑师生于己亥八月十三日未时殁于乙巳十月十一日巳时世寿六十七僧腊四十四弟子传法者三十人传衣者二十人居士传法者数人奉全身塔云门显圣之阳语录十二卷杂着二十卷先后行世师尝曰吾耻近世禅者高心空腹不明一经故劳劳讲席实不得已他人以语言目我失之矣应机接物有古云门之风即动止谐谑无非密义及左右私请固甚秘不以示人也内本严重外示优容喜怒常不可测即所亲一事偶失终身不之齿矜慎大法不轻畀人豪贵者请乞不可得志在隐遁庄庄曲盝与逢掖者俱虽华要非其好矣法席遍江左老并弃去独以愚庵终其身学者称愚庵愚庵方古尊宿传于世。
嘉兴大藏经　云溪俍亭挺禅师语录


　　云溪俍亭挺禅师语录卷之十六

　　弟子性广智凝编

　　志铭

　　妙觉准禅师塔志

　　李君自铭得法于妙觉准禅师师殁十年而李君犹思之为师状介晴云和尚向余乞志余与妙觉同师为法门兄弟顾先后相去不谋面读李君所为状乃今知妙觉不敢以固陋辞矣师讳净觉字三立宛陵刘氏子投东山剃发年十八南游多所参请因读楞严知见立知即无明本叹曰古人作破句读且受用不尽我何为滞此耶遂诣径山见雪老人看生从何来死从何去又造磬山入雪关于高峰百年三万六千朝语打失鼻孔进天童受具过育王随至龙潭机境相扣有黄鸟数声阳生寒谷之句育王以衣授之时愚庵老人阐法三江师往谒因说法华次问云曾未放光已先入定法华作么生说老人云昨日方丈道个甚么师云月来云去处翠幙不遮灯老人云这一棒也少不得进云透出清波宫商别调老人云试弹看师一喝老人云见了进云几度霜天明月夜坐来觉得五更寒老人说偈嘱曰镜打破也却好相见东涌西没日面月面遂付以大法是为洞山三十四世师得法后愈益弢晦远隐桐川为水边林下计而是时李君自铭适于狭路相逢亲遭蹴踏且敲且唱道出非常留桐川东山者数年妙觉宝坊巍然而起土人梦金甲神执盾循行若有所区画者又老僧携杖入门须臾不见室中悬谶多近神奇盖非意所测也未几示疾化去语录一卷弟子得度者若干人师严毅莫敢犯独慈于应物言论娓娓不倦白刃迫之不为动群盗革心胥吏皆知向义殁既久而人惓念之如一日也。

　　铭曰。

马驹有言日面月面打破镜来与汝相见水上东山云门铁扇庞老重来拈起玉线台山会斋牸牛应现石女弹棋木人说剑两个五百合成一贯

　　溪巢瞬禅师塔志

　　尊贵一路千圣不传宝镜重开溪山现影惜乃泥牛入海倚断白云苇叶渡江追翻只履同条既死有恨何如溪巢和尚讳净瞬字一机桐乡沈氏子童年即念生死事大嘿自思惟投觉王寺剃落秉具谒月岩师请益示以三不是语寻叩东塔参石雨大师有省越日呈偈石云死了烧了何处安身立命师云一任做驴做马石连棒打出自此疑情愈逼七日后正闷极时偶触他语不觉失笑遂依龙门留佛日更谒愚庵老人老人垂语云有问有答尽是鬼家活计未开口前道一句来师云要头截取去颂斩猫话云我有一机瞬目视伊若还不会别唤沙弥独羡赵州老阳春和得齐老人深肯之随至云门命为第二座一日偶他出归垂问云我昨日不在尔辈因甚竹院里闲行师遽应云和尚到处某甲亦到遂付以衣拂小参云风送鱼舟趁落霞阿谁携手步平沙断续樵歌苍蔼里咿唔牧笛隔篱笆一对鸳鸯虚空独立一双孤雁清影交加远山泼翠连云碧霜叶红于二月花猛回首暗咨嗟途中多少未归客流落在天涯又云门门一切境回互不回互回而更相涉将西湖水注入耶溪耶溪不知把石伞峰移置孤山孤山不觉东长庚西启明南斗七北斗六祖师趁出牛栏瞎驴闯入佛殿舌嗅鼻尝眼闻耳见不尔依位住群峰卓卓云汉无声万竹珊珊清光有韵春兰秋菊不失其时岸柳江梅各得其所钟中无鼓鼓中无钟诸昆仲会么良久云青莎白鹭如绵破晓乌鸦似炭金牛铁角坚黑犬银蹄烂癸巳宝寿首众乙未普明首众师应机迅捷慧辩弘通电掣星驰了无凝滞四方学者摄息趋风然雅抱冲和赋志谦退卜樗里晦迹未几入河渚阅藏卓锡溪巢破衲仅完粗食不饱如是数年缁素式化累石庀材俄成精舍暇则荫嘉木疏清泉凭吊古人歌咏自若问道者履满户外云兴瓶泻略不停思住溪巢掩关三载壬寅冬启关说法毕忽云大众看看船子和尚来也涌身以杖作摇橹势高声唱云山苍苍水茫茫飘飘一叶泛沧浪白苹风送蓼花香渔歌声渐长夜静水寒鱼不饵满船明月空载过横塘倚杖良久云谁知远烟浪别有好商量闻者知其游掷虚空不久尘迹矣已而示疾化去弟子智化等请余为志。

　　铭曰。

重泉吐润皎月舒光湘潭塔影传彼南阳坐安乐国到白云乡面门出入若存若亡蔼蔼翠柏依依绿杨三更旭日九夏玄霜乌鸡嘹呖白牯疏狂金牛起舞木马成行人琴未渺古径回塘广陵曲调渔父沧浪君行且迫有语勿遑末后句子仔细商量

　　林峰镜愚慧禅师塔志

　　师讳净慧字镜愚与其兄离愚并得法于弁山瑞和尚父母兄弟志出俗萧山楼氏子也萧山去越州稍近自云门道法传五六十年人知向往师童丱慕道谒密舟师参本来面目已谒瑞和尚求示尚便打师忽悟去遂投出家侍丈室进止肃穆执劳役靡怠由显圣迄弁山多所翊赞弁山老人极严峻不与俗偶师久侍老人怒詈或不堪甚加楚毒师一无所迕也从之十年益增进法门曲折无不毕晓乃授大法为曹洞三十四世老人既游崆峒师归越结茅道林颇恣幽讨又父母春秋高虽出俗非子不养师性纯孝二时几杖必躬亲无倦未几主弁山说法如云为道俗所重论者至比之云居膺禅师不虚矣三年竟去归道林道林已成宝坊邑士大夫请师扬化师芒鞋短布与众庶同操作牯牛一头且耕且牧不敢以知识加人年六十余逾励尝语众日地藏种田博饭吃百丈开田说大义我抑何能但钁头边不忍废却聊毕吾事耳即沾体涂足披袈裟上座问者云兴答者瓶泻并古人法要得未曾有缁素乃益骇谓东越四五十年自云门以来诚所罕见故暨阳萧然之间奔走辐辏言道席者莫不以林峰为首称也师天怀朗易内外无不可窥执节素醇谨与人言惟恐不及慈以育物恕以及人勤以迪躬俭以表德无智愚贤不肖远近男女咸奉师为古佛云居无何示微疾化去师殁一年弟子智湘等奉全身塔于林峰兜率寺之左丏余为志得法弟子十人语录十卷行于世生年卒葬具如别传系以铭。

　　铭曰。

睦州织履适任天怀种田博饭本分生涯自古在昔道重盐梅奉君顺父玉殿苍苔踞座说法如霆如雷一旦化去办愚痴斋但恁么去更恁么来我瞻林峰于焉徘徊

　　樗里保宁端实严禅师塔志

　　师讳净严字端实昆山孙氏子幼不茹荤志出俗父母不听年二十逃去父母追及之度不可脱取路旁石投水中父母已疑其死竟得度依庐山西竺师剃落参颛愚求示愚云观世音菩萨将钱来买糊饼却是为何师云某甲未出庐山早知有此一问愚震声喝师有省诣化山受具过越州礼尔密和尚举女子出定话师酬对颇惬入愚庵老人室老人垂示举带月荷锄归处处花狼藉语师云和尚花狼藉某甲亲收得老人颔之一日上堂师出众绕一匝老人云者是山僧二十年操履用不尽的师云恁么则随缘消旧业也老人休去后承记莂师谦让老人云只向钁头边觅取一个半个毕汝事矣隐樗里诛茅及一载梦异人指建梵刹已而果符宝坊成称保宁禅院师不立文字惟勤操作聚徒十余人参究本分执劳役供众仅食残剩偶鸟鼠争食师分饲之每食辄并至以为常缘毕化去先是一年治普同塔于保宁之右谓众云来年是日吾当归骨于此及期无疾忽对众一笑而逝阇维入塔正去年此日也弟子智起乞余志。

　　铭曰。

投石入山鸟鼠分粒相从懒残志在伏匿樗里块然一花狼藉化缘告终发齿而别

　　天宁休山炬禅师塔铭

　　呜呼已矣湘南潭北谁问耽源腊月莲花空传师叔同条生同条死能不为之一言耶师讳净炬字休山别号壑庵得法于愚庵先老和尚属曹洞正宗三十四叶出世住秀州天宁造毗卢宝阁垂成而殁殁有偈偈曰玉肌劈破影团团石女憨歌舞翠岚千古无人知此意好将消息问南泉嗣法弟子智斌等五人语录四卷传于世奉舍利入塔塔有志礼也师钱塘华氏子幼秉戒出俗依宝寿石雨和尚入室者久之雨殁依愚庵老人遂得法住天宁上堂有云对一说烟雨楼头好风月倒一说无限秋光齐漏泄银蟾影里桂花飘天香阁上风流客顾左右云阿呵呵识不识处处撞头并磕额卓拄杖下座又端午上堂有云一二三四五达磨不识数处处竞龙舟家家悬艾虎堂上贴灵符唤作五月五白米蓦头包青若通身褁咬着不知恩从头皆错过惟有葵花向日倾笑看蒲叶当风舞良久云苦又结制上堂有云拟结通身白汗流直须拨转一丝头一丝头上通消息大地山河镜里收大众天宁一往一来无解无结任诸君周行阔步自由自在更不着撒沙在诸君眼里逗到今日没奈何只得循例打哄开个现成炉韝向冷灶里着把火蓦竖拳云干三连放拳云坤六断一拂云震仰盂置拂云艮覆碗连拂两拂云错乱阴阳凭谁打算凡应机接物来往纵横不可轨度住天宁六年跏趺而逝先是结庵湖畔一丘一壑聊以自娱与高人道士游泳啸歌备极方外之致佐先老人住朱明尝为秉拂老人付法偈有云掉臂过三关蹴碎铁门限随处念伽陀朱明一枝箭盖深许之也师天怀俊爽英辩不群又复严净毗尼动止有法自儿时习为跏趺即喜梵呗盖夙习也系以铭。

　　铭曰。

燃灯影里翻身毗卢顶上结舌不妨放去收来赢得云门一橛归去也笑不彻独角苍龙当时拗折留取个空潭落月

　　真歇祖师祭文

　　呜呼雨枝嫩桂祖道绵延青原嗣起石头并传荷玉在后新丰在先芙蓉投子哲人出焉昔在中叶笃生长芦秉吹毛剑悬肘后符奉君就父百诺千呼我方为主人方为奴时并茂者有天童觉自具语言何必棒喝五位三玄独观大略惟大慧杲与两人合高宗御宇太后北归崇光显孝金殿巍巍帝师真歇自长芦回炉韝始建如霆如雷转位转功于兹始说玉蕴荆山红炉片雪毕竟如何老僧齿缺照尽潭空归根堕叶湘南潭北黄金一国疏山倒屙莲花簇簇宗风邈矣狮弦不续崒堵仅存仿佛阿育劫灰飞起塔户重开赤肉团上六祖再来众庶稽首啀啀喍喍波斯赤脚此焉徘徊光启后人种苗去莠为青州辩为万松秀洪永之间雪轩振袖钟鼓空王在帝左右寿昌云门我宗竞爽大地星驰中天日朗夜月松风沣阳昱晃五百年中开来继往眷言祖德此山之巅进一钵饭奉一勺泉春花灼灼春草芊芊目前无法意在目前尚飨。

　　祭东山唯岑和尚文

　　呜呼玉龙云霭金凤尘霾寒光炯灼夜月徘徊伊岑和尚实惟楚材东山西岭具大根荄一抬一搦一拶一挨庭前位正帘外班排入枯木室就古镜台六踞狮座门扇两开巍巍堂堂雝雝喈喈三种绝迹一句全该石伞峰下灵木新栽若耶溪畔镜水濴洄为芙蓉楷为天衣怀夫何寂寂古殿苍苔慧花未萎金风早催洞上家法留愚痴斋既当处死就当处埋直恁么去直恁么来脚下撩起临行俊哉彦从不会推哑妆呆云居顺世祖业生涯石霜首座冷庙寒灰瞎驴灭却吹毛弄回生死古岸往来堆堆只履归去殆莫可追大庾衣钵传自黄梅老成凋谢云何不悲西乾纽解东震道衰琉璃明月犹在空阶黄金一国争受尘埃日轮夜静流照埏垓末后句子岸柳庭槐呜呼尚飨。
嘉兴大藏经　云溪俍亭挺禅师语录


　　云溪俍亭挺禅师语录卷之十七

　　弟子智湛智曙编

　　疏引

　　万寿修水陆道场募疏

　　梁武修水陆于金山商受诸臣并得度秦庄襄王范睢穰侯白起王剪皆乘善力出离苦趣见于世典者可考也或者谓放光弹指他狱都空何必献花酌水始名忏摩翻经吹贝乃称荐拔呜呼噫嘻非通论矣刹那刹那在铁围中间来往朝出则暮已入此出则彼已入是以陆尽七金水由轮际游滞之类转多波叱之音未绝譬彼声灵凄怆不可不存于心坛墠郊庙不可不设其祀如来尽彼慈力众生同与悲仰甘露无穷乌容已哉禾中万寿寺者修法海之仪文以水陆为佛事针咽鼓腹承宝炬则知归铜柱铁床闻钟声则息苦出无明壳度生死流于是乎在若乃华林之马脱其哀鸣长平之魂辍其愁叹区区所闻不但此也。

　　崇先募大钟疏(代)

　　真歇了禅师当洞宗第十世由长芦迁皋宁皋宁即今皋亭也宋高宗绍兴慈宁太后自北归建崇先显孝寺延师主之太后过崇先垂帘听法一时叹为希有师殁赐谥悟空造塔桐华坞奉安舍利后二百年或有启其塔者爪发再生众惊异罗拜而去自了禅师至于今盖五百岁矣新丰荷玉法道绳绳了禅师之力居胜天界浪和尚其远孙也住径山历凤林虎跑净慈晚主崇先归天界长芦家法得天界而益振今堂构再新幸有室中真子晨钟夕磬万象庄严了心上人者谋更为大钟铸佛其上因以音声说法意志诚善百千诸佛无量法门向一敲一击时毕宣妙义钟中鼓响鼓中钟鸣西来一宗至崇先别开生面将所谓敲唱双举者于是乎在楞严会上阿难耳聋未免随人起倒矣闻钟息苦岂为是区区者哉。

　　云岫建塔疏

　　云岫主人将设窣堵界为四区凡比丘比丘尼优婆塞优婆夷之阇维者举而畀此其上为四大名山奉四菩萨又其上为宝阁奉毗卢佛期有日矣丏余言以疏之佛制净屠各有定级非四众所宜且佛菩萨法界庄严岂得与髑髅近而上人者比地同规宁有说乎心佛众生三无差别菩萨运大悲智发大行愿与众生头出头没同应现于生死海中四大名山原在当人一毛孔间不隔枣叶然则髑髅粉碎直可向毗卢顶上按指飞光莫往莫来无别无二众生沉沦苦趣政没话端蓦然撞入四众伙队被一把火烧断命根大好向佛菩萨边讨个栖泊何得分素分缁压良为贱云岫主人若肯向髑髅那边通一线道直得他英灵死汉高揖释迦不受你火葬活埋重重覆盖然虽如此一场善事也要大家随喜赞扬莫相辜负好。

　　为龙门化米疏

　　龙门当横山之巅一岭九曲所谓石头路滑者也自贞观以来代有作者永明寿尤着石雨老人建丛席三十余年矣今怀璞和尚由龙唐入龙门一点水墨两处成龙禅板蒲团于焉再振但食轮先转化米为艰山头香饭云蒸有时但食饼饵种田地藏虽已迈于诸方设粥南泉端有期于甘贽庐陵米价蓦劄相逢金粟如来现身说法其为福德顾可量哉。

　　云溪募柴小引

　　变生为熟大好一个炉锤赤眼柴头彼彼自相钝置且喜云溪四畔寸土都无不用斧柯莫寻枝叶今日同参居士忽然向枯木上糁花冷地一星刚待仰山拈起漫煨品字取焰寒灰却也万难消受然虽如此终恐指尽薪穷南山刈茅大家着力。

　　云溪运泥小引

　　云溪拖泥带水无端使墙壁瓦砾逼塞虚空也只没紧要事大众旧阁田地一度赢来不妨他水长船高泥多佛大两头挑着撩起便行直到岸边一齐放下切须努力。

　　云溪化梅花小引

　　一番寒彻喷鼻梅花远岸孤村恰成寄托向百花丛里移取一株两株为云溪作个标榜直使江南春信庾岭全收玉笛横吹莫只作境会好。

　　为某比丘募静室小引

　　竹林精舍应现多方娑罗树林演说无际若也脚跟未免点地终须林下长养圣胎插草为标闭门作活直至贫穷骨立全没卓锥方知大地平沉了无寸土布金长者福不唐捐隐山比丘功归有主。

　　化米散静室小引

　　得力忘饱休粮不饥恁般人终日吃饭何尝嚼着一粒米苟或未然渴饮饥餐觅个饱齁齁地某禅人者欲向众香国里亲走一回双手擎来把与十方贤圣施者受者须是其人金牛饭南泉粥切莫当面错过。

　　寓山托钵小引

　　化米化炭眉毛厮结多少苦心终不许清水白饭让镜清吃盟石道人将三条篾束起肚皮甘向折脚铛边寻生活计争奈十方聚会钵盂向天穷手一双逼迫庐陵米价诸方浩浩说佛法地藏种田博饭吃位置已高寓山无田可种无米可炊馒头胡饼一切都莫将来且道作么生好。

　　为别峰禅人化衣单小引

　　十年勤苦衣缣全无学道人须是一丝不挂别峰禅客赤条条净裸裸穷相现前大好一个消息有者道衣线下事是他本分生涯切勿以娘生裤子一句搪塞且任渠缘化去得一领直裰做一领布衫走向人前也好随行逐队然虽如此挖襟补袖须遇其人这鹘臭汗衫且请脱下。
嘉兴大藏经　云溪俍亭挺禅师语录


　　云溪俍亭挺禅师语录卷之十八

　　弟子智淙智橒编

　　侍者智淙辈请说行脚

　　师云余年四十六始出俗其先溷尘埃中遭乱去为贾年三十举明经求死不得绝意仕进以白衣从愚庵老人游四十受大法迟迟剃染父母在未尝以身离左右也余钱塘人姓徐氏初号逸亭居士字世臣有逸亭十集及年谱留人间耻不复道父汉文居士母陈氏以岁乙卯十月四日生母梦老僧颀然扶杖至觉而诞三四岁即能为胡跪矣年二十读书佛寺闻风幡语慕之然不能解二十八就省试方寐梦老僧扶杖至诘余云汝来此二十八年犹相忆否余熟视如旧识颇忆往事老僧云恐入世渐深宜随我去余曰未可便舍父母需后命何如已寤汗浃背颇益自疑然未肯向空王俯首也三十一乃焚笔砚废诗书弃此身如萍梗已更不饮酒不食肉习苦行从方外游同学江子道闇张子秀初去为缁钱子雍明胡子彦远留为素余遨游诸子间固与洞济两宗博参同异一日偕钱子过宗会谒石雨老和尚举家贼难防及洞山病有不病者话恍然得入因向前作礼求剃度尚曰汝未可且奉父母终天年俟时至耳因教余看心方动处余受命归家夜辄不寐看达旦即日应宾客如土木偶人客至不为礼客去仍坐如是者累月触风幡语失笑谓尚欺我耶诣佛日请见尚一见即问看心方动处近日怎的余曰不敢动劳和尚尚曰怀州牛吃禾益州马腹胀汝作么生余曰此是不思议分中事尚急掩余口余不能答尚曰汝大聪明人有理路处尽解得没理路处奈何归家去切不得看教典看语录只将个硬剥剥放不过的置在面前要讨个下落便有却好若一切解说去却不是矣余受命逡巡而退时戊子正月三日也偶举洞山出门俱是草并他公案命余作颂余随例亦颂数首然非意所期耳未几雨和尚化去余再过佛日遇愚庵先老人一见投契即述前话求决择老人曰你试道一句看余曰何处锤钟不应来老人曰汝全说道理在从今以后不得说道理千七百则公案不是道理时大慧录在侧老人命余翻一页有铁牛无脚也须行句老人曰此是什么道理不得作不思议会不得作没道理会不得作有道理会你只去参寻此句待他无脚铁牛果然翻身走辘辘地方许来见我此事不当小可的余从此将前朝后代西天东土尽大地许多放不开的事体一齐收归在无脚铁牛上朝也寻暮也寻一总不敢解说一总不敢看一句文书一总不敢放一条线缝干逼逼的疑了一年及冬到宗会庵坐禅与如如兄在茅棚下打了一七后入堂彻夜不放单钟声入耳铁牛蓦地翻身记得小时节四句话一二三四五金木水火土燕子吹笛儿虾蟆打杖鼓自己笑了一回恰值老和尚入室一十八个不唧溜汉被一条断贯索一齐绊倒余时是个俗汉从旁随喜却也忍俊不禁代他一十八人人人下个转身句子哄动丛林谓徐子世臣参得禅也次早老和尚唤余近前谓曰我有一句话儿要与你讲这里人多说不得可随我到昭化寺来余随入昭化寺老和尚却云得力处何不道取一句时抬头见香炉余冲口云香炉八只脚老和尚作色厉声指余大骂曰你恃着读书人一肚子聪明胡说乱道将个般若门头看得十分容易他古人三登九上坐破七个蒲团尚不奈何似你这般轻薄少年逞些狂慧在我这里弄虚头也太远哩若是祖师门下梦也未梦见哩去去你不是参禅根器回去把些楞严法华下老实看看讲些道理去罢余时被老人一场痛骂骂得头也不敢抬脸红紫胀心问口口问心这是那里说起昏昏闷闷正没解交却值家中母病先大人着人来请只得回去这里一个疑团阁在胸中越发放不下以后见老和尚总不敢提一个字老和尚也再不提起一句半句一日同樵风和尚在老人坐次偶举斩猫公案余曰令行也老人又复痛骂风曰老和尚作么生老人并骂风抽身竟去余亦不敢诘嗣后过愚庵凡有所请老人总只不肯余总不悟不得已仍将五灯会元及指月录诸书从头看起彻见古人用处独于王泉皓葡萄棚语讨个法身向上未有着落一日偶街市中行蹋着蚌壳通身瓦解云可怜生可怜生这回老和尚骂不得我也因掩关阅华严一目数千言如瓶泻水皆余意中所应说者欢喜踊跃若逢旧知身心器界打成一片如琉璃瓶内外莹彻不虚语矣偶颂出定话有云杨柳含春绿桃花带晓红漫劳双蛱蝶憔悴舞东风颂产难话有云宝玉传千里相看但碔砆最怜青鸟在空作穆王奴颂乌臼打玄绍话有云群盗山东起纷纷尽赤眉苍天何酷苦千载令人悲颂长沙黄鹤楼话有云楚国风华改词人日夜劳空教拾香草曾说读离骚共四五十则禅者携去为老人所见辄加欣赏因侦余踏碎蚌壳事甲午秋命余入室问余曰如何是宗会堂中事余曰月照十峰白湖开两岸明老人复曰踏碎蚌壳又是如何余曰牡丹花下玉麒麟老人曰是我家里人余曰屈屈因承记莂是夜又命余作五位颂余因作颂曰正中偏乳燕舞檐前雒阳花似锦休认习家园偏中正古道斜阳径云物望中迷举头天路近正中来桃源古洞开琪花当路发何必傍蓬莱兼中至电击风驰处怒挥白玉鞭笑指珊瑚树兼中到望断长安道金殿白云封何处千门晓老人称善时余已四十岁矣岁庚寅余父早殁后庚子余母又殁余已葬父母至辛丑十二月始剃落受具足戒遵初志也先父母并长斋二十年善乾竺学先大人且殁谓余曰我去矣我去矣余曰大人向那里去先子曰向不生不灭处去余曰不生不灭岂有去耶先子乃抚几一下余曰大人临行尊重先子遂脱去先母临殁执余手谓余曰汝久志出俗以我在不果我殁汝任意为之不必久留阛阓也余应唯唯先是余梦入一处小屋三楹钟鼓具设忆前身具在然不知为何所甲午忽登其地宛如梦中所见自信乃益力然恐近诞妄不以示人也自白衣时往来问答多机语兹不复忆偶述一二示尔等知吾不虚耳东山和尚至谓余曰谁唤兄是俗人余曰兄亦不得唤做长老山曰唤老兄作一头驴得么余曰须让老兄作佛山乃笑余曰宁逢恶宾莫逢故人过六通见愿庵和尚余问曰水边林下长养圣胎忽遇盘根错节如何庵曰正是水边林下余曰我则不然庵曰居士又且如何余曰有甚工夫坐在水边林下余过乌镇见伴我和尚谓曰闻说老兄耳聋不敢借问伴曰哑却汝口余曰多年张拙得人憎伴曰原来徐俯尚在余曰弁山门下应有此人伴曰云门儿孙自不寂寞乃握手进方丈与雍明居士见浪杖人杖人曰天寒早起夜来如何余曰承和尚记挂杖人曰好好借问余引雍明手掴一掴云和尚问你雍明未对杖人曰一箭穿却余曰谓秦无人一日过皋亭看桃花次杖人曰如何是灵云未彻处余曰谢三郎不是好人杖人曰汝误也余曰情知情知杖人曰桃源洞口渔父迷津这里也须仔细余拍手一下杖人乃笑送杖人至吴门舟中别次杖人云难得不相见此回别去却是如何余曰石头城去此不远杖人曰你来我来余曰和尚且请尊重杖人曰恁么则居士常来看我也余曰只恐和尚常在里头杖人休去常与愚庵先老人游湖老人云今日黑月余日暗坐者多老人云偏你说道理余云某甲罪过老人云以后看月不许你来余云老和尚独行踽踽一日老人举四错话谓天平错西院错余云错错老人云果然错了也余云错老人云你错我错余云和尚分上即且放过三十棒要打西院一棒也较不得老人云天平住后如何余云这汉且未有棒吃老人举庄上吃油糍话余云古德且置这庄主鹰头鹘脑大是不良之徒老人云料想没交涉时同参多疑之余拊掌一笑因别有颂与老人行次一僧前礼拜老人云你道这僧是好人不是好人余云低声低声老人云苍天苍天余乃笑一日余指殿前木罗汉问老人曰姓什么老人云姓李的老张余云谢和尚安名立号老人打门扇一下云打碎你头余云和尚手痛么老人休去浪杖人与老人坐次余礼拜起问五位王子杖人顾老人云须是你嫡骨儿孙老人云从来不出门祸事祸事余因呈五王子颂朝生曰鹰扬尚父岂非钓夫熊罴入梦载以后车末生曰风猷盖代帝室以兴昔隐华岳白衣山人诞生曰抚军监国心前一星上皇恭默有闻无声化生曰晋阳宝驭胄出滹沱车书玉帛在朕躬何内生曰中有一子独坐思维是名月盖得陀罗尼二老人阅毕各称善余曰人天眼目先后错误从上何无一言老人云难瞒明眼杖人云居士才有功勋余曰争敢受赏一拜出过南涧涧曰山花涧水一路可观居士远来不易余曰碧岩青嶂道人受用果不寻常涧云今日难得主宾相见余云有劳降尊只恐瞻之不及涧云愚庵老汉神用何如余云年老不能出门遣某甲代看左右涧命侍者看茶余竟仗行童而出少顷复入余云呼猿洞里几个猿啼夜深难为听者涧云山僧寻常也不管他余云昨日有人从南高峰赶了一群鹿去涧云要且不得尘中主余云独坐不称尊涧云且喜居士亲到因更笑过幻庵庵云我无柱杖子你怎么夺却我拄杖子余呼和尚庵应诺余云莫嫌夺却更夺却了也庵云拄杖子聻余打侍者一下云且留取二十九棒庵命侍者作礼胡彦远居士举托钵话问余云大慧颂身在其中那得知却是何谓余云要见他德山也太远在胡云岩头一拶语如雷却甚显白余云羊便湿处卧胡云末后句毕竟如何余打一掌翁季祥居士问余云三玄三要兄作么生余遽与一掌翁云也莫草草匆匆余云还要第二杓那翁云辜他好意余云情知汝向野狐边接取残唾翁云兄毕竟作么生余更作掌势翁乃谢仁庵师乞食次谓余云兄也不得放过余云讨甚残羹馊饭来仁云老兄是我同参余云莫带累伊仁云有甚馒头　子快下将来余云今日且免教一顿仁云只恐不免余云自领去蝶庵师病次余往询之余云尊候如何庵云苦痛余云你往常不如此庵瞠目视余一上余云争奈何争奈何庵嘘嘘余亦嘘嘘庵侧身向里卧余拍掌三下遂出冰溪师过余问婆子烧庵这僧有过无过余打一掴云不唧溜汉冰云恁么则过在阿婆也余又打一掴云老兄生受去冰拟掌余云不得无礼冰云也要老兄知余云且放你去一机师掩关余一日过问云终日的呆桩桩死却了也一作破关势云头颅切须好看余云虾跳不出斗一曰乱走作么余云勘破这老师僧一曰倒退八百余击关门一下云限汝三日乃趋出祁季超居士举陆亘牡丹话闻余曰如梦相似南泉意在于何余云老兄不得作寐语超大笑乃云当时陆亘被他换却眼睛余云南泉眼睛却被肇公换却超更笑又余访季超居士超才见哀哀大哭余云休休超云老兄作么生余乃呵呵大笑超云休休余云这老汉今日一场败阙超云且望慈悲余云念公年老超引余入内坐定余云鉴湖水阔波浪腾翻偏有人向死水里浸杀超云葛岭山高梅花千嶂风颠汉奈何不肯知休余云笊篱输却俗人若论当机须让天然铲草超云赵州祇知唱赞当时法施还伊行者争先余云主宾相见须有言辞何不当场拈出超云兄弟一家自知好恶但当随分过时余云十年不见恐君不似昔时人切勿推聋妆哑超云今日相逢大家明取家里事正须倚杖看山余云君臣父子不是偶然何得抑己而已超云明暗正偏几翻话堕切忌虽休勿休余云石头一宗埋没向老兄手里超云新丰一曲扶起在阿师分中余云也莫恶口伤人我不惯这般虫豸超云何必偷香掩鼻只此间赃证分明余向超拈起布冠云这老贼争容得他超向余安放拄杖云劝老兄向这里坐时左右方进饭两人各大笑乃已过天童和尚尚曰天寒远来不易余云伏惟万福尚曰船来陆来余云不行鸟道尚休去余起谢茶余尝讲易至暌卦蔗庵和尚问如何是载鬼一车余云捉败云门不为分外蔗云石巩三平莫不是遇雨则吉么余云我不要半个我要一个蔗举拳余云泽上有火此是我往时节许多出乖弄丑今日举向人前面皮片片落了也还说他怎的好为老僧藏拙。
