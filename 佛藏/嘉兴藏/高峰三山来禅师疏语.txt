嘉兴大藏经　高峰三山来禅师疏语


　　高峰三山来禅师疏语目次卷上元旦表上元表中元表下元表庆佛诞表佛成道表结制进表解制谢表(二)解制意(二)忏期表讽华严经表(二)讽法华经表礼梁皇忏表然天烛意建盂兰会意(二)建盂兰会表讽药师经表讽金刚经表进弥陀佛表庆观音诞表进地藏表卷中文昌表祝圣帝表韦驮表瑜伽表修因表酬愿表填还寄库表燃天烛表祈祷平安意忏经意悔过修因意赈济孤▆意利幽意弥陀会意荐师弟意禳虎意祈雨意(二)荐师弟意表盘米意禳虫蝗意请水意寄名禳关意释子修因表卷下朔望祝延(增修)祝韦驮(增修)祝伽蓝(增修)祝祖师(增修)祝监斋(补)嘱孤魂(补)元旦(补)上元(补)中元(补)下元(补)祝佛诞(补)佛成道(补)祝堂头诞期(补)祝檀信诞期(增补)挂钟板语(增补)摘钟板语(附补)檀信祈福白意寄名禳关意寄名脱白意檀信讽经白意檀信讽经毕白意

　　三山来禅师疏语卷上

　　嗣法门人性统编

　　表

　　贺元旦表(代)

　　伏以元运初回识造化之伊始鸿钧聿转当气数之维新天道渐启夫亨嘉人事继祥于贞善因时庆祝即日依皈信官某诚欢诚忭稽首顿首上言窃惟叨荷君恩忝承贵胤一生宦海苦岁月之迁流半世边疆觉韶华之迈往疲筋力于戎马年复一年老颜色于风尘岁仍多岁隙驹易过倦鸟思归幸树帜在父母之邦宁兵爰以报国特披忱于僧伽之域集众兼为安禅且偷忙里之间用植因中之果欣逢元旦虔祝圣人海晏河清▆金瓯之永奠钟铭鼎勒期铜柱以长标伏愿仰仗佛慈频沾帝泽宜家宜国绥邦土而贻子孙乃寿乃康享天年而增岁历时时建无遮之佛事处处开最胜之道场再冀雨顺风调民安物阜瞻重熙之日康衢击坏永称正月春王歌大有之年鼓腹含哺长颂万年天子恪将藿悃莫罄葵私某无任瞻天仰圣踊跃欢忭之至谨奉表称贺以闻。

　　庆天官表

　　伏以福星朗耀欣瞻大帝紫微元祚方开快睹春王正旦火树辉煌午夜银花灿烂中天景福维新祥光普烛某等诚欢诚忭稽首顿首上言窃惟韶华淹忽岁月迁流半世虚生骄心类狂猿野马百年易老幻质同阳焰空花知形气之匪坚愧纷驰而未已四恩鲜报三业罔清兹盖恭遇上元一品赐福天官紫微大帝陛下圣仁莫测帝德难名普生意于人间四海乐阳春之有脚覃殊恩于天上万方仰造化之无心值三五而秉权统百千而会极某等喜逢圣诞敬竭凡私酌水献花敢云愚忱可达焚香炳炬尚期帝鉴能通伏冀衷存锡祉德着敷荣悯多罪之躬不惜慈膏遍洽广无私之化频倾圣泽下流乐利无穷欢歌莫既某等无任瞻天仰圣踊跃欢忭之至谨奉表称贺以闻。

　　庆地官表

　　伏以金风乍转咸惊肃杀之威玉露初回共发凄愉之叹幸圣神生于此际喜赦宥布在人寰合众欢腾群生庆祝某等诚欢诚忭稽首顿首上言窃惟凡情扰扰俗业营营室有六窗猕猴日纵其出入藤悬二鼠鸟兔时任其往来积罪垢于无边惹尘缘而莫解爱河汩没苦海沉沦兹盖恭过中元二品赦罪地官清虚大帝陛下金精毓质西极乘权值万物剥落之时留造化生成之德蚩蚩赤子悯日用误犯科条蠢蠢黎民念愆尤弘施方便恩逾覆载泽重栽培欣逢降诞之辰敬效圣人之祝香焚玉篆缭绕径透夫琼宫烛炳金蛇掩映潜通乎玉宇伏愿网开三面鉴彻一心放天上之金鸡丹诏从口中衔出飞人间之彩凤纶音自帝里宣来佩至德于无疆颂鸿慈而罔替某等无任瞻天仰圣踊跃欢忭之至谨奉表称贺以间。

　　庆水官表

　　伏以槐楠甫改气化之运维新霜雪频仍本源之思欲动胡焉冬临大冶倏尔春际小阳庆自此生厄由斯解某等诚欢诚忭稽首顿首上言窃惟生当末世时值衰微造业障于干戈林中恒不知而不觉集愆尤于尘沙劫内乃无重而无轻思寡过之未能图自新以无日衾影抱愧屋漏怀惭兹盖恭遇下元三品解厄水官洞阴大帝陛下恩波浩荡膏泽滂流滋化育以均调切吉凶而同患皇矣上帝悯世界之惊涛而将育冬官大哉圣人解斯民之困厄而搏转秋令乘兹圣诞特竭凡衷采藻采苹敬抒诚于片念倾葵倾藿虔表愫于微茫伏愿天颜伊迩圣智匪遥鉴此区区不彼舞松之祝纳兹款款薄言上寿之章手足欢腾中心庆跃某等无任瞻天仰圣踊跃欢忭之至谨奉表称贺以闻。

　　庆佛诞表

　　伏以梅雨洗新蝉断续咽声绕舍卫槐风穿御柳参差线影络皇宫祥光并象辇飞来瑞气随龙涎喷出笃生胤子特产圣人某等诚欢诚忭稽首顿首上言窃惟尘世茫茫娑婆渺渺凡夫博地一场醉梦谁呼业习弥天万丈迷云孰扫不有能仁之慧力畴为界地之医王幸悲愿以弘深喜端严而具足时当初夏生值令辰兹盖恭遇释迦如来金莲座下四生慈父三界大师历劫修因　地一声惊天壤一朝现相周行七步动乾坤为天上天下之独尊乃世出世间之罕匹某等自惭骨俗徒愧胎凡于世为遥未躬逢乎圣诞其生也晚尤念切夫良期这妙好而无由思庄严之若睹伏愿白毫舒采紫臂垂光荷叶荡青钱仿佛慈云笼玉阙蒲鞭摇缘水依稀瑞色映金盆触景物而歌飏仰化身之周遍长留仪范永作依皈某等无任瞻天仰圣踊跃欢忭之至谨奉表称贺以闻。

　　佛成道表

　　伏以瑞雪轻飘色映灵峰千片玉寒梅竞放香传鹫岭一枝春行苦周于六年道成临乎夜半机关迥异消息非常某等诚欢诚忭稽首顿首上言窃惟生缠三毒念着六尘即佛即心不识心何从作佛非迷非悟未经悟到底还迷良由修习之徒为故尔程功之罔效爰追先觉聿考前踪鹊宿顶门羡瞿昙巢旋螺髻芦穿膝上夸悉达跌作跏趺日冥目而忘机忽舒眉而破梦缘从攸始迹岂无由兹盖恭遇释迦如来金莲座下三祗炼性屡劫修真十九逾城雪山数去重三岁三更悟道残腊凡来又四朝见如来德相宛然觉众生妄想依旧敲翻漆桶宜致叹于奇哉打破泥关爰证身于佛矣伏愿慈光普浃悲智恒敷几点明星俾人人而快睹一双正眼令日日而常开永续宗源咸承法印某等无任瞻天仰圣踊跃欢忭之至谨奉表称贺以闻。

　　结制进表(代)

　　伏以月值小阳淑气潜回暖谷年逢大有人心渐乐亨衢当剥而初复之时乃善以达天之际欲窥佛旨须演宗风信官某诚惶诚恐稽首顿首上言窃惟至道难名因强名而名道禅宗莫解期可解而解禅打破虚空应向炉边出只手呼回梦觉还从座上拨双眉非存接引之婆心孰示周行之正路仪型不远期制宜遵兹盖恭叩释迦如来金莲座下娑婆教主雪岭能仁说法四十九年未识从前启口谈经三百余会仍于末后拈花寓意在于渊微垂端超乎色相法本非法言亦无言某驰逐风尘奔劳戎马日无宁晷鲜能习净以安心事每仓忙那得偷闲而学道虽闻明心见性之理罔谙参玄了悟之方幸昙华再绽于磐城故制日敬开于法苑乘兹孟冬之月爰结百二之期伏愿教铎高悬尽提醒夫聋瞆玄音独唱永震响于丛林奉龙象而欢腾布藿葵而虔达道场胜利佛事周隆某无任瞻天仰圣激切屏营之至谨奉表称进以闻。

　　解制表(代)

　　伏以雪点红炉偕东风而解冻金镕大冶并春色以增辉嘘橐籥于浑沦妙钧陶于造化时临大壮期值满圆信官某诚惶诚恐稽首顿首上言窃惟灵山启教拈花犹笑黄头少室传心立雪惟承碧眼显西来之大意殃及儿孙建东土之法幢追夫祖祢缘随例而举例为有条而攀条高着钳锤弘开炉鞴兹盖恭叩释迦如来金莲座下三祗证果百亿化身生出母胎便尔周行七步道成夜半岂云兀坐六年因自度而度人以先觉而觉后本来面目应知个个都存生死关头直令人人皆破某虽栽祗树未绽心花幸磐石成选佛之场就昙华播菩提之种期周百二两堂云鹤共飞腾化被三千无数象龙随蹴踏拟梯航之得渡聆鞀铎而徒闻临解制而建道场即法筵而行佛事伏愿佛慈昭被圣力匡扶宝杵降魔百万人天咸拱伏婆心护教恒沙国土尽依皈永修最胜之因长培无漏之果宗风大展法席弘张某等无任瞻天仰圣激切屏营之至谨奉表称谢以闻。

　　解制表

　　伏以东风回暖谷拆开兰箭生香煦日照高林映带梅花增丽万汇咸资大冶三阳聿转钧陶泰运欣逢善缘喜植某等诚惶诚恐稽首顿首上言窃惟生当叔季时值凋残饥馑兵戈几度频仍几度恼关山并里一番涉历一番悲听流移于南北东西随荏苒乎秋冬春夏寸因未布片善图修敬竭葵忱皈投莲座兹盖恭叩释迦如来金莲座下三身同体两足称尊广设慈航渡群流齐登彼岸弘施宝筏携庶类共越爱河大哉圣德难量至矣悲心莫罄某等形犹幻泡质似空花日息营为蜗角蝇头几战浮生梦浪鼠肝虫臂经谋觉寤寐以怀惭顾衾影而抱愧所幸五云法席时时导出迷途惟期半世尘劳渐渐脱归实际乘兹解制略积微勋炳炬焚檀堙云堆里豁开双目陈松献石野壑场颠倒泻一心礼法忏而雪我夙愆仗黎光而破兹黑业伏愿道成向上化浃无言昭察渊微鉴观详于五内凭临锁屑葑菲达乎三尊佛事庆附嘉筵道场随彰胜利接邻俱福比里咸安某等无任瞻天仰圣激切屏营之至谨奉表称谢以闻。

　　解制意

　　伏以罏鞴弘开铄破个中消息钳锤高举敲翻就里机关喜法席之频张庆道场之克备某等言念荆棘横身尘劳度日大梦谁能觉仰凭现世医王昏衢孰与开但仗当前导士晨钟暮鼓铿锵得自何来玉振金声条理终归实际岂谓玄音无至道须知妙义绝言诠某等奉鞀铎于五云植善因于千载葵衷可献聊将苹藻之供莲座惟依少袭馨香之味清风生于座下甘露酒自棒头虽歉承当却饶利益伏愿常辉慧日永布慈云期终制不终俨规绳于处处制解期不解绵功候于年年龙象频兴水云并集两堂欣跃四众欢腾众等无任激切屏营之至谨意。

　　解制意

　　伏以严霜欲断淑气嘘回暖谷春瑞雪将残东风吹破梅花面喜红炉之火正热乃大冶之金初成制日告圆嘉功宜表某窃念愧承鹫岭叨续曹溪抚杖履追随之徒下番毒手处耕鉴熙皞之域放个婆心故尔干木随身不吝钳锤在握募同檀信厂建禅期草贼一群且教闭门作活隙驹九十岂云画地为牢幸三月已周圆率两堂而忏解是僧是俗惟祈罪性皆空乃圣乃神但冀慈光普映方境宁靖佛事兴隆某无任惶悚之至谨意。

　　忏期修荐表

　　伏以淑气初回早见岭梅绽玉东风聿转渐看堤柳舒金正天运泰壮之时乃人心豫谦之候崇修应恪禴荐惟虔某等诚惶诚恐稽首顿首上言窃惟生当叔季世值凌夷南北东西落落关山惊跋涉秋冬春夏茫茫岁月信迁流虽叨兵火孑出之遗黎犹是尘劳羁縻之醉客寸因未而片善无闻念水木以心伤思友于而堕泪瞻依罔自报答何由敬竭葵衷皈投运座兹盖恭叩释迦如来金莲座下杰出灵苗天然贵胤薰修经累劫踊身早越爱河悲愿度群生垂手先从苦海某等形同幻泡质类空花见网情丝几欲剪除断去名缰利锁不由绊缚将来幸比屋接于五云愧素餐供夫三载乘兹制解略积微勋翻贝叶荐我宗亲启琅函祐予孙子酬居恒之信愿雪过现之愆尤伏愿宝筏弘施慈航善驾若存若没统济拔于无底篮中乃俗乃真尽潜调于没弦琴上寤寐欣兹异遘昕夕庆厥奇逢缁素咸安冥阳俱利某等无任瞻天仰圣激切屏营之至谨奉表称进以闻。

　　讽华严经表

　　伏以金篦刮翳篇篇玉屑等空花黄叶止啼个个金钱充宝藏宁谓依经解义何妨借路还家敬讽华严弘宣佛事某诚惶诚恐稽首顿首上言窃惟忝承佛胤愧续宗纲干木随身几度逢场作戏钳锤在手一番就地开炉期摄化以无言乃婆心之未了爰搜秘典普作皈依借此慈航度同俦免临流而濡足资彼宝筏携庶类冀望岸而回头虔竭愚忱上干圣造兹盖恭叩释迦如来金莲座下圣智天成慈悲性笃锡成三段教列小大之乘叠剖五支机分顿渐之路四十九年无一字由来字字超宗三百余会匪言诠其实言言契理众等性根各异利钝不同仁见谓仁智见谓智统希楼阁门开遮不言遮表不言表岂俟别峰相见伏愿遍参知识广历由城踏普贤之道场法旨宣时流酥酪游毗卢之性海玄音播处涌醍醐无论有情无情不拘出世入世真灵不昧妙体全彰某等无任瞻天仰圣激切屏营之至谨奉表称进以闻。

　　讽华严表

　　伏以菊谢篱金雁影排空行作字冰生池玉蛩声聒砌韵成文杂梵呗以铿锵逐檀烟而缥缈衷因事表法以时宣某诚惶诚恐稽首顿首上言窃惟人生幻梦尘世空花傀儡场头徒作千般播弄猢狲室里那能一觉安眠几回梦悸魂摇倏尔心寒胆裂故乡离落犹是黄口儿童异域飘零将成白头老叟愆尤易积善德鲜闻敬厂微勋演扬秘典兹盖恭叩释迦如来金莲座下勤修证道方便度人悯赤子之无知简其功不简其过怜婴儿之有觉许之忏更许之修幸大法备于华严而皈依投于宝藏由域一百一彷徨踯躅于今朝知识五十三仿佛参寻于此日伏愿遥舒绀目大放白毫炳炬焚檀宝鼎银床敷猊座献花酌水金瓶玉觯映莲台俾迷途出自须臾使觉路开于当下冰消夙障骈集新禧某等无任瞻天仰圣激切屏营之至谨奉表称进以闻。

　　讽法华表

　　伏以一乘妙道星河朗映中天七轴灵章鞀铎高悬午夜提醒群生幻梦烁开庶类昏衢于教为欢而遵乃实某等诚惶诚恐稽首顿首上言窃惟生秉俗骨体赋凡胎值佛无缘未获亲承雨化穷经有志鲜能力究鸿文徒荏苒以逾年但蹉跎而度日个中消息既已罕闻就里机关何从得觑扪心觉愧顾影知惭兹盖恭叩释迦如来金莲座下道超今古法利人天为众生瞻岵之慈尊悯穷儿早令堂前认父作斯民接引之导士悲火宅快教门外抽身三车任彼乘来一宝勿令迷去指从分内出自胸中伏愿灵山俨在鹫岭无忘佛口如佛心诲我深于怜我法音宜法旨度人甚若教人第居佛事场头皆被光明会下纵云罪何罪不消匪曰功亦功可录从此识皈依之有自于焉见摄受之无差三有同资四恩普报某等无任瞻天仰圣激切屏营之至谨奉表称进以闻。

　　礼梁皇表

　　伏以运转乾坤梅蕊开时心蕊绽时逢泰壮雪花尽处罪花凋喜天道之维和幸人心之乐善功自新举典由旧章某等诚惶诚恐稽首顿首上言窃惟身沉苦海心汩爱河三毒萦缠那识解粘去缚六根造作惟甘带锁披枷每日用饮食而不知致动静起居之罔觉积愆有自寡过未能爰涤丹衷敬陈绀殿兹盖恭叩释迦如来金莲座下身以类化道自修成名拥至尊十号具彰难比量果圆正觉一乘顿悟没遮拦▆自度而度人兼出世而入世某等皆属血气俱有心知木本水源孝思弥勤于宗祖兰芽桂萼志事切启夫儿孙第愧报称之无能且恐创垂之未当仰资秘密俯尽皈依佛礼千尊觇慈容之有格函开十轴验法力之无疆伏愿慧光普照悲智常明即幻即真且效梁皇之往事非梦非觉权敷宝志之灵文从此识罪性之本空不在外不在内不在中间于焉念因缘而不偶也无前也无后也无今际愆尤俱释障业齐蠲某等无任瞻天仰圣激切屏营之至谨奉表称进以闻。

　　然天烛意

　　伏以佛慈广被聿闇迁善之门圣泽弘敷爰启修因之路仗慈光而遍照资慧炬以长明有感必通无求不应某言念久处昏衢常居暗室明明觉路不知登跻何从落落光天未解仰瞻奚自甘作迷途之醉客徒成黑业之苦人敬表惟虔特申白意伏愿白毫舒采绀目垂青纳此区区葵藿有心皆可供鉴兹款款葑菲无物不堪陈既倾奉于无量诸天冀照临于光明会上随衷降格应事呈祥某无任激切悚惶之至谨意。

　　建盂兰会意

　　伏以恩重三年孝孺动百年之慕身生十月时序起七月之思凛霜露而怀亲乘欢喜而叩佛营盆摅素集会倾诚某等忝入缁流未酬俗德哀哀父母谁无鞠育之劬劳杳杳宗亲宁忘本源之水木无奈时当杂乱奉祀莫讲于春秋兼以地阻关山庐墓空怀于梦寐追思有志报答无由值兹中元之期实乃赦罪之候欣逢帝诞喜荷佛慈礼忏讽经度亲资于宝筏焚檀炳炬破暗出彼昏衢施法食而利益冥途演咒章而赈济苦▆伏愿官以帝尊佛从僧祝赦则赦冤亲之罪不但生我二人喜则喜真俗之伦岂止自恣弟子时辰善吉佛事周圆莫罄葵私仰希莲茹某等无任踊跃欢忭之至谨意。

　　建盂兰会意

　　伏以白帝乘权广布金秋之令地官降诞弘开赦宥之条触西风而怵惕凛玉露以悲伤水木思深孝慈念切某等言念身居幻海事绊尘劳世局纷纭苦驰求之不暇人生扰攘奈奔逐以难穷三业鲜清四恩未报值兹中元胜会共建盂兰道场仰叩如来庆延圣帝超宗荐祖用酬罔极之恩济苦拔孤愿解幽冥之厄启琅函而潜培觉性宣宝忏以密涤愆尤慧炬照昏衢黑路灼开游正路瑜伽赈苦爽冥途裂破达通途各负葵衷统皈莲座伏愿慈光摄受帝德降临度三世之冤亲同登极乐拔四洲之滞魄并证菩提方境咸安冥阳普利某等无任踊跃欢忭之至谨意。

　　建盂兰表

　　伏以梧叶飘黄山寺梵钟云外冷芦花吐白汀洲渔火雨中寒每触景于风霜觉伤心于水木事因报本制效营盆某等诚惶诚恐稽首顿首上言窃惟统为人子各有天伦三尺微躯父兮鞠而母兮育百年孝养终未慎而远未追况当乱离之时兼值关山之隔愁云惨雾徒伤东奔西逃冷草荒烟莫问南墦北郭追思有自荐悼无由兹盖恭叩如来金莲座下名称大孝德备能仁说法利双亲严慈俱生于天上开权资万有接引普济于人间逢兹中元之期结作盂兰之会乃僧乃俗乘欢喜而建道场无冤无亲仗圣神而赦罪过苹藻可采般般信手拈来葵藿宜将一一随心献出供十方之龙象尽一日之盆餐伏愿潜资道力默荷滋培甘露踊醍醐顿使焦肠立润河沙变法食能令枵腹频充苦爽尽却饥虚宗亲咸获饱满凡衷可格圣泽常流某等无任瞻天仰圣激切屏营之至谨奉表称进以闻。

　　药师表

　　伏以人心随剥复创旧即以图新佛力妙提槜消灾因之延寿感慈悲之无量期悃曲之能伸建作道场扬为佛事某诚惶诚恐稽首顿首上言窃惟多缠业障未涤愆尤六根六尘逐因缘而构▆十手十目听楷视于幽微每积垢而不知致罹▆面罔觉悔已▆晚忏犹谓运兹盖恭叩药师如来金莲座下菩萨发愿大觉证身相现琉璃四八庄严恒具足道兼明行十三誓愿总圆成拔诸苦于网罗画众生而安立其仰同岵峙蠢似婴儿称号闻名一一声中如觌面歌功颂德时时念上若依慈爰挂续命之缕用点光明之炬照开黑业绍起长年伏愿弘誓常存悲心不退件件拈来都是药允矣济世医王般般指处尽皆师大哉接人导士俾自迷而得悟使绝后以再苏果满菩提愿符微妙某等无任瞻天仰圣激切屏营之至谨奉表称进以闻。

　　金刚表

　　伏以烦恼矿坚破除必须于智慧人我山峻摧折乃证夫金刚消息本自难穷机关由来叵测幻而仍幻冀亦非真某诚惶诚恐稽首顿首上言窃惟尘情维系世网羁縻于道无闻拟说法名为说法而心未悟思如来意见如来徒添项下之枷未拔脑门之楔事事凭为实据般般视作坚牢迷却心珠昧兹秘典兹盖恭叩释迦如来金莲座下身似虚空法如筏喻着衣持钵偶焉舍卫城头洗足收衣倏尔莲花座上演杨妙法言言破相为宗漏泄玄机字字归根匪实其鲜明四句岂谙全经色见声求面目依稀还错过电光泡影形容仿佛俱差池布施妄比于河沙庄严罔侔夫身相伏愿清予夙障启我灵根识四大之本空镜里花兮水里月知三心之莫得梦中事也影中形名以难名坏而不坏某等无任瞻天仰圣激切屏营之至谨奉表称进以闻。

　　弥陀表

　　伏以方绝东西心净便成西域国无苦乐身严即是乐邦接引凭大觉之慈尊薰修在中怀之笃挚莲开九品光彻三途某等诚惶诚恐稽首顿首上言窃惟体受凡胎心縻世网茫茫苦海不知飘落何从渺渺爱河一任沉沦莫晓既头出而头没且数往而数来苦失足于秽泥思化生于净土勤于寤寐出自肫诚兹盖恭叩弥陀如来金莲座下白毫宛转绀目澄清悲愿度众生每向娑婆垂只手慈衷矜庶类时从界地着番心大哉弘誓之难量允矣深思之莫报某等专持名号注想容颜妙好庄严天上天下难比况哀怜摄受人非人等悉归依观掌上之明珠随心花而灿烂睹顶间之毫相逐素影以舒徐仗作导师依为慈父伏愿提携赤子抚育婴儿莫教堕入尘劳宝网光中常化现直令登于彼岸金绳界上听逍遥声声念处尽弥陀步步行时皆极乐冤亲总利真俗咸孚某等无任瞻天仰圣激切屏营之至谨奉表称进以闻。

　　观音圣诞表

　　伏以玄鸟新分雨洗淡红桃萼嫩黄鹂乍啭风摇浅碧柳丝轻当时序之芳辰值圣人之佳诞欢腾莫既庆祝何穷某等诚欢诚忭稽首顿首上言窃惟形气虽同根茎各异芸芸庶类都乘二气生来挺挺至人独自群伦拔出良由薰修于屡劫故尔示现于一朝笃钟非常诞生不偶兹盖恭遇观音大士猊座下三摩证道自在安身紫竹林中一线炉烟绕鹦鹉普陀岩畔满瓶甘露澍杨枝称大悲而大慈兼救苦而救难某等颛愚赋性傀儡成形汩没爱缠多积三生之罪障感孚至德冀成万种之提携逢兹圣诞之期特尽凡忱之祝伏愿曲垂慈照广运悲心救苦寻声统众生总归于寸地分身应化如片月普映于千江百千手目百千光万亿神通万亿显时时觌面在在闻名某等无任瞻天仰圣踊跃欢忭之至谨奉表称贺以闻。

　　地藏表

　　伏以苦趣沉沦超升必资于圣力冥途浩渺▆▆▆赖于慈航非仗悲愿之弘深畴作提携之方便衔恩有自报答无由某等诚惶诚恐稽首顿首上言窃惟冥阳异道苦乐殊途积罪业于生前行不着兮习不察受波吒于没后昼无息也夜无停纵追悔而无能但婴当之莫脱如斯苦楚谁实致之若尔冤仇孰为解矣兹盖恭叩幽冥教主本尊地藏王菩萨猊座下如来上首菩萨应身手掌明珠万道毫光烜地府肩担锡杖一茎宝树度慈亲仰弘誓于无穷知慈衷之未罄某等鲜修善业多作罪因忆生我之劬劳昊天罔极思抚予之鞠育沧海难量愧温清未效于枕衾乃定省犹疏于晚旦罕将菽水遗恨终天诚恐堂上之双亲过为儿孙之计反因庭前之稚子致添父母之愆冥冥不忍低徊暗暗难堪打算伏愿孝通人已德被存亡念人人有报本之心各利宗亲登彼岸俾个个得出离于苦咸消罪业等河沙尽度众生悉空地狱某等无任瞻天仰圣激切屏营之至谨奉表称进以闻。

　　三山来禅师疏语录卷上终
嘉兴大藏经　高峰三山来禅师疏语


　　三山来禅师疏语卷中

　　嗣法门人性统编

　　表

　　文昌表

　　伏以麟趾呈祥喜家声之克振螽斯衍庆贵世德之作求烈谟拟式为显承志事每期其继述于心切切而念皇皇某诚惶诚恐稽首顿首上言窃惟纲常为先人伦首重参天赞地化育并资夫三才父干母坤生成兼统乎六子既生生而不息乃世世以无忧胡为乎叹嗣续之艰难长不存而少▆育吁嗟矣冀箕裘之有托绍厥祖而承厥宗寤寐关情晨昏系念兹盖恭叩梓潼帝君弘仁大帝陛下九天开化七曲司衡握桂籍嗣籍之权无私侔于造化当作父作师之任至德播于人间虽阴骘之在天实鉴临之惟圣某多生积垢半世招尤不识不知方寸或邻于刻薄而微而显恒居恐堕于伤残痛膝下之寥寥谁是斑衣而戏彩悲庭前之落落且无菽水以承欢敬竭悃诚虔申祷祝伏愿慈衷默祐圣志潜孚录其功略其过阊阖门中彩凤驾祥云飞出燕我子诒我孙阊阆庭里石麟随吉梦迎来绵绵快血食之悠长赫赫永明▆之▆▆▆▆▆▆▆▆▆▆▆▆▆▆▆▆▆▆▆▆屏营之至谨奉表。▆▆▆

　　祝圣帝帙

　　▆以正气参天万古纲常悬日月英风盖地千秋▆▆镇河山丕亦汉室之长城允矣刘家之砫石丹心事死赤函如生某诚欢诚忭稽首顿首上言窃惟世宁皆空人生总幻所不朽者止此忠臣义士之名孰为留焉惟兹辟地开天之业果精诚之可贯自壮烈之能传慨彼狼心狗行之徒多作卖国欺君之事肝肠莫问行径难看未有谋智兼全贞威克备如圣帝者也兹盖恭遇关圣帝君座下英雄特出豪杰挺生义结桃园羡难兄而难弟鼎分蜀国称是君而是臣都俞吁咈于一堂令共友恭以万世勇且圣圣且神德无以加侯而王王而帝尊莫能及值兹降灵之候用表庆祝之私烟尘扫不开岁岁今朝仍饮马余氛洗未净年年此日又磨刀某乃武无闻于文未谙我心匪铁追金石之孤忠能无怀想君志难忘痛舆图之割裂愿借荡平伏冀心常捧日力再回天偃月青龙百二十斤休放下胭脂赤兔千里一日更乘来长为今古之式凭永作乾坤之攸赖士民瞻仰夷夏钦崇某等无任瞻天仰圣踊跃欢忭之至谨奉表称贺以闻。

　　祝韦驮表

　　伏以护法为心凛凛肝肠坚似铁降魔在手雄雄力量重如山披甲胄于浑身冠金鍪于元首今古瞻仰真俗钦崇某诚惶诚恐稽首顿首上言窃惟法化难穷佛佛出而佛佛显僧伽无量人人进而人人修何山清净以安禅须借光明之昭被慨自挽近之代多见法弱魔强因思像季之时孰能摧邪辅正非凭圣力莫仗维持兹盖恭叩护法韦驮尊天普眼菩萨座下威灵千古应感三洲示现童身修成一百七十世庄严宝杵拿定八万四千斤永为法苑之干城长作丛林之山斗伏愿慈心不退悲智常流宁坐最后之道场硬骨两茎卓立何妨亿万劫不忘从前之愿力痴心一片皈依无论百千尊既为将为相为菩萨且护佛护法护僧众神通叵测功德无边某无任瞻天仰圣激切屏营之至谨奉表称进以闻。

　　瑜伽表

　　伏以冥报罔穷类类辛酸亿万种幽途不爽重重地狱百千般念孤田之无依仗仁慈之济拔大施法食普作津梁某等诚惶诚恐稽首顿首上言窃惟理出大同事非少异贫贱富贵生来自有端由善恶是非死去岂无应报盖即因而即果乃无误而无差昔莫过于三途罪难逃于百劫魂飞胆裂荒林惊野吹之声鬼泣神号幽遂动冥愁之惨不由方便胡自出离兹盖恭叩释迦如来金莲座下师称调御善解世间清净法身洵哉一尘不染慈悲度众普矣万类齐资奈彼披枷带锁之徒尽陷铜城铁网之内遇观音之现相焦面呈形幸如来之垂慈阿难启教瑜伽事演佛事爰彰某身负愆尤心存利益虔结无遮之会敬开▆济之场伏愿惠泽滂流光明遍照河沙变从七粒满地飞玉液琼浆秘密唱于一言虚空响金声木铎咒力不容思议观想莫可测量法绝见闻功沾存没某等无任瞻天仰圣激切屏营之至谨奉表称进以闻。

　　修因表

　　伏以轻风敲翠竹声传法苑响琳琅瑞雪落寒梅香莲华坛生馥郁喜天心见于七日幸淑气回自一阳理宜降康事祈戬谷某等诚惶诚恐稽首顿首上言窃惟生逢末运世际衰微寄迹蓬庐恒念四恩之难报劳形传舍每苦三业之未除顾影自惭抚躬多惧敬陈愚悃干冒圣颜兹盖恭叩释迦如来金莲座下慈悲摄受功德弘深开方便之门无论有情无情齐归化育辟接引之路不拘出世入世咸荷帡幪宝筏常施梯航日设某寸诚虽结片善无闻扰扰尘劳冀清凉而歇足茫茫苦海期彼岸以回头乘兹阳复之辰特效伊蒲之供舞松拈柏设仪戒以作津梁炳炬焚檀普法施而为甘露敢谓莲栽石上惟祈花落雨中伏愿圣照无私诚孚有格祐偕老之伉俪再见铜狄摩挲祈云仍之箕裘更逢玉阶转影宗亲普度罪障齐消某等无任瞻天仰圣激切屏营之至谨奉表称进以闻。

　　酬愿表

　　伏以律协夹钟春运隆时景运朗机临大壮雪花尽处罪花凋葵忱期以达天藿悃宜于奉圣用酬夙愿虔致丹衷某诚惶诚恐稽首顿首上言窃惟生值乱离时当鼎革南迁北逐苦徙倚之未宁东去西来觉纷驰之难已历韶华而易迈积岁月以滋愆罔报四恩徒增三业间因时而举念或缘事而倾诚信愿良多酬恩未暇兹盖恭叩释迦如来金莲座下尊隆十号果满三祗方便为航听随呼而随应慈悲作筏任或往而或来行人靡滞于深头接引直登于彼岸许修因而植福喜忏罪以崇功某每切依皈常勤呼吁化凶为吉冥中默仗栽培转祸成祥暗里潜蒙烛照欲伸表答特进凡仪伏愿摄受无边鉴临不昧一念了而念念俱了期菲供之可将一事周而事事皆周冀精诚之毕达起居尽利内外咸安某无任瞻天仰圣激切屏营之至谨奉表称谢以闻。

　　植福修因填还寄库表

　　伏以临值二阳知复机之既转干生三昼识泰运以将还正小往而大来宜理存而欲去葵衷自靖藿悃可通某诚惶诚恐稽首顿首上言窃惟叨生尘世愧处寰区幸兵燹以无忧喜太平之得睹天高地厚仰覆载于何穷日照月临被光明于无量亲恩未报君德罔酬兼日用而积愆矧梦魂而多疚以此自惕用是思修兹盖恭叩释迦如来金莲座下其人称圣于法为王搭梯设航痛娑婆飘零之无息呈桡舞棹嗟苦海流荡以何穷作方便而指迷使皈依而袭福但悭贪之可破般般都教行来就因果之当崇种种随伊做去某诚孚一念虑感三生恐过现未之愆尤无从洗雪依上中下之仪制建作道场礼浮屠俨金容之如在寄冥簧期宝藏以长存宣御制而讽灵章设瑜伽而然诸品预修先勤佛事夙债偿于填还伏愿非实作实虽虚不虚鉴厥微芒数树松花犹可献采兹葑菲一炉柏子尚堪焚佑偕老之室家庇合庭之长稚莲眸永盻蚁志恒依某无任瞻天仰圣激切屏营之至谨奉表称进以闻。

　　酬天悔过表

　　伏以月值小阳淑气转坤维之轴年逢大有天行表乾健之功宜谢地而酬天用抒诚以作事缕衷在善积悃惟殷某诚惶诚恐稽首顿首上言窃惟叨生末世愧处凡尘时息起居恒兢兢而自励日用饮食每扰扰以徒劳虽幸耕凿之无忧或多愆尤之易积四恩未报三业鲜清敬竭葵私仰于莲座兹盖恭叩释迦如来金莲座下慈心度世圣智悯人鉴厥幽微有愿期于毕达昭于屋漏无衷不在降临某因落尘情故缠俗业积年累月竖宅兴工或震土府于方隅位中或伤物命于镬锄底下蜎飞蠕动未遂超升南北东西无由安镇今则崇修佛事建设法筵仗法宝以安宁设瑜伽而济度炳然慧炬照长夜之昏衢焚爇明香除秽邦之积臭伏愿莲眸远瞩玉臂长垂提携六道众生共登菩提岸畔接引四生庶类同入般若船中使人物以咸资俾冤亲而普利善余庆益事获平安某无任瞻天仰圣激切屏营之至谨奉表称进以闻。

　　平安意

　　伏以青阳司令嘉会近于未明缘野分芳亨途达乎景福当天行流转之候乃人心斋袚之时念笃精勤事修祈祷某等言念身居幻海质类浮[泳-永+圖]起灭不停野马驰于三际动止莫遏狂猿跳在六窗愆尤惧咎于阴阳洗涤未经夫旦晚抚膺抱愧顾影怀惭共竭凡忱同希圣鉴上借资于佛力希加被于衡茅建作道场爰成佛事虽曰流行有数瘟疫或乘于维时然而搏捖在心转移必因乎当念▆图功而微福期寡过以消灾伏愿感而遂通求则斯应降岁时之丰泰十日雨五日风锡比里以清和老者安少者育豺狼不踞于当路虎豹无待于驱除四境康宁人方静▆某等无任激切悚惶之至谨意。

　　忏经意

　　伏以苦海无边贝叶翻时成筏渡昏衢有路琅　启处耀光明正当烦而思厌之时实乃人能合天之际癸衷可格莲座祈通某言念生值乱离时逢衰替少离乡井望关山而雾惨云愁长列阵行披甲胄而肠回胆裂非谓功成于百战岂知垢重于千途清夜羞惭居恒愧悔幸佛慈之广大爰开寡过之门尽片念之战兢方择自新之路讽经礼忏以其实不以其文雪罪消愆慎于来勿追于往伏愿慈光遍照慧日长舒悯蠢蠢之愚忱曲垂洞鉴纳区区之肫念俯察渊微俾夙业以冰消赐新禧而骈集某无任激切悚惶之至谨意。

　　悔过修因意

　　伏以理欲殊途几希严于清夜天人异路关捩转自渊微慎独乃能褆躬崇修爰以袭祉凡衷俯竭慧日高悬某言念生当叔季世值凌夷险阻倍尝听流离于东西南北艰难历试经挫折于水火兵戈随日月之升沉苦韶华而征迈鲜修善业未布功勋忽履薄而临深爰呼天而吁地忏悔莫及祷祝无由仰凭救世之医王为作接引之导士狂心乍歇即从梦觉呼回妄念稍停便自洪波渡出渐渐使归正路徐徐令脱迷途福可修也任其修罪宜雪兮随之雪伏愿纲开三面镜彻一轮照我肺肝幽独无微而不鉴宽予手足居恒有过而皆除聿迓嘉祥顿消夙业某无任激切悚惶之至谨意。

　　赈济意

　　伏以品类无涯德惠必先于利济幽冥难罄沉沦首赖于提携盖有善业无闻之伦堕诸苦趣岂无慈衷尽度之念结作道场虔布津梁专行赈济某言念四生异质六道殊途福则生天既翛然而独步罪乃为鬼复坠矣而难超渺渺落在铁城茫茫陷于苦海出头何日脱体无期幸仗我佛之慈悲爰作利幽之佛事无遮会上洒甘露之琼浆施食坛中饱醍醐之上味密言重宣处变七粒为河沙观想乍起时凭一心而周到伏冀佛光普摄法力咸资南北东西总乐邦远者来而近者悦鳏寡孤独皆充满渴则饮而饥则餐乘此胜因执为公据某无任激切恳到之至谨意。

　　利幽意

　　伏以苦爽无边仗法施而普济神通难量入鬼趣而咸资启教有原利生莫罄某言念人生尘世每多负疚而积愆身落冥途鲜不随因而感果痛幽关之渺渺悲泉路以茫茫倍吃千酸深耽饥渴非凭赈济何自出离兹盖恭叩启教大士而然鬼王案下焦颜现相菩萨化身示最苦之形容代众生变饥嬴之状施拯危之方便告尊者兴动忍之怀因仰吁于慈尊故俯怜乎孤田法昭焰口教演瑜伽虔集缁流敬遵巨典作利幽之佛事魍魉魑魅统借提携建无遮之道场水陆飞沉同希济度搅长河为酥酪变大地作黄金饱此饥虚烊铜热铁成甘露解彼冻苦枷锁杻械尽珍裳感咒力之难思赖圣功之叵测恩沾庶类泽被三途某无任激切恳到之至谨意。

　　弥陀会意

　　伏以性生不二有生总会于无生好善攸同乐善欣从于行善值天理初还之候乃人心向上之时思返本而归元故合里而作事某等言念凡尘扰攘世事纷纭心非无心纵有心而心匪在佛口徒有口非无口而口不依真恒出俗谛之常谈多为扳缘之妄想造诸罪业鲜所依归兹乘朔望良辰敬结弥陀胜会初念中念以至究竟念念念从观想生来千声万声迄于无边声声声自真诚唱出庄严相好宛转目前宝网金绳依稀脚底伏愿无忘悲愿普度众生处处是西方无论东方南方北方总成极乐花花皆九品不拘上品中品下品尽入莲池接引登最胜道场见佛悟无生面目寸衷毕达一志咸孚某等无任(云云)。

　　荐师弟意

　　伏以慈云普覆十方普仗鸿慈法雨频倾万类频资善法合冥阳而尽利统缁素以咸孚敬竭孝忱用申荐拔某言念亡师弟某生同襁褓长共祗园埙篪韵自天成既一唱而一和恭友笃从道谊任或疾而或徐故吾之生也先弟而生何弟之去也预吾而去半生劳碌虽顿脱夫利锁名缰毕世奔驰尚沉浮于爱河苦海惟恐尘愆之百结犹幸法服之三加得承清净于福田宜资安养于乐国建兹法会仗作津梁伏愿九品托化片念往生一句阿弥陀极乐国中垂接引十称南无佛恒沙界内借提携出秽邦而游净邦离此岸而登彼岸显微俱格存没齐资某无任激切恳到之至谨意。

　　建虎醮意

　　伏以天心乍复玄穹默眷苍黎人事初回抟捖潜通造化盖以否极将泰之际适乃杀而转生之时有求必摅无感不应某等言念生逢末季运值凌夷东奔西驰苦兵戈之载道南来北去兼饥馑之频仍几番雨暗而云愁无数猿啼而鹤唳幸烽烟之告息乃黄茂之有年人渐还家民方安堵当路之豺狼既剪在山之虎豹仍多赤子林林涉丘原而足濡黎民总总睹荆棘而魂惊虔告神祗敬修斋醮伏愿护兹邦域保此孑遗敛负嵎之爪牙善搏无烦于冯妇遣逼人之猛兽驱远不待于姬公逐逐全消耽耽寝息庶几乐土乐土重赓得所之诗更幸其亡其亡再颂苞桑之易一方安静四境无忧某等无任激切恳到之至谨意。

　　表盘米意

　　伏以一粒为餐横吞日月江河满半抄作供烂煮乾坤草木香菩萨白掌上呼来鸦雀从饭时噪出诚归片念缘属千家某等言念虚生尘世枉度岁华凿井耕田日用茫茫无可据饥餐渴饮晨昏扰扰竟徒然愧善业之无闻觉愆尤之易积幸僧开接引故米供盘陀云水频仍不弃沧溟之一滴象龙俱集敢辞湖海之余波值三载而周圆就道场而表忏伏愿因斋庆赞即物明宗洗却赵州盂休从钵外安柄识得庐陵价须知米里有虫人人齿上带余馨个个口边无白醭饔飧不罄早暮咸资某等无任激切恳到之至谨意。

　　祈雨意

　　伏以慈云东荫有情法界尽沾恩膏雨西流无量苍生咸待泽有求必应何感不通某等言念八口之家在食一岁之望惟秋毕顺箕调始惬谋生之计水耕火耨期逢大有之年嗟石燕之未翔叹商羊之不舞雨金雨粟卓尔彷徨呼癸呼庚无端反侧始蒙蒙而还烈烈方涤涤而转炎炎虽曰甘露频倾究竟殊方顿隔出而作入而息知人事之多愆南山云北山雨岂天道之不谷挽回宜急祷祝惟虔伏愿惠泽天浮殊恩帝降洒杨枝之水遍大地以布黄金泛八德之池普率土而敷白玉品物亨而雨旸若物华稔而黄茂丰四境康宁一方安泰某等无任激切肫恳之至谨意。

　　荐师弟意

　　伏以死生异路痛骨肉以分离来去同原知性天而吻合虽僧伽不碍于来去奈手足难忘乎生死爰设道场持修荐拔某言念辞亲割爱椿萱之德未酬办道修真友于之情徒切既心伤于秋霜春露触时序而思高堂复念动于流水落花睹景物而悲棠棣兹者亡僧某同胞共气忽破连理之枝埙唱篪随顿拆雁行之阵觉至情之难没资法力以超升值此四九之期用礼三昧之忏伏愿慈悲摄受方便提携接苦海之沉灵登于觉海脱冥途之滞魄证入真途庶几报我亲资我弟仰赖佛慈于以了予衷毕予愿总承法化幽明俱利存没咸安某无任激切肫恳之至谨意。

　　祈雨意

　　伏以洪水初平忧勤尤仅于圣虑井田既制沟洫更严于农畴惟稼穑之作甘故耕耘为急务天时既顺人事皆康某等言念日用劳生饔飧系念胼手胝足将云东作而西成负犁荷锄止冀春耕而秋获知助长之非得思秀实之可期兹者旱魃为殃天行失序平田万顷苦极目而如焚缘野千畦叹嘉禾之俱稿五日风十日雨徒望切于云霓九年耕三年食空计盈于仓廪昭苏无日待露为劳兹盖恭叩玉帝陛下作宰玄穹应身金阙咸亨品物掌风雨露雷之权粒我蒸民司百谷草木之命本好生而恶杀匪惠迪而降殃良由族姓之积愆以致上天之来罚焦枯云极祷祝以虔伏愿普降滂沱弘施霈泽灵文转处慈云与密云并垂贝叶▆时时雨同法雨齐落点点皆甘露须臾应协鸣鸠在在洒珠霖顷刻翔飞舞乌解倒悬之至望回涸鲋之余生万姓俱沾四方胥庆某等无任激切肫恳之至谨意。

　　禳虫蝗意

　　伏以麦秀两岐觇灵长之有道蝗离四境识令尹之无私射隼因害于嘉禾田禽为妨于农事保兹稼穑念此艰难某等窃惟谷以养生食为滋命嗷嗷八口俱取给于西成亟亟三时尤致勤于束作不恤耕云而种月惟期鼓腹而舍哺讵知物本无情在天心以生物始信灾由自致因人事而降灾南北东西遍野惊虫蝗之蚁聚青黄赤白一方叹蠕动之云屯瞻彼田畴谁能堪此乃予族姓莫可如何爰建祈禳之道场特修挽回之佛事虽曰采苹采藻可无资于稻粱其实作羹作汤断难免于朝夕伏愿彼苍眷顾上帝降临蠢矣黎民既知非而悔过嗟哉物害令默化而潜消而耕而耘仰足事而俯足育其秀其实仓以积而筐以盈夸贯朽之粟红免展转于沟壑室无悬磬人乐有年某等无任激切肫恳之至谨意。

　　避乱砦居请水意

　　伏以井养无穷浚银波于岳渎川流不息喷玉浪于江河民非此而不生物借兹以能济于卦为坎其令在冬某等言念世局艰难兵戈抢攘孤忠自矢期全骨肉于危途同患相关意保黔黎于梓里朝筹夕画百计千方触目日警于狼烟伤心时谋乎聚处高飞惊曲木不得已卜岩石以图安晚旦切忧勤无奈何望泉流而待泽惟心亟亟厥念皇皇兹盖恭叩本境龙王案下神通莫测功德难量呼吸迅雷霆风伯雨师惟号令须臾成搏击波臣海若共追随一怒致九年之忧片慈普万方之润伏愿山泽通气风水成功混混源泉每羡盈坷而后进茫茫昼夜咸叹逝者之如斯任汲取于渴饮饥飧随分给于炉烟灶火四境齐沾千家俱利某等无任激切肫恳之至谨意。

　　寄名禳关意

　　伏以夭寿不二尽性乃能事天祸福难期修身所以立命赖有关捩之可转岂无诚悃之能通谊厉至情兴遵旧例某言念身当国事念切生民值军务旁午之秋担地方抚绥之任未酬先德图启后昆幸弓冶克绍乎箕裘期显承长光夫继述嘤咿赤子恐关厄之相侵黄口儿童虑星辰之不遂谁为怙恃莫罄抚摩兹以三索之男投礼至尊之座庭前戏彩斑衣宛似缁衣膝下承欢圆顶犹如摩顶实我子非我子因无名而寄名虽非僧呼为僧就假相而变相伏愿慈光▆荫悲愿昭苏至德栽培寿域弘开于紫极金轮运转福星朗耀于中天欣桃实之敷荣喜椒花之应瑞长夸彩凤永羡石麟某无任激切肫恳之至谨意。

　　释子修因表

　　伏以法雨滂沱沾濡无岐于二谛慈云叆叇氤氲总出乎三尊蒙兹荫覆之余涤此尘缘之垢惟虔顶礼致敬依皈弟子某诚惶诚恐稽首顿首上言窃惟四生异质六道殊途为俗为真血气钧陶于大造即因即果生成涵濡于寸腔一念分善恶之关片衷别圣凡之路贵在梦中能觉期于迷处得醒勿弃有为俱成无漏兹盖恭叩释迦如来金莲座下在人称圣于法为王历劫熏修为难为而忍难忍因时接引智度智而愚度愚坐现在之道场昭证盟之功德某愧圆僧相忝入缁流割爱辞亲冀诞登于彼岸隳名点利鲜克证夫菩提既大道之罔闻且寸因之未布徒滋战栗益凛冰渊翻贝叶之灵文忆我如来不啻耳提而面命演琅函之秘典共予族姓犹同户诵而家弦伏愿知为先知觉彼后觉精诚可格沉沦不惜提携肫挚能通罪过听其忏袚蠲除过世现世未世之业且及千生报答生我临我成我之恩兼乎两大筏无不济慈乃均沾某无任瞻天仰圣激切屏营之至谨奉表称进以闻。

　　三山来禅师疏语卷中
嘉兴大藏经　高峰三山来禅师疏语


　　三山来禅师疏语卷下

　　嗣法门人性统编

　　祝延增补

　　朔望祝延

　　(赞)宝鼎爇名香普遍十方虔诚奉献法中王端为皇王祝圣寿地久天长。

　　南无香云盖菩萨(三称)。

　　药师如来药师如来皇帝万岁药师如来。

　　大圆满觉应迹西乾心包太虚量周沙界佛之圣德难尽赞扬(入乡贳)住居传灵山道脉几十几世婆伽沙门(某)率监院(某)恭遇(某)年(某)月(某)日(朔▆)旦之辰云集阖堂禅众登临绀殿讽演咒章端为祝延
今上皇帝圣躬万岁万岁再嵩呼万万岁东宫殿下睿算千秋文武官僚高增禄位伏愿尧风永扇舜日长明八方歌有道之君四海乐无虞之化边邦宁靖不闻铁马金戈年岁丰隆时见和风甘雨人人安堵物物含生更冀宗派常流祖灯不灭辉扬大地揭佛日于中天泽沛遐荒浚禅河于下土两堂龙象道业增崇一带檀那信心坚密法门光显魔障潜消仰劳大众同念金刚无量寿护国人王菩萨摩诃萨摩诃般若波罗蜜(接萨怛由▆楞严咒)。

　　(增修)祝韦驮(讽天女咒三遍)

　　南无护法韦驮尊天菩萨(三称)。

　　威灵叵测密行难思示现童身修成一百七十世庄严宝杵拿定八万四千斤受遗嘱而辅正除邪广神通而安僧护法仰希洞鉴俯赐昭垂(入乡贯同前)云集阖堂禅众登临宝所讽演纪章专伸祈祷。

　　南无三洲感应护法韦驮尊天菩萨侍从天等切念末法僧行道力衰微障业潜滋类浮云之蔽日根尘暗纠似野马以奔埃正眼未开妄情多炽惟冀菩萨普眼鉴观慈衷默祐蠲除夙障个个游普贤行门启迪灵根人人悟毗卢性海俗真利益宾主安和。

　　(赞)韦驮天将菩萨化身三洲感应誓弘深宝杵镇魔军功德难名祈祷赴凡情。

　　南无普眼菩萨摩诃萨摩诃般若波罗蜜。

　　(增修)祝伽蓝(讽功德宝山神咒二遍)

　　南无伽蓝圣众菩萨(三称)。

　　冥威凛凛圣德巍巍长为护法之神永作伽蓝之主无微不格有感必通爰集禅流专伸祷告当山上地一十八位护法伽蓝神王菩萨愿力弘深悲心广大灵山受嘱同来护法安僧华藏期登不厌积功累德仰冀真宰普降鸿慈感有力之檀那化缘广布去无端之横扰法席常宁内外咸安障魔顿息。

　　(赞)伽蓝圣众护法为心光明正大破群阴非横总无侵四众同钦万古镇丛林。

　　南无常拥护菩萨摩诃萨摩诃般若波罗蜜。

　　(增修)祝祖师(讽心经一遍)

　　南无历代祖师菩萨(三称)。

　　圆明性海消生死起灭之波大寂定门绝今古去来之路慈航倒驾祖印高提敬集云仍焚檀仰祝西天东土历代祖师四七高僧竺国曾经直指二三祖祢支那得荷单传一个破沙盆齐齐扶起半条断贯索历历穿来鼻孔都直一般面目更非两样全抛心印普驾慈舟伏愿宗派长流真风永扇千江片月冰轮朗映于无边万室一灯薪火辉扬于不尽共立腰间红雪长开指上青莲。

　　(赞)西来祖脉直指单传一花开遍五枝联授受绝言诠应祷随缘如月印江天。

　　南无度人师菩萨摩诃萨摩诃萨般若波罗蜜。

　　(增修)祝监斋(讽准提咒二遍)

　　南无监斋使者菩萨(三称)。

　　法筵广布神功默运云厨妙供频陈圣力潜培香积荐三尊而无缺饭万众以咸调虔集禅流特伸告亲监斋使者大圣紧那罗王菩萨洁清惟志饶益为心供应僧伽一日钵盂两度湿化行檀度二时粥饭万家缘珍馐广胜于祇园法喜长资于禅悦圣凡普供早暮咸资。

　　(赞)监斋使者辖镇香厨焦头烂额悉皆无六味化醍醐圣力劻扶法会协中孚。

　　南无焰慧地菩萨摩诃萨摩诃般若波罗蜜。

　　(补)嘱孤魂(讽心经一遍)

　　南无悲臻大士菩萨(三称)。

　　荒丘月冷野壑云横滞魄未脱于寒林冥魂尚沉夫苦爽超升罔自济拔何由咨尔甶子孤魂听予叮咛告嘱盖闻心佛众生等无差别讵知人天鬼趣却有殊途良由累世之沉沦未解一乘之妙道生迷三毒恒汩没于苦海爱河死吃千酸自陷溺于铜城铁网利名安在恩怨胡存乘兹禅制之期速发菩提之愿多生幻梦都随玉板敲回历劫空花统自金钟击碎诸佛名字常历耳根最上道场遍经脚底从此悟无生面目于焉登极乐莲邦同作皈依各须谛听。

　　(赞)孤魂甶子无主无依三途六道苦凄凄正法未闻知静听玄机顿脱苦泥犁。

　　南无生天界菩萨摩诃萨摩诃般若波罗蜜。

　　(补)元旦

　　药师如来药师如来皇帝万岁药师如来。

　　元和初启岁历维新云堂传爆竹之声雪岭破梅花之面佳辰堪羡圣德宜扬(入乡贯同前)伏愿乾纲独握泰运弘开仁风广播于寰中化日长舒于宇内当阳出治法行健以同天继位临民资乾元而首物人人称万年天子岁岁纪正月春王更冀德被祗园道尊佛化不征不扰使野人乐泉石之安为友为师偕道者讲无为之学禅风大畅治化弥隆仰劳(云云)。

　　(补)上元

　　药师如来药师如来皇帝万岁药师如来。

　　福星朗耀元运弘开银花灿烂于中天火树辉煌于午夜祥光普映景福频彰(入乡贯同前)伏愿位隆干极德配离明体元善以长人四海乐阳春之有脚洽重熙而昭化万邦仰光被于无穷乃知赐福不止于天官故尔欢腾宜伸于佳节更冀斋心奉佛洁志明宗求酬价于师僧幞头自顶门整起示积钱于辅弼明珠从掌上轮来庶重道在乎一人而薰修遍于四野丛林寝盛法席常安仰劳大众(云云)。

　　(补)中元

　　药师如来药师如来皇帝万岁药师如来。

　　金风乍转木叶初腾碧梧惊坠于寒林玉露渐摧夫衰草因时怀感触物兴思(入乡贯同前)伏愿圣文克着神武维扬万方凛不杀之威六宇奉无刑之化汤仁解纲允矣再见今朝舜德好生洵哉重逢此日欢歌腾于垂姓丝纶降白九天更冀衷等佛慈量同空纳弘开莲社年年飞野鹤孤云席广精蓝在在闻晨钟暮鼓俾钳锤设处使先知而觉后知庶鞀铎悬时令后觉而承先觉八方风动四野云从仰劳大众(云云)。

　　(补)下元

　　药师如来药师如来皇帝万岁药师如来。

　　槐楠甫改霜雪频仍倏尔春动小阳胡焉冬临大冶厄由斯解庆自此生(入乡贯同前)伏愿恩波浩荡膏泽滂流己溺己饥每切吉凶而同患欲立欲达恒资化育以均调庶乐利在于域中而圣明尊乎天上恫瘝俱释云日齐瞻更冀德迈冬官令传北陆红炉火熟毋论江以南江以北许令猊座常敷白雪风飘不拘山之西山之东听其狮音大震利备檀施行力功铭鹿苑鸡园云水增辉林泉生色仰劳大众(云云)。

　　(补)祝佛诞

　　释迦如来释迦如来皇帝万岁释迦如来。

　　朱明司令赤帝乘权泽品物以光流汇群仪而嘉会时当圣诞礼合飏言(入乡贯同前)伏愿弘仁普洽至德咸孚乘六龙以御天秉一中而作则齐而治治而平缮修本于一己庶则富富则教抚绥暨乎万邦更冀道合无言德纯不显独称尊于人间天上宛同维卫之降灵或问道于林下水边多布祗园而摄化方隅镇静云鹤无忧仰劳大众(云云)。

　　(补)佛成道

　　释迦如来释迦如来皇帝万岁释迦如来。

　　寒梅惊放瑞雪横飘枝头喜见天心岭畔潜通造化阳回年腊运转余冬(入乡贯同前)伏愿治隆朝野道合君臣主圣臣良千载仰都会之盛民安国泰四方乐平治之休尽率土而兴让兴仁举普天而修善修福更冀佛心常在悲愿不忘苦行无烦六年睹星止须半夜云丘野寺都卢视作雪山破衲单瓢俱尔看如悉达个个发奇哉三叹人人开正眼一双大衍禅风洞明宗旨仰劳大众(云云)。

　　(补)祝堂头和尚诞期

　　药师如来药师如来皇帝万岁药师如来。

　　檀烟缥缈烛影爃煌床头残梦初回殿角晓钟刚罢两堂鸳列一众葵倾(入乡贯监院名)伏愿功高位育念切安怀等日月之照临方隅向化同乾坤之覆载民物含膏尽曲成而无遗统范围以不过再冀堂头和尚菩萨应世祖佛承宗以常住之身昭无住之体展无生之面示有生之伦桃有荣椒有荣三世宗亲悉欢会于东公西母山无量海无量十方龙象恒瞻祝乎北斗南辰寿福弥天光明映日仰劳大众(云云)。

　　(补)祝檀信诞期

　　药师如来药师如来皇帝万岁药师如来。

　　碧桃染醉仙李凝香山前浚菊水之波殿上绕松阴之色光联北斗瑞霭南辰(入乡贯同前)伏愿衷孚九有德合三无群伦推首出之尊万国仰咸宁之化正以义育以仁处处秉▆温秋肃瞻如云就如日人人歌帝德皇风既不愆不泄不忘自而又而康而寿更冀诞生檀越时烹在髓▆叹椒花▆▆▆▆▆▆▆三▆▆▆▆▆▆▆▆▆▆▆▆▆▆▆▆▆▆▆▆▆留▆▆给孤长者长住人间一众欢瞻三生▆▆▆▆大众(云云)。

　　(增补)挂钟板语

　　执事至板位前喝一喝云金钟韵响玉板声传震开那畔机关透出个中消息鬼神莫觑佛祖难窥从今揭示堂前用表丛林轨则伏愿希音远播清籁时宣俾令听者闻者声声得自何来更使敲者击者下下寻知落处分明不昧到处圆通复喝一喝。

　　(赞)法筵肇起选佛场开金钟玉板响如雷元韵自天来声遍九垓内外绝尘埃。

　　南无功德林菩萨摩诃萨摩诃般若波罗蜜。

　　(增补)摘钟板语

　　执事至板位前合掌问讯云这二老烦他多时金钟玉振高悬佛事门头响寂声沉归结威音▆▆▆▆▆▆成始成终幸尔期▆周圆且教一齐教不如▆放下一句合作么生堂前不必多拈弄但许知音侧耳听。

　　(赞)声沉响寂暗里传▆希▆▆▆▆▆终始绝言诠敲击▆捐撒手到长。▆

　　南无圆满藏菩萨摩诃萨摩诃般若波罗蜜。

　　(增补)檀信祈祸白意

　　容瞻妙相座列华坛银床烛走金蛇玉鼎香飞白鹤葵心倾赤绀目垂青(入乡贯某)窃念劳形传舍寄迹蘧庐苦三业之未除念四恩之罔报名缰利锁几回打断难开苦海爱河卓尔踊身欲渡爰遵佛化敬竭凡私伏愿广设慈航弘施宝筏接引舒金臂平生沉溺借提携鉴察展莲眸此目肫诚凭洞瞩贝叶翻而新禧频集琅函启而夙障永清拨开一路迷云倾出满空花雨某无任激切恳到之至谨意。

　　(附)寄名禳关意

　　圣德含弘万灵咸资于化育法门广大二谛总借夫栽培但属皈依之伦俱荷生成之泽敬竭凡悃于▆真聪某言念多生积垢现世招愆血食关心冀创垂之有托箕裘系念期继述以重光幸得孺子之擎欢窃恐关星之未顺今将某子寄入空门同圆顶而方▆亦更名而异服伏愿慈衷昭被悲智鉴观悯黄口之婴儿长效庭前戏彩祐嘤哑之孩赤永为膝下斑衣福星朗耀于中天寿城弘开于紫极椒花协瑞桃实敷荣某无任激切肫恳之至谨意。

　　(附)寄名脱白意

　　真俗同原为归真而显俗佛生不二因仗佛而护生庶类咸被慈光群伦总依悲念灵通感应德洽中孚某言念尘情扰扰世事纭纭无奈何哉日纷驰于俗累最吃紧者时系念于箕裘曾以▆索之男投礼至尊之座叨蒙庇祐已度冲龄值兹稍长之年渐当成立之候炳然宝炬敬设斋筵倾葵赤而达莲台冀青眸之永盻竭凡衷而荐葑菲期绀目以遥观昔缘无名而寄名今则告白而脱白伏愿金鸡放赦彩凤衔丹一面网开舍释子还为我子三生缘熟保婴儿长作吾儿庆瓜瓞之绵延仰栽培于高厚晨昏称意早夜快心某无任激切肫恳之至谨意。

　　(附)檀信讽经白意

　　万德严身示皈依之有相三乘演教见济度之无穷竭凡忱而仰叩佛慈涤尘襟而敬宣法化求则斯应感而遂通某为因某事就于某处讽诵某经几部以此微因上千圣造伏愿慈衷降格圣智昭临鉴此▆诚烛肺肝而如见纳兹恳款俾心绪以潜通随信▆之敷陈冀慈悲而摄受为祥为庆释过释愆某无任激切屏营之至谨意。

　　(附)檀信讽经毕白意

　　贝叶灵文字字宣时花雨落琅函秘典行行演处法云垂既雪罪而消愆且增荣而锡祉资为宝筏统作皈依某为因某事就于某处讽诵某经几部兹当告竟再叩莲台伏愿白毫舒采绀目垂青简片念之真诚昭格因乎祷祝鉴寸衷之肫挚福祐赐以祯祥传长稚以咸安合庭除而胥庆事祈戬谷理应降康某无任激切屏营之至谨意。
