嘉兴大藏经　大休珠禅师语录


　　曹溪大休珠禅师六会语录总序

　　自达祖传衣止于卢祖是有一花五叶之识曹溪为禅门之大宗犹夫洙泗为儒门之大宗也儒门以日月传自十哲迄孟子藉有六经微言而诸儒辈出晦蚀反深禅门以一灯传自马驮迄苇渡始称西来直指而嗣法争光长夜复旦洙泗澹泊收拾不住者翻藉曹溪以灌溉之金丝堂鼓钟寥阒无闻者悉托大雄殿钟鼓以导扬之自唐宋迄明如王右丞苏玉局王文成一辈世出世间伶俐英杰汉子日在诗书礼乐场中而濡染曹溪一滴以佐汪洋作略者固指不胜屈突况乎前身后身前波后波改头换面翻筋转斗总不越无始劫来个中一副性命根器者乎此儒佛圆通之解也五宗各别门庭究不越截断众流函盖乾坤两种义趣能截断者必能函盖而自青原迄曹洞毕竟函盖之义趣居多能函盖者必能截断而自南岳迄临济毕竟截断之义趣居多二宗所有觭立可久可大若沩仰云门法眼三宗就流传语句离即参观究无越二宗义趣其宗一出南岳二出青原名分实合有传无绝也埽道人目击云门湛天童密两大老标帜江南绳鞋拄杖往还相错得法于湛者辄自密来得法于密者辄自湛来只就大休和尚渊源溯而上之为象田即念为龙门石雨两和上以洞上真钢刮人眼膜者谓于济上渊源不水乳针芥于曹洞不可也独怪比来截断门庭一切消归函盖欲剖济与洞不得何烦以济角洞此又洞济圆通之解也埽道人沧桑后从南雍奉假还居东皋与白莲古刹咫尺时得偕休和尚落草盘桓尝属作妙济定隐两录弁辞矣甲午秋应张总镇云台之请飞锡曹溪南华道场为余本师憨山肉祖中兴之地余以步趋夙因瓣香托供棹送北闸外十余里遇雨大注而返自此法翰数临万里觌面方委笔曹溪全录总序附藏流通于楞严般堂而寂音俄至践诺未遑赖有嗣法堂头某公鸠工授梓于诸录中约略存半始自越城天华而苕溪密印而大觉妙济而槜李白莲定隐而特首之以曹溪实终之以曹溪六会中横说竖说炽然说无间说年来广长舌已从一指头遍覆三千大千世界矣到南华时安众普说有云此道场六祖去后冷落千余载憨山大师谢世又经三十余秋法门衰相祖道荒凉山僧既入祖师门当行祖师事六祖憨师所立法则不可违犯所行规矩依而行之不可动着一丝毫许何故佛佛道同岂有他哉又有设供献六祖肉身拈香法语设供献憨山大师肉身现在天峙岗法语又与埽道人手书有曹溪仗憨大师法则丛林尚井井有条大师自着年谱一到合山大众如饥渴之得饮食望发板来永垂不朽云云因忆憨山曹溪大众苦请匡山大众苦留时有徼六祖灵得托骨之语再度庾岭时有到水穷山尽处梅花无数岭头香之句意终曹溪兆已早见一到即择地营塔恰岁而示寂更历二纪之久其间迎龛五乳归龛曹溪数四反覆始得肉身出现媲美卢祖死生去来全得自主的的威音那畔所希有事今休和尚一入曹溪而缁白归之如市佛祖扬于中天五千众集挈洞济之纲维期月化成振宗教之领袖更复预知时至不昧先几从曹溪与嗣法定隐鹤林茂公书　　谆谆累一千四百余言无非双树垂足遗教痛切话头直云今生不能再来不可说破令诸子动念又云九峰三遍出定灌溪七步而亡有七日来有掷笔逝有沐浴焚香升座别众上来尊宿恁么自在只缘四相皆空五缊不有二六时中不落意思信口便道信步便行直来直去不见有一丝毫许佛法世法云云只此一书于末后一着何等彻底分明恰住二载年未及艾疾非沉痾遽命造龛刻期集众立亡坐脱与祖师先后一揆曹溪耆宿始信宝林堂上行解齐彰死生无碍者自卢祖憨祖两大师以迄休和尚而三也此真曹溪一滴可为洞济圆通宗教圆通佛祖圆通儒释圆通之明效大验也因系以赞赞日灵山记莂万古曹溪风幡大树宝林菩提掀翻溟渤踢倒须弥优钵罗花虚空三现先觉先知去来快便说法度人诞登彼岸。

　　顺治戊戌嘉平月望国子司业前戊辰二甲进士工部虞衡郎大理寺副憨祖亲侍弟子福征槜李道一居士埽庵谭贞默槃谈谨撰

　　大休珠禅师语录目录序目录卷第一(住曹溪南华禅寺目次)上堂晚参示众法语卷第二(住槜李白莲禅寺目次)上堂晚参示众法语卷第三(住槜李定隐禅寺目次)上堂晚参示众行实卷第四(住大觉妙济禅寺目次)上堂晚参示众法语机缘(附诸刹)卷第五(住湖州密印禅寺目次)上堂示众颂古佛事杂着卷第六(住越城天华禅寺目次)百问上(附答颂)卷第七(住越城天华禅寺目次)百问下(附答颂)卷第八(住曹溪南华禅寺目次)书问上卷第九(住曹溪南华禅寺目次)书问下(附诸刹)卷第十(住曹溪南华禅寺目次)普说上卷第十一(住曹溪南华禅寺目次)普说下(附诸刹)卷第十二(住曹溪南华禅寺目次)偈赞附行状塔铭

　　大休珠禅师语录目录终

　　大休珠禅师住曹溪南华禅寺语录卷第一

　　侍者广熙录

　　瑞鹿法孙行信编次

　　顺治甲午年六月初六日受总督两广大厅都督张国勋请住曹溪南华禅寺师于十月十五日进院当日总督两广部院大厅都督张国勋同镇守南韶总府张玮侄进忠暨阖山勤旧请上堂师至法座前拈疏云三千里外消息在试问诸人会也么不是张公诚三请吾人焉肯入山阿维那宣疏毕指法座云一不做二不休放出从前六不收任他十地三贤圣看我全提向上酬遂升座拈香云此一瓣香恭惟
北阙之至尊仰祝南山之万寿洎满朝文武阖国公卿伏愿卫国卫民爵愈高而禄愈丰立纲立纪志愈坚而功愈固又拈香云专为现今请主都督葵轩张公及韶州道镇府县厅衙儒学诸位尊官并乡绅孝廉文学远近檀那本山耆宿惟冀生生植般若之灵根世世结菩提之种子又拈香云此一瓣香佛佛授受祖祖相传端为本寺开山六祖大师下传曹洞正宗第三十四世象田即念现和尚用酬法乳之恩敛衣就座上首白椎云法筵龙象众当观第一义僧问宝林古刹六祖道场佛法重兴请师酬唱师云千圣不传进云今日蒙师亲指示立地承当有几人师云阿谁无分又僧问万古乾坤一朝风月如何是南华新气象师云一朝风月万古乾坤进云恁么则独踞寰中权诱进看他天下几知归师云是甚么人讲恁么话进云曹溪滩上水推磨也胜文殊向上机师云文章礼乐垂皇化剑戟干戈定太平僧礼拜师乃云义本无意如谷传声有响即应假名唤作第一义不过应彼来机原无拘系既无心于彼此岂有象于去来浙中来时未尝来锦帆高挂绝安排会得其中端的旨吃饭穿衣事事谐曹溪住定今已住始终一如无个事无中发用不寻常海纳山容非容易四方八面一齐来就其炉韝不儿戏炼得身形似鹤形念念销镕事事备蓦竖拂子云现前诸仁者听取末后句上首复白椎云谛观法王法法王法如是下座。

　　结制上堂拈香云这些子从来匝地普天今日拈来普天匝地热向炉中供养象田即念老和尚用酬法乳之恩乃云年年此日有此结只为应个好时节拄杖靠壁冷光生竹篦底下黑漆漆掷拄杖云是甚么聻高声云不得动着(问答不录)。

　　佛成道日张镇台请上堂尽道释迦今日成道我道释迦今日全身落草秪个无位真人踢着一跌便倒所以云道可道非常道十二时中休做造名可名非常名只贵一箭中红心于中荐得端的旨吃饭穿衣本现成大休原不日大休示现僧中为知识镇公本不曰荆翁亦尔应身在张宅一为宗门主一为儒门客车之轮鸟之翼扶持全凭一臂力灵山别后多年也冷地相逢不相识大众还见灵山一会俨然么良久云还委悉么饭罢曳筇看山色满目青松满耳风下座。

　　上堂曹溪从来无佛法只要诸人尽放下赵州昔日曾有语新到师僧且吃茶。

　　上堂僧问清净本然业从何来师展两手云清净本然业从何来乃云若恁么问答直下会得不落意想清净本然业从何来然而清净俱不得善财弹指见弥勒下座。

　　上堂南赡部州打雷北俱卢州下雨东胜神州栽苗西牛贺州长米山僧纵目一观不出吾王国里喝一喝下座。

　　说戒上堂三次登坛四番羯磨正眼观来一场懡　大众登坛说戒也是好事为甚么又道是一场懡　卓拄杖云自从舞遍三台后拍拍原来总是歌。

　　上堂诸佛不曾迷众生无悟处众生不曾悟诸佛无迷处山僧不曾说大众无听处大众不曾闻山僧无说处若能透此数关古今日月古今星辰古今天地许汝善入众艺三昧证四十二般若波罗蜜门其或未然不得动着一丝毫许何故聻人归大国方知贵水到潇湘一样清下座。

　　上堂僧问全机大用请和尚道一句将来师云不打老头皮乃云曹溪不打老头皮佛法何曾有欠亏是耶非耶三十棒个中那许着思惟卓拄杖下座。

　　元旦上堂拈香罢乃云百年三万六千日惟有今朝最吉祥
皇恩佛德真难报每每年初三上香七尺乌藤无枝叶耀古腾今体放光秪恐诸人犹未会老大频频为举扬大众山僧举扬去也卓拄杖一下。

　　上堂上首白椎云法筵龙象众当观第一义师云落二了也要会第一义么向父母未生前会取山僧未升座前会取大众未云集时会取若还不会愤丈夫志扣已而参参到极则处见天不是天地不是地山不是山水不是水向这里翻转身来见天依旧是天地依旧是地山水依旧是山水正是依然不改旧时人原是旧时行履处大众且道差别在于何所良久云佛祖未生空劫外教我如何说向人僧问无法可说是名说法和尚升座如何师云你这一问也是多的进云恁么则四海英灵受煆炼五湖衲子尽钳锤师云阇黎亦不在外进云垂丝钓尽千江月出海金鳞得自由师云三十棒进云轻轻提足龙门过惹得天花动地来师便打僧礼拜师卓拄杖下座。

　　解制上堂西堂心白礼拜起师竖拂云是甚么堂云掬水月在手弄花香满衣师云早知子如此春梅折一枝堂云中军主将能行令不动干戈定太平师云试行一令看堂云劈开华岳连天秀塞断黄河水逆流师云任你就有翻云手总在山僧掌握中堂云惟凭一滴曹溪水散作皇都内苑春师掷拂云与子一枝梅堂云不是狂儿多气度秪因曾踏上头关师云珍重遂付衣卷乃云垂手江头数十秋不见金鳞吞钓钩法战场中能得胜拄地撑天出一头东西南北从君去曹溪山中迹莫留腾身一掷千峰外叶落归根始是秋举图书云大众若向这里道得一句今日与西堂同付众无语师云印空印泥印水下座。

　　幻寄师设斋请上堂事理须知不外佛法岂可容情让他英杰汉子一脚踏倒便行师召众云且道向那里去了挥拂子云从来东土无消息此去西天十万程复举僧问古德如何是本来空德云业障僧云如何是业障德云本来空大众与么会去如来禅祖师禅一串穿却其或未然听取一颂要知业障本来空语默言谈露此宗龙归大海滔天浪虎出山前一阵风遂下座。

　　佛诞南韶兵巡道周镇守韶郡总府张韶州郡丞梅韶州别驾周南韶道大厅谢总府守备郑请上堂师升座拈香云恭惟释迦文佛舍金轮之宝位子夜逾城脱珍御之龙衣青山断发又拈香云端为。

　　当今皇帝圣寿万安钦愿干戈寝息八表安康更冀满朝文武及道镇府厅诸位尊官生生游戏法海共作善友提携世世广作津梁佛法付嘱有在敛衣就座云指天指地口唠叨识得曹君骂老曹杓柄落在儿孙手未免恶水蓦头浇大众还委悉么拈拄杖云云门大师来也卓一卓云国清才子贵家富小儿娇。

　　上堂举芭蕉因僧问如何是透法身句师曰一不得问二不得休僧云学人不会师曰第三度来与汝相见师颂曰一不问二不休法身不在嘴尖头若然三度来相见走杀沩山水牯牛。

　　佛诞上堂今朝正是四月八处处丛林洗悉达惟有曹溪则不然从始至终无一法若谓说法度众生净眼无端着砂撒丈夫志气本天然是则名为摩诃萨喝一喝下座。

　　端午上堂张圣翁问折蒲为剑如何斩魔杀鬼师云祖乃云五月五日午时书赤口毒蝎尽消除大抵候门深似海不劳枋上钉桃符喝一喝下座。

　　祖涅槃日上堂今朝正是八月三祖师示灭卸尊颜来时无口去无舌前三三与后三三下座。

　　结制上堂南华结制别无他格外风规略露些今日山僧来下钓离钩一句辨龙蛇英灵不食钩头饵脱体相逢见作家还有是般人么良久挥拂云真言无意真正无偏真悟不立真道不玄放旷无有来去纵横不见其然只恁么去犹涉廉纤不恁么去掘地觅天毕竟如何大众曹溪法道疏来久贵得其人接我肩下座(问答不录)。

　　解制上堂百日期场今日解试问诸人悟未曾填沟塞壑无人会那事从来一坦平一坦平则且置如何是那事良久云墙角老梅生白玉溪头嫩柳长黄金师到梅檀林众弟子请上堂色心不二彼我无差迦叶微笑世尊拈花一似人前卖俏一似勾贼破家不若浔中居士各各守定生涯佛意祖意看破时中一一放下且道放下后如何秉心不负灵山嘱堪作人天大丈夫下座。

　　晚参监院问如何是本来意师云本来无意进云扬眉瞬目竖拂敲床即且置请问和尚毕竟本来意在甚么处师云即此扬眉瞬目处分明一着报君知张居士问菱角尖尖尖似锥意旨如何师云风吹柳絮毛毬走士云毕竟是甚么意师云雨打梨花蛱蝶飞士礼拜云乞和尚分明指示师云此系圆觉经中所说居一切时不起妄念于诸妄心亦不息灭住妄想境不加了知于无了知不辨真实明明两手分付了也妙喜恐人不会便颂云荷叶团团团似镜菱角尖尖尖似锥风吹柳絮毛毬走雨打梨花蛱蝶飞将经安在上颂安在下看也得将颂安在上经安在下看也得但不得意想卜度恁么会去便会去拟议思量无了时。

　　晚参师云我有一句子要与诸人说破恐汝开眼后骂我若不与汝说恐汝暗地里疑我也罢看汝等俱是英俊上士特达高贤不若为汝说破良久云将谓我瞒你。

　　示众前日昨日都说了何劳更用再踌蹰学道只要心地空参禅秪贵偷心死愤愤然而用力参瓮里何曾走却鳖会不会赵州东壁挂葫芦金刚脑后三斤铁喝一喝。

　　示众云生岭畔风生雨雨后晴明一色天但得时中忘去就开言句句占机先。

　　示众师以拄杖击香卓云太煞不近人情动着胡打乱打未曾读得古书不解之乎者也是以直不藏曲智者如聋如哑卓拄杖云哪于此若也荐得何劳东扯西扯掷拄杖下座。

　　除夕示众爆竹声中一岁除春风送暖入酴酥诸人打个回光看此事从来若个无参禅人豫先若不打彻腊月三十日到来眼光落地时如螃蟹落汤悔之晚矣看来当勇猛自警旧岁已过新岁又来大众切莫唐丧光阴虚消信施异日阎罗老子盘算饭钱莫谓曹溪老汉不道岂不见只因差一念现出万般形师到南京普惠寺众请说法师云大辩不若讷大巧不若拙大智不如愚大音不如默世间人不肯退步看只管倚能向前坏了许多事辩士舌坏文人笔坏一切人善世事者俱被世事坏若肯退步看但将能会者一齐放下如初生孩子相似自然以混沌之气挽回天地之间原天地未分先有此理可见此理包乎天地若未会此理时中以智眼察之久久自会去珍重。

　　示禅人从上诸祖并无参话头发疑情之说因今人偷心不死业习深重故方便将个话头令人昼参夜参正要人人淘汰偷心业习耳但依此究到水穷山尽处银山铁壁时正与么时过去事已过去了未来不必预思量现在心亦无所住只虚虚然随缘过日久久定有轻安分。

　　参禅人心不恒或有一期而休者有半途而废者或有住小院受徒众而担阁一生者皆是宿无灵骨于般若缘浅耳若能信力坚持深造大道管保出世无疑。

　　迩来禅者愈广禅病愈多宗镜详之矣更有今时禅病略为说破或我慢自高而下视人者或心识纷飞学打口头三昧无刻停息者或心术不端立身不正而学圣道者或空腹高心希望付授图张虚名者禅病固多不克枚举冀乎智者知非即舍他日共支祖道岂可量哉。

　　禅士家道不可不悟既悟舍悟名真悟福不可不修修如不修名真修悟不能舍争奈犹存圣迹修不能无必定心着驰求须是目前无阇黎此间无老僧始得。

　　南泉云不是心不是佛不是物说了也且道他说个甚么不是心不是佛不是物说了也作么生会参。

　　象田先师云天大事放下便了丝毫念纵之无穷诚哉是言也。

　　时当末法人心浇漓不遵古式才得一知半解便肆口狂谈非但不存厚道亦且长养全无秪恐临行有失请看古人一生领众有沐浴焚香别众而逝者有掷笔而逝者有一喝而逝者有谈笑而逝者有坐立而逝者试问诸兄能若是乎不然正所谓休良方子人皆有秪恐临时不丈夫。

　　　　　　示渠演监院

　　达磨西来直指单传不立文字何等干净今不稽古以文字障正理用道理塞天机误人平生岂不见少林面壁二祖安心五祖栽松六祖舂碓这一起老汉真千古规模不似如今之人苟图虚名东也乱统西也乱做小知小见蜗角之名不惟无益于人智者傍观可发一笑上座是老诚人但行老诚事切莫混此恶套中至嘱。

　　　　　　示映辉知客

　　达磨观东震旦人得道者如麻似粟想子亦不在一粟之外万望不可自弃子一发明自了而了人师恩亲恩尽报也妙哉妙哉子一迷非不能度人亦且自堕苦哉苦哉。

　　　　　　示皎环上座

　　人人本有一段光明一被物蔽则不现前也子能事理俱遣人法双忘自然如日月当空无所不烛也。

　　　　　　示以慈长老

　　佛法如大海公须具倾湫倒岳之量而入法海淘镕若以缸钵之器取去不见其浅添来不见其盈不惟不见边表亦且徒其疲劳耳。

　　举木椎师云百丈清规埋没久矣本皆木作法讹将磬作椎乃击椎云第一义一椎粉碎从他作者也愁眉。

　　挂钟板师云既行曹溪道当扇曹洞风板宜三击板钟宜三击钟普愿大众齐出手不妨从此入圆通遂鸣。

　　卷第一
嘉兴大藏经　大休珠禅师语录


　　曹溪大休珠禅师住嘉兴白莲寺语录卷第二

　　侍者德常录

　　住持嗣法德一编次

　　入院上堂宣疏拈香祝圣罢乃就座维那白椎云法筵龙象众当观第一义师竖拂云是一是二上士一决一切了中下多闻多不信但自怀中解垢衣谁劳向外夸精进真觉大师好与一顿不合作贼人心虚今朝法筵初启四众云臻倘有骑贼马趁贼的出来　跳看僧问如何是白莲境师云门前双井口朝天进云如何是境中人师云山僧今日多饶舌僧礼拜又僧出师问云你向未开口已前道将一句来僧拟议师震威便喝居士问我为法王即不问于法自在事如何师拈棒士便出师云恁么则不自在也乃云有问有答落七落八无问无答守山鬼窟休问答莫守窟净梵王宫生悉达吐水九龙天外来捧足七华从地发指天指地独称尊一棒当头要打杀白莲仔细简点来动着些些正眼瞎大众动着即正眼瞎作么生是不瞎的正眼良久合掌云我不敢轻于汝等汝等皆当作佛维那再白椎云谛观法王法法王法如是下座。

　　乳源上座请上堂师才入法堂顾视左右云大众有甚么事么众无语遂升座云法门寥落祖道垂秋若要扶起全赖大休休则不无作么生说个扶的道理作抖身势云抖擞多年穿破衲褴毵几片逐云飞复举南泉云王老师自小养一头水牯牛拟向溪东牧不免食他国王水草拟向溪西牧亦不免食他国王水草如今不免随分纳些些总不见得师云山僧亦有一头水牯牛也不向溪东牧也不向溪西牧也不随分纳些些不使奔逸不纵骄奢得放下且放下是甚曲调归堂吃茶下座。

　　上堂一不是二也非守真志满逐物意移掷拂子下座僧出众云大众证明师云证明个甚么僧便喝师便打。

　　结制本寺众勤旧请上堂封起拄杖头结却衲僧口大家团圞头毕竟有来由大众有甚么来繇聻卓拄杖云不是冤家不聚头又卓一卓云不妨头上又安头下座(问答不录)。

　　虞居士诞日请上堂白椎竟僧出礼拜起拟问师云维那说底甚么僧无语师便打乃云居士今年五十九甲乙丙丁庚戊丑屈指从头数得来数目总在山僧手其中一个好因缘自古春秋俱不有因斋庆赞示诸人只要人人狮子吼僧问如何是寒灰枯木去师云荷尽已无擎雨盖菊残犹有傲霜枝进云恁么说则易转身似觉难师云不唧溜汉僧礼拜师下座檀越汪振华封翁同李圣征姚子谦二居士请上堂师云今日是本山护法汪居士同李居士姚居士设供请山僧升于此座为大众说些佛法若论佛法教山僧无下口处若说佛则汝等诸人各各脚跟下放光动地是个甚么若说祖则白莲恢张法席广聚人天钳锤衲子又是个甚么若说禅则终日拈的示的露的又是个甚么若说道则心里悟的口里说的耳里听的又是个甚么与么说话犹是随缘赴感应彼来机若论佛法向上一毫也用不着何故聻说佛佛之一字吾不喜闻说祖祖师唤来洗脚若说禅道禅道不在口头恁么则说佛亦不得说祖亦不得说禅说道才不得只此不得亦不可得既不可得秪如今日护法设斋命升此座又且如何举扬卓拄杖云流布葛藤无用处不如收卷过残冬下座。

　　姚敬田居士诞日请上堂姚老今冬六十四问着生年不知数自谦老拙百无能我道其人有大智西天达磨不会禅东鲁仲尼不识字山僧倒读番本书却把张三唤李四大众为甚么却把张三唤李四喝一喝云只许老胡知不许老胡会。

　　元旦上堂一年三百六十日今朝又是从头起拈香祝。

　　圣贺新年试问诸人委不委又拈香云更有一炷重拈出供养象田和尚嘴为甚么不熏他鼻孔聻击拂子云鼻孔在我手里下座。

　　师诞日本寺众勤旧请上堂师拈拄杖云拄杖子今年又添一岁了也且道拄杖子年多少与山僧齐年且道山僧年多少与拄杖子齐年掷下拄杖云拄杖子与山僧缚作一团抛向诸人面前漆桶不会打鼓普请看下座。

　　上堂出乡半月余眼睛对鼻孔囊中无一物拾得个骨董送入常住中库司供大众莫作佛法商量休作世谛儱侗召众云既不许作佛法商量又不作世谛儱侗毕竟如何理会聻卓拄杖云步行踏断流水声大地山河掌握中复举高峰云尽十方世界是个钵盂汝等诸人吃粥吃饭也在里许屙屎放尿也在里许行住坐卧乃至一动一静总在里许若也识得达磨大师只与你做得个洗脚奴子若也不识二时粥饭将甚么吃参师云白莲则不然尽十方世界虽是个钵盂吃粥吃饭也不在里许屙屎放尿也不在里许行住坐卧乃至一动一静俱不在里许若人识得达磨大师与汝做个同参若也不识烧茶用水炊饭用米吃得屙得福不思议僧问为寻知己即不问格外玄提事若何师云三塔湾七曲八曲进云恁么则全机独露超调御意外明宗信不通师云四依亭横行竖行进云白莲堂上狮子吼凤凰州内浪滔天师云不劳赞叹下座。

　　结制本寺众勤旧同昆石王居士请上堂一年一度解一年一度结不是白莲新规乃是诸方旧辙禅客相逢没故新须信其中滋味别寒山骑虎入松林倒拈苕帚是拾得普化四方八面来临济堂前骂老贼二祖断臂乞安心及至安心不可得大众山僧从不解欺人所以一一为拈出掷拂子下座。

　　护法李斗如俞少泉同众居士请上堂西堂问前百丈不落因果为甚么堕却野狐身师竖拂云不离这个进云后百丈不昧因果为甚么脱却野狐身师竖拂云亦不离这个进云不落不昧毕竟唤作甚么师复竖拂云亦不离这个西堂云若无风扰雪怎显冻梅香师云你只好做西堂侍者问大事未明如丧考妣大事已明为甚么亦如丧考妣师云果是铜头铁额汉银山铁壁必须钻者云如何是大事师云扫地去者礼拜起云恁么则饥来吃饭睡来眠也无佛法也无禅师云才沾滴水便解兴波乃云前百丈不落因果堕野狐身竖拂云不离这个后百丈不昧因果脱野狐身竖拂云也不离这个不落不昧毕竟唤作甚么复竖拂云总不离这个这个那个一齐按过要行便行要坐便坐拟议寻思成话堕放下拂子云阿呵呵还会么知事少时烦恼少识人多兮是非多。

　　侍溪冯居士请上堂僧问钟鼓已鸣识得了也正恁么时请师答话师云但看未鸣前进云龙生金凤子撞破碧琉璃白莲相肯也无师云但识琴中趣何劳弦外声进云觌面若无宗正眼焉知全露法王机师云三十棒乃云一路来一路去业识茫忙无本据如刀剖水风吹光个里孰分粗与细喝一喝下座。

　　护法同香客请上堂参也参到无参处说也说到无说时参到无参处正好参说到无说时正好说假饶参说一齐拨孟八郎汉如何止遏所以道逢强即弱遇柔即刚厨房施主设斋香众闻鼓响俱进斋堂莫管东来西来饱食馒头粉汤或问其中旨婆舌为宣扬果珍李柰菜重芥姜若还不会再扣方丈下座。

　　上堂不谈佛法不谈禅暮雨连连朔月天会得其中端的旨大家吃饭了瞳眠忽有人来索饭钱作么生支遣不见维那道法筵龙象众当观第一义你还是龙象众么若是龙象众第一义作么生观若谓维那白椎处是第一义侍者送拂子来是第一义击鼓撞钟是第一义烛台香炉是第一义佛殿三门是第一义说者听者是第一义若与么会秪成个逐色随声汉子于第一义中总没交涉汝若要于此事相应当内不存知外不立见世法佛法一担掀翻但饥来吃饭寒来着衣无丝毫系念在心自然开口道着动步踏着且道踏着个甚么今朝不觉连绵雨明日天晴再主张下座。

　　元旦净圆勤旧请上堂拈香祝
圣毕乃云年新月新日新人人庆贺新春个个东拜西拜撞着无位真人新旧当家齐着力大家扶起破砂盆山僧亦不中途倦拄杖竭力把门撑卓一卓下座。

　　佛日师翁三周忌日上堂僧问昔日巴陵为云门大师设忌有三转语高峰为雪岩和尚设忌单单只有一句今日和尚为先老人设忌又且如何师云我这里一句也无进云昔年今日先老人向甚么处去也师云即今抖的进云即今又是个甚么师竖拂云会么进云虽然面目俨然在一番提起一番新便礼拜师乃云尽道师翁今日死某道师翁今日生生死去来寻常事为甚诸人特地惊若能言外知归去拨着须教解翻身于中弗能亲荐取十字街头等个人卓拄杖下座。

　　解制上堂师云结制时东来西来解制时南去北去虽曰结拂子未尝结何必东来西来虽曰解拂子未尝解何必南去北去山僧老实为大众说个事中间不在东西南北有饭吃饭有粥吃粥一日三餐千足万足僧问九旬禁足大似画地为牢忽有罗笼不住呼唤不回且道此人还在解结内么师云风吹不响铃儿草雨打无声鼓子花进云狮子吼处乾坤裂毗卢顶上任纵横遂以坐具顶头而出师云可怜出尽家中丑致使傍观笑破唇下座。

　　结制上堂百日期场今日始个事诸人自擦磨牙关咬定疑生死面皮翻转疑团破疑团破银山铁壁都推倒得失存亡俱按过众中还有是般人么如无山僧下座往街收供担头上为诸人说破堂主问世尊说法四十九年未尝说着一字和尚今日高登宝座阐扬大法未审说个甚么师云汝见我说个甚么堂云正令已行全体露那分南北与东西师云但得时中不瞌睡碧空原是旧苍天堂云各家门首无为镜照破虚空旧面皮师云争奈门对千竿竹犹有屋后万株松堂云男儿不具超方眼焉识吾师显大机便礼拜师下座。

　　师诞日众职事请上堂山僧今年三十七辰巳午未申酉戌乙卯年己卯月丙午时辰丁酉日若将这些作生辰犹是眼中重添楔复召众云既不将这些作生辰且道将甚么作生辰良久云未出母胎度人已毕堂主问开口只说无生话如何是和尚生辰师云生也堂云恁么则金风摇动澄潭月岭外梅花彻体香师云但得无心并无事何劳南北与东西堂云洞上一宗开正眼分明全露法王机师云痛上加鞭策辞中更着诗下座。

　　解制晚参师垂语云白莲不住资圣不居衲僧家向甚处安身好(时江南资圣寺请师)维那云摆手出长安师云新维那说旧话一僧作咳嗽声师云作么僧云某甲伤风师云子是真病乃云诸兄弟东去西去那事中间须仔细三条椽下好安身七尺单前非容易福薄身轻心不安途中切莫生他计逢溪先把杖头探脚底恒将草鞋系何故聻石头路滑。

　　无瑕庵主请晚参师云久不到家乡相逢语话长途中多风雨搭船坐中仓及至归家已拄杖左右量长不是短圆不是方若能不在方圆上踢倒门前枯树椿。

　　除夕晚参僧问如何函盖乾坤句师云普如何是截断众流句师云住如何是随波逐浪句师云今晚三十夜初一早商量乃云一年一年又一年一月一月又一月光阴易过人易老忙忙日月相催逼未透前三与后三脚跟底事黑漆漆朝参暮究不相似只为驰求不肯歇但把奔逸尽抛离此是山僧真秘诀秘诀不假于心思那许其中着言说龙树昔年诽大乘自悔持刀把舌割诸大德参禅学道不为别事只要腊月三十日眼光落地时这一片田地四至界分着实分明今正其时还有着实分明底人么良久云莫把是非来辨我平生穿凿不相关。

　　晚参言前荐得犹成滞句后承当早已迟为恐诸人未剿绝吾今暂说不如斯掷拂子云吐胆倾肝俱说了不是饱参人不知。

　　结制示众师云结制不觉经一七个事诸人毕未毕如未毕山僧为汝重剖析大众但不得动着动着则头破脑裂僧才出师便打云动了也。

　　示众有收有放鞭绳在手能杀能活鲜血淋漓是者等人方能吃佛饭穿佛衣受佛戒骂佛非不修福不造罪只手提起利刚锥佛也锥祖也锥何故聻良久云者里无处着落莫怪山僧用钳锤。

　　示众卓拄杖云如是见如是知如是解不生法相拈拄杖云法相生也是凡是圣掷下拄杖云今夏常住淡薄一日三食冷饭大众吃得肚胀行住坐卧如然好个参禅榜样。

　　示众僧问入理深谈即不问七纵八横事如何师云非公境界僧无语师云果然乃云入理深谈朝三暮四出长安道七纵八横具如是作略方堪荷担吾宗复顾视左右云还有克家种草么如无山僧为尔道破卓拄杖云者里亲荐取独步任西东。

　　示众僧才出师便打又僧出师云三十棒僧无语师云苍天苍天乃云拄杖子横打竖打不曾打着一个还有向未拈棒前撩起便行底么。

　　因侍者有省示众师云禅不属参道不属悟佛亦不成众生不做向这里摸着鼻孔一任随缘放旷任性逍遥拗折拄杖放下腰包其或未然一狐疑了一狐疑江北江南问王老。

　　示众师云寸丝不挂自然赤条条粒米不嚼各各饱齁齁即今身上穿底口里吃底又明甚么边事还有拨转此关者么。

　　示众师云三祗炼性脱落只在暂时八定四禅取证不离当处还有不假修证者么。

　　示霞山道者。

　　四生六道盖为此○不明故有轮回之相汝幸生富贵之家无衣食之逼正好趁色力康健时参究此道但看未生董宅之时这能语能言一点灵明在甚么处安身既生之后能语能言复是何物者里看得破念佛是谁不须问人矣。

　　参究用工之法不得放缓缓则被散乱妄想混扰难得成片名为间断古云学道如钻火逢烟切莫休直待金星现归家始到头思之。

　　人身难得佛法难闻世人匆匆混过一生向此门中问道有几幸汝夙植善根得遇善知识发心参禅求出世因实难得耳但要信得及久久不退定有相应分也至嘱。

　　挂钟板师击板一下云打破赵州关又击一下云击碎云门普雪峰三辊毬禾山四打鼓普化掣风颠面壁是鲁祖白莲炉韝新开大者欢欣小者舞休欢舞复击一击云观音妙智力能救世间苦。

　　卷第二
嘉兴大藏经　大休珠禅师语录


　　曹溪大休珠禅师住定隐寺语录卷第三

　　侍者德闲录

　　住持嗣法德茂编次

　　结制上堂定隐今冬结制要且不比往年多处宜减少处宜添或问添减何意向道千圣不然山僧直心直行从来不敢欺瞒不是德山托钵亦非婆子烧庵诸禅众尔既一总不会切须擦裤磨肩咬紧一具牙齿捏定两个粗拳莫管真如妄想将伊搅作一团上来一一都拈却一处安兮处处安下座。

　　师诞日众请上堂昨日观音良诞今朝休老生辰古今从无二致何劳弃旧迎新大众既无二致且道如何是一致见见之时见非是见见犹离见见不能及是瞿昙之一寂然不动感而遂通是老聃之一瞻之在前忽焉在后是仲尼之一作么生是衲僧之一审契出师问云如何是一密云拄杖子撑天拄地师云拈却拄杖又如何密转身一喝师拈拂云识得一万事毕我今付子龟毛拂长养十载后抽枝莫似诸方成狼藉付拂下座。

　　裕之西堂谢法请上堂佛佛授受祖祖相传不过为寄信人七佛已后传我释迦文佛释迦以祖位传摩诃迦叶迦叶传至达磨达磨为东土初祖初祖传至六祖六祖传青原青原传至洞山价价传至云门澄师祖为三十二世祖传宝寿方师翁翁传象田现先师先师之道传于山僧山僧传付裕之涤公亦是寄信人耳大众且道要他寄个甚么信聻良久云问取裕之西堂拂拂子下座。

　　德慧道人六旬请上堂灵利衲僧不消一言良骥追风不加一鞭若还拟议思量向道且待驴年不拟议思量又且如何聻人天交接两得相见所以道仁于慈合释于儒合明于暗合悟于迷合智于愚合唯有拄杖子不属诸数既不在数内且道要他何用拈拄杖云闲来携去听瀑布夜深抛向▆峰西卓一卓下座。

　　上堂举僧问云门拨尘见佛时如何云门云佛亦是尘师颂曰拨尘见佛时如何那事还曾拨得么佛亦是尘尘亦佛木人抚掌笑呵呵下座。

　　任公载居士四旬并祈嗣请上堂一有事二有理事理相融可知礼也拈拄杖卓一卓云惟这里不属事不属理拨转关头可知礼也然后可以垂手三界之中任你求寿命得寿命求智慧得智慧求男女得男女求官位得官位遂拈拄杖划一划云若不划断葛藤几乎流布都监问过去心不可得现在心不可得未来心不可得得个甚么师云各各眉毛眼上横曳杖便下座。

　　师诞日浔中弟子就梅檀林请上堂僧问世尊初生即不问吾师寿量事如何师云今年四十进云恁么处处绿杨堪系马家家有路透长安师打云也少这一棒不得僧礼拜云谢师之恩师云面赤不如语直乃云山僧今年方四十本命元辰记不得六十甲子数将来未出母胎度人毕师召众云大众还会么若也会得佛殿咬住山门脊若也不会山门咬住佛殿脊会与不会即且置秪如者僧问山僧寿量山僧答伊今年四十谓复是佛法聻谓复是世法卓拄杖云还委悉么揭谛揭谛僧揭谛摩诃般若波罗蜜下座师诞日浔中必成无瑕上生定水庵主请上堂僧问法身不堕诸数幻身岂能长久法身向上事乞师指示师云脱下破褴衫不着清净袄乃云脱下破褴衫不着清净袄法身不堕诸数幻身岂能长久向上向下一齐拈到处逢人夸好手南北东西任意游牯牛食尽溪头草喝一喝必成问自古至今原不二不生不灭事如何师云领取话头成便礼拜云法王座上狮子吼点破娘生铁面皮师下座。

　　巨木知藏为师庆诞请上堂僧问个中事不涉春秋今世门岂免法腊请师指出无量寿师云天之高地之厚僧礼拜云谢和尚答话师云口是祸门乃云天之高地之厚便是当人无量寿任他地裂与山崩更于何处添休咎个中事不涉春秋今世门未免法腊不惟山僧独如然历代祖师亦如法源禅人休兜搭我今指你安身法但得身心总不依于此百中而百发喝一喝复举韩文公访大颠问曰和尚春秋多少颠提起数珠云会么公日不会大颠云昼夜一百八公不晓遂回次日再来至门前见首座举前话问意旨如何首座扣齿三下及见大颠复理前问大颠亦扣齿三下公曰原来佛法无两般大颠云是何道理公曰适来问首座亦如是大颠遂召首座是汝如此对否座曰是大颠便打趁出院师以拂子拂一拂云若向这里会得如天普盖似地普擎将大颠首座鼻孔一串穿却试问诸人还简点得出么若简点不出听取山僧一颂三三两两绝商量个事从来不覆藏拟问其中何意旨车行陆路水行航下座。

　　付阶一禅人上堂一处真处处真头头尽是本来人真实显时声不现正体堂堂没却身遂顾视左右云作么生是堂堂正体向这里道得一句与汝一柄拂子去为人阶一出师云那里是堂堂正体阶云顶天立地师云未是更道阶云那个男儿不丈夫师云为甚么要从这里去阶云怎怪得某甲师云珍重遂付衣拂下座。

　　都监领西塘众居士请上堂昨日一场佛事今朝揭过一班以如意击香几云文殊堂里万菩萨夜来尽向此中参下座。

　　师诞日解制众乡绅为师祝寿请上堂僧问中人以上不可以语下中人以下不可以语上秪如上下人一齐来和尚如何接待师云山僧住持事繁乃云昨夜偶尔灯花爆知有文星入寺来门前波浪如云聚始信潮音迅似雷手携仲尼日月腰悬佛祖灵符毗卢顶上大方独步到这里说甚么中人以上不可以语下中人以下不可以语上更有甚么生可庆更有甚么制可解说生说灭说解说结总是眼中着楔殊不知衲僧胸量宽如海宰相肚里好撑船拈拄杖卓一卓喝一喝下座。

　　上堂若论法身向上事有口道不得诸人睡着时若荐得略较些子忽然翻身推下枕头略较些子纵目观来眼前无物略较些子信口道来胸中无义略较些子信手拈来不见一法略较些子信步行去不意高下略较些子蓦拈拄杖云拄杖子闻山僧与么道傍不肯卓一卓云略较些子大众若到诸方莫道山僧与诸子说老婆禅复卓拄杖下座。

　　晚参师云结制已来经二七那事全然没巴鼻拟欲将心待悟时敢保老兄犹未彻更有一个好良方但把追求一齐歇行住坐卧总如然撞见银山并铁壁朝铁壁暮铁壁十二时中俱铁壁人人没奈铁壁何我道铁壁好消息大众且道是甚么消息以竹篦击案云百杂碎。

　　解制晚参师拈如意云正月二十这公案四月初一方剿绝即令这里许多人人人有口难分雪不使意马乱奔驰其中有个真消息且道是甚消息以如意打○云急急如令敕。

　　结制慈风大德诣示众看看不觉十月一农家收割将已毕衲僧急透那重关拨着从教脑门裂直须一箭透梵天十八诸天也惊吃炷香礼拜白方丈拈棒劈头便打出屈屈屈。

　　护法振华汪居士同圣征李居士彰甫徐居士并两序职事请说行脚。

　　师云丑态多年不敢轻布逼不由人今朝始露山僧生于杨州府泰州华家庄家遭回禄移居柯家堡父周公南津早丧母纪氏寡居三十余年因家务牵缠不习儒业十三岁月素十五岁毕婚虽娶而律身童真从无欲念共房七载故不生养每见破衲僧喜甚追随不舍凡见人死心甚惊怖自谓形骸尚在说话的到那里去了忖想如痴欲访明师出家母亲不许耽迟到二十二岁因不事家务不喜室人室人是年自缢虽家资罄尽心中甚喜又少一种缠缚也一夜自坐房内将剪刀剪去头发一半并写遗书表散田园什物因兄不孝将母亲拜托二姊明晨早起假称讨债逃至河[(土乃)/土]场西方庵德心老师处欲求剃度母亲得遗书痛哭自寻到西方庵逼回家山僧苦求云老母若肯放子出家近所还可相见若决不肯逃上天童恐今生不能会面也老母见苦留不住只得许可山僧是日设茶胡跪姊丈赵楚云前告曰老母终身全仗老兄老母哭倒于地时丙子冬腊月八日也母送至安丰场清净庵越门和尚披剃萧民台为我设斋师命厨房烧火三月师一日见山僧手指碎裂复命方丈充侍者吾师待人尊严日不许暂刻坐夜不许伸足卧目不许邪视咳不许大声夜则以绦缚足而睡日则拱立端庄如是一年不幸我师长往临终嘱本源兄曰此子尽可雕琢子善提携勿使狂往丁丑同本兄往天童受具参密云老和尚一见胡跪问曰弟子千里而来特为决择生死请师一决童打云小小年纪有甚么生死出方丈后愤愤然行住坐卧只愤愤然在厨房菜锅上烧火两月忽患手　一病几死半月少瘥有同单中和老师云汝是初出家此是圣人道场汝夙有愆尤故多魔障乃护法神不许汝登三宝地当精诚忏悔山僧依教三年衣不解带胁不至席但五更初拜大悲观世音香一炷然臂香三炷以忏往昔冤愆是冬结制藏堂进堂后行不知行坐不知坐普梆虽随众如有气死人相似一日立在方丈外闻有人言无心方合道即身心廓落一轻得个入处便进方丈问曰若人识得心大地无寸土某即今觅心了不可得又识个甚么心童云你即今在甚处遂顿足云在者里童云你且去明日来那时山僧便会得个擎拳竖指道理时朝宗和尚为西堂一日山僧才跨入门堂拈棒便打山僧夺住棒云剩货多年不劳卖弄堂夺杖云偏要卖把你山僧推西堂一推云切莫涂污人好便行西堂赶出云今冬五百众中刚得半个圣人一日又进方丈问曰不涉凡情不作圣解便恁么去时如何童才拈棒山僧把住云到这里总用不着戊寅年往绍兴府显圣寺参尔密和尚正值讲华严合论一见就跪问云寻行数墨犹涉廉纤作么生是了生脱死一句密云一览大藏证无为山僧才拟开口密大笑推出山僧复疑又参三年己卯年往五云门六如和尚处过夏是冬起单往广孝寺参具德和尚命烧火一期一日具师问曰赵州道无你作么生会山僧便喝具日不是你何不问我山僧问曰赵州道无意作么生具云嗥嗥嗥山僧于此决疑其冬具师钳锤妙密脱卸许多碍膺庚辰春复上显圣听尔密和尚思益梵天经一期期毕往绍兴府昌安门外朱砂庵听慧融法师法华经一期期毕复进云门寻本源兄大病一场病中作主不得那时惭惶容身无地又上显圣亲近尔密和尚时病未全愈十月结制似乎进堂不得预夜然香祷告龙天十方诸佛愿加被我愿此期内彻法源底报佛深恩进堂后胸中逼逼塞塞虽不参话头只是万缘放下着力逼拶去逼到半期一日浴堂洗浴只是迥迥然凝定正穿衣时似乎乾坤翻转四大分散随颂兜率三问一即今性在甚么处举止何时不露布会得触目是菩提达者同游涅槃路(二)眼光落地作么脱通身是口难分雪也要当人独自知不知却问天边月三四大分张甚处去撩起便行无拘系脱下草鞋赤脚行无住处时无住处辛已年往上蒋甘露庵又听慧融法师楞严经一期期毕同本源兄往东山再觐尔密和尚是冬铺堂行苦行求福见首座小参不济自打点为人期毕参象田先师正值平地先师问曰赵州道无又道有汝试道看山僧云师手中是把木扒某手内是把铁搭随颂曰赵州狗子佛性无眼上眉毛会也么刹竿头上挑日月木人抚掌笑呵呵先师云有聻又颂曰有无佛性赵州狗七七依然四十九可笑当年老赵州好路不行草里走先师大喜亲近一载每室中盘桓深相契合便欲分付山僧不意欲速又往天华听法华经经毕闻先师示寂恸哭流涕者几几法华期毕竟往天台护国寺参啸云和尚一见啸问曰那里来曰象田来啸曰到这里做甚么山僧曰到则亲到做则不做甚么啸曰要做洞上儿孙须会吾家宗旨且问如何是正中偏答曰和尚问学人曰如何是偏中正答曰学人答和尚曰如何是正中来答曰某甲昨日到天台曰如何是兼中至答曰滥泥之中防毒刺曰如何是兼中到答曰泥牛踏破潭底月啸大喜壬午春参石奇和尚于灵鹫寺正值上堂山僧出问曰某向江南走一回不曾看见个干净衲僧且道衲僧家如何行履灵曰你自摸索看山僧曰学人到这里无下手处灵打云也少这一棒不得山僧摇手云也是多的因石和尚退居仙居景星岩山僧往台州府云峰寺湛明律师处阅藏二年湛师命为尊证二期癸未复到象田拜先师龛时古灵兄闭关象田为之盘桓此人道眼不明重言贬驳古云某非其人先象田有法衣一领临终分付以待兄来山僧不顾直往宝寿参雨老和尚古将衣卷密送宝寿方丈老和尚一见问曰那里人答曰杨州人老人曰我不问汝杨州答曰和尚背后是甚么老人拈起禅衣角山僧举袖云某是件衲衣老人曰有甚交涉山僧曰有甚交涉老人点头三下命上龙门充维那和尚一日上堂山僧出问曰昔日薰长老今日是吾师一来又一往且道为何事老人曰你道为何事山僧顾视左右云大众莫是这件事么甲申正月乃老和尚诞日将象田法衣源流当堂分付因不敢负象田虽亲承宝寿付嘱而嗣法象田老和尚偈曰一领破袈裟今又缺一角汝师留与汝我今为盖却象耕鸟为耘异类行不群有时苗秀实表信露衣纹付后即受古灵兄请并老人命主持象田冬间结制一期因旧当家作祟腊八期毕飘然辞谢是夜出山自恨年幼行浅意欲陆沉众中潜行密行故三年无袄五年无裤直往天童茶房烧火未久众知不能果愿即往南海普陀山意欲行苦供众奈人境纷纷难以驻足乙酉年往滃州山顶黄杨尖上住静禁足掩关一载后象田得知命僧午轮连请者三以偈却曰看他上古亦曾为蓦直渡江不我归此去去时真果去合国人追追不回午轮再四请应秀峰山权结冬期因年荒粮不足又受倪周二乡绅请住上虞瑞象寺丙戌年有陶章请住持会稽天华寺其冬结制开堂说戒相从者众自念世乱纷纷聚散不久且象田一枝佛法将断全赖山僧一人恐一不测则辜负先人故不避讥呵付嘱几人丁亥春往佛日打斋谢法老和尚命为西堂期毕受乌镇唐沈孔众乡绅请住持密印寺二载己丑冬赴白莲之请自悔从前狼籍如今把紧绳头虽坐方丈更惭福薄日负栲栳打饭供众以效渊祖遗风即今出世弘道不敢自懈抖擞精神接引后昆报佛祖恩汝等诸人参须如是参悟须如是悟行须如是行知识如是做不枉为人不枉为僧方名上报四重恩下济三途苦山僧久蕴不发正恐断送平人今夜因护法恳请之诚只得扬沙撒土明眼人前一场笑具且道笑个甚么良久云阿谁不挂眉间剑何必摇唇惑乱人。
嘉兴大藏经　大休珠禅师语录


　　曹溪大休珠禅师住大觉妙济寺语录卷第四

　　侍者行海录

　　瑞鹿法孙行信编次

　　入院上堂师至法座前拂坐具云大众向者里一肩担当有甚么难遂升座拈香祝
圣罢又拈香云者些子前已三番泄露而今再四披宣令其未闻者闻未见者见热向炉中专申供养象田堂上传曹洞正宗第三十四世即念老和尚用酬法乳之恩乃就座维那白椎云法筵龙象众当观第一义师云今当八月二十五妙济击动虚空鼓十方世界一齐闻免得昭公道遍普山僧竭力为法门信手拈来俱是土前壁倒渠修后壁崩渠补瓦砾翻成帝释宫草木丛林咸起舞一舞舞到兜率陀天惊得主空神主风神奔竞无门连声叫苦良久云休叫苦此是衲僧之莽卤喝一喝维那再白椎云谛观法王法法王法如是下座。

　　重阳日石林上座请上堂一处净时处处净九月九日重阳令一处垢时处处垢说法升堂成漏逗衲僧独脱两重关到处从缘狮子吼召众云还有独脱者么众无语师良久云不见道一心不生万法无咎下座。

　　结制上堂维那问大冶炉韝烹佛烹祖恶辣钳锤煆圣煆凡秪如个铁额铜头的人到来又作么生师云趁出三门外进云为甚如此师云自首免罪进云恁么则妙济堂前遭点额翻身涌浪出蛟门师便打那便喝师又打云再　跳看那云早已露布了也师复打乃云诸方今日结制个个说寒道热妙济一味寻常不解费唇费舌火种头边本自然前后枯柴任我折满瓶水煮地炉茶饮不饮兮从君悦若还向外打之绕分明平地上吃跌不将闲事挂心头乃是山家第一诀下座。

　　送法衣至锦山观音寺越峰彻公领居士请上堂老人信步出山游倏尔金风体露秋粪扫堆头烧黄叶杖藜拨出火柴头蓦拈拄杖云者个火柴头从密印堂前分付已久老僧嘱云住山烧这火柴头行时踏这火柴头动手捉这火柴头示人掷出火柴头彻公则依教奉行住山也烧过行时也踏过动手也捉过示人也掷过一掷掷向他方国土乃至四大部洲东洋大海外却来陈白老僧老僧曰恭贺恭贺恰好恰好与么为人庶不草草连卓拄杖下座。

　　出队归上堂僧问如何是祖师西来意师云眼上眉毛八字栽僧礼拜师乃云几番去了几番来眼上眉毛八字栽一一与君都说了何劳特地问西来下座霞山请上堂佛非佛心非心拨转天关正眼亲佛即心心即佛冷地看他是何物穿衣吃饭谓平常唤作平常又怎得既道平常总不然粪扫丛中堆荆棘荆棘堆头夜神珠照天照地明历历薰庵主须委悉他日逢人谩拈出忽然拈出时如何黑漆漆。

　　元旦上堂拈香祝
圣毕乃云旧年已过了新年无处躲新旧与去来同坑无异土掷拂子下座。

　　师诞日职事请上堂若论佛法向上则三世诸佛历代祖师天下老和尚到这里也须亡锋结舌说生说灭说解脱说真如说佛祖说众生总是平地上吃交若向下论则山林树木草芥人畜鸢飞戾天鱼跃于渊乃至十二类生一一具大作用放大光明助显实相义如山僧去年生日也是者一日今年生日也是者一日明年生日也是者一日又作么生论即今拜的拜贺的贺又是甚么义还委悉么良久云三世古今包不住何妨赤脚上天台僧问风恬浪静绝无人知是个甚么师云我亦如是子亦如是进云还得相续去么师云又要从始起进云不相续但知有去去后又如何师云瓮里何曾走却鳖僧礼拜师下座。

　　上堂昨夜有个师僧到今晨作别上天台为我传句知心话寄信寒山拾得来大众且道要二大老来做甚么良久云我亦不知。

　　广慧和尚至引座师云生平秪个知心友十载相分似梦场幸而法驾临门也须知两两不成双大众既是两两为甚不成双聻良久云问取本源和尚下座天童护国二和尚讣音至上堂一谓天童林一谓护国啸一人教通禅一人禅通教宗教并拈提无处不验到惜哉度世师法幢今已倒麈尾尖头蛛网结法堂门前长青草因缘谢世是其时折合终归炭里好付四禅人衣拂上堂三十年来海上觅昨夜撞着四个贼和赃捉败俱打翻各与三十齐赶出南天台北五台东西南北从君适及至归来白父知假鼠咬柜因繇说乃挥拂云不消说不消说绰绰有余做得做得下座。

　　大悲菩萨诞日解制知浴明心请上堂百日期场方始解大悲今日受生时明公拟问源头路白藕池边栽一枝栽不栽即且止试问诸人如何是源头路还是知浴打化为众劳心是源头路耶还是监院上香大众作礼是源头路耶若谓知浴打化为源头路假饶尽大地是个檀那以那个为源头路若化不着且喜没交涉若谓监院烧香大众作礼为源头路秪如堂外烧火的烧火扫地的扫地送客的送客迎宾的迎宾擂鼓的擂鼓撞钟的撞钟处处是源头路若摸索不着且喜没交涉且道毕竟如何是源头路聻掷拂子云横身一掷是非外独个闲人天地间后堂问机前荐得绝廉纤离见离闻出盖缠不用拈提并棒喝请师速道个中玄师云放子三十棒堂云龙门浪暖翻身过霹雳何曾透顶来师便打。

　　必成庵主领众请上堂上首白椎竟师云第一义谛一椎粉碎了也一粉碎后便尽却今时尽却今时却向那边行履那边行履时见天不是天见地不是地见山不是山见水不是水向那里打个转身却向这边行履见天依旧是天见地依旧是地见山依旧是山见水依旧是水正是沩山道这边那边应用不缺大众且道作么生甄别良久云鹅王择乳素非鸭类必成问秪如大地无寸草且道水牯牛以何为食师云一日三食饱不休进云毕竟是甚么食师竖拂子云我不欺汝进云恁么则口吞佛祖眼盖乾坤去也师云不信道成礼拜师下座。

　　上堂尽道万法咸归一据我观来一也无家贫赤骨条条地浑身上下任摩挲摩挲不着处遍体生光遍体生光时摩挲无处所此事不惟山野如然则君亦如然臣亦如然智者亦如然愚者亦如然即今说者听者一一如然若如然者也是若不如然者也是大众如然者固是为甚么不如然者也是良久云羿善射时无他力寡荡行舟却宛然掷拂子下座。

　　佛诞日为真念禅人披剃上堂出家本为无为法脱下蓝衫着破衲莫谓修行不苦辛我也曾把辛苦踏朝也参兮暮也参四威仪中如是参参得万念冷如灰个里讨个安心法但得心安身亦安夙种灵苗从此发更加四愿以相资愍心再把众生拔行一丈来说一尺十二时中当观察念禅人且道观察的是个甚么良久云今朝是初八下座。

　　付卧云禅人上堂披衣登法座识者合知归问着曹源路君当为指挥遂授衣拂下座。

　　章婆子请上堂举台山婆子凡有僧问台山路向甚么处去婆云蓦直去僧才行婆云好个师僧又恁去赵州闻云待我去勘破这老婆州如前问婆如前答州回谓众云这老婆被我勘破了也师召众云前后问答一般且道那里是他勘破处聻众无语师云未出门时先动棒犹然迟却几多时僧问勘破婆子即且置觌面提持事若何师云背后的一场懡　僧礼拜起云咦夜深不向芦湾泊迥脱中间与两头师云气急杀人下座。

　　结制上堂拈香云此一瓣香冤有头债有主偶尔狭路相逢至今恨入骨髓热向炉中供养象田堂上即念老和尚用酬法乳之恩敛衣就座僧问大开炉煹鋾铸圣凡末后重关请师拈出师云但得雪消后自然春到来乃云尽道今日结制山僧今朝结舌结制与结舌是同还是别一二三四五六七七六五四三二一搕[搕-去+天]堆边萝卜头十字街前摊瓦砾拟心于此觅玄微管保驴年犹未彻喝一喝下座。

　　解制晚参僧问一句了然如何得脱尘离垢师云团团离海峤渐渐出云衢进云恁么则盖天盖地去也师便打云不出山僧这一棒乃举洞山云诸兄弟东去西去直须向万里无寸草去有者道出门便是草又有道不出门亦是草芊芊地师云二尊宿恁么答话未免落草山僧不解落草诸人不得草草要识洞山么一句明明都说了行人莫与路为仇。

　　晚参僧问如何是大道师云恁么大道僧无语师便打乃云大道只在目前要且目前难睹既在目前因甚么难睹薰风自南来殿角生微凉。

　　因绝粮师密至湖中打化归示众铁锤无孔向空抛多少时流陷寂寥大道若无过量者如何留得到今朝。

　　挂钟板法语昨日有今朝今朝有昨日昨日与今朝切忌生分别莫分别板是木钟是铁轻轻击着俱漏泄遂鸣。

　　示密严定书记

　　南禅师住黄龙四十年坐镇道场不动声色今人住一破院逞侥幸争人我遂使搅坏丛林分烟散众有伤法门规范深望吾徒万勿卤莽。

　　近时学人有多种病舍迷求悟是病避喧求静是病好名为人是病好利授人是病汝但一齐放下入荒田不检草信(手拈)来却好为善知识道眼清明透尽今古差别然后出世导人开口动舌翻人窠臼点人病根令人心悦诚服久则声名流布寰宇浩归湖海衲子望振佛祖之道夫复何难。

　　至诚之极可以感天地动鬼神始名道人或面是背非虚词装点从无一实非特不能感天地动鬼神秪恐人亦不足信矣。

　　为人师者不是细事自悟自说自行自了然后以斯道而觉斯民若说在一边行在一边非但不能自悟欲令人出世难矣哉。

　　上堂说法单提向上所为决了生死不曾教你铺文理念诗章任汝年年念期期念念到临末稍头门下出了许多诗僧致使法门衰败祖道寒凉殆将佛法扫地矣念诗章者罪过不少。

　　示石林起参头

　　佛法凋零人心肤浅少有一知半解打点为人再不忖己之才足不足德业充不充人品端不端一味希望付授贪名图利使人人厌憎何益之有担荷此事者原非小小一人悟道出世地神告报虚空神虚空神告报非非想天非非想天递相告报下界有人得道有济人分子能若是乎不则无益有损作之胡为慎之。

　　道人家直须一物不攀始似衲子气宇若攀佛被佛碍攀祖被祖碍乃至攀禅道被禅道碍所以道上无攀仰下绝己躬佛祖禅道尚不许攀何况孜孜于货利耶出家本是个无事人反生多事累及身心山僧以直言告子能箪瓢只杖破衲翛然有时云行鸟飞于天地有时埋头裹足于人间得不快哉。

　　出世弘道岂属有心时节若至如水朝宗遮拦不住何得求继圣道图耀虚名讨院开堂滥厕法位徒增笑具何益之有子肯抱道竖德三二十年待龙天推出自然馨香遍界比前强图则霄壤矣。

　　天然羽公从北京封一白纸上师师接开笑谓来僧曰子行与我寄三十棒去即大书偈曰脚跟未动犹乖步万里程途白纸来三十乌藤今赠子昔日同风且谩猜。

　　问答机缘

　　僧问正恁来时如何师以拄杖左边卓云走过这边着进云不恁来时如何师以拄杖右边卓云走过那边着进云总不与么来时如何师放下拄杖云速礼三拜。

　　师一日落堂见僧瞌睡师打云无见无闻无梦无想时主人公在甚么处僧拍膝一下云在这里师打云不是僧云且谩打待某甲再道师云速道僧云醒醒的直是醒醒瞌睡的直是瞌睡师复打云蹉过不少。

　　师问众云干屎橛作么生会众默然侍者以蒲团顶头而出师休去。

　　师问僧甚么物恁么来僧云如人饮水冷暖自知师云知后如何僧云甚么物恁么来师云如人饮水冷暖自知。

　　僧问依然不改旧时人一句作么生道师云那个旧时人僧拟议师云改了也。

　　僧问罪性不在内外中间在甚么处师云不在内外中间。

　　僧问善财参遍处黑豆未生芽意旨如何师云纵横不落有无机。

　　僧问不立阶级的人如何接待师云朝打三千暮打八百。

　　一夜众经行师伸足拦住云道道看众无语师云彼此是只脚为甚不会。

　　沧溟侍者问大千世界终归毁坏且道世界坏时还有不坏的么师云有进云那个不坏的师云镇州萝卜头。

　　僧问动者静之基静者动之本除却动静又将甚么唤作基本师云逢人但恁么举。

　　问承师有言仲无臂手捏住天下人假若没影的人来又作么生捏师打云说得有理。

　　僧问从缘荐得相应疾声未绝师翘足云荐荐看僧伫思师复问适才汝从那边走来这边会么僧云不会师起身走三步复坐下云莫谓我瞒汝。

　　僧问那个是本来面目师仰身云眼闭脚直。

　　一晚众进方丈开示毕将出师召云走来众回首师云将谓别有那。

　　入室师问维那僧问云门一念不生还有过也无云门云须弥山意旨如何那云某但一念不生师云须弥山聻那礼拜起便喝师打云好一座须弥山。

　　僧云请师直指师以竹篦擢退云曲多少。

　　僧问一念未生前那个是学人自己师云一念未生前僧云毕竟那个是自己师云苦哉。

　　一僧忽跳下禅床叉手问云这是个甚么道理师亦叉手云是这个道理。

　　一僧辞师师云途中善为僧云某甲参禅则不能途中善为师云也非分外僧云如何是分内事师以手指云蓦直去僧便行师云当真那。

　　师问密契惠云有一物上拄天下拄地常在日用中日用中收不得且道是么物惠作抖身势云通身是遍身是师云云门道扇子　跳上三十三天汝作么主会惠云拄杖子向和尚道了也师云拈却拄杖子又道个甚么惠便喝师便打。

　　僧参师问那里来僧云湖广师云黄梅近日有人么僧云有一人只是不会这一着子师云如何是这一着子僧云即今举似和尚师云放汝三十棒。

　　师问僧唤作是不得唤作非不得毕竟如何僧云某甲便恁么去师云急走过。

　　僧问猛虎当路时如何师打云丧身失命。

　　师谓僧曰我莫打汝莫喝觌面提撕意若何僧便喝师打云为甚么忘前失后。

　　师问裕之云不是心不是佛不是物是个甚么裕云不识师云因甚不识裕云恐落诸数师又问狗子无佛性你作么生会裕云杀人不用刀师云狗子有佛性聻裕云活人须用剑师又问我手何似佛手裕云切忌拏三道九师云我脚何似驴脚裕云逢人不得动着师云人人有个生缘作么生是你的生缘裕便喝师便打云不得忘却这一棒。

　　僧参师问那里来僧云下路师云未动步时早吃三十棒也僧云恁么与么师打云恁么与么个甚么僧便喝师亦喝。

　　因狗子在方丈内师问巨平云狮子窟中因甚么有狗子平云现大人相师休去。

　　僧问如何是法身边事师云破裤子如何是法身向上事师云不是破裤子。

　　僧才入门便问学人不问佛不问法不问僧不问向上不问向下师随声打云截断葛藤。

　　僧不二参师云既是不二如何是一僧云不识师云还是识了不识不识不识僧云不识不识师熟视云不打自招。

　　必成庵主参师云闻汝悟道是否必云是师云试道看必拍案一下师云死了烧了又如何必曰和尚师云嗄必曰何曾烧却。

　　闻普参才跨方丈门便喝师云性急作么普遂展具师云不劳展具速道普云性急作么师便喝普云和尚近日万安师休去。

　　师问心白无梦无想无见无闻主人公在甚么处白云劫火烧海底风鼓山相击师云干屎橛麻三斤庭前柏树子作么生会白云一串穿却。

　　师云诸佛菩萨骡马畜生都到那里去了白云何处不称尊师云钟楼上念赞床脚下种菜意旨如何白云　唎苏噜娑婆诃师云明日再来还有一道真言问你白拂袖便出。

　　师一日问望侍者不是心不是佛不是物是个甚么望云撒手便归去师云未在望云和尚又如何师云不是心不是佛不是物望遂有省云将谓有多少奇特师云且道有多少望拂袖云不要瞒我师云古人道后园驴吃草意旨如何望云门前江水流师云赵州道狗子佛性无又作么生会望云这畜生师打云恶口伤人。

　　卍昱参师问云门道扇子　跳上三十三天汝作么生会昱云东海鲤鱼打一棒雨似盆倾师云佛法不是这个道理昱云和尚疑则退院别参师呵呵大笑昱问我宗无语句实无一法与人和尚作么生主持师云你因甚刺脑入胶盆昱云请和尚另下一语师云意不任言来机亦赴昱礼拜师云好与三十棒。

　　心照问云正法眼藏亲吞却涅槃妙心付阿谁师云是甚么人讲恁么话照云曹溪夜半春风急九朵昙花此夜开师云即今在甚么处照躬身云这里是甚么所在师云举似看照便喝师云老僧疑你这一喝照礼拜师休去。

　　茶次渠演问虚空包不住大地载不起时如何师云一口一盅演云恁么则有意气时添意气不风流处也风流师云一口一盅作么生会演云某甲是曹溪当家师云如何是当家一句演便喝师云且莫草草匆匆。

　　师问渠梵一念未生时如何梵云何不问某甲师云即今动问梵云若是别人即祸生师竖拳云你向这里亲切道将一句来梵云觌面相呈无回互师然之。

　　师问辊石狗子佛性是有是无石云一口无两舌师云正睡着时有人低声问你祖师西来意作么生抵对石云古洞有龙吟出窟岩前木马喊无形师云好与三十棒。

　　师问昙宣无梦无想正睡著有人问祖师西来意如何抵对宣云万籁有声闻不得孤岩无耳却知音。

　　师问宇宽如何是你本来面目宽云好个高妙问头只是无人答得师云我信你不及更道看宽云虚空跌落地处处是青天师竖拳云这个是甚么宽云某甲不悬羊头师云三十拄杖且待别时。

　　师问格新如何是你本来面目新云多蒙和尚提纲师云即今在甚么处新云某甲不会注解师云一口气不来向那里安身立命新云金香炉下铁昆仑师便休。

　　师问澄心赵州道狗子佛性无子作么生会澄云合取口好师作掩耳势澄便喝师云老僧被你一喝。

　　师问侍者老僧是何人你是那个者云同坑无异土师云我当拜你者无语师云老僧罪过。

　　师一日见僧出坡问曰出坡去么僧云是师曰是个甚么僧云出坡去师云压杀阇黎。

　　一僧才入门师云未在僧云如何是在师云桑树窠里倒拔蛇。

　　僧问承闻我师有言有一句子分付诸人未审是那一句子师云忘记了僧拟议师打云莫妄想。

　　卷第四
嘉兴大藏经　大休珠禅师语录


　　曹溪大休珠禅师住桐乡密印寺语录卷第五

　　侍者德满录

　　瑞鹿法孙行信编次

　　入院日总宪存忆唐公同众护法暨本寺勤旧请上堂师升座祝
圣拈香毕维那白椎竟乃云天得一以清地得一以宁君王得一治天下大夫得一燮理乾坤衲僧得一收放纵横风以时雨以时万汇沾荣是天地之一也举贤才薄税敛万民欢而天下乐不动干戈自太平是君王之一也不忘灵山付嘱永作法海金汤生生为柱石世世作津梁此是唐大夫之一也如何是衲僧之一山僧有时拈头作尾有时拈尾作头头尾无拘其则须知收放自由纵横无碍收起时鬼神难测放开时葛藤遍满竖拂云葛藤桩子竖起也前廊后架也是葛藤东西方丈也是葛藤佛殿山门也是葛藤十字街头也是葛藤使其若佛若祖若智若愚若天人阿修罗地狱饿鬼六道四生一个个踢脚绊手跌倒爬起云和尚唐府请你上堂为甚么有这许多葛藤山僧即向他道密印多年古道场佛法无人为举扬而今四众焚香请谩将葛藤作商量商量即且置且道为甚么人举扬复竖拂子云俞任袁柳酆鲍史唐击拂子下座。

　　结制上堂结结解解无他事竖拂子云秪要诸人会这个掷拂子云而今撒向阶前也试问还曾荐得么僧出众礼拜起师打云三个孩儿抱花鼓莫来拦我毬门路下座。

　　佛日老和尚送法衣至上堂高峰出身处密印古道场佛法疏来久无人为举扬遂举袈裟角云举也举也放下袈裟角挥拂一拂云扬也扬也放下拂子云借问诸兄作么生会古今不异当年事不妨拈出大家知下座。

　　上堂三百禅和二百洲无绳自缚万山头若能言外知端的鞭起泥牛下海游大众端的还知否脱或未知达磨西来原无意妄想狂心歇便休掷拂子下座圆戒上堂师拈如意云若论那边事说佛说祖不可得止持作犯不可得山僧说底不可得诸人听底不可得曷用鸣钟擂鼓集众升堂正眼观来合吃拄杖此棒当山僧代吃众大德分中又作么生若教将错还就错日用毋令毫发差下座。

　　南浔董氏法名德熏为荐先母顾氏孺人请上堂生是死之生死是生之死生死与去来竖拂子云总不出于此若向这里会得方知顾氏孺人生而不曾生灭而未常灭不生不灭识根源始信山僧真实说作么说麻三斤干屎橛掷拂下座。

　　师诞日上堂丛林秋晚实堪悲百丈清规孰护持拂子头边如不荐衲衣下事复吾欺遂竖拂子云还荐得也未象田先师来也现今在山僧拂子头上为诸人葛藤云天也如是地也如是山也如是水也如是见今请主也如是珠上座说的也如是诸阇黎听的也如是山僧则拔剑搅龙门当仁不让师只向他天也不如是地也不如是山也不如是水也不如是见今请主也不如是珠上座说的也不如是众阇黎听的也不如是毕竟如何拂拂子云不是不是僧问拂子头边即不问吾师寿量事如何师云拂子头边荐取进云恁么则清风敲竹韵红日缀花梢师云衲衣下事如何僧礼拜师云也非分外下座。

　　佛日老和尚讣音至上堂一生岣嵝头今朝蓦直去合掌微笑休日照山河丽大众且道这老汉向甚么处去了咦东家作驴西家作马要骑便骑要下便下付雪山济禅人上堂雪山问如何是曹洞宗师云脑后见腮莫与往来进云恁么则超出言相外不落有无机师云子既亲荐得须知我不私雪礼拜云也要大众证明师乃云山僧布个漫天网子意欲捞捷沧海锦鳞使其一个个大者大成小者小就今日蛟龙出现也掷拂子云佛祖大事亲相付作浪兴波任汝为下座。

　　解制上堂僧问如何是出门一句师云看脚下乃云去即印住住即印破不去不住二俱有过大众作么生免得此过良久云四维上下绝遮拦东西南北无回互下座。

　　结制示众师云真狮出窟吼林间绝野干若是狮子儿请出来相见众默然师云只此就是碍膺不尽所以临机用不着了也山僧此番结制不比寻常各各将自己从前眼里见底耳里闻底心里记底尽情放下将放下又放下放到无放处大家摸索看若摸索不着参。

　　落堂示众山僧作事狂却被无明障僧也三十棒俗也三十棒从头至尾打将来秪为婆心而放旷究竟底事意如何各各眉毛横眼上。

　　示众师云洞上知识此时多唯有山僧第一拙不会长四与短三动动就是干屎橛蓦拈拄杖云云门大师来也且作么生会若也会得方许你具只眼居士问何是佛意师云拄杖横担不顾人进云如何是祖意师云直入千峰万峰去进云如何是和尚意师云奈山僧无意士礼拜师呵呵大笑。

　　元旦示众年新月新日新四方八面开门南山狸奴白牯恭贺无位真人大众无位真人在甚么处众下语不契师下座连揖云年年相见岁岁相逢。

　　颂古

　　五祖至碓坊见六祖腰石舂米乃问曰米熟也未六祖曰米熟已久犹欠筛在五祖击碓三下而去能会祖意三鼓入室五祖以袈裟遮围不令人见嘱云流布将来无令断绝。

　　颂云。

一法无为万法亲相传只贵有知音黄梅消息今犹在击碓三更上祖灯

　　祖示惠明曰不思善不思恶云云。

　　颂云。

不思善不思恶人人到此难摸索村里婆婆不着鞋未到人前先露脚

　　本来无一物何处惹尘埃。

　　颂云。

一滴水泼天波五百高僧没奈何谩云祖师不识字且道其中有甚么

　　不是风动不是幡动仁者心动。

　　颂云。

昨夜得个黄梁梦四顾山光一点空末劫比丘闲戏论又云幡动又云风

　　永嘉玄觉禅师参遂绕座三匝振锡而立祖曰夫沙门具三千威仪八万细行大德自何方来生大我慢觉曰生死事大无常迅速祖曰何不体取无生了无速乎觉曰体即无生了本无速祖曰如是如是。

　　颂云。

钓竿直坠万重波岂肯轻轻放过他体即无生生亦了曹溪路上有人过

　　世尊升座文殊白椎。

　　颂云。

无端平地起干戈犹是将身入贼窝劈面一椎成粉碎至今分散满娑婆

　　翠岩令参禅师上堂曰今夏与诸兄弟东语西话看取翠岩眉毛在么长庆云生也云门云关。

　　颂云。

发言必须心无怯行事当知理要长拟动唇皮先堕意观来也是错商量

　　香林因僧问如何是衲衣下事师曰腊月火烧山。

　　颂云。

陌面人传家里信听得分明说不清及至归家问端的忘却从前寄信人

　　石门彻禅师因僧问如何教外别传一句彻曰东村王老夜烧钱。

　　颂云。

东村王老夜烧钱月映长江水映天野老不知何处去翻身依旧枕头边

　　玄沙三种病人。

　　颂云。

玄沙三种病人话个段光明夜不收天晓依然还一样出门踏着脚尖头

　　沣州大同普济禅师因僧问如何是本来人济云共住不相识。

　　颂云。

同行同坐不知名撒手相将秪么行万仞峰头休驻足还须踢倒铁围城

　　鲁祖因僧问如何是不言言祖曰汝口在甚么处僧曰某甲无口祖曰将甚么吃饭僧无语。

　　颂云。

这僧置一问似乎讨棒打自云不识字犹念之乎也

　　阿难获本妙心。

　　颂云。

南北东西处处通何须特地捉虚空为汝指个安心法踢倒门前双径峰

　　世尊因五通仙人问云佛有六通我有五通如何是那一通世尊召仙人仙人应诺世尊曰那一通尔问我。

　　颂云。

那一通这一通四方八面尽包容声前略露些些子遍地春光遍地风

　　志公曰终日拈香择火不知身是道场。

　　颂云。

结个茅庵在岭西山深不听五更鸡侵早起来烧净水拨尽寒炉火一堆

　　般若经云清净行者不入涅槃破戒比丘不堕地狱。

　　颂云。

大千俱捏碎何复有形骸不踏涅槃路定不受三灾

　　即心是佛。

　　颂云。

软似麻绳硬似锥甜如蜂蜜毒如砒诸人若餂刀头味割舌毋嫌马簸箕

　　南泉住庵被僧打破镬子。

　　颂云。

作家把手泛江湖湖客逞凶打破锅从来好心招好报恶人自有恶人磨

　　干屎橛。

　　颂云。

云门干屎橛咄咄咄咄咄老鼠拽须弥乌龟爬上壁

　　女子出定。

　　颂云。

说出说入棹棒打月罔明文殊一齐趁出舌头从来在口中牙齿纯是一具骨

　　法眼指帘。

　　颂云。

指尖头上露锋芒逐块师僧自丧亡若能连座俱掀倒落得当堂战一场

　　疏山造塔。

　　颂云。

一文二文与三文倒指分明数目亲罗山古佛多饶舌争奈重增痛上疼

　　德山托钵。

　　颂云。

钟未鸣鼓未响家常茶饭任君尝密启意善参详才着思惟手脚忙

　　赵州勘婆子。

　　颂云。

赵州特去勘婆子觌面相逢秪如此婆子指路与赵州也是班门弄斧头

　　无梦无想。

　　颂云。

无梦无想主人翁到晚归单睡正浓山家忘却山中境伸足柴床日已红

　　枕子落地。

　　颂云。

忽然枕子扑落地花落鸟啼原不异网罗跳出任施为拈取须弥塞海水

　　佛事

　　总宪存忆唐公请为正法禅师封龛

　　生悠悠死悠悠衲僧似海水长流曾为弁岳参禅客更接天童法乳俦仔细从头一打算万事无如歇了休休则不无且道临行一句作么生道遂掩龛云事已了意已休那事须知触处周。

　　又(祭正法师)

　　一炷香一杯水法门相知供养你且道知后如何良久云唯。

　　元旦祭高峰大师

　　来来去去入娑婆秪为时人太多事山僧年初三上香谁识其中自拜自顾视大众云那个是自聻良久云相看原是旧时人不合而今新指示。

　　高念祖汝揆两居士为荐祖考己未进士玄期府君祖妣屠太宜人显考庚辰进士寓公府君请对灵小参

　　道远乎哉触事而真曾经闹市街前过眼里何曾见一人圣远乎哉体之则神自携瓶去沽村酒却着衫来作主人大众今日高府请荐亡小参且道亡灵即今在甚么处师良久彼彼不相干涉处何必叨叨更问渠下座。

　　为觉非沈府君对灵小参(虽一乃沈君之别号)

　　寂处如何论浅深应之于手得之于心玄机不藉他人力石上栽花孰可亲坏土三魄真活计再四思君不见君山僧重重为指示枯木抽芽别有春师乃召众云既是别有府君神灵在甚么处卓拄杖云唯此一事实又卓一卓云余二则非真。

　　为云心参头火(参头坐脱)

　　曾经千槌万煆而今炉鞴俱销衲僧别无奇特临行撒手逍遥掷火炬云山僧从来无妙诀一把枯柴万事消。

　　为归仁禅人火

　　生不涉死无干那事须知总一般掷火炬云索性与汝重道破火里圆光君自看。

　　为宗闻禅人封龛

　　生也不道死也不道生死两关如鸟出巢海阔天高任鸟飞掩龛云这里不得错过好错过且置且道这里是甚么所在良久云了。

　　又举火

　　父母未生前衲僧舌头遍大千父母已生后阿谁不具穷相手拈却前后这些些从教火里翻觔斗翻觔斗苏州有兮常州有还有一句临行语途中紧绊草鞋走。

　　为灵源菜头火

　　天台出迹天华菜头二俱不住烧了便休休则不无且道灵源即今在甚么处掷火炬云撒手相将无住处灵源何处不风流。

　　又入塔

　　尽大地是个普同且道向甚么处入掷骨云向这里入。

　　为圆觉禅人火

　　生未圆死合觉撒手悬崖日升月落且道落后如何掷火炬云一把干柴一堆灰是则名为真解脱。

　　为空我老师火

　　空我空人何处不亲便与么去少分相应。

　　为新耕禅人入塔

　　昨日才烧今朝又煆两段不同请君一看举骨云与么会去便会去不会更入红炉煆。

　　为智华禅人火

　　智华智华切忌周遮蓦直行去管保不差灰飞烟灭后何处不为家。

　　为一径言庵主下火

　　师以火炬打圆相云生也全凭尔死也全凭尔透过生死两重关内中别有些些子言庵主须记取掷火炬云我见灯明佛本光瑞如此。

　　为开石禅人下火

　　生不错死无差夜半翻身摸着他通身显现通身露一回煨烬一回赊。

　　为圣襄弼维那封龛

　　不是吾徒辅弼几乎流落村庄吾今道已行也子犹长往他邦更有末后一句不曾为子商量大众商量则且止如何是末后一句遂掩龛云藏身处须没踪迹没踪迹处不宜藏秪么坐断毗卢顶十方世界总家乡。

　　又下火

　　刀难砍火难烧俊哉无形本寂寥撩起便行真衲子不存毛发于丝毫切须记我临行句大觉山前走一遭。

　　为守斋朱道人火

　　客岁死今岁烧胜热门前怎肯饶今岁烧客岁死生死两途俱如此就中一着绝商量欲假言诠须止止举火炬云个段光明亘古今掷火炬云不妨拈出些些子。

　　为空上座火

　　师云真性无住真心无心真灭无灭真生无生空上座向这里撩起便行说性说心说灭说生总是闲家具不若休长老助汝丙丁送入火光三昧。

　　为开石禅人封龛

　　眨上眉毛事若何卓拄杖云这些还曾荐得么遂以手指龛云蓦直去莫蹉跎回途入室再揩磨。

　　杂着

　　僧约

　　良材不弹而自直智人不令而自行楩楠自具真绳筠松自娴法墨其如品类间有不齐是以百丈立丛林所至有理法以接淳厚之士有摈辱以惩跃冶之徒务使人人举措得宜威仪整肃预防不肖之心以登正觉之路略取数条以砥智刃庶使沟浍之流共入法海南山之竹不扶自直耳。

　　募修造

　　白莲山僧初住争奈百无一有欲要整旧如新只贵大家出手龙象蹴踏交参顿破时流窠臼且道破后如何咦瓦砾翻成帝释宫草木丛林狮子吼。

　　斋单

　　金牛抚掌处堂前吃饭来满盘俱托出何用别疑猜莫疑猜须知庆赞遇香斋。

　　募知浴

　　大地法王身诸人作么洗若将水洗尘决定无此理更问事如何掷笔云急须自荐取。

　　跋成中理书记手书金刚经

　　金刚大义无住处拟假言诠落踌躇但得言空义也空三十二分谁分数曹溪当初闻此言我从源头今流住不敢作解别生枝只将斯语为缁素。

　　高念祖居士以白莲寺十景诗见示次韵奉答

　　身似孤云任卷舒双溪澄碧绕僧庐渡头春涨堪闲泛村落烟迷好卜居羌篴秪因苔径隔胡笳不到柳塘纡青田龙卧声光赫白社莲开香影孤月朗天中禅定起风恬帘外讽经初有诗漫和达夫韵无酒难留元亮车贫至两餐缨络粥听君匡坐读奇书。

　　大休和尚属咏白莲寺十景漫成长律应之(附)念祖高居士原韵

　　翻经水国壮怀舒汉魏分流映佛庐柱史抽簪贻胜览文成携笈重幽居钟声夜度龙山近帆影朝悬角里纡散步农畴春事好闲听渔唱物情疏绕檐翠竹摇风细拂槛香桐漏月初五柳塘边堪载酒尝丰桥畔少驱车余家四世留吟案半是逃禅半读书。

　　卷第五
嘉兴大藏经　大休珠禅师语录


　　曹溪大休珠禅师住越城天华寺百问卷第六

　　嗣法弟子德明答颂

　　瑞鹿法孙行信编次

　　问振动乾坤即不问丝毫不挂事如何。

　　答脱壳乌龟飞上天。

　　颂。

　满面惭惶不识羞溪山浪说笑颠头默然打破扶桑国放出金乌劫外游

　　问粉骨碎身未足酬一句了然超百亿作么生说个超底道理。

　　答瓦砾翻身。

　　颂。

　瓦砾翻身透古今从教何处不称尊直饶无句言前荐犹落牟尼后子孙

　　问历劫深恩终难报为甚云门又打伊。

　　答家富小儿娇。

　　颂。

　指天指地老狐精世间若个是生盲当初早遇云门老免使人人堕堑坑

　　问贼来须打客来须待且道作么生辨别。

　　答二俱不受。

　　颂。

　恼得心中怒气冲反将一箭射虚空吓得须弥心胆碎至今千古闹哄哄

　　问古是今人去今是古人来不涉今古句试请拈出来。

　　答平地两条沟。

　　颂。

　只有天在上更无山与齐举头红日近回首白云低

　　问高揖释迦不拜弥勒时如何。

　　答也须吃棒。

　　颂。

　金乌夜半逞风流黄鹤峰高得自由蓦地踏翻千尺浪盲龟跛鳖也优游

　　问德山托钵且置勿论岩头密启其意又作么生。

　　答暗里藏春色。

　　颂。

　德山老德山老托起钵盂沿街讨出门撞着带角虎拟议遭他一口咬虽然只得三年活金风吹动残花草

　　问头云且喜老汉会末后句会与不会则不问且道如何是末后句。

　　答明破即不堪。

　　颂。

　句里乘机劈面来虎头虎尾任君猜泥牛踏破天边月收拾胡儿铁草鞋

　　问淮州牛吃禾益州马腹胀天下觅医人灸猪左膊上且道其中意旨如何。

　　答山之南水之北。

　　颂。

　申出兜罗绵手把住四恩三有撞着觅医童子不可放他逃走

　　问赵州勘破婆子且道那里是他勘破处。

　　答露。

　　颂。

　婆婆惯要逞风流淡抹浓妆不识羞自从赵老亲相识只得逢人暗点头

　　问大颠一般扣齿为甚么摈却首座。

　　答知事少时烦恼少识人多处是非多。

　　颂。

　严令当行痛下锥眉毛窍里没些些可怜一片婆心切千古流传法不违

　　问三冬无暖气枯木倚寒崖为甚么烧却庵。

　　答水向石边流出冷风从花里过来香。

　　颂。

　杜撰老婆把火烧庵燎却面门无处伸冤一时不了千古流传

　　问来如穿衫去如脱袄在今时可谓罕闻为甚么九峰不肯泰首座。

　　答错错。

　　颂。

　从来不着这褴衫脱却方知恁么闲虚空放出拿云手播满乾坤任意顽

　　问天童曩来惟抱主拍落无依反叱非毕竟天童底是云门底是。

　　答总不是。

　　颂。

　深深直到归山处反骂胡僧老古锥云门不识白拈贼鼻孔撩天向下垂

　　问问佛答佛问祖答祖不问佛不问祖答个甚么。

　　答请和尚再举看。

　　颂。

　山自高来水自深野云处处不相亲可怜不遇攀花手狼籍枝头多少春

　　问一口气还转得一大藏教也无。

　　答常忆江南三月里鹧鸪啼处百花香。

　　颂。

　碧天千古月寒潭晓夜光截断葛藤处溪山路转长

　　问四方八面来时如何。

　　答切忌动着。

　　颂。

　眉锋剔起几重关木偶难移心胆寒乾坤收在毫端上捏碎千山与万山

　　问不用如何若何便请单刀直入作么生说个入的道理。

　　答不动干戈自太平。

　　颂。

　青青山色满祗园倒跨长溪月一潭龙泉飞出张牙爪不斩萧何令不传

　　问多宝塔前合谈何事。

　　答揭谛莎婆诃。

　　颂。

　宝塔横吞四部洲掌中珠子孰能收夜深不许苍龙现牛斗光寒万里秋

　　问斋时一钵和罗饭未审时人作么消。

　　答满钵盛将来。

　　颂。

　粟子无觔也大奇仓▆没底任施为和盘托出家常饭万古丛林作话题

　　问钟楼上念赞床脚下种菜且道明甚么边事。

　　答张公吃酒李公醉。

　　颂。

　楼阁迟迟月影新清风多在好园林浮萍不落青山外花雨纷纷满月津

　　问横按拄杖当门座且道如何过此关。

　　答脚跟未动。

　　颂。

　把断三关不漏机威风凛凛孰能窥正令从来行到底不与人间理是非

　　问但有言说都无实义即今说也说了言也言了且道是甚么义。

　　答灼破一天秋。

　　颂。

　说说原来无说说石女何曾失却节言言不失无价珍也是区区眼里楔

　　问有时一喝不作一喝用既不作一喝用毕竟作甚么用。

　　答三千里外定淆讹。

　　颂。

　喝下当阳震大威拦胸好与一千椎拨转吹毛空里去也是区区拍马归

　　问十二面观音那面是正。

　　答东西南北。

　　颂。

　大悲观世音无刹不现身相识满天下知心能几人

　　问从上来一人行棒一人行喝阿那个亲。

　　答今朝正是娘生日。

　　颂。

　行棒行喝绝狐踪长安道上不相逢等闲拈起铁橛子勒马加鞭不露锋

　　问临济云一人在孤峰顶上无出身之路一人在十字街头亦无向背且道那个在前那个在后。

　　答两个泥牛斗入海直至如今无消息。

　　颂。

　青峰顶上浪花鲜树子无根叶满天须弥顶上翻觔斗海外渔翁把钓竿

　　问有一人轮劫在途中不离家舍有一人离家舍不在途中阿那个合受人天供养。

　　答无底钵盂盛将来。

　　颂。

　击碎窗前月冲开万里云含光成一片大地尽生春

　　问饥来吃饭困来打眠愚人笑我智者知焉且道知底事作么生。

　　答露柱怀胎。

　　颂。

　三条椽下逞风流踏着源头水逆流策马乘车千古事无心明月上钩头

　　问牛头横说竖说不知向上有关捩子作么生是向上关捩子。

　　答眉毛窍里翻觔斗。

　　颂。

　鸟啼日暖百花新放出枝头几瓣春佛祖位中留不住虚名流落到而今

　　问牛头未见四祖百鸟衔花诸天送供见后为甚么觅他踪迹不见。

　　答当初祗谓茅长短烧了方知地不平。

　　颂。

　放出倾湫倒岳威虚空拶得雪花飞鸳鸯一对无踪迹千古流传作话题

　　问宗说俱通底人为甚么我又道他不是。

　　答拈得鼻孔失却口。

　　颂。

　宗也通兮教也通聋人听见五更钟一声霹雳惊天地凡圣从教立下风

　　问古人道识得此事便休为甚么道认着依然还不是。

　　答青天也须吃棒。

　　颂。

　识得根源即便休有何烦恼有何忧更深夜静清光皎万里长空万里秋

　　问空生晏坐花狼籍语若雷兮声若霹且道他说个甚么。

　　答隔壁听钗声。

　　颂。

　空生岩畔花狼籍山色溪声舌广长滚滚波涛流不竭长江日夜水忙忙

　　问无阴阳地生个甚么。

　　答放出枝头劫外春。

　　颂。

　无影山中无住基生盲截地不施为狮儿哮吼连星月铁马加鞭晓夜嘶

　　问学家参禅贵脱生死且道生死作么生脱。

　　答眼闭脚直。

　　颂。

　脱下破草鞋赤脚平地走踏着南山鳖鼻蛇冷地遭他咬一口

　　问脱得生死便知去处一口气不来向甚么处去。

　　答白云只在青山内。

　　颂。

　脱得脱不得生死如何决决决决六月炎天下大雪

　　问前有猛虎当路后有万丈深坑左右剑树刀山正与么时如何回避。

　　答云哪。

　　颂。

　猛虎当阳谁敢立起便起兮击便击击便击左右逢源虚空霹雳

　　问踞虎头收虎尾的衲僧且道具甚么手段。

　　答打一掌云某甲一向粗糙。

　　颂。

　虎啸山兮山笑虎大地拈来一撮土罗纹结角深藏处那个男儿敢莽卤

　　问道得也打道不得也打假若总不与么时如何。

　　答随声便打云某甲触忤尊颜。

　　颂。

　昨夜东风绕四邻今朝脱骨又重新棒头点出金刚眼透过威音与古今

　　问大德无德大道无道大富无粮大地无草且道居乎师位者以何为人。

　　答一条拄杖蓦头该。

　　颂。

　浪荡江湖数十秋得意忘言即便休衣锦不知公子贵山自高兮水自流

　　问以礼接待是通行事为甚南泉打破锅。

　　答车不横推理无曲断。

　　颂。

　底事分明作者希通身毛羽似刚锥南泉打破闲家具莫向人前理是非

　　问前三三与后三三且道是多少。

　　答昼夜一百八。

　　颂。

　金针透出几山头脱体和衣得自由　地一声空宇宙春来桃李趁溪流

　　问不达法源故多诤论为甚居乎师位者东辟西辟。

　　答人平不语水平不流。

　　颂。

　远山风送几千里白云深处日轮红撒手一抛金弹子击破威音那畔踪

　　问言满天下无口过为甚么道口是祸门。

　　答锥头利凿头方。

　　颂。

　山色深深月影希清虚冷淡少人知识得个中消息子尔是何人我是谁

　　问无头无尾是甚么不妨当堂试道看。

　　答雪峰辊的。

　　颂。

　无尾无头栗棘蓬当阳拈出绝狐踪塞断咽喉人不会昔人飞剑斩黄龙

　　问建法幢开门户我道好事不如无且道有甚么过。

　　答一波才动万波随。

　　颂。

　金风吹动浪差差无底扁舟过海西钓起钩头波底月惊得沙鸥两岸飞

　　问踏翻大地寻常事踢倒乾坤当戏毬此人具甚么力量。

　　答不为分外。

　　颂。

　个事分明记得清牧童遥指杏花村倒转黄河翻白浪金鳞那怕禹门深

　　问一声弹指楼阁门开且道弥勒在甚么处。

　　答两眼对两眼。

　　颂。

　明月家家有分大道不离方寸照破铁壁银山金刚脑后一顿

　　问学道先须识自宗莫将真际杂顽空且道真际顽空如何辩别。

　　答贼是小人做。

　　颂。

　蛟龙困卧几千秋吐出明珠孰敢收忽遇风云时际会红光穿透碧峰头

　　问心不是佛智不是道毕竟如何即是。

　　答画虎画皮难画骨知人知面不知心。

　　颂。

　灵山千古振宗风列圣场中一线通纵有高贤留不住夜深明月挂青松
嘉兴大藏经　大休珠禅师语录


　　曹溪大休珠禅师住越城天华寺百问卷第七

　　嗣法弟子德明答颂

　　瑞鹿法孙行信编次

　　问有句无句如藤倚树树倒藤枯且道句归何处。

　　答夜来床席暖伸脚到天明。

　　颂。

　一条白棒没头埋脱落一声天外来狮子翻身擒住也至今悬挂在眉台

　　问若论此事直饶辨若悬河答如流水总与那事没交涉如何是那事。

　　答某甲忘却了。

　　颂。

　东风昨夜到天边吹落寒光隐翠巅纵有兜罗攀不住夜深倒挂月明前

　　问千说万说不如一决且道决个甚么。

　　答鼻孔大头垂。

　　颂。

　古涧溪头杨柳青黄鹂处处弄机声东风一阵吹将尽花蕊纷纷满四邻

　　问喝一喝云是宾耶是主耶。

　　答某甲昨日从天台来。

　　颂。

　耀武扬威振万兵一番提起一番新红轮透出金鞭响得胜归来万国钦

　　问拈拄杖云一千七百则葛藤皆从这里出且道这个又从甚么处出。

　　答且放下着。

　　颂。

　蓦地翻身透万峰吹毛挥处落霜红展开两只修罗手百亿须弥不露踪

　　问不是岭头传底事岂从鸡足付将来即今手里拈的口里道的毕竟从甚么处得来。

　　答拂子头边。

　　颂。

　昨夜泥牛翻海底今朝木马吼春风须弥拨转青霄外大地收来掌握中

　　问心明能超旷劫英雄力破重围为甚么道秪为分明极番令所得迟。

　　答太平原是将军致不许将军见太平。

　　颂。

　百战场中得自由将军韬略掌中筹挥开日面驱雷电万里关山暗点头

　　问如是我闻与干屎橛是同是别。

　　答冬瓜直儱侗瓠子曲湾湾。

　　颂。

　犀牛蓦地翻身转踏破烟霞几万重满目春光留不住海门迸出一轮红

　　问东家作驴西家作马要骑便骑要下便下且道此人得何三昧。

　　答腰缠十万贯骑鹤上杨州。

　　颂。

　金毛摆尾出云峰摇落桃花遍地红踏破珊瑚枝上月木人起舞笑春风

　　问夜深不向芦湾泊迥脱中间与两头且道此人如何行履。

　　答风力扶帆行不棹笛声邀月下沧洲。

　　颂。

　梁主追寻过别峰流传千古与谁通秋江暗渡无人识不住芦花两岸中

　　问在眼曰见在耳曰闻在手曰捉在足曰奔便恁么承当还有过也无。

　　答亲者不问问者不亲。

　　颂。

　一叶扁舟江上游十分春色许谁收狞龙迅转千层浪曾把须弥作绣毬

　　问高峰四句内有一句能纵能夺能杀能活且道是那一句。

　　答问处甚分明。

　　颂。

　芒鞋踏破铁城东聊借乌藤下别峰格外乾坤都扫荡轻轻拈向钵盂中

　　问赵州东壁挂葫芦意旨如何。

　　答无意旨。

　　颂。

　一毫头上露天机凡圣由来总不知轻轻拨转关捩子枯木花开劫外枝

　　问此众无枝叶惟有诸真实作么生说个真实底道理。

　　答人人脚跟点地。

　　颂。

　八面玲珑绕翠微通身毛羽利如锥溪山怪石都穿过脱壳乌龟也解飞

　　问摘叶寻枝则不问直截根源事若何。

　　答曲了也。

　　颂。

　长空迸出一轮秋万国骊龙捧玉毬拍碎寒光飞遍地还他作者始能收

　　问杀父杀母向佛前忏悔杀佛杀祖向甚处忏悔。

　　答灯笼露柱。

　　颂。

　怪石丛中白象王六牙才现紫云彰玉蹄踏转千溪月扑落寒梅遍地香

　　问无舌人解语无手人行拳无手人打无舌人无舌人说个甚么。

　　答逢人但恁么问。

　　颂。

　四十年来懒坐禅常将古佛枕头眠睡中无甚真消息镇夜齁齁大打鼾

　　问普慧云兴二百问普贤瓶泻二千酬且道问底答底从甚么处来。

　　答随声便喝。

　　颂。

　紫气腾腾山色奇灵峰怪石露天机三间茅屋从来住一滴曹溪绕翠微

　　问多年尘土无人拂一身常镇在天涯为甚长安大闹。

　　答锦上铺花。

　　颂。

　抛出倾湫倒岳机虚空凛凛雪花飞夹山无限清平乐不值山家两道眉

　　问有语成谤无语成诳有无俱遣且道作么生商量。

　　答老汉忘却话头了也。

　　颂。

　夜深无事蹑高巅独步携筇到壑边惟有一轮明月照棒头独破水中天

　　问风吹日炙还当得祖师西来意么。

　　答烂却多少。

　　颂。

　虚空吐出一枝花馥馥清香映碧霞一阵狂风吹欲尽纷纷几点落谁家

　　问三脚驴子上天台且道日行多少。

　　答一去二三里。

　　颂。

　良马追风不用鞭谁将云影挂青天翻身不觉腾霄汉踏破长江月一团

　　问参禅学道人秪要会得本命元辰的落处假若四大分张本命元辰落在甚么处。

　　答只在此山中。

　　颂。

　参禅须要识元辰枯木花开劫外春杖头点出无心月堪作人间第一灯

　　问劫火洞然大千俱坏未审此个坏不坏。

　　答长安虽闹我国晏然。

　　颂。

　那事明明偏刹尘何须特地问知音哮吼一声天地裂大千无处不称尊

　　问玄沙三种病人如何接得。

　　答便与么去。

　　颂。

　沙里淘金始见真百般捏怪度残生本来一个风流汉何必人前叫苦声

　　问道远乎哉触事而真如何是道。

　　答饥来吃饭倦来眠。

　　颂。

　万念灰来一物无悠悠何事涉程途推开日西月面佛透出江心月下波

　　问古人道向上一路千圣不传向上一路千圣不然不传不然则不问如何是向上一路。

　　答触破天边月。

　　颂。

　翠竹黄花古佛心铦刀利刃耀乾坤夜深碧涧寒潭底透出团团月一轮

　　问般若如大火聚动动则燎却面门为甚么又道眼光烁破四天下。

　　答不离当处。

　　颂。

　坐卧经行总一般更无一法杂其间悠悠踏断山头路香满溪山花满园

　　问一即六六即一一六俱忘时如何。

　　答家家门前火把子。

　　颂。

　密密绵绵不漏机山花涧水两相宜谁知六一俱忘后千圣从来不识伊

　　问拈一茎草遍覆大千还信得及么。

　　答少卖弄。

　　颂。

　金风吹过碧峰头赤脚胡僧得自由苍松白石融心劫逆水长江昼夜流

　　问观世音菩萨将钱买糊饼放下却是馒头还是神通妙用还是法尔如然。

　　答栗棘蓬。

　　颂。

　栗棘蓬边得自由原来放下是馒头夜半日轮当午照金鸡啼在五更头

　　问开口早经千万里低头思虑万重关指人若也无正眼何啻前程作野犴作么生是指人底正眼。

　　答烂冬瓜。

　　颂。

　风寒吹凛烈碧云千古洁牛头未见时百花频落叶

　　问云门扇子　跳上三十三天筑着帝释鼻孔东海鲤鱼打一棒雨似盆倾试道道看。

　　答打云放过则不可。

　　颂。

　扇子何曾跳上天云门拈向鼻头尖吓得释提心胆碎几乎躲在碧岩前

　　问肃宗梦发菩提心志公向宗道十二其中还有道理么。

　　答相识满天下知心能几人。

　　颂。

　菩提宝镜映三台渔翁把钓送将来接得骊珠藏世界休将世界挂心怀

　　问江山改而心不易海岳迁而志不移为甚么有得有失。

　　答石人无梦。

　　颂。

　山河改变有当人花发枝头树树新等闲识得东风面万紫千红总是春

　　问瞬目已经千万劫扬眉犹隔万重关作么生得剿绝去。

　　答未开口前。

　　颂。

　云从山里过撞着火柴头烧尽虚空界红光射斗牛

　　问彻底掀翻的我道未在鼻孔撩天者尚不放行且道山僧具甚么眼目。

　　答瞎。

　　颂。

　掀翻大地有何难莫把烟霞仔细看划破长江流注泾鹧鸪啼处百花残

　　问世尊言应如是知如是见如是信解不生法相蓦拈拄杖云唤作个甚么。

　　答没有名字。

　　颂。

　雷轰电闪一条白练两个古锥佛也不见

　　问谈真即逆俗顺俗则违真如何得不相违去。

　　答君明臣良。

　　颂。

　寂寂本来空虚名待雪峰松下问童子只在此山中

　　问法不在内外中问未审在甚么处。

　　答鸣指云在这里。

　　颂。

　法法头头得自由将军有令定机谋手敲石鼓叮咚向拨转机轮向上酬

　　问会得那边事却来这边行履且道那边事作么生。

　　答逢人切忌错举。

　　颂。

　鸡足山中等个人龟毛头上解翻身赤脚波斯空里走悠悠独步在江滨

　　问莫向白云深处坐切忌寒灰煨杀人毕竟如何出得此过。

　　答刹竿头上风车子。

　　颂。

　独坐孤峰看月华眼里何曾着得沙踏断浮云千万片如何及得老僧家

　　问拈拄杖云唤作是亦不得唤作非亦不得毕竟唤作个甚么。

　　答胡张三黑李四。

　　颂。

　独怜幽草涧边生上有黄鹂深处鸣春潮带雨晚来急野渡无人舟自横

　　问三玄收不得四句岂能该未审是个甚么。

　　答石女不扬眉。

　　颂。

　闪电光辉当门霹雳作家相见东墙西壁

　　问一轮超出三界外当轩照破万家门即今山门佛殿作么生说个超破的道理。

　　答竹密不妨流水过山高岂碍白云飞。

　　颂。

　挝毒鼓震大千水里无筋透碧天杖头点破摩醯眼拨转乾坤风月前

　　问猿抱子归青嶂里鸟衔花落碧岩前不得作境会且道作么生会。

　　答舌头无骨。

　　颂。

　细雨纷纷洒玉楼佳人对镜早梳头忽然打破菱花镜一道寒光射斗牛

　　问劫火洞然而常静步行踏断流水声还有是般人么。

　　答十字街头石敢当。

　　颂。

　金鸡声唱太平歌兔子从来不出窝语若雷兮轰劫外光铓一点射娑婆

　　问汝若胡喝乱喝我即横打竖打且道宾主相见还有过也无。

　　答赤眼撞着柴火头。

　　颂。

　击碎重关拈出布衫有过无过揭过一班

　　问善财参遍处黑豆未生芽且道明甚么边事。

　　答踏着秤锤原是铁。

　　颂。

　藕丝缝里步云霞楖栗横担日月斜黑豆而今抛出也从教何地不生芽

　　卷第七
嘉兴大藏经　大休珠禅师语录


　　曹溪大休珠禅师书问卷第八

　　侍者德澜录

　　瑞鹿法孙行信编次

　　附镇台张公国勋请住曹溪来书(法讳愚)

　　自三请闸口拜违慈颜于十月十九日抵江宁十二月初十日鼓棹长行矣俟到粤任诸事役务少有头绪专使迎接吾师听风幡话千祈慨允不胜荣荷翘首胆恋不尽依依。

　　　　　复

　　去冬拜送使我悬心神驰左右奈关山迢递不克问候为歉忽接来翰方知万福则乐然也承谕风幡教我某才疏德凉急欲觅一山窟以尽残喘若以南华累我力弱难支请另择高明尊宿恢复祖道况某浙中一人身羁两刹百务劳心公亦深知胡不谅之。

　　　　　二请书

　　愚自舒城虔修小函差王中军送至莲座嗣来溯洄江水远企慈云如挹吾师德范兹月二十一日度庾关将至端峡矣韶阳于曹溪仅隔一水彼中为南派正宗愚恳请再整鹫尘弟子去彼匪遥得吾师驾至使菩提树下复光乃弟子之深愿粤中士民之深幸也万万放心振锡而来愚则已之不来不休而已矣特遣舍侄奉迎翘首锡音无既瞻切。

　　　　　又复

　　某自出世以来丛林七住六处开堂于中千辛万苦不记数也此时此际荒乱交加出头不如缩头好进步无如退步高定隐白莲尚不愿住欲休老于深山再加一曹溪破院任在我身可谓苦中之更苦也不是生退屈实乃怕事多端若弘法者俱肯如斯法门不致寥落便恁么休去亦不负老象田冀高明再访达者宽宥余情。

　　　　　三请书

　　愚拜辞吾师曾三具荒函想俱投莲座矣粤中情况寇贼作祟生民不得安枕回视嘉禾吾师教化之所宛然另一景界吾师何不普慈云于炎海令吴越独私造化耶恳其飞锡万勿固辞驾过岭东慈航早发使登彼岸愚敬拭一单躬迓南华道左矣弟子身沉宦海苦不可言冀法幢高竖愍心教我临楮不胜悬切之至。

　　　　　三复

　　承请者三敢不奉命欲到肇庆一面不意南韶道镇府县预下请书南华耆旧欣然迎接于是十月十五日进山满子昔日之愿矣冀欲再会奈因结制日近戒子远来诸事匆匆又不克如愿为歉曹溪久无主法者可谓荒凉之极意欲聊拓数椽以阐宗风子宜留心与李制台为我致意不及另草待时世少宁把臂一笑何如。

　　附汪振老书(讳裕)

　　白莲寺乃荒芜久矣天假大和尚驻锡于兹五六年拮据之苦渐渐可观不谓忽有粤游闻之若为所失彼乃佛祖道场虚席以待佛祖接踵无计挽留裕恐白莲旦夕间仍然鞠为茂草数年前荒芜之景象复见于今日矣昨欲借重雪山师主持方丈观其言语尚在吞吐之间必望和尚委曲慰留须在初一法驾未发之前择一吉期请坐方丈缁侣幸甚外护幸甚和尚虽在数千里外得无顾虑矣代布不尽。

　　　　　复

　　某住白莲万苦千辛愧福薄耳承台下多方卫护且喜得安今东粤之行已决如果不负我心请再择明眼宗匠主持方丈接纳方来某心亦足矣雪首座似有西山之行领命苦苦相留乞台下作速安顿以慰我怀(雪山果主白莲)。

　　附天华远和尚书

　　曹溪乃余之所住过极欲与和尚到庵细谈其中情节三回两度俟驾不来但吾人襟怀廓落法道从此馨香遍界此行大振吾宗也欣庆欣庆。

　　　　　复

　　某欲拜辞起身数四奈各府县善信踵门拜谒不绝一刻不暇不及拜别罪歉罪歉复望吾师为法为人莫生疲倦众生难度方便垂慈转见师之深愿耳法门凋零之际乏人弘道之时主法者以包天括地之量撑持末运是某之至祷曹溪机缘非偶举措听凭龙天但抱道化导用酬佛祖进退得失付之造物岂由预备哉。

　　附葵公张护法来书

　　顷闻飞锡过庾岭深幸吾道南来矣途路修长跋涉为劳虽筏渡不惮津梁而弟子之心则甚感且念也肃请往肇大阐性宗丐杨枝法雨普济残黎为望临函神往。

　　　　　复

　　一载不面如间三秋逞肇之念勃勃但韶石众护法虔请之诚似不可却待进院后诸事少有就绪来作不请友也。

　　　　　又上

　　吾师重振祖庭人天欢喜弟子惄拟膜拜法座瞻仰慈光但疏节为愆彼中同衣如水乳否山川风土能容锡否将此身心奉尘刹是则名为报佛恩吾师愿力弘深大千皆领法旨也舍弟素称信心业已托为外护谅能料理俟少刻暇当晤三生石上必留弟子片席以话无生耳冗中草泐惭愧不尽。

　　　　　又复

　　世事如阱尘劳困人返照回光万中无一公人情善世道义两全浙粤二山无不称赞托清光远映林下且安淡薄难支我领众衲篾束肚皮守去可谓入定已忘三秋事起来不见四时推法喜禅悦爽我襟怀山中滋味特与公说。

　　　　　又上

　　自秋徂冬今且春半曾未特一走专候弟子之罪诚莫赎矣虽吾师慈悲知我尘缘所缚而弟子寤寐之间真无处置颜面也二舍弟来肇云吾师宗风日振淡薄自甘谁为为之岂无惭汗日来制台巡行高凉弟子居端城守冗忙更甚兹以鳞便附候慈祉即啚差员虔叩不一。

　　　　　又复

　　残冬接来翰深知公冗为羁迩来国事匆匆莫生罢倦更宜耐心耐意煆炼真空但恁么去则事理不外也令侄至深知来意山中诸事色色妥当不劳挂心老僧放出补衮调羹手拨转如来正法轮呵呵。

　　　　　又上

　　吾师南来梵腊阶前禅心江上祖庭自当大转法轮矣但弟子去岁自秋暨冬靡盬昼夜而硁硁株守味澹如水一切馈遗概为峻谢即献岁方升不遑驰一介叩贺慈祉不特地主之谊歉然且拈花以上椒颂俱为缺节罪诚莫逭藉和尚慈悲或邀忏释耳待地方调剂之后当有余暇拜晤金容以消积歉秪此附候新禧不既神往。

　　　　　又复

　　自进院以来说戒三坛结制两期百务匆匆不及遣人问候彼此相思何缘一面某亦谅公想公定谅我也今应元长老旧为南华住持甚的当因水月当家轮着即退任而任之也亦是我门下老弟子乞清目垂顾将水月转为法地浩归四方衲子亦在公一臂之力耳小徒来久何以不回悬念悬念乞发行为快衷曲之谈笔下难尽秋末冬初盘谭不宣。

　　　　　又上

　　我师重振祖庭缁素云集可谓法海信哉道高龙虎伏者也使人人尽欢喜赞叹得所未有但弟子一官束缚未得顿脱尘缘碧水青山徒有神往然而二十余年战场味如嚼蜡到头一着未猛惺将图两只芒鞋一个蒲团孤云野鹤五叶一枝亦愿侍从莲花座下也不识吾师许可否前两师兄来端谂悉道范清吉捧诵月上三更坐钓台之句尤感吾师接度之切具大手眼领教与惠汉水峨山不足喻高深也侍师回南华无物将敬聊吟近作录之扇头请政幸叱存。

　　　　　又复

　　渴想君家神驰久矣忽接来翰爽我心目山僧以粗言冒渎公不介怀可谓言外取意小徒在府承惠扰斋传闻公之切心道心使我愚师徒饱领清诲我亦放心行道也阖山耆旧欲来拜谢公请山僧住持曹溪真水乳相合也阖山相安也山门稳固则法道凋而再整枯木谢以重荣全赖吾人之力耳。

　　　　　又上

　　祖庭一席风冽山寒弟子三月登埤疲于奔命兹者责任亦无能为也吾师法眼视之特蜗角耳独弟子终日匆忙劳怨丛集蝇钻故纸不克一了究竟吾师婆心甚切乞为弟子下一金篦何如节届青阳冗甚未遑专役奉贺。

　　　　　又复

　　某以法眼观之如饮淡水如刀剖空用世眼观之蝇钻故纸诚哉是言矣幸有此心此念切不可忘忽时钻透方识天外天不待问人也。

　　附圣翁张太老书(讳世臣)

　　数日不闻问谅法体康泰祖庭诸事已整顿有绪矣几番欲趋侍猊座载聆尘谭弟子为俗务所羁弗克如愿适蒙手教俨然耳提面命深慰企思眼前虽不能即居山谷然于此事亦知用心争奈只在心性义理上穿凿疑不发起古德有言若事上觑则疾若在意根下思量卜度即没交涉如何是向事上觑下手工夫乞和尚直捷指示弟子依而行之至恳至恳。

　　　　　复

　　接尊翰方知前字已蒙台览矣承问事上如何下手老休有一问尽大地俱是事且道向何处觅理试拈出事看若拈不出依旧贼入空屋且问说事的又是个甚么即如僧问云门如何是佛门云干屎橛老休云说了也且道他说个甚么老休云干屎橛唤作事得么便恁么会略较些子乞老居士举起慧剑一挥两段将此葛藤椿送到东洋大海外则可也岂不闻知之一字众祸之门正此之谓欤。

　　　　　又上

　　弟子在热闹场中辊了一世自己安身立命处全未打点幸得谛听法旨觉此中恍然有跃的光景及离座下仍复愤愤不知是业深根钝于此事无缘耶抑年老气衰弗能承当耶或心不真实志未决定耶恳请开示谅大师老婆心切当必为我直指也霜林寒色大异城中愿言珍摄以葆天和有怀如缕嗣容面悉。

　　　　　又复

　　前在韶城过蒙鼎力真一箭射入九霄也青天亦须吃棒但向后亦宜筈筈相承自然箭箭中的也文武须知不外则事理尽在其中何有老少之分别根基之纯钝耶来云跃然的光景此乃尘心暂歇一时轻安老居士根性勇利拂尘而行久久自然相应若依旧涉事依旧走作唤熟习难忘要到四棱踏地不亦难乎必须退居山谷昼夜用心管保归家稳坐也然虽年尊色力尚健气宇过人参究此道绰绰有余万不可中途生倦失老休之望也。

　　寄张镇台书(讳玮)

　　屡承厚谊感佩殊深此因非浅定在灵山同愿今日方满也赐额一至草木增辉即法堂前焕然一新矣更冀移玉入山为戒坛主盟山门有庆众僧有庆即山野亦有庆也是望。

　　复周道台书(讳日灿)

　　捧读琅函超超玄着非受灵山之嘱能于红尘堆里作世外想耶从来佛法付与大臣如赵清献张无尽苏子瞻黄山谷以宰官而传祖灯尤彰明昭著者也昔憨大师弘法曹溪君家海门居士竭力扶持至今传为美谈浴佛戒期承高轩往顾泉石增辉某披拂汪怀澄之不清挠之不浊可胜庆快且蒙赐佳额名联字字珠玑前无古人后无作者藏之祖室永镇伽蓝当与天壤同不朽耳公事之余倘惠然命驾入理深谈一番了过去生中般若因缘此大丈夫之所为而某之所喜出望外者也夏日炎蒸惟冀台台为道为天下自爱临楮曷胜瞻依。

　　寄南雄郑太尊书(讳龙光)

　　某在浙中闻清名耳热及至南雄不敢擅自造谒权住青莲刚两三日张公促行又不克一面为歉承游扬张镇台何太尊色色周全或往来其间乞致谢一声于是月结制也但斋粮乏少僧众来多特遣小徒拜谢或有外缘为我指南。

　　寄韶州何太尊书(讳鸣凤)

　　屡承厚贶感佩殊深山中颇安全赖覆庇某时抱五内前闻道体违和某甚悬念特差小徒问候想弗药有喜也鄙寺前住持已退今有一老诚者某见其为人近古劝任住持接待高宾乞台台垂青为幸。

　　寄韶州梅二府(讳钦)

　　老老大大尚没料理虽担世外之名竟业识忙忙为寻归路有违尊召至今歉然幸相忘形外恕我可也周岐老进山某亦面订至端午后偕驾同来某洒扫苔径迎于南华道左矣。

　　复韶州周三府(讳宪章)

　　城中握别又易一冬可见光阴如电山野常切切于斯如梦不来又隔一生也台下神情凛烈雅致清高某时复三思不审台台不弃山野乎托清光远映是月结制也腊月初一日说三坛大戒乞驾进山一叙以慰我怀。

　　复曲江谌县尊书(讳绍津)

　　恭惟大居士台台豫章宗匠盛世循良笔端吐造化鹿鸣兴歌心上起经纶牛刀暂试喜燕台之市骏在即幸云山之付嘱未忘其藏拙亚地深愧入廛仰瞻德容饮醇心醉正拟借光于戒室猥蒙隆施于山厨禅流之枵腹果然檀那之庆余无既肃楮申谢嗣容图晤清诲不尽。

　　复曾旅老书(讳弘)

　　久向道雅不克瞻依拽杖南游为寻知己台台高名朗于寰宇某未发足以前早与神契也粤中土广人稀相逢者少即今垂钩四海为钓狞龙未卜台台不叶山野否。

　　寄沧然侍者书

　　数旬不见使我梦寐心惊云莫非中道而止之耶俗务牵缠耶不然何不过我以完未了公案世事如身之与影愈走而愈急也贵乎识得破就阴而止之则影自消也迹自灭也山中诸事极妥四方衲子如云观曹溪风景当有兴色但我丈室无人谈谈希子速来慰我神驰不尽。

　　寄德盟黄道人书

　　山中寂寞无可谈心公何意久假不归悬念悬念尔我飘然方外真如泡影何劳奔驰于声色之场乎千祈策杖而回慰我遐思。

　　寄五伦侄(果然出家即坤雷)

　　自到浙中不无眷想母兄俱亡时痛切焉我在外昼夜忘眠为成道业道业已成又承先象田将法门大事累身因不敢负先人苦心咬定牙关恢弘祖道以报先祖道以报尔先祖母一片抚育之心正是一子出家九族生天也旧岁有朗彻禅人为众多特往吾里募米方见吾侄亲笔来书兼以道心深信三宝今又差雷空书记自如禅人一同过我求出世法趁汝后生时还可策励二侄分付他守定家业汝一一倒断来自有安顿之方所谓即今要休便休去欲觅了时无了时至嘱。

　　寄本源和尚书

　　时景易过转眼风光不觉二秋矣侍者来时弟尚望兄候至冬底法驾不来不知何阻使我歉然浙中衲子檀护根基纯熟彼此信然不料张葵老夙以愿力兴复曹溪七月初一日乘舟初二日长行湖嘉四众不胜依依南华机缘甚偶弟欲恢复然而孤掌不浪鸣特令默之来请乞兄偕往庶满昔日同参之愿耳更冀举起慧剑斩断葛藤撩起便行垂模万古舟次匆匆不尽欲言南都翘首细谈衷曲。

　　与密宗库司书

　　古圣遗训云作福如抢宝在吾徒不惟抢宝亦宝内择其至宝也丛林一肩担当尽心料理使老僧安心行道来众依栖在子一人之力耳贵乎如悉达取宝入海不见其深没头没脑全身在里许一踏到底管保唾手而得矣。

　　复天界浪和尚书

　　此际法门下衰宗风寥落在乎老人坐振此道使洞宗源远流长也此行某仗老人慈光庇荫南华再整六祖重辉某在东粤焚香顶礼不尽。

　　寄谷山金峰和尚书

　　弁山法道海内横行在乎吾师之力耳乃先人高明远见付授四十余人彼时小见局隅之流皆纷纷议论不料末法全赖诸善知识慈航普渡庶使兹辈杜词抱愧流落在常行粥饭僧数里某道过南华闻和尚法道之隆僧俗赞叹不已某亦欣然惜乎弁山诸善知识长往者多帮手又少似觉法门寥落某则茫然无措幸吾师在急流中下一柱石且喜老云门道振天南也。

　　寄汪尔老护法书(讳挺)

　　去秋握别倏尔金风又至矣流光如电诚不我待也台台近履更胜否造诣更精否太封翁万福否冀一一回音慰我遐思某在天南荷台台庥庇四众欣欣龙象常盈数千乃六祖遗风尚在耳山僧鼓舞余勇痛加钳锤但得法云四出则此一番公案毕也白莲乞大护法加覆之今差小徒专候清吉端溪一方引意惟希鉴茹不既。

　　寄实行兄书

　　自江宁一别不觉一秋也一路切念我兄热肠奈因行促不克细细盘桓令人歉然于十月十五日曹溪进院也结制说戒来众益多托兄之福内外俱安弟孤云野鹤翩翩无侣如江宁事毕速还南华释弟之远望。

　　卷第八
嘉兴大藏经　大休珠禅师语录


　　曹溪大休珠禅师书问卷第九

　　侍者德澜录

　　瑞鹿法孙行信编次

　　附佛日雨老和尚书(时师住密印)

　　每见人来知吾孙法道将隆兼能自爱不轻许可寔为我怀久久无倦不愁云门佛法之不后耀也佛日禅众俱精进两堂共二百五十余堂外亦二百五十余两堂首座一为革故易号大鼎一为远门二俱老诚众皆悦服完得一期或有一二可煆炼者不可知也。

　　　　　复

　　前别老人(某)心亦不舍依栖奈乌镇乡绅恳请之诚只得勉强从之进院以来无刻得暇不克问安为罪迩来法门混滥病诸轻授(某)决不轻意许可坐断时流舌头亦不苟图安逸毕竟煆炼方来以报老人万一恩也。

　　　　　又附

　　隐玉来知道场胜概又知吾孙为人真切能如是不轻许人不唯超我他日大起吾宗不可量哉止溪去既不清以事汝即事我故不责之今复不清而来故不摈而摈听渠自愧若再至密印当略责而已如象田僧烧渠衣单觉太过也。

　　　　　又复

　　隐阇黎戒期劳他因初住不周待慢也期内禅众总二百余凡佛事升座四众不下万余可见佛法初与信心而使其然也止溪圭角太露某为之摹棱倒缝琢磨之止溪难当即飘然也和尚分付再来姑恕之象田僧粗糙非常人品不正戒律不通欲充尊证因某不命在期内作炒遂逐之并无烧衣之说乞和尚更察如虚责以诫之。

　　寄白龙水怀和尚书

　　久不晤面梦寐时勤恩及深谭宛尔在昨起程匆匆不克细领教益为歉承订法嗣之后悬悬在心近见人心不古观其言未保其行有其行而无其才纵才德互行于此事难得彻透者得人之艰正为此也前遣二僧上天台有一静主本源彻公向与弟为同参友此是抱道之士或仗兄慈光来时当明窗下安排则白龙宗风有赖也(本公果嗣白龙)。

　　寄本源和尚书

　　既担荷善知识之位寔非小小当宽以临众精以治己行一事可为天下法发一言可为天下则举足动步如狮子王百兽见而潜藏哮吼一声百兽脑裂若然者不说法而说已竟不行事而事已周非但丛林井井有条亦且众心仰服行事推诚发言推重正是少出为贵少语为珍纵居闇室如对高宾兄若遵而行之非特报佛祖深恩亦且老人有赖予心乐矣白龙愈增光辉法门重添柱石观兄气品时节还未至切不可轻意鼓弄迩来人心轻浮动辄欺心学谈圣贤之妙论履践凡愚之劣行此是法门衰替之时欲要挽回深蓄厚养饱学深操事理兼备宗说俱通具狮子牙爪祖师巴鼻衲僧眼目缺一不可近有一种贸贩之徒吃善知识饭行魔家事镇日商量禅道佛法心心攀缘念念不住触境生情造生死业拨着不知愤愤然胡打乱打问着不会悱悱然胡喝乱喝争人兢我唐丧光阴轻慢好人以为具眼批判毁谤贤圣自谓总不及伊种种造业不可枚举祖师东来有利有害正此之谓也吾兄当坐断千差异路不得带水拖泥落草盘桓不然则愈增魔业炽盛何益之有兄当甄别勿使流布若流布之名一出纵有超古之作不足信矣岂不见真点胸过章江政禅师之门一日抠衣露胫而过政问其故曰前廊后架俱是葛藤恐绊倒耳可见落草有时不一概论或闲暇之际从容论道观其法器亦可陶成欺心狂禅切不可助彼之臆见如是提挈人正人观之自亲不肖者自退法道之兴由此而至矣。

　　别云松和尚书

　　前承二纸得保无虞感也何如迩来法体想弗药有喜也因携杖匆匆竟违面别途中歉歉况此时景更不同也一味直心婆舌激切为人久久恐致招尤所以某负拂而长叹者也衲子之家萧然物外岂肯拘小节哉此去任缘他往未卜几时再会此书作别鸟镇撮尔之地不足为高良化导倘和尚别有定度又非其所知也临行仓卒不尽所云。

　　与铁幢禅人书

　　细看汝行寔于中无大彻处故不意此际分付汝古人亲师三二十年尚未尽其妙况今人浮浅犹不及古此一段大事岂可草草况汝年幼才德未充正好放下身心操履当割切速成之病根庶不堕旋蒸热卖之丑态不可不慎。

　　别孔文在皓居士书

　　前蒙手启请山僧主持密印勉力承当寔非本意奈贵镇宗风未到之地可与谈者寥寥无几惟吾子深相契合满望为法门良器许久不来时勤怀念迩来销金之口不一动则烦人因时景愈衰哲者知几故尔携杖他往恐云水无期草此致别如不负我心他日披缁以佛门为归计是山僧之万望也。

　　寄廓朗兄书

　　光阴迅速日月推迁拜别慈颜十有三载未发明时恐负出家之志不敢速返既少窥见又被法门事累故遥心眷想时复徒劳念先师塔事未曾入山兄等不及再晤何歉如之待世稍平即返乡拜晤不尽。

　　与定隐鹤林茂公书

　　粤中僧俗望善知识如大旱之望云霓山僧一到如龙得水我已放心行道也合山耆旧众等各各体心举措合法六祖遗风犹在我只接墨而行毫不费力我之道缘意在斯乎特为子说各刹诸徒行道切宜兢惕不可滥付匪人减法门之光万万曹溪语录先有八十余张带来在乳源清公处子同解公到谭梁老处求序文刻全录全录中俱以曹溪出名开堂数刹附在录后送到楞严经房永垂不朽至紧至紧曹溪深山穷谷正是道人化导之所我不想回浙也子住持定隐方丈密宗是苦恼忠厚人子看我面上好好安顿使之少者怀而老者安则丛林不兴而自兴法道不振而自振子亦是老实人若心行不端者性情暴戾者俱不可留住我有未了之事尽在子了前分付两三个老人家倘或不测俱造塔葬在定隐左右子到五十四五亦造一小塔锥在寺之直北想我今生不能来也将我之言且缓款不可说破令诸子动念所说几件大事一一依我足见子始终厚情也怀旭长往为修证说声时中用心操履芥庵一枝全在他流通若避懒偷安不以法门为事者老僧作不肖论但要操履成人出世不出世听凭龙天后无悔也即将此语转为我门下开堂者说浙江乃狮子窟不得草草倘有坏事者白莲方丈与定隐方丈悬老僧像鸣鼓集众摈出法门外永不许为人二子既坐我方丈代我行道代我之言亦将此语传入我众门人耳或有不法之子摈过写字到曹溪我方可删去联芳中偈语不可怕人见怪正是怕生怕死非丈夫不为法门非丈夫苟徒安逸非丈夫岂不见当言不言则失人也子一一依教奉行我在东方合掌赞叹不尽全录板送到楞严已将白莲密印天华定隐妙济并普说板一总发来曹溪经房流通以法济东方也子到浔中将我所说一一代言安慰诸子勿使动念方可安心操履古人坐脱立亡全凭定力意识不行只为全身载道即垂手三界出生入死不被生死系缚皆此等人佛法衰替时逢像季以贪嗔痴为戒定慧将争人兢我竟作平常不知全身在生死里还要高挥大抹瞒人自瞒只有一处瞒不得假若老苦临身百骸将散要死不得死要活不得活那时叫天叫地四面无门悔之晚矣即善知识亦是虚名只要当人四棱踏地十二时中不自欺心岂不见心如墙壁方可入道有等狂禅见恁么说便掩鼻而出子宜稳当把住莫受他惑九峰三遍出定灌溪七步而亡有七日而来者有掷笔而逝者有沐浴焚香别众者有升堂辞众者说他不是得么恐子不会再下个注脚上来尊宿恁么自在皆是四相皆空五蕴不有二六时中不落意思信口便道信步便行直来直去不见有丝毫许佛法世法情尘爱念系在心中便恁么自在我在深山中老虎为伴正与诸禅子提唱此事亦常于此切也实要生生受用岂可掠虚耶从上佛祖亦如是古今知识亦如是老僧亦如是复望吾子亦如是不负灵山莂记也贺贺。

　　寄谭埽老先生书

　　光阴如电日月如梭瞥转眼时飙然异世喜台台身不涉世善养天机胸怀廓落则包罗世出世间以古今未来之理事以笔尖头点出耀古腾今山野亦深服焉曹溪仗六祖之余光憨师之法则丛林尚井井有条人心幸而素朴奈久无法主者人人本有光明湮没也山野一到合山如暗得灯不胜踊跃予遂举笔云遗风犹在今冬开堂说戒来众益多但随力随分亦不强图乃道人之本分耳大师年谱一到合山大众如饥渴之得饮食乞台台将板发到曹溪永垂不朽如何山野曹溪拙录先有八十余张祈一统序以曹溪出名开堂诸刹之语附之录后送到楞严寺经房久远流通是荷。

　　寄锦山观音寺越峰堂头书

　　我佛遗言千经万典秪嘱后弘法者以慈悲喜舍四无量心广度众生并不见有打骂摈斥而度众末法之时只宜柔和善顺而接物谦让厚道而益人则自也安众亦安丛林亦安如恶性比丘不服善者只可默摈而已若加以摈逐视如冤家则我与彼何殊何名善知识善知识能调物情自尚不能调其心性何能调物耶幸子道场相去山僧不远事有决断不下不妨过我请益凡事子只把大途琐屑小事置之无闻正所谓不哑不聋难做阿家翁若件件责之以礼久久众心不安便有参商闲暇接人之际不得带水拖泥端居丈室律身清洁将日前所得所证一着子单提本分令人直下承当使后学有眼丛林有主是者还他是不得欺心瞒昧非者斥他非使有进趋分不可以非说是罗笼当世热闹门庭贱卖佛法亦不可以是说非欺心瞒昧使学者岐路亡羊若然智者日退不肖者日进法道焉能振作耶上堂说法切不可叙人情铺文理人情文理乃世谛流布事不见题目就云当观第一义拟议之间落七落八了也何况叙寒温耶即方丈内尚不得说世谛况击动法鼓诸天龙神俱来听法宁无畏乎于升座时直须胸中常坦坦无名无我无佛无祖目前无碍便如狮子哮吼也家常之法丰俭随宜切不可以饮食哄小人住一犯此咎便非正经人正经人只贵道眼清明为人的当虽饮食菲薄何妨乎道若以丰衣饱食混帐过日有何益哉凡夫习气同乎鼎沸纵一言一语相应于行履中未必相应于一切境界上着眼看他若逆顺境界过不得便见生死宛然此人决定付法不得今有十宜以诚将来子宜珍重胸襟宜宽眼目宜明授人宜择操行宜古处事宜长发言宜当临众宜容立身宜洁导人宜慈规谏宜听守此十宜自然见处宽通受用广大法道日隆灾害日远扶末世于将来弘吾道于今日是我之万望也。

　　寄沧溟满侍者书(时师住定隐)

　　世间浅见之流观起倒风闻气色便曰某是某非皆是相时宜而后往前说惟老僧从前往后说当初执侍我时昼夜忘疲彻谈为广子见闻望为人耳何得自轻贱自泛滥耶乌镇是子剃发之地十闻而九指目焉岂可茆蓬自居使智者掩鼻当择一明眼宗师终身依栖了子大事即我为子剃度训导片片血心乌镇到嘉兴不远竟不拜谒置之无闻五年也此一节是子不情况没意气无孝道忘仁义使我悬心看子大凡一切割然不肯转头况智眼不明志向暗短但不知去向何如耳千万荡去执情圆融无碍则事亦在其中理亦在其中仁亦在其中义亦在其中乃至终身结果尽在其中也或来不来其中意旨望子回音嘱嘱。

　　复潜庵座主书

　　昨专使来闻知吾子出世明真甚喜但非老僧之本愿子年轻才力未充恐徒气力耳洙泾到此不远不来白我轻意开堂似犯欲速之病自古大器决不小就若小就非法门之望不见道不鸣则已鸣则惊人不飞则已飞则冲霄况衲僧家上半生辛苦为己下半生慈仁为人若小庵小院小就譬若萤火之光太阳一出即掩耳老僧苦口非不助子悬望过我操履一番得大机显大用那时放手百发百中也。

　　复定襄书记书

　　昨子去后连日冒暑一病几死迩来少愈起问吾子不在又添一种烦闷也子之行履滴水滴冻阖寺孰不知之为甚自跌大凡间言冷语置之无闻无辩是大人之用心胡不知演祖之吃掌云端之错听达师之无闻侍者之折足乎久而自明后说法利人机辩纵横受用广大光明照映古今皆是含养工深道充德备返观从前众生乃诸佛之钳锤耳吾子气度聪俊似乎过人及至小小境界现前便过不得多年之用心自徒然了若背我不来到弄假成真也尔我是最契之师资今生不面耶不则速速过我以完初志能克苦工深六根自脱根尘一脱智慧朗然向朗然处说是不见其是谓证非是之是是道非不见其非谓斥非是之非非即三界中不过借路径过何有拘绊于我哉即弘法利生也为继其佛祖之制以待其人若以正眼观之也是腊月扇子思之。

　　复落云镜庵西堂书

　　语录看毕内中有强用文理多说说话似乎不知利害浙中乃狮子窟不是儿戏以多为得只宜删繁取要如天目礼虎丘隆不满二十余张自然大行于世所以说话不必多以惊人为最得人不必多以龙象为最此时法门草草师资反目皆因付时不的当故多过谬吾子是老成人只做老成事守定法门久住丛林不可轻意换院子时常过我以慰我心既得所又得人当好好安顿少者怀之老者安之则近者悦而远者来则吾子安丛林安法门安老僧亦安心也嘱嘱。

　　寄巨平西堂书

　　裕之来知吾徒开法圆通四众欣然老僧亦增喜也此际世态非常切宜仔细安众不必多但随力随分自然省力也时中安顿上下一众和平则道在其中也垂手之际直心片片亦宜细心万勿卤莽久之勿倦以至诚心接待方来自然法道弥布矣。

　　复张总镇书(法名德愚)

　　两辱惠临深谈衷曲至人德言别后馨香袭袭也几欲恭候台台佩念未获申承喻兴复烟雨隆嘉禾风舆之大观深为胜举愧山野德薄才凉不能企力即觅之众中皆是舍事就理炷香究己之流于福缘事皆言留在悟后况人生在世如一大梦但于梦中作佛事即佛事亦好梦耳在乎智者识得破自跳得出也前台台与山野彻谈皆出世之因亦以夙植灵根于般若今现宰官身不昧本因兼之举一明三目机铢两别后山野时时欣慕再冀回光扣己而参忽然摸着自己鼻孔方知推车共臂非他力陆地行舟事坦然临楮不胜瞻仰。

　　　　　又

　　清晨跏趺摹想台前选佛休官古今希有见的渊深海阔胸襟某亦合掌赞叹也某出世有年僧俗相交其数虽多似有太过不及吾道不行焉惟台台善识时宜可谓俊极矣某入山修道弘法利生若得台台辅佐如鹏有翼也况如镜对镜光光相照世出世间不言自明正谓参禅须是英灵子学道还他大丈夫荷荷。

　　　　　又

　　暌违许久每切瞻依忆昔齐会今已易裘矣想台台日来履福惠吉乎闻旌旗有高升之喜将树钜鹿之功未审行装吉时期在何日某欲恭贺麾前并祝不日凯歌之庆幸示一言为慰。

　　　　　又

　　日昨台驾光临实不预闻亵慢也幸而知心人料不罪我亦冒雨而回使我神驰左右夜深伴灯细想尊意此时作宦不被宦累以弘法为心定灵山莂记兼以智眼圆明高明朗鉴仁慈育人领人铭刻是以某用远见相待聚首深山者不忍将良器伴俗之类耳某意若是万万留神至嘱至嘱。

　　示孔文在皓居士书(法名德皓)

　　昨日付嘱汝后禅堂大众个个叹息于中涕泪悲泣者五六人可见佛祖慧命利益人天正在此时山僧住密印半载内中契我心者寔鲜故我长叹息若如此出世利生有何益哉僧俗盘桓不下千余望子久矣唯恐不能大翻身幸得个安乐处我心乐已故将佛祖慧命两手分付亦是法门万幸但居家抱道实不容易一切处当着精彩如珠混于淤泥弗使纤毫污染于无污染处亦能千变万化应现诸尘实不与诸尘作对即名物外闲人此一行履从上诸圣若是山僧亦若是子亦若是即名以心印心传佛慧命尽是此等人虽具如是作略亦不可称性但恐中下之机又生退毁一生退毁则无益于人恐其无益山僧亦将高就下屈于自己口吞日月眼益乾坤之气象何以故夫为善知识似天普盖似地普擎风以时雨以时使其三草二木悉皆沾荣正是能利益中上下三根耳是名调御丈夫丈夫观尽大地如赤子他人饥犹我饥他人苦犹我苦他人流落恶聚亦似我无异矣此名大慈大悲拔济众生今子分中似觉还少向后当依我言兴慈运悲拔济群迷若以世法礼仪而得度者即以世法礼仪而为说法若广学多闻好辩论得度者即以广学辩论而为说法若有卑劣之形者即垂手现卑劣而为说法如此三根普利则少合我心别后未久不觉叨咀我察众心悲感交加特示寸楮以增法喜时中珍重。

　　卷第九
嘉兴大藏经　大休珠禅师语录


　　曹溪大休珠禅师普说卷第十

　　侍者广熙录

　　瑞鹿法孙行信编次

　　南华寺安众普说大海水波浪浩渺何曾有意禅和子机锋峻利尽属无心大事不由人计较做来自然恰好小哉只用小见识说法难以投机曹溪乃天下之法席儿孙遍满大地即今祖庭摊损避懒者袖手旁观孰肯支撑然而成与不成听凭龙天拥护但主法者具此心念庶不上愧祖师下接后昆盖此道场自六祖去后冷落千余载憨大师谢世又经三十秋法门衰相祖道荒凉慕道者无人接引发心者无人提持缅想心酸痛哭流涕山僧既入祖师门当行祖师事六祖和尚憨山大师所立法则不可违犯所行规矩依而行之不可动着一丝毫许何故佛佛道同岂有他哉所有百房八百年来立定亦为拥护山门守定故基实非分外善知识难得接续甚亏百房勤旧众等镇守而有今日相聚之期大人宜用大见识包罗万象向道者皆入吾门所以山僧以此管见略窥大道不贪浙中丛林之次第一旦卸却曳杖南行者正为此也曹溪门下五千大众有志向道者甚多若能一念回机便同本得何愁法道不布衍于天下况此际世乱纷纷多事之秋贵吾人深山穷谷修行以善法障回百川使国家安而天下平万民乐业正所谓最尊最贵法王孙图名图利被人轻但愿大众守分过时比世碌碌者何啻万倍哉若然尔即是我我即是尔尔即是祖祖即是尔佛祖不是别人便是不起众生念众职事既领其职当知我心山门八字打开要来者任他来要去者任他去莫分贫富贵贱休别智慧愚痴恁么就是法法平等无有高下则人人沾其利益方合道人本怀且道如何行履会得吾言良久云遇曲逢湾无彼此凹凸高低一坦平珍重。

　　结制普说掣风掣颠老头陀天下禅和没奈何佛来祖来齐吃棒大都年老变成魔师良久云三世诸佛如是说历代祖师如是说天下老和尚如是说山僧今日如是说要知所有一切法为治一切心若无一切心何用一切法既无一切法则三世诸佛不恁么说历代祖师不恁么说天下老和尚不恁么说山僧亦不恁么说嗟哉末法之人信根浅薄智力衰微不肯刻苦参究焉能彻法源底或一年半载略用功夫以聪明见领略一知半解认着个主人公逢人便喝为师不下钳锤懡　放过使野犴遍地瞒昧人家男女正是一盲引众盲相牵入火坑若有法与人名野犴鸣说法无可说名曰狮子吼正是义中无句句中无义如五台山上云蒸饭如此说不妨炽然说若以文字塞人天机若以道理障人真智非但不能为人天眼目抱瓮之流自了无暇大众生死事大各各扣己而参一时一刻清净一时一刻是佛然而清净俱不执何劳更问祖师禅。

　　说戒普说大众今夜羯磨明日说戒身三口四之愆尤从头发露俱消雪所以道罪性本空犹心造心若忘时罪亦忘心忘罪灭两皆空是则名为真忏悔若忘心自忘物忘物则忘人人物俱忘看是何物这里识得破善入戒体去来本自在真心任遍知其或未然古人道著相持戒生天福犹如仰箭射虚空势力尽箭还坠招得来生不如意争似无为实相门一超直入如来地有等外道闻恁么说他也道无为无为末法当代去圣时遥如粤地天边之所无智人辨别竟递相聋瞽瞎人眼目又扯无为无所不为便纵行淫怒痴广肆杀害亦曰无妨罪过罪过如山僧不涉世谛远离尘嚣心中亦无远离之念信口道来不假思议自然恰好从朝至暮觅丝毫生相不可得觅丝毫灭相不可得将不可得又不可得又不妨应用于千差此名无为无所不为山僧为诸人说破当舍妄归真皈依佛佛者自性之觉体皈依法法者一念心清净皈依僧僧者即自性之真体也如此自心受持不涉外缘即不皈依邪魔外道外道者心外有法名为外道或见光见花见佛见菩萨幢幡宝盖童子来迎俱是外道魔王眷属在正教观来趁出法海边外永不闻佛法之名何故谤大般若毕竟如何即是我要你正不许邪要你是不许非要你上不许下前有僧问山僧如何是向上事山僧向他道但莫向下语既如然事事如然大众粤地法道无闻善知识难遇当生庆幸不可空过时光努力今生须了却莫教永劫受余殃下座。

　　解制普说师云龙牙道天下名山到因脚辛苦多年与袜着而今老大不能行手里把柄破木杓又五祖演道脚也不能着草鞋手也不能把木杓端坐受供养施主常安乐又千岩常云尽大地是只破草鞋尽大地是个破木杓要把便把要着便着佛祖何曾摸得着山僧则不然到晚归单长伸脚爬下眠床便着袜日食三餐即便休没有工夫去摸索向摸索时摸到无可摸开眼也着无可摸处再摸索合眼也着正谓时逢末运山僧以不欺之心为诸人点破今时参禅人认着昭昭灵灵为主人公纵有省悟处悟迹犹存己见尚在骑个驴儿不肯下不道不是怎奈矮子泥壁不肯虚心亲觐明眼师家煆炼见地不辩青黄性理一味儱侗自瞒瞒人自欺欺人正是一盲引众盲不特今人如是即古亦如然石霜禅师有泰首座请益霜云一条白练去古庙香炉去冷湫湫的去一念万年去古人素朴得师一语便恁么二十年后石霜圆寂众拟请首座居方丈位时九峰为侍者乃曰会得先师意某亦执侍遂问曰余俱不问秪如先师道一条白练去作么生会泰云此明一色边事峰不肯泰云不肯某那峰曰是泰云装香来香烟起处泰便脱去峰抚背曰坐脱立亡即不无先师意旨未梦见在且道过在甚么处只解恁么去不解恁么来可谓智眼不圆见处遍枯昔婆子烧庵也为坐在者里若会得九峰不肯首座便会婆子烧庵会得婆子烧庵便会高峰睹五祖演真赞得省因雪岩问着无梦无想便去不得复疑又参数载忽夜枕子堕地方得瞥地古人亦云悟后若不遇人必定杜撰为人不得山僧往往见僧入门拟呈见解大棒打出正为不许坐在净白地上不见马大师参见南岳让得旨之后直往江西让遣僧探问有语记将来正值上堂云自从胡乱后三十年不少盐酱大众你看他彻的人出言吐语你还知解得他么便是彻底掀翻和窠搂碎浑身跳入法海方可利生接物放口说禅各各摸索看还相应也未若未相应莫道无事好若真有悟入处不存悟迹十二时中洒洒落落离对待绝是非无丝毫隔碍通身庆快机辩纵横名曰度人师方登祖位作众人之依止亦名菩萨应世更有一种参禅人少有见地见地不脱遇逆顺境便过不得胸中逼逼塞塞通身窒碍此人决定不了生死山僧在天童亲近密老和尚正拟此事在方丈外闻有人言无心方合道即身心廓落一轻得个入处便进方丈问曰若人识得心大地无寸土某即今觅心了不可得又识个甚么心密云你即今在甚么处遂顿足云在者里密云你且去明日来复到显圣参尔和尚才拟问尔大笑推出山僧▆拟又参三年一日正疑此事值穿衣时似乎乾坤翻转四大分散方得目前无碍受用自在机辩纵横大众山僧将古今一齐拈出了也还有末后一句说向诸人顾视左右云路远夜长休把火直须当道与人看掷拂子下座。

　　普说付法一事付无所付于无所付中接引人人归正路耳况此事人人本具个个不无在善知识淘汰成就使大者大成小者小就既将佛祖慧命委付共人自然拳拳服膺守持勿失久则道力自充不觉为出世人矣山僧既蒙宝寿雨师翁将象田一枝两手分付我不忍断故接之若据本怀举世无可我意者若一味单提格外一着子令一切人攀揽不着虽使宗风振于当世后绝无人得不辜负先人一片苦心乎况世乱纷纷光景不长危如垒卵恐一不测将象田一脉断却得不愧于心乎丙戌余主越城天华寺只得放倒头来付嘱几人正使宗风不致寂寥后学还有依栖或天下善知识乃至一省一府一县一山成就他为人启迪后昆纵是佛来与祖来一一收归法海里益之也广利之也深如博山亦是大善知识开堂二十余年未曾付嘱一人使江西法道寂寥会下纵有英灵之士不过为粥饭主人耳天奇付三百七十人唯无闻聪一枝天童接起宗风大振海内洞山亦付四十余人唯云居膺一枝云门湛然祖翁接起儿孙遍满天下若非上人高明远见焉有今日事出世弘道与独觉自了实天地悬殊诸人胡不看大人之用心乎若守定一隅浅见薄识名小家子祖庭倾颓无人恢复衲子挑包无有投奔故大圣兴慈建丛林立法则兴教化者正为此也子问付法之益故将本意酬之千个参学者不如一省发者千个省发者不如一付法者千个付法者不如一出世者以此较之付法出世者必有长不付法而流落者必有短长短岐分子当自辨珍重。

　　普说乃云大凡善知识向古人说不到处说学人向闻所未闻处闻说不到处说只贵悟彻源头七通八达目前无碍自然谈说亦无碍不见岩头示雪峰语直须一一向自己胸中流出方乃盖天盖地法性汪洋波澜阔大滔滔不竭名辩才无碍三昧若能全身跳入法海中信口说禅如壮士伸臂自然省力有义路话易说易闻无义路话难说难闻不见古德云五台山上云蒸饭佛殿阶前狗尿天刹竿头上煎锤子三个猢狲夜簸钱如朝宗和尚颂三界惟心万法惟识曰唐家滨里沉秀才头上顶个木棺材手里拏片车戽板白眼洋洋叫死来又颂藏身处没踪迹没踪迹处莫藏身话三十夜里月亮堂堂我去看稻贼来偷秧翻身跳板头上夹头毛一把揪来端端是个和尚你看他岂不是信口说么学者若漆桶不破实是难闻欲为人天师范须效朝宗和尚法则迩来轻意为人师者问着口里水漉漉地勉强支吾倘有施主请上堂小参昼夜不安叉手寻思似斗袈裟纵然斗来是片锦绣有甚么交涉粗看则有文理细看无有益处后学初机无可开豁致使学文字语言看诗韵学平仄做诗偈空过时光失正修行路日用施为一味庄点无明满肚此皆今时人之习气嗟哉生死命根不断临终之际要死不能死要活不能活懡　而去到眼光落地之时悔亦晚也若真正达道之人由他骂由他誉礼三拜不喜打三拳不嗔一味平等如须弥山相似八风撼而不动管保出世无疑矣珍重珍重参头问香烟缭乱灯烛煌煌正与么时请师拈出师举杖云一条拄杖两人扶进云口说譊讹无渊底推门落臼总归源师云你这些葛藤从那里来参头便喝师便打进云恁么则夜半泥牛吼日午打三更师云不是时节进云须弥山上红波滚大洋海底火烧天师云照顾眉毛进云一脚踏翻流水路南山下雨北山晴师云露下座。

　　戒子请普说师竖如意云四生六道皆为此事不明所以争名夺利此乃一念未觉唤作无明不觉生三细忽然一起转为境界见于六根名为境界为缘长六粗此教家极则之谈宗门参究扫尽根本无明要你当人彻去若见得彻透撮土成金直指三细六粗了不可得庶几免地狱三途之苦所以道得人身如大地之土为僧如爪上之土为僧如大地之土参禅如爪上之土参禅者如大地之土于中悟道出世者如爪上之土况生逢中国六根具足难得中之难得耳诸人不可放过乃佛乃祖不得已而为之建丛林立规矩说个参禅说个律仪不过陶汰当人习气乃至传衣付法传者传此事付者付此事悟道成圣者成此事此事既明方免流浪六道若一念嗔心起递相攻兢即受虎狼蛇毒之报不见波斯匿王请佛斋时佛指蝼蚁云此蚁从七佛时曾为蚁身至今尚在可见一失人身万劫不复岂虚语哉佛祖出世具大慈大悲奈业报使然岂能替之乎即此时人心迁变喜怒不常奸心巧计业满贯盈遂感时世大变杀戮可止之乎然一日万死万生者只为业心不尽耳若能一身清净则多身清净度一众生即能度大地众生领一人造业则能令大地人造业古人训导防于未萌千崖禅师云要做出家人须行四种事参禅为第一持戒为第二作福为第三礼诵为第四而今只好口说时当末法僧行衰微欲真参实究者鲜矣参不真诚去道转远出家人难行能行难忍能忍是道人之本怀若苟图安逸虚消白日柴不搬一束菜不择一茎不思农夫劳役之苦不去回光返照可不叹耶不见大慧和尚云近来有三种僧上者坐禅习定中者点笔作诗下者围炉说食岂为道乎若然父母空生汝身朋友枉增汝志师长虚为剃度天地虚为盖载得不负四恩乎所以山僧细细说者要汝戒慎恐惧使不落三途况此事人人本具个个不无岂可唐丧光阴若一念精进道眼圆明即上报四重之恩下济三途之苦可受人供养可使在家人邀福忏罪始得不愧若不勉力行持他生改头换面虽有大慈大悲心无可替得近来主法人多如我密印说老婆禅者极少为知识出言吐语莫不皆亲履实践正以斯道觉斯民安贵口耳之学也而今为人师者不可为法式为徒者不可为教诲皆由人我不除妄争优劣岂可作人天眼目乎不见汾阳三召不赴讵同今时土地庙里出世沿街寻院开堂法道下衰诚为痛心奈何时当末法山僧未尝有意致身人前初住象田时把衣单文书散尽仍欲陆沉众中愿不能果遂住静于滃洲深山若将终身无奈越中三请之诚只得混入此恶套中免使法门寥落近为师者不以菩萨心而为事虽有三百五百举目皆是后生晚辈或有老迈不堪者便不容纳岂佛祖心行乎佛法至此扫地矣今日戒子请普说不觉葛藤至此为汝初机晚学当别邪正识是非不可因南面而认为知识也良以一人错之于前多人效之于后递相聋俗诚不可返山僧为汝点破生死事大不是儿戏努力殷勤莫空过日上来所说行持也在里许警戒也在里许具眼也在里许了生死办道业也在里许复召众云此身不向今生度更向何生度此生下座。

　　卷第十
嘉兴大藏经　大休珠禅师语录


　　曹溪大休珠禅师普说卷第十一

　　侍者广熙录

　　瑞鹿法孙行信编次

　　晟溪众居士请利济寺普说师云昨日为宾客今朝作主人离却宾主句个里始相亲良久云大众还相亲也未其或未然山僧为汝葛藤一上所以三宝是人间福田世出世间若圣若贤若富若贵皆从斯门流出如水以江海为源源不流水万物何以发生水性本无高下在乎受者各适其宜在圣四相皆空五蕴匪有翛然物外作世间人然后兴慈运悲向五浊境中垂手拔济三有众生出生入死于三宝门中在凡仗丛林种福田依知识为恃怙皈心投诚时闻法乐则近道也晟溪虽是一方善地乏一接众之所幸本村居士各房众等募造藏堂殿宇为十方贤圣相聚参究之地成办道业一人出世多人无异矣此事不论僧俗但信得极刻苦参究视眷属如路边人只借路径过无丝毫情念污染心田无事于心无心于事即名出尘上士世人心相不定近善则善生近恶则恶起此刹兴则四方善者相从善根坚固恶境远离则恶念不生四生六道管保不堕善根坚固世世生生佛阶可期秪如善恶两忘复是何物卓拄杖云不起纤毫善恶心来去须教常自在沈仰畴居士问弟子诵金刚经且道从何门而入师拈拄杖云从这里入沈云不会师云不会正相应蔡仰桥居士胡跪云请和尚细说四句偈师良久云说过了也蔡不起更要和尚慈悲师云才说四句皆是接引寔指不得一法为定山僧即与汝事相上发明真实达道人目前无是非尔我之相一味如初生孩子相似虽然啼叫自若不见有彼此是非之相此名无我相既然无彼无此也不见有身心世界虽住世界犹若空华则无人相也众生者众念俱生故名众生既彼此是非不可得身心世界不可得然后将不可得亦不可得则无众生相也众生相既无朝生暮死也得山崩地裂也得并无一念贪生怕死此则无寿者相也蔡礼拜起吴三锡居士问既不得者分付阿谁师云阿谁要分付吴礼拜起云正要请问和尚师云自起自倒下座。

　　立两序普说僧问参禅学道秪为了脱生死且道生死作么生了师云从来不挂一丝毫撒手逍遥无奇特进云如何是无奇特的事师云背后荐取僧顿足云莫非是这个么师笑云似乎猜乃云参禅贵了生死僧问作么生了山僧为汝点出识得生死根源方可了得我慢贡高是生死人我是非是生死贪嗔痴爱是生死悭贪疾妒是生死目前业力覆却自己本有光明胸中妄想纷纷无刻凝静是生死但将上来这些病根一一脱落二六时中虚虚然不与万物为伴侣恍恍然不涉境风荡荡然如鸟飞空自然尘劳迥脱本有光明率尔通达若有一毫不尽他日在阎老手中吃铁棒莫言山僧不道上来恁么话说须是无诸己而后非诸人若自不能正而欲正人者无有是处山僧是龙门石雨师翁付嘱的命嗣象田然象田论老人门下是弟兄而复嗣接者岂非山僧无我无人既然无我无人岂非自正而正人者乎若也攀高头图虚名苟非其寔则吾不为也从上诸祖只为汝等空腹高心自高自大浑身辊在生死窟里故建法幢立规矩淘汰诸人业根奈汝等见善知识多了便生轻忽正眼不开那识主者鼻孔端正东边不住又向西奔不肯虚心请益乱走一生白首无成真可惜许而今人心浇漓古风将坠山僧行脚时一进方丈不弄虚头一味倾心陈白某如是参如是见如是受用以求决择是非可否若是某便与么去若不是更如何用心得彻透去尔密和尚向某摇手大笑一声又参三年方得目前无碍谈说无碍三年无绵袄五年没小衣不似今人穿长直身戴大帽子撇臂做大老山僧见汝等昂昂然只恐生死岸头总用不着父母生汝身朋友长汝志为甚耳伏下流汝之不悟也有缘故汝之夭寿也有缘故汝之愚痴也有缘故乃至薄福少德各各有缘故在山僧白莲初住执事不周今定者欲举贤才重道德如国家之兴必有良佐丛林之兴全在执事执事竭力则大众安和大众安则山僧亦安山僧安则众亦安心造道祖道之兴从此而致即禅和立品当知乎时识乎节初出家时行尽苦行细穷道理熟览遗言理路通戒律精然后参禅若有悟处求真善知识决断再谅己之能而加操履学问气象天资福报四者缺一不可若有气象学问不通还可操履若四种俱无不若把茅盖头把本修行庶不取笑识者若假装禅相诈现威仪求彼恭敬只恐跎子吃仰跌两头不着实汝若悟处固深自然波浪也阔发用如海水奔潮遮拦不住良久喝一喝云百千泾流皆归这里下座。

　　护法请普说师云时当末法人多干慧有说到行不到者有行到说不到者有行说俱到者有行说俱不到者若是说到行不到者口中说得千般妙脚下难忘半点尘若是行到说不到者脚下虽无半点尘口中难说千般妙若是行说俱不到者无目之人沿壁走忽然不觉堕深坑若是行说俱到者口中能说千般妙脚下全无半点尘所以达磨大师道向后说道者多行道者少当今要一法眼清明指示后人者即为难得若看语录学转语拈弄偈颂以相似语言为人师者只恐你脚跟下犹有绊索在倘遇万缘交加之际逆顺境界之时便耳红面赤此是从文字而入者其力未充岂非说到行不到之过咎欤从此一念知非扪心自悔遇有碍处放不过即名怀下圣胎久久恁么去定有脱落时节在若自欺不悔只掠虚头则自瞒瞒人终日浑帐过日若遇明眼宗师但将手摇向汝两摇早已七上八落了也明眼人觑破不肯你则诸天鬼神亦不肯你既不达道而弘道岂非自欺乎若是行到说到者日用转辘辘地在天而天在人而人在四生六道随类现形不曾动着一丝毫许若是行说俱不到者当住丛林入海众亲近知识如慈母相似寸步莫离发坚固心行菩萨行自然福至心灵昏眼一开善闻法乐瓮中不怕走却鳖山僧不是好为人师观法门寥落祖道衰微大丈夫在天地间当立身行道如天普盖似地普擎法雨均沾三草二木悉得受润若也苟图安逸耽声闻行则被佛祖所呵今有一种法眼不明不能观机逗教一味昏懂懂东西不辨南北不分只要出世为善知识无惭愧相竖我慢幢三家村里瞒神吓鬼岂不是见小利则大事不成欲速则不达当割速成之病根庶脱招愆之过患不然非但自误亦且误人可不戒欤昔亮座主遁迹西山守山终身不出世楄担拾橡栗为食大梅以荷叶为衣还说他不继祖位得么汝等一无所长免强作么果然悟彻底人天机一发不看一字不记一语打开胸中宝藏运出自己家珍名理无碍事无碍事理无碍事事无碍名无尽藏亦名三昧总持辨才陀罗尼说之不竭用之无穷尘说刹说炽然说无间歇说说之不可说不可说不可说转不可说不可说说亦无间歇方融世法即佛法佛法即世法若佛法世法不相融名解语之流且居门外直须佛法不住世法不居不居之念亦不居到这里始有语话分山僧常悲人心狭劣舍智随愚若也把住不肯放行不但难领汪洋之佛法往往望风而退若也放开便见雍雍肃肃仰止方展旋转乾坤之手段下断送衲子命根之钳锤汝诸人既来白莲门下一番当各各具如是作略如是气宇始不负山僧苦口切嘱山僧因初住恐人心不安故下身行道将佛法漫天放去把世法匝地收来今日因众请普说不觉葛藤满地葛藤且置因斋庆赞一句又作么生这些说话五味调汤今朝施主在东方冯陈褚卫蒋沈韩杨拽拄杖归方丈。

　　南浔众居士请普说欲识佛性义当观时节因缘时节若至其理自彰竖拂子云大众是自彰的理耶时节因缘耶适才雨落地下湿而今天晴日头出雨落湿日头出为甚诸人会不得会不得山僧为汝细剖柝波罗提尊者曰在胎曰身在世曰人在眼曰见在耳曰闻在鼻辨香在舌谈论在手捉拏在足奔运应用现在一切不用体亦无形识者名之佛性不识唤作精魂山僧不然识者曰之精魂不识曰之佛性所以达磨西来直指人心见性成佛故对梁武道不识何曾有长篇大章污染当人耶迩来法门混滥或贪名图利者或是非攻兢者人我不除妄争优劣总是生灭心行耳克绍真乘得不愧乎嗟哉痴人大丈夫生于天地之间弃俗为僧欲超凡入圣利己利人讵可贪小小声名将光阴唐丧山僧深为叹息正恐袈裟下失却人身寔为苦尔若根劣志微不能直下领略从上列祖皆有方便但将个话头朝参暮参如敲门瓦砾相似忽然击开漆桶方得归家稳坐诸人不可自弃人人可以为尧舜人人可以为圣贤幸生中国六根具足况善知识满目纷然汝自生退屈不肯依栖甘服下流以图安乐得不哀哉所以建法幢立宗旨六种成就以接待之不过要汝诸人歇下狂心各知本有不然他日改头换面莫言山僧不道此说是棒打石人头　　论寔事使汝知非今日众居士挥金办供请山僧举扬此事大众须当真寔参究参得真悟也真出言吐语直心直行若假说悟由妆点知识求彼恭敬则放僻邪侈无所不至山僧常叹云深嗟末法寔堪悲凡夫求情付拂衣老侬秪贵门庭闹不肯痛苦下钳锤你若真得悟明日用之际能一念不动乎遇逆遇顺能坦荡荡乎睡梦之中不颠倒乎恶病缠身得自在乎若悟处不真受用不着顺则生喜逆则生嗔喜怒之念萌于心郁勃于色见于面便见生死宛然山僧苦口相劝各各深知利害昔洞山价禅师预知时至辞众端坐而逝众号痛不止师忽开目呵诫复办愚痴斋毕入棺长往九峰三遍出定太首座香烟起处便去鼓山看寿塔而坐逝灌溪走七步立地而亡邓隐倒终于五台山你看上古真操寔履从唐宋以来往往如是皆因行解相应而今求一真实为道者鲜矣故生在正法时唯恐拣择时当末法唯恐不拣择当具法眼别是非庶几得归于正路上来如许叨呾还有一句子分付诸人掷拂子云这里若能亲荐得何必当来问弥勒下座。

　　师诞日执事请普说师拈如意云这个人人本具个个不无秪为无明盖却行人到此尽模糊诸人有不远千里而来者有百里而来者所为何事盖欲决了生死成办道业出永劫之轮回耳然欲出轮回甚难实甚易尔若是有一点情念爱念胸中不能消殒即便为情爱所移不免轮回是为生死所以甚难若识得破跳得过即出轮回是为甚易如是易得去毁也如是誉也如是若能一切俱如是则无明烦恼也关汝不着贪嗔痴爱也关汝不着生死轮回也关汝不着则倏然物外成佛作祖之基本唾手而得也一得之后穿衣吃饭也寻常行住坐卧也寻常名为达道人生生世世于佛法中出生入死为善知识以悲愿心广度群迷则知山僧此说亦不虚也不然被上来如许贪嗔痴爱无明烦恼染着堕轮回入六道生生苦趣世世波吒再为汝说个行的道理世人在此五浊境中爬起跌倒若胸中妄想纷纷不达真理此名跌倒内有细惑不除外见六尘粗相些些境界现前有碍有绊此名跌倒欲要不跌倒直须内不见有根身器界外不见有山河大地但与么蓦直去再为汝说个譬喻若谓世间山川草木涧水溪声松直柏曲人马骈阗千红万紫以为碍汝却得扫尽三千大千世界诸有物像让汝成道不则山也凭他水也凭他松直柏曲也凭他人马骈阗也凭他千红万紫也凭他但目前无法义在目前若于事上通无事见色闻声不用聋此一说是对机而发你若诸色相无碍即目前义也莫存佛也不为众生也不做虚虚然迥出二边之表放下如意便是这样个人下座。

　　卷第十一
嘉兴大藏经　大休珠禅师语录


　　曹溪大休珠禅师偈赞卷第十二

　　侍者广熙录

　　瑞鹿法孙行信编次

　　偈

　　赠云松和尚

且喜柴门对竹开绿阴终日覆苍苔从教夏热炎如火到底无能入得来

　　寄宗始兄

法门寥落冷如灰尔已休心我已颓山住总忘人世梦自闲闲地自徘徊

　　寄大田兄

独坐山关懒世酬萧然不觉几时秋法门此际难为也聊把枯茅且盖头

　　示越峰关主

见得分明识得他莫贪水草卧烟霞直须倒岳倾湫去始露宗门利爪牙

　　示重目禅人

离乱韶光弘道难众缘相逼不身闲数载精勤方休歇却被休心趁出山

　　示啸石禅人

大用无用用现前信手拈来覆大千点开上古金刚眼照澈今时天外天

　　示无瑕禅人

终日谈禅口不开不开口处可疑猜忽然看破开口处谩云千里赚吾来

　　示一鱼禅人

个事分明本现成何劳特地向他寻从教事事无心去眨眼由来隔几层

　　示彰甫徐居士

但自无心尘不染开谈句句占机先子能善具超方眼我与袈裟搭半肩

　　赠张玉可居士(善真)

墨未濡时面目真才形半点更精神志公闪烁难为笔老衲那伽岂易临万里碧空惟朗月一天虚皓绝纤云从来此处无人见子与僧繇写得亲

　　姚子谦居士为先君怀泉公征放生河偈

闻说生兮思惘然勿云何处觅因缘从前误出鸢鱼话以后相随亥豕传活泼自忘萍迹远机关岂到蓼花边哲人幻去恩波外独有观河见不迁

　　示不迁勤侍者

禅家万事俱抛去泼天作略一时来山僧切嘱宜相信不信吾言任子猜

　　示应元长老

六十年来老比丘形容幸与我同流山门体段须谨慎仔细而今多事秋

　　示僧官道生

僧中宰相俗中僧二谛融通悟未曾顾问也无三昧法腰间不坠愧卢能

　　示渠演监院

老来无事可干怀一榻高眠万念灰入定久已忘出定童子敲门唤不回

　　示映辉知客

山僧从不解欺心吐胆倾肝说向人拟问西来何意旨向道眉毛眼上横

　　示辊石侍者

宗主拈提贵正眼升堂聚众令双行禅门此际惟知解彻底掀翻第一人

　　示石愚书记

蓬壁寥寥接水涯野云无住即为家经行饭罢山前绕乱石桥虹燕子斜

　　示心白维那

禅翁何事到山家拾得松芽且当茶问我西来无抵对携篮圃外采藤花

　　示吉中知藏

不是岭头传底事岂从鸡足付将来老僧一语告吾子终日谈禅口不开

　　示渠梵书记

谢世飘然系短蓬半肩破衲断麻缝有人问我西来意笑指庭前双径松

　　示宇宽知客

丈室萧然竹数椽门前流水是清涟老僧心地常如此论物还他事不迁

　　示却尘悦众

不烦着意打重关但得心间物自闲一味却尘尘亦了茅苫一片伴青山

　　示溪舌悦众

溪边黄叶随流水流去无心趁落花举目望来长舌所返观总属道人家

　　示弥昌知事

存心一处细心穷穷到无心始合宗不是老僧来道磅焉能整作旧家风

　　示仁哲知事

仁慈皆育物事理尽双彰古哲无他法菩提心歇狂

　　示体莹贴案

体遍虚空界莹光映十方分明都说了莫谓我囊藏

　　示德彰道人

大德化兮小德川曾闻断臂乞心安我今高报诸仁者但得心坚石也穿

　　示懋芳耆旧

衲僧气宇绝遮拦禅道是非俱不攀为甚超然浑不顾皆因打透那重关

　　寄体印老宿

久埋宝镜不当轩包括先天与后天日食三食高枕卧鼻头焉着用绳牵

　　示愚道人(即请主)

枯木逢春花未开花开要等个人来南华岭畔重为望月上三更坐钓台

　　怀张峄老

食了松华又食槐门前不见故人来遥胆树影疑君至拽杖绕山走几回

　　示玉寰张居士(法讳坤)

青山绿绿如相似万里程途跋涉来他日逢君今日始倒拖拄杖上天台

　　赞

　　径山大慧杲赞

牙如剑树口似血盆呵骂诸方不近人情罹难一十八载且喜致之无闻比今胁肩谄笑者惭惶杀人

　　洞山价祖赞

宝镜三昧印心过水睹影打彻临终来去自由吾今常于此切

　　黄梅五祖忍赞

面如满月具四十齿周家继女所生世谓无父之子肉身千载镇黄梅为甚又教衣钵止咄

　　佛日石雨老和尚像赞

丛林九住道振八山若论向上揭过一班咄举世有眼人皆见若个男儿用手攀

　　觉非沈居士像赞

为国柱石力护吾宗儒释并拈心空法空其形苍古其音黄钟学贯今古惟一老翁(惟一别号)

　　怀泉姚居士像赞

灭之曰隐生之曰微生灭灭已名曰道基达道逍遥是阿谁槜李怀泉老古锥

　　高念祖居士松菊丛中拈拂坐石小像赞

颖墨未濡一真独放才形朕兆便落比量即此离此妙观俨焉念祖模样天纵体用双彰显现拂子头上

　　自赞(雪山济请)

这个汉出头早信口呵骂诸方讨得许多烦恼不管是之与非一味只是掀倒野犴惊走无门狮儿闻之碎脑有时直截根源有时盘桓落草费尽一片婆心深叹无人知好

　　又(若水华长老请)

山僧做底事诸方做不到非但玄中玄亦且妙中妙少者授年尊见闻俱笑倒举世所不信父少而子老

　　又(越峰敬请)

面容自觉年将半眉端唯有法门愁踏遍诸方无可意得子吾心已罢休

　　又(钱凤溪居士请)

胸襟海阔无涯拽杖东走西走更问如何若何便棒不容开口这般庆快是谁密印堂上老朽

　　又(河南府王大士张启圣二居士请)

荆棘丛中驻足是非堆里安身随方开堂说法到处搅乱丛林世人或憎或爱龙天且喜且欣禅者扣其捷要直心一味披襟生辰冈冈四九海内闻汝臭名不管是非得失拽杖蓦直前行将谓硬钢打就似乎生铁铸成拈来抛向河南府点开时人的眼睛

　　又(重目维那请)

者个汉真倔强坐若狮猊行若象谈禅不动唇皮应机横棒竖棒与么卤莽接诸方如何做得人榜样

　　又(云心祥请)

假既不住讵可立真真假不住分付云心

　　又(无瑕禅人请)

丛林东住西住拄杖南打北打恁么不顺人情只要时人放下更问放下如何良久云哪

　　又(离尘本请)

像不像三十棒留与后人作榜样咄是何形状

　　又(裕之涤西堂请)

这汉作事十闻九怕动手便打动口便骂为甚用此辣钳锤秪要时人尽放下而今要报这冤仇短短麻绳长空挂

　　又(智柏容后堂请)

法道浙东行遍意思更往西游愿力如山似海异乎浅见之流子若描渠供养切勿效彼之尤咦本色住山为活计一把蓬茅且盖头

　　又(巨平止请)

一有多种二无两般咄悬起了也急着眼看

　　又(鹤林茂侍者请)

三玄三要齐拈却那许其中话正偏定隐门下真消息贵在当人接上肩

　　又(自如原禅人请)

亲近山僧数十秋也无欢乐也无忧洞上一枝无孔笛分付原禅老实头

　　又(可敬请)

浙地开堂数十秋谈禅说道水长流此行拽杖曹溪去端坐从容伴帝侯

　　又(必成尊庵主请)

这汉拈提向上事从来不肯鼓唇皮或问其间何意旨只贵当人自绝疑

　　又(应期钱居士请)

愿力如山重胸襟似海深惯吹无孔笛大休珠道人

　　又(心白西堂请)

这个老秃口快心直法嗣遍布江楚不怕法门狼籍胸怀马祖遗风要付八十之一不惧诸方所呵住在曹溪山窟作略泼地泼天棒人棒得骨出更有末后句子分付宗禅心白咦

　　又(乐然公请)

一生讨便宜不解看文墨转看转繁转跋碌胸中徒尔多堆塞出言吐语不惊人如何教人为法则吾家有个善超方十二时中如痴兀

　　又(慕贤公请)

老休做人极条直高拱手兮低作揖佛法会也得世法会也得高下随宜争定他水银堕地无踪迹

　　又(义成公请)

一生搜索之极拣人痛处下针知我者百病百愈不知者番作生嗔极宽极恕极仁便是大休道人不动声色坐振丛林现主曹溪法席海内个个遍闻放出调羹之手内外如水之平时逢像季人多斗争法门振作借重老僧

　　又(若虚公请)

赞了一轴又一轴大休如何有许多寻常语话来搪塞大家静坐萨婆诃

　　又(僧官道生请)

家无四壁八面玲珑是非不到处形迹杳无踪闲挑野菜和根煮犹让山家老秃侬

　　又(茂芳公请)

说大又不大说休又不休有时随宜上下法道处处周流咄

　　又(天济公请)

果是法门中龙象极肯低头极谦让不三不四好为人不是机呵便是棒

　　又(体印公请)

牙爪俱备事理兼通坐象王山下振六祖家风这是何人像曹溪大休翁

　　又(应元公请)

检点人之短处便请舍短从长恐子不知长短我为横量竖量喝一喝云长多少良久云剑号巨阙珠称夜光

　　又(宝航公请)

古云平常心是道试问当人荐未曾悟了尚要除悟迹三玄三要不须争

　　又(渠演监院请)

这个汉真奇特一条白棒到处狼籍人来问着答云不识藏头露尾作白拈贼行道五郡不肯休息潜行密用令人难测渠演上座莫受他惑掉在屋角头边免得时人邈模

　　又(映辉知客请)

佛祖之冤对法门祸害头闻名较些子相见没来繇自赞自骂这老汉世世还同佛祖俦

　　又(宇宽知客请)

无心说法有口谈空是这般人堪继此宗

　　又(心照首座请)

胸襟海阔愿力弘深一条拄杖不近人情随方说法报上皇恩虽然横说竖说从来不曾动唇八不思议三昧便是大休道人

　　又(敬止禅人请)

机用临时辨得亲一喝何妨三转身若还不会山僧话悬在高堂问此真

　　又(体中直岁请)

这老汉双眼圆明惯要雷轰电卷又要盘桓葛藤电卷时偷心顿歇盘桓时追人脚跟验到谛当处伪自不藏真

　　又(致中公请)

自喜还自赞这个休和尚细察于秋毫大包虚空量仔细又思量还有一处长巨细俱不管随缘而放旷涉世无心心亦无闲坐曲碌木床上

　　又(洞玄副寺请)

这汉做事令人疑谤参知识四十余个个当人不让早早出世人前一味胡挥乱棒气宇凛烈盖诸方不管尊卑及长上一切从头按下来如何做得人榜样索性实告诸仁者志公不是闲和尚

　　又(伴月副寺请)

行藏不拘出入无束应现千差将错就错高下随宜不定宗如何教人能摸索

　　又(澄心书记请)

千叮万嘱别无他只贵当人遇作家句下翻身须领略曹源一滴灌天涯

　　又(解脱典座请)

这汉做人极谦下不喜愚夫自庄大尔要庄腔我不然送到天王脚底下动手就要打开口就要骂或肯一念自知非从前恶习都放下尔也心休我也罢流通正在今朝话

　　又(吉中知藏请)

这个和尚人天榜样眼空四海胸中浩荡愿力弘深不肯休想受付嘱灵山上

　　又(渠梵侍者请)

这老汉真古怪云门拾得死猫头持来两广街上卖东也请开堂西也请说戒一生跋碌不停留想是欠了阎浮债

　　又(辊石侍者请)

不似僧兮不似俗曹溪山里休老秃眼目高兮胸襟阔不是熙儿难凑泊知我言兮继我宗他日逢人谩拈出

　　又(达玄侍请)

不住无兮不住有活泼泼兮如珠走不啻象王背上行还要跨下狮子吼

　　又(三洗侍者请)

既来求我赞岂可太谦让一尺说一尺一丈还一丈行道五七郡横身江湖上九坐道场心不休更要以疏闻皇上收拾海内的珠玑送入龙宫镇宝藏行藏古怪是何人曹溪山里休和尚

　　又(昙宣禅人请)

个呵师固难测量可形迹难觅宽不处于太虚窄不处于毫迹一生热肠太过人人攀仰无极或曰法门之祸根或曰法门之柱石一味道心付人被人呵为老贼子得我之真髓切莫似我狼籍咦

　　又(熙和禅人请)

出世为导师不是小儿戏上报四重恩下将三有济可笑面南人聚众争闲气不若三家村里翁也有仁也有义不觉说到这里我也替你惭愧

　　又(道开禅人请)

作事不假为法心真得法数十余载每每坐到五更煆得形同槁木为报佛祖深恩若不直心直说谁人知我苦心告报来学仔细法门担子不轻

　　又(止水禅人请)

顺之喜名为赞逆之嗔名为谤当知毁赞不同途顺逆依然成两样我以正眼看将来都缘好与三十棒

　　又(却尘禅人请)

作狮子吼百兽潜藏为人天样个个惊慌英风凛烈逼人寒真个末劫大宗匠

　　又(客生禅人请)

突出无位真人且道作么描摸一个纸上形容惊动粤东僧俗裱者画者各劳其力个个欣然庄香点烛行道曾经数往还携带人天造大福

　　又(格新禅人请)

不读诗书满腹文章不参禅道堪继后芳法门担子甚重勉力一肩承当或问大休何所长这里就是真榜样

　　又(月辉禅人请)

胸中旷阔无遮挡若不深知谓我狂便是而今这等说自家好处自家扬

　　又(每文库头请)

惯搜法门人短大家竭力支撑放出包空之量勿有尔我之争不见浮山远代付投子青密地思量真可法令我特地向南寻

　　又(客新禅人请)

人曰再来大鉴我今只日大休尽道应身说法我亦不知来繇

　　又(行海禅人请)

不是老汉饶舌要救法门狼籍不谙中道行太过太不及太过不付一人不及付到百十这则淆讹公案当来再问弥勒咄

　　又(密宗禅人请)

这汉辨才无碍所为胸中梗直时人作用不似渠只为此中多委曲

　　又(行果禅人请)

熟处要人忘生处要人熟最恼传衣付法人镇日忙忙读语录定不修缘不熟勉强出来呈丑拙题自己赞骂诸方秃冷地一念自惭惶水边林下保养足

　　又(舒周禅人请)

上不得师之扶下不得徒之助一根中心树子大海波心直柱触破龙宫海藏七珍八宝露布禅者扣问有何能即此就是真常住

　　又(瞻翠禅人请)

自喜这汉一处好发愿弘法弘到老不是灵山莂记来怎肯全身入荒草

　　又(有余库头请)

这个倔强汉迥出于常流不比诸方老秃牛一日对镜三梳头

　　又(自省禅人请)

细如秋末大如山过了重关又一关山僧智向极猛烈几翻悟后几翻参

　　又(远尘禅人请)

分明拈出时人不识毕竟如何拄杖三十

　　又(可宗庵主请)

四壁无门处处通从教八面得相逢拈槌竖佛多年也不识谁人契此宗

　　又(张镇台法名德昆请)

步长松石下居曹溪山巅侍六祖之侧伴五千狂禅不动声色内外如然携后昆手接佛祖肩婆婆和和似禅非禅饥来吃饭困来打眠夷老僧只么闲闲地梦想浑忘兜率天

　　又(萝庵王居士请)

婆婆和和说禅说道是耶非耶少与草料不喜落平常岂肯存玄妙佛祖位中尚不留埋头曹溪深山嶴愈要潜形众要追老休定作众生靠

　　又(无住莫居士请)

这个老秃真宗门容文又不通字又不识横扯竖扯却又去得仔细思量有些奇特

　　卷第十二终
