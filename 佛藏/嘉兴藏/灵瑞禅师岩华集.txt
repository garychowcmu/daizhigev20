嘉兴大藏经　灵瑞禅师岩华集


　　灵瑞禅师岩花集叙

　　临济之道迥出尝情诸佛妙理非关文字若但向笔峰墨海间浮沉上下岂止湮没法身即名身句身亦胥沦丧首棱严经中佛语阿难汝等若以缘心听法此法亦缘如来无碍境界若用有思惟心领揽如人以手撮摩虚空秪益疲劳终无得也况我祖师门下言如雷火搓之而一点随游事比蟾辉唱之而孤轮不坠直须以心中眼观身外相观之又观乃辨真伪徒以名位楷模形言区别岂真具择法眼善知知识者哉读灵瑞大师语足可隳情城裂见网龙种飞腾原出牝牡骊黄之外若执常经以相皮毛是知驽骀而不识骐骥未可与语鞭风策电之机也师少警敏具大根性得记灵岩开法妙湛其上堂录已板行于世兹集盖居灵瑞日与从上诸老眉毛厮结激扬酬对代别征拈汇聚成编命名岩华取雪窦显和尚畣诸佛本源语也众生迷其源法身流转五道若病眼之见空花诸佛穷其源惑业皆成智光同净水之含宝月达磨骨髓神光臂血打下曹溪混成滴水至滹沱其源益浚其流益长啮云噬空滔天沃日譬诸百川至海臻极孰能窥其涯涘曷可辨其端倪除是金翅鸟王力量擘开洪浪直取龙吞余皆望洋难与语大若仅钵盂鐼子盛贮少许充然止足谓我得也得也自是器量有限又争怪得不闻古人有言汝若一悟便了只将自己所见亚在胸臆动即伤锋犯手出世为人不得且道病在于何只为大法未明从上纲宗未透虽有衲僧巴鼻未具金刚眼睛安能辨验龙蛇决择倒正我灵瑞大师口门涛涌舌底澜翻有时将全海摄入一滴尽乾坤干爆爆棒打石人秪贵实论有时将一滴散成全海亘古今屙漉漉不图入水要见长人果然出海自高请看甚生标格因他家曾向一手指天一手指地识得源头起处所以把住放行不离掌握今人未达其源只管随波逐浪那知总持一见不再见犹在击石火闪电光里立生涯末山路口接灌溪也是山门外荒草堆头行活计无著油糍边啖咂至今缀齿粘牙智通浴室里商量反觉添尘益垢争如此老一切不为应用临时得大自在磨砻理窟搜抉玄根树尼部之纪纲剔禅宗之骨髓如爇牛头之香如探骊颔之宝如食甘露之味如采灵瑞之华真可谓出格全提穷源妙指且道凭个甚么到此地位大圆舌头不在口里聊借古人一片与你说破滔滔心地中流出低处低平高处高坎止流行皆未是终归大海作波涛。

　　岁在重光赤奋涂月佛成道日大圆居士张有誉书于灵岩之无垢室

　　灵瑞禅师岩华集卷第一

　　学人振澄等记

　　诸佛一大事因缘智不能知识莫能识如人饮水冷暖自知总欲说向人直无开口处古德应物垂慈乃有主宾言论正眼观来终是空中鸟迹昔坐夏洞庭昼长无事取从上机语翻覆温研辄有神会拈提颂述不敢自谩岁月浸久遂繁纸墨学者请付诸梓未有名也因忆雪窦显和尚居翠峰日畣诸佛本源有雨滴岩华之语取以名集曰岩华集亦不忘原本之意也请政大方愿垂教焉灵瑞住山符道者题。

　　示众顾左右云今日与诸人同参一员真善知识卓拄杖云各各听取教诏众无语自代云敢为流通又云敢为流通须有一句到你山僧不曾说着个字已后有人问你作么生举代云一如和尚所教又云向下文长。

　　示众是法非思量分别之所能解不得道半满偏圆是甚么法代云欲举恐惊大众又云还见壁么或云达磨大师一觑九年全无佛法身心而今要见他何用代云也是又云已后不合恁么问。

　　示众拈起拂子云祖师鼻孔一串穿却总捏在山僧手里且教他甚处出气代云和尚慈悲太煞又云费力有时云和尚慈悲太煞也是为他闲事长无明如今休得也未代云布袋里锥子又云三年同一春。

　　示众春力不到处枯树亦开花月色不来时虚室明如昼是则反尝合道不是则守辙循途作么生代云一堵墙百堵调又云有理总无雪处又云有理总无雪处冷暖秪可自知车不横推一句作何判断代云近日是何世界又云全不顾前后又云全不顾前后忽有人请和尚入火坑如何祗对代云能有几个又云得。

　　示众善财别后谁相访楼阁门开竟日闲即今法堂前草深多少代云洎埋没汝又云不埋没汝又作得个甚么代云阶下汉或云请师接上阶还肯别垂方便否代云争合小觑你又云门头户口底不要。

　　示众日前道门头户口底不要则固是稳坐家堂▆因甚也抬脚不起代云无气力又云吃粥吃饭了一切不为此人将来得何果报代云有一处安着又云填沟塞壑又云填沟塞壑也道横身育物无处不到普贤毛孔境界还曾梦见也未代云上中下又云几踏破草鞋。

　　示众虚空里书个卍字也不算涂污伊舜若多神因甚　跳代云又添一画又云只这一画人人不知起处欲就伊借一问还得么代云洎合不识势。

　　示众是法平等无有高下幡竿头指天露柱脚踏地莫与实相相违背么代云噫又云事不孤起有时云事不孤起鸱吻咬破佛殿脊着甚来繇代云胔或云云门大师入露柱里去也你道做甚勾当代云瞌睡又云醒也未。

　　示众垂丝千尺意在深潭离钩三寸虾蟆也不曾遇个以拄杖作钓势云还有冲浪锦鳞么代云日势稍晚又云来也来也。

　　示众辨龙蛇眼陷虎凶机总是衲僧寻尝用底出格一句作么商量代云劄又云着甚来繇又云着甚来繇知你不肯分外分内底何不直截代云更事多矣又云何必或云何必不必相去多少代云俱又云念四。

　　示众法身般若解脱三段不同为汝尽情拈却了也有解问者出来代云尚未参堂又云事非草草或云事非草草一众咸知审细德山逢僧便棒临济逢僧便喝两个茆广汉成得个甚么道理代云洎不问过又云也有人说到这里。

　　示众山鬼把住麒麟儿海神捧出珊瑚枝他总不知尊贵为甚衲僧拈一茎草便作丈六金身用代云莫生下劣想又云不生下劣想宝几珍御将得来也未代云恐生惊异。

　　示众望天不见天觑地不见地此人具眼么代云更有一人何不问又云有一人不许安名著字我欲唤伊向前作何教诏代云直得遍地无行路又云既然遍地无行路争得到这里代云待你　跳了与你注解。

　　示众憍陈如不守本分骑佛殿出山门去也拈拄杖云若据本分合吃三十诸人还肯相救也无代云别更许某甲说道理么又云和尚分取一半又云和尚分取一半山僧有过也不惜人捡责口是祸门且道在阿谁分上着代云不才谨退又代但吐舌。

　　示众一举不再说作么生会代但掩耳而出又云扑碎骊龙明月珠敲出凤皇五色髓古人费力不少就地拈一块土抛向门外因甚又道粗心代云事不获已又云也是又云祸不入慎家之门秪如净名毗耶杜词却遭文殊赞叹空生岩中晏坐又被天帝散花你道有回避处无回避处代云近日世界不好又云笑煞。

　　示众尽乾坤是个解脱门把手拽不入底是英雄丈夫汉许他别行一路你即今通身在里许还跳得出么代云恼乱春风又云总不消也又云总不消也吃粥吃饭免得口么代云计不出此又云鼻孔里祗对我知汝用处解换机开口不在舌头上一句因甚十个有五双咽喉塞断代云一日便头白。

　　示众撞着道伴交肩过参学事毕达者同归一路行理无异致不涉是非句子甚么人道得代云不惜眉毛者又云若不是我有时云若不是我拈拄杖云往往被这个带累代云几合个中会又云不向个中会作么生会代云始较些子又云歇得也。

　　示众佛法遍在一切处庵内人为甚不知庵外事代云赚误诸方又云合取口。

　　示众今日也恁么明日也恁么苦哉佛陀忽然不恁么救取一半不得教坏人家男女完全道一句来代云某甲惜口又云已后莫怪山僧。

　　示众诸佛列祖你道还有不为人说底法么代云某甲见不及此又云收。

　　示众道人行处如火消冰脚跟下一坐具地甚处得来代云有人问着山僧不讳又云可凭可据又云可凭可据秪好闭门作活孤峰草里跳得出许伊垂手尘劳代云行之即易言之转难又云第一莫轻这上座。

　　示众十方无壁落四面亦无门主人公从何出入代云不可别行一路又云洎合个中会又云不向个中会许有出身路不涉难易脱体道将来代云前是山门后是佛殿又云这漆桶。

　　示众东家杓柄长西家杓柄短总莫管他闲事且道门前溪水有多少深代云如汝所问又云和尚流也又云和尚流也吃粥饭了不妨我东行西行总是你守株待兔驴年梦见活祖师西来意代云和尚诚言又云话堕也。

　　示众觅火和烟得担泉带月归贫儿暴富一众尽知随分纳些些底十八上作何活计代云教坏人家男女不是好事又云忘前失后又云忘前失后山僧一向有些适才未跨禅堂一句你还记得未代云西天令严又云不用低头。

　　示众昨日栽茄子今朝种冬瓜钁头边那一句作么生道代云根生也又云与我提起看或云提起放下总不在别人手里诸方尽有具眼衲僧因甚卒摸索不着代云寐语作么又云曾问几人。

　　示众云门饼赵州茶尽是人家吃过的残渣剩滓未审客来将何祗待代云从来不分外又云某甲住山日浅或云酽茶三五盏意在钁头边你若不会凭个甚么便敢住山代云彼此老大又云徒劳刻画。

　　示众一日打眠三五度也消不得许多闲梦中忽有人索取饭钱如何对畣代云他后生天不得辜孤老僧又云苦屈之辞不妨难吐或云如今共你葛藤也已后不得辜负我有人问著作么生与他谛当代云恰值某甲不在又云贼是小人。

　　示众量材补职上古规绳无眼耳鼻舌身意的作何勾当代云别说道理向伊又云总繇和尚或云别说道理向伊总繇和尚忽若撞个绳墨上立工夫底还差得一线么代云秪恐和尚不肯又云饱丛林。

　　示众寒山烧火拾得搬柴虽然各逞伎俩折脚铛子未曾分付着人有好使令的唤一个来代云事非草草又云辨却多少人一日云长者长法身短者短法身不必勘辨汝从面前过我早识得也若见诸相非相作么生辨代云筑着磕着又云和尚离侍者早晚也。

　　示众我要盖一座空王殿未审作得个甚么向当代云大有人不识势又云计较未成或云世界与么广阔南北东西尽繇得你向这里相度作么代云鲁般门下又云何啻今日。

　　示众佛法秪在日用处举心动念便不是了也门前石敢当你道还曾会么代云洎与和尚作笑话又云全不顾前后又云全不顾前后底许他　着磕着代云谩别入即得有时云东壁打西壁作么相救代云薄处先穿又云着甚死急或云不可袖手旁观如何是见义勇为底句代云你总不消行脚又云今日擒下一员草贼。

　　示众大家团圞头共说无生话俗气也不除某甲有口挂在壁上用一手作的还构得么代云还容某甲说道理也无又云与露柱相去多少又云与露柱相去多少何不拈灯笼来照取代云犹隔一线在又云难分彼此一日云举不顾即差误拟思量何劫悟云门大师道了也你犹向这里眨眼作么代云以己妨人又云苦哉佛陀。

　　示众衲僧家从少至老踏遍无数山川如何是正行履处代云不曾错一步又云总由得我或云总有撩天鼻孔亦被山僧穿却上来下去还觉碍塞么代云人无远虑又云平地上不可更起骨堆。

　　示众若为人轻贱是人先世罪业达磨大师为甚在你脚底代云谤斯经故又云阿谁罪过或云达磨大师在你脚底则且置帝释与修罗在中庭里相扑见么代云三日后不得唱衣又云吃许多辛苦作么或云得路便行底毕是谁家之子代云不得名又云东西南北。

　　示众千般言万般喻只要教君早回去秪如户破家亡子归何所代云当下便心息又云别人道不得又云别人道不得你试自道看代云我与上座有甚冤仇有时云来机即易再举还难代云倒一说又云倒一说有甚利益代云石人眼赤又云提纲有路。

　　示众过去心不可得现在心不可得未来心不可得二祖安底是那个心代云上座已后莫受人谩又云全提不起又云提不起底是心不是心代云细看前话又云此问何来或云目前坦然定要栽荆插棘作么代云是伊不肯住又云合取狗口。

　　示众眼见色耳闻声鼻嗅香舌尝味六根俱有用处秪如眉毛堪作甚么代云从来疑着又云一切不如又云一切不如何不与伊拈向脑后代云未可容易又云动即祸生有时云去却一拈得七是多少打算不来更有三十在代云和尚惯用此机又云衲子难谩。

　　示众各各不相知各各不相借盏子扑落地碟子成七片如何会通代云对众问将来又云寔是古今罕闻或云陈蒲鞋周金刚赫赫底魔魅人家男女如今年代深远不知向甚处去也有寻得伊脚踪底与灵瑞通个消息代云舌是斩身之斧又云填沟塞壑。

　　示众一大藏教是个注脚本文上亲切一句还记得么代云赚杀多少人又云争好添一字一日云一切智智清净贪嗔痴慢疑甚处得来代云更上一层楼又云正觅起处不得或云法者心光明是忽然打破漆桶或者也有一隙之明代云洎合错会和尚意又云不得春风花不开。

　　示众虾蟆飞上梵天蚯蚓蓦过东海奇特无过此也寻尝一句对众道看代云吾不如汝又云如此又云如此许你会忽若不如此又作么商量代云青天白日又云两重公案或云辨得亲疏底人为甚么却被亲疏不肯代云有甚屎臭气又云抑己而已。

　　示众口秪堪吃饭阖国咸知借鼻孔出气因甚却无人会代云年深月久又云上座见得甚亲或云无神通菩萨因甚踪迹难寻代云近来粗心转盛又云伎俩已尽或云十方薄伽梵为甚么秪有一路涅槃门代云十进九退又云甚处去来。

　　示众禅之与道拈向一边佛之与祖放过一着诸人分上合作么生代云口秪堪吃饭又云争敢埋没伊或云人人具眼逢访道人对即是不对即是代云收取额头上汗又云取别人口又争得有时云尽乾坤不出一刹那今时人向甚处辨明代云全靠山僧不得又云计较未成。

　　示众阳春二三月万物尽生芽未审道芽增长也无代云日头出来看又云众眼难谩或云同气连枝为甚么根茎有异代云恼乱春风或云无形本寂寥如何却说有物先天地代云谢三娘不识一字又云露柱却会。

　　示众一花开五叶结果自然成当时是谁下手栽就代云退后者有功又云草里汉又云草里汉乱叫唤尽令提纲为甚么不塞时人口代云往往如斯又云近日世界不好或云体本无瑕坐施良药底大段劳而无功代云莫要茶吃么又云救取一半。

　　示众南头买贵北头卖贱平出一句作么生道代云乌不前兔不后又云岂可分外或云汝不分外旧日草庵无一物如今却有盈余何缘致得代云几个是知音又云别无伎俩一日云达者同游一路行汝何不行代云某甲合伴不着又拈拄杖云这上座相随来也如何是你途路中得力句代云和尚离侍者多少时也又云大路不行草里走。

　　示众从天降下底霜雪雨露从地涌出底稻麻竹苇中间是甚么物代云不得向这里问又云有甚么讳处有时云明知生是不生之理为甚么却被生死之所流代云此意幽深又云更置一问来又云更置一问我也不辞你因甚鼻孔里祗对我代云不是某甲几被和尚惑乱又云莫涂污人好。

　　示众是法住法位因甚左手书右字代云秪恐阇黎不问又云何得贵耳贱目又云贵耳贱目是你分中事迥超诸圣一机还曾拨得着也未代云好事不如无又云祸不入慎家之门又云祸不入慎家之门须菩提晏坐无言因甚至今埋没在雨花堆里代云堪笑堪悲又云成人者少。

　　示众参学人一人所在亦须到半人所在亦须到因甚他人行处我不行代云放过一着又云今日遭人拣点或云语是诳默是谤语默向上有事在如何是语默向上事代云抱取猫儿来或云一点不来白云万里世尊因甚三七思惟代云不可为他斟酌也。

　　示众开口则失闭口即丧舌头一向为甚秪在口里代云真实之言又云莫谩大众或云真实之言我不谩汝一切诸法文彩已彰且道今朝风作何色代云久已无人问到这里又云谷谷孤或云不得指东话西平实处道将一句来代云某甲自小不妄语又云有甚谩昧阇黎。

　　示众佛法两字加增之辞廉纤之说本文一段便请直捷代云提起看又云不可更添一字有时云祖师心印篆作何文代云更无别样又云有甚碑记或云诸佛本源深之多少代云你且问到这里一日云人搬柴柴搬人代云突出难辨又云几成话柄。

　　示众世法里面迷却多少人佛法里面醉却多少人秪如不迷不醉是甚么人代云忘却名字又云从来疑着一日云春至百花开秋来还落叶阇黎本生父母甲子多少代云莫向历子上看或云陈烂历日拈置一边威音王已前是甚么年号代云甲巳之年丙作首或云若是金毛师子子三千里外见淆讹灵利衲僧为甚么明前不明后代云从来疑着又云心不负人或云道人行处如火销冰因甚　着磕着代云近来粗心转盛。

　　示众假使百千劫所作业不忘因缘会遇时果报还自受因甚丹霞烧木佛却教院主堕须眉代云舌是斩身之斧又云悔不慎当初又云汝道不可有两个因甚大迦叶见世尊拈花便破颜微笑须菩提闻世尊说法即涕泪悲泣代云堪笑堪悲又云一状领过或云一个鼻头两孔出气这里还分得优劣也无代云用尽自己心又云用尽自己心九九终归八十一不落数量一句甚么人道得代云如是如是又云某甲参堂去。

　　示众父母所生眼悉见三千界且道须弥南畔是甚么人居止代云莫谤山僧在这里又云不可有两个或云万瓦清霜一窗红日三世诸佛骨髓六代祖师眼睛总抛向上座面前了也个中有肯路无肯路代云直得寒毛卓竖又云转近转疏有时云生机一路千圣各不相借诸人脚下破草鞋何不乘时飏却代云悔不慎当初又云商量看又云商量一任商量切不可粘牙缀齿代云本分衲子近来绝少又云确。

　　示众明镜当台胡来胡现汉来汉现忽遇明镜来时如何代云犹是光影边事又云还见侬家么或云一翳在眼空花乱坠灵瑞今日撒沙向诸人眼里且道图个甚么代云做出便见又云自古自今又云自古自今秪有这个榜样灵利道者点着便知天下老和尚吃许多辛苦作么代云重处偏坠又云事不获已又云事不获已诚哉是言也且道黑豆里揞得几个祖师代云独许阇黎又云洎与和尚答话。

　　示众古人云有一句子百味具足咸是咸味淡是淡味不咸不淡是尝味秪这舌头一点也谩他不得如何是百味具足底句代云匙挑不上又云到口方知又云到口方知拈起拄杖云这样大底吃得多少代云某甲入众日浅。

　　示众路逢剑客须呈剑不是诗人不献诗某甲自小元字脚也不曾识个奇言妙句总不消拈出吹毛剑略借一看代云退后退后又云今日造次有时云木人把板云中拍石女含笙井底吹不落宫商是何曲调代云秋风吹不尽又云细而详之。

　　示众云为无为益无益即今休去便休去欲觅了时无了时拈拄杖画一画云尽大地一时冰消瓦解诸人别作得个甚么代云倒退三千又云倒退三千虽是见几而作若解踏步向前我也不惜两手分付代云且信一半又云作家宗师。

　　示众一不得问二不得休第三度来且在门外立皮下有血底那甘屈首尘中设不顾危亡排闼直入此人如何代云山僧打退鼓又云国有宪章或云依稀担荷莽卤承当若到诸方总也屈得指倒临济门下如何处分代云吃粥吃饭时少伊一碗不得又云阇黎眼光不放阔。

　　示众迷之与悟总是两头语中间突出一句莫被当门齿碍么代云成何道理又云遗笑诸方或云开口解笑底不妨赏伊大胆七棒对十三你但领取一半代云人心难满又云人心难满为甚唤你作佛便心生无限欢喜代云岂可自甘屈抑又云以己妨人。

　　示众拈一放一这边那边如衣败絮行荆棘林中要望脱洒自由吽吽且道具何三昧便得百花丛里过一叶不沾身代云衣穿骨露又云明月照见夜行人有时云从上老古锥一味口甜心苦若向金不博金处勘得破是伊更敢开口也无代云脑后犹欠一椎又云胡饼里讨甚汁。

　　示众临济正法眼灭向瞎驴边乃拈起拂子云你道这一枝争样流传得到今日代云几人问到这里又云余人争得闻或云余人不闻一人合闻且道是那一人代云侍者点茶来又云长年不出户一日云这里还有祖师么唤来一时生按过代云有甚么限又云令不重行或云粉骨碎身未足酬一句了然超百亿山僧一向劈腹剜心众中还有知恩报恩者么代云幸是某甲又云敢为流通。

　　灵瑞禅师岩华集卷第一(终)
嘉兴大藏经　灵瑞禅师岩华集


　　灵瑞禅师岩华集卷第二

　　侍者振鸿等记

　　师一日渡湖舟中垂二十问同行未及畣复自代语

　　一云洞庭湖水巨浪千寻不假舟航如何得济代云途路中有此一问又云渡来渡来。

　　一云看风使帆寻尝手脚忽遇旋岚偃岳东去西去代云我也惊又云坐却着。

　　一云太湖三万六千顷月在波心说向谁代云不顾旁观者又云何必。

　　一云落霞与孤鹜齐飞秋水共长天一色是甚么人境界代云山僧惜口又云这里不是你住处。

　　一云夜静水寒鱼不食满船空载月明归未免劳而无功一钓须连十二鳌的具何眼目代云不别又云犹有一丝在。

　　一云钓竿斫尽重栽竹不计功程得便休因甚放生却用钓来鱼代云是伊不护惜又云理即如是。

　　一云谢三郎长年出没烟波何缘只看丝纶上不见芦花对蓼红代云业在其中又云意况不到。

　　一云不因柳毅传书信何缘得到洞庭湖既到这里因甚秪见波涛涌不见海龙宫代云退后一步又云赚杀人。

　　一云七十二峰个个随波逐浪东山西岭两两截断众流如何是函盖乾坤句代云目前是甚么又云一合相不可得。

　　一云纵然一夜风吹去秪在芦花浅水边月黑风狂因甚便手忙脚乱代云境界甚危又云争敢谩汝。

　　一云渡河须用筏到岸不须舟临上滩时为甚么更要把缆代云须到如此又云也是。

　　一云鱼以水为命打入网子里了因甚犹自　跳代云通身不奈何又云别无伎俩。

　　一云自是不归归便得五湖烟景有谁争有恁么事无恁么事代云山僧无二语又云能有几个。

　　一云江湖无阂人之心因甚时人过不得代云此问甚当又云自古自今。

　　一云不贪香饵味可谓碧潭龙离钩三寸道一句看代云图个甚么又云恐非来意。

　　一云未跨船舷早与三十而今通身在内合吃多少代云上座自道看又云笑杀衲僧。

　　一云万古碧潭空界月再三捞捷始应知知是般事便休费许多老力作么代云也要伊自肯又云譬如闲。

　　一云虾蟆飞上梵天蚯蚓蓦过东海畜生也使神通衲僧到这里因甚一点伎俩也做不得代云不欲惊众又云退己让人。

　　一云河里失钱河里捷是不惜性命底所为忽有人请和尚下水且道图个什么代云如汝所问又云只当儿戏。

　　一云三两月来天不雨洞庭湖水依旧满满地未审什么劫中曾欠少代云年代深远又云却谩露柱不得。

　　师持钵归复设十问一云衲僧家尊贵天然御饭也须吐却如今东也随分纳些些西也随分纳些些成得个甚么道理代云钵盂无底又云快便难逢。

　　一云白面五厘一升青菜三文一束街头市上无不口口相应问着庐陵米价十个有五双不能酬对病在甚处代云争之不足又云且听诸方。

　　一云贪他一粒失却半年亸根阿师斋他有甚利益当门一齿下下咬着底合受人天供养否代云檀越爱把不定又云鼓角动也。

　　一云尽大地撮来如粟米粒大黑漆钵盂里这伙总是一气呵成底祖师近在口皮边何故匙挑不上代云将谓是衲僧又云放过一着。

　　一云圆陀陀光烁烁拈起则水泄不漏放下则囊括十虚古来洗钵盂话即不问你饭是米做一句作么生道代云山僧爱问不爱畣又云只当寻尝。

　　一云真如解脱菩提涅槃总是人家吃过底残羹剩饭云门饼赵州茶也是衲僧弃下底龌龊唾余汝若倾将来如以秽食置于净器如今要得充足用个甚么代云一拶便骨出又云某甲行脚不逢人。

　　一云三年不吃饭目前无饥人祖翁田地从此一时荒却也则不恶灵苗瑞草和根拔满眼从教荆棘生还觉多事么代云心不负人又云钩在不疑之地。

　　一云利刀有蜜不须舐蛊毒之家水莫尝你若沾着牙关便见遍身红烂秪如吞吐得乾坤底凭甚么全无忌讳代云令我攒眉又云空尚不可得。

　　一云千粒万粒尽从这一粒生秪这一粒从甚处生识得来处万两黄金也合消不然他后有人索饭钱乃摇手云不可怨着山僧代云诺诺又云为合如是不合如是。

　　一云于食等者诸法亦等诸法等者于食亦等如来者即诸法如义因甚道供养百千诸佛不如供养一无心道人代云甚么处着此一问又云汝作吾弟子不得。

　　室中垂问

　　达磨不游梁土唤甚么作祖释迦不降皇宫指甚么作佛目前大道坦然为甚么不行脚底诸缘荡尽为甚么不住主宾须互换为甚么老僧不是阇黎阇黎不是老僧机用要临时为甚么曹洞秪说君臣云门多谈事理天不能盖地不能载为甚么跳这里不出莫见乎隐莫显乎微为甚么觑那边不见炉韝之所因甚多钝铁良医之门何故足病人。

　　师到灵岩省觐和尚问云闻说道者见世尊初生像有个会处试呈似老僧师遂收坐具云明破即不堪和尚云他后有人问灵岩佛法如何说向伊师云争敢触忤和尚尚便喝师云实谓今古罕闻和尚云赚了也师一喝便出。

　　一日偕数同参入室和尚云近日诸方浩浩地商量托钵公案道者又作么生师云一口吞尽和尚云吞得下吐不出直是祸事师云和尚大好心行和尚云甚处见得师云替他古人担忧尚笑云老僧罪过师云某甲有一半。

　　和尚一日又问鸯崛救产难因缘作么生会师云争敢妄通消息尚云你做他鸯崛弟子不得师云和尚爱取别人口里语和尚云你道他家生下底儿子是男是女师云面目现在和尚云好个面目现在师云某甲今日带累鸯崛和尚云救不得也师作礼云幸是某甲。

　　雨后和尚问天晴日出雨落地湿是甚么意旨师云大众眼在和尚云忽若无眼耳鼻舌底又作么生师云一点也谩他不得尚云非非相天即今几人退位师云和尚不问某甲不畣和尚云道道师云赚杀旁观。

　　师在戒坛随喜和尚问如何是孝顺至道之法师云某甲终不敢违背和尚云是真语是实语师云谩和尚不得和尚云更有第三番羯磨在师应喏喏。

　　到方丈和尚问释迦传心于中印弥阤演教于西方还有优劣也无师云一状领过和尚云领后如何师一喝便出。

　　一日辞和尚下山和尚云前日公案还记得么师云某甲只解瞻前不解顾后和尚云何缘得到与么田地师云深领和尚一问和尚云原来忘却师云口是祸门。

　　到灵岩首座寮碓庵大师问东山西岭青明什么边事师云尽大地人瞻仰有分庵云与么则不离当处也师云踏破草鞋。

　　碓庵大师一日又问久雨不晴时如何师云上穿下溜庵云须知有回避处师云赚杀衲僧。

　　碓庵大师过庵坐定问云如何是道者家风师云夜坐连云石春栽带雨松庵云莫作境话会师云直饶不作境话会亦未敢相许庵云岂不劳而无功师云第一座前争敢造次庵云知得也师云苍天苍天。

　　师一日举古人颂云问着曾经劈面来衲僧不会莫针锥丛林逐队争胡饼饱得身心更有谁随画一圆相顾学人云拈取去学伫视师云有口原来不解吞师礼佛次学人问乾矢橛麻三斤殿里底意旨如何师随展坐具云侍者与我记取这一转学无语师即便作礼云迦叶师兄应当委悉。

　　一日溪边行次见捕鱼者顾同行云等闲垂一钓容易上钩来且道是鱼是鳖同行云某甲不贪香饵师云死水里浸杀有甚么用处。

　　学人问古人云禅客相逢秪弹指此心能有几人知如何是此心师弹指一下学云不会师云能有几人知。

　　一僧问一举四十九是什么物师云东山下左边底僧云吽吽师云我一向小觑你僧拟议师劈面掌云吽吽特舍儿担枷过状。

　　学人问三门与自己是同是别师云待你入得门来向你道学近前叉手师云这厮全不知进退便打。

　　僧问东家点灯为甚么西家犹自觅油师云当时不曾置得僧云与么则一切临时也师云黑夜里索许多冷饭作么僧拟开口师喝云不知饥饱汉出去。

　　学人问如何是祖师西来意师云竹柏声相寒学云原来太近师云大有人向这里住学云师还出得否师云讶郎当汉又恁么去也。

　　学人问如何是金刚王剑师云逢佛杀佛逢祖杀祖僧云如何是踞地师子师云推不向前约不退后僧云如何是探竿影草师云未开口已前识得你了也僧云如何是一喝不作一喝用师云佛法外另置一问来。

　　学人问如何是佛师云速礼三拜学云如何是法师云放过阿谁学云如何是僧师云天下横行学云如何是衲衣下事师云一拶便骨出学云如何是祖师心印师云不可与你个模子去也。

　　师一日命童子铲草适一道者过庵问云祖意明明百草头何得一时铲却师拈一株草抖擞云在甚么处道者伫思师劈面掷云这个所在那许你生根。

　　一婆子问弟子逐日念经还当得参禅否师云耳且不是目婆云乞师指示修行正路师云幸是无事定要个护身符子作么。

　　学人问世尊拈花意旨如何师云将勤补拙学云迦叶微笑又作么生师云偶尔成文。

　　师一日因庭前牡丹盛开顾宗道者云南泉谓时人见此一株花如梦相似且道意在甚么处宗下数语师皆不允乃自代云争似春风处处闲宗云牡丹花下睡猫儿又作么生师以箸敲碗云花花吃饭来。

　　一居士自负会禅到庵云近日诸方知识甚多师云曾见几人士云领众匡徒比屋皆是师云不独穿却鼻孔又兼换却眼睛士无语师云好好留取口。

　　学人问牛头未见四祖为甚么百鸟衔花师云户外一峰秀学云见后为甚么不衔花师云阶前众壑深学人问南泉斩猫意旨如何师云卸却业身来与汝谛当学云赵州头戴草鞋而出又作么生师云也是逐恶随邪。

　　学人问金鸡未鸣时如何师云行人眼未开学云鸣后如何师云往来须仔细学云莲花未出水时如何师云文彩已全彰学云出水后如何师云不劳重绘色学云鱼游陆地时如何师云十进九退学云却下碧潭时如何师云七纵八横学云诸佛未出世时如何师云阿谁无分学云出世后如何师云惟我独尊师领众到翠峰指雪窦石刻像云这老汉一向口吧吧地今日拶教上壁去也众不能答请师代语师云入石三分。

　　师同众玩月次一老媪云秪是一个月因甚有圆有缺师云秪是一个月。

　　宗道者问法身还解说法否师云我被你一问直得口哑宗云某甲今日亦推出个枕子还唤作剑刃上事得么师云道者也不得自伤己命。

　　师一日拈杖云这个不从天台得不从南岳得还有知得来处底么宣道者云上来下去全得渠力师云未出尝情超道者云某甲寻思去师云何不目前验取宣云师意如何师云年深月久忘却了也。

　　灵岩和尚住东山日问僧云天下熙熙皆为利来天下攘攘皆为利往东山这里云深路僻狼虎纵横尿床鬼子三回五度来就我觅甚么碗代云若不上来焉知端的若不登高望焉知宇宙宽衲僧家既得到这里一个个俯视诸方目朝云汉且道自己眼光有多少阔代云教人指点堪作甚么镇日长廊卷风叶叶县风规满床尽洒雪珍珠杨岐行径地租钱且放过诸人钁头边一句与我提起看代云难为识者。

　　住国清日问僧文殊堂里一万菩萨方广寺里五百声闻天台山高八万四千丈你道顶上着得几人代云不入众数衲僧家本分行脚到处总不敢犯人苗稼因甚将石梁桥一踏两段代云和尚年尊不问华顶峰前客不问平田庄里人未过关岭一机教什么人举代云气急杀人国清寺里扫地底扫地烧火底烧火文殊普贤总不空过丰干跨虎出松门成何道理代云非我同流智者大师亲见灵山一会俨然未散金屑虽贵落眼成尘山僧今日将山河大地一时翻转了也诸人见个甚么代云丧我儿孙一队衲僧来一队衲僧去父母所生眼一点也谩他不得因甚新昌石佛大有人不曾见代云某甲得路便行。

　　僧问灵岩尝在于其中经行及坐卧释迦老子至今出这里不得脚下儿孙如何使他到处称尊去岩云且待明日来代云不可停囚长智宁说阿罗汉有三毒不说如来有二种语衲僧家一句是一句因甚才与么便不与么岩云即今　代云这老汉着甚死急才有所重便成窠臼石巩一向弯弓禾山只是打鼓还免得过也无岩云旧日事不必提起代云争敢讳却。

　　灵岩问僧透网金鳞以何为食僧云东山下左边底岩云东山下左边底是咸味是淡味僧无对代云实谓古今罕闻万里不挂片云时如何僧云我不向这里住岩云向甚么处住僧无对代云某甲脚跟至今不点地稳坐家堂因甚主人不识僧云谩他露柱不得岩云谩他露柱不得明日是天晴是下雨僧无对代云和尚是善知识眼光烁破四天下自己眉毛落尽因甚不见僧云留与后人贬剥岩云昔日妙德空生尚自赞叹不及而今何故许人贬剥僧无对代云堪笑堪悲。

　　天宁垂语云一不得有二不得无有之与无尖斗量不尽净洁打叠一句作么生道代云尖斗量不尽昼见日夜见星将甚么见代云眼　闹市里天子百草头老僧为甚么不领代云放待冷来看空劫中甚么人作主代云阇黎有一半事存函盖合理应箭锋拄天宁畣话也置将一问来代云恐和尚不肯三界唯心万法唯识你寻尝见露柱唤作甚么代云要道也不难太阳溢目万里不挂片云拈却青天吃棒合下得个甚么语代云商量看日可冷月可热众魔不能坏真说如何是真说代云脱空妄语昨日晴干鹊鸣今日雨鹁鸠语赵壁本无瑕相如诳秦主随时及节一句作么生道代云好事不如无直得无一法可当情犹未是衲僧行履处作么生是衲僧行履处代云一切现成为无为益无益梯航九有津济四生未必善因而招恶果甚么处着得此人代云没处去赤肉团上壁立千仞还有商量分也无代云令我攒眉扰扰匆匆晨鸡暮钟你道那一人在三界内三界外代云杜撰长老江东西河南北到处行脚也曾听尊宿话来且道那一句最亲切代云敢为流通若一毫凡圣情念未尽不免入驴胎马腹里去则固是设使一毫头凡圣情念净尽为什甚么亦未免入驴胎马腹里去代云事不获已。

　　世尊因见文殊在门外立乃云文殊文殊何不入门来文殊云我不见一法在门外何以教我入门代云小心袛候着。

　　迦叶尊者一日踏泥次有一沙弥见乃问尊者何得自为祖云我若不为谁为我为代云某甲虑不及此宾头卢尊者因阿育王问承闻尊者亲见佛来是不尊者以手策起眉毛良久云会么王云不会者云阿耨达池龙王曾请佛斋吾是时亦预其数代云昔日供养何似今日。

　　无著与文殊茶次殊拈起玻璃盏云南方还有这个么着云无殊云寻尝将甚么吃茶着无语代云不因此问洎合忘却。

　　汉国有一庵主遇王出游人报云大王来请起主云非但王来佛来亦不起王宣问佛岂不是汝师主云是帝云弟子见师因什么不起主无语代云不可以小妨大。

　　武帝问达磨如何是圣谛第一义磨云廓然无圣帝云对朕者谁磨云不识代云洎不问过。

　　寂大师进三界图帝问朕居何界寂无语代云何处不称尊。

　　王太傅迎木佛至明招乃问忽遇丹霞来时如何招提起佛云也要分付着人代云恐絫和尚眉须堕落韩侍郎与肇论主茶次乃问闻座主讲得肇论是否主云不敢韩云有物不迁义是否主云是韩乃扑破盏云这个是甚么义主无对代打露柱一下云分明记取。

　　洪州大宁众陈状请第二座住持宋令公云何不请第一座众无对代云此番不可以戒腊推。

　　裴相国参石霜霜夺笏问云在一人手里为圭在公手里为笏在老僧手里唤作甚么国无对代云放过一着。

　　湖南护国僧抄化次官人问既是护国唐家三百年社稷何在代云何得当面盖覆。

　　洞山行脚次见一官人云我要注三祖信心铭得否山云只如才有是非纷然失心作么生注代云临文不讳。

　　陈操尚书斋僧次乃自行食僧方展手书却缩手僧无对书云果然代云吃饭时莫打之绕。

　　有施主妇人入院行众僧随年钱僧云圣僧前着一分妇人曰圣僧年多少无对代云不亏不欠。

　　十一祖问十二祖云汝非诸佛十二祖云诸佛亦非代云似即似是即未是。

　　沩山云老僧百年后向下檀越家作一头水牯牛胁下书沩山僧某甲当恁么时唤作沩山僧又是水牯牛唤作水牯牛又是沩山僧且如何则是代云岂可别栽头角。

　　台州六通院僧欲渡船有人问既是六通为甚么假船无对代云已后不可钉椿摇橹。

　　僧参沩山山作起势僧云请莫起山云我未曾坐僧云某未曾拜山云何得无礼代云彼此没便宜。

　　圣僧像被屋漏滴有人问既是圣僧为甚么有漏代云为着阿谁。

　　仰山问僧名甚么僧云灵通仰云便请入露柱代云图个甚么。

　　睦州见僧来参便喝云上座如何偷尝住果子僧云某甲方到因甚么道偷果子州云争奈赃物见在　代云还我核子来。

　　云门问僧近离甚处云新罗门云将甚么过海云草贼大败门云你为甚么在我手里僧云恰是代云吽吽。

　　雪峰问僧甚么处来僧云覆船峰云生死海未渡因甚么覆却船代云若不入水怎见长人。

　　偃台感山主到圆通院相看第一座问曰圆通无路山主争得到来无对代云不意上座问到这里。

　　有僧持钵到长者家偶为犬伤长者指袈裟曰龙披一缕金翅不吞大师全披法服为甚却被狗咬代云识甚好恶。

　　有人见死鱼浮水上问僧鱼岂不是以水为命曰是曰为甚么却向水中死无对代云命根断也未。

　　雪峰在洞山搬柴次乃对山抛下云重山云重多少峰云尽大地人提不起山云因甚么得到此代云不是某甲几见葛藤遍界。

　　有僧与童子上经了令持经着函内童子曰某甲念底着向那里代云用包裹作么。

　　有僧到曹溪守衣钵僧提起衣曰此是大庾岭头提不起底曰为甚么在上座手里无对代云脱赚诸方何止今日。

　　雪峰问僧甚么处来僧云疏山峰曰我以前到时是事不足而今足也未僧云足峰云粥足饭足代云当不止此。

　　云居令侍者送裤与庵主主云我自有娘生裤者回举似居居再令去问娘未生时着甚么主无对代云和尚用心良苦。

　　僧问龙牙如何是祖师西来意牙云待石龟解语即向汝道僧云石龟解语也牙云向汝道什么僧无对代云说即不辞恐无人听。

　　赵州见投子教化乃问莫是投子否投子云茶盐钱布施将来州休去代云钵盂里着得多少。

　　玄沙问僧近离甚处僧云瑞岩沙云近日有何言句僧云尝唤主人公云惺惺着他后莫受人谩沙云一等弄精魂就中也奇怪上座何不且住僧云已迁化沙云只今唤得应么僧无对代云有甚气息。

　　明招在法云一时插火从食堂前过有僧云这个是众僧的盗向甚么处去招乃转火插云上座分上有多少僧无对招云这一队汉今夜总须冻死代云谁知冷灰里有粒豆爆。

　　云门问僧近离甚处僧云江西门云江西一队老宿寐语住也未僧网措代云诺惺惺着。

　　刘铁磨到沩山山云老牸牛汝来也磨云来日台山有斋和尚还去否山放身作卧势代云这老汉败也宋太宗幸相国寺问看经僧曰是甚么经曰仁王经曰既是寡人经因甚却在卿手里无对雪窦代云皇天无亲惟德是辅别云敢不奉持幸开宝塔问僧卿是甚人曰塔主曰朕之塔因甚卿作主无对雪窦代云阖国咸知别云谢陛下降尊就卑僧朝宗问甚处来曰庐山卧云庵曰朕闻卧云深处不朝天因甚到此无对雪窦代云难逃至化别云丹心可鉴僧入对次奏曰陛下还记得么曰甚处相见来曰灵山一别直至如今曰以何为验无对雪窦代云贫道得得而来别云今日喜近龙颜京寺回禄藏经毁僧乞宣赐召问昔日摩腾不烧如今为甚却烧无对雪窦代云陛下不忘付嘱别云何幸臣僧预闻般若宗尝梦神人报曰请陛下发菩提心因早朝宣问左右街菩提心作么生发无对雪窦代云实谓今古罕闻别云不离陛下所问。

　　有道流在佛殿前背坐僧曰道士莫背佛道流曰大德本教中道佛身充满于法界向甚么处坐得僧无对法眼代云识得汝别云你恁么问早背却也又有一行者随法师入佛殿行者向佛而唾法师曰行者少去就何以唾佛行者曰将无佛处来与某甲唾法师无对仰山代法师云但唾行者又云行者若有语即向伊道还我无行者处来别仰山语云洎合小觑你别行者有语处云非吾弟子。

　　泗州塔头侍者及时锁门有人问既是三界大师为甚么被弟子锁侍者无对法眼代云弟子锁大师锁别云你且门外立。

　　江南相冯延巳与数僧游钟山至一人泉问一人泉许多人争得足一僧对曰不教欠少别云从来不曾有人恁么问。

　　官人问僧名甚么曰无拣官人曰忽然将一碗沙与上座又作么生曰谢官人供养别云唤甚么作沙。

　　鹞子趁鸽子飞向佛殿栏干上鹯有人问僧一切众生在佛影中尝安尝乐鸽子见佛为甚么却鹯无对法灯代云怕佛别云怕。

　　先净照禅师问楞严大师经中道若能转物即同如来若被物转即名凡夫秪如升元阁作么生转严无对汾阳代云彼此老大别云破也堕也。

　　僧问投子定慧等学明见佛性此理如何投子云打水用桶舀粥用杓别云莫妄想。

　　法眼一日以手指帘有二僧齐去卷帘法眼云一得一失别云这个那个信无两般。

　　崇寿问僧泉眼不通被沙碍道眼不通被甚么碍僧云眼碍别云今日更添一翳。

　　保福在疾问僧我与你相识年深有何名方妙药相救僧云甚有人说和尚不解忌口别云和尚若肯某甲不吝。

　　替高丽国来钱塘刻观音圣像及舁上船竟不能动因请入明州开元寺供养后有设问无刹不现身圣像为甚么不去高丽国长庆棱代云现身虽普睹相生偏别云个中无路。

　　有人问僧点甚么灯僧曰长明灯曰甚么时点曰去年点曰长明何在无对长庆棱代云若不如此知公不受人谩别云可惜一盏灯。

　　麻谷持锡到国师处振锡而立国师云汝既如是何用见吾谷又振锡一下别云三十年后自有人举。

　　南泉迁化陆亘大夫到院主云大夫何不哭大夫云道得即哭长庆代云合笑不合哭别云苦哉佛陀。

　　僧问法灯百骸俱溃散一物镇长灵未审百骸一物相去多少灯云百骸一物一物百骸别云若要商量与汝商量。

　　有西天声鸣三藏到王大王处王令玄沙验过玄沙以铜火箸击铁火炉问三藏云是甚么声云铜铁声沙云大王莫受外国人谩别云多少淆讹。

　　国师问座主讲甚么经云金刚经国师云最初是甚么字座主云如是国师云是甚么别云做得座主也妙济于僧前书一字问云是甚么僧云不识济云满口道着别云达磨来也。

　　石头问让大师不慕诸圣不重己灵时如何让云子问太高生何不向下问将来别云草鞋钱教阿谁还。

　　僧问玄沙尽十方世界是一颗明珠学人为甚么不会沙云用会作么别云吃得棒也未。

　　岩头雪峰钦山三人坐次洞山点茶来钦山闭眼洞云甚么处去来钦山云入定来洞云定本无门从何而入老宿代云大有人恁么会别云和尚恁么问争免得诸方口。

　　有僧入冥见地藏菩萨地藏问是你平生修何业僧曰念法华经曰止止不须说我法妙难思为是说不说无对归宗柔代云此回归去敢请流通别云今日闻所未闻。

　　灵瑞禅师岩华集卷第二(终)
嘉兴大藏经　灵瑞禅师岩华集


　　灵瑞禅师岩华集卷第三

　　侍者振清等录

　　灵岩退翁和尚住祥符日垂问学者五宗门风颂语

　　临济宗

　　问目前无阇黎那个是宾。

白云一片隔层峦分付来人仔细看脚下不知行路险漫资捷径出长安

　　问此间无老僧那个是主。

本无讳处见还难谁并当轩立问端古镜一朝重扑破转身休觅夜光寒

　　问唯此一事实余二则非真何者是权。

皓魄当空照绝私休将病眼更窥池若从指节量分寸辜负灵山李老师

　　问但以假名字引导于众生何者是实。

闲将蜜果换葫芦暮四朝三慰众狙解下灰囊原是饭从前心想一时枯

　　问不许夜行刚把火以何为照。

月落潭空鉴者稀略通一线为输机谁能返顾来时路马载驴驼尽入微

　　问直须当道与人看以何为用。

展手风前出众岐如山如岳绝毫厘直饶翻转娘生面未是他家烜赫儿

　　云门宗

　　问既曰函盖乾坤因甚庵内人不知庵外事。

尧天舜日乐雍熙身在其中总不知凿井耕田事成办未闻野老解攒眉

　　问既曰目机铢两因甚放过一着落在第二。

不犯锋铓正令行从来善敌厌谈兵无中有路超终始火聚刀山也出情

　　问既曰不涉万缘因甚从苗辨地因语识人。

机善沤和解截流辨人端在一毫头祖师骨髓难收拾撒出青青百草头

　　沩仰宗

　　问父慈子孝因甚不上令下从反用剑刃上事。

随顺还贻祸灭门剑锋有路合酬恩干戈玉帛齐抛却木枕斜推诳下根

　　问见角知牛因甚胁下添得五字五年分疏不下。

蹄角撑空复印泥暗藏声价少人知是渠鼻孔难牵挽肉眼从旁只相皮

　　问见烟知火因甚夜深拨得些子至今灯焰不续。

寒炉深拨焰花红燎尽双眉卷却踪铁额铜头难凑泊谁能打凤更罗龙

　　曹洞宗

　　问莫行心处路因甚犹有一人从正中来。

心径苔生举步慵肯因闲寂滞高踪苍龙不向澄潭卧飞劈青霄雷雨从

　　问不挂本来衣因甚娘生裤至今脱不下。

赤体堂堂不挂丝己灵偏重太平痴直须更淬莫邪利削尽娘生旧面皮

　　问何须正恁么因甚道直须恁么始契如如。

应物呈形井觑驴私缘荡尽我如渠休贪勋业标麟阁名字宜从左胁书

　　问切忌未生时因甚云岩洞山向不生不灭处相见。

楚天藏尽月轮孤汉地星垂列壮图谁向春风怨杨柳从来客路是归途

　　法眼宗

　　问三界唯心因甚要言前定旨。

不种梧桐免凤栖机先鹏翥力难齐茫茫匝地无余土一色平沉始半提

　　问万法唯识何必向句里明宗。

春草丛边脱兔遥守株空叹鬓丝焦凭君略展张麟手八万四千非凤毛

　　问一切现成你道拨万象不拨万象。

岭云澹泞涧奔忙屋角花枝自短长饭饱山僧闲弄箸苦无佛法得商量

　　灵岩上堂云佛法不是小事夫说法者须是六种成就第一安立成就(师注真妄同源形名未垂)第二目前成就(师注尘尘有路不滞偏方)第三自己成就(师注荡尽诸缘照体独立)第四智智成就(师注卷舒绝待照用齐行)第五本末成就(师注正位方彰大功无问)第六平等成就(师注混然忘迹凡圣迥超)六种圆具法法归宗一种有亏言言昧旨上根利智自然一六互收浅学初机切忌循途守辙卓拄杖(师注自古自今可凭可据)下座。

　　灵岩上堂云夫临机转握共有八门定乱致平难拘一法或奇正之纵横或阴阳之纷错九天九地一死一生擒贼擒王射人射马所以决胜要在临时神符贵于转换门门有路步步通涂过量英雄不烦指点自能排身直入其或不然灵岩为汝打开八门拈起拄杖云第一刹那该摄门(师注逼塞虚空古今无间)第二主宾成立门(师注同风敲唱识者还稀)第三当机生法门(师注妙应临时全忘啐啄)第四予夺自在门(师注纵擒错互不落寻尝)第五输机善用门(师注换象抽爻突出难辨)第六全提正令门(师注锋轮并运杀活齐施)第七诸根普摄门(师注殊道同归不资余力)第八太平无象门(师注化机绝朕尊贵无方)卓拄杖云这是那一门众网措遂下座旋风打散归方丈(师注从前汗马无人识只要重论盖代功)。

　　　　　藏云室十二种日旋三昧(师注并叙)

　　金圈抛出三藏绝诠玉诰颁来十方洞鉴不行意路言如雷火当天打破情关道比蟾光出海愿诸达士共契斯宗玄符谨志。

　　生佛未形如何通信(师云塞却鼻孔)[○@心]条然素洁试请安名(师云拄却舌头)[○@智]心识不到别有生机(师云突出难辨)[○@卍]迥脱根尘方堪赞叹(师云岂涉繁词)旁通一线许汝商量(师云知音者谁)[○@云]乍卷乍舒开遮自在(师云动还翳目)[○@山]万仞壁立凑泊还难(师云个中无路)[○@人]有二岐路不可不知(师云孰辨奴郎)[○@木]应物随机炽然无间(师云此意须明)囡和合诸尘不入众数(师云几成独立)[○@尾]披毛戴角佛眼难窥(师云不妨奇特)十字纵横一真不立(师云可知礼也)。

　　佛祖真赞

　　释迦文佛赞

未离兜率降皇宫未出母胎度人毕真实之言可上碑浅慧凡沈信不及独许韶阳得一橛知他皮下原无血刻画深求面目全分明弄巧翻成拙

　　无量寿佛赞

无字真经只有一句近在口边可凭可据饭后堂前闲行两转阿弥陀佛去此不远华池宝网水月山云纤尘不立亲见法身

　　文殊大士赞

我真文殊无是文殊若有是者则二文殊要识文殊秪这便是但恁么去金毛师子

　　普贤大士赞

心闻洞十方生于大因力静中起一念当处是遍吉六牙白象纵全威等闲踏破精灵窟

　　弥勒大士赞

天上无弥勒高高处观之不足地下无弥勒低低处平之有余红尘闹市里车阗马隘青山白云里竹密松疏要见弥勒大士出门处处逢渠

　　观音大士赞

菩萨众生母众生菩萨儿从来劈不破起倒镇相随苦厄凭依仗慈悲普护持请观垂手处甘露滴杨枝

　　十二面观音像赞

拶破面门行活路僧繇妙笔终难措莲华国土久抛离欲归忘却来时路

　　宝陀岩大士赞

大士不坐宝陀岩痴人空向涛声拜但得居尘不染尘是即名为观自在

　　绒绣观音赞

谩道素缣描未就随缘赴感见深慈一针锋上全身露脱体风流不挂丝

　　鱼篮观音赞

护生全用杀生心透网金鳞掌上擎一遇知音便分付肯同死货定行情

　　送子观音赞

菩萨无缘具大慈偏能嚼饭喂婴儿青青一片波心月只许岩前鹦鹉知

　　观音文殊普贤三大士同轴赞

从闻思修具悲智愿品字庄严毫端涌现虽然有卷有舒要且无背无面见不见倒骑牛兮入佛殿

　　普门大士赞(二首)

钟作钟鸣鼓作鼓响大士悟门清机历掌一双紫燕语帘前两个黄莺啼柳上

会得声前旨圆通路坦平头头瞻妙相彩墨画难成

　　布袋和尚

十字街头等个人分明担阁杀闲身打开布袋不知惜倾尽夜光明月新

　　达磨面壁像

这汉通身莽卤不信口能招祸致令后代儿孙鬼窟长年打坐

　　折芦渡江像

得饶人处且饶人莫笑梁皇手段轻这汉自知无礼节不烦赶逐便抽身

　　初祖

赤脚渡流沙东来路便差一身华擘尽何啻落门牙

　　二祖

夜雪寒凝骨朝霞血染空得师一臂力万古振玄宗

　　三祖

换却旧皮毛通身越样骄大书信心铭憎爱一时消

　　四祖

从本无人缚何更求解脱直下自知归摆手行空阔

　　五祖

碌碌种新松忙忙翻旧面若欲问生缘今朝不着便

　　六祖

脚未踏黄梅街头行短贩识得负薪人卸下千斤担

　　南岳

何物恁么来金鸡一粒粟取舍两俱忘牛车转辘辘

　　马祖

即心即佛难非佛非心易踏杀天下人脚跟不着地

　　百丈

扭得鼻头歪无端入祸胎面门分哭笑布鼓当春雷

　　黄檗

吐舌全机用横身弄爪牙寰中曾独步言下定龙蛇

　　临济

赚无位真人灭正法眼藏罪犯不容诛且吃三顿棒

　　兴化

满握撒真珠无人识得渠全提木拐子行说任偏颇

　　南院

作家不啐啄一棒绝商量直下灭胡种哀声满大唐

　　风穴

惯用铁牛机高提祖师印不得小释迦谁续悬丝命

　　首山

放下法华经拈起竹篦子到老只随流楚王城畔水

　　汾阳

气宇大如王肝肠狠如贼破灭临济宗众不满三十

　　慈明

弄西河师子擒临济大龙干戈齐偃息谈笑起真宗

　　杨岐

栗蓬作么吞金圈如何透放出三脚驴作大师子吼

　　白云

天下好宗师白云年齿少脱体逞风流何尝怕人笑

　　五祖

翻尽祖翁田捏成铁酸馅信口打脱空雪曲巴音乱

　　圆悟

香篆销金鸭午鸡啼玉栏从来心里事不许一人谙

　　虎丘

见见原非见太虚飞闪电睡虎忽翻身雄风生八面

　　应庵

坐断金轮峰狐兔销声迹大哉甘露门古今叹莫及

　　密庵

提起破沙盆光明触处生不烦除搕　古路坦然平

　　破庵

倒拈七尺藤为人作撇脱堪笑刻舟人特地成途辙

　　无准

终日弄胡孙鼓破胡孙走从此恣眠餐伎俩空双手

　　雪岩

触破精灵窟殿前一株柏不识岁寒心等闲看黛色

　　高峰

捉败主人公故乡归信通泗州逢大圣不改旧行踪

　　中峰

来索童男女度与竹篦子无情化有情笑杀自家底

　　千岩

鹊噪岂知音鼠窃终难饱筑碎尝住砖至今偿不了

　　万峰

诸法从本来尝自寂灭相勘破老南泉明珠呈掌上

　　宝藏

底事存玄要无心绝正偏万峰接手句春雨落梅天

　　东明

心亦不是佛智亦不是道打破太虚空一时多靠倒

　　海舟

龟背刮霜毛兔头截银角片月落寒潭至今无摸索

　　宝峰

西天有外道东土无衲僧江山共云月一一是师承

　　天奇

碌碌走天涯春风几度花饱尝途路苦猛省便还家

　　无闻

胡马向风嘶心空及第时华山高突兀无路得攀跻

　　笑岩

千古独馨香只是一茎菜缩身柳巷中别有通人爱

　　龙池

爆破碧琉璃冲霄有路归禹门风浪险霹雳是生机

　　天童

白棒据当门划断圣凡路春满化龙池金鳞获无数

　　三峰

折竹响成雷落梅寒似雪名高百世师心雄万人杰

　　灵岩

大冶烹佛祖正令行吴越声价压诸方人境两俱夺

　　达磨大师赞

廓然无圣个是阿谁拟心即错莫乱针锥齿不关风道法印匪从人得目如流电见支那尽好胡挥插脚梁皇殿上受他当面安排自觉风头不顺转身冷面苍崖骨髓一时齐泼撒更留只履诳痴呆

　　临济大师赞

逢佛杀佛逢祖杀祖奋金刚剑挝涂毒鼓面门陡丧无位真人脚板踏折向上一路斩新别立乾坤依旧单行莽卤饿鬼界里放火夺浆地狱道中敲枷打锁养成大队瞎驴留下一只睡虎至今遗害方来不免叫冤叫苦恶名流布满尘寰谁信今朝殃及我

　　云门大师赞

一拶脚便折一问头便低到处随波逐浪尝时指东话西抛干屎橛熏天触地牵　轹钻透骨穿皮刮馊茶祭鬼谤露柱生儿忙叱僧堂反顾闲将佛殿倒骑一味脱空捏怪全无展事投机待得香林果熟早见灵树花飞休夸气宇如王大灭祖欺宗定是伊

　　雪窦明觉显禅师赞

面目俨然漫道往者不可问风规壁立孰云来者犹可追大韶阳门户别北塔钩锥鱼龙尽陷佛祖平欺禅子讶中眉垂太湖三万六千顷月在波心说向谁

　　径山大慧杲禅师赞

开虚空口掉霹雳舌快便如风语语见血针砭膏肓掀翻途辙嫌圆悟忒杀禅多怪湛堂半边鼻缺三尺竹篦搅丛林衲子至今无雪屈

　　三峰汉月藏和尚赞

乘愿再来超群独立起临济欲坠之纲宗得汾阳不传之巴鼻搀旗夺鼓万象心惊换卦抽爻森罗骨栗埽荡者固是英雄建立者乃真豪杰遂使五灯寒焰复灿当时何啻大树清阴重荣此日者哉

　　灵岩退翁老和尚赞

不用临济喝不行德山棒扫除从上葛藤荡尽诸方伎俩欢喜时截南山之竹为笔莫写其慈心恼怒时磨东海之波作墨难描其恶状知他是圣是凡任汝为龙为象列下说法六成就杜撰长老未免眉攒演出临机八要门过量英雄也须胆丧不居真际密施佛祖权衡不涉众缘悬起人天榜样道眼圆明底犹难睹其顶　机心浓厚者岂易窥其背项不敢赞何敢毁不可亲仅可望夫是之谓十坐大道场中兴济北宗底退翁老和尚

　　董庵尼祇园禅师赞

孤迥迥十方无壁峭巍巍四面无门拈弄一条白棒何妨到处称尊截铁斩钉乃宗师本分平高就下非识者畴论是亦所谓金粟之子天童之孙也耶

　　天台尼自觉禅师赞

华顶风高石桥水冷师住其间足不越阃垂三十年大作佛事月烛慧灯星排道树不学小乘法有爱憎街头示灭遍界分身我未识师夙闻令范曷志瞻依聊为述赞

　　妙湛尼宝持总禅师赞

不居烦恼窟不坐解脱坑外不求诸圣内不负己灵似香象渡河能超兔迹如金翅擘海直取龙吞精严自肯勇敢谁伦佩灵山正印总无著孤军扫荡烟云清宇宙木人同享太平春

　　伏狮尼义恭珂禅师赞

灵利直是灵利撇脱果然撇脱东山水上勘破诸佛出身生缘略同伏师室中点定衲僧正眼立地迥别莺啼燕语迦叶不闻闻草长花繁世尊不说说嫌他穷伎俩细切岭头云讨甚闲工夫薄披潭底月别别从前知己反为仇此日凭谁表清绝

　　寒山尼元明老师寿像赞

一片寒山沉巨浸吾师隐处茆庵静从来清亦畏人知方寸中潜修戒定其处已也安必虑危其与人也久而能敬是真无愧古人而可垂裕后进者也

　　灵瑞尼宗远老师寿像赞

念佛念法信己信人圆修福慧等视冤亲要观音倾心斗样与摩耶交臂称邻识得无依佛母自然慧命长新

　　自题

白纸一幅黑笔几叉亦非男亦非女貌从何得不是神不是鬼变个甚么无语则口边堆醭有见则眼里添花间笑灌溪多莽卤错呼临济作爷爷

口快如风性急如火罔辨亲疏那知人我锋棱上用不停机电光中兆分其五休夸一棒成龙谩说三玄陷虎岂不闻玄沙有言兮大丈夫先天为心祖

兔角杖挑明月龟毛绳系清风不是神通妙用阿谁敢问渠侬

白石磊磊青松落落勘破形骸深藏头角笑他流水空忙听彼浮云自薄固知耕也馁在其中孰信回也不改其乐

洞庭山高不露顶太湖水深不湿脚下载清风付与谁祖师心印齐抛却

觌面两无言临机一着先金针穿白月石火迸青天笑倒唯心佛掀翻得肉禅近来贫更甚有问只空拳

　　灵瑞禅师岩华集卷第三(终)
嘉兴大藏经　灵瑞禅师岩华集


　　灵瑞禅师岩华集卷第四

　　学人振渶等录

　　春日怀古

门外春将半桃花带雨红灵云犹未瞥笑杀岭头风(灵云)

门外春将半修篁长嫩枝清风时击着若个解忘知(香岩)

门外春将半全心似死灰好花无剩影百鸟未曾来(牛头)

门外春将半悬丝钓渌波金鳞卒难遇明月自高歌(船子)

门外春将半茶芽满焙香近无人嗅着赵老谩颠狂(赵州)

门外春将半幽林采药行一茎全杀活妙德强惺惺(文殊)

门外春将半渔舟别浦多数声款乃里淹杀备头阤(玄沙)

门外春将半孤峰草渐长善财无觅处烟水正茫茫(善财)

门外春将半窗前野鹿行今朝不着便一箭付三平(石巩)

门外春将半黄鹂口更多观音秪这是游子意如何(普门)

　　披云台颂(和宋慈受深禅师原韵)

三间茆屋傍云山云自高飞山自闲门外石头行路滑无人得到翠微间

枯木花开劫外春破颜得旨更何人翻然直入千峰去惆怅孤云野鹤身

萧萧竹色满轩清月到方池分外明收拾耳门将眼听忽然捉败枕头声

百鸟不来花自红今年穷胜去年穷一从不食空王俸坐断他家下载风

今古英雄互战攻电光石火不相容争知物外金仙子万象森罗一体中

虚堂晏坐看峰头万派无声水逆流断臂安心太多事不如日用信缘休

花香鸟语别峰前妙德空生何处边解得虚空无相貌随他器量自方圆

吾欲休时无可休穿衣吃饭信悠悠好言谨白参玄客莫待他年怨白头

身作舟航据要津皮肤脱尽露全真多年滞货无人顾杓水浇开面目新

倒握乌藤胆气粗此间无口说工夫都来一棒从分辨透得龙门岂是鱼

　　再和前韵

一篑功成万仞山面皮翻转莫偷闲英雄头白只弹指几个名高佛祖间

肩横楖栗爱穿云踏破芒鞋不遇人堪笑空生贪晏坐雨花堆里丧全身

大鹏出海便飞腾下视尘寰双眼明直取龙吞甚标格啾啾虫鸟汝犹声

烈焰花飞雪片红廓然无圣好能穷可怜阖国无人识扬子江心一苇风

彼自无疮勿用攻分皮分髓累衰容那知三拜相传印不在金襕一袭中

荐取老僧百草头明明赚杀好禅流天寒霜雪和根倒丈六金身笑未休

坐卧游行太古前苍茫一望绝中边问心求法无人到月在清波独自圆

绿树成阴春已休昼长山舍事悠悠茶芽离焙忽穿鼻笋角带泥争出头

年来活计付儿孙澹泊身心惯率真一曲东山行水上云门声调越光新

爪牙触着莫嫌粗临敌依违不丈夫及尽凡心无别解放生原是钓来鱼

　　蜜蜂颂(和宋天封佛慈禅师原韵)

勘遍诸方得意时竞将同调唤来归无余声色呈君也花药栏边自在飞

逢人便劄绕天涯苦屈无从一叩衙莫怪巡官偏杜撰针锋要验当行家

工夫及尽蜜成时万别千差永弃离金网缦缦犹是难漫云无事即宽脾

同门出入各风光为众忙如为己忙不立一尘家国盛从前勋业悔承当

不贪宝惜恋枯桐个个临机善变通堪笑眼中添翳者忙忙空里觅花红

　　爆竹颂(和灵岩僧首师原韵)

怪得名喧宇宙中惯将一喝振玄风果知响逐声来也不必穷年费苦工

收放同时放较危要通一线蓦头锥奋然爆着虚空碎闪电光中霹雳追

金圈抛出自音王尽有其人瞌睡忙谁是见烟须辨火色声头上立承当

大小随缘任去留正当轰烈得心休买来输与他人放本色金钱肯浪酬

吓人吓鬼有多方拍手呵呵笑一场勘破恁般关捩子装聋作哑又何妨

　　折梅供佛

玉颜铁骨老冰霜众壑无人独自芳折得寒香随手至真堪供养法中王

　　自赠

住山岁月总不记但见四山青又黄博饭栽田争如我说禅浩浩让诸方

　　闲游古寺

古庙香炉冷不禁落花芳草伴啼莺象王鼻孔无寻处迦叶低头问世尊

翠竹苍松夹路生得闲领鹤自经行夕阳西下水东去独立不闻人语声

　　秋日舟中偶拈

秋老芙容濯露鲜谢家人不在渔船闲将新月垂秋水钓得金鳞即便还

　　还山渡湖

舞棹呈桡泛水云鹭鹚飞入蓼花汀天然一色难分别孤负身心百不灵

万顷湖光接远空片帆摇曳破秋风渔歌一曲无人会芦叶纷纷对蓼红

乱云堆里数峰高曳履经行不惮劳记得去年当此际石床趺坐听松涛

　　归山自嘲

妙峰孤顶无行路到者全心当下灰堪笑白云无定止被风吹去又吹来

　　和劭监院师四偈

嬴得杨岐第一筹更无间事着胸头人间甲子都忘却片叶落知天下秋

嬴得杨岐第一筹妙峰孤顶日悠悠善财无处寻踪迹烟水茫茫向外求

嬴得杨岐第一筹门椎拍板卖风流宫商角征非音韵万象森罗尽点头

嬴得杨岐第一筹无端打入水牯牛斜阳芳草忘拘束始信渠侬得自由

　　月夜间行

门外峰峦列翠鬟昏鸦队队带声还微风吹落浮云片月色如银万境闲

秋江如练浸长天万籁无声月正圆好景不须他处觅清光只在指头边

灵光独耀迥无邻大地山河绝点尘若谓南泉超物外马师赚杀几多人

梦中曾说悟圆通剔起双眉月正浓长啸一声惊宇宙有谁同上最高峰

芒鞋竹杖破苍苔潇洒胸襟向月开万里无云天一色好山如画叠成堆

　　小池

小池秋冷碧涵空夜静游鱼未见踪死水不堪藏妙用波兴一滴是真龙

　　因雨示众

点点不落别处今古衲僧罔措大士惯用眼听许伊有个入路虽然有个入路要且未有出身但莫循声流转何妨只用耳根

　　雨滋庭草村闹池蛙藉万象以常谈省山僧之为说

苦雨连朝春草滋更添蛙鼓闹平池人来不下禅床接免得浑身带水泥

　　秋风

柳叶萧条梧叶残秋风一夜满长安没弦琴苦知音寡流水高山不用弹

　　即景偶拈

洞庭高卓压群峰宇宙寥寥上下空风月一湖平似掌玉盘捧出碧芙容

湖光湛湛月如银一片心花露印文勘破威音声色外任他飞跃自纷纭

　　冬日舟行

雪覆芦花欲暮天一江风色正堪怜螭文万派难区别重鼓兰桡泛铁船

　　雪

盖覆乾坤同一色不知将底辨群机忽然枯木春风转遍界琼葩灿玉枝

　　雪夜示众

吞却山河不是尘太平时代自由身一华五叶香何极漫道庭无立雪人

　　除夜小参

岁尽年穷会也么道人丰俭秪随家北禅苦把耕牛宰夺角争蹄乱若麻

岁尽年穷会也么团圞同吃赵州茶几多临渴重穿井伎俩虽高也大差

岁尽年穷会也么现成公案绝周遮当机若有仙阤客拈起灵山旧日花

岁尽年穷会也么身心歇处即归家堪怜不猒驰求者途路之绕枉怨嗟

　　岁朝示众

钟声披起郁多罗借得婆衫却拜婆宾主历然同一室今朝昨日不争多

钟声披起郁多罗沉水烟腾卍字炉三世如来同鼻孔等闲一一尽穿过

钟声披起郁多罗贫到无锥意气多佛祖位卑留不得声光嬴得遍娑婆

钟声披起郁多罗也学诸方念佛阤莫把遥天支遁鹤等闲唤作右军鹅

　　梅

独立冰霜外长愁风雨中素心曾不改秪合对苍松

　　探梅

山前一片白云横七十峰头次第登看到色空香不住故宜相对坐禅僧

数点梅花冷结愁芒鞋踏遍小溪幽野人不辨香来处风起山中雪满头

　　映水梅

一枝冷艳占春先瘦影横斜堕水边桃李只夸颜色好清香难及藐姑仙

　　庭前牡丹

庭前花发牡丹红指出分明似梦中一段色香谁辨取秪堪惆怅倚东风

　　兰

风洒幽兰日影长清心不语见慈祥知君独抱馨香德空谷无人也自芳

　　数珠偈

信手拈来颗颗圆观音弥勒听敷宣蓦朝掐断绳头也始觉从前一串穿

　　诵法华经有感

杨花摘得焰炉红宇宙掀翻两眼空放去白牛无影象且携羊鹿慰儿童

　　王夫人制彩绒牡丹甚精示以二偈

金针玉线夺天工叶叶花花总不同识得根源归自己全从掌握起春风

春随刀剪夺天工深绿丛中一点红莫谓芳菲都不艳色香尽处是真空

　　绒荷花示正平

不染淤泥不带空却从指爪露真容法王何必轻拈出解笑方堪继祖风

　　颂古德语

风作何色雨从何来不消弹指楼阁门开自有一双穷相手未曾容易舞三台

雨从何来风作何色人定花香水落石出此时若不究根源真待当来问弥勒

　　风起拈示禅者

簸土扬尘山岳摇不留踪迹示全超大鹏养就图南翼借尔须臾万里遥

排云鼓浪正飞扬御世无心应万方玉殿深深留不住松声涧响共回翔

　　示禅者

拈出红炉焰里毛玄关烧尽树高标等闲跳上虚空背万象平惊胆气毫

　　示月禅人

赤手擒来潭底月清光落落照坤维世人有眼还同瞎须是深云道者知

　　示澄道者

虚堂冷坐对杉松玉柱峰高翠滴浓有口秪堪长挂壁免教华雨堕寒空

　　可仁道者住庵示之

小小茆庵含法界善财何必向南参拈香择火真三昧瞥尔情生便不堪

　　慧安禅德请开示留赠

偶来江上一停舟谢汝殷勤为款留莫怪山僧无指示见人问讯即低头

　　示亮道者

茫茫三界原无法道者如何更觅心山径寒风凋败叶草鞋步步踏黄金

　　示采禅人

草鞋踏遍法身中不立孤危道绝功昨夜云门提正令树头叶叶露金风

　　秋月示云林道人二偈

拈出威音心里月照开生佛未分前渠侬面目知何似篱落霜高菊正鲜

歇得身心勿外求纵横十字绝周由饶伊别有缦天网透过牢关也合休

　　示莲生大德

心直无虚是道场面门瞋喜绝囊藏意根若使重遮护长劫迢迢滞异乡

　　赠喻中禅师

胸襟磊落气安闲曾踏他家向上关万象森罗齐喝彩清风嬴得遍尘寰

　　山居杂偈

白云夜半正明青山天晓不露但秪闲坐困眠管甚有过无过

云过松涛泻碧雨余柳带垂青好景无人顾着飞来独许幽禽

　　水月颂

山僧口里无舌解道虚空是橛可怜伎死禅和秪管水中捞月

　　示闺人参禅

玉女夜抛梭织锦于西舍制就未生图清光冷相射

　　圆修道者有省示之

心是根兮法是尘两头拈却未为真忽然一捏百杂碎始信昔人非昔人

　　勉无闻道者

生来脚底无羁绊云月溪山到处看今日钵盂添个柄新鲜不似旧时安

　　示智彻道人课佛

念佛终期念自心莫将知见妄疏亲但能净秽双忘却敢保花台决定生

　　示照道者

佛祖牢关一击开百千三昧总嬴来逢人若肯呈牙爪敌胜惊群不可陪

　　示随侍诸子

湖上岛横青玉案云中塔锁白银幢威音一幅全生面不为群机有覆藏

　　读庞居士语录

灵照人贫智短庞公年老心孤荡尽家私无赖百草头边乱屙

　　阅子韶无著机缘

无著糍边缀脚子韶蛙口翻身两个一般病痛知他谁浅谁深

　　山居即事

松花香饭刚个饱荷叶碎衣劳再拴斗大茆庵傍溪住不知是马是驴年

　　春日

笋蕨春肥香到齿竹梧昼静冷侵衣长安冠盖日相索争及山家无是非

　　别洞庭旧隐

自携瓢笠下云岑彼此无言意甚深分付洞庭峰顶月清光留取照同心

　　送禅者

道人思欲南游好将拄杖牢收出门莫贪快便苍苔路滑如油

　　无题三首

不食空王俸尘尘得自由虽无三昧力一饱便知休

会即恁么来不会恁么去金圈与栗蓬是甚闲家具

喝散一溪云唤回千嶂月万象各呈形谁能更饶舌

　　灵瑞禅师岩华集卷第四(终)
嘉兴大藏经　灵瑞禅师岩华集


　　灵瑞禅师岩华集卷第五

　　学人岳嶙等录

　　呈灵岩老和尚

德山放下系驴橛临济除却热碗鸣两个一双无伎俩不知将底付儿孙

　　酬张宫保大圆居士(来偈附)

　　丰干老人惯饶舌(师着语云有些子)独许寒山得一橛(甚处得这消息来)谁家玉女夜穿梭(莫辨来踪)织就一花成五叶(更事多矣)截住临济热碗鸣(天下人无出气分)拗折德山系驴橛(费力不少)婆子翻来勘赵州(赚杀旁观)多少男儿齐叫屈(古今扶不起)和尚阅后偈(道什么)侍者从旁笑曰居士忒杀倒却刹竿(枉吃许多粥饭)便恁么住将谓大圆止见锥头利不见凿头方(别有长处何妨拈出)复下一转语(惜取口吃饭)灵岩将底付儿孙(只恐跳不出)依旧碗鸣还系橛(果然)灵照休来勘阿爷(苦屈之辞不妨难吐)翠峰山前牛你赤(可知也)灵照婆子童髦分(少者由他少老者出他老)台山寒山乌兔判(素非鸭类)三个拈来一串穿(阿谁下手)且道女身转不转(居士用心良苦)末后句留与阿师自道(三十年后有人举在)。

阿难倒却刹竿迦叶扶持不起灵岩方便为人分付大圆居士

闭口已露锋铓开口何劳再勘只为多个幞头长老翻成俗汉

尚书离文字求庵主非男女相请问行脚高流且道恁的模样

老师犹少机关侍者那知端的分明举似诸方要验不欺之力

羞见总持得肉耻同怀让分眉直得一尘不染方名真正男儿

你道是神是鬼渠言非圣非凡居士智过鹙子许伊勘得寒山

　　述志

佛祖之道渊且微浅深悟入随群机后人碌碌昧此意持刀追逐争传衣阿谁能达禅河底蠡测管窥欺尔汝纵然夺得旧袈裟心印雕镌不相似莫怪今朝太穿凿当初已见源头浊瞿昙偶尔自拈花迦叶无端便轻薄东土西天两脱空敲骨取髓情难容惯伤物义绝回互驱雷策电难寻踪山僧秪个莫妄想要与古今呈榜样善财童子向南参历尽门庭无背向百千三昧空纳空了无只字填心胸浑如金翅劈溟渤恣情快口皆神龙尘说刹说炽然说何必丰干重饶舌把茆自立好生涯铁铸饭铛一脚折

　　寄李老夫人

祖师西来唤牛作马上大人前可知礼也

一大藏教秪说这个但形文彩即属染污

全佛即心全心即佛两既一般刀不自割

雪峰辊毬禾山打鼓丧尽家私超佛越祖

不属艰难亦非容易塞却鼻孔甚处出气

凫胫自短鹤颈自长并却唇吻许汝商量

长天秋水孤鹜落霞赵州不会且坐吃茶

露濯花鲜风摇叶落本自天然何烦雕琢

离念境界本无得失才拟分疏家亲是贼

文字性离非无文字逢着知音分明举似

　　巨宗道者有省偈赠

道人家有底说日用中活泼泼饭充饥茶止渴本现成无秘诀闪电机霹雳舌拟弄巧翻成拙戏拈笔闲不彻太虚空齐点抹字非文眼当活蓦相逢施一喝漆桶子连底脱出常情探虎穴握权衡看纵夺识得伊超祖佛

　　宝持兄开法南询寄之

运水搬柴事偶谐随家丰俭绝安排钵盂添柄新翻样直得虚空笑满腮

门庭建立太无端惭愧头阤倒刹竿互换机轮看仔细作家今日笑阿难

　　示灵捷道者

一壑松风庵小小七十二峰青未了畏寒懒剃发髼松溪深杓柄长多少

　　示自贤道者

欲知诸佛出身处看取东山水上行一夜虚空开口笑好将肝胆为人倾

　　寄董庵主人

岸草随溪绿村花映日红不须频对面千里自同风

　　示迅机道者

迢迢历劫秪如今须信凡心即佛心莫锁自家无尽藏苦拈黄叶当真金

　　示坚如道者

清风匝地骨毛寒莫把瞿昙作佛看处处绿杨堪系马家家有路透长安

　　示明原道人二偈

祖师来自普通年良马何曾离得鞭但尽凡情无别解饥餐渴饮且随缘

踏倒雄峰向上机去来语默绝思惟大千捏聚无多子积岳堆山在一微

　　堕镜

扑碎古菱花风流出当家若言曾得悟美玉又添瑕

　　寄自可道人

荷担此道贵英灵列圣丛中作典型意气不从他处得华山一劈破层青

　　寄净云道者

垂手机先六不收电光影里豁双眸尘尘拈出金刚印文彩纵横接上流

　　灵峙和尚五十寿颂

麒麟不为祥凤凰不为瑞灵山师子王天然具尊贵一声哮吼远近闻狐兔潜踪头脑碎爪牙用出更惊群杀活全提无向背堂前翠荫十分圆吹澈香风今遍界同条生也共敷荣百万人天永依赖

　　月夜偶示

指破青天月何人着眼看翻疑月是指今古黑漫漫

　　阅参同契

执事原是迷契理亦非悟咄哉老石头开口便话堕

　　悼伏狮义恭禅师(旧与师同参)

家山揖别向南询负笈担簦秪两人君就狮林称导首我从鸳水获闲身云泥异势将谁怨冰雪盈怀各自珍今日素帷陈茗奠白头双泪更伤神

　　栽松道者

短钁锄烟冷长锹带雨寒青松当路种不碍往来看

　　山中书壁

有个青松树都来不记时昂霄长独立那怕雪霜欺

　　寿胜力居士

花甲黄金三百六颠倒循环无断续拈出威音古月轮照见未生前面目眼耳鼻舌强安排智慧德相同具足描不成兮画不成多福门前一丛竹

　　病起赠朗仲居士(士善岐黄)

茎草拈来杀活全温辛甘苦各从权君家善用知通变药病相投遂霍然

众生病已入膏肓大士重投对治方不学维摩能忌口如何肺腑得清凉

　　赠赵封初居士

悦道翻身骑霹雳雷门布鼓尽销声一琴一鹤风规别虽在人间出世情

读书自足忘名利卖药方能识苦甘泡影百年知是幻花开叶落也须参

尘中不染古君子林下自高闲道人倦即投床饥便食从来雕伪不如真

庞公未了婚姻事陶令偏多儿女缠独有南村赵居士比他二老更超然

　　披云和尚养母偈

平地掀翻生死津草鞋如虎更精神诸方饱勘慵抬眼担荷悬丝在尔身

啐啄同时子母全大机之用更超然随人脚转陈尊宿织履何如自种田

卖心断臂有真规热血寒铓苦为谁今日更无人重法累他古佛堕须眉

灵山诸弟竞成名说法神通各自撑谁识天花零乱处岩中宴坐有空生

散宅破家如赵老些些随纳胜南泉再来有愿支临济出便为人然不然

　　念佛偈示徒

鹫岭一枝花世尊为拈掇迦叶曾破颜祖祖传心诀苟非大力人往往成途辙佛灭二千年根器日衰拙五百与三百龙蛇常混杂人我恣贪瞋个事无交涉入室反操戈结党争衣钵释迦好弟子皮下皆有血宜速改门庭同念西方佛一卷弥阤经金口亲宣说令诸念佛人三界横超越昼夜常惺惺不共尘劳合念念即自心心心非别物念与念俱亡净秽应时脱觌体是弥阤何烦更饶舌我记如是人直下齐了彻众苦不能侵逍遥长快活

　　偶示

松风自奏无弦曲水月长悬不夜灯眼里耳里绝潇洒天上人间只一僧

　　颂石头语

太平日月无形像不在乾坤有凤麟但得皇风成一片碌砖抛出也光生

　　荷花

风掠晴荷水阁凉淤泥不染夜生香全身如坐车轮大不必西行觐法王

　　休夏东山

白云影里种空花捩转风头景色赊堪笑间身无著处却来烟岛卧寒沙

　　贫富

富贵犹嫌千口贫穷转恨一身画鼓当轩试击惊翻舜若多神

　　山房桂花盛开

秋风一夜到山房金粟花开月满廊鼻孔撩天亦穿却不知谁个解闻香

　　拾坠松

山险无行路谁人到此中夜来风色紧拗折数株松

　　十二时歌

夜半子梦里纷纷不知止踏破东山西岭青翻身原在被窝里

鸡鸣丑日用头头自谐偶那边水洗面皮光这里啜茶湿却口

平旦寅万象之中独露身佛祖到来难着力惟人自肯乃方亲

日出卯珊瑚树林色杲杲不须别处觅瞿昙丈六金身一茎草

食时辰别甑炊香玉粒新吃粥了洗钵盂去便道宗师指示人

禺中已莫向太虚分彼此风中铃铎善宣扬历历分明无一字

日南午爱闲不打禾山鼓无事上山走一遭倦来又上蒲团坐

日昳未十二部经可知礼稽首南无上大人试问何为丘乙己

晡时申会得依然犹隔津自怪修行不得力顺成欢喜逆成瞋

日入酉一弯月挂窗前柳吹火柴生满灶烟头上青灰三五斗

黄昏戍老鼠便来偷白蜜床头打絮到三更连累山僧不得息

人定亥芥子吸干香水海衣内摩尼忽放光露柱灯笼齐喝采

　　行路难(临江仙)

贵贱形骸随业转世人颠倒堪悲初生便有死追随才分你我相骨肉已参差
　未入娘胎何处也好教猛省深思刹那不住苦凄其炎炎三界内跳出是男儿(生苦)

记得少年多意气转头万事皆空鸡皮鹤发渐成翁眼昏常带雾齿漏不关风
　老健春寒秋后热谩夸心尚孩童急须学佛悟真宗迁延如有待日暮怨途穷(老苦)

石火电光能几几终朝美酒肥羊莫言灾退遇良方儿孙虽得力痛苦自支当
　病后始知身是累健时多为人忙争名夺利走风霜生平无片善前路黑茫茫(病苦)

百年信是无根蒂心惊陌上飞尘全凭一气作天钧不知浑似梦却认梦为真
　呼吸不来长逝矣休论我富他贫田园妻子与家珍万般将莫去惟有业随身(死苦)

　　寄照道人

一朝梦醒豁双眸尘网重重不敢留绝胜转龙成佛女更无宝惜挂胸头

自列孤明照独存心灯焰续廓重昏他年振祖风规别不负今朝在法门

　　寄闲道人

为师为法莫辞劳同道相将立志高养就垂天云样翮培风一举上云霄

成就他人即自成好看大士利生情法门觉树　荣日天下同称好弟兄

　　遣怀

尘踪长揖卧烟萝却笑诸方露布多心井既干无识浪任他平地起风波

　　送子观音

墨尘点刹遍分身万种花开一样春识得观音真实相掌中抛下玉麒麟

　　病中作

眼前身是梦中身电影灯光起灭频谁向千年桃核里重新来觅旧时仁

　　山居

一舍三楹翠岫围离离橘柚晚香飞石床昨夜生秋梦似向松门跨虎归

　　有感

禅到今朝不耐看神头鬼面几何般凭君转日回澜手扶起灵山旧刹竿

蜂起禅门日已非魔风滚滚尽缁衣不如插脚莲华会一任诸方笑钝机

　　伤颖正

刚刚教得可怜生抛却皮囊别路行唤不转头徒怅望窗前留下读残经

　　示胜禅者

要为佛祖好儿孙须是知恩解报恩生铁心肝无改变常施法雨润三根

　　示云禅

菩提心是佛根芽法雨滋培力转加不逐境风凋落尽香飘果熟记无差

　　落花

朝来风卷昨开花零落红香起怨嗟艳色宁知不常好却从魂梦立生涯

　　示原道人

芳草丛边指路头教伊蓦直漫凝眸憧憧湖海知音寡匝地清风付赵州

　　商量石(铅山有石并立其状如人偶语故云)

壁立峰前老白云此无言说彼无闻如何却受商量号脱体孤危错过君

俨然二老共谈心流水高山是赏音不落人间凡异调自能越古更超今

全无窍穴却玲珑不费神丁斧凿工偶尔闲名挂群口岂因呵佛占孤峰

曾无一字到人憎笑杀春风长葛藤天下舌头都截断教伊解语是山僧

个个因君眼倍青一双无口解谈经是渠向上人难会惟有虚空侧耳听

无心撞着转身难磊落相依表岁寒须信欲言言莫及话头不举自团圞

几度逢春不变心顺凭花笑与莺吟全无渗漏超三堕岭上木人休自矜

不逐闲云老泛浮肯同枯木倚寒丘无情有性人难信只合渠侬自点头

才涉商量便不堪未言先喻石头谙虽无一字众山响何必唠叨强指南

天荒地老两相成谩道能言不解行举世知音随舌转几人曾听到无声

　　灵瑞禅师岩华集卷第五(终)
