嘉兴大藏经　无幻禅师语录


　　无幻禅师语录序

　　闻夫一光东亘五叶华开密运灵机千差竞入所以诸方各宗其宗门风自是不一共学所学知见何曾有二唯我车溪大师乃临济直下儿孙实无趣克家之子默筹七事妙协三玄播黄檗吐舌之风显高安　拳之用掌杀活机权衡学者秉吹毛剑勘验诸方遐迩咸推独步古今屈指一人苟非承宿愿之再来宁不为多生之根熟也圆澄生不遇时学无所附福轻罪重不能面禀佳猷道听途传岁月徒增渴想兹因南明禅友持录相示焚香顶读自觉潜神再玩渊微初心颇惬何期不出蛙居而闻所未闻生逢斯世而遇此难遇如展智囊始知己见之朦胧似入大海方信江湖之狭浅自惭无德莫可赞扬略着数言聊伸翘致尔。

　　万历甲寅年夹钟月　　日嗣曹洞正宗第二十七代会稽晚学云门显圣寺住持圆澄沐手撰

　　无幻禅师语录序

　　从古衲僧大事明了者如麻如粟但得己躬安贴便自休去歇去绝无语句漏逗流传谁谓千七百则葛藤而外佛法遂尔断灭幻上人于无趣老人处得些气息便尔扬眉瞬目阔步禅林摇唇弄舌何异蛟龙得一滴水便会作浪兴波法孙某比丘裒次成书程尚甫刻而传之然非幻上人之意也近代作家如高峰中峰两和尚父子智灯相续各有语录并增入藏其他或有或无浅深难测今无趣与无幻一时两录并传说者谓优昙再见外绍乎内绍乎昆季乎父子乎请质之云栖老人定应缁素不爽。

　　吴兴夏休生蔡善继和南书于无忧堂之空有斋

　　无幻禅师语录序

　　予固非知禅者其于古尊宿升堂入室示众小参乃至拈提赞颂种种著述类而成编者未尝不庄诵而乐玩之也若其奥旨微机通玄入要主宾互换人境交夺明暗相参杀活自在脱义路超情量非予劣智所能测识者不敢妄为之说也兹无幻古湛禅师既谢世门人录其语为帙将锓梓以传征序于予予未识禅师之面而幸获睹禅师之遗言犹面也合掌焚香书此以弁其卷。

　　老病僧袾宏和南谨识

　　无幻禅师语录卷上

　　门人　慧广　编集

　　住车溪庵语

　　圆藏经小参释迦老子道始从鹿野苑终至跋提河于此二时中未尝说一字秪如这一大藏教从何处得来遂拈拄杖划一划云从这里去诸大德还检得出么若于此际一肩荷负不但释迦老汉一期落处被你等看破亦使冲关主结舌有分其或信之未及数墨循行如披破絮入棘林中何时解脱昔日有婆子请赵州转藏经州秪绕禅床一匝传语婆子转藏经竟婆子闻云某甲请转全藏云何秪得半藏诸大德那里是他转半藏处还会么五五二十五欲识全藏么良久云善吉维摩谈不到目连鹙子视如盲。

　　师问秀座主教依甚么答云依理又问理依甚么主无对师曰你问来座问理依甚么师曰大众听取。

　　两客下棋次僧到请益师云若论此事如两家着棋用心鲜有不克者何则若也未知局面举必全乖不善权宜触途遭丧秪为他意马散失狂象无钩兵车不识机关心粗常行险地不惟重重纳败将见皮破血流若是主将威严士途平坦如是而炮不虚发发则打破重围兵不乱行谁肯直前退后天马而追风八面神车而竟没遮拦不唯致胜奏功毕竟风行草偃良久云太平元是将军致不许将军见太平。

　　无趣和尚忌辰陈供养毕拈香云此一瓣香热向炉中为光明云为祥为瑞专伸供养敬畏庵中无趣空和尚惟愿于光明中劈开面门现大人相与诸人等大家描摸遂作女人拜云看看山僧舌头堕地了也咄。

　　径山语

　　示众老汉本拟深藏乡僻遣过生缘争柰无趣老人有不了底公案在山僧出来与他了却僧问如何是无趣老人不了公案师便打僧云某甲有甚过师云殃及儿孙。

　　示众大道无向背至理绝言诠迥出三乘高超十地万法不到处特地光辉生佛未分时灵源独耀不落见闻不随声色直下无一丝毫头遍界全彰奇特事直饶棒头取证喝下承当犹是曲为今时更或光景俱忘契心平等毕竟亦非的旨所以道向上一路千圣不传学者劳形如猿捉影到这里绝行绝解绝照绝用绝理绝事若倚天长剑凛凛神威如铁牛之机罗笼不住今日明眼人前不敢囊藏被盖八字打开去也拈拂子云诸上座还委悉么耀古腾今即这是大千沙界一间身。

　　复举雪峰拈拄杖示众云我这个为中下机人时有僧出问忽遇上上机人来时如何峰拈却拄杖云门云我不似雪峰打破这葛藤乃拈拄杖云我这个为中下机人时有僧问忽遇上上机人来时如何门便打师云大凡扶宗立教须是顶门具眼肘臂有符看他二大老杀活纵横甚生奇特仔细检点将来犹是节外生枝若据山僧见处乃竖起拂子云只将这个普为诸人无论上中下若要擎展一任擎展若要承当一任承当处处把断要津个个壁立万仞且道忽遇其中人来时如何万国醉心尝大鼎相逢携手上高台。

　　清明示众禁烟时节陈寒食荒冢野田人啼泣死骷髅上活眼开鬼神茶饭都打失首阳山堪隐逸时人莫谓春无力一夜东风鼓少林落花满地成狼籍。

　　复举临济大师拈拄杖示众云我这里是活底一切临时要用便用天如以拂子摇曳示众云我这里也是活底一切临时亦是要用便用遂掷下拂子云临济止欠这一着在师拈拄杖云我这里临时要用便用不论死活虽然以拄杖画圆相云临济天如总出这个不得。

　　示众孤峰顶上阔步大千十字街头知音少遇不礼维摩诘不尊傅大士良久云举头天外看谁是个中人。

　　示众三界唯心万法唯识卓拄杖云昨宵时雨滴空阶一片绿苔俱打湿。

　　示众天清地宁时亨道泰摩醯正眼洞明肘后灵符光彩譬如善舞太阿终不自伤其手壮士展臂不借他力既是水到渠成自然风行草偃岂不见古德道缘不虚应似镜临形若能于心无事无事于心则法幢随处建立时节因缘到来为人一句作么生道烹煆佛祖。

　　示众大道体宽长空绝迹按下云头别通消息同死同生风行草偃且今日把住为人则是放行为人则是乾坤一合地糊饼日月两轮天气毬。

　　留执事示众孤掌拍不向独树难成林大家出只手掇起破沙盆大众且道唤甚么作盆良久云独来将谓无相识闹市忽然逢故人。

　　四月八日示众毗蓝园里曾呈丑古佛堂前又露形不是月光三昧力何年洗得你身清大众且道释迦老子今日诞生未审此时落地也未一僧出云落地了也师曰你见甚么人说僧无语师曰杓卜听虚声。

　　示众古德有休去歇去底特地一场愁有一念万年去底死骷髅上无活蛆还有闹市里虎么一僧遽出师便出去其僧随后云和尚道甚么师曰老鸦入布袋去。

　　过香积厨示众古德云不敬功德天唯嫌黑暗女若恁么何处出头来又云有智主人二俱不受虽然秪救得一半只今莫有不受者么也好与二十痛棒何故不见道放下笊篱虽得价动他杓柄也无端。

　　朔日拈香毕众集师良久云思而知虑而解鬼窟里作活计古人道胡蜂不恋旧时窠猛将不在家中死若是个汉聊闻举着剔起便行在当时这般人用得着在今日用不着何故大悲阁外数竿竹横者自横直者直。

　　端午示众今日是端阳日轮正停午看取村落人把笔书门户婆子抹雄黄孩童悬艾虎攀蒲映手青插榴烧鬓火秪知应赏时谁想三途苦时毒如是禳死魔何处躲禅流若也未知归竖起拂子云急须荐取这一个。

　　示众石屋珙大师道过去事已过去了未来不必预思量只今便道只今句梅子熟时栀子香大众且道只今便道只今句为甚么梅子熟时栀子香还会么岂不见丹霞和尚又道过去诸佛已过去了你等不必追念未来诸佛又且未至你等莫妄想现在佛正当今日你是何人一僧出众曰某甲今日不疑去也师喝曰汝见个甚么僧云某甲见处如红炉上一点雪师曰未梦见在僧便喝师拈杖云吃得棒也未僧拟对师便打出。

　　松陵归示众水牯偷闲一月多祖翁田地必栽禾归来懒得牵犁耙未审其中意若何诸上座过去已过去未来已未至正当今日还曾见有过去未来纤毫之相么若理会得下分疏得去任你早朝吃粥黄昏打眠有甚不甘其或未然更劳山僧从头说起昔日南泉和尚道王老师不会佛法禅道自小牧一头水牯牛拟向溪东牧未免食他国王水草拟向溪西牧亦未免食他国王水草不如随分纳些些总不见得诸上座随分两字大有淆讹在莫错会好更听一偈山前山后从渠牧随处悠悠本自安若也犯人苗稼去牧童还用更加鞭。

　　示众良久云世界如许开阔为甚么在老僧手里便归方丈。

　　示众若论此事十字街头静悄悄地穷岩绝谷鹤唳莺啼正当恁么时十个有五双匙挑不上还有本分道流出来证据看良久云直得天雨四花地摇六动不如归堂吃茶。

　　示众不登泰山不知天之高不涉沧海不知水之深此寰区中至论也若是其中人则不然卓拄杖云手把虚空盛不得威音那畔即今朝。

　　示众急急用工夫单提狗子无脊梁坚竖起恰似须弥卢打失昏沉窟掀开散乱魔廓然云雾尽长夜月轮孤这个犹是渐入佳境若论宗门中事开口便堕毕竟如何即是卓拄杖云弥勒未开袋迦文已入山。

　　示众腰包褁糁入山头脚未登高白汗流不是闲游观胜境皆缘未断死生愁诸上座佛法遍一切处一切处觅不得秪有一处不觅自得且道那一处聻良久卓拄杖云东厮头佛殿里。

　　示众达摩不来东土人人壁立万仞二祖不往西干个个常光现前自从面壁九年致使神光露布咄家丑不可外扬。

　　示众心本是佛造作即乖道不属修染污不得只此不染污诸佛之所护念山僧与么说早是不着便不见道毫厘系念三途业因瞥尔情生万劫羁锁卓拄杖云红炉点雪黑夜穿针。

　　示众举起拂子云未明这些子俱是妄卜度既明这些子亦是妄卜度一僧出问未明时卜度某甲不疑既明后为甚么也是卜度师曰岂不见道不得春风花不开及至花开又吹落。

　　示众诸方有解猛虎项上铃控骊龙颔下珠握须弥山　跳过大海剑刃上藏身冰凌上走马大悲阁今日则不然身寒缝破衲腹馁煮藜羹健则经行去慵来卧石床。

　　示众明明百草头明明祖师意笑杀老庞公至今犹瞌睡曾祖见人便面壁不解寒温秘魔走到便擎叉全无礼义南山鳖鼻不若死鳅西院镊刀浑如钝锯且道大悲阁如何为人卓拄杖云轮王总未抛三寸遍界先闻刀斧声。

　　中秋示众举寒山道吾心似秋月碧潭清皎洁无物堪比伦遂喝一喝曰寒山大似抱赃叫屈吾心似秋月又道无物堪比伦石屋和尚道吾心胜秋月秋月非不明有圆复有缺安得如我心圆明常皎洁这老汉卖弄有家私怎柰勾贼破家永嘉道江月照松风吹永夜清宵何所为却较些子虽然也是腊月扇子且道大悲阁今夜又作么生赏玩以拂子打圆相云金风吹桂子满院尽清香。

　　中秋夜师月下坐众见亦来随侍师指月示之众拟问师便归方丈。

　　示众古者道尽大地都是自己走杀天下人尽大地不是自己疑杀天下人直饶抹过二边滴水滴冻到这个门头了无干涉诸上座还会么岂不见德山焚钞良遂敲门犹是奴儿婢子且道如何是主人喝一喝。

　　示众举安国挺禅师在五祖时因僧问真性缘起其义云何祖默然挺侍次乃谓大德正兴一念时是真性缘起其僧言下大悟后宝应老人拈云五祖不合默然好与二十棒挺长老不合道正兴一念是真性缘起也与二十棒其僧不合大悟也与二十棒宝应老还有过也无也与二十棒师曰宝应有过且置这许多二十棒教阿谁下手即今有下手者么出来与老僧相见不然大悲阁自下手去也便掷下拄杖。

　　示众举僧问仰山法身还解说法否山曰我说不得别有一人说得僧曰此人在甚么处仰山推出枕子示之沩山云寂子用剑刃上事忽有人问冲长老法身还解说法否老僧对他道枕子聻。

　　示众不参古释迦不揖新弥勒正当恁么时乾坤黑漆漆且道山僧在那里躲根喝一喝云莫错下注脚。

　　示禅人

　　老僧昔年游历丛林参寻耆德无非求个歇处诸方老衲别无异说秪教人歇却狂心休从外觅诸上座莫说从外觅你便从自己觅总是外觅了也何故夜光尚在渔人手徒使人从合浦来。

　　诸上座老僧有真实语言苦口相劝各各自相体究凡圣情量净尽自然真常独露但将从前虚妄攀缘念想尘垢一时放下心如虚空他时后日自识得根源去在咄伯牙遇子期不是言相识。

　　丛林建立秪为修行本色道流宜从实履不可掠虚过日不可任意纵情切须谛审先宗毕竟是何标格但外绝诸缘内心不动六门虚静万虑冰清泯绝根尘无伤苗稼虽然更须知有向上一着在珍重。

　　大凡出家人须会取佛意好若会得不在僧俗贫富贵贱但随家丰俭诸上座尽是久历丛林遍参尊宿作么生会佛意试出来大家商量看莫空腹高心好僧问如何是佛意师曰汝口似鼻孔。

　　大丈夫须猛烈裂断从前伎俩直下斩钉截铁打破佛祖机关碾得须弥粉屑岂不见黄檗为人太亲切临济三番吃痛棒向高安滩上省得来却把虎须颠倒捋又不见龙潭逼拶周金刚黑夜吹他纸灯灭如今子孙多不古耳内闻来口头别如斯将谓作参禅逗到驴年未休歇大悲阁下老婆禅也是重新增口业汝等诸人还知痛痒么卓拄杖云一场狼藉。

　　摩醯正眼六处洞明少室真机一超直入传不传之妙心悟无悟之面目直下斩钉截铁还同滞壳迷封更若说性说心却是泥人洗澡会么收拾不了。

　　机缘

　　僧到人事了便问和尚如何是父母未生前本来面目师良久问云会么僧云不会师曰描也描不就说也说不到。

　　因一座主到师举古德云穷诸玄辩若一毫置于太虚竭世枢机似一滴投于巨壑若恁么不如歇去好上座还歇得也未主喝一喝师便打云客亭尚远。

　　二僧到师问曰却是作家禅客么一僧曰和尚问甚么师曰且过这里来僧拟对师便打僧无语师曰龙头蛇尾汉复指第二僧僧曰某甲道过了也师作拈棒势僧拟出师喝曰同坑无异土。

　　僧到问德山和尚上堂云及尽去也直得三世如来口挂壁上犹有一人呵呵大笑若识得此人一生参学事毕未审和尚识得此人否师放声云苍天苍天僧罔措师便打出。

　　僧问提婆宗时如何师曰一字不着划僧云不问这个师曰圆相不着圈。

　　僧问此事人人本具个个圆成未审达摩来做甚么师曰北斗七南斗八。

　　师见僧来展手示之僧曰不会师曰与我一文钱。

　　僧问临济大师道赤肉团上有一无位真人如何是无位真人师曰胡张三黑李四进云及乎合煞来又道无位真人是甚么干屎橛师曰南人唱北曲。

　　僧问临济大师有四料拣语意旨如何师曰汝逐一问来进云如何是夺人不夺境师展手作相招势进云如何是夺境不夺人师作捏聚势进云如何是人境两俱夺师乃袖手进云如何是人境俱不夺师撒手便行。

　　僧问如何西来密传心印师呵呵大笑僧罔措复问密传个甚么师便打云开门渔笛近明月在沧洲。

　　师亭前立次一僧问曰和尚在此作么师指亭前水曰会么僧云不会师曰门前一湖水无面亦无底年去复年来滔滔流不已。

　　僧问清虚之理毕竟无身时如何师曰道者合如是进云向上更有事也无师曰雪隐鹭鸶柳藏鹦鹉。

　　僧问如何是轮王三寸铁师曰吓僧拟进语师曰住住遍界是刀枪僧有省又一僧问如何是佛法大意师曰死骷髅上撑活眼。

　　二僧论万法归一一归何处一僧曰一心归于万法师叱之曰噇酒糟汉汝恁么会要见老赵州驴年又驴年正未梦见在僧曰忽有人问和尚一归何处时如何师曰烂溪直儱侗又一僧问曰机不离位堕在毒海如何免得此过师曰髑髅干尽又问万机不到处作么生行履师骤步入僧堂。

　　僧问新年头还有佛法也无师曰有问曰新年头佛法聻师曰家家点火烧香处处筛锣擂鼓进云谢师答话师曰大悲亭今日不着便又僧问曰北禅烹露地白牛此间除夜作么生师曰谢子供养僧礼拜师曰吃茶去。

　　岁暮一僧来问腊月三十日到来时如何师曰家无索债人。

　　僧问祖师心印状如铁牛之机去即印住住即印破不住不破又作么生师曰匝僧礼拜师曰露。

　　僧问临济大师有宾主句请师答一转语师曰道来看进云如何是宾中宾师曰赤脚走红尘进云如何是宾中主师曰长年无伴侣进云如何是主中宾师曰堂官叱吏进云如何是主中主师曰猛虎当路坐僧礼拜而出。

　　僧到师问云何处来僧曰嘉定师曰六街三市从何处得定僧拟对师便喝又一僧入师曰适来这位大德祗对甚谛当僧拟进语师亦喝首座至理前话问之座曰二僧真嘉定人师曰你何处见得座便喝师拈棒座便出去。

　　僧问婆生七个子六个不遇知音秪这一个也不消得便抛向水中意旨如何师曰非公境界进曰忽遇其中人问时如何祗对师便打。

　　僧问古者道从无住本建立一切法如何是无住本师曰岂不见道形生未质名起未名进云建立一切法聻师曰甚么唤作一切法僧有省师曰莫将支遁鹤错认右军鹅。

　　僧到师问大德何处来僧曰庐山师曰古人道不向庐山寻落处象王鼻孔漫撩天如何是庐山落处僧曰举即不难傍观者哂师曰不然你且举看僧云和尚尊重万福师曰我还疑着汝僧云不消师休去。

　　僧问达磨未来时如何师曰家家观世音进云来后如何师曰旄头星出现又问如何是最上一乘师曰藤穿篾缚进云意旨如何师曰三十年后。

　　僧问兴化和尚打克宾意旨如何师曰我今日不曾打汝引冤雪屈做甚么聻进云维那道不入这保社兴化道汝会了不入不会不入那曰总不恁么有甚过被打师曰若使总恁么打折拄杖亦未有吃棒分进云如何即是师便打。

　　僧到问古人道山僧若要通消息万里无云月上时此理如何师曰犹是阶下汉进云请师接上阶师曰放汝三十棒又一僧问如何是圣谛第一义师抗声云汝又要我说圣说凡那进云前人道去了也师曰阿谁进云达磨师进前把住云不审老臊胡其僧罔然师托开云偷干姜　枣汉出去。

　　僧问和尚百年后向甚么处去师曰千株松下角湾湾百草头边乱　跳。

　　师烧火次僧到问曰如何是自性天真佛师曰与我搬取一束柴僧搬柴了又问师曰这奴子好恶也不知便打。

　　僧问一毫穿众穴时如何师曰直须自在进云自在后如何师曰日出东方夜落西。

　　拈古

　　真歇了和尚道处处觅不得有一处不觅自得良久云贼身已露。

　　师云处处觅不得且道何处不是有一处不觅自得人无下贱下贱自生良久云甚么处去也贼身已露还我赃来乃曰真歇和尚秪解闭门作活未知夺角冲关且道如何是夺角冲关底句卓拄杖云扛沙入水。

　　归宗问僧云子装束了何处去僧云诸方学五味禅去宗云我这里一味禅为甚么不学僧云如何是一味禅宗便打僧云莫打某甲我会也宗云你作么生会僧拟开口宗又打。

　　师云这僧被宗老要关把定无处躲根然虽如是宗老亦被这僧穿却鼻孔何处出气今日众中或有代他出气者么众无对师自代云恩多成怨。

　　颂古

　　经前题上以字不成八字不是是甚么字

文彩才彰字已成不知此字唤何名阅经三藏无搜处忽听云堂板一声

　　黄龙选住持

宗师口直心犹直鼻孔撩天不覆藏床脚钟楼当路虎节文义理实难当

　　鲁祖面壁

要人省力自劳力本自无端又起端总令生佛未来会也使鳗鱼上竹竿

　　睦州如丧考妣

去岁重阳曾赏菊今年赏菊又重阳人心争柰自明暗那事何曾有变常

　　女子出定

世尊会说法文殊用尽力罔明弹指间女子从定出一火而铸成思量最难得

　　青州布衫

衫子青州出拈来重七斤一百十二两莫错定盘星

　　赵州吃茶去

曾到未到吃茶去空门侍者绝疏亲要将滋味均同得一样烹来普施人

　　百丈开田

躬行数步立展两手佛法大义那个不有寻常论作是开田毒气何曾离得口

　　僧问投子法身还受苦也无子曰地狱岂是天堂

天堂地狱由心造了得无心罪福空只有法身空不得本来无影亦无踪

　　赵州问投子大死人活来时如何子云不许夜行投明须到

死去活来有甚异不行要地也无难赵州差张三李四投子拨李四张三

　　夹山参船子和尚

药山掩口华亭覆舟青天霹雳白日血流尽己尽人无尽尽青山绿水自悠悠

　　云门日里看山

日里看山明白话层层叠叠万千重天聪毕索耳根出祖意西来在此中

　　六祖答不会佛法

碓头三下三更鼓夜半分灯过岭南亲言不得又不会灼见黄梅不妄传

　　僧问洞山清净行人不入涅槃破戒比丘不入地狱何如山曰度尽无余影还他越涅槃

清净破戒元无二涅槃地狱有何形不知度尽无遗影一阵香风起少林

　　德山托钵

平地洪涛起德山雪峰随浪挈波澜岩头突出翻潮手倒岳倾湫闹一番

　　仰山一二三子偈

一二二三子大鹏才展翅平目覆仰视虚空谁把住两口无一舌尘尘刹刹说此是吾宗旨言中无别事

　　雪窦与李殿院并羽士秀才同坐李问三教中谁尊窦下禅床叉手而立李云何不道窦云对夫子而难言

试问教中谁是贵侧身叉手独称尊这躯宝相人人具何独三家村里寻

　　马祖离四句绝百非

劳倦头痛却不会一盘托出不辜人复云头白与头黑可是饶金与益金

　　达摩大师颂

胡须儱侗又颟顸无圣无凡本廓然一片赤心云不识自知无计渡江南

　　雪峰一日参德山山云你与我唤义存来

冷灰豆爆呼侍者欲通消息到潘郎老婆一片心徒切不是知音不洞房

　　高峰上堂云尽十方世界是个钵盂汝等诸人行住坐卧俱在里许若也识得达摩大师与你为奴若也未识二时粥饭将甚么吃

佛祖家风衲僧活计百姓日用无不在内吃粥吃饭也要仔细

　　岩头三句

三句皆从内一句不知一句又何来吹毛利处言思断遍界岩头笑满腮

　　香严独脚颂

香严老人露刃剑触着应知命莫逃总使锋前超得过也应脱壳换皮毛

　　二庵主竖拳

但知春色无高下谁信花开各不同杀活纵擒非赵老谁能识得老婆雄

　　台山婆子

蓦直一条平坦坦与他勘破太区区崎岖平坦都行遍稳坐台山乐故居

　　抬头有省

踏破草鞋无觅处得来全不费夫工寻常一样窗前月才有梅花便不同

　　次德山托钵颂

梅蕴芳姿将欲粉春随根蒂动香魂东风吹出林间去惹得游蜂滚到今

　　赞

　　观音

云从闻思修蝢入三摩地无为未必真有作何所取良哉济世者出此方便语勿以耳闻声眼观犹不许某人写尔形目之皆可喜若谓这个是远之又远矣除此别相见驴年何所似突出劫前眸鉴此慈悲体

　　水月观音

大智若水大满若月自在体同三无差别是境界中谁生谁灭我作是解认龟作鳖

　　鱼篮观音

筐携小鳞索撩天价遇知味人可卖不卖负之而趋偿马郎债翳形而去从人笑怪

　　指顾观音

从闻思修至成宝觉曲尽时机也知络索不耳闻声眼闻亦恶一指头禅何处描摸

　　题二祖图

达摩何曾面壁神光何曾立雪图者如虫啮木偶尔成文观者指鹿为驹认龟作鳖咄

　　达摩

梁王殿上曾亏本石壁岩前又弄奇不是神光轻觑破至今犹是雪花飞

　　佛祖手卷

一队老古锥不知为甚么水石山树边行住复坐卧世外并世间尽情俱说破大地及虚空都来无别个当央展向与人看黑白未分皆话堕咄

　　传袈裟

塔前付嘱无多子百万人天那里寻未审是谁成漏泄至今殃祸及儿孙

　　古卓真

若谓这个是古卓纸墨云烟空索索若谓这个非古卓丹青点出颜无错慈隆悲济难掩藏威容德相宜图却老禅翁何洒落光风霁月心寥廓捻藤杖验龙蛇脱诸方鹘臭布衫摇麈尾阐玄言开一队生盲后学儿孙不必漫抟量酬恩秪在香一握

　　义道中真

无希曰道不倚曰中二义一觉了无所容兴衰补敝兮头头合辙革故鼎新兮事事皆同显大悲之如幻三昧开庭柏之据实心宗湛然一寂归真际万象森罗列下风

　　玉峰图

素璧为峰玉作山大都俱在白伽蓝云蒸雾拥元无滓万别千差总不班银世界中开宝相水晶宫里现优昙象王放去无寻处问取前三与后三

　　三教图

三家村里元无事行者须从坦道归到此脚根而未稳依然打入是非堆

　　师子端禅师

林端师子王云间曾返掷人谓逞风流我知示真实毛彩付阿谁至今绝消息

　　无幻禅师语录卷上(终)
嘉兴大藏经　无幻禅师语录


　　无幻禅师语录卷下

　　门人　　　编集

　　偈颂

　　集无趣和尚语偈偶成三首

法偈不多句言言是指南掀开须自看不被笔头瞒画画无长短行行非正偏恁么犹未荐何处问西传

逐物非良辈循言岂丈夫无思同木石有念悉狐魔拟议三千里承当八万途如何为谛当猫子问狸奴

元自平常理施劳早自欺即今非是悟往日不曾迷所作皆如幻安然本若愚同参相讯问直下一声嘘

　　参禅偈十一首

参禅须猛烈一切莫交涉拟涉一丝毫万生参不彻禅是眼中珠如何着得屑何用别寻头秤锤元是铁

参禅不等闲推倒人我山敲出虚空髓挥开佛祖关追回千古梦放下是非担独步千峰外十方弹指间

参禅须切己不可从外觅打水求杖痕扪空寻鸟迹要彻祖师机顿超心意识毗耶惟默然少林秪面壁

参禅不徒参念念入虚玄对境心无住当机体自圆真如何得失本觉绝中边皓月无私照千江空湛然

入道方便门参禅最第一静极已忘形忘形心湛寂湛寂合太虚太虚无一物无物即本来千圣从兹出

参禅须出类玄机无伴侣瞬目越三乘扬眉超十地喝散虾蟆群奔逃窠臼队倾尽野狐涎直取少林髓

参禅无后前三际一时圆踏着今时地融通劫外天一毛吞万像大海出微涓参到无参处回头圆更圆

参禅秪恁么恁么已成多一尘才着镜万像悉糊馍风静千江寂云空片月孤语言前一着仔细用工夫

参禅非守中随处悟心宗蛙闹池塘月蝉吟树里风水流鱼跃浪花谢蝶翻空觌体无余物何须执坐功

参禅绝三思直捷了言辞实理非修证真心无受持泥牛哮吼去石女点头时空劫前来事行人知未知

参禅活泼参不可死测度大藏半字无毗耶一络索圆相弄泥团卷帘成大错忆昔老瑞庵面皮不知落

　　示禅人六首

吾宗如湛海微动即平沉才起修行念牵归知见林技穷方得本矿尽始知金不立超玄志终须落古今

心间无静闹何必入林丘猒动非真行忘缘是正修解空宁住寂涉境不随流既达空王旨冤家也聚头

菩提非取舍何用历多辛识妄元非妄寻真已失真日晡刚道夜腊尽便知春时节因缘到何曾昧本人

旷劫循文字都缘错用心为渠迷漏习特地访知音理性无高下机权有浅深言前如未荐七处转难寻

古德思修日平时亦送迎秪缘常自觉所以不随情道体怕空寂人心屡变更一从闻见尽触处自分明

直捷车溪路逶迤更不迷若将心向背又见迹东西须信力非力无嫌齐不齐脚头如未稳动步便沾泥

　　山楼寄幻

疏慵难顺世徙迹憩云边实际元无地浮居聊借天栖心空界上纵目远山巅闻见绝朝市凭虚了幻缘

　　登乌瞻山

曲径通玄路楼台迥碧空霞氛笼石壁秋色下梧桐鹤唳阶前月猿啼涧底风长歌人不见深院白云封

　　辞招游石湖

我懒不出户人来招胜游因思摩竭令何事石湖舟月吐半檐白梧飘满地秋闲情谁委悉应是我同流

　　径山回至圆明禅院关居二首

岁暮下空碧来栖湖上关八风门外撼一窍个中圆白日谁为伴黄昏我独眠通宵今古意都在寂寥间

莫谓居关逸终朝不自闲灯挑无焰火香爇息心丹禅坐未生体经看无字函尽形如此去谁论释和玄

　　霅溪道中

我欲寻湖胜乘闲渡霅溪水平天上下山险路高低郭近烟连陌莎长绿遍堤呼童问行径指我石桥西

　　酬西归子

尘刹如来境因何独乐西蕴空真乐土心净古阿弥忍辱频伽鸟柔和宝树枝脱然憎爱尽莲蕴七珍池

　　叹皮袋子

检点这皮囊有甚坚牢计足无半点根喉有三分气呼吸如不来荣枯一时弃举世尽难逃几人知是戏

　　访静源禅友于金山

自适居之逸无能更远游因思旧相识特入古林丘山霭时还合泉声夜不收静来源既彻方可渡中流

　　入信七首

住世休忘出世因进修须是契天真多生昧却灵明主历劫甘为懵懂人万圣不谈心外法千经皆演性中文男儿具有冲天志肯住权乘渐海滨

禅宗一着非容易务要当机究的真或不现生而彻证定应来世逐风尘将参佛祖未来事贵在从空放下心我亦罔谙先圣旨曷曾自肯谩因循

大圣真规日可观不遵古典籍何般狂心未息今须息世事应宽就放宽眼底纷纷奔渴鹿天边急急走飞凡吾曹有志同参者尚尔临机亦被瞒

真修毕竟宗圆顿小果权乘未足奇药不瞑眩痾莫瘥心非颖悟习难祛儒云尽性方臻极道曰修心可作基祖佛代传非外术不应讳疾忌良医

修行先要识心王弗识徒劳万劫忙若以一知为了当不循法执便成狂从前佛祖皆良范续后儿孙可度量寄语同参须仔细莫教错认女为郎

参禅端为出嚣尘岂类寻常事等伦呼吸顺情迷本领刹那忘照失元神竿头进步重加益撒手悬崖亦未真此度出头须谛当那堪乌暗谩因循

大道明明似掌平何须委曲复劳形三千律法取心术十二雄文却妄箴但莫纵情思善恶亦非忘念昧灵明去来今相浑无剩觌体全彰不用寻

　　山居十首

健则经行懒则眠世间何物不相便年年为客路常险日日看山心自闲事理极知须俊杰安危未识总颟顸当机不解离言说空向云林学指南

贫无一物是吾家日用般般岂足夸五六百竿邻舍竹两三四树过墙花云山万叠支晨供瀑布千寻泻午茶好景自然天设就不须辛苦强安排

闻说烟霞有乐情仆夫心渴入柴扃但知弃世便安稳岂识当机要眼明蔬食也谙延岁月敝庐还解畅平生一朝未剖韶阳句深负岩居与谷耕

触处逢渠莫聚头正堪颐养在林丘多生业惑须先尽旷劫无明趁早修若把技能为实学终成管见作时流如同入国朝明主拟到潼关即便休

英灵衲子异寻常坐究行参在拨忙觑破身心如电露严持戒律若冰霜浓斋叠案慵趋席好友呼渠不下床飏却万般家里看但除自己别为狂

搜穷三藏元非字为甚因循不究心有漏界中横着脚无为堂里少知音升沉六道安闲少系属三途利害深告报诸方玄学者蒸砂无饭不须寻

行非实德道非深煞有人来问祖灯一衲蒙头贫似洗通身彻骨冷如冰自无半句闲枝叶懒打诸家旧葛藤传与诸方龙象辈多年学得百无能

老去风霜入骨寒此身当与死相看心因直捷难迂曲性本灵明不着瞒趋座懒陪皆故纸出门遥望尽惊湍年来得个安闲法忘却诸方五味禅

吾生百拙交疏远门径虽通绝送迎经蠹昨开函有迹病苏今与药无情生齑可托充饥馁旧习应宜速改更分定不须重计较劳形役虑又生心

世远云深视听奇了明方始绝狐疑常闻涧底泥牛吼每见山头跃鲤鱼鸦噪鹿鸣皆活句萝墙蔓壁尽新题无情有性咸平等说法何曾有间离

　　雪中即事二首

放去拈来有甚么分明大地绝纤瑕青山点出天然境茅屋妆来物外家竹几无灯还待月瓦瓶有水不簪花个中会得真消息眼里平空又着沙

咏雪看梅不意中溪山常与我相同明时意得依前暗塞处情忘始见空经湿推窗凭几晒衣寒移座就炉烘观君体觅西来事动止随宜自合宗

　　述怀

潦倒疏慵贫病汉水边林下了浮生力微难作有为事眼钝惯看无字经不著相禅随处坐离文字句及时赓个中非是从人辩但有虚空是证明

　　答冲玄计居士

决意逃禅志不群此心端的远尘氛莫随有相光中转但向无言句外闻夜后启窗陪皓月朝来移榻扫残云非非是是从他去日对烟炉柏子熏

　　咏时弊三首

古德思修便退藏今时浑不辩迍臧调心未得归真朴应世还同在色庄仅向口头谈般若曷曾衣底炼金刚相逢尽道参禅好那个蒲团肯坐忘

像季寥寥无正信圆机直示鲜承当多将权化门为实却把祖师心尽忘孰解活机开法眼惟遵死句守枯椿不由古道寻方便舍父迷头徒自狂

平时总说心为主一事相关主便忘大抵物从心即正多应心逐物成狂空居未尽穷空理识处难逃漏识忙我辈又甘为事末不知谁做出头郎

　　省身三首

四缘假合浮沤体六识调和幻化身毕竟有渠成我爱定非无相别生嗔因贪五欲投交报为染情尘结死生老去不谙知止计驴年方得出沉沦

此身危脆同沤泡摄养殊方总不坚锦褁玉餐犹未净调精运气亦难全通身莫御虫疣疾九孔常流浊秽泉如是这躯何所实更于痴想望长年

波波挈挈甚来由信类蜉蝣不久留三寸气存机未息四因缘谢业难酬无根寿命同萍迹有限光阴若电流身世大都俱放下三根椽下且埋头

　　物外偶成六首

真寂自能含万化染心应不契斯宗了然得旨虚空外廓尔无心罔象中檐溜滴声何是水竿幡流影定非风未谙即境惟心者到底将西唤作东

法非顿渐与偏圆祖意西来亦是权了却目前无一物始知教外有单传洞山五位悟非悟临济三玄然未然剥尽许多闲骨董威音谁定劫初前

此事明明不属他无端捏目起狂华炷香脱去心犹妄点墨封回见已差彻骨快须挨白刃故乡元不在三车未能迸断栏空索拄杖千峰莫厌赊

升沉出没非他物动静施为总在心迷去实花难结果悟来黄叶易成金迦文谩说三周喻庆喜徒劳七处寻碧眼丈夫宜自看莫教错认定盘针

至理从来绝妄真工夫奚得论疏亲弘宗必藉超玄种树法还须过量人不识月轮徒望指未忘言路漫扬尘几多逐色随香者错认青黄作晓春

道非跨虎与降龙贵在空空空不空鹤唳莺啼须辩的芦花月色漫雷同即心是佛成见戏指石为金亦妄通除却白拈提掇外谁能鼓舞少林风

　　游山七首

几年尘底卧樊笼此日排云上碧峰踵顶已知天地小悬崖不觉我人空盘弯曲径玄岐活叠杳层台法界重平地揭开天上眼万方都在一观中

晴风暖日漫山行拄杖横担百兽惊透顶到峰双舄健磨湾转角一身轻烟霞罅里攀萝去风月巅头不憩程直入万千重上望青山犹在白云层

拔地参天骨有灵迥然突出太初形悬崖瀑布翻空白列石层峦过眼青最大极尊无我相通玄彻顶可人情咸含众类多生化万古乾坤得重名

叠叠重重不尽山人生能得几跻攀回头尘世迢迢远属目晴云片片闲万仞崖巅无俗客孤峰顶上有禅关道人幻寄烟霞里不放浮名落世间

跏趺盘结半山中一念忘来万境空不向此间寻落处更宜何地觅心宗树头幽鸟啼新句谷口闲花笑古风一轴画图谁展卷浮云流水任西东

欲访知音上翠岑登登直入乱霞深经危涉险沿崖问渡涧穿云是处寻但见奇峰高插汉罕闻硕德向丛林青山不动人非古满目秋风自惨吟

拄杖挑云上碧峰芒鞋踏破古人踪孤竿探尽千江水万境收归一芥中别路迢迢回步近远山叠叠转头空烟霞风味咸知悉漫兴归来月又东

　　行踪二首

罔识冻流元是水自甘跋涉走山川芒鞋脱绽根尘破布衲　毵彻体寒途路践来咸险曲饭羹尝遍总馊馂谁知废尽通身汗依旧眉毛在眼边

天真之性讵会殊自去随流失却渠动静施为须达本经行坐卧只如愚心同木石间诸想量等虚空纳万余此理古今人共具自来不特在顽余

　　托钵

朝悠悠也暮悠悠潇洒元同不系舟一衲囊身知旅泊千门乞食示生由道非人与从谁觅过在贪求合自修随处住于无所住溪光云影暂相留

　　生日偶成

昼不看经夜不禅顺时调摄尽身缘资生仅有三餐办俗虑浑无一念悬落落太虚云数片泠泠空界月孤圆行歌坐笑从吾适忘却先天与后天

　　村居

索居间处未可获邂逅江村且适吾除地竹高清气爽隔墙梅发暗香多常陪夜月奚曾约来惯幽禽不用呼景物自成非力致此中无寄欲如何

　　答同参

相逢尽说世途难自向安中讨不安学道且忘名利路修真应到髑髅干生缘岂用过前料老计惟凭退后看福利只宜随力量劳形役念悉无端

　　答梅村

一锡湖湘几十秋丛林想已饱经游台山曾见文殊未鹫岭还逢迦叶不衣止曹溪今孰守灯悬少室近谁篝凭公问个真消息传与丛林作话头

　　登万寿山怀古

短策来登万寿山松回石径白云环梵荷池上香犹在空翠庭前鹤未还坡老诗名盈海外文翁禅语遍尘寰生缘一日重流转扫尽藩篱满世间

　　春晴溪望

禅余挈杖拄芳立西望水容何太清野老肯携今日座沙鸥未减旧时情云横晓树开还合风送春帆去复轻我勿放闲评世幻独看生相悉非生

　　过圆明禅院二首

三尺乌藤一衲斑暂来湖寺寄云关四檐有水绝轮迹尽地无邻得自闲明月夜来非我约好风时至不吾攀禅流若解其中意何用持盂更入山

敝屋萧萧丈许悭住来幽隐绝人▆两函梵呗一张几独个蒲团七尺单个里不怀荣辱梦此中罔有是非关花开花落随他去也笑春风空往还

　　答见招

吾生百拙难酬世潦倒惟堪在息机往事不能重记忆钝根还得自提撕饥疮作患煨新芋病骨逢寒补敝衣日用但随缘过日岂甘逾分落便宜

　　答幻上人日用工夫

禅兄询问做工夫老我生涯苦不多日啜两餐无米饭夜参一个嘴卢都情山岌　和根拔欲海翻澜彻底枯末后一机难举似石人抚掌笑呵呵

　　颂清净经内观其心心无其心(云云)

远观内外皆无物罔识能观是甚人有见固知非解脱循空应是昧天真纤尘不立犹迷迹当处常灵堕识神秪个不依他去住自无今古自升平

　　知幻究真

大地山河皆幻有从渠处觅匪家珍色空明暗如难会见觉闻知总未真池底金乌形在日目中童子影归人指盲尽作圆融理犹滞功家五位勋

　　念佛颂四首

发心念佛循公道念念无私佛即灵念到公私俱不现惟心惟佛更何论

正心念佛无多子一句明明不覆藏若在此中亲荐得莲花处处自生香

念佛休论闲与忙时时无间始相当一声唤醒慈悲主刹刹尘尘是净邦

真心念佛锦添花功德难量等海沙六处显然全体现同名同号更无差

　　指心八首

动口全抛一片心拟思量处不知音百千年外看家话倒腹倾肠说与君

起念求心心即念顿然无念念无心九重之内常为主彻古该今不动尊

忙忙寻觅主人翁　地逢渠枉费工不是一番颠倒力争知夜半日轮红

尽心竭力用工夫内外推求实总无正恁么时无计可忽听村内一声歌

作用施为总是心急须荐取莫沉吟但于事上通无事错乱纵横总是真

即心即佛隔皮言非佛非心亦是权端的要知真实处直须吐尽野狐涎

欲觅如如不动心飞沙走石蒲山林雷轰电卷翻沧海总是平常这个人

觅心起处不可得忽地起来难料量不是道人无把捉十方诸佛也难详

　　牧牛图

　　寻牛

排云拨雾细搜寻幽壑重岩转更深忽听子规声断处夕阳回首自沉吟

　　见迹

山边水际已来多满路蹄痕见也么雨后峰前云冷淡角端影影更无他

　　见牛

树底黄莺啭一声岩前水牯　然兴当央鼻窍无回避短索慌忙贯未成

　　得牛

蓦头牵转这顽皮野劣粗狂漫漫除春色上阶芳草绿白云堆里共安居

　　牧护

得渠到手莫丢闲收放绳头经几番掉尾碧天云影落那容足迹到人间

　　骑归

水山情足便归家稳坐腾腾步落霞吹断没腔无孔笛此回谁复更争牙

　　存人

归来寂寂卧空山蓑笠鞭绳一并闲溪北溪南消息断坦然高枕白云间

　　相忘

了然无事万机空廓尔虚灵面面通绿树溪边青草足碧天云影任西东

　　还源

见闻声色不施功堪笑从前自瞎聋春到树头▆语滑家无四壁日轮红

　　入廛

这汉堂堂出众流罗龙打凤未尝休等闲拈起龟毛拂挂在虚空眼角头

　　六根

　　眼

一双清碧昼长舒俯仰周旋得自如观尽江山诸物色自家眉睫不相知

　　耳

一窍灵通两朵根音声都向个中分几多溺听流淫地智者知机入妙门

　　鼻

秪因空直通灵窍气息毫厘不许瞒野鸭过时曾受触桂花香处得亲传

　　舌

摇动莫教无谛当吉凶荣辱个中来未能得断言思路不若深藏甚妙哉

　　身

美同天地真难得危若沤花不久长欲证金刚无漏体急将骨肉报爷娘

　　意

方堪息虑停机处瞥地昏沉散乱来变想多端无可料妙观察智绝删裁

　　云栖六景

　　回耀峰

阳乌飞转耀西峰道是无私也未公争似衲僧曾返照大千都在一观中

　　宝刀巃

吹毛剑与活人刀尽为劳生直下抛这个插天无面背至今元不动纤毫

　　壁观峰

九年面尔成何事今日谁甘又向君应是赤须无伎俩借来引彼未惺人

　　青龙泉

灵涎泻出真珠沫触着浑身冷汗流未了衲僧沾一滴劫初禅病即时休

　　圣义泉

泉为甚么名圣义圣从何起义何来是人识得根源去五叶莲花次第开

　　金液泉

这些流出本无多尽大地人用不竭五湖四海悉平弥尚余润彼青莲叶

　　答见卓

不持粪扫本无尘争柰贫儿未到门不动步兮俱踏遍甚么唤作昔时人

　　无生

一刹那间应万端头头显现不谁瞒禅兄若问其中意白日青天仔细看

　　铸钟

自向红炉煆得成高低随扣发洪音为他里许无些子一吼能惺万劫昏

　　拄杖

壁立一条无甚巧施为动转活如龙衲僧相见通消息点着须教立下风

　　火炮

团圞无缝罅绵密不通风一点无明裂分身刹土中

　　拄杖

无叶又无梢心空节节高生来无委曲到底赤条条

　　层峦夕照

层峦开夕霁祗树隐琳宫云外通樵客寻梁渡此中

　　岩台夜月

岩台云不到冰鉴透重湖试问寒山子今宵意若何

　　寒江钓雪

寒花舞太虚万像换人日垂丝未有心孤吟恨无续

　　龛铭

死则寄幻生则藏丑无去来底汝不能囿

　　杂咏

　　山中四威仪

山中行畅幽情忽闻树底泉吹笙千峰踏破归来晚玉露一杯谁共倾

山中住无俗虑但看落叶溪流去你无情也我无情翠微深处云千树

山中坐忘今古鹑衣百结当胸破不将黄叶戏儿啼肯信空花开几度

山中卧全身露老大乾坤只一个罗云为帐月为钩伸去缩来都是我

　　又

山中行飞霞衬履轻悬崖去撒手上崚嶒

山中住萝屋依岩树露堂堂千圣无寻处

山中坐几度朝还暮没来由闲看空华堕

山中卧衲被从教破赤条条自有娘生裤

　　心量歌

这一物甚奇伟亘古亘今怕不毁秪为离名离相来无见无闻人未委本无形本无迹无去无来明历历捏不成团撒不开随呼随应何曾失本非黄本非赤非紫非红非黑白万般颜色不属渠渠侬却会分诸色非是韵非是声亦非梵语与唐音虽然不属音声相渠是音声个主人非是垢非是净垢净从人所染病渠侬元不涉毫厘端在其中为号令也能大也能小小大方圆无剩少小则鹙子也难窥大则魔醯无见表也能凡也能圣凡圣尽从渠显应凡因逐妄系幽囚圣则从渠常妙净又能善又能恶善恶二途俱造作善福生天亦是渠恶业受罪非他缚亦能显亦能隐隐显从来无定准显时现出万般形隐处埋藏无见影亦能空亦能有空有二途俱不守大用繁兴渠作为空宗一着他为首人无渠形体烂兽无渠行不惯禽鸟无渠翅莫翔鱼鳖无渠鳞甲散天无渠何以清地无渠何以宁王侯无渠国不治万化无渠总失真尽乾坤同日月大千沙界从渠摄上至佛下至蚁佛与含灵无不具诸佛悟此证菩提万汇迷兹轮恶趣衲僧家须奋志剔起眉毛当荐是不识渠兮智即愚识得渠兮愚即智休拟议祖佛从来无别意咄三大劫修秪为渠

　　十二时歌

平旦寅修行初不堕寻文心存了义尚不许岂徒纸上费精神

日出卯真色道人没奇巧绝学无为未到家那堪门外打之绕

食时辰饮喙随缘续命根饭饱洗钵人尽会抛匙掷箸谁同伦

禺中巳雨前香味无多子未来曾到均一瓯不解吃的甘渴死

日南午威光遍界辉今古逃形怖影难出头接向承虚何处躲

日昳未深拨地罏煨紫芋甘香来到鼻尖头试问禅流会不会

晡时申龟毛绳子束樵薪担头防脱牢牢系佛手驴脚何相亲

日没酉穷子莫循门外走山南石虎解巡更急须收拾子湖狗

黄昏戌万事千机都寝息纤毫不见露堂堂一物也无明历历

人定亥魔来佛来都是歹一根拄杖蓦头挥尽教趁出虚空外

半夜子佛祖命根都在此五白花猫叫一声床头老鼠偷心死

鸡鸣丑提起衲衣频抖搜诸山野干出头来吒地一声师子吼

　　题径山植树行者

劫初有树名菩提般若干兮金刚枝不滋雨露宛自茂累经扳折颜无移有一道人亲拔得无阴阳地深培植云蒸水发摩尼香日炙风吹太古色道人得之宜自保顷刻莫教藤蔓绕元非智药移将来不识这株何处讨道人保之宜自重不与千林万林共常将智慧水溉根莫被八风轻撼动道人重之宜自固迦文昔日曾为座不离自己脚根边日用森森靡不露道人固之宜自悟莫弄闲条功不数抱根守节到春深定有枝头香果堕

　　胜果寺月岩秋夜有怀

萧萧林木秋风起澄霁敛氛净若洗鸿蒙一窍谁凿开中有神光流万里夜凉人坐更且深明帘高卷南山岑石台雾冷翠欲滴灵岩雨歇青嶙嶙境寂林虚空籁息桂枝错落飘金粒冰丸辗破碧琉璃突兀万峰银海出有时浑不辩西东白云满地昙花重珊瑚倒影入龙窟骊珠掘出辉晴空有时浑不分真假左之右之实潇洒耀古腾今迹未形此身元不在陶冶有时拂衲凭闲楞仰观八极冰壶清狂歌一发不可御木人起舞弹瑶琴有时振衣步虚白笑看一轮明历历唯有寒山拍手归堂堂万古谁相识谁相识千山影落西湖碧九年底事孰为真一语不加犹狼籍犹狼籍梦眼豁开扶杖立审思寰海高尚人乌不来斯谢尘　分明只在眉睫间万壑千山追未及

　　号偈

　　月庵

我月从来无比况寒山有口道不得我庵毕竟绝安排公输何处施绳墨不月而月照大千是庵非庵容百亿月庵住处总不然长天永夜辉秋白

　　潮音堂听泉

娘生两窍甚玲珑纳入潮音八万重镇夜寥寥无间隙终朝汩汩尽归空声来耳畔聆非切耳往声边听未聪除是返闻闻不已五湖四海悉流通

　　证川上人

滔滔一脉从何起万里悠悠实畅然逢直遇湾无彼此随高沿下自盘桓源头活泼流无竭彻底澄清搅不汍任是海龙施尽力不能沾着一毫端

　　桂秋宇

长空淅淅来秋风奇云薄雾潜其踪香分万斛敷古桂声鼓两耳鸣寒蛩玉宇无尘净若洗金波有月溶如胧上人玄境既雅适安与桧枳同其功

　　日岩

金乌跃出群昏绝万壑千峰俱皎洁圆陀陀也靡不周玉卓卓兮恒耸列无心运用利济多当处出生机智活吾侪犹虑照里迷格外道人承此说

　　卓庵

无阴阳地浑平坦信手拈来结个庵卓处岂惟闲禁忌住来不复论司南因无定向忘宾主肯事权乘落二三未否此中谁委悉绕檐松竹是同参

　　了心

三际求心不可得了之一字复云何当机不作语言会觌体掀开影像窠海底泥牛时吼月山头石女夜抛梭虚空落地须弥碎笑倒傍观碧眼胡

　　萃林

栴檀林是师子窟拔萃超群从此出拟欲将为丛蕞观脱然尽作荒郊色是萃无分青与黄兹林不属宽和窄西风鼓动少林枝皮肤脱落唯真实

　　复元

元非失去今将复达者深明习未祛习尽始知元具足能祛还是习根基尘埋古镜光常满雾卷长空月便辉碧眼丈夫当自省不应恶疾忌良医

　　六观

突出劫前眸面南观北斗六即本来无一亦未曾有击碎骊龙珠笑破虚空口更拟问如何七七四十九

　　佛事

　　为沈居士秉炬

　　昔日道吾和尚云生也不道死也不道即今是生耶是死耶侍棺女子哭声阿耶阿耶师曰这女郎倒委悉在遂执火把云若唤作火落在窠臼中不唤作火斩头求活毕竟唤作甚么掷下火把云漫腾腾地暖烘烘。

　　为石庵殿主秉炬

　　三阳一转群阴绝某人胡为不赏节归鞭着在春日前针头削下千斤铁以火把打一圆相云某还见么若谓这个是火十方世界无你啑唾若谓不是火五叶莲花开朵朵咄。

　　为童儿秉炬

　　一点无明是祸胎为渠撞入是非堆今朝抛却娘生壳始信从前蹉路来某三缘和合亲怜掌上之珍四大各离人起爱中之惨是汝幻生幻灭教人涉爱涉憎不唯悲喜昧天真亦且牵缠生罪业今则到这里情爱顿空冤亲平等业债从斯而截断觉心由是以开明明不执明断无断性方可礼觐德生童子来参胜热明师与善财众艺把手并行去也其或未然再听后偈咦亘天红焰元非火劫外灵光本自然。

　　秉炬

　　出生入死人难免何故悠悠不我思投老不知归处事夕阳芳草悔时迟某你生则生矣既往不追灭今灭兮还知归否念你生平未究毕竟难明如果其言谛听我说生则生你身灭则灭你形本性无生灭天中号独尊念起世界起念寂世界止所以祖师心直示真如理拈起拂子云还见么遂击拂子云还闻么即此见闻非见闻无余声色可呈君个中参到无参处始信凡心即佛心某如斯言下可会得么其或未然再听后偈咦三昧火中全体露九莲花里蕴童真。

　　移旧骨入塔

　　一曲阳春本现成大音之下必希声石郎弹出宫商调总是聋人也解听古德道逢人则不出出则便为人又有一宿云逢人则出出则不为人今日本庵定中大德是逢人耶不逢人耶拄杖子与我定当看遂指一指云从这里去。

　　挂真

　　东篱黄菊霜容褪西院老僧归兴浓几十年前春梦断翻身又入画图中某今则收因结果舍妄归真佛境既现前法身藏不得诸仁者还见么谓是本来面目凡所有相皆是虚妄谓非本来面目则一切是法无非法者还会么若也会得不须拈出则某与老弥陀把手共行如或未然则冲上座与你等揭去也遂揭起云百尺竿头须进步十方世界示全身。

　　无幻禅师语录卷下(终)

　　无幻禅师行状

　　师讳性冲号古湛禾郡秀水人俗姓张育之夕母卜氏梦桥上一鸡飞而冲天因名曰桥婴时每啼不止唯以供具列于前即辍丱岁与群儿戏以瓦石甃殿宇取上塑佛像率群儿罗拜既娶生一子甫四岁每叹曰尘劳胶固曷得出离会业师方砚山指师看佛经师即留心内典且复问于方曰教可出世乎方曰子看经有省耶师曰三藏十二部大约秪是筌蹄耳方曰汝郡无趣老人临济儿孙也野翁晓禅师之的传乃本色道流扣之必为子之所重师欣然往参之趣老曰吾待子久矣子平日作甚么师曰粗涉佛典趣遂诃曰记此一络索污汝一片清白地可付诸长流方堪与语师即恳求捷径趣诲以教外别传之旨师蒙诲即欲出家母不听乃依于圆明寺训蒙膳亲朝夕参究有所契入母弃世后始剃染欲结庵径山往辞趣趣嘱曰子缘在水边今姑从汝志时趣老欲焚弃生平所作偈颂师乞稿以集之既就往见趣问曰子向在甚么处师曰径山做得甚么事曰某甲买得一段田收得原本契书请和尚佥押即将集本呈上趣接得展看曰这个是我底汝底聻师曰和尚莫抢夺行市趣掷下集本师即趋而出已而呈四偈趣莞尔曰非语言文字也是汝作底么师曰某甲鼓粥饭气若谓有所得辜负和尚不少趣点首遂传衣法并偈曰师传拈花宗示我微笑法亲手展付汝持奉遍尘刹趣入灭后师复住径山三年因思前嘱下山禁足于圆明三载既而启关有车溪庵僧证川者敦请师居于是寄迹于庵二十余年本庵僧葺禅室以安众接待方来遐迩闻风参请不绝日与衲子辈商确一大事罔不悦服素能俭以自处惠以及人凡一切利济之事倾钵资助成之戒律冰霜辞色温雅始终一致无出世心适万历庚戌春径山建禅期主事僧与禅衲请师领众师固辞之次年复请不得已赴之半载余而脾疾作归车溪病益甚至辛亥季冬四日嘱后事毕端坐而逝阇维奉灵骨塔于径山师之法语偈颂门人记录之以广流通师生于嘉靖庚子十一月廿一日世寿七十二腊三十白衣时号无幻人皆称之无幻云。

　　门人慧广等稽首述
