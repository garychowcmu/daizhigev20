嘉兴大藏经　虚舟省禅师语录


　　虚舟和尚语录序

　　沩山谓仰山云只贵子见地不贵子行履夫小释迦惧遇风而止之识不难转身以续临济正宗其操心立行为何如耶而沩山若犹有未足者则行履亦岂易言哉。

　　虚舟法兄和尚华门胄子弃富贵而趣寂寞遍参尊宿辞雪窦而嗣径山参幸与　师为同门昆季得觇其日夜精勤往往有过人之操秘密之行余所深惮敬仰企不可及乃承不弃谫劣道爱愈深则其见处又非人所窥测者戊戌夏日远持。

　　吼山二院语录出示焚香读之语语圆明句句灵活如摩尼宝珠光明闪烁不可把玩者至其锋铓逼人处如金刚王宝剑陆搏犀兕水剚蛟龙何所不可亟请付梓以救近日之狂禅谁不唯然点首。

　　槜李法弟　轹大参合十题

　　序

　　虚舟和尚初示居士身则为太白干城后现比丘相遂作福严龙象其历参遍访不啻如古人之三登九上也其专精独诣不啻如昔贤之千锤百炼也其开法于浙水之东则解粘去缚缁素咸惊也其留锡于圣湖之南则清风雅韵鱼鸟兢乐也其语录言句则直截根源激扬宗旨不愧为临济儿孙也至于卷末所列筏喻初学及别刻八识规矩颂注则尤悲愿弘深婆心太切真堪曲诱初机津梁末学者矣师既示寂其法嗣问石惧其久而失传也乃竭力募梓藏板于禾中之楞严而流通焉问石为人担当法门有奇节遇急难之事辄义形于色虽镬汤炉炭视若清凉即和尚之法道行于生前声称传于身后皆问石苦心辅弼竭蹶之功为多书既成强予作序予因衰病久废笔墨然念和尚于予为法门尊辈固义无可辞又雅重问石之为人尤难违其意遂忘其陋劣而序其大概如此。

　　武林法侄张文嘉仲嘉甫薰沐顿首拜书

　　虚舟禅师语录　目录卷一上堂小参卷二示众上供机缘偈赞卷三拈古颂古卷四佛事行由附诗筏喻行状塔铭

　　虚舟省禅师语录卷之一

　　小师超直编

　　顺治乙未二月二十二日师受绍兴府嵊县众檀信请住显净禅寺。

　　三门十方无壁落三界亦无门到者里千山回绕万家村显净门荒古迹存说不得有门说不得无门毕竟作么生喝一喝便入。

　　佛殿佛之一字吾不喜闻佛之一字吾却喜闻曾向毗卢顶踏倒不妨无佛便称尊遂展具三拜。

　　伽蓝堂为屏为翰亘古至今全仗本山众圣须使纪网俱备遂插香曰聊代苹藻殷勤供养。

　　祖师堂西天四七东土二三花虽分于五叶派独盛于三玄省也既为丑媳敢不施礼于公姑遂作女人拜。

　　方丈曰既入门庭便登堂奥据此室行此令且道行甚么令蓦拈拄杖曰单单凭者木上座为人天之耳目定佛祖之权衡辨邪正分缁素纵饶他黄面老赤臊胡者里相见亦与他一顿何故聻丈夫气概遍乾坤诸佛齐教直下风。

　　当日菊水王居士同监院明芝设斋请上堂师拈疏曰既属维摩手笔不同玄沙白纸可对众宣白使远近共闻维那宣毕师以手指法座曰者个宝华王座原是人人有分但看信步行来自然脚不着地便登座拈香曰者瓣香瑞气弥腾祥云普覆祝延
今上皇帝万岁万岁万万岁伏愿慧日恒明华封时祝者瓣香鼎调盐梅馨分优钵浩荡难名尊贵无价奉为满朝文武鹓班鹭序阖省官僚本郡本邑大檀请主远近善信伏愿人人获吉祥之庆时时饱法喜之休者瓣香多年培植一旦拈出致使根栽铁树花发金炉明明眼界豁开隐隐鼻孔塞断供养南岳传来三十五世现住云间超果寺本师上费下隐容老和尚用酬法乳之恩维那白椎曰法筵龙象众当观第一义师以拂子挥曰当阳钝置犹属梦汉今日战场中还有交锋不避者出来与山僧相见僧问昔日天童明个事重来超果更相亲祖印高提临显净请师点出玉麒麟师曰春风觌面传新令曰临济宗旨超格外花开铁树任纵横师曰昨从剡曲过看得好山水僧便喝师曰喝后事作么生曰喝散白云千万片更从何处定乾坤师曰争似瓦砾堆头神光万丈顾大众云见么问如何是第一义师曰赵钱孙李曰龙袖佛开全体现师曰引不着僧便喝师便打问宝座高登人天瞻仰掣电全机请师宣演师卓拄杖曰向者里荐取曰十方坐断双眼豁开师曰也未梦见在僧礼拜乃云山僧素性落拓既无黄檗威仪亦无百丈风味本拟卜筑深山潜踪萝薜既落者行门户敢言意在等闲记得临济大师谓普化曰我欲于此建立黄檗宗旨汝试为我成褫化珍重下去克符后至师亦如是言符亦如是珍重下去后三日普化上来问讯次化曰和尚三日前道甚么师便打克符亦上来问讯符曰和尚三日前打普化是甚意师亦打者便是临济大师建立黄檗宗旨了也山僧到者里亦无他意只欲建立本师宗旨且道如何建立拈拄杖曰只者一条拄杖商议不得名言不得触不得背不得毕竟唤作甚么当时志公挑出剪刀长汀拖开布袋以至嵩山筑灶以生天云峰飞空而破阵及慈受解虎云门化龙似乎钵盂安柄空烦施设争及山僧只凭一味本色现成拈来却也雷轰电掣月白风清有时放下处全是提起未入门时与他一顿了也有时提起处全是放下打得血淋淋地何曾动手者便是山僧建立本师宗旨了也今日大众试为我成褫看以拄杖卓一下曰外明敲破阎浮梦放出阳和别有春维那结椎曰谛观法王法法王法如是下座。

　　上堂师曰人寿不多百岁日光阴迅速过驹隙方才炎暑忽惊秋九月临期又初一山僧看来者个初一也无凭据若也五行未出难逃晦朔若也三际全空不存时节大众要知初一的下落么竖起拂曰若也见得山僧手中拂子便见得混沌以前的甲子若也见得混沌以前的甲子便见得山僧手中拂子即者拂子鼓铸阴阳出生万象能变能化能古能今延旭旦为长年不妨久远促长年为旭旦只在刹那无寒暑现寒暑显全机之妙用历春秋不涉春秋还寂灭之真常所以拂子放也全彰世界收也平沉大地拂子即日子日子即拂子真是无异无同无二无别但他展拓本地风光具足游戏三昧所以道欲识佛性义当观时节因缘时节若至其理自彰今日既然九月轮来如何当面蹉过复竖拂子曰大家无事莫颟顸正好开眸仔细看喝一喝。

　　重九上堂师曰山僧来住萧条寺截断红尘白水泉野旷天空难到处桃花名在落村烟清池侧户萝薜交窗幽闲僻静庶几绽藏喜得同参去侣每日与我盘桓十分忘其寂寞可谓眼界俱宽寻常樵斧田锄身力不惜闲即鸣槌听磬意兴悠然看来庭荒屋静正好舞迦叶之衣云厨空锅冷却好坐杨岐之床雪况今遇登高佳节毕竟何以遣怀且举现成佛法以当一彩两赛试看白露与蒹葭齐色海棠共丹桂竞芳蓼红点点渚碧澄澄法眼三十年前作境会终不是今日不作境会亦不是复举临济大师上堂曰大凡演唱宗乘须一句具三玄一玄之中具三要有权有实有照有用汝等诸人作么生会后汾阳颂曰三玄三要事难分得意忘言道易亲一句分明该万象重阳九日菊花新今日佛法汾阳道破了也诸人识得山僧住显净以来那一句不是玄那一句不是要又要识得山僧住显净以来那一句是玄那一句是要若也检点得出觑得山僧面孔正好来吃痛棒若也检点不出觑不着山僧面孔也正好来吃痛棒良久曰如何委悉昨夜大虫戴纸帽俨然白象月中行喝一喝下座。

　　结制上堂问云水并集峰木交攒请师登座如何是利生事师曰方布慈云洒甘露不期杲日正当天曰和尚分上又作么生师曰蚯蚓撞着石敢当一辊跌来没交涉曰猛虎崖前叫寒雪万山老树白蓬松师曰山僧听不着僧便礼拜问垂钩四海意在深潭忽遇狞龙作么施设师曰因风吹火用力不多曰恁么则倾湫倒岳去也师曰脚跟下大有事在僧便喝师曰乱喝僧又连喝师便打乃曰诸方结制动依旧例大约褁粮备方可群衲聚规模像而后措置行山僧独不然以本色汉行出格令不蓄一粒米供养十方罗汉不悬几张床容纳大千世界地步既宽施为自别恒使瞿耶与新罗斗额长见古佛与露柱交参竖宝云幢于淫妨酒肆遵羯磨戒于渔钓屠刀有时喝退赤肉团上无位真人有时扶起胡思洞里金刚大士或动或静我无差逆行顺行人不测四棱不着地八面觅无门此是山僧不结制而结制的消息也大众还委悉么如未梦见以拂子作打势曰山僧不妨重拈须弥槌打破虚空鼓我既勾动知音和声相送大众应声前侧耳勿得空过太约荆棘先教斩开不许猢狲种树琼枝亦复捻断谁容蛱蝶攒花到者里人人冰心雪胆始能盖色骑声时时铁额铜头自然超群拔萃虽然如是还须煆过岂不闻烹佛烹祖真炉鞴千槌百炼恶钳锤今日安禅已定其中结制一句作么生道不从一六从头解千手大悲难漏泄下座。

　　解制上堂山僧无制可结今日解制亦无制可解以山僧本是撩天索价只要诸人实地还钱从上住院不恋窠臼甚有横杖入万峰不令人知者山僧不妨露个转身消息今日解制后且道向甚处去良久曰本是出头天外客也应到处可为家拽拄杖下座。

　　陆梦明广文请上堂问行住一句即不问目前事作么生师曰脱壳乌龟飞上天曰更有事也无师曰道破了也乃曰遇缘即宗可以行可以住理无定向可以来可以去道人丰标不同世俗砺操一芥壁立万仞鬼魅不得而攀龙天无由而觑打开华藏玄门谁容措足踏断毗卢佛顶何处藏身只凭象玉蹴踏一任纵横独许狮子游行原无顾忌不是华林难登虎穴若非径山谩逊龙宫梦明陆居士摩诘现身寄迹宰官自住显净竭力弘护山僧解制辞别居士极力攀留且道在山僧分上又作么赖有一双穷相手未曾轻揖等闲人喝一喝下座。

　　佛成道日望台庵监院设斋请上堂问竿木随身信步行灵机觌面妙相承今朝觌面即不问未审那个是知音师曰瞎眼波斯识宝珍曰惊群须是英灵汉敌胜还他狮子儿师曰且谩自夸僧便喝师作掩耳热曰顶门有眼通霄汉足底无私任运腾师曰出山僧圈缋不得僧拂坐具归位问昔日皇宫生悉达今朝腊八始开眸且道是同是别师曰荐取未来时曰和尚分中作么生师曰云横月露曰法身不在此中藏且向深山度几春师曰闲言语问五家宗旨即不问临济门庭事若何师竖起拂子曰三玄三要又作么生师以拂子画一画曰分明玄要蒙师指彻底掀翻又若何师曰汝未是其人乃曰禅中大宗匠取法释迦文今朝腊月八明星道可论后人见此逗漏有赞扬者有呵斥者总同梦语且置勿论只如明星一睹大开眼睛遂云一切众生皆具如来智慧德相但以妄想执着而不证得因权设方便初于鹿苑园终至跋提河法会重重广宣性相弥满龙宫堆积沙界尘说刹说说不能尽乃至为法得人使代代相承总无别法只将明星消息头头上显物物上露也即今大众试看干之下坤之上中间万象森罗若僧若俗男女等毕竟是什么物以拂子打圆相明星消息亦逗露了也只要诸人放开眼睛一觑觑破拂一拂下座。

　　顺治丁酉三月初三日师受浙江绍兴府会稽县檀信陶太史履卓等请住吼山护生禅院。

　　佛殿拈香云者炷香信手拈出明明显现千百亿释迦均沾一缕八万四千毛孔出青莲花香。

　　伽蓝云者炷香为现在显应圣众以为众愿力使我大众不缺四缘。

　　祖师堂云西天东土诸祖者个狠如鸩毒的气息薰破伊铁面门。

　　据室云山僧到此眼突背后口挂壁上直教来者无处相见见之不识识之不见卓拄杖云见么。

　　当日护法陶水师岸生设斋请上堂师召大众云山僧从延庆到护生曾动着脚跟也未良久曰疾焰过风迅流渡海饶他五眼圆明也窥山僧脚跟不著者便是从上诸祖机机相应心心无二不啻水乳孚合即汝诸人从无量劫来直至今日从前许多劳攘又向什么处去也以脚打地曰沤生沤灭江还碧云去云来天自闲复举天童师翁为洞如耆宿及先辈陶护法招住此院时老人毫无奇特只是每日不肯放过有时一棒掀天有时一锄开也大用现前风标独异今山僧为法侄显公赤心片片绰有古风水师岸生诸护法奕世冠裳忘其贵介冰心铁骨行其所难同请山僧愧无塞责只将师翁一派相承家法大家朝夕遵奉以为规则岂不闻雪峰自备饭巾甘作饭头岩头手持木杓甘为典座乃至地藏种田保福签瓜洞山负柴妙喜出净皆甘澹泊不辞辛苦今日大众吃常住饭做常住事不但不负自己庶几与天童家法相应且道如何是相应一句竖拂子云为法能怀风穴痛滹沱振起旧家声。

　　四月八日上堂师云今朝四月八摩耶生悉达我欲笑悉达如何不自惜又是一番来未免堕狼籍恶水蓦头浇柴头火眼赤今日大众作么生方不辜负悉达去欲讨好消息先换旧时肠木郎亲为父石女依为娘　地一声时毛孔彻骨香不用九龙水沐浴也清凉下座。

　　结制上堂问制结曹山选佛科大机大用镇群魔当阳独露人皆委袖里藏锋事若何师曰倒数二三成七八曰指点分明人易会舌头翻转许谁知师曰自有人证明曰狮子窟中哮吼象王殿侧奋威师曰未许你在僧便喝师亦喝问曹山师子吼龙象尽交参威震大千句当阳请师宣师曰螺蛳尾底做道场曰满盘俱托出谁是知音者师曰傍观者哂曰和尚莫埋没人好师曰你识个什么曰某甲礼拜去也师曰空磕破汝髑髅乃曰冬来霜飞叶落敢言御寒无术以拂子打圆相云拈出者个大炉虚空较看犹窄复以拂作拨火势云拨开弥天烈焰谁不通身俱热若是不知忌讳未免焦头烂额复举赵州在火炉头曰我在南方三十余年有一无宾主句至今未曾举着今日老僧举着且道是有宾主句是无宾主句不可一味儱侗以了平生掷拂子下座。

　　上堂僧问西祖门下壁立万仞祖令当行坐断十方和尚将何表示师曰贫婆照水镜面目倍分明曰一句迥然开祖胄三玄戈甲振丛林师曰你未会得在问世尊初生事如何师竖拄杖曰拄杖头上现身了也曰云门打杀是赏是罚师打曰且道是赏是罚问如何是第一句师曰火里蝍蟟贴天飞曰如何是第二句师曰夜到霜深雪满天曰如何是第三句师曰者一句不与汝道破曰当阳三句蒙师指脑后一槌事若何师连棒打退乃曰极省力最现成头头显现名不得状不得处处深藏谩道拈来任我行一句临机难下口句前句后惹人疑几个当阳解中彀曹山不是爱颠酒白棒偏敲逐块狗筋斗会翻百尺竿变作金毛狮子吼狮子吼时声若雷魔外闻之皆拱手丈夫志气尽轩昂锦标争夺肯逊后会得露柱笑呵呵两眼放开空宇宙。

　　上堂从上祖祖相传原无定法不过见你舍灯觅火即为拨转若也识波是水便为证据可见弄活狮子不是捏死蛇头诸人要做性躁汉立地讨分晓老僧即不囊藏被盖亦不移花接木便举个现成境界为汝点破如汾州无业禅师来参马祖便问祖师西来如何是密传心印祖曰大德正闹在且去别时来师方出门祖唤曰大德师回首祖曰是什么师即言下知归如久客还乡相似遂礼拜祖曰者钝汉礼拜个甚么者岂不是不费一毫气力一唤便唤着的样子也师遂左右顾视大众云诸人会么不借陈仓暗渡去一条大路直如弦以拄杖卓一卓。

　　冬至上堂问群阴剥尽万象为新未审是何祥瑞师曰石龟水面行曰霜花连夜发枯树尽回春师曰有个石笋抽条汝还见么曰总不恁么见时和尚作何话会师曰三十棒少不得僧礼拜乃曰群阴剥尽一阳初来天道人事十分称怀只者中间有个旋乾转坤的线索大众也要晓得复举僧问古德冬至后日长多少德曰长一线又有僧问古德冬至后日长多少德曰一线长者二尊宿虽是断贯索缚定神旗毡拍板敲出鼓声只是中间线索且道落在甚处竖拄杖曰好看杓柄斗星换放出金乌万象辉下座。

　　延庆寺固心耆宿同当家觉净师设斋请上堂问龙象同居无畏堂几多牙爪露锋铓请师一点翻身转哮吼惊群播大方师曰急水滩头滚绣毬曰风行草偃水到渠成师曰通身打湿也不知僧便喝师曰喝个甚么曰风行草偃水到渠成师曰也是赤土涂牛奶问觉海老师请和尚唱无生曲还许学人凑拍也无师曰波斯嚼生铁曰一句顿开千圣眼三千里外绝淆讹师曰塞断汝咽喉僧便喝师便打又僧出礼师竖杖曰我拄杖头上前三三后三三句汝会么僧无语师以杖擉退问格外玄谈为寻知己学人上来请师一接师曰四空天中有那吒八臂撞碎帝钟汝还知么曰惊群须是英灵汉胜敌还他狮子儿师曰谁是其人僧便喝师曰喝后作么生僧即归位乃曰天寒冷寂寂喜得故人来时请登高座惹人笑满腮堂内且置只如堂外为甚烧火的不觉擎柴蒸饭的自然淘米乃至池边挑水阶前扫地可谓本色汉现色身三昧日用中转根本法轮不假外求得大法利若乃向曲录床法座前举古评今着语下喝进前退后指东话西皆是禅和不唧溜笑倒云居土地殊不知但信得自己有家宝还他本色真操履岂不见僧问赵州一物不将来时如何州曰放下着僧曰一物不将来放下个甚么州曰放不下担取去如今诸兄弟且不要理会担取去且要承当放下着顺逆境风相值时一味忘怀且休去休到狂心都已死十年缄口无多语臭糟瓶儿方打碎琉璃碗子亦抛弃惹动龙天先点头好花供养散如雨自然撞着赤须胡特地为他还证据卓拄杖下座。

　　佛成道日上堂师曰奇哉释迦老子六载未曾利市撞着腊月八来贫人获宝相似抬头一见明星庆快一生大事今日诸仁者纵未见明星难道不见白日纵未见白日难道不见青天见则一齐俱见若也如是正是瞎汉必须得大悟了大法显大机行大用如金翅鸟擘开四大海水如蟭螟眼藏纳须弥卢山世界不由混沌分乾坤尽从眼睛出较释迦老子睹明星有甚差别然虽如是又要识得雪山多年辛苦力能如是今日诸人又作么生要铸纯刚真铁骨先须冰冻不知寒。

　　解制上堂曰九十长期无端画地为牢百年短晷未免连天作梦既是出家儿应为伶俐汉谩随人事分去就剔起眉毛且自看看得当初来时原不曾穿着别人半领衫即知今日住处亦不曾吃着常住一茎菜赤条条空索索不必天台问石桥明历历亮堂堂恰可邮径探云石山僧恁么话你诸人会么会则剑刃上走方见无人识得渠会则灯影里行不怕出门便是草静动本无二相来去更亦何拘复举临济上堂曰赤肉团上有一无位真人在汝等面门出入未证据者看看时僧出来拟问被济捉住曰无位真人是什么干屎橛观他肘后神符指挥如意放去较危收来更速汝等诸人要见无位真人么不但面门出入竖起拂云在山僧拂子头上安身立命向东一拂云东海龙宫方应供向西一拂云西牛贺洲却打盹向上一拂云须弥顶上击金钟向下一拂云大洋海底敲铁磬复以拂子向中间掷下云游人去后无消息留得云山到老看诸人向拂子头上见得无位真人出身处么喝一喝下座。

　　居士为师庆诞请上堂曰从来一味只寻常不解随时做生日多谢同参特地来拜者拜兮揖者揖谁信老僧四大外乾坤翻转虚空窄。

　　元旦上堂问旧令新条即不问阴阳不涉事如何师曰乾坤添秀色曰一声爆竹虚空碎石柱花开格外新师曰不劳赞叹又僧出便喝师曰喝个什么曰觌面春风起当阳动地雷师曰何不再喝看曰泥牛吼处千峰秀木马嘶时万树荣师曰何不再喝看僧拂袖归位又僧出师便打曰你晓得打的意么曰早已看破师曰看破个什么曰晓得和尚有者一棒师曰莫作棒会好僧以坐具搭肩而出乃曰人情恶旧喜新却也怪他不得屋爱新住衣爱新穿山爱新翠花爱新开然虽新爱未能凑巧今日元正启祚万象维新山僧既遇新景致也要行个新条令德山棒临济喝且置一边赵州茶金牛饭也要吐却但即据诸人现今好个新新真面目元来不是旧时人诸人会么如不会好转身礼拜露柱去也。

　　辞吼山上堂问居士挽旆而留和尚携筇而去毕竟还有宾主句也无师曰闲云恋野鹤曰如何是宾中主师曰水不离渊曰如何是主中宾师曰山自出树曰如何是宾中宾师曰眉丝乱聚曰如何是主中主师曰脚跟不动曰宾主当阳已剖露临行一句又如何师曰去曰水向石边流出冷风从花里过来香师曰错乃曰喜得相逢皆达士高风清意兰相似殷勤独与衲僧交可谓善能作佛事招住幽刹已成保社任我所行无不适意有时摩竭窟中探海只在檐前有时楞伽石上看山不离窗外骑白象于水边普贤无异钓金鳞于波上船子亦同且引衲子之来归复获檀信之送供可谓山缘人缘俱处其胜洵如雪窦老和尚所云深为本色住山人喜也但念古人无有常行而不住未有常住而不行山僧今日曳杖而去欲问大众且道曾动着脚跟也未呵呵笑曰来去若将颜貌看恐终对面隔千山喝一喝下座。

　　师至虎跑石公和尚请上堂问竖起也龙吟虎啸放下也月白风清且道不竖不放意旨如何师曰虎跑泉水甜如蜜曰谢和尚师曰也不消得问大慈一会两个古锥龙象交加法筵添瑞如何是添筵法瑞处师曰脑后与汝一槌曰二枝嫩桂合脉亲荣且如临济洞宗相去几何师打一圆相曰总在里许曰左抛右掷仗谁恩力师曰矢上加尖曰机轮转处作者方知今日转身一句是何三昧师曰背后有人笑汝在僧便喝师亦喝曰人到大慈意气闲师曰闲言语乃曰若论第一义谛本无凭据随处拈来分明显露即如是非当场便从是非捉破所以初祖道不睹恶而生嫌不观善而勤措达大道兮过量超凡圣兮出度无是非处不妨是非沤华浪里戏金凫鼓是非处全没是非电影光中骑铁马诸人还会么以拂子打圆相曰近来多少之乎者也都被山僧消释了也宾主交参无个事圆光一道笑怡怡喝一喝下座。

　　小参

　　晚参剑逢识者贵莫邪琴遇知音羡子期今夜菊水道人来人香山之社涵宇居士擎出上方之斋趁此良晨正堪问道不见南泉点出牡丹陆亘有省晦堂指闻木樨山谷了然笑倒杨大年惯作狮吼奇哉张无垢撞破蛙鸣显净门中超群居士看来眼眼相觑恰似手手无差不炊吕生之饭梦熟一世可饮赵老之茶庆快平生道契既投玄赏自异不少裴公具眼鉴黄檗尽堪苏子把袂话参寥从此千里同风三生会石即不问日用得力一句作么生道以拂子挥一下曰禅客相逢频举话间翁到处只拈香。

　　中秋小参寒山云吾心似秋月光明常皎洁者两句道破了也人人心中都有这段光明可受用如何只向空尘影子里逐色寻声以致埋没家珍难逃定业一旦风刀解体百苦攒身死去也吞铜饮铁再来也拖犁拽耙那时方悔袈裟下失却人身晚矣众兄弟须如金翅鸟展翼翀天狮子儿出声吼地岂可今日只如此明日又如此应知大事在生死立地须分晓也无别法只看寒山光明皎洁便不蹉过今日中秋应时及节还知心月落处么斫却月中桂清光分外多。

　　小参若据大道大道忘言但以婆心不妨饶舌云门曰干之上坤之下中有一宝秘在形山今日大众也知自己有一个千金不卖的家宝么若也镜上寻头衣外索珠便不是了也所以僧问祖师如何是西来意祖曰即今是甚意可谓睹烟识火不须向外寻也即如诸人眼何以见耳何以闻口何以谈足何以奔上床时何以脱却鞋洗面时何以摸着鼻岂非一道灵光本自发现不假安排自然合拍但须大悟一番方受用得他着不可徒认见闲觉知为自己也我中峰祖因有肉团缘虑识神灵智要料拣分明的话试看烦恼时者欢喜何处去也欢喜时者烦恼何处去也拣择得如明镜杲日则不见喜而喜不见嗔而嗔不见圣而增不见凡而减不见悟而得不见迷而失与三世佛祖同鼻取气变粪尿坑为香水海易荆棘林为栴檀树只在弹指便已成就如儱侗昏迷胶盆漆桶未免业识茫茫随境漂沉大众珍重。

　　小参天上富贵人间慕人间富贵天上唾世乐纷纷未可贪大须着眼莫莽卤逐日茫茫声色牵轻盈柳叶随风舞我笑伎俩百千般半是腥膻蝇偏顾不知为人得几时饶他百年等朝露况且人事杳无凭得失祸福来旦暮每见骨肉欲生离一入黄泉谁依怙梢头却是一场空何不知几早省悟若是伶俐丈夫汉好样应须参佛祖余今宝藏为君开奏凯无烦传露布直截还乡一曲歌迦叶琴兮禾山鼓其中消息会听得五五分明二十五。

　　僧剃落小参在家容易出家难草鞋偏着破烂残口粮日日檀施得算到消磨未易餐看来不是铜头铁汉未许袈裟搭在肩今二学者从武林闻余名访慈过嵊来到此间欲山僧手里了断生死余观其年甚茂因为剃度虽然如是出家二字未易承当净名云发菩提心是名出家彼如哑羊驱鸟与夫名字比丘固不足论即能挑匙展钵修习梵戒亦未名为出家以其执律守缚非发菩提心也即能讲得十二部经大通文字亦未为出家以其多知多解非发菩提心也即能遍参诸方机锋流水善打口鼓亦未为出家以其习业现存终非究竟非发菩提心也会发菩提心者心即菩提迥绝诸有出四生家出三界家真出家儿也汝二人会予意否如未会不妨道破以助汝参究作么生是发菩提心聻暑极阶檐热风来殿角凉。

　　荐亡小参成住坏空难逃劫生缘母子终分别幸有佛性是真常一道灵光无间歇单门净意出东阳长斋道装绝尘业一旦临行撇幻躯令嗣晓然供荐设净意意根本清净妄想从来无处觅恰好大开绀目眼看破弥勒无法说。

　　小参山僧结制一月事事家常欠缺大众澹泊能安感得人心喜悦从此遐迩闻风设供殷勤未绝明知寺苦年荒不期团头共啜虽是龙天密护多谢檀施力竭且礼龙象参堂不异南询时节还请开示当阳我无金针秘诀只有白棒当头胜过快刀直截若向棒头吃着管取虚空迸裂现出无位真人妙用纵横自别分明迦叶衣披却看达摩履挈摇开海底铃声游戏空中鸟迹印定万象森罗穿作眉毛丝结今日来参大众根器原无优劣荐取觌面当机母负重重分泄以拄杖卓一卓。

　　为范太君净种对灵小参师以拂子指曰厮儿只眼不通风大梦纷纷谁得空归去能同月上女不妨纵步返鸿蒙太君生平冰操劲节贤于荻画丸熊今岁吼山相见已知道力颇充何期一旦缘谢卸却罗笼令郎碧轩居士风木怀悲请山僧说法荐度所贵太君只忆自家分上曾分得清净种子至今不落阴阳地上尘沙不能染其根风霜不能侵其色可谓一枝花发清香远不让金池上品莲复喝一喝。

　　中秋小参光阴真迅速仲秋值月半便是极现成第一则公案天上月正圆人间叫月半一个广寒宫分开作两段一段桂花影清香遍内院一段捣药声玉兔常为伴平等两分开东西各自管却怪恶修罗将光手掩乱不见月天子我将嫦娥唤唤来无别事算月圆月半今大众会么请从公剖断以拂击一下。

　　除夕小参今日廿九日古人称除夕老僧无别长亦不拘旧例不管烹牛众分不管留灯独守不管王老烧钱不管儿童爆竹只思一年尽于一日一日尽于一夕可不惧哉所以古德特于此夕说法似韩信领兵藉护身符卢医救病赖活命丹今夜老僧无说法只要诸人自警策起身曰会么。

　　何卓雪居士请小参秋光澹澹秋叶青青荷花香气尤更动人便是物物上彰头头上显何消再鼓两片皮堕入葛藤今居士为傍观者请通一线老僧便学忠国师说老婆禅去也释迦老子说法三百六十余会末后拈花以至五灯差别总收归心地法门以心外无法法外无心心若现在则六根门头眼不着色耳不着声一一不着似月行空似风过树所以心眼圆明便是脚跟稳当能行者必定能知即识见地能知者必定能行即见操履可见操履从真实见地来不得分作两橛今居士等还得行解相应么更有一句岩前石虎声声吼听得分明总不妨一喝。

　　顺治己亥正月十五日师受杭州府檀越韩应觉等退居西湖白莲洲留锡禅院。

　　元宵小参今夜元宵夜时人称月半独我出家人不在光阴算咬碎栗棘蓬跳出金刚圈二仪不得收五行那得管信是无事人阿谁受呼唤冷澹住西湖华灯无一碗幸各回光看其光本充满烁破大千界明明好把玩此夜团圞头所喜皆良伴我唱信口腔声声似中窾借问知音谁请各自判断。

　　檀越韩圣瑞为令嗣对灵小参曰浮世光阴日影长灵山端的是家乡抛离皮袋多清净更莫沉迷入梦场圣瑞居士与令嗣明幻皆夙世道侣故今生聚首不同人世父子所以临危时特说警切语令明幻挺脊而坐点头而去今请山僧对灵说第一义谛以顿离生死法遂竖拂曰即者拂子头上说不得生说不得死说不得迷说不得悟说不得圣说不得凡可谓坐断十方空诸所有者是诸祖安身之处亦即是明幻安身之处遂拂一拂曰明幻汝还承当得么若也承当得去从今步步家乡路放出优昙劫外香。

　　众居士请师三昧庵小参士问今日恳和尚慈悲与众弟子通个消息师打曰无者消息僧问法不孤起仗境方生道不空行遇缘即宗今众居士勤请未审说何法要师曰桃红李白传消息曰处处绿杨堪系马家家有路透长安师曰只道得一半曰如何是那一半师曰者一半要你道僧便喝师曰再喝看僧礼拜乃曰善哉武林多护法丛林处处作金汤兹他里仁尤更美挺生摩诘迈寻常捐赀鬻地成新构庵名三昧即莲房朝夕磬声常礼诵不特贡献绕慈王仰止高风历代祖悬像请赞倍辉煌尤参本参能奋厉相期了悟续灯芳我为久闻来随喜遂留信宿喜扬扬特请当阳重开示殊不知说个无说已郎当复举唐时裴公镇宛陵时入一古寺见壁间挂祖像便问僧曰高僧真仪既存其人面目何在僧不能答遂举出吾祖黄檗禅师师到公遂举前话问之师朗然呼裴休一声公应诺师曰即者应诺的面目何在公如梦得醒便曰弟子见师多矣未有如吾师将髻中明珠一直与人何为人克的如此观此则知裴公果然直下承当黄檗本色草料如九转灵丹膏肓立起今此方传到山僧尤更灵验遂高声呼云众居士众无语师曰山僧极喜众居士如维摩嘿然分明皎月在潭十分光彩已露何故聻离句绝非声色外机投岂在舌根中。

　　朱瑞明居士为外祖母翁氏八旬请小参美景最难逢良缘不易就曾向灵山亲授记方能动念皆如意朱瑞明居士为外祖母翁孺人请山僧取名开示今当八旬诞期政值三春花粲天助休征人欣具庆山僧独将拂子头上移来华藏世界变出功德云庄严具如意宝遂挥拂曰以此祝翁孺人还承当得么复举天童师翁老人尝云年年看青山岁还如旧人若悟无生便是无量寿今孺人若能直下五蕴俱空三际坐断不须经历诸行门证取圆明常自在复挥拂曰今日十分狼藉。

　　为昆玉吴居士对灵小参人生处阎浮身影同闪电了悟重丹霞选官宁佛选屈指三十年特来喜会面相信问禅语多情觉缱绻自后苦参商每会必设饯予识根器佳朴实见纯善且复渊识深未肯让笔战蚤知落梦场何必圭角炫卖薪固才子涤器亦名彦吹箫忆子胥市乞亦非贱公意如达人啸歌通一线不料客岁病今春披素练我以法眼观公须惟自荐见闻觉知性一一无更变随念业增业返照见非见即将旅泊亭换出宝王殿出入主人翁逍遥真可羡因命诸清众梵呗作拜奠料公必点头不止仅排遣试看四大空万缘能再恋清泰本故乡栽莲花片片呜呼公有灵莫辜予方便。

　　初到留锡示众头不顶天脚不踏地光烁烁露堂堂倒骑狮子上昆仑惊煞野狐尽躲避遇着具眼波斯将四面田园和中心树子一齐断送山僧了也山僧只得全主是宾全宾是主分将兜率内院变出毗卢楼阁可笑可谭可行可住因笑昔日老龙山道又被世人知住处却移茅屋过深山大似关门吃饭有甚用处山僧即不然竿木随身逢场作戏且道如何是作戏底句数间小屋藏风月啸傲何妨夸得意。

　　策眉禅座请小参曰灵鹫拈花顿悟法漏泄西干老胡面壁直指传流通东震自后万象森罗原无两印五宗差别总归一源但法道独盛于济宗门庭原出于高峻岂不闻黄檗粗拳打着临济面门遂致临济痛拳酬还大愚肋下政是南山云北山雨率尔协应亦是牛头南马头北丝毫不犯故师家利用妙在钩锥学人器成全藉炉鞴所贵勇猛不退敲唱相随不可颟顸会去若能箭箭中的拍拍合令不难逐电追风将困驹化为神骏亦可腾空劈海即钝鸟变作金鹏会么卓拄杖一下归方丈。

　　为霖调顾居士对灵小参云生必有死亦人常事然不因身生而生不因身死而死受嘉孝子丹臣孝孙请为霖翁顾公说法山僧法已说矣还见么还闻么山僧知老居士皈礼莲大师颇信佛乘好喜舍好放生虽是儒修广诸梵行尤以阳明先生一脉躬自负荷遂频却征辟甘安澹泊以至四方闻风之士景仰师表户不绝履公亦应接不倦迩来抱病依床谈笑自若预知将别奄然而逝山僧看来晚年著作寤寐劳思未免堕在文字禅以意根领解不能如庞老空诸所有以破蕴界还会么君今四大已抛母着旧时意识喝一喝。

　　怀远禅座设斋请小参师竖拂曰只者照用宾主杀活同时蚤已展演了也如未荐取不妨分疏参父母未生消息向威音那畔承当未兆形名那存踪迹通方作者即知建立乖真达本之人惟了归元无事遥稽西祖四七不解上堂即观东来二三何曾聚众风穴单丁独住政可亲参汾阳六七同居遂成法器山僧向年两处住持近独五载退隐不过目视云汉啸傲湖山狮子游行不求伴侣如是而已怀远公向在先师尧峰会下蛇头揩痒虎口捋须必谙斯旨且道超过岩头末后句玄要纲宗又作么生卓拄杖下座。

　　孙震西居士为荐先考请师对灵小参云记得留斋二月春欣然听法笑谈亲别来岁月如弹指惆怅玄宫见故人遂以拂子挥曰者里展开恒沙佛世界中有西天东土诸祖一一光临将宗五居士来时面目说破了也如未洞悉山僧不妨口鼓再为打破教中云光音天人初下阎浮染指清泉口餂甘露致身重浊不得飞腾遂幻生夫妇男女广衍父子兄弟然合必有离聚即是散如云过山山不碍云如月落潭潭不留月所以诸祖觑破寂灭为乐宗五居士平昔善根颇佳禀受现成佛性好鉴前车覆堕一番病苦蹭蹬不得去后妄思仍前忧喜奔竞惟凭拂子头边参入金刚大定自然超脱沉轮花种菩提清净今日同会灵山宝藏打开无剩复以拂一拂下座。

　　丁枚臣居士为室沈孺人请对灵小参僧问随方展演犹落今时把住关津不通凡圣作么得利生师拂一拂云拂子头上照用全进云但有言说都无实义三藏十二部教还是世尊语否师云脚下看进云今日请和尚说法沈孺人毕竟在什么处师云露滴秋花分外明进云某甲不然师云汝作么生僧拂具归住师云我知你伎俩了也乃云假借幻身谁得守百年弹指归乌有但从不借悟真身一段辉光今古透以拂子摇曳云只这拂子竖起也色非色放下也空不空阴阳不涉三界无处妄分生灭顿超七趣何由轮堕孺人向者里觑破得来豁自己之法眼承当得去露自己之法身以自己之法眼明自己之法身镜对镜以生彩水投水而无垠万象平沉那见苦乐本分灵通自然超格华藏界凭我登高金刚台任君游戏复举法华经云说是法者难闻是法亦难今日既喜得闻应生庆幸然谁是说法者谁是闻法者定盘星上旋风转红线绳中闪电行。

　　为子聘张居士小参僧问黄鹤一去白云悠悠去即不问今仍在否师云杖头指出逍遥路进云列宝镜于当轩胡汉俱现如何是无生而生师云他自点胸点肋进云印寒潭于秋水远近皆明如何是生而无生师云不烦注脚进云生死了知皆幻法不须原上更招魂师云无烦特地乃云人生泊旅梦百年弹指顷从来彭殇一致究竟无分延促合必有离宁可悟无合无离之佛缘生必有灭应须了不生不灭之真性若论真性不论凡圣人人有分亦不计存没时时现前纵经尘沙多劫未曾移易丝毫复举道吾问云岩云脱却壳漏子向什么处相见岩云向不生不灭处相见道吾云何不道非不生不灭处相见观二老彻底逗漏不烦山僧饶舌兹因檀越程叔张公为令嗣子聘仙逝请山野说法因忆子聘两年前特来留锡求说出家之法山僧曾道真出家者只在清净一念里不在色身形貌上色身属梦幻终非我有离其梦幻是居士出离生死之身今能回光返照见本来身否竖起拂云向者拂子头上不受纤尘虚空逼塞是诸佛诸祖藏身处亦是道吾云岩说破生灭处亦是山野指示一念清净处向者里七通八达便见辉腾今古不为五蕴之覆藏把定乾坤谁受三界之拘束天宫尚不去人世复何爱到此踏破华藏门一任游戏莲花国向日发意出家今日无家可恋便趁休歇静时了当本念清净既非以金博金有烦转换却如以水投水何等现成如或神识仍迷母乃轮回负堕试看暗室千年也只一灯照破复以拂一拂下座。

　　天童老和诞日未出母胎度人已毕即知师翁老和尚未出世时闭门造车蚤已通行合辙故其上堂道过去十一月十六也只是这个时节乃至未来十一月十六也只是这个时节三世循环一印印定若也见得不妨将此印子一印印水流动变化一印印泥丝毫不爽一印印空虽然朕乖已露却是文彩未彰汝等会么只许老胡知不许老胡会。

　　师诞日张仲嘉程叔丁启贞韩圣瑞众居士请小参师云血布袋中不说妍丑沤花影里奚容庆赞但身心一如世间常住大僧宾主交参法社每重长者诸公亲近留锡竭诚供奉不减给孤捐赀右军舍宅且夙禀灵根笃信向上本地风光现前谁欠承当直下昔裴公美被黄檗一唤便一了百当甘贽被岩头一劄遂七通八达前人如是后人亦如是所以道打鼓弄琵琶相逢一会家公等试看指尖为甚人人只十个眉毛又各各分两茎宁非具足现成不欠毫忽于此信得及觑得破青幔儡索也撇得闺阁中物也舍得蓦地倒断料拣分明自然心心不异法法皆同展开超方眼目用得向上巴鼻不点龙额直捋虎须互换主宾圆融凡圣水到海川皆润下云起岩谷尽腾空即如山僧从腊底至初夏不知饭味然却似摩诘病不作病会借病而用大机似玄沙痛不作痛会因痛而明脚下生亦不贪恋死亦不恐怖流行坎止听其自然诸公为山僧庆诞虽感道谊但各人末后一着子毕竟作么生道看破人间无可爱会骑狮子恰天然(是年师示寂)。

　　　　　程叔张居士同令配超心请小参

　　师云邯郸尘梦勿得徘徊所贵智者万事心灰家珍人人本有从来不受尘埋面目荐取来时至今作用未乖试看洗面如何便摸鼻吃饭如何便伸手分明成现岂藉安排若也分晓即能石上栽花若未透脱且听德山一喝如雷。

　　与珂雪璨上座

　　先师在日珂雪久侍座下曾谓予已印证随住吼山留锡复卓锡匡庐三载后复来觐予甚喜之古人云佛法无多子久长难得人拈颂机缘俱能颖脱如佛果禅师云我侍者参得禅也。

　　付雪定潪上座

　　雪定上座侍予多年字雪定者欲其师天目雪中那伽定以风骨自高为僧中龙象也复参大梅幢兄针芥密契仍念予老病归留锡室中啐啄时不放过又上庐山住静三载寻念老朽古稀大诞同珂雪复至余今伏枕矣特写此意使与济上一脉纯然无间遂蓦问以三脚驴子弄蹄行子作么生道定便作舞而出即此便可接得从上种草因以拄杖付之作表信云。

　　嘱梅庵诸上座

　　特来亲近盟弘誓笃信南屏无别事只此堪传正法叩全提大用凭驱使。

　　遗嘱语

　　老僧平日倔强不要请人封龛落世谛套子去后用苍木汤摩洗毕便入龛下用方褥垫四围用绵裹炭长三寸若直叠至项贴身用小绵袄外用纱衣又夏衣二层外用旧黄祖衣头上用观音兜左手用数珠龛留方丈三日以不忍别大众也入龛时凡吾弟子同持大悲咒三遍。

　　封龛法语

　　先师老和尚常说你像个落拓仙我答云描画不出老僧今日仙耶佛耶圣耶凡耶一喝。

　　起龛

　　水流风动吾无来亦无去。

　　入塔

　　忠国师有无缝塔老僧亦有无缝塔落在南高峰北高峰之间却是金槌敲不开举龛入塔便封。

　　机缘

　　师在慈水夹田桥月下送天童和尚下舟童看月次师问云天上一月波中一月是同是别童云几回历尽三更月一字搜空万劫心师云一字搜空即不问即今斩缆开船作么生童云放你在船底下师云争奈分身原是月滔滔惯在浪头行童掬水泼之师一喝便行童对曹源师云录取者段公案三学师因记之。
嘉兴大藏经　虚舟省禅师语录


　　虚舟省禅师语录卷之二

　　门人超潪编

　　示众

　　示众一着血布衫自粪不觉臭嗟哉可怜生俗肠只仍旧幸有西祖来灵秘尽指授能以野狐涎变作狮子吼递传尊宿句一一宜穷究复举高峰和尚有四句示人曰海底泥牛衔月走崖前石虎抱儿眠铁蛇钻入金刚眼昆仑骑象鹭鸶牵内有一句能杀能活能纵能夺若检点得出一生参学事毕山僧也有四句木客夜来灯影行笑他猫食狗相争争如鱼儿我侬放放在溪边不近情这四句全杀全活全纵全夺若检点得出一生参学事毕且道山僧四句与高峰祖是同是别大须着眼看破始得。

　　师举五祖演道譬如牛过窗楞头角四蹄俱过了因甚尾巴过不得今晚各下语看维那曰明早倩灯笼替和尚通信师曰唤甚么作窗棂那以手指门曰和尚请出师曰还要问你牛在那以手抚师背师便打。

　　师问知客你又作么生客曰和尚老婆心切师曰这是古人的客曰一番提起一番新师曰你倒会兴波作浪客曰赖和尚证明师曰错问副寺寺曰今日事烦不与和尚道师拈拄杖便打寺便喝师又打寺又喝师曰明日捆起打六十拄杖你还喝么寺曰恩大难酬。

　　师举杜顺和尚法身偈曰陕府牛吃禾益州马腹胀天下觅医人炙猪左膊上傅大士颂法身偈曰空手把锄头步行骑水牛人从桥上过桥流水不流山僧亦有一颂红叶飘来白露稀篱笆且莫种蔷薇电光影里穿针线绣出鸳鸯傍水飞山僧将二大士一串穿却只是诸人不得作平实寻常会亦不得作奇特玄妙会且作么生会曹溪波浪如相似无限平人被陆沉。

　　示众龙蛇易辨衲子难瞒古镜当台胡汉俱现不见老赵州坐断十方未肯轻易登人门户然风闻有贼不妨巡官搜夜一日到一庵主处问有么有么抛砖引玉庵主便竖起拳早已竖降旗了也州曰水浅不是泊舟处便行果然果然州又到一庵主处赵州遍访知己不肯慢人又曰有么有么贵图宾主相见主亦竖起拳头岂是波斯献宝州曰能纵能夺能杀能活便拜者里便是上大人丘乙己若是尔小生可知礼也山僧若是做前庵主待它曰有么有么便曰无端无端待他曰水浅不是泊舟处便曰自是撑篙没好手若是做后庵主待它曰有么有么便曰当面不识待它说能纵能夺能杀能活便拜即向背上与它一痛拳庶几所竖拳头终不浪施山僧如是说破二庵主逗漏也要诸人直下了当不可向下文长留待来日。

　　示众若论第一义不在玄黄已剖之后亦不在声色未彰之前且道落在什么竖起拂子云向这里荐取便见拂子头上透脱两间坐断三际不落阴阳地上岂拘凡圣位中以拂子左一拂云这一拂移山搅海以拂子右一拂云这一拂打月敲云复以拂子掷下云踢翻雪峰毬敲碎禾山鼓到这里不但二乘亡锋结舌即使千圣齐来亦立下风现今拂子已为诸人说尽第一义了也大众作么生观若以眼观即是凡见不以眼观又同瞎汉向这里二俱不涉下得一转语便可与山僧眉尖相见如无则山僧自道去也平生不是惯饶舌为爱玄沙肝胆倾。

　　落堂从上祖祖相传原无定法不过舍灯觅火即为拨转若也识波是水便为证据可见活弄狮子不是捏定蛇头也诸兄弟从无量劫来不认法身只认色身我相坚固不用灵智惟用业识无明偏重如病患膏肓卢医难救中间若有兄弟要做性燥汉立地讨分晓老僧即不囊藏被盖亦不移花接木便举个现成境界为汝点破如汾州无业禅师来参马祖便问祖师西来如何是密传心印祖云大德正闹在且去别时来师方出门祖唤云大德师回首祖云是什么师即言下知归如久客还乡相似这岂不是不费一毫气力一唤便转的样子左右顾云大众会么不借陈仓暗渡法一条大路直如弦以杖卓一卓。

　　示众今晚知浴到方丈请山僧说茶话山僧只好举个诸人都晓得的公案聊为分疏以还茶钱昔赵州住院有僧参次州云上座曾到这里么僧云不曾到州云吃茶去又有僧相见州云上座曾到这里么僧云曾到州云吃茶去院主遂问为甚么到与未到俱云吃茶去州唤院主主应诺州云吃茶去山僧看来到与未到俱云吃茶去岂真花枝有曲直春色无高下但院主才疑着州复唤院主莫是从空放下莫是就窝打劫具眼禅和不可草草且院主才疑着州又云吃茶去分明陷虎机关在未许傍人说是非诸兄弟与山僧吼山共住若也识得赵州心肝始识得山僧面孔不然业识茫茫因循度日复左右顾视云还茶钱了也。

　　上供

　　天童老和尚忌日上供今朝七月乞巧日天童堂上众排立特地分班各爇香仰戴老人大道德独不肖行省时瞻几席为累他杖头棒债原是消缴不得一遇忌日尤愀然不乐不觉寸肠痛裂会将血泪和墨写作诗偈也知痛悼无端只为哀深考妣今日亲煮一碗脱粟饭擎在不断香中虽非美馔具陈聊具孝意供养大众还知我师翁和尚亲来受供也无以手指像曰祖父从来不出门全身面目十分近遂礼拜天童老和尚忌日拈香云今朝七月七率众同磕额特展肖像看尊容如旧识。

　　福严和尚忌日上供我师佛法电卷风驰我师道德山高水长不肖子原自寸衷常存况当三周俄及今日春深烂熳政是百花芬芳不于是日观我师登堂说法偏于是日为我师悬象白众时事既然相违谁不凄怆生感当时南泉为马祖忌日修斋应庵为隆祖烧香添恨今日不肖又且如何合掌云伏惟尚享福严和尚生忌生而无生那有生日无生而生岂无生日跳出阴阳五行数随缘居世陈年历蚤岁机前暗点头宁烦借舌方拈出不拈出却出格将手托起碗脱丘馨香笑倒华筵席傍观也应鼻头存谩道龟哥便眼赤。

　　奠林泉老宿林泉老道兄见弟通省么我来不著相君去不留踪四大云中影七情水面风今朝脱落尽杲日喜当空虽然如是我还亲觐拈香云一炷殷勤无限意更凭露柱拜芳容。

　　天童老和尚忌辰记得我师翁和尚上堂云生也全体现死也全体现生死与去来不隔一丝线恁么则今朝七夕又是全体示现时节纵有超格儿孙口吞佛祖眼盖乾坤似杨岐作女人拜也出不得他圈缋不肖省又作么生拈香云且将一炷频频爇聊表中藏无限恩。

　　福严和尚生辰今日恭逢我老和尚悲愿未了示现降灵之日不肖省不妨略为分疏既有生日先有生因何谓生因法性本来常寂静亦不高踞涅槃山流转法身尘刹遍犹如日月光回旋既有生因即有生本何谓生本投契师赀正印传虎头虎尾逞风颠全提照用无私处金缕衣披宝座前已悉生本便展生机何谓生机最嫌说法落廉纤巧手惟弹狮子弦听得声声唱别曲前山雨过万川圆若会生机可问生缘何谓生缘树种菩提花果全不须记录满新编承当觌体全身是世腊短长何预焉今日从源至委缕分花劈将我老和尚真面目十分漏逗诸人会么一喝。

　　天童和尚生辰前人曾说出家儿未可阴阳全拘束本命元辰知落处值时拜奠不同俗今日是我师翁老和尚降诞之辰也不是天垂宝盖地涌金莲只为桐棺山顶悟得情与无情浩然大均的消息便乃鸑鷟生来超别种祥麟育出异寻常即今诸人还见我师翁落处么若也未然不肖省略为分疏昔洞山问云岩老人和尚百年后忽有人问还邈得师真否如何抵对岩良久云只者是山踌躇岩云价阇黎承当此事大须仔细山后过水睹影方知消息不肖省有条攀条无条攀例遂拈香云只者是先天童来也月色更无山隔断天光只与水相连。

　　雪窦和尚忌辰老和尚道被诸方不留朕迹腾今耀古大用全彰泯异同绝来去令人无处趋向亦令人无处回避今朝正月初十分明面目现在谩疑拄杖一条深入青嶂勿谓芒鞋两只踏破白云应识无缝塔前虽然显露其实虚空窟里未肯隐藏大众即今欲与老和尚眼眼相觑心心委悉且道亲切奉重一句作么生道天上有星皆拱北人间无水不朝东。

　　奠虎跑石公和尚恭惟我法兄石翁和尚其慧渊渊其德谦谦闲气独钟诸方仰慕忆我二人上方相会时同赴圆觉法会共转不二法轮从此天各一方不啻风通千里以后各出维摩毗耶之室咸披迦叶金襕之衣请我虎跑掩关又请登堂说法表三十年来道谊如杨岐遇故人落叶动秋思又经十年余各各霜颜衰倦不能朝夕笑谈觉交愈疏而心愈密兹予留锡禁足之身忽闻云栖坐逝之信直得椎胸密室曳杖龛前聊表君子之交敢云香花罗列以双手作托擎势云者个和盘托出冀老法兄圆觉光明藏中请垂高鉴。

　　福严和尚忌辰行省罪犯弥天定业难逃入地狱已箭射本师老和尚常寂光中垂救垂救何故臂不外曲。

　　福严和尚生辰灵光不昧触处全彰今日是我先师和尚诞辰遂拈香云者里便是和尚生身面目　地一声出现了也试看冉冉高腾乾坤充塞使乃隐隐脱化鼻窍难闻岂不是遮藏不得名邈不得取不得舍不得和尚实际理地不同狭路相逢学人负荷全身自应堂奥觑破若能买石得云担泉带月庶几近似一喝。

　　机缘

　　僧问如何是祖师西来意师云为什么你当门无齿云老和尚不得瞒人师云瞒你一个。

　　僧问如何是衲僧事师云早间出普饭后归堂。

　　僧问花须连夜发莫待晓风吹毕竟承谁恩力师云春来无硬土。

　　师见一僧云脑后见腮莫与往来僧云两眼对两眼师云向你道脑后见腮僧便喝师云且去。

　　僧问陆亘山谷超群幸藉晦堂指破且道指破个什么师云波斯嚼生铁无尽眼空四海终被兜率捉败具何手眼师云识得老僧拂子也未。

　　　　　吼山五问

　　大象全力蹴踏非凡今在波中舞鼻且道截流而过者是同是别。

　　青狮昂首有弄一出六出俱非好手山僧曾倒骑上昆仑诸人作么相见。

　　阁上灵文药山曾图遮眼香岩因甚烧却。

　　青棘园中百花具足有人向群芳中拣得一株无根树否。

　　楞伽一片石只在咫尺间为什么诸人踏不上。

　　僧箭锋来参自叙女子入定颂云一马不吃草众马尽担忧忙忙救得出失却一头牛师云好好一个公案因甚有许多牛马僧云和尚莫作恁么会师云虾蟆　跳上大罗天你又作么生道僧议拟师云元来不会僧欲开口师掇身向壁僧无语师转身次僧云学人欲求和尚代下一转语师以手一划僧云唾师云唾唾又无语因示以女子入定颂云入定出定何曾自宁好笑瞿昙也没正经关门不及乡村老那管风翻水上萍。

　　偈

　　与觉悟上座(更字密启)

夙世具灵根今生来不偶身居华胄门意向莲花叟遂能持慧刃尘缨断其纽飘然觉苑游解脱狮子吼昭觉许令人呈偈堪垂后妙喜快总持投机不借口丰标似古人相较谁胜负君到南屏来俨然不请友予愧无清供所喜惟澹守趋闹走门庭黄钟杂瓦缶未识大雄虎宁避赵州狗识法知慎重操履端不苟君能会予意莫逆方堪久湖外湖波艳门内翠竹瘦一见已点头何必更展手

　　封关

疏懒生平若谷兰无烦特地息缘攀高峰时忆那伽定且借山云作护关

　　　　　又

何故身藏少出门深深此意对谁论山高人我交无益冰冷肝肠道自存曾记花颜呈色笑还凭鸟语叙寒温虎溪偶过元无事不比空驰电影前

　　示子端

此事重工夫如问还乡路识路即要行才行莫停步但得到家时途程笑露布不看赵州无即忝云门普讨出意旨来明明勿错误面前妍与丑意中憎与恶百念任纷纷一一都不顾只有本参头相从忘朝暮眉毛结作丝泥团难吞吐忽地伎俩尽如梦自然寤笑他说泥牛何异捉月兔

　　示山眉禅者

我亦难相遇而今日在此双耳远不闻双眼夜不视此是何因缘悟此明己事可怪他事明己事盲相似劝君趁青年栗蓬拔棘树石虎昨怀胎铁牛今举子无已说破了无烦更别示

　　秦凤台居士问搊鼻因缘示以偈

明明面目鼻头边搊着能知始了然逐队群鸥多傍水孤飞彩凤欲凌天知音妙在闻雷鼓好手还须撑铁船格外风光能受用凭他海界换桑田

　　示问石监院

万象森罗一法印了得一时无间隔赵州昔日曾遍参踏破草鞋扫脚迹随我多年受艰辛为明单传心行直当时呵骂老汾阳掩口眼开忽畅适此令今行解默然始信石静无变易捋虎须兮称虎子待看家风振黄檗

　　示道济上座

越山初会时磨砺曾相激阔别一年余遐思如面觌犹记我嘉言特来访留锡入门予无言青天轰霹雳暗机出埋坑自然射中的逗漏露笔尖碑断幸难觅好金不跃炉真色宁沉溺师资看古人久长始共适

　　示密化

忆昔晤吼山初见如故旧出语为法门不徒重机构如以箭穿杨妙在能中彀见予朴而纯师礼不敢后缘应合别参传衣遂亲授中怀原不昧时时念拙陋知公协古风令予钦德懋不必订同心依然共灵鹫来往出形踪莫逆乃无漏

　　感嗽声自警

一灵寄身中暂时守门户昔人喻旅亭究竟非故宇我今如戏场六根闹锣鼓端的在主翁所贵遵法矩予年三十六厌俗弃俯偻发意荷宗乘誓除生死苦乃既亲明师又复食檀膴兢兢为好僧内省不愧古如何出家来多年欲力努懒惰碍精勤昏昧扰参悟一物无胸中水清鱼不睹力士做金刚鬼魅避利斧矧承大菩萨提携施法乳知病中膏肓灵针出伏竖曾以霹雳印唤醒出网罟三十有余年如何蛊脏腑偷心尚未死定业来傍午一旦悔之迟不如今解组当应念大誓违戒堕双瞽已破赵州无宁念云门普此外问家祟岂我真肱股

　　示超印

万象森罗一印该印三不涉许谁猜当阳悬出无纹影捋虎擒龙大用来

　　示廪山

不须洗耳向清流会得灵山一笑休自此藏身谁可觅青山常在白云头

　　题赞

　　题苍偶先生像

此汉清骨棱棱谁信赤心片片睿智出自夙成逢缘独有先见玄晏掩户恒安君公隐墙不见奇哉城市深山忘却玄黄血战所以临去翛然绝无纤尘眷恋我来象外写照寄语休认颜面

　　题衷玉赵居士像

古心古貌似兰妍身顺欣添福庆绵眼旷休称天放客履轻漫道地行仙迎轮懒赴申公诏扫室勤摩魏武篇更有过人迥别处生能了得未生前

　　题心如杨先生像

裴晋公自题云其貌不扬其才不良一点真心丹青莫状余谓心如先生其念动时老胡过少林身影落壁时也其念静时志公到金陵儿声出窠时也若不向动静时识其面目而徒认绘影是犹波斯入市对面隔千山矣

　　紫竹观音赞

耳门打失证圆通现出云衣自在容欲识婆心说法处数茎紫竹出芳丛

　　自赞(楚僧请)

撩起便行意欲何往为觅知音不做孟浪收拾门庭热闹梦与他相见始玄赏

　　书普贤大士像

忆背予书行愿经时想普贤骑象形梵云禅宿发愿异血涌如云供使令三帙全书还善画描来笔笔颇有灵予见妙像索复题公即毫尖逗典型若非予念求菩萨如何见此光荧荧寄语瞻容具眼者勿令自念堕沉冥

　　题李次公画明州舍利塔像

三到鄮山年忝弱冠我佛迦文舍利争看岂予无缘咫尺河汉启座手擎七层顶绾内悬金钟天神外捍缝孔四围似花叠粲初叩未诚如隔罗幔次扣跪处碧珠红焕因想灵奇谁不称赞八万四千塔虽分散一粒光藏宝色错乱遂愿此生日日瞻玩期礼恒沙岂敢间断起此愿时石穿木钻忽见塔中白珠数串闪光飞动似收似换光射予衣身轻云按昼夜寒暑礼不辞惮道侣次公立春元旦特写此塔志诚焚盥兼写大悲俱胝联贯若一而三月满月半末后一着舍利公案尽未来际诚存精悍今供山房无畏床畔所冀弘慈令登彼岸愿如舍利光明灿烂

　　题示公亮居士

万象森罗一印空眼前无物意何穷长安风月家家有此事还须在己躬

　　题西天三祖商那和修像

瑞草先生如来记非法非心悟入异衣钵已传便转身火光三昧等儿戏

　　题二十三祖鹤勒那尊者像

者位尊者称圣子幼斥淫祠亦俊哉异香结穗何祥也感师遥语即亲来遇难不妨先预记供塔未许别分开虽知大用难思议惹我儿孙笑满腮咄

　　自赞(雪定侍者请)

者汉少年肩斜中年发秃老年骨削手不龟足不茧佛口蛇心咬杀子湖狗大雄虎那管文殊狮普贤象如何躲在西子湖边却似藏在藕丝孔里唯有雪定执侍多年此外许谁识你

　　自题(珂雪侍者请)

者汉不效华亭抛纶亦不学岩头唤渡每来秋碧芦花辄鼓滔天白浪有时一棹抹过须弥山有时一棹游遍香水海从教同舟性命都不出者手收放试问珂雪侍者还知么

　　题观音赞

或云普门大士曾现泗洲大圣不知百亿化身何从定得名姓即今衣钵颇奇毕竟是何心行若能直下分明处处潮音清净

　　　　　又

螺髻中现百千妙云放光动地诸仁见么再看金缕袈裟一针孔一世界诸仁见么见不见且置试道手中所擎的钵毕竟是何物须是诸仁自己出千手眼始得咄

　　自题

生平既无禅和子气息亦无善知识模样一副心肝五脏自尚不识那许人见无端被云衲禅者持来描出不知赚多少人眼孔

　　　　　又(问石库司请)

九峰指佛法于石头说大说小地藏诘片石于心间辨内辨外以至或喝出悬之空中或点首动之地下此犹技堕神通终非究竟必也具机前照用为人天眼目秉格外成褫纵夺佛祖方可续临济慧命库司能知此意不愧号曰问石

　　题血画观音像赞

两渡南海为访菩萨潮音岸边曾绕三匝归来咒灵大悲叨怛蓦地嗽声戒雷震发方知脚下耳门通达僧繇难描如何血割逗漏一时呼梅止渴寄语观者身须洒脱打个喷涕会将虎捋

　　自像(清凉初请)

住持显静曹山恶名流布退居西湖留锡未解石人腰带悬出形山秘宝此宝人人现存人人不识密启上座向描不成画不就处有时高山仰有时清风扫始得

　　　　　又题

破戒破律喝佛喝祖者魔头太莽卤却能活南泉之死猫变作寒山之吼虎不信看他手中白拂脑后拄杖为甚当扬露布
嘉兴大藏经　虚舟省禅师语录


　　虚舟省禅师语录卷之三

　　门人超潪编

　　拈古

　　世尊在忉利天为母说法优填王思佛命匠雕栴檀像及世尊下忉利天像亦出迎世尊三唤三应乃云无为真佛实在我身。

　　拈云实在我身话作两橛。

　　世尊敕令狞恶鬼神等受佛弘护付嘱不来者执热铁轮追之令集一魔王谓世尊曰瞿昙我待一切众生成佛尽无有众生名字我乃发菩提心。

　　拈云知心能几人。

　　三祖商那和修尊者见鞠多徒众多懈慢示以右手上指即有香乳自空而下云是龙奋迅三昧如是五百三昧汝皆未知是三昧者心不生灭住大慈力递相恭敬其至此者乃可识之于是鞠多弟子悔谢。

　　拈云险。

　　僧问百丈抱璞投师请师一鉴师曰昨夜南山虎咬大虫曰不缪真诠为什么不垂方便师曰掩耳偷铃汉曰不遇中郎鉴还同野舍薪师便打僧曰苍天苍天师曰得与么多口曰罕遇知音拂袖便打师曰百丈今日输却一半。

　　拈云何处输却一半。

　　宣州坦禅师初开堂雪窦化主省宗出问诸佛未出世人人鼻孔撩天出世后为什么杳无消息师曰鸡足峰前风悄然宗曰未在更道师曰大雪满长安宗曰谁人知此意令我忆南泉拂袖归众更不礼拜师曰新兴教今日失利便归方丈令人请宗至师曰适来错只对一转语人天众前何不礼拜盖覆却宗曰大丈夫膝下有黄金争肯礼拜无眼长老师曰我别有语在宗乃理前语至未在更道处师曰我有三十棒寄你打雪窦宗礼拜。

　　拈云蛇须七寸打。

　　院主问马祖近日尊候如何师曰日面佛月面佛。

　　拈云本色人只说本分话。

　　百丈山怀海禅师侍马祖行次见一群野鸭飞过祖曰是甚么师云野鸭子祖曰甚处去也师曰飞过去也祖遂把师鼻负痛失声祖曰又道飞过去也师于言下有省。

　　拈云顺风捉蝶何似斗水捷鱼。

　　大梅山法常禅师僧将非心非佛语举似马祖祖曰梅子熟也庞居士闻之欲验师实才相见便问久向大梅未审梅子熟也未师曰熟也你向甚么处下口士曰百杂碎师伸手曰还我核子来士无语。

　　拈云观师口与手不负见马大师者只庞老子善与诸老打口鼓无败手因何一时钝置然政是有语如雷。

　　三角山总印禅师僧问如何是三宝师曰禾麦豆曰学人不会师曰大众欣然奉持。

　　拈云将寻常茶饭当砒礵用出似则似只是无人听热碗鸣声。

　　黄檗山断际禅师问百丈和尚曰从上宗乘如何指示丈良久师曰不可教后人断绝去也丈曰将谓汝是个人乃起入方丈。

　　拈云黄河水从天上来岂可向第二门头指鹿为马。

　　湖南岑大虫禅师僧问如何转得山河国土归自己去师曰如何转得自己成山河国土去曰不会师曰湖南城下好养民米贱柴多足四邻僧无语。

　　拈云以金镞之机行电光之用直令分明啐啄又吞吐不得不比琉璃殿上骑金马明月堂前辊绣毬。

　　苏溪和尚僧问如何是定光佛师曰鸭吞螺蛳曰还许学人转身也无师曰眼睛突出。

　　拈云好女不着嫁时衣。

　　镇州宝寿禅师赵州来师在禅床背面而坐州展坐具礼拜师起入方丈州收坐具而出。

　　拈云弦歌互唱八音克谐。

　　隆庆院庆闲禅师参黄龙时龙问如何是汝生缘处师曰早晨吃白粥如今又觉饥问我手何似佛手师曰月下弄琵琶问我脚何似驴脚师曰鹭鸶立雪非同色。

　　拈云自己眉丝未知多少又乌能知老胡当门齿缺脚穿没底靴踏着湖湘月始许他开两片皮说家常茶饭。

　　上封佛心才禅师参灵源诠曰此事我见得甚分明祇是临机道不出一日窃观邻案僧读曹洞广录至药山采薪归有僧问甚么处来山曰讨柴来僧指腹下刀曰鸣剥剥是个甚么山拔刀作砟势师忽欣然掴邻案僧一掌揭帘趋出冲口说偈曰彻彻大海干枯虚空迸裂四方八面绝遮拦万象森罗齐漏泄。

　　拈云见不到虚空成窟笼觑得破平地起波涛将齐物论作绝交书无可无不可。

　　径山宗杲禅师参圆悟禅师悟举有句无句如藤倚树问之师才开口悟便曰不是遂问悟曰闻和尚当时在五祖曾问这话不知五祖道什么悟笑而不答固问之悟不得已谓曰我问有句无句如藤倚树意旨如何祖曰描也描不成画也画不就又问树倒藤枯时如何祖曰相随来也师当下释然曰我会也遂着临济正宗记付之。

　　拈云临济一家如当门狮子来便咬煞如何青天白日自着鬼魅自此一家有事百家忙吾末如之何也已。

　　南峰云辨禅师参圆悟问曰净裸裸空无一物赤骨力贫无一钱户破家亡乞师赈济悟曰七珍八宝一时拏师曰祸不入慎家之门悟曰机不离位堕在毒海师随声便喝悟以拄杖击禅床云吃得棒也未师又喝悟连喝两喝师便礼拜。

　　拈云这边那边那边这边一种作贵人教谁卖柴炭南峰呼唤归来早已料在正月半。

　　象耳山祖觉禅师参圆悟悟举罗山道有言时踞狮头收虎尾第一句下明宗旨无言时觌露机锋如同电拂作么生会师拟对悟便喝愈更迷闷后阅浮山远削执论若道悟有亲疏岂有旃檀林中却生臭草豁然作偈寄悟曰出林依旧入蓬蒿天网恢恢不可逃谁信业缘无避处归来不怕语声高悟曰觉华严彻矣。

　　拈云鼻下失却口即能以闪电光穿破古今今人吓鬼何异郑州出曹门。

　　无著妙总禅师参大慧慧问古人不出方丈为甚么却去庄上吃油糍师曰放妙总过妙总方敢通个消息慧曰我放你过你试道看师曰妙总亦放和尚过慧曰争奈油糍何师喝一喝而出。

　　拈云妙总会用八面旋风有时穿林[捲-(厄-厂)+(令-(企-止))]树有时刮沙起尘妙在有用无迹。

　　仰山问沩山大用见前请师辨白沩下座归方丈师随后入沩问子适来问甚么话师再举沩曰还记吾答语否师曰记得沩曰你试举看师便珍重出去沩曰错。

　　拈云师资相契处一如举袖藏云一如掉棒打月一如吞霞充腹一如借风当扇滴水滴冻如川如海。

　　雪窦重显禅师参智门即伸问曰不起一念云何有过门召师近前师才近前门以拂子蓦口打师拟开口门又打师豁然开悟僧问德山临济棒喝已彰和尚如何为人师曰放过一着僧拟议师便喝僧曰未审祗恁么别有在师曰射虎不真徒劳没羽。

　　拈云显师从这里过来故能拈出千仞瀑花以当清供。

　　法昌倚遇禅师参北禅禅问近离甚处师曰福严禅曰思大鼻孔长多少师曰与和尚当时见的一般禅曰汝道我见时长多少师曰和尚大似不曾到福严禅曰学语之流又问来时马大师安乐否师曰安乐禅曰向汝道什么师曰教和尚莫乱统禅曰念汝新到不能打得你师曰某甲亦放和尚过。

　　拈云腊雪连山白春风透户寒。

　　云居山了元佛印禅师投机于开先出为宗匠僧问如何是佛师曰木头雕不就曰恁么则皆是虚妄也师曰梵音深远令人悦闻。

　　拈云春风放花生趣俨然。

　　颂古

　　世尊升座文殊白槌。

　　未出母胎已度人巍巍高座更精神欲疑腊底寒香异不共桃花万树春。

　　世尊一日坐次见二人舁猪过乃问者个是甚么曰佛具一切智猪子也不识世尊曰也须问过。

　　人世依样画葫芦个个茫茫业识奴会说窝中善打劫无钱却解用青蚨。

　　阿难随世尊次见一古塔世尊便作礼阿难曰此是什么人塔世尊曰此是过去诸佛塔阿难曰过去诸佛什么人弟子世尊曰是吾弟子。

　　即今日月古乾坤反转眼来一口吞拜倒袈裟非落地明明据坐独为尊。

　　迦叶尊者一日踏泥次有一沙弥见乃问尊者何得自为者曰我若不为谁为我为。

　　开口便将正令行似棋着著有深情烂柯人在能看破仙气凌凌眉宇清。

　　倒却门前刹竿着。

　　问到别传本位呼刚刚应着嘴卢都果然好个屠龙手不借扁舟过五湖。

　　马鸣尊者问富那夜奢尊者我欲识佛何者即是富那祖曰汝欲识佛不识者是曰佛既不识焉知是乎祖曰既不识佛焉知不是曰此是锯义祖曰彼是木义祖问锯义者何曰与师平出马鸣却问木义者何祖曰汝被我解马鸣遂悟。

　　凤髓龙肝且谩饮镕铜几杓胜仙品髑髅热气都干尽一吐珠玑光似锦。

　　达磨初见武帝。

　　想落肝肠草乱生空飞蝴蝶斗蜻蜓百年伎俩来收拾谁听诸天奏乐声。

　　五祖一日诣碓房问卢行者曰米熟未者曰熟也未有筛在祖以杖击碓三下者三鼓入室得其衣钵。

　　▆▆父书未解兵乘其无备失先声两阶千羽垂裳得从此河清奏太平。

　　院主问马祖近日尊候如何祖曰日面佛月面佛。

　　君向潇湘我向秦从来化外善为宾铜头铁额分明在却隔千山未易亲。

　　百丈野鸭。

　　习俗移入谁得逃空将名物假呼号自从野鸭知消息却笑秋鹏度九霄。

　　婆子抛儿。

　　何处行来这样婆风流洒洒搅洪波当时敲板阿师在直教吞声不奈何。

　　丹霞烧木佛。

　　当年手法高医马不用草获得真舍利赛过无价宝。

　　闻声悟道见色明心云门举手云观音菩萨将钱买糊饼放下手却是馒头。

　　陶融万物数神工不在栽培雨露中昨夜东君消息至卷开绝艳半春风。

　　鸯掘产难。

　　事不关身任急缓笑他鸯掘盘儿算纵饶子母救完全不及当时早倒断。

　　南泉斩猫。

　　辣手岂真溅血冤无端空惹满堂喧若非逆子头颅换海出昆仑未识源。

　　长沙千佛名经。

　　梦客纷纷过旅亭谁知踪迹杳冥冥青山重话经千叠流水终须度别汀。

　　保福从展禅师因僧问雪峰平生有何言句得似羚羊挂角时师云我不可作雪峰弟子不得。

　　孤峰何事伴空铛惯入洪波钓海鲸自此归来无别兴枕头一觉到天明。

　　百丈拨火。

　　迷倒通身最可怜甘将鼻孔教伊穿山前石女青眸冷几度寻花枕月眠。

　　道林吹毛。

　　三十年前不放声一朝红粉赠佳人楚天月汉地星至今何处寻消息水出清溪听素琴。

　　女子出定。

　　洞庭一湖水冷浸楚天月客星犯斗牛莫信君平说。

　　法眼指帘。

　　东风忽动落花香惹得双飞蜂蝶忙只向枝头寻活计不知春色过邻墙。

　　颂三玄。

　　虎须曾捋建纲宗李白桃红春色中舒卷临时谁荐得黄鹂上树啭东风。

　　香严上树。

　　古路堂堂识者稀只从画饼欲充饥而今斗折苍龙角化作金鹏海外飞。

　　刺史李渤来问归宗赤眼师教中所言须弥纳芥子渤即不疑芥子纳须弥莫是妄谈否师曰人传使君读万卷书籍还是否曰然师曰摩顶至踵如椰子大万卷书何处着李俯首而已。

　　矜能尽道颇通古谁信三三非五五多有世间可笑事将军空射石中虎。

　　僧问赵州从谂禅师初生孩子还具六识也无师曰急水上打毬子。

　　短草薰莸满野塘月中丹桂自幽藏嫦娥宫里都游到始信返魂花未香。

　　药山惟岩禅师谓云岩曰与我唤沙弥来岩曰唤他来作甚么师曰我有个折脚铛子要他提上挈下岩曰恁么则与和尚出一只手去也。

　　眼观东南意西北三十车轮共一辐分处能合合处分藏娇不必在金屋。

　　丹霞天然禅师访庞居士见女子灵照洗菜次师曰居士在否女子放菜篮敛手而立师又问居士在么女子提篮便行师遂回。

　　未易交谈便见心大家空步上云岑好花铺作锦茵坐还听声声涧底琴。

　　洛浦山元安禅师见夹山不礼拜背面叉手而立山曰鸡栖凤巢非其同类出去师曰自远趋风请师一接山曰目前无阇黎此间无老僧师便喝山曰住住且莫草草云月是同溪山各异截断天下人舌头即不无阇黎争教无舌人解语师伫思山便打自兹服膺。

　　竿头丝线从君弄引得鲤鱼亲入瓮化作金鳞插翼飞冲天不借清风送。

　　沩山灵佑禅师参百丈丈令师拨取炉中有火师拨之曰无火丈躬起深拨得少火举以示之曰汝道无这个聻师由是发悟。

　　不必拦腮劈面拳轻轻红线脚跟牵自从会得翻身法贬上眉毛不见天。

　　僧伽难提问伽耶舍多铃鸣风鸣。

　　日一团兮月一团谁知日月两般般分明相似难瞒我露出鸟珠眼界宽。

　　狮子尊者白乳涌高三丈。

　　身非我有不吝头唾弃髑髅一水沤剑树横行无忌讳霞标出格见风流。

　　般若多罗尊者出息不随众缘入息不居蕴界。

　　法法头头归自己百千三昧妙无比文殊薄荷穿金镮这个畜生真较异。

　　慧大师入市调心。

　　中心一点多神变勿认妍媸徒看面闪电光中换眼来虚空落地成几片。

　　三角米麦豆。

　　久惯崖高鸟送行自然出语解轻轻试将好耳悠然听莫是黄鹂新啭声。

　　僧问赵州初生孩还具六识也无州云急水上打毬子。

　　短草蕙莸满野塘月中丹桂自幽藏嫦娥宫里都游到始信返魂花未香。

　　僧问苏溪如何是定光佛溪云鸭吞螺蛳。

　　分明只是两茎眉自面不知更问谁狼籍当场亲说破依然不荐实堪悲。

　　僧问睦州如何是禅州云猛火着油煎。

　　残羹馊饭漫垂涎好火铛烹古涧泉新味清香颇可爱纵然一滴也争妍。

　　僧问大随如何是和尚家风随云赤土画簸箕曰未审此理如何随云簸箕有人米跳不出。

　　无烦铁帚虚空扫洗面猫儿自道好一物不为大用来明明消息为君报。

　　两堂首座同时下喝。

　　主宾分得甚分明谁信明明眼却盲勇智兼全真辣手杀人如草不闻声。

　　正法眼藏瞎驴边灭却。

　　一株大树荫儿孙骂倒瞎驴没处奔冤气至今泄不得黄河水浊出昆仑。

　　临济宾主句。

　　将军肘后重神符臂使貔貅百万呼神器若非亲拾得难将燕石比珊瑚。

　　慈明参汾阳掩口大悟。

　　乾坤坐断眼前看那怕髑髅气未干剑树排开锋色利自然触着骨毛寒。

　　黄龙三关。

　　层层关锁不嫌多自有仙人蓦直过记得青牛来老子至今紫气满云阿。

　　大慧问圆悟有句无句如藤倚树意旨如何悟云描也描不成画也画不就又问树倒藤枯时如何悟云相随来也慧大悟。

　　鼓打新罗汉地闻南山下雨北山云丹青巧手谁描得十八滩头错认君。

　　药山谓云岩与我唤沙弥来岩曰唤他来做甚么山云我有个折脚铛子要他提上挈下曰恁么则与和尚出只手去也师便休。

　　眼观东南意西北三十车轮共一幅分处能合合处分藏娇不必在金台。

　　洞山过水睹影。

　　三春好景耐花看不止无人幽谷兰一把柳枝收不得和烟搭在玉栏杆。

　　僧问曹山朗月当空时如何曰犹是阶下汉进云请师接上阶曰月落后相见。

　　平生戏耍眼无青爱看悬崖花倒生天女还呼云里下教吹铁笛和箫声。
嘉兴大藏经　虚舟省禅师语录


　　虚舟省禅师语录卷之四

　　门人超潪编

　　佛事

　　释迦佛开光

　　迦文老子将正法眼藏付嘱流通无令断绝看来父母所生眼悉见三千界人人有分但以浊智流转不能触处圆明且道临济小厮儿却具一只眼落在甚处以手指像云看取堂中新现身青珠突出无遮障。

　　韦驮菩萨开光法语

　　师举笔一点云太空一点非笔非手转根本于法轮即暗即明彻双珠于慧照不同括垢磨光自殊镂空雕影将见天眼变为法眼悬古镜于微尘化身出于全身超摩尼于幻梦大众即今见韦驮真身么不逊落伽千眼处提婆万目空穿凿一喝。

　　挂钟板

　　行持佛祖正令凿开人天眼目且道正令眼目在什么处以钟板各一敲云不是击空无响谁个耳门迸塞。

　　为孤云师起龛

　　龙不停云鸟不定木可止则止可去则去孤云公还会么举头看霜月任运落前溪以杖一拨便起。

　　入塔

　　僧称六和不少法侣公字孤云缥缈一片归何处老僧曾送破暗灯今复请入黄金塔遂以灵骨送入。

　　为时吉禅人火

　　举炬曰吉禅人还会么好看焰腾腾空索索髑髅▆尽无多子放出清辉满大千喝一喝掷炬。

　　为比丘尼木生火

　　奇哉木生童真入道久修洁行深解法要不料净缘夙定借病抛尘索浴更衣坐龛辞众虽然如是犹未倒断山僧今日将梵呗真言化作灵焰三昧遂掷炬曰好看遗骨含香气朵朵优昙火里生喝一喝。

　　为比丘尼成善火

　　年当十九即思出缠有志向上袈裟搭肩五十三年砥厉弥坚今日临行山僧助汝一把火好个转身消息子顷刻花开火里莲便掷炬。

　　入塔

　　已经火浴才出金莲更有末后一着教汝通身无依方能脱尽廉纤遂举骨曰送入团头无缝塔藏身直向劫云前。

　　为慕如禅师起龛

　　圆通无泥滞葫芦水面转助汝拄杖力行行飞闪电。

　　下火

　　多年梵行厉清修为众殷殷愿未休预识临终能坐逝穿衣沐浴剃新头说偈而去不负家出嘱请山僧作么施设举炬曰者里光芒恶辣手放开红焰光光透不但髑髅能丧尽山河倒转虚空走慕如师还会么欲了竿头再进步应同露柱翻筋斗掷炬喝一喝。

　　为月生火

　　克峰曾触面孔吼山供我客用欲索传衣消息曾将机缘呈颂虽然一病难扶犹喜展掌拈弄昨朝洗净便行今日如何相送举炬曰刚刚这个光明火直教心花烂熳开。

　　入塔

　　团圞无缝塔坐断十虚不是其人未易登入山僧扶汝坐享黄金国。

　　为宏志禅人火

　　视闻视闻汝相随我二载或遣提铛煽炭或使挈壶展单无非将本分妙用示汝昨临行时把手呼唤欲汝知个用处今日老僧同众送来使汝一时百杂碎且道凭何神力撺炬曰辉天鉴地。

　　为范宅童子火

　　岂真童子无知如何掉舟游戏应信定业难逃忽尔渊沉不起幸遇山僧为汝得沾法利遂拈火炬曰销归性火空尘障光焰腾腾超佛地。

　　入塔

　　来时错却路头撞入血布袋里此日命根不断依然茫茫迷去处拈起骨日放你在老阇黎塔里使尔奉师之命遵法之纪还须静中知消息普化云头摇木铎。

　　为德化禅人火

　　九莲住后吼山来辛苦牧牛未展怀老病生缘今已尽寒霜夜去谁徘徊谁徘徊消息好从来无伴侣独步来时道举炬曰会么好看老僧五色光中劫外火空诸所有没纤埃。

　　为如松禅人火

　　形骸露皮肉如云幻出没若是了事人母胎不再续如松上座临终能解坐逝深厌劳生桎梏老僧助汝一把火现出莲花光焰烁破阎浮五浊。

　　为刘门亡女火

　　刘门李女年方十六清姿淑行世寿先促念灵魂兮何依惨剩骸兮在木何不学无垢女寂灭为乐月上女游行自若举火炬曰会么从教浊气髑髅空祥光等妙觉遂撺火炬。

　　为檀林上座火

　　栴檀林里尽栴檀分得一枝香似兰而今叶落归根处不剩枝条与世攀虽然如是老僧还助汝性火烈焰举炬云从此无影树头藏不得光明一片自闲闲。

　　行由

　　门人超潪记

　　乙未显净众请师说行由师曰山僧慈水人也生于万历己亥冬月九岁先父授以儒业十六婚娶十八因病痔即知身为梏桎遂厌腥持素十九渡海礼普门大士见岩下僧血书华严密起书经之愿年二十二岁于家楼上悬佛像书法华经喜访僧行好事二十三岁兴万人缘佛会于本邑永明寺每爱趺坐一坐辄轻安飘飘若腾空者心亦不怖以知身心本无一物也喜看金刚经于应无所住句若有省处后忽睡去忽见自身了无身相亦不见床衾房室信寤寐如腾腾自在即信口拈一偈一华五叶平地风雷陈仓暗度虚空粉碎不须更觅西来意敲破髑髅我是谁从此弃去举业二十四岁参绍兴云门湛和尚时讲法华经毕犹未下座即合掌立而问曰某为了生死特远来见和尚师曰你将什么唤做生死某曰久已家破人亡师曰还要戒不来处戒做不来处做某曰者却不是向上事师举起经曰是你有许多般者里只以教印宗曰我只脚跟稳当那管宗教师颔之后过杭访闻谷大师于上方寺一见便喝师曰什么要紧某又喝师曰喝且置须二六时中验将过方始得曰本分事如青天白日验他做什么师无语过龙门山访宝寿石和尚时师闭关次见某曰立者便是质之居士么曰莫错认面孔师曰你面孔在甚么处某打一圆相师云我知你伎俩有尽某即一喝师曰者一喝从那里来曰不妨疑着师即掩却关门某又一喝师即开之某作低头势师辄赠以手书偈诗甚相得过十八涧理安访雪峤大师师同箬庵和尚蔡子谷茶次师问某鼻孔一窍取气足矣为什么排开两孔某曰为他按阴阳知时节箬曰居士不要者样注解峤曰我也晓得按阴阳知时节道理箬曰老师父不要随居士脚跟转曰者箬师讨便宜折便宜箬便对予案上打一掌某遂以头作受打势峤曰你两下不要者样弄某一喝二十四岁冬时访金栗老和尚时与苏州僧同见师曰一个苏州来一个慈溪来何处相会来僧曰和尚莫强分南北师即与僧头上打一棒僧无语某即进曰可惜和尚省力事不做师即打某一棒曰可惜某甲痛痒不知师即放却棒曰你且道看曰落花有意随流水流水无心恋落花师曰闲言语某即礼拜师曰你见个什么人曰今日亲见和尚师曰你有省处我取个法名与你唤做通省自后再参次师在三门首便曰你到者里来该与你三十棒你未到者里来也该与你三十棒曰恁么恰似狂鹿中箭也师即打一棒某一喝师以手推一推曰你若无心我便休某即礼拜自后廿五岁至廿八岁自知脱落世网任讥任笑以城市为山林以妻子为道侣遇哀不哭处庆不贺有时居师道于西席有时寓禅屋于东林同邑费广微请说法于黄岩同宗子云请登座于普阤俱却之以识法者惧是年又在嘉禾忽患伏枕几不能起自悔习气未尽悟非究竟遂重拈斩猫公案病中细看忽于梳头处晓得拈颂代别各有体式曹洞临济各有作用不可杜撰一类去也辄口占斩猫颂曰南山云北山雨滴滴分明狮子乳我是鹅王亲拣着不妨也弄闲家具破山和尚在杭金鼓洞住静访之问某何处来予竖一指师举一石打之予合掌曰好个辣手汉后付法开堂于东塔予往参之问曰眼中出火时如何师打一棒予一喝师又打一棒予又一喝师连打数棒予连喝两喝时血满衣裓即时逐出院予呵呵大笑而行次日募斋请上堂将至三门师见便骂曰者风颠汉又恁么来也予曰只为婆心太切师以手作招进势予倒退一步师一喝予便拜因此机投赠虚舟之号是冬师翁老和尚请住于天童予至山相见予曰昔承和尚赐痛棒今日已知痛痒师曰作么样知痛痒某曰适来路上梅花刺破眼睛师以手指座位曰你且请坐予一喝师曰喝个什么予曰钵盂峰顶挂寒冰师颔之自后黄元公请上堂予出问曹洞金针玉线则不问电闪雷轰事若何师便棒予便喝师连打两棒予连喝两喝师曰喝后事作么生予顾左右日若作喝会棒会入地狱如箭射后因师翁老和尚欲往沩山本师和尚写书与予令予留之予遂同二冯先生及诸绅士留住冯请上堂予问去即印住住即印破去住即不问如何是印纹露处师打一棒曰印纹破也予曰今日捉败贩盐汉师又打一棒曰拄杖飞龙成变化清凉钵里不藏身师曰未梦见在予以袖掩面而出师后对涵照书记曰居士问话我要刻的以人天面前不昧他也因刻天童旧录时林野和尚初会记寮予问曰者阿师为甚不剃须师曰山僧不多事曰为甚又剃发师曰错在当初予曰如何得不错去师曰山僧惯随顺予曰恁么则随人起倒师曰不妨疑着予一喝师曰者不唧溜汉予笑廿九岁因先人去世孝巾过武林遇汉月和尚初开堂于净慈适初一日也会众数千独予出问临济宗旨如何演唱师曰居士向未进三门时道一句看予一喝师曰且要问你沩山公案如何是有句曰鸟啼崖上竹如何是无句曰风刮寺前山如何是有句无句曰分身两处看如何是树曰湖南山上有如何是树倒曰仔细如何是藤曰和尚要他何用如何是藤枯曰刺在如何是树倒藤枯予以手指地如何是句归何处曰和尚如何是呵呵大笑曰政是铁作面皮如何是呵呵大笑归方丈曰和尚即今在何处师曰记三十棒明日打你曰恁么则转身礼拜去也师以拂打圆相曰你跳得圈缋出么曰今日虽布弥天纲怎奈伊非种草师便下座首座师扯予手曰祖祢不了殃及儿孙曰过不在我祸不在你座拟开口被予一推座无语时翁鸿业问今日相见机缘先生从何处得来予竖一指翁曰不会予曰快着痛鞭时大众拥簇相看几作笑柄传矣汉和尚后写书与予曰居士可惜你干干净净竟做了一橛头硬禅若便如此同行太多前日上堂问话也有好说话也有不好说话莫是狼牙棍打地可惜老汉一杓热铁太半拨在寒冰地上也自后十年长在天童每见上堂便喜出问师翁老和尚亦喜与盘桓请授具戒老人亦允之因不能长奉巾瓶于左右陈四罪以自愧师亦手书亲口出亲言冯留仙邺仙尔赤冯先生九霞刘先生俱老和尚内外得力护法也为予构室竭诚供奉遂得一意亲近老人得沾法利师一旦欲至通玄终老予舟送至姚江临别时见师舟中巍然趺坐问曰今日临行消息如何师曰觌体承当曰恁么则别峰礼拜去也师曰放你三十棒曰大似恩大难酬师笑之即呼玄玄师将我平昔所穿衣送居士曰恁么则衣钵在某手里也师曰你岂无分向曾请问法嗣十二人所最得意者属意何人老人独首赞本师他做得我帮手密记此语耿耿在怀也不意归隐通玄竟尔示寂是年天童虚席予请山翁和尚主席又因雪窦荒废同众三请石老和尚始得中兴乳峰四十六岁老母背世遂过竹瓢中求石和尚剃发即授以大衣山翁和尚辞天童后奉雪窦命请金粟和尚补处因上堂问曰水清无鱼尽法无民请问和尚如何裁决师曰山僧打退鼓予便喝师打曰更要与汝一顿曰凛凛铁面无私曲四海风行见太平师曰独汝皮下无血予又喝师曰放汝三十棒师每说予不曾摩裙擦裤与衲子辛苦一番他日汝会下必无人为汝效力也又曰你似木头相似要经我斧头过始得一日室中举云门清波无透路勘问予对以兴波作浪去也师连打七棒遍身疼痛起来礼三拜师颔之后闻雪窦和尚六旬特募斋设供呈以偈构竹为庐住乳峰渐成楼阁布重重曾承冶铸恩高厚愧未携瓶役效供忠国苍颜今复见赵州春色获相逢还欣生日云门在时向朝昏觐道容以予早晚必礼先和尚及本师二和尚也时法幢兄请上堂予出问有一人不拘时尚不遵法规孤迥迥悄巍巍做得格外人也未师日莫妄想曰怎奈落在圈缋师便打曰骑得沩山没鼻牛化作孤云伴鹤飞师连打两棒予连喝两喝归位予求师题像师即题曰实而虚虚而实虚实明明两眼赤坐断春风三月天铁船高驾虚空窄题毕谓予曰昔归宗两眼赤我要你做归宗也予拜谢别后因虎跑石公和尚三十年道友也请供养虎跑予遂应以坐关之名然心心惟念本师仍上径山及相见问如何是本分事予向前礼拜师曰我不问汝礼拜曰四棱不着地师曰作么拜曰一任明鉴次早又问如何是本分句曰杀人放火师曰如此亦明本分事耶曰某甲却是从实供招师曰者样儱侗再道看予拂袖便行次命取渔樵录与予看师曰你做个渔樵大老予曰却是难做师曰你不会做樵单做个渔樵大老予曰某别有做法师曰怎么样做予曰惯骑三脚驴日行千万里师曰是甚么话曰政要和尚觑不着便行次年又上径山师仍命住方丈四月本师为严统事出予在山募粮供众八月至松江超果寺才拜见时师曰我老和尚付我手卷我今亦写出印证手持此卷内写数语表信回至虎跑石公和尚亲同执事请上堂因虔请难辞冬底拜雪窦和尚手书一偈与予曰三十余年省道者一朝得法径山老珍重行持莫浪传此语分付却甚好幸得蚤遇大尊宿使出门不走岐路是讨大便宜余何必再说。

　　虚舟禅师语录卷四(终)

　　虚舟省禅师诗集

　　题溪饮庵老宿诗刻

谁是西溪第一庵泉回面面镜光涵身忙谁得烟霞住眼冷方能涧石耽磬落清声书未卷钵分午食鸟来参几多逸兴归佳句我欲然藜细细探

　　　　　又

水到西溪分外幽年年清映似深秋君能一口都吞尽黄叶何曾一片浮

　　清冷峰

如何清冷出危峰水上山行话未空谁是坡仙能着眼庐山面目一般同

　　竹影庵

云中楼阁谩重重竹影偏贪好寄踪既是藏身不著迹问君何处可相逢

　　送粲侯道契

杜门终日俗缘辞品到堪传别有思噬脐空烦贻后悔点头应得悟前知窥春芳艳终开晚斗雪奇葩不待迟混沌未来参面目无声处处曲中诗

　　重晤三宜和尚

龙门忆昔获追随狮吼曾闻声似雷密契无烦踪迹合深知岂藉信音回悲今法窟禅多乱谁整宗纲兴未颓独步鸳湖重话旧来游先喜报鸣槌

　　送箬庵和尚

理安昔日忆相逢双径同时茶兴浓为问鼻头两孔异傍施一掌爪牙雄即知作略端难及迥绝诸方大不同渴仰多年欣再会还期啐啄鼓玄风

　　题秋游图送玉京

境熟无佳趣寄想山水好况到清秋时落霞映树抄徘徊入谷口红叶堆涧道曳杖登其崖云微影渺渺洞屋与萝关凿出非人巧坐此看奇岩壁削千寻峭下到清溪边澄泓鲜可钓沿路看远峰峦青翠犹绕有鸟啼还歇有樵歌复啸夹岸荻花斜白苹连渚草始知绿野宽怪煞人间小因忆赤松游独交黄石老余亦有此志秋深增怀抱

　　送尔阶道友

小构幽居可话空还栽秀竹间青松绳床坐后经行看一似襄阳无事翁

　　示韩圣瑞居士

当年黄檗重心师记得香严忘所知但贵入门无别物何妨借路寄深思譬如叶落根还在又似花开春不离荐取全身明露处达磨政是未来时

　　和易修兄良知有感偈

路泣千岐叹世人脚跟放好即同真得来不是艰难事可听莺啼二月春

　　　　　又

太煞茫茫即俗人青山白骨问谁真收场看破雄心死雪月梅花不借春

　　与闻阶文学

分襟曾未久梦去又思君笔落青湘锦琴翻绿绮云壁龙晴亦点石虎吼还闻僻性两能合红斜弄影昏

　　赠严　轹居士

奇哉　轹翁住家忘家计视家等梦中梦里任游戏予来到君家始识君大意不必别言他待予得野趣问予欲寻庐何妨我屋住书箧任我翻药笼凭我取僻性爱深禅品过德星聚只眼突顶门八面光射曙看破碧玉阶空散天花雨只还本色人门栽黄檗树

　　寿益城兄

来从佛国解谭经悟得身非此日生花影方移棋局就莺声初啭浩歌成游山不引卢敖杖对月惟听子晋笙天爱岁星添紫气霞光片片映春明

　　赠琴川严于度

因何而示疾爱煞净名身息意穷三指疏交谢四邻花间容鸟度水静怪鱼亲骨瘦千峰立回眸看俗人

　　和髻珠严居士韵

行来岂仅叩名山喜得逢君展笑颜已信五车归梦幻定知一镞破重关蒲团宴坐休嫌寂铁笛横吹尽耐顽荐取风光凭劫外拚身共住水云间

　　寓顾瑞屏山房

卜筑爱深处青萝挂竹扉苔深和石滑花淡带云微坐坐怜虚碧行行惊落霏真仙应不远更莫问渔矶

　　与易修兄长句

自分劣根人依然未大寤被人呼腐鼠受尽魔所挫幸以夙缘来得契知音晤倾盖缔素好知非随缘堕骨力似大年丰致肖玄度化日继慧灯不殊真鼻祖济上显纵夺洞下明回互智者了影鞭实余深钦慕若犹说利钝笑倒云门普拈颖写至此惟冀当面唾

　　读靖节诗

古今诗满帙独爱陶令篇韵非风华胜句以人品传大节分中事知谁不愧天先生清意远如其性本然不计五斗米宁论二顷田归来存傲骨剥啄谢车轩门前柳种后迳底菊开先寤寐羲黄想何妨托醉眠凤飞曾度汉虬隐亦沉渊景行仰高德竹林迈七贤诗读不终卷香闻识水莲

　　送磊斋观察

叩门多竹树不减翠微庐摩诘诗分画右军隶合书相逢曾下笠临去欲牵裾欲赠天边月幽光映碧虚

　　和天童老和尚

从今一日不离山路债风尘几日还汩没醯鸡怜瓮底翱翔野鹤快云间低垂崖竹无烦种高挂藤花半自攀我欲登峰谁阻得回身即是绿萝关

　　寄五祖千仞和尚

身世悠悠岂易知还家三载事堪悲谤分知己何难受过在仁人亦所宜别我每怜花落处思君宁独草芳时越中多少佳山水相约来游不可迟

　　回文

清崖落叶看幽闲独我缘空偏爱顽情断终年因睡稳兴随半老笑须斑莺迁远树连云淡鹭立长溪度渚潺莹玉映涛秋韵好声声佩响震空山

　　题雪窦老庵

开扉塔见半空迎椽竹檐茅卜筑成石伏沙痕疑鹤影风摇树杪带琴声萧疏未是全身懒恬适皆因只影清瑞感诸天供欲送先教给侍倩长灰

　　访灵隐具德和尚

再来久羡仰山名曾读刊书吐舌惊草插天神俱密护锡飞龙象尽争迎交疏已信心能谅情淡宁知义不轻挥汗欣然新刹访还期重把白云烹

　　送泽臞兄

生平交每择达士愿同单道话胸襟阔机忘眼界宽掷开秦缶击懒听雍门弹无事看新柳风摇不避寒

　　送玉轮知藏

吼山石凿似仙家引动游人问客槎檐下不无飘锦浪崖头亦有倒生花僧来歌啸层层竹我只题诗片片霞别展机关超格句莫嫌啼破几声鸦

　　送白雨居士次韵

溪山远隔各分天得会西陵信夙缘浓抹春山能动树淡描秋水亦生烟元章笔绝非关巧安道墨传独擅妍与我盘桓多逸趣不妨谈笑傲神仙

　　惜甲伤

或以指爪画佛像授记他时道成相普贤毛发转法轮况身左右手倚仗瑞相兜罗展手绵令人恭敬起观瞻应知玉笋春葱外身心一如是庄严宝志鹰爪在巢日瞿昙狮子手尖出历劫曾修无漏因岂是神通有别术我见定师长指痕几尺身围道法存又见西祖三昧火先以手爪剺面门奇哉指上多佛事此宗爪牙全在此风裁婉转善为人银管掺掺当臂使当年湛老勖杲师特令甲剪到东司厕筹洗出苦行奇薄福如余何惜斯况且城东忆老母佛身无数爪光透予今自信乏神力徒怜竹箨添家丑独思今已六旬年难得年年手泽鲜似蓄盍簪成双美俄看屈首自怅然老叟近日倍臞瘦敢想摩诃背揩后忽失麻姑半寸余一时痒发凭谁手还思庄生齐物论天地一指不容分抽肠挂枝侬家事亦可爪塔共佛尊万缘自笑颇通达爱憎得失闻雷鸭寻得爪来仔细看西风吹落黄金甲

　　忆母诞

人世唯母子不以恩义笃怀思出天性动念时相逐予即甚不孝宁敢忘顾复奉侍缺平生临危不徒哭纯以念佛声令母得瞑目葬恨无佳地外椁犹不足知土必侵肤两子愧碌碌土埋二十年遮荫无一木弟或修祀礼我未荐菽粟所幸出家来夜夜勤项祝愿予若目连母终获梵福今日母诞生如亲见芳淑能仁塔光前代母三拜肃乞佛放慈光甘露受恩沐还惭无德僧难企陈尊宿草鞋供母时并母先超俗

　　赠郁石农居士

镂字入石中字以石倍美此法创前人后世徒小技若解石与字心通会妙理超然敦清操与石符静始持刀如持笔自然妙十指字成吐精华似花顿开蕊近欲觅其人许谁继异士蕙水石农公吼山一见喜举石索奇镌镌就曾仰止今又湖瓢来知我清如水又复出慧锷辄挥赠芳轨回视利交者霄壤隔尘豕寄语看丹青勿认为郁子

　　赠张程叔居士

君本神仙姿繁嚣能尽却居必对园花坐常览史籍叱名恋世荣尚澹爱闲适不贪北海樽也懒东山屐风裁若散宾潇洒近禅客所以与予交多载等朝夕契投不减兰交定宁输石华诞今偶闻大衍半其百蘧玉非曾知宣尼命复识到我湖瓢来相对真莫逆不挟卢敖杖疑携子晋舄鼎焚惟拨香觞弄先辞席接僧能畅缘谈道遂尘辟一腔已春涵两眸自水碧为善非强行学古乃天植瑞气看盈门祥光来奎壁灵椿无藉祝鹤算应加益愿赠意外言白捧酬黄檗

　　寿圣瑞韩居士

湘湖世德振家声大隐年来不借名偏羡伯休同玉润还矜叔度若冰清曾参梦想沤花速必笑尘情幻影轻贺客如何盈室至依然洛社重耆英

　　得之何居士赠字卓雪

灵寿扶孔光菊潭饮伯始从来重生日岂仅出苏子况公道契来多年对兰芷入廛人未避独宿清堪喜频嚼菜根香宁图甘与旨拨炉读梵书句外解禅意愿从老衲游转语如中矢各各暗点头明明不露齿曾养若地仙花甲逢顺耳好侣快莺鸣德聚类凤视争先歌贺章厚谊宁能已独予淡交真相期妙操履兴至只寻常机忘空彼此方朔桃未售安期瓜亦止惟将木上座代我如意指可以辟乾坤可以擒虎兕

　　丁启真居士持素赠以诗

三寸短舌头谁能便住主古之慎言人三缄不轻吐其次菜根香仙佛厌腥腐物命庖刃伤我甜彼受苦思之断下箸可以对慈父杀业终无分不但净肠腑草木诸气清如同餐霞取日用亦资身岂便衰凤羽君已成霜颜当应饮法乳清清香积斋夙病自渐愈举头有神人为之增福聚他日舌上莲料必非小补

　　送阮旭清给谏

曩时共听海潮音屈指如今几变更即据青眸原各具宁知霜鬓遂同侵形骸数尺谁为我臆想多端可是心圆觉了然终不昧沤花人事任浮沉

　　送施易修居士

交态万端别心真乃可美试看侠气香黄金尚羞视唱和忆鸡山生前不变死况予念故知古风惟君耳间阔已多年问候绝信使谁知形迹疏神交倍可喜或动于意中垂谅隔山水道阻兼老倦奔走困道里何似两相忘千里仍尺咫且或睹梦寐笑谈未曾已也胜对梁月所怀惟高士此意君亦同不负识知己今予又多病杜门远城市相思展转生曳杖出门始世礼悉萧然把臂忘彼此毕竟为谁来道着恐隔纸

　　赠张仲嘉居士

西湖山色晓苍苍坐对名园一草堂百世芳声唯德业平生知己在文章坚心荷道同无垢托意寻真效子房早晚扁舟能过我细听渔笛奏沧浪

　　赠徐藟谷居士

岩头重道伴予性爱真朋问齿君方少留心蚤辟尘百家嫌散漫三教选精纯颖悟由天植芳修自迈伦九苞称异凤五色羡祥麟抛置文牺绣离披破衲鹑逃禅空异解仿古喜居贫放浪游仙客萧疏古佛民扁舟寻世外下榻总闲身笔下元空墨胸中别有春杖藜登绝顶曳履度江津逸兴过孙啸幽怀异洛吟尘挥锋欲烁镜展净无垠不用披花▆应知谢角巾相看空万籁秋月在松筠

　　虚舟禅师语录卷二

　　虚舟禅师诗集

　　游五磊寺

五磊闻来到未曾悠然远访我还能溪长雨滑搴衣度岭曲云回曳杖登入寺忘怀谁寓客从禅领悟且寻僧促归不尽山中兴留记他时话夜灯

　　雪窦观雪送香山禅师

翠竹移来近草堂床头珠落湿禅装四山路没人难到万树寒惊鸟亦藏影入芦花还滞色白分银碗惜浮光雪狮推倒还多事试看香河照象王

　　自寓意答海上白华庵僧

钝汉如何得度年骑狮频欲效天然偶依闹市谁知梦常爱空山不借缘诗写渊明清寄菊书成茂叔快分莲明春海上来游日先看浮云白似绵

　　游佛迹为观融六愚师题

来从雪窦问名山佛迹犹存古石间禅屋幽闲架绝壑云扉竹户鸟关关老衲翻经数十载法雷远震魔惊怪砥柱狂澜独有君西归一旦愁无赖相思久已结遥契欲来山翠共茆茨无畏床醒即辞去主人偏喜天下雨殷勤投辖我何堪一片松梢荡烟缕此外人情多凉薄未曾举趾先愁错何时把臂盟住山佛国声各震寥廓

　　自寓

曲高自古少人知瘦得腰身似柳枝羞学东篱饥乞食聊同南郭倦支颐门无车马询奇字日有莺花索好诗风月尽堪为伴侣扁舟何必傍西施

　　活眼泉

曹溪一滴具杀活传到天童蓦而泼知有鹅王能择乳不比狐涎成聚沫奇哉活眼流无已函盖乾坤机尽括惊珠溅玉本天然几回开合非缚脱此中看破许何人好把眉毛还自拨

　　狮子柏

天童佛国无不有有个狮子形抖擞不必出窟逞威容亦未踞地如雷吼浑身全力能破围却似深藏不露帚因记义兴始植时直至如今更不偶教得狮儿气吞人自能返掷开大口高着眼子细细看还见庭前柏树否

　　玲珑洞

洞中曲曲是谁成我且闲闲恣意行脚下行来无一物理公何处唤惺惺

　　万松关

几多松迳恼禅心刺眼森森野色侵今日有关都踏断迢迢古路出空林

　　石龛

灵骨谁言未必真石龛一个现全身分明棒喝依然在满面山花不是尘

　　赠冰怀禅师

入山不必太求深一锡湖边未易寻傍竹野池分翠色眠云石榻转松阴争传高衲明玄句还许潭龙解法音此外喝敲谁共契闻名久矣芥投针

　　送嵩岩法侄住灵峰

忆昔有奇缘悠然灵峰住闻名知未荐见面如何遇铁船独我浮略彴凭君度庄主糍还在龙王斋又赴风流似古人近世谁堪悟把臂踏春来幽花满古路

　　闻经偈

圣谛无分开与遮何须借路始还家疾入涅槃宁不说惹人冷笑只拈花

　　送空岩禅师住大梅山

策杖寻幽数翠烟扪萝直上兴翩翩四山路截深辞世一榻空悬高近天衲破谩思新叶补饥余且啖老梅鲜琴弹别曲惟师妙听得声声满树巅

　　酬益城兄

偶约山中访绿萝长房仙去入悬壶声清不厌鸟啼竹树冷何妨云满庐抱膝争吟联短偈竞头共叹役长途松风六月谁人买此外知音天下无

从何得至看烟萝击破人间一唾壶峰削层层留藓壁云飞片片护茆庐趁凉欲卧贪清昼适兴思归快暮途信得香岩身后主贫锥合向罢参无

　　六言示委道者

懒睹身容似玉自怜骨瘦如柴拂麈虽空假相焚香且读斋谐

　　八音体

金粒盈盘较胜花石池漾碧好沤麻丝头懒着身常暖竹底闲搜兴欲赊匏落休嗟时未熟土宜可辨日方斜革心久矣无多虑木榻云眠隐士家

　　送冯道济读书淇园

余性不好吟似蝉依秋木亦复不轻交恐讥贻巢犊雅赏独思君抵掌堪剖腹忆昔仰君翁蔼然蕴佳璞宛肖羡箕裘芳规犹触目仙归已多时痛泪洒莪蓼被练对玄床披缟枕苫屋问记穷丧诛停歌罢击筑动静追神虬浮沉斥野鹜援笔立为文光芒不可扑逸气凌汉唐雄心折潘陆不料数当艰泰运其谁复匿采爱杜门希光嗤推毂曳裾想羊裘王侯渺蒲伏已删仲蔚蒿复种渊明菊幽意在山情日对琅玕竹竹下读瑶篇清丽游金谷转笑少年时古道恒难淑挟剑激飞虹弄杯醉沉麹君独有深思凭窗瞻淇澳相期流水边共啸商山曲

　　与费广微北山游

独罢离骚笑独醒交情合处足仪刑殷勤谩许肠能赤落拓偏疑眼自青话昔何妨悲旧社谭今岂必泪新亭逾年不见无他约重看秋花满岸汀

　　赠王象生居士

偶来散步访君廛把手相招兴蔼然梵筴翻经知字古军持供佛喜花鲜床联一宿赢新悟石合三生快旧缘铁帚虚空都不扫藕丝搅断四禅天

　　游玲珑洞和董雨函韵

多年我未上玲珑特地君携访翠茸藤挂洞门栏窄迳崖悬石屋叠危峰披云度杖行歌剧带火烹茶坐饮浓话到临岐犹欲恋回看爪塔薜萝封

藤交仄迳喜攀跻一线斜行鸟道奇未到洞门先快意得谈爪塔自忘机玲珑日照光全放翠霭云翻影半虚我亦三生缘在石会须长挂薜萝衣

　　挽王玄麓先生

同里争传醇德名鸳湖一入自蜚声荆山抱玉秋同洁赤水怀珠月共清彭泽存时生不愧延陵去后没还宁魂招莫惜他乡客聚散人生共是萍

　　寄严髻珠先生

不多时别又经年感激伤怀每怅然蹙蹙几穷阮籍路翩翩谁泛子猷船独君藏颖身先隐愧我扶犁足未前世态几经霜雪后炎凉如故深怜

　　寄曾懒庵先生和前韵

弹指旋惊又隔年此心端合自殷然知君雅鉴悬金镜识我幽怀驾铁船得句输情逢腊后倾谈惬意定春前一条栉栗千山去莫惜风霜作客怜

　　送剑眉法兄

家风不仅尚清虚愿附追随欲拜趋草榻闲眠幽月冷芒鞋散步碧林疏忆来把臂原如昨谁肯垂肩只似初喜得寒山风未改愿同煨芋饱残余

　　山居

放憨恣意久逃虚却笑劳生苦步趋碧水涵空光潋艳寒枝挂月影扶疏家风独出威音畔面目何如　地初有问当头酬白棒全机丧尽更无余

　　过次牧先生园居

不多路去即山行便听幽林鸟对鸣供钓观池鱼仿佛凭栏数翠树分明忽从紫竹崖边过记得青莲地上生卖傲题居疑着意农还石户却无名(次牧颜其书宝曰卖傲)

　　送无碍和尚

飞锡迢迢近石梁深藏尤自仰诸方滹沱语在应垂后石屋诗联亦异常曾愧曹山疏问候期留湖岸且徜徉多年难得故人见试数知心几雁行

　　送山夫法兄和尚

翩翩飞锡耀湖楼喜得窗开共看鸥此日弟兄多别典当年寒拾忆同流龙池欲去方留榻乳窦旋归遽驾舟惭愧礼疏真抱歉几时风便再重游

　　冬至梦骑鹤

一阳初复谁玄籥高卧不知息六凿心识曾期作好僧梦魂何故忽骑鹤空中落落似欢颜地上行行亦绰约怪杀令威全似我醒来还觉身非昨

　　赠胜力

忆昔相会时留我对花木索句题诗惮欣欣夸醒目从此解佩衣亲之若骨目甘居忝座下师表待以肃奈予今老残风尘谢匍匐雷峰作大关颇亦享清福予意追高峰那伽常坐独君可将家缘不妨看转轴至于起念时是谁为境逐外无六尘影此里本深穆犹如太虚空微尘难停蓄智者明本心杂念不相续似镜已垢空光射美郁郁者是无价珍此来倾心腹莫以文字观等作闲语读

　　敬可居士

五载住西湖淡泊亦甘守每想鸟窠禅一树空宇宙况得数椽居尽堪供邂逅情性素倦游病容兼老瘦西湖为予师清意宜深究静坐恬冰水庶几少驰骤此回归去也杜门修无漏相知莫过君应来恒聚首操履虽难精终宁逊德懋他若寒温语未甘当话旧

　　约翁居士

居士相知起道交不以面今作云水僧那能长相见况年又老衰兼病苦瞑眩兹因乘便来幸得睹奇彦人事只如此光阴惜闪电共期策砺心乐善真无倦心明先觉同痴缘谁复恋身世撇空华贤圣作法眷去来与合离究竟成一片予言亦是否请政通一线

　　为岸生陶居士纪游

先生五柳垂墙东铁骨棱棱谁得同曾揖箕山友许子楚猿秦鹿如飘风情性生来最懒事欲游宁可步萧寺所以冷寂西湖瓢蓦地珊珊光玉趾相见深欣出世朋机投舌外似南能留床睡起团头食无物相将煮卯菱君言野味饶奇趣食罢出门看好树樵斧声声隔水闻流云片片移山去争解人生不着忙得山放啸岂真狂盘桓向夕忘归路为爱遐心天一方

　　鹊护子

梧桐多年鹊爱之如家畜常以钵中饭分施不厌渎今年春暮时新雏下庭竹学飞羽未丰拍拍堕篱曲沙弥年十五顽耍中所欲狡计为驱乌蹑尾遽搏捉母子天性亲何曾问羽族急难忘其躯盘旋互相逐翩然集人头奋啄相啐啄不忍雏命伤冒险来抵触予心悯其然乍见辄蒿目厉呵此沙弥汝罪合笞扑梵行护微生谁令恣残酷趣纵此鹊雏高置檐牙角人而不如鸟古道宁能复

　　敬可居士

君昔喜相逢缘奇爱薄劣甘心法属亲无所不力竭惹予频忆衷不以对面热料知愈旷疏此心未间绝来去原假形寒温亦空说不如道合时所重在明哲近世法混滥瓜印纷纷揭实为明眼羞弄巧反成拙还记我迦文衣传非轻设临济有瞎驴正法眼藏灭兴化遇大觉痛打言下彻原来非其人如何称法杰今来拈此意亦予堕曲折料君必点首不妨将屈雪

　　寄悦文禅师

予住西湖四面水往来隔断难飞趾数茎白发有时侵万斛红尘终不累世界清凉何处寻门前逝者真堪视炎天六月荷花开香气横飘满屋是

　　萝薜关歌赠施天石居士

忆昔孙登崖石边寻来阮藉啸方喧又记伯牙妙韵弦子期去后绝声传人物原分等幅员凤凰自爱丹山妍谩举琪花阆苑仙故将弱水隔人船亦勿重提桃叶鲜武陵再觅草徒芊高士君公慕昔贤东墙深隐品非偏世行世法任周旋吾爱吾鼎无变迁梅花三百种清椽城市一生步不前西湖今近予师焉不意今来亦复然君昔聪明看木鸢凿开混沌泣先天痴憨宁效知章颠从来不受英雄怜酣梦世人白日牵黄金谁弃唾壶涎奔走风尘车马軿分明膏火自交煎君渡胥涛遂兴翩故乡远隔赤堇泉座客偏多几满筵下笔霞披刻石镌纵谈瓶泻倾珠圆游戏南屏善用权霁月襟中骨力坚非真酷嗜恋残编磨砺岂凭铁砚穿我识先生天目禅香风拂尽白华莲萝薜关存意自绵关中不止白云眠芥子须弥玄复玄

　　与雪定侍者

伴我多年湖上居意深自是兴偏舒养成云外九苞凤骑出人前三脚驴衣钵带行虽郑重申瓶随侍恐嗟歔黄花别去谩言送好信催归不待书

　　寄陈粲侯

无端咒持来想子莲花上如我礼空王发愿大而广彩色顿增萱斑衣舞胜曩功业了世缘取之如反掌自笑还成梦六尺归土壤何须槐国醒方知金印谎君夙多慧根自幼嫌劳攘读书见性灵玄珠获象罔如余学修行举止怕卤莽一事不思维后悔空悒快念子意殷勤写此表遐想君是知音者琴外堪击赏

　　赠友山字

山有山兮乃可友金兰时对堪长久五百罗汉游山来赵州识得即携手

　　　　　又

山有鸟兮乃可友能行鸟道成无漏来去绵衣云影轻笑倒鹘衫穿前后

　　次志公十二时歌

夜半子更筹不记三更始床边侧枕忽惺惺明暗双空何所视

鸦鸣丑神通自在真无漏好女不着嫁时裳蚩蚩笑杀拖尸走

平旦寅信手衣穿贴体亲洗面临盆鼻摸着分明用得不粘尘

日出卯红日一轮喜杲杲不是其人莫与谈谈来依旧难寻讨

食时辰茫茫底事为何因铁镞加尖非过巧钵盂添柄却伤神

禺中已世味从来只如此有为法归梦幻空何必强分朱与紫

日南午家风一餐思存古残余也欲待寒山伸筋宁能莫莽卤

日昳未钁头锄地未曾费不做不食先辈风相较多惭难自慰

晡时申西湖庵住岂成真闲挂纸衣修竹下不妨古镜着空尘

日入酉雷峰夕照那能久忽教露柱现全身骑出云中狮子吼

黄昏戌应缘喜得都休歇夜静无人独自行金沙舟步成兜率

　　筏喻初学

　　参学弟子徐善编

　　今时禅者好说过头话譬如筑室基址未曾立栋梁椽梠亦安所附丽乎西陵诸居士谬从予问道予为述三皈五戒四弘誓愿真实露布不假文饰名曰筏喻初学汉文帝有言卑之母甚为高论令今可施行耳老僧亦云。

　　最初必重皈依三宝　皈依佛两足尊皈依法离欲尊皈依僧众中尊皈依佛不堕地狱皈依法不堕饿鬼皈依僧不堕旁生皈依佛竟皈依法竟皈依僧竟夫此三宝者我佛西来以心地法门开示此方众生使破迷归悟出离梦场返本还初也由性出相借相明性因立性相二谛即性即相即相即性所谓举一心为宗照万法如镜也由相言之玉毫金相之谓佛禅部律藏之谓法清净具德之谓僧至于地狱饿鬼旁生是背三宝之人而堕入三恶道者也若能皈依改恶行善便可以破凡成圣也由性言之自性了悟之谓佛依悟空情之谓法依法行持之谓僧总在一念中明白了当无不具足一体备三宝矣此际如香热栴檀自然无有恶息那得夹带恶念而有地狱隐藏悭念而有饿鬼纵恣痴念而有旁生也盖此三恶道不待死后受而方知以天眼观之险藏凶恶人面兽心即识果不离因现在已明彰较着矣试看现身病苦而复遇王难凌夷火烧穷厄而更复眷属流离种种坎轲相为侵逼便是地狱之化报也乃人不信者以自粪不觉臭故也即自己晓得妄念不是又仍知法犯法此为何故以无量劫来业缘深重自然习气浓厚不能一时轻撇所以必藉功夫淘汰又赖师友提携方能觑破增得一分智慧即破得一分尘劳欲出尘劳必须努力精进如儒家喜怒哀乐如何中节必戒慎恐惧在慎独处做入手功夫始能应用不错大本立而达道行也禅门亦复如此打头就说皈依佛且道佛是何人原来方寸内这一点藏处大与人不同罪灭而见其福足痴断而见其慧足此人不被三界因果管束出入自在非世间人所识称作十号中佛无不可也何谓皈依不但渴慕思惟似见尧于羹墙亦不但礼拜恭敬以身为床座必也不违其教训仿其清范将我之见闻觉知与佛之见闻觉知相合使了了分明不为旧时妄想所赚能如是行到见到即与佛不相乖戾名之曰皈依似人归家无不依家为生活似水归海无不依海为流动也皈依曰竟者此外无别事不以外道再为师也如此皈依六道三涂永无分矣今举一该万法俱应作如是观且如皈依法称为离欲尊而不坠饿鬼者以其皈依法非止见佛所说妙谈似穷子得领父赀一时富贵所谓无价宝也遂欢喜读诵终身不辍亦不止依文解义讲说洞彻以为皈依也究竟要从自心偷习俱尽妄想不续自己得一分般若之智即得一分般若之法也由是惑尽智圆法法证三昧与法不相隔碍是谓皈依可见法非外来亦非强赘如自性无暗昧即般若法自性无系恋即布施法自性无摇惑即禅定法自性无嫉害即慈悲法自性无爱染即持戒法自性无懈惰即精进法即此推开万行俱全不同欲溺下沉一似登巅独据名为离欲尊调御风高人天尊仰焉得复堕饿鬼哉然论世人饿鬼之报亦不易免者以不解智食而惟依识为食贪于口腹即此思食一念便堕在饿鬼所以佛制过午不食即食必作五观防饥疮妄思之受堕也凡人临命将终不能如洞山高衲去后能来游戏愚痴之斋由是刀风解体思食不能食又一饿鬼出现也及业识去后不能转识成智变为中阴身望食救焦渴之苦又一饿鬼出现也必须生前作主直下跳出黑山鬼窟将熟路引起现在百千幻想俱付红炉烈焰不容星草留碍既不起尘不名依尘出没不起情见不名依情颠倒谓之皈依法如法修行上超天人终离鬼趣亦只从最初皈依法三个字了悟自然头头合式也何谓皈依僧众中尊以头发一削义取诸尘俱断发削而头换则色色俱换看的不是色换眼听的不是声换耳六根门下换其旧习将龌龊凡夫换做清净菩萨所以称解脱人不受世缚但根器不同品类遂别吾宁举措取法上流流俗阿师固所不齿即讲僧律僧虽所难得而心所尊服尤重了悟大僧以此僧为众中尊不特人间崇重论其德化冥间天上到处景仰从此有升无堕有乐无苦何旁生之有古德云心迷生死始心悟轮回息心迷佛是众生心悟众生是佛故不可将高僧推在别人分上做也莫待身间事完始可习静应须即今撑开冷眼看业识茫茫干得甚事秦鹿汉马尚属沤影区区蜗角之争蚁战之忙将何所用也急急自消尘业冰清操履纵然未离家眷或隋貌劣或羁女质而但中有过人处法华所谓犹如净琉璃内现真金像岂不是与从上贤圣同遵芳范不负皈依僧之义也。

　　予如是注三皈者从六祖大师令人皈依三宝即从自性发动念处便为指示见佛不从外求若外求有相佛与汝不相似似数别人钱自家无分惟法法消归自己才见自己家宝尽堪受用故初祖未来此土此土只高僧禅定经咒仪度等法人依此修习祖来直指见性不落阶级次第所谓顿教也顿则真痛快直捷不异千年暗室一点照破也若依渐教分别则有最初三宝佛初成道即称如来名佛四谛法轮名法五阿罗汉名僧谓初因二贾客及女人须闇陀并五人陈如等皆授二皈以未有僧宝也佛后于鹿苑度五俱邻人间已有六罗汉因为耶舍父母最初三皈有小乘三宝佛现丈六金身说四谛十二因缘法成四果位僧有大乘三宝三身十身名号二空理等名法三贤十圣名僧三贤者十住十行十向十圣十地也有住持三宝刻像图形名佛贝多梵书名法削发染衣名僧有别相三宝法报应化名佛教理智断名法三乘阶次名僧有一体三宝真如觉了名佛全体轨持名法理事和合名僧予之所宗本于一体三宝亦由师师相承从正法眼藏认取自家面目见得自家灵山上原有一尊活佛有时唱演无量妙法句句截断贪痴有时动遵无垢大僧处处为人尊仰将上住持别相大小无不完摄未尝不圆融未尝不差别似鸟飞空中不杂空色而亦不碍空色殆不可思议也奈何背觉合尘而错认幻身幻心以为活计一迷为身将肉袋危脆不久者认为奇货可居殊不知九孔垢流万虫攒集寒暑失调病苦交至着眼思之有何可爱何不返取光明变化之身水火可入也一迷为心将不正之心感为傍生将沉溺之业陷为地狱悭吝我执堕为饿鬼此时受报悔之无益噬脐何不回光返照如以能见之眼自见其心能闻之耳返闻其闻使破幻归真云去月现一灵先觉并他心俱通之为妙也可见凡圣分于迷悟则最初入门可不以三皈为郑重乎然即欲回首而无好僧点破便是不遇作家到老翻成骨董每见根器甚佳而误入傍蹊最可痛惜惟有向上全提如僧问马祖如何是西来意祖答云汝即今是甚么意又如慧可大师问初祖弟子心未安乞师安心祖云将心来与汝安凡此开示人能参究必定灵山一会俨然未散也。

　　三皈后即授五戒戒法一不杀生二不偷盗三不邪淫四不妄语五不饮酒食肉　此五戒者将现身易犯之过一一改除以植善根似造屋者先从柱栋磐石发轫也不杀则仁并虫蚁不得故伤不偷则义并芥草毋得苟取不邪淫则存礼并屋漏毋得抱愧不妄语则存信并口过毋得侵累不饮酒食肉则存智并诸味无得贪着肉物从杀命中来经云食肉者无慈悲心命终必堕罗刹岂可食乎杀盗淫妄轮王所制酒乃佛所制也智论明饮酒十过一颜色恶二下劣三目视不明四现嗔恚相五坏资生业六致疾病七益斗讼八恶名流布九智慧减少十死堕恶道故应防狂药以表淡薄明志佛以五者为戒戒则名尸罗可以解脱生死故义在禁除凛然严饬断不可犯问云能持否非一一强勉也以人性本善乃性之德也人若能明其自性则不戒而戒似明镜动止合仪而其人如玉岂不为皈依法者第一义谛如忽五戒则仍堕三恶道矣予见有颇信法门只是不能奉素是明犯食肉杀生二戒矣况因而苟且无所不至所以必须力量把定方能车破而可修弦坏而可补也又见五戒已信从而捡阅行实有一二未能持者然美玉不容片瑕星火亦足焚栋既有戒受宁以戒护身不可以无戒而负悔也。

　　五戒后即授四弘愿愿云无边众生誓愿度无量烦恼誓愿断无尽法门誓愿学无上佛道誓愿成　三皈五戒入道之本已立矣然菩萨在自利利他不可仅如羊鹿等机作自了汉也永明云境无自性而他成自心无自性而自成他所以融通事理交参宾主直至无我无人始见一体同观烦恼起于无明无明破则烦恼除故心动杂想即不自在能看破杂想起处有漏结习自然消释何谓无量法门誓愿学以佛将心地法门开示于人名之谓经依开示履践使身无差谬名之谓律诸菩萨将佛不尽深义问难辨明名之谓论是为经藏律藏论藏即收尽佛五时十二部经之大意也初时喻乳二时酪三时生酥四时熟酥五时醍醐十二部法本重颂授记孤起无问自说因缘譬喻本事本生方广未曾有论议偈曰阿含十二方等八二十二年般若谈华严最初三七日法华涅槃共八年是佛四十九年所说也以佛本意即欲人见自性故出母胎即指天指地以露宗门消息然虽露消息而错过者多未免有悟即有迷有正则有邪傍门偏惑自古有之佛既出世当以佛语为人天眼目作万世依凭落之于语名谓教即有顿渐差别究竟以正法眼藏及衣钵传之大迦叶其所重可知矣故始成正觉即现千丈金身说华严顿教奈人不会复现丈六身说四谛十二因缘如阿含诸律部度憍陈如等五人作罗汉以破结习名小教佛法僧自此始也后见机缘渐熟即说楞严金光明维摩胜缦等经斥小弹偏方与般若谈空有契名大教佛法僧自此盛也以后四十年来渐见身子空生等俱能会权作实故与法华会上授记作佛即于一日一夜尽说涅槃此八年中已称说法本怀遂示涅槃所谓法门无量誓愿学者此也自后诸师建立门庭各师其师一一不同而于佛敕总不违也或立为法相宗起于弥勒慈氏因无著与天亲菩萨咨参慈氏惟识相与立论后传与天竺戒贤法师师授唐之玄奘奘东归授窥基基乃网罗制疏学者宗之名为慈恩法相教或立为法性宗起于文殊大士现为炖煌杜顺师师传智俨俨传康居国法藏大师后入中国为隋文帝所敬开演新译华严宗旨光从口出藏传清凉观观传圭峰密学者宗之名为贤首教或立为天台讲主起自龙树大师师传北齐慧闻大师师传南岳思大禅师师传智者大师遂将佛三观空假中圆为第一义谛学者宗之名天台教或立为南山律宗起自优波离尊者集四众结集毗尼沙弥十戒比丘二百五十戒比丘尼三百四十八戒菩萨戒十重四十八轻使摄心不动自合仪则总令人从戒归觉也三国时西竺昙柯罗师至洛阳出僧祗戒本至晋安帝佛驮耶舍尊者又以十诵律来律仪始备唐宣律师持守尤谨学者宗之名为南山律教或立为瑜珈显密教始自金刚萨埵西域人也通经律藏忽感毗卢遮那佛亲授瑜珈五部以手作印心作观口诵真言大约悲愿为体拔苦为用传之南印土金刚智智于唐开元慈恩寺建立曼茶罗坛法仪制时不空三藏及一行俱师事之不空谥灌顶国师学者宗之名焰口瑜珈教梁朝志公大师出冰陆仪文亦同此也或立为莲社一宗东晋时远公大师统会东林十八人结莲花漏专心念佛求生净土本于大势至菩萨以念佛法离颠倒想遂至永明禅师明莲池大师专念盛行学者宗之名为净土宗以上即仪范之不同而总成出尘之行以游戏华藏之门无量法门誓愿学者此也法门得学佛道自成愿者甘心誓者不退以喜效为精勤则度得自己便度得众生从来身教足以感化也　三皈五戒四愿复说忏悔法以成回向往昔所造诸恶业皆由无始贪嗔痴从身语意之所生一切我今皆忏悔。

　　人谁无过所贵真实忏悔不忏悔则罪积未消灭定业难逃也智者而忍令我身福轻如羽业重如山乎况我自性中有佛可做有法可乐有僧可依此莫大无价之宝也譬如贫女人色貌甚丑陋而怀贵子相当为转轮王譬如大冶铸无量真金像愚者自外观但见焦黑土迷三宝而不肯皈依因不得预戒发愿登欢喜地良可悲也今能知生死蜉蝣不保朝暮痛心改过加意策励将往昔贪嗔痴从身语意所生者直从生起处似草除根则意不涉妄想便明圆觉所以名之谓忏悔以后过不复续方见前非果能忏也遇顺境则生爱爱则成贪遇逆境则生憎憎则生嗔殊不知境缘归幻影子而反被影子所惑真痴之甚也以志诚信心出世法皆忏悔三字如智玄恶疮疮得清凉洗涤则相续痴惑自然永破可谓皈依佛竟皈依法竟皈依僧竟也(终)。

　　西湖虚舟省和尚塔铭

　　尝闻释氏有一花五叶灯灯相续之说儒者初未之信亦未之见也崇祯辛未宁司李黄公端伯偕通郡诸当事请金栗密老人住天童一时薄海内外四众人等皈依殆尽儒者亦仰其宗风时余年甫十龄便知盐官有蔡子谷四明有姚质之两居士皆儒者宗匠释氏之一叶一灯也逾二十有四年而师踞越之吼山狮窟矣又十五年为康熙戊申五月六日之未时师辞众书偈奄然归寂诸方不无泰山梁木其颓其坏之悲后人营葬事弟子超直辈具行状为师乞铭于余以余家近天童师参金栗见之真信之确也师讳行省字虚舟四明慈水姚氏子姚为望族质之其在俗字虚舟则破山和尚契机而赠之者生于万历己亥腊月廿二之亥时九岁工儒业十三辄善属文鸡坛之名由是而起性复谨厚故通国皆以孝友称十八以病知身为桎桔顿起世出世间之想因日取大慧语录先自勘验从须弥山一句子遽有所得于是走云门过真寂访龙门游理安对语风所至俱投针芥独参金栗得领痛棒遂命名曰省故至今以省名甲申世事沧桑慈帏不禄益坚世出世间之想遂毅然脱白于乳峰之前爰顶一笠再登双径电掣星驰箭锋相拄而径山直解髻珠与之矣甫印心而陆公鸣时请师阐宗剡曲陶公履卓请师开法吼山两公三教东南柱石师亦无忝临济儿孙此甲午以后事戊戌春杪复渡钱塘将有觐师福严之役西泠诸君子望道若渴留住西湖南屏居其南鹫岭居其北而师独悠游自在于其间者大半为道风日替宗风浸衰露爪伸牙不如藏锋敛锷庶几足以砥柱中流师殆龙山大梅之流亚欤嗣法四人梅庵诸问石直珂雪璨雪定潪尼一人密启初世寿七十僧腊二十有四弟子建塔于雷峰之阴本年十一月廿五日迎真人藏呜呼师之生也径山雪窦为之父师之终也鸟窠永明为之邻得非乘愿再来而示末法之光明幢也哉敬为之铭曰。

　古佛传灯　　不可思议　　今人传法　　语言文字
　匝地普天　　无别无二　　唯师半生　　行脚居士
　剑挂眉间　　鸟王金翅　　医活死猫　　脚跟点地
　雪窦铲草　　破山与字　　径山一枝　　天童断臂
　缩爪藏牙　　顾惜祖意

　　赐进士及第中大夫内阁学士兼礼部侍郎经筵讲官同里法弟史大成拜撰

　　虚舟和尚行状

　　康熙戊申夏五月传临济正宗三十二世虚舟省禅师示寂于杭之留锡院先是丁未之冬师扁舟过予信宿且语予曰术者推贫道数止来岁居士念夙昔道契必以春月走送我迟即不及矣贫道且以法门事相累予谢不敏请为师结集语录师许之是年冬师果示疾入春增剧复驰书申前嘱方促装而讣至矣异哉师盖预知时至托言术者去来自在虽前哲奚以加此已而师之大弟子问石直公承师末命以撰次遗行见委予奚敢辞按师讳通省以嗣法福严费老人改行省慈溪人也俗姓姚氏为明州甲族缨冕相望若中丞公宗文大参公应翀皆其近属师幼攻儒业父庆山公特奇爱之命名宗俊字曰质之十八病痔即作身为疣赘宜疾远离想尝泛海至补陀山礼大士见岩下有僧血书华严辄发愿他日必效之归求旁行四句之书得圆觉经一览如夙习又读大慧录得古人用力进修之方遂立志参禅洁扫一室日坐卧其中单提一句须弥山话密切挨拶才上蒲团辄飘飘如腾空心亦不怖一日睡去梦见此心化为一道寒光了无身相及衾帏房舍之迹遂有省信口成偈曰一华五叶平地风雷陈仓暗度虚空粉碎敲碎髑髅我是谁不须更觅西来意自此顿觉胸襟洒落异于恒时独欠明眼印证遂以居士服遍参尊宿若云门瓶匋语风龙门理安诸大老皆有机缘问答当场敲磕具载语录中最后至金粟参密翁老和尚一见即机契温言留住命名通省一日语师云你到这里该与三十棒不到这里也该与三十棒师答云恁么却似狂鹿中箭了也翁便打师便喝翁将师一推云你若无心我便休自是益器重师师亦俨然以法自任丁卯师年二十八客嘉兴患病几不起微细检点殊不得力偶拈南泉斩猫公案犹觉未能透过乃复痛悔差别未尽安得遽为究竟即于病中反覆推勘了无入处一日病少间强起盥栉顾童子将取木梳来童度梳子师引手接之忽然荐得南泉意旨当下疑团冰释始知古人作用各有规格不可杜撰口占一颂曰南山云北山雨滴滴分明狮子乳果是鹅王亲拣着不妨播弄闲家具师于金粟诸大弟子中尤重破山师尝访之金鼓洞山问师何处来师竖一指山拈石便打师以其饶有辣手益心仪之至是山已嗣法开堂于禾之东塔寺师方有新证急求印可遂往问曰眼中出火时如何山便打师便喝山又打师又喝山复连棒打趁直至三门外鲜血迸溅布袍朱殷师大笑归寓次日募斋请山上堂才入门山即迎骂曰风颠汉又恁么来也师云只为婆心太切山作招手势师倒退一步山便喝师乃礼拜自是身心豁然无复疑滞是年冬密翁自金粟迁天童师往见曰昔蒙和尚赐棒今已知痛养了也翁云作么生知进云适被路上梅花刺破眼睛翁指绳床云且坐师便喝翁云喝作么进云钵盂峰顶挂寒冰翁颔之时三峰汉和尚开堂净慈专提玄要师特往问济下宗旨峰拈沩山树倒藤枯公案连发十余难师宛转作答应机无滞峰为下座缁白聚观者数千人见师以一白衣排突法筵机辨蜂涌咸为啮指吐舌其机语详具录中明日峰复邀师入丈室示以夹山船子因缘从容缕解大法小法之分师雅不谓然即夕俶装归天童录问答语呈似翁阅竟则抵之于地谯让殊苦师乃益喜自负寻受翁命辑天童寺志受居士五戒首尾十年密室参叩不一而足迨翁辞众退院卜筑通玄峰顶师以抱病不获远随杖履始谢去临行问翁诸大弟子谁可为依归者翁曰金粟可盖是时费隐老人已主金粟矣师受教谨志不忘居亡何翁竟顺世甲申师年四十有六遇世难破家又丧母乃一意离俗竟诣雪窦脱白芟染且受具戒为大僧会天童虚席师率众驰书金粟敦请继席日夕参承座下嗣后每主大刹师必追随癸巳费老人住径山师省觐次老人遽问如何是本分事师礼拜老人云不问汝礼拜曰四棱不蹋地老人云作么拜曰一任明鉴次日又问如何是本分事曰杀人放火老人云恁么也明本分事那曰某甲却是从实供招老人云儱侗再道师拂袖出次年甲午从老人寓云间之超果遂受记莂又明年乙未明州四众请师出世住嵊县显净寻移山阴吼山江东倡学之区一时耆德若予安王公亹岸生陶公履卓咸与师朝夕扣击结支许之契已又受古虞长庆之请师以衰年多病思得一茆自适会武林善士张韩诸子为师买山于雷峰之麓得虞德园先生读书故址师登楼一望千顷澄碧绕以连峰修梧密竹荫翳左右心殊乐之顾弟子曰此可以留吾锡矣因命名留锡庵携一木榻宴坐其中尽扫法社畦迳学徒数辈鸥止箨集惟以本分草料日相敲磕不烦绳切而自然严饬四方问道者轩车簦笠旁午枳落间师以一味率真平等相接藜羹蔬食欢然移晷未尝稍以菀枯为轩轾也而声前句下沾濡法味者盖有不可思议之利益云自戊戌迄丁未师居湖上已十年乃忽萌厌世之想诣禾别予及严　轹施约庵两居士归即治梵龛以待时至居有顷果感鬲疾日进一搤米戊申四月疾增剧师少有密行瞬存息养无顷刻间尝持大悲陀罗尼昼夜有程超果受嘱后忽忆海上之愿绝咸味者三年刺舌血书华严行愿品一卷自课益密二时礼佛各数百拜十年如一日也既病甚赢形柴立喘息支缀作诗寄友有炼得身形同槁木床头野鸟亦来栖之句然策励弥笃谓学者曰行矣勉之我疲顿至此犹不敢自暇逸宜善体此意五月五日搭衣礼佛如常时次日质明起坐维摩榻召诸弟子处分常住事讫瞑目不语初有何居士询师行期曰在初六日于是转相告语缁素旧识阗拥榻前或进纸乞师留偈师援笔疾书曰百骸终溃散觉性只如昨我从无量劫弄影深知错今朝撒手行也不问极乐炎炎五月天冰冻堆丘壑一阵西风来吹落黄金索书竟掷笔众围守至日下舂咸见师雪颅毵毵然有气上出如云良久奄然而逝弟子如遗命藏蜕瓷龛中肤肉融软如生师天姿温粹不染世械晚年体道益密纯以天用与人处婆婆和和諈诿谆复终日相对机智泯绝始所语者旋忽亡之以故人多乐亲师一以为婴儿一以为慈母然每至忠孝大义往往龈腭相拄面赪发立俨然肝胆烈士至于法门统系纲宗轨则尤不肯丝发假借弹讹斥谬精色迸射豪鹰鸷隼未尝不为辟易也事父母至孝居丧尽礼敦重友谊始终不渝承事十方知识捐麋顶踵不生厌怠已佩法印而下学工夫终不放手或疑为络索师闻必呵斥之师法语有云我此拄杖子有时全放下是提起未入三门与汝一顿了也有时全提起是放下打教血滴滴地何曾动手盖此数语是师通身受用处故虽已绝迹无为而不妨示有修习修己如是治人亦如是彼以轻狂虚见妄测至人者正所谓蚍蜉撼大树可笑不自量而已师生于万历己亥十二月二十二日距迁化之岁世寿七十僧腊二十有四有语录文集若干卷嗣法弟子四人曰梅庵超诸曰问石超直曰珂雪超璨曰雪定超潪印证尼一人曰密启超初居士二人曰何卓雪超信曰沈尚先超尚是年十一月二十五日群弟子将奉师全身塔于庵南介予为状以乞铭于贤士大夫予辱师知垂二十年每过湖上必为浃旬匝月之淹落草盘桓昕昔靡间顾闇劣不足副师之望今兹执笔以论次师之行事能不为之欷歔涕零也耶谨状。

　　康熙甲戌长至前十日参学弟子槜李徐善槃谈撰

　　留锡和尚语录跋

　　留锡和尚示寂于康熙戊申越六年而始克梓其语录予读之终篇见其一字一句都从胸襟流露不假藻缋专用本色提持冲和纯粹无惭绝峭厉之色后世展诵者当想见其为人也凡为法语偈颂诗及杂文共若干卷内八识规矩颂注一卷嘉禾施王两先生见而叹慕送楞严经坊以余赀刻之约费四金有奇其余诸卷则皆大弟子问公募刻也先是壬子之冬已成大半有颂古数首乃近时尊宿所作因杂稿为侍师所录未免帝虎之讹后问公从敝楮中得师亲笔题署了然始悟前刊之失急为镵去订正重刊遂与原本小异恐览者讶其参错特为拈出不嫌为编摹者志过云。

　　癸丑长至前五日槜李参学弟子徐善记
