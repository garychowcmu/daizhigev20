嘉兴大藏经　道德经顺朱


　　道德经顺朱叙

　　余阅玄圣言质而不文朴而非器与素王言西方圣人言合故取而释之盖由学者请笺禅林宝训顺朱讫复请曰道德经讲解者累数百家咸各出己意读者更是难晓乞师顺文浅显开谕季而许之遂就正文顺朱填墨略增意义虽薄而无味不过使读之者不离言不即言易于领会焉耳若果于此五千言中领会得则不唯看易言学言庸言易即看圆觉言楞严言华严言亦不难矣。

　　华岩德玉叙。

　　赞曰王者师民之宝指李非姓白发非老尼父称犹龙婴儿恒自抱宪宗尊谥上皇七圣列封祖考灼然紫气彻关头众妙之门人难造(又)元始天尊辞侯成子变名变姓百矣千矣生李兮何尝生死槐兮何尝死身骑青牛兮示荷负而不恃手持真经兮发玄文于袖里直斯陈迹五千言讵止流传一尹喜。

　　道德经顺朱卷上

　　蜀渝华岩季而关圣可德玉顺朱

　　体道一章

　　道可道非常道名可名非常名无名天地之始有名万物之母故常无欲以观其妙常有欲以观其窍此两者同出而异名同谓之玄玄之又玄众妙之门。

　　(道理也即日用所当行之常理也可道之道言也常乃不迁不变的意思名常名也始初也母生生不息的意思妙奥妙也深微的意思窍关窍也通彻的意思此一章示体道之本宜恒常不变不可偏观的意思日用当行之常道在眼见在耳闻在手捉在足奔本不迁变岂不可言哉盖言默不足以载之也若是可言则就是言句了岂是不迀不变的常道道本无名强名曰道此亘古亘今常名也岂不可名哉若执此名为实而可名之岂是不迁不变的常名能名无名讵非天地之初乎杳杳无形存之可也暨其有名讵非万物之母乎生生有象守之可也由此观之宜恒于未始有物之先以观察那杳杳无形何其深微恒于物色既彰之后以观察那生生有象何其通彻此有欲无欲一事两端同条共贯二名一体统妙统微俱谓之玄何也有欲者形之彰也无欲者神之隐也神隐深微可谓玄矣形犹通彻玄更玄焉孰有加于此哉万物之妙咸从斯以出入也执偏不圆不善体道者不可与之言也)。

　　养身二章

　　天下皆知美之为美斯恶已皆知善之为善斯不善已故有无相生难易相成长短相形高下相倾音声相和前后相随是以圣人处无为之事行不言之教万物作焉而不辞生而不有为而不恃功成而弗居夫惟弗居是以不去。

　　(皆咸也知晓也美好也斯即也斯恶已言即恶了也下斯不善意同倾夺也辞言辞也恃赖也惟专辞居处也不居言不处功勋的意思去退也此一章示养身之道当处无为而不居功的意思凡天下之人咸晓得美好之为美好殊不知即就丑恶了也咸晓得善之为善殊不知即就不善了也至于有生于无无生于有难成于易易成于难长形于短短形于长高倾于下下倾于上音和乎声声和乎音前随于后后随于前尽天下人伎俩咸是如此岂识圣人养身之道哉是以圣人之养身也处乎无为而曷常以有为为事行乎不言而曷常以有言为教此仁术也能识此则万物既作吾亦与之俱作而不假言辞虽生不生生而未尝有虽为无为为而无所赖虽功无功功成而不处夫惟功勋不居处则自无美名名既不有身何必退如此功不处即是功成名既无则名遂身不退即退也养身之法有迈于斯者吾不得而知也)。

　　安民三章

　　不尚贤使民不争不贵难得之货使民不为盗不见可欲使心不乱是以圣人之治虚其心实其腹弱其志疆其骨常使民无知无欲使夫知者不敢为也为无为则无不治。

　　(尚崇也贤是有才德的人贵重也奇珍为难得之货争竞也盗窃也可欲即功名财利称意之事虚心俾其无思实腹莫令有漏弱志戒毋多事疆骨谨守无知使知者不敢为是责在民上的意思为无为是与为民上者立个主宰的意思无不治是功不浪施的意思此一章示安民之要贵乎无知无欲的意思君主不崇尚贤良则小民自不争竞趋求名位君主不贵重珍宝则小民自不窃盗贪荣财利称意之事不令小民见之则小民之心自不昏乱是这个意思所以圣人之治天下也一味教人虚心而绝思想实腹而勿渗漏志若多事戒而弱之骨既无知谨而守之恒使下民抱朴而无知少私而无欲纵使他有纤知犹存有纤欲未尽亦不敢勉强以为之也为民上者能使民如此则是道常无为而无所不为也天下焉有不治者哉所以安民之法不贵事事而贵无事矣)。

　　无源四章

　　道冲而用之或不盈渊乎似万物之宗挫其锐解其纷和其光同其尘湛兮似若存吾不知谁之子象帝之先。

　　(冲虚也或似难以形容的意思渊深也宗主也挫折也锐锋铓也解释也纷繁乱也和光韬其明也同尘混于俗也湛寂也存在也象亦似也帝上帝也即造化的意思先言更在前也此一章示无源道体深广莫测的意思形而上者谓之道形而下者谓之器冲虚则形而上者也形上虚无无物不受尽古今遐迩事物在其间不似一粟之在太仓乎故曰或不盈上善若水利万物而不争故渊兮似可以为万物之宗主也道以钝为利故锋铓不可露道以安为荣故繁乱宜当解韬光以挫锐混俗以解纷湛兮寂兮若亡若存焉耳既然如是吾不知伊谁之子耶吾恐此道也虽上帝犹未易以当之意者其似乎在上帝之先欻无源道体诚哉叵测)。

　　虚用五章

　　天地不仁以万物为刍狗圣人不仁以百姓为刍狗天地之间其犹橐籥乎虚而不屈动而愈出多言数穷不如守中。

　　(仁者心之德爱之理也刍草也橐籥冶铸所用致风之器也橐者外之椟所以受籥也籥者内之管所以鼓橐也屈郁也抑而不伸的意思数音朔屡也此一章示虚用无作在乎守中的意思天地好生岂不仁于万物哉特无爱恶于万物有似于不仁耳不仁乃大仁也譬如结刍为狗设之于祭祀之间饰以彩虔而奉岂爱之耶特时之当用适然而用耳祀讫而弃之行者践樵者焚岂恶之耶特时之当弃适然而弃耳安有爱恶之心于其间哉圣人之于民亦如是也特无以爱恶相扰而民性自全生死得丧吾何与焉虽未尝仁而仁亦大矣天地之于万物又不亦犹夫橐籥虚中无心应用者乎及其方用也心空腹实虚而不屈志弱骨疆动而愈出信乎应用不在多言也多言则为也为者败之数言数穷多为多败故不如守中之无为也无为则虚也善虚用者其可外于斯理乎)。

　　成象六章

　　谷神不死是谓玄牝玄牝之门是谓天地根绵绵若存用之不动。

　　(谷虚也牝即前章所谓母也绵绵不断绝也此一章示成象之妙妙用不已之意思谷至虚而犹有形神则虚而无形也既虚而无形则无生者谁当其死岂不谓之幽深叵测至玄至妙生生不息之牝母也耶要知此幽玄牝母众妙之门户即是生天生地生人之根本也自古自今绵绵不绝若存若亡而不可以眼见不用则已若一用之虚而不屈动而愈出总不见有勤劳之象焉成象之妙有如此者)。

　　韬光七章

　　天长地久天地所以能长且久者以其不自生故能长生是以圣人后其身而身先外其身而身存非以其无私邪故能成其私。

　　(四以字细看首以为也次以因也是以事因也未以用也先尊也存犹寿也上私字单贴人下私字兼天地说此一章示韬光宜法天地的意思天地人一也天无私覆地无私载人无私存天既长覆地既久载人胡为而不久存也天之所以能长地之所以能久者因其不自认其生故所以能长生能久生也是这个事因圣人法之后其身而不千禄高尚其志身似不尊也而人反尊之外其身而不加爱刍粟自饱身似不寿也而反不死此岂不是用人无私存之道也耶故所以能成其三无私焉耳人心同天地何用晦迹为)。

　　易性八章

　　上善若水水善利万物而不争处众人之所恶故几于道居善地心善渊与善仁言善信正善治事善能动善时夫惟不争故无尤。

　　(上最也大也善道也性也上善犹言最上大道也利泽也处居也恶不爱也几近也居善已下数善字取善曰善尤过也此一章示成性贵圆融的意思最上大道无可比喻略而喻之有似于水水善者何泽利万物而不矜功不处高洁乃处众人所恶卑污之处故差近于道焉水不择大小广狭可容即受居善地也澄彻清深无物不鉴心善渊也利泽动植不求其报与善仁也流注潺湲适时不易言善性也洗涤于准用之不勤政善治也遇物赋形能乘舟楫事善能也冬凝春泮不失其节动善时也此诚处恶利物不争之能事矣而谁与之争耶既无与争何过咎之有此水之所以为上善也)。

　　运夷九章

　　持而盈之不如其已揣而锐之不可长保金玉满堂莫之能守富贵而骄自遗其咎功成名遂身退天之道。

　　(持扶也盈溢也已止也揣探摸的意思锐尖利也咎祸殃也此一章示人运用平夷知进退存亡而不失其正的意思人畏其溢而扶持之不如止而不使溢之为妙也人畏其锐而探摸之其锋芒脆利岂能永久保其不折乎夫金玉既已盈矣而更贪未有不溢者富贵既已锐矣而更骄未有不祸者然则何法运用以免此患哉法天之道而已矣何谓天道月满则亏日中则昃圣人不过是成功不居美名不处退身守正焉耳高尚其志咎如之何)。

　　能为十章

　　载营魄抱一能无离乎专气致柔能婴儿乎涤除玄览能无疵乎爱民治国能无为乎天门开阖能无雌乎明白四达能无知乎生之畜之生而不有为而不恃长而不宰是谓玄德。

　　(载乘也指身而言如车马之载物也营营营也不定貌魄魂魄心之精爽也焦笔乘谓清虚则魄即魂住着则魂即魄如水凝为水水泮为水其实一耳季而谓即人之情也反之为性又即人之意也收之为心营营不敛是谓坐驰载营魄复性之谓也玄览玄妙之见也疵病也天门即玄牝之门也畜养也宰主也此一章示复性爱民之大功能要为而不恃的意思凡人之魄时时营为日趋于有若能载之则乘乘然有归也化有为无涤情归性人分二而我抱一其孰使离乎心有是非气无分别专一其气致尽乎桑非婴儿纯一不杂其孰能之众人之病粗而易除学者之病微而难遣玄览药病执之更重能无疵乎金屑虽贵落眼成翳是故当涤除之也身既治矣国如之何抱一则身全爱民则国富能拱默在上无为而治乎专气则存牝门致深离出入能虚心弱志而无难乎见病蠲除而朗洁纵横无阂而四通能实腹强骨而无知乎若果能无为能无难佳无知何防生之而为象帝先畜之而为众父父虽生不生生而不取以为有虽为无为为而不恃以为功虽长不长长而不自以为主夫是之谓深玄之德欲能为复性者可忽于斯乎)。

　　无用十一章

　　三十辐共一毂当其无有车之用埏埴以为器当其无有器之用凿户牖以为室当其无有室之用故有之以为利无之以为用。

　　(辐乃轮上所辏众木毂即轮轑利转之总木谓辐辏众木而成一车也无车中虚处也下无同埏和也埴黏土也谓用水和合黏土以为陶器也半门曰户牖窗也此一章示虚无以明利用的意思三十散木辐辏同于轮毂而成一车也其车之用必在冲虚不盈无物之处焉水和黏土而成坯火煆土坯而为器也其器之用亦在橐籥守中虚无之处焉开户出入豁牖通明而为室也其室之用亦在明白四达虚无之处焉有辐共毂可以利任重致远而不可以用容人物当其车之无可以用容人物而不可以利任重致远有埏埴可以利盛受而不可以用贮藏当其器之无可以用贮藏而不可以利盛受有户牖可以利出入通明而不可以用举措寝处当其室之无可以用举措寝处而不可以利出入通明故曰有之以为利无之以为用人能实腹强骨以保身有之以为利也虚心弱志以养气无之以为用也易曰精义入神以致用也利用安身以崇德也其斯之谓欤)。

　　检欲十二章

　　五色令人目盲五音令人耳聋五味令人口爽驰骋田猎令人心发狂难得之货令人行妨是以圣人为腹不为目故去彼取此。

　　(爽失也差也驰驰马疾驱也骋直驰也畋猎逐禽兽以除害也此言贪求无厌的意思春曰田冬曰猎妨害也咎也此一章示检欲之道言勿贪外以害内的意思青黄赤白黑五色也目欲之不已而不知检未有不为色所盲者宫商角徵羽五音也耳欲之不已而不知检未有不为音所聋者酸辛甘咸苦五味也口欲之不已而不知检未有不为味所失者驰求骋逐冬猎春田心心增无厌之贪而不知检未有不发妄号之狂者奇珍异宝塞梁充栋持而盈之而不知已未有不遗其咎害者以是之故圣人但为腹而养已不为目而循物故悉去彼在外之诸妄而独取此在内之一真也此检欲保身之实学也季而谓老子文法多错综捷略不如其已不可长保文错意错错综也为腹不为目举目不言耳口心行文简义精捷略也)。

　　厌耻十三章

　　宠辱若惊贵大患若身何谓宠辱宠为下得之若惊失之若惊是谓宠辱若惊何谓贵大患若身吾所以有大患者为吾有身及吾无身吾有何患故贵以身为天下者则可寄于天下爱以身为天下者乃可以托于天下。

　　(宠是功名爵禄辱乃削位损财惊骇也贵重也寄传也爱惜也托附也此一章示厌宠斯无辱外身即无患的意思凡天下人只知宠之为宠殊不知即就辱了也言辱生于宠故皆若惊焉人只知身之为身可重殊不知即是重大患了也言患生▆身故均是患焉且道何以为宠辱若惊耶有宠即有辱辱下则宠亦斯下矣得富而惊恐莫能守得贵而惊恐遗其咎失富而惊恐盗重来失贵而惊恐祸迭至不知宠斯辱矣夫是之谓宠辱若惊且道何以为贵大患若身耶我之所以有大患者因不知后其身而贪功名不知外其身而营利禄功名利禄患也有患皆生于有身也及我能后其身而身先外其身而身存有身即是无身也何患之有夫是之谓贵大患若身所以不轻用其身为天下者天下反可传惜以身为天下者天下反可附则不知有其身而身反可保也贵天下犹一身是宠何辱爱兆民如一体是身何患宠身无可用而反为天下大用矣奚用厌焉)。

　　赞玄十四章

　　视之不见名曰夷听之不闻名曰希抟之不得名曰微此三者不可致诘故混而为一其上不皦其下不昧绳绳兮不可名复归于无物是谓无状之状无象之象是谓惚恍迎之不见其首随之不见其后执古之道以御今之有能知古始是谓道纪。

　　(三之字作的字看夷平也大象无形的意思希少也大音希声的意思微细也难捉摸的意思皦明也惚恍不有不无的意思执持也御运也纪纪极也此一章示赞道之纪极的意思视之不见那有不当于眼者视的不见不可以黑白名也但曰夷而已听之不闻那有不当于耳者听的不闻不可以音声名也但曰希而已抟之不得那有不当于手者抟的不得不可以形段名也但曰微而已凡人间事世智辩聪或可以诘问而得之唯此夷希微三者殆不可诘非隳肢体黜聪明离形去知同于大通者不可得混合消融而为一也况视的听的抟的拟将何物以形容之哉其在上也非三光可比其明故不皦其在下也非云翳可掩其质故不昧但密密绵绵了无缝罅从何名之仍复归于无何有焉耳夫是之谓无状之状状何有无物之象象何有夫是之谓恍兮不有恍兮不无迎之于始莫可诘其端倪随之于末不可穷其终极莫可穷诘则无终始既无终始何有古今惟持守古天地之始以运用今万物之母则今母即古始也能知此者是谓通天彻地道之纪极也其深玄妙道讵易以言赞及之耶)。

　　显德十五章

　　古之善为士者微妙玄通深不可识夫唯不可识故强为之容豫兮若冬涉川犹兮若畏四邻俨若客涣若冰将释敦兮其若朴旷兮其若谷浑兮其若浊孰能浊以静之徐清孰能安以久之徐生保此道者不欲盈夫唯不盈故能敝不新成。

　　(强上声勉强也豫象属犹犬也豫犹之性不决多疑也涉徒行厉水也冬涉川常难之也畏四邻慎自持也俨矜庄貌俨若客不敢僭也涣散也冰将释如恐陷也敦厚也若朴质而无文也旷空也若谷虚而无所藏也浑浑然也若浊似乎晦而不明了也皆所谓强为之容也不欲盈冲而用之或不盈也能敝善守旧的意思不新成言善守旧即是新成也此一章示人当晦德潜名埋光铲彩的意思自古有道之士形神微妙视之难见性理玄通听之难闻其澄彻清深有不可以智知以识识者也夫唯其不可以智知识识故所以勉强略为之形容譬之豫焉迟回不果若冬涉川畏寒而不敢渡譬之犹焉疑忌或后而不敢先若畏四邻而恒自慎其恭恪兮如对宾客而不敢慢其散涣兮若水之泮而复为水其敦厚也若木之未斫而无文其空旷也若谷之能含而不却其浑然也有似于晦而不明焉诚哉深不可识难为之形容矣已谁能以浊乱之情复还定静之性徐使湛湛焉而清彻谁能以安稳无作之体令其末久不变徐使绵绵焉而长生能保守斯道者去奢去泰去甚决不欲纵无厌之心以求盈溢也夫唯不欲如此故能守旧安分不希新成求显达矣古之善为士者其隐德若显是这样有难以形容者)。

　　归根十六章

　　致虚极守静笃万物并作吾以观其复夫物芸芸各归其根归根曰静静曰复命复命曰常知常曰明不知常妄作凶知常容容乃公公乃王王乃天天乃道道乃久没身不殆。

　　(致极尽的意思作生也动也复复其初也芸芸物多貌妄动的意思根本也此一章示归根复命之极致的意思虚实之对也耽空而不致尽乎极虚之又虚与实何异静动之对也守寂而不切于专笃静之又静与动何殊诚能虚极静笃凭他万象森罗并生于目前不吾惑也吾但观其复以反于初耳物虽芸芸丛杂各有其根随他妄想纷纭当下寂灭不静而自静也静则复还于天命矣既复于命则谓之不迁不变之真常真常则又非明白四达者不知也若不知常而任情妄动则凶祸随之矣自是非常恒不变者不能容也能容则大公无私公则宰制山河无施而不可王者何法天而已法天者何此道而已此道者何绵绵若存而已果能此道讵仅若存而已哉设使神游登遐而稿形亦不败坏其归根复命之效有如此者)。

　　淳风十七章

　　太上下知有之其次亲之誉之其次畏之其次侮之故信不足焉有不信犹兮其贵言功成事遂百姓皆曰我自然。

　　(此一章示自然之化不假有为的意思太初以前上古无为之世小民淳朴日出而作日入而息纵知有君而不知有君之德也及其下降也德可见而生亲爱之心恩可称而生赞美之语又其下降也时迁世改智多难治乃设刑法以防之使有畏怕之意又下降也一法出一奸生禁多令繁于是而有欺侮之念起何也盖为民上者不以诚信待小民而小民亦以不诚信应之出乎尔反乎尔者也所以为民上者兢兢业业如犹之畏四邻而不敢轻出一言唯贵重其无言之教而俾其自化只待八方宁静而功成四海澄清而事遂百姓佥曰帝力何有于我哉咸我自食其食自衣其衣焉而已矣此诚不知有之之至道也何用亲誉畏侮为事)。

　　俗薄十八章

　　大道废有仁义智慧出有大伪六亲不和有孝慈国家昏乱有忠臣。

　　(此章示道衰俗薄淳心渐丧的意思正趣菩萨放身光明映蔽一切日月星电天龙八部释梵护世所有光明皆如聚墨用是而知大道一出则仁义纵有向何处安着耶故曰大道废弛仁义方显矣文华丧质雕斫丧朴智慧一出而大奸必起矣父母兄弟宗亲不相和睦方显孝慈之名天下纷争扰攘之际方显忠臣之节所以说有仁义不如不废大道有大伪不如不尚贤有孝慈不如六亲常和有忠臣不如国家常治老子之意意在斯矣)。

　　还淳十九章

　　绝圣弃智民利百倍绝仁弃义民复孝慈绝巧弃利盗贼无有此三者以为文不足故令有所属见素抱朴少私寡欲。

　　(文质之反也属附也此一章示绝学之道宜还淳反朴的意思圣智乃道之粗也能绝之去之而精美独露其民所利讵仅百倍也哉仁义乃道之伪也能绝之弃之而真素现前民不虚诈而复孝慈矣巧利乃道之妨也能绝之弃之不重难得之货而民不盗矣圣智之粗仁义之伪巧利之妨此三者以为文而非质不足而非全故绝而弃之使令有所属见素抱朴少私寡欲乃其所属也见素则知其无所与杂而非文抱朴则知其不散而非不足素既见而不杂朴既抱而不散则私欲自不能感之矣能少私寡欲而后可以语绝学之道也)。

　　异俗二十章

　　绝学无忧唯之与阿相去几何善之与恶相去何若人之所畏不可不畏荒兮其未央哉众人熙熙如享太牢如登春台我独泊兮其未兆如婴儿之未孩乘乘兮若无所归众人皆有余而我独若遗我愚人之心也哉沌沌兮俗人昭昭我独若昏俗人察察我独闷闷忽兮若晦漂兮若无止众人皆有以我独顽似鄙我独异于人而贵食母。

　　(唯上声阿乌何反皆应声唯恭而阿慢也荒广违也怕古泊字兆形兆也孩小儿始笑也笑则情动而识生矣无所归无住着也性分之内本无余欠有余则外矣遗失也沌沌无知貌一作纯纯无杂也小明曰昭详审曰察闷闷▆然若晦之意顽不知痛痒也食味也母道也此一章示人同俗异于俗居尘不染尘的意思为学日益为道日损绝者何损也损之又损以至于无为无为而无不为何忧之有学人只知真能去妄妄去真存玄览不涤真亦妄也故设譬曰唯恭而阿慢咸出乎声也相差几何善美而恶丑均离乎性也相去何若虽唯恭善美亦当损也古人绝学其忧心殷矣我宁得不忧也欤至其心游于物初其广远兮而未见其有尽极庸可限量哉众人乐于务外如饥思食而享太牢贪饕无厌如春游览而登阳台流荡忘返我则不然独栖泊于情之未起形之未兆如婴儿之未解言笑一般载御营魄乘乘然似无归宿之地而无住着也众人之于道也有余有欠而我之于道也无得无失我果大智若愚至人之心也哉其实沌沌然而无知也俗人之用智昭昭而明我独用愚惚惚若昏俗人之用智察察而详我独无知闷闷若浊忽兮不滞于空而若昧寂兮不著于境而似无定踪众人咸以昭昭察察为用而我独昏愚若顽晦闷似鄙我所以不同于众人味道之末而我则贵求味乎道之本耳绝学至人有殊于人是这样)。

　　虚心二十一章

　　孔德之容唯道是从道之为物唯恍唯惚惚兮恍兮其中有象恍兮惚兮其中有物窈兮冥兮其中有精其精甚真其中有信自古及今其名不去以阅众甫吾何以知众甫之然哉以此。

　　(孔大也恍惚窈冥皆不可见见智知之意无状之状无象之象是谓恍惚是也以用也故也因也阅观也甫始也此一章示人虚心体道的意思大德无名拟将何名以形容哉夫唯不可形故强名曰道然而道又何以形容若道是色是色非道若道是声是声非道若道是物是物非道拟其为物也又何如唯恍兮不有唯惚兮不无焉耳虽然惚恍非无底蕴也惚恍即象也恍惚非没凭据也恍惚即物也窈窈冥冥非无把捉也窈冥即精也般若云若见诸相非相即见如来是也其精实有把捉非修饰也而的的甚真其中实有凭据非妄言也而的的有信其孔德为何如哉互古互今唯道是从其名不变用观万物之始而已太上复自问言我凭何而晓得观万物之始所以然哉乃自答之口因窈冥真信其名不去而知其所以然矣阅众甫观其微观其复咸是一个关捩)。

　　益谦二十二章

　　曲则全枉则直洼则盈敝则新少则得多则惑是以圣人抱一为天下式不自见故明不自是故彰不自伐故有功不自矜故长夫唯不争故天下莫能与之争古之所谓曲则全者岂虚言哉诚全而归之。

　　(此一章示逊顺之理贵乎无争的意思夫曲己从人者何所以自全也屈己伸人者何所以自直也人之所以能处洼下者何所以受益也人之所以能守旧者何所以自新也人之所以能知足者何所以戒贪也人之所以纵无厌之求者何贵难得以自乱也以是之故圣人持守夫一而为天下法识得一而万事毕矣圣人非不自见用也特不自显己之明而用众人之明其明益大圣人不自满足也特以非自处而用众人之是其是益彰圣人不自夸伐也特以无功自居而以有功让人则其功益着圣人不自矜高也特以谦卑自牧安不忘危故所以能长久夫惟不自见是伐矜即不争之道也故凡天下之人所争者全也多也圣人之所处者曲也少也一焉而已矣孰与之争耶古之所以道曲则全云云者非虚妄饰说乃真实无妄之极谈矣诚哉一曲则全而四方之高士无不来归如水之就下而莫之遏也)。

　　虚无二十三章

　　希言自然飘风不终朝骤雨不终日孰为此者天地天地尚不能久而况于人乎故从事于道者道者同于道德者同于德失者同于失同于道者道亦乐得之同于德者德亦乐得之同于失者失亦乐失之信不足有不信。

　　(希少也飘风疾风也骤雨暴雨也自旦及脯为终朝自早及暮为终日风雨震荡飘忽必不能久岐伯所谓亢则害承乃制也此一章示无作自然之道贵恒久不变的意思道以自然为至而世少言之者喜于有作也有作必有辍恶能久乎就如那疾风之不终朝暴雨之不终日不能长久一样是那个能为此久者除是天高地厚几于久焉用斯疾风暴雨看来天地造化尚且不能长久而况于人乎故有事于道者则不然从事于道者任其自然耳自然则无作无作则无得无得则无失一切任之道任同道德任同德失任同失随顺世缘无挂碍呼牛应牛呼马应马而无容心焉无所不同矣无所不同则无所不乐矣故同于道道乐得同于德德乐得同于失失乐得任运逍遥随缘放旷而无所不得矣不从事于斯者能如是乎所谓信不足焉有不信也信不足者道不同也道不同不柏为谋故有不信)。

　　苦恩二十四章

　　跂者不立跨者不行自见者不明自是者不彰自伐者无功自矜者不长其于道也曰余食赘行物或恶之故有道者不处也。

　　(举踵曰跂张足曰跨立欲增高反害其立行欲增阔反害其行曰犹言是谓的意思余食剩残之食如庄子谓惠子死鼠之喻是也赘疣也如庄子附疣县赘出乎形而侈于性是也恶去声言余食赘行人所不爱也处上声此一章示人不可好高自大的意思人岂有不能立者哉苟立未稳而加以跂未有不失其立者人岂有不能行者哉苟行未足而加之以跨未有不丧其行者此二句是喻那自见者失明自是者失显自伐者失功自大者失久的与此跂失立跨失行者一样若其在道中也是谓余食赘行食残人贱附赘累形不适于体岂能自然咸人之所恶也况有道之士乎决不处也自高自大者可深诚矣)。

　　象元二十五章

　　有物混成先天地生寂兮寥兮独立而不改周行而不殆可以为天下母吾不知其名字之曰道强为之名曰大大曰逝逝曰远远曰反故道大天大地大王亦大域中有四大而王处一焉人法地地法天天法道道法自然。

　　(混浑通先去声强上声介甫曰寂止也寥远也罗什曰妙理常存故曰有物万道不能分故曰浑成钟会曰廓然无偶曰独立古今常一曰不改无所不在曰周行所在皆通曰不殆此一章示人体道象元万法一制的意思道如水中盐味色里胶青分明是有不见其形故疑之曰有物混成未有天地之先早有此道不知此道又从何而生也寂兮听之无声寥兮视之无形独立无偶兮而恒常不变运行不息兮而水火莫侵其生成万物也不可易以言喻而有似于天下母焉以吾看来凡天地间飞潜动植咸有名字及至于生天地生飞潜动植者不得而知其名不得而知其字也字曰道者亦寓言耳道无边际故强名曰大大至于不可围故曰逝逝无所往而不在故曰远远则无一处而不从此道以通也故曰反反反其母也故道大生天生地无所不容也天大日月星辰无所不盖也地大山河社稷无所不载也王大统理兆民无所不制也而这生生不息圣域之中昭然有此四大而王特居其四大之一大焉人当法地安静无为而无所不蓄也地当法天运转不息而无所不周也天当法道微妙玄通而无所不现成也道当法自然无作无为而无所不作为也象元体道盖有以矣)。

　　重德二十六章

　　重为轻根静为躁君是以圣人终日行不离辎重虽有荣观燕处超然奈何万乘之主而以身轻天下轻则失臣躁则失君。

　　(根本也躁动之极而烦扰也君主也辎音子载衣食器械者前后有蔽所谓库车也以其累重故曰辎重荣观纷华之观也燕安也处上声居也超然高出而无系着也奈如也乘去声此一章言人君当以道德自持不得轻举妄动的意思治国不自重则权移修身不自重则神乱故凡最轻小的事要当以自重为根本也治国不镇静则事烦修身不镇静则身败故凡最烦躁的事要当以镇静为君主也况其国与身乎是以圣人终日行道布德而不自轻谓其不离辎重舆卫以为本也虽有荣美大观而不为妄躁谓其燕处超然渊嘿以自主也奈何万乘之君任重道远以观天下其可不静且重乎或迫而后动感而后应不得已而后起则重矣无为焉则静矣苟其动于得已之际而不能无为则是以身轻天下而不重何本之有不重则躁而不静矣何主之有有天下者宜乎以道自任以德自厚可也)。

　　巧用二十七章

　　善行无辄迹善言无瑕谪善计不用筹策善闭无关楗而不可开善结无绳约而不可解是以圣人常善救人故无弃人常善救物故无弃物是谓袭明故善人不善人之师不善人善人之资不贵其师不爱其资虽智大迷是谓要妙。

　　(瑕玉玷也谪责也筹策计数者所用之策也楗拒门木也横曰关竖曰健结系也绳索也约束也袭相传袭也此一章示大道之巧在人善用的意思十一善字最重云行鸟飞咸有影子未有行而无迹者也诤臣直友咸有口过未有言而无瑕谪者也六出七擒咸有谋略未有计而不用筹策者也南閞北门咸有锁钥未有闭而无关楗者也缄箧束带咸有会纽未有结而无绳约者也在人善用不善用耳善用则虽行无迹虽言无过虽计不谋虽闭无楗而不可开虽结无约而不可解以此之故所以圣人恒常贯善斯法以救人也既恒贯救人则无弃人也恒贯救物则巧梓愿轮桷之性枉直无废材良御适险易之宜驽骥无失性也又焉有弃物哉斯法也人人本有物物全彰一通百通一达百达如灯袭明焰焰相续无有穷矣故善人者救人者也不善人之师也不善人者袭明者也善人之资也善师者虽师不自贵也有资者虽资不专爱也不贵不爱而相忘于道虽有大智亦若愚耳此之谓善巧之要妙不善用者其孰与之焉)。

　　反朴二十八章

　　知其雄守其雌为天下溪为天下溪常德不离复归于婴儿知其白守其黑为天下式为天下式常德不忒复归于无极知其荣守其辱为天下谷为天下谷常德乃足复归于朴朴散则为器圣人用之则为官长故大制不割。

　　(守保守也复并扶又反溪谷众水所注天下极言之也式法也忒爽也足全也长上声制裁断也割分裂也此一章示还淳反朴贵常守其德的意思雄者高强雌者卑弱知高强之不可恃宜守卑弱以自牧则高而不危强而不拱天下向慕如水之归溪矣既为天下所归也此守雌之常德可须臾离乎时时守气刻刻致柔则庶乎仍归于赤子无知耳白者聪慧黑者愚鲁知聪慧之为道妨宜守愚鲁以自养则聪非昭昭慧非察察天下遵崇而反以为法矣既为天下法也此守黑之常德可斯须失乎心心无思念念无虑则庶乎仍归于原有之无极耳荣者尊贵辱者污浊知尊贵之不可骄宜守污浊以自戒则尊而无忧贵而无患天下归投如水之赴谷矣既为天下赴也此守辱之常德岂不完全乎戒慎不睹恐惧不闻则庶乎仍复归于本有之朴素耳道不可离离则为形役朴不可散散则为器用圣人之为用也总其大纲而众日自随矣故曰为官长临莅天下者贵无为而大制不有为而事事于宰割矣)。

　　无为二十九章

　　将欲取天下而为之者吾见其不得已天下神器不可为也为者败之执者失之凡物或行或随或呴或吹或疆或赢或载或隳是以圣人去甚去奢去泰。

　　(取如左氏取我田畴而伍之为治之也为之则伤自然执之则乖通变载成也隳毁也去甚慈也去奢俭也去泰不敢为天下先也三者圣人所以取天下也此一章示无为妙理不治而化的意思至人体神合变与物为一虽兼制天下而未尝有有故能从容无为而业无不济糠秕土苴亦将陶铸帝王也若夫块然而有以己遇物则自己六尺之躯手足屈伸若将不容而况天下之大欤将欲则有心取物则有为讵可乎除是不得已天与人归庶几可耳天下者神道设教之大器也无思无为寂然自感不可勉强有作也若勉强有作尽心力而为之一定有灾亡无日也不可屈强求得也若屈强求得与物相刃相靡一定有妨失不旋踵也故独行于前而不知随者之在后如形影之不舍呴之欲温而不知吹者之已到如寒暑之相生知强欲益而不知赢损者有时而来知载欲成而不知隳毁者应手而至此皆造物之大情朝暮之常态有为者有执者不知由己不了故有斯患而更与为兢是以将六尺小微形而操天下大神器宁不累乎圣人则不然游神于澹合气于漠而无容心焉如镜应形适可而止但去其过分而已甚奢泰皆分之过也物有固然不可强为事有适当不可复过此老子之本意也)。

　　俭武三十章

　　以道佐人主者不以兵疆天下其事好还师之所处荆棘生焉大军之后必有凶年故善者果而已矣不敢以取疆焉果而勿矜果而勿伐果而勿骄果而不得已果而勿疆勿壮则老是谓不道不道早已。

　　(好去声还旋通易曰师众也处上声善即有道者的意思不得已为之难也庄子曰不得已而后动是也果有斩钉截铁之意不二其心也五而字当作于字读人方果于彼我独果于此也矜自恃也伐夸大也骄恣肆也已止也早已言不久也此一章言为民上者以无为自处佐人主者亦宜以道相卫的意思夫为人臣者以仁义为干橹以礼乐为甲胄犹为道伪况以兵强天下乎天道旋还此往彼复终无已也而以兵强佐人主者是不知天道者也军旅所处之地使民不得耕耨而荆榛棘刺丛生也治身者心君六乱性地茅塞如斯也大军经过之后家无粮人乏食而凶荒立至治身者救死且不暇奚暇收耗散复正气而保其无凶乎故有道者知其兵疆决不可用而遂止非果断不能也有道者尚不敢其他孰敢以兵疆取天下耶有道者果断于谦而不自大果断于让而不自夸果断于退而不自骄果断于不得已而后动果断于弱而不以兵强天下非达天下者决定不能也不知天道者一味恃壮而不知衰恃强而不知弱知存而不知亡知得而不知丧可叫做佐人主之人也耶是谓不知天道之人也不知天道旋还之人不可以不早已也夫)。

　　偃武三十一章

　　夫佳兵者不祥之器物或恶之故有道者不处是以君子居则贵左用兵则贵右兵者不祥之器非君子之器不得已而用之恬淡为上胜而不美而美之者是乐杀人也夫乐杀人者不可以得志于天下矣故吉事尚左凶事尚右是以偏将军处左上将军处右言居士势则以丧礼处之杀人众多以悲哀泣之战胜以丧礼处之。

　　(佳谓佳之也温公曰兵愈佳则害人愈多恶去声处上声下并同左为阳为生右为阴为死恬澹安静也美即佳也乐去声此一章言定乱偃武不及布德安邦的意思夫兵乃戎器戈矛剑戟之类所以杀人者而嗜爱之岂吉道哉或师之所处或大军之后荆棘丛生凶荒立至动植飞潜咸不得所而况于人乎未有不嫌恶者故有道之士不居处也君子居之以左为重取阳生以自保也用兵以右为贵取阴杀以自强也兵者非吉器乃凶器也岂君子乐用之器也耶设或时衰世乱救民水火不得已而用兵以自防护亦宜以德为兵以慈为卫以无为为城郭以不嗜杀人为甲胄如此恬澹为上不得已而战胜而不佳美若战胜而佳美之是嗜爱杀人以要求功名也夫嗜爱杀人者岂能放心肆志而安天下哉非不嗜杀人者不能一之矣左阳生位也平居为吉而尚左右阴杀位也丧事为凶而尚右偏将军卑而居左者阳不专杀也上将军尊而居右者阴位主杀也兵者不善之器故以丧礼处之而不美煞死者众宜乎以悲伤哀痛无德自惭而涕泣之也古者战胜将军居丧主礼素服而哭明不得已而用兵也有道者讵乐处也耶)。

　　圣德三十二章

　　道常无名朴虽小天下不敢臣侯王若能守万物将自宾天地相合以降甘露民莫之令而自均始制有名名亦既有夫亦将知止知止所以不殆譬道之在天下犹川谷之与江海。

　　(此一章言侯王宜晦德含章俾物自化的意思道也者不可须臾离也可离非道也不可离即常也道即无名也无名即未雕未琢之朴朴即曰希曰微之小也朴虽小乃天下人之君主也孰敢臣而偶之哉尊之至也侯王若能守是见小曰明是知子守母抱一为天下式也有一人一物不为宾服者耶侯王抱道育民德侔天地以时以雨而无贫富不疵不厉而无寿夭吉祥止止民受其赐而不自觉知各安其分而天下自和平矣始本无名制之有名朴原非器散而为器名器既有则一生二二生三千头万绪与接为构逐色逐声穷劫不悟苟能抱一亦将知止镇之无名之朴而万有自冰消瓦解也知止则不随物迁淡然自足殆无从生矣道在屎尿道在稊稗在坑满坑在谷满谷道在天下无在而无乎不在也比喻此道之在天下就如千流万派无有不归于江归于海者无以异矣故笔乘曰异派必会于海殊名必统于道)。

　　辩德三十三章

　　知人者智自知者明胜人者有力自胜者强知足者富强行者有志不失其所者久死而不亡者寿。

　　(不失其所即易之止其所也罗什曰在生而不生曰久在死而不死曰寿此一章言察人不如明己胜人不如自强的意思知在外为智察在内为自明胜在外为势力在内为自强智与力妄也明与强真也入道之门皆由于此人之所以不能入道者以其自知不明自胜不强真不胜妄而为物欲所蔽也人能明己自强回观返照近取诸身▆本有智力不可胜用矣不可胜用则无所不瞻▆物皆备于我而富可胜言哉不可胜用则无所不强千变万化咸从斯出凡心所发发皆中节也明己之人万物一体天地同根安有失所之理耶不绵绵若存吾不信也自强之人等视生死犹如旦暮安有不寿之理耶不没身不殆吾不信也)。

　　任成三十四章

　　大道汜兮其可左右万物恃之以生而不辞功成不居衣被万物而不为主故常无欲可名于小万物归焉而不知止可名于大是以圣人能成其大也以其不自大故能成其大。

　　(此一章言至人任其自然不拘于一曲的意思世之于道也可左而不可右可右而不可左拘于一曲者非大道也大道也者无乎不在故泛兮其可左可右也凡天地间飞潜动植无不赖之而不假言辞功业克襄而不居其声名仁爱育养衣被万物而不以为主制惟其不辞不名有不为主则常无欲矣常无欲则妙之至者也故可名于小万物归焉而不知主则容之至者也故可名于大因是之故圣人任其自然可以大可以小而卒不拘于一曲单成其大惟卒不单成其大故所以可以大可以小而乃能成其大矣大道泛兮其活活鱍鱍如此也)。

　　仁德三十五章

　　执大象天下往往而不害安平泰乐与饵过客止道之出口澹乎其无味视之不足见听之不足闻用之不可既。

　　(此一章言守道者无所往而不安的意思大象者道也能抱守无离则凡天下四海五湖何所往而不可哉凡所往者利泽万物而不主谁为害谁当害故至者无不安无不平无不泰矣夫乐可以悦耳饵可以适口多乐丧志多嗜损神只可以暂而不可以久但如过客一止即去道之在口浑如嚼蜡非同于饵视之无形听之无声非同于乐其所用之也既以与人己愈有则何所往而不安平泰也耶)。

　　微明三十六章

　　将欲歙之必固张之将使弱之必固强之将欲废之必固兴之将欲夺之必固与之是谓微明柔弱胜刚强鱼不可脱于渊国之利器不可以示人。

　　(此一章示微明之理要识将必的意思凡人物事物之理将欲收敛不可强歙必固意开张之使其自歙将欲柔弱不可强弱必固意刚强之使其自弱将欲废弃不可强废必固意兴起之使其自废将欲抑夺不可强夺必固付与之使其自夺此理也非术也故曰微明柔之所以胜强弱之所以胜刚正是此微明之理也虽然谓之微明则微而明可也明其微不可也何谓微而明韬此理以自养静深敛退优游自得如鱼之不离水是也何谓明其微炫此理以示人启衅招尤借寇诲盗如以邦之利器示人是也此理也民可使由而不可使知也圣人用之为理犹鱼得水快活有不可胜言者奸邪挟之为术惜莫惜于志莫邪为下其害亦有不可胜言者)。

　　为政三十七章

　　道常无为而无不为侯王若能守万物将自化化而欲作吾将镇之以无名之朴无名之朴亦将不欲不欲以静天下将自正。

　　(道常言道之大常也介甫曰言道之主故曰万物将自宾言道之变故曰万物将自化作此也镇者压定之使不动也罗什曰心得一空资用不失万神从化伏邪归正此一章言为政在无为民自归厚的意思道常者即首章不迁不变之常道也体本无为不迁不变而用无所不为亦不迁不变故曰道常云云王侯若能持守此无为无不为的道常则万物之理得而天下将自正所谓我无为而民自化也苟利欲之情一萌动我必以此道常无名之质奠安而镇压之使其不萌动无名之朴可谓美矣然而不能无迹亦将有所不欲焉必使玄览涤除心迹俱遣遣亦复遣静而又静静亦不欲则庶乎天下之民自各正性命而无累物之迹矣)。

　　道德经顺朱卷上(终)

　　(蜀渝华岩季而关圣可德玉顺朱卷上

　　徒　发静　发桂　光赞同刻

　　嘉兴范嗣吴书　　嘉郡陈馥林刊
　康熙癸亥仲秋月吉嘉禾楞严寺般若堂藏板)
嘉兴大藏经　道德经顺朱


　　道德经顺朱卷下

　　蜀渝季而关华岩德玉顺朱

　　论德三十八章

　　上德不德是以有德下德不失德是以无德上德无为而无以为下德为之而有以为上仁为之而无以为上义为之而有以为上礼为之而莫之应则攘臂而仍之故失道而后德失德而后仁失仁而后义失义而后礼夫礼者忠信之薄而乱之首前识者道之华而愚之始是以大丈夫处其厚不处其薄居其实不居其华故去彼取此。

　　(无以为以用也仍因也一作扔强牵引也前识如楞严前尘之前非有诸己之谓也此一章教人处厚居实不事嚣薄华饰的意思德者五常之总名即道之着也上德之人自德于中而不彰着犹几于道故其德愈大下德之人自彰己德惟恐人不知是以远于道而德愈失其次上德之人静处无为寂然不动随感即应而无所作为下德之人轻举妄动触处有作取功要名而有所作为又其次上仁者慈爱心殷虽有利济作为之行而犹无事于事上义者裁制事宜应机合理事于接物而世务纷纭也又下降上礼者何乱使之治争使之让奢使之俭华使之质伪使之真也使之而犹莫之依从既不依从则加以非理攘臂而牵强之而争竞始矣其礼安在故所以道衰而后有德德丧而后有仁仁亡而后有义义废而后有礼焉夫此礼也者因无礼而立也法出奸生伪弊愈炽不欺之忠以实之信岂仅薄耶且毫无有而形法干戈从此礼以首倡之矣真智者无为事事知止知识者有为事事不已前识者先识而行即无德人之妄想是也华而无质道体全无好智而反愚顽从此始矣是以有道德的大丈夫唯处此道体之敦厚而不处此忠信之薄唯居此至德之信实而不居此道之华也故去彼虚华嚣簿取此信实敦朴也诚哉倡乱始愚礼识之不可嘉尚如此)。

　　法本第三十九章

　　昔之得一者天得一以清地得一以宁神得一以灵谷得一以盈万物得一以生侯王得一以为天下贞其致之一也天无以清将恐制地无以宁将恐发神无以灵将恐歇谷无以盈将恐竭万物无以生将恐灭侯王无以为贞而贵高将恐蹶故贵以贱为本高以下为基是以侯王自称孤寡不谷此其以贱为本邪非乎故致数车无车不欲琭琭如玉落落如石。

　　(裂破毁也发发泄也歇消灭也竭枯竭也蹶音厥颠仆也数上声此一章示致一之道要达根本的意思自往古来今圣人得一者多也万法归一吾道一以贯之抱一为天下式识得一而万事毕矣天得斯一而天道清明三光着矣地得斯一而地道宁谧山川显焉神得斯一而千变万化谷得斯一而众流来归万物得斯一而遂其所生侯王得斯一而天下斯民无不得其正也易曰天下殊途而同归百虑而一致天下何思何虑言其未尝不一也天若无一则必有异异则不清且惧其破坏霾雾而不明也地若无一则必有异异则不宁且惧其发泄震荡而不安也神若无一则有异异则不灵且惧其消灭而不妙也谷若无一则有异异则不盈且惧其枯渴而不克也万物若无一则有异异则不遂其所养且惧其绝灭而不生也侯王若无一则有异异则贵而不贵高而不高且惧其颠仆而不自在也是一也咸可得而无之乎故知贵而不知贱以何为本知高不知卑用孰为基譬如行远必自迩譬如登高必自卑欲毕万事必先识一也是以侯王自称道孤恩寡德不善利人者且得不是以卑贱为基本耶此正是以贱为本也非乎非也若不知此基本故使知贵而不知贱就如那数三十辐而不知共一毂者皆众木合成也得一者岂如是耶不欲琭琭如此其贵珞珞如此其贱也卑贱为高贵之本顽石为美玉之基一而已矣)。

　　去用第四十章

　　反者道之动弱者道之用天下万物生于有有生于无。

　　(此一章示处道者当以反弱为本而往强亦归于虚的意思世人皆知往之为动而不知在道者反亦动也人皆知强之为用而不知在道者弱亦用也若然弗信以天地间飞潜动植事事物物观之是那一件不生于有既其有也是那一有不生于无耶有之以为利无之以为用其往其强似乎有其反其弱似乎无亦犹此矣)。

　　同异第四十一章

　　上士闻道勤而行之中士闻道若存若亡下士闻道大笑之不笑不足以为道故建言有之明道若昧进道若退夷道若类上德若谷大白若辱广德若不足建德若偷质贞若渝大方无隅大器晚成大音希声大象无形道隐无名夫惟道善贷且成。

　　(建立也偷苟且也渝变也又作输愚也应人之乏而终以见还曰贷且者权成非久固也欲使蒙贷者不长往得成者非久住感贷荷成速归于道此一章言人形名虽同心念不等宜速归于道的意思上等之人专一于道闻斯行之中等之人忽忽于道半疑半信下等之人不信此道大笑非毁永嘉曰上士一了一切了中下多闻多不信是也夫道也者微妙玄通深不可识苟不为下士所非笑乌足以显道之渊容哉故古人立言有之曰夫体道者与日月合其贞明而其光不耀斯明道若昧也与四时合其运行而其动必反于玄妙斯进道若退也与天地合其易简而其用不可为典要斯夷道若类也常处卑下而终不可渝斯上德若谷也常居溷浊而终不可涅斯大白若辱也衣被天下而不有其仁斯广德若不足也生畜万物而不显其功斯建德若偷也复其性以御其情斯质真若渝也正乎内而行乎外此大方无隅也以若拙之匠陶甄天下而不为近功斯大器晚成也以不言之教鼓动万物而不事小说此大音希声也事无事莫睹其用斯大象无形也为无为莫识其体此道隐无名也夫唯善济贷于万物而不责其报是以万物受其生成而不知其德故下士闻此道而笑之不信其能若此耳)。

　　道化第四十二章

　　道生一一生二二生三三生万物万物负阴而抱阳冲气以为和人之所恶唯孤寡不谷而王公以为称故物或损之而益或益之而损人之所教我亦教之强梁者不得其死吾将以为教父。

　　(凡动物背止于后阴静也耳目口鼻居前阳动也故曰负阴抱阳植物则背寒向暖而冲气运乎其间木绝水曰梁木负栋亦曰梁取其力之强也故曰强梁金人铭曰强梁者不得其死好胜者必遇其敌盖古人尝以此为教而我亦教之但老子独尊之曰教父者如言万物之母之谓母主养父主教故言生则曰母言教则曰父此一章言道化无方神变莫测的意思夫道非一非二及其与物为偶道一而物不一故以一名道然而道则非一也一与一为二二与一为三自是以往而万物生矣虽有万不同而飞潜动植物物头头莫不负阴抱阳咸从天以成象地以成形冲虚之气以为之和育者也而世人之所欲者轩冕富贵讵识冲虚一气孤寡不谷之道哉一也虚也卑贱贫天也咸人之所恶而王公法谦道以自称者盖达一生二生三生万之理也夫物自损者必益自益者必损满招损谦受益故抱一处损处谦处孤寡不谷王公以为称正得损己不争之道也盖古人恒以此不争之道教人而我亦以此不争之道教之强梁者好争之辈死之徒也或不可以不争教吾则将以教其教者焉则庶几于化矣)。

　　遍用第四十三章

　　天下之至柔驰骋天下之至坚无有入于无间吾是以知无为之有益不言之教无为之益天下希及之。

　　(驰骋役使也坚刚也无间无缝隙也此一章言无为之益世所不及的意思夫天下之至刚者非至柔不能役使如水无筋骨能乘万斛舟是也凡至于无隙可入者非无所有不能入视不见听不闻体物而不可遗是也用此至柔无有两者观之而知无为之有益于人世多矣天不言而时行地不言而物生曷尝有为哉无为而无不为利益无限概天下而言鲜有能企及之者也)。

　　立戒第四十四章

　　多与身孰亲身与货孰多得与亡孰病甚爱必大费多藏必厚亡知足不辱知止不殆可以长久。

　　(多犹重也薛云知足者乐今有之已多无求者也无求奚辱知止者惧复进之有损知几者也知几奚殆此一章示人宜以知足知止自戒庶乎永久的意思吕注云烈士之所徇者名也而至残生伤性则不知身之亲于名也故曰名与身孰亲贪夫之所徇者货也而至于残生伤性则不知身之多于货也故曰身与货孰多所徇者名则世谓之君子所徇者货则世谓之小人君子小人所徇虽或不同而亡其所存则一也然则得名得货而亡其身则不知亡之病于得也故曰得与亡孰病是故爱名欲以贵其身也以甚爱之故并其良贵而失之是大费也蓄货欲以富其身也以多藏之故并其至富而害之是厚亡也夫唯有德者知至贵之在己而无待于名也故知足而不辱知至富之在己而无待于货也故知止而不殆不辱不殆则可以长久矣)。

　　洪德第四十五章

　　大成若缺其用不弊大盈若冲其用不穷大直若屈大巧若拙大辩若讷躁胜寒静胜热清静为天下正。

　　(此一章明洪德之用要以清净为本的意思天下以不缺为成故有成必有弊以不虚为盈故有盈必有穷圣人要于大成而不恤其缺期于大盈而不恶其冲是以成而不弊盈而不穷也直而不屈其直必折循理而行虽曲而直巧而不拙其巧必劳付物自然虽拙而巧辩而不讷其辩必穷因理而言虽讷而辩今夫寒热者天地之所为有形之所不免也而一躁焉可以胜寒一静焉可以胜热以一时之躁静犹可以胜天地之所为况夫体无为清净以为天下正则安往而不胜者乎若缺则非成也非成非缺清静无为乃为大成若缺若冲若屈若拙若讷五者亦犹躁之胜寒静之胜热焉尔矣)。

　　俭欲第四十六章

　　天下有道却走马以粪天下无道戎马生于郊罪莫大于可欲祸莫大于不知足咎莫大于欲得故知足之足常足矣。

　　(却屏去也粪粪田也戎马生郊言兵久不还也一性之内无欠无余人能安之无往不足故曰知足之足常足此一章教人知足寡欲全身远害的意思希声注夫天下有道之世虽有甲兵无所用虽有健马无所乘屏却走马以粪田而已天下无道之时则天子外攘四夷诸侯则外侵邻国故甲兵动于境内戎马驰于四郊桑梓尽于樵薪荆棘生于畎亩矣夫无道之君毒痡天下原其所以其恶有三心见可欲非理而求故罪莫大焉求而不已必害于人故祸莫大焉欲而必得其心愈炽故咎莫大焉然自非圣人不能无欲欲而无求求而知足知足则安分凡所遇无争矣祸害奚及之有)。

　　鉴远第四十七章

　　不出户知天下不窥牖见天道其出弥远其知弥少是以圣人不行而知不见而名不为而成。

　　(此一章言性镜本明不假作为而自鉴照的意思性之为体充遍宇宙无远近古今之异至德之人其所以不出户不窥牖而无所不知者特其性全故耳世之人为物所蔽性分于耳目内为身心之所纷乱外为山河之所障塞见不出视闻不出听户牖之微能蔽而绝之不知圣人复性而足乃欲出户而求之是以弥远欲窥牖而察之是以弥少也性分所及不必行出户庭而知天下之事宛然在目不必窥看窗牖而见天道之理历尔知名不必有所作为而自然成功讵是有作有为而始鉴照如斯也耶)。

　　忘知第四十八章

　　为学日益为道日损损之又损以至于无为无为而无不为取天下常以无事及其有事不足以取天下。

　　(此一章示无为之道在绝学的意思世人之所以为学者日求增益徒多见多闻广益其陈迹耳大慧谓读得书多知解多灵源谓文学之学障先圣之智眼是也为道者岂如斯乎为道者贵乎时时消损现业直至于无为连这无的念头亦要消损无无亦无方才到得真实自然无为之地而不勉强焉自既觉悟亦可觉他无为而无所不为应用不穷施及天下绰绰然有余矣故治天下者常以不劳民不伤财行其所无事而已矣及其有事政令繁法网蜜民不聊生安可以治天下哉)。

　　任德第四十九章

　　圣人无常心以百姓心为心善者吾善之不善者吾亦善之德善信者吾信之不信者吾亦信之德信圣人之在天下惵惵为天下浑其心百姓皆注其耳目圣人皆孩之(皆俱也)。

　　(此一章表圣人随机应感不逆民情的意思圣人也者无思也无为也寂然不动感而遂通天下之故曷尝有一定之常心哉唯以百姓之心有善有信则圣人亦以善心信心应之耳倘百姓既善吾亦与之偕善俾乐善不倦焉其或不善吾亦自善以感之俾民自新迁徙为善斯乃德化于善也讵有常善心耶倘百姓既信吾亦与之俱信俾其崇信不已焉其或不信吾亦自信以动之俾民自惭更改尚信此乃德化于信也岂有常信心耶圣人之存心于天下兢兢业业惟恐一民不得其所而为天下之民浑沌其心使民无知无欲使夫知者不敢为也民咸注望仰瞻圣人容止可睹作事可法则因圣人之视听而民亦从而视听之也故圣人皆孩之一般慈惠及物等视万民犹如一子而不二其心至此则不善不信者亦皆善信况善善信信者乎)。

　　贵生第五十章

　　出生入死生之徒十有三死之徒十有三民之生动之死地亦十有三夫何故以其生生之厚盖闻善摄生者陆行不遇兕虎入军不避甲兵兕无所投其角虎无所措其爪兵无所容其刃夫何故以其无死地。

　　(出谓自无而见于有入谓自有而归于无庄子谓万物皆出于机入于机又曰其出不忻其入不讵又曰有乎出有乎入皆以出为生入为死也摄管摄也言不认生为已有暂且管摄的意思兕野牛一角善抵触此一章言厚生非所以养生挕生乃可以长生的意思神出而付于有形为生入而归于空寂为死形有生死神无生死而世人特未之知也故柔和善顺不与物争属生之辈仅十中有三焉好勇斗狠强梁跋扈属死之辈亦十中有三焉人之求生以自厚萌念之初把持不定动辄便趋入死地属此者亦十中有三焉夫此三者是何缘故盖生之徒死之徒人之生动之死地之徒凡此十分之中率居其九咸以其求养生形之计太厚者也违道背理不出自然夫有生者一定有死厚吾生者乃所以厚吾死也兕虎印兵咸所以死人者也安可逃乎善摄生者神全神全则无生无生则无死地矣故兕角无所投虎爪无所措兵刃无所容夫此善摄者又是何缘故彼以其无死地以受之也季而谓以尽天下三种久言求生者十中有九而求无生者千万无一老子惜得道之无人至深切矣○兕虎甲兵即无常煞鬼也)。

　　养德第五十一章

　　道生之德畜之物形之势成之是以万物莫不遵道而贵德道之遵德之贵夫莫之命而常自然故道生之德畜之长之育之成之熟之养之覆之生而不有为而不恃长而不宰是谓玄德。

　　(此一章言道德尊贵本乎自然不假荣显而自尊贵的意思希声注夫物生而后畜畜而后形形而后成其所由生者道也其所以畜者德也形其材者事也成其用者势也万物以能生故尊道以能畜故贵德道德以生畜之故自然为万物之所仰岂有拔之爵位而后见尊贵哉然道者至真之体德者妙物之用体可以兼用用不可以兼体道可以体德德不可以兼道故禀其精谓之生含其气谓之畜遂其形谓之长字其材谓之育权其成谓之亭量其用谓之毒保其和谓之养护其伤谓之覆此之谓大道既生之而不执有既为之而不矜恃既长之而不宰制此之谓玄同之德营魄章言人同于道德今此章言道德同于人是以其辞同而理通也)。

　　归原第五十二章

　　天下有始以为天下母既得其母复知其子既知其子复守其母没身不殆塞其兑闭其门终身不勤开其兑济其事终身不救见小曰明守柔曰强用其光复归其明无遗身殃是谓袭常。

　　(兑口也人之有口家之有门皆喻物所从出者塞而闭之藏有于无守母者也不可目窥曰小不可力得曰▆此一章言返本还源方契此道的意思凡天下事物未有形名之始不可状不可名及其有状有名则凡天下事物无不藉斯以资生也故曰始曰母母者道也子者物也道为物母物为道子古之得道者能使子母不离而道物为一盖物从道出物不异道子从母出子不异母物不异道而世人欲外物以求道子不异母而世人欲弃子以求母本不异而自异之是以终不得而一也使人知物即道知子即母得母知子知子守母绵绵若存无少问断则左右逢其原有不难者到此则入水入火蹈险履危而无容伤今人能塞其兑而不妄得母知子闭其门而不贪知子守母则全物全道终身受用不假勤劬而自得设或不然开其兑而逐境生情见物遗道济其事而拨波觅水贪外扰内则心荡精衰究竟不得见道同于世物一般销损人之患在不谨其小不养其微若自小而谨之自征而养之虽小必明虽柔必强明者本也光者明之所自出也元明为本其末分而为视为听为觉为能者皆此光也道自本流于末学自末求其本故曰用其光复归其明如此则无死地也殃害何损这才叫做永久传袭不殆不勤之常道也不知不守者岂易识哉)。

　　益证第五十三章

　　使我介然有知行于大道唯施是畏大道甚夷而民好径朝甚除田甚芜仓甚虚服文彩带利剑厌饮食财货有余是谓盗夸非道哉。

　　(介然有知犹言微有知也夸张曰施啬之反也又施设也夷平也路狭而捷为径除治也又阶除也夸夸毗也言小人不为大言以夸世则谀言以附人如诗大雅无为夸毗是也夸一作竿此一章言历世宜合无为大道不可施设多事的意思老子意谓设使我介然微有知常之明方将行于大道唯施设为可畏恐其不侔于无为大道也夫大道也者不假修理而自平夷而民喜其狭小捷径是以崎岖迷惑不达所趋故圣人畏之畏其民之难化如此也上若不畏朝阙必甚修除好崇台乐游观矣上若不畏田野必甚荒芜好力役夺民时矣上若不畏仓廪必甚空虚好末作废本业矣上若不畏服饰必多文彩好淫巧蠹女工矣上若不畏佩带必皆利剑好威武生国患矣上若不畏饮食必常餍饫好醉饱忘民事矣上若不畏聚敛必常有余好掊克困民财矣凡此七者皆由上不知畏而盗用民力以为夸毗故谓之夸毗夸毗者非有道之治也盗者阴取之而民不知也所谓唯施是畏其在此乎)。

　　修观第五十四章

　　善建者不拔善抱者不脱子孙祭祀不辍修之身其德乃真修之家其德乃余修之乡其德乃长修之国其德乃丰修之天下其德乃普故以身观身以家观家以乡观乡以国观国以天下观天下吾何以知天下之然哉以此。

　　(此一章言治天下要以修身为本的意思凡物以建而立者必易拔此不善建者也唯为道的人建之以常无有则善建而不拔矣凡物以抱而固者必易脱此不善抱者也唯为道的人抱神以静则善抱而不脱矣夫唯所建所抱者如此则其传岂有穷哉此子子孙孙所以祭祀不已也世之所谓修德者或修之于天下国家而不知其本真乃在吾身也故曰修之于身其德乃真或既善修其身能自建自抱又当推己及人而家而乡而国而天下则其德宁不有余裕有广长▆丰溢有普布哉庄周以为道之真以治身其绪余以为国家其土苴以治天下其说本此大学谓治国平天下以修身为本亦不谋而合然则何观而修身哉以身观身而已矣云何观吾观吾眼云何有见吾观吾耳云何有闻吾观吾身云何有觉吾观吾意云何有知如是观察见闻觉知之所自而又观夫观者则眼耳身意四肢百骸不待煆炼而自无何有谁当拔且脱耶一身既尔则一家人之身一国人之身一天下人之身无不浑其心不治而自治人人善建善抱亦不拔不脱也吾何以知其天下不治而治所以然哉因观身修德而知其所以然耳凡临莅天下者可不知所本乎)。

　　玄符第五十五章

　　含德之厚比于赤子毒虫不螫猛兽不据玃鸟不搏骨弱筋柔而握固未知牝牡之合而朘作精之至也终日号而嗌不嗄和之至也知和曰常知常曰明益生曰祥心使气曰强物壮则老谓之不道不道早已。

　　(毒虫蜂虿之类以尾端肆毒曰螫猛兽虎豹之类以爪按拿曰据攫鸟雕鹗之类以羽距击触曰搏赵志坚曰以四指握拇指曰握固朘子垂反赤子阴也嗌气郁也号平声嗄所嫁反声嘶也祥吉凶之候也此一章言人当厚德含章如同赤子无知的意思世人厚生者多矣有生有死厚生即是厚死不唯无益而反害之吾未见厚德如厚生者也厚德乃长生也含藏道德深厚的人就如那初生之婴儿一般纯一不杂无害物之心物亦不伤也故蜂虿虽毒不螫虎豹虽猛不据鸷鹏虽勇不搏我忘于物物亦忘我也赤子之骨本弱筋本柔而握拳牢固者何盖心意不移其神全也赤子无心岂晓男女配合而朘常兴作者岂欲意使之然耶盖精全气望专一使然耳赤子终日啼号而嗌声不嘶嗄者何盖心无喜怒气全而冲和也苟能达此冲和之气有益于己则是知常复命人也复命知常者念起便觉而不远复非明白四达者乎夫益生固祥矣有生有死有祥有妖好事不如无矣心能使气可谓强矣为者败之强梁者不得其死凡人物事物壮极则一定衰老枯槁刚则一定易折不知此理徒厚益其生而不含藏其德岂知常道人哉乃不知常道之人也不知常道之人讵可不早死也夫▆)。

　　玄德第五十六章

　　知者不言言者不知塞其兑闭其门挫其锐解其纷和其光同其尘是谓玄同不可得而亲不可得而疏不可得而利不可得而害不可得而贵不可得而贱故为天下贵。

　　(此一章示玄同之道非言嘿可载的意思道非言说亦不离言说然能知者未必言能言者未必知也唯塞兑闭门而视听不妄挫锐解纷而圭角不露和光同尘而混同彼我则默而成之不言而信不同而同是之谓玄同也世之所谓不同者有可亲有可疏有可利有可害有可贵有可贱体道者均覆万物而孰为亲疏等观逆顺而孰为利害不知荣辱而孰为贵贱情计且有所不及况言嘿乎此玄同之道所以为天下所贵重也)。

　　淳风第五十七章

　　以正治国以奇用兵以无事取天下吾何以知其然哉以此天下多忌讳而民弥贫民多利器国家滋昏人多伎巧奇物滋起法令滋章盗贼多有故圣人云我无为而民自化我好静而民自正我无事而民自富我无欲而民自朴。

　　(此一章言为民上者要以淳风化民而民自归厚的意思夫人心本正因诱故邪我以正治人出人之本正也以奇用兵由兵之本奇也以无事取天下由天下之本无事也凡我之应物者岂以我哉亦由物而已矣吾以此而知取天下所以然圣人能以天下为一身中国为一人者其治自心出也我多忌讳则禁防必设禁防既设则民安得而不贫我以利示民则民多趋利民既趋利则国安得而不昏我以巧示民则民多伎巧伎巧既盛则奇物安得而不滋我以法示民则民亦窃法以自便上下相冒则盗贼安得而不多其獘实在我而不在民也上有好者下必有甚焉者矣故圣人云我示之以无为民亦无为我示之以好静民亦好静我示之以无事民亦无事我示之以无欲民亦无欲天下各以其所示者报之出乎尔反乎尔者也故曰德犹风也民犹草也草上之风必偃)。

　　顺化第五十八章

　　其政闷闷其民醇醇其政察察其民缺缺祸兮福所倚福兮祸所伏孰知其极其无正邪正复为奇善复为訞民之迷其日固久是以圣人方而不割廉而不刿直而不肆光而不曜。

　　(闷音门鈌残缺也一作缺缺失望貌极终也奇衰也廉棱也刿割也皆谓芒利伤物也此一章言为政者当浑合其德以化成天下的意思其政闷闷无取于民则民亦醇醇自瞻不以巧应其政察察有得于己则民亦缺缺不足以巧求免凡天下之事吉凶同域祸福相倚祸依从福以生福含藏于祸内犹如贯珠谁穷极到此我闷闷无得则民醇醇自足我察察有得则民缺缺不足我得彼失我福彼祸自然之理也昧者不知道理之正专察为明惟求侥幸之福以祸人而不知循环报复遂使正复化而为奇善复化而为祅人之昏迷其蔽固如斯已非一日矣是以圣人之治方义而不攫人廉棱而不伤物内直而不外肆含光而不炫耀赏罚虽设而不用故能使奇者正祅者善转祸为福而无缺缺之弊也)。

　　守道第五十九章

　　治人事天莫如啬夫唯啬是谓早复早复谓之重积德重积德则无不克无不克则莫知其极莫知其极可以有国有国之母可以长久是谓深根固蒂长生久视之道。

　　(此一章示久视之道要当以啬守为主的意思治人者吾朝所为也事天者夜必焚香以告于天也莫若啬者不敢告者天敢为也夫惟不敢为是谓不远复不远而复则所复宁不早乎夫人本有之德性日日营为精时以耗诚能啬而早复则德日益以充德既日益以充则至德之人也至德者恚火不烧爱水不溺魔王兵刃不能加损又何所往而不胜哉既无所不胜则孰知其极虽有九垓八埏亦不得而累之可以有国矣能啬能复者有国之母也得母知子知子守母则没身不殆安有不长久者耶然则守啬之道谓非细故也实乃深根固蒂长生久视之道也精神者生之根啬而藏之则根深而生长矣长生者视之蒂卫而保之则蒂固而久视矣)。

　　居位第六十章

　　治大国若烹小鲜以道莅天下其鬼不神非其鬼不神其神不伤人非其神不伤人圣人亦不伤之夫两不相伤故德交归焉。

　　(圣人亦不伤之之字一作人以下德交归焉观之作之字是之指神而言此一章言为民上者宜以道治天下不可多事扰民的意思治大国者唯施设有作有为为可畏搅扰则乱就譬如烹小鱼一般一搅扰则糜烂不堪也以无为常道临莅天下者虽有鬼魅阴魔异术神奸无所用巧矣然而非特有道者拒绝之使不神耳设使神也邪不胜正讵能伤害于人乎不是神不能伤害于人以圣人在位者无为无作无害神之心而神亦不敢越理犯分以欺圣是两不相伤也夫唯两不相伤故圣归德于神神归德于圣两相交归而民自化矣)。

　　谦德第六十一章

　　大国者下流天下之交天下之牝牝常以静胜牡以静为下故大国以下小国则取小国小国以下大国则取大国故或下以取或下而取大国不过欲兼畜人小国不过欲入事人夫两者各得其所欲故大者宜为下。

　　(此一章言谦下为德根本为上者宜以谦德服人心的意思海之能为百谷王者以其善下之也治大国者能屈尊就卑则所归者众故大国者如海居下不择细流则天下交合而汇归之也天下之交比犹牝牡牝阴也能柔弱卑静而不唱牡阳也能刚强高动而多躁卑静身后老高动物先摧故牝常以静胜牡者盖是以静为下面躁自不能胜而反附之矣大国下流天下交归亦如斯矣故大国之君能谦下小国则可以取小国来归小国能谦下大国则亦可以取大国不害以大就小其德愈广以小事大理无不顺或下谦德以取义之所在小当归大或下守柔而取理合如是只宜自保大国之下者不过是兼爱畜养于人而人自交归小国之下者不过是欲顺承上意而得自护也夫大国小国此两者上逊下顺各得其所欲也凡小者易为下大者难为下故大国者更宜为下也)。

　　为道第六十二章

　　道者万物之奥善人之宝不善人之所保美言可以市尊行可以加人人之不善何弃之有故立天子置三公虽有拱璧以先驷马不如坐进此道古之所以贵此道者何不日以求得有罪以免耶故为天下贵。

　　(奥藏也天子人君也三公大师大傅大保也拱璧合拱之璧驷马一乘之马也执拱璧将命曰先得得宝也指善人说免罪自保也指不善人说此一章言道为身宝当自重的意思凡天下之物无有不备于道也故道乃万物之藏言道无所不容善固在道中不善亦在道中也贤善者以道为宝故乐得其得不贤善者非道莫保故乐免其罪由其根于人心之自然无使之者故言依于道则其美可市听之者众行依于道则其德可贵迥异于人苟非人心之自然则言而不从行而不应矣由人各根于道也设不幸违道而限于不义则圣人亦何忍弃之故立天子以道化民置三公以道佐人主非苟利其富贵也盖不欲弃人于不善还以此道善之而已使虽有合拱之璧将命面先驷马以奉君不如出一善言建一善行以佐人主使天下之人不限于不义则其利岂小补哉如孟子谓我非尧舜之道不敢陈于王前是也由其以道佐主觉民是谓坐进此道古之所以贵重斯道者何也以其果毅于道不择日而求善人得之以为宝不善人遵修之亦可以保其无罪因此之故所以为天下人之所贵重也)。

　　恩始第六十三章

　　为无为事无事味无味大小多少报怨以德图难于其易为大于其细天下难事必作于易天下大事必作于细是以圣人终不为大故能成其大夫轻诺必寡信多易必多难是以圣人犹难之故终无难。

　　(为营为也纯甫曰人皆有所为圣人亦人耳独无所为乎但众所为者有为之事圣人所为者无为之道此其所以异也事所为之条件也味所为之理趣也作起也此一章言大从小起难从易主要应之以无心勿期必于物的意思息参注为无为则己不劳事无事则人不烦味无味则物不费世所谓大小多寡者以形言也圣人游于形器之外故大小多少等而为一夫大小多少尚等而一之又况于恩怨报施之间乎吾所为所施者唯德而已岂知其有所怨有所报者哉既无恩怨报施之别又无大小多少之异其于天下之故岂有心于为之哉事难必求易大必由细自易而往则难者亦易自细而行则大者亦细是以圣人究竟不为大而大必归之者由其无心也唯其无心于事故未尝先事而期于物岂若世之小夫己未为而先喏事至而多易先喏则必寡信多易则必多难圣人于事未至则常若难之非难之也不以我期必于物故若难之惟其难故究竟无难为之事)。

　　守微第六十四章

　　其安易持其未兆易谋其脆易破其微易散为之于未有治之于未乱合抱之木生于毫末九层之台起于累土千里之行始于足下为者败之执者失之圣人无为故无败无执故无失民之从事常于几成而败之慎终如始则无败事是以圣人欲不欲不贵难得之货学不学复众人之所过以辅万物之自然而不敢为。

　　(此一章言守微以无为为贵无为以自然为宗的意思凡有身有家有国者当安泰之时而持守之则易及其既危险也而持守之则难矣未有形兆之时而图谋之则易及其既萌动也而图谋之则难矣其脆易破则不可使至于坚大而难破其微易散则不可使至于彰着而难散物皆然心为甚通诸其心则于身于家于天下无难矣安也未兆也正是为之于未有也脆也微也正是治之于未乱也合抱之木生子毫末大生于小也九层之台起于累土高起于下也千里之行起于足下远起于近也为之于未有治之于未乱其本末常如斯也为未有则是无为而为治未乱则是无治而治也既有而为之则为之欲成而反败之既乱而治之则执之欲固而反失之也是以圣人为之于未有则我固无为也故无败治之于未乱则我固无执也故无失民之从事常在既有之后故至于几成而败之以不知其本故也使知大生于小高起于下远始于近慎终如始则无败事也是以圣人欲众人之所不欲小也下也贫贱也不欲众人之所欲大也高也富贵也故不欲者圣人欲之难得之货圣人不贵也学众人之所不学见小也守微也谦卑也不学众人之所学侈大也进显也过高也故不学者圣人学之众人之所过圣人反是也如斯欲不欲学不学即凡天下之物各安乎性命之常无有不得其所者而孰敢有为有执哉此所以合道之自然而不敢有为也)。

　　淳德第六十五章

　　古之善为道者非以明民将以愚之民之难治以其智多以智治国国之贼不以智治国国之福知此两者亦楷式能知楷式是谓玄德玄德深矣远矣与物反矣乃至于大顺。

　　(楷模也式法也下彻曰深旁周曰远反乃顺者司马曰物情莫不贵智而有玄德者独贼之须反于物乃顺于道此一章言为民上者宜反物顺道以化民民始获福的意思众人昭昭我独若昏众人察察我独闷闷我愚人之心也哉古之善为道者在己若此则推之于民也固非明之将以愚之也明之者何察察昭昭也愚之者何若昏闷闷也民之失性居华而去实故智多而难治诚欲治则去智与故镇之以无名之朴则彼将自化而以智治之适所以乱之也盖不识不知顺帝之则治国而以智是有智有识逆帝之则矣逆则为贼故曰国之贼治国而不以智无介然之知无益生之祥则有国之母可以长久矣故曰国之福知此两者不以智固可以为法以智亦可以为诚故曰亦楷式苟知楷式而不违其德可谓玄矣德而至于玄则深而不可测远而不可量岂智知识识情意之所及哉故曰与物反矣有德者唯其与物反始与道合而至于大顺)。

　　后巳第六十六章

　　江海所以能为百谷王者以其善下之故能为百谷王是以圣人欲上民必以言下之欲先民必以身后之是以圣人处上而民不重处前而民不害是以天下乐推而不厌以其不争故天下莫能与之争。

　　(王之为言天下所归往也此一章言为民上者宜以谦德益民而民自推尊的意思江深海阔之所以能为百川所归往者何也以其能卑下于百川故所以为百川之所归往也是以圣人则之欲上于人乃以孤寡不谷之言卑下之欲先于人乃谦退其身而逊让之是以圣人虽处在民上于己不自尊贵而民亦不知有君可尊可贵虽处在民前不见有民可先而民亦不见有君可争可害圣人之于民也自忘忘民上下相忘是以天下之民愈爱重推尊而不厌盖以圣人能处众人之所恶而不争故天下之民谁能与处下之道争耶故圣人所以为天下贵也)。

　　三宝第六十七章

　　天下皆谓我大似不肖夫唯大故似不肖若肖久矣其细我有三宝持而宝之一曰慈二曰俭三曰不敢为天下先慈故能勇俭故能广不敢为天下先故能成器长今舍慈且勇舍俭且广舍后且先死矣夫慈以战则胜以守则固天将救之以慈卫之。

　　(此一章言三宝为道中之最大人人咸具各自保守的意思尽天下人咸言我道大何所谓大哉夫道之大也非言嘿可载泛兮其可左可右无乎不在者也若肖言言亦小若肖嘿嘿亦小若不肖言言能显道若不肖嘿寂然不动感而遂通诚不可为喻拟似不肖焉耳宁不谓之大欤夫惟大不可为比故拟似不肖设若是有物可肖则其道属物安能大久矣其细矣盖吾道大者有三乃吾人至宝也是世人之所不能持我能保惜而长存不失则几于我道大也一曰慈爱人如爱己也二曰俭节己不取人也三日不敢为天下先谦退自保不恃强梁也夫慈爱类柔弱而柔能胜刚弱能胜强是能勇也节俭为不费用之不可既是能广也谦退后人而不先人圣人用之则为官长者皆自我者也是能成器长也此三宝者圣人之所恃以自保者也今若舍慈爱而尚勇敢舍俭节而尚奢泰舍谦退而欲先人则刚强者死之徒矣何以自保耶夫以军旅之事观之设不得已而用兵亦以慈忍不杀为念仁者无敌不战自胜设有土可守而用民亦以慈爱不苛为怀民心同德不令自固信知此慈又今之所急也天将救斯民于水火也必使有慈者出而卫护之慈又俭先之最大宝中之宝也即至道也故日我道大似不肖)。

　　配天第六十八章

　　善为士者不武善战者不怒善战胜者不与善用人者为下是谓不争之德是谓用人之力是谓配天古之极。

　　(古者车战为士甲士三人在车上左执弓右持矛中御车掌旗鼓皆欲其强武战卒七十二人在车下盖至争者惟兵故借之以明不争之德也罗什曰心形既空孰能与无物者争此一章言配天之道贵守柔不争的意思今之为士者多尚武强梁者死之徒也善为士者常行之以怯而不武今之战者多出于怒多怒必嗜杀人嗜杀人者天必殃之善战者不轻用其身而不怒今之胜敌者不能无我而不争有我而争未必胜矣善胜敌者无我而不争今之用人者多竞上而不谦下骄奢倨傲而人不服从善用人者谦下而不高凡体道者能不武不怒不争则天下莫能与之争是之谓不争之德也体道者能下人人人乐为之用而不自用是之谓用人之力也体道者德而不争力而用人则我无我争无争用无用而与天合德则何所往而不宜耶是之谓配天古之极也)。

　　玄用第六十九章

　　用兵有言吾不敢为主而为客不敢进寸而退尺是谓行无行攘与臂仍无敌执无兵祸莫大于轻敌轻敌几丧吾宝故抗兵相加哀者胜矣。

　　(用兵有言古兵家有此言也下行户割反行列也仍就也因也诗曰仍执丑虏兵五兵戈矛殳戟干也几平声丧失也抗举也林希逸曰此章全是借战以喻道推此则书设喻处其例甚明此一章言玄用之妙要无心应物的意思古用兵有曰主者有心造事吾不敢独任自为专主也客者无心应敌与众和同吾敢为之进则有心于争虽寸吾不敢强进也退则无心干争虽尺吾亦不敢轻退也苟无心于争则虽在军旅而不见有行列可行不见有臂膂可攘不见有抵敌可因不见有兵刃可执而安有用兵之咎也无心者何即所谓有慈之宝也故圣人以慈为宝轻敌则轻战轻战则轻杀人轻杀人则丧失其所以为慈之宝也故凡举兵两敌相加之际若出于不得已而有不嗜杀人之哀心者是有慈宝也有宝者天与人归虽欲不胜不可得矣)。

　　知难第七十章

　　吾言甚易知甚易行天下莫能知莫能行言有宗事有君夫唯无知是以不我知知我者希则我者贵是以圣人被褐怀玉。

　　(宗者族之总也道者事之总也此一章言知行不易无知始贵的意思仁者仁智者智百姓日用而不知岂果蠢然不知哉自昧而不知也德輶如毛民鲜能举之岂顽然不能行哉自昧而不能行也吾所言者日用饮食之际极易知动静营为之间极易行而天下之人反自迷惑而不能知不能行其奈何哉第至人发一言必有根宗行一事必有君主非思虑之所可及夫唯无思也无为也则几于道而知我也人不能无思无为岂易知我也耶知我者若多则我亦不足贵是以圣人被褐怀玉外虽与人同而中心实与人异也)。

　　知病七十一章

　　知不知上不知知病夫唯病病是以不病圣人不病以其病病是以不病。

　　(此一章言不知与知二俱是病涤除玄览始可无疵的意思知妄知也不知真知也人能即妄知以了真知而不拨波觅水非上士而何即知了不知固上矣而不知不知与知皆病也何也真即是妄而真犹存水即是波而水犹在金屑虽贵落眼成翳涤除玄览始可无疵故曰不知之与知皆病也夫唯了此不知与知二者俱是病则是天地间第一等完人何病之有故曰是以不病圣人之不病不外此理也以其了此不知与知二俱是病而玄览尽除故所以不病而无瑕疵矣)。

　　爱巳第七十二章

　　民不畏威大威至矣无狭其所居无厌其所生夫唯不厌是以不厌是以圣人自知不自见自爱不自贵故去彼取此。

　　(此一章言为民上者当省刑薄敛爱民如爱己的意思民之所以不怕死者何盖由为民上者恃高自贵而无慈让渊容之心政网刑烦大威太过民反视为泛常而不畏惧矣倘为民上者肯阔大心地如希韦氏之国黄帝之囿不狭小其居肯株柷其形任为鼠肝任为虫臂不厚养其生如此而国足民足有余矣夫唯为民上者不厚养其生苛克取民以自足是以民亦不厚养其生而不欠上和下睦何威可畏之有是以圣人自知不自见不彰己德为天下浑其心也自爱不自贵去奢去泰为天下远其害也故去彼狭居自见厌生自贵而取此自知自爱含德为式而民心自正也胡用威畏为耶)。

　　任为七十三章

　　勇于敢则杀勇于不敢则活此两者或利或害天之所恶孰知其故是以圣人犹难之天之道不争而善胜不言而善应不召而自来繟然而善谋天网恢恢疏而不失。

　　(杀犹死也利谓活害谓杀恶去声繟音阐舒缓也一作默不言也一作坦不争之意此一章言恶人不知天恶之故特以不争善胜晓之的意思刚强者死之徒敢作恶者也柔弱者生之徒不敢作恶者也此两者或敢而生或敢而死或不敢而生或不敢而死因斯之故则敢为恶者得而借口曰天道恢大多疏失恶人无有报应而不知天之所恶深昧难测岂肤见浅识者知其故哉虽天纵之圣生知之人犹莫测天之所恶之故况其他耶天之恶人不以力争非如人之恶人以力与争而天自能胜人天非如人之恶人以口与言而其应声如响其报应之速不待召之而自来至恶有恶报虽有智计不可逃免天虽无心坦然平易而巧于报应有非人谋之所能及此不争不言不召坦然天网恢恢广大似若疏而不密然善胜善应自来善谋未尝失一恶人使漏其网者此天之所恶其故盖如此)。

　　制惑第七十四章

　　民不畏死奈何以死惧之若使民常畏死而为奇者吾得执而杀之孰敢常有司杀者杀夫代司杀者杀是谓代大匠斫夫代大匠斫希有不伤手矣。

　　(此一章言为上不可恃刑以临民的意思民之所以不畏死者盖由政烦刑重民无所措手足知其无可逃生之地而民反拼死不怕虽勉强以极刑恐之亦无益也云何以死惧之而欲使其畏死乎若使民果畏死有为奇者执而杀之则杀一人足以为治矣然愈杀而愈不可禁则刑之不足恃也明矣秦人用法严其网密而奸究不胜汉用法疏网漏吞舟之鱼而天下归于汉此亦足以见矣天道福善祸淫是有司杀者于冥冥之中杀之一定不可逃也为上者若不明司杀自然之理而必要代司杀者之权强以杀人就是那代大匠者斫一样夫代大匠斫者不出自然本不会斫而勉强代之鲜有不自伤其手者手即身也恃刑临民者亦犹是也司主也主杀者即无常也)。

　　贪损第七十五章

　　民之饥以其上食税之多是以饥民之难治以其上之有为是以难治民之轻死以其求生之厚是以轻死夫唯无以生为者是贤于贵生。

　　(税租也纯甫曰无以生为者贤于贵生即吾无吾身吾有何患之意此章之言由粗及精要归其重于此耳此一章言为上者当损己益民勿贪生以损民的意思吾教言贪嗔痴为三毒而贪居首儒教三戒戒之在得一也世有贪财利贪禄位贪辟土地者皆贪生也因贪生之故厨有肥肉厩有肥马民有饥色野有饿莩用是看来可怜无限河边骨尽是深闺梦里人又讵仅饥而已哉上多取则民贫上有为则民乱必然之理也是以饥馑者何上多取之故也是以难治者何上有为之故也我欲厚其生则不顾人之生我厚而彼薄彼安得不轻死以厚生是以轻死者何上求生之厚之故他圣人之于生盖不得已彼视其生若无以生为也岂肯厚吾之生以夺人之生▆是之谓贤于贵生)。

　　戒强第七十六章

　　人之生也柔弱其死也坚强万物草木之生也柔脆其死也枯槁坚强者死之徒柔弱者生之徒是以兵强则不胜木强则共强大处下柔弱处上。

　　(脆软也徒类也合手曰共又其伐之也处上声此一章言学道者要以守柔为主的意思道之为物无形而不争唯至柔略几于道而人未之喻也故以有形喻之人能柔和软弱必竟长久而生人若坚刚强暴必竟夭折而死就如那木生时柔脆死时枯槁一样用此而观有形者亦以坚强而死柔弱而生何况无形之道而不致柔弱其可得乎盖死之类无不由于刚狠强暴生之类无不由于柔和软弱此必然之理是以兵强则恃之而骄敌国之所以谋也我骄而敌谋所以不胜也木强则伐之所以共而举之也又以定位而言天以气在上地以形在下气则柔弱形则坚强臣以有为事上君以无为畜下有为则坚强无为则柔弱坚强居下柔弱居上物之理也然则柔弱必能胜刚强可知矣)。

　　天道第七十七章

　　天之道其犹张弓乎高者抑之下者举之有余者损之不足者与之天之道损有余而补不足人之道则不然损不足以奉有余孰能有余以奉天下唯有道者是以圣人为而不恃功成而不处其不欲见贤。

　　(不欲见贤晦德含章之意此一章言人当法天道之自然以适其平的意思天道虚玄广大叵测用物略喻其由张弓也乎张弓之道既高者降抑之使卑既下者升举之使高咸是有余者损减之不足者补益之也天之道阳气本高而降之使下阴气本下而升之使高亦该是损减有余以补益不足裒多益寡称物平施而已此自然之正理也就如那张弓的道理一般人之道则反是全是损减民之不足以奉君之有余虚者愈虚实者愈实民贫君不能独富此岂理也哉孰能损己有余以奉天下博施济众必也圣乎唯有道者始能耳是以圣人能以己有余而奉人不足故其能下及万物而▆恃其能功盖天下而不居其功利泽施于天下而不欲见贤惟有道者始能如此耳)。

　　任疆第七十八章

　　天下柔弱莫过于水而攻坚强者莫之能胜其无以易之弱之胜强柔之胜刚天下莫不知莫能行故圣人云受国之垢是谓社稷主受国之不祥是谓天下王正言若反。

　　(此一章言学道者贵守柔又要当体认力行的意思天下之物唯水为能水利万物而不争处众人之所恶流行坎止钻山透石动地移山无有能先过得他者何也以其水性至卑至柔亘古亘今不迁不变故几于道也夫柔之所以胜刚弱之所以胜强即凡天下之人是谁不知之哉但以天下之人虽知之而莫有一人效法于水者信乎得守柔之道能确实体认者非圣人不能也是以圣人有言受国之垢浼能含耻忍辱者可以托于天下是谓社稷主也受国之凶殃流言讪谤者可以寄于天下是谓天下王也垢与不祥众人之所恶孰为之争非守柔圣人不能受天下之人是那一个就轻易晓得受垢受不祥为正言也耶众人之所爱者净与福也与兹反矣故曰正言若反)。

　　任契第七十九章

　　和大怨必有余怨安可以为善是以圣人执左契而不责于人有德司契无德司彻天道无亲常与善人。

　　(此一章言大怨不可和宜法天守道而天自祐之的意思大怨如邻国累世征▆不绝积怨深厚者如此之类岂可和乎勉强求和者是示之以怯而诱敌其惨伤有不可胜言者故所以道和大怨者必有莫测之余怨安可以和怨为善道哉有德者则不然是以圣人一味以天道自持就如执左契一般自有个不言不语的公道先生在那里要费多少口水与他说和调合耶执右契者来一见左契自不言而喻嘿自心休也责人奚为故有德的人惟主契若昏无德之人唯主彻察察天之道不言而善应不争而善胜常恢大而无失不疏远恶人而恶人自疏远必无余殃不亲爱善人而福祐自归善人必有余庆矣诗曰皇天无亲惟德是辅此之谓也季而谓执左契如展喜犒师见齐侯齐侯曰尔国何恃而不保聚喜曰恃先王之命成王盟曰世世子孙无相害也载在盟府我邑不保聚者恃此耳齐侯乃还是也展喜不唯能执左契而且善处不争之道矣)。

　　独立第八十章

　　小国寡民使有什伯人之器而不用使民重死而不远徙虽有舟舆无所乘之虽有甲兵无所陈之使民复绳结而用之甘其食美其服安其居乐其俗邻国相望鸡犬之声相闻民至老死不相往来。

　　(汉书诏天下吏舍无得置什器颜师古曰五人为伍十人为什则共器物故通谓什伍之具为什物不用者无往来免储待省徭役也舟舆甲兵举其重者言之乐音洛望音忘相望相闻近也道足则无事咨询财足则不相乞假此一章言国大事烦民奸吏诈为民上者宜复古风以为政的意思小国则政不烦寡民则俗尚质使有十人所共什器百人所共伯器而无所可用使民乐生遂性能重死而安土无求不远徙焉上既无为不扰下既安土尚质虽有舟舆什伯之器不相往来亦无因可乘虽有甲兵民各重死不相防害亦无因可敌能如此庶几可复古也使民尚贤而不尚文舍弃书契之俗而复用古结绳之风各自耕自食而不嗜味各自织自衣而不营为各安分居处而不好奢泰各逍遥善俗而不事尘嚣邻国不远目相瞩望而对境无心鸡鸣犬吠耳相听闻而諠哗不入民心淳朴不诈不求有终其天年而无相来往者其上古之风人人相忘乎道术乃如斯也)。

　　显质第八十一章

　　信言不美美言不信善者不辩辩者不善知者不博博者不知圣人不积既以为人己愈有既以与人己愈多天之道利而不害圣人之道为而不争。

　　(此一章言不积之道原从性分中流出的意思老子道德五千言诚信实体道之言也言言咸从心地流出非饰说也设使华而不实人岂崇信之哉诚至善契理之言也言言俱自性分中来非言议之可及也设使拟之而后动议之而后言又讵能善后于今日而自天子以至于庶民咸得而溥利之哉此五千言也只可以嘿会而不可以智察世智辩聪者流欲苦其心志以求通纡之甚矣嘿契此道者顺理自然而非博学广博以求通者执文拘字杜蔽悟机而反不知也此五千言也岂是博采积学而始言也耶殊不知皆圣人不积之言也不积者何若冲而已若冲则大盈也尽底以为人君佐人君为尧舜之君己愈有而不竭尽底以与斯民拯斯民为尧舜之民己愈多而不欠宁有限量哉斯不积之道即天之道也唯利养万物而不伤害斯不积之道即圣人之道也唯为无为而不争竞斯不积之道所以为玄为妙为天下贵矣琼水季云胡嶦　拟　圣公道德经注解颂云厥惟犹龙玄着超超代争笺译家树帜标譬彼坚白同异互嚣　我师藏眼抉微洞要发蒙启覆日月为昭假汉帝而研览奚河上之问遥)。

　　道德经顺朱卷下(终)
