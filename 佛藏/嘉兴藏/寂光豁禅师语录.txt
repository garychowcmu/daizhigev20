嘉兴大藏经　寂光豁禅师语录


　　佛子寂光豁禅师语录序

　　昔世尊以正法眼藏密付迦叶历今如法相沿今正法不系于衣钵而衣钵实正法之沿委也近日宗门消息朱紫混淆鲁鱼莫辩不特冒滥者使人莫可适从即临济儿孙遍满天下语录充栋一似措大之时艺山人之诗稿以之博名闻而已及叩以脚跟下一着子未免浮逼逼地故其出言吐气败阙破绽处往往为明眼人作笑具余虽身羁仕网景慕上乘愿聆彼棒喝开我茅塞不亦为生平快事乎于己酉之秋奉差典蜀余以事侨寓燧氏祠偶遇寂光禅师孤冷峭绝目瞠云汉不胜栗然心窃异之抑亦诚之所感不介而期合耶延而宾之叩其所以大有异于空五蕴净六根议论谈说不著于物顽空无益于事之辈且性源淳洁道体深厚促膝连期如如不动事事常知饶有禅宗气度余起座稽首求厥示之始识为天童之肖孙双桂之嫡子再索语录诵之则见其光芒陆离射人眼目句句明赏罚字字全照用非字非句处处向剑刃上行不即不离着著有出身之路方快临济只眼犹存每恨无从觌面真以坚刚之骨荷担斯道重以德业纯备故龙象阗骈如珠走盘如盘走珠宛转横斜令人莫可测识岂同世之狂禅机语以尖新为奇文字以斗凑为工甚且攒花簇锦堕入知解理障中如油入面莫可救矣怎似禅师本分接人稳足开人天之正眼破魔外之稠林也呜呼双桂往矣得禅师而益着人能弘道讵不信夫学者而无意滹沱之传则已如其有意读斯录者幸毋交臂而失之也。

　　吏部稽勋清吏司员外郎关中白意序

　　序

　　金色老头陀于稠人广众中忽发一笑舌齿俱露只赢得一领破袈裟递相委托一人传虚万人传实不知钝置多少良人来幸我支那大国有个獦獠子见以夺去抛向曹溪深涧中浸不湿揪不干将谓绽烂无闻不知末后腻气陡发洋溢乎中国别其名曰宗也千有余祀共谈希罕而往往绊人脚跟然血性男儿总不被伊热瞒突以劫风飘鼓吹入甬东太白山下有一樵夫棇尖挑出不顾危亡东敲西磕遂打着一个川藞苴厮挝一上而时人唤作双狮距爪因以惹了一身泥水浆也　　毵毵颇称强项即抠衣入蜀浴于瞿塘三峡之中奈何毒气根深近旁不得过桥拆桥遇物杀物令我巴子国中茎茅草木无不搀襟折节也巳时以酸风苦雨之际入我蓬溪沙碛上佛子山舍中有寂光法弟芝眉一展宝惜如珍垂手直切不带枝叶故曰单传直指或曰道可传乎说个直早曲了也一夕来松下举似瞌睡道人欲灾梨枣用广闻诸道人曰此何时也曩者大笑老子二千七百年外尚合口不得此一注脚恐犯头陀之忌讳且放参去待天明与之作弁语弗敢言序。

　　时
康熙壬子除夕瞌睡道人丈雪通醉书于千松树下

　　蓬溪县令梁公同阖郡绅衿士庶请师于本山开堂启

　　伏以法驭初彰蓦鼻向渠挥正令金炉乍焰炯然拓出鳖鼻蛇脑后见腮寒毛卓竖持临济之门风行黄檗之照用夺人境于棒下分宾主于喝中仰前鉴之昭垂宜后昆之取法恭惟寂翁大和尚卓有远韵曾为遁迹高峰冰雪居怀既而冤流双桂十载之幽兰林香一旦之颖锥囊露如月在水而不染似云出岫而无心每欲晦藏辄自昭著其自治虽无求于世然寓世当循缘而行言行排绅衿齿牙威仪为道俗指目一音普证佛子千指越国来瞻弟子等劫乱残遗幸缘善遇愿聆绪余之謦欬顿销夙昔之迷云特致溪苹之具以表凡信之忱惟冀忻登猊座开无碍门澍滋法雨同沾余润但众等曷胜激切恳祈之至。

　　康熙三年十月十五日　　　　　　　　具

　　寂光豁禅师语录目次序请启一卷上堂小参晚参茶话二卷上堂小参晚参三卷拈古颂古四卷机缘像赞自赞十可行禅铭书问行实分灯五卷法语示偈牧牛和牧牛杂偈六卷杂着山居佛事

　　寂光豁禅师语录卷一

　　嗣法门人发育等编

　　住蓬溪县龙印山佛子禅寺

　　师在书楼山受请于顺治庚子中秋日进院至三门云者个门户在圣不增处凡不减未审路头在什么处以杖拨一拨便入。

　　佛殿云宝王在座亘古今枯焰重油万物辉时与山僧那半座长年作个瞎驴窝便拜。

　　伽蓝殿云根尘识三共证十八住此护此遍界赫灵然虽如是要得一主千兵不乱。

　　方丈据座云摩竭掩室隐而弥露毗耶杜口其声如雷且提持正令一句作么生道佛来也打祖来也打喝一喝便起。

　　开堂曰挂板云佛祖钳锤人天模范衲僧把鼻秉挂堂中微微击着直使人人明格外真机个个证圆通命门咄。

　　结制在躬杨公大有范公设斋请上堂师于诸檀越手中接疏云君子同风一句传顶门各具有青天岩廊幽谷难辞让举出令人大家看度与维那宣过指法座云诸佛诸祖于此提持正令四圣六凡于此顿开正眼山僧今日事不获已秪得有条攀条无条攀例且攀例攀条一句作么生道七纵八横遂升座拈香云此一瓣香巨则包含法界细则莫喻其微爇向炉中供养西天东土历代诸佛诸祖伏愿一片香烟缭绕处流通正眼遍寰区此一瓣香越四时之造化证尧舜之淳风爇向炉中端为祝延今上
皇帝圣躬万岁万岁万万岁伏愿无为才展德备乾坤治化频施福弥边疆此一瓣香光吞海宇气秉文明爇向炉中供养满朝文武阖国公卿天下官僚本省当道尊官本县令侯合郡绅衿现前请主诸大檀越合堂大众诸山耆德惟冀击碎目前生死窟永证金刚无量寿此一瓣香不从十洲有亦非五岳生昔被识浪鼓至万竹山中撞着个无情铁面老汉亲遭毒手怀恨归来有年今对人天众前拈出供养现住夔州府梁山县双桂堂上传曹溪正脉第三十五世上破下山本师和尚用酬法乳之恩惟冀嫩桂永秀于寰中馨香馥郁于八表敛衣就座上首白槌云法筵龙象众当观第一义师云此座未升犹较些扬槌点破落三四就中若有逸群士　跳出来相证据首座问云炉鞴新开钳锤初举四众云臻人天普庆向上宗乘请师演唱师云横看不足竖望有余座云拈花正脉流千古一苇单传五叶新师云却被阇黎道着僧问双桂分灯即不问祝圣酬恩一句作么生道师云仁风到处吹幽草进云恁么大地总成黄金色石笋抽条不借春师云何处不称尊问祖师门下水泄不通至人面前实难启齿和尚即今新登法座以何为人师云智眼难瞒进云道泰不传天子令时清休唱太平歌师便喝进云一喝分宾主照用一时行这一喝是宾是主师云宾主历然乃云山僧途路出家本为己躬下事幸尔脚跟线索断生死本来无志愿或处山间林下或游闹市街头随缘度日岂期撞着一伙讶郎当汉强山僧出来拈我本师和尚未了底公案向此无启口无凑泊且秉质鲁钝不解打葛藤秪可举则古人公案以应个时节遂举三圣云逢人即出出则不为人兴化云逢人即不出出则便为人未审众中还有与二大老同死同生底衲僧么如有与他二大老同一眼见同一耳闻同一鼻孔出气稍或迟疑也不管他出不出为人不为人虽然如是未免借拄杖子与伊曲引旁通去也以杖卓一卓云分明点出金刚眼莫教背地暗生瞋且道为国祝圣开堂一句作么生道一人有道边邦静垂衣王化自无为白槌云谛观法王法法王法如是卓拄杖下座。

　　送法衣至上堂举法衣云自从鸡足付将来次第挨肩我得披脱却御珍权蔽垢人天眼里着尘疵喝一喝下座。

　　文学何文孩何俊也设斋请上堂问荆棘林中下脚易月明帘外转身难且转身一句作么生道师云虎啸岩前风悄悄进云恁么则花须连夜发不待晓风吹师云灼天灼地问佛祖门庭人天模范四众云臻向上之机请师举出师云古柏迎风翻翠浪平溪水演韵无穷进云格外无私语长明不夜天师便打问佛降皇宫指天指地即不问如何是未生已前事师云巧手丹青描不得进云已生后又如何师云一槌两当进云葛藤遍地生师打云正要与你截断进云生与未生一句又作么生师连打僧喝师复打问即今有定法有不定法定与不定即不问如何是法外之法师便打进云当天一轮孤迥迥照曜九垓实明明师云切莫诈明头问顶门着楔钳锤旧脑后加锥炉鞴新师云秪煆炼你一个进云十里荷花香美好万锦城中聚落佳师云也不消得僧拂袖作礼师便打问面前释迦背后弥勒谓生也不得谓死也不得师以拄杖卓一卓进云父子虽亲商量不得师打云谁与你商量文孩居士问恁么法台一张满堂诸子皆生色师作呵呵声士云为甚风尘四起人天大地一场空师云万象森罗聻士云恁他浮云聚深处凭我箫管一吹开师云好与脚跟下三十棒乃云大冶初张钳锤燥辣红炉热炼冷砧要且下下不落别处如此说话木上座未肯全许在以拄杖卓一卓云会么诸佛诸祖有情无情尽在山僧拄杖头上能纵能夺能杀能活众中还有超出此见者么若有何待山僧说几句糟粕之言涂污诸人面孔堪作何用脱或未然不免矢上加尖去也权衡杀活甚英豪旗鼓开时塞四郊大将拈弓能几几巧施一箭落双雕喝一喝下座。

　　晚参师问云古人入堂后或三朝一七自有个入头处未审众中还有如是者么若有不妨出来吐露看其或未然活泉声与你透漏了也问秪如泉声未活时又作么生师云老僧未入堂时你在甚么处着僧作捧手势云在者里师云此是学得底毕竟在甚么处云只得口挂壁上师便打问入息不居阴界时如何师云我知汝向鬼窟里作活计进云出息不涉万缘又作么生师云浪走衲僧如麻似粟僧作礼师与一踏。

　　止水禅人请上堂问古佛未出世祖祖不相传且道佛法将何流通师云几片白云间出岫卷舒任意荡长空进云一堂风冷淡千古意分明便礼师打云着问三上投子九到洞山即不问五十三参意若何师云南询去进云鹭鸶立雪非同色黄鹂上树一枝花僧礼拜师便打问大悲千手千眼且道那一只是正底师以拄杖作绕势进云举头天外看谁是我般人师打云为甚在者里乃竖拂云无穷宝藏觌体掀开涅槃妙心当阳显示若向者里领略得去头头超声越色颖脱机输独步大方横身物外可以逢场作戏遇缘即宗向生死海里提挈人天敲风打雨呵佛骂祖眼盖须弥气吞宇宙亦不为分外脱或当面错过未免有眼如盲有耳如聋矮子看戏随人上下业识茫茫无本可据他日阎老打算秪得目瞪口呿受他处分阿谁救得有一人救得且道是那一人呵呵云再下一剂伽陀药起死回生活机宜且道伽陀药作么生下复竖拂云领略也得错过也得置拂云领略也不得错过也不得正恁么时又作么生千峰势到岳边止万派声归海上消下座。

　　茶话僧出师云上来些云远近亦不立师默然进云今朝与明朝中间一句作么生师云佛殿行廊两夹间进云问后一句又如何师便打僧便喝师云犹嫌少在问年年此日岁岁今朝即不问铁面衲僧到来作么生抵敌师便打进云佛佛授手祖祖相传是那一棒透佛祖鼻孔师连打乃云此事如谷达响似镜含像镜谷本无心虚明而应物且道作么生是虚明而应物底事有僧不出众一喝师云土旷人稀相逢者少便归方丈。

　　念峨陈公知凡禅师请上堂月辉首座以手画此[○@(佛/(牛心))]云不得唤作佛不得唤作心不得唤作牛毕竟唤作甚么师以杖抹却座云秪见锥头利不见凿头方师云步步寒花结言言火里冰座云好个消息却被老汉道破师打云莫谤山僧好问如何是龙印山中境师云直直几株柏斜斜数茎松进云如何是境中人师云水近偏逢寒色早山深常见日光迟进云处处群峰拱佛子滔滔泉水入厨中师云闲言语问万法归一即不问如何是一归何处师蓦头一棒进云清风明月现剔起佛前灯师云犹嫌少在乃云心若无事万象俱空灵机运转森罗齐舞所以本师和尚云把住也真金失色放行也瓦砾生辉把住放行且置且道作么生是心良久云还委悉么红菡萏花三四枝紫栴檀塔六七级卓拄杖下座。

　　维纯杨公请上堂问一百日画地为牢内有一无位真人常在面门出入因甚把定不出请师决疑师以杖向空作点势进云眼光灼破四天下主明此道是渠侬师云萧萧木叶下滚滚长江流进云好个关捩子被阿师征破也师打问达磨大师一苇东来不立文字单传直指人人见性个个明心因甚向少林面壁师云苦屈之辞最难吐进云明明历历非今古森罗万象尽同根师打问垂丝千尺意在深潭时如何师以杖作钓势进云如何是大修行人师打云眼里着沙得么进云如何是大作业人师云血溅梵天问女子入定时如何师呵呵进云出定时如何师亦呵呵不出不入时如何师打云未审以何为界问学人棒下讨生死如何是死句师打进云如何是活句师复打进云如何是不死不活句师连打进云八面清风绕孤灯晓夜明师打云念语汉维纯居士问此日人天交际正令全提向拄杖头边煆炼衲僧弟子今向无启口处无棒喝处讨个消息和尚又作么生师蓦头便打士作礼师云是个甚么问非纵非夺非杀非活本来无物请师复征师打云早已有物了也进云者老汉覆隐而去流通万古师云藏形露影汉乃云参禅不为别事总要彻法渊源渊源既彻生死根株自然坐断迷悟两岐彻底掀翻证此田地佛也不愿为祖也不愿做冷然湛寂宇宙廓清虽然如此不可被正知见碍却如秦镜当台虽无心而应万物而万物自然弥彰毫微洞鉴邪正齐分三际平等一光所摄三世诸佛承此一光转大法轮历代宗师得此一光开凿人天正眼还知此一光么以拂拂一拂云若向者里打失得眼去迎宾待客无非当人受用折旋俯仰总是祖意西来倘有个傍不干底汉闻是说者一吐便行纵然脚下道路迢遥早已落二落三了也山僧如此为人也是郎当不少虽然事无一向逢人且说三分话未可全抛一片心下座。

　　茶话拙庵禅人请问古人有云有佛处不得住无佛处急走过如何是有佛处不得住师云竿头丝线从君弄进云如何是无佛处急走过师云不泛清波意自殊进云有无俱不立此二句过在甚么处师便连打进云现在诸菩萨今各入圆明未来修学人当依如是法师云你再念些来僧礼师便打问如何是夺人不夺境师良久进云如何是夺境不夺人师亦良久进云如何是人境两俱夺师亦良久进云如何是人境俱不夺师亦良久进云人境已蒙师指示师打云与你指示个甚么进云因甚百日画地为牢师以杖画此○云更与你添一重乃云个事秪在目前要且目前求睹不见今古无变异历历不曾离既今古无变异历历不曾离因甚目前求睹不见大众还见么日用自有深深旨不是苦心人不知。

　　师诞辰尼觉定觉光妙悟请上堂问走路黄金马耕田水牯牛如何是水牯牛耕田师云他也未动步天下没荒田进云苦辛太重因甚么不超凡入圣师云秪为太尊贵生僧便礼居士维纯问昔日船子和尚曾道直须藏身处没踪迹没踪迹处莫藏身因甚和尚又现个全身师默然士云殿堂明珠秪照一室师云或淡或浓空里雨半舒半卷岭头云乃云昔日世尊初生一手指天一手指地周行七步目顾四方云天上天下惟吾独尊后来云门大师云我当时若见一棒打杀与狗子吃贵图天下太平据山僧看来世尊累劫大约在牛胎马腹里转才在人身中出头来急欲要露个圭角可谓不顾脚跟三尺水只贪纵步上高岑云门大师也是路见不平遂横按莫邪全提正令虽有定乱除奸之谋且无安家立业之策当时若有个汉见他们恁么说话只与蓦面一吐拂袖便行纵使世尊云门老汉通身是口只得懡　而退山僧今是母难之辰也不大惊小怪诸禅德作么生下手有僧不出众一喝师云举头尽是儿孙事祖父从来不出门下座。

　　上堂说戒智真独耀非内非外心宝圆明无净无污如日处空不缘而照似珠在盘不拨自转如是之戒是名真戒向者里承当得去何劳陆地强兴波促未能顿晓请受戒者出说戒毕下座。

　　小参首座问如何是夺人不夺境师云桃花洞口云千片未见人来掬袖归如何是夺境不夺人师云南邦但得归王化故有勤劳七纵施如何是人境两俱夺师云霸王自刎乌江后一统乾坤属汉朝如何是人境俱不夺师云登江楼上望名峰万里山河一样同座礼拜师便打问尽大地举足动步尘尘刹刹都是佛法师从何处说起来师以杖卓地进云者个是法如何是佛师云前朱雀后玄武进云未有佛法以前必定在甚么处安身立命师便打乃云山僧若一▆提持正令把断要津不惟后学初机仰望不及纵是黄头碧眼只得饮气吞声若一向随波逐浪立宾立主有问有答一切山河大地尽成草曼曼地不惟如此山僧性命尽落在诸人手里了也大众且道提持正令底是随波逐浪底是若向者里见得透明得彻撩起便行可谓法王大宝不期而得其或未然更与你开条通天活路去须知提持正令处有随波逐浪底随波逐浪处有提持正令底我若向孤峰顶上立你须向草窝里辊我若向草窝里辊你须向孤峰顶上立可以权实并立照用双行杀活自由虽然如此犹是接引之机建化之门更有向上一着子在若论向上一着子纵是贫道八万四千毛孔孔孔出广长舌不能向你吐一词假使三世佛历代祖运百千三昧万亿神通亦与你显示不及且道正恁么时还委悉么万缘迁变浑闲事五月山房冷似冰归方丈。

　　晚参问如何是一喝如金刚王宝剑师云髑髅遍地飞进云如何是一喝如踞地狮子师云野千绝迹进云如何是一喝如探竿影草师云老僧今日识得你进云如何是一喝不作一喝用师云任从沧海变终不为君通进云四喝已蒙师指示二十四夜到来请师突露师蓦头便打乃云山僧一向干暴暴地未曾有一元字脚瞎却诸人眼睛今有三语问取诸人若道得一任天下横行乃问云日落西山时如何僧答云舌头不出口师云月圆当户时如何云好个消息师云夜深雪积时如何云藏头露尾一僧云今夜不答话眉毛两道横半夜乌儿头戴雪一僧云风头任走马眨眼迈过关灼天灼地黑师云恁么大似灵龟负图自取丧身之兆复问云还有冲浪金鳞者么不妨出来道看众无出拽杖便归。

　　众檀表灯请上堂问昭昭在于心目之间而不睹其相恍恍在于色尘之中而不可分既在心目之间因甚不睹其相请师露出师云冷气初含梅色浅进云恁么则云散家家月春来处处花师便打乃云非云非雨含润四生非月非星照明六趣是我众施主得得来山请山僧升座与之表忏灯功若论此灯人人尽有光明在何劳节外强生枝未审还知此灯落处么以手作擎空势云看看若向者里见得改禾茎以为粟柄易短寿以为长年其或未见更与萨呾哆一尚清光灼灼妙威音今昔关头一气纯鉴地辉天能破暗是山悉水彰全真空空荡荡开迷眼杳杳冥冥自在身说与时人不解荐灯明佛瑞又来陈喝一喝卓拄杖下座。

　　解制昆宇吴公请上堂问如何是宾中主师打进云如何是主中宾师亦打进云宾主相去多少师连打进云宾主相与时如何师亦打进云高提祖令当机用应物须知语大悲师亦打问行也无坐也无屙屎放尿也是无若无心行此道时将甚么唤作尽头一句师打进云抬头尽看天边月家家有路透长安师亦打乃云解制无法说一味蓦头打一棒一条痕遍身血洒洒生死情见绝前后没可把如斯承当得忽雷震天下家私浑漏泄彻困任逍耍以杖旋风打散归方丈。

　　八关院梁门众檀越建会兼说戒请上堂打破悭囊求福利功德之利在虚灵无求无作圆妙智自佛天真本现成虽然如是要知历劫羁縻只因根结爱网去来卓越达自性之本空所谓使汝轮转即汝之六根使汝成佛亦汝之六根本非他物也若达斯旨便见根尘同源缚脱无二朝闻夕死之说了了分明还委悉么咄风前铁树花开别是一番春色遂举衣云大庾岭头提不起一番拈举一番鲜龙披一缕免鹏难情与无情一线穿传戒毕下座。

　　在天为亡友瑞天请上堂师升座竖拂子云看看若向者里见得便见天地虚空日月星辰面孔落处既见天地虚空日月星辰面孔落处便见从上乃佛乃祖面孔落处既见乃佛乃祖面孔落处便见历代帝王面孔落处既见帝王面孔落处便见山僧今日面孔落处既见山僧面孔落处便见瑞天禅师面孔落处既见禅师面孔落处便见现前若僧若俗若男若女面孔落处既见若僧若俗若男若女面孔落处便见蜎飞蠕动面孔落处何也天地虚空日月星辰以此面孔光辉雨露收藏发育万物乃佛乃祖以此面孔虚而灵彻而妙帝王以此面孔安治天下海晏河清山僧以此面孔说法利生成己成物瑞天禅师以此面孔虽示生灭像实无生灭若僧若俗若男若女以此面孔修身齐家与实相不相违背蜎飞蠕动以此面孔改头换面若知面孔落处可谓天地同根万物一体情与无情焕然等现还知瑞天禅师安身立命处么良久云安养国中无去住扬眉别是一乾坤喝一喝下座。

　　小参对灵荐叔与某同源示现先世出世间两完全何期一旦金风妒虚空扑地迸寒烟然虽如是试问吾叔还知去来不以像动静不以心么以拂拂一拂云若向者里领略得去便见生亦何曾生灭亦何常灭生灭俱捐便是吾叔安身立命底去处正恁么时若暗中树影空里鸟迹纵是佛眼觑不破阎罗捕不及焉有去来生灭之相而著于其间哉其或未委更与重下个注脚不萌枝上清飙起随意寄托在人天。

　　小参文学陈六奇为亡考除禫请云朔风飒飒玉露垂珠黄花竞放万物归根之际今是陈门孝妇杨王二夫人及孝子陈六奇为先君亨玄陈公三周脱服请山僧对灵升座说法以资冥福未审陈公还达归根之的旨么以拄杖卓地云若向者里荐得便见尔妻尔子节操冰霜修身齐家俯仰謦欬无一刹那顷未有一丝毫许与之间隔觌面俨然纵是日月星辰山河大地万象森罗明暗塞空等亦无一丝毫许与之间隔既无间隔复有何秽邦之可舍而净土之可生哉要知秽邦净土惟在公之一心耳若洞明斯旨即住也快活去也安乐秪如不住不去毕竟又作么生震威喝一喝云任从岁月如梭过难动中心树子根便下座。

　　赵常光请上堂僧问如何是须弥纳芥子师云一为无量进云如何是芥子纳须弥师云一切水月一月摄进云天地未分洪蒙未判如何相见和尚师云这一问老僧只得舌头拖地问如何是投佛寄名一句师云金鳌山畔花开秀碧水溪头果实香进云寄名后又如何师云太清无内外进云恁么则光宗耀祖去也师云恰问如何是先照后用师云半开半掩进云如何是先用后照师云半掩半开进云如何是照用同时师云一箭射双雕进云如何是照用不同时师云收得安南便忧塞北问适才钟问鼓鼓答钟下得一转语某甲忘却了请师道看师云蹑足进前虽急急捉鞭当鞅莫迟迟进云师答此语大似龟有毛兔有角师云拽尾汉乃云金峰突兀秀叠嶂破云烟鹫岭排空外直泉泻碧渊观花开梦眼击竹悟心源珍重参玄士我无道理传作么生是我无传底道理良久云如斯领略得可谓灵光不昧万古徽猷入此门来莫存知解果能如是不劳弹指是处楼阁门开未动脚跟百城俱到正恁么时还说心说性得么谈玄谈妙得么还拈拳竖指棒喝交驰得么互宾互主立问立答得么所以向上一路千圣不传学者劳形如猿捉影既总不恁么因甚又有佛佛授受祖祖相传大众还谙悉么用力不到处千圣共传持。

　　小参如常等荐本师玄枢和尚请至人之普应来无所从去无所至如现色摩尼不起意见似日月行空无所依着如地水火风周遍法界不相妨碍所谓湛然圆寂心境一如直下便了不为三世所拘焉有去来生灭之谓哉虽然如是还知玄枢和尚去处也无以杖掷地云如是顿超千古事木马泥牛笑夕阳。

　　湛白禅人请上堂举海底泥牛衔月走岩前石虎抱儿眠铁蛇钻入金刚眼昆仑骑象鹭鸶牵此四句偈内有一句能纵能夺能杀能活检点得出一生参学事毕此是高峰尽生平伎俩验尽天下衲僧无一人出于上者本师和尚曾有偈云蝼蚁推起万斛舟虾蟆唱遍楚天秋乌龟跳上须弥顶玛瑙珊瑚尽害羞大约此二偈不经检点佛子亦有四句举似大众东河饮水西河噎五老峰头痛不彻陕府铁牛蹄角攒珊瑚杲杲撑着月大众此四句中内有一句亦全纵夺杀活且道是那一句若检点得出成佛已竟。

　　定香寺建法堂奇轩苏公请上堂竖立法堂降甘雨四海生灵尽乐枕八部天龙齐着力欣天喜地呼惺惺且道喜个甚么惺个甚么以杖画此云佛日与尧日并辉金轮与法轮共转。

　　默然为亡师入塔请上堂时来无事挂心头何问云门六不收此事了知难比况大家扶起过陵丘一喝云来无所来法本无法去无所去宗本无宗空中伸巨臂掐断己命根如何是己命根以杖画⊙此卓中云还委悉么观音岸侧蓬莱岛赤霞反照色斑斑。

　　说戒上堂问诸学人都是拨草瞻风图个见性且道性在甚处师云夜来何处火烧出古人坟进云识得本性要脱生死生死到时作么生脱云将生死来与汝脱进云既脱生死要知去处四大分离向甚处去云好与三十棒乃云欲越四生拔苦缠直须绵密密绵绵擎拳打破虚空面圣解凡情一串穿非染非污慧日朗无持无犯戒珠圆如能荐取超方便无上福田在汝边此是无相戒法分明道破如斯直下承当奚待如何若何其或未能不免依教奉行去也。

　　斌吾文居士荐妻请上堂云生以不生生为生义来时无口死以不死死为死义叶落归根所谓一念不生前后际断举昔日渐源随道吾和尚往檀越家吊慰源拍棺问云生耶死耶吾云生也不道死也不道源云为甚么不道吾云不道不道不谙其旨归至途中复问云和尚快与某甲道若不道某甲打和尚去也吾云打即任打生也不道死也不道源依旧黑漫漫地传老夫人闻如是法音向山僧拄杖头上现大人像云我闻如是法便解一念不生前后际断之旨尘尘证惟心净土刹刹是弥陀垂手山僧答云汝虽然如是信如是解如是证更听山僧一偈光明洞海宇暗昧蔼天下明暗互凌夺虚空无变者死生同理然迷悟两俱舍如是达心源没真亦没假还识令夫人着落处也无眉端有光昭法界莲花国里现全身斌吾文居士落　请上堂士问如何是落发底事师云休贪紫陌山千朵进云出家后又如何师云且拥红炉火一攒士喝师便打乃云半百红尘奔意马今朝拨转趣菩提珍重子须铁汉直教成佛无可疑且道如何是无可疑底事竖拂云是个甚么十方如来一门超出妙庄严路。

　　寂光豁禅师语录卷一(终)
嘉兴大藏经　寂光豁禅师语录


　　寂光豁禅师住射洪县大明禅院语录卷二

　　嗣法门人德源等编

　　入院至三门云者个门户八字打开露头露面了也还委悉么一喝云十方如来一门超出妙庄严路。

　　佛殿拈香云三界雄尊无可比拟见者闻者怀恭敬礼若是丈夫岂能曲己且道新长老礼即是不礼即是良久云也须互相恭敬大展三拜。

　　护法殿云末法世时波洵竞起正法垂秋弘护在你虽然如是从来不借他人力。

　　方丈踞座云者个丈室窄不容针宽裹十虚四海来宾聊通一线且道一线作么生通以杖作打势云圣来也打凡来也打便起。

　　挂板云钳椎才举响叮当四海高流聚一堂历历圆通如荐得僧祇不涉歇疏狂此是佛祖命脉衲僧把鼻普请诸人着眼。

　　结制上堂恒辉禅人请师至座前云者个法王宝座过去佛祖如是登现在佛祖如是登未来佛祖亦如是登若知如是何必如是一喝遂升拈香祝圣毕次拈云此一瓣香非口所宣非心所测第二回拈出供养梁山县双桂堂上圆寂本师破山和尚用报深锥痛锸之恩僧问如何是有句无句如藤倚树师云切莫打作两橛云树倒藤枯句归何处师笑云受用不尽僧拜师打僧问杖锡飞来即不问大明永耀是若何师云滩下接取云巍巍独露法王台灵山一会俨然在师云较多少云不动如如真妙体看来无欠亦无余师云道甚么僧喝师便打问历祖以来即不问如何是万法归一师云宝殿耸千寻云一归何处师云何处飞来石僧喝师打乃云佛子岩前藏鲁拙大明寺里扬家丑舌底欲谈无一字森罗万象咸稽首石马木人骂不彻泥猪跛鳖衔珠走无无无处亦无无有有有中非有有向上钳锤觌面击佛与众生吸一口此话中内有一句能纵能夺能杀能活若检点得出大事了明且道是那一句僧喝师云放你三十棒僧拜师便下座。

　　晚参长幼知心少颈长头过腰眼昏疑二月耳瞆觉呜蜩游赏足无力坐恬血脉潮叮咛诸子辈莫错好华韶且道如何是长幼少知底心众无语师云可谓举不顾即差互拟思量何劫悟一笑而起。

　　晚参老僧以此事示现受生以此事出家修道以此事参遍善知识以此事悟明大法以此事受善知识付嘱绍隆佛种以此事开堂说法开化来学四众亦以此事领略一言半句永为道种诸大檀越以此事施难舍之财建此无遮会结人天缘者些葛藤且置如何是此事一僧答云天不能盖地不能载一僧云动地放光一僧云宽包法界窄不容针一僧云百年三万六千朝返复元来是者汉师云老僧即不然大众谢茶归方丈。

　　上堂密旨请上堂无法可宣说正值霜风凋败叶高树扶疏筋骨露山河大地咸依旧慈云布满虚空草木寒花敛秀冷气侵人寒毛卓竖此是不动舌根而谈实相未转机轮而演真乘党有个汉神而默识只得须弥吸嶪海水腾波还有顶门具眼者么咦觌面不逢休错会白云飞过万山窝。

　　上堂懒参禅人请问向上一路千圣不传和尚还传否师云梅开千点白云一雨普润千山含秀师云秋水一江澄问如何是戒师云眉端挂剑如何是定师云住住如何是慧师云冷光才透匣万里绝烟尘乃云至道诚难测慧者莫能晓不可言语造亦非寂默通汝心无栖泊何处觅踪由所以道离见闻觉知若行见闻觉知是见闻觉知非求道也诸人者相谙么截断千江休住着竿头进步看飞龙。

　　监院请上堂师升座以拂子一拂云今日天寒便下座。

　　解制上堂僧问源头事若何师云卧云耸翠云枯木生花香遍界点头顽石动大千师云古柏长春云向上宗乘离言说出门合辙任纵横师云幡竿头上风车子云拨转乾坤界随处恁安排师打乃云凡圣交参百日期驴儿马子恁东西逢人莫把圭角露万象虚空展笑眉且道万象虚空笑个甚么惟有东风绕座上更无一语落人间。

　　上堂僧问发慧上报四恩下资三有未审何法拔济师云接饥枝上垂金果消渴泉中涌碧流僧问如何是住死水沉潭底事师云湛平山里石参差云除沙不见金时如何师云青提江上水盈科乃云金乌西坠玉兔东升昼夜循环无古无今绵包特石触目道成立地荐取莫逐沉吟朝暮得此动静怡神不一不异非纵非横搅之不浊澄而弗清高不可上长不可明随缘不变谁敢强名越圣逾凡斯则要门超宗荐祖此实报恩我虽有口诚难比伦嘻嘻高山流水谁是知音喝一喝下座。

　　住遂宁县广德禅院语录

　　上堂了豁请圣人之道在至诚佛祖原来直指心日用明明不解荐几时能得证无生作么生是无生之旨一喝云会么离圣凡相离有无相离语默相离文字相离心缘相恐汝后学初机促难凑泊山僧不免向第二义门与汝等指个入路者事有时餐有时饮有时行有时住有时坐有时卧有时放行逼塞太虚有时把住无臭无声在眼能见在耳能闻在鼻能臭在舌能谈无量妙义在足为奔为运在手能持能挈在身遇寒思衣逢暑纳凉在意能空一切相所以古德云处处真处处真尘尘尽是本来人真实说时声不现正体堂堂没却身如是神通妙用常在诸人六根门头昼夜放光动地只因迷昧而不能证得所谓百姓日用而不知者此也如能直下承当三世诸佛只得口挂壁上山僧退身有分何劳土上加泥纵与汝等说个戒门定门慧门三无漏学三千威仪八万细行犹是止啼黄叶所以法华经云惟此一事实余二则非真此是无相戒法山僧与汝泄漏了还知么掷拂下座。

　　上堂士庶请腊去将半春序渐临梅梢吐玉柳眼舒金所以春生夏长秋收冬藏此是天地不见而章不动而变自然无作之妙用也诸仁者且道山僧拄杖子与天地是同是别试道看以杖卓一卓云能为万象主不逐四时凋下座。

　　上堂刹竿高竖海浪千寻露柱怀胎空云止遏放行也好把住也好只如不放行不把住还有向上事也无良久云是个甚么于此负荷得不妨洒洒落落何用无绳自缚说个心佛众生三无差别已是灵龟拽尾说个明心见性越圣超凡早成滞碍毕竟是个甚么喝一喝云不萌枝上花开偏急水潭头快打毬。

　　上堂文学何其仁追严请长空雁度声声啭在处黄花竞放开习习声香飘宇宙大都耳鼻悉穿来于此会得可谓以此见闻非见闻无余声色可呈君其仁昆玉还知令先君着落处么以杖一卓云乃佛乃祖是天是人尽在山僧拄杖头上放大光明出广长舌报云令先君仗此良因一念顿证无生直达西方上品况乃桂子兰孙庆云霭霭存亡获益如是何虑罪垢不销镕还委悉么喝一喝云铁牛吼处天关转木马嘶时地轴摇。

　　上堂苏仕秀等祛瘟请天知也清地知也灵人知也仁三才共证其化至神如何是共证至神底事竖拂云是个甚么若唤作拂子则触不唤作拂子则背且道毕竟唤作个甚么于此明得便知天之得此所以日月五星今古不忒地之得此所以春生夏长秋收冬藏人之得此所以出则礼让入则慈孝虽然天之尊地之卑天不诮地地不诮天自然和融育物上古之人羲皇之世你不非我我不非你自然齐平一道所谓皇天无亲惟德是辅如能一念回光超过三乘权学为仁由己奚假再再祈免于神明但愿普天率土人人诸恶莫作众善奉行自然福其国庇其民诸仁者只知事逐眼前过不觉老从头上来但看人人眼底经历朝晴暮雨沧桑几变噫岂不慎欤复竖拂云还委悉么等闲识得东风面万紫千红总是春喝一喝下座。

　　上堂周屺瞻荐妻请士问世尊未离兜率已降皇宫未出母胎度人已毕既然未出母胎将何法度人师震威一喝士良久师云绮川江上巨浪千寻濂溪口内莲放数枝士便礼士问吾儒有云杨子为我墨子兼爱又有子莫执中此三子是同是别师云老僧不在者两头云必竟向甚么处起师以杖一卓乃云生死大事谩莫忘步步相随绝商量　地一声尽放彻鼻孔双垂喷妙香日用豁开顶门眼直觑渠侬脑后光迎宾待客非真主穿衣吃饭孰承当如是顿超能事毕木马泥牛笑夕阳无相国中随意乐桂子兰孙继世昌继世昌存亡获福地久天长师以目顾视云是甚么闲家具喝一喝下座。

　　上堂文学荐母请来去无踪寒云锁空光生尘静照彻西东生灭灭已寂灭为宗体证真常了无异同幻传有尽神传无穷以此纲维万化之功周宪文还知令先慈立命处么喝一喝云弥陀接引惟心净九莲台畔卖神通。

　　上堂绅衿士庶方润等追师荐亡问请师说法荐师一句作么生道师云待石嵌子开口即向汝道云在天向甚么处安身师云名邈不得举止分明云醒眼看是一场大梦师云你作梦会僧喝师便打士问乌龟钻象鼻作么生道师以杖一卓云虾蟆问东瓜又如何师云两重工案问三玄三要则且置人法双忘事若何师默然云从今识得安身处玉殿蓬门总是家师云只恐不是玉问如何是生也师云你知来处么云如何是死也师云你知去处么云如何是不生不死也师云一串穿却僧喝师便打范老先生问如何是弩弦乘机师云一以贯之乃云炎暑将歇凉气渐生家家月圆当户处处叶落惊秋虽然时节不相饶怎奈乾坤恒自在稳密也尘尘坐断显露也刹刹流通如斯承当美则美矣犹有显密在只如不显不密又如何通信默呈拄杖云是个甚么若是血性汉攃手便行只得生佛一如神鬼一贯说甚天堂地狱秽邦净土所以十世古今始终不离于当念无边刹海自他不隔于毫端正恁么时且道在天与众亡在甚处立命复呈拄杖云一尘才举处大地现优昙喝一喝下座。

　　上堂方照等为师入塔请方袍圆顶发毵毵竹杖芒鞋出此庵安养国中忘我我人间天上绝仰攀苍松翠翠古柏珊珊游人一去无踪迹留得云山到老看咄三界扰扰六道昏昏识心达本源故号曰沙门沙门之道如日在天本体虽寂高幽普照如日落后者段光明向甚么处去也以杖拨棺云四大虽散尽一物镇常灵。

　　上堂祛瘟钱以玉等请问释迦出世震动四方和尚出世震动何方师云白花山畔花开秀普光殿前光俨然问如何是牛过窗棂底事师以杖一卓云四蹄俱过因甚尾巴过不得师云汝向头尾上作活计云和尚还有者个师云且道者个是甚么云向和尚拄杖头边荐取师云错认不少乃云东风拂大野梅梢吐象先之机和气清寰宇柳眼舒未兆之天敕黄虽由天命恕过在乎神明但能一念回机即同本得所谓皇天无二道圣贤无两心况乃佛祖所说灵文密典悯念四生如赤子虽有罪垢盈山仗佛日而瓦解山僧顶门亚竖金刚正眼慈视六道以等平纵然诸疫流行望遐天而飞杳虽然如是贵要人人诸恶莫作众善奉行所以善不积不足以成名恶不积不足以灭身只如善恶两忘圣凡不二又作么生喝一喝云太阿宝剑祖堂寒千里应须息万端复举世尊一日示随色摩尼珠问五方天王此珠作何色时五方天王互说异色世尊复藏珠入袖却抬手云此珠作何色天王云佛手中无珠何处有色世尊叹云汝何迷倒之甚吾将世珠示之便各强说有青黄赤白吾将真珠示之便总不知时五方天王悉皆悟道山僧即不然遂竖拳舒掌云若唤作拳又是掌若唤作掌又是拳且问唤作拳底是掌底是诸人若于此明得则与五方天王悟道无异也其或未然更与拨开一窍去良久云一气不言含有象万灵何处谢无私。

　　上堂入塔请见空见空来时无影去亦无踪水流毕竟归沧海星移不晓过那宫彩匿竺君寻不见分身周遍刹尘中以杖指龛云是个甚么出没无心五云千片鱼跃鸢飞上下皆天还知生死一致是非不二么一喝云心心无滞灵焰腾辉莲花净土是汝真归。

　　上堂射邑杨公荐亲请公捧灵诣座前问云佛子青果金华和尚弟子欲求一枚青果度我宗亲得证金华宝座共成佛子菩提请师一语师云金莲从地涌宝盖自天垂公云佛子不须青果度金华原自有光明师云不因渔父引怎得见波涛僧问万象皆空寂光在甚么处师云一轮当天何处不辉云狮子座上将何为人师云东风一拂万卉齐彰云若恁么存亡沾恩也师震威一喝士问佛性如电光之过太虚追不及摸不着如何是追及摸着底境界师云金华突兀云毕竟如何师云射水匉訇赵总戎问人生在世何为有始有终事师云一串穿却云如何指云师云我者里莫甚指示云和尚为甚么来师云为你来公复问难难难无水陆地好行船易易易蒿枝费尽举鼎力如何是极难处不难极易处不易师云者里甚么处所说难说易公云水向石边流出冷风从花里过来香师一喝公正身而立师云脚跟下好与三十棒乃云我有一句佛法不惟超荐令先人纵是三亲九族是天是人承此恩力一时度脱了也且道是那一句师默然云若唤作默然即触不唤作默然又背不得有言不得无语不得向意根下卜度又不得抛在无事界中如斯神契得便知吾佛世尊未离兜率已降皇宫未出母胎度人已毕苟落沉思山僧只得打些葛藤谩你去也悼荐如升万仞山心心直上翠微巅有时升至无升处马放华阳世界宽世界宽绝遮栏无边刹海虚明镜无畏光明烁长竿心佛众生三无别烦恼菩提没两般没两般圆通会上示来端复默然云傥能玄会默识则又知吾佛世尊于法华会上尽力只道得个止止不须说我法妙难思末后又道是法不可示言辞相寂灭此是吾佛世尊示现来端度人之要旨也马祖一日升座百丈出卷却席祖便下座梁武帝请傅大士讲经士才升座以尺挥案一下便下座帝愕然志公云陛下还会么帝日不会公曰大士讲经竟孔圣人云天何言哉四时行焉百物生焉天何言哉此亦是马祖傅大士孔圣人示现来端度人之要旨也其或未委不免重说偈言诸佛云来集为度诸含识棒打石人头暴暴论实事佛法无多子观音妙智力不惟生天堂且种无生益识得无生无不生无生之益无等匹如何是无等匹展两手云两道眉毛面上横一个鼻头向下直。

　　上堂入塔请悲风浩荡慈云叆叇金棺掩耀玉毫收彩只如拨转向上关头使一切法无碍处汝还会么以杖指龛云雕弓已挂狼烟息四海讴歌乐太平。

　　上堂僧问张一文酬天修荐一句如何道师云一把香刍烧未暇六镮金锡响腾空云明明历历非今古大地乾坤一掌收师便喝士问虔心荐亡未审亡者安身在甚么处师云问从何来云清风明月现法雨普沾恩师云穿云不渡水云弟子不会和尚意师云犹较些子乃云乾坤之内宇宙之间中有一宝密在形山万物俱备与佛无偏只因人我自昧真源迷者不晓悟乃知焉出大经卷度亡亲冤镬汤冰冷剑树生莲跳出爱网超越人天咄一念无为量裹大千。

　　上堂奇轩苏公子寄名请天上麒麟应世才有福之家送汝来寄托佛门吉星拱他时光耀步云阶咄长鲸一吸海水尽森森露出珊瑚枝。

　　上堂镇台陈公追祖报亲请问有问有答早成剩语无问无答不能显其至道二祖立雪断臂毕竟所求何事师云大悲千手眼露布甚分明云所以带累儿孙不少师云大榆渡口频饶舌云学人总不用者些师云鸦山觌面笑点头僧一喝师便打云饶师棒头有眼难办学人浅深师云犹有浅深那云只如今镇台圆通会起上报宗亲下资三有一句聻师云常将日月为天眼举出须弥作寿山云一点丹心酬至化从此罪泪悉冰消满门寿禄同山岳舜日重辉照晚年师云葛藤不少问如何是大榆境师云济舟时泛清波上云如何是境中人师云一任观看云人境相去多少师云别有和风鼓万机云翠竹常对天边月铁船任意泛西东师云浪荡不少士问无法可说是名说法和尚何故有许多饶舌师云你作饶舌会云总欲和尚开天下人眼目师云双眸合却方才好为爱青山又放开云大榆渡头江水满观音阁上白云横师卓杖呵呵乃云元正启祚万物咸新天兮地兮生生之意於穆不已竖拂云佛兮祖兮明明显示迈古超今是我镇台陈公不负天之覆地之载佛之德祖之仁用难舍能舍之财建此无遮大会上报君恩亲恩愿享福寿于无疆下资欲有色有齐超椿灵于安养诸仁者且道君恩亲恩作么报欲有色有如何超复竖拂云看看单单只用者个且道者个是甚么滥折芦以杖卓一卓喝一喝云还会么旋岚偃岳而常静日月历天而不周拽杖下座。

　　上堂侯健德子寄名有关无关一贯融焉吉祥止止裕后光前咄前三三后三三都向者里护庇弘瞻。

　　上堂母寿张弘思请正月春王望有八张公老母诞辰日辉煌敬佛益遐龄上下四维无等匹无等匹掌托昆仑献寿山南极北辰星拱密星拱密咦是何言欤侧掌云吽吽。

　　上堂范贵林为祛虎请握聚也乾坤陡变水泄不通圣解凡情无处着奚假世智与辩聪放开也眉横八字双睛突露现前像貌有些些何须强觅他洟唾只如不握聚不放开又作么生良久云仰弥高钻弥坚瞻在前忽在后咄如是兮天心顺返本兮龙虎伏。

　　上堂马继祖请僧问祈嗣修荐如何道师云但得雪消尽自然春到来云限何日送来师打云请看上头注脚问如何是佛师云脑后见腮莫与往来云如何是法师云不可思惟汝当奉持云如何是僧师拈袈裟角云看是个甚么云若恁么佛法僧其揆一也因甚先圣道不识师云出身犹可易脱体道应难僧便喝师打士问水月现莲台人天皆庇荫惟是神通妙用法尔如然师以杖一卓士便礼师云你见个甚么道理便拜云今日亲见和尚师喝乃举拄杖云识得拄杖子却被拄杖子碍不识拄杖子亦被拄杖碍识与不识都来打坏是法平等如天普盖含灵疏亲顿超三界作打势云棒下无生杜谓情金刚种子下分明僧祇不历获圆通纵是居尘不染尘咄豁贯玄天一窍长庚倒驾祥云打开布袋口子个个拥出麒麟继祖还委悉么地老天荒兮永承亿兆之宗。

　　住西充县资福禅院语录

　　上堂问竖不见顶横无边际时如何师云资福山中常积翠云一言注定千江水不须数数算微沙师云西溪明月色光辉云狮座演法天花坠龙池夜雨复重兴师云且道老僧与昔圭峰是同是别云一念无生全体现知音暗合乐无余师便打乃竖拂云诸仁者看看是个甚么良久云提持格外句举世达者稀维摩才一默文殊赞善之不荐当阳句徒劳苦费思欲识汝戒体明明只者是预前打不彻临渴掘井迟口说心不行画饼岂充饥叮咛诸子辈莫待阎老笞咄下坡不走快便难逢。

　　上堂常乐说戒问如何是戒师云诸恶莫作众善奉行云如何是定师云心如墙壁可以入道云如何是慧师云填沟塞壑无人会付与隔林幽鸟啼云若恁么犹是渐在师云体鸟先飞云如何是顿师便打云顿渐已蒙师指示满月当空照竖横师云不妨疑着乃云日用事无别头头露本机混之而不乱类之而弗齐山外寒梅绽溪西鸡齐啼是物非他物云何不荐之只因昧己躬不彻法源底如何是法源底内外体无依浑身合道耳如斯会得举足动步穿衣吃饭是古佛自己无上妙戒既戒也复何头上安头哉。

　　上堂乃云有心有戒咸拘系无戒无心出苦疆无有二缘俱不践端然衣锦自还乡以拂子打圆相云真实语言如不荐且向门前宿草庵。

　　小参荐兄杨孟高一世持经得金刚心临终抱膝坐脱而行所以欲识佛性义当观时节因缘时节若至其理自彰随缘而显随事而得随理而融正恁么时如水中月似镜中像非内非外非出非入取不得舍不得虽然如是不属理事因缘又作么生良久云还知么众缘无性万法自寂所谓遇缘即宗缘散即寂如是之圆妙回观众生佛祖真如佛性生之与死菩提与涅槃如梦然如幻然如泡然如影然因甚如此以杖敲灵云咄卦兆未分孙宾失算。

　　小参僧问张品仪为先慈脱难难从何脱师云待荐山点头即向汝道云脱与不脱时如何师云但得离生灭莲台即便登十问父母劬劳碎身难报特请和尚究竟师云一二三云金刚经云若以三十二相见如来弟子以无相观如在其上是同是别师云三二一云久旱逢甘雨万象尽含春师便打乃良久云会么大像无形大音稀声无像之像虚空莫能藏稀声之声贯彻十方般若至理不动舌根而周沙界何也密密鸳鸯闲绣出金针终不与人看举须菩提尊者岩中宴坐诸天雨花赞叹者曰空中雨花赞叹复是何人云何赞叹天曰我是梵天敬重尊者善说般若者曰我于般若未尝说一字云何赞叹天曰如是尊者无说我乃无闻无说无闻是真说般若今是张公荐母请对灵说般若法以资冥福且道山僧是说不说与昔尊者是同是别试道看复良久云知音不在频频举达者须知暗里惊。

　　小参陈常荐严请雅淡呈秋色馨香喷月花了然无事客分外乐无涯作么生是乐无涯底事咄昔本不来今不去且陪松竹引清风。

　　小参荐亡僧坐亦非坐立亦非立一生大梦紧紧收拾随行踏断流水声纵观写出飞禽迹金风习飒秋雨滴沥东回西互绵绵密密咄当阳一棒绝疏亲静裸裸底明历历大笑云笑个甚么狼藉不少。

　　小参文少美荐子请行无所行住无所住便是汝安乐处虽然如是常顶试问汝还知生之来处死之去处么若知则会六祖云来时无口去时叶落归根之旨其或生不知来处为之生大死不知去处为之死大故名生死事大劳我大觉世尊出现于世来与众生指明历劫不了一段大事因缘山僧分明告汝生从何来三脚虾蟆上天台死从何去绿柳堤边犬子吠如斯会得去亦快哉来亦快哉只如不去不来还有向上事也无蓦竖杖云山僧与汝打破上头关管教九莲台畔放身舍命。

　　上堂法侄入塔请师诣座前一喝便登僧问蟠龙境界即不问人法双忘事若何师云金风吹玉管谁个是知音进云普化木直裰已露窣堵波此二老是同是别师云玲珑无背面盘空势岌嶪进云若恁么存亡均利万象含春师云万派千江归大海难将有限计无穷乃云夜深雪积明暗不分薄伽十圣难为辨别天眼龙睛失却威神所以末后一句始到牢关把断要津不通凡圣虽然也要转身始得如何是已露和尚转身处以杖一画云画一画描一描四望高流空心海一按低声盖满潮泻江汉之真吐架渤澥之天桥车马便策舟楫便桡愿满行圆归去也履握长途别跨鳌如何是愿满行圆底事竖拂云还见么若见即瞎喝一喝云闻么若闻即聋以杖揶揄云又且不然尽大地未有一人不见不闻者复喝一喝云捏聚放开谁是主分明别是一家风下座。

　　上堂湛白戒子请问在内无影时如何师云不东不西进云在外无形又作么生师云石长无根草进云内外既不可得毕竟在甚么处师竖拂云是个甚么僧以身打圆相师便打乃云老大心安真戒本戒外何须立戒哉想是不蹈高公辙赤身担荷则将来复竖拂云如斯领略也是泥里洗土块。

　　方闰彻明拾劫戮万人骨请上堂本来面非妍丑虚空可坏渠不朽上下四维寻不见逢缘应物分明有无畏说师子吼百兽闻知顶门裂群莺一见翻筋斗诸天客三涂叟十方世界坦然平苦乐吸尽只一口明明宝所在目前珍重时人莫浪走咄诸田子委悉么舌畔醍醐消劫火杖头甘露点焦肠从兹冤恨归无有各证菩提自觉场举七贤女游尸陀林一女问云髑髅在此人向甚处去了一女答云作么作么众女皆悟无生今若有人问山僧众髑髅于此埋却未审人向甚处去默然云向诸人鼻孔里荐取于此会得与众女所悟无异其或未达毕竟合作么生一喝云万籁有心闻不得孤岩无耳却知音。

　　上堂彻静等荐师请云至道之妙不以情求不以识辩而人舍其情识茫然而惧者只因不达情生智隔想便体殊之旨释迦老子于法华会上有云假使满世间皆如舍利弗尽思其度量不能测佛智特明此事总要人人脚跟点地鼻孔撩天但尽凡情别无圣解才有所重便成窠臼所以迷时三界有悟后十方空诸仁者还知玄一立命处么默呈拄杖云待山僧下座缓缓与你道破。

　　寂光豁禅师语录卷二(终)
嘉兴大藏经　寂光豁禅师语录


　　寂光豁禅师语录卷三

　　嗣法门人净慧等编

　　拈古

　　举世尊初生下一手指天一手指地周行七步目顾四方云天上天下惟吾独尊云门云我当时若见一棒打杀与狗子吃贵图天下太平。

　　拈云黄面老人如卞和献玉自取刖足之患只因口是祸门云门大师虽是剑为不平离宝匣且无李广落番底手脚在检点将来二俱失利或有问云者汉你具什么眼目开与么大口只劈口掌云杀人刀活人剑。

　　举世尊昔在灵山会上拈花示众是时众皆默然惟迦叶尊者破颜微笑世尊云吾有正法眼藏涅槃妙心实相无相微妙法门不立文字教外别传付嘱摩词迦叶。

　　拈云世尊暗含春色迦叶明卖风流虽则渊源有自怎奈狼藉不少。

　　举世尊一日升座文殊白槌云谛观法王法法王法如是世尊便下座。

　　拈云世尊文殊共相恁么为人只恐瞎却天下人眼去在。

　　举梁武帝问达磨云如何是圣谛第一义磨云廓然无圣又问对朕者谁磨云不识。

　　拈云达磨大似理直则气壮佛心天子有孟尝君之仁术善待高宾当时若有个汉咄云虽然如是强宾焉能抑弱主老臊胡岂止暗渡江而已哉。

　　举六祖一日见二僧论风幡义祖云非风动非幡动仁者心动。

　　拈云二僧大张了眼撒寝语未免傍观者哂祖虽忍俊不禁与他指出径寸之璧正眼看来也是普州人送贼。

　　举临济大师云有时夺人不夺境有时夺境不夺人有时人境两俱夺有时人境俱不夺。

　　拈云当时有人待他恁么举似只向他拊掌呵呵大笑云莫莫那时有人下得者两个莫字大师纵有转天关回地轴之能只得满面惭惶若有个汉跳出来问云因甚么如此只对他道淖泥里有刺。

　　举六祖大师云不思善不思恶阿那个是明上座本来面目明即悟入。

　　拈云六祖恁么指示如一滴之水味具百川四品将军于此打失娘生面目可谓因风吹火用力不多。

　　举南泉因两堂首座争猫泉遂斩之晚赵州归泉举似州乃脱草履顶头上而出泉云子若在救得猫儿。

　　拈云南泉老汉虽有千尺寒松且无抽条石笋赵州古佛虽有抽条石笋且无千尺寒松山僧如此批判倘有傍不肯者试定当看。

　　举庞公云难难十担油麻树上摊庞婆云易易百草头边祖师意灵照云也不难也不易饥来吃饭困来睡。

　　拈云如将一橛木庞公才拉起头庞婆便解扶尾灵照善具拏云手脚两头握来拉底拉扶底扶握底握虽然到处为梁为栋三人也是证龟却成鳖。

　　举沩山云老僧迁化后往山前檀越家做一头水牯牛左胁下书五字云沩山僧某甲正恁么时道是沩山僧却是水牯牛道是水牯牛却是沩山僧。

　　拈云正恁么时道是沩山僧也得道是水牯牛也得道是沩山僧却是水牯牛也得道是水牯牛却是沩山僧也得咦作么作么休动着。

　　举陆亘大夫问南泉云肇法师也甚奇怪解道天地与我同根万物与我一体泉指庭前牡丹花云时人见此一株花如梦幻相似。

　　拈云未可以有心道未可以无心答信手拈来自然恰好且道陆亘大夫恁么问南泉恁么答是以有心道耶是以无心答耶还是信手拈来自然恰好耶莫将闲学解埋没祖师心。

　　举婆子供养一庵主经二十多年常令二八女子给侍一日令女子抱定云正恁么时如何主曰枯木倚寒岩三冬无暖气女子归举似婆婆曰我二十年只供养一个俗汉遂遣出烧却庵。

　　拈云落花有意随流水流水无心恋落花婆子遣僧烧庵虽具独超物外之能也是不奈船何却来打破戽斗。

　　举大觉谓兴化曰我闻你道向南方行脚一遭拄杖头不曾拨着一个会佛法底是否化便喝觉便打化又喝觉又打明日觉召化曰我直下疑你者两喝化又喝觉又打曰某甲学得个宾主句总被师兄折倒了也觉曰者瞎汉脱下衲衣痛与一顿化于言下大悟。

　　拈云棒喝之际那能顾伫石火电光岂容眨眼虽是将对行家要知家有严兄必出肖弟。

　　举药山久不升堂院主白云大众久思和尚示诲山云打钟着时众方集药山便下座归方丈主复白云和尚许为众说法因甚一言不施山云经有经师论有论师怎怪得老僧。

　　拈云药山老汉恁么为人可谓千钧之弩不为鼷鼠发机当时若有具仙陀之眼隔山见烟便知是火隔(墙)见角便知是牛若也未知一任张眼瞌睡。

　　举马大师示众云即心即佛末后又道非心非佛。

　　拈云马祖恁么举示也是无风起浪又道非心非佛似灵龟负图自取丧身之兆山僧如此说话非是抑扬祖师要明眼人不时与他觌面。

　　举陆亘大夫问南泉弟子家中有片石亦曾坐亦曾卧如今欲镌作佛得么泉云得大夫云莫不得么泉云不得不得。

　　拈云南泉恁么说话可谓天地之普心贤人之公心天地之普心时行应物贤人之公心无所不至虽然如是也未免随人起倒在。

　　举雪峰在德山作饭头一日饭迟方晒饭巾次乃见德山自托钵至法堂前峰遂问者老汉钟未呜鼓未响托钵向甚处去山便回方丈峰举似岩头头云大小德山未会末后句山闻令侍者唤岩头去问汝不肯老僧那岩遂密启其意山乃休去至明日升堂果与寻常不同岩至僧堂前抚掌大笑云且喜得老汉会末后句他后天下人不奈伊何虽然如是也只得三年活。

　　拈云要会末后句么只者是今往往人言岩头有超师之作殊不知成大妄语脱空话不免堕拔舌犁耕地狱在且道那里是他堕拔舌犁耕地狱处以手按膝顾视左右云切忌逢人不得错举。

　　举灵云见桃花悟道偈云三十年来寻剑客几回落叶又抽枝自从一见桃花后直至而今更不疑玄沙闻云谛当甚谛当敢保老兄未彻在。

　　拈云金屑虽贵落眼成翳若不撞着备老善用换斗移星底妙手几不免向桃花枝上跌倒起不得身来。

　　举马大师因僧问离四句绝百非请师直指西来意师云我今日劳倦不能为你说问取智藏去僧乃问藏藏云何不问取和尚曰和尚教我来问藏云我今日头痛不能为你说去问取海兄僧遂问海云我到者里却不会僧回举似师师云藏头白海头黑。

　　拈云马师父父子子非为隐隐隆隆亦且口甜心黑者僧大似清光白日为鬼所著然虽如是则也因渔父引终得见波涛余俱不管你藏头白海头黑又作么生。

　　举世尊于涅槃会上以手摩胸告众云善观吾紫磨金色之身瞻仰取足勿令后悔若谓吾灭度非吾弟子若谓吾不灭度亦非吾弟子时百万众悉皆契悟。

　　拈云世尊一生谭经三百余会说法四十九年于临末梢头方才有些本分虽然百万亿众于此有个悟入怎奈明眼人落井何。

　　颂古

　　世尊初生。

　　　地刚然齿未生指天指地播精魂云门老是何心为得他人陷自身。

　　世尊拈花二。

　　拈起无名旷劫花人天百万眼迷麻瞥然走出癞头鼋活彩稀声震海涯。

　　堪笑瞿昙多事哉头陀未稳相随来一人传虚百传实蠢蠢痴痴成祸胎。

　　世尊升座。

　　明明施雨露霹雳一轰收桂轮孤迥迥痴农犹负愁。

　　马祖百丈竖拂因缘。

　　巨雷一喝霎当空骨散浑身两耳聋谩道三期犹懵懂雄风今古遍寰中。

　　世尊未离兜率已降皇宫未出母胎度人以毕。

　　此调弥高绝仰攀胡僧碧眼和还艰江南江北问王老谁谓希声无畔岸。

　　应无所住而生其心。

　　悠悠终日被幪头万籁无声杳视听一点阳春回律令无边花草日新新。

　　诸可还者自然非汝不汝还者非汝而谁。

　　青山自青山不妨也相似朝起及暮眠堂堂无拟议呵呵非汝而谁。

　　居一切时不起妄念于诸妄心亦不息灭住妄想境不加了知于无了知不辨真实。

　　柳巷花街伎俩无凭栏眼笑觜卢都任从巧手门前过难把虚空描画图。

　　六祖示众云吾有一物非青黄赤白男女等相还有人识得么有沙弥神会出曰某甲识得祖曰你唤作什么曰是诸佛之本源神会之佛性祖便打曰我唤作一物尚自不中更唤作本源佛性得么汝向去把茅盖头只成个知解宗徒。

　　虎啸岩前风悄悄龙吟山上鼻撩天森罗万象长伸舌逼塞乾坤颠倒颠。

　　不是风动不是幡动。

　　论是风兮论是幡三三两两竞头看幸有傍观人决断和心吐出骨毛寒。

　　国师一日唤侍者者应诺如是三召皆应诺曰将谓吾辜负汝却是汝辜负吾。

　　唤一声时应一声三呼三应太分明何须苦口叮咛甚直至而今成是非。

　　大同因庞居士来访提起笊篱曰大同师大同师师不顾士曰石头一宗瓦解冰消师曰若不得庞公灼然如此士抛下笊篱曰宁教不直一文钱师曰钱虽不直欠他又怎得士作舞而退师拈起笊篱曰庞公庞公士曰你要我笊篱我要你木杓师作舞而退士抚掌笑曰归去来归去来。

　　烈女怕顽汉夭夭把袂挥丝来还线去互换电雷机作舞归去谁能晓一对鸳鸯水上飞。

　　沩山水牯牛话。

　　沩山僧也沩山牛莫学韩卢逐块流知水仁山俱不爱高标夺压万人头。

　　庭前柏树子。

　　西来大意答庭前森森枝干荫人天分明觌体无私示叮咛休教把龟钻。

　　牛过窗棂头角四蹄俱过了因甚尾巴过不得。

　　西舍老婆面若鬼东村少妇貌如花相逢休要分妍丑旷劫妄情没一些。

　　无缝塔。

　　囫囫囵囵劈不开今今古古影圞团折旋俯仰凭谁力鹙眼摩醯岂能观。

　　谁知吾正法眼藏向者瞎驴边灭却。

　　瞎驴灭却正法眼觌体掀翻句外传默识就中端的旨万里烟波别一天。

　　赵州问南泉如何是道泉云平常心是道州云还可趋向不泉云拟即乖州云不拟怎知是道泉云道不属知不知知是妄觉不知是无记若真达不疑之道犹如太虚廓然荡豁岂可强是非耶州于言下顿悟玄旨心如朗月。

　　偶偕日用在当人色色现成休拟寻两头既坐断中道复何停圆鸟道廓虚明龙得水时添意气虎逢山势长威狞。

　　万法归一。

　　万法归一一归何蟭螟头上现森罗蚊虻带入西湖里不觉和身丧碧波。

　　僧问黄梅意旨什么人得祖云会佛法人得(云云)。

　　暗里抽横骨蟭螟上眉睫要识破柴老证龟却成鳖。

　　尊贵堕。

　　玉骨从来不假妆天然种草貌堂堂三宫六院无门入举首何妨望四方。

　　随堕。

　　逐日花街柳巷走掷梭两眼观妍丑双亲堂上浑无顾头面青灰三五斗。

　　类堕。

　　卸却御服着虱袄撑撑蹄角望荒草虽然示现不同途凡圣于斯难描邈。

　　庞居士问马祖曰不与万法为侣者是什么人。

　　西江一吸奋全威万顷波涛彻底竭五岳十洲俱到斜珊瑚杲杲撑着月。

　　吸尽西江停识浪迅雷一激彻云天休将妍丑分高下智镜圆明摄后先。

　　灵云见桃花悟道。

　　春色无生孰解谙灵云一见快神丰依俙似曲才堪听又被风吹别调中。

　　死句。

　　瞥尔昏沉至长舒两足安此中何所意脑后绝芝兰。

　　活句。

　　无限春风特地来梅通暖信莫疑猜淡云几点当空舞一霎雷声震九垓。

　　不死不活句。

　　云外寒松气貌娇轻风拂动自迢遥任从沧海鱼龙变凛凛不随四序凋。

　　南泉斩猫。

　　南泉号令始初行云水两堂努眼睛八阵图中难转首太阿锋下血盈盈不是古佛知时节猫儿怎得又逢春。

　　婆子烧庵。

　　烧庵婆子没人情二十年来曾饭僧无限风流俱占尽又堪欢喜又堪瞋。

　　面壁。

　　堪笑无端老古锥庄模做样令人疑神光受缋投臂落犹教至今恼着伊。

　　夺人不夺境(并总颂)。

　　花艳芳丛得自由玉人深锁醭幪头东风漫漫林间过亦似赢乖亦似羞。

　　夺境不夺人。

　　严霜渐渐逼寒空野草含花敛翠容惟有牧童舒态意一声短笛过林东。

　　人境两俱夺。

　　冬瓜瓠子拍胸前明暗双双入碧潭巴水不知怀国恨依然流出峡中山。

　　人境俱不夺。

　　地炉炭瘦倚轩窗淡月疏星午夜长尘襟似洗谁为暖俄然旭日上扶桑。

　　即波即水即水即波拟涉思量鹞子云过。

　　女子入定。

　　昨夜孤峰独宿今朝特地风流文殊罔明俱不唧溜当时若遇作者一拳打倒。

　　德山托钵。

　　出门撞着冤家头只得吞声入丈中浑然一击无何有满园桃杏自春风。

　　无梦无想。

　　无梦无想主何处逼塞太虚充六合一句迥超诸佛外摩醯正眼觑难着。

　　北禅除夕烹白牛话。

　　屠儿挥刃血腥倾不怕临春失却耕窄路相逢传禁令心虚直得把赃呈把赃呈草里横异类之机风凛凛。

　　东村王老夜烧钱。

　　东村王老夜烧钱烁焰光中颗颗圆搕　堆头留不住清风吹满碧云天。

　　灵龟能断人吉凶因甚自不知其死。

　　昨日绿波现瑞游今朝特地卧荒丘正头正尾知多少莫道灵龟输一筹。

　　千年暗室一灯能破因甚脚下有三尺暗。

　　日出红轮处处周云深古洞照无由乾坤踢倒子牙术明暗双双一下收。

　　三界唯心万法唯识因甚今日不知明日事。

　　三界唯心兮无出无没万法唯识兮东奔西逐打破不知关捩子管教神号与鬼哭。

　　路逢达道人不将语默对。

　　翩翩拂袖过林花向背存时即被遮但得见来如未见问君何处不生涯。

　　天地同根万物一体。

　　深宫绣女线增毫阴减阳生梅信报林下道人发笑声明明物理象先兆。

　　一喝如金刚王宝剑。

　　金刚宝剑奋全威凛凛光寒四百州任有拏云攫雾手干戈人马一时休。

　　一喝如踞地狮子。

　　一喝踞地爪牙全十方世界没中边三世诸佛来乞命万里妖狐屎尿天。

　　一喝如探竿影草。

　　一喝探竿施影草来风深辩鉴缁素龙蛇阵上休眨眼函盖箭锋非伫顾。

　　一喝不作一喝用。

　　雁影频虚嘹呖远声声相送出云间抬眸直上重霄望莫道好音宜看雁。

　　黄龙三关(并总颂)。

　　我手何似佛手拈却高低妍丑溪西鸡齐啼狗走抖擞口。

　　我脚何似驴脚踏倒天涯海角张三日日攒眉李四时时摆脱。

　　人人有个生缘头头顶着青天若也未能荐旨一任疑到驴年。

　　佛手驴脚生缘风搅芦花雪满船鉼盘钗钏是何物秋千垂在月明前。

　　干屎橛。

　　如何是佛干屎橛调御十身犹曲节不识人嫌强露颜人间天上俱熏彻彻不彻更加白棒当头楔。

　　　轹钻。

　　　轹钻　轹钻信手拈来与人看若将拟议思量也眼上眉毛失一半。

　　三玄三要十智同真总颂。

　　十智同真与要玄当胸劈脊秪粗拳电光影里休妄想抬眸已过万重山。

　　即心即佛非心非佛二。

　　即心即佛兮节外生枝非心非佛兮拨火觅沤穿衣吃饭家常事问君何处不风流。

　　即心是佛佛为心莫逐驰求外觅心瞬目扬眉休拟义尘尘刹刹现全身。

　　经首癶。

　　以不以兮八不八中含几个没傝　没傝　盈衢溢路歌声滑。

　　狗子佛性有也无话。

　　狗子佛性有痴憨弥勒笑开口大清国里难捉渠闹市波斯赤脚走。

　　狗子佛性无赵州东壁挂葫芦千妖百怪脑门裂大上老君律令符。

　　且道临济得黄檗力得大愚力。

　　南山云起北山雨一个鼻头两孔气翻转面皮挥掌拳知恩方解报恩味。

　　拄杖。

　　甚么物兮不知名正令相将与么行逼生蛇化龙吟豪气冲天地佛祖丧胆魂呵呵将谓有许多奇特原来是万仞岩前瘦茶藤。

　　次车牛颂韵三。

　　泼天大用驾车牛岂肯临机赴两头圣解凡情俱击碎十方世界任优游。

　　玲珑八面一车牛廓彻当阳没两头宇宙潇潇寒落落饥食渴饮乐优游。

　　求人拨草御车牛掣破玄关始彻头觌面全机赤体露横行逆折自优游。

　　婆子请古德转藏经话。

　　一藏半藏拟之则丧打破虚空回身南向。

　　铁蛇横古路。

　　铁蛇横古路顾伫遭他一口吞拟议知君终未瞥达人不免笑吟吟。

　　三顿棒。

　　黄檗山中吃棒来高安滩上顶门开只饶佛法无多子犹去须弥与五台。

　　寂光豁禅师语录卷三(终)
嘉兴大藏经　寂光豁禅师语录


　　寂光豁禅师语录卷四

　　嗣法门人发理等编

　　机缘

　　师过西邑观音寺僧问作家相见时如何师云礼拜了向你道进云见与未见是同是别师便掌僧亦拟掌师云和汝相打进云意旨毕竟如何师指净瓶云观音瓶内草鳞龙掌上珠僧作礼而出。

　　僧至值案上有书师看问字云者是甚么字云不识师又问一字云者个是甚么字云不识师云一字不识又问亦云不识师云虽有隐身之术而无出路之条僧问其智慧门难解难入一切声闻辟支佛所不能知唯佛与佛乃能知之万法本空知个甚么师云超然直透威音外目前无法可商量复问云如何是偏中正正中偏师竖拳云你且道我者个是偏是正云偏正俱无师便掌僧作礼师更与一踏。

　　维纯居士问上无佛道可成下无众生可度弟子即不疑和尚目前以何法示人师云五曲山前溪水秀炉烟叠嶂几千重士作礼次日又作礼拟开口师摇手云那有者事那有者事士作礼而出。

　　有僧请斋对众作礼云乞师指示师云饥食渴饮闲坐睡眠我无佛法向汝道僧茫然作礼而退。

　　僧问如何是大音希声大器晚成向盛忙百闹里佯痴待七古千年后慢板是什么意师云众花发时我不发我若发时众花杀僧致敬而退。

　　梁山邑侯胜幢曾公问如何是死句师曰饿虎岩前逢李广如何是活句曰啼鸟枝上占花绽满溪头如何是不死不活句曰手执夜明符几个知天晓。

　　友人问我适来见一则语不契借问得么师云得问如何是坐断十方犹点頞师云死水里不藏龙云如何是密移一步看飞龙师云翻江攫海吐雾兴云有僧与师游至一树下指云者一株树因甚么有一枝荣一枝枯师云为他解掌生杀底权衡僧致谢。

　　师在众时遣香鼻于转角柱上触损了曾公见指而问曰是作么底了师云神游象外鼻头与露柱相交公呵呵师便掌。

　　师至一庵适无水僧取水烹茶奉至云某常闻龙行到处有水因甚么龙来无水师作吐沫势云者个从什么处得来底僧作礼。

　　师与数僧行至打鱼湾过跳磴子河云各照脚下僧云作么生是学人脚跟下事师云好生跳着。

　　时友人问赵州行脚时至一庵主处问云有么有么主竖起拳头州云水浅不是泊船处便行至下庵主处问云有么有么主亦竖起拳头州云能纵能夺能杀能活问答一般因甚赵州肯一处不肯一处是什么意思师云此老亦能顺水张帆逆风把柁友云恁么则分为两段去矣师呵呵大笑而出。

　　僧问游云落太阳光影临三千时如何师动步云恰遇我行脚。

　　僧问我手何似佛手师云弄香花满袖云如何是我脚何似驴脚师云一踏柴门两扇开如何是人人有个生缘上座生缘在甚么处师云饥来吃饭困来打眠。

　　遇一座主座主曰儒书有两句颇相似师曰是那两句主曰夫子之文章可得而闻也夫子之言性与天道不可得而闻也师曰即如夫子之文章可得而闻也作么生闻主曰用耳闻师又曰性与天道不可得而闻也又作么生主曰用心闻师曰两个主曰又作么生师曰心尚不可得闻从何来主无对师呵呵笑而已。

　　教谕何亨久访师于千佛寺问曰此者一行师曰以四海为家久曰莫非我此方俱是顽石无和尚可教之人师曰玉向石中求久曰未审作么生剖师与劈面一掌久问讯云谢和尚指示师曰切莫错承当少顷又问弟子适从胖土地来因什么有一关弟子过不得师曰为你脚下无力曰因什么前面有一人又过得师曰只为他直而不顾又问弟子有两子一孙近日二子俱亡未审是今生之咎耶多生之业耶师曰二子不能全忠孝一孙可以绍远宗又问因甚么者个意思我儒门道不出来师举茶杯云会么久云不会师曰吾无隐乎尔久致谢而去。

　　云巢禅人呈颂云师姑是女人沙盆不是瓮佛子住此地则是佛受用师接住云住住进云今日下雨只待天晴师便休去良久复问云曾闻汝有几则颂古是否进云有则有不堪呈似师便竖起拳云还颂得者个么巢把住拳云者个现成用颂作么师云你作道理会耶云偶尔成文何道理之有耶师微笑巢便掉身而去师召云放过即不可。

　　像赞

　　释迦赞

金轮王位不肯登习气陡发入雪山六年苦行腊八夜方识两耳原在肩人说睹明星悟道我言眼里岂着尘纤鼓动三界四生海口浪涌波翻流出许多毒气古今闻者心酸咄某当时若预其数不是劈脊便拦腮

　　观音像赞

观音大士神用莫测或现男身或张女烈二十五圣摽为首耳功圆妙迩遐彻磐陀石上自如如脱略尘沙无量劫

　　出水观音像赞(云巢禅人请)

宝月行空影沉众水大士之心类若如此我赞有尽难伦难比呵呵应物现形如水中月

　　初祖像赞

碧眼黑面板齿　毵乘芦渡水天竺国中不肯住梁王殿上播唇觜少林觑壁坐不过分说得皮肉骨髓噫嘻假示灭相只履而逶

　　出山文殊像赞

竹杖撑天狮儿踞地七佛之师如是如是

　　文殊像赞(宝珠禅人请)

倚杖默然狮儿哮吼唤惺沉鼾魔佛拱手呵呵不善藏身解借他口

　　天童密师翁像赞

者老汉真莽卤非圣非凡非佛祖不离行住坐卧中卷舒杀活互宾主一个绵软舌一条硬杖拄有时浩渺波心为舟为渚有时人天众前东触西忤咦总摸他头脑不着一派儿孙亘今古

　　本师破和尚像赞

者个老汉僧又非僧俗又非俗拟道是僧兮惯要杀祖杀佛拟道是俗兮头上光光秃秃握条白棒不逊情物疑杀天下人恶声播遐域咦我昔曾遭毒手代代冤深入骨

　　漂海布袋像赞

万波之中松梅之下卖弄神通处危如也水鬼顶献扬拂逍耍咦占着布袋似地乘马

　　下棋罗汉像赞二

觌面相逢乐性天一人执包一车先盘中阵势分明个笑你驴年局未完

博奕何年坐洞天临机一着逊谁先拈来不见分高下兀兀思量兴未完

　　送子观音像赞(马继祖请)

者大士神应莫测入慈三昧无物不悦孩儿默印鹦鹉逸翮凡有所求如水现月咦天上人间惟诚可格

　　自赞(月辉首座请)

者汉全没交涉有人问着蓦头便楔拈弄向上钳锤令人亡锋结舌咦见者闻者心识路绝

　　忍悟禅人请

一法无可舍一法无可取如应色摩尼遍界生欢喜呵呵以此像示人是谓无能比

　　端倪禅人请

棒下无生不逊人情有来问着一棒一痕血溅梵天四海浪平咄魔耶佛耶饮气吞声

　　福海禅人请

是像非像难描难状恼恨丹青图在纸上呵呵留与人天作个榜样

　　瑞舌禅人请

人人有个真像且道是何形状满目青山全露亦任人来赞谤

　　笑苍不问二禅人同请

无长无短先天事名起未名相随来长短名起俱不践掀翻五岳任徘徊

偷安个匹夫终日觜卢都推不向前约不退后咄知汝是谁

　　渊明先生像赞

五柳先生贤才旷达浔阳三隐意气相惬葛巾漉酿复束其发先醉欲眠请客去罢安贫乐道忘其苦辣嘻嘻岂为五斗米折腰至今成话杷

　　次古德十可行

　　宴坐

绝虑凝神世事忘眉毛历历似针钢瞥然漆桶连箍脱始信虚空没短长

　　入室

设化随方建法幢从苗辩地觅堪当顶门若具超方眼舌底何妨露颖铓

　　普请

每日梆声去复来和泥合水负薪柴神通物外无他得迸破娘生两只鞋

　　粥饭

二时都要奉衣盂食到口边莫问粗百咂碎来聊塞腹浑看何是赵州无

　　洗衣

风光溢体展双眸谩浣烟霞逐水流信步归来天日朗和云抛掷玉竿头

　　扫地

每每拂除埲塕堆莫教此地着纤埃有时帚柄呵呵笑声落人天心眼开

　　经行

如轮常转复将来要识娘生个草鞋不计工程终了却缦天说价任搦抬

　　讽经

云来钟发集招提气海徐徐鼓舌皮黑豆谙来无一事何劳引蔓更牵枝

　　礼佛

巍巍屹屼雨花坛暮礼晨参展卧单磕破髑髅眉覆地神光突露骨毛寒

　　道话

台山大会团圞头沩老却唤水牸牛蓦地认来还不是三更斜日照东楼

　　四威仪

山中行独步上碧嵘纵目观法界谁是我同群

山中住芒鞋懒动步自得无功旨佛也不愿做

山中坐六门紧闭户似是分疆界出入无两个

山中卧四壁无遮护雨洒风吹来条条赤体露

　　坐禅铭

珍重参玄人日用莫虚弃光阴如电拂生死谁能替若自涉廉纤辜负出家志心地若未明徒增业苦刺此真大丈夫不是小儿戏三业常湛然六门紧护閟脊梁硬似铁行坐勿疑二妄觉堕情缘昏沉落无记离却意识心提起吹毛利劈破赵州关始瞥无生意心佛与众生都来成剩事吟吟笑几声脱略在天地

　　书问

　　复苟斗南书

　　向接手教贫道捧读一过始知檀越于务冗纷纷之际犹自昭昭鉴觉可谓荆棘林中有翻身手脚然虽如是只在门外打之绕何也若具丈夫风骨向世界未分形名未立之际着得只眼来自然妄想情虑彻底平沉活鱍鱍地如水上葫芦觅他起止处了不可得到此田地人不能谋神不能测方是檀越本命元辰立地处便中奉复数字以为他日觌面一笑之因缘耳伏惟希鉴不宣。

　　复春元罗君贶老先生书

　　向接手教细展目过贫道不觉失声大笑云劫运之后末法际时吾郡中犹有回心弘护法门之伟士且说话中迥异儒流不触乌纱气复何让他无尽张公丞相裴公他日必出古人一头地多矣来谕中欲贫道同二舍弟住常乐梵刹自揣德微识浅形疏辞讷焉于名山大泽与诸明公把臂共游滴水滴冻提纲挈领者哉只可于林泉下岩壑边支个折脚铛饥食涸饮闲玩困眠自适也罢惟祈鉴谅谨此奉复。

　　　　　　又

　　自渝城一别屡承惠书贫道真木偶人也未走只字奉候虽然君子神交千里如面想老居士已得一知半解者自是不以情见为情也来谕中欲贫道代祈嗣之说据贫道之见求诸人未若求诸己何也只要日用中内则以契道为主外则以方便为门自有长庚星应于房门复何虑焉又云近来为人所憎处之未当者总因内有能是之心外必有所憎之境人我未空故也内既无受憎之人则外境自寂矣胡不直使物我一如是非一致不待平沉而自平沉矣此是颖脱生死之要枢若不尔者他日何以敌阎家乎虽然如此犹有圭角在自当珍重所惠佳章字字珠玑只有出字失其平未若超字好贫道逐句着语一便书上为僧须教懒如云(道着一半)笑指青山可赠君(未是好手)此日剑南随异类(好个畜生)他年冀北蚤出群(又恁么去也)谁当猊座散花雨(也不消得)我且琼筵书练裙(驴拣湿处尿)何事玄沙不度岭(试道看)相逢岂复吝雄文(那得元字脚来)谨此奉复。

　　行实

　　一日大众赴方丈请问师行脚因缘师云此是家常事何必形容于口角众云虽然如是也要闻与人始得师笑曰余乃果城南充人父姓杨母李氏命赋己未十一月二十四子时俗居第三幼负出尘之志奈父母鞿鞚不许遂持金刚为业年至三十父母厌世遂弃室投法雨禅师落发即戊子岁也欲往南方参学行至汉上因兵戈阻隔不惬本怀闻南北两山有居茅庵者俱往叩及并无一语打着心下事遂与白斋禅师偕行每每叩及此事斋曰闻你乃名家之子恐受不过我们澹泊问他何益行至一寺名曰呜鸦寺适寺主留斋往殿中经行值案上有一函经随手揭开有偈曰求佛在己弥陀在心要行三岐路便问去来人即掩卷复行疑曰求佛在己弥陀在心作么生是心要行三岐路便问去来人作么生是去来人斋毕辞行且行且疑至石灰窑口闻瀑布声忽会得去来人驰求之心稍歇又至汉城东关外万仙寺遇无著禅师教参万法公案于此疑来疑去或在行住坐卧之处胸中不自由或半偈或全偈数数涌之不知是何意思亦不管他只管疑去然虽如此要人证据始得遂回川中闻本师破和尚在于明朝地方不便往谒又闻南部有允册大师遂往参拜师问甚处来余云汉中来师云汉上主法道者是何人余向前拱而立师曰不是者个人余曰我也是暂来礼拜底师笑而已余与之一喝便行值奇轩苏公请至高峰山居静日夜孳孳以此事为极则众檀互相议曰此僧似痴愚者余亦不管他瞬息间将三载矣一日维纯杨公送午斋至手中执一枝花至榻前作献花势云鲜花入禅榻之语余闻忽悟盖不自由云鲜花入禅榻青松物外春摇指游玩去举步任纵横踏翻须弥顶扶起杖月轮妙貌果如斯只是不知名杨公云此语从何而来余曰亦不知从何而来其时闻本师破和尚已至梁山金城寺告辞苏公下山亦不与之云去处行至西邑有知者曰清明两兵正在宕渠地方交锋其势不可往也众檀越留住书楼山又二载余犹然两地烽烟未息只得拚身潜去将至年余方抵双桂见了和尚师问云从那里来余曰北道来师曰人心险于山势怎得到者里云不险师曰既不险用来作么云若有来又险也师顾知客云好生安排着值开板三日后往方丈问云如何是空劫已前底事师咳云佛法大有只是咳嗽余便一喝师将火筋便打余大笑而出复呈偈云绝后再苏梦里回髑髅粉碎顶门开通身毛孔通身汗是处逢人笑满腮师看云一人传虚百人传实余撤得便行至晚适落堂余出问云如何是诸佛道不得底句子师蓦头便打余与一喝而出师对众云问话者到好个气骨只是犹欠转身在余复进堂师按拄杖云因甚老僧又道得云和尚纵道得总要开天下人眼目师拽杖而出一晚树南禅师设茶师吃药酒举杯云诸方吃茶说茶话老僧吃酒说酒话虽然茶酒不相侔总要令人快处恰作么生是快处恰底事余曰一花百亿国何处不风流师曰老僧只是不肯在余便掩耳而出复呈偈云赵州茶曹山酒上古风规至今有醉却街前无知汉两头三面解开口开甚口咄笙歌丛里过线音不着叟一日师患恙大众不敢进方丈问安值师出木寮里看工匠执事者来云众师可往彼处问候和尚一众齐赴木寮礼拜方起师问云作甚底余曰问安和尚师曰老僧所患者是常病余曰总为天下人害病师曰天下人无病余曰若恁么和尚亦当万福傍僧云何甚觜多余便掌云你作觜多会那一众吟吟而退一夕师与大众同吃茶师举茶杯云道道一僧撤杯而饮师再与一杯其僧欲接余喝曰再吃则不堪师云若不是傍观者亲淹杀者汉了师顾余云你也须吃一杯余两手向师手中撤杯于棹上作击碎势便行师笑云得恁么无礼也一日有僧对余云你底落发师已顺世矣余即往醉佛楼辞师奔丧师云也是好事怎奈老僧年迈如风烛中人恐他日后悔且四路兵马把如铁桶作么去得余曰官不容针私通车马师将禅状一拖云你去通去你去通去余一喝便行至水室中师随后却来顾余曰作么底余指水器云者里水得与么盈那里水得恁么渴便行师却又往前门迎着余曰者老汉到处撞头磕頞作么便下寨至堂中收拾行装师即发侍僧来语执事设茶苦留云幻长兄云千个万个去和尚未曾如是今发侍者来与弟等相留虽我们不足与兄为友不可辜负和尚德意茶毕复强安至堂中遂乃止焉越数月适己亥岁冬初朔日师出源流拂子信金予往方丈拜辞师云不可将去随处住山遂乃受之山僧者些家丑愧欲无言奈众兄弟勤请何敢吝也有劳神立一众礼谢而退。

　　分灯

　　月辉常明禅人

龙印山中问祖猷非心非佛亦非牛藏锋大用惟公荐道脉流通任放收

　　雪轩发一禅人

气度如渊纳众流不惊不荡自悠悠千寻巨浪风云际倒弄颠拈始下钩

　　笑苍发育禅人

铁頞铜头真莽卤云从龙也风从虎老僧钵袋亲吩付舌卷长河吞佛祖

　　云树发密禅人

不是冤家不聚头聚头直指个端由老僧拄杖轻分付打雨敲风接上流

　　忍悟寂昭禅人

铁蛇头戴花冠子卧路横街抑往来凡圣二途俱屏息拏云攫雾吐风雷

　　雪岸发　开士

个事贵乎老石头颠三倒四不随流任时摵碎沙盆子拈向人天卖未休

　　福海德源禅人

一喝能摧万仞峰逍遥撒手继宗风老僧付柄龟毛拂谩泛曹源任尔躬

　　不问净慧禅人

一拶虚空粉碎时生花碓觜几人知老僧两手轻吩付亦任寰中接大机

　　端倪发理禅人

伽黎一顶拄杖一根祖祢不了殃及儿孙

　　波转发本禅人

灵山会上拈花时有自渊源等待伊今日亲承无可赠委茎拄杖拨龙蛇

　　瑞舌发机禅人

逢人且莫露家私认世认时堪所之鼓荡四溟波浴日摩天妙翅月华馨

　　天倪发昱禅人

为人勉志契心宗说个心宗早不中负汝负吾成底事撩天拄杖搅鱼龙(终)
嘉兴大藏经　寂光豁禅师语录


　　寂光豁禅师语录卷第五

　　嗣法门人发密等编

　　法语

　　示笑苍禅人

　　走却半天下知音无个者石头隐脚指遍界难藏也。

　　示不问禅人

　　七破蒲团不记秋卷帘大悟有来由老僧珍重依他样绝后再苏好便休。

　　示瑞舌禅人

　　曙光遥映三千界信手掀窗七八峰寸步不移成现事何须南北与西东。

　　示恒辉监院

　　上古风规道者祖破沙盆句赖公辅三三两两聚头时大地掀翻无寸土。

　　示天倪禅人

　　妙年壮志自当箴出格须教悟即心圣解凡情俱脱尽了然无事鬼神钦。

　　示金色法侄

　　吾弟门风相委托声光浩浩普天落因缘有日聚头时竿子长长任摆拨。

　　示头陀常照禅人

　　头陀之行已三载疑杀人天莫可知手握金刀频落　清虚涌出一轮曦。

　　示懒参禅人

　　来亦匆匆去亦匆芒鞋脚底事何从老僧珍重归山去善把一重去一重。

　　示福海禅人

　　聚蚊成雷圆通之音深锥痛劄死尽偷心呵呵只待通身毒气发管教大地作黄金。

　　示重石禅人

　　发白齿摇可罢参老不歇心为指南欲识就中端的旨只在寻常日用间。

　　示雪岸道人

　　荷担佛祖门庭不是寻常事业贵出几回白汗乃能大休大歇。

　　示玉然大德

　　为僧务用践前贤报佛超宗满行圆拔出三涂济世苦灯灯相续个心传。

　　示心空禅人

　　欲超生死无他说焉务要痛念生死心真若是心真顽石也须穿却何也那有生成释迦总为痛念生死心真所以先我成佛故也岂有自然众生只为痛念生死心假所以生生为众生故也若具丈夫风骨向那无佛无众生以前一眼觑破一定骂我有日在虽然如此且道作么生是无佛无众生以前底事试与我道看勉之勉之。

　　示一雨禅人

　　做个出家子要办个铁石心坚固志自然将现前美恶境缘看破如梦也出家事业不是学写得几个字念得两声音梵以当实事殊不知亦梦也过去佛祖现在知识教人顿舍世间深重恩爱者无他总之要明己躬下浩劫不了一段生死大事成佛作祖因缘利己利人展转于苦海中提挈四生若果昧无知何不于二六时中看个生从何来死从何去看来看去一朝失手摸着自己面孔方不受阎罗老子气也勉之勉之。

　　示脱尘禅人

　　珍重子莫沉吟要超生死羁縻苦休教昧却本来人逢缘会遇境疑如人入海渐渐深朝也参暮也寻攀高终须到碧岑猛着力奋精神想他佛祖亦是人清三业悟无生悟得无生无不生惺惺着再叮咛惟此一事实余二则非真。

　　示雪隐禅人

　　谩道乘机去当阳色正晖丈夫心未悄松柏志何哉步步占春枝头头眼顿开生涯在处活觌面清飙来。

　　示了凡禅人

　　天乳布书云烟花带雨纷岭头梅吐玉涧底石含温鸟语炽然说涛声泛妙音有情无识类等现法王心。

　　示雪轩禅人

　　学道贵无心无心何所为犹如金刚剑斩断见网根圆成清净智突出本元神人天为眼目此是报佛恩。

　　示映雪禅人

　　此事无他说贵要鼻孔彻若是玲珑子扬眉便吐舌。

　　示心恒禅人

　　出家子非容易苦身苦心俱要备苦心兮开慧炬一超直入如来地苦身兮凝福聚花上重添铺锦被不是虚言诳儿曹三世诸佛只如是。

　　示嗣洁童行

　　沙弥子确石志恭师友莫儿戏要做出格人须奋姜维气欲明空劫前还从者里去待得毛羽全试展摩霄翅果能如是行不负叮咛记。

　　示证真禅人

百日聚头无别传春来大地草芊芊森罗万象扬家丑不动舌根说妙玄

　　示云在禅人

风柯月渚任升沉水石烟霞适主人幽鸟喃喃回暖谷几枝梅放碧璘璘

　　示禹若禅人

高高卓志明空外好与哲人打赌赛去去来来怨草鞋与吾结个驴年债

　　示岫高典座

作生为熟易回熟作生难易难俱不涉当下超三贤

　　示光永戒子

戒是根基行是墙逢缘遇境定心王有时摸着娘生鼻四海为家任徜徉

　　示布袋禅人

圆融万行掣风颠设化随方入市廛虎穴淫房从放旷花衢酒肆乞文钱杖挑日月等人至袋裹乾坤得自然隐显殊途无二否圣凡笑脸一般般

　　示凤池禅人

凤池池上梧桐栽引得凤来腾瑞彩八万四千群鸟聚声声咏出圆通海

　　示光园戒子

持戒持心心持戒心持持戒戒持心心戒两圆俱舍却是则名为观自在

　　示无尽禅人

尔我乡情义交肩指顾嘕疏钟隐显说密鼓贯珠宣闻性非生灭观音发妙渊点开瞎衲眼扭转鼻辽天

　　示玄一禅人

池边新曲道幽处有蓬芦行默两三密坐谈五六疏狂猿戏摘果喜鸟舞衔书若间林间事指云采蕨锄

　　示竺土禅人

八荒云出岫虚谷露频频大块无消长四时有旧新籁鸣传密印机动失天真若解如斯荐原同太古淳

　　示雪轩禅人

习习凉风侵我肌浑身毛竖欲添衣蝉声唧唧枝头上雁影频频水面移穿鼻桂香劫外旨迎眸菊艳目前机分明觌体无私示莫把阿娘唤作姨

　　示云巢禅人

沿江城畔沨悠悠短棹丝纶溯水流竿子长长浮定意锦鳞队队上渔钩

　　示文孩何居士

混迹尘劳风韵赊三家村里破烟霞了知事理无注脚拔出眼中漾界花

　　示怀虚居士

摇影丛中乌竞宣明明大意谩流传时人若肯当机荐何待南询五十三

　　示有能韩居士

风撼池刍鱼隐浪云移花径蝶翀天了知物性尚如此但看枢机未兆先

　　示洪宇张居士

要蹈空王路先须了万缘梅芳拈笑旨柳拂破尘烟虎啸青山外龙吟碧洞前头头明不二渴饮困来眠

　　示文学周显敕

锦江城畔水涓涓浪卷烟云势拍天浩气冲开巫峡口涛声咏彻遍三千

　　示高寰王居士

尘寰迥别喷幽香烦恼菩提两不伤蓦鼻贯来无一事虚空昨夜为谁忙

　　示昆宇吴公卜地祈嗣

山川灵气虽钟秀贵在当人一着亲天上麒麟随应得深秋勉翠一枝荣

　　示燕石法侄

木萚枝疏满目秋拉同散步万峰游云衢怪石圆音震无限溪山暗点头

　　示禹若侍者

敛爪收威宿我庐劳劳不负水云初有时展出摩霄翅六合奔腾意自舒

　　示有恒监院

辅弼丛林经已久劳心劳力志愈坚法幢高建凭谁举浩浩光吞宇宙间

　　示古梅禅人

珍重斯时学道流腰包顶笠度春秋相逢莫谓无相为得意忘言好便休

　　送隐鉴禅人行脚

步步溪山涉水难心心放下绝遮拦芒鞋莫教石头滑珍重阇黎着意看

　　示恒元禅人

为僧虽要学前贤学得前贤非偶然百结鹑衣聊御冷一朝钵饭几家缘经行坐里无他事惟把心头个理参打破赵州关捩子始知空费草鞋钱

　　示云树禅人

学道如登万仞山高攀危磴绝遮栏好将钵袋盛风月验尽前三与后三

　　示澄源徒人四偈

痛策诸根勿起烦恼烦恼若歇人我山倒

纵逸身心错乱颠倒颠倒想灭当下便了

欲作佛祖苦身苦心身心苦尽焕古腾今

日用头头喜客迎宾亲师敬友此是密因

　　示还体尊宿

历尽三台数十秋而今独占白云头有时放出辽天鹘四海烟云一袖收

　　示圆一禅者

欲超生死无他说贵要当人痛念切昼四夜三勿放逸自然有个好时节作么生是好时节锦江觌面频饶舌

　　示慧业杨公

身游宦海心归佛世出世间两具足动静闲忙问是谁猛然惺得一声咄

　　示江右星士刘星奇

至人不立阴阳地休咎然何推得奇欲识吾侪真造化请看父母未生时

　　示萍舫禅人

身处宦途心归佛海身心荡尽为道可乃

　　示子珍苏居士

求贤负笈志坚孤即物明心理自符浩浩尘中能作主家庭不出是工夫

士蔡驾虹带僧帽求示非僧非俗全体独露忽遇老僧蓦头一唾呵呵是个甚么

　　牧牛颂

　　入山寻牛

岐路泣岐路痴牛何处措云烟斫頞缈拟向流村捕

　　初为见迹

曲折路难通摽踪苔藓蒙也知去不远只在此山中

　　摩挲捉获

四壁草茸茸童儿觅意浓鼻绳忽得了牢把涧边枫

　　得牛调治

痛痛加鞭策勿教驰念惯闲忙收放得渐听牧儿豢

　　牧牛驯伏

任牧溪西东鞭绳不假功但充水草足兀目望栏中

　　骑牛归家

露地白牛儿四衢都不恋高歌扣角拍跨转疾如电

　　忘牛存人

庆喜牧儿功此功非小逢牛眠霄汉里无限白云封

　　人牛俱忘

坐断金轮峰浑然卧碧丛大勋须不宰遍界尽流通

　　返本还源

空外迢迢意含融万化功岚风忽地起吹落几株松

　　入廛垂手

土面花街里长竿探手中若逢知己汉拊掌笑无穷

　　和牧牛颂

劣性痴顽日益哮千山历遍不辞劳花衢野店人皆骂何事颠狂践我苗

逐至岩前把鼻穿童儿痛恨苦加鞭仓惶眉目难回互且向平阳缓步牵

妄兴才生意欲驰芒绳握定紧相随谩将草料频频护溽暑祁寒岂厌疲

轻摇鞭影便回头业性恬然始自柔蓦照牧儿犹慎密闲门破户绝情留

白苹冉冉绿杨边雨笠烟蓑得自然几点鸦声相送勉和牛带月一丝牵

闲身一个乐空如天不收兮地不拘攲枕希夷碧落外饥餐渴饮乐无余

霄壤资生一化中东郊南陌足蓊茸任他艳丽深幽处蜂蝶成群闹淡浓

肌肤皎洁满轮中焉许毫微执异同不具变通脱略眼朝晴暮雨任西东

人亦闲兮牛亦闲休将勋业着其间无边清籁明秋月烁破玄微触背关

童牛绝迹杳无踪不挂片云六合空若向其中描影响何如痴犬吠茅丛

　　示来宾禅者

持戒犹如木石坚寻常理会戒来渊有时扑碎来渊处一朵昙华烁界千

　　示岳立禅人

枝头杜宇声声啭丛里百花竞放开历历声香飘宇宙几人于此瞥然来

　　示鉴辉禅人

无禅隔夜与君参觌面当机事宛然圆转横斜人莫测怡然一笑古今传

　　示美大范老先生

务冗之余休别讨但将底事谩研穷有时穷到无穷处撒手逍遥与佛同

　　示旦旭禅人

千里劳劳为老僧老僧未许等闲亲面皮翻转无他事笑指门前雨滴声

　　示岫彻禅人

久困沉痾忽瘥焉死生二字挂眉间有时杵碎虚空面突露长长一个天

　　除夕日示可憨禅者

世事奔忙到岁周明朝依旧又从头光阴过客谁能觉迅速浮华孰肯休大造元来无转合四时应节有迁流道人兀兀山房里瞬息尘寰几度秋

　　示光祐沙弥(步罗春元韵二)

从来至道没东西日用头头合本机于此果能亲荐得何妨怕听五更鸡

无事山中得觉眠春秋不涉岂轮年金鋀未辨若为试影草随身问的玄

　　示关中萧宏韶居士

青青双径竹苒苒几丛花声色如朝露利名若焰华相忘于道术脱略遍尘沙水止含物静心狂逐事斜止狂俱坐却别是一生涯无作悲智力晓诸三有家

　　示三隐禅人

轩窗阗寂面潺湲倦眼时临望远山叠岫堆青云外赏层峦锁翠雨中闲双双蝶戏欢晴日两两莺啼掷柳关历历圆通无畔岸分明举似莫颟顸

　　示端倪禅人渔樵耕读

一叶轻舟绿水飘五湖烟景任逍遥微微撒下缦天网获得鲸鳞谩转梢

鈯斧随身入翠林攀高重仞放歌声老樵荡荡乐吾乐逢着知音卖与人

山间境界问何如每把白云片片锄放几片兮留几片和烟收下大家过

一字不成二不是终朝无处着眼觑分明豁得当机现信口拈来无不是

　　示若雪禅人

宗本出机义出机义已赊如斯了达旨无是无非法

　　示言外禅人

山间林下水溪边几个知音庆快然支石野茗筵烹客三三两两语喃喃

　　示渊默禅人

岩窦风生万窍号云飞山翠自迢遥调高和寡谁能测齐物庄生舌太饶

　　示达生禅人

榾柮炉中品字煨烘烘烈烈笑颜开无情觌面频饶舌总要令人暖气回

　　示屺瞻周居士

廛居不乐乐村居耳色眼声分外奇踏着上头关捩子居尘足下定无丝

　　示文学周应谟

每视幻场中寸阴奚可买名缰无厌足尘网安能解踞定脚跟头卓然心志恺翻身游碧汉飒飒风云霭

　　示湛白禅人(咏雪三)

万窍怒号空说法群峰徒饰粉头机若将一色来勘辩只向扬声莫是非

玉屑纷纷霰土泥随风飘逐北轩西千峰万树花开遍不属春工造化机

飘飘不住吹寰宇谁把梅花散太苍天地虽无娱乐事一年几度粉梳庄

　　示琴师

七弦音律美清如妙指挥端举似诸缥缈行流无定止心琴那得几能符

　　示何门刘夫人

迎宾待客非真主穿衣吃饭孰承当如是顿超方便力鼻孔端然喷妙香

　　示李门何善人

生死关头问若何当人务要莫蹉跎惟心净土无他说日用闲忙见也么

　　哭本师

忆师兀兀恸柔肠宝镜胡为隐智光只履杖头摽正眼双趺棺里露行藏人天此夕挥霜泪花木垂秋敛翠芳道善始终全宇内堂前嫩桂吐悠长

对本师破和尚真拈香云吾师住世从心年祖印高提印大千几度亲遭深痛劄何期一日鼻辽天且道那里是吾师鼻辽天处爇香云哀哀

　　别真

破暑奔双桂杪秋拨杖头泪颜犹有迹别像益新愁木铎丘陵杳月明天地悠倒身三拜下涕泗若江流

　　本师和尚讳日拈香

季春望有六偶说师忌日薄供无多子栴檀三二一香气贯十方裂破吾师鼻撞着不肖儿千古血滴滴未审吾师来不来顾视云什么处去也

　　哭业师

良木摧兮月影残长天星斗一时寒当年觌面亲承诲今日倾流把鼻酸宝胜庵前收玉彩井村口内折芝兰师怀至愿如轮转来日东升照碧天

　　挽法兄淡竹和尚

名宣声价重高古卖风颠奚拟法幢委焉期斗柄迁锦江云叇水岷岭雾霾天频蹙遥瞻泪浮生欠胜缘

　　挽法兄苍松和尚

四大妒贤潸泪长胸怀锦绣未全彰迎溪滑石埋舟楫惟寄清虚无底囊

　　挽法兄寿山和尚

吾兄何厌也怵然令我伤随寓九十载退归无有乡嘉陵花委艳大地悉飘香虽恨未识面极目神已彰叮咛藏玉处世代镇山房

　　挽亨玄陈公

忆昔与公几晤缘三秋瞬息冷浮烟频开泪眼除禫日黄菊铺金衬羽仙

　　挽在公杨公

世路羁縻无夕惕池塘春草日蒙茸一泓流水迷烟雾两岸繁英妒雨风为国为家身殚力全忠全孝意愈恭岂期羽化亦何速冷泪垂襟省旧容

　　挽彻清友人

遁迹何其速我来吊亦迟山云空寂寞涧水尚涟漪拗履无双只乘芦占一枝翩翩拂袖往寸地不曾驰

　　挽春元在四陈公

伤哉回化匹俯恸泪盈腮染翰钟王气诗文李杜才芳英开欲茂风雨不停催云里邀仙子瑶池序列杯

　　拜扫父母庐墓

水有源兮木有根此身寄托在檀门虚空昨夜通消息布列云山作报恩

　　为还清道旧对灵说

情想合成四大身幻缘思尽达无生不离不即常圆妙了却凡心即佛心

　　寂光豁禅师语录卷五(终)
嘉兴大藏经　寂光豁禅师语录


　　寂光豁禅师语录卷六

　　嗣法门人发昱等编

　　杂着

　　辞本师和尚

数年投寄赖丛林一旦无风起浪痕隐却波涛莫隐处纵横方解报慈尊

尘寰看破涉慈舟大洞阳光释我忧恩峻南山无可极德深东海拟何酬芒鞋紧俏寻茅屋拄杖频挥彻困流应物时行充宇宙呈桡鼓棹渡沧洲

　　省师中途有感

劳劳千里省师归雨色溪声逐四围带累芒鞋皮欲破花香啼鸟送云飞

　　寿潼川州太守吉人梁公

止水悬虚运森罗影现中风淳涛怒息电卷洗晴空云叶泛来得烟萍在处通头头高着眼永寿乐明翁

　　寿蓬溪令邦贤刘公

善政声先着民欢百世香翠屏舒化日跪象列沧浪席上琼仙集云端瑞鹤翔添筹盈海屋济济庆遐昌

　　寿蓬溪令文岩潘公

乘物游心处高操岭上松呜琴敷治化削木佐淳风地暖阳和泰天凉雨泽功民欢呼在道都庆大椿翁

　　寿胞叔觉旨

貌古神清健翩翩卖少年眉毫撑碧汉鼻孔廓虚玄劫石轻衣固芥城寿算坚聊伸今日意庆祝画堂前

　　寿仲之杨公

年年此日逢初度济济瑶阶仙列步托出匡庐作寿山云霄佳气悠悠吐

　　寿蓬溪令朱公

千朵云封一小丘闲身得寓此峰头葵忱来祝南山寿爇炷清香动地流

　　寿尔定伏公

三三九九八千一非九非三非是一浩劫算来尚未清个中寿量谁能识

　　寿蓬邑周公

老年心放爱林泉仰护弘持乐性天仿古华封三祝事遐同鹿鹤十洲仙

　　留别现瑞姚檀越

桀出高梁撑大厦四方黎庶尽依携钩辀尚有面南志丈夫岂无恋旧栖虎喷一声隳兽胆龙翔九万捧鸾輗老天若肯存先室报负忠肝冠日齐

　　留别易庵法弟

祖庭话别两凄凄我自南兮君自西虎锡腾空分战马龙盂渡水布云霓层岩坐抱冰霜月六合频挝响鼓鼙入水入泥挥白棒青天电闪迅雷机

　　留别耶湘法弟

数年相共战法场高梁山里傲寒霜两居异地怀今日好看红轮转太苍

　　留别圣可法弟

拽杖春归柳线长满园桃李喷花香风云聚散无堪赠一语摽名定纪纲

　　赠潼川牧梁公升任

花笑鸟吟轻风舞柳散人怀乐国士歌酒普应高低不分妍丑时常觌面觅之曷有空劫今时一音迭吼云拖五色雨润林薮莫把蟛蜞唤为蝌蚪青山叠叠绿水浏浏豁达如是名曰逸叟

　　赠宝峰和尚掩关

天地为庐作个关封疆把定日翛然有时抛饵锦江上获得狞龙出大渊

　　赠大朗和尚住义兴

溯水南归万里舟锦城卓锡日悠悠一茎草上琼楼现自有龙天推出头

　　赠春元在四陈公书房

斗室书千卷胸藏锦绣篇梅颠春信报独占百花先

　　赠闻初友人住消暑岩

茅屋横斜壁潺潺水吐湄松花充钵用荷叶代衣资供峙人难陟旋云鸟共怡风声回谷口晓夜露玄吹

　　赠罗春元赴京

数载撄宁卓志孤孳孳为善若双无蜀山风月情偏美燕地英名负哲图葛杖闻雷奔宇宙陶梭吐雾跃天衢此回书债方堪赏德合尊卑始困苏

　　次来韵

摇拽烟云结上方茅庵初构乳峰傍虚堂悬轴无纹像特地频纷花雨香万籁春台谈不二满壶珂月对谁张等闲若作境来会三十山藤劈脊扬

　　次法兄丈和尚西还草

七尺乌藤点囟门浑身血溅彻迷云眼光照破四洲梦口笑舒张竺土坟全杀全生机显密双收双放藏无文西来大用千年咏落落圆音遍界闻

　　次云幻法兄韵荷

湖村放出瑞根苗英貌逸从格外超片片轻云醉蔓渚潇潇薄籁带珠飘锦鳞翡翠争穿巷玉露冰肌赛色娇任意沧波迎皓月天然活计孰同条

　　次陈公洞弟兄二状元一进士韵三宋时人

当年风雨好从星鼎足山河蕴秀青绿水湾环垂玉带碧云曲折绕朱屏磨砻砥砺推昆仲摽夺联芳耀祖亭遥羡洞中风景好援毫慢兴悼贤灵

参天文焕冠疏星万象森然泼黛青排岳穷岑弥峻壑摩霄叠嶂拥南屏莲生绿沼呈佳气桂发丹岩吐秀亭地胜才华勋业远大名垂世在公灵

良夜平江浴万星轩窗遥对数峰青读书岩畔藏三杰阆水城边插锦屏养就翔龙登月窟从容跨凤出云亭经纶独占连鳌首何是山川气聚灵

　　次昭觉法兄除夕元旦韵

母将形质论亲疏特诣松门适岁除幸酌椒觞怜后饮操觚诗句愧先书婆心耿耿通吴浙灵觉昭昭启运初疑是勤翁今再出欢呼满院彻衢庐

物我翛然意自赊和风解冻醒霜花梅飘香气含云影雨过丰枝带露鸦节候平分新旧面情缘淡薄远周遮迷方客子忘寒暑大似浮萍到处家

　　次深省法弟韵风花雪月

阿形飒飒杳无俦万象森罗俱偃头老子拟游函谷去恰宜乘势驾青牛

玉骨天资迥莫俦怡然笑傲占枝头牧童也羡生知意移却时辰去放牛

一色乾坤锁故俦飞花六出舞檐头山童怯冷微开户恍认银山作白牛

谁镜高提觅侣俦玲珑八面显千头神仙妙术无逃迹难照沩山水牯牛

　　次曙戒杨文学来韵

儒释偕来荒院头风梳黄叶越三秋猿吟清韵传幽谷虎啸威声震斗牛樵子云边丁伐木渔翁江上泛轻舟休云执业名殊异一道含通百亿州

　　除夕

屋后千竿持大节摇红烛影岁除归东风透户传新令梅柳窥春暗动机

　　感慨

春花秋月夏蒸炎冬雪缤纷又一年龙卧碧潭全己德鹏搏苍汉出群贤休教眼底依俙过试看鬓鬈抽白焉四序回观如转辐懒牛快快痛加鞭

　　访丈和尚

千里亲兄德徐行把句敲芒鞋踏浅草短杖拗轻包近座沾春入香风扑面飘相逢无个事握手话同条

　　游锦屏山

闻说瓜皮句名垂迹未消山眉舒翠黛石脚阻狂潮绿竹摇苍汉乔松撼碧霄何年摽景致游士乐陶陶

　　慨春

东风工化疾解冻悉春深弱柳翻晴蝶夭桃唤雨禽龙翔任泽物豹隐务栖心飞辔如流水谁能惜寸阴

　　赏牡丹

朋邀临艳赏风递袭人香叶绿高低秀花红烂熳芳金蜂噰对对粉蝶舞双双休卖春熙色岂同逐见张

　　静云寺

极目静云寺凌空压岱东傲霜君子柏夹道大夫松不减岷峨致犹吞巫峡风古今骚雅士难免赋题中

　　道中阻雨

何时开霁色免阻客征游仙子登银阙雨师跨碧蚪岚烟冲练去霾气带云流松桧似争巧香飘醉满裘

　　飞云楼乃赤城第一境即孚应王仙之紫府也沧桑几变将废邑侯潘公见之三叹概然捐俸鸠工新成如昔余登眺而赏感而赋之二

彷徨尘世外俯下悉清滔石静潮来缓林疏风怒号烟岚浮岭半楼阁占山嚣极目周千里身腾在九皋

岑楼一望接天荒闻说从前建大唐盛世高华堪射日乱离寥落谩炎凉千年旧制惟公举百代曜灵在圣扬暮雨朝风摇铁马历来夷险寓沧浪

　　寄孝廉用梅罗公

神交咫尺话难言几度蹁跹履不前若得渊明寻旧约我来相共乐余年

　　勉励长龄任学生

卓志虽高莫放逸坳堂岂肯困英资图南九万搏风日好向法门作护持

　　送别古城法弟归旧隐

支筇扶滑问前津足底芒鞋　跳竞踏破澄潭空界月宜堪依旧入深云

　　题千佛岩

碧岩未凿敢谁拟凿破碧岩漏本形为与人天留榜样至今无地可藏身

　　腊梅

昨夜寒风袭我怀晓来园见破梅胎群芳未放君何早独占枝头斗雪开

　　游万年池

散步寻幽问水莲忽闻渔父指西烟沧浪款乃歌声发何去桃源觅洞天

战国功臣凿此池每邀明月赋新诗王纲宋代曾疏塞赢得声名天下知

　　三峡

峭壁磷磷万仞高千峰环拥动吟豪呖嘹雁阵难收翼款乃沧浪易放嗷虎啸岩台风咏谷龙吟潭洞雾凝涛举头溢目乾坤小稳坐烟波一叶艞

　　腊景

万类凋然时令迫霜寒风凛太严威岩松傲骨丰姿秀岭柏怡神雅态菲涧水涟漪铺锦绣梅梢含气吐珠玑每观物化荣枯事节操安能运可推

　　北真观

清霁初升上北真瘦松寒谷雾犹纷平冈积气流丹彩曲水生风泛锦文登岭芒鞋开冱雪入林衫袖拂眠云残碑古碣明公句舌底喃喃到日昏

　　七宝寺投宿

梵王宫涌古江头渡险为桥不用舟四面轩窗临碧水一潭星月泛金毬烟村隔岸飞尘远翠壁重危入径幽时纳涛浪翻澜舌无情说法日悠悠

　　再过书楼山众檀请题

昔年曾距此峰峦一度相逢一度欢珍重金汤高着眼书楼风咏古今传

　　饯六岫法弟

赆物随家丰俭施云停折柳意栖栖高枝蝉啭添离恨短棹鹢飞谩渡溪两岸烟花争入袖一林风月漏穿褆此回恶息如何说踏破芒鞋脚露泥

　　春日次韵

日暖风和气象新莺啼燕语启春耕头头证入无为海物物拈来尽妙英合掌擎拳休拟议踊身翘足展家声我侬于此浑神化了达随缘本现成

　　竹笕泉

长竿叠叠傍云隈引得滴溜下翠台地润咸生亨物表天清灵液益枯回不劳角征宫商操安用管弦箫笛来韵外分明谁荐旨源头活动日悠哉

　　暴流有感

空际风雷作阴霾几万家沛然转碧落石裂泛流沙禾菽连根徒黍麻委干丫漩涛惊拍岸浩荡洸无涯滂濞如野马潎洌若奔蛇好德惟天远人行愧可嗟顽心休再滑神应有千差

　　苦雨喜晴

禾菽将登恶籁过颠连困质偃泥多愁云叆叇垂空界怨雨弥流泛碧波地转阴霾澄漫嶂天回曞日照婆娑苍生不古感昭应好把晨昏着意磨

　　寻梅

踏翠迎春信梅香何处开呼童摽指去与我折枝来

　　瀑布泉

龙渊深处彻根源一派悠悠出洞天悬空瀑布银河落就地翻腾透远川不施短绠临巨浸呼童支笕到厨前行人沃味回焦腑游鳞得势鼓岚烟激石潺潺声长演碧玉森森武陵仙非竹非丝盈两耳乐心乐性足翩跹琴音自有天然妙未许客来把手弹

　　次张公早桂之韵(十)

玉树传芳在半秋今之巧日绽初头阴阳顿错诚难测霭霭香浮百尺楼

芳质缘何媚早秋游蜂对对闹枝头尔曹珍重娘生鼻休逐馨香倚玉楼

痛念无闻又是秋清光别放占檐头琼葩不共群花发一度风飘一渡楼

己事弗明两鬓秋寥寥冷坐客窗头猛然觑破凡花梦长笑一声上画楼

吾无隐尔论当秋捩转香飘贯鼻头山谷一闻晦祖教豁开心眼洞弥楼

岁月如流蚤复秋英花秀蒂已擎头西风习习过林野天散清香到客楼

梅发冬兮桂发秋寒温物类待抽头为人困达推时运何是攒眉望凤楼

暑退凉生届孟秋木樨烂熳喷心头不师心处为心祖默识清香未兆楼

闲撑日月过春秋袅袅风来暗点头无限天机俱漏泄狼狼藉藉满台楼

芳丛冉冉海天秋拨雾冲云走出头玉阙梵宫由我住时来风送绕琼楼

　　再游高峰寺

高峰　屼出重霄挂锡当年寄寂寥再步云烟披一笑鱼龙惊起浪来潮

　　礼圭峰祖塔

闻道圭峰晋里人龙池夜雨迹犹新禅源理行传灯载撰疏灵文宇宙遵荷泽家声声价重师安学且且渊漘自传心印垂千古未识谁能继祖灯

　　过龙台礼孤峰雪机祖塔

祥云深锁古招提雪老孤峰曾此住煆炼红炉机出机辉煌绀殿露非露碧流投涧鱼跃藻修竹扬轩龙攫雾忆昔灵山付嘱时颓风复举神人护

　　山居

几株云树荫门墙紫燕穿云入画梁雨过松筠增秀色风来桃李递馨香虽无情绪迎春艳却读传灯向暴阳爱尽执消茵蓐暖道浓何在锦衣裳

东岭舁松北院栽披蓑冒雨带云回林泉摽境连阴径湖水澄渟一鉴开峭壁垂藤猿踯去藩垣磐石鸟翔来灰心每向从缘得片片飞花点绿苔

烟霞结处隐禅林直道穿云列壑深雪积虚明长夜月风传谷应自然琴墙头松咏无生曲岩畔泉吟湛寂心潦倒山房浑过日未闻朝事几经今

眠云破衲道流家百沸龙涎陆羽茶雾重南山豹变彩雷惊平地象纹牙四围修竹千竿翠几树碧桃万点花物亦沾春增郁媚人间那得富无奢

泉石逍遥得意便胸头隐隐弗成眠烟花夹岸江摇彩风日临轩竹影迁百舌关关机露密满腔历历悟愈穿逢缘但得空诸见不费草鞋半个钱

长空一色没高低春寄池边柳线齐风鼓渔矶声入座雨封蚁穴乱衔泥忘山见道休云悟苦海情波莫谓迷理极大都无比喻吾家犹在水云西

浪迹深山入市廛蜗名浮利了无干微尘收摄千方境至理弥纶一界天冷眼觑穿清昼梦和风熏发觉池莲笑他多少沉酣客百岁那能顷刻闲

昨夜东风遍界扬无边草木破条章梅梢吐玉机先动柳眼拖金意欲长闲去优游观节候偶来寻访过云堂茗炉就日沾和气水乳欢然共此光

穷峦浪宿一身闲坦荡忘缘释所攀懒听鹁鸠呼霁雨爱跨黄犊度松关邻僧隔涧相箴约别壑颠桥启迪还休向此间藏鲁拙开条夷路济人天

萧散幽栖息虑竮逢缘遇物意犹醒雪飞千里光摇碧云锁长空掩户青叶落打窗惊宿鸟风行满阁奏悬铃无情历历任么道怎奈游人不解听

夜漏俄聆空雨潇清灯吐焰伴渠寥檐前滴冻银珠坠屋后琼枝玉液敲风卷蓬帘忘定动寒回枕簟觉过腰长舒两足浑闲事失晓翔阳上岳梢

溥雨初晴雾未开含藏万物等阳来云封千嶂连霄汉月映洪波滚玉阶杜宇高催农意恼牧歌频和客思回顶门慧日扬晖色八极光清晓翠台

茅屋深深十数僧逃名寄迹适生平不除妄想求精进那蓄贪嗔渍我裎水体岂知归就下月帆罔意万家明空诸一切无余事间放双眸宇宙清

光阴迅若急潭舟人世懵然白了头他过休将资舌柄己非牢把纵心收观前恰似南柯梦觉后犹如水上沤达与五湖缁素客存诚慎念愧阎罗

　　五言

疏野乐深居诙谐任所之碧桃无蝶恋青嶂有猿啼

直笕泉流急叠峦日照迟客来忘语对握手笑嘻嘻

乐道在云岑逢缘示此心泉声吞石吼鸟语隔江吟

雨过松挥泪风来竹嘶琴圆通明历历几个是知音

清籁空山冷碧梧月转东柳桥花泣露茅舍竹玲珑

隐隐蛩声唧涓涓水活淙无心联雅韵物物尽流通

　　绝句

花梢泣露含烟翠树杪迎风带雾青四壁潇潇雨欲作云遮茅舍暗窗棂

幽居何事日耽耽每有云来覆草庵客至篱边寻舍入犹闻犬吠在烟岚

花自芳兮草自青岩泉滴冻操玄音石金丝竹难堪和留与幽人适道心

　　佛事

　　茶毗三清大士

　　有成必有坏无坏复何成成坏俱屏息身等虚空界撺下火炬云烧。

　　玄枢法侄请为寿山和尚起龛入塔

　　若以虚空为龛大地作灵床又向什么处起虽然如是不可大儱侗生还委悉么请至窣堵波前别有商量在塔前云廓落奔星示妙相之无相净渊涵月显智体之非体是相耶是体耶舒之则周于六极卷之则隐乎毫芒且道舒即是卷即是良久云与吾兄入塔也如是如是。

　　憨石我心请为师还清佛旨龛塔

　　住既不可得去亦无所从以杖敲龛云且道住即是去即是咄安养国中无定位眉棱别占一枝春至塔前云髑髅眼里真人现情与无情皆一贯鹧鸪啼处百花香桃红李白翻旧案二尊宿还委悉么同坑无异土尘刹任周遍。

　　玄初勤旧起龛火

　　老不歇心犹要装模做样作么请丙丁童子一一与你按过咄至火场云执役丛林十数秋任劳任怨日悠悠而今特地寻归隐大寂定中无去留玄初玄初还会么撺炬云着些三昧火周遍刹尘中。

　　还体禅人起龛火

　　以杖敲龛云来时一二三去时三二一来去俱不干指汝归的的至火场云住世七十一报缘今已毕翻身游碧汉处处无踪迹撺火炬云风吹须弥走雨打虚空湿咄。

　　病僧火

　　生如是苦死亦如是苦生死俱坐断当下静裸裸恒心汝还委悉么山僧助伊一把火天上人间无处躲。

　　淡石童行龛火

　　仰竖眉端收耀彩芒鞋踏断路高低亡僧面上高着跟触目即便证菩提一喝云举火场云生从何来死何去生死到时无来去不离当下常湛然无相光中恁游戏撺火炬云普。

　　(门人端倪理　不问慧同阅刊入藏
　嘉禾吴机书　陈馥林　倪尔绳　陈美璋同刻
　康熙二十四年乙丑岁仲秋月板存嘉兴楞严寺
　般若堂附藏流通)

　　寂光豁禅师语录卷六(终)
