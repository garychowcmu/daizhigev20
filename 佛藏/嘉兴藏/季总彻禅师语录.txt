嘉兴大藏经　季总彻禅师语录


　　继总禅师语录序

　　伏见西来衣钵大事因缘有以多为贵者如黄蘖所称不是无禅祗是无师马大师会下八十四人坐道场得正法眼者无几人庐山归宗是其一此因多而翻见少也有以少为贵者全部传灯如大慧所嘱付仅得弥光妙总两人而妙总禅师一称平江资寿尼一号无著道人为丞相苏公颂孙女咨参诸老早入正信当大慧奉敕再主径山宗风丕振临济中兴而来往盘桓与张侍郎无垢冯给事济川眉毛厮结于径山方丈中者独有无著道人宜大慧付偈有云临机一一任天真世出世间无剩少我作一偈为证明四圣六凡尽惊扰从此响震诸方而同时有温州净居妙道禅师为延平尚书黄公裳女有开堂法语并见传灯此因少而翻见多者也只今南楚继总禅师毓生名公世族同积年真参实悟同龙池万如和上记莂与径山妙喜老人嘱付同从上渊源径山前有佛果龙池前有天童其为滴骨滴髓临济儿孙同是知继总徽声固足争光无著为先后宗门两大总持也乃继总师之竿头进步者在说法浩浩中还视无著道人实为得未曾有自花开南岳果结禹门以来江北江南竿幡随建横担楖栗到处踏毗卢顶上行向优钵昙边现眼筋舌骨喝月拏云尘说刹说炽然说无间歇说几于石室尽写金言草堂悉书贝叶矣吾槜李非无佛称尊之地赤肉团上无位真人往往出现更喜象王一行狐踪断绝其为人天利益讵可思议哉即不慧抱影东皋得以佛法相见一闻师八龄时夙根猛利从外祖南赣中丞宋公礼足憨山肉祖机缘再闻高工部玄期公奉使衡阳时值乃祖苏州刺史幻臣刘公耄耋得道刻期示寂同声唧剥机缘直是无始劫来威音王那畔公案而师发通天窍展缩地符即此具见豹斑令人陡然浃背矣如许白纸黑字的的空谷足音可使截断众流亦可使乾坤函盖应效菩提流支弹指赞叹无已仍作左行梵书流传西土俾西土沙门东向遥礼圣人更应令楞严藏册妙丽庄严添一重提鱼篮卖笊篱应化神通大作略庶于慧灯普照少分相应云尔。

　　顺治丙申长至月望国子监司业兼掌祭酒事前戊辰二甲进士工部虞衡司郎中大理寺左寺副
曹溪憨祖弟子福征道一居士谭贞默槃谈撰

　　季总彻禅师语录叙

　　从古有言优昙钵华三千年一度现大善知识五百世许相逢且昙华作么现知识作么逢满眼烟波难泊岸钓竿未举早先知莫道世间无骏骨追风现有季法兄师生缘南楚姓刘适陈陈君宦西粤殒于非命师白简鸣冤报仇雪恨即弃家学道参山茨和尚棒下知归结茆衡岳峰头深蓄厚养透明今古具有古德气概茨师圆寂单瓢只杖泛湘江涉洞庭概然有南天台北五台之游埽祖塔探禹门机契龙池万如和尚授记莂焉瓶锡到处士绅仰慕四众云臻莫不延请弘扬法道棒喝交驰雷奔电掣说法利生度筹盈室会下多有省发者师不滥印焉尝曰不二法门严戒律者已寡大千界内真参悟者益稀故师律已凛如啮雪领众肃若衔枚毫无假借不似当今宗匠乱搭东瓜印子妄嘱匪人良足重也丙申秋日师来访余出慧灯语录读之如食哀家梨令人爽口快心又如入山阴道中令人应接不暇又如杲日当空光芒闪烁令人不得正眼相觑余请付梓使有目者共睹昙华出现有识者咸钦知识相逢余兴然作叙余惧白衣弁首无异佛头着粪师曰老卢得法非僧相庞老通明岂离家不获已视其语意则指月话月通教通宗口谈笔谈眼聋耳塞观其机智则匝地清风三军勇冠不图打草且要惊蛇察其照用则一声哮吼狐狸胆落觌面相呈无形无影至若独泛孤舟垂丝千尺遍游江海摆拨鲸鲵是其气魄也世法佛法同见龙潭虎窟交参梦中拈棒智海埋人是其作略也复为赞曰头角完全不住行千山万水觅知音盲人不解寻消息都卢落堑堕深坑。

　　嗣临济正法三十二世　轹道人严大参题

　　瑶天慧目耀古辉今性地觉华香郊馥阃是以森罗象景白昼鸣鸡粉碎虚空青天霹雳架铁船于大海截断红尘翻玉浪于雄峰冲开碧落极底冰清骨格还他故物无边彩绚风流原是当家此惟季总禅师足以当之余每过慧灯禅院见师具大人相而为说法一句当阳千峰落色机先者着列圣攒眉痛棒才施血流遍地迥出毗卢之顶笑拈帝释之华推倒南岳峰吸尽龙池水惊起千年玄鹤斫却青松蹋翻万顷白云行来碧嶂抓彩庆新罗俊鹘透网喜三圣金鳞跨神牛而坐断十虚乘快风而游乎八极照若赤珠宝镜鉴万象以无私开如玉锁金匙启千门而洞晓放出屠龙手掷下骇鸡犀四海波平看华鲸而吞吐九霄云净凭灵凤以翱翔祗有恁般也大奇特天下太平余心畅快。

　　松陵弟子叶绍颙槃谈撰

　　自昔饮光绍拈华之旨大鉴肇分叶之传阐化多方宗风震播统惟贯一纪则逾千迨金粟老人重光祖席振起凌夷临济儿孙独满天下今我季总和尚南楚发祥衡峦间气夙生根利乘愿力弘决志舍尘壮年绝俗斩葛藤而诛棘莽游智刃以无前抉罗网而破波涛示慧灯之普照始得省于南岳继嗣法于龙池楚水吴山云踪殆遍单瓢只杖萍迹着奇凡所至止之乡靡不皈投恐后岁在甲午师开堂于吾苏横塘慧灯禅院道风既被法雨同沾见者谓胜优昙争叹重来古佛傲民稽颡外道倾心时节因缘迥超今古觌面则机锋峻捷竖拂则意句新玄痛棒横施独轶千贤之队眉毛扬起俯临万仞之冈洵哉尽大地为墨以虚空为量不足喻法道之弘广也丙申秋杪师有事武林还访　轹严公于槜李机缘相契恳师出稿付剞劂氏用广流通予承师命佐董是役不揣固陋僭引数言具眼难瞒恐徒为眼中着屑也。

　　重九后十日吴郡南山弟子张铢题于携李寓斋

　　自初祖来震旦畅演拈华之旨五传至曹溪分二派别五宗而临济儿孙独盛临济二十八世至笑岩宝宝传幻有传再传天童悟悟传今龙池万老和尚为三十一世大阐宗风祖庭复振而大江以南踞猊座唱道者得人称最盛如季总禅师家世名族生长富贵慧根猛利提起金刚王剑斩却尘缘现真实相得度始依南岳山茨和尚有省七载后和尚示寂慕两浙三吴之道望次第参讫随腰包蹑屩到龙池入室无虚日遂复印可而屋北鹿溪西鸡又实证蜜授于皮髓问矣即今化行大江南北皆以本分接人拈提向上侍者录其语成帙余读之知单传直指埽绝枝蔓大机大用当体全彰是真有得于语言文字之外也而所谓大道不分男女相于兹益信棒头有眼明如日于师益亲捧是录者须向己躬下追究勿在言句上咬嚼方不辜负季总禅师。

　　海陵鞠劬居士王相说谨撰

　　众护法请住苏州慧灯禅院开堂启

　　伏以宝地初成山灵拱翠刹幢既建波色摇光楞伽屏列画天然震泽潮通声不寂非繇人杰曷称胜缘恭惟
季总大和尚禹门嫡派金粟亲孙衡岳降祯湘源毓秀履坤贞而辉分慧日躔婺野而祥覆慈云悟圆泽之三生身前身后竖天龙之一指非佛非心杖挑万里烟霞钵卧千群龙象喝聋三日遂使汗滴曹溪灯接五枝久已坐临室壁锡飞江浙遏断胥涛杯渡邗沟敷芬琼萼诚震旦国之香城而阎浮提之华雨也某等身沉欲海识昧尸波借给孤祗园奉迎法驾扫维摩丈室仰庇宗风栴檀片片皆香吹开浊劫杨柳枝枝是露沛作津梁伏愿卓彼法幢锄兹福地一苇爰止翻圆觉而妙义疏宣双树相依随方响而微言阐畅吐广长舌标指见于西江明月发海潮音措安流于古渡横塘愿协人天望殷缁素临楮无任翘切瞻依之至。

　　　　　叶绍颙　　张王治　　王盛鼎

　　　　　李　模　　周公轼　　叶　倓
　　　黄孔昭　　金允治　　朱　镒
　　　陆世廉　　姚宗典　　沈文采
　　　许元溥　　姚宗昌　　严秪敬
　　　周起龙　　李　楷　　周茂兰
　　　陆时登　　陈元青　　周茂藻
　　　吴晋锡　　徐树丕　　周茂萼
　　　范　周　　黄自起　　申绪芳
　　　何兆清　　陆寿名　　何　柄

　　季总微禅师语录目次卷一叙请启上堂小参卷二示众机缘法语行实卷三拈古颂古卷四诗偈赞书问杂着佛事

　　季总彻禅师语录卷第一

　　侍者超祥记录

　　住姑苏慧灯禅院于顺治甲午岁二月十六日进院山门不得其门而入纵有琼楼玉殿却被一茎草盍却苟得其门而入便能于一茎草上现出琼楼玉殿山僧到此为诸人八字打开去也拽杖便入。

　　佛殿挺若须弥净若莲重重相好露金仙知音不在频频举一段光明彻大千展具便拜。

　　方丈据此室行此令横按莫邪剿除凡圣纵使佛祖到来也须乞命卓拄杖便起。

　　当日众檀护恭请上堂拈疏云文光射斗展演佛祖灵机法帜挥空开豁人天正眼符到令行不烦宣举升座祝圣毕次拈香云此一瓣香当阳拈出爇向炉中供养现住禹门堂上本师万如大和尚用酬法乳之恩上首白椎云法筵龙象众当观第一义师云亲自禹门驾铁舟姑苏城外放金钩半竿穿破平江月四海狞龙一钓收还有负命金鳞么出众相见问选佛场开心空及第人人鼻孔撩天个个脚跟着地选佛场开即不问鼻孔撩天事若何师云穿却了也进云脚跟着地又作么生师云撞破玉楼钟进云水归大海波涛静云到苍梧气象闲师云敕点飞龙马跛鳖出头来问震法雷鸣法鼓请和尚现大人相而为说法师云你还见么如何是无人相师云柳色黄金嫩如何是无我相师云梨华白雪香如何是无众生相师云玉楼藏翡翠如何是无寿者相师云金殿锁鸳鸯问昔年给孤布金请佛说法今日众檀创院请师登座未审是同是别师云多少人分疏不下进云即今众檀那与给孤长者还有优劣也无师云优则俱优劣则俱劣进云已创慧灯成古刹祖印拈来付与谁师云普天匝地僧托开两手云学人大开方便门去也师云脚跟下好与三十棒问钢刀斩断霹雳雄关时如何师云逡巡有分进云六臂三头擎日月却承渠力耀乾坤师云汝吃棒未得在进云清净万缘无挂碍虚空突出一蓬头师云眼华作么僧喝师云乱叫唤进云四众殷勤同瞻仰一炷清香满石楼师云不易念得来乃云打杀南山虎惊飞北海龙破砂盆斩新扶起吹毛剑特地拈来若是英灵汉子不消一拶直下承当活卓卓地不受罗笼全彰妙用脱体无依到者里直饶澄潭月影静夜钟声随扣击以无亏触波澜而不散好与三十棒祗如山僧恁么批判且道明甚么边事还有人分析得出么不见道劈开华岳连天秀放出黄河六月冰卓拄杖一下上首白椎云谛观法王法法王法如是下座。

　　浴佛日檀护陈方山请上堂曾闻石女产麒麟添得婴孩气象新金锁玉关浑不住万机头上鼓烟尘当时尽道难相委今日方知不是心大众且道不是那▆心卓拄杖云不得云门施好手几乎错认定盘星下座。

　　师诞辰请上堂妙性圆明绝覆藏普天匝地露堂堂人人尽有金刚眼指出庭前桂蕊香众中有具金刚眼者请出相见问仙苑瑶觞春满宴禅关紫气瑞盈眸慧灯永永法王座雨露天边沐好秋正与么时未审和尚如何施设师云风行草偃进云自从认得曹溪路了知生死不相干师云也须照顾脚跟乃云但能顿歇驰求便领现前受用磨砻三尺剑待斩不平人纵横在我杀活繇谁智照无私纤尘不立到者里不妨虎口里横身一任驱耕夺食流声名于万世传祖道于千秋立时俗之标格作法门之榜样其或未然祗知事逐眼前过不觉老从头上来。

　　元旦上堂新年佛法起雷鸣辟草开荒万物新不透禹门三汲浪乾坤何处定烟尘拈拄杖云聊把扁舟清夜笛和烟吹出洞庭春下座。

　　观音诞上堂问观音大士未降母胎向甚么处安身师卓拄杖一下进云已入母胎为甚却藏头露尾师云莫谤他好进云已出母胎作么生施设师便打问一轮红日现万里绝纤尘时如何师云那里学得者虚头来僧绕身一匝师云脚跟下不稳在进云蹋著称锤硬似铁师云秪恐不是玉僧便喝师云再喝喝看僧展两手师云果然弄虚头乃云观音菩萨未出母胎以杨柳枝穿却大地众生鼻孔将甘露水普润遍界灵苗已出母胎口吞日月眼盍乾坤诸人还委悉也无蓦拈拄杖卓一下云遮藏不得人人见万紫千红总是春下座。

　　王舜符居士请上堂问大鹏一举九万里穿云鹞子与天齐凤凰不是凡间鸟为瑞为祥正此时为瑞为祥即不问寿量弥天事若何师云月朗千峰秀风高万壑鸣进云恁么则云中不睹双雕落箭过新罗十万程师云不妨迥出一头地问和尚寿诞即不问未出母胎时在甚么处安身立命师云高着眼始得问大洋海底起红尘须弥山顶浪滔天师云那里见得僧拟议师云三十棒且待别时乃云故国清贫已有年白头知命顺生缘眉毛仍在眼睛上鼻孔撩天不着穿昨夜山门骑露柱东西南北走不住不知何事太忙生尽被秋光牵引去惟有青青柏与松万年千载色如是下座。

　　慈云禅人请上堂问弘开法席大阐宗风四众云臻高升猊座如何是父母未生前一句师云八十翁翁辊绣毬进云碧桃已结千年外师云灵苗秀发别生芽进云恁么则玉树华开万古春师云好个消息居士问师五十以前事若何师卓拄杖云者个是拄杖子进云五十以后又如何师复卓拄杖云者个不唤作拄杖子进云正当今日华雨满筵香云盈座未审还有为人处也无师云分身两处看乃云乾坤尽是黄金国无限平人不肯休休拟议莫凝眸云自高飞水自流要知一句难藏处黄鹤楼前鹦鹉洲下座。

　　上堂生缘衡岳几经秋坐断孤峰天外游一句了然超百亿饥餐渴饮更何求且道见个甚么道理得恁么自在钵盂口向天大虫原是虎。

　　上堂问觌面金锤即不问南山叠翠是如何师云石虎叫时山谷响铁牛吼处木人惊进云恁么则龙得水时添意气虎逢山势长威狞师云赖遇阇黎证明问慧灯烁破千峰顶何处须弥作寿山师云孤迥迥峭巍巍乃云三藏灵文百千妙义尽底掀翻祗在诸人眉端上放光耀古腾今辉天鉴地此事且置祗如预布津梁一句作么生道觉树华开万古春。

　　上堂问慧日高悬千山并秀满目英贤谁是作者师云独你是钝汉进云师子窟中无异兽师云汝试　跳看问大悲千手眼那个是正眼师云千圣觑不到进云通身全现摩尼宝遍界辉腾遍界香师云又恁么去也乃云无尾大虫难傍近近前便也伤人命除非自解据虎头自然头正尾亦正黑漆钵盂添个柄复举陆亘大夫问南泉和尚曰学人瓶中养一鹅鹅渐大出不得如今不得毁瓶不得损鹅和尚作么生出得泉唤大夫陆应诺泉云出也陆从此开悟师云陆大夫弄巧成拙若不是南泉未免瓶破鹅飞自伤己命且道唤出后如何万里鹏翔远千年鹤共飞下座。

　　师至太仓佛成道日众檀请上堂问昔日总持云如庆喜见阿閦佛一见更不再见且道与世尊睹明星悟道还有优劣也无师云龙眠自有冲天志进云当阳一句无私语放出千年露地牛师云逢人切莫错举问祖祖相传即不问灯灯续焰事如何师云金翅鸟王当宇宙个中谁是出头人进云蹋断曹溪空劫外乾坤何处不称尊师云你还未梦见在僧喝师便打乃云正觉山前明星现瑞辉腾今古积庆庵中众目全彰烁破乾坤明明不覆藏历历无遮护抹去野狐涎泼开凡圣路虎穴魔宫随心潇洒须弥大海任我翻腾如龙得水似虎踞山佛祖到来管教他无容身之地且道释迦老子还有出头分也无卓拄杖云枯木堂前休错过白云堆里好商量朔风连日通消息独让寒梅遍界香下座。

　　师至盛泽圆明寺众请上堂一点圆明万古奇来登宝座显全机风流彻底难教露未许通方作者知卓拄杖云还有作家战将么请出相见张休石问四众咸临人天普集圆明葛藤即不问如何是意到句不到师云未到乌江畔知君不肯休如何是句到意不到师云若无举鼎拔山力千里乌骓不易骑如何是意句俱到师打云正好吃棒如何是意句俱不到师云扬起眉毛须荐取三千里外有知音进云祖翁一片闲田地不是饱餐人不知师云好收原本契书着张权始问如何是夺人不夺境师云一自当年折凤凰至今鱼雁两茫茫如何是夺境不夺人师云虽然未得黄金印及第还他折桂郎如何是人境两俱夺师云夜半晓星归宿梦潇湘夜雨断愁肠如何是人境俱不夺师云摘诗漫写圆明寺高挂云帆绕像张乃云禹门堂上传得钵囊圆明寺里高提鈯斧头头玉振金声处处龙飞凤舞辊甚雪峰毬打甚禾山鼓葛藤千七俱拈却明明一句超今古到者里劈开潭底月流出少林髓大众还见少林髓么卓拄杖云倒卓横拈无别路迅雷奔电绝淆讹下座。

　　师至嘉兴如如庵胡奉溪居士荐子请上堂卓拄杖云当阳拈出活如龙探海拔山振祖风千众临筵齐努目一灵超出杳无踪大众既是超出因甚又说杳无踪还有通方作者么出众缁素看问桂魄香飘秋林叶落未审亡灵即今在甚么处师云四海浪平龙睡稳九天云净鹤飞高僧喝师便打问如何是夺人不夺境师云中庭地白树栖鸦如何是夺境不夺人师云冷露无声湿桂华如何是人境俱不夺师云今夜月明人尽望如何是人境俱夺师云不知秋思落谁家进云胡居士今日请和尚升座荐亡还许亡灵听法也无师良久僧喝师打云正要汝疑着乃击拄杖云击开枯木听龙吟迸出髑髅双眼睛行至鸟道玄关处大家缁素要分明乾坤宇宙眼中竖铁壁银山眉上横荐得亡灵真面目万里秋江一月澄到者里极亿劫之数量竭万世之枢机出生死爱河脱轮回苦海且道亡灵毕竟往生何处举拄杖云觌面相承知落处亡灵端坐宝莲台复举南雍军提刑赵伯肆居士寓绵江瑞峰院闻母讣音作种种功德复请禅师建灵光道场一夕梦寐中见母告曰汝平生事君忠事亲孝我死后汝作佛事吾并不知惟灵光法事吾得领受今已得超生佛界特来报汝汝宜益尊三宝不可怠慢言讫冉冉而去伯肆惊觉叹异是年又集僧结制朝夕参请植此善因存亡获福然毕竟超脱一句作么生道渠无生死可相求宝月澄辉万古秋汉地楚天收不得南湖依旧水东流下座。

　　师至国福禅林请上堂冯居士出众一喝师便打进云牛头未见四祖时如何师云万里青天一展眉见后如何师云碧潭秋月映珊瑚见与未见时如何师云疑杀汝士又喝师云乱喝作么乃云卧云深处不朝天剖一微尘出大千师子吼断黄金索象王耕破劫初田当机会得真消息火内重开五叶莲咦要与秋风战一场等闲直入空王殿且道空王殿作么生入顾左右云谁家灶里无烟焰。

　　众檀请就国福院开炉升座炉韝钳锤匝地开铁壁银山打作堆大冶精金从此炼脱皮换骨绝疑猜忽然绝后再苏醒万象森罗笑满腮卓拄杖云且道笑个甚么者回识得娘生面照乘何须更恋胎祗如临济道有一无位真人在汝诸人面门出入未证据者看看蓦召大众云如何是无位真人众回首师云归堂去下座。

　　高夫人设斋请上堂长连床上急思量日月如梭似箭忙一气不来浑似梦髑髅何处问西方可怜山色身形大谁识溪声舌相长鹊噪鸦鸣谈妙法山门佛殿放豪光机先荐得三遭棒临济宗风满大唐休拟议绝商量分明觌体要承当老姥一钵和箩饭到口方知滋味长。

　　解冬退院上堂问解开布袋结放出独角牛请师拈出一角牛师打云高着眼进云秦不收兮汉不管鼻孔撩天不着穿师云信汝一半进云吽吽师云大好不着穿乃云慧刀截断轮回路智剑挥开生死门耳见眼闻谁举觉逆来顺往总承恩大众解制后还知山僧去向么卓拄杖云扁舟一叶过吴门脚跟曾不动埃尘抛纶掷钓非吾事舞棹呈桡我不能转柁触翻千尺雪放篙撑破五湖冰从教缆挂枯椿上恣与虚空打葛藤蓦以拄杖作圆相云除此现成公案外别无一法继传灯下座。

　　住昭阳普度庵脱尘上人同李夫人洎众优婆夷等请上堂拈香祝圣毕次拈云此一瓣香爇向炉中端伸供养现住荆溪龙池堂上本师万如大和尚用酬法乳之恩敛衣就座上首白椎云法筵龙象众当观第一义师云亘古稀奇事不穷斩新高唱禹门宗衡山机用同拈出一滴曹溪万派通众中还有唱和得者么不妨出众相见问慧剑劈开天地暗一轮明月皎虚空当阳法战亲临敶猊座高升是若何师云杲日当天进云未升座已前又作么生师云疏风遍野进云学人礼拜去也师云许你伶俐问南岳开华禹门结果未审和尚唱谁家曲师云一月映万川进云恁么则湖水连天碧薰风匝地香师云那里得者消息来尼一喝师便打问高升宝座牙爪全张狮子窟中狐踪净埽未审承谁恩力师正身而坐进云龙得水时增意气虎逢山势长威狞师云不劳赞叹问不是心不是佛不是物是个甚么师卓拄杖一下进云恁么则七尺乌藤行活计一条白棒展全机师云如何是你底活计进云祗有天在上更无山与齐师云放汝三十棒乃竖拂子召大众云会么会则干戈永息天下太平不会徒向山僧口里讨盐讨醋山僧昔年在南岳刀耕火种时收得些榾柮今来普度庵中与汝等当阳拈过非图续焰连烟且要大家知有遂举七贤女游尸陀林一女云尸在者里人向甚么处去一女云作么作么诸女一时契悟且道现前大众与七贤女相去多少若向者里逴得便行不劳向外驰求自然得大受用其或未然击拂子云神威显出腾蛟凤电眼挥来错过他上首白椎云谛观法王法法王法如是下座。

　　上堂昨日晴兮今日雨不知何处明心旨举拂子云即此用离此用别无消息与君共三春芳草碧连天应看龙吟雾起虎啸风动虽然到者里还有与山僧相见者么问昔日圆悟禅师会下一夜悟十七八个人今日和尚者里悟得几个师云祗你漆桶不快进云狮子吼时芳草绿象王回顾落华红师云赖汝记得僧无语师便打乃云觑透毗卢顶门蹋破当人草鞋游遍三千大千世界方好发出千钧之弩射透无边香水海一切众生悉皆成佛且道成佛后又作么生一把柳丝收不得和烟搭上玉阑干下座。

　　端午上堂圆明不动当处全彰妙体无私迥然独露大道祗在目前要且目前难睹了无所住无所从来卷舒莫测收放自在直饶当下会得已涉言诠更若迟疑何曾瞥地直须透向上顶　据当阳捷径始得仗蒲剑斩千邪摇艾旗扣百福大众作么生是向上顶　当阳捷径左右顾视云看取自家鼻孔休沾雌黄气息卓拄杖下座。

　　上堂欲知佛性义当观时节因缘山僧昔住祝融峰顶提柄鈯斧未免灰头土面今日杭州市上斩新拈出又复拖泥带水大众且道灰头土面是拖泥带水是蓦拈拄杖卓一下云万古碧潭空界月再三捞捷始应知下座。

　　观音成道日上堂问龙池一滴起根源南岳家声震大千师子座前重献瑞圆通一句请师宣师云穿过髑髅也不知进云如何是圆通体师云慈云香散千峰雨如何是圆通用师云宝铎声传万里风进云恁么则有意气时添意气不风流处也风流师云如何是汝风流处僧便喝师云好喝僧礼拜师便打乃云观世音菩萨向山僧拄杖头上来也大众还见么说尽无生般若谈遍圆通妙义大众还闻么若也共见共闻则钟鸣鼓响总皆入理之门柏短松长尽是真如境界大丈夫儿向者里捏碎虚空骑声盍色孤峰顶上横眠却在十字街头垂手十字街头垂手原在孤峰顶上横眠随方应现触处圆通虽然且圆通一句毕竟作么生道卓拄杖云天共白云晓水和明月流下座。

　　沈夫人诞日请上堂冥通三界洞彻十虚函盍乾坤包罗万象道有则纤尘不立道无则遍周沙界拟心凑泊白云万里着意驰求风尘匝地若也回光知落处一轮明月正当天复举吴山师子端禅师因尼来参端以红粉涂面尼辄惊悟师云大道从来本现成何分女相与男形忙忙业识无时住滚滚尘缘不暂停富贵功名风里烛金银田土日中冰须明觌体无生忍云在青天水在瓶蓦召大众云祝延一句又作么生委悉击拂子云芙蓉露滴筵铺锦丹桂香飘地布金下座。

　　请上堂返照回光达本源玄机直透劫初前千寻海底摇金锡万仞峰头驾铁船木马嘶时风匝地泥牛吼处浪淊天个中识得无生句此土他方应有缘蓦召大众云昔日玄期高公祖钦命监督楚籓七年爱养士民惠政滂流建生祠于南岳即今碑文现载遗像俨然山僧偶寓禾城敬承伊孙念祖居士请升座荐公不免举则先祖因缘贵图以楔出楔山僧先祖幻臣刘公曾作苏郡刺史询访知识参个无位真人话有省年九十岁一日忽云高工部进衙时吾示寂矣壬辰冬月公闻锐声便坐脱大众且道先祖刘公与玄期高公还有同别也无若道是同天地悬隔若道是别去来靡问于此若明许伊具一只眼于此不明亦许伊具一只眼明与不明且置祗今高氏先灵与刘公托生何处喝一喝云一人越圣明心地九代先宗乐性天者颗宝珠何处是南湖湘水月娟娟下座。

　　师至当湖善护庵一音禅师同众檀护请上堂当湖善护别人间八面玲珑着眼看凡鸟等闲难泊近玉箫品出舞祥鸾还有出自丹穴者么试出来鼓翅看问敲石烧丹一老颠等闲拾得火中莲特祈和尚通消息要使人人达本源师云三十棒寄打汝师进云同道方知师云胡人饮乳反怪良医问古德不出方丈如何庄上吃油糍师云多少人摸索不着进云侍者方出门忽见庄主又作么生师云好个消息进云水晶帘动微风起满架蔷薇一院香师云有甚么交涉问兴化打维那意旨如何师云瞎却人眼睛进云次日罚饡饭出堂又作么生师云前箭犹轻后箭深士礼拜师云逢人切莫错举乃云秋露垂秋风吹秋云冉冉秋草离离月落寒潭静山空木叶飞吾无隐乎尔通方作者知大众还知么若也知得推倒报本塔椎碎弄珠楼一任横行海内独步大千其或未然眨上眉毛剑去久矣卓拄杖下座。

　　善护禅院一公院主同诸护法绅衿请就院开炉上堂问罏　已就四众云臻和尚作么生煆炼师打云一棒一条痕进云棒头点出金刚眼大千沙界尽沾恩师云不劳赞叹问当湖震布今日乍开未审垂何方便师云放汝三十棒进云昔日世尊今朝和尚师云那里见得进云天晴日出雨下地湿师云莫被他换却眼睛问掀天揭地逞风流大道无分男女俦白璧定从山上采赤珠端向海中求今日和尚大冶洪开煆炼凡圣未审何人搬柴何人运炭师云无眼耳鼻舌身意者进云恁么则打鼓弄琵琶相逢一会家祗如不受炉锤底来和尚作么生下手师便打问新开炉　即不问旧日乾坤事若何师云风不来树不动进云好鸟枝头叫小春师云断头船子下杨州进云旧日乾坤应自在新开炉　事如何师打云也少者一锤不得进云龙袖拂开全体现象王行处绝狐踪便归众师云云绽不须藏九尾乃云炉　通红瓶盘钗钏镕为一金钳锤妙密大小偏圆打成一片人人尘净光生个个魂消胆落等闲舒一指擉瞎达磨眼睛举一步蹋碎释迦脑盍有时拈一茎草作丈六金身千圣跻攀无路有时将丈六金身作一茎草万灵景仰无门我为法王于法自在大众且道具甚么神通得恁么稳便蓦拈拄杖卓一下云竿木随身行宇宙逢场作戏自超群。

　　解制上堂问古人云东去西去直须向万里无寸草处去祗如万里无寸草还有为人处也无师云正好吃棒进云洎不问过师云亲言出亲口进云与么则人人耸息师云立定脚跟好进云等闲垂一钓惊动碧波鳞师云离钩三寸道取一句来士弹指一下师云一钓便上问和尚今日上堂也是无风起浪某甲到此已是拖泥带水出格一句请师道取师便打士翻觔斗而出师云弄精魂汉乃云全提正令入摩竭大地眉毛共撕结等闲便度九十朝冰壶已泮春风发铁壁银山俱靠倒笑杀铜头与铁额波斯搅得海岳浑金毛狮子走深泽神驹万里谩追风眨得眼来天地隔以拂子打○○云一处最亲千机莫测众禅客瞥不瞥处处绿杨春正好自是不归归便得。

　　小参

　　观音成道日陈方三沈念溪为子姓起名请小参问观音现瑞耀腾今古出格英灵全提正令未审是神通妙用法尔如然师云汝试卜度看乃云观音妙智力能救世间苦等闲运神通接引无穷极召大众云还见么头头普现华藏庄严处处全彰圆通境界若见得转凡成圣转苦为乐转天为寿其或未然山僧不惜眉毛为汝颂出普陀山前独露身炎蒸此日道初成百千诸佛同饶舌觌面相逢不费寻且道观音菩萨即今说甚么法卓拄杖云华含无量摩尼聚风动常宣妙法音。

　　中元请小参问慎终追远即不问超升一句事如何师云微雨洒花千滴泪淡烟笼竹一堆愁乃云从门入者不是家珍自己胸中流出方始盍天盍地举头天外看谁是个般人若果是其人管教一拶百杂碎埽荡圣凡窠窟灭却正法眼藏以地狱作天堂转烦恼为智慧打破涅槃城踢翻解脱道横行湖海独步大方不是神通妙用亦非法尔如然蓦拈拄杖卓一下云但能当下空诸有共转如来正法轮。

　　除夕小参一年三百六十日看看忙到今宵毕不愁生死祗愁贫业障重重心上结幽途轮转几时休一味昏迷循旧辙劝君努力脱尘埃免使今生和本折凡圣等伦元不殊贵在当人直下瞥莫待无常杀鬼临再出头来甚时节。

　　中元小参踢破玄关透铁围悬崖撒手便知归性天朗耀头头鉴心月圆明处处辉差别路中须蹋过涅槃城里已忘机个中何处着生死说甚轮回是与非召大众云彻上座恁么告报设有旁不甘者出来道其如地狱未空何果然痴人面前不可说梦。

　　除夕小参参禅贵通正脉莫向外边涉猎纵饶得些玄解也是眼中金屑说甚西来大意未免平地吃跌自己一个鼻孔有气教谁出泄触处昭然独露拟议早已隔绝善恶都莫思量脱体迥然超越灵机自觉无多功力不久不彻莫把自己家珍翻比外来瓦砾现成一段风光愚人妄自扭捏倒树须要搜根少去寻枝摘叶得路便尔归家要无别传秘诀会则途中受用不会沉沦永劫蓦以拄杖打圆相云若向者里透过方得大休大歇大众还有透得过者么一年将尽夜万里未归客。

　　季总彻禅师语录卷一(终)
嘉兴大藏经　季总彻禅师语录


　　季总彻禅师语录卷第二

　　侍者超祥记录

　　示众

　　立秋日示众梧桐一叶下雕阑剔起眉毛仔细看赤手承当无欠剩头头显露祖师关且如何是祖师关击拂子云一击当阳成粉碎越水吴山一色寒。

　　示众山僧许久屏却咽喉唇舌一任诸人赞龟打瓦何故心不负人面无惭色今日无端被诸人推到者床子上要求开示教我说个甚么即得虽然事无一向不见道天地与我同根万物与我一体叵耐百姓日用而不知且道过在甚么处大众道本无壅人心自昧昭昭于心目之间而取之弗及晃晃于色尘之内而舍之弗得愈隐愈露转动转寂光明烜赫迥脱情尘丝豪瞥起天地悬隔竖起拂子云还会么若向者里会得彻证无生法忍不妨睡正稳一任日轮高。

　　示众师卓拄杖云足解履手解执耳闻声目见色寒着衣饥进食岂是妆成皆同本得不间丝豪动念即隔所以道溪涧不改旧时声黄华翠竹常年色足下岂有余尘目前原无外物独步毗卢顶上全披古佛肝膈问诸人瞥不瞥直饶见得木马嘶风泥牛吼月捡点将来也是空里浮华眼中金屑。

　　示众生死海无边当人自利涉欲识佛性义须知个时节寒则普天普地寒热则普天普地热拈起慧剑兮劈破尘网提来鈯斧兮斫开铁壁千贤万圣觅无踪五眼六通皆罔测彻见万象森罗法法何曾是实不妨任意逍遥纵横了无碍塞其或未然更听一偈一年秋又一年秋眨眼俄惊雪满头道业未成何所赖人身一失实堪愁两轮日月穿梭过三界轮回若辊毬可叹世间痴种子今生错过悔何求。

　　示众若论宗门一事别无奇特所贵发勇猛心着坚固力痛念无常参明大事自然摸着诸佛鼻孔透过祖师关捩不到大休歇田地不肯息肩停辙方有少分相应无奈佛法衷微人心下劣罔知己灵不存正念此皆邪毒入心浅根薄福之流汝等诸人各宜精进将话头如一座须弥山顿在面前忙闲动静触不散荡不开绵绵密密不断不续参来参去铁壁银山自然嚗地不可坐在无事甲里古人云莫止忘形与息心此个难医病最深直须提起吹毛利要剖西来第一义瞠开眼兮剔起眉反覆看渠渠是谁若人静坐不用功何年及第悟心空此皆药石之言切须记取。

　　中秋示众飒飒西风落叶轻飘香丹桂发疏林世人尽爱中秋月蓦竖拂子云未审谁能悟此心大众祗如古人道不是心不是佛不是物且道毕竟是个甚么良久云眉毛剔起看方便月在青天水在瓶。

　　示众既为僧须自励收捡身心成法器学道真诚入圣流生死海中期汝济苟图衣食逞闲游浪荡随缘生邪计不若居家作俗人免他神算并人议空门物施主财为崇道业施将来未了复身还信施何能越得马驴胎近贤智达庸鄙善念日增恶日止豪厘系念成业因三涂苦报从兹起心地不明誓不休应期妙悟超凡类参随一似活死人方得心空出三际若还不信我语言阎老无情君莫怪。

　　示众学有内外事有缓急究宗达本曰内世谛学解曰外外所以当缓内所以当急急而行之于内则有证悟之实缓则置之于外则无岐路之迷今之学者不然醉诗文于莫返耽技艺而不回应赴为终身之业习诵为名利之资甚之则又有流于不可言者呜呼学不究竟非学也僧不至道非僧也但有五德之名徒具六和之相益己之功既缺利人之德全亏辱此圆顶玷污方袍不识自心之何似焉知祖道之嘉模岂只辜负圣化抑且埋没己灵既昧正因之路空招来世之愆况无常苦逼时不待人祗恐名利未遂而身先尽学问未通而命已亡费尽百端心力忽然一旦俱空良可悲夫故须笃志离旧刻期证悟梵行惟洁道业惟精庶不为生死魔军之所管辖也苟不孜孜实学兀兀真参则无常卒至何以支撑后悔莫及请熟思之。

　　腊八示众竖拂子召大众云古今风月常然遐迩云山镇静鹊噪鸦鸣鸟飞兔走云开峰顶月波湛水中天便好端拱无为坐致太平野老讴歌帝力何有叵怪黄面老子说甚睹星悟道大惊小怪将谓有多少奇特依然祗道得个一切众生皆有如来智慧德相但以妄想执着不能证得震威一喝云当时若得者一喝管教他四十九年口似扁担然虽如是出头天外看谁是个般人。

　　岁朝示众爆飞千尺焰向遏万重云一气洪钧转梅华几点春新年头佛法早已露布了也大众古人道但得雪消去自然春到来且道雪向甚处去春从甚处来孰枢纽是孰橐籥是若向者里着得只眼不妨龙吟雾起虎啸风生牢笼不肯住呼唤不回头寒灰里也须发焰枯木上直教生华其或未然捧看新历日错过旧时人。

　　元宵示众十五日已前露柱灯笼尽说禅十五日已后土块石头皆　跳正当十五日无位真人赤骨律十圣三贤总不知笑倒东村李八伯且道无位真人毕竟面目何似良久云灯灯影现无回互觌面相逢岂识渠。

　　示众一九禅期眨眼间堂中禅客梦犹酣朔风凛凛通消息具足现前不用参离却髑髅别处觅驴年终是受颟顸大众且道如何是具足现前底众无语卓拄杖云拟议直教心胆丧倚天长剑逼人寒。

　　示众世界虚空总一体群灵万象悉同宗此非耳目所能到心识忘时道自通大众且道主山高案山低鹤胫长凫胫短作么生得同宗共体去良久云一气不言含有象万灵何处谢无私喝一喝。

　　示众气转洪钧阳回大地冰河发焰枯木生辉野鸟讴歌山华含笑正所谓般若法身头头显现真如佛性处处昭彰果然直下承当便可超凡入圣其或未然不是一番寒彻骨争得梅华扑鼻香。

　　新戒求开示卓拄杖云一法若有毗卢堕在凡夫万法若无普贤失其境界于此明得卢行者高沙弥扬眉有分其或未然莫怪山僧葛藤蓦召大众云会么参禅不持戒纵使广智多闻未免被八风所动五欲所牵何能超出三界证大涅槃故经云聪明不能敌业干慧岂免轮回受戒不参禅假饶六度齐修万行俱备报感人天终须堕落当斯季运之时佛法浇漓人心淡薄在家出家罕有发净信者间亦有之旋见退堕或值善知识开示劝令受戒参禅修因布福便百计推辞设若生死无常到来你还推辞得么若推辞不得将此深心奉尘刹是则名为报佛恩更听一偈一点圆明处处同包含法界等虚空棒头可使三关透喝下能令五教通东涧水流西涧水南山焰起北山红千江万派无差别尽入如来性海中。

　　元宵示众银华彻夜爆竹惊天眨上眉毛程途万千惟此一事实乞我一文钱蹋翻水底月迸出火中莲灯月交辉牵野兴竿木随身入市廛。

　　端午示众今日五月五龙舟江上舞旗翻前夜风声振去年鼓时节不相饶光阴不我与未明心地人须念生死苦紧紧握蒲剑挺挺骑艾虎剿六贼巢穴息三涂酸楚漫然不施功茫茫三界旅譬如隙中尘扰扰谁为主就阴息纷纭如系驹伏鼠未灭眼中翳空华将复翥狂心不暂歇歇即止息所阒尔趋寂然却挛而得偻不识常住心二边堕见取于斯二无碍泽雉出籓宇十步一啄食百步一饮渚颉颃天地间无喜亦无怒尔我林下人有志超佛祖噇饭了打眠世事不闻睹无在无不在七征自规矩无还无不还八辨自盲瞽合觉被觉瞒背尘为尘围唯有一月真瞿昙未相许夺却善财药截断文殊语此个九还丹能瘳诸毒蛊吞却如砒霜吐却成蜜乳拼得穷性命佛祖不如汝于此蘧然醒杲日正当午于此若不醒锦鳞卧网罟蓦拈拄杖卓一卓云谨白参玄人急急如律吕下座。

　　示众新秧衬白鹭嫩柳啼黄莺处处扬真谛于何逐色声所以道即此见闻非见闻无余声色可呈君个中若了无他事体用何妨分不分大众见闻历然因甚道非见闻声色宛尔因甚道无声色于此明得敶云横海上拔剑搅龙门于此不明打破六门关显出毗卢印且六门关作么生打得破去良久云一气不言含有象万灵何处谢无私卓拄杖下座。

　　机缘

　　僧参问和尚那里来师云要知山僧来处先吃三十拄杖僧便喝师便打。

　　雪中僧至师问南岳峰头雪拥三际姑苏城里行人绝踪正恁么时拨转乾坤与我通个消息僧云万里长空一朝风月师云未在更道僧拟议师喝出。

　　叶季若居士问巴陵三转语和尚作么生会师和声便喝士云如何是提婆宗陵云银碗里盛雪意旨如何师云来说是非者便是是非人士云如何是吹毛剑陵云珊瑚枝枝撑着月又作么生师云非公境界士云祖意教意是同是别陵云鸡寒上树鸭寒下水又且如何师云也祗道得一半士云那一半请师不吝师云任从沧海变终不为君通士云和尚莫是末山再来师云又被风吹别调中。

　　问离心意识参出圣凡路学未审如何下手师打云向者里会取。

　　问明心见性时如何师云正好吃棒。

　　无心道者呈偈有独露孤峰顶上月之句师云即今月在甚处者拍香几师云者个是台子者云和尚莫谩某甲师云保福道底者拟议师喝出。

　　师茶次举杯问高汇旃夫人云不触不背唤作甚么云自古重阳九月九师云放汝三十棒。

　　居士参师问尊年多少士云与和尚同年师云你道山僧年多少士云与某甲同年师云得恁么颠倒士无语师云掠虚汉。

　　问第一句荐得堪与佛祖为师如何是第一句师云佛祖蹲何处第二句荐得堪与人天为师如何事第二句师云猛虎当途踞第三句荐得自救不了如何是第三句师云送君退步便还家他日相逢不相顾。

　　问如何是函盍乾坤句师放下拂子如何是截断众流句师拈起拂子如何是随波逐浪句师云者个因甚唤作拂子。

　　以贞道者参呈偈云堪笑从前枉用工离波觅水苦无穷如今亲见当人面华在旧时红处红师云如何是汝当人面贞云和尚吃饭也未师云与汝甚交涉贞云分别不少师云囫囵吞个枣贞无语师便掌次日呈南泉三不是颂师接得问云是个甚么贞云昨日被掌至今背脊犹疼师云死了烧了又作么生贞拟对师便喝复示颂云觅心不得谁为佛观佛无踪谁是心去此二途能见彻两眉依旧可怜生。

　　问有时一喝如金刚王宝剑如何是金刚王宝剑师云杀活不知何太险请君莫犯上头锋有时一喝如踞地狮子如何是踞地狮子师云突出岩前风凛洌野干何处匿形踪有时一喝如探竿影草如何是探竿影草师云钓丝千尺垂江海浮定金鳞有与无有时一喝不作一喝用如何是一喝不作一喝用师云至化难逃天子令九韶齐奏六宫还。

　　优婆夷参师问参甚么话头婆云万法归一师云一归何处婆拜下捏师足一下师云学来底婆云和尚莫压良为贱师指净瓶云因甚唤作净瓶婆拟议师打出。

　　问德山上堂岩头云且喜老汉会末后句如何是末后句师云不辞向你道恐你逢人乱说僧云某甲不说请和尚道师云罕逢穿耳客多见刻舟人。

　　问如何是夺人不夺境师云松下双扉冷不扃一龛金像照清灯如何是夺境不夺人师云眠云野鹿惊残梦落涧弥猴坠折藤如何是人境两俱夺师云庭前树色秋来减槛外泉声久不闻如何是人境俱不夺师云吾今独坐磐陀石午夜无云月一天。

　　儒者见师问云大师曾习儒业否师云四海五湖王化里大都缁素要分明云毕竟还尊释门师云千峰势到岳边止万派声归海上消云道教中如何师云一自黄龙勘破后谁能不炼汞中金儒作礼而去。

　　问青州布衫重七斤意旨如何师云多少人提揭不起僧云提不起时如何师云至今混入在尘埃复示颂云金针玉线缝难就密密钢刀剪不开千手大悲提不起至今混入在尘埃。

　　问如何是宾中宾师云狭路相逢无回避到门且吃赵州茶如何是宾中主师云山色溪光明祖意鸟啼华笑悟真机如何是主中宾师云雪覆万峰晴月夜暗香浮出岭南梅。如何是主中主。师云。轩辕宝镜当台照。任是蚩尤也断魂。宾主已蒙师指示。临济宗乘事若何。师云。搅乱乾坤成至化。未容拟议斩全身。云。真善知识。师云。识甚好恶。

　　问。昔日僧问赵州。亲见南泉。是否云镇州出大萝卜头。意旨如何。师云。情知你吞吐不下。

　　问。金牛每至食时。舁饭桶作舞。大笑云。菩萨子吃饭来。意旨如何。师云。不是饱餐人不知。僧后问长庆。庆云。大似因斋庆赞。又问。大光未审因斋庆赞。意旨如何。光作舞。僧礼拜。光云。你作么生会。僧亦作舞。光云。野狐精。此意如何。师云。字经三写。乌焉成马。

　　僧参。师问。住何寺。僧云。白云庵。师云。云散后庵在甚么处。僧拟议。师掌云。打野榸汉。

　　二居士参。师问一士云。什么物恁么来。士无语。师云。山僧罪过。一士云。路逢剑客须呈剑。师云。试借剑看。士绕禅床。师劈脊便打。士拟进语。师又打。士礼拜。师云。一对无孔铁锤。

　　　轹道人偕徐敬可居士过访。道人指士云。此位遍参知识底。师云。参底事作么生。士无语。师云。将谓将谓。士云。严道人。涂污人。师云。他已没量。罪过。

　　法语

　　示叶季若居士

　　祖师门下直捷单提。贵乎全身担荷。稍涉迟疑。便不堪了也。不见陆亘问南泉。庞蕴参马祖。一拨便转。何等痛快。何等直捷。彼既丈夫我亦尔。岂肯让伊独贤哉。顷承老护法不忘灵山付嘱。光顾法席。一接见问。便知根器不凡。灵骨夙具。然身居富贵。宿习偏深。虽有金刚种子。莫不为之汩没矣。但当全身靠倒。不顾危亡。挺身直入。忽然　地一声。乃知从前作用。总是无碍法门。不惟勘破庞蕴诸老。直饶历代祖师。天下老和尚。齐立下风有分。

　　示申汉培居士

　　居士夙具般若深智。早年知有此事。然不得实受用者。患在聪明太过。于古宿机语上得些理路。便为了当。殊不知纵有入处。不过途路之乐耳。要须悬崖撒手一回。方始受用。得古人言句。着如来偈云。即今认取主人翁。山野不觉失笑。何故。不见道。认着依然还不是。况以生灭心测度如来无上知见。唐丧光阴。无益有害。古人云。毫厘有差。天地悬隔。直须猛着精神。透出重关始得。

　　示函盍禅人

　　师家垂手。如石火电光。眨上眉毛。白云万里。直须坐断十方。横身宇宙。眼盍乾坤。口吞佛祖。冰凌上走马。剑刃上横身。一机一语。如珠走盘。纳须弥于芥孔。掷大千于方外。纵横在我。杀活繇谁。应须如是。始有衲僧气概。若祇逡逡巡巡。淈淈　　。依稀光影。有甚了期。山野恁般语话太煞。和盘托出。且道托出个甚么。卓笔云。分明记取。

　　示高汇旃夫人

　　入海不避蛟龙。信利在江海也。入山不惧虎兕。信利在山陵也。世谛且尔。况学道乎。然学道参禅。岂有他术邪。不过稳办一信字耳。华严经云。信是道元功德母。信能必到如来地。古德云。欲超生死。必须妙悟。妙悟匪他。惟自信耳。盍生死如雪。妙悟如日。日出而雪自消。无明是暗。妙悟是明。明来则暗自谢。以此观之。非信无繇悟入。非信安能久固。今道人既具信根。但当发勇猛心。着精进力。譬如远客还故乡。久久行去。自然到家。不见昔日世尊弃王宫入雪山。六年参究。一朝睹星。忽大悟云。奇哉。一切众生皆具如来智慧德相。皆因妄想执着。不能证得。道人向者里一觑便透。不妨与世尊同一受用。苟或不然。二六时中切莫放过。

　　示钱叔嘉夫人

　　我祖师门下。无一法与人。不过教人信取目前自己而已。道人既见。山僧挂个选佛牌。便好单刀直入。掇取巍科。自知眉毛横眼上。鼻孔大头垂。佛语祖言。岂得已哉。若稍留欣厌。便成大病。所谓不离幻妄而证真常者。良可味也。

　　示冰继二禅人

　　此事如青天白日。无丝豪障碍。直下了得。便平贴贴地。古人云。道个觌体现成。早是埋没汝了也。明心见性。早是委曲汝了也。立地成佛。早是钝置汝了也。若向佛祖未屙已前荐得。犹是钝汉。那堪向他　橛子上横咬竖嚼。有甚交涉。所以道祗为分明极。翻令所得迟。所以垂一言半句。止要截断人心意识。搂空人生死窟。使他悬崖撒手。脱体无依。今时人生死心不切。世情事太熟。动辙心意识先行。自作障难。爱有理路处。入有义味处钻。殊不知理路义味上抟量得来。暂时途路之乐。转眼即没交涉。况明眼人前。祗博一笑。今与汝道。大事未明。必须猛着精彩。将本参话。拌命提撕。功积力久。时节若至。其理自彰。脚跟顿断。红丝线舌上潜消。十字文翻身一踯。倒跨三脚驴子。向舜若多神鼻孔内眼睛里横出竖入。管教得大自在。岂不庆快平生乎。勉旃勉旃。

　　示如心如性二禅人

　　欲脱生死。当求妙悟。欲求妙悟。必须参究。提起疑情。念念无间。自有豁然时节。若执坐以为工夫。何异守株待兔。是以古人有打车打牛之诘。坐佛杀佛之呵。黑山鬼窟之责。生坐死卧之讥。故知行住坐卧。动止忙闲。皆可做工夫。但坐中敛念。易得宁静。然禅亦非敛念取静参得。故曰。欲识佛性义。诸法从缘生。若能对境无心。虽终日扰扰。何曾动着一丝豪。故无事于心则智显。无心于事则理明。理明则物物头头何取何舍。智显则念念心心何妄何真。盍以境之通塞。繇心之迷悟。何与于物哉。庞公云。难难难。十石油麻树上摊。庞婆云。易易易。百草头边祖师意。灵照云。也不难。也不易。饥来吃饭困来睡。汝等看他三人有甚奇特处。不妨试简点看。若简点得出。到方丈里与山僧通个消息。

　　示黄君略夫人

　　修行学道。皆有悟门。不可盲修瞎学。虚丧天日。必欲明此无上妙道。也须具大信心。发大勇猛。立大志愿。把生死二字贴在额头上。不得向意根下卜度。单提一句无义味话。真参实究。参来参去参到百尺竿头无进步处。不顾危亡。拼命一拶。直得虚空粉碎。大地平沉。便见尽十方世界。是自己全身。自己全身是十方世界。庭前柏树子。麻三斤。乾矢橛。青州布衫。镇州萝卜。乃至千七百。则一串穿却。虽然到者里始好吃山僧痛棒在。其或未然。有寒暑兮促君寿。有鬼神兮妒君福。

　　示项翰林夫人

　　禅学者。悟门也。非四禅八定五度九次之别。惟洞明心性了脱生死得大自在者之门径也。古人云。我此门中。不论禅定解脱。祗图见性。又云。参禅须求妙悟。若不妙悟。无由出离生死大海。今时道流。谬以口耳哄弄闺阁。不求妙悟而脱生死。祗益滑稽谤大般若。以致埋没己灵。辜负先圣。可不哀邪。汝既皈依山僧。希求大道。急将明昧两岐。与我一时坐断。单提一个话头。直下不起二念。猛着精神。一蹋到底。千圣齐立下风。万灵咸希至化。岂不庆快生平也哉。嗟乎驴鞍桥。本非阿爷下。颔水泡沫。岂是轮王顶髻。参须真参。悟要实悟。至发明后。更能操守保护。乃为道器。

　　示张黄甫徐仰斋二居士

　　山河大地。明暗色空。日月星辰。森罗万象。迷者认为外物。悟者消归自己。一切时中。若能无事于心。无心于事。自然物我一如。随处自在。不见僧问风穴。语默涉离微。如何通不犯。穴云。常忆江南三月里。鹧鸪啼处百华香。居士若向者里开得只眼。不但世法佛法。一念圆融。即风穴老子亦一时收下。到者里山河大地。明暗色空。日月星辰。森罗万象。向甚么处着。居士试道道看。

　　示叶素旃居士

　　常住真心。觌体全彰。拟思即错。动念即乖。十方三世。了无差别。知此者谓之大智。行此者谓之大行。示此者谓之大慈。广此者谓之大悲。百千三昧。皆由此出。奈何众生迷此。蔽慧日于欲海。埋智剑于尘封。处处贪着。头头滞碍。岂知水月镜像而无体。空华阳焰以非真。莫道凡情不可执。直饶圣号亦是假。居士但当掀翻窠臼。撒手承当。直登解脱之场。大播广长之舌。搅长河为酥酪。变大地作黄金。始不负山僧之厚望也。勉之。

　　示镇江贺夫人

　　宝剑眉间挂。摩尼掌上陈。玻璃拈起处。栗棘一时吞。会得个中意。日午打三更。一椎擉瞎摩醯眼。鼻孔依然搭上唇。参。

　　示超震禅人

　　云收雨过。气肃天高。须弥盍北斗。日月杖头挑。不是摘芦江上客。千山万水路迢迢。踢翻福建飞鸢岭。蹋断天台滑石桥。有意气时添意气。不逍遥处也逍遥。

　　示张超霞道人

　　莺老华残春已去。风清竹翠夏还来。一轮宝鉴当空照。万里长空绝点埃。正与么时打失香严鼻孔。刺瞎灵云眼睛。且道眉毛还有罪过也无。几度黑风翻大海。未曾闻着钓舟倾。

　　示王士英夫人

　　忙闲静闹之中。密密提撕本参。不可丝豪间断。日久时至。工夫自然成片。蓦头打破疑团。便见世尊拈华。迦叶微笑是甚么宛脱丘。然虽如是。且道千七百则毕竟明得甚么边事。千峰势到岳边止。万派声归海上消。

　　示湛水道人

　　初参人祗贵死尽偷心。参个话头。如铜墙铁壁。要钻钻不透相似。日用中如猫捕鼠。如鸡抱卵工夫。自行逼拶一拶。拶到结角罗纹处忽得　地一声。方与此事相应。若初参人便有许多哆哆喃喃底说话。于自己分中有何所益。徒障悟门。为害不少。如来偈本有光明云云。且问你底光明在甚么处。那个是你大厅堂。莫道道不得。直饶道得一句。正是头上安头。不见僧问赵州。狗子有佛性也无。州云。无。你看者无字上。着得你底光明么。着得你底大厅堂么。何不朝朝暮暮。如透铜墙铁壁去。如猫捕鼠去。如鸡抱卵去。一朝山门前佛殿后。撞破露柱也不知。

　　示沈夫人

　　横按莫邪。山河大地风飒飒。单提正令。魔军外道绝行踪。冲开万里青霄。椎碎银山铁壁。处处尽彰华藏界。头头独露法王身。无边福智庄严。万亿神通显现。于此荐得。不假外求。原是本有。其或未然。更为你葛藤一上。不见舍利弗入城。见月上女出城。舍利弗问云。大姊何处去。女云。如舍利弗与么去。舍利弗云。我方入城。汝方出城。何得言如我与么去。女云。诸佛弟子皆依大涅槃而住。是否。舍利弗云。是。女云。诸佛弟子既依大涅槃而住。而我亦如舍利弗与么去。于斯明得。埋没己灵。于斯不明。辜负先圣。且道毕竟如何。云在岭头闲不彻。水流涧底大忙生。

　　示明心明性二道者

　　昔日维摩室有散花天女机辨纵横。得大无碍。舍利弗问。何不转却女身。天女云。我从十二年来求女人相了不可得。当何所转。须臾间天女忽变作舍利弗。以舍利弗变作天女。却问舍利弗。何不转却女身。舍利弗云。我今不知此身当何所转。须臾天女运大神力。彼此转变还复如故。为是神通妙用。为是法尔如然。于此若明。回天关转地轴。促无量劫为一日。延一日作无量劫。男子身中从定入。女子身中从定出。女子身中从定入。男子身中从定出。非同非异。无自无他。其或未然。一把柳丝收不得。和烟搭上玉阑干。咄。

　　示超禅超圣

　　举七贤女玩赏春。一女云。我与姊同游尸陀林。诸姊云。尸陀林皆是死尸臭秽。有何可观。一女云。汝但同游中间。自有奇特。到彼见诸死尸。一女云。尸在这里。人在甚么处。一女云。作么作么。诸姊谛观。悉皆悟道。感天帝释散花供养。女曰。空中散华者何人。答云。某天帝释。见诸姊悟道。特来散华供养。凡诸姊所需。我皆供给。姊曰。我家四事七珍。悉皆具足。唯爱三般物。一要无根树子一株。二要无阴阳地一片。三要叫不响山谷一所。帝释云。一切珍宝。我皆有之。此三般物。而我实无。女唤云。帝释。帝释应诺。女云。汝道无是甚么。帝释遂隐去。师云。水底木人吹铁笛。云边石女织金梭。三般物是祖翁物。何必忙忙贱卖他。虽然如是。且道毕竟归于何处。一月影临千涧水。片云风度万重山。

　　示归望之居士

　　望之即见。觅之无形。拟进无路。欲退无门。搓不成团。劈破浑囵。咦。为甚如此。色色原非色。声声不是声。五蕴山头晓。四大总皆真。自是不归归便得。五湖四海任横行。咄。更须透过者重关始得。

　　行实

　　师住朝阳普度庵。王试玉王士英居士同本庵大众等礼恳师说行实。师固辞。请之再四。乃就方丈据座云。灵龟无卦兆。空壳不劳钻。丹凤萦金网。趋霄恐不及。况我无状。不知修道而无可修。成佛而无可成。不妨依实供通。要亦不堪取则。诸仁者。某系湖广衡州府人。族姓刘。父讳善长。母宋氏。一夕父梦老僧索住处。许之。母遂有脤。怀十有二月。既而胎鸣者三。于万历丙午年八月十八日夜出生。时有白光烛室。灯月如蔽。众皆谓奇。幼不喜茹荤。哺一荤即吐。稍长好看儒书佛经。厌处尘繁。痛念生死。恳父舍身出家。父不允。后许宇陈氏。不数年。陈君游宦没。即造庵修像。作福田边事。朝夕静坐。喜看戒律。决志出家。逐日访问知识。忽一日访海天老师。见案上有山茨和尚刻行南岳禅灯录读之。透不过古德宗旨。问云。山茨和尚潜隐何处。天云。结庐烟霞峰。即往见之。尚问。汝在家作何功德。某云。念佛。尚云。念佛又争得。某礼拜云。特求和尚开示。尚云。汝参一口气不来向何处安身立命。某领之。从此发起疑情。一日尚以禅关策进。命某看。开卷见鹅湖大师示众云。莫祗忘形与死心。此个难医病最深。直须提起吹毛利。要剖西来第一义。便问。如何是西来第一义。尚打一棒云。向者里会取。某即归家闭关。或行或坐。七昼夜目不交睫。一日见古录上有百年三万六千日。返覆元来是者汉之语。便知诸根行业。皆幻化不实。日用寻常。了无他事。作偈云。有物不生不灭。无形非圣非凡。昼夜相随去住。胡为冷坐寒岩。作书并偈呈似和尚。尚回示云。偈语虽佳。不离记忆揣摸。非亲证亲悟之言。明眼人见之不值一笑。某开览不觉寒毛卓竖。冷汗浃背。行坐参究四十九昼夜不倦。忽然呆去三四时。不见有身心(器界)。偶闻雷。迅如在网罗中跳出相似。当下不疑银山铁壁。一时粉碎。作偈云。八万门头一个关。一关本是绝遮阑。蓦遭霹雳顶门开。堂上家亲竟日闲。呈和尚。尚颔之。一日荆紫峰无学大师至。某开关礼接。设斋次。学问。汝二六时中做甚么工夫。某云。日间一食。夜来一觉。学云。知汝不空过。某云。多谢和尚证明。后上峰见南岳山茨和尚。芡问云。闻汝请学兄。是否。某云。是。尚云。他向你道甚么。某举前话。尚云。汝祗解问人。不解自己分中事。某云。自己祗如此。尚云。如何是你自己。某便喝。尚云。喝后如何。某礼退。次日又入室。尚与天童源流。某接得问云。一代传一代。传个甚么。尚云。汝忘却那。某云。也须问过。尚良久。某云。达磨西来。直指人心。见性成佛。后分二派五宗。各立门户。各有旨趣。五宗二派且不问。如何是德山棒。尚云。你那里见德山来。某顾拄扙。师便打。示偈云。觌面为提持。全施杀活机。棒头彰正眼。痛处好思惟。时年三十四岁。和尚与祝发受具。分付住静。杜绝俗眷往来。一日问。世尊未离兜率。已降王宫。未出母胎。度人已毕。此意如何。尚云。家家门前火把子。某呈颂云。来中去兮去中还。玉树横枝四海间。黑漆钵盂添个柄。拈来击碎祖师关。尚阅之默然。又问。薰风自南来。殿阁生微凉。此意如何。尚云。拦腮与汝掌。某亦呈颂云。薰风南来有何极。殿阁微凉祗自知。晴蝶逐香翻上下。辰鸡阅日唱东西。从今觑破真消息。万象森罗展笑眉。尚征云。如何是汝自知处。某云。空悬一片月。烁破万重山。尚云。山既破。汝即今脚跟立在甚么处。某云。翻身一掷腾霄汉。管教鼻孔自撩天。尚掷还颂稿。某便出。从兹和尚住山与南元寺垂示法语二十则。尚去后某觉离师太早。亦欲出山。适和尚示寂南元。复请灵骨入山。并追写道仪。建塔毕。乃于庚寅年六月初八日礼辞和尚骨塔。下衡山至武昌。遭寓处失火。和尚手泽俱焚。行李皆烬。汉口道俗请住菩提庵。次年三月始到金陵。四月底镇江鹤林寺见牧云和尚。尚问云。汝来作甚么。某云。特来亲觐和尚。牧云。见我那。某云。昔日闻风。今朝觌面。牧云。觌面后如何。某云。眉毛在眼上。牧云。除了者里又作么生。某一喝。牧云。那里学者虚头来。某云。瞒和尚不得。牧云。我有三十棒。恕汝远来。某礼拜出。到夹山见箬庵和尚。尚问。莫是拜南岳和尚底季总么。某云。是。箬云。抛家乱走作么。某云。辉腾今古。烁破乾坤。箬云。正是抛家乱走。某云。腾身独立太虚外。鼻孔从教塔上唇。箬云。我有三十棒。未到你在。某拂袖便出。箬至庆山杭州。某皆随侍。朝夕参请。越三月余。辞上龙池见本师和尚。扫幻老师翁塔。圆戒尚问。你是湖广那一府。某以手打圆相呈起。尚云。还别有伎俩么。某喝。尚云。再喝喝看。某云。争奈舌头在某甲口里。尚云。舌头虽在口。争奈道不出。某云。未问已前道过了也。尚云。曾亲近甚么人来。某云。南岳茨和尚。尚云。他即今在甚么处。某云。一轮皎洁孤峰顶。烁破龙池彻底清。尚打云。闲言语。某云。轻轻曳杖龙池过。惹得倾湫倒岳来。尚复打。某云。也是醉后添杯。尚云。唤作棒即错。某礼退。一日入方丈。尚问。昔日岩头道。大小德山未会末后句。如何是末后句。某云。和尚万福。尚云。此是最初句。某云。听师分别。一日入方丈。尚云。除却言诠道一句看。某鸣指一下。尚云。还有么。某云。大无厌生。便出。一日请和尚设戒上堂。某出问。猛虎入山逢獬豸。蛟龙出水避蜈蚣。手提三尺龙泉剑。谁敢当头触万峰。当头一句即不问。万峰独露是如何。尚云。试借剑看。某云。半空伸出拿云手。夺得丽龙领下珠。尚云。空开大口。某以手呈珠势云。请师高着眼。尚云。背后底又作么生。某一喝。尚云。乱喝。某云。大似日下孤灯。便归众。次日辞尚。欲归南岳。尚云。下路人学道甚难。回山之念且止。老僧完你底事。可在下路度众。遂付某源流拂子。某力辞欲归。尚云。江南住住好适兴化。一师请住普度庵。即命往焉。此上一番络索。山僧不着。便被诸人带累了也。且道诸人还知鼻孔落在山僧手里也无。良久拈拄杖卓一卓云。若无举鼎拔山力。千里乌骓不易骑。众欢喜。作礼而退。

　　季总彻禅师语录卷二(终)
嘉兴大藏经　季总彻禅师语录


　　季总彻禅师语录卷第三

　　侍者超祥记录

　　拈古

　　举世尊初生。一手指天。一手指地。周行七步。目顾四方云。天上天下。唯我独尊。后云门云。我当时若见。一棒打杀与狗子吃却。贵图天下太平。

　　拈云。释迦老子无风起浪。将谓有多少奇特。冷地看来。也是头上安头。云门正令虽行。未免贼过后张弓。二老鼻孔俱被慧灯穿却了也。还有为古人雪屈者么。出来与慧灯拄杖子相见。

　　举世尊在灵山会上拈华顾众。百万人天皆悉罔措。唯迦叶尊者破颜微笑。世尊云。吾以正法眼藏。涅槃妙心。实相无相。微妙法门。不立文字。教外别传。付嘱摩诃迦叶。

　　拈云。世尊可谓挽千钧之弩箭不虚发。迦叶亦似水无筋骨。能载万乘之舟。然虽如是。也是将错就错。

　　赵州路逢一婆子问云。甚么处去。婆云。偷赵州笋去。州云。忽遇赵州又作么生。婆与一掌。州休去。

　　拈云。赵州老汉三十年觅马骑。却被驴子扑。虽然暗里抽横骨。明中坐舌头。也须是者老汉始得。

　　浮杯和尚因凌行婆问。尽力道不得句分付阿谁。杯云。浮杯无剩语。婆云。未到浮杯。不妨疑着。杯云。别有长处。不妨拈出。婆敛手哭云。苍天中更添冤苦。杯无语。婆云。语不知偏正。理不知倒邪。为人即祸生。后僧举似南泉。泉云。苦哉浮杯。被者老婆推折一上。婆闻。笑云。王老师犹少机关在。时有澄一禅客问婆。王老师为甚少机关。婆哭云。可悲可痛。澄一举似赵州。州云。我若见者臭老婆问。教口哑。澄一云。未审和尚争生问他。州便打。澄一云。因甚却打某甲。州云。是你者伎死汉。不打更待何时。婆闻云。赵州合吃婆手中棒。州闻哭云。苍天苍天。婆闻云。赵州眼光烁破四天下。州闻。令僧问。如何是赵州眼。婆竖起拳。僧回举似。州寄偈云。当机觌面提。觌面当机疾。寄语凌行婆。哭声何得失。婆复偈云。哭声师已晓。已晓复谁知。当时摩竭国。几丧目前机。

　　拈云。一个狗走抖擞口。一个猴愁搂搜头。一个瞎驴趁大队。一个漆桶夜生光。当时慧灯若见。好与一坑埋却。贵图天下太平。忽有个旁不甘底出来道。慧灯具甚眼。乃能如是。但敛手云。苍天苍天。

　　大随庵侧有一龟。僧问。一切众生皆皮裹骨。者个众生因甚骨裹皮。师拈草履覆龟背上。僧无语。

　　拈云。大随和尚拈草履。不是好心。蹋杀者僧三生六十劫翻身不得。若是慧灯待问。振威一喝。管教他皮肤脱落。

　　灵云因见桃华悟道。作偈云。三年来寻剑客。几回落叶又抽枝。自从一见桃华后。直至如今更不疑。玄沙闻云。谛当甚谛当。敢保老兄未彻在。

　　拈云。灵云平地吃蹎。玄沙痛处下针。二俱未了。山僧恁么道。也是龟毛长三尺。

　　玄机女道者常静于大日山中。一日忽念曰。自性如如。本无去住。厌喧取静。岂为达耶。乃往参雪峰。峰问。从甚处来。机云。大日山。峰云。日出也未。机云。若出镕却雪峰。峰云。汝名甚么。机云。玄机。峰云。日织多少。机云。寸丝不挂。便礼拜。才行三五步。峰召云。袈裟角拖地也。机回首。峰云。大好寸丝不挂。

　　拈云。慧灯有六十棒。二十棒打玄机。不合龙头蛇尾。二十棒打雪峰。不合敶后兴兵。二十棒慧灯自吃。初不干及大众。且道意作么生。具眼者缁素看。

　　雪峰问僧。近离甚处。僧云。覆船。峰云。生死海未度。因甚便覆却船。僧无语。回举似覆船。船云。何不道渠无生死。僧再至雪峰举此语。峰云。此不是你语。僧云。是覆船恁么道。峰云。我有二十棒寄与覆船。二十棒老僧自吃。不干阇黎事。

　　拈云。杨意不逢。抚凌云而自惜。钟期既遇。奏流水以何惭。雪峰覆船可谓心眼相关矣。虽然医得眼前疮。剜去心头肉。争奈被者懵懂汉一时勘破。且那里是他勘破二老处。

　　莫将尚书谒南堂净禅师咨决心要。堂使其向好处提撕。适如厕。闻秽气。急以手掩鼻。遂有省。即说偈曰。从来姿韵爱风流。几笑时人向外求。万别千差无觅处。得来原在鼻尖头。南堂答曰。一法才通法法周。纵横妙用更何求。青蛇出匣魔军伏。碧眼胡僧笑点头。

　　拈云。莫将尚书向厕坑上得些臭气。便夸大口。玷辱宣尼大师不少。南堂老汉好与三十拄杖。何故不合教坏人家男女。

　　僧问云门。如何是佛。门云。乾矢橛。

　　拈云。人归大国方知贵。水到潇湘分外清。韶阳老子正所谓见说吴音都变尽。语言浑似广南蛮也。然虽如是。也是灵龟曳尾。

　　东印土国王请般若多罗尊者斋次。众皆转经。尊者宴坐。王问曰。师何不转经。者曰。贫道出息不涉众缘。入息不居阴界。常转如是经百千万亿卷。王信入作礼。

　　拈云。国王请斋不是好心。尊者虽善说法要。叵耐国王出出入入。忙不能已。慧灯却不然。他若问何不转经。但鸣指一下云。三藏十二部皆从者里演出。若人承虚接响。自有国王证明。

　　王常侍问僧。一切众生皆有佛性。是否。僧云。是。侍指画上狗子云。者个还有佛性也无。僧无语。侍自代云。看咬着你。

　　拈云。惜何夫子之说君子也。驷不及舌。何以故。不知者僧却具陷虎之机。令者汉钻入畜生队里吠桩逐块。然虽如是。山僧也是为他闲事长无明。

　　颂古

　　世尊一日升座。文殊白椎云。谛观法王法。法王法如是。世尊便下座。

　　未升座前已漏泄。何须开口重宣说。铜头铁额万千人。尽向文殊椎下折。

　　达磨大师见梁武帝。帝问。如何是圣谛第一义。磨云。廓然无圣。帝云。对朕者谁。磨云。不识。帝不契。

　　一只折头箭。直射九重殿。廓然如霹雳。不识同闪电。觌面被活埋。至今无人见。

　　文殊师利至诸佛集处见一女子近于佛座而入三昧。白佛云。何此女得近佛坐。而我不得。世尊云。汝但觉此女。令从三昧起。汝自问之。文殊绕女子三匝。鸣指一下。托至梵天。尽其神力而不能出。世尊云。下方过四十二亿恒河沙国土有罔明菩萨能出此定。须臾罔明从地涌出伫世尊前。世尊敕出女定。罔明于女子前鸣指一下。女子于是从定而出。

　　梦中春色梦中回。月里娑罗月里垂。堪笑罔明与文殊。无端失却两茎眉。

　　法眼因二僧来参。眼以手指帘。二僧同去卷。眼云。一得一失。

　　指出须弥不是山。寒云深锁两重关。他家自有通霄路。不在层峦叠翠间。

　　云门因僧问。如何是诸佛出身处。门云。东山水上行。

　　耳朵两片皮。舌头一脔肉。五五二十五。六六三十六。

　　云门因僧问。如何是佛法大意。门云。面南看北斗。

　　面南看北斗。拈得鼻孔失却口。丈二舌头着地拖。波斯倒拔昆仑走。

　　云门因僧问。不是目前机。亦非目前事时如何。门云。倒一说。

　　倒一说。脑门拔出三斤铁。蟭螟眼里放风筝。无色界天笑落舌。别别往往清风吹白月。

　　玄沙指地上白点问僧云。见么。僧云。见。沙如是三问。僧如是三答。沙云。你也见。我也见。因甚么道不会。

　　你也见。我也见。大似眉间倒挂剑。血溅梵天祗如然。大冶精金色不变。

　　赵州因僧问。学人乍入丛林。乞师指示。州云。吃粥了也未。僧云。吃粥了。州云。洗钵盂去。其僧有省。

　　吃粥了。洗钵去。等闲撞折须弥柱。咄哉祸事不须言。冤入骨髓无雪处。

　　曹山问强上座。佛真法身。犹如虚空。应物现形。如水中月。作么生是应的道理。强云。如驴觑井。山云。道则大煞。道祗道得八成。强云。和尚又如何。山云。如井觑驴。

　　驴觑井。井觑驴。金毛狮子骑文殊。舌头无骨峭崚峋。两个鸳鸯一画图。

　　南泉示众云。马大师说即心即佛。王老师不恁么道。不是心。不是佛。不是物。恁么道还有过么。赵州礼拜而去。

　　出乎类。拔乎萃。端底泥团是土块。平地无端欺赚人。贼子尤能藏父讳。

　　德山凡见僧入门便棒。

　　入门便棒。无风起浪。那个男儿不丈夫。何劳特地妆模样。

　　波斯匿王问佛。圣义谛中还有世俗谛否。若言其无。智不应一。若言其有。智不应二。不二之义。其义云何。世尊云。大王汝于过去龙光佛时曾问此义。我今无说。汝亦无闻。无说无闻。是名一义二义。

　　圣谛俗谛一二义。分明直说君休记。春来春去华开落。揭谛揭谛僧揭谛。

　　三圣云。我逢人则出。出则不为人。兴化云。我逢人则不出。出则便为人。

　　驴唇轻。马嘴重。两个哑子同说梦。与人方便惹人嫌。徒把指头靴里弄。

　　马祖因僧问。如何是佛。祖云。即心即佛。

　　太煞分明说似君。缘何尚自暗沉吟。折旋俯仰凭谁力。认着犹为影弄人。

　　古德垂语云。钟楼上念赞。床脚下种菜时如何。僧云。猛虎当头踞。

　　剑林刀树眼中栽。铁壁银山蓦面来。遍界迥无回避处。老胡种族一时埋。

　　石头云。恁么也不得。不恁么也不得。恁么不恁么总不得。

　　开得唇皮意莫窥。革囊偏自露针锥。横穿一串金刚子。散作禾山打鼓椎。

　　赵州因僧问。狗子还有佛性也无。州云。无。

　　太阿气接斗牛光。凡圣从来难近傍。未道已前筋骨露。那堪开口犯锋芒。

　　投子因赵州问。大死底人却活时如何。子云。不许夜行。投明须到。

　　石虎蹋翻衡岳去。泥牛吸尽洞庭湖。全死全活休拟议。明暗多来在半途。

　　归宗因僧问。如何是佛。宗云。我向汝道。汝还信么。僧云。和尚重言。安敢不信。宗云。即汝便是。僧云。如何保任。宗云。一翳在眼。空华乱坠。

　　面门劈破露筋骨。突出圆光孤卓卓。不得春风华不开。华开又避风吹落。

　　鲁祖面壁。

　　一掬冰池冷彻骨。皮肤冻裂命难续。寒风凛凛更堪悲。几个于中能下足。

　　南岳让禅师因马大师阐化江西。师问众云。道一为众说法否。众云。已为众说法。师云。总未见持个消息来。众无对。因遣一僧云。待伊上堂时但问作么生。伊道底言语记将来。僧至。一如师旨。回谓师云。马师云。自从胡乱后。三十年不曾少盐酱吃。师然之。

　　彻底掀翻透顶过。拈来当甚苦胡卢。直饶高蹋毗卢顶。犹是他家田库奴。

　　龙牙参翠微久之。一日问云。自到法席。不蒙示诲。意在于何。微云。嫌甚么。又问洞山。山云。争怪得老僧。法眼别云。祖师来也。

　　嫌甚么。可怜生。无限平人被陆沉。心不负人争怪得。祖师来也太惺惺。电光影里亲荐得。荐得分明也隔津。

　　雪峰因三圣问。透网金鳞以何为食。峰云。待汝出网来即向汝道。圣云。一千五百人善知识。话头也不识。峰云。老僧住持事繁。

　　禹门三汲起风雷。戴角金鳞被网围。蓦地翻身腾碧汉。遭他点额下渔矶。

　　乾峰上堂云。举一不得。举二放过。一着落在第二。云门出众云。昨日有人从天台来。却往径山去。峰云。典座来日不得普请。便下座。

　　举一分明落二头。天台人往径山游。赤须胡遇赤须赤。脑后长钉暗里抽。

　　云门因僧问。不起一念。还有过也无。门云。须弥山。

　　火里生。火里死。慎终几个能如始。担个须弥绕大千。虚空撞落当门齿。

　　云门云。闻声悟道。见色明心。遂举起手云。观世音菩萨将钱买糊饼。放下手云。元来祗是馒头。

　　闻声悟道。见色明心。灵云见桃华。香严击竹林。髑髅识尽喜无立。胡饼馒头金博金。

　　云门因僧问。如何是一代时教。门云。对一说。

　　对一说。口衔铁。带角披毛无间歇。嘉州大象吃一鞭。陕府铁牛痛不彻。别别。跛龟蹋破苍龙穴。

　　云门每顾见僧即云。鉴。僧欲酬之。则云。咦。

　　头上没踪迹。脚下绝消息。拟议待如何。遭他顾鉴咦。韶阳老。起复倒。拄杖拏云穿碧汉。大虫戴角入荒草。

　　瑞岩每自唤主人公。复应诺。乃云。惺惺着他。后莫受人瞒。

　　惯弄精魂是祸胎。不知误却几人来。无端平地开深阱。多少风流被活埋。

　　智门因僧问。莲华未出水时如何。门云。莲华出水后如何。门云。荷叶。

　　出水何如未出时。莲华荷叶两依依。灵根不在鸟啼处。马践残红满路飞。

　　首山因僧问。如何是佛。山云。新妇骑驴阿家牵。

　　亲切为君急处提。回头何得尚迟疑。承当直下无余事。常忆当初满脚泥。

　　七贤女游尸陀林因缘。

　　大而无外。细而无内。以此索帝释。铲地应难会。妙用甚天然。灵机真拔萃。虽拔萃。国有宪章。三千条罪。

　　吾道一以贯之。

　　日红月白。东出西没。行无义路。坐断语默。板齿生毛。高山停舶。祗者一贯。两个五百。

　　摩竭掩室。

　　瞿昙无故夜抛砖。拶着能令心胆酸。骨董价高因有自。髑髅干尽待何年。木人寒向火边立。石女昏来镜里眠。坐断两头君可验。中间一点见还偏。

　　毗邪杜口。

　　脚头一路难回互。脱却皮肤体自坚。东瓮饮干西瓮酒。张公醉倒李公轩。驴蹄不似马蹄曲。牛角还同兔角尖。不二门中消息子。括囊早已落言诠。

　　德山托钵。

　　无牙狮子谩调儿。返踯颦呻尽力施。末后句。少狐疑。会得游行更让谁。万古长空风月在。三年从说是归期。

　　东坡居士问琴操西湖境因缘。

　　满园春色画眉喧。啼破浮云宇宙宽。金勒马嘶芳草地。玉楼人醉杏华天。

　　云门因僧问。如何是端坐念实相。门云。河里失钱河里漉。

　　河里失钱河里漉。重阳遍地开金菊。桑田变海古今然。万里江山一点墨。

　　药山夜参不点灯。垂语云。我有一句子。待特牛生儿。即向汝道。有僧出云。特牛生儿也祗是和尚不道。山云。侍者把火来。其僧抽身入众。

　　特牛生儿暗自夸。棱层头角口吒吒。分明点出不能会。句里追寻事转赊。

　　云门因僧问。如何是法身。门云。六不收。圆悟勤云。一不立。

　　驴事三。马事七。露柱穿却灯笼鼻。丰干骑虎出松门。林过寒岩千丈碧。

　　首山示众云。唤作竹篦则触。不唤作竹篦则背。毕竟唤作甚么。

　　背触何如放下亲。拈来弄去自伤神。直饶当下无回互。未是他家脱颖人。

　　百丈每上堂。有一老人随众听法。一日众退。惟老人不退。丈问。汝何人也。曰。吾非人也。于过去迦叶佛时。曾住此山。因学人问。大修行人还落因果也无。某甲对曰。不落因果。遂五百生堕野狐身。今请和尚代一转语。贵脱野狐身。丈云。汝问来。老人乃问。大修行人还落因果也无。丈云。不昧因果。老人于言下大悟。作礼曰。某甲已脱野狐身。住在山后。敢乞依亡僧事例。丈令维那白椎告众。食后送亡僧。众惊异。丈食后领众至山后岩下。以杖挑出一死野狐。乃依法火葬。

　　不落不昧。成团打块。或堕或脱。磊磊落落。终日相逢知是谁。嘴如畚斗头如凿。

　　云门因僧问。如何是超佛越祖之谈。门云。胡饼。

　　敲出金凤髓。击碎骊龙珠。当机觌面提。水急浪华粗。君不见蹋得故乡田地稳。南唱北调总无殊。

　　赵州因僧问。如何是祖师西来意。州云。庭前柏树子。僧云。和尚莫将境示人。州云。老僧不将境示人。僧云。如何是祖师西来意。州云。庭前柏树子。

　　庭前柏树岁寒心。两度拈来用转新。叵奈翠岩真潦倒。深耕浅种诳平人。

　　洞山因僧问。如何是佛。山云。麻三斤。

　　如何是佛麻三斤。禅流莫认定盘星。云过树头拖绿黛。雁将秋影落沙汀。

　　云门因僧请益乾峰十方婆伽梵一路涅槃门因缘门。拈起扇子云。扇子　跳上三十三天。筑着帝释鼻孔。东海鲤鱼打一棒。雨似倾盆。

　　古潭龙卧碧如苔。触着倾湫倒岳来。荡涤长安车马路。行人胡更犯疑猜。

　　源流颂

　　第一世南岳让禅师

　　诣曹溪参六祖。祖问。甚处来。师云。嵩山来。祖云。甚么物恁么来。师云。说似一物即不中。祖云。还假修证否。师云。修证则不无。染污则不得。祖云。即此不染污。诸佛之所护念。汝既如是。吾亦如是。

　　觌面无私恁么来。高超物表绝尘埃。一轮迥出难遮障。七十余峰尽豁开。

　　第二世马祖一禅师

　　在衡岳山习坐禅。让和尚知是法器。来问云。坐禅图作甚么。师云。图作佛。让乃取一砖于师庵前石上磨。师云。磨作甚么。让云。作镜。师云。磨砖岂得成镜。让云。磨砖既不成镜。坐禅岂得成佛。师云。如何即得。让云。如牛驾车。车若不行。打车即是。打牛即是。师于言下大悟。

　　烟雾重重瘴岭巅。拨开红日耀当天。车牛两是都拈却。蹴蹋从兹遍大千。

　　第三世百丈海禅师

　　参马祖。为侍者。一日侍祖行次。见一群野鸭子飞过。祖云。是甚么。师云。野鸭子。祖云。甚处去也。师云。飞过去也。祖遂扭师鼻。师负痛失声。祖云。又道飞过去也。师于言下有省。后再参。侍立次。祖以目视绳床角拂子。师云。即此用。离此用。祖云。你向后开两片皮。将何为人。师取拂子竖起。祖云。即此用。离此用。师挂拂子于旧处。祖震威一喝。师直得三日耳聋。

　　扭转鼻头谩撩天。兴云吐雾出人前。更遭一喝髑髅碎。独坐雄峰最上巅。

　　第四世黄檗运禅师

　　参马祖。值祖迁化。时百丈庐于塔傍。师乃请问祖平日得力处。丈举再参因缘。言老僧被马大师一喝。直得三日耳聋。师闻举。不觉吐舌。丈云。子已后莫承嗣马祖去么。师云。不然。今日因师举。得见马祖大机之用。然且不识马祖。若嗣马祖已后。丧我儿孙。丈云。如是如是。见与师齐。减师半德。见过于师。方堪传受。子甚有起师之见。

　　一句当阳脱牢笼。舌头吐出化霓虹。大机之用全担荷。滴水腾波起卧龙。

　　第五世临济玄禅师

　　在黄檗会中。时睦州为首座。令问话。师遂去问。如何是佛法的的大意。声未绝。檗便打。如是三度发问。三度被打。师便辞檗。檗令参大愚师。到大愚。愚问。甚处来。师云。黄檗来。愚云。黄檗有何言句。师云。某甲三度问佛法的的大意。三度被打。不知某甲有过无过。愚云。黄檗恁么老婆心切。为你得彻困。更来者里问有过无过。师于言下大悟云。元来黄檗佛法无多子。愚搊住云。者尿床鬼子适来道有过无过。如今又道佛法无多子。你见个甚么道理。速道速道。师便向大愚胁下筑三拳。愚拓开云。汝师黄檗。非干我事。师回黄檗。檗见来问云。来来去去。有甚了期。师云。秪为老婆心切。檗云。大愚饶舌。待来与伊一顿。师云。说甚待来。即今便与。遂掌檗。吟吟大笑。

　　三度龙门遭霹雳。大愚胁下报冤仇。狮王窟里真狮子。返踯还他得自由。

　　第六世兴化奖禅师

　　初参临济。充侍者。后在三圣会中充首座。常云。我在南方行脚一遭。拄杖头不曾拨着一个会佛法底。三圣闻知。问云。你具个甚么眼。便恁么道。师便喝。圣云。须是你始得。大觉闻云。作么生得风吹到大觉门里来。师后到大觉为院主。一日觉唤云。我闻你道向南方行脚一遭。拄杖头不曾拨着一个会佛法底。你凭个甚么道理恁么道。师便喝。觉便打。师又喝。觉又打。师来日从法堂前过。觉召云。院主。我直下疑你昨日两喝。师便喝。觉便打。师再喝。觉再打。师云。某甲于三圣师兄处学得个宾主句。总被师兄折倒了也。愿与个安乐法门。觉云。者瞎汉。来者里纳败。缺脱下衲衣痛与一顿。师于言下荐得临济先师在黄檗吃棒底道理。

　　电卷雷轰直向前。衲衣脱下始堪怜。生香一瓣重拈出。劈破三玄作两边。

　　第七世南院颙禅师

　　嗣兴化。上堂云。赤肉团上。壁立千仞。时有僧问。赤肉团上。壁立千仞。岂不是和尚语。师云。是。僧便掀倒禅床。师云。你看者瞎驴乱做。僧拟议。师便打出院。

　　凛凛吹毛赤手提。纵横杀活在临时。瞎驴从此无门觑。高建魔城也大奇。

　　第八世风穴沼禅师

　　参南院。院问。南方一棒作么商量。师云。作奇特商量。师却问。和尚此间一棒作么商量。院拈拄杖云。棒下无生忍。临机不见师。师于言下大彻玄旨。

　　刀山剑树拥前津。赤却浑身晓夜行。撞破娘生真面目。动扬古路旧时人。

　　第九世首山念禅师

　　晚居风穴会中。穴勉师担荷大法。师云。愿闻其要。穴遂上堂举世尊拈青莲华。目顾视大众。迦叶正与么时且道说个甚么。若道不说而说。又是埋没先圣。且道说个甚么。师乃拂袖而退。穴掷下拄杖归方丈。侍僧请益云。念法华为甚不袛对和尚。穴云。念法华会也。次日与真园头同上问讯。穴问云。作么生是世尊不说说。真云。鹁鸠树上啼。穴云。汝作许多痴福作么。何不体究言句。又问师。师云。动容扬古路。不堕悄然机。穴谓真云。何不看念法华下语。师自兹印可。后开法首山。

　　宝树森森郁茂林。鹁鸠不解劫前春。悬岩古路摩尼聚。动用无如妙法音。

　　第十世汾阳昭禅师

　　到首山。山升座。师出问。百丈卷席。意旨如何。山云。龙袖拂开全体现。师云。师意如何。山云。象王行处绝狐踪。师于言下大悟。遂提坐具顾大众云。万古碧潭空界月。再三捞捷始应知。礼拜归众。有僧问云。见何道理。便尔自肯。师云。正是我放身命处。

　　轻轻拂动海门州。蓦拶黄河水倒流。万古碧潭谁辨的。一轮穿破水中秋。

　　第十一世石霜圆禅师

　　参汾阳。经二年未许入室。每见必骂。一夕诉云。自至法席。不蒙指示。念岁月飘忽。己事未明。有失出家之利。语未卒。汾叱云。是恶知识。敢裨贩我怒。举杖逐之。师拟伸救。汾掩其口。师乃大悟云。是知临济。道出常情。

　　岁月飘零入眼空。怒拈白棒活如龙。分明指点无生路。道出常情一派通。

　　第十二世杨岐会禅师

　　参慈明。一日明上堂。师出问。幽鸟语喃喃。辞云入乱峰时如何。明云。我行荒草里。汝又入深村。师云。官不容针。更借一问。明便喝。师云。好喝。明又喝。师亦喝。明连喝两喝。师礼拜。明云。此事是个人方能担荷。师拂袖便行。

　　幽鸟辞云立话端。老胡门径泼天宽。自非西河金狮子。难免遭他一问瞒。

　　第十三世白云端禅师

　　参杨岐。岐问。受业为谁。师云。茶陵郁和尚。岐云。闻伊过桥遭攧有省。作偈甚奇。能记否。师颂云。我有明珠一颗。久被尘劳关锁。今朝尘净光生。照破山河万朵。岐笑而趍起。师愕然。通夕不寐。黎明咨决。适岁暮。岐云。汝昨日见打驱傩者么。云。见。岐云。汝一筹不及渠。师复骇问。岐云。渠爱人笑。汝怕人笑。师大悟。

　　一笑临风显大机。暗藏春色几人知。蓦然打破精灵窟。万紫千红总是伊。

　　第十四世五祖演禅师

　　亲浮山远。远令参白云。举僧问南泉摩尼珠话请问。云叱之。师领悟。献投机偈云。山前一片闲田地。叉手叮咛问祖翁。几度卖来还自买。为怜松竹引清风。云印可云。栗棘蓬禅属子矣。令掌磨。未几。云语师云。有数禅客从庐山来。皆有悟入处。教伊说亦说得。举因缘问伊亦明得。教伊下语亦下得。秪是未在。师疑。自计云。既悟了。说亦说得。明亦明得。如何却未在。参究累日。忽省悟从前宝惜。一时放下。遂走见云。云为手舞足蹈。师后云。吾因兹得出一身白汗。便明得下载清风。

　　一片闲田古到今。野花春草不能侵。奈何特地栽松竹。后代儿孙费讨寻。

　　第十五世圆悟勤禅师

　　为五祖侍者。一日部使诣祖问道。祖云。提刑少时曾读小艳诗否。有两句颇相近。频呼小玉元无事。秪要檀郎认得声。提刑应喏喏。师侍次问云。提刑会否。祖云。他秪认得声。师云。秪要檀郎认得声。既认得声。为甚却不是。祖云。如何是祖师西来意。庭前柏树子。聻。师忽有省。遽出。见鸡飞上栏杆。鼓翅而鸣。复自谓云。此岂不是声。遂入室。通所得。呈偈云。金鸭香销锦绣帏。笙歌丛里醉扶归。少年一段风流事。秪许佳人独自知。

　　托情比戏离华锋。独著旃檀宝树风。转向庭前春色里。锦鸡啼破太虚空。

　　第十六世虎丘隆禅师

　　谒圆悟。悟问。见见之时。见非是见。见犹离见。见不能及。遂举拳云。还见么。师云。见。悟云。头上安头。师于言下脱然契证。悟叱云。见个甚么道理。师云。竹密不妨流水过。悟深肯之。

　　奴郎别后始承家。睡虎岩前露爪牙。谁识汉朝基业固。刘章酒令至今夸。

　　第十七世应庵华禅师

　　初依圆悟。痛与提策。悟令见虎丘隆。居半载。通彻大法。顿明圆悟为人处。后开堂。法嗣虎丘。有僧传师垂示语。大慧见之。极口称叹。有偈寄云。坐断金轮第一峰。千妖百怪尽潜踪。年来又得真消息。报道杨岐正脉通。

　　赤手搂空虎穴来。幔天铁网向潮开。知音遥隔蓬莱岛。相报琅琅语似雷。

　　第十八世密庵杰禅师

　　谒应庵。庵问。如何是正法眼。师云。破沙盆。庵颔之。

　　时把纶竿钓素心。烟波历尽遇知音。扁舟归去霜天晓。红日青峰万户春。

　　第十九世破庵先禅师

　　参密庵。庵住灵隐。师分座有道者请益云。胡狲子捉不住。愿垂开示。师云。用捉他作么。如风吹水。自然成纹。时无准在旁有省。

　　湛水波纹没覆藏。普天匝地露堂堂。男儿具有超方眼。觌体相看八面刚。

　　第二十世无准范禅师

　　初谒一老宿。问坐禅之法。宿云。禅是何物。坐底是谁。师体究一日。如厕有省。次参育王佛照。照问。何处人。师云。剑州人。照云。带得剑来么。师随声便喝。照笑云。这乌头子也乱做。后至灵隐时。破庵为第一座。同游石笋庵。有道者请益胡狲子话。师在旁当下脱然。

　　蹋碎烟痕入乱峰。闭门深自写从容。一声何处猿啼月。万壑千溪晓梦中。

　　第二十一世雪岩钦禅师

　　参天目礼。令看临济三顿痛棒话。一日上蒲团忽有省。后在无准会中。每遇入室举主人公。便可打　跳。举衲僧巴鼻佛祖爪牙。更无下口处。经十年偶佛殿前行。抬眸见一株古柏。触着向来所得境界。和底一时飏下。方始见径山老人立地处。

　　带月披霜四海游。十年鹤梦不知秋。一株古柏金风战。飏下清光露两眸。

　　第二十二世高峰妙禅师

　　谒雪岩。才问讯插香。被一顿痛棒打出。后一入门便问。谁与你拖这死尸来。声未绝便打出。一日睹五祖演真赞云。百年三万六千朝。返覆元来是这汉。有省。后侍岩。岩诘云。日间浩浩地作得主么。师云。作得主。又问。睡梦中作得主么。师云。作得主。又问。正睡着时无梦无想无见无闻。主在甚么处。师无对。后因同宿道友推枕子堕地作声大悟云。元来只是旧时人。不改旧时行履处。

　　蓦然蹋破水晶宫。金色银光处处同。直向孤峰顶上宿。春雷震彻主人公。

　　第二十三世中峰本禅师

　　因观流有省。诣高峰求证。被峰打趁出。既而民间讹传官选童男女。师因问云。忽有人来问和尚讨童男女时如何。峰云。我但度竹篦子与他。师言下洞然彻法底源。

　　无端求麝染膻腥。蹋破乾坤别问津。索得童男都撇却。竹篦三尺证无生。

　　第二十四世千岩长禅师

　　见中峰。初参狗子无佛性话。因闻鹊声有省。具陈悟因。峰斥之。师愤然归。夜半忽鼠翻猫器堕地。恍然开悟。往质峰。峰问云。赵州何故云无。师云。鼠食猫饭。峰云。未在。师云。饭器破矣。峰云。破后如何。师云。筑碎方甓。峰乃微笑。嘱云。善自护持。时节若至。其理自彰。

　　幽鸟喃喃报好音。鼠翻猫器最为亲。直教枯木寒岩上。一点回光万象春。

　　第二十五世万峰蔚禅师

　　慕千岩道风。往谒。初入室。岩问。将甚么与老僧相见。师竖拳云。这里与和尚相见。岩又问。死了烧了向何处安身立命。师云。沤生沤灭水还在。风息波平月映潭。岩云。莫要请益受戒么。师即掩耳而出。明日普请斫松。师拈圆石作献珠状云。请和尚酬价。岩云。不直半文钱。师云。瞎。岩云。你也瞎。我也瞎。师云。瞎瞎。

　　岳路迢迢一色新。晴空万里净烟尘。箭锋相柱难回避。扑落婵娟彻夜明。

　　第二十六世宝藏持禅师

　　参万峰。峰付偈云。大愚肋下痛还拳。三要三玄绝正偏。临济窟中狮子子。灯灯续焰古今传。

　　山色湖光不费猜。三玄要付栋梁材。金毛窟里金狮子。一吼从教万象回。

　　第二十七世东明旵禅师

　　亲宝藏持。一日藏问云。心不是佛。智不是道。汝云何会。师向前问讯。叉手而立。藏呵云。汝在此许多时。还作这个见解。师乃愤然。至第二日蓦然彻法底源。乃呈偈云。一拳打破太虚空。百亿须弥不露踪。借问个中谁是主。扶桑涌出一轮红。

　　云龙风虎印寰中。叉手犹然隔万重。百亿须弥都扭碎。海门迸出一轮红。

　　第二十八世海舟慈禅师

　　嗣东明。(失机缘语录)。

　　历尽阎浮道路赊。谁知沧海是生涯。东明一滴曹溪水。运出慈舟济劫沙。

　　第二十九世宝峰瑄禅师

　　居金陵高峰寺。天奇参。师问。甚么处来。云。北京。师云。只在北京。别有去处。云。随方潇洒。师云。曾到四川否。云。曾到。师云。四川境界与此间境界何如。云。江山虽异。风月一般。师竖拳云。还有这个么。云。无。师云。因甚却无。云。非我境界。师云。如何是你境界。云。诸佛不能识。谁敢强安名。师云。汝岂不是着空。云。终不向鬼窟里作活计。师云。西天九十六种外道。你是第一奇。拂袖便出。

　　问着蚕丛事转赊。锦江春色古来夸。何如此地风光好。二水中分白露沙。

　　第三十世天奇瑞禅师

　　因病中看大慧瘩背因缘有省。自此有问。便行棒喝。偶闻山鹿叫唤。会得日用之中无不是语。后同祖月看应庵语录证悟。忽一日行途中不觉身心廓落。从前所悟所证。一场懡　。自懊云。将谓有多少奇特。后到金陵见宝峰。峰为印可。说偈云。济山棒喝如轻触。杀活从教手眼亲。圣解凡情俱坐断。昙华犹放一枝新。

　　脚跟蹋遍水云畸。万户千门一月辉。更向宝峰春色里。昙华香处显全机。

　　第三十一世无闻聪禅师

　　参天奇。奇问。在世忘世时。如何师云了物非物奇云在念忘念时如何师云于心无心奇云心物俱忘时如何师云华山高突太行峨。

　　华山高突太行峨此个难忘事转多者里不堪言句会一轮秋月映江波。

　　第三十二世笑岩宝禅师

　　参无闻问云十圣三贤已全圣智如何道不明斯旨闻厉声云十圣三贤尔已知如何是斯旨速道师下语不契一日提篮水边洗菜忽一茎菜叶堕水逐水圆转捉不着师忽有省喜跃携篮归入见闻闻问是甚么师云一篮菜闻云何不别道一句师云请和尚别问来后再参与闻围炉次闻乃问人人有个本来父母子之父母今在何处师云一火焚之闻云恁么则子无父母耶师云有则有佛眼觑不见闻云子还见么师云某亦不见闻云为甚么不见师云若见则非真父母呈偈云本来真父母历劫不曾离起坐承他力寒温亦共知相逢不相见相见不相识为问今何在分明呈似师闻云只此一偈堪绍吾宗遂印可。

　　一茎漂出顺溪流八臂修罗无计留归去堂前亲举似高提篮子足机筹。

　　第三十三世幻有传禅师

　　因闻灯华爆有省便游方参笑岩求证岩云汝把从前所悟底得力工夫一一说来我为汝印证师具实语中间蓦趯出只履云向这里道取一句看遂把师话一时打断师通夕不寐明晨立檐下岩出方丈见之乃唤师师回顾岩翘一足作修罗障日月势师自兹脱然。

　　修罗日月掌中擎照破灯花劫外春休问华山谁劈破摸棱金掌万年新。

　　第三十四世天童悟禅师

　　因阅坛经发心参究一日负薪过山弯见堆柴有省遂弃妻孥从幻有传和尚脱白执爨负舂身任众务久不惮劳后纳僧服矢明此事偶城归过铜棺山顶豁然大悟觉情与无情焕然等现觅纤毫过患了不可得时传和尚入燕都师往省觐传见便问老僧离你三载还有新会处也无师云有传云何不呈似老僧师云一人有庆万民乐业传云你又作么生师云某甲特特来省觐和尚传云念汝远来放汝三十棒师珍重出后因南还复归省传问你到诸方曾见甚么人师以脚打地以手拍膝传云你许多时一点气息也无师云和尚疑则别参传乃挝鼓集众付师衣拂以为可倚以支临济。

　　彻底掀翻世路窠千艰万累自摩娑自从蹋破铜棺顶跃出圆明照劫波。

　　第三十五世龙池微禅师

　　嘉禾张氏子性淳朴幼负出尘志十九入兴善寺剃染知有生死大事日夕不去心每遇耆硕即求开导有授以禅关策进师捧之如获至宝因见赵州无字话怀疑数年不倦偶读楞严经至诸可还者自然非汝不汝还者非汝而谁有省入云门参湛然禅师问无梦无想主人公话不契心思迷闷一日禅师上堂云且道一切放下阿那个是你主人公竖起拂子云举头天外看谁是个般人师闻如在黑暗中跳出复念古人十死九生几番彻悟方得大休大歇我何人敢尔罢参耶即上金粟参密云和尚茶次密问者位师僧那里师便喝密云老僧过在甚么处师云再犯不容密云犯后如何师拟答密即打云该是我打你师直得通身汗下伎俩都尽不能加答因入城闻人家打小厕云看你藏在那里去师不觉通身踊跃占偈云没处藏没处藏全身独露在街坊堪笑华亭摆渡汉葛藤打得太郎当遂入山亦不言所得久之密上堂有僧问佛法大意密云近前来僧近前密云老僧从来不眼花师于言下顿释从前宝惜亲见佛祖及一切众生立地处自此师资低昂当机不让后密住天童师复入山司侍寮密一日问熏风自南来殿阁生微凉你作么生会师云严霜初降彻骨皆寒密云天地县隔师拂袖出呈偈云熏风自南来殿阁生微凉遍体寒毛竖将身纳被藏鼻息鼾鼾一觉醒从来越国是南方密颔之因辞出山密即付以衣拂师后开发吴之荆溪龙池山有语录十卷行世。

　　金锁重重启固关六宫齐奏凯歌还禹门坐断三千顷平地波腾万仞山。

　　三卷(终)
嘉兴大藏经　季总彻禅师语录


　　季总彻禅师语录卷第四

　　侍者超远记录

　　诗偈

　　五言八句

　　南岳山居杂咏

涧底风来肃情空物物幽不闻车马闹远却世尘忧叶落知秋老林疏露瀑流忘机鸥与鹭相狎若相投

　　　　其二

门倩闲云护清幽丈室临野猿探果热巢鸟入林深撇却浮名网超然乐道心空空四句外得意芥投针

　　　　其三

静看秋光好枫红满耳声松涛联鹤唳谷响答蝉鸣游客衣冠古憨僧风度清举头空际望楚泽有余英

　　　　其四

日出通身暖风来大地凉人心多障碍圣道独挥扬白玉生成白黄金不炼黄古今无改变在在露真常

　　　　其五

坐对西窗下碧峰苍翠排白云峰顶去清风竹坞回山阁余清梦溪松覆碧苔荒林无异味果热鸟衔来

　　　　其六

拶到忘人处人忘法亦空两忘俱寂灭万有绝罗笼正入真三昧如斯号大雄含灵虽异象定慧理玄同

　　　　其七

乱石千峰里危庐倚碧岑黄莺鸣翠柳白鹭点芳林曲径穿云细荆扉落叶深几番移住处山色亦沉吟

　　　　其八

世路风尘老归休咬菜羹俭勤贫亦足戒[賏/心]祸终轻学自不欺始智依无事清书绅及铭座黾勉尽余生

　　　　其九

幽鸟缗蛮处烟华映岳容树深偏见鹿寺远不闻钟竹劲分青霭泉飞挂碧峰无人知此况独对万年松

　　　　其十

拭目疏林望风烟节候殊秋声千叶坠远影一巢孤不避秋霜雁惊飞夜月鸟庭前来又去几度遣荣枯

　　　　其十一

高隐平生志今来住此山幻尘都觑破浮世漫相关石乳随时汲藤花任意攀乾坤空浩大谁识此中间

　　　　其十二

林壑晴云锁亭亭几树梅汲泉吟咏去采药带香回叶上寒山偈云中般若台杖藜随所至石几布苍苔

　　　　其十三

古刹清虚境停机问老翁山高月渐小源远脉微通虎啸千峰肃龙吟万壑雄丹青为伫望绘入画图中

　　　　其十四

古树蟠奇石清溪绕碧苔饭余山鸟静云破钵龙回壁老形如画人间冷似灰三生如半日何处得愁来

　　　　其十五

红叶都零落山泉觉有声应知秋月朗不及夜灯明竹影埽阶静花间映坞清松间拈野句长啸万峰鸣

　　　　其十六

岩老山房瘦闲僧许暂栖云深天坠地影淡日沉西劳我乌藤杖看人白壁题悠悠清兴永说偈对潺溪

　　　　其十七

疏狂难入世甘老白云巅实际原无地清虚赖有天栖心空劫外拭目古崖前兰若傍溪结随时了幻缘

　　　　其十八

藤华飞石径流水绕东津久与世人隔时来野鹿亲萦萦深壑路杳杳大江滨啸傲忘情处风和树又春

　　　　其十九

苔砌溪边路茆檐覆百花年来何甲子节至几春华策杖临高石倾瓶步浅沙猿声归洞晚和月弄烟霞

　　　　其二十

窗碧映清辉开门纳翠微离霞孤鹤回绕石乱云飞矮榻苔为席疏帘叶作衣斜阳西去远倦鸟自知归

　　　　其二十一

独向山居老松门露两乂书经集贝叶挂锡落藤华种竹开青径穿林摘紫茶相逢尘外客秋信寄谁家

　　　　其二十二

瀑响决长河藤芽挂绿萝推云出岫杳埽径落华多檐柳拖金线溪藤乱碧波晴明天气暖冻解没前坡

　　　　其二十三

叶落满山黄茫茫匝地霜搜林番涧柳穿隙入山房池冻梅花吐空清雁字狂野烧增烈焰风送晚烟香

　　　　其二十四

秋至梧先老凉生雁早归蛩声依户切水潦出途稀明月舒光皎孤云抱雨飞夜来风过树红叶满荆扉

　　　　其二十五

桂轮偏照野岚气满幽林爱见澄清景恒持虚白心苔平趺坐稳风劲入林深老衲来相问焚香一鼓琴

　　留别

萍水应无定翻成万里思黄花秋雨暮白雁楚江迟卓锡千山梦穷心浩劫诗偶然弹此曲何意使人知

　　孟秋送行

塞雁多南度翩翩远送君此时看别路何处共斜昏调拂关山月思浮海国云尺书如不吝千里寄殷勤

　　　　其二

红树霜桥别青萝水寺期去来唯仗锡得失但称诗细雨迷松径孤烟结柳丝好随梧叶信莫负落花时

　　　　其三

国乱犹飞锡天边何处留朝云排小阁夕雨上孤洲白业皈常住青灯说浪游孤帆欸乃里旦暮定中流

　　仲秋留别

烟水无停枻年来如自然林花邀副墨池草倩书玄有句非平仄无心任折旋吾今非孟浪作息信前缘

　　　　其二

自分非高遁行踪任卷舒无心栖虎市有志惬鹑居暑气消衣袂秋声散牧渔雌黄随众口端不掩瑕瑜

　　解制送禅者

凉风方解制晓客万峰行传食莼丝滑秋衣薜荔轻云扶肩锡短月衬掌珠明江北江南事烽烟满百城

　　七言八句

　　山居

瞿昙昔日弄华枝金色颦眉事不疑七处征心饶片舌八还辨见负双眉贫儿除粪劳如此长者施珍苦若斯教外不须重注脚一肩担荷更繇谁

　　　　其二

柳藏鹦鹉夕阳斜幽谷晴春实可夸林下风生闲虎豹涧边水溢浴龙蛇敝庐草座云为盍枯木萝龛菌作华为喜者些穷快活两肩破衲伴烟霞

　　　　其三

几度临矶下钓丝潭寒月皎罢施为坐个蒲团忘岁月瞠双冷眼学呆痴有林是处藏狐免无窟何方隐豹罴利剑寻常当面掷那堪时刻不持危

　　　　其四

识得家珍不外求依然曲水绕山楼劈开临济三玄语看破天龙一指头几度清风嘶木马半窗明月吼泥牛自从笑罢归来后高枕松阴听瀑流

　　　　其五

坐来石上却清幽月皎长空云已收人在梦中谁识梦蝉随秋唤不知秋心灰岂羡莲华国念净何妨翡翠楼信道自身元是佛人间何事觅封侯

　　　　其六

威音那畔个真传显露分明何用言要辨泥中原有刺须知法外本无门欲同赤脚波斯相休作痴毛捕影猿末后一机如举似石人笑倒在溪源

　　　　其七

劳生汩汩事如何何不修真出爱河识得浮沤灭北海莫将幻梦恋南柯百年富贵金非少一旦无常土亦多烟雨台高波浪滚尘中岁月易蹉跎

　　　　其八

耐尽松筠意未阑好将银烛夜深看但教月畔疏星列拟听风前落叶删山壑树摇如梦断田园果熟已秋残银桥指度今宵汉错怪云深杓柄寒

　　烟霞峰

策杖遥登最上山真风须向翠岩攀世间浊质难相许云外清游信自闲怪石欲飞形跃跃惊流直下响潺潺行来不觉幽玄处蹋碎烟霞信步还

　　神仙洞

万叠苍黄锁翠嵬山峰寂历绝尘埃半溪影出清泉竹几敶香飘碧涧梅暮雨湿侵藤下路斜阳光衬洞中苔从来不学长生术到此还思一溯洄

　　弥阤峰

弥陀祇在翠微间觌体西方绝往还自是独尊无两相拟思皈奉隔重关巍巍坐断千岩石历历张开万木颜更有拈来亲切句华香鸟语绝追攀

　　飞来船

不识何人作此舟寥寥占断楚江秋棹停水月巉岩伴帆卷林风石浪浮招得片云横谷口偶通一线过峰头洞庭浩淼多生计透出烟波好顺流

　　观音岩

乱峰幽涧境非常鸟道萦回入梵堂奇石悬崖疑虎堕苍藤倚树若龙狂洞中有路通天竺谷外无坞隐道场优钵华开何处地几番风过宝林香

　　天台寺

蹋破浮云望彼苍松涛深处石为梁千山月色侵人梦一树梅花透坞香幽谷岂妨春信早懒云宁解客情忙我从鸟道行将遍黄叶鸣炉欲沸汤

　　九仙观

派派清流泻翠横九仙台上扫花迎尘嚣以谢年年远花果时生日日春洞里渔樵新别调蓬莱胜负旧棋声请君更种桃千树白鹤飞来两翮轻

　　掷钵峰

踏翻阶级直凌空囊钵全抛彻骨穷曾在灵山亲授记故留衡岳醒童蒙谁云更有通霄路唯信原无别样功任是老卢将不去春风千载付山翁

　　太阳泉

引出峰头喷未休太阳何处不随流穿林渡海离尘网傲雪经霜得自由势涌冲开千嶂碧津流吞却一轮秋斗牛不动真常处宇宙无双第一幽

　　让祖塔(已上俱南岳诸胜)

巍巍壁立示全身虎啸龙吟果是真鼻孔撩天独我望舌头拖地几人亲金幢高据当轩令玉树重敷劫外春七十余峰俱坐断寥寥千古却如新

　　中山大明寺

芒鞋拄杖脚头宽信步行来路不艰明敝高悬连褟净清光返照逼窗塞两廊素壁真堪画一带青山色可餐春去已知花柳瘦大家列坐是团栾

　　寄慈法兄隐山

独宿孤峰值早春清高那许世相邻情知格外忘人我直透玄关始得纯夺境夺人全体用立宾立主独精神别峰头上遥相会谁道今人非昔人

　　寿程弘阳五十

已知四十九年事世路何如道路幽山色照开秦苑日水声流出汉宫秋青云瞥向尘中度白发何须海外游一念回光无量寿谩劳海屋又添筹

　　元旦玩雪

极目平沉大地通孤灯照映草堂中梅花一树谁知白玉壁千峰我幸逢禅室飘来风说法香台飞去鸟谈空年年好景原无别眼界于今更不同

　　志感

劳劳车马走风尘幸是当年埋照身壁立不行屠狗客悬岩岂坐钓鱼人溪山潇散心加静云月开明意自真万事如棋何足问道缘心境几番新

　　写怀

道路崎岖过便休闲观世事水东流目穷天际空今古足蹑云端任去留泉石主人常并坐松花道者每同游有时得句凭虚啸胜与渔樵共唱酬

　　次南岳和尚卧病二首

空谷寥寥独掩扉为探心地却忘机病身一任同松老瘦骨何妨与鹤肥识破浮生真梦幻好凭祖道逗光辉缚茆已遂烟霞志卧看闲云自在飞

　　　　其二

林间长日意闲间问疾无人日往还有法利生犹未了无心合道本非艰不因疏漏幽藏壑宁为清闲老卧山魔佛两头俱坐断晴溪赢得步潺湲

　　描山茨和尚真

一见吾师相貌奇丹青未举意先疑眉间霜剑光时透手内乌藤痛处追鼻孔未垂全道影发毛才露识真仪当轩突出诚难辨那许时人问是谁

　　礼南岳山茨和尚塔

乱云堆里事幽玄一塔千峰不记年像貌宁随山色变语音岂借水声宣松阴断处光还洁花影重交体更鲜潭北湘南人不会玲珑插出自摩天

　　偶然作

短发蓬松披雪裘长年寂寞卧林丘松华漫煮青精饭霜叶寒烧黄檗秋潦倒世情如蝶梦仳俪时事付春流砌蛩未识闲情思早向檐前诉冷愁

　　泛沅湘登法海禅院

深秋独泛汨罗湾夹岸芙蓉醉玉颜绿叶红英怜我老清风碧潦羡君闲沉湘旧恨应难洗吊古新篇岂易删落落缅怀书不尽何当乘兴叩玄关

　　汉口倚楼望南岳雪

离山莫厌不相逢意足犹如万里同一字懒题人相外半行犹寄汝心中眼前楼阁堆新粉镜里蓬茅理旧宫拨尽炉头煨芋火宝华无数堕虚空

　　望巴陵宝塔

日暮湖天浩气殷浪花堆里雁声喧千峰遥落云帆迥一塔孤危天籁闲几处踏歌松影内数声箫管木声间持杯漫对西来爽倚遍斜阳独破颜

　　峡山扫林皋和尚塔

孤光迥迥塔连巅几阵风声鸟语边三瓣香拈蒸宇宙一杯茗献薄云烟敛衣就坐尊前哲乂手扬眉望后贤犹问个中消息处横山展竹净明天

　　次韵酬愧庵居士

解脱场中共一家如君立志已堪夸心田剃去无明草觉树开来智慧华坐断洞中猿鸟道任从方外水云赊何时得遂幽岩隐拍手溪头笑落霞

　　赠以贞道人

世间同队几同修独羡君能得自繇截断情关如水冷了知苦海若云浮襟怀洒落尘缘累骨格英奇佛祖伴勘破个中男女相乾坤何处不风流

　　寿李夫人七十

何必山边与水边闺中须信有神仙种桃阆苑三千岁茹檗人间七十年别室幽兰香发远中庭丹桂蕊方妍白云解得青山意万里飞来拥寿筵

　　寿金坛于居士六十

甲子筹添又一回舌翻坟典得心裁一航烟水拂衣去五柳风尘解带来高阁秋深生爽籁华堂木落见琼台缝纱帐外群贤列宁肯输他汉世才

　　寿黄夫人五十

玉宇金风拂寿筵碧瞳青鬓已蘧年五华璀璨承纶宠三要通明见性圆自是松筠超物表一凭兰桂秀庭前长春何用求方外个里舒眸继祖田

　　寿周云卿居士六十

山河世系还千户江汉乾坤着此身抗节独高洗耳客寻幽多伴避秦人苍松白石披襟地彩袖青云满目春甲子不须论岁月烟霞诗酒兴俱新

　　寿再生禅兄五十

坐断三吴百亿川神锋凛凛耀当天期同海宇恒沙数独露灵山面目全满袖清风施好手半钩明月接高禅庆君能得无生乐脑后圆明彻大千

　　送樵云黄宗伯游南岳

旌旆翩翻彩仗鲜云梯独步陟层巅万松深处丹霞寺千涨浮来马祖田遥接文星钟韵杳半登灵岳梵音圆潇湘滚滚皆桃李未识谁将衣钵传

　　秋日过圆明寺赋赠尔初禅师

不贪幽寂不辞艰野外茆堂可省颜求法人来浮古渡放生鱼过落前湾鸥眠白水间当牖草引清风静掩关万叠云山皆拱坐钟声催处雁声还

　　幽湖指息庵赠道明禅师

且喜高栖近水边眉开别是一壶天帆从门外分南北云起村中递后先喋喋渔歌醒午梦喃喃鸟语韵幽玄个中尽有真机现到此何须更问禅

　　次韵答谭埽庵居士

昨日无端聚此堂尘扬宦海费商量千山蹑屩寻知己只履提持得大方暂作禾中云水客还瞻吴会斗牛光雕龙绣凤推君胜愧我空空一笑长

　　赠易修施居士

义能一贯理无偏率性真堪继大贤道德祗今型后进行藏早已合先天学从乾健传心要识比随宜受命全此日禾中添胜事春风满坐又三千

　　赠忠可徐居士

已远名场辨业因须思隙影电光频谩矜绝代红颜好最易临头白发新一念不生全内宝六根镕净露家珍果能识得安身法养就神驹出俗尘

　　赠敬可徐居士

稔识浮名似幻如远离人境结精庐庭前修竹堪藏月檐下环溪任走鱼明眼早知三要旨忘心顿贯五车书莫将世事空牢系汉阙秦宫尽古墟

　　借静室住冰禅人诗以赠之

借得三间近水傍入门无伴不荒凉云封瓦灶苔封壁月满萝龛霜满床常忆古人穿纸袄须知活计在空囊相看别有安闲事赠汝新篇话正长

　　张权始居士来欈李赋此以赠

几年吴下识名流若个如君肯远游带水拖泥心自净逢场作戏事无忧一天雨雪诗肠润万里关山智眼收庞老觉华吹更发妙香今日满山楼

　　留别严　轹道人

圣制相将期又终何妨飞锡去凌空濯盂就涧囊悬树舞棹横波帆满风撩起便行无彼此得缘方住任东西一番法器难忘却明月天涯处处同

　　别项梅雪居士

欲买扁舟过虎丘得相知处暂淹留芒鞋衬草香生足竹杖敲梅雪满头峰嶂平分吴越势江河几送古今流何时再棹南湖月烟雨楼前共唱酬

　　过谭右长居士馆中作别时有善琴者至赋以赠之

穷途白眼水云空一带长江挂短篷不傍西东寻住处祗缘左右识春风打开昔日浏阳草拗折当年石巩弓听遍五湖乡曲子没弦谁解奏商宫

　　钱若水居士删补西湖堤上桃柳赋此以赠

久识西冷景自奇水光山色两相宜蹊间关去新桃干堤上重添旧柳枝金管玉箫歌舞地风帆月榭雨云陂与君一线通消息夺得高标只恁时

　　欈李胡奉溪居士筑庵留居作此以辞

乐城高筑愿弘深尘刹无烦较尺寻雨洗风揩难似石龙狞虎伏久薰心横身万里空为厦撒手千岩道是林功德不从人处得只园谩自布黄金

　　寿体泉沈居士夫人五十看菊拈祝

楼阁轩西菊吐黄清晖满座兴偏长栴檀金鼎分幽霭经呗云坛赋雅章南极图开荣晚节北堂芝馥献琼浆廷前桂子鹿鸣瑞槛外兰孙鹤和祥散步平林观野趣回瞻山石绕流芳烟霞道者无私祝聊借鸳湖拱寿觞

　　寿高夫人五十

金茎仙掌接琼浆未必如君蔬水香不独承家称俊杰更于明性识祯祥山河大地无穷色日月千秋不异光多　正如春酒满三珠树里鹤群翔

　　赠净明庵决则老师

参遍诸方老冻脓草庵归隐自藏锋声声唬鸟青山里处处荒园野菊丛涧水澄渟留夜月竹林潇洒伴高峰临岐为问安心事一把茆多住祝融

　　东塔功德林次壁间韵

掀翻大地道情深满目青山不费寻楼阁已堪舒只眼优昙若个话同心远观西北象王窟近睹东南师子林昨夜海门消息至一轮突出到于今

　　与陈方三居士

识得当人旧主翁仲尼鼻孔本来同埽除文字闲枝叶悟彻良知脱有空予欲无言俱漏泄吾无隐尔露真风直须嚼出其中味道学从教一贯通

　　途中吟

一望川原世路纡周旋维谷转痴愚风腥广陌狐成队日薄寒岩虎负嵎落落自难吾道合滔滔孰识有情殊苍天哭在凭谁和竿木随身崎与岖

　　戊戌元旦

又见东风度药阑可盘桓处且盘桓金炉火在香初远石磬敲来声未残蹋遍吴山何地好漫思楚水对春寒老梅不减先年韵把茗吮豪试咏看

　　访中明法兄留赠

曳杖扪萝路入微竹松深处扣柴扉鸟喧总属林泉兴猿啸非关人世机曾共龙山分片髓敢同虎穴运全威但嗟相看年来老云水重重怅几违

　　赠倪伯屏居士

眼中金屑谩劳评水近高楼适野情室拟维摩空未得学期庞老悟无生回环竹树诗增韵远映溪山画有声识得个中消息子宰官居士亦闲名

　　顾孟调居士六十赋赠

会尔初年五十余算来甲子近何如光阴有限频频惜妄想无边渐渐除净土觉华禅水灌识田爱草慧刀锄百千万劫都空过莫使今生又涉虚

　　孟夏将归楚送画先兄游越

松花落尽古城边楖栗横担各一天每望雁群思故里何当鹿苑别高贤春波处处珠沉月晓树枝枝翠拂烟一藏全提曾有约南来正脉赖流传

　　　　其二

历尽烟波意坦然掉歌声里过前川半瓢不满千家饭一叶常撑没底船回首断云横野岸迎眸幽鸟炙晴天真风扫地君须挽高策还期振楚巅

　　　　其三

半钩明月敞晴皋金锡云从兴复豪杯泛千江分祖道诗成群玉和离骚怀亲几赋还乡曲赤体诚如透网鳌归计不知何日就万年松下听秋涛

　　寄又洪师

图南万里意悠然展翅摩霄六息天句外机权标月指梦中乡绪续炉烟抱琴惟忆知音叟挂钵犹惭负米贤撩倒灵山多话堕期君收拾上云巅

　　寄太白山古音师

古柏森森立翠烟玲珑深锁碧岩巅自怜急楫扬波远谁信乘潮带月圆何日共观磨镜石他年应听指南禅风前一段真消息借作新声倩羽传

　　寄友人

野鹤闲云带晚过双珠贯日媚江波晤时笑口千金重别后愁眉一息多松下逢迎青玉案风前频寄紫芝歌午盂粝饭堪分供岁暮还乡意若何

　　拟归南岳

曾于灵山得句真人天百万少同伦狂歌社里人皆醉活火铛边事几亲秋水千江惟我泛梅花一赋许谁陈舌头拖地成孤负活计无如偶石筠

　　　　其二

探尽炎凉又住山不留朕迹落人间世无侠士空呈剑林有柴扉且闭关花鸟不消逋客泪月梁仍照旧时颜谁为宇宙无羁者把手相将薜荔还

　　　　其三

还乡曲唱碧山头槐叶芦花烟雨秋易水寒风千古恨蠡江落日万年愁林间有杖堪伏虎江面无心自狎鸥潦倒烟澜生意远锦鳞桡下看风流

　　　　其四

收纶罢钓老头陀归踞融峰不较多种石且图抽紫笋培松宁羡引青萝槛前山色应如旧谷口人情任易他但得此身还故隐草堂风月自婆娑

　　　　其五

夷则风高雁字斜沧洲几度汉年华南湖羡有穿云枻北海殊无贯月槎老去懒挝涂毒鼓秋来怕听塞垣笳违时最恨岩前菊人未云归先放花

　　　　其六

望衡何处隔清晖开眼宁知阖眼非遍地草虫和露泣惊秋旅雁傍霞飞一天疏雨千山暗数壑闲云万虑微不是同条难作伴随身竿木蹈寒归

　　　　其七

断肠秋草满天涯飘渺孤云何处家南国开残秦地菊西风落尽汉宫花活埋幸有青山在老病频添白发赊湘岭岂无龙虎穴成群何必混狐虾

　　　　其八

天涯踏遍又寒侵若个能同返旧林山尽水穷欣有策鸟啼花放了无心屠龙剑客狂中舞赋鹏书生醉里吟堪笑间忙俱少实乾坤何地觅知音

　　　　其九

落木萧萧动客尘侵藤二鼠不饶人贪他蜜味将心魅赢得流离似我贫沉醉九酝常处夜循环六趣几生身老僧云散枮岩日几度呼君早出伦

　　　　其十

瓢囊云水问瞿昙吸尽沧溟学放憨堪羡纸衣温似纩频思棠梨美于柑澜翻智度悲龙树血染离骚赋楚南骨白千山候万户何如破衲拥萝龛

　　示子修高居士

存心养性本非同见性明心义孰融所幸少年能有志直须慧剑截长空五车书外明三要一喝声中证六通休得逢场寻傀儡到头当认主人公

　　寿普明寺明岩老师七十

南华风景恣敖游海月山云眼底酬两岸蓼花乘醉壑一湖澄练满烟楼好看星斗呈金果喝起虹霓驾玉洲昨夜广寒宫未闭普明重挂一枝秋

　　赠高念祖汝揆更生三居士

争羡门客驷马车文章泽在看传家学通百氏推才薮法识三乘见慧花福德夙生咸有自勋名他日并堪夸期君外护母忘却现宰官身愿不赊

　　七言四句

　　参禅偈六首

话头疑处须猛烈打破虚空要见血不向此回下毒手千生万劫应难彻

话头疑处见空王疑到忘机露寂光自是面门常出现无形无影貌堂堂

话头疑处俗情除贵在承当无欠余栗棘金圈吞吐尽堂堂独露岂非渠

话头提起绝狐疑杀活纵横显大机手把金刚王宝剑魔来佛往一齐挥

话头疑处咬枯根咬断枯根见不存滋味淡然须吐却始知遍界独称尊

话头疑处透生死一透直入无彼此看破秤锤原是铁尘尘刹刹绝终始

　　念佛偈六首

念佛须教审是谁分明觌体露全机但得净念常相继九品莲邦处处归

念佛声中须自荐回光看破娘生面等闲一句都忘却心佛不离这一念

念佛迢迢拽转来五叶莲华当处开枝枝叶叶俱剪尽心佛众生一处理

念佛一声即到家何须特地起多嗟西方大道如弦直拟涉思惟路转差

念佛心中绝点尘莫将迷悟辨疏亲自性弥陀浑不觉只是花前月下人

心心念佛自纯清珠山宝树茂荣荣苦海爱河无住处于无住处见平生

　　万年松

冰霜节与铁心坚太古音传风雨前但使深根植地老宁忧直干不扶天

　　过高桥普度尼庵借宿

踏破苍苔访旧踪新花嫩柳映溪容山光四顾寒烟暮挂锡何妨听晓钟

　　秋日怀母

斫额萱堂秋信来篱边黄菊带霜开为怜消息无人寄一日峰前望几回

　　题太白祠

凛凛寒祠古木悲白衣犹记作诗时祠前亦有商山路不学商山歌紫芝

　　偈示优婆夷自外道转禅

道者却邪求证心真心切勿远追寻了知自性原无碍鸡犬全彰劫外音

　　寄祖印法兄

金菊篱边濯露鲜蓼华江上月娟娟夜来梦度潇湘雨谁谓迢迢隔水烟

　　宗玄兄还南岳贻诗留别次韵送之

一声毒涂鼓惊闻何处人逢不识君谩说于今成独往五湖烟水尽殷勤

　　和张权始居士萍寓有感四首

堪嗟大梦似霜华邂逅云萍即是家认得家时原不住一瓢一杖是生涯

南湖烟雨漾高楼一色长天目共游好识曼殊最后句慧刀拈起截奔流

大虚闪电不留停憎爱何须逐队行识取娘生真面目肯教埋没过平生

学道原为究此心非图名字挂丛林话头参到忘心处不向他家壁上吟

　　示钱牧斋夫人

鸿钧转处露阳春好听莺啼绿柳阴惊起渠侬无背面一轮依旧落西林

　　示钱复先夫人

滚滚红尘队里人莫将情念强疏亲试看雪殒新晴后万树依然旧日春

　　示孙孝若夫人

璨若骊珠不假挥寻常日用露全机桃华浪里春雷蛰拨转机轮遍界辉

　　示瞿道人

痛棒三遭血溅飞新春不附旧时机电光石火能舒眼撒手悬岩狮子威

　　与高夫人

万里青霄绝点尘一轮明月耀乾坤茫茫宇宙人无数几个如君开顶门

　　四言

　　示雪星道人

不知最切知有成颠空印海水海印空天无欠无剩无中无边机分铢两位合正偏痛棒三顿肋下三拳父慈子孝本自天然如水投器器圆水圆

　　五言

　　与如心道者

人谓公年老余谓公学小遇事如不知于己无烦恼一榻自翛然三心何处讨悠悠栖物外兀兀超尘表大智自若愚大拙成真巧万象本萧萧一灵常皎皎乂手告松筠谁为世间宝

　　五言四句

　　辞南岳山茨和尚塔

一片秋空净南山草木深暮云千嶂色何处不关心

　　竹

明月横空影清风杳拂尘坚贞原有节虚白本无心

　　六言四句

　　示众居士四偈六首

大千劫火洞然此个原来不坏谁知满目青山尽是法身三味

指上岂能见月镜中何用寻头不道即心即佛便去骑牛觅牛

假和地水火风未免生老病死宝藏人人现成何必遗金孙子

幻影任归露电寂心俱付寒灰直须休去歇去那管魔来佛来

　　赠天游骆居士二首

羡尔文章满世却从湘水沉之西江一口吸尽处处生涯大奇

句句圣贤风雅言言佛祖婆心更有一颠白雪散作阳和满林

　　赞

　　南岳山茨和尚像

者个宗匠忒杀无状独踞南岳峰顶冷地吞烟吐瘴龟毛拂子拈起惊人突出眼睛佛魔胆丧才涉拟议劈头来动转施为难测量多少平人受你活埋被我觑破藏身隐相咄休隐相无虚妄仇恨难消描来供养

　　龙池万如和尚像

者老汉黄面皮不开口说菩提赢得一双眼输却两茎眉涧狭水流急山高月上迟祗要鲸鲵神变化滔天恶浪满龙池

　　大俞法兄骑牛小像

两鬓蓬松高骑白牯博彻斯文贯通今古灭却临济正法眼蹋杀玄沙一只虎

　　古鉴法兄像

者汉生来孟浪动辄拈条白棒浸杀龙池水里突出佛祖头上禅流不用疑猜便是古鉴和尚

　　自赞

无中却生有向外扬家丑不吃赵州茶宁呷曹山酒能令一喝下须弥山倒走问着生缘处白棒当头搂

　　超月优婆夷行乐图

不是僧兮不是尼六门面面铁牛机当轩突出无回互午夜堂前月正辉

　　黄夫人行乐图

者个夫人知不知一身随处露双眉欲知乂手藏锋句尽在凭阑不语时

　　倪伯屏居士像赞

峨冠博带大坐当轩雷声渊默邦家之瞻虽然现出宰官像长老之名四海传

　　书问

　　寄兴化沈居士

　　贫衲于贵邑少缘不克久居与居士面商个事怅甚泰州期中安静僧舍颇洁无劳致念居士参究虽有个入头然向上一路犹太远在须知古人一期方便直下无你回避处祗贵逴得便行不存轨辙始可捉他净名庞老败缺稍涉迟疑白云万里岂可今日明日存想究竟纵然悟去堪作甚么古人云莫守寒岩异草青坐却白云终不妙惟居士自勉之。

　　与李三夫人

　　前承道爱情出格外遥忆慈容宛如觌面泰州居止颇静无劳分虑尝欲道人看城东老母公案地与时遥不知近日体究如何山僧有个颂子聊为举似盍以良骥追风或借势于鞭影也绣户临芝绝品评何须开宴待琼英十分春色游人醉一种天香透骨清向者提得便行可谓天上天下唯我独尊不见有佛可成有众生可度来去自由如鸟飞空岂不畅快平生耶倘其不然也须自加鞭策始得。

　　与李四夫人

　　向临贵邑未及一造高轩至今犹耿耿也道人智量过人辨才越众正好从火宅以驾白牛入化城以跻宝所否则不异衣秘摩尼而借光东壁也惟道人淬砺精光猛利心志步步转身头头脱体山僧虽有成风之手于道人分上总属夏行冬令更有甚罏　钳锤哉时不待人伏唯珍重。

　　与式玉王居士

　　云峰虽隔百里明眼人何异觌面居士于日用想加精进矣虽然一闻便悟尚涉程途伫思停机白云万里事是恁么事人须恁么人若少留观听也须朝斯夕斯念念不间一朝迸裂始称大事了毕方不孤负己灵而昂藏于天地间也近日上堂法语奉览余不备。

　　寄衡阳刘氏兄弟

　　别来数载如电光中眨眼相似世事迁流更可知矣遥望家乡又不知作何景况也贫衲竿木随身逢场作戏楚水吴山殆将历遍所谓天地与我同根万物与我一体脚头脚底横三竖四那管通身泥水百结拖地法华禅师颂云屎臭薰天亦偶然法华争敢为君宣鼻中若有通天窍一任横行不着穿尽大地无不是个清净道场了无挂碍所念人人有一大事因缘在圣不增在凡不减迥脱尘根高超言象遇缘应物触处圆成万变千奇不离本际祗为情生智隔想变体殊于诸缘染浓如胶漆轮回六道无繇解脱贫衲每怀吾兄弟未能觌面提持得出苦海不得不如许葛藤聊申相为之诚伏惟各自努力珍重珍重。

　　　　　　又

　　世人如石火电光眨眼即是来生时节不相饶光阴疾如驶祗如贫衲见参请者不论久参晚进无非全体大用觌面提持醍醐毒药随人领解盍为迷越裳之路聊作指南之车若是利根上智直下知归安用贫衲饶舌为也正谓人人本具各各不无者道灵光时时独露一涉言诠便成途辙众兄弟皆是英灵汉子也须知有此段大事人生必要了明者不然生死到来前路茫茫无本可据凭何保得不入驴胎马腹但愿谛信无疑则一念回光便同本得那时方知我不汝欺吴楚地隔惟吾兄弟善忖度之。

　　与黄樵云居士

　　山野寓姑苏有年每见缙绅居士参究此道者不是见地偏估便为知解笼罩真参实究者屈指全无昔日庞居士杨大年李驸马辈皆操履真实见道稳密此等流亚无复再见前造高轩见居士行色匆匆未得盘桓为怅迩来宗乘似盛实衰惟居士现宰官身行法门事勘破自己日用不负灵山嘱托凡遇师匠慎勿轻意放过须当取彼所长励我所短则道学渊源自然透顶透底古人云学道如入大海转入转深良不诬也山野忝据法筵每念德薄智浅无益后进惟思衡岳峰顶啸月眠云以消余业了现报而已其余又何慕哉使旋草率无任神驰。

　　与周云卿居士

　　向承赐顾蓬壁生辉造次登龙过辱宠优谢谢老居士夙具善根智量过人若究心此道应如泗洲见大圣不知有何世务纷纭于本分事膜不相关将谓世法佛法分作两橛不见僧问归宗如何是佛宗云吾言恐汝不信僧云和尚诚言安敢不信宗云即汝便是僧云如何保任宗云一翳在眼空华乱坠请看是何道理盍迎宾送客抱子弄孙至于折旋俯仰之间若能直下荐得即佛法尚不可得况世法耶山僧书至此不觉掷笔大笑且道笑个甚么言多去道转远惟居士就焚之。

　　杂着

　　悼祖风辞

一华五叶兮天下芬芳分宗裂派兮海内汪洋金丹点铁兮信笃者化宝剑挥空兮命尽者亡棒喝交驰兮直钓狞龙针线绵密兮生陷大虫恶水未泼兮俊鹘凌空鞭影拟动兮良马追风今不梦见兮古人大全深可痛悼兮法幢倾颠心灯寝耀兮谁续焰焰祖脉壅塞兮谁决涓涓狮子窟中兮狐兔纷扰栴檀林内兮荆棘连绵受栴檀之薰炙兮吐伊兰之臭气披狮子之皮鞟兮喷野干之沫涎哀后生之蔑闻兮真诠教外悲轨持于疏钞兮绳索重添醉佩衣珠兮甘驰贫里幼失恃怙兮佣作市廛流音律而忘返兮益进益狂舍定慧而投迷兮自漫自妨轻生死之不究兮殊为至愚昧心光之未明兮诚然可伤不久华屋兮尽作魔宫易见宝坊兮翻为利场世道衰微兮滔滔末法孰为大力兮再挈单传不忘灵岳之付嘱兮愍孤露而护覆丕振少室之弘猷兮瀹狂澜而溯源可令大法兮卷已复舒抑使心印兮彼彼共悬

　　喃喃语

　　当知学道如牧牛法慎勿纵缓犯人苗稼生死心当切世缘殊可罢看个话头心心无间当离愦闹安处寂静宜远杂沓志图见性宜寡言词多语者贱宜省缘虑多事者乱无见小利坏良心无因小害损善念毋见人非退己善根毋自作孽退人道意毋以微善而不作毋以小恶而不禁闻善言当拱听临祸患当安详见不平毋动气遇侮慢毋动嗔处友必须乎澹绝交毋出恶声闻过莫惮改闻谏当自醒非切己事莫往有益善者当行人家无伴慎勿久坐在处逢人不宜戏论当大事毋急卒遇小事毋轻忽无要紧事莫举无利益事莫谈好事宜先人后己过失宜责己恕人无讦露人隐事无障昧人美行毋为事难而辞毋为患难而退毋以妄身作业不可纵性坏事口不宜传人非耳不宜听人短见诤宜息见难急救重义疏财损己利物出言须和气行事宜诚实问辨当虚己论事须达理舍戏玩具远恶律仪莫亲邪辟人莫习恶知解贫乏无苟求从容无妄费理不可自是事不可固执凡事宜方便为人无刻薄语默宜尊重举止贵安详当亲良友宜择明师见人须谦逊交易宜平稳奉己宜约待老宜宽在下者宜慈爱不慈爱同废物在上者须孝敬不孝敬类犬马当患道德不充毋以声利自累当治心于未萌毋顺情以致乱究道研真老病应当益壮亲师择友晓夕不可惮劳切忌胸中存物虚室自然生白切莫意下染尘镜清断不匿发当观此身不久腐烂应不移时自心因尘而有无尘体亦无依观身量等虚空则不见有身而为生死而生死亦同虚空安心还同法界则不见有心而为起灭而起灭亦同法界当信悟道在刹那不费纤毫力若假纤毫力即同有作意慢则心轻信微则志弱夙障深厚实难凑泊天下无愚人不纳言者愚天下无真病不受药者病病愈而药不除其病转深也言纳而愚犹在其言不圣也然则余固非圣其言皆私淑诸圣也有心当世者不以人废言可也。

　　竹拄杖颂

儱侗一橛无枝无叶硬骨棱层七凹八凸其心虽空针拶不通凌霜傲雪不变其容生荆棘林长顽石壁无阴阳地卓卓安立用时活泼能纵能夺全生即杀全杀即活指西划东势若飞龙挑回明月拨转虚空往往来来全凭渠力把住时圣凡乞命放行时瓦砾生色通身作用自天然倒弄横拈许谁测

　　示众禅者偈

欲渡生死海须乘般若舟一念回机处诸妄即时休妄尽心如如轮回始断流般若因师悟刳心未足酬生佛本来齐迷悟两分岐达法心开悟拒师原自迷一团世俗心豪无钦信倪祗责他长短不知己是非茫茫随业识涉猎闲文字自心障自心非业成业地共师住千年不知佛法意诚哉知道难知己尤不易一中邪师毒万劫萦桎梏择师第一功参随自勉勖形仪似端严浮情实谄曲扭捏投人意碔砆岂是玉本色人难得宛有凌霄势面不阿附人心不藏异计不辨尘劳境宁知圣义谛任性逐情尘千生驴橛系自夸心机巧能令万事晓宁知障染心不是超凡表作善无丰约随心成大小住相轮回生离尘生死了万行得其宗菩提在掌中关捩无多子久长人可通清净理不入浊恶心争空业浪滔滔滚真机耿耿蒙身世暗推迁命根日剥削一旦无常至然后抱佛脚阎老实无情紧要堤防着莫谓死尚远将此付高阁急处放些缓强处放些弱日用苟相应生死能自若了身心如幻即是大圆觉为报修行人是义应当学

　　佛事

　　为恒持禅人火

　　擎火炬云精进持净戒犹如护明珠一朝亲扑落纵横总是渠掷下云山僧为汝重指出一朵青莲辉地炉。

　　为新玄道者火

　　拈火炬喝一喝云玄来多少时也依旧脚跟立地有口祗解脱空到处逢场作戏等闲得路便还家树倒藤枯如粉碎且道树倒藤枯句归何处撺炬云直下来也急着眼觑。
