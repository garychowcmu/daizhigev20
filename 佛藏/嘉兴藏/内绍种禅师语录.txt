嘉兴大藏经　内绍种禅师语录


　　内绍禅师月掌语录序

　　一切众生喜见菩萨欲得如来金色之身焚身焚臂诸佛赞言是真精进是名真法供养如来两臂还复如故智者大师入观三七日诵法华至此见灵山一会俨然未散证语言阤罗尼三十年宣演将灵山会上一轮月分明话出争奈后人贪观天上失却手中依旧见得用不得达磨西来传至临济从黄檗三顿棒下换得一双白拈手见师吐舌劈面一掌将如来金色之身抛向诸人面前把住也由我推开也由我把喜见还复之臂分作一喝宾主有时一手抬有时一手搦直饶八万四千会众齐到一时喝散至今灵山那一轮出他掌握不得月掌禅师绍兄初参即中法师透尽台宗玄奥所至分座虽有百千文字之师莫能穷其辩然终疑济上别有长处闻山头和尚旧住国清将智者道场全提向上怀香参叩闻示众云承言须会宗勿自立规矩佛法不是磨棱合缝的道理从前打算定的六十花甲子一时乱却直得上无攀仰下绝己躬当下得个自在和尚向脚跟下与他锥劄连喝两喝师汗下通身临机不让拈颂呈解有截断白云归路滑更无人敢骂央庠之句自此露柱翻身舌头无骨和尚见他得处峻绝用处孤危不待积稔温研即命领众月掌两年来林峦悦性花鸟发机时时从水心铁骨中吐出剑光香焰到处珠回玉转依然月冷风高法语传上山头和尚亟命流通为末法波流作一砥柱即中法师闻师出世为之助喜示寂时将衣一顶井未了公案仍以属师人人疑道尔往潇湘我之东鲁法师何故如此殊不知百川异流都归大海同名海水住于大海即混众流如人在大海中浴即用一切水刹竿既已倒却甚处不是灵山四教转为四简三观镕成三句皇风已成一片何处更觅封疆即中琅玡后先一揆月掌长水今古同条真可为万世法程矣今日欲报师恩不用别求方便只此法语一出十八年西望遥礼之愿未满者今满一生平仅登五品之位未圆者今圆从上师恩一时报尽了也何以故灵山话月共见共闻惟有临济一掌用得亲切圆满故虽然报千余年前国清之恩则易报十余年来国清之恩则难若欲扶竖今日国清尽大地人总须吃掌此录中有一句子是一切众生喜见底亦是使一切众生离见底尽大地人还有拈得出者么以手作掌势云万古碧潭空界月再三捞捷始应知大家试捞捷看。

　　同门法弟张有誉拜撰

　　内绍禅师语录卷第一

　　侍者照维记录

　　住苏州甫里月掌禅院语上

　　入院上堂僧问当头劄定不犯锋棱转握将来应用恰好导物随机即不问识人因语事如何师云老和尚命我住院僧云某甲二十年得到这里师云现成公案僧云大众看取新长老令行师云弄潮须是弄潮人僧问握金刚剑大用天旋奋师子威全机电卷正恁么时略请一筹师云万象森罗齐稽首僧云作家宗师宛尔不同师云师兄是什么心行僧顾左右云一时验取僧问马驹脚下儿孙三十年不少盐酱还有匙挑不上底么师默然僧云一曲没弦琴惟师弹得妙师云徒劳侧耳僧问灵岩圣箭一众咸知不展锋铓便请答话师云一不做二不休僧云可谓运筹帷幄决胜千里师云既善知时节吾今不再三僧云总是今日老胡有望师云退身三步僧问暮鼓晨钟古佛家声不改黄莺紫燕云门曲调新翻未审最初一句是何音响师云响僧云可谓闻所未闻师云若将耳听终难会僧云又与么去也师云识得拄杖子也未僧问拄杖子东西南北皆建立之地云何只在水中央师云破二作三僧云曲录床天人龙象尽瞻仰之时如何是正说法师云抛三放两僧云灵岩二世不忝家声月掌重兴具何方便师便喝僧礼拜云不为分外僧问一自达磨西来便有神光立雪祖祖相传直至今日作么生是今日底事师云我这里无许多事僧云灵岩法道传千古月掌中兴更若何师云向上转僧云即今四众观瞻还请别通消息师便喝僧问至化无私祥云四集人天交接两得相见咫尺之间因甚不睹师颜师云大家在这里僧云恁么则相见了也师云更须着眼僧云顶门廓彻通天眼今古辉煌未易知师云不劳赞颂乃云全机天纵不落今时大用风驰掀翻空劫明明没覆藏落落无向背卷三际入一刹那中寂寥非内展毫端现大千世界宽廓非外弥纶万有包括十虚超越古今辉煌宇宙净裸裸绝承当赤洒洒无回互不离当处透色透声尝自现前绝闻绝见万缘不到处锦簇花攒一尘不立时水清玉润不是单提独弄岂特双放双收所以道祖师心印状似铁牛之机去即印住住即印破秪如不去不住印即是不印即是到这里截断众流壁立千仞人境俱夺照用齐行直得百丈马师退身有分德山临济入作无门如狮子奋迅威旋近远如神锋挥舞迹绝空轮百兽潜踪千邪屏迹当阳直截觌体全真今日选佛场开举扬法要心空及第已见一众无私高夺锦幖毕竟是谁得俊喝一喝云逴得便行真汉子人间天上本无双复举汾阳昭和尚参首山问百丈卷席意旨如何首山云龙袖拂开全体现昭云师意如何首山云象王行处绝狐踪昭大悟于言下拜起云万古碧潭空界月再三捞捷始应知有问者云见何道理便尔自肯汾阳云正是我放身命处师云垂任公钓能获冲浪鲲鲸抬巨灵手可擘连天华岳汾阳于离钩三寸放下身心向碧潭明月得透脱一路故能谈笑振济北家声叱吒弄西河狮子真不忝为首山高弟种上座三十年前得个放身命处直至而今百无一解行但行坐但坐中时持钵后夜就枕若是扶竖纲宗应机说法别有一人用得且道用得底在甚么处蓦撺拄杖云来也来也。

　　请职事上堂僧问敲风打雨古今标榜呵佛骂祖眼目人天即今事作么生师云铜砂锣里底收得也未僧云雷声天下响半点不谩人师云却又泼狼泼赖僧云果然师云念汝库司事繁乃云褫却犀牛扇子清风生八极拗拆黄龙头角一字定千钧杨岐三脚驴原自库司下劄出祖翁一片地也从草鞋边构来种冬瓜栽茄子要在乘时及节明纪纲揖进退那可落后搀前既严上古风规须尽今时枢要若是十八上解作活计底总着槽厂且道三十年不少盐酱底又作么生顾左右云看取令行。

　　鹿城众禅人领檀越请上堂僧问郁蒸无处避白汗通身薰风自南来凉生殿阁未审无位真人还受寒暑也无师云竹翠桐阴满院凉僧云惊群之句一众罕闻师云上座亲到这里僧云是师云元来是家里人僧问大脱空小脱空不劳话举苏州有尝州有快便将来师云踏藕得鱼归僧云可谓好音在耳人皆耸师云脚跟下看看僧云新长老甚有长处师云透得过也未僧一喝师云又是从头起同参出云大丈夫汉不可受人处分也师蓦竖拳云这个因何唤作拳参云若然者不得不与兄葛藤师云莫道不受人处分好参云看我鼻孔左边出气右边出气师云且照顾眉毛参云终不敢埋没师嘘嘘僧问临济入门便喝齿不关风雪峰逢僧辊毬脚不点地不审此间佛法作么商量师云馒头　子尽饱餐僧云只这便▆莫更别有师云糊饼馎饦聻僧云若不登楼望焉知沧海深师云重赏之下自有勇夫僧喏喏师云口大喉咙小僧问有问有答虚空着楔无问无答死水淹鳞去此二途如何施设师云拄杖好打鼓僧云也出这网子不得师云礼拜了自有方便僧云大众看取师云莫将得胜调唤作退军锣僧问埋兵掉战未是作家夺鼓搀旗方为好手不动干戈建太平承谁恩力师云一镞破三关僧云向上更有事么师打云这番顾惜不得也僧云果然熟处难忘师不顾僧问山依旧山水依旧水因什天际七峰化作清凉新水寺师举手云展则成掌僧云昔不至今今不至昔因什掌中明月照他花柳旧亭台僧语稍迟师云洎乎忘却话头僧问高吞万象含裹十虚则不问离相离名越今越古一句作么生道师打云看取令行时僧云恁么则劈开万仞峰觌面知消息师云如何是你知底事僧云一片虚凝绝谓情万古清光飞玉兔师云错认山河当眼睛僧问作家不啐啄啐啄同时失呈起坐具云具眼者请看师云放下着僧以坐具指左边师云不得指东画西僧复以坐具指右边师云脚跟下道将一句来僧云合取两片皮师云也是▆▆魂僧一喝师云乱统不少乃云薰风来殿阁吹开衣里明珠赫日烁虚空照彻尘中宝刹人人有所无尽宝藏不离脚下秪在腕头动步则金玉琳琅举手则珍奇交错通天烜彩皎洁无伦遍界流辉虚明绝待争奈情尘妄起埋没本来障翳横生遗失故有直得通身不奈孤露伶俜驰骋四方以求衣食殊不知一锥无卓之处即是四棱蹋地之乡贵超三界而智不能知富备万有而识不能识若能立处即真自可随缘放旷何必更向江西问路河北寻踪曲录木上老古锥从来没意智见你无拄杖子夺你拄杖子见你有拄杖子与你拄杖子愈觉乡关迢递岐路纵横巨浪千寻白云万里有朝向心识不到处直下回光于▆鉴不及时平空返照便见千门万户豁尔虚通八宝七珍焕然等现譬如百千明镜互相照物刹刹尘尘各不相借虽则莫穷形相却也触处圆明随意出生应缘不竭嘉祥骈集意气平添可以光显宗风可以开托胜业可以资成万德可以津济四生今日有大檀越设大施会拈拄杖卓一下云无尽藏一击洞开了也诸仁者亲到宝山不可当面错过复成一频棒头一击响玲珑宝藏掀翻不费功有念便为▆恼锁无心端坐水晶宫喝一喝便下座。

　　上堂过去诸如来竹密不妨流水过未来修学人山高岂碍白云飞现在诸菩萨花簇簇锦簇簇南地竹兮北地木所以心随万境转转处实能幽随流识得性无喜亦无忧虽然如是这里不是停桡把缆底所在要做佛祖烜赫儿孙更须向上转去始得。

　　晒藏经小参僧问济上宗风不出玄要屈曲垂慈敢请方便如何是第一玄师云不坐万年床如何是第二玄师云四十九年说不到如何是第三玄师便打。

　　如何是第一要师云拈却葛藤如何是第二要师云不拜何待如何是第三要师云大众笑你僧云恁么则坐断毗卢顶透出普贤门师云不易念将来僧问百尺竿头凉风飒飒透心透骨便请一言师云天晴好晒　僧云古佛堂前敢辞出手师云南山头底是什么僧一喝师打云直待雨淋淋乃拈起拄杖云一尘未破有卷无字真经尝在诸人六根门头作大佛事眼界宽通流出大光明藏耳门寥廓透过金鼓雷轰鼻息绝出入之交舌底断偏圆之量心如墙壁身若虚空不涉众缘不居阴界如是经百千万亿卷庆喜结集不到童寿翻译不来卓拄杖云一尘既破诸佛正法大千经卷皆从此出四十九年说不尽三百余会转不竭便见四花夺目六震乱闻入薝卜林者不嗅余香得乳麋味者不想余食金刚体受戒光熏烁清净心被梵网牵缠开列三乘则忘失句逗分张五部即互立开遮六足八犍度议论纷披五教十玄门判释交错唐言梵语一片难成祖意教意殊途割裂放下拄杖云前科后段拈向一边正与么时一尘何在无字真经大千经卷又向甚处去也还知落处么若也知得风柯月渚并可传心烟岛云林炽然说法若也未知听取葛藤诸法从本来还从本地入瞿昙与达磨舌头总无骨但得本莫愁末不可得中秪么得眉光舒卷十万土到头难觅纤尘迹风吹不入水洒不湿尽情摊出当阳展两手云好趁青天白日六月十八日上堂昨夜正法明通身汗下来朝观世音透体风生一人先行不到一人末后太过正当今日波净月临团捏不聚镜明像现花擘不开文殊普贤总在这里聚头打哄道我亦从中入非唯观世音击禅床一下云不审今后更敢也无复云大众此是山僧据款结案若作佛法商量彼此不着便。

　　上堂目前无异路步步越佛祖阶梯舌底绝遮拦句句断名言意量若是齿门无缝脚下无私便可游戏神通乘时应物风声透树电影穿雷不落唇吻法音彻震十虚碧水连天奇云覆地不涉程途神御顿超八极始显门庭施设破二作三入理深谈七穿八穴皆吾心之尝分非有假于他术也连喝两喝云毫厘有差天地悬隔。

　　立秋日小参僧问飘去残荷送夏飞来一叶迎秋应节及时请师端的师云海门横铁柱僧云恁么则零落总归根也师云看你筑着磕着僧一喝师便打僧云可谓一条痕到底佛祖不容情师云藏身露影汉乃云一叶落天下秋凉生大野话啾啾无位真人直得金风体露赤肉团上肯同玉露倾湫满院碧梧萧瑟那比春残三岛一池芰荷旖旎何如花老十洲五湖参学侣莫向外驰求灵源仙屿在人世草鞋跟断堪优游把住清溪洗尽南泉三不是放开白月透出云门六不收操彻没弦琴歌残无字讴休嫌作者频频举若个知音解点头黄钟澒洞大吕飕飗落雁曲终人不见横江青叠数峰秋。

　　上堂僧问水天一色丹桂含香月掌堂中还肯别露消息也未师云雨足秋苔滑僧云何不盖覆他去师云汝因甚平地吃交僧一喝师亦喝僧礼拜师云尚飨僧问一叶落天下秋一尘起大地收正恁么时何人领话师云前日用得着僧云和尚又如何师云来日向你道僧云今日事作么生师打云犹自不唧溜乃云灵光不昧万古徽猷入此门来不存知解喝一喝云入得也未若也未入须要寻个入路既入得了还须讨条出路始得三世诸佛入了不肯出一向露胸跣足历代祖师出了不肯入到处赤手白拈月掌这里山门佛殿长年荡荡地总没丝毫障隔入也繇你入出也繇你出只是不许踢着门槛喝一喝云有甚么限。

　　因事上堂僧问峰头翻玉浪额下隐明珠盖覆不来即不问面门出入事如何师云庵居冷淡僧频走僧云渔翁钓得江心月特地拈来便请观师云这里不着残羹馊饭僧云恁么则满目青山一尘不点师打云将谓孤负汝乃云古木参天向上句相逢不拈出平桥跨水截流机举意便知有碧落亭下凉沁心源浣香洞口寒生毛骨尘中行客方外高人蓦地到来烦喧顿息尽道南天方广北地清凉总莫逾此便拟拈提大小石头品颂日月佛面不知早被法雷阁刺透耳门漾月池浸烂脚板了也大众此是山僧真实告报汝若放得下去等闲穿过竹廊自有一转两转相为处或更怖头狂走向外驰求玲珑岩断不点头招手掣袖钩衣何故聻留得五湖明月在不愁无处下金钩。

　　小参达磨只履闹中抛下东天也到西天也到神光一臂冷地挥落左手也着右手也着将心与汝安北斗面南看与汝安心竟猕猴照古镜易得诸佛法印难觅自己身心唯须息见不用求真若道水不洗水金不博金莫将闲学解埋没祖师心。

　　檀越请上堂把得定古佛风规十方通畅打得开祖师关捩大地全收月掌院里上堂暹罗国里打鼓惊发东海龙王助佛扬化之心向虚空中轰个霹雳于水面上卷阵凉风便见梁朝傅大士楚国孟尝君须髯戢戢襟袖萧萧倒橐倾箱和盘托入直得斋厨与漆桶争光杓柄共茶铫斗力一钵三鐼后个个饱膨脝不知天之高地之厚又何暇顾日月星辰之流转山川草木之凋零且道何缘得到与么地良久云秋风入户自生凉流水到门非有意。

　　上堂祖师血脉诸佛心髓声闻缘觉天堂地狱人畜草芥有情无情天左旋地右转南斗六北斗七竖拂子云总在这里只这个亦能杀人亦能活人杀人不用杀人刀活人不用活人剑大众作么生见个不用底道理道得底出来对众道看道不得击拂子云一击百杂碎从教遍界分身。

　　老和尚送法衣到上堂拈香云此一瓣香量超空界转空界而透法身价逾大千遍大千而作佛事爇向炉中专申供养始祖释迦文佛伏愿天回圣瑞地转嘉祥人人悟涅槃妙心各各开正法眼藏次拈香云此一瓣香熏透饮光鼻孔直下穿来烁开于密脑门从空迸出供养禅宗第一祖迦叶尊者下洎六十八世万峰藏禅师伏愿金襕如旧渊源法脉无穷宝印长新递代纲宗有据正拈香云此一瓣香面门劄出盖地盖天拳下劈开彻头彻尾爇向炉中专申供养临济正宗三十二世原住天台国清灵岩老和尚用酬法乳之恩白椎竟僧问大庾岭头提不起底拈过一边正恁么时如何举扬师提起袈裟云秪这是僧云若非和尚到这里大难措手师云灼然有与么事僧云敢辞作礼僧问世尊拈花是何意旨师云刹竿头指天僧云迦叶微笑又且如何师云此是古今榜样僧云即今四众临筵还有解笑者么师云无丝毫头谩汝僧拟进语师便喝僧问如何是临济纲宗师云向甚处着此一问僧拟议师叱退乃云多子塔前亲付不是从天降下东山会里送来亦非从地涌出开泼天门户已见一片打成续无尽心灯贵得千华竞艳丝纶相副寰中日月纵横文彩全彰方外乾坤建立擐三玄戈甲脱体惊群得七事铃韬全机敌胜天然尊贵不落功勋法尔现成非属造作乘时有卷有舒应用无偏无党光明灿烂一众咸知且觌体荷担如何展托挥拂子云打开无相毗卢印千圣齐教列下风复举阿难问迦叶尊者云世尊传金缕袈裟外别传个甚么迦叶召阿难阿难应诺迦叶云倒却门前刹竿着师云一呼一诺密度金针倒却刹竿暗穿玉线如水入水似金博金放去收来毫无异相正当今日不添一缕不减一丝当阳揭露更不囊藏设有人问金缕袈裟外别传个什么但道秪这是何故聻一会灵山俨然未散。

　　上堂喝下奔流度刃着忙作么棒头疾焰趋风只在这里有水到渠成之用自能平地涌波澜具风行草偃之机何必虚空抽闪电虽然照用齐行要且人境不夺若要扶树临济正法眼藏恰似蚊子撼须弥藕丝牵大象你且缓缓喝一喝云是甚么复云有口不可闲却。

　　上堂天无四壁地绝八荒水母飞入摩醯眼睛虾蟆钻过娑竭鼻孔各各自谓神通游戏出入无碍蓦地里一眨一嗅便见出头无路退步无门拄杖子不惜老力卓一下云打开闲门破户非特令伊转得身吐得气要使尽大地凡圣智愚森罗万象灵机互焕彻证无生其或眼睛　眵鼻孔无窍沧海尽教枯到底须弥直得碾为尘复卓拄杖云未放伊在。

　　上堂出来也打不出来也打口念弥陀双拄杖开眼也着合眼也着目瞽瞳人不出头直饶出言吐气口口分明见貌辨音头头谛当犹是倚门傍户不能越格超情若到月掌这里更不如何若何将条烂贯索一串穿却挂向芦茆壁下且道为人节目在什么处良久云放待冷来看。

　　上堂一拳拳倒黄鹤楼一脚踢翻鹦鹉洲有意气时添意气不风流处也风流喝一喝云才有一丝头便有一丝头。

　　上堂尽大地是只清净眼那许分疆裂界遍虚空是片解脱场无劳击木敲空忽起佛见法见底眨向二铁围山妄自钻皮劄血底安置非非想处师子窟中岂容野干栴檀林里不着伊兰要得门墙清洁直须彻底掀翻若更如何若何莫怪拄杖子太无面目卓拄杖云不是为人难共住大都缁素要分明。

　　上堂豁开顶门正眼头头盖色骑声拈提向上机关着着超今迈古赵州略彴一蹋两断有路却成无路毗耶丈室一靠便倒无门即是法门向无门处透过铁壁银山通身无影像于有路处踏着本来田地步步绝行踪便恁么去十方宽廓才恁么来水泄不通把断要津则且置一超直入又如何野色更无山隔断天光直与水相连。

　　中秋小参欲识佛性义当观时节因缘时节若至其理自彰以拂子打圆相云时节已至佛性义显诸仁作么生观又如何识有底道天上月圆人间月半总是这个时节有底道开眼见明合眼见暗何曾离得这里全承自己力不向外边求但一月真中间自无是月非月与么见解秪知银汉无声机轮密转不见金波绝迹动静尝圆山僧要问秪如尽大地是个自己向什么处着这一月尽大地是一月自己又在什处这里透去入得月轮三昧便可出没神通利生游戏随方隐显无时当处灵光迥脱挥拂子云如今挥开碧落截断清波纳须弥于芥子掷芥子于无垠十方世界空索索三千刹海夜沉沉糊饼里没汁呷茶堂里来各与一盏。

　　上堂望州亭与汝相见了也乌石岭与汝相见了也僧堂前与汝相见了也总是蓦直示汝无端骤步归方丈入僧堂自成纡曲大众向什么处与古人相见良久云吽。

　　上堂吾本来兹土说法救迷情净智妙圆体自空寂廓然无圣心如墙壁庭前柏树子六耳不同谋青绢扇子足风凉说法了也便合顿悟一华开五叶结果自然成若也错过盲龟跛鳖空流浪枉使渔翁把钓竿。

　　晚参针眼里放身七横八竖纵步有余太虚中走马千变万化措足无地秪如藏身处没踪迹没踪迹处不藏身朝行三千暮行八百因甚出这网子不得参。

　　上堂大海不着死尸徐六担板虚空具含众象担板徐六王老师斩猫儿邓师伯打瓦鼓擘开华岳连天秀放出黄河彻底清。

　　上堂闻钟鸣便上殿听板声即过堂吃粥了也洗钵盂去便是广额屠儿放下屠刀立地成佛底时节便是悉达初生指天指地作大师子吼底时节喝一喝云丈夫自有冲天志莫向如来行处行。

　　上堂秋风凉秋夜长未归客思故乡故乡则不无地头在什么处莫是上是天下是地么有什么碑记莫是僧堂前佛殿后么脚跟未点地在莫是三条椽下七尺单前么十万八千未是远若恁么去总是个无地头汉毕竟如何江千独立向谁说天际飞鸿三两行靠拄杖下座。

　　上堂东得虚空作棒白拈贼措手无门碾得大地为尘跛足师插脚无路人人脚跟下有通天正眼东廊上上西廊下下阶墀曲直寮舍浅深总瞒他一点不得古佛堂前有片尝住方砖汝辈暮去朝来因什不鉴拈起拄杖云如今直下指出去也眼里有睛底各自验取好蓦卓一下便下座。

　　上堂撞着道伴交肩过一生参学事毕料掉没交涉然虽如是贴贴地无缝罅底能有几个喝一喝云巷尾街头有什么数。

　　上堂一切法不生一切法不灭若能如是见祖佛尝现前现前一机能杀能活能纵能夺有实有权有照有用面门有据觌体无私方便唤作无位真人善能现起超方作略赤肉团上七穿八穴白拈手里抛两放三马祖百丈大机大用德山临济逸格提持莫不从这里流出摄五千余卷为一句诠注无从总千七百则为一机显示不及今日落在月掌将三百六十骨节八万四千毫窍化作一道清风吹向诸人面前尝在顶门上额角头出入纵横普天匝地连喝两喝云策起眉毛看看。

　　小参若见拄杖子便是眼中楔不见拄杖子亦是眼中楔拈却拄杖子拔出眼中楔识得眼中楔非关拄杖子于此明去棒头有眼照破古今于此不明天高莫测地厚宁知西河弄师子陕府灌铁牛莫道不疑好珍重。

　　晚参山头老汉寻尝用一味没意智手脚打开闲门破户使天下禅和子一个个洒洒落落撩起便行放下便住人人自谓超宗异目大用现前不知自家鼻孔早被者老汉穿却了也当年洞山见云门也便恁么了去解向无人烟处接待往来丛林中商量浩浩唤作目机铢两函盖乾坤若然者总是依草附木鬼家活计不唯孤负洞山亦且钝置云门若是杨岐下儿孙更不如何若何单刀直入来撒手无依去通身铠胄来全体脱落去总不恁么来劈脊便棒从教遍界分身月掌与么检点将来也有一场过且道过在什么处具眼者试辨看。

　　重阳日上堂捏聚主宾从他日上月下推开玄要一任山深水寒明明一句该通的的重阳九日果能忘言得意自可越古超今便见布地金花不是从空放下擎天玉蕊亦非步步登高山僧今日向平坡上与诸仁落草要得应节及时更须出一头地始得然虽如是若是陶渊明攒眉便归去。

　　上堂脚头一路宽处宽窄处窄面门一机苦处苦乐处乐秘魔于岩下擎叉普化向闹市振铎南泉斩却花猫儿赵州指出庭前柏喝一喝云休向樽前唱鹧鸪座中尽是江南客。

　　施主讽经请升座师竖起拂子云大众见么这一句子文字性离心缘相绝塞断维摩口海点破迦叶面门演出一大藏教一大藏教诠显无从流出千七百机千七百机拈提不到契机契理白牯狸奴顿开五眼为瑞为祥盲龟跛鳖直透法身德山棒临济喝秪是科头条畅马鸣疏龙树论也只注脚疏通自余缕析条分开宗列派不向虚空填彩便同入海算沙致令旨趣淆讹本文舛谬如今拨开枝叶直截根源正句现前如何赞颂击拂子云谛听谛听。

　　晚参举米胡令僧问仰山今时人还假悟也无山云悟则不无争奈落在第二头师云问处重若丘山答处轻如毫末一人平空展手一人就路还家可谓门庭施设显露无私入理之谈深固幽远今时有般杜撰长老只管道悟则不无争奈落在第二头与么会去三十年后换手捶胸未是苦在。

　　上堂未入门便棒祖堂惯拶险机才开口便打佛法不是小事声前透去三要印开人天胆落棒头藨得万机寝削魔外潜踪欲明向上验在目前逴得便行人间天上画一画云石牛拦古路一马生三寅。

　　上堂天童一棒到底袭其风者多见其用者少三峰主持玄要循其辙者众透其机者稀要识天童么拍左膝云这里是要识三峰么拍右膝云这里是复云一棒到底打彻骨髓玄要纲宗佛祖的旨天童摇头三峰摆尾金翅擘海鹅王唼水择乳吞龙只者些子喝一喝云眼孔定动千里万里。

　　月朔上堂孟冬十月天渐寒园林草树风声干目前万化机顿息眼界寥廓心胸宽唯有衲僧拄杖子不随花叶相终始雪压霜摧节愈坚昂藏径截无伦比临机杀活露全身烨烨威光用转新自从春色来嵩少三十六峰青至今卓拄杖下座。

　　上堂无阴阳地上高处高平低处低平信脚踏去步步不在空里秪贵当人草鞋紧峭透过棘林便可一超直入撒手到家忽若踏破草鞋脚跟突出向平地上滑倒月掌与你拄杖子莫言不道卓拄杖下座。

　　上堂眼随色转耳逐声回生死根本鼻贪龙麝舌味甘酸生死根本恋其臭身悦其痴心生死根本正恁么时山僧下觑大众仰观知觉全消见闻都泯声香味触又向甚处去也大众冷地里返手摸摸脚跟看喝一喝云生死根本。

　　庐山西林古嶷和尚计音到上堂断衲僧命根底能有几人活衲僧眼目底能有几人佛法下衰丛林淡泊要得金刚正眼廓彻杀活拄杖纵横如我西林法兄和尚者直似星中拣明月火里觅浮沤所以驴脚才伸辟千余年废刹足水足草佛手略展拶五百人强项为凤为麟昨闻已迁化去也得得上堂举似大众卓拄杖云还知么伏虎岩吞却汉阳峰香谷泉冲断三笑涧耶舍塔中敲铁磬天台雁宕绝人行。

　　上堂举雪峰示众云南山有条鳖鼻蛇汝等诸人切须好看师云说什南山尽大地是条鳖鼻蛇一切诸人总在蛇口里吃饭穿衣蛇头上行住坐卧丧身失命阿谁免得设有一人免得敢保百骸溃散一物不存且道利害在什么处喝一喝云毒气深入。

　　上堂山僧二十年间担囊负钵参访知识秪图明取一经一论使正法流通邪宗破坏一时把不定刺脚灵山会里被法座上无面目老汉蓦头一拶直得皮肤脱尽真实不存看看拖到今日更是不堪上眼欲为无所为欲益无所益波波挈挈且恁随时若论佛法更无提掇处还委悉么良久云三寸舌头无用处一双空手不成拳。

　　上堂乾坤之内宇宙之间中有一宝喝一喝云在什么处复云断根草鞋尖檐毡帽开心楪子无盖盒盘谁家屋里没有无端被个碧眼胡僧三冬九夏向壁角头冷地相着拈来便用顿使千年滞货价增十倍叵耐德山无牙虎从空打出临济小厮儿高喝行情令大地人愈难酬价月掌虽开个铺席更不搀行夺匝秪就现前活计对主平交蓦召大众云汝等尽在这里寮堂门户固是关好锁匙不可放在别处良久云在什么处喝一喝便下座。

　　师诞日众设茶筵请小参假借四大以为身心本无生因境有喝一喝云心本无生境从何有是身无相四大何来若是个汉闻恁么举直下顿了身心四大性复便见三千大千世界无有芥子许不是舍身命处一切地水是先身一切火风是故体不为四大所转而能转用四大搅长河为酥酪变大地作黄金嘘气鼓毗岚吐唾灭劫火一尘入正受诸尘三昧起男身入定时女身从定起龙身入定天身起东方入定西方起中涌边没南涌北没得大自在具大变通开大手眼显大机用然虽如是一期建化即不无若约衲僧门下正是红炉上一点雪那有近傍分且道衲僧门下毕竟有何长处击竹篦云玉离荆岫寒光动剑出丰城紫气横。

　　上堂诸方把断要津我遮里放行一路诸方纵横十字我者里水泄不通诸方也捡点月掌不得月掌也不点捡诸方。

　　上堂我心似秋月碧潭澄皎洁无物堪比伦教我如何说寒山子通身露布满口含霜引得无限人落在阴魔界里至今抬脚不起月掌别资一道直指路头诸人也须自生活计以拄杖一画云水流黄叶来何处牛带寒鸦过别村。

　　小参向上一路直下坦平便恁么去早是打破狼藉了也若更说禅说道正是平白地上钉椿摇橹举古举今亦是清凉池里把缆放船看他从上古德契证之后口如腊月扇子十度发言九度休去心如古庙香炉火种不来凭何发焰直下无佛法身心岂更要撒沙撒土而今事不获已向第二义门露个消息去也拈起拄杖云见么若道是见未脱根尘若道不见犹存鉴觉鉴觉若存未免虚空里涂污根尘未脱依旧髑髅前见鬼直饶脱却根尘透过鉴觉出得荆棘林已显好手若落平地上便是死人何以此人智眼偏枯情存向背虽能坐断千差不解融通万有所以动则影现觉则水生不动不觉平沉死水才动才觉犯手伤锋盖为凡情虽尽圣解未忘不知但尽凡情别无圣解不见德山和尚道圣名凡号尽是虚声殊相劣形皆为幻色汝但无心于事无事于心则虚而灵空而妙到者里果能歇下驰求灭却倒想便见二六时中更无一法当情上无攀仰下绝己躬尝光现前壁立万仞进一步越过百千香水海那边更那边转个身来绰有余地退一步坐断万亿须弥山微细甚微细复归元真不资余力不进不退现十方刹土于毫端毫端无本摄十世古今于当念当念无生向无生国里拈示一机机机顿赴于无住本根立一切法法法圆明法法圆明故悬羊头卖狗肉把定无星秤子丝毫不爽机机互现故骑佛殿出山门变化神龙拄杖吞吐随时划一划云住住似此说话今日对诸仁面前恰如暗中书字文彩虽彰也是水上卓旗根本何据忽有个忍俊不禁的出来喝散大众掀倒禅床我也许你大胆然虽如是也须亲到这个田地始得其或未然卓拄杖云肯相辜负。

　　内绍禅师语录卷第一
嘉兴大藏经　内绍种禅师语录


　　内绍禅师语录卷第二

　　侍者照维记录

　　住苏州甫里月掌禅院语下

　　开炉日上堂诸方今日说法开炉月掌这里更无施设秪将个无烟火种因风吹出与现前大众应个时节去也拈起拂子吹一吹云看看无烟焰火遍界腾辉横亘十方竖穷三际直得浮幢刹内烁石流金香水海中光明赫奕其间所有山川林薮交光相罗如宝丝网炽然无间于刹那顷成就一切有情无情成正觉转法轮现灭度无前无后彻古彻今复击拂子云无烟焰火作大佛事已竟汝等尽是过去古佛现在世尊未来调御各各立地倾耳还得知时识候也未若也得去便请高卷双跌深藏密室香花白饭随分过时其或未然搬柴运水吃饭穿衣蓦劄地火爆星飞切须照顾眉毛好。

　　上堂灵山会上消息杳然少室峰前了无巴鼻内不放出外不放入虚空分界限心不是佛智不是道平地涌波澜拨着便转底自救不了拽脱便走底受屈一生饶汝不随言路不落机关正好朝三千暮八百秪如诸佛未出世祖师不西来还有佛法商量也无良久云相识满天下知心能几人。

　　长至日小参上是天下是地古今日月古今山河人物喧阗森罗杂沓是法住法位世间相尝住璇玑圆转莫可测其端倪尺准纵横无从按其时节蓦卓拄杖一下云无阴阳地上爆得这窍虚通便见旋岚偃岳而尝静江河竞注而不流野马飘鼓而不动日月历天而不周如珠走盘如盘走珠光属辉联了无异迹尝在动用中动用收不得不离寒暑际寒暑迁不到往来无间剥复无时那更握银管于台端高标云物候飞灰于冷地始验阳回焰发水河花生枯木则且置万灵罔象一道冲融又作么生复卓拄杖云意气不从天地得英雄岂藉四时摧。

　　上堂一二三四五六七斜风雨打伽黎湿冷地令人忆着灵岩山头罗汉石何也藤缠膝盖月挂眉钩横点头竖点头更嫌何处不风流。

　　上堂火炙通身暖风吹满面寒饥来便噇饭倦即带衣眠如珠在盘不拨自转如风吹水自然成纹是法非见闻觉知所能求是义非思量分别所能解忽若高峰和尚在你眉睫上扬声大叫云铁蛇钻入金刚眼昆仑骑象鹭鸶牵又且如何震声一喝云瞌睡作么。

　　上堂灵光独脱融万象于机轮未转以前智鉴高悬会千差于生灭去来之表一明一切明一见一切见一了一切了一用一切用于此洞达得去便见自己脚跟下一段大事明如日月总日月威光莫能逾其明宽若太虚尽虚空边际莫能穷其量直下如师子儿吒莎地哮吼一声壁立万仞谁敢正眼觑着觑着即瞎却渠眼可以权衡佛祖可以开凿人天可以拔济群机可以流通正眼是故马祖一喝百丈直得三日耳聋黄檗三顿临济也只一拨便转此是大人发大用大智显大机于其中间如击石火似闪电光直截根源更无回互须是过量人方明奇特事欲明奇特事还他过量人正恁么时且把定乾坤一句作么生道挥拂子云横按镆邪全正令太平寰宇斩痴顽立监寺上堂辣手展开宝寿风规便见驴蹄弄出杨岐作略重新无尽藏秪贵全力承当破砂盆要在尽心刮剔乞盐觅酱总是你抛金撒玉总是你且道你是阿谁击拂子云千年桃李核剖出旧时仁。

　　佛成道日小参学般若菩萨最忌妄生异见作么生是异见聻圣凡迷悟是异见事理真妄是异见今朝腊月八日人人尽道释迦老子于夜半睹明星悟道叹云奇哉奇哉一切众生皆有如来智慧德相但以妄想执着而不证得你道有恁么事无恁么事若道有何异九十六种若道无有甚释迦老子诸仁各各亲近善知识来何不返照一照看出门便见路过水便见桥入山门便见佛殿上方丈便见长老是异见不是异见智慧德相耶妄想执着耶于此谛当得去便见释迦老子安身立命处既见释迦老子安身立命处便见自己本命元辰落处既见自己本命元辰落处便见自己与一切众生无二无别便见一切众生与释迦老子无二无别便见释迦老子与自己无二无别心佛众生三无差别但涉名言都无实义如是则释迦老子亦不可得智慧德相亦不可得妄想执着亦不可得众生亦不可得自己亦不可得不可得亦不可得但以假名字引导于众生既以假名引导一切何妨释迦老子还他释迦老子智慧德相还他智慧德相妄想执着还他妄想执着众生是众生自己是自己法住法位世间相尝应节及时了无向背且道即今是甚么时节竖起拂子云看看释迦老子于拂子头上成等正觉放光动地说大法要云以思无思之妙返思灵焰之无穷思尽还源性相尝住事理不二即如如佛掷下拂子云好人不肯做须要屎里卧。

　　晚参月生一那吒手里金鞭赤月生二倒骑玉象乘云驶月生三回途不着旧褴衫三生万物万物与我一体天地与我同根夜来下阵瑞雪四天之下沛然有余东村王大伯向暖草窠中打个喷嚏道今岁年谷丰熟米粖盐花普天匝地把却畚箕笤帚往往当面错过喝一喝云狼籍不少。

　　上堂实际理地不受一尘佛事门中不舍一法一向与么去埋没己灵一向与么来孤负诸圣所以道一法若有毗卢堕在凡夫万法若无普贤失其境界若是衲僧门下直须拈却得失是非坐断彼此来去自然返尝合道朕迹不留出圣入凡卷舒有度夫百千法门同归方寸河沙妙德总在心源然则心源无相不离当处尝湛然方寸无形觅即知君不可见一毫头上果能彻底掀翻万法头边便有通天作用雪峰辊木毬禾山解打鼓玄沙筑破脚指临济剺开面门喝一喝云有什么紧。

　　上堂唐言梵语东土西天开口不在舌头上动步不在草鞋边桃花流水在人世别有天地非人间喝一喝。

　　晚参清净海眼日月不能照临金刚正体乾坤莫能盖载一毛端现出宝王刹土诸尘竞作一微尘吞却山河大地生佛无依所以道妙性圆明离诸名相本来无有世界众生因妄有生因生有灭生灭名妄灭妄名真拈起拄杖云这个是妙性唤什么作世界众生卓一下云这个是世界圆明妙性又在什么处于此明去生灭名妄于此不明灭妄名真山僧恁么道拄杖子忍俊不禁跃然而起现作天大将军心愤愤口悱悱道十力弟子因什妄真倒置言语脱空山僧道此是十方薄伽梵一路涅槃门是名妙莲花弹指超无学汝何大胆粗心妄兴异见于是天大将军默然无言懡　而退安住当处还复本形又卓拄杖一下云当如是知如是见如是信解不生法相顾左右云瞌睡惺也未。

　　元旦上堂杲日丽天和风扇野红霞缥缈绿水汪洋头头示诸佛真机着着显祖师巴鼻绵绵无渗漏落落绝覆藏旧不在昨夜新不在今朝暖不在阳和冷不在水雪诸仁者节序推迁寒暄迭换光阴迅速来去相寻无位真人毕竟向什么处行履挥拂子云物外倒骑金色象万年松下击金钟复举仰山云去年贫未是贫今年贫始是贫去年贫无卓锥之地今年贫锥也无真净云去年富未是富今年富始是富去年富惟有一领黑黪布衫今年富添得一条百衲袈裟岁朝抖擞呈禅众实谓风流出当家师云二大老各自掀揭屎尿呈露家私总向贫富里着倒山僧也有个颂子不图与古人斗巧争奇要显月掌家风自别乃云去年间未是闲今年间始是闲去年间灵鹫峰头望碧天今年间坐却僧堂六七间岁朝开彻闲门户一任游人似蚁旋。

　　上堂若论此事不挂一元字脚要行即行要坐即坐不住孤峰顶尝伴白云间那管东岭巉岩西山突兀处处纵横任意游炉中有火无心拨暑往寒来天长地久风高月冷海阔山遥僧堂中几人坐卧何曾得到者里看看腊月尽即便春风生脚跟下事还得亲切也未要得亲切第一莫来问山僧山僧这里没什掉下底玄妙佛法与你唼啖领会蓦卓拄杖云见即直下便见拟议思量即没交涉又卓一下。

　　元宵小参一灯明千灯万灯一时明一月现千月万月一时现一月不降万水不升众灯非多一灯非少非多非少光焰未生何处讨不降不升浮云散尽碧天新楼台上下火照火车马往来人看人。

　　小参举无边身菩萨将竹杖量世尊顶相量至梵天终不能见乃掷杖合掌说偈赞叹云虚空无有边佛功德亦然若有能量者穷劫不可尽师云如来顶相秪在面前有什么难见开眼也着合眼也着伸手便触着动脚便踏着虽然如是驴鞍桥不是阿爷下颔莫错认好。

　　上堂此事如空中一片云钉钉不住藤缆不著有容止可露无面目可呈秪贵向世界未成时一眼觑破便能于有漏国建无胜幢荫覆含生清凉大地若拟扪空架路斫竹布梯枉费精神徒劳心力诸仁者光阴可惜莫错用心孟春犹寒伏惟珍重。

　　佛涅槃日上堂拈拄杖云今日乃如来世尊灭度之晨月掌别无恭敬将拄杖子作分纯陀供养去也乃卓一下复云世尊道善哉善哉诸供养中法供养最岂不见诸行无尝是生灭法生灭灭已寂灭为乐我今涅槃时到汝可安施床座说是语已全身退入拄杖子内寂然无声大众正恁么时唤作释迦老子却是拄杖唤作拄杖又是释迦老子释迦老子若灭拄杖子亦应不在拄杖子若在释迦老子又何曾入灭入灭何曾灭当生本不生祖师关捩子棒下示无生正法眼涅槃心堪笑堪悲七尺藤复卓拄杖云一种是声无限意有堪听有不堪听。

　　上堂般若如大火聚尽大地是个火聚德山老汉将烂柴头添焰临济大师拽破鞴袋鼓风三世诸佛熏透鼻孔六代祖师燎却眉毛汝辈毛道凡夫要得无明息灭心地清凉良久云莫妄想好。

　　大士诞日上堂举楞严会上观世音说自证法门云初于闻中入流忘所所入既寂动静二相了然不生忽然超越世出世间喝一喝云当时有人下得者喝塞断咽喉岂不一性圆明诸尘销落声光匝地鼻孔撩天那来不守本分却道上合诸佛妙心下同六道悲仰现三头六臂示八目十身鱼市上携篮鹰巢中啼哭将钱买糊饼放手下馒头然后为之见色明心闻声悟道今日节文落在月掌放开捏聚总由这里是汝诸人向甚处与大士相见良久云高楼吹笛柳如烟满地春风落飞絮。

　　初夏上堂智有穷幽之鉴而不睹日月之丽天识有含育之机而不察寒暄之密运盖为事随缘应执事者徒起厌欣道出无方求道者妄拘限量不见罗睺阿修罗王与帝释争权手撼须弥口吞日月一时退身藕丝孔中仰观俯察左顾右瞻不觉抚掌大笑道到处走尽反不如这里好且道这里好在什么处水边尽日开三迳林下何曾见一人。

　　上堂花笑莺啼四月朝衲僧见处尽雄豪眼开白日青天下生死何曾有一毫喝一喝。

　　上堂诸佛菩萨行不到处驴马畜生脚脚踏着驴马畜生踏得着时诸佛菩萨总不知有知有不知有行到不行到拈向一边秪如无厌足王入大寂定乃敕有情无情皆顺于王若有一物不顺于王即入大寂定不得汝道他与诸佛菩萨驴马畜生相去多少击拂子云花开花落任风吹自有清香满天地。

　　中夏上堂本来面目举世不相似亘古无比伦毗羯首磨雕镌不就僧繇道子描画难成灵山会上破颜微笑秪现半边大庾岭头冷暖自知亦非全露其余向虚空里撮摸平地上施呈拽得鼻孔失却眼睛眨得眼睛遗落唇吻直饶个黄头风汉于梁王殿上剺破肉团觌体呈露或慈或威或定或慧总无碑记转见淆讹不若向父母未生前一拍双泯狂心自歇正眼自开大众你看月掌眉毛还在么拍一拍下座。

　　七月十五日上堂举古云十五日已前诸佛生你不得住我这里你若住我这里我有锥锥你十五日已后诸佛灭你不得离我这里你若离我这里我有钩钩你正当十五日钩锥一齐息更拟问如何回头又日出师云古人恁么大似将珍羞百味换汝舌头虽然炙口不能充饥月掌秪是家尝茶饭迥无异味虽是粗粝却能饱人乃云十五日已前诸佛本不生你若住我这里添你一分不得十五日已后诸佛本不灭你若离我这里减你一分不得正当十五日临机无固必更拟问如何拄杖蓦头楔复顾众云一夏以来总在这里东倒西擂横吞竖咬磕破释迦鼻孔嚼烂达磨眼睛更不顾惜正当今日还有开得口底么你若开得口与你　子吃开不得口也与你　子吃喝一喝云将谓我辜负汝。

　　中秋上堂尽十方世界是个真实月体色空明暗地水火风菩提烦恼生死涅槃前圣出兴后圣灭度于真月体上了没交涉灵山话月曹溪指月马祖玩月寒山咏月正如众盲摸象各说异端光影劣彰真月愈隐直饶向世界未成时一尘不立处觌体呈露未免落在阴界依旧光不透脱秪如不离当处独脱尘缘一句又作么生道良久云万里清光飞不尽一天华彩照无偏。

　　天台能仁辨庵和尚计音到上堂灵锋句迅全机卷入无声古策风高当处退藏于密直得慈云堂上月冷霜清东掖山前鹤鸣猿啸三世诸佛瞻仰无从六代祖师斫额有分天下老和尚助哀莫及拈起拄杖云汝等诸人又向什处与能仁和尚相见卓一下云虚空烜赫无涯岸海月盈亏不离天。

　　上堂云门被睦州拶拆只脚当地悟去临济吃黄檗三顿痛棒直下打彻一期痛快则不无二老若是衲僧门下料掉没交涉大丈夫儿阿那个没有一坐具地却要南天台北五台东家三斤麻西家一疋布草鞋不是铁做底脚跟也是娘生底生受许多作么你若歇却妄想放下业身波波挈挈但恁么去未必善因而招恶果所以月掌寻尝总不把诸人为事诸人也不把月掌为事诸人既不辜负月掌月掌也不辜负诸人。

　　上堂四大攒成一破车牛牵马驾路途赊芒绳拽脱辽天鼻云月溪山处处家汝等发毛爪齿皮肉筋骨髓脑垢色皆归于地涕唾脓血痰泪津液大小便利皆归于水暖气归火动转归风四大各离今者妄身当在何处良久云山门头合掌佛殿里烧香喝一喝云不可总作野狐精见解便下座。

　　上堂从门入者不是家珍一句迥超千圣外从缘悟得永无退失松萝不与月轮齐禅和子家面前脑后历历落落眼孔耳窍玲玲珑珑终日吃饭不嫌口门大小终日穿衣不辨领头阔狭可谓缘起无生协于心体胸襟奇蕴布于四肢正法眼藏有合有开涅槃妙心无偏无党一切圣贤皆以无为法而有差别则且置秪如一道平怀机先独脱一句作么生道白云不系青山顶明月尝悬古涧心。

　　晚参月掌门风壁立到者须是直入汝若转脑回头一棒打得骨出且作么生是脚头得力底句踏着秤磓硬似铁。

　　上堂居一切时不起妄念空手把锄头于诸妄心亦不息灭步行骑水牛住妄境界不加了知人从桥上过于诸妄心亦不息灭桥流水不流灵山老子放去较危双林大士收来更速一人理上偏枯一人事上不足点捡将来二俱不了忽有人问月掌这里莫有事理全该当机独脱底句么但道莫妄想因什如此不见道无求是处人情好不饮从他酒价高。

　　上堂一切色是佛色一切声是佛声蚯蚓穿透耳窍虾蟆跳入眼睛或高或下忽喜忽嗔喝一喝云一擘华山分两路万年流水不知春。

　　上堂青萝夤缘直上寒松之顶白云淡泞出没太虚之中竖起拂子云向这里得个入处去捏怪也南阎浮提说禅须弥顶上有人出来唤云万法本闲唯人自闹大众且道闹个什么掷下拂子云吽吽。

　　晚参垂问一字不着画是什么字众无对乃云一字不着画达磨道不识难杀孔夫子吓倒李八百唯有须菩提解空为第一长跪白佛言信口道不不弹指一下云隔江人唱鹧鸪词错认胡笳十八拍。

　　上堂举芭蕉和尚云若论此事如人行次忽遇前面万丈深坑背后野火来逼两畔荆棘丛林若也向前则堕坑落堑若也退后则野火烧身若转侧则被荆棘碍当与么时作么免得若也免得合有出身之路若免不得堕身死汉乃云古人恁么大似萧何制律月掌则不然若论此事如人立地前面万里无云背后清光遍界两畔旷野平原向前则天垂宝盖退后则地涌金莲左顾则十方通畅右盻则大地全收正与么时不前不后无险无夷又是阿谁分上事良久喝一喝云识甚好恶。

　　晚参今夜是小尽二十九明朝便是腊月初一一岁之中止有一个月光景了也无论世法佛法须要预先着力若不预先着力那得临时成现且作么生着力聻参禅学道底如无手人行拳相似执劳运力底如有脚人走路一般麻三斤乾矢橛竹篦子总作家尝茶饭看钵里饭桶里水案上羹当做金圈栗棘吞下手不得处随处下手落脚不得时乘时落脚脚不落在空里则一步步切实手不下在别处则一拳拳中要二六时中无虚弃底道理佛法世法不着气力自成一片生死到来如门开相似出入自在坦荡无依那有一丝毫周繇者也系绊得你住笼罩得你着你若驰求不歇欣厌未忘东家觅暖软西舍讨甘酸今日三明朝四腊月三十日就在眼前阎罗老子翻转铁面皮与你打笑饭钱正恁么时手忙脚乱莫怪月掌山僧不曾为汝预先道破。

　　上堂竺土大仙心东西密相付雪峰辊出三木毬洞山拽起一疋布归宗锄断赤斑蛇赵州勘破台山路若也会得密在汝边若也不会且向葛藤窠里参取蓦竖拂子云还委悉么掷下拂子云自是不归归便得五湖烟浪有谁争。

　　上堂诸方老宿皆以三句验人山僧这里止用一喝才见汝来震威便喝若是个真师子儿便合乘风奋迅返掷回旋山僧见伊入得个门更与一喝令渠头正尾正识候知时在窟出窟全身奉重等闲行处东西绝兔迹狐踪蓦地颦呻上下断鸢飞鱼跃不见道师子吼无畏说百兽闻之皆脑裂香象奔波失却威天龙寂听生欣悦饶汝俊鹰快鹞栖泊无从鹘眼龙睛觑捕莫及所以山僧有时一喝全锋敌胜有时一喝八面玲珑有时一喝佛祖罔知有时一喝从空放下喝一喝云且道是从空放下耶是佛祖罔知耶八面玲珑耶全锋敌胜耶若向这里见得倜傥分明方可进得月掌门登得月掌堂入得月掌室见得月掌人照用无私杀活有准作人天眼目为祖佛梯航不是分外事即今还有恁么种草么有则快须出来当众决择山僧立地待汝坐地等汝有么有么若也畏刀避箭被盖囊藏正似布袋里老鸦虽活犹死不如速退下座以拄杖旋风打散。

　　腊八日上堂拈香云此一瓣香海岸那边无根得活须弥这畔有种皆萌爇向宝炉专申供养七十代已上底释迦老祖伏愿儿孙得力法运昌明源远流长如火烧海底根深叶茂似云布世间揽衣就座僧问有佛处不得住无佛处急走过正当今日去即是住即是师云有眼者见僧云昔日雪山成话柄今朝大地为敷扬师云有耳者闻僧云未审月掌将何指示师云秪将这个指示僧云秪如道一切众生具有如来智慧德相还端的也无师云大众笑你僧云雪后始知松柏操事难方见丈夫心师云且莫妄想执着又僧问打鼓弄琵琶相逢两会家木童能作舞石女解烹茶如何是石女烹茶师云扫帚画蛾眉僧云如何是木童作舞师云翻转面皮看僧云莫把是非来辨我浮生穿凿不相关师云是何嘴脸僧云个中消息子能有几人知师打云口似鼻孔僧呵呵师直打出乃云正法眼藏有愿不撒沙涅槃妙心无机不透脱暗地里七穿八穴有耳者闻明相边三点四点有眼者见惊奇叹异雪上加霜分妄别真空中凿窍因缘会遇其道自见时节若至其理自彰山僧今日忝承亲裔理合报恩若据正令当行正好拆却佛殿那可随行逐队勺水献花然虽如是狸能伏豹泽广藏山乳糜一盏香一炉且随俗例献涂糊须知振祖奇男子棒下无生不放他卓拄杖下座。

　　上堂至道无难唯嫌拣择眼里有筋舌头无骨赵州终日吃茶子湖半夜捉贼捉得贼谁辨白看看逗到天明个个眉横鼻直拈拄杖云贼贼。

　　上堂似地擎山不知山之孤峻如石含玉不知玉本无瑕先圣出语如金翅擘海蛟龙毕现横吞直下受用无穷后代儿孙清浊不辨泥水不分虾蟆窟里坐定只想现成供养山僧今日为众竭力翻转十方大地作个糊饼抛出莫说顽懒禅和无从唼啖直饶观世音菩萨有钱没用处云门大师有手没放处唯有深沙神知时识候却道实际理地不受一尘佛事门中不舍一法抛却蒺藜棒挑水灌园蔬担折桶箍断浑身无著处引得泗州大圣在扬州闹市呵呵大笑且道笑个什么人无远虑必有近忧击拂子下座。

　　上堂拈起拄杖复卓一下云憍陈如穿透耳门阿那律打彻眼界德山会里倒岳倾湫临济门下全无缝罅既是全无缝罅因什得到今日又卓一下云白雪还须白雪酬黄金自有黄金价。

　　除夕小参风光淡淡人人怀岁暮之心日影辉辉处处营过年之计长街短陌万户千门子母钱筹笑无休君臣礼对扬有度往者扰扰来者憧憧总不知承谁恩力着甚来繇所谓百姓日用而不知故君子之道鲜矣唯我林下人不因时变不逐物迁腊月三十日与寻尝无异寻尝日子与腊月三十日一般新旧不干怀利名不挂念看梨花七八片听爆竹两三声山果几盘清茶数盏不唱田家乐不烹露地牛倒拈无孔笛冷处逞风流一人为主众人为伴一处若通千门皆透尽十方世界会十世古今僧俗男女士农工商莫不从这里入证平等性智游戏神通成就众生净佛国土有权有实无党无偏且道正与么时机轮不动一道平怀又作么生良久云岁尽年穷无物秪待烦劳众慈伏惟珍重。

　　己亥元旦上堂向上一路大地无私千圣不传脚头有据踢开玄要径踏断迅流机沿山推白云就地拾明月如娑竭出海宫殿震惊似金翅抟风海天肃穆非关妙用不是神通水月现前风云自异到这里嬉笑怒骂万象增辉动转施为森罗添彩乾坤莫可盖载日月无从照临众圣钦威万灵仰德横身界外谁敢出头且把断全锋别开灵焰一句又作么生道煦日烁开天际雪好风吹绽岭头梅。

　　上堂僧问寒随腊尽暖逐春回如何是不迁义师云昨日晴今日雨僧云忒煞新鲜师云脚下事作么生僧云适从东廊上来师云拖泥带水着甚来繇僧作礼云谢师答话师打一棒云忒煞新鲜乃云本来面目描不成画不就未称敏匠现前一机把得定作得主好手徒夸截断葛藤便可掀天揭地透过金网何难倒岳倾湫兴化于大觉棒头荐得先师在黄檗吃棒底意旨则且置秪如临济门下一条赤梢鲤因什向南方齑瓮里淹杀击拂子云换骨洗肠重整顿通身是眼更须参。

　　榖日莲社弟子丘上慧等请上堂举古云心随万境转转处实能幽随流识得性无喜亦无忧喝一喝云大小祖师只解随波逐浪不能截断众流岂况函盖乾坤目机铢两若约衲僧门下何啻十万八千且道衲僧门下有甚长处设使言前荐得尤为滞壳迷封纵饶句下精通未免触途狂见直须机先斩截异见不生大用现前不拘小节声色头上坐卧声色不到见闻堆里出没见闻不及所以山僧自到此间玄妙机关和身坐断现成人境双手打开秪是昼明夜暗春暖秋凉有时林木欣欣泉流活活繁花竞艳丰草向荣玲珑岩薜荔鬖鬖浣香洞波纹叠叠有时树凋叶落体露金风皎月凌空清光透座野鸭子飞鸣漾月梁边白藕花香散锦淙滩畔荣者自荣枯者自枯人见光明灿烂我正土面灰头人见冷淡清虚我正全彰文彩恁么中不恁么不恁么中却恁么正恁么时不涉荣枯不随境转又且如何间持经卷倚松立笑问客从何处来。

　　上堂可中学道须要见得透又要歇得落见得透方才歇得落歇得落底自然见得透透得歇得正在半途蹋倒化城宝所在近拈起拄杖云见么卓一下云闻么顾左右云闻见分明宝在什么处掷下拄杖云海神知贵不知价留与人间光照夜。

　　上堂祖师道不用求真唯须息见石头和尚云承言须会宗勿自立规矩若会得这个说话透出非非想处却来五浊界里横身见无神通菩萨作用如空花阳焰德山用棒临济用喝如小儿戏又见一类毛道凡夫穿着通身文锦向烂泥里坐地耽湎欲乐流浪生死不觉不知忍俊不禁轰个青天霹雳令渠省悟惊得山门头个汉横开大口道这一声子不妨畅快不妨奇特然虽如是也有到处也有不到处拈拄杖云还有人点捡得出么。

　　永嘉平田僧彦和尚计音到上堂千峰顶上一道清虚时人知有十字街头随机隐显佛祖罔窥藏身处没踪迹没踪迹处不藏身即不问你诸人秪如拄杖子火发烧却山河大地无位真人又向甚处出现良久云同门出入不同涂相识还如不相识。

　　上堂事不孤起起必有因法必仗缘缘生无性不见僧问乾峰十方薄伽梵一路涅槃门未审路头在甚么处乾峰以拄杖画一画云在这里可谓荡荡一条官驿路晨昏曾不碍人行叵耐云门个汉不辨来端和泥合水拈柄破扇指东话西致令天下衲子不是翻空脱节便向平地吃交粪堆头罨杀这老汉有什么罪过月掌今日对众举觉不图别开门户更辟路头秪是截断枝岐筑杀要径务令尽大地抛家日久之徒不动一步直踏本乡蓦卓拄杖云还委悉么良久复云十方薄伽梵一路涅槃门路头在什么处你也在这里我也在这里学人不会劈脊便棒从教脚底毛生。

　　上堂心月孤悬光吞万象一任诸人撮摸及乎光境俱亡仰面看天不见天低头觑地不见地伶俐衲僧这里开得一只眼向孤峰顶上呵佛骂祖也怪伊不得何以不见道利动君子。

　　上堂众生本不迷诸佛何曾悟不悟与不迷头头皆显露堪嗟开眼人觑见总不顾蓦顾左右云大众耳门里七穿八穴是顾不顾脚跟下横三竖四是顾不顾喝一喝云要见黄河清三千年一度。

　　上堂若论此事如一团焰火相似触着便烧傍着便燎那有一星事更无半点因秪为百丈老汉无中生有向冷处拨开更有个龙潭和尚将有作无于明头吹灭明头吹灭谁知烈焰迸天冷处拨开未免寒灰遍界致使尽大地赤骨律汉处处因风纵火头头就地生烟趋炎附暖底不顾烂额焦头添薪炽炭底那管眉毛堕落德山乱棒扑不灭滹沱热喝喝不熄饶将八斛四斗觌面倾来千七百机从头弄出济得什么边事蓦顾左右云大众从上且置秪如云门扇子　跳上三十三天筑着帝释鼻孔东海鲤鱼打一棒雨似盆倾总不出诸人十二时中寻尝日用因什也相救不及良久击禅床云机关不是韩光作莫把胸襟当等闲。

　　晚参祖师西来别无周折秪为诸人保任此事汝有一尺还汝一尺汝有一寸还汝一寸不与汝添一法如微尘许不与汝减一法如微尘许不教汝便恁么休去若有一法可添即成钝置汝有一法可减即成埋没汝若便恁么休去破砂盆鈯斧子又教阿谁提掇世间没有天生底释迦自然底弥勒上来下去筑着磕着处总不可轻轻放过三十年后知廉识耻去方见月掌老婆为得你彻困。

　　上堂心清净是佛心光明是法山河大地色空明暗清净光明无处不周遍佛之与法亦无处不周遍汝等诸人总在佛顶上行住坐卧佛面上视听食息炜炜煌煌巍巍堂堂莫不意气高闲情怀卓荦因什被人问道如何是佛却又头定眼直良久喝一喝云贼身已露。

　　上堂思而知虑而得鬼家活计黜智聪杜闻见外道邪宗翻转面皮自可陶镕祖佛拽脱鼻孔正好眼目人天百丈于马师喝下丧却全身即不问你诸人亮座主直入西山虽则杳无消息毕竟甚么处是个住头良久云水分千派月山锁一溪云。

　　退院上堂楖栗横担草鞋紧峭只解恁么去不解恁么来高挂钵囊拘拆拄杖只解恁么来不解恁么去所以孤峰独宿道绝千差垂手入廛事无一向不见三年前一转语群山耸峻万派澄渟直得诸佛祖师吞声饮气三年后一转语天回地转兔走鸟飞一任蠓蠛醯鸡光风霁月权衡既得在手收放自合乘时若非转处孤危岂得当机卓绝人天莫测魔外罔窥独步大方高超物表且道沿流得妙就路还家一句又作么生良久云春水稳乘天上棹晓霞平踏岭头云复成一颂长年庭户绝嚣尘秪有孤藤伴病身此日相携归旧隐野花啼鸟一般春拽拄杖下座。

　　内绍禅师语录卷第二

　　内绍禅师得闲堂颂古

　　侍者照昱记录

　　初祖达磨因梁武帝问如何是圣第一义祖曰廓然无圣帝曰对朕者谁祖曰不识帝不领悟。

　　碧眼波斯入大唐珍珠抛却献槟榔殿头天子通身贵不问龙宫旧药方。

　　初祖因神光参承立雪断臂悲泪求法乃云诸佛最初求道为法忘形汝今断臂求亦可在遂易名慧可问云诸佛法印可得闻乎祖云诸佛法印匪从人得可云我心未宁乞师安心祖云将心来与汝安可云觅心了不可得祖云与汝安心竟可于此悟入。

　　血溅深雪遍山红冻壑冰泉顷刻通百草头边风凛凛一枝独拔少林宗。

　　将个心来与汝安通身冷汗即时干那堪一印源头浊带累儿孙啖铁丸。

　　初祖灭后既葬熊耳山其年魏使宋云西域归遇祖于葱岭手携只履翩翩独逝云问师何往祖云西天去云归具说其事迨启圹惟空棺只履存焉。

　　只履西东落处宽岭头莫怪步蹒跚脚根自越流沙后不唱关山行路难。

　　璨祖因沙弥道信礼拜云乞与解脱法门祖云谁缚汝曰无人缚曰何更求解脱乎信于言下大悟。

　　千缕游丝万缕杨何曾绾住艳春光繁花落尽莺啼寂留得浓阴送日长。

　　五祖忍大师先为破头山栽松道者尝问四祖云法道可得闻乎祖云汝已老脱有闻其能广化耶倘再来吾当迟汝道者即回策托孕周氏女洎产以为不祥抛浊港中溯流而上气体鲜明遂举之成童随母乞食祖于黄梅路上逢之见骨相奇秀问曰子何姓曰姓即有不是尝姓祖曰是何姓曰是佛性祖曰汝无姓耶曰性空故无祖知是法器乞令出家付法传衣。

　　青松栽罢老无依错过蕲春第一机浊港转来藏不得却遭无性蓦头锥。

　　六祖隐于法性寺暮夜风飏刹幡闻二僧对论一云风动一云幡动往复未决祖云直以风幡非动仁者心动耳。

　　山精年老据琼台花洞岩扉到处开赚得阮郎归旧路转身拖出尾巴来。

　　六祖因僧问黄梅衣钵是何人得祖曰会佛法者得曰和尚还得否祖曰不得曰因甚不得祖曰我不会佛法。

　　师度何如自度亲黄梅衣钵付何人伏犀有骨封侯定眼里无筋一世贫。

　　六祖一日云吾欲归新州汝等速治舟楫门人云师从此去早晚却回祖云叶落归根来时无口。

　　来时无口即归根叶落秋风见斧痕尽道新州卖柴汉不知元是岭南能。

　　南岳让和尚参六祖祖问什么处来曰嵩山来祖曰什么物恁么来让曰说似一物即不中。

　　水天交映碧冲瀜透网金鳞彻尾红头角自成霄汉外飞腾那更藉春风。

　　让祖居南岳时有沙门道一住传法院尝日坐禅祖知是法器问云大德坐禅图什么曰图作佛祖乃取一砖于彼庵前石上磨曰磨作什么祖曰磨作镜曰磨砖岂得成镜祖曰坐禅岂得成佛曰如何即是祖曰如牛驾车车若不行打牛即是打车即是道一悟旨于言下遂印心传法焉。

　　佛非定相坐难寻砖上无光磨岂明拽转车牛亲下手一时穿了鼻头绳豁却鼻断却绳马驹踏杀天下人山前一片闲田地依旧春来草自青。

　　马祖上堂云自从胡乱后三十年不少盐酱。

　　截流机险霸西江卓卓清凉寂灭幢胡乱打开盐酱后佛魔凡圣总心降。

　　百丈侍马祖行次见野鸭群飞过祖曰是什么曰野鸭子祖曰甚处去也曰飞过去也祖遂扭丈鼻丈负痛失声祖曰又道飞过去也丈于言下有省。

　　谁荐当机第一功挥天刮地巨灵峰虚空出手无多子分破青山千万重。

　　次日马祖升座众才集丈出卷却拜席祖便下座丈随至方丈祖曰我适来未曾说话汝为甚卷却席丈曰昨日被和尚扭得鼻头痛祖曰汝昨日向甚处留心丈曰鼻头今日又不痛也祖曰汝昨日深明事丈作礼而退。

　　狮窟迥无狐兔迹龙宫不着死虾蟆崖前月白频翻掷海面风恬卷浪花。

　　百丈再参马祖侍立次祖目视禅床角拂子丈曰即此用离此用祖曰汝向后开两片皮将何为人丈取拂子竖起祖曰即此用离此用丈挂拂子于旧处祖振威一喝丈大悟。

　　放去收来自绝踪却从喝下丧家风髑髅穿透开双眼闲向儿孙夸耳聋。

　　百丈后住大雄山一日谓众曰佛法不是小事老僧昔被马大师一喝直得三日耳聋黄檗闻举不觉吐舌丈曰子已后莫嗣马祖去么檗曰不然今日因和尚举得见马祖大机之用然且不识马祖若嗣马祖已后丧我儿孙丈曰如是如是见与师齐减师半德见过于师方堪传授子甚有超师之见檗便礼拜。

　　怨恨难忘痛处拳一回提起奋呼天雄心激动傍观客霜刃横抽按马前。

　　吐舌惊群显大机威仪狼藉便超师大雄山下新生虎牙爪通身会起尸。

　　百丈野狐话。

　　新罗附子舶上茴香一般行货物贵离乡高低识取钩头意莫向盘中错度量。

　　百丈上堂云灵光独耀迥脱根尘体露真尝不拘文字心性无染本自圆成但离妄缘即如如佛。

　　衲拥岚光雪照眉住山年远忘来时看云独上溪桥立清冷不知身是谁。

　　黄檗上堂大众才集师拈拄杖一时打散复召大众众回首师曰月似弯弓少雨多风。

　　一枝神槊泼天风杀活全机振域中百万天骄臣伏后阵前聊戏月如弓。

　　黄檗因裴相国托一尊佛于师前跪曰请师安名檗召曰裴休裴应诺檗曰与汝安名竟裴便礼拜。

　　柳绾长绦花染衣莺啼滑滑唤春归落英水面重铺锦千古文章只自知。

　　临济大师参黄檗问如何是佛法的的大意檗便打如是三度问三度被打。

　　的的大意一场特地三顿乌藤全无巴鼻棒头曾不挂丝毫直下掀翻第一义。

　　临济到高安参大愚愚问甚处来曰黄檗来愚曰黄檗有何言句曰某甲三度问佛法的的大意三度被打不知有过无过愚曰黄檗与么老婆心切为汝得彻困更来这里问有过无过济于言下大悟曰元来黄檗佛法无多子愚搊住曰这尿床鬼子适来道有过无过如今却道黄檗佛法无多子你见个甚么道理速道速道济于大愚肋下筑三拳愚拓开曰汝师黄檗非干我事。

　　片言相投触着汗流面门一滴肋下倾湫收虎尾据虎头千古万古风飕飕。

　　临济回黄檗檗问这汉来来去去有甚了期曰只为老婆心切便举前话檗曰大愚饶舌待来痛与一顿曰说甚待来即今便打随后便掌檗曰这风颠汉来这里捋虎须济便喝檗唤侍者曰引这风颠汉参堂去。

　　鱼脱重渊龙飞碧汉逆水兴波迥无畔岸一句截流即今便判撒风撒颠吾宗辉焕。

　　临济住院后一日谓普化克符曰我欲于此建立黄檗宗旨汝且成褫我二人珍重下去三日后普化上来问和尚三日前说甚么师便打三日后克符上来问和尚三日前打普化作甚么师亦打。

　　罗纹交织曲不藏直十字街头重栽荆棘三日后兮三日前成褫不费纤毫力乌藤掣出快如风祖佛骨毛寒栗栗。

　　临济凡见僧入门便喝。

　　见人便喝口门寥廓佛法商量无绳自缚。

　　临济上堂次两堂首座相见同时下喝僧问还有宾主也无济曰宾主历然复召众曰要会临济宾主句问取堂中二首座。

　　佛法何消用许多主宾历历绝淆讹自从舞得三台后拍拍元来总是歌。

　　无位真人。

　　八棱拳下无碑记一字关头六不收匝地毗岚吹不起倒骑船子下扬州。

　　临济将涅槃谓众曰吾灭后不得灭却吾正法眼藏三圣出曰争敢灭却和尚正法眼藏师曰已后有人问你向他道甚么圣便喝师曰谁知吾正法眼藏向这瞎驴边灭却。

　　回头敛尾卷全威搏象雄心孰可灰正眼付来师子子瞎驴边灭吼如雷。

　　金刚般若云应无所住而生其心。

　　床窄先卧粥稀后坐拔得鞋跟裈裆牵破千年滞货无人问赶向崖前看水磨。

　　法华经云止止不须说我法妙难思。

　　紫霞宫阙翠云裳羯鼓繁花乐帝乡但得皇风成一片更于何处问封疆。

　　铁门槛断字元无鸟迹书云乱擘窠流到永和年代远乌焉为马转淆讹。

　　龙济和尚示众云是柱不见柱非柱不见柱是非已去了是非里荐取。

　　洪涛万顷开天池铁花影落鱼龙迷长鲸一吸海水尽森然露出珊瑚枝。

　　岩头示众云未入门来早与三十棒。

　　舌头拄地鼻孔撩天便恁么去十万八千。

　　僧问云门如何是云门一曲门云腊月二十五。

　　鼓笛无腔古庙东村村随例送年穷山家曲调宫商别信口呜咿弄晚风。

　　世尊升座文殊白椎云谛观法王法法王法如是世尊便下座。

　　文殊承虚接响世尊将错就错赚他百万人天看你一上一落。

　　世尊因五通仙人问世尊有六通我有五通如何是那一通世尊召云仙人仙人应诺世尊云那一通你问我。

　　那一通你问我平坡不必重加土春到从教草木青短长总落樵人斧。

　　那一通绝罗笼当门齿豁不关风忆得小时骑竹马看看又是白头翁。

　　世尊因外道问不问有言不问无言世尊良久外道赞叹云世尊大慈开我迷云令我得入作礼而去阿难白佛外道得何道理称赞而去世尊云如世良马见鞭影而行。

　　笑杀灵山个老胡见人当面受涂污追风果若真良马鞭影何须耳畔过。

　　迦叶尊者因阿难问世尊传金缕袈裟外别传个甚么迦叶召云阿难阿难应诺迦叶云倒却门前刹竿着。

　　倒却刹竿着不必倩人扶斫落月中桂清光应更多。

　　无边身菩萨将竹杖量世尊顶直至梵天终不能见乃合掌说偈赞叹而去。

　　长堤短陌花如织半卷湘帘展刀尺拟将疋练剪春光春光遍界难收拾。

　　一切众生喜见菩萨燃百福庄严臂供养日月净明德佛舍利尔时天人见其无臂悲哀懊恼一切众生喜见菩萨立誓曰我舍两臂必当得佛金色之臂作是语已自然还复。

　　随缘舍复出尝情烈焰何曾解煆金雪后始知松柏操事难方见丈夫心。

　　圆觉经云居一切时不起妄念于诸妄心亦不息灭住妄境界不加了知于无了知不辨真实。

　　行时脚跟不着地坐时心识似风飘手里乱拈红绣线口中尝唱皂罗袍。

　　世尊因调达谤佛生身入地狱令阿难问在地狱中安否曰我虽在地狱如三禅天乐又令问还求出否曰待世尊来便出阿难曰佛是三界导师岂有入地狱分曰佛既无入分我岂有出分。

　　九曲河冰天上澜朔风吹结逼人寒不因狐迹传消息谁识坚凝彻底干。

　　世尊说大集经敕天上人间一切鬼神会辑受嘱拥护正法无有不顺敕者唯一魔王曰瞿昙我待一切众生成佛尽众生界空无有众生名字我乃发心。

　　足蹑芒履笠盖头得闲何地不风流浮生穿凿休关我今已从人呼马牛。

　　世尊初生一手指天一手指地周行七步目顾四方作师子吼曰天上天下唯我独尊。

　　指天指地漫称夸撒尽风颠也大差父母未生前面目浑身何处弄泥沙。

　　雪峰问僧近离甚处曰覆船峰曰生死海未渡为甚覆却船僧无语乃回举似覆船船曰何不道渠无生死僧再至进此语峰曰此不是汝语曰是覆船恁么峰曰我有二十棒寄与覆船二十棒老僧自吃不干阇黎事。

　　生死海未渡如何覆却船渠侬无生死鼻孔自撩天我有二十棒古今为榜样象骨岩高到者稀清风满路许谁知。

　　宝志公传语南岳思大禅师云何不下山教化众生目视云汉作甚么思大云三世诸佛被我一口吞尽何处更有众生可化。

　　冰梨火枣淡无涯入口休将异味夸吐却更须槌碎核莫教落地又生芽。

　　有尼参临济要开堂谈空勘云你有五障不得开堂尼云龙女成佛有几障空云龙女现十八变你试变看尼云不是野狐精变个甚么谈空便打数拄杖。

　　海边拾个草头方枝叶根茎彻骨香寒热温平都弗论逢人问着便倾囊蓦撞到老纯阳拈出金针丈二长脑后一锥当不得却回烟棹上瞿塘。

　　大慈和尚示众云老僧一生不会答话只解识病时有僧出来大慈便归方丈。

　　泼泼西风碧浪开一钩抛去一黄能夜深不入非熊梦白月清霜满钓台(能音乃字平声)。

　　鲁祖寻尝见僧来便面壁。

　　才见僧来便面壁无端费却千钧力人去从教翻转身风前依旧无巴鼻。

　　僧参南院才到面前僧云败也院引拄杖向僧面前僧无语院便打。

　　金缕长鞭拂紫霄马头不惮岭云高秪怜一曲骊驹恨动地春风吹不消。

　　邓隐峰在襄州破威仪堂只着衬衣拈静槌云道得即不打道不得即打众皆默然峰便打一下。

　　道得即不打白玉难藏假道不得即打谁是知音者一众尽无言风流更儒雅铿然下一槌落处真萧洒各自奔前程相逢不下马。

　　同光帝幸河北问兴化和尚云朕收中原获得一宝只是无人酬价化云请陛下宝看帝引手展幞头脚化云君王之宝谁敢酬价。

　　中原平后事宜休宝价如泥孰可酬好把甲兵销铸尽五风十雨共悠悠。

　　南阳忠国师一日唤侍者者应诺如是三召三应国师云将谓吾辜负汝却是汝辜负吾。

　　松下仙坛夜不关步虚声远答空山梦回尘世谁闻得月里唯容白鹤还。

　　僧问赵州大耳三藏第三度觅国师不见未审在什么处州云在三藏鼻孔里大愚芝云只如三藏还▆得国师鼻孔么。

　　国师鼻孔等虚空大耳他心处处通若道这回看不见前来谁个错相逢。

　　石巩禅师本以弋猎为业因逐鹿过马祖庵前祖乃逆之师遂问还见鹿过否祖曰汝是何人曰猎者祖曰汝解射否曰解射祖曰一箭射几个曰一箭射一个祖曰汝不解射曰和尚解射否曰解射曰一箭射几个祖曰一箭射一群曰彼此生命何用射他一群祖曰汝既知如是何不自射曰若教某甲自射直是无下手处祖曰这汉旷劫无明今日顿息师遂掷下弓箭投祖出家。

　　箭落群空血溅天若教自射命难全机先发得辽空镞万象森罗一线穿。

　　灵云禅师初在沩山因见桃花悟道有偈云三十年来寻剑客几回落叶又抽枝自从一见桃花后直至如今更不疑。

　　桃花见后破重疑脱壳乌龟出水泥林下竞头传盛事竹鸡还向五更啼。

　　沩山览偈诘其所悟与之符契嘱曰从缘悟达永无退失善自护持。

　　从缘荐得绝淆讹献佛香灵不在多但得久长甘冷澹圣情凡见自消磨。

　　有僧举似玄沙沙云谛当甚谛当敢保老兄未彻在。

　　一言谛当树头风吹落残花满地红敢是老兄犹未彻却拈彩笔画虚空。

　　香严上堂云若论此事如人上树口衔树枝脚不蹋枝手不攀枝树下忽有人问祖师西来意不对他又违所问若对他又丧身失命正恁么时如何即得。

　　攀枝踏干老香严勾引平人挂树颠拚断命根全问答相逢都是地行仙。

　　玄沙示众云诸方老宿尽道接物利生秪如三种病人作么生接患盲者拈槌竖拂他又不见患聋者语言三昧他又不闻患哑者教伊说又说不得若接不得佛法无灵验。

　　官不容针私透车昼明夜暗六窗虚盲聋喑哑人谁是世上空传本草书。

　　玄沙上堂众集遂将拄杖一时趁下却回向侍者道我今日作得一解险入地狱如箭射者云喜得和尚再复人身。

　　骠骑威风偃万军凯歌喧奏气如云山西将种闲韬略千古嘉名天下闻。

　　云盖问石霜万户俱闭即不问万户俱开时如何霜云堂中事作么生盖云无人接得渠霜云道也煞道只道得八九成盖云却请师道霜云无人识得渠。

　　千岩水落风生壑万户云开月满堂尘外迥无人迹到夕岚封断一阶霜。

　　子湖和尚夜半于僧堂前叫捉贼大众皆惊一僧从堂中出子湖拦胸把住云捉得也捉得也僧云某甲不是湖云是即是只是不肯承当。

　　闹里寻尝万万千暗中拦着亦徒然钩锥是甚闲家具鼻孔撩天不用穿。

　　子湖于门下立一牌上书云子湖有一只狗上取人头中取人心下取人足拟议即丧身失命僧参方揭帘湖喝云看狗僧回顾湖便归方丈。

　　恶狗嗥嗥不可撄莫从声下闹纵横回头蹴倒牌前字归路清风两袖轻。

　　仰山坐次僧参翘一足云西天二十八祖亦如是东土六祖亦如是天下老和尚亦如是某甲亦如是山下禅床打四藤条其僧后凡到处便云集云峰下四藤条天下大禅佛参。

　　集云峰下四藤条喝起虚声遍九霄果是出群狮子子不将闲话额头标。

　　普眼欲见普贤三度入定遍观大千世界觅普贤不得而来白佛佛云汝但于静三昧中起一念便见普贤于是普眼才起一念便见普贤向空中乘六牙白象。

　　闲吟纵步碧峰头几度寻秋不见秋无事晚来江上望三三两两钓鱼舟。

　　世尊在灵山会上拈起一花以青莲目普视大众百万人天悉皆罔措惟迦叶尊者破颜微笑世尊云吾有正法眼藏涅槃妙心实相无相解脱法门付嘱摩诃迦叶竟。

　　一花开发万花开素艳清芬遍九垓自是仙葩有奇质采香蜂蝶漫飞来。

　　暖回金屋独嘻嘘不想当年斗草嬉陌上郎君那知得花心柳眼总堪悲。

　　西天八祖佛驮难提从一长者求侍者长者云我子伏驮密多年已五十口未曾言足未曾履祖云如汝所说真我弟子伏驮闻之遽起礼拜而说偈曰父母非我亲谁是最亲者诸佛非我道谁是最道者祖以偈答云汝言与心亲父母非可比汝行与道合诸佛心即是外求有相佛与汝不相似欲识汝本心非合亦非离伏驮闻偈已便行七步。

　　不履行偏远无言韵转高国清才子贵家富小儿骄玉版尊前奏瑶琴月下调知音酬唱后风度自飘飘。

　　西天第十祖胁尊者问长者子富那夜奢云汝从何来奢云我心非往祖云汝何处住奢云我心非止祖云汝不定耶奢云诸佛亦然祖云汝非诸佛奢云诸佛亦非。

　　急水滩头放个罾金鳞才触便奔腾渔翁空送随流眼不觉风来舟自横。

　　十四祖龙树尊者至南印度说法于法座上现自在身如满月轮一切众惟闻法音不睹祖相迦那提婆云此是尊者现佛性体相以示我等盖以无相三昧形如满月佛性之义廓然虚明言讫轮相即隐复居本座。

　　摇摇破扇卖清风扑面呈来若个逢尽道五天行市好而今秋老却成空。

　　世尊因文殊忽起法见佛见被世尊威神摄向二铁围山。

　　七珍八宝连尘扫金毛狮子何处讨大都年老总成魔扶得起时又推倒。

　　圆觉经云一切障碍皆究竟觉。

　　过头开坐具叉手念摩诃望天噇白饭就地种黄瓜个般行径谁容得天下丛林爱作家。

　　岩头和尚示众云识取去底识取住底。

　　趁尽驴唇马嘴弄出棚头傀儡脱却笼头卸角驮白云片片随流水。

　　其二。

　　天外奇峰叠乱青落红成阵扫啼莺风流最是雕鞍客掷下金鞭匝地春。

　　西天二十四祖师子尊者因罽宾国王仗剑问云师得蕴空否祖云已得蕴空王云离生死否祖云已离生死王云既离生死可施我头祖云身非我有何吝于头王即挥刃断尊者头白乳涌高数尺王之右臂旋亦堕地玄沙云大小师子尊者头也不解作得主。

　　棋逢敌手通枰活曲遇知音转调高局破漫劳重逴干断弦不必觅鸾胶。

　　维摩会上三十二菩萨各说不二法门竟文殊云我于一切法无言无说无示无识离诸问答是为菩萨入不二法门于是复问维摩仁者当说何等是不二法门维摩默然文殊赞云乃至无有语言文字是菩萨真入不二法门。

　　水穷山尽石门开亲入桃源又转来堪笑人间总凡骨只应元亮是仙才。

　　文殊令善财采药云是药者采将来善财遍观大地无不是药者却来白云无有不是药者文殊云是药者采将来善财于地上拈一茎草度与文殊文殊接得示众云此药亦能杀人亦能活人。

　　相逢一老一不老杀人活人一茎草途中尽是不眠人莫向风前夸起早。

　　天亲从兜率内院而下无著问人间四百年彼天为一昼夜弥勒于一时中成就五百亿天子证无生法忍未审说甚么法天亲云秪说这个法秪是梵音清雅令人乐闻。

　　秪说这个法门普天雨似盆倾黄泉浸透鼻孔青霄插出牙根。

　　须菩提尊者说法次帝释雨花者问云此花从天得耶从地得耶从人得耶释云弗也者云从何得耶释乃举手者云如是如是。

　　说法台前花雨新空岩别是一家春遥空只手分明举来处无劳更问人。

　　无厌足王入大寂定乃敕有情无情皆顺于王若有一物不顺于王即入大寂定不得。

　　秋堂一雨自生凉水槛平添荷芰香但使主人能醉客不知何处是他乡。

　　宾头卢尊者赴阿育王宫大会斋王行香次作礼问云承闻尊者亲见佛来是否者以手策起眉毛云会么王云不会者云阿耨达池龙王请佛斋吾是时亦预其数。

　　眉毛策起笑盈腮觌面明明佛眼开阿耨达池曾预会这回不在数中该。

　　障蔽魔王领诸眷属一千年随金刚脐菩萨觅起处不得一日忽得见乃问云汝当依何而住我千年觅汝起处不得脐云我不依有住而住不依无住而住如是而住。

　　从来共住不相知起处无踪觅甚谁一日忽然亲得见千年始悟弗空随不依有住并无住超出前时与后时珍重参方好龙象谩将魔佛播唇皮。

　　那吒太子析骨还父析肉还母然后现本身运大神力为父母说法。

　　析骨析肉是何面目亚眼迸开子母性复开口不在舌头动步那移双足转天关掀地轴剜却东南补西北金鞭击破太虚空六六依然三十六。

　　广额屠儿于涅槃会上放下屠刀立便成佛自云是贤劫千佛一数。

　　自是千佛一数从来不用功夫放下屠刀立地当机莫怪粗疏。

　　洞箫声断碧云收花气冲帘别样秋一曲艳歌人不见月华腾彩卖风流。

　　经首[米-木+八]字。

　　以元不是八仍非心绝希求口丧词透过目前无义句琅函玉轴任君披。

　　楞严经吾不见时何不见吾不见之处若见不见自然非彼不见之相若不见吾不见之地自然非物云何非汝。

　　脚头脚底趁全锋朝到西天暮返东闹里看花人不见踢翻香海现灵峰。

　　楞严经若能转物即同如来。

　　打破蔡州城杀却吴元济拍手唱铙歌清风动天地。

　　楞严经见见之时见非是见见犹离见见不能及。

　　尺能短寸能长坚冰送暖赫日生凉耳中窥艳彩眼里听寒螀见不及好商量愁人莫向愁人说说与愁人总断肠。

　　楞严经诸可还者自然非汝不汝还者非汝而谁。

　　蛾眉粉脸好排场放去收来线索长直下打开青幔子一棚丑拙不堪当。

　　楞严经跋陀婆罗白佛我以随例入浴忽悟水因既不洗尘亦不洗体中间安然得无所有妙触宣明成佛子住。

　　离尘离体何有中间蜡人向火薄处先穿灯笼露柱呵呵笑木马泥牛走似烟。

　　金刚般若云过去心不可得现在心不可得未来心不可得。

　　劝酒触翻盘盏唱歌拸破唇皮含笑送人上路半空撤却云梯。

　　文殊所说般若云清净行者不入涅槃破戒比丘不堕地狱。

　　清净行者惯会打野破戒比丘不挂丝头涅槃不肯住地狱岂能收骑骏马跨青牛百尺竿头辊绣毬有意气时添意气不风流处更风流。

　　马鸣大士问富那尊者曰我欲识佛何者即是者曰汝欲识佛不识者是士曰佛既不识焉知是乎者曰既不识佛焉知不是士曰此是锯义者曰彼是木义复问锯义者何士曰与师平出却问木义者何者曰汝被我解大士豁然省悟。

　　千峰顶上横戈十字街头索战出即壅水囊沙不出即穿杨中箭倒旗枪转通变有先锋全后殿擒王射马就来机锯解木开真快便。

　　龙树因迦那提婆来谒先遣侍者以满钵水置座前迦那见之以一针投之而进欣然契会。

　　钵水盛来意自深金针投入契师心相逢尽道休官去林下何曾见一人。

　　十八祖伽耶舍多尊者至鸠摩罗多舍鸠问曰是何徒众祖曰是佛弟子鸠闻佛号心神竦然即时闭户祖良久扣其门多曰此舍无人祖曰答无者谁汾阳昭代云洎合忘却。

　　露冷疏帘不上钩月光穿牖暗生秋西风一夜飘黄叶透出林梢六不收。

　　十七祖僧伽难提尊者闻风吹殿角铃声乃问伽耶舍多曰铃鸣耶风鸣耶曰非风铃鸣我心鸣耳祖曰心复谁乎曰俱寂静故祖曰善哉善哉即说偈付法。

　　风鸣铃鸣塞却耳门非风非铃露出眼睛南山翠竹连天碧北地黄河彻底清。

　　阇夜多尊者因月氐国王修敬问法乃曰大王来时好道今去亦如来时王叹服。

　　乍来杲日当空照今去清风满路吹世出世间总平等往还无地着思惟。

　　青原令希迁持书与南岳让和尚曰汝达书了回来吾有鈯斧子与汝住山迁至彼便问不慕诸圣不重己灵时如何岳曰子问太高生何不向下问曰宁可永劫受沉沦不从诸圣求解脱岳便休去迁回青原问曰子去未久送书达否曰信亦不达书亦不通遂举前话了却云去时蒙和尚许鈯斧子便请原垂下一足迁便礼拜。

　　不重己灵不慕诸圣向上向下无欠无剩书亦不达信亦不通登山冒雨涉水乘风生铁斧子请师便与垂下一足低头作礼把柄全然没一毫石头路滑清飙起。

　　青原问希迁汝什么处来曰曹溪原举拂子云曹溪还有这个么曰非但曹溪西天亦无原曰子莫曾到西天否曰若到即有也原曰未在更道曰和尚也须道取一半莫全靠学人原曰不辞向汝道恐已后无人承当。

　　春风吹老百花飞下马垆头半卸衣莫怪坐来频劝酒自从别后见君稀。

　　马祖因僧问和尚为什么说即心即佛祖曰为止小儿啼曰止啼后如何祖曰非心非佛曰除此二种人来如何指示祖曰向伊道不是物曰忽遇其中人来时如何曰且教伊体会大道。

　　水不洗水金不博金无高无下有浅有深曹溪波浪如相似无限平人被陆沈。

　　地藏琛和尚因僧问以字不成八字不是未审是什么字藏曰看取下注脚。

　　指白说皂撮沙献宝添时不多减时不少青州梨郑州枣大抵还他出处好。

　　南泉示众曰江西马祖说即心即佛王老师不恁么道不是心不是佛不是物。

　　卸帽宽袍更脱衫呼卢赛饮话喃喃台盘踢倒人星散闲看行舟落布帆。

　　赵州因僧问承闻和尚亲见南泉是否师曰镇州出大萝卜头。

　　赵州亲见王老大萝卜出镇州尽道吃时爽口不知怓破心头。

　　赵州因僧问一婆子台山路向甚么处去婆曰蓦直去僧便去婆曰好个师僧又恁么去后有僧举似师师曰待我去勘过师便去问婆亦如前答师归谓僧曰台山婆子为汝勘破了也。

　　台山直去足春寒踏遍韶光路转宽处处绿杨堪系马家家门底透长安。

　　赵州晚参云今夜答话去也有解问者出来时有一僧便出礼拜州云比来抛砖引玉却引得个堑子。

　　缑岭闲吹碧玉箫升仙岂待凤来招月明自有冲虚诀孤负岩前展翠翘。

　　睦州见僧来参便喝曰上座如何偷常住果子曰某甲才到因甚道偷常住果子师曰赃物现在聻。

　　白头如新倾盖如故赃物现在贼是你做。

　　睦州上堂裂开也在我捏聚也在我僧问如何是裂开师曰三九二十七菩提涅槃真如解脱即心即佛我且与么道你又作么生曰某甲不与么道师曰盏子扑落地碟子成七片曰如何是捏聚师乃敛手而坐。

　　不劳弹指宝扃开楼阁门门见善财一自放行消息断玉阶空锁旧莓苔。

　　西堂百丈南泉侍马祖玩月次祖问正恁么时如何堂曰正好供养丈曰正好修行泉拂袖便行祖曰经入藏禅归海惟有普愿独超物外。

　　偶因玩月验家私长会承颜次立基只有小儿顽懒甚别开门户放憨痴。

　　兴化因僧问四方八面来时如何师云打中间底僧便礼拜师云昨日赴个村斋中途遇一阵卒风暴雨却向古庙里躲避得过。

　　燕赵佳人解和歌繁弦急管奈谁何鸡筝割尽攀鞍去行处春风马尾多。

　　赵州因僧辞问什处去曰诸方学佛法去师竖起拂子云有佛处不得住无佛处急走过三千里外逢人不得错举曰恁么则不去也师曰摘杨花摘杨花。

　　有佛无佛俱勿理脚跟锁断春风起逢人相共摘杨花漫天铺地三千里。

　　赵州参百丈丈问甚处来曰南泉来丈曰南泉近日有何言句示徒曰无事之人直须悄然去丈曰悄然且致忙然一句作么生道州进前三步丈便喝州作缩身势丈曰大好悄然州便出去。

　　佩剑披霞谒上清风前奏简语泠泠玉京不问凡间事相送归云一片轻。

　　青原因僧问如何是佛法大意师云庐陵米作么价。

　　庐陵米价震青云到底何曾见一文翻忆镇州萝卜大算来却有两三分。

　　蒙山道明禅师因追卢行者至大庾岭见石上衣钵举之不动乃曰我来求法非为衣钵愿行者开示良久卢曰不思善不思恶正恁么时阿那个是明上座本来面目师当下大悟遍体流汗。

　　本来面目绝承当雪上无劳更着霜堪笑近来龙象客穿衣吃饭错商量。

　　破灶堕和尚因嵩山坞有庙甚灵殿中唯安一灶远近祭祀烹杀物命甚多师以杖敲灶三下云此灶只是泥瓦合成圣从何来灵从何起恁么烹宰物命又打三下灶乃破堕须臾有青衣峨冠设拜曰我本灶神久受业报今蒙师说无生法得脱此生天特来致谢师曰是汝本有之性非吾强言神再拜而没。

　　沥血烹鲜享夜台神从何起圣何来杖头点破超然去鬼窟掀翻旧土堆。

　　后僧问师某甲久侍左右未蒙方便灶神得何宗旨便乃生天师云我只向伊道是泥瓦合成别无道理为伊僧伫思师曰会么曰不会师曰本有之性为什么不会僧作礼师云破也破也堕也堕也。

　　击破须同未合看莫将道理寸心安若寻本有论迷悟却又抟泥作肺肝。

　　南阳忠国师因肃宗问如何是十身调御师乃起身立曰还会么曰不会师曰与老僧过净瓶来。

　　调御如何见十身住山年老勿嫌贫当头古佛毫光疾莫向台前看净瓶。

　　忠国师因帝问如何是无诤三昧师曰檀越踏毗卢顶上行帝曰此意如何师曰莫认自己清净法身。

　　景阳钟发透虚空鹓鹭仙班列下风朝罢上皇犹未觉只缘身在蕊珠宫。

　　法融禅师住牛头山幽栖石室有百鸟衔花之异自见四祖后百鸟不复衔花。

　　红白花开长短枝调笙挈榼闹春时青林一夜严霜后果熟香残卖向谁。

　　国一禅师在大内一日见帝来乃起立帝云师何以起师云檀越何得向四威仪中见贫道。

　　随缘语默离四句动静如风绝百非若向四威仪内见新罗鹞子扑天飞。

　　鸟窠禅师因侍者告辞问云甚处去曰诸方学佛法去师云若是佛法老僧亦有少许曰如何是和尚佛法师拈布毛吹一吹者领悟更不复他游。

　　接杖持瓶尽指踪却疑佛法不相通布毛当下轻吹出方信从前错用功。

　　首山因省驴汉参奉竹篦问云唤作竹篦即触不唤作竹篦则背唤作什么省掣得掷地上山曰瞎省于言下大悟。

　　水立龙门天上高金鳞乘暖溯春涛一声霹雳潜烧尾攫雾拏云透碧霄。

　　汾阳昭参首山问百丈卷席意旨如何山曰龙袖拂开全体现昭云师意如何山曰象王行处绝狐踪昭于言下大悟云万古碧潭空界月再三捞捷始应知有问者云见何道理便尔自肯昭云正是吾放身命处。

　　旋风刮地草莱尽骤雨乍收溪壑清放歌明月万山静赤脚踏泥归路轻。

　　云门一日拈拄杖云凡夫实谓之有二乘析谓之无缘觉谓之幻有菩萨当体即空衲僧见拄杖但唤作拄杖行但行坐但坐不得动着。

　　七尺纵横粗揦藜危坡峻阪露风规年深不染烟霞色杀活临机更让谁。

　　僧问药山学人有疑请师决山云晚间上来为阇黎决疑至晚上堂大众集定山云今日决疑僧在什么处其僧便出来山下座把住云大众这僧有疑与一推便归方丈。

　　剑跃霜花出羽林楼兰一见会降心将军欲显通神镞前箭轻时后箭深。

　　药山不说法院主云堂中师僧久思和尚示诲山云槌钟着大众集定便归方丈院主随后问云和尚为什么一言不措山云经有经师论有论师争怪得老僧。

　　来时向道原无口相逢何必扬家丑脚跟不堕悄然机那堪臂上重添肘。

　　药山示众云智不到处切忌道着道着则头角生道吾便出去云岩问药山智师兄为什么不秪对和尚山云却是智头陀会得你去问取岩却去问师兄为什么不秪对和尚吾云我今日头痛你问取和尚云岩迁化了吾云云岩不知有悔不当初向伊道虽然如是要且不违药山之子。

　　跨鹤仙人过五湖腰间尝挂一胡卢还丹尽见随身去知道其中有也无。

　　南泉因赵州问如何是道泉云平尝心是道。

　　平尝心是道茫茫何处讨堪笑王老师全身入荒草。

　　云门和尚示众云若说菩提涅槃真如解脱是烧枫香供养你若说佛说祖是烧黄熟香供养你若说超佛越祖之谈是烧饼香供养你皈依佛法僧下去。

　　黄叶空拳一字无那堪马载更驴驮一丸烧却全文现三段总收归上科。

　　云门云闻声悟道见色明心遂举手云观世音菩萨将钱买胡饼放下手云元来是馒头。

　　耳里着不得水眼里着不得沙馒头胡饼齐下摘杨花摘杨花。

　　陆亘大夫问南泉大悲菩萨甚处得许多手眼来泉云如国家用大夫作什么雪窦别云不及大夫所问。

　　长短花枝不见春残红深碧笑洪钧东风吹老藏无地池面文章色转新。

　　僧问赵州学人乍入丛林乞师指示州云吃粥也未答云吃粥了也州云洗钵盂去其僧有省。

　　古佛家风出现成莫嫌杓浅钵盂深曹溪波浪如相似无限平人被陆沈。

　　德山上堂云及尽知也直得三世诸佛口挂壁上犹有一人呵呵大笑若识此人参学事毕。

　　赤手掀开水底天踏翻波浪月田田钓竿斫尽珊瑚树倒着蓑衣上铁船。

　　云门上堂云眼睫横亘十方眉毛上透乾坤下透黄泉须弥塞却汝咽喉若有人会得拽取占波与新罗斗额。

　　藐姑仙子玉肝肠尘垢糠秕冰雪香游冶不乘风月力等闲謦咳落明光。

　　僧问灵树如何是祖师西来意树默然迁化后门人立行状碑欲入此语问云门云先师默然处如何上碑云门云师。

　　七里滩余野鹤姿江山文藻影离奇笔花拂拂孤风艳千古难酬一字师。

　　黄龙三关颂。

　　我手何似佛手。

　　我手那堪比佛手拈得鼻孔失却口拂开龙袖现全身惊起须弥藏北斗。

　　我脚何似驴脚。

　　我脚端的是驴脚不似杨岐弄三只展缩威权耀古今髑髅着地光寥廓。

　　生缘在什么处。

　　生缘直出古皇前佛国魔宫一串穿惭愧威音与娄至不知谁后复谁先。

　　僧问镜清学人啐请师啄清云还得活也无曰若不活遭人怪笑清云也是草里汉。

　　江城画角催行桌野店残灯送客车拨尽晓烟山骨露片帆零乱触云飞。

　　颂古(终)
