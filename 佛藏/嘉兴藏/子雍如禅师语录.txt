嘉兴大藏经　子雍如禅师语录


　　永寿尼子雍如禅师语录序

　　大法西来而比丘尼能钦承正道。机辩颖悟扣击无虚弘扬法化者。自初祖嗣总持高安嗣末山然后代▆乏人。本朝所推重金粟乘祖嗣祇园刚龙池微祖嗣继宗彻雪窦云祖嗣唯极致天童奇祖嗣印月霖诸禅师建立门庭。钳锤后学。着奇操伟业精通至理。其所持说虽硕学名德莫能难焉。俱各传续其人。乃相率折节为勤俭程猷经用风教盛行。江浙齐楚树声保社。规模严肃彬彬然大有可观也。余进都门将二十余载。其大家命妇入山问道尝求开示。而真参实悟。委蜕之际神识了然。报身斯验者。往往有▆。而比丘尼中如南方诸禅师辈全提直指。向同髅而能破除生死情妄可为轨式模范者。指不多屈。今年春永寿尼子雍成如禅师造山参礼。见其貌古心虔。颇有衲僧气概。询其师承古律范兄嗣也。范兄昔年寓仁寿间。尝从余游而信余言有切于法门。是以不辞晦明风雨。乐与晨夕抑扬厉志。究其诣而合于规宜。其相传或不造次也。继而如侄出一册呈余。云是开法所录。读之语虽无文。然斤斤笃至。时露本色机用。稳实而不迷昧。闻其实德感动闾圣。而有慈航普渡之称。屡请余命欲以问世。余在唯唯否否间迟之秋半。复修诚叩室勤恳乞余一诺。以便流行。余因思都下比丘尼中。以本分接人可存一证据者甚难。许其所请序述。颠末而付梓人如侄勉旃万弗负余属望之殷也。

　　康熙己卯仲秋中浣十日深雪永潜叟撰于圣感方丈

　　子雍如禅师住永庆禅院语录

　　侍者祖圆记录

　　师于康熙三十年岁次辛未佛成道日进院。

　　山门。山门独镇古来今。此事无分旧与新。要识现前端的处。顾众喝一喝曰。密移一步见天真。

　　佛殿。虚空不用尺度。海水难将斗量。一尘不立忘形相。亲见如来常放光。

　　当日监院指月同众夫人设斋请上堂。拈香祝
圣毕。次拈香曰。此一瓣香遍历诸方门户。尝尽多少辛酸。末后三上台山。遇着恶毒老汉。当众勘验逼得如上座死而复生。怨恨难忘。爇向炉中供养现住仁寿堂上传临济正宗。第三十三世上古下律大和尚用酬法乳之恩。维那白椎曰。法筵龙象众。当观第一义。婆子问大悲千手眼。如何是和尚的正眼。师曰你眼不能见。进曰既有眼因甚不能见。师曰倒却门前刹竿着。婆竖一拳师便打。慧山宝维那问。达摩西来遗只履。如何是西来意。师曰寒蝉脱壳空抱枝啼。进曰何处安身立命。师连棒趁出。许元智居士问举一不得。举二放过。一着落在第二。师曰烁石流金。进曰如何是藏身处没踪迹。没踪迹处莫藏身。师曰鸭嘴舟上载清风。进曰一人发真归元。十方虚空悉皆消。殒上古许多善知识悟道。因甚么世界依然犹在。师曰未进山门与你道过。进曰恁么则互相热瞒去也。师便打。进曰这一棒过在什么处。师曰痛痒也不知。乃曰谈俗则违真。谈真则违俗。医得眼前疮。剜却心头肉。归元无二路。方便有多门。见月休观指。归家罢问程。到者里同杀同活同生同死。独奋空拳横行海上。不居蕴界使得六时。只如建家立国一句又作么生道。尧天永庆多恩泽。舜日常辉益兆民。喝一喝。维那结椎曰。谛观法王法。法王法如是。下座。

　　大士诞日上堂。婆子问观音大士有三十二应。和尚今日应那一相。师曰我者里一相也无。进曰既然无相上堂说法者又是个甚么。师曰狮子咬人韩卢逐块。僧问昔有婆子问德山。过去心不可得。现在心不可得。未来心不可得。上座点那一个心。德山无语。今日请问和尚又作么生答。师曰宁可截舌。不犯国讳。乃曰今朝慈航道人。因大士上堂为众说法。贵图报德酬恩。思量无法可说。良久喝一喝曰。欲得不招无间业。莫谤如来正法轮。

　　吴夫人母难日请上堂。若论此事原无生灭。既无生灭。又道吴夫人今日生辰。竹密不妨流水过。山高岂碍白云飞。庭前松柏常青翠。好指须弥作寿眉。

　　结制众夫人请上堂。若论此事三世诸佛拈不出。历代祖师提不起。天下老和尚说不到。今日禅和子只恁么依依稀稀彷仿佛彿。闻板过堂。困来瞌睡。卓拄杖曰。伶俐汉便承当。是则鱼化龙时能作浪。否则绣花虽好不馨香。复卓拄杖下座。

　　解制赵夫人请上堂。问清净本然云何忽生山河大地。师曰妄想作么。进曰将此身心奉尘刹。是则名为报佛恩。师曰且缓缓着。问三藏十二部一切修多罗尽是闲言语。如何是和尚亲切句。师曰不被葛藤绊倒方是好手。僧拟议。师便打。乃曰解开弥勒袋口。放出文殊普贤。东西南北去。随处有三椽。假如途中有人问你如何是祖师西来意。又作么生。劈面一掌拦胸两拳。荐取吾宗最上禅。

　　舒夫人为夫主舍替僧请上堂。佛制相传舍僧替度。祖祖钦承绵绵托付。即今少司空命沙弥佛宸斩断恩山。扫开魔路。参须实参悟须实悟。喝一喝曰。行来尽是功德林。挽起眉毛毋自误。

　　师诞日上堂。止止止。五十知命已如此。总全本性妙光明。办道成功从今始。在释在俗得自由。利己利人任所使。顶门慧眼烁周天。火里昙花开蕊紫。镬汤炉炭俱催倾。剑树刀山直下毁。顿开金锁关。劈破铜山址。全提本分绝支流。觌面承当只这是。

　　小参法语

　　元旦云峰请小参。婆子问新年头的佛法即不问。如何是和尚底佛法。师曰堂堂意气际风云。婆礼拜。师曰礼拜直须头着地。新年还是旧年人。乃曰主宾相会家风旧。此日同沾御苑香。禅门在城何寂寂。邻家爆竹庆三阳。无情说法能亲切。遍界观音不覆藏。为报现前参学士。耳根圆妙绝商量。

　　慧山宝维那诞日请小参。世尊未离兜率已降王宫。未出母胎度人已毕。今日维那母难之辰。请山僧登曲录床。说无生法。且道与释迦老子是同是别。会得是同。不会则别。花开一样春。磬响千家月。那吒太子现全身。无量寿佛赞不及。若要　地一声须用亲自打彻喝一喝。

　　吴夫人送替僧落发请小参。手举刚刀削除万病。落发裙钗更名祖胜。剔起慧灯磨开智镜。照彻十方毗卢法性。喝一喝曰。昨朝还是尘中客。今日能为方外人。

　　小参。挥拂子曰。参寻个事不寻常。炉火通红炼铁铜。觑破一星空大地。更须换骨与洗肠。好分菽麦还办奴郎。现前诸兄弟切忌乱承当。掷拂子下座。

　　七期赵夫人请小参。古人信手指一景。信口道一句。唤作一个话头。使人东卜西度。黑漆漆地忽然打破疑团。始知今人就是古人。古人就是今人。山僧十三年前。抱一个话头废寝忘餐如痴似兀死人一般。十三年后如杲日丽天无所不照。诸仁者还会么。以拂击香几曰。云散家家月。春来树树花。复击一击下座。

　　赵夫人请小参。道得放参句山僧与你一个枕头。道不得亦与你一个枕头。且道利害在甚么处。众无语。师曰天晴不肯走。直待雨淋头。以拄杖旋风打散归方丈。

　　为赵夫人对灵小参。生有原死有实。天上人间能建立。照见山河无朕。迹从前知见一时息。且道息个甚么。良久曰咄克力。

　　那夫人领众打三已完。考众小参。耳里观音打鼓。眼里文殊作舞。胸中有个普贤骑象。亲临作主着力便上天堂。退念即入地府。愿尔坚执慈悲王。菩萨沾着些恶如猛虎。

　　大护法公主领众善信(舒门赵氏　那门葛氏　赵门苍氏　吴门王氏)请开光小参。五台雪覆万年冰。峨眉遍照千江月。点放开光眼耳明。普覆十方永无歇。庄严非相六根空。照耀如灯久不灭。击杵一下云。清霄遍彻聆妙音。永茂金枝与玉叶。

　　甲戌元旦师正睡熟。侍者请起净面。师拭目早参。法语平生好瞌睡。素性懒参禅。体安心自澈。鼾呼意了然。开张狮子口。喝断野狐涎。问着不放过。开封一顿拳。

　　刘中丞慈母归西。请师对灵小参。撒手归西七十春。青莲花里现金身。从今脱下娘生袄。任意逍遥不染尘。

　　荐徒佛光小参。绿水源流归碧海。白云散尽见青山。从今指引无生路。此去逍遥莫等闲。

　　衲夫人婆媳双亡。恭请师对灵小参。双灵立愿不曾离。消息分明谁许知参。礼弥陀无别路。同声相应证莲池。

　　图司空对灵小参。六十余年古所稀。不被红尘活计移。果能参透西来意。撞倒须弥粉碎微。虽则高官登极品。合家普利醒群迷。月在孤峰映彻底。大抵当阳会者希。古今无物可拟比。铁面冰清显大机。维摩妙用果无私。百千手眼重当时。今朝复现图居士。来去分明任所之。以拂子画○曰。灼破虚空绝我相。儒禅合一见真师。

　　叶居士对灵小参。掀倒须弥水倒流。无端抛业石人愁。严霜着处枯杨落。识得分明任意游。以如意打圆相曰。直下了然超百亿。一轮皎月豁双眸。

　　佛事

　　挂钟板。人天榜样列祖风规。把住则霜清水肃。放行则电卷星驰。正恁么时且道把住好放行好。拈椎击板一下曰。一声霹雳震天地。三尺浪高鱼化龙。

　　观音庵慧山请师为斗母开光装成。法像接引人间。能起法海波澜。色相本来空寂。若论斗母眼光。日月未足喻其明。虚空未足喻其大。说甚么竖穷三际。横亘十虚。以笔点一点曰。权将者个为天听。显露当阳着意看。

　　为胡夫人起棺。师曰脱下娘生裤。抛却着肉衫。花随流水去。大地绝追攀。卓拄杖曰。唤醒南柯梦。莲台处处闲。复卓一卓起。

　　举火。来时无姓去时无名。生来一似霜天月。死去红▆明片雪。今朝与你一把火。须信乾坤别有春。

　　与佛贤落发。拈起刚刀当场作戏。斩断孽根豁开心地。改换尘容圆成圣智。翻身直上逍遥林。踏断须弥无阻滞。喝一喝曰。昨现夜叉头。今遵菩萨面。

　　佛光入龛。十八日后真火自炼。赋以志胜。自家流出火焚身。金碧光中见本真。三昧神通无挂碍。西方东土任逡巡。

　　机缘

　　在西山永安寺有一个行脚僧直进方丈。在单上坐下。师曰豺狼撞入狮子窝。进曰文殊在此。师曰正好与山僧洗脚。进曰狮子大翻身。师便打。僧无语。师连棒打出。

　　系三日后有一南方秀士进堂相见。士曰终日访慈航。谁知慈航是个老婆相。师震威一喝曰。这是甚么所在。说男说女。士无语。师曰进前来我与你道。士进前。师扭住曰。自别灵山无觅处。从今母子又相逢。士曰我深信伏随。即皈依求剃染。

　　僧指像问这是假的。那是真容。师展两手。进曰那里画来。师曰王维写不真。

　　师问如何是正法眼藏。僧便喝。师曰向者瞎驴边灭却。僧连喝两喝。师便打曰。切莫错承当。

　　师问赵州访二庵主。因甚许一不许二。进曰舌头在赵州口里。师曰你又作么生。僧竖拳。师曰水浅不是泊舟处。

　　问。你从那里来。进曰南方。师竖拳曰。南方还有这个么。进曰若无争到者里。师便打。

　　问。你是那里人。进曰真满洲。师曰未出母胎那里住。进曰遍界不曾藏。师曰好个真满洲。

　　一僧入门礼佛。师拈椎打磬。僧曰家里人不须打磬。师曰家里人更须验过。进曰这一椎落在甚么处。师连打两椎。

　　问。那里来。僧曰江南。师曰到这里作甚么。进曰亲近和尚。师以手打圆相曰。识得这个许你亲近。

　　问。你在南方亲近几个和尚。僧曰一个。师曰那一个。僧竖拳。师曰死了烧了这一个在甚么处。僧无语。师打曰。假鸡声韵难瞒我。未肯蒙笼放过关。

　　上台山过妙德庵。礼觐本师老人同诸位大师出临济三顿痛棒。三玄三要命颂。师总颂曰。

三顿乌藤被热瞒。大愚肋下始还拳。个中玄要分明露。也要时人仔细参。

　　钟子击碎于此有感随作一偈

忽闻钟子落尘埃。击碎乾坤似震雷。静夜高歌欣自得。引来明月上楼台。

　　行脚偈

犹忆挑包昔日忙。游山玩水出云乡。扬眉瞬目皆三昧。大地无非般若堂。

　　经行偈

经行坐卧浑无别。个事分明已漏泄。空劫那边一着子。无舌人教向谁说。

参禅学道须坚心。二六时中要认真。蓦地相逢亲撞着。原来却是旧时人。

　　闻斫木声

气量含虚万象沉。水声风树应禅心。能从百尺竿头进。枯木寒崖色更新。

　　咏雪

春风吹起昼生寒。六出奇英舞玉栏。须信一番寒彻骨。老梅开遍好相看。

　　山居二首

苍松带雪寒。曲折似龙蟠。庭际春生草。游人仔细看。水抱孤村远。山通一径斜。不知深树里。还住几人家。

　　山行

策杖穿林拨落红。忽闻清磬度秋风。再来只恐无寻处。好记悬崖一古松。

　　丙子述怀

韶华经几度。四十九年春。处世虽无偶。问心只自亲。炷香消白昼。阖户远红尘。痴梦从今醒。如如闲道人。

　　永寿即事

北城梵刹古。像设妙庄严。转法何先后。随缘任苦甜。不思不议妙。似有似无拈。问众知谁会。坚持须合尖。

　　述怀

大道无形不二天。常光显晦几何年。莺啼燕语禅机活。见性明心佛戒坚。障碍拨开存实义。尘埃暂息作真仙。果能悟到忘机处。信手拈来尽了然。

　　参方日晚投山寺不纳感赋

远去参方甚是难。晚归山寺莫安单。中宵露坐心同寂。万里飘蓬味不酸。笑彼庸僧无具眼。错看我辈当愚顽。清风明月荒郊▆。幽鸟衔花过竹关。

　　朝五台山路迷失感菩萨现身指示赋以纪异

峰峦叠翠号清凉。烟雨幽深觅上方。踏破青山红日现。从空涌出法中王。

　　杂咏

中秋虽雨月还明。按指飞光道可成。雾湿纸衣原不透。虚空踏破好游行。

　　今上公主
赞

山河大地布金砖。玉树增辉月一团。忆昔妙庄成正觉。今朝公主现祇园。

　　中秋示众

　　这一半那一半。无物比光灿烂。仔细观莫思算。以拂子打圆相曰。今朝便是八月半。

　　午日示众

　　今朝端午节。一物亦无得。只有这条棒。当锋头脑裂。赏罚甚分明。谁敢轻饶舌。且道利害在甚么处。卓拄杖曰。断贯穿过南山鳖。

　　廛中四威仪

廛中行。任纵横。东西路百千程

廛中住。不出户。懒逢迎无面目

廛中坐。空花堕。拟商量鹞子过

廛中卧。浑一觉。忽翻身好梦破

着意平生行业。颗粒渗漏全无。桂花香处最切。身懒心勤事疏。
嘉兴大藏经　子雍如禅师语录


　　永寿子雍如禅师语录卷二

　　侍者镜悬记录

　　康熙己卯冬日。涿州坡河屯信士袁善人率领众姓人等。请住雨花庵。师受请至。

　　山门。曰解脱门八字打开。何妨一任纵横。卓拄杖三下便入。

　　韦驮殿。曰昔前你是主我是宾。今朝我是主汝是宾。大家勇猛着。扶起破沙盆。便烧香。

　　大殿。曰指天指地独称尊。忽遇云门跛脚孙。一棒打开心地印。从今不放佛称尊。然虽如是。且道新长老到来又且如何施设。喝一喝大展三拜。

　　方丈。曰这个狮子窟。是凡是圣一齐从此入。英灵衲子都到来。大棒当头莫教惜。

　　塔夫人金夫人请师上堂。僧问昔日已吹无孔笛。今朝犹弄没弦琴。自我调高人不识。这回犹自觅知音。如何是君。师曰当堂独坐。进曰如何是臣。师曰依门靠户。进曰如何是君视臣。师曰眼前童子面前人。进曰如何是臣向君。师曰晨昏无间甚殷勤。进曰如何是君臣道合。师曰有眼明如日真金火里看。乃卓拄杖曰。拈起也遍历乾坤。放下也一毫无涉。不拈不放堂堂独露。且道露个甚么。喝一喝曰。当堂不正座。却付两头机。

　　赵门苍氏夫人请上堂。又总大师问钟鼓齐鸣即不问。宾主相见是如何。师曰兵随印转。将逐符行。进曰如何是主。师曰有眼难睹。进曰如何是宾。师曰满面红尘。进曰如何是主中主。师曰莫邪全正令。进曰如何是宾中宾。师曰清风拂白云。进曰把住时密不通风。放行时头头合辙。且道把住的是放行的是。师曰不得分身两处看。进曰恁么则香风吹满三千界。果然无处不称尊。仰大师问结解放收俱不问。请师指示五家宗。如何是临济宗。师曰昨夜天晴今日雪。进曰如何是云门宗。师曰脚跟下荐取。进曰如何是沩仰宗。师曰父子不传。进曰如何是法眼宗。师曰孤峰独露。进曰如何是曹洞宗。师曰玉转珠回。进曰五宗已蒙师指示。向上全提是如何。师卓拄杖曰会么。乃曰今日七完且喜逢春。山河大地万物皆新。诸禅德勿沉吟。痛棒热喝莫生嗔。参到水穷山尽处。人法双忘处处真。喝一喝曰金锤不用红炉炼。日用无私耀古今。卓拄杖下座。

　　师诞日上堂。从上家风即不问。今日菩萨圣诞于和尚是同是别。师曰一椎两当。进曰只今母难之期应当讽经。

　　祝国为甚么呵佛骂祖。师曰知音知后更谁知。进曰龙象远垂光灿烂。尽教海屋更添筹。师曰赞叹有分。又总大师问燕山环玉水。海屋自添筹。师曰庭前嫩草年年绿。岭畔闲云去复来。进曰古人道空手把锄头步行骑水牛。岂不是无中道有句。师曰路遥知马力。进曰人从桥上过桥流水不流。岂不是有中道无句。师曰事久见人心。进曰皓布裈曰傅大师只颂得法身边事。未颂得法身向上事。又作么生。师曰皓公虽道得十成也落在第二。进曰如何是第一。师曰昨宵皓月明如镜。今日秋光满道途。进曰虽然蜀景花前度。半祝皇图半赠君。师曰瞒你不得。僧问如何是佛。师曰眉间宝剑。进曰如何是法。师曰袖里金锤。进曰如何是僧。师曰杀人不展眼。僧问如何是沙弥戒。师曰有水皆含月。进曰如何是比丘戒。师曰无山不带云。进曰如何是菩萨戒。师曰金风吹玉管。那个是知音。问因斋庆赞即不问。如何是肉眼。师曰庭前花似玉。进曰如何是天眼。师曰一道恩光射太虚。进曰如何是慧眼。师曰黑漆漆地。进曰如何是法眼。师曰摩醯罗眼莫能窥。进曰如何是佛眼。师曰铁蛇钻不入。杨居士问如何是西来意。师曰两袖清风拂明月。一只草履踏云微。进曰丹桂飘香又如何悟得。师曰正是好时节。进曰悟后如何。师曰此是帝王都。进曰路逢死蛇莫打杀。师曰引不着。士礼拜而退。乃曰燕山环玉水。海屋自添筹。一条娘生裤。脱体足风流。空手把锄头。耕月泛浮沤。步行骑水牛。头角未曾收。人从桥上过。赤脚下扬州。桥流水不流。六耳不同谋。古人恁么举。山僧恁么判。且道是法身边事。法身向上事。永寿今日也有一偈。举示娘生裤子足风流。日晒风吹八百秋。明月堂前收不得。谁教此日更添筹。卓拄杖下座。

　　小参法语

　　小参。元中元鼻孔撩天。妙中妙顶门着窍。也不元也不妙。饥来吃饭困睡觉。

　　早参。前街闹浩浩。后街闹浩浩。其中着眼最分明。大地山河同一窖。

　　烧斗母像晚参。一天星斗不分岐。大地众生心自迷。多感老人亲点破。试看星火烧须弥。

　　起七小参。诸人请我开炉。动静皆是工夫。坐到心空及第。冷灰迸出明珠。喝一喝曰。师姑原来女人做。大开两眼莫馍糊。

　　解七小参。前日结今日解。中有一物长不改。大众且道是个甚么物。竖拂子曰。无边刹境自他不隔于毫端。十世古今始终不离于当念。所以道心生种种法生。心灭种种法灭。还知山僧落处么。良久曰。相逢尽道休官好。林下何曾见一人。

　　杨王李太太并陈居士设斋请
结制小参。问古人道要假儿孙脚下行。金鸡颔下一粒粟供养十方罗汉僧。秪如罗汉僧作么供养。师曰莺唱柳岸花飞絮。雪点晴窗蝶梦狂。进曰无根树子一株向何处发生。师曰半窗风月静。一踏野云平。进曰无阴阳地一片甚么人住处。师曰有面目汉无插足处。进曰到处皆心意。谁是个中人。师卓拄杖曰。直下荐取。问今朝打七第一日。西来祖意大须参。庭前柏子休拈出。未审将何作指南。师曰鹧鸪啼处百花香。如何是接初机句。师曰万象之中独露身。如何是正令行句。师曰出头天外看。谁是个中人。如何是烹佛炼祖句。师曰三顾茅芦后。烟花锁翠微。进曰恁么则千峰势到岳边止。万派声归海上消。师曰也要当下无私使得。乃曰起七应节人天普接。有佛处不得住。楼台月色云收去。无佛处急走过。梅花昨夜风吹破。洗涤身心正好参。自然到处分明去。五湖四海任君看。燕州山玉[山屏]水。头头尽是自家底。一段风流不让人。喝一喝曰。逢人且说三分话。掷拄杖下座。

　　病起小参。终朝忙忙。疾病临身。红尘滚滚。沙里淘金。不是一番寒彻骨。几乎赚杀本来人。从此万缘俱放下。今朝幸喜又从新。拈拄杖下座。

　　机缘

　　僧参。师问那里来。僧曰河南。师曰河南风景若何。僧曰今年麻麦熟。师曰喂驴喂马。僧礼退。

　　僧问如何是永寿境。师曰庭前花似玉。僧曰如何是境中人。师曰觌面不露顶。僧曰意旨如何。师曰一棒一条痕。

　　尼参。师问何处来。尼曰西山。师曰西山昨夜因甚无月。尼曰照天照地。师曰因甚不照这里。尼拟议。师便打。

　　尼参。问世尊初生意旨如何。师曰拄杖今日不在手。尼曰岂不是辜负世尊。师曰作家禅客。尼曰和尚也不是好心。师便打一棒。尼礼退。

　　僧参。师问甚处来。僧曰江南来。师曰杨子江昨日水到流是否。僧曰和尚莫眼花。师便打。僧曰和尚自领一半。

　　僧参。问礼拜是不礼拜是。师便打一棒。曰痛不痛。僧曰痛道痛秪是打不着。师曰打不着因甚么却痛。僧无语。

　　问尼何处住。尼曰皇城内。师曰万岁爷在宫中么。尼曰在秪在只是不见人。师曰太尊贵生。尼拂袖而去。

　　示众一言。满天下不是寻常话。超过麻三斤。谁敢轻假借。撞着胡张三。脱下衲衣打打打打。江南两浙谁酬价。

　　示众。拈拄杖曰。识得者个。方知森罗万象一法印定。且道印文在甚么处。良久卓一下曰。知恩者少。负恩者多。

　　示众。一见便见一了便了。之乎者也何日得晓。喝一喝曰。满地落花无人扫。

　　示众。清虚体无尘垢。描不成画不就。触处全乖如何礼究。以拂子画○喝一喝。

　　示众。满耳声满眼色。太煞分明最亲最切。报君知瞥不瞥。大地掀翻何处说。

　　示众。僧不僧儒不儒。十字街头当欷歔。凡不识圣不知。呵呵呵。岂是沩山牯。也非杨岐驴。

　　示众。符不书斗不拜。时人说我会捏怪。从今放下接上流。不与寻常那样待。卓拄杖曰。知我罪我贵买贱卖。

　　示众。不是僧亦非尼。十字街头指点迷。翻身棒下成龙去。野鬼闲神尽着疑。喝一喝曰。负恩者多。知恩者稀。

　　示众。山僧无法说。只要你低头。放下人我心。不用向外求。敢问诸兄弟。放不下的心在甚么处。良久曰人我里参。

　　示众。东西南北十万里。四圣六凡居其中。心境双忘许你见。

　　示众。昨夜三更夜半寒。不随坐卧是真参。忽然觑破娘生面。一个闲人天地间。

　　示众。道得放参句。山僧与你个枕头。道不得放参句。也与你个枕头。且道利害在甚么处。僧便喝。师便打。进曰婆心太切。师曰知恩者少。

　　师问二六时中。四威仪内。如何是得力句。进曰步步踏着。师曰且道踏着个甚么。僧便掌。师曰且喜得力。师又问如何是得力句。僧便喝。师曰且莫错承当。进曰将谓别有。师曰吃棒有分。进曰舌头总在和尚口里。师便打。

　　师问。且道利害在甚么处。僧礼拜拍手呵呵大笑。师曰与你个枕头。

　　师又问。且道利害在甚么处。进曰正好打地师曰与你个枕头。

　　师又问且道利害在甚么处进曰一日咬开白果。放出没量大人。师曰说甚么法。僧礼拜而退。

　　师掷竹篦垂问。向这里道一句看。又总大师礼拜拾起竹篦捧上。师接得便打。进曰谢师证明。

　　重阳示众。九月九佛法有。黄底菊青底柳。报君知莫外走。以拂子画○曰。满眼满耳塞却口。

　　从稻地经过偶成一偈

渠流曲曲绕琼墙。月落园林井墨妆。翠柳凝烟寒色净。白莲带露吐青香。村名设舞临高阁。鹊噪青山近草堂。风送春声情未息。又添夏景引炉长。

　　四偈

宝剑横拈袖里藏。当门妙舞与人看。空王殿上行全令。万象森罗毛骨寒。

狮子犹来不假聪。峥嵘歹踯是非功。一声哮吼乾坤转。惊起泥牛上九重。

三尺乌藤被孰瞒。牛头当面马头安。虚空有体亲须证。分付时人仔细看。

笙歌城里觅知音。歌者歌兮听者听。一句曲含千古意。芦花明月两无心。

　　杂偈八首

老大年来无可得。只因皈佛出红尘。出家传法传心要。药病与他身有神。

一钵南园与北园。消磨岁月半枝禅。说我人间闲古董。半似神仙也是仙。

从来学道喜山居。静夜弥阤意自余。会取本来真面目。何须更要理鲸鱼。

一点灵台耀古宗。同门出入也难同。度人宝筏常无倦。一片婆心不借中。

雪里梅花别有春。久居深谷不凡尘。清身欲度香风远。几样风流别样神。

一道神光独占先。几回云榻觅枯禅。无心了道心穷也。有意寻仙不遇仙。

锄云种月学山居。不尽山花道有余。石做枕头不是虎。一天明月半床书。

竹里风声韵不同。臬和皓月乱东流。花同鸟语传新句。多少清吟万景中。

　　三玄三要颂

第一玄。赤体无私万象前。端居宝殿尊寰宇。一物犹来话别传。

第二玄。藏锋雪密语偏圆。投机利便通玄旨。万别千差一句诠。

第三玄。向棒掀腾绝异闻。金风体净分明极。万境之中独露先。

第一要。一物无私照。赫赫大分明。突出入玄奥。

第二要。乾坤尽返照。句里笑囊藏。得意须防饱。

第三要。舞掌呵呵笑。家贫愁杀人。赤体无丝好。

　　　　　　总颂

三要三玄体用亲。无言童子笑颦呻。搬柴运水知玄妙。摘柳寻花别是春。

　　南泉斩猫颂

举起青锋不直言。草鞋无耳也无根。昨因雪曲歌声滑。听得愁人亦断魂。

　　述怀

海月临天宇宙光。令人心地得清凉。当年烟水寻方歇。此日金台唱道忙。接物利生原有愿。祝筵
皇帝寿无疆。闲来多少青云客。每向吟哦集讲堂。

　　舟行

春风二月泛行舟。两岸莺声送客游。柳色半含情漫切。孤帆高挂逐金鸥。

　　旅泊

闲携竹杖出松阴。不尽山花送客心。万紫未舒藏雪密。一腔清韵点秋金。

　　访道作

带水拖沉到上林。相呈话旧遇知音。一堂风月贯今昔。花木庭前古佛心。

　　游西山

西山佳景漫相寻。桃色红兮柳色金。满目春光无限意。翠微古迹到如今。

　　自惜

几番拈来几番新。几用心机勿记春。不怕山猿数偷果。单防内贼入幽林。

　　赠友人

知君忘识出常人。犹喜乌藤接上宾。惟愧素贫无可赠。频将书史漫同论。

数载闻名未得逢。今朝一见话偏浓。拈来佛法无多子。别有家声继祖风。

久慕高贤尊贵种。喜从佛法起家声。道存劫外君先得。花发幽庭占早春。

待师立志是高贤。法外须知有别传。迥出身心无一物。自然成佛在人先。

　　训徒

弃家抛业几忘年。未遇知音莫与言。创业是难守不易。诸徒莫作等闲看。一梁一柱好护惜。片砖片瓦无抛残。山僧此语能尊守。珍护将来有福端。

　　善法叔至。问德山被雪峰一拶。低头归方丈。山僧被法侄一拶。拂袖便行。且道与古人是同是别。若辨得出许你会末后句。师曰今日和尚来此便是末后句也。

　　四宾主

宾中宾。芒鞋竹杖眼无睛。芒鞋三个耳。竹杖醉酩酊。

宾中主。风前月下同君举。月明天汉静。风舞漏声齐。

主中宾。鸟啼花笑雨频频。鸟啼山月市。花笑正逢春。

主中主。万机齐唱出庭闱。宝镜当轩妙。临台识者稀。
嘉兴大藏经　子雍如禅师语录


　　子雍如禅师朝海语录卷三

　　侍者佛震记录

　　本庵起身朝海上堂法语

　　问春光景色鸟颦颦。几曲颦颦欲送行。柳岸翠禽和不彻。衔花相衬马蹄轻。如何是临行一句。师云昨朝有意书红叶。今日无心懒剪裁。进云昨宵玉水还京国。今日燕山去欲留。别唱吾师深有意。不知谁是个中酬。师云同唱燕山曲。襟怀有几人。进云只如观音大士端居岩畔欲逢不逢。欲见不见师又作么生语会。师云不惟弹指观深妙。又听慈音语细微。进云高揖释迦不拜弥勒。甚又要礼觐观世音菩萨去。师云秪知金色贵。那识锦江春。进云愿垂鹦鹉林中唱一道秋光满载归。师云万国尽纷纭。僧问如何是清净法身。师云验主勘宾。进云如何是圆满报身。师云当下无私。进云如何是三类化身。师云千顷波心钓月回。乃云燕山今日笑呵呵。永寿骑牛唱别歌。莫为富嫌千口少。多因祝
国壮山河。高挂云床朝海去。还为诸子愿三多。但将好句频相嘱。自然证得六波罗。理会么。靠拄杖下座。

　　京都引众送行赞诗十首

昨逢诸子话离情。无限愁肠向外倾。分付庭花休着疾。恐惊珠露占秋英。

买得轻舟欲指南。满怀明月素心憨。岩前幽鸟频频唱。话到南询五十三。

昨夜灵花梦里分。醒来依旧渺无痕。一天明月清如洗。玉水燕山客意欣。

莫嫌懒拙两无心。云自无心鸟自吟。风透花明香有韵。何须意外更相寻。

惟爱燕山玉水情。清风明月两相迎。株禽也解知端的。飞近征车作远盟。

扁舟遥泛月明中。蓟北南天风景同。诸子漫言情念切。秋来依旧看归鸿。

两袖春光出禁城。一腔心事向南倾。燕山在念愁云密。直待秋高色自清。

轻帆高挂五云中。千里遵程一望穷。两岸芦花天际外。日光超出海门东。

柳色囊衣话岁寒。桃红犹忆别离难。满寰玉水虚明月。留待金台仔细看。

禅心不独野云知。芦月梅花欲寄谁。离情有意情难遣。道合无心道亦宜。

　　语尚和呈偈

承师究竟得便宜。临济家风今始知。突出三玄并三要。只教当下语多奇。

知师超卓法无边。独坐燕山奋赤拳。打破虚空分两路。无忧高枕法皇前。

　　上柯城赞冯居士

身归西土有良时。玉露清风满四维。慧眼常看尘外月。片言点化是须伊。

　　杨州赞拈花庵

禅机道行岂能当。静志平心谒上方。万物尽消无物界。虚空别有一眉长。

性善何曾知有身。笑看碌碌界中人。清和对月磨心镜。踏破琼瑶总是春。

谢师指示在当时。觌面提持不用思。莫邪锋兮全吐露。和盘托出总由伊。

青锋高举势难当。斩尽痴顽显大方。对面不存情与见。全凭格物道风长。

带水拖泥一幻身。尖头矮屋出常人。山花野鸟频相顾。到处逢渠总是春。

　　天宁寺讲道

骨肉分离解体时不须戏念着思惟轮刀阵上开惺眼好恶存亡总是伊

师禅垂手住难当接圣招贤见大方拈到手穷物尽处谁知偏界道风长

龟毛拈得不曩藏卖尽春风孰敢当今日拾来亲示子他年展演自芬芳

带得燕山一片云含藏满袖赠于君香分南苑原无贾占断春光迥出群

几年意欲去朝山求佛求心说易难知因夜雪梅开早好伺南询五十三

诚心日日锁眉头多为因缘出远游正欲寻访觅伎俩对君莫说路贫愁

元初佳节满庭新喜有南来独角麟留待燕山添瑞色风清月皎好良辰

万物咸新淑景催春前花木未曾开梅心纵有含银魄分付时人莫乱猜

　　新年上堂法语

　　僧问如何是篱门紧闭无人到一道神光万象闲如何是夺人不夺境师云花明山色秀鹦唱隔年春进云玉楼人醉歌声寂溪上渔吹空好吟如何是夺境不夺人师云树古藏恛▆鹤归松有音进云铁马倒骑关塞静家邦尽在白云中如何是人境两俱夺师云一觅竟忘天地老不知明月自西东进云万景丛中金凤舞一林树色鸟声奇如何是人境俱不夺师云半肩明月光寰宇满袖春风锦绣围乃云玄机独露豁彻无私夺人不夺境花明山色清夺境不夺人玉楼人醉到如今人境两俱夺铁马倒骑关塞静人境俱不夺满袖春风亘古今拈拄杖作舞下座。

　　上船偈

柳系含烟二月天灵花异路白云边花船已出清波上一道神光万景前

　　婆子颂

婆生七子勘知音不尽珍奇迥出群若得长风波静一百千沙界任纵横

　　屠夫人对灵小参法语

七十余春世所稀涅槃城里任游虚一念无私全体现到跨须弥证菩提

　　为行真二禅客行说法语

为我行密行千载不曩藏难得二克子如今为举扬

　　德山托钵颂

吴山樵子歌声滑楚水渔郎奏暮笳吴▆巧音呈短调江城五月落梅花

　　女子出定颂

入得云深路转奢云开山鸟乱啼花不知花落云归去鸟唱堤前挂晚霞

　　香岩上树颂

格外玄机探克家风花雪月乱如麻丝纶已在清波上牢钓金鳌钓落霞

　　初秋感怀

香飘桂子忆南州雨滴芙蓉露正稠艳丽不知时节换轮将衲被且蒙头

　　因事小参

　　不觅从前底佛说无得开口便不是袛知要自家底我宗无语句会得莫能了不会也不是五马嘶风一牛饮水开口不开口总落在第二拈竹篦曰击碎灯笼露柱有理难伸只得　跳上天台直看破了也拈竹篦一齐打散。

　　遇道人闻说呈偈

托钵无心善举扬锡光削度出含藏须知更识英灵子触着些儿孰敢当

　　新盖禅堂偈

新结茅庐古殿傍如何佳馔别人间等闲识得浑沱意不向南寻五十三

　　京都十问

　　问燕山耸翠迥出云霄非鸾凤如何栖泊。

　　问玉水千浔明月长夜皓皓不是狞龙如何潜得。

　　问金台从草竭既是黄金台因甚么被草覆。

　　问寒松千尺幽鸟不临春如何得到。

　　问即是衲僧个个腰包行脚端为何事。

　　问虚空寥廊非云鸟不度还有甚么人度得。

　　问鱼钩江干风浪静钓头无饵载归船既是无饵如何钓得。

　　问一切法无相是名真见佛如何是见佛处。

　　问清风千古意皓月照庭闱如何是分明句。

　　问芦沟桥终日度驴度马因甚么还有一人不度。

　　桃花口孙居士领众护法等请上堂法语

　　高挂轻帆二月天和风绿柳送行船桃花两岸闻啼鸟无限渔歌夕照前会得底涂中受用不会得底世谛流布山僧自京师至此纵有风霜大野何处不是衲僧家放身命处一向只为朝山而来不期今日又承孙居士请登斯宝华座说些佛法山僧曾记白云端和尚云山前一片闲田地叉手叮咛问祖翁几度卖来还自买惟怜松竹引清风祗如老白云恁么道大似扶犁摸壁今永寿格外而来被这作家把住封疆教山僧说个到家句子到这里合作么生话会良久云铁马倒骑云外出风光不与别人同下座。

　　辛巳遇
皇上偶呈二绝

今年何幸遇南暄一日阴晴变几翻檐下纸窗干又湿船前石迳湿还干

峰下湾还尽是江片帆高出燕京乡天风一阵来何处吹起黎民话短长

　　赠如如法兄

知兄法柄异常流暗去明来得自由打破净瓶全体现他年拍掌笑无穷

　　示人

着意求真真转远拟心断望望犹多道人别有平怀处月在青天影在波

　　赠法宿

才闻擅度法无边特地亲躬诣法筵果见云幢千古少门庭彼此喜高贤

　　短姑道头

莲净海天画女身短姑得得非奇人别开一境挥今古自有风光处处春

　　金山塔

不知何代卓江天漏尽青灯塔影悬遥望楚山云梦泽此心多在夕阳边

　　呈天童老和尚

天童棒喝不同流特出超群格外酬但是逢人莫放过自然灯谱永无休

　　神塔

拖泥带水入天童不是求名欲觅宗一见真龙开八面棒头恶气露机风

　　密祖扫塔法语

　　湘之南潭之北中间有黄金充一国无影树下合[同/立]璃琉殿上无知识恁么道太尊贵生袛今远孙三千里外到来带得清风千缕明月一珠正欲供养未审我师祖今日必定作么生相见拈香云犀因玩月纹生角象被雷惊花入牙。

　　元孙成如为
先祖弘觉开山老祖拈香扫塔法语

　　瞻之弥高仰之弥坚德厚配地高明配天恁么说话大事佛头撒粪酱里添盐虽然如是若不登高望焉知宇宙宽喝一喝云今日到来无一事谩将幽韵作长吟。

　　为扫
瑞岩远祖塔法语

　　神鼎辟开諲祖眼多年坐断清关流白日青天轰霹雳恶声毒气满皇州喝一喝云还家尽是儿孙事祖父何须更出头。

　　普同塔上供法语

　　没来由绝褒贬点即不到到即不点蒲团头识得底何方南北东西六根不具底到底难瞒明眼喝一喝云棕榈叶长夜叉头芍药花开菩萨面。

　　老和尚请和尚上堂升座法语

　　到瑞岩请上堂拈香云此一瓣香至尊无对至贵难名爇向炉中奉为
当今皇帝圣躬万万岁次拈香云此一瓣香栴檀林内不假栽培专申供养即此
堂上中兴第一代远祖先老和尚又拈香云此一瓣香春风荡荡慧日熙熙专申供养现住
瑞岩方丈法伯老和尚并我
本师上古下律老和尚共为法海津梁永作山门柱石僧问十方同聚会个个学无为且法王座上作么生师云高着眼进云有为之法与无为之法是同是别师云一任分疏进云三十棒是为人处误人处师云单不打死汉又问大道不分男女相还许某甲问话么师云师姑本是女人做进云且道大众云集毕竟那个是女中丈夫师云人人头顶天个个脚踏地僧便喝师云乱喝作么僧便礼拜乃云法不孤起仗境方生不肖不远三千里外来到祖山辱承方丈法伯老和尚命升此座举扬宗旨自愧智识学浅焉敢冒膺斯任只得转借山河大地明暗色空鹊噪鸦鸣水流花发炽然说无间歇聊为塞责更有新鲜句今朝是廿八便下座。

　　跋

　　夫大凡说法者从自己胸中流出盖天盖地突然无味便是醍醐上味也世尊拈花从无意中拈出便是大意也迦叶从无义中含笑便大义也所以传芳千古莫不从无意味处亲切今子雍法侄说法具从胸襟中无意味处流出令人横吞竖嚼实为醍醐实为毒药单提向上这一着不可以智知不可以识识倘或尼总再来也即傍观有分是为后跋。

　　住广东南雄兴云禅院传临济正宗三十三世古南下石琳瑀书
嘉兴大藏经　子雍如禅师语录


　　碧霞禅院子雍如禅师法语诗偈卷四

　　遇
皇上恩口占二偈

云帆高挂拂晴烟犹幸
天恩降玉篇千里江山方寸里香焚柏子谢
　天颜

一段真腊接晓烟金鱼遥颂祝新篇年华此日同尧日万里山河捧
御颜

　　偶遇寒山漫成

不计途程到寒山罕风串耳过岩边虎头到处云随步龙藏喧时鸟听禅坐断十方成大歇任他苦海枉熬煎罏中火冷烟消后月影移来已半弦

　　登虎丘

偶来登石正秋凉未到虎丘名预扬棋经敌手归何处步履徘徊过上方

　　到下三出

一片长江心转蓬半边山石古崆峒目前境物人皆见取用谁知迥不同

　　省师四偈

访师终日意寥寥尘念何曾留一毫吃饭着衣随分度一如木死未经烧

一自无心万事休也无欢喜也无忧无心莫谓便无事尚有无心个念头

逆顺未尝忘此道穷通一味信前缘自从了却虚空性不动丝毫本自然

万里长江一叶舟风波历遍志难酬谁知水尽山穷处觌面相逢话白头

　　题采石矶

石矶南北去来还水影山光日映舷名利关头如许远世间赚杀万千员

　　二郎东西两梁山

临机莫要避刀枪拚死和他战一场杀却二郎机巧破天涯无处不金汤

　　樵夫芦柴一束偶成

砍得芦柴谁把挑担头钺斧插平腰今朝难保来朝事且供寒炉一夜烧

　　惊梦梦中成语

迷踪失路吼雷音耳听何如眼见亲未出母胎观自在一灵独照现全身

　　赞陵青婆子

陵青婆子毒称尊二僧触着丧精魂个中消息人难会看破闲愁船若门

　　赵州窠窟

赵州来去人难伴把住机关不放松有人问我西来意击碎乾坤觌面逢

　　赵州为人

赵州台山遇只牛影鞭未见石人愁挠着老人痛痒处全提正令足相酬

　　赵州草鞋

赵州婆心顶草鞋凛凛威风出玉街然虽救取描儿命两堂捉败阙云侅

　　公案圆来问赵州

老贼游行到客家干戈不动乱如麻门前不见紫胡狗口口声声唤吃茶

　　偶到芜湖县节妇居

忙中日月间中度八万尘劳静里消绿水光中山影现红尘陌上雪花飘

　　朝九华夜行宿甘露庵

策蹇穿林路几层禅家磬报暮烟平到来只恐无寻处认取甘露一盏灯

　　朝顶净观偶成

崎岖绝顶九华峰法相森严指顾中足下踏来四不相到骑来与老僧逢

　　从心庵遇方丈和尚偈

万丈山岩云乱排九莲廊沫绕莲台清风几度花含石骤报深林鸟扑苔

　　到望江台

足跟才动到灵崖山势巉岩人迹乘看破拈花亲到此从心宝刹另安排

　　下山偶题

昨夜山头透体寒一身樵悴未曾眠此番别去愁难遇带雨迎风下九盘

　　剃度小参法语

　　师之剃度已来自古至今明月净处却无尘含元殿里寻知己斩断命根随处相应打○相举如意下座。

　　碧霞庵对灵小参

　　无心行密行千载不覆藏难得孤高品今朝为举扬老法兄昔日与你不见今朝觌面无声如何觌面喝一喝虚空不用金锤炼日月何曾失照人。

　　碧霞监院暨杭城诸大护法及诸山耆宿公请进院法语

　　山门

　　未入山门先已住过因缘相凑愿难忘白云处处相逢青山步步踏着卓拄杖云七通八达从此入。

　　弥勒

　　打开大肚皮放出珍宝藏指点个中人解脱永无上。

　　伽蓝

　　玉带当胸乌纱冠顶永护佛法愿力弘深布地金砖出格人袛园满地花狼藉。

　　韦驮

　　韦驮天将万德庄严赫赫威威全体现明明宝杵镇魔军。

　　大殿

　　麻三斤殿里的干屎橛总不是逢渠不是渠到来又要礼三拜遂展具大拜。

　　方丈

　　据此室说此话卖的黄芩与半夏食密生姜莫酬价吃着通身热汗下合潇洒拈起竹篦一齐打画○相云无价无价。

　　上堂偈

野纳南询为度生越海朝山寓武林告报现前参学士莫教辜负老婆心

　　上堂法语

　　拈香云此一瓣香栴檀林内栽培今向武林城中拈出爇向炉中愿祝
当今圣主万岁万万岁伏愿乐尧天万德之年统日月千古长明次拈香云华传优钵果供木篮献贡
当今太子并及诸宫诸王殿下寿若须弥福如东海此一瓣香现前请主众檀越善信人等并增福慧此一瓣香风吹日晒东挣西抛收来囊藏不得将来即此堂中专申供养现住
天童堂上上天下岳老和尚不昧龙池一派深加痛棒付与儿孙书记问昔日世尊祗陀林中须达长者布满金砖今日官太夫人为公子祖官供舍法被设斋请和尚高升法座毕竟令他得何祥瑞师云永作皇朝柱石恒为佛法金汤进云恁么三秋生桂子春暖长兰孙师呵呵大笑乃云指钩别钓是英灵尚有锦鳞出浪迎疑拟收竿归远圃恐怕辜负我同人风和好武林新分明指点曹溪路那个男儿莫被行打○相下座。

　　剃度

　　举起刚刀非同儿戏落发沙弥更名觉智与你斩断恩爱由照破人间世喝一喝云昨朝还是尘中客今日才为方外人。

　　卍庵大师领众结制小参法语

　　碧霞今日安禅结制诸禅德说寒道暖山僧一味寻常不会安排施设深深里两个炭团满满堆着一炉黄叶莫教火气无多只要暖气相接高放重帘密糊窗缝但得一团和气那管房上浓霜冷言冷语休听只顾眉毛自歇喝一喝云出头天外看谁是我般人。

　　起七上堂

　　僧问烹佛炼祖则不问开炉起七事如何师云荡子无家计飘零不再逢进云如何是最初句师云江南嫩草年年绿进云如何是目前机师云知音之后更谁知进云如何末句师便打进云大众记取即便礼拜啰谟僧问蠢动含灵皆有佛性为甚狗子无佛性师云换却你眼睛僧竖拳云这是甚么师云你须看破始得僧拟议师便打进云一脚踏碎破砂罐乃云今日起七吃饭便知机饮水须止渴着衣免寒归乡到家学到三世诸佛无开口处参禅参到天下老和尚插足不入处若不恁么依他门户靠他墙壁听他指挥吃人涕唾总不是丈夫喝一喝云良药苦口忠言逆耳。

　　姚护法为恩主关太夫人寿诞设斋上堂

　　僧问世尊拈花迦叶因甚微笑师云求秘密心不可得僧问把断要津不通凡圣即今三百女大德从甚么处来师云山高岂碍白云飞进云且道是凡是圣师云坐断两头看进云今日姚护法请法饭僧还是为关太夫人寿诞还是广众福田师云一锤两当进云么则多子塔前蒙授记西池王母享遐龄师云许你道得一半僧礼拜师云访学路遥知马力乃云与金夫人酬恩报德愿祝公子寿算遐龄古今无二道事久见人心为一国贤人无二心视黎民如一子心同虚空界说等虚空法证得虚空身无是无非法遂以拂子打○相云但见
皇风成一片不知何处有封疆。

　　解七上堂法语

　　问这个多口阿师且道具何手眼便乃横行海内独步大方师云一花五叶进云三千里外遇知音暗击傍敲认得亲师云怕你不承当进云龙得水时添意气虎归山色长威狞师云三教同流进云君臣道合天心顺父子传扬世叶昌师云打面还他州土麦唱歌须是帝乡人乃云昨日七完今朝重显卖弄脱空直下承当痛棒热喝聚祖传灯命根不忘名声碌碌诸人因甚么觑破个个　多罗无商量处水泄不通没柰何时通一线便是地中雷火律形灰飞烟发▆晓来朝岸冰消皇宫日影喜添线忽地笋长梅蔓春漏一痕如溜眼云拖五彩舒天遥打○相云明明空劫已前事不是虚言小儿曹。

　　午斋到禅堂僧礼拜师打一钟锤云是甚么进云觌面不曾错过师云认着依然还不是僧喝师云假难声韵进云满鼾不少师云归众吃斋斋毕僧呈偈一首师嘿然允许。

　　晚间落堂师云大修行入本脱生死为甚么命根不断僧云终朝相对何曾离别师拈竹篦便打僧礼拜师复归禅堂问邓隐峰烧死火头公案终朝索命还是有命无命进云不是冤家不聚头师云许你道得一半。

　　问维那如何是本来面目进云不会师云不会到恰好僧礼拜师偈云垂手还同万仞崖正偏何必在安▆琉璃古殿照明月忍俊韩卢空上阶。

　　解七上堂法语

　　▆▆问如何是第一义师云问头前荐取进云如何是正法眼藏师云觌面不曾藏进云如何是末后句师云直下荐取僧云结解放收都不问当先一着请▆▆师云龙女献珠进云不涉程途到家一句作么生▆师云世尊纳受进云是则碧霞生瑞彩宾主笑欣欣师云袈裟付与儿孙进云庆云围绕处海众悟无生师云许你证明挥拂子云诸禅德即今是什么▆▆群阴已去未去一阳欲来不来阴不得为阴阳不得为阳山不是山水不是水日月星辰六十甲子一齐打▆乱峰▆里拾得一粒向汝诸人鼻孔里出气有人觑得破万两黄金莫酬价汝若觑不破总之不直半文钱等待冰消水活笋长梅青依旧山即是山水即是水六十甲子日月星辰各归原位喝一喝云虚空不用红炉炼日月何曾失照人下座。

　　有一秀士问和尚未来何所住师云三教同门进云既来何所住师云南北通宗进云来后于何住师云觌面相逢又问南海朝山潮音梵音两洞菩萨究竟在那处师云住即不是是即不住又云梵音见相易潮音见相难毕竟如何师云洞水南流海岳新士礼拜而退。

　　付嘱智西堂衣拂偈曰

燕山一派向南流到处分明月映洲打破机关全体现自然潇洒更何求

　　挽秀士偈

二十余春访斯道日月并行无虚耗野僧只顾坐禅床不意林边有大孝

三教从来无可露穷通一味任君行已知富贵如霜泡道业坚持达九天

　　杭州诸大檀护绅士请住碧霞公启

　　盖闻法教得伟人而盛福缘因胜地而彰不求济物利生何以超轮消劫公延易水之宾永作吴山之主一介先客座下片言敬启台端恭惟
子雍大和尚临济正宗天童嫡派三条椽下十年坐破蒲团七尺单前一旦豁开户牖通人达士尽斗机锋福地名山俱留辙迹埌函赤轴撰宝录于篇篇碧宇金扉建法幢于处处信心极宫阙幨帷富贵之皇▆迥异护法遍宰官眷属风光之上国顿殊固宜慈▆百为如来上机推为大士者也顷以浮杯南海遂尔飞锡西湖两峰三竺洵运会之难邀百劫千生实遭逢之罕觏(吉士)等用是缔缉精蓝结集法倡座设碧云院内径开环翠楼前兰宫廓兹隘巷桂殿依彼崇岩今复购财募匠加以禅堂剪棘斩荆增之丈室密公源流具在不教头上安头香师缔造维艰且喜佛堂有佛旧钳锤于炉韝之中练三千末学洒香水于优昙之上开提百万群生将见小井汇大井以同源旧庵较新庵而出色薰修斋袚苾刍行满功圆恭敬奉持檀越意符心合十方雷动四众云腾谨启。

　　　法末赵吉士　凌绍雯　赵圣善　吴之锜

　　　　　赵承烈　赵景行　陈慈永　严　竹

　　　　　韩懋谦　朱　俊　赵承焘　赵嘉楫

　　　　　徐张珠　姚廷恺　赵　瑜　顾之珽

　　　　　张　镇　韩　芳　周鼎钧　凌绍英

　　　　　赵　苏　王子楫　王智锡　孙之▆

　　　　　王子楣　姜　垓　苏　芢　赵　莳

　　碧霞关院公请启

　　伏以绛云承盖长开祗树之园绿玉为阶久展昙花之谷演四十九年之正法传心岂止千秋提一百八▆之纲又手更无只字两仪虽分躔度二曜并丽寰区龙象咸归人天景仰恭惟
子雍和尚法座下毓秀名闺扬芬望族胜情朗韵不耽粉黛之华味道谭经靡事绮[糸凡]之习慕清凉之净域莲社遄依领玄要之深机狮林萃止所以受持衣钵常次第于王城飘洒香花亦周流于海寓摩珠慧镜已映双眉梵呗潮音时盈两耳既明真以道器自得意而忘筌兹启碧霞禅院本鹫岭之分支实吴山之胜地自洛下传衣以后俨忉利之天暨何克舍宅而还并证菩提之果幢垂缨络表瑞采于前轮枝结檐卜散遥光于后叶冀名蓝之永盛藉法栋以维持(圆)等渴想威仪欣承提命愿施坐具听敷鹿女之经共白门槌高设鸽王之座用涓黄道祗候青軿伏愿凤羽来仪鸾音载肃宝航初引沼同泛于醍醐金钥重开宫齐辉乎玳瑂敬抒葵牍奉迓芝舆曷胜引领瞻依之至。

　　▆▆▆▆碧霞衣弟明圆监院正咸等同和南拜启

　　▆▆腊月二十二日子时因
镜悬辞师涅槃师云本无生死将何涅槃镜悲哀不止师一喝镜默然入定师唤醒问云至今还有涅槃还无涅槃镜云弟子本无生死将何涅槃师云既无生死因何涅槃镜无语师云未梦见在镜云梦后如何师云梦中还说梦中话镜云今日不被和尚瞒却师云非公境界师复问云人人有个影子步步不离因甚么踏不着镜云终朝对面何曾错过师云果然承当得么镜云直下荐取师云荐取个甚么镜云总教伊承当去师云四大本空五蕴非有承当个甚么镜竖一拳师云一把火烧了还有拳头在么镜又竖一拳师一喝镜亦喝师云又向这里躲根镜礼拜而退师以偈付云唤应寻常谁不晓及乎按剑总茫然分明好个神仙诀父子从来无可传。

　　除夜晚参

　　师执如意云稽首能庆诸世间无量殊胜福德聚金轮统御四天下曾施寻生安隐乐还有知恩报恩者么良久云一年三百六十日唯有今朝最吉祥。

　　解制监院领严赵二太夫人请上堂

　　元宵解制千佛出世大众云集两堂敬礼天地与我同根万物与我一体烂生姜陈皂角旧爪篱破木杓江北贵买江南贱卖有利无利总之不离行市夜来无位真人提金刚杵点出飞龙走马遍四天下并怀中和尚蟭螟眼里共赏元宵天晓起来依然在赤肉团上蓦喝一喝云我与灯明佛本光瑞如此下座。

　　　　　　　　　　　　　护法陈万里
　　　　　　　　　　嗣法门人　佛证
　　　　　　　　　　　　　　　佛亮
　　　　　　　　　　　　法侄　用照
　　　　　　　　　　　　侍者　佛照
　　　　　　　　　　　　　　　际广
　　　　　　　　　　　　　　　际辉

　　行实

　　执事同大众礼请和尚详示行由以使某等有所式从师曰余乃荆门人氏祖籍关东流寓都门甚久父周讳志祥母牛氏开国之初父从
驾屡着功勋不欲受官隐于耕读朴素醇谨见善必为雅信释氏年逾半百尚无子息拜祈三大士发弘誓愿虔祝求嗣感菩萨垂慈生余幼时言笑不苟稍长便有脱尘之志年及笄父母迫之于归素性贞洁不贪嗜欲不恋富贵立愿长斋绣佛奋志脱白礼补仁和尚为师剃染从此参究禅旨参将二十余载屡访名师深加追拶而得膺碍释然后受本师古律和尚印证出住永安洪恩二寺生平行业证入在五台辽西备历艰辛勇猛精进险遇虎狼贼寇不惊不怖水火刀兵天灾人害视之一切俱淡如也勤苦自励未尝肯偷半日闲拚着身心性命誓愿入圣超凡幸荷佛力感动金枝玉叶护法宰官助建梵刹稍立规模接引后昆于心甚切然而修造尚未次第安禅结制未尽本怀利济世人亦尝曲垂方便故有慈航普渡之称欲请五十三参并朝南海之愿已遂兹则竞竞业业唯守暮鼓晨钟苦修实行恐无当　佛法高深聊以自遣万勿哂我愚钝云尔。

　　碧霞子雍和尚语录跋

　　盖闻无法可说是法不在说说即非法也顾源流著述代有伟人如日星河岳炳丽千秋于麈尾杖头杀活纵夺天花缤馥要皆一时之绪余百世之津筏以说为无可说仍以无可说为说学者不得其门而入宁冀窥其堂奥乎燕山慈航禅师孤标巍耸超轶绝伦逾数千里而来游于南瞻普陀陟九华其于平阳瑞岩则谒祖朝宗瓣香扫塔凡过名山巨刹登临酬唱纸不胜书初秋憩锡武林翱翔两峰三竺间诸善信慕其道者延请吴山之碧霞庵中增葺椽宇升座结制莫不翕然皈依是固临济灯传且属天童支系易水律公和尚之衣拂也冬至虽舟西水钦挹风貌近而益远读其参询偈颂则简洁高朗老劲苍凉可谓意象俱忘虚空顿碎岂仅慧剑腾辉香风吹萎喁喁然咸悟无说之说也哉。

　　康熙辛巳季冬上浣西水王治顿首跋
