嘉兴大藏经　昭觉竹峰续禅师语录


　　昭觉竹峰续禅师语录序

　　余少壮时喜偕二三及门读书山寺聆晨钟暮鼓以为夙兴夜寐砥砺读书者之一助每讲说经史穷极搜讨散怀闲步爱揖宗老禅伯谈证西来意旨辄亹亹忘倦于是儒释交融机锋凑泊乐把余臂入林者数公如放云之啸堂枫溪之省庵二老皆前辈也余缚举子业久丽尘网顿远超悟今出宰成华陈陈劫劫惟征逐风尘归途极目当天霁时片刻与西山太古雪冷然相对而已昭觉古林间从旗亭送客鞭丝东指以为此中大有人在则续公是也予之见续公者数多以事不及参竹篦而续公视余亦以俗吏故茶瓜外两无训答云行水流余二人之谓欤今秋闰适家道州刺史淑公来蜀访胜寻幽得遇续公坐古桂下正当樨香扑鼻无隐之旨亲相证矣遂出禅藻若干卷索序于道州而道州转以属余夫道州与续公相证于古桂下者云何云何而乃以属余余非门外汉耶门外人说门内事不独续公笑余道州应先笑余矣虽然续公语录具在余于簿书之暇挑灯一读依然如少壮时在山寺中与禅伯宗老相谈证亹亹忘倦而已正不必援儒入释强附知音也漫为序。

　　时
康熙四十九年庚寅岁闰七月

　　槜李周辅奏稿

　　序

　　夫执语言文字以为道非也离语言文字以为道亦非也昔达摩东来直接上根心不传而传法无说而说迄今支分派衍祖祖相承灯灯相续其间珠联壁合广布流通总以利益后人开悟知见为大法光明地岂曰小补之哉竹峰续禅师者世本松人其母诞时得梦兆即许出家后因诵法华经有疑遂辞亲至会城参昭觉本师老和尚不数年尽得其源流会余奉命驻节松镇久闻其名而未之见也岁庚辰以戎政之暇览胜雪山池名七实洞显黄龙雾霭云横堆璚叠翠信古圣修真养道之所惜乎岁久基废因合诸同志辟荆除莽建立花宫爰请和尚为雪山主席居未阅岁因本师年老速师归主持昭觉院事历年来其语录并机缘颂古书问杂着班班具在嗣法门人实悟等敬请刊布以垂后学问序于余余夙慕宗乘用广法音乐香山之雅会邀慧远以同游故言是道即连篇累牍不以为多言而非道虽一字犹赘也嗟乎如续公者真可谓片言心印川月皆圆触处灵通随机发现扬宗风于废苑开觉路于鹤林无爱无忧显无生之妙谛一瓶一钵折般若之根源与壁观默示者有同乎否耶曰是则同。

　　康熙岁在上章摄提格春三月日镜湖周文英拜手谨序

　　序

　　余方龆龄颇喜谈象教而乐遨游凡所过名山大川丛林古刹即流连不合乐以忘归于庚寅岁缘铜街之碌碌闻玉垒峨山形胜甲于天下由燕台来蜀省家成都公于锦官署即杨子云故居也常与二三友朋刻烛分题历览诸胜登少陵之草堂乃旋而之北访昭觉寺谒竹峰续禅师见夫方丈崇宏金容焜耀复稚香满院清芬袭裾境甚幽也评泉试茗谈论亹亹不倦情甚洽也斯时也予盖乐以忘归矣且出所著语录若干卷属余序而请家成都公亦弁其首焉反覆读之意固轩爽语更俊快奚仅参透三昧得上乘法重见曹溪宗旨驾慧远诸公发明西来大意已哉且儒家流也异日者阐扬大乘为西蜀之宗主者其在竹峰乎东坡云时文凋獘僧雄强但鸣风雅非鼓誉今于竹峰见之盖不啻受一番棒喝矣噫嘻余宦海驱驰二十余年风尘鞅掌笔墨久荒未卜何日芒鞋竹杖相与晨夕联床亲聆奥旨以醒迷途而登彼岸也兴言及此依依不忍舍昔人所叹相见时难别亦难良有以夫余归记于子云亭乃问竹峰请即以此为序可乎竹峰颔而笑曰可。

　　时
康熙四十九年桂月　　　　　　　　榖旦

　　吴江周飞熊稿

　　序

　　西蜀形胜颇异他州玉垒之高岷江之湥其间多产异人名山峻阁在在皆有而蓉城为最锦官僧院又以昭觉为最地近省会路通南北高僧名衲往往住锡于斯开建以来代有禅师本朝之初先有破山禅师继之以丈禅师又继之以冤禅师源流有自宗风益彰诚难乎为继今则继之以竹峰禅师盖能集三师之大成者也师本松山巨族生而颖异幼入空门矢志禅关顿悟宗旨苦行五十余年专以清静为心慈悲为教益州士庶咸受指迷即省会文武官长莫不崇礼竹师师每以清静可为政慈悲足爱人为诸宰官言之宰官因其言而清静则蜀地获宁因其言而慈悲则蜀人被泽师在昭觉非徒寂灭自治实大有益蜀人师之功德在世道行在躬惟见性明心开示后学若夫语言文字其绪余也非师之所尚也而受法弟子欲因文章之可闻求性道之不可闻乃集师生平语录为若干卷将以继昭觉三禅师之传焉弟子弥佑洪演弥愿等受法甚久信道甚笃奉师语录不远万里送入浙嘉华藏用垂永久念可谓诚功可谓苦良由师之善诲诱入人湥切故众弟子佩服忘劳也由此永住昭觉修己化人其阐扬禅教宁有既哉不揣荒谬敬为之序。

　　临印法弟王前驱顿首拜撰

　　昭觉竹峰续禅师语录目次卷第一住成都府威凤山昭觉禅院语录卷第二住成都府威凤山昭觉禅院语录卷第三住松潘西岷山敕赐妙觉崇善禅寺语录住松潘西龙山敕赐大悲禅院语录开创松潘西崇山无量禅院语录开创雪宝顶雪山禅院语录成都府彭县凤凰山下院敕赐法藏禅院扫智中一天国师祖塔语录昭觉首座寮秉拂小参佛事卷第四颂古示偈法语卷第五行繇机缘分灯卷第六诗偈书问杂着

　　昭觉竹峰续禅师语录目次终

　　请主古松雪山寺期主周文杰张伟奇杨继震吴輄李承恩俞廷亮张良佐韩镇余世瑞杨永泰率阖镇绅衿士庶等公启伏以面壁芳怀咸向名山湥选胜传灯佳谱悉由净土绍徽音欣前哲之幽踪叨承鼎建念开堂而说法尚藉住支恭惟大和尚识精三昧鉴彻六通昭觉绍衣允擅西来法器真如默谛展称无量禅宗贵慧日以重光尚思普照广慈航之攸济宁靳传心聚石为徒忆昔冥顽能点首弄拳示教于今顿悟岂无人要在藏修还从往迹繄我松州胜地实惟雪岭奇峰考栖迹于先贤文昌多宾缘游经于浩劫殿宇污莱藉檀越之发心更新日月念丛林之衍秘重赖师资用广咨诹莫如和尚敬修菲币肃迓安车伏愿飞锡遥临偈演莲花光法谛浮杯速渡薪传梅子大宗风非徒梵刹增辉庶几前徽靡替谨启。

　　昭觉竹峰续禅师语录卷第一

　　嗣法门人(实悟　德继)编

　　壬午年二月初四日于松潘西崇山无量寺受本师手劄及本省当道文武诸大护法概同门昆众两序诸山绅衿檀信等公启请主昭觉(辞众)上堂诣法座云亲承师召难已措辞昭觉门庭岂容拟议是则是也要两得相称拈启云者个是老人亲书不是画饼四字命正义洪演常印常仁弥佑法洪等不远千里而来专请续头陀上祖庭主持法席的一道公券不妨对众拈出宣毕便升问答不录乃云东风拂柳杲日腾辉玉垒山头刚刚伸出摩霄手白莲池畔声声识的地头人不惟本愿应老人命真续于此卓席四十余年几经辛辣方成法社意欲桑榆故里绝志林泉誓不与人敲枷打锁唐突大方盖谓老人年登耄龄难已应酬湥念化门撑柱乏人只得扬下鈯斧子掀翻折脚铛不敢违命荷担佛祖大任古德云去即是住住即是去去住自由人天乞命顾众云我本无心有所希求今此宝藏自然而至喝一喝。

　　住昭觉入院。

　　三门云乾坤作殿日月为门八字打开亦任纵横王令甚严投明须进续头陀到此出入无禁。

　　弥勒睹史陀天别后昭觉寺里重逢明州市上几多年一物浑无布袋中。

　　天王物我同仁赤胆忠心辅弼丛林内外肃静起恶心者远百由旬四方常拥护令一切安稳。

　　韦驮同气相酬同声相应云从龙风从虎圣人作而万物睹。

　　佛殿老瞿昙威雄凛冽续上座历战沙场二尊宿诛茅僻土奠立封疆不惟光前裕后亦要判验诸方。

　　伽蓝律令森严主宾互换君臣道合至化幽显赏罚分明兴祖域安邦定国弘灶鉴。

　　祖师应机接物以法利生魔宫虎穴剑树刀林吞从今结个忘年友起坐逢迎不让伊。

　　诣座云宝华王座独露当阳到即便登有何回互卓拄杖一喝便登拈香云此瓣香德配天地道贯古今篆则光吞宇宙薰则瑞霭乾坤爇向宝炉祝延今上
皇帝圣躬万岁万岁万万岁伏愿帝德巍巍四海祝无疆之寿皇风荡荡八方歌大有之年再祝储君王子辅相大臣满朝文武阖国公卿永作擎天玉柱常为架海金梁九流共沐百艺咸沾此瓣香柄寰中之化育权阃外之枢机恭惟本省文武诸大护法推愿拥山河于百代卫社稷于千秋柱石宗门金汤法化此瓣香凌霜傲雪四十余年今日囊藏不住只得和盘托出此是第一回拈向炉中供养本堂
御书楼传临济正宗第三十三世上佛下冤本师老和尚惟冀寿算弥坚转不生不灭法轮德岳崇高现无去无来法身敛衣就座上首拍椎竟师以手作托盘势云和盘托出大家看智鉴光寒不夜天殊胜殿前雄一步一生竟不受人瞒众中有不受人瞒者试出相见乃云锦江波暖唤回天地公心雪岭风清吐出乾坤正气孤峰顶上龙吟虎啸选佛堂中凤唱鸾吟应老人命不顾危亡于斯开单展钵建立天童宗旨阐扬昭觉门庭所以法不孤起仗境方生道不虚行遇缘即应法随法行法幢随处建立要且无事道人何妨单瓢只杖若欲超宗越格直趋万仞峰头权衡佛祖号令人天不惟光扬祖席亦且不振家声新长老到来还有为人处也无卓拄杖云孤明一鉴皆惊骇真胜全归掌握中。

　　据室应机接物以法利生佛祖规鉴互相传持灰头垢面开人天正路逢场作戏转根本法轮白棒粗拳立叫泥人作佛红炉烈焰郎使铁面寒心天上人间何妨垂手魔宫虎穴亦任横身金狮子踢倒银墙直上梵天玉象王撞穿铁壁唤也不回十方龙象兵随将转满堂云水令逐符行续上座据此把断要关不通凡圣拈拄杖云放下钵盂不安把柄。

　　上堂问答毕乃云呵佛骂祖毒蛇头上揩痒说性谈心饥鹰爪下夺食昭觉无事讨事向虚空掘洞活埋万里云烟满堂云水荐取碗底箸头扫却支解根蒂那管他东家牛渗卵西家马出鹅羊择干处尿驴拣湿处屙咦是桥头西石土地口口声声罗罗哩阿呵呵也大奇路逢剑客须呈剑不是诗人不现诗咄咄咄。

　　中元上堂秋潭月影静夜钟声一段光明灵灵不昧到这里步步踏着三贤胆颤十地魂惊呼唤不回牢笼不住如壮士屈臂不借他力方许少分相应脱或依稀便是落空亡外道魂不散的死人塞耳偷铃以徒自欺果尔眼里有筋皮下有血不妨相视不得▆门傍户聚头妄诞趁惯时光以当了事禅和者哉▆瞒碗底筋头与诸人公验分明在纵饶千圣出头来终没交涉必尽铲除动静绝迹潜踪一句作么生聻真金不怕轰天火炉焰岂藏蚊蚋身。

　　上堂老瞿昙抛砖引玉迦叶婆承虚接向正法眼藏委在今时般若真灯辉鉴斯日所以金凤不群具五色髓现大人境具大根器直下承当无向无背全身独露绝闻绝迹于一切处不为一切所拘如斯韬略则百千法门无量妙义一弹指顷转大法轮建化法中斯为可矣若论衲僧分上只向悬岩撒手剑刃横身娑婆掷向他方妙喜拈来此土不假思惟悉皆具足且道承谁恩力得恁么奇特良久云青山况是吾家物不用寻家别问津。

　　结制通省会众姓营斋请上堂诣法堂指座云佛祖门庭人天标榜最初一步踏着直向千峰顶上且道是甚么人行履处卓拄杖云高着眼遂升拈香云此瓣香光辉海岳瑞兆权衡威音那畔拾来人天众前捧出爇向炉中祝延今上
皇帝圣躬万岁万岁万万岁伏愿帝德崇隆圣躬弥固再祝储君王子睿算千秋辅佐群臣高增禄位此瓣香贵则娑婆价满贱则掌内无文爇向炉中奉为本省文武诸大护法十方檀越现前众等同承般若之正因共证金刚之种智此瓣香不产陆地岂属阴阳篆则玲珑八面结则八面玲珑此是第二回拈出供养本堂
御书楼传临济正宗第三十三世上佛下冤老和尚用酬法乳之恩敛衣敷座维那拍椎竟问正令既辉洞口钓竿垂下滩头赤尾金鳞如何得取师云一钓便上进云垂丝千尺意在深潭铁额铜睛如何抵对师震威一喝进云和尚升座众姓设斋施者受者功归何处师云谢供养进云恁么则禹门三汲浪平地一声雷师云也是无端特地问明心见性如何不得禅定智慧师云因为汝有禅定智慧在问八百狮子吼秦川地摇六震因何终南山不点头师云不是故乡人不亲乃云玄机独唱千圣难窥截断众流万圣莫测举起天回地转放下草偃风行山头鼓浪弘开选佛期场井底扬尘高建煆凡炉韝掀翻海岳平匡佛祖大机绝透玄微揭示人天正眼真元湛净足跟下严霜凛凛智鉴精明眉毛上杲日腾腾以一统众穿窠穴于毫端补短截长握秤尺于掌内前后际断始终不畹到这里人天胆落佛祖心寒不妨虎口横身亦恁悬岩撒手且道坐断当阳虚空失色一句作么生聻喝一喝云意气不从天地得英雄岂待四时推。

　　上堂气判元初始终不离于当念象分造化自他不隔于毫端无边刹海全现一毛头上涉世古今总归宝王刹里当轩坐断还他水泄不通八字打开亦任扬尘簸土掀翻大海搂碎虚空处处本慈氏楼阁堂堂具善财庄严挨到这里没当也须借路傍通纵饶临风快便未免拂迹成痕横按拄杖顾众云剑为不平离宝匣药因救病出金瓶。

　　上堂宗乘一举宇宙生辉正令当行乾坤失色全放全收枯木中龙吟半开半合悬岩上虎啸应用卷舒随机赴感到这里何妨横肩拄杖竖挂囊瓢端坐斋堂普同供养且道施者受者如何得相应去顾众云一念纯真非分外散心杂话实难消。

　　元旦上堂尽大地是国王水土无一物不受王恩尽十方是诸佛道场无一日不为佛事莫有知恩报恩者么顾众云是我臬台刘公大护法仰瞻高厚追念升沉虔捐清俸宪驾亲临云集合堂僧众登临大雄绀殿讽诵七轴灵文顶礼千佛宝忏以斯善利酬不酬之德报不报之恩光辉祖席滋培慧命所以皇天无二道圣人无二心如天普盖似地普擎别是一种三昧王化佛化兼行现大人相转悲运心调元自化恩育阳春遂爇檀片云愿祝仁风歌八表伫布帝眷锡三多。

　　上堂玄机展演只贵知音正法舒彰单明向上正▆玉转珠回机先活泼人人鼻直口横个个骑声盖▆摆脱身心绝无回互何须云兴百问徒劳瓶泻千言处处振济比家风头头现本来面目喜乐清平歌宣盛化顿空三际横遍十方一念不生前后际断正恁么时还有啇量处么顾众云当台一鉴明如日万古晴空绝是非。

　　解制上堂判验往来一条白棒大用频施玄机独唱不落窠臼全提向上八面玲珑了无遮障竖光明▆转正法藏顿令人天不落埋藏遍界无影触处全真炉锤高建拔楔抽钉不容拟议当下分明拂一拂云逢人且说三分话未可全抛一片心。

　　四月八上堂问大觉世尊初生放光动地昭觉如来降诞是何祥瑞师云两彩一赛进云古佛今佛同也别也师云瞿昙不先山僧不后进云惟佛与佛乃能知之即今降诞同临以何法利人天师云谛听谛听进云说法不离多行海谈经湥处雨花飞师云更听言语转周遮乃云黄面老瞿昙远孙续饭袋一口惯两舌盗尽十法界苦海泛慈航娑婆削滞碍同途不同辙两彩却一赛时节不相饶生成个样贼风行草偃兮拿云喝月虎穴魔宫生擒活捉年年恶水泼头颅历历神珠遭点额昭觉今欲雪冤仇不道吾侪齐捉败虽然如是瞿昙有甚长处丕赞如斯遂爇香云莫怪渠侬多意气旃檀紫柏一般馨。

　　川北镇刘护法诞辰请上堂昭觉中兴法战场知音今日共敷扬全身高佩毗卢印烜赫人天令必彰作么生是毗卢印以手作印势云三世诸佛于此印中转大法轮当今圣主于此印中日应万机辅佐臣僚于此印中为国为民我刘公大护法于此印中天保九如永作皇家柱石帝眷三多常为释氏金汤山僧于此印中登宝王座说法利生现前大众于此印中脚跟点地得大自在一切寒林有情无情于此印中各证无生法忍虽然如是且道结角罗纹一句作么生道遂爇香云愿将补衮调羹手大家扶起破沙盆本师诞日上堂法雨清风满院凉桂花丛里吐秋香一轮宝月当空照大地山河尽放光拈拂子打圆相云无量寿佛现也大众还见么若见不劳真续敲钟擂鼓说法升堂脱或未然山僧与大众略露些子遂爇香云赤手擎拳住祖庭灰头上面振家声宝华堂上舒鹏翼选佛堂前跃锦鳞不惜茎眉光法化弘将大冶炼真金今辰申庆吾师寿特敬殷勤表胜因。

　　结制上堂问炉鞴宏开宗风大振十二类众生到来如何煆炼师云击碎顶门进云古德人天送供和尚通省办斋意旨如何师云一字两头垂进云古人与和尚是一是二师云八两原来是半觔进云古今句子如何亲切师云惟佛与佛乃能知之进云仙乐迎上宝华座九重光里现童真师云闲言语乃云独露当阳傅佛祖心印正令全提开人天正眼伶俐汉一拨千转孟八郎白云万里所以我宗道惟佛与佛乃能知之秪贵当阳削尽根尘扫除业识亦恁横眠竖卧去住自由法法全彰头头庆快有时把住一尘不染有时放行万汇咸沾到此虚空失色日月潜光井底星飞须弥浪滚三世诸佛傍入无门天下衲僧截舌有分且道利害在甚么处横按拄杖云王令已行天下遍将军塞外绝烟尘。

　　冬至上堂碧天云散尽清霜彻骨寒祖师西来意笑杀石栏干咄若向这里许秪贵承当何以故昭昭灵灵耳见眼闻卷舒自由亘古亘今纵饶荐得未肯自亲且道自亲个甚么喝云龙从火里出虎向水边生。

　　元旦上堂冰消雪解露出乾坤正气花发莺啼唤回天地公心万象森罗咸沾化育山河大地共沐恩荣人人颂尧天舜日个个乐义化轩仁春色平铺各秉威灵一天佳气齐承恩力九有四生悉具金刚正眼八难三途共证无生法忍若向这里会得水流风动尽谈般若鸟唤猿啼歌唱阳春虽然如是且道林下▆▆作么生话会良久云岁岁梅花和雪绽年年杨柳带春垂。

　　解制上堂把断要津不通凡圣放开一线还许啇量且道啇量甚么良久云大众还会么若会不劳山僧摇唇鼓舌簸土扬尘人人分上不欠一毫有甚啇量脱或未然山僧拄杖子与大众略露些子遂拈柱杖卓一卓喝一喝云绿杨坡下寒泉美从今不卧万年栏。

　　浴佛上堂拈拂子拂一拂云从上佛祖以此教化人天天下长老以此建立法幢昭觉远孙以此抛砖引玉现前大众以此就水和泥合国人民凭此一着报恩已毕脱或未然番成两橛今辰是我黄面老瞿昙远孙真续母难之期又兼通省会众善特特来山供佛饭僧敦请山僧举扬般若说一口两舌之佛法斩两彩一赛之葛藤虽然如是举一不得举二若向老瞿昙分上久以打失鼻孔即此一着卖弄精神含血喷天自污其面祸至于今回互无门若向山僧分上住在今世门头荷担佛祖大任堪报不报之恩以酬罔酬之德拂一拂云者个与佛同生定不与佛同着全仗此公相扶中兴圆悟法窟是则也是检点将来已是邻家有火仰借余光昭觉则不然向矢上加尖与诸人颂出黄面瞿昙老不羞干进真续祸临头邻家有火光前后矢上加尖觉未酬。

　　端节上堂光吞万象掷大千于方外贵逾娑婆纳须弥于孔中人人具顶门正眼个个握掌上玄机真灵混合何用穷微品汇咸滋本乎自性千江一月物物全彰大用万里无云尘尘现宝王刹到者里亦任灯笼起舞露柱生欢正法眼用广流传滹沱道全仗匡扶八字打开洞明直入且道应时及节一句作么生聻蒲剑一挥百草裂山妖鼠怪尽潜踪。

　　真玉宋居士建盂蓝会请上堂据宝华座杲日当阳剑挂眉间虚空失色默竖拂子云拈起一尘不立放下万有全彰搅长河为酥酪变大地作黄金踏穿峨眉月坐断三峡水倒骑陕府铁牛历遍支那国土偕目犍连尊者结物外之友与现前大众共打葛藤一刹那顷作大佛事转大法轮且道是神通妙用是法尔如然于斯荐得上至非非想处下及空轮水际越十二类生旷劫以前有情无情一时成佛去也脱或踌躇山僧麈尾略露些子拂一拂云真玉来山结胜缘人人各获兜罗绵金牛莫当汾阳饭吃着通身彻骨寒。

　　发化主上堂祖席中兴亿万春知音竭力喜重增颓纲再振光先哲担荷须凭过量人时丁末运像季浇漓撑住化门不落委坠是甚么人阶级召众云雪后始知松柏操世平方见丈夫心。

　　真玉宋居士建盂蓝会请上堂驴鸣犬吠祖意西来见色闻声了明自性诸人分上还有绝测也未检点得出声色堆头亲见本来面目亦任颠拈倒弄竖卧横眠与三世诸佛把手共肩历代祖师同个鼻孔现百千三昧转大法轮不妨奇特大众未然山僧拄杖自倒自起去也雨弄蟾蜍口打蕉不妨疑着决中交虾蟆鼻孔长三丈啸月吟风彻九霄。

　　昭觉竹峰续禅师语录卷第一终
嘉兴大藏经　昭觉竹峰续禅师语录


　　昭觉竹峰续禅师语录卷第二

　　嗣法门人(正义　弥佑)编

　　结制上堂摇唇鼓舌拔龟毛于铁牛背上敲空遗响截兔角于石女腮边击石火闪电光毗卢顶上抛三放四骑佛殿出三门粪草堆头摘叶寻枝坐断当阳权衡圣化周天地之炉韝廓示真如旋日月之钳锤智鉴高恢斩荆削棘铸圣镕凡使尽大地有情息无诤三昧接最上乘根器续佛祖经纶全身担荷岂容朕迹向这里荐得参学事毕脱或踌躇休将鹤唳误作莺啼山僧则不然向第二义门与诸人打葛藤去也周旋天地烈通红日月星辰掌握中兔角杖鞭山海竭龟毛纯系树头风。

　　冬至上堂问春生夏长秋收冬藏四时迁变且道西来大意还有迁变也无师云任从沧海变终不与君通进云上无佛道可成下无众生可度且道本来面目向甚么处安身立命师蓦头一棒僧拟议师连棒打退乃云威凤山前解打鼓白莲池畔唱巴歌吾侪久向龙门饵直钓鲸鳞入帝都以拄杖作钓势云有么有么若有不妨对众验过始得若也未然山僧拄杖子与诸人道破遂召众云直下点开天地眼顶门跃出骊龙珠。

　　上堂问佛身充满于法界谁解说法师云驷马桥头石土地进云普现一切群生前谁能具眼师云石子岭前宝塔子进云口难开处随拈起无量人天尽见已师云鹞过新罗问口不开舌不动本参在甚么处师云还听堰溪水声么进云拘住不散师云闻么进云用时不乱师云向这里入问佛在灵山说法十大弟子各归一所修行意旨如何师云家富小儿娇进云不是心不是物不是佛是个甚么师云项下胡须八尺长乃云眉间宝剑袖里金锤佛眼觑不见鬼神莫思惟八字打开人天不识一毛头上现宝王刹香水海中鱼龙出听到者里吞吐得者迥出圣凡陷虎之机一时验过缦天网子信手罗笼且道还有超宗越格不受罗笼者么若有不妨试出酬唱脱或未然山僧牵枝引蔓去也拈拂子云春风暖春水清风和日暖畅幽情掷下拂子。

　　上堂问如何是平常无生句师直上觑进云如何是玄妙无生句师直下观进云如何是体妙无尽句师震拄杖一喝问灵源滴水非今古万法融通理自彰夜半长空飞铁鹞分明一点露真常这个消息还许学人啇量也未师云搞空作响梅花点几知音乃云搞空作响梅花几点知音正令才行始见一阳萌动锦江波暖换回天地公心潭月澄清照见本来面目朔风凛凛叶落林凋见远山冻云霭霭露结清霜彻骨寒无位真人倒骑佛殿佛性狗子坐断三门钵盂峰望空启告拄杖子忍俊不禁点破当头一穷且道如何是当头一窍卓拄杖云推开玉户天关转拨动机轮地轴摇。

　　结制上堂登宝华王座施格外全机握吹毛剑万里伏尸耀开顶　正眼悉令天人绝迹千差一照万化皆如炉韝高镕钳锤节钺锻大地众生奋铁牛之壮志炼天下衲僧悟自性之心王头头合辙法法舒彰人人剖佛祖心肝个个露元初消息只教句里藏锋机先活路擘锄烦恼净铲无明剿绝人我扫除翳蔽直下承当虚空血滴昭觉与么告报还知落处也未顾众云今日吾徒有堂不昧自心添煤添炭营斋表嚫敦请山僧上堂普同供养且道两得相应一句作么生聻踏着即祸生饮水须防噎。

　　元旦上堂乾坤作殿日月为门虚空布鼓须弥为槌拈椎竖拂韬略古今运三阳为符印万象惟新转六合作兵将斩新条今具如是妙用展如是经纶宾主历然照用横施兵随印转将逐符行万里烟霞皎洁十方世界肃清一据狮王天魔绝迹大众是甚么人境界佛子住此地则是佛受用常在于其中经行及坐卧且承谁恩力向毗卢顶上簸土扬尘涂污千圣鼻孔众中还有其相把背者么不妨荐举脱或未然山僧颂出斩新条令布雷门一箭当阳万国宁倒挂蓝衫光宇宙山河大地尽回春。

　　浴佛上堂宝磬铿锵举人天会聚时须弥香一炷日月烛二枝以此现前物供养释迦文惟愿光不夜年年亦如斯老瞿昙懵懂不少祸及今时远孙真续则不然尘说刹说亦无间歇总出不得者个圈圆诸人还信得及么顾众云昨夜明星灿紫宸祖孙特特共生辰蓝田种玉须真种大地儿孙照样行。

　　锦城太平寺监院海金率血盆会众善请上堂入缠垂示斩无明拄杖随身任纵横祖佛来时三十棒虚空敲得血淋淋偿佛祖债玄机密运结众生缘大展纶音逢场作戏铿锵人天号令对境忘情揭示衲僧巴鼻现大人相山河大地转正法轮示法王身明暗色空合谈般若渊溟在处搅长河为酥酪海岛逍遥变大地作黄金不游地狱悉露本地风光不住人天了证无生法忍人人现本来面目个个悟拈花的旨佛日光辉振颓风于末运法眼精明悬赤帜于当阳觉天空湛莫藏身处没踪迹心月孤圆没踪迹处莫藏身所以无味之谈塞断人口且道是甚么人履荐靠拄杖云今日是我锦官阖会众善诣太平寺启建血盆胜会供佛饭僧虔请山僧登宝王座演伽陵音默竖柱杖召众云大目犍连尊者同十二类众生在山僧拄杖头上安营札寨放大光明一时成佛去也大众还见么若见四生九有承恩力八难三途脱苦丘脱或未然借山僧拄杖子鼻孔出气去也复举东印土国王请般若多罗斋次乃谓曰诸僧皆转经惟师为甚不转经祖曰出息不涉众缘入息不居阴界常转如是经百千万亿卷岂止一卷两卷师云般若多罗尊者秪是个　黑豆老汉有甚了期有人问昭觉诸僧皆转经长老因甚不转经只对他道默而识之且道与古人相去多少还有优劣也未顾众云独自举头天外看思量谁是个般人。

　　中元上堂掀翻海岳娑婆掷向他方拨转乾坤须弥悉归芥孔天回地转草偃风行历历明明绝无回互赤洒洒直下承当头头上显物物上明拈一茎草现丈六身吹一布毛传正法眼藏纵使千圣出头来不敢正眼觑着所以道我宗无语句实无一法与人当下知归入林不动草入水不动波三世诸佛同一鼻孔历代祖师把手并行文殊普贤犹是他奴鹙子目连截舌有分到恁么时节万象不能藏覆千圣无以拟论一据狮王伏尸万里大众还见昭觉落处么向者里荐得种田博饭运水搬柴一生受用不尽脱或依稀不妨与诸人下个注脚遂拈拄杖云见么卓云闻么于见闻处真见真闻是我真玉居士数十年于昭觉一段光明人天众前不妨奇特脱或未然山僧颂出恩大难酬恩大难一毫头上露倪端灵山有约堪承受千古佳声亿万年。

　　邛州金钵寺门人弥佑弥愿等请说戒上堂祖风远迈佛道难遭正令全提群魔胆裂巍巍乎八方大有荡荡乎四海无疆樵歌牧语句句吐佛祖心髓白棒粗拳卓卓开人天正路孤明不昧湛寂非遥所以凡圣同源古今不易无物不为妙用无法不是真乘光扬佛日耀古腾今智鉴无痕道处拈锤竖拂灵明迥彻亦任法尔如然不心不佛赤条条而千峰独露幡动风动明历历而万水不沉鼻祖西来惟传一心之法梁王不识更有断背之能头头上露法法上彰一处明百处千处光辉一言通千言万言透脱到此脚跟点地廓步大方智眼圆明照耀天地骑声盖色直下了明真性超佛越祖露出本地风光不受寒暑岂属变迁到者里山花野鸟尽谈般若村歌社舞共话无生处处阐毗卢戒藏在在示梵网准绳虽然如是也是徐六担板山僧则不然向无位真人道还有话会也无顾众云天雨四花呈瑞彩地摇六振起云龙传戒下座。

　　中秋授法光上堂晓霜笼玉树夜月灿琼枝断背安心法何须眼画眉横身当宇宙一镞定乾坤拓开千圣宅掀翻旧日程万里山河添瑞色一天星月佐璇玑昭觉与么告报只要诸人证明且道透网金鳞以何为食遂拈拂子云夜静水寒鱼不饵满船空载月明归。

　　结制上堂毒鼓当轩虚空侧耳炉锤高建佛祖心寒者里岂敢囊藏顿使天魔绝迹瓦砾堆头现出百千三昧选佛堂前举扬末法津梁净裸裸无位真人迎来送去赤洒洒现成公案亦任拈提纵饶铁额铜睛到者里个个退身有分正恁么时有不露锋芒能征贯战者么卓拄杖喝云孤明一鉴皆惊骇真胜还归掌握中。

　　元旦上堂木正蓂调梅花泄未兆之机苍精点翠绿柳垂不假之金三阳开泰万象回春八方歌大有之亨四海祝无虞之庆处处欢歌社舞家家瑞气盈门万汇齐彰千祥集萃妙议中无量妙议殊胜中百千殊胜尽大地一团和气等虚空融归实际且道新年头佛法还有虚实也未召众云一气不言含万象万灵何处不无私虚空昨夜知端的大地山河越样期本师老人三周登座问昔日寰中独步云门露出锋芒锋芒则且止独步是如何师以拄杖卓一卓进云拈起花枝一笑至今遗下文章如何是凤山春色师云心伤独泪江天月进云日午当天晒林鸟闹声喧正恁么时先老和尚面目即今在甚么处师云泣恨衷肠恸未伸进云风头喜天色万古永流春师云乾坤月样宇宙三千乃云薄福承恩住祖庭吾师幻化已三春心伤独泪江天月泣恨衷肠痛未伸吾老人临灭时召真续至嘱云老朽年逾八十哉子宜的的把心开祖翁家业身担荷莫学痴愚浪荡呆汝善能保惜中兴悟祖门庭吾于常寂光中欢喜无量再索纸笔亲书末后偈云新年三日过南洲直踏洋洋东海头快将舍取珊瑚树免使波翻浪倾湫书毕端然而逝大众且道吾老人有甚长处作略如斯真续于炉头边亲遭痛炙久验巾瓶今日鼻孔落在薄福手里且道还许吾老和尚出气也未遂爇檀片云禹甸悠悠声价饶天荒地老恨难消仰瞻仪范躬高厚幸托家声不寂寥。

　　解制上堂山城柳色尽含春梅放溪头暖更生百卉不言湥自肯一番雨露一番新于中有不属新旧结解者么拄杖子则不然与伊道破时当九旬期毕三月云终诸禅德一冬于长连床上将生死二字蕴在胸中行住坐卧时时检点刻刻提撕穷究到言思语绝意识不到处如鼠入洞自有倒断处敢问大众即今坐断凡圣不通酬唱一句作么生聻昨夜虚空生板齿天明依旧嘴卢都。

　　佛诞上堂一言才露千里同风具摩醯眼古今一瞩所以发于妙机包罗天地出于妙用融贯十虚眉间挂剑到处逆水兴波肘后悬符鞭逼虚空卜度中兴祖席鼓黄檗吐舌之风随缘任运唱哩啰巴歌之曲法运流通佛祖真规烜赫玄机再兆衲僧巴鼻辽天无位真人牵犁拽耙了影狗子搀前捉后且道昭觉有甚履践作略如斯向他道大人大智岂假摸名竖拂子云老瞿昙不顾头颅一年一度殃及儿孙续上座随伊起倒亦任便宜今辰是我通省众姓同文玉白檀越发帑饭众珠玉全抛一念无疑这般奇特俨然灵山未散今古分明敢问大众两彩一赛作么生酬唱顾众云大众于斯荐得端坐斋堂念佛请斋脱或踌躇山僧与众颂出白莲池畔水潺潺龙象云临祝寿延不是吾侪多点翠栴檀紫柏一炉烟。

　　上堂威凤林峦吐远香知馨今日共敷扬灵山有约堪同契大展纶音竖法幢不是神通妙用亦非法尔如然是我宗　大士痛思末运柱石颓纲股肱少室真风辅弼悟祖门庭于诚信谛中一段精微人天众前和盘托出敦请山僧登曲录木床打烂葛藤蓦竖拂子召众云菩萨子吃饭来金牛老汉口巴巴地秪道得个汾阳到底续上座普为颂出选佛堂前挝毒鼓锦江城外唱巴歌知音不必频拈举无智人前莫乱阿。

　　元旦上堂一点灵光辉万里大千世界明如洗四野河清海晏时无人不在雍熙里且机枢未露朕兆未分日月未着山川未奠无佛无祖绝见绝闻四圣六凡情与无情承谁恩力默竖拄杖云有物先天地无形本寂寥能为万象主不逐四时凋是甚么人境界具如是眼脑遂爇香云八方有道歌王化四海无虞乐太平。

　　佛诞上堂问今朝四月初八日释迦老子降诞之辰诸山合会迎请和尚登座说法有何祥瑞师云一点水墨两处成龙进云一味之水从空透法雨润动万灵根师云生公道底问未离兜率已降皇宫未降之时又在甚么处师云光映大千遮不住更无一物可追寻进云世尊初生一手指天一手指地和尚诞辰四众临筵人天聚会是同是别师云同则即同别则即别进云寿山福海重添算今古同舒不老年师云阇黎高鉴乃云杲日当空乾坤一色心月孤圆万象皎洁把住则千机寝削放行则人天披阅驷马桥头鹏搏凤举白莲池畔风清月白试问诸人把住耶放行耶若无山僧向虚空背上露个关节今辰乃清和之候适老瞿昙岳降之辰续上座母难之期又佥赞天信官同光佛日饭僧施主福慧庄严蓦拈拂子且道承谁恩力良久顾众云堂前不须生瑞草惹得游蜂嚷旧新。

　　解制上堂锣声不住鼓声催柳线牵风云外来满堂云水猿攀树扁担腰包紧悄哉若向于此知端的碌砫犁耙笑破腮且道笑个甚么笑者一伙蛀米虫东家不饱西家饭捏古捏怪强安排敢问大众了影狗子还有结解也无于斯荐得分明不妨南岳天台阔步大方脱或未然三茶四饭难酬偿鬼哭驴年是祸胎。

　　元旦上堂八面玲珑万里烟霞光烁烁玲珑八面十方世界赤条条以虚空为宅四生九有尽成欢将日月作炬八难三途悉光明万象森罗均承恩力蠢动含灵咸叨圣化三阳开泰六合同春尧天舜日共沐恩仁惟我林下道人行住坐卧俯仰屈伸无不承此恩力既然如是且道还有知恩报恩者么遂爇香云八方有道归王化四海歌尧乐太平。

　　上堂晴云万里处处沾锦江皓月瑞气千寻家家沐四野清风村歌奏无生之曲牧语含太古之音杖头有眼点开本来面目麈尾藏机拂尽世间孽屑主宾互唤照用分明无位真人迎来顾去了影狗子带水拖泥荐取钵盂几度朝天照顾眉毛觑穿东壁众中有瞬目扬眉履历分明者不妨高鉴倘或踌躇山僧与众下个注脚三条直下讯韩卢不是心兮不是余直下荐取三尺布高悬赤帜任之乎。

　　上堂权衡佛祖燮理颓纲人人慧灯烁地个个文焰光天晴云万里含劫外之风光雨色交辉润大千之枯槁掣电轰雷击翻沧海璇玑左转括尽埃氛亦任云横谷口凭他雪覆青山千江一月孤光独映于寒潭万卉同春朕兆全彰于圣世无位真人迎宾款客吹毛宝剑直露当阳古今互换拈来便是佳珍应用随缘天然不离本有头头显现法法全施正恁么时还有啇量者未卓拄杖云撒手那边千圣外满眼牧机尽知音。

　　解制上堂今朝正月十五法堂鸣钟擂鼓山僧解制升堂放出巨狞猛虎虽然这般说话也是无中生有言前顿置杀人脑后日轮当午豁开昭觉门户拈起生平拙斧一击顶门现瑞判验肘后神符报诸公勿踟蹰珍重眉毛当下彻掀翻井底露元初一个男儿一个志那个男儿不丈夫且道别有搏风鼓翅兴波跃涌者么顾众云驷马桥头风浪静收转丝纶别下钩。

　　昭觉首座寮秉拂。

　　上堂诣座云亲承秉拂难以措辞昭觉门庭岂容拟议续上座到来登即是不登即是卓拄杖一喝云有条攀条无条攀例便登拈香云此瓣香光辉宇宙瑞霭乾坤爇向炉中专为祝延今上
皇帝圣躬万岁万岁万万岁伏愿皇图巩固禹甸锡康次拈云此瓣香色非青黄赤白物非土木石金爇向炉中供养昭觉白云山中开山第一代上丈下雪师翁惟冀常寂光中佑启后人再拈云此瓣香威音那畔蒂固根湥今世门头岁古时新此是真续从诚信谛中拈出供养现住昭觉堂上上佛下冤本师老和尚用酬法乳白椎竟师云雪山突兀一山夫今向人前愧学无佛法本无元字脚承先启后理皆如大众还有承先启后者么试出道看问发鼓敲钟寻常事云收雨积旧时天高提祖印即不问当阳一句请师宣师云待钵盂峰点首即向汝道进云如何是昭觉境师云庭前二桂参天秀进云如何是昭觉人师云赤眼横睛耳搭腮进云人境已蒙师指示今日升座有何祥瑞师云狮王哮吼惊天地百兽魂飞烈画图进云且道还有施设也无师云古路通兮古路岐乃云杲日当空捉败五湖衲子皓月孤圆兼收四海狞龙青霄云外野鹤横空香水海中泥牛吸浪呼鸡作凤抢天下之　牄指鹿为马拂世间之孽屑金鸡抱子独栖丹桂玉兔怀胎直向紫宸始知造化根原情同止水天地同根万物一体使佛祖犹且皱眉摄魔王安敢肆意权提向上正眼难窥虽然如是犹未是向上事且道向上事作么生委悉遂振威一喝云正令不行先斩首大机一发圣贤悲。

　　上堂问三通鼓罢海众临筵师登宝座合谈何事师云今日又重宣进云从上宗乘即不问如何是和尚三昧师云印破虚空千嶂月洗清天地一林霜进云大海之中波腾浩浩因甚活水不藏龙师云直乘云势冲霄汉奋展风轮透碧天进云不死不活向甚么处安身立命师云待一口气不来即向汝道僧一喝师打云强作主宰问海底明月现铁牛当空卧请和尚与弟子说破师云礼拜着乃云知音罕遇达士偏逢人人立地顶天个个如龙似虎突出随宜受用无非妙行难思如实当机直须自契若则扶掖宗旨不妨叩激己躬故黄檗敲临济痛棒一生心死狮子受罽宾之难名列祖图传传有据授授无私英俊衲子临机不让通方正眼却总难窥更向好手手中呈好手红心心里中红心不惟门庭孤迥一且丕振家声且道全提正令一句作么生委悉卓拄杖云直下点开天地阔山山梅树发新英。

　　上堂问大地平沉虚空粉碎还有说法处也无师云有进云如何是和尚说法处师云昨夜碧天云散尽今朝清霜彻骨寒进云出群须是英雄汉敌胜还他狮子儿师震威一喝问如何是今日事师云照管话头进云如何是即此事师云墙壁瓦砾进云如何是离此事师云落眼成翳进云非离非即时如何师云优劣分明乃云大道廓然如太虚空祖师心印壮似铁牛若具上根利智直下承当全身担荷不论通宗透教以悟为期尽力匡扶如涂毒鼓受椎闻之者则丧不旋踵似太阿锋出匣逢之者则死不移时据实判验丕振宗猷具如是韬略敲空作向示本色钳锤拂引清风举措应缘全放全收山僧恁么告报还有共相酬唱者么虽然如是不遇春风花不开花开犹待春风来。

　　解制上堂问威音那畔莫可啇量今世门头必须履践秪如遍地棘栗和尚如何插足师云步步踏着进云昭觉试场已毕东皇节令重新临行句子请师指示师云切莫东走西走进云九旬禁足百日抽单开龙放鸟如何吐露师云杜宇声声唤子规进云棒如雨点喝似雷轰去此二途别有指示也无师云切莫乍明头进云解制结制即不问如何是龙象蹙额句师云善哉进云如何是藏佛灭祖句师云非汝境界进云如何是呼牛唤马句师云一任卜度进云如何是定动龙蛇句师云试飞腾看进云如何是把断乾坤句师云水泄不通进云末后句子即不问大事因缘又若何师云与汝说法竟乃云钟鸣鼓响解制升堂七尺瘦筇佛祖标榜未明三八九切莫乱啇量炉烟结彩杲日呈祥龙象蹴踏云水满堂圣制只有兹时在不知那个解承当直指西来无一物太煞分明绝覆藏悟不悟庭前柏子牵罗布彻不彻干屎橛儿分外别青山绿水任芳妍翠竹黄花都漏泄这事分明个现成珍重眉毛当下彻落霞孤鹜齐飞秋水长天一色。

　　结制上堂问选佛场开人天聚会且道所谈何事师云今日又重宣进云和尚脑藏六合眼盖乾坤摩竭正令作么生行师卓拄杖震威一喝进云具大智显大用杲日当阳且道是体是宗师云坐断要津有无不立问炉韝洪开士农工商各归一业如何是红炉的意师云任从沧海变终不与君通进云如何是钳锤的意师云出匣吹毛剑寒光射斗牛进云良将当头以何火色煆炼师云七花八烈进云红炉开展钳锤动钟鼓交加法令行师云也不消得乃云洪将大冶煆人天铁额铜头实所瞻杲日一轮光宇宙四生六道尽承欢且道把断要津有无不立是甚么人公案卓拄杖咄云内不放出外不放入九十日中无纯自缚。

　　戒徒恒识请上堂一阳萌动露出元初消息法令才施辖开人天正眼乾坤左转日月右旋皎皎星腾碧汉荧荧月映寒潭人人鼻直眼横个个骑声盖色四生九有齐承恩力八难三途共获清凉且道还有不受罗笼不属迁变者不妨奇特脱或踌躇山僧拄杖直下承当指出慧明老宿末后一段因果两得相应去也诸人还信得及么长至日南添一缕雪里梅花暗点头。

　　元旦上堂桃符换旧兔角朝天八字打开梅花点额拄杖子赤条条地坐断先天使尽大地人扶泥摸壁出他圈圆不得众中有抛三放两指掌上伏虎降龙的与拄杖子结个同参不妨奇特若也未然续上座不被旁观从头着破新年月日与新辰拨火拈香汝重珍昨夜梅花穿鼻孔天明依旧颂花神。

　　解制上堂布鼓当轩骑风拂电摩竭令行雾卷星飞伶俐衲僧不妨担枷过状通方上士岂在声色堆头一处明百千法门无量妙议一一光明直向万里无阴阳地上种月锄云不妨相视若也未然昭觉拄杖以契出气自勉自励去也卓拄杖咄云无阴阳地草丛丛种月锄云为己躬一点清光吞宇宙芦花深处自雄雄。

　　浴佛上堂榴花吐火锦水罗湾人人眼生蛱蝶个个耳出蜻蜓无位真人在拂子头上合掌道善哉何以故老瞿昙一年一度水泼头颅续上座随伊起倒与诸人颂出毒鼓冬冬祝寿筵神图白泽展尧天一年一度遭汤泼笑破傍观嘴半边。

　　四十九年三月十八日万寿圣诞通省文武官员恭诣江渎祠启建万寿道场告天祝寿恭请上堂。

　　至座前云宝华王座独露当阳到即便登有何回互卓柱杖云恶人天标准佛祖规模遂升拈香此一瓣香德配天地道贯古今篆则光凝宇宙薰则瑞霭乾坤舒之越量爇而为云爇向炉中祝延今上
皇帝圣躬万岁伏愿帝德巍巍四海祝无疆之寿皇风荡荡八方歌大有之年三千界内琼树恒时郁茂万象之中石笋不夜抽条安如盘石寿等岱衡躬祝
皇太子殿下睿算千秋亲王世子大内天眷展尧天之大业变舜日之清机普覆群黎万邦乐业此一瓣香奉为满朝文武公卿本省当道尊官惟愿寿位广如沧海高比嵩岳时时忠勤王室处处启迪法筵这瓣香。白云山里。树标赤帜。爇为宋圆悟禅师。明破山老人。清丈雪师翁。本师佛冤老和尚。普愿于常寂光中。素转无生法忍。乃云。锦江波暖。唤回天地公心。雪岭风清。吐出乾坤正气。孤峰顶上。龙吟虎啸。黄金阙下。凤唱鸾鸣。揭开万缕香云。放出光天化日。(臣)僧真续朽质微躯。芒鞋鈯斧。不顾危亡。于斯建立天童宗旨。阐扬昭觉门庭。高启先天炉韝。平匡不老仙机。八字打开。无量寿佛现也。大众还见么。若见。不劳真续说法祝厘。脱或未然。今向麈尾略露些子。遂爇香云。上酬一人之深恩。下资群臣之垢业。寿域弘开。普天同庆。且道枢机未露。朕兆未分。日月未着。山川未奠。无佛无祖时又作么生。蓦竖拂子云。有物先天地。无形本寂寥。能为万象主。不逐四时凋。是甚么人境界。顾众云。佛心
圣主伫真人之至化。兆大法之中兴。明如杲日。宽若太虚。当此之际。君恩深似海。佛性等须弥。遂于怀中出香。两手捧爇云。但愿法筵长不夜。欣瞻圣算乐无疆。下座。

　　伍十一年七月望六日
皇肆子和硕雍亲王命许大护法代扫圆悟老人塔。请上堂。拈香问答毕。乃云。打口鼓。唱哩啰。五百余年调复初。一柄钁头不请友。锄云种月荐己躬。披蓑顶笠田间朽。拙斧芒鞋林下疏。每逢圣节酬高厚。柏子氤氲透九重。屡仗宸恩施亭毒。全藉盐梅赞化工。即今两彩一赛句子作么生酬唱。遂爇香云。九重高处藉旃檀。柏叶芬芳遍大千。济北宫商歌舜日。东山钟鼓祝尧天。下座。

　　甲午岁。清和日上堂。问答毕。乃云。也大奇。也大奇。榴花堆叠上瑶池。打动禾山筑筑鼓。大家共韵百龄诗。也大奇。也大奇。堤柳青青枝正宜。田郎顶笠田塍望。蚕姑摘叶大眠时。也大奇。也大奇。唯我林下道人痴。日饱两餐璎珞粥。管甚门前是与非。也大奇。也大奇。省会营斋饭众僧。铁酸馅儿横吞吐。亦任汾阳饭铁钉。也大奇。也大奇。翁孙悬弧受信施。一年一度遭汤泼。拖拖扯扯到几时。也大奇。也大奇。团圞石上万指余。道道东村王大伯。这样人家世罕稀。咦。下座。

　　自咨日。提台韩公。藩台宋公。臬台石公。同宫善石泰。杨璟。宋真玉。潘朝恩。王琪麟。净超。常印。德绮。李得[王哥]捐金重新梵刹。绘塑金像。功德圆满。薰修盂兰胜会。请上堂。云。金风生肘腋。玉叶向扁舟。客燕青霄语。宾鸿云外飞。牧童问道。何以故。全身草一芦。麟趾凤毛穴。盐梅赞化功。人境分明也。照用一机收。锦江标赤帜。虚空列画图。渠农高着眼。御额伫宸楼。即今翚飞鸟革。金像俨然。落成大观。且道是远祖的事。远孙的事。遂爇香云。丈六金身草一茎。几经劫火几番兴。吾侪不是呈闲管。知住须凭过量人。下座。

　　结制。上堂。单丁秃木。亦任逢场作戏。大任权衡。勿论亲疏绝择。既是家里人。便说家里话。亦任他天来龙来。神来鬼来。我这里饱与一顿。何以故。昭觉门下。令不虚行。卓柱杖云。九十日头头已起。日南一线又重添。阇黎梦破相思后。雪里梅花放鼻尖。参。拽柱杖。下座。

　　长至。上堂。乃云。日南一缕莫唐捐。岭上梅花放鼻尖。君子不择仁里厚。时人得得望高攀。九九三三三九九。拖拖扯扯八羊栏。兔角回纹分袂也。不知那里是长安。咄。庚辰戊戌准。一百五十天。参。下座。

　　元旦。上堂。乃云。春王正令斩新条。日暖风和共祝尧。无位真人间相识。不知新旧乐余朝。春风暖。春日融。风和日暖唱哩啰。春山秀。春水绿。大地山河活泼泼。惟有东村何首乌。年年月月不出土。阿呵呵。会也么。驷马硚头石碑子。口口声声道相如。可怜不遇知音者。收拾犁耙务春禾。喝一喝。下座。

　　解制。上堂。问答毕。乃云。三敲禾山鼓。九撞卜地钟。堤畔柳眼青。庭前梅花馥。山僧柱杖子。亦任人颠拨。从今解制去。东卜与西卜。卓柱杖咄云。卜卜卜。下座。

　　佛诞曰。上堂。乃云。峨眉月圣灯。锦江水酌茗。以此穷孝敬。供养释迦文。酬不酬之德。报不报之恩。远孙逢母难。此日亦如斯。大众。老瞿昙还来享祀也未。今辰邑侯周护法仰酬高厚。赈济寒林。应宰官身。宣行王化。山僧现宰官身而为说法。兼真深杨护法酬恩谢嗣。寄保金田。通省众会营斋表嚫。供佛饭僧。数彩一赛。共打葛藤。是则也是。要大家知解。且道知个甚么。顾众云。灯光七级演摩诃。广嗣延生福寿多。供佛饭僧同此日。俨然一会又重过。下座。

　　中元。上堂。乃云。吉祥草能纵能夺。能杀能活。有时十字街头贵买贱卖。有时虚空背上剜肉成疮。拈一茎尽为床座。铺一叶悉为茵褥。令一切众生蜎飞蠕动。尽承恩力。不妨与长者结个同参。亦任奇特。脱或踌躇。山僧柱杖子与大众打葛藤去。拈柱杖卓一卓。喝一喝云。一叶落。天下秋。一尘起。大地收。好笑村西。以手打○云。伯。误将细为茵褥。阿呵呵。好大奇。唤却多少人骷髅。咄咄咄。下座。

　　结制。上堂。乃云。一年一度始开炉。烂铁顽铜一概收。百炼千磨分正伪。个中消息自容通。此家事先老人和盘托出。交代山僧一状领过。荷担数十余年。应如是住。近来有等闲神野鬼。将佛祖化门贩卖不堪。即今圣制到来。岂肯坐消国食。唐突时光。山僧依款具令。结纳诸方。众中有商量者么。不妨奇特。脱或未然。山僧自起自倒去也。咄云。九十日前容易过。开笼放鸟自飞难。喝一喝。下座。

　　上堂。十一月初一。吹起无孔笛。掉棒打三才。虚空血滴滴。面南看北斗。梅眼泄天机。翠竹与黄花。祖师西来意。远祖云。有物先天地。无形本寂寥。能为万象主。不逐四时凋。古人吐露。大似明镜当台。伏尸万里。昭觉则不然。与柱杖子露个消息。有知委者。不妨相视柱杖子。咄云。锦里铎声扬四海。凤山春色占三巴。勺公一破坚囊后。笑倒汾阳荐处差。下座。

　　净土法叔和尚扫祖塔。请上堂。云。祖席披荆整旧林。今承法叔辅中兴。赵洲八十游行脚。老叔期龄祀祖庭。以拂子打圆相云。谂老人来也。大众还见么。若见。不劳昭觉摇唇鼓舌。竖拂拈锤。脱或踌躇。昭觉借老法叔鼻尖与诸人露个消息。大众。今朝是我法叔明老和尚上祖庭祀扫吾祖丈老人窣堵波宝塔。设斋饭众。命昭觉上堂。不得已。借婆帕子拜婆年。以酬叔侄。共话无生。遂拈香云。八百花神祀祖堂。一线一酌一炉香。真诚不是小儿戏。常寂光中是远香。咄。香。下座。

　　除夕。上堂。桃符一易一番新。兽炭炉中紫焰频。爆竹声諠歌舜日。垂衣而治颂尧宸。下座。

　　元旦。上堂。履端伊始。万物维新。惟有个事。不论疏亲。且道应时即节作么生知委。新年新月及新时。旧里工夫定不移。拨着上头关捩子。一毛头上纳须弥。下座。

　　解制。上堂。火树辉煌。衲子眉毛　跳。银灯灿烂。山僧柱杖撩天。人境分明。主宾互换。向者里会。不妨疑着。脱或未委。韩卢逐块。是则是伙帐。分明任抽单。但打不咱。驴年未得清算。召众云。长连床上两年头。清水白米事事周。若个知音甄价重。和盘托出任风流。下座。

　　上堂。孽债犁耙不歇心。老当益壮辅丛林。拈锤竖拂分玄要。杀喝权施佛祖机。即今炉韝高设。期会弘开。有不被锋芒。袒胸露背者。与柱杖子结个同参。亦任音特。脱或未然。昭觉柱杖不被傍观。自倒自起去也。遂卓杖云。堂前钟板验人天。荐取诸人鼻孔穿。拐杖钉靴劳紧管。干巴巴地是长安。复卓柱杖云。参。下座。

　　佛诞。上堂。威凤山头竖刹竿。冬冬打得四洲圆。呵呵笑倒傍观者。吃饭穿衣自了然。顾众云。五十六年个贼。却被瞿昙识得。翁孙两个不羞。一年一度遭厄。今被诸公敦请。问我家常丑拙。人天众前吐尽。莫与诸公辩白。有麝自然知香。无风水底见月。只在搬砖运瓦。不会与人解牒。问取西来大意。碗底箸头亲切。有时喝佛骂祖。有时自救不得。璎珞粥儿三个饱。亦任阎公来打帙。下座。

　　结制。上堂。问答毕。乃云。中兴祖席念年零。百炼千磨受苦辛。今日大观重复古。高悬赤帜验天人。即今圣制临筵。钳锤节钺。不被凄风苦雨。寒暑蹁跹者。于斯开单展钵。竖坐横眠。三条椽下。七尺单前。珍重脚跟。照顾眉毛。与无位真人结个同参。亲到昭觉始得。众中有不入群队。别露锋芒者。不妨高荐。脱或未委。暂时不在。如同死人。昭觉道。打面还他洲土麦。唱歌须是帝乡人。下座。

　　长至。上堂。乃云。披云出谷涉前溪。却听林禽四野啼。日暮归来仍旧里。衣珠下事几人知。六十余年铁蒺藜。惟有今年分外奇。石头瓦砾尽含辉。璎珞粥。淡黄齑。一任饥人饱撑撑。碌砫犁耙微微笑。可怜不觉又阳生。下座。

　　元旦。上堂。春王正月透新条。荐出元初律吕调。大地河山增瑞色。岭南春信藉吾朝。下座。

　　解制。上堂。灯光灿烂。普光明佛来也。驴鸣犬吠。观音菩萨现前。村歌社舞。处处欢呼乐饮。野老声諠。家家送去迎来。无位真人。扶篱抹壁。咬影狗子。带水拖泥。惟我林下道人。不问四时贵贱。亦任饱餐。何以故。阎居士契书攒花簇锦。知委者不妨限数。即今解制抽单。作么生清算。顾众云。钵盂无底口朝天。昭觉堂前验本参。今日分明清帐也。扁担横吞四海缘。下座。

　　结制。上堂。乃云。中兴祖域万年炉。烂铁顽铜一概输。陕府铁牛血汗滴。嘉州大象嘴卢都。所以云。三年无改。于父之道。祖祢不了。殃及儿孙。今值信官廷柱杨常袭不昧灵山公券。砫石沙盆。虔捐清俸。得得来山。供佛饭僧。敦请山僧。结制上堂。斩七十余代之葛藤。调百千万种之佳音。亦任胎卵湿化。蜎飞蠕动。不被寒暑蹁跹者。不妨于斯开单展钵。竖咽横吞。普同供养。脱或未委。山僧自调自唱去也。顾众云。赤帜高标不幅长。任他风雨四时飏。单丁独力超群相。野鬼闲神绝覆藏。复卓拄杖云。藏。下座。

　　乙未冬众门人建
寿塔院。请上堂。云。十五日已前。撩天拄杖撑皓月。无底钵盂盛青天。十五日已后。无情眉毛横额上。偷铃掩耳搭腮边。正当十五日到来。天花六出成梵网。地产灵芝结凤毛。且道是远祖远父。远子远孙的事。是老僧末后一着。瘗藏朽质。远利诸公的事。向这里亲切得出。不妨再道。脱或未委。一偈颂出。续住祖庭数十年。愧无一德仰龙天。只因不负先人托。固有承先启后贤。藉愿慧灯同杲日。伫希悬识再宗传。万莲池畔牛眠穴。地枕天衾月一弯。下座。

　　元旦。上堂。乃云。一元初复始。万象尽回寅。桃符悬北阙。柳剑倚南宸。家家烧兽炭。户户贴宜春。八方歌大有。四海乐升平。且道承谁恩力。遂爇香云。元正启祚。万物乘时。一人有庆。兆民赖之。下座。

　　解制。上堂。乃云。钟鼓铿锵验圣凡。明明百草荐三玄。腰包布袋牢牢管。短杖惊獹越小弯。七尺单头销旧案。三条椽下布新田。灯笼起舞言生受。碌砫呼嗟应可怜。卓拄杖咄云。碓嘴头边梅花放。蛀米虫儿口上班。下座。

　　佛诞。上堂云。好事堆堆叠叠来。心心不用巧安排。层楼绀相俨然也。万象森罗眼豁开。顾众云。且道承谁恩力幸蒙我。

　　大中丞。大护法。率同藩臬宪。郡文武宰官。喜捐清俸。共勷盛举。复古重新。中外大观。灯光七级。檀越均沾。实亿万年不磨之因。真千百劫已熟之果。合掌道。希有。希有。善哉。善哉。捧爇檀云。恩大难酬。炉烟在爇。颂云。续继祖庭七八零。三生石上遇缘人。灵山有约堪培护。不昧瞿昙着一丁。万汇咸沾恩惠泽。兆民歌遍颂廉清。九流百艺深怀德。草木昆虫仰圣恩。下座。

　　结制。上堂。乃云。霜衣雪铠十年零。孽债犁耙未暂停。幸遇祖缘光法席。颓纲丕振旧家庭。蓦竖拄杖云。此物包罗天地。含盖乾坤。铸圣镕凡。超佛越祖。大启人天正路。广示真如之理。且道炉韝洪开。钳锤节钺。不被锋芒。能征贯战者谁。卓拄杖云。无位真人眼着沙。铁牛口里吐烟霞。木鸡抱子来天地。亦任风流翠可夸。下座。

　　上堂。乃云。三三甫罢又三三。冻杀诸人鼻半边。一毛头上知端的。九个三三一串穿。诸公于斯亲切。红梅香岭上。绿柳放池边。脱或依俙。昭觉拄杖子正打傍敲。露出先天一段光明。且道是那一段光明。卓拄杖云。八八六十四。九九八十一。长至寒时节。一百五十日。下座。

　　元旦。上堂云。春王正令斩新条。春日融和按六韬。万象不言深自肯。山河大地尽承叨。且道拈香祝圣一句作么生委悉。天得一清。地得一宁。君得一统。臣得一忠。民得一足。衲得一空。大众还识一么。若也未委。山僧颂云。一元启旦一元亨。仰祝吾皇亿万春。但得一中荐得一。三阳六合体同春。下座。

　　解制。上堂。今岁解制是此日。今朝解制是此时。三条椽下韩卢惺。七尺单前鬼卧尸。阿呵呵。好可怜。清水白米半年零。个中若遇知音者。依旧梅花笑满村。下座。

　　佛诞。上堂。也大奇。也大奇。通省来山饭众缁。也大奇。也大奇。翁孙母难共今期。一年一度遭汤泼。祖代冤仇理不齐。吩咐犁耙与碌砫。就水拖泥下苦耕。阿呵呵。好阿哥。忙里偷闲荐珠衣。夺得明珠光照夜。珊瑚枝上。月东移。下座。

　　上堂云。威凤山头。钟鸣鼓响。昭觉堂前。月日风清。廓天地为炉韝。烹佛炙祖。拈日月作钳锤。铸圣镕凡。有时拈一茎草现丈六金身。示丈六金身作一茎草。卷舒互换。照用全施。亦任诸方于其中间开单展钵。竖坐横眠。清水白米。具足饱满。不得向无位真人脚跟下拈香拨火。汲水拖柴。劳碌草鞋。两头三处。众中有不受烹炙钳锤者。不妨与古人结个同参。脱或未然。山僧拄杖下个柱脚。卓拄杖喝云。一茎草上现金身。无位真人着一丁。行住坐眠亲荐得。百城烟水渺无痕。下座。

　　嗣法门人如春请上堂。云。一鸡二犬。三猪四羊。五牛六马。七人八谷。九豆十绵。从上古人。按双陆如莲花出水。开放新鲜。昭觉即不然。对人天众前与蛇添足去也。一偈拈出。兔尾龙头双凤鸣。皇图龙马现麒麟。韩卢逐块逢双象。二鼠侵欺啮井藤。兔角杖挑潭底月。龟毛绳系虎头铃。龙蛇混合同伸庆。共祝吾皇寿万春。下座。

　　元旦。上堂。一元复始。拄杖戏穿东壁。三阳开泰。衲子鼻孔撩天。明明白草头。明明祖师意。众中有不随元老。不入群队者。人天众前与老僧露个端的。若也未然。且听东郊外锣鼓喧天。是甚么消息。阿呵呵。好消息。东郊锣鼓响天地。一元元老占春魁。昭觉不随他的意。珍重眉毛着一丁。咦。春风相送南花岩。一一露尽真消息。下座。

　　昭觉竹峰续禅师语录卷第二终
嘉兴大藏经　昭觉竹峰续禅师语录


　　昭觉竹峰续禅师语录卷第三

　　嗣法门人(常静　实学)编

　　住雪宝顶雪山禅寺。受
松潘镇台周大护法期主。周四护法率阖镇文武。缙绅士庶人等公启。请住雪山禅院。

　　山门。万古丛林胜境。十方广大法门。续头陀到来。信步直入。要且住。拄杖放伊不过。遂敲门三下便入。

　　韦驮。不违本誓。现将军身。十方感化。雪岭中兴。

　　佛殿。老瞿昙雄身遍刹。续上座遍刹雄身。以卧具拂一拂云。世事但将公道断。夜深灯月两相宜。

　　据室。魔宫虎穴。剑树刀林。山僧于此开单展钵。点人天之正眼。断衲子之命根。且道利害在甚么处。震威一喝云。顶门着锥。

　　开炉。上堂。指座云。三世诸佛向这里转大法轮。历代祖师向这里传持祖道。山僧到来。又作么生。喝一喝云。不入惊人浪。难逢称意鱼。便登。

　　拈香云。此瓣香。根深干老。岁古时新。不作穷年凋卸。岂随空劫变迁。信手拈来。爇向炉中。祝延今上
皇帝圣躬万岁万岁万万岁。伏愿帝基永固。佛日长明。再拈云。此瓣香。朕兆未生身光。托于虚映。遍界灵明体妙。绝于蹁跹。拈向炉中。恭祝
镇台周大护法期主。四护法。及阖镇文武。缙绅士庶。伏愿永作皇家柱石。同明般若正因。次拈香云。此瓣香。自昭觉炉头识得。怀来数十余年。不曾动着一毫。今对人天众前。岂敢被盖囊藏。此是第三回拈出。供养成都府威凤山昭觉堂上。传临济正宗第三十三世本师佛冤老和尚用酬法乳之恩。敛衣就座。上首白椎云。法筵龙象。众当观第一义。师云。山僧粗糙不会禅。凭拈白棒打人天。众中若有英伶客。出众分明试道看。有么。有么。问。十方坐断。大地平沉。和尚今日开堂。且道承谁恩力。师云。光映大千遮不住。更无毫发影追寻。进云。灵山单传直指。曹溪嫡嗣正音。今开人天正眼。将何佛法示人。师卓拄杖云。只有这个。进云。十方无影相。三界绝形踪。不堕往来机。不住中间意。且道在甚么处。师云。阇黎脚跟下荐取。问。法鼓频挝。大众临筵。结制升堂即不问。祗如三圣道。我逢人即不出。出则不为人。且道意旨如何。师云。恰。进云。兴化道。我逢即不出。出则便为人。师云。曲。进云。即今逢人即出。还有为人处也无。师云。有。进云。那里是为人处。师云。一棒一条痕。进云。恁么则太白门庭从此播。滹陀法道又重兴。师云。荆山须隐玉。几个遇良知。问。岑楼殿阁冲霄汉。承谁恩力。师云。与汝道破了也。进云。法席重新光八表。俨然兜率一重天。师云。眼花不少。进云。峰头不用栽荆棘。也要门前壮可观。师卓拄杖云。少这个不得。问。悬崖应瑞丽法筵。十方龙象共交参。炉鞴弘开即不问。三玄三要请师宣。如何是第一玄。师云。须弥顶上撑铁船。进云。如何是第二玄。师云。泥牛吞却玉栏杆。进云。如何是第三玄。师云。伸手摘下月一团。进云。如何是第一要。师云。灯笼露柱解　跳。进云。如何是第二要。师云。头寒戴暖帽。进云。如何是第三要。师云。身寒向谁告。进云。三玄三要蒙师指。正令全提是若何。师云。令不虚行。乃云。雪岭巍峨迥碧天。到来佛祖也颟顸。凭拈拄杖撑宇宙。搞落天边月一团。所以道。法不孤启。仗境方生。道不虚行。遇缘即应。作么生是遇缘即应底事。以手作拍云。孤掌不浪鸣。两手鸣掴掴。赖我大护法周镇台。及阖镇文武缙绅。兵民士庶。不昧灵山咐嘱。开建雪山圣境。宝殿辉煌。林峦毓秀。落成胜举。敦请山僧主持法席。既到这里。只得扬下鈯斧子。脱却破草鞋。于斯建立天童宗旨。阐扬昭觉门庭。现大人境界。不被诸方检点。且道作么生是大人境界。莫是登宝王座。大阐宗风么。莫是喝佛骂祖。说黄道黑么。莫是阐临济之大道。破野狐之窠窟么。莫是大开炉鞴。断衲子之命根么。恁么不恁么。总没交涉。毕竟作么生得。卓拄杖云。自从舞得三台后。拍拍元来总是歌。举双桂师祖上堂云。破山吃了曹山酒。醉得通身都是口。瞎秃光儿骂上天。又拈白棒打颠狗。真续今日有一偈。也要诸人着些精彩。摸着雪山肠肚。竹峰吃了破山酒。西来祖意懒出口。七尺乌藤任纵横。何须更唤子湖狗。大众。若向这里荐得。许汝诸人相会破祖则易。要会雪山老汉则难。复结槌云。谛观法王法。法王法如是。

　　受门人洪转通智。上堂。一声寒雁度中天。惊起迷人着眼看。识得根原归去也。何须陆地浪滔天。伶俐衲僧向这里进一步则红炉飞片雪。退一步则失却手中珠。到这里不顾危亡。放下身心。向佛未出世。祖未西来。威音那边。那边更那边看。是个甚么干屎橛。臭来臭去。臭到大安乐境界。方许少分相应。脱或依稀。犹欠粥饭气在。今日或有人问。昭觉是甚么干屎橛臭。对他道。万古碧潭空界月。再三捞捷始应知。

　　松漳陈护法率绅衿士庶入山营斋。请上堂。师以拄杖卓一卓云。登宝王座。行摩竭令。发一言雷轰电扫。用临济喝。拈德山棒。吐一语塞满乾坤。使三世诸佛。历代祖师。天下老和尚到来。截舌有分。且道续上座有甚么长处。便用恁么说话。顾众云。雕弓已挂狼烟息。万国来朝贺太平。

　　谢期主周镇台。上堂。举东坡学士访佛印禅师。才进方丈。印云。此间无坐处。坡云。借师四大作禅床。印云。老僧有一问。道得即坐。道不得即输腰间玉带。坡即解带至案云。请问。印云。老僧四大本空。五蕴非有。汝向甚么处坐。坡无语。印召侍者。留下玉带。永镇山门。师云。东坡秪知锥头利。未见凿头方。佛印恁么问。也是眼空四海。未免笑煞傍观。检点将来。两家干戈不息。何似镇台大护法为法心勤。开辟岷山。维新楼阁。庄严佛像。弘开期会。功果圆成。今日戎车幸临。山僧交以道接以礼。不动干戈而名扬四海。不垂一问而泽沛殊方。且道与东坡是同是别。云佩远山千点翠。水和明月一天秋。

　　解制。上堂。安禅结制。上古遗风。暑往寒来。四时迁变。蓦拈拄杖云。这个木上座也无解结。岂属变迁。动静一如。理事无碍。犹如明镜当台。光耀万象。天不能盖。地不能载。无古无今。纵横无碍。无非本有风光。诸人若向这里会得。何必南岳天台。观山玩水。览胜登奇。人人脚跟下各有一段光明。何不直下会去。还委悉么。脱或未然。山僧今日不惜眉毛。全借拄杖子与诸人通个消息去也。遂撺下拄杖云。切忌动着。咦。

　　常凤吴居士率众商等办斋。请上堂。举石巩和尚昔为猎人。因逐鹿。从马祖庵前过。祖乃逆之。师遂问。还见鹿过否。祖曰。汝是何人。曰。猎者。祖曰。汝解射否。曰。解射。祖曰。汝一箭射几个。曰。一箭射一个。祖曰。汝不解射。曰。和尚解射否。祖曰。解射。曰。一箭射几个。祖曰。一箭射一群。曰。彼此生命。何用射他一群。祖曰。汝既知如是。何不自射。曰。若教某甲自射。直是无下手处。祖曰。这汉旷劫无明烦恼。今日顿息。师掷下弓箭。投祖出家。师云。马祖被石巩惑。石巩被马祖惑。续上座检点将来。各打三十棒。因甚如此。选佛若无如是眼。宗风那得到于今。卓拄杖。下座。

　　住古松西岷山敕赐妙觉崇善禅院。为敕封崇善深教大国师智中一天和尚设供。上堂。一乘演唱。法界该罗。万德圆融。卷舒自在。至道本祗。唯心八门。便知方寸。先明落处。渐履玄微。恒河沙数诸佛深观议谛。微尘刹亿众生洞彻灵明。若神珠顿含众宝。犹帝网交映千光。廓尔烟消。倏如羽化。卷舒互收。一任剖判。是我一天老和尚于此中兴法王正令。绍继圣种。不肖远孙真续雉染于此。忝作裔苗。不敢格外生枝。冒玷祖庭。续上座则不然。有条攀条。无条攀例。今向人天众前略开爪缝。展新条令。举吾祖翁三百余年未了公案。拈拂子召众云。如何是未了公案。咄。东卜西卜。

　　松潘镇高护法请上堂。岷山钟秀。瑞产灵芝。兆三百年不坠之玄裔。振中外末法之颓纲。如天普盖。似地普擎。岷峰顶上直钓狞龙。崇善堂前权衡百轴。空拳赤手。出祖庭而入祖院。鈯斧芒鞋。去缚缠而住缚缠。敢问大众。出入无碍。去住自由。是甚么人履荐。卓拄杖。咄。咄。

　　中元。上堂。十五日已前西岷秋色晚。十五日已后金蓬瑞日长。正当十五日。天晴佳气盛。世泰兆民安。且道还有奇特也未。顾众云。家无异怪。不贴钟馗。

　　住古松西龙山敕赐大悲禅院。浴佛。上堂。拈香云。者瓣香。历历明明。包天裹地。爇向炉中。专为祝延今上
皇帝圣躬万岁万岁万万岁。皇后齐年。太子千秋。满朝文武。阖国公卿钦愿澍甘霖。普润苍生。若莫邪肃清天地。中外宁谧。海晏河清。此瓣香。奋志亡躯苦琢成。辽天缩地决忠真。沙盆从兹堪盛受。大起曹源一派馨。热向炉中。供养
敕封崇善演教大国师智中一天和尚。历代觉灵。惟愿常寂光中运悲智心。微尘刹里转大法轮。此瓣香。权中外之枢机。禀华夏之徽猷。恭祝
阖镇文武。诸大护法。绅矜士庶。现前大众。惟愿柱石宗门。边邦宁靖。敛衣敷座。问。毒鼓当轩。谁人聚将。师云。中军宝帐竖黄旗。进云。假饶三头六臂。铁眼铜睛底人到来。以何判验。师云。王令不行先斩首。大机一发圣贤悲。进云。还有方便也无。师云。护生须是杀。杀尽始安居。问。昔日国师于此为国开堂。和尚今日升座说法。且道相去多少。师云。一点水墨。两处成龙。进云。还有奇特也无。师云。臭天臭地。乃云。虚空掘洞。好肉剜疮。无位真人在蟭螟眼里安营扎寨。动地放光。处处逞驴唇马嘴。说黄道黑。与人眼里添钉。脑后着楔。续上座到来。直教风行草偃。电卷星飞。使人人头顶青天。个个脚踏实地。佛来祖来。饱与一顿。因甚明眼人前三尺暗。对他道。怀州牛吃禾。益州马腹胀。波斯搬出夜明珠。蚌蛤心肝莫秤称。一任眉横眼上。耳搭腮边。我这里拄杖子望空启告。善哉。善哉。复举中国师访楚山。呈悟繇。山曰。如何是无字意。师曰。出匣吹毛剑寒光射斗牛山曰赵州因甚道无师曰波斯嚼冰雪。不觉齿牙寒。山曰。拈过有无。如何凑泊。师曰。夜深谁把手。同共御街游。山曰。向上还有奇特事也无。师曰。秋夜家家月。春来处处花。一双明白眼。何处撒尘沙。山曰。善哉。师云。捡点将来。二大老也是陆地兴波。自扬家丑。续上座则不然。向无中生有。敬为一颂。陆地兴波不即留。画蛇添脚乍来头。吹毛宝剑凭拈举。凛凛寒光射斗牛。

　　开辟古松西崇山无量禅寺。工竣。上堂。拈香云。此瓣香。天地同根。万物一体。拈起则弥六合。放下则藏于密。爇向炉中。祝延今上
皇帝万岁万岁万万岁。伏愿金轮永固。帝德崇高。再拈云。此瓣香。钦承佐助。共沐仁恩。爇向炉中。恭祝本省文武。诸大护法。永作擎天玉柱。常为架海金梁。次拈云。此瓣香。恩同天地。德迈羲黄。爇向炉中。供养现住昭觉堂上佛冤老和尚用酬法乳之恩。敛衣就座。上首白椎竟。乃云。拨草当风数十年。灰头土面被人嫌。吾侪不是间狼藉。平地孤堆接半天。古人拈一茎草作丈六金身。将丈六金身作一茎草。大似莲花出水。开放新鲜。诸大老于洁白地上明修栈道。暗度陈仓。诱引再来。依他古人样子行去。续头陀依本据今。于平地上拥殿飞楼。翚飞鸟革。不数年而功圆告竣。落成胜概。山僧不惜唇皮。登曲录床。与古松立个泼天门户。八字打开。亦任后人于其中间行住坐卧。建立佛祖最上一乘。广化众生之标榜也。且道结角罗纹一句作么生道。佛子住此地。则是佛受用。

　　上堂。古佛心宗皎皎。月印寒潭。祖师巴鼻历历。春回大地。举起逼塞虚空。放下纤尘不立。风生古殿。万像森罗齐合掌。月转回廊。十方世界尽承恩。栽兔角于腮边。无中生有。刮龟毛于脑后。捷影捞踪。头头展佛祖家风。物物彰人天正令。卓拄杖震威一喝云。舌翻霹雳谈千古。心括虚空悟一乘。

　　彭县凤凰山法藏寺扫塔。上堂。丹凤衔书向紫宸。纶音敕下九重城。真诠法社灰已矣。幸托吾皇复鼎新。昔敕封崇善演教大国师一天老人。于松州上院大悲崇善禅寺首唱巴歌。为国诱民。复于此山中兴下院。屡授宸恩。沃恳田林。二百余载。敕诰宸章。宝器云兴。忽值献逆。尽成灰烬。幸蒙
皇清一统。佛日重辉。绀殿琼楼。亦如旧置。不肖于昭觉建立悟祖门庭。未获诸睾。堵波前敬谒尊慈。今日领众来山。与吾祖翁打三百年未谙之口鼓。斩十二代未了之葛藤。且道诸人还信得及么。不妨试出证据。脱或沉思。随续上座塔前剖露分明。

　　至塔前。以两手拍云。孤掌不浪鸣。一鸣鸣掴掴。所以古德云。有条攀条。无条攀例。是则是也。要两得相称。遂爇香云。世事但将公道断。月轮难较量包虚。便拜。松镇右管沈护法请上堂。登宝王座。演迦陵音。拈德山棒。行摩竭令。具如是韬略。展如是经纶。发一机雷轰电扫。吐一语塞满乾坤。使天下衲僧到来。截舌有分。且道续上座有甚长处。顾众云。阑干虽共倚。山色不同观。

　　小参。鱼声暂息板声传。看看红日落西山。清风透腋微凉起。这个分明不隐瞒。拈拄杖云。大众。会么。祗如不会。还是大众瞒山僧。山僧瞒大众。若谓山僧瞒大众。处处绿杨堪系马。家家有路透长安。若谓大众瞒山僧。知音不必频频举。达者须知暗里惊。且道还有不受瞒憨者么。卓拄杖云。把手牵人行不得。为人自肯乃方亲。

　　结制。小参。三朝一七。必定见个消息。且道是甚么消息。蓦呈拄杖云。见么。若荐得。便知脚跟下一段光明。掀天鉴地。耀古腾今。脱或未然。不妨山僧与众兄弟们下个注脚。昭觉结制始开笼。四方八表尽通红。煆炼铜头铁额汉。直逼生蛇化毒龙。钵盂横安一张口。束腰三道篾条箍。问取祖师西来意。管教心空及第无。

　　小参。时临长至一阳生。鼻孔寒露冷沉沉。分明举似诸兄弟。切忌严霜浸煞人。有始无终。仰箭虚空。有终无始。东瓜碓嘴。有始有终。八面玲珑。无始无终。野干抟空。荐得一句。生死事毕。荐得二句。不如不会。荐得三句。浑然天地。四句分明。撩起便行。此四句中。内有一句杀活全彰。照用同时。捡点得出。人天稽首。祖师攒眉。脱或未然。山僧拄杖略较些子。顾众云。本是长江凑风冷。却教露柱患头风。

　　小参。嘴边觅底终险。纸上来底是空。自心知解犹差。从他悟底曷是。除却两头三处。作么生是得也。到这里要实入大鞴炉头煆炼一回。则知师姑原是女人做。这个消息不在言端语巧。华簇锦攒。以当了事巴鼻。岂知自瞒了也。昭觉门下总不恁么。只教他肘后悬符。脑后见腮时。来吃山僧痛棒始得。还委悉么。咦。要定乾坤之正眼。除非足下有生涯。

　　小参。收竖起脊梁。当下周放。挽着眉毛做一场。恰浑把身心齐放下。好衲被蒙头不觉晓。收放本不禁闲忙。恰好凌空杪再操。昂然直到无生国。菡萏馨香遍九皋。于斯荐得。收放自由。脱或未然。恰好不好。毕竟如何。奋然揣着虚空骨。惊起须弥折断腰。

　　臬台刘护法对灵。小参。摆脱情关疾便行。灵光独露体常明。无生国里香风馥。劫外琼枝劫外春。举张无尽居士参长沙和尚。问。弟子常看千佛名经。未审千佛居何国土。还来摄受也未。沙云。黄鹤楼前崔灏诗题后。还有人题也未。士云。不曾。沙云。得闲时题取一篇好。山僧看来。好似陆地兴波。自扬家丑。所以古德云。黄鹤楼前法战时。百千诸佛竖降旗。问渠国土居何处。赢得多才一首诗。山僧有一颂。今日是我刘公大护法灵輀将驾。特表衷肠。四大本来却是空。时人切莫问西东。要知诸佛居何国。黄鹤楼前水不通。今日设有人问。刘公大护法居何国土。山僧只向他道。远望故园千古月。无心回顾正当头。

　　哀子岳钟(瑞琪)请为先慈对灵。小参。以拄杖指灵柩云。林木含悲。雉鸟啼庭兰。玉砌草萋萋。金灵托质莲池上。皓月依然照海西。所以道。处生死海。石女明劫外之机。踞涅槃岸。木人唱还乡之曲。七情永脱。静若澄潭。五障缘空。皎如宝月。说甚么天堂地狱。六道四生。直下知归。顿逾诸圣。于此会得。净裸裸绝承当。赤洒洒无回互。共见今辰。歆荐皇清。诰封一品夫人岳母王太君齐家治国。贤孝忠真。婺宿灵明。不迁不变。弃荣位而生净土。舍烦恼以证菩提。王太君于斯荐得。即往南方无垢世界。座宝莲花。偕娑竭罗龙女。把手共行。一时成等正觉。脱或未然。山僧拄杖直下承当。捩转向上关头去也。若据向上关头。千里结舌恸念。孝子岳钟(瑞琪)。人本乎母。物本乎天。哀哀慈母。生我劬劳。欲报深恩。昊天罔极。缅想音容。乞法资荐。敦请山僧。祗就灵轩。登宝王座。转法轮音。今对人天众前。不妨露个消息。良久云。诸行无常。是生灭法。生灭灭已。寂灭为乐。此是古人的。阿谁信得。拈拄杖卓云。一回拈起一回新。子规啼破月三更。天明个个知端的。大道人人放脚行。

　　结制。小参。举古德云。十五日以前。树凋云作叶。十五日以后。月满兔儿肥。正当十五日。晴高天气正。世泰兆民熙。古人恁么道。山僧则不然。十五日以前只是恁么。十五日以后只是恁么。正当十五日只是恁么。拄杖子却又不甘。出来道。雪山老汉恁么道。也牵枝引蔓。若己事未明。竖起脊梁。紧捏拳头。朝参暮请。行不知行。坐不知坐。蓦然撞着露柱。　地一声。始知鼻孔原来向下垂。更不去向人门户讨。诸兄弟还信得及么。良久云。把手牵人行不得。为人自肯乃方亲。

　　中天节。小参。大慧老人道。今朝五月五。大鬼拍手小鬼舞。猛然撞着桃符神。双手捶胸叫冤苦。师云。大慧恁么道。未免见神见鬼。山僧则不然。今朝五月五。天师骑艾虎。赤口上天去。百舌入地府。且道大慧的恰好。山僧的恰好。是定当看。

　　小参。十方同聚会。个个学无为。此是选佛场。心空及第归。且道如何是心空及第归。顾众云。自是不归归便得。五湖烟景有谁▆。

　　小参。文殊一日令善财采药曰。是药者采将来。无风起浪。善财便观大地。无不是药。即来白曰。无有不是药者。眼底有觔。殊曰。是药者采将来。文殊被善财惑。善财遂于地上拈一茎草。度与文殊。全身担荷。文殊接得。示众曰。此药一能杀人。一能活人。泥里有刺。顾众云。山僧恁么道。还有优劣也无。休将闲学解。埋没祖师心。

　　小参。身是菩提树。心如明镜台。时时勤拂拭。勿使惹尘埃。菩提本无树。明镜亦非台。本来无一物。何处惹尘埃。这两个恶口小家。各打二十棒。因甚么如此。从前汗马无人识。祗要重论盖代功。

　　松镇周护法请为先慈李太君对灵。小参。师以拄杖敲柩云。迥脱尘寰绝世缘。瞥然直上彩云鸾。山僧颂出无生句。祗要诸人仔细看。若向这里荐得。则尘国转为佛国。福基翻为法基。搅长河为酥酪。变大地作黄金。脱或未然。山僧从头注破。恭惟李太君恩赐凤诰。荣秩皇封。仁慈恻隐。惠淑洪深。便能福慧齐修。致使兵民共化。一旦宾天。敦请山僧举扬不生不灭。无去无来之消息。老太君还会么。若也未然。山僧一偈颂出。天荒地老恨难忘。愁听子规鸣上方。欲得斜阳消息尽。奉攀玉辂驾慈航。

　　中元。小参。十五日以前。拄杖子望空启告。十五日以后。拄杖子入海算沙。正当十五日。且道拄杖子有甚巴鼻。四生六道承恩力。八难三途出苦丘。举赵州问一婆子。甚处去。婆云。偷赵州笋去。州云。忽遇赵州。又作么生。婆便与一掌。州休去。师云。这婆子虽然好手。要知贼身已露。赵州休去。总是个佛口蛇心。续上座捡点将来。也是一场懡　恶。

　　小参。堂前静板口喃喃。纵似牛皮也叫穿。珍重满堂云水客。古木也解说枯禅。拈拂子击香几云。这死木头。道有些点掇。向人耳孔里出入。大众于斯荐得。不妨声色堆头亲见本来面目。脱或未能。山僧拄杖与诸人露个消息。拈拄杖击空云。好手手中呈好手。红心心里中红心。木人把板云中拍。石女衔笙井底吹。拖拄杖。入方丈。

　　祭正宇沈叔父。人之寄身于世也。以天地为逆旅。以光阴为过客。而浮生碌碌。春秋几何。惟继述有贤。丕显其亲。虽贫亦富。虽亡若存。荣封待诰。无忝所生。若吾叔也。忠厚传芳。禀直持身。教育贤嗣。英略超群。才能迈众。凤阙摽名。勘匡戎伍。胜任边城。于国有光。显耀门庭。贤孙继起。道术修明。展三略而鹰扬奋武。谙六韬而庠序增荣。承祧若此。夫复何憾。侄也叨侍犹子。未申里忱。幸际灵輀兆驾。建辟佳城。愿假箬蒿而舒郁怀。潜凄怆以泪淋浴。躬越宿祝祭于庭。灵其不昧。来格来歆。

　　祭慈母。伤嗟慈母。恩同天地。为子不肖。痛裂五内。我生顽钝。雀息鸠视。不拘庸俗。亦幸而寄。虽随三宝。未出尘累。即就人缘。福田度世。悼推其因。何以至是。背母慈颜。念追无极。方命东游。志励勇锐。力持雪山。酬此恩恤。身域于彼。心趋母膝。岂不怀归。料本不及。忽尔讣来。无任依戚。吁天不佑。胡不及已。苍天何苦。离我母氏。今莫之为。中局徒溃。忆昔归谒。迎门笑喜。堂见阗然。孤灯尘几。慈和粹温。川流逝水。抚柩哀号。涕零血雨。杯酌炉香。区区全礼。天地有迁。此恨无极。

　　师太塔前上供。数年别祖已西游。今日重逢又聚头。滴水虔申无限恨。一炉香彻海天秋。瘗香云。伏冀慈颜。光前裕后。

　　本师老人三周诣。塔前上供云。古字山头解打鼓。昭觉堂前唱吧歌。哩哩啰。吹毛用了疾须磨。大唐国里曾饶舌。蟭螟口内泻银河。麒麟独步丹霄外。优钵花发稚犹多。是则虽是。子不谈父德。虎不食雕残。赖吾祖翁偕本师于风烟劫火之际。斩荆棘而中兴祖域。建法幢而沙界流通。四十余年一段光明。被不肖一状领过。不敢举似诸人。今日向开口不得处聊申薄奠。敬酬木本。且道吾老人还来享祀也未。遂爇檀片云。吾师不禄已三周。几度悲伤几度愁。不肖塔前焚榾柮。一行鼻涕两行流。

　　君瑞沈守戎率男国卿请为诰封沈公正宇府君对灵。小参。师以拄杖卓云。此方真教体。清净在音闻。我亦于中证。不惟观世音。大众。向这里荐得。则知我正宇老封君住世七十余年。成家乐业。教子育孙。则生未曾生。虽灭何尝灭。生灭本来空。全身光皎洁。即今向甚么处安身立命。咦。了知去来皆虚幻。永证金刚不坏身。

　　为得戒生慧和尚塔前上供。昔侍老人巾。此见老人形。多年不相识。冷眼认不真。假饶认得真。又作么生会。遂炷香云。相看投机处。青山覆白云。

　　定空师翁帧前上供。爇香云。一片旃檀一滴泉。一声洫泪一声天。师翁曲鉴穷儿丑。佑我重辉智祖禅。恭惟师翁那伽证鉴。

　　长至。小参。日南一缕莫唐捐。岭上梅花放鼻尖。君子不择仁里厚。时人得得望高攀。九九三三三九九。拖拖扯扯入羊栏。兔角回纹分袂也。不知那里是长安。咄。庚辰戊戌准。一百五十天。参。下座。

　　本师冤老人塔前上供。小参。万年池畔培松竹。石子岭头韵古风。不是穷儿煨榾柮。白莲潭底种芙蓉。此瓣香。拈则乾坤失色。爇则日月潜光。不肖于师资默契处信手拈来。供养昭觉第二代佛冤老和尚。惟愿威凤山头竖赤帜于末运。白云窝里产凤麟于斯时。奕叶垂荫。枝繁派远。乃云。万年潭月印前溪。鸟唤猿啼寂寂凄。窣堵波前陈九拜。潜潜不觉十年西。今日法孙常胤。于西山光相下院得得归祀吾师忌辰。的一片栴檀以表翁孙父子哀肠。想吾老人还来享祀也未。是则是。也要诸人着些精彩始得。遂爇香云。九夏风清寒彻骨。百年痛根几时休。吾师不弃儿孙丑。常寂光中运九筹。便拜。

　　长至。小参。冬日打鼓升堂。墙壁瓦砾生光。放出日南一缕。山河大地回阳。饥餐新罗附子。渴饮蜀地生姜。君子不日成之。小人道发颠狂。一任闲神野鬼。到来绝迹潜藏。荐取碗底箸头。大家公验承当。且道承当个甚么。卓拄杖咄云。惟有松竹二友。年年傲雪凌霜。下座。

　　为清逝节寿白老孺人对灵。小参。七日花神送子规。耄龄霜节越莲池。倏然觑破浮生面。睹史陀天立圣基。恭惟。

　　老孺人坤秉干运。德淑宏深。一旦跨鹤乘鸾。顿使风木含悲。若据此着。进前三步险。退后一番新。假饶人天释梵。有情无情。出此不得。遂竖起拂子云。还见么。击香机云。还闻么。若能见。若能闻。木鸡抱子来天地。玉兔怀胎向紫宸。洗得一林霜雪净。优游驾鹤向瑶京。玉转珠回。觌体全彰之受用也。山僧不获已以慰孝忱。指出末后一段光明。竖拂子云。八十余年同逝水。三千世界等浮云。瑶阶玉佩鸣仙乐。信步高登化乐城。

　　据此公案亦未平实商量。作人情会。虚空昨夜板齿脱落。作佛法会。户户门前刚把火。家家有路透长安。二据不涉。且道向甚么处卜度。则知老孺人落处么。咦。溪声山色。鸟唤猿啼。这边那边。亦任着缀。

　　岳阿哥为母辞阳。请说送灵。小参。师云。幕府声惨。终天之恨难酬。穗帐风寒。罔极之恩莫报。若据佛法相会。撒手那边千圣外。谩道流涕通。满眼牧机尽知音。虽然如是。也须验过分明。竖拂子云。处处门前刚把火。家家有路透长安。梨花香处分明荐。莫道灵云话别传。步步莲花藏。处处极乐邦。一念超今古。全体遍十方。杨太君。不涉途程一句作么生去。虚空玉辂下瑶池。直下相逢分外奇。柱杖头边亲荐得。坦然大道任驱驰。杨太君。且道路头向甚么。拈拂打圆○云。默直去。

　　指路。小参。柱杖芒鞋诣宫墙。资荐金灵达帝乡。挨落珊瑚枝上月。洗清大地一天霜。杨太君到这里有国可治。有家可齐。有子可教。有孙可育。还有生死可了么。其或未然。恭惟杨太君庄周梦熟。驾返瑶京。仙乐迎空。韵彻森罗万象。当下了明自性。一齐合和拍道。戢坤枢于未兆。藏冥运于莲邦。一段英声。激扬今古。乃老太君玉转珠回。觌体全彰之受用也。山僧不获已以慰孝诚。指出老太君末后一段光明。竖拂子云。青鸾高驾步瑶京。柱国家声启后昆。玉偈亲拈陈露布。无生国里现金身。

　　为清凉三峨和尚对灵。小参。疏钟泣泪出云堂。月影空林转上方。即今便为真极乐。乾坤大地一台芒。恭惟清凉堂上传天童第五世上三下峨大和尚。竿木随身。坐断三峡锦水。逢场作戏。活埋万里云烟。十字街头垂手。三恶道中横身。有时把住。截兔角于腮边。有时放行。括龟毛于肘后。幼年承悲愿海。随吾师翁丈老人重辟昭觉。中兴祖域。壮年侍法叔浪和尚住持法席。执侍巾瓶。暮年于北隅青天镇金华寺以栖老焉。有嗣法门人照升请就清凉养终。此是我法兄七十余年一段光明。今日被昭觉拂子头一一注破。且道诸大众还信得及么。昭觉则不然。代老法兄打口鼓去。七十余年住世间。粗拳白棒接人天。今朝撒手还家去。喜杀龙潭老德山。下座。

　　长至。小参。仲月打鼓升堂。墙壁瓦砾生光。两双芒鞋似虎。七尺乌藤如狼。一任佛来祖来。到此截舌浮芒。荐取珠衣下事。尽在日用寻常。卓拄杖顾云。有甚凭据。一阳来陇头。春信寄寒梅。下座。

　　为西逝皇清诰授镇远将军光禄大夫赞之李大护法禫服对灵。小参。夜月照人寒彻骨。松风罗面鼻头疼。铿锵宝剑尽尘封。柱国家声万古腾。恭惟大护法威震中外。德被寰区。佐王师于百代。奠河山于千秋。现将军身而福国祐民。体圣人心而钦承治化。名昭日月。功参天地。标精忠于铜柱。跻寿域于春台。柱石金汤。天心仁爱。不意流光冉冉。石火沉沉。寂尔宾天。五内分裂。届今易吉之辰。人子亨时等。痛维罔极。缅想音容。敬延梵侣。披阅琅函。敦请山僧举扬般若。大护法这一段光明尽在山僧拂子头上耀古腾今。大护法还见么。若见。不劳拈捶竖拂。摇唇鼓舌。脱或未然。听取下面注脚。竖拂云。拭杖芒鞋打口鼓。昭觉一曲原无谱。怎似将军拍调高。等闲韵出千山舞。南洲为琴。虚空为鼓。拍拍相应。声声相助。白雪阳春归去来。蓼莪声里从头数。个中消息孰知音。五桂庭前泣血枯。

　　对灵。小参。云。就道高登选佛场。人天魔佛绝商量。炉头片雪分玄要。直下分明这点光。恭惟。

　　皇清诰授上寿柱国荣禄大夫岳大护法金灵。龙楼标百代之功勋。凤阁注千年之忠孝。不意流水已夕。剑阁生尘。一旦宾天。俄临窀穸。不昧鹫岭真机。示宰官而宣行王化。山僧现宰官身而为说法。蓦拈拂子打⊙云。大护法还荐么。若见。一超直入如来地。好向如来行处行。若也未然。山僧拂子头与大护法露出个[雨/漸/耳]去。衔辔马。三脚驴。黄金甲。福田衣。翻来复去到几时。山僧不昧灵山托。相送将军入化城。北廓居山十里余。忽然讣至卒王师。山僧五内俱摧裂。惟有山河草木知。大护法。自良知。归去来兮有谁知。十字街头打口鼓。华阳城里韵无生。风幡不是闲家具。收拾添纶上钩时。平田路。默直去。振杖云。收得当天明月在。五湖烟浪有谁争。

　　对灵。小参。云。芒鞋拭杖诣锦江。资荐金灵返帝乡。叶落林悲真实现。再来佛种万年香。恭惟。

　　清逝八阿哥讳玉麟。金声振地。凛凛朔风吹大夜。玉转珠回。哀哀生育返瑶京。一弹指顷受百万亿尊贵。一刹那间享无量无边福禄。亦任这边那畔。撩起便行。今以童男身得度。山僧即现童男身为汝说法。今值迁化之辰。山僧不惜眉毛。对灵柩前举金刚不坏之真诠。说无生不灭之佛事。还委悉么。遂举火炬打圆相云。白玉尘中真佛现。红莲花里露全身。

　　圣制日。值
高太丈老人诞辰。塔前上供。小参。者瓣香。在搬砖运瓦。汲水挑柴。拖犁拽耙。霜衣雪甲。粪草堆头处拾来。爇向炉中。供养清昭觉开山第一代上丈下雪老和尚。恭惟老人层识得一十五夏契尽依本据令。即今这边二百四十花。那畔二十个冬。莫不是五百六十年前公案未熟。吾老人计得么。则不然。借此栴檀薰老人鼻孔一番不可。遂爇香云。万水千山狮子窟。十方世界象王城。滹沱正脉起今古。后代儿孙如是传。举火法语。流光已灭。落花无返树之音。石火停机。逝水绝归源之路。是我定山上座生缘已毕。振化皆空。生灭寂灭。寂灭为乐之快活也。昭觉到来。无法可说。借拄杖子道个不生不灭法。与老上座指个路头。还委悉么。于斯亲切。与拄杖子有甚交涉。脱或踌躇。山僧向这里下个注脚。以拄杖指龛云。默去。

　　举火。拈火炬打圆相云。秋风起。秋叶落。秋水长天鹜独宿。秋云巧。秋雨沸。秋鸿队队泣南楼。秋夜凉。秋声遏。秋蝉报道君脱壳。定尚座。这个关头牢把着。九眼硚畔清风起。红莲花里换皮骨。恶咄咄。遂擸。

　　原书阙

　　　　　(捐赀刊录嗣法门人　法光　照隐　正义　心学
　　　　　　　　　　　　　正智　常静　通福　福清
　　　　　　　　　　　　　通欢　德纪　福印
　　　　　　　　　戒弟子　海金　常溥　翀石
　　　　捐赀法弟子　宋贞玉　乔常龄　刘常怀
　　　　　　　　　　乔秉瑞　李逾松　　同刊
　　　　康熙四十九年仲冬槜李项聪友书
　　　　　　　　　　　　嘉兴楞严寺经坊夏维宁
　　　　　　　　　　　　　　　　　　　倪尔▆　刻)

　　昭觉竹峰续禅师语录卷第三(终)
嘉兴大藏经　昭觉竹峰续禅师语录


　　昭觉竹峰续禅师语录卷第四

　　嗣法门人(发光　弥愿)等编

　　颂古

　　明星悟道

瞿昙捏怪岂寻常。悟得明星眼一腔。妙用浑无生活计。至今点缀骨毛香。

瞿昙捏怪不寻常。一见明星祸已彰。当下若无通线路。古今焉得臭名扬。

　　未离兜率已降皇宫未出母胎度人已毕

未入营门败路先。番来复去到驴年。一生解在满天网。笑杀瞿昙圈外圈。

　　拈花微笑

饮光微笑古今传。一领袈裟没半边。百万人天齐合眼。明明杲日晒中天。

　　婆子烧庵

当阳一着验分明。枯木寒岩又再春。肘后高高明日月。宗风大振到而今。

　　南泉斩猫

一刀两断定干戈。谁向锋头舞太阿。头顶草鞋能救得。腥臊犹不臭山河。

　　三玄三要

第一玄。往上弯。奇中玄妙迥碧天。分明了。眉毛鼻孔嘴上斑。

第二玄。赤肉团。天边摘下月一丸。照见了。井底泥牛吼大千。

第三玄。月儿圆。腊月梅花放鼻尖。香透了。赤须胡儿嘴上斑。

第一要。休懊恼。藕丝孔里任　跳。到手了。半夜鸡儿声声叫。

第二要。穿絮袄。鸭向水边梳羽毛。快活了。家中活儿向谁告。

第三要。黄齑好。佛法僧田种芝草。饱杀了。大地人儿知道少。

　　马祖三喝

一喝金刚剑。魔王心胆寒。拈提分玄要。灵光照大千。

一喝探竿草。全身都靠倒。能活不死人。点啜通身窍。

一喝不作用。管教三日聋。杜鹃啼枝上。声声血染红。

　　乞食城归。忽见西山晚晴。雪霁峰峦。尽大地是一则现成公案。且道如何是现成公案。

　　　　　　第一则

　　雪覆千山。因甚么孤峰不白。

　　着语云。瘦处难瞒。

　　颂云。

雪后始知松柏操。事难方见丈夫心。梅花梦破相思后。亦任傍人道假真。

　　　　　　第二则

　　溪声尽是广长舌。且道所谈何事。

　　着语云。默而识之。

　　颂云。

洗清天地一洪波。百尺竿头能几何。带水拖泥亲荐得。溪声山色任摩诃。

　　　　　　第三则

　　山色岂非清净身。且道无山色时。唤甚么作清净身。

　　着语云。北斗里藏身。

　　颂云。

芦花深处现童真。太杀分明着一丁。赫得虚空轮板齿。眉毛鼻孔血淋淋。

　　忽于己躬下得些快活。不敢颟顸。法堂鸣序钟。举似大众。大家得些快活。各着一语并颂。

　　着语云。头上瞒瞒。脚下瞒瞒。

　　颂云。

搬砖运瓦即拖柴。脚下瞒瞒被活埋。大众于斯亲荐得。砖头瓦块坐莲台。

　　古人七个蒲团。昭觉撞断钟捶。且道是同是别。

　　各着一语并颂。

　　着语。是定当看。

　　颂云。

是定当看是可何。满堂云水唱哩啰。于中识得真消息。倒弄横拈任琢磨。

　　牧牛颂

旷劫娑婆日吼哮。翻来复去转途遥。几回要向南宸去。只谓时人不稼苗。

这回探得鼻头穿。分付山童紧着鞭。十二时中莫放逸。绳头刻刻手中牵。

牛儿受制任驱驰。涉水量山我亦随。耕得山河无寸土。自然乐此不为疲。

几经风雨始回头。立首山家孽性柔。不是渠侬珍黑白。绳头默默暂相留。

半白牛儿水草边。尘嚣脱落自天然。六时驯伏开闲地。放去收来不用牵。

本无挂碍亦真如。石上高歌谁个拘。分付山童足水草。大家稳便任闲余。

　　十无颂

　　无根树

此树无根覆百川。无阴阳地久新鲜。森森玉洁超群上。露出云梢荫碧天。

　　无弦琴

绵绵密密一仙翁。韵出元初太古风。不是溪声与山色。轻轻一操向虚空。

　　无钥锁

琉璃瓶子伫朝阳。出入分明自主张。八面狂风吹不入。无钥锁向那边匡。

　　无底钵

钵盂无底口朝天。几度湿来几度干。惹得人天来饭供。不知那里是含元。

　　无孔笛

一声太古韵青霄。奏出威音那畔韶。六律五音知不得。明明历历分三要。

　　无缝塔

白云深锁玉玲珑。历历明明八面通。坐断当阳无一物。寒光凛凛透虚空。

　　无底船

船儿无底载清风。一任鱼龙濯浪蓬。八面狂风吹不动。和星带月一船中。

　　无孔锤

历劫频腔佛祖机。横吞竖吐奋全威。有时拈出人天验。百杂千重指一挥。

　　无星秤

我本无星不犯疑。四生六道尽含辉。一毛头上知端的。大地山河一秤称。

　　无底篮

篮儿无底盛虚空。携向街头粜酒翁。笑杀东村沈大伯。何年甚日出凡笼。

　　原书阙

　　丹霞烧木佛

日寂寥兮夜寂寥。寒侵木佛火中烧。谁怜院主眉须堕。桑树伤兮柳树招。

　　如猫捕鼠

铜铃铁眼个猫儿。覆去翻来一块疑。鼯鼠纵有穷妙计。轻轻觑着胆魂迷。

　　临济四喝

一喝金刚剑吹毛。万象难将正眼瞧。佛魔到此休拟议。凛凛寒光迫九霄。

一喝金毛咂地时。闻知百兽也攒眉。哮吼震时芳草碧。象王行处绝狐疑。

一喝探竿影草时。人天魔佛尽已知。纵使铜头铁额汉。到来觑着也攒眉。

一喝不作一喝用。拟思量处隔千重。莫向计中陈妙计。一法通时万法通。

　　世尊初生

堪笑昙瞿始降生。指天指地独称尊。当时若遇云门老。直至而今祸不生。

　　赵州狗子

合掌当胸叹善哉。韩卢摇拽舞三台。待渠张口吞佛祖。六律五音韵不回。

　　父母未生前本来面目

风生古殿月回廊。子夜鸡啼露结霜。一颗圆明无向背。虚空开口莫收藏。

　　万法归一

一毛头上知端的。大地原来不是尘。荐取祖师关捩子。虚空背上竖乾坤。

　　示偈

　　一剑直岁

倚天一剑万峰寒。立逼银山当下穿。竖起脊没高着眼。悟来只在刹那间。

　　文雅书记

己躬下事绝思量。切莫依稀错承当。二六时中着眼觑。品藻原不是雌黄。

　　翀石副寺

痛念无常立志参。脚跟下事尔常拈。从来白饭是米做。盐酱咸兮醋味酸。

　　昆剑监寺

太平无事乐清彝。锦水潺潺滴涧西。好向青山深隐隐。雷鸣天外好腾飞。

　　圆月香灯

河北佳声韵八埏。时清道泰庆尧天。新罗国里香风拂。吹落阇黎鼻半边。

　　得珍殿主

呈书俯拜别吾侪。此去深山任活埋。踏破岭头刚石卵。自家宝藏豁然开。

　　庆云茶头

尔能造化变阴阳。冷热温和任主张。洗尽枯肠无一物。赵州滋味与天长。

　　正修米头

负舂总是布精微。生怕闲消日用时。但把身心齐放下。碓房走出赤斑蛇。

　　国一侍者

参禅一定要心空。火里莲花耀日红。　地一声心胆碎。纵横何处不通风。

　　六瑞行者

冷眼傍观尔若何。依稀随例懒蹉磨。眼前光阴花费了。两鬓添丝悔后么。

　　朗彻监收

参禅学道要心坚。剔起眉毛莫放闲。相侍老僧十数载。始终滋味无两般。

　　圣制行者

殷勤奋志休贪眠。打起精神莫放参。好向己躬亲下手。银河玉浪伫朝元。

　　宝池行者

皎月当空映宝池。森罗万像尽含辉。若还当下知端的。青山绿水两无疑。

　　居一法孙

潮音寺里香风暖。苏坡桥下浪泊天。昭觉一枝无孔笛。五音只和太古前。

　　自成戒徒

峨眉山月照钱塘。子夜星移大地霜。八万行门俱靠倒。普贤狮子吼上方。

　　天闻禅人

脚跟下事悟为佳。习诵虔躬礼法华。莫把寸阴虚度了。青年正好泛三车。

　　慧满戒孙

蓥华山水胜清奇。耸翠层峦插碧虚。未到山穷水尽处。看来总是半途归。

　　提封禅人

照祥徐步紧提封。念佛分明具六通。马驹禅堂分付汝。清规从此效前雄。

　　恒璧禅人

恒璧固如眼底珠。一归何处荐真如。吹毛宝剑亲拈举。大地山河一掌抒。

　　月轮禅人

月轮何处不光辉。亲未生时谁个知。面目本来无一物。自然各去播诸薇。

　　觐颜禅人

咫尺圆勋复觐颜。天颜兹在百雄潜。西来大意分玄要。干屎橛儿直万钱。

　　一观禅人

一观净月露长天。父母未生实可怜。只下相逢休外觅。天然涌出一枝莲。

　　广智禅人

广智多闻念佛强。不如键口密闲藏。祖师巴鼻谁人识。昭觉炉头一段光。

　　巨明禅人

巨明沧海能归一。不得玄时必得玄。昭觉炉头亲锻炼。好将春色利人天。

　　大智禅人

大智能通佛祖禅。赵州狗子验人天。白莲池畔香风起。吹杀阇黎鼻半边。

　　大慈禅人

大慈大悲悯众生。父母未生一着清。翠竹黄花亲眼视。本来面目自家亲。

　　遍恒禅人

青石头儿也遍恒。大家吹灭暗中寻。丹山瞎虎眉生角。万法归一一掌平。

　　参微禅人

参禅参到参微处。始信从前忆路乂。探得眼中头角现。自然滋味等河沙。

　　立志禅人

如何是佛佛阿谁。荐处分明要的真。立志一番勤苦学。自然滋味与人平。

　　圆明禅人

荐出圆明柏树子。偷铃人是解铃人。赵州公案分明举。只恐儿曹不识真。

　　明镜禅人

当台明镜照中天。北斗横身莫半边。大好向前雄一步。篾条穿起祖师禅。

　　云波禅人

金刚圈子验云波。不得随流把日过。笤帚柄儿亲指示。他年方入凤凰窝。

　　自安禅人

自安何必问家安。万法归来却是禅。探得龙潭纸蠋句。拈来犹许个中难。

　　衢衡禅人

嘉州大象口喃喃。铁额铜头也叫穿。若是个中人自忌。不须鞭逼上长安。

　　一悟禅人

一悟为嘉悟一嘉。三玄三要步三车。如何是悟非为悟。直下番身始作家。

　　推云禅人

推云见日实奇哉。大意西来汝莫猜。但得其中些子处。不分星夜省吾侪。

　　大愿禅人

大愿三生当自明。一生念佛种来生。身心不做些儿梦。印证方知未了因。

　　东传戒徒

静夜挑灯写赠文。波罗提戒好追寻。果然悟却无生理。启后承先定属君。

　　九天通云

九天高处必通云。出窟狮儿奋志行。透却上头关捩子。当阳一喝向如磤。

　　碧空法孙

参禅学道要心坚。放下身心用力参。　地一声红线断。翱翔直上九重天。

　　晗辉侍者

亲遭毒手侍吾前。百折千挫志一坚。今朝辞别老僧去。好将佛法去流传。

　　定水开士

海清水定卧龙眠。头角峥嵘跃碧川。直下点开霄汉路。雷挥电卷一时间。

　　性寿徒孙

西来大意本天然。祖佛家风处处宣。父子略具蟭螟眼。一花五叶遍人间。

　　性权徒孙

此子生来志性坚。朝参夕课礼华严。万年一念如今日。裕后旃檀许汝拈。

　　清海沙弥

河清海晏乐陶唐。王化雍熙百代昌。子亦生来逢盛世。休将错过好时光。

　　机庆玄孙

机庆三生誓力坚。时殊世异不同前。万年一念如今日。许尔法门接半肩。

　　常经孟居士

梁燕纷纷三月天。花香春暖畅于便。倾心直下求归向。昭觉门庭要子肩。

　　常溥庄头

一念谆谆学老诚。虔心侍座甚殷勤。莫将寸阴间过了。早种高梧宿凤林。

　　乐天李居士

吾老朝朝坐夕昏。苍岩下视一溪云。一联佳兴逢知己。且向须臾摘句分。

　　佛事

　　为囱门和尚起龛。松风惨惨。林鸟凄凄。石火电光。觑之不及。禅翁昨夜已西归。三脚驴儿紧着锥。烈焰光中腾碧汉。不生灭法让阿谁。

　　为悬珠禅人起龛。历遍天台更游燕。南州不住到松潘。于斯撒手还家去。今日出门值雨天。急须去。莫留连。木马频嘶芳草地。丙丁童子对渠言。

　　举火。踏遍锦江。吾不识汝。住老松潘。渠不识我。昨度禅房话片时。今朝乞吾一把火。直承当。休避躲。八万四千功德聚。愿汝急时成正果。

　　举火。虚空拍拍韵还乡。九九余翁一电光。过量大人今已矣。方称敏手过芦江。拈杖指龛云。此是落翅孔。切莫露锋芒。撒手那边千圣外。银山铁壁绝商量。以火炬打○云。铁牛口里黑烟生。三脚驴儿就此行。好把眼光收挕住。优昙花里现全身。遂擸。

　　起衬云。苍颜雪鬓个头陀。九九龄余韵蓼莪。今把丝纶收挕住。悠悠且唱涅槃歌。涅槃歌。闲观绿水绕山阿。老禅那。会也么。生灭既灭。寂灭为乐。寂灭以灭。有何不悦。撩起便行。莫管南北。以拄杖指衬云。这个聻。常寂光中鉴远心。白云山里膺巢穴。

　　入塔。末法淋漓实可伤。潸然拙句鉴衷肠。禅翁面目分明处。林鸟溪声共泣扬。恭惟太虚和尚坐断两头。当阳显露。化缘已毕。示涅槃乐。今日是我恒明大士深恩厚德。水木难忘。建窣堵波。安厝师骸。飞简至昭觉。敦请续头陀作入塔佛事。到这里向起口不得处。一一露出我太虚和尚末后一段风光。顾众云。大众且道。是那一段风光。拈杖指塔户云。天干律音成宝所。地凝七级瘗牛眠。刹竿直向此峰竖。万古标名乐自然。便入。

　　为法叔问潮和尚起龛云。潸然吾叔弃云堂。悦豫心伤送夕阳。老恨慈舟幡影折。独怜红日坠山岗。恭惟老法叔运悲心于末世之中。斩荆棘于五浊之际。八十余年本色道底。以拄杖指龛云。木马嘶风遍大千。铁牛吼破万重关。须弥顶上翻波浪。无相光中驾铁船。

　　举火。拈火炬打○云。铁鹞抟空。金声掷地。这边那边。一无迴避。老法叔。休疑议。轻轻放下闲家具。悠悠直上涅槃山。维摩室里闲游戏。遂擸。

　　为莲生老宿起龛云。七十余年事。忽尔一旦灰。这个臭皮袋。秪用一堆柴。即须去。莫徘徊。撒手那边千圣外。休教留落在尘埃。

　　举火。以火炬打○云。阿呵呵。七十余年个衲僧。今朝一着甚分明。这边那畔无拘束。鹘臭布衫脱得成。

　　为浣月尊宿起龛。秋风满院。落日沉西。这个消息。有几人知。摆脱尘劳。直下便归。以拄杖指龛云。还有这个聻。仰烦大众送汝一程。

　　为云白茶头起龛。七十八年住世间。烧茶换水结人缘。今朝撒手还家后。不知那里是长安。云白长老还识路头么。击龛云。杖头引得清风起。少刻红莲遍大千。

　　举火。青山绿水西来意。翠竹黄花古佛心。林鸟凄凄伤往事。祥烟霭霭驾慈云。聊将拙句酬辛苦。时拈拄杖验精神。云白何必疑来去。一回煆炼一回新。

　　为演山徒起龛。十五日前不生。十五日后不死。今正十五日。生死到来。撩起便行。且道不着生死关一句作么生委悉。遂拽龛云。东关门外。青松岭畔。

　　举火。松潘不住住锦江。锦江不住便回乡。即须去。莫彷徨。不可狼籍在他方。以火炬打○云。与子道个末后句。回头休恋火中央。

　　为超然尊宿起棺云。曲尽词穷本寂寥。个中消息赤条条。青山绿水还如旧。转眼娑婆又一遭。意上座。莫辞劳。直不荐取归根窍。棒头点出金刚眼。始知生死不同条。既不同条。说甚一遭两遭。以拄杖击棺云。与伊指个安身处。青山绿水任逍遥。

　　为自惺大德举火。咄。这个关头太险。自惺今日了然。一尘不染威音外。万劫都消烈焰前。昨夜碧天云散尽。今朝清霜彻骨寒。若还于斯亲见得。轻轻击碎上头关。且道这个关头是甚么闲家具。于此荐得。不妨请行。脱或未然。老僧火炬与伊露个消息。咦。一脚踏翻生死海。掉身别是一家风。遂擸。

　　为洪湛禅人起棺。来也恁么来。不挂一丝。去也恁么去。一丝不挂。来去赤洒洒。未免成堕话。秪如出门一句作么生相委。以拄杖击棺云。起。

　　为性佑禅人起龛。运水搬柴已四载。今朝脱却臭皮袋。这边那畔任游行。从此了然无挂碍。既无挂碍。行处行来在处在。

　　慈和大师请化骷骨。师云。髑髅遍地不忍看。行人积聚如丘山。今朝幸遇中元节。各各能生火里莲。还委悉么。脱或未然。今日乃赦罪之辰。行僧慈和请山僧为汝有情无情。一切生灵。举扬般若。令汝等一一化生西方去也。遂擸火炬云。六道四生从此去。善恶分明恁纵横。

　　为舟海禅人举火。重阳九月菊花香。抖擞精神返故乡。欲识途中亲切句。红炉焰上电飞光。急须去。莫彷徨。撒手那边千圣外。回头休恋火中央。

　　为白衣庵太虚和尚起龛。拄杖芒鞋到处喃。倾心法雨洒南阎。滹沱法道湮沦久。一段真风继法筵。所以掷地金声。始觉从前是错。摩霄伎俩。不期翅落虚空。恭惟太虚和尚全身放下。两袖清风。住世八十六龄。一生玉洁冰清。眨眼峰含翠月。依稀电闪长空。若据此事。更不相关。且道亦任来去自由是甚么人境界。以拄杖指龛云。这个聻。

　　举火云。一二三四五。打起禾山鼓。六七八九十。乐奏无孔笛。十九八七六。齐唱还乡曲。五四三二一。大家在这里。以火炬打圆相云。北斗藏身处。峨眉月上弦。夏至三庚后。遍界火生莲。遂擸。

　　起龛云。法兄七十古来稀。又得余龄也大奇。阿呵呵。也大奇。露柱吹笙藏北斗。灯笼拍板入南支。老法兄虽则任么瞥地。要两得相应。顾众云。五蕴山下活埋庵。斜挂孤灯月一圆。照见未生时面目。翻身直上佛头眠。以拄杖作揖势云。起。

　　入塔云。窣堵波上还水秀。黄金骨地廓天栏。大白牛儿就此眠。一花五叶遍人间。老法兄生灭已灭。寂灭为乐。以拄杖拍榇云。这个聻。便入。

　　为有堂门人起龛云。拭杖芒鞋至锦关。一声儿哭一声天。太平寺里闲家具。只见遗形不见俺。天。老眼纷纷泪罗湾。只望曾子养曾晢。谁知颜路哭颜渊。天。此去再来吞佛祖。赤手扶起破沙篮。儿。莫辜老僧临行句。火炉头畔冀团圞。以手拍龛云。天。生不到。死不到。古人彻底风浩浩。又拍云。天。不到不到真不到。驾起摩空铁鹞儿。一翅鹏抟天下晓。

　　举火云。金佛不度炉。木佛不度火。泥佛不度水。且道真佛向甚么处安身立命。吾徒有堂也消得这个隔子么。脱或踌躇。老僧火炉头略较些子。拈火炬打○云。甲子乙丑海中金。丙寅丁卯炉中火。收摄眼珠归去来。贤劫位中添一朵。遂擸。

　　为太平昆剑禅师起棺云。花神念一午。入城打口鼓。太平昆上座。切莫从头数。六六三十六。五五二十五。木人把板云中拍。石女含笙井底舞。阿呵呵。苦苦苦。拈拄杖击棺云。五十四年。一任卜度。

　　举火云。金乌飞。玉兔走。海底泥牛衔月吼。悲风生。泪雨落。云中木马号淘哭。荐举太平昆上座。漫道人前六九数。以火炬打○云。死木头。活鹊儿。翻身直向来时路。拈火炬云。丙丁童子笑渠言。烈焰光中从头悟。遂擸。

　　昭觉竹峰续禅师语录卷第四终
嘉兴大藏经　昭觉竹峰续禅师语录


　　昭觉竹峰续禅师语录卷第五

　　嗣法门人(照隐　法洪)等编

　　行实

　　一日课毕。监院实悟率诸子诣方丈。请开示行脚。师曰。余生来钝根薄德。岂有行脚事耶。诸子云。从上老古锥于语录传记中俱已载明。和尚不吝慈悲。悟等愿闻其要。师不得已而言曰。予乃松州人也。父姓沈。讳纶。母任氏。生于顺治十七年庚子四月初八日辰时。当晚母偶得一梦。见大悲菩萨与母言曰。此子非在家根器。不可久留。宜取善名。吾当去也。母觉。常疑在心。余未满一月。病至旦夕。余母对祖母云梦中之事。祖母诣佛前焚香。默许出家。即日病愈。至周岁。送礼本城妙觉寺如山师为徒。后至生慧和尚座下圆具。一日。受檀越请。念法华经。至父少儿子老。便有疑心。无处请问。遂辞亲出松。参昭觉丈师翁。师翁一见。问云。在那里来。余曰。松州。翁曰。会见智中国师么。余曰。见。翁曰。与汝说甚么来。余曰。起居和尚万福。翁曰。不谬国师之裔苗。余乃礼拜。翁曰。吃茶去。后入方丈请益。命参本来面目。如怀劫石相似。依座一载。辞归。翁命侍者送字一幅。紫微山下弥陀院。玉垒为距漳腊头。云是智中国师寺。兰孙桂子八千秋。於越明年甲子掩关。每看古人公案。如银山铁壁一般。三载后复参昭觉。时本师老人主席。余参见。问本来面目。师直打出方丈。一日余汲水。偶见师。师以拄杖横截路云。挟路相逢时如何。余震威一喝。师连打数棒。余胸中更添一块顽石相似。遂发愿。若不明此大事。至死永不倒单。一夕。五鼓。忽听报钟鸣。觉得有些快活。天明入方丈。呈知解。师不顾。余大喝一喝。拂袖便出。师云。只恐不是玉。是玉也大奇。随后出三则公案验之。余立领。师然之。解制。出源流拂子。余再三却辞。师云。此事从上来的。非老僧本意。何得不肯承当。他日支吾道之倾颓。作人天之标榜。余乃受之。老母高年。命胞弟接回。复掩关。三年毕。重兴无量禅院。后主雪山法席。于壬午春。本师老人年登耋龄。难以应酬。发正义。实悟。洪演。法洪等不远千里至松。敦请余主持昭觉祖席。先德云。父召勿诺。君命召。不俟驾而行。随即庄束。恭趋座右。于佛生日。会集通省当道宰官绅士。诸山檀越。阖堂头首。挝鼓上堂。主持院事。酸风苦雨。千磨百折。无不经历。迄今十有余载。难以枚举。此是余数十余年出尽丑态。今日被诸公逼迫。不得已自扬家丑。尽情吐露。恐遗笑识者。唐突大方。天寒。毋劳。请各归堂。

　　机缘

　　僧问。溪声尽是广长舌。且道所谈何事。师云。如是我闻。问。山色无非清净身。祗如无山色时。将甚么唤作清净身。答云。海阔从鱼跃。天宽任鸟飞。问。夜静更深。万籁俱寂。雪山顶上因甚么钟鸣鼓响。答云。竹密不妨流水过。山高岂碍白云飞。僧休去。

　　问。昨夜三更。禅堂火起。烧却山僧脚指。既禅堂火起。为甚么烧却山僧脚指。众下语不契。自代云。山僧罪过。

　　昭觉本师老人除夕问。年尽月尽。日尽时尽。只有一事不尽。莫不是穿衣吃饭。莫不是屙屎放尿么。请代一语。师云。俱在昭觉里。复颂云。瞬目扬眉恰是时。生平未了大家知。穿衣吃饭寻常事。款客迎宾更是痴。

　　问。新年新月。新日新时。说话俱是新的。犯旧者罚。师举茶杯云。请茶。颂云。春霄一刻直千金。事事拈来格外新。爆竹一声催腊去。昆虫草木尽知音。

　　问。守岁至夜。忽听笼鸡一声呸道。好个消息。竟被伊漏泄了也。若不是被伊漏泄。可称禅状元。师打一圆相。于中点一点云。作么生会。复颂云。

　　闻声动我一声呸。露出元享消息来。遇适东皇传正令。微微一点露三才。

　　斋堂粥后。一僧问。若唤作一黄齑。入地狱如箭射。不唤作一黄齑。入地狱如射箭。师云。口是[袖-由+奐]门。

　　僧问。雪覆千山。因甚么孤峰不白。师云。瘦处难瞒。

　　僧问。虎以肉为食。因甚么不食其子。师云。无他下口处。进云。猫以肉为命。因甚食其子。师云。食得不为冤。进云。鱼以水为命。因甚么死在水中。师云。随乡入乡。晚课后。时宁唐居士进方丈请益。问。今日弟子入山。特请和尚些新鲜佛法。师云。若论新鲜佛法。山僧近来有此三问。请居士道道看。师云。溪声尽是广长舌。且道所谈何事。士云。隔断红尘三十里。白云秋叶两悠悠。师云。山色无非清净身。秪如无山色时。将甚么唤作清净身。士云。灵光一点彻太虚。师云。夜静更深。万籁俱寂。雪山顶上因甚么钟鸣鼓响。士云。人杰地灵。师云。只恐不是玉。是玉也大奇。士拜退。

　　分灯

　　德云实悟

雪山雪映梅千树。昭觉滋培万颗松。吩付阇黎担荷去。高提祖印阐吾宗。

　　有堂德纪

当阳一句绝思微。铁额铜睛莫敢窥。独许狮儿亲见得。等闲拨着奋全威。

　　敬怀正义

昭觉炉头烈焰红。人天魔佛尽潜踪。机先不让摩醯眼。圣箭才施透九重。

　　洞初照念

惊群出众个狮儿。佛祖机关分外奇。万古徽猷从尔振。全彰正令福坤维。

　　佛旨性惠

金毛狮子出林间。遍界群魔百兽潜。直下承当弘祖道。吾宗千古赖君传。

　　自天弥祐

直指单传佛祖机。拈来觌面付狮儿。此时喜得龙▆聚。正令全提孰敢欺。

　　达天弥愿

机先觌面法堂前。显密全彰岂等闲。七尺乌藤吩付汝。罗龙打凤任君传。

　　心一慧性

师资觌面绝商量。时节堪承理自彰。肘后点开宗正眼。徽猷千古振纲常。

　　大驯教译

掀翻海狱泄真机。彻底从头说向伊。历历明明分八表。中秋一月任光辉。

　　多闻心学

宇宙横身意气彰。腾腾杲日正当阳。巾瓶契悟传宗旨。裕后光前一瓣香。

　　云光照果

昭觉炉头法战先。横身炼出赤花斑。锦鳞越格超群象。正令全提续祖传。

　　尚志惟彻

蓦劄相逢执一锥。等闲摸着露全威。分明托出娘生面。凤子龙孙一派归。

　　昆仑寂干

昭觉出个赤尾鳞。张牙露爪行门深。再来瓦山辟支佛。大振吾曹八百春。

　　密旨洪演

杲日东升上碧巅。山河大地尽昭然。元明出格超群象。法令当阳续正传。

　　莹珠照隐

精严密行小头陀。体佛心宗一片婆。七尺乌藤拈付汝。搅浑大海泛红波。

　　法灯祖印

杖头落处雨花飞。瀛得清风当下归。吩付阇黎收挕住。龙骧虎踞奋全威。

　　北丹福容

昨夜虚空开口说。梅花几点泄真机。阇黎独奋摩霄翊。一翅鹏搏天下知。

　　常润奇育周居士

烜赫圆明六不收。辉天鉴地谙群俦。轻轻点着腾霄汉。一翅鹏搏天下周。

　　遍空法性

选佛堂前验己躬。阇黎荐地亦非同。人天众前亲吩付。堪与吾曹立正宗。

　　历山明宇

郑洲萝卜过钱塘。蜀地生姜滋味长。吩付阇黎收挕住。峥嵘头角验诸方。

　　国宁常静

巾瓶念载拂勤劳。荐地精明露赤稍。甘露门开挝毒。鼓银河玉浪泊天高。

　　性一照空

一句分明道得真。新罗鹞子过南宸。等闲摸着娘生面。特地清风肘腋惊。

　　云芝妙福

指挥正令坐重围。夜月当空处处辉。　地一声心胆碎。个中消息许谁知。

　　奇彰福印

昭觉堂前赤尾鳞。栉风沐雨出鱼津。有时腾济青霄外。指日人天共仰钦。

　　国玺常胤

随侍老僧已有年。赤胆忠心行门坚。法身边事亲担荷。千古芳名上祖传。

　　便闻普学

昨夜峨嵋笑满腮。阇黎功行立三才。磨砖句子亲吩付。一箭当阳遍九垓。

　　常毓联登方居士

几向丛林共寂寥。忽将己事嘱英豪。芳名已着祖图上。他日吾曹起凤毛。

　　悟参性德

痛棒打人寒彻骨。曹源水泛一溪冰。满天星月分明照。露出金毛匝地施。

　　常龄应高乔居士

无文句子羡芳名。寿等吾侪渤海深。选佛堂前亲授记。兰孙桂子八千春。

　　国鉴照绪

丛林重务尔能持。生怕逸么日用时。放下身心勤苦行。龙天一定不相欺。

　　潜修胜悦

春雷一震露全身。头角峥嵘绍祖灯。吩咐阇黎亲剔起。高悬祖印接群生。

　　常明国乡沈居士

赤尾金鳞鼓浪倾。纶音敕上九重城。灵山有约堪承授。大起曹源继祖灯。

　　轩然照玉

琉璃瓶子伫朝阳。荐过磨砖瞌睡玉。喜得东风生肘腋。一灯千古永传芳。

　　静山海福

中兴句子嘱狮儿。保寿生姜莫放逸。探得梅花开岭上。芳名千古立弘规。

　　寿昌通福

昭觉出个赤眼鲤。张牙露爪绝人疑。有时独步鳌头上。搅得长河现绿龟。

　　大仁常怀居士

多年昭觉布精微。养就含元伏鼎威。莫教等闲时放过。芳名千古入传灯。

　　明玺法光

透网金鳞密大机。龙骧虎骤雨风驰。老僧略露锋铓句。觑破阇黎铁面门。

　　悉闻芳静

指挥如意天花落。号令人天佛祖机。吩咐阇黎亲荐得。个中消息许谁知。

　　觉先灵悟

父母未生鼻孔儿。子宜的的验精微。有时拈向人前觑。不与世间分外奇。

　　灵默法洪

杨岐盏子明千古。保寿生姜辣万年。昭觉堂前狮子子。逢人不让老东山。

　　灿然教慧

岭南一句传千古。昭觉时拈接象龙。收得五湖风月尽。凭挝毒鼓恁之呼。

　　隐庵智昙

岷峰突兀万山巅。挨落天边月一圆。吩咐隐庵昙上座。好生收起挂堂前。

　　如水证智

吾年半百收英豪。种草分明起凤毛。莫道老僧心眼毒。从来佛法不相饶。

　　从闻道慧

二千六百余年事。嘱子明明契祖机。更有一番新气象。高悬赤帜阐吾规。

　　明旨严通

金刚王剑露吹毛。拈向人前显六韬。若个知音能荐得。安心法要嘱英豪。

　　圆一普休

大智原来显大机。师资妙契芥投锥。安心句子亲拈示。堪与吾曹立圣基。

　　闻旨觉福

一声雷动泄真机。报道阇黎鼻孔知。不是老僧唇舌特。弘开大冶育群迷。

　　玉如慧明

法王法令吼如雷。祖道全凭八面威。从上事儿亲嘱付。一天星月灿坤维。

　　岷松常岫

驷马桥头浪泊天。鱼龙跳跃出波澜。鲸鳞养就摩霄翊。乘势高飞八大渊。

　　恒安福清

威凤山前鼓笛高。声声韵出凤凰巢。承虚接向弘吾道。莫负深渊上九霄。

　　建庵照鼎

昭觉中兴法战场。子宜的的叩心王。南询句子亲吩咐。指日声名四海扬。

　　抱拙照本

昭觉堂前舞赤梢。未曾点额气翀霄。老僧不是闲狼藉。吃著令人骨格高。

　　古樵实学

清霜彻骨不同常。荐出元初一点光。探得梅花香岭上。山河大地尽回阳。

　　干辉印朗

双桂馨馨吐远香。奇风拂电展经邦。分心句子亲拈付。指日声名韵八荒。

　　鉴辉印宽

曹溪正脉嘱儿孙。历代冤仇理不伸。从上来源亲托付。子宜的的振家声。

　　林庵海圆

虚空得得口喃喃。报道阇黎鼻孔穿。大地山河分八表。森罗万象尽昭然。

　　常虞席居士

频吞气宇大雄场。天眷麟儿五福彰。秀出宗猷能丕振。如天化育自芬芳。

　　恒容通智

精诚一念振宗风。格外提持迥不同。祖佛家私亲吩咐。逢龙遇虎播吾宗。

　　可云海福

阇黎骨格迥非同。气节昂昂启桂丛。从上事儿亲托付。芳声千古振宗风。

　　金缘本来

高悬古镜鉴群雄。万象临筵仰正宗。佛祖钳锤亲嘱付。绍隆圣运继真风。

　　印芳明长

参禅学道紧施功。荐出磨砖过量翁。时节堪承酬法乳。吾宗法道赖流通。

　　全慧圆偈

分明的事赤条条。嘱付麟儿荐六韬。踏着龙头即虎尾。摇风簸雨始称豪。

　　天文通彻

昭觉英才气相先。老僧鞭逼向人前。临机拨着钟何鲁。双桂家声韵八寰。

　　松谷普慧

铁牛奋迅出玄关踏遍溪山得饱眠昭觉炉头亲煆炼家私露出几多般

　　灿文照全

灯笼　跳舞三台。露柱声声赞善哉。唤起东村王大伯。扬声天外雁飞来。

　　祥临普庆

金刚圈儿才抛起。网得阇黎鼻孔疼。九上三登梅子熟。拈来犹许个中人。

　　通传达本

拆脚铛安三个石。地炉搰拙响青天。老僧日用寻常事。吩咐阇黎接半肩。

　　素修照诚

绍祖山前铁鹞飞。四来狐兔尽藏威。金刚王剑亲拈递。杀喝临施佛祖机。

　　慧然普福

锦浪回文韵八荒。九重春色占朝阳。阇黎得得行将去。遇子时拈耳顺香。

　　普霞庆注

烜赫圆明六不收。金刚王剑验群雄。老僧拈柄铁如意。立必生蛇化毒龙。

　　见性心明

东山钟鼓响乾坤。昭觉炉头着一丁。大好向前雄独步。扬声天外鬼神惊。

　　非相达性

春风舞起岩南花。独许灵云见处嘉。吩咐阇黎亲探得。满天星月照中华。

　　秀云如春

铁笛数声沧海震。长天一色秀云腾。寒山滴雪梅花放。识道阇黎时是兴。

　　朗彻兴照

霜衣雪铠念余年。喜个人来接一肩。绍祖家私亲托付。坚修密行妙中玄。

　　祥旨觉瑞

峨眉山月照钱塘。锦水清流万古香。吩咐堂前狮子子。收来立极展经邦。

　　慧如明通

炉头独坐默无言。忽听堂前报板传。问是阿谁那一个。明通点额上长安。

　　冲石真闰

禾山卓鼓响青天。保寿生姜辣万年。珍重阇黎莫放过。灯笼　跳露三玄。

　　德容普宣

冰清玉洁个头陀。肘后神符荐出鹅。探得岭南梅子熟。翻身直入凤凰窝。

　　苍云清福

苍云出岫佐南宸。子夜星垣拱北溟。吩咐青岩福上座。好生接物利群生。

　　恒璧如固

佛祖家私亲托付。时时如固眼中珠。子能的的弘勤业。递代冤仇藉祖图。

　　月轮登佑

稳坐蒲团现月轮。清登直上九重城。凤凰山里无毛鹞。拍翅高飞入帝京。

　　心一意定

代吾说法利群生。珍重芳名入祖灯。柱杖横施三五略。嘉州大象血淋淋。

　　畸宾福煓

生姜公案效前贤。莫当寻常赤肉团。苦辣酸酣分付汝。四来龙象任同参。

　　天仞普鉴

师资默契奋全提。直旨单传向上机。大渡河头垂▆钓。西天东土尽铃窥。

　　百川常容

阇黎独得行门坚。随侍老僧已有年。昭觉火炉头▆子。好生珍重继吾传。

　　参彻玄极

侍吾辛苦效前贤。荐过卢能壁上言。选佛场中▆▆鲤。兴波濯浪验人天。

　　庄严真寿

岭南苇屣传千古。济北佳声谛万年。昭觉一枝正法眼。弥牟阵上接人天。

　　尽知普智

大愚肘后还拳事。昭觉时拈接象龙。分付尽知智上座。烧吾香代立宗风。

　　东传祖佑

西干一句鸣千古。昭觉炉头炼赤斑。更喜龙门腾跃疾。吾家宗谱属东传。

　　昭觉竹峰续禅语录卷第五终
嘉兴大藏经　昭觉竹峰续禅师语录


　　昭觉竹峰续禅师语录卷第六

　　嗣法门人(智昙　洪演　照本)等编

　　诗偈

　　和永吉贾公题古松十景韵

　　大悲晓钟

忽听蒲牢震梵宫。清音惊起月朦胧。昙摩泛海波澄静。空谷传声嗅醒聋。

　　赤松仙迹

何年仙子驻松洲。直至于今话未休。羡尔乘云何处去。尚留空阁待王侯。

　　江水灵源

潺潺江水胜叮咛。滴滴灵源吐梵音。星宿一泓开鼻祖。岷江万派会同津。

　　戌楼暮烟

长庚初现暮云遮。玉垒烟笼古树鸦。巩固松维盘石稳。景星高拱映三巴。

　　金蓬夕照

形胜盘龙万仞丘。不知名播几千秋。地灵常款高贤乐。夕照斜阳适意洲。

　　风动秋声

孤峰险巇飏风匀。六月飞霜不遇春。怪石参天联碧汉。未曾涉历便惊人。

　　雪栏霁色

雪映千松玉色莹。远山堆叠翠岚屏。层峦日涉江心渺。目极平川四野青。

　　古桥春涨

岷岭融和花正开。锦江一派自西来。桃红浪涨春三月。跃起鱼龙任往回。

　　泮水清风

旭日东升丽景新。风云会聚涌波轻。潜龙奋意腾霄汉。共沐恩波兆晏清。

　　龙潭夜月

天空明月卧龙滩。荡漾光华得一看。亦任眠波千载沐。澄清宇宙尽苏难。

　　望雪宝顶寄惠宗禅德

岷峰卓立万山巅。银色平铺别一天。玉树奇葩联北极。天然不更四时鲜。

　　登西崇山

崇山天际白云飞。岷岭峰高耸四围。叠嶂巍峨环绿水。清流千古映光辉。

　　中秋同公缗李贡元赏月(讳煜)

蟾光隐隐透窗西。佳节时临景更奇。雁入梧桐惊客梦。风飘黄叶过东篱。林间晏坐悲秋晚。菊径逢人忆昔时。此日与君同再约。一回及节一题诗。

　　九日同天纲郭先生登高

邀朋徐步蹈深溪。限韵频敲坐涧西。风迥偶然惊落帐。天寒忽听隔林鸡。闲花片片和烟碧。锦水滔滔带露齐。此日欣然同玩赏。松梢月挂鸟还啼。

　　达高镇台

时清道泰畅奇哉。化洽华夷拱外来。松塞景星闲系马。边陲甲胄奉琼杯。长江泛水龙形现。怪石蹲踞虎势开。翊卫皇图千万载。恩孚黎庶育琼苔。

　　登七层楼和卓镇台韵

层楼翠霭若天台。绀殿荆扉向日开。清磬一声云外赏。鸣钟数下众徘徊。团圞共话无生曲。聚石高登说法台。此日拈题元不爽。临场夺却羡英才。

　　中秋同又廉杨贡元玩月(讳继震)

零零花影实堪奇。娱目赏心兴不移。谈笑语声喧北极。忘情宾主醉东篱。白云片片浮青嶂。冷露涓涓堕叶稀。欲得骚人重再玩。仰瞻明月赋新诗。

　　达古松众文学原韵

曲星昨夜袭禅廊。借彼群英悉举扬。玉带不妨垂胜绩。芳声自此永昌昌。

　　慈氏楼同子仪杨春元赏雪(讳蕃)

彤云昨夜掩婵娟。银色平铺景更妍。岩挂鹅毛舒锦绣。山披鹤氅映珠帘。森森碧树凝霜露。叠叠层楼乐自然。极目今朝观六出。挑灯静夜把诗联。

　　山中四威仪

山中行。拄杖紧随身。过桥来。惊起陇头人。

山中住。长年不出户。浑忘矣。不知春几度。

山中坐。细草为茵褥。刚揖眸。猿猴携子过。

山中卧。衲被蒙头裹。才伸脚。好处都蹬破。

　　题雪山四景

　　碧霞池

石瘦苔封映碧砂。池中紫雾涌丹沙。波澄月静空张影。转盻晴云覆彩霞。

　　水源洞

水晶喷出老龙涎。响彻青霄格外天。万派渊深从此出。更于何处听流泉。

　　梅花松

玉质苍枝总不催。馨香馥馥暗飞来。平生不借东皇力。天然秉赋畅优哉。

　　涌珠泉

疏林涌出一珠泉。万斛明珠赛月圆。更有旷观分外别。始知仙迹不虚传。

　　和镇台周护法游雪山寺

谁向岷巅辟洞天。四时花雨遍山川。晴开野壑千峰秀。泉涌波翻五色莲。眺望频瞻银海近。沉吟微觉白云连。尘寰莫谓无仙迹。步到黄龙信有传。

　　游金华寺三峨和尚丈中

修竹乔松接绿阴云霾涧底有人行牡丹槛外如相识摇拽轻风笑不禁

　　次摩提法弟牡丹韵

独坐招提监法幢蓉城日晚燕成行仙源品格连珠玉国色清奇荫碧窗绿叶芳菲彰锦绣青枝初绽壮名邦满斛金珠难约价惟将一曲和仙腔

　　次倚天法第牡丹韵

天然国色兴偏多占断烟波赛薜萝眼底朱颜光灿烂枝头玉露影婆娑曾经风月元如洗落照媸妍岂碍磨胜日不常重再玩高歌一曲讯如何

　　夜雨怀旧

淋漓静夜洒床头寻思乡关旅梦稠半浸芭蕉来▆上客情偏向世中周

　　一松呤寄赠如桂李护法(讳永秀)

独羡山中扫雪人结茆相伴尔为邻多年长就参天势直向烟霞接紫宸

　　题双松赠松潘卫刘护法(讳印祁)

茂密巍峨分外幽参差剑阁接烟浮根深固结虬▆势干古天然飞凤头湛湛甘霖添沼碧嗈嗈琴韵吼春秋思君不畏严霜逼幰盖施张映帝州

　　锦江思归

黄鹂协雨啼深谷紫燕衔泥薄暮飞花绽春风云冉冉晴连芳草冷依依身悲涧道垂怜少名薄锦江达者稀不识天涯寥落客松门歌鼓几时挥

　　自励

寄锡阎浮五十春尘头土面罕知闻佩悬祖印评宗旨欲望承先启后恩片片白云浮碧嶂行行野鸟噪嘉音锦江对卓频拈举那管前生与后生

　　题通天神树寄奇育周护▆(讳瑛)

堂堂突出采月霞翠色苍苍锦绣赊月泊通身披玉铠风骚遍地展英华长怀报国芳名远卓立参天泛碧槎几历烽烟犹不改凌霄气志总无斜

　　访金绳灵枢和尚

策杖穿幽径林丰信步迟流泉凝欲断岩挂玉藤藜薄雾和云宿玑珠伴鸟栖精舍犹隔远鸡犬已闻知

　　访文玉白檀越

用袂会经数十年西林皓月复重圆三空及第潜幽谷一字全无石上镌语笑声从云外乐诗成意向雨中联雍容丹凤藏梧树何日腾霄啜醴泉

　　除夕

转盻斜阳三百六须臾已过又重添林间幽兴宜偏赏客舍临筵起慕烟四海雍熙歌有道万家灯火乐余年今宵抖擞枯肠也写罢重题赋一联

　　宿草堂寺吼一和尚丈中

数里松阴夹路生空山雨歇晚烟轻疏钟隐隐敲残叶月到芸窗分外明

　　题桂花寄侄沈公亮(讳国卿)

暂借西风薄暮烟临空紫萼木天然轻摇细细花苔软却恐人言道别传

　　寄子晋胡檀越(讳世芳)

时到鱼腹枉施功几度追思蹈荜蓬手扎半联随世转故人犹忆陌衢东聚头始悟多生约解袂难分拂影踪等闲嗢噱冰衷冷是夕音书附远鸿

　　思亲

涉历优游为本支几经风雨未承时慧刀欲断三生爱陋质凭添两鬓丝仿佛无由挥缅想依稀何以慰幽思当年自信逃禅误忆毋膏肓不再医

　　寻梅寄丹景山石梅和尚

见说梅花彭邑好不辞策杖蹈东林幽人雨后慵拖履高士风前懒抱琴一曲闲吟香扑面几家还共玉为邻此回难尽探奇兴他日邀朋再水滨

　　插秧口占赋寄清渤戒徒

时当清泰兆丰年细草初肥带晓烟手撒秧针针白日足登水面面青天周旋不驻情偏旷俯仰犹期兴转便及致临塍聊一望虽居后面在人先

　　早春寄东辉法第

群鸦共噪庭前柏报到南都气象新几树梅花香袭袭满天瑞霭羡松匀

　　友人见访

岁月居诸几验韶惟将病骨傲尘嚣何期秩秩鸾俦至道蹸翩翩声价饶共话窗前如幻梦写情言外乐风霄优游逸兴忘晨旦未拟江皋鹤唳遥

　　祈晴

频瞻霢霂苦淋漓海宇桑田若饮醾播耨鲜能持耒耜瓮飧须折炊扊扅乾元干九多逾律坤后含生屡越时半稔盈流无间歇苍灵何处控无私

　　谢晴

阴卷阳舒六极和渔樵共赋彩云歌蓝田玉粒含芳碧青干奇葩展绿萝燮理四时忻让畔无虞八表偃干戈群黎赞育忘私亩化日均沾颂蓼莪

　　元旦值雪

凛凛寒风遂霰飘琅玕历落势撑霄至哉六瑞宜天堑伟矣八延织锦袍一日舒成周海岳群黎钦仰语声高如斯花甲从头数稽首偕将帝阙朝

　　游峨眉山宿洪椿坪

势结生成别一支层岩耸翠野云披石花有趣陈苔砌山脉无情断雪肌素壁余尘风自埽疏窗驹隙月来晞柴扉大启频邀客我亦登临醉酒卮

　　春日自叹

自叹浮华四十春每逢惆怅意国循桃花凝露香▆案柳絮牵风影拂尘一片闲情同寂寞数茎修竹共身贫几回欲向青阴里尚待林梢月挂新

　　宿法藏寺

策杖来峰顶登临眼界宽霞峰积翠色古木系晴岚山寂多猿啸涧寒少客攀追思犹尚在令我几盘桓

　　除夕

一刻分新旧何云镇夜眠疏钟敲残岁爆竹响青天井药沉苏酒椒花坠锦笺传梅催羯鼓一律羡韶年

　　御书楼

危楼高紫极陟彼旷怀生目纵天涯远心含太古清香云凝野翠月影映江明静睹天颜袭嵩呼万万声

　　中秋同玉泉融彻和尚玩月

乡关隔数里佳节孰同欢桂子烹茗酌天香入座繁溪深流月过衣薄觉秋寒感慨情无尽敲诗永夜看

　　怀问海禅师

客岁分襟榴火天今朝幸遇中和节依依忆我折梅人不觉心思唇齿热

　　喜云樵法第诗

昨度禅房话片时仰承笔底赋新诗嘉章百读情何好愧我才疏学步迟

　　阅浩生法第来诗

独坐芸窗日已迟三唐评咏忆君诗佳山一片风云际仰赖调羹大有时

　　怀法旨法第

忆昔承君折柳枝近来又是暮春时几回蝶梦临书帐为甚云山路转迷

　　怀海月禅师

兀坐轩窗忆昔时堤边依旧柳垂丝倾怀难罄潇湘水直至于今觉有思

　　夜雨怀胞弟青永茂

志老天涯蝶梦清微风动处柳烟轻拨炉却忆同胞友厌听床头漏滴明

　　待舟晴川阁

为寻野寺过晴川落日江头问渡船听得几回歌舞处渔人晒网夕阳边

　　苦雨口占

经旬冷雨暗身凄静夜愁闻杜宇啼故国思成千里恨何时得到断桥西

　　题庭桃赋首座遂庵法弟

名园百卉未竞开独羡桃颜笑满腮艳丽夭夭添喜兴含烟缕缕倩谁开奔　有忆忙沾絮蛱蝶寻源绕绿苔任是东皇催太促一枝偏待故人来

　　题秋蝉赋西堂紫成法弟

暂栖绿柳不停机尽日临风双影微幽永欲裁迁树赋残声犹忆别枝肥披云带雾吟何切饮露餐霞曲调稀每值夕阳音正茂松梢月上冷依依

　　题秋蚊赋悟月法弟

镇日嗡嗡未息机生涯只在一针微早从芳草埋形迹夜暮梅花帐里飞心虑烟蒸双翅掩身寒露重五更肥看伊冷落秋风后快便佳人梦不归

　　题秋鸿赋青松法弟

空斋兀兀自忘机鸿度幽庭西掩微乡国书来秋正好湖山霜落月初飞食残沙岸栖寒近梦入芦汀宿影稀表格为仪怜旅邸故园遥寄一音归

　　题秋萤赋慈恩知藏

囊萤稚子浸投机个个幽阳出翠微雨歇飘飘穿竹径风轻郁郁傍人飞更沉起伏随高下晓唱栖迟出四园自是堪怜秋尽后不知何地好知归

　　送文炜法弟还锦城

无限驱驰意若何旅情又和唱行歌知君欲玩锦江月莫厌松州山水多

　　春日晚眺

柳拂依依绕寺门梨花夹蝶染苔痕日斜风迅闻鸦噪见得孤幡过远村

　　青山一片云

极目蒸烟迥云封幽谷中松声疑咏远鹤唳似鸣鸿云霁舒玄妙晴深赞化工每值和风作花笑影重重

　　书扇寄古樵

侍子携篮采蕨茎林端狎虎却无惊嵚岖忽转平台上一望山河大地清

　　寄赞廷余檀越(讳之佐)

驰驱衡雪足如珂碧树悬泉陡涧多朝暮嘤呀来百鸟一庵频插凤儿窝

　　密旨西堂

蛇虎纵横携兔角醯鸡　跳拂龟毛秪缘碌碌锥禅子搀拨须宜手眼高

　　酬奇育周护法

探梅高谊咏东风照映愈辉卒岁功云护石床苍翠合客游亭阁兴犹同名花夕玩图南圃新笋春生舍北丛一学坡仙留玉带且凭诗酒醉山中

　　游峨眉山次可闻和尚韵

登陟频移杖微茫汗漫倾灯传更漏静光放霅时晴靘冷停苍雪茶香煮瀑镫都来明旨趣岩畔礼空生

　　登峨山极顶次懒石和尚韵

极顶还余雪漫空积地存梦魂清到底尘事勿须论竹折禽喧杂厨香虎共蹲诗题休冷落藓石去苔痕

　　游嘉州大佛寺

嘉阳门对岸大佛顶凌云江急滩声远峰高天际分鸟鸣三匝树鱼跃一池沄弹指雍邪正何须着六群

　　上中岩寺次竹镜和尚韵

蓦上中岩寺江山一览穷观心舁佛祖拊掌跃鱼龙鸟唱伽陀韵身居般若丛优游天一角石笋插云中

　　赋寄琼目和尚

带得余香绕万年嵯峨风色景宜便花阴鸟度云来处楼外人歌落日边短杖放蛟腾白水重岩垂瀑挂青天推轮此际堪题柱祖席无湮启别传

　　次文睿和尚牡丹韵

结构春晴玩赏时乾坤何物不幽思易常弗变烟中色迥绝那堪雨后姿咏托清芬瞻日月赛教素艳亚麟麒日斜醉倚阑干梦未让蓬莱宫阙肢

　　次琳睿和尚牡丹韵

越世名葩更可论瑶阶得句绝纷纭未前载笔开香粉已到传书泼墨云多谓佳声原自古频将逸色却无群晴窗共客天回转一座留觞把韵分

　　寄古松诸山法友并众乡耆

藜杖移幢十载过相将无奈祖庭何盐梅日逐陪迎送禅衲时敲苦切磋万派山光藏佛眼一腔心血洗天河回环不断常留梦岂是忘机上钓蓑

　　赠振声任护法(讳大成)

草苑迟游懒逐情岂留诗句寄高明倾香不胜春风贮世际山林爽气清

　　赠慰然任护法(讳勷宅)

山家何快复何便生爱桃花满荚边万木招提何处是此心青嶂独回天

　　寄国生杨檀越(讳景)

尚余清誉畅幽斋童子推窗日进来炉内不烧苍术火竟无白[嘆-口+白]上衣堆

　　喜堂弟君瑞沈护法至(讳祥)

翠叠连峰拥碧空茆亭高会辨　侬勋猷遗迹传东阁日影花含落涧中

　　闲韵赋琼韶智檀越(讳复先)

天高风急万家砧谁念蹉跎岁月深休沐云阴迷洞口秪愁改鬓暗霜侵

　　寄表弟泰来李文学(讳干庚)

金函玉匣醉漫漫谁谓岩前下视观坐对不知高北斗一庭香月拥栏干

　　赋嵩少法弟

异峰天外憩频仍四面窗寒飘夜灯客问住山何久远近来猿鹤两无心

　　寿杲宪刘大护法

朝昏不到律条繁尽有苏黄活计看官级崔嵬容眺远法如峭壁欲攀难纲维肃静天人界莲社薰修佛祖坛屈指年华千百项青松素色悉栴檀

　　赠化雨和尚马觉讲经

剥尽玄微呷尽残浑如掘地觅青天庭前明月谭知己槛外莺花递远传事理融来非异志吾人忘去是同年花开又到枝头冷恼恨清光收未全

　　吼山法弟住凌云

玉垒风清与日长锦江春色倍芬芳炉烟飘缈堪盈座道契前贤任主张难弟难兄情更远攸仁攸德为敷扬白莲潭映垂今昔法令我时瓦砾光

　　送鸿

惆怅南游未易还惟将片纸系多般纷纷遥望吴山紫渺渺难羁蜀水班海阔任从舒羽翼天空随拟泊尘寰为怜寒暑分时序万里云程几越关

　　夏云多奇峰

天袭文明景物华地凝芳翠足交加情怀顿觉余疏散儓甸无由度碧沙摇拽山川疑入画卷舒林壑任周遮时经雨霁青霄外独立南屏映日斜

　　送客回里

坦率风流四十秋时而雪夜懒添裘书翻桐叶分今昔笔扫峨云任去留明月湖边樯影动紫微山下浪仙俦笛声吹醒平羌雾一叶扁舟天上游

　　题百结花复法眷乔秉瑞

不以叶为茂惟余花自芳冰肌千古秀寒骨一枝香槐国梦餗远桃园幽意长清贞风味别枕石傲严霜

　　题白碧桃赠逾松李檀越

之子于归正适时满园珠玉向谁施风流不尽佳人首却倚云窗挂别篱

　　口占白碧桃寄应麟赵常玉

一树花开万树新纷纷桃蕊吐星辰香风吹作霞千片谁信灵云见处真

　　哭昭觉师翁

倏忽宾鸿报讣来潘江两岸鸟啼哀津梁法海倾颓已济道寥寥孰可裁

　　哭本师佛老人

禹甸悠悠声价饶天荒地老恨难消仰瞻慈范躬高厚幸托佳声不寂寥

　　哭业师讣至

落草承欢五十零愧无菽水奉慈仁师资泪血关山迥常寂光中鉴远音

　　哭法叔问潮和尚

潸然法叔契云堂悦豫心伤送夕阳老恨慈舟幡影折独怜落日坠山岗

　　挽万福琼和尚

昨夜峨眉月影斜虚空卜落雨天花琼翁卓处超调御不露锋铓始作家

　　挽太虚和尚

虚空昨夜口喃喃话道禅翁证涅槃丈室烟消清昼永频拈短句奉慈颜

　　吊海月禅师

霅然远讣已攸游维水无声溺法舟鹤唳九天霜叶重奔迟匝地祖灯秋孑身江海无书到长夜山房有梦留雁罢西崇山畔月空怀寒影露云头

　　吊蜜宣法兄

吾兄淹萃任经游锦水清流载法舟毒鼓未挝星月冷龟毛高竖法垂秋云山隔断庞公案崎径空悬两逗留泪滴碧霞池畔月青山绿水共源头

　　吊法旨禅师

潸然法弟越先游逝水无情淹法舟野外猿啼松月冷祗园鹤唳慧灯秋不闻一系空惆怅长听西风语梦留望罢古龙潭底月白花丛里活从头

　　吊月池监院

倏然话别数年游不意报缘卸法舟白业孤高无彼约一生清节几经秋数回欲得同聚首莫柰君行无计留聊具一律酬院苦再来石上话圞头

　　吊湛清禅师

泪雨潸潸泣画梁慈容不缅恨天荒三生石上空惆怅一榻翛然已夕阳

　　悼雪山囱门和尚

昭觉丛中绝等彝归来念载雪山栖竖穷三际人天彻览尽五经草木期坐脱世缘滋泮涣杖挑双履莫迟疑音容宛尔归何处绿水青山恁所之

　　悼文英胡善士

数十余年同故里团圞共话无多子羡君措手追无尽不改沧桑能有几

　　悼诞登禅德

落花风送讣音来逝水无声一旦灰猿协青山空堕泪鸟啼花落叶残摧半生事业皆如此四十余年安在哉独对松间秋月冷寒光一片照丹台

　　挽泐潭湛修和尚

霅然远讣已今周楚水无情溺法舟鹤唳九天霜叶重　奔匝地祖灯秋孑身江海无书到长夜山房有梦留写罢望州亭畔月空怀寒影乱云头

　　挽瞿也和尚

发寸如云至皤斑揪然八十游幽关明投暗合全机用九上三登借路攀日照霜花贻瘦影风飕古木却凋删区区若谓愉兜率好向银河一舸还

　　挽天湛和尚

悦豫当年契云堂芙蓉瓶锡越星霜独怜落日山光远老恨慈舟幡影长数载真衷情念别双眸痕泪意心伤翻思转拟追前后绪事如麻乱一筐

　　山居间韵

挑云重踏雪轻披星戴月坐岩林朝阳谩把衲头补对月深谈无字经

师黄石友竹梅枕石高眠任鸟飞一身清净是非外做个闲人继祖规

溪声缓山色均一任疏窗漏月明照见本来真面目当阳杀活故家人

穿林过鸟不惊燕语莺啼共一村自古道高龙虎伏兼修德重鬼神钦

巴歌曲和鹿鸣炉中烟尽又重熏无孔笛儿长生韵未识时人听不听

穿草履挂棕衣短杖随身过沙溪忽然计觑娘生面辽天鼻孔唤祖祢

时客至叙寒温胜日少会绝疏亲分付山童煮瀑泉不是尘中七浊腥

展荆棘掩柴门漏户疏窗半月明无位真人同结伴时能道我主中宾

我爱山家乐有余饮清泉餐柏枝独坐忘言绝世疑

我爱山家乐有余煨紫芋煮黄齑一饱无余且便宜

我爱山家乐有余修松竹植梅枝三支为邻世罕稀

我爱山家乐有余亲野鸟牧黄鹂虎鹿为邻结伴奇

我爱山家乐有余翻贝叶韵长生大展荆扉月作灯

我爱山家乐有余伸脚睡枕手心鼻吸如雷到天明

可怜莫奈世情何送去迎来苦逐磨要得身心齐放下除非自入活埋窝

可怜莫奈行门何不参不悟为甚么渴饮饥餐谁个识一身跳出利名窝

可怜莫奈众生何教化如筏谁炼磨只要黄金过北斗不题生死葬山窝

可怜莫奈修葺何祖佛门庭日日磨非是吾侪强拈出天王华屋已成窝

可怜莫奈饥寒何寒则寒兮饥则磨运水搬柴齐着力大家扶起破沙窝

可怜莫奈入缠何动静营为百费磨戴月披星随出入不知那日出尘窝

可怜莫奈钁头何种月锄云荐琢磨翻转山河平大地虚空现出白云窝

可怜莫奈自身何翻覆娑婆历劫磨今日方知灯是火翻身直入凤儿窝

可怜莫奈户门何客至恭倍热乱磨蚕老麦黄秧上节不知时误到寒窝

可怜莫奈做人何好歹凭他这等磨不怒不嗔不我慢恁他车马践山窝

　　诗偈

　　得禅字六首

慧日长明却是禅开弓直射白云间红心里内讨分晓得意风波起杖蓝

这个疑团却是禅囫囵尽在我山间有时劈碎毫光现入圣超凡脱纲蓝

默然静座非无禅离相绝非何有间无缝锁开金索断返身一步脱尘蓝

海里藏身就是禅无形无影在人间闻声只见随风转喜气弥陀出闹蓝

万事糊涂有甚禅安心且住白云间有时顿破于诸劫撒手归来出垢蓝

万物归来亦似禅芦花明月满溪间时时应现青霄外处处光辉锦绣蓝

　　五七言杂诗

罗潭深水泣朝阳小雨沾花午梦长忽听黄莺声呖呖偶拈句子绿蒲香

钵盂三度口喃喃两眼无声受热瞒珍重耳根亲荐得珊瑚枝上一轮圆

可怜莫奈一身何业债犁耙项上拖要得身心无挂碍除非石臼念摩诃

披荆削刺念年零业债犁耙不暂停藉得龙天出双手大家扶起破砂盆

枯木寒岩是若何分明见处却淆讹人天众集亲分付不让当年庞道婆

年垂六十有余香半叶成文覆锦江拍转健躯堪可用霜天雪月正朝阳

吾年老大一无能业债犁耙项上沉傲雪凌霜凭薄鉴锄云摘月效余生摩眉击毂闲藏拙拽后搀前振旧林检点芒鞋劳掌管魔宫虎穴恁游行

香智国王产祸胎东西独步叹奇哉老僧说与曹公荐大地山河口一开

老心不歇住阎浮那日才将业识除但得龙天伸背项大都祖院亦恢弘

老心不歇住林间未得心闲半个天业债犁耙何日了安心法要几时完

老心不歇住丛林拙斧芒鞋不暂停佛法原无分内外还须日用自推寻

老心不歇效先贤运瓦搬砖粜饭钱坐消信食终何益龙天推我向人前

老心不歇住岩间拨火拈香乐众缘但得一些超无漏米虫嘴底上花班

我家门住北隅东十指焚檀祝圣容四海九州歌大有山间林下乐尧风

汾阳茶饭饱诸方伫望阇黎仔细尝呷着些些容易可不知滋味落前赃

但得一些快活处话长语短说周遮知音问道无为句抚掌傍观笑傲赊

清旦平明展旧荒是谁茆塞是谁光两轮相照乾坤老一法流来天地长

万年池下水潺潺太白峰头起暮烟西蜀一灯超列谱正传祖印接人天

日暖风和柳眼睁梅花岭上笑迎春一阳未肇先呈瑞大地山河宇宙分

朔风吹叶落前溪惊起鱼龙拍翅飞直到洞庭点额后大精小怪尽攒眉

磨烟写竹话无生说起无生吃一惊有句不藏无句里西来大意个中寻

叶从双桂飘香远昭觉门楣万颗松遁代儿孙光祖业高风千古镇阎浮

优昙不与世花同价直娑婆第一峰昔日然灯曾授记人前切莫露真踪

优昙花发一千年善慧因缘莫等闲今日老僧开正眼苏多仙女卖花完

香岩树下问西来只在锋芒语默台未上树时亲注脚虚空笑得嘴唇歪

猫儿生得十分全遇着南泉一命完纵使草鞋能救得到来水落数丘田

春王节令换新符卮酒高吟旧岁除爆竹一声通帝座梅花数点壮皇都

三阳开泰喜同春六合通和万象新野老讴歌钦圣范群黎悉让乐尧仁

载阳春令属坤符水运金生戴虎乎元老声声歌大有芒神携履谨三呼

一阳未兆百灵先袖里乾坤颠倒颠六个三三消息至大家携手上长安

挑灯说话韵三玄棒喝门庭亦任谈只要儿孙行得去百千三昧掌中观

嘉眉邛雅属南游历有三苏不入流行到水穷山尽处桑榆梓里羡嘉俦

黄龙三关验诸方佛手驴脚八面张遇着东村瓦罐汉和盘托出正当阳

一花五叶遍人间不是知音不与谈但得一丝针线处拈来无不是心言

德山棒儿两头齐猪狗人来一例施但得知音分真伪大家性命一时离

云门糊饼的榴圆包括三千并大千诚者应须囫囵咽旁观舌底水潮天

赵州八十游行脚略杓当机报不平昭觉与伊通口气二王稽首共相迎

鼓腹兴嗟已有年磬悬民室转凄然忻逢甘雨频天降涤涤山川静万缘

威凤高栖第一峰不分平地与西东薄酬亲拈莲池上谩道逢人露晓风

除夕今宵煮瀑泉松花竹叶共炉烟倒身九礼酬三有一句无文说圣篇

戴月披星负苦咨龙天默鉴尽遥知悲哉少遇知心友终岁勤劳诉与谁

丰年乐业氓绵绵仰藉吾皇一统干老稚声声歌大有八方鼓腹颂尧篇

除夕张灯韵酒卮深煨紫芋煮黄齑时人莫笑吾侪乐枕石高眠日落西

磨烟写竹韵诗黄太古清音振八方荐出三才中故事笔尖头上露清香

月影峨眉映华塘蜀山吴水写文章挑灯句子分心要韵出松涛梅竹香

出入常持不语经己躬下事细追寻逢人止说三分话切莫全抛一片心

锦浪回文伫八筵长天日色任抟鸾饶君八万四千里不出阇黎鼻孔边

云门饼子赵州茶信口亲尝百味嘉识得个中真旨趣阶前不语乐无涯

浴日荣辉福慧明挑灯写到旭东升百年三万六千日那讨余生乐寸阴

三不是兮六不收放去卷来得自由山僧妙用无人识一饱无余百事休

石边流出冷花里过来香二句都非是鼻尖吐出霜铁关不下马泥牛入海藏牧童携着鼻牵来共较量万年池畔鹤独立不知秋惟有潭头月与君共漫流七尺乌藤柺常拈报不平祖师藏鼻孔处处野猢惊一口无底钵三度湿衣襟何日口朝天高悬倚北宸一领破衲袄纲纲重七斤包藏屎尿桶伴我了余生一品无孔笛声声韵九韶五音和六律不与个中调一盏无油灯光明处处腾三途与六道遍界仰升恒鸡鸣日正午林鸟斗声稀敲韵分新句个中识了疑紫气凝霄汉寒光射斗牛太阿横宇宙兔角映江流白莲池畔叟履杖过鱼桥前指沙村柳亲手插柔条松竹梅三友凌霜日日森标清同应柏风雨溢精神百花纷鸟语山路伴猿行我本无心顾因之两不惊

　　韵新春元旦

东皇启瑞煦三巴风景清奇万汇嘉椒酒欢吟调玉烛嘉珍喜宴赏新花春风帏幙莺声巧绿柳芬芳燕语赊野老讴歌沾化日时丰岁稔享年华

　　秋雨有怀

彤云映日落淋津半湿山河半湿人昨夜银河生瑞色今宵乾象谒花神庭前翠竹佩珠玉陇外苍松戴绿苹洗得一天星月现依然旭日又东旻

　　祈晴感兴

频瞻银海泛瑶池里甸桑麻息酿之野外不闻花鸟斗隔林只听雨声资天心悯恤逾淫律帝德抒旸百穗宜万物丰盈沾化育群黎踵额颂尧诗

　　怀浩生禅师

一脉清怀万里长山环水秀印当阳拈提祖令高挥拂寄锡禅灯远袭香白业凌霄贻爽气清风高节岂苍茫彼来未法承弘护堪谓曹源竖纪纲

　　怀寄惠禅师

满放枝头久干临偏多野兴足高吟每披玉荚舒君意鸪立庭前似我心点破樨香明北嶪踢开溺器忆东林秋晴共得清机活好听丘隅语杂音

　　怀问海禅师

一律微吟寄远从愧余寡学愧余慵情牵月霁幽斋冷且喜松芸满径封秪拟无人贻别偈应怀有义肃雍容相欢远晤多如许聊寄枯肠纸一丰

　　和八首韵

金泓绿水吐　溪石女含笙过涧西绿绣玲珑冠礼乐竹床漏月听寒鸡匏宜万物丰家国土厚荣生百卉齐革固邦畿中外吉木承巽位鹧鸪啼

　　回文二律

芳芬馥桂子生香蕊放枝头点翠苍羌外蜣飞鸾凤舞飏风拂丽艳春苌

红花绿叶叶飘风绿水随声入桂丛狨携子啼猿抱子风梳叶落叶声穷

　　暮雨思亲

秋雨西风泪湿巾胡天不佑我双亲庭前墨画尘封锁阶下儿孙失彩新斑衣架上悬蛛纲椒　盘中滴未伸九我深恩何日永羹墙大启享千春

　　中秋赏月

瑶池昨夜晏群仙未得蟾宫月已圆今夕太华光海岳明朝星象列乾天根藤悬角家家热高厚升恒处处然里颂村歌中外厚万民乐业祝尧篇

　　和灵默禅师桂花韵

桂花香馥遍枝头时把清风送小楼十里长亭亲面晤百花丛里不垂秋纷纷惹得游蜂嚷点点偏令逸士求珍重花童休折损留来满院作围周

　　八仙总赞

道人家说长生蓬莱三岛信脚行有时骑鹤上青霄有时葫芦里出神饥来时持钵铎拐杖随身行出谷望烟乞食向前村一饱无余真快活暇来时游山岳十洲三岛凭出没任他风雨一齐吹冰肌玉骨频频过渴来时长生药玉液琼桨真甘露昆仑顶上涌清泉十二重楼直透过醉来时伸足卧枕高眠星斗出狂歌一曲醉扶归任他旁人道强弱闷来时品玉箫声声韵出山坡调笑傲烟霞归去来三山五岳随我到醒来时桑田熟处处歌欢好晚禾长啸一声天地间倒跨神驹入大罗咄不是昭觉门庭高残处怎生容你住众仙长家不序长再莫回顾咄咄咄

　　自赞

绍祖山前个汉一任人天赞叹有时种月锄云有时清风结伴这样人儿少有请去川北供献阿呵呵不是宾头卢大德原是昭觉竹和尚咄

　　定空和尚像赞

古松西岷妙觉堂上历有老僧不通提唱不重机锋不拈拄杖一柄钁头七十余光问是阿谁定空和尚

　　昭觉竹峰续禅师语录卷第六终

　　昭觉德云悟禅师语录

　　乙未年冬月初一日奉
本师老人命秉拂上堂诣座云这片地这张床是则现前亲到始得便登此一瓣香竖穷三际横遍十虚爇向炉中祝延当今
圣主万寿无疆储君天眷安如盘石此一瓣香奉为本省当道文武尊官祝愿股肱王室共沐尧仁此瓣香巾瓶一十五载不曾动着毫芒今命秉拂不敢违诺向独王顶上信手拈来爇向炉中供养现
昭觉堂上本师上竹下峰老和尚用酬法乳深恩上首拍捶竟问今日升堂即不问如何是法王法令师云举头天外看谁是我般人进云如何是旧家风师云三门八字石狮子进云新旧一句作么生委息师云八两是半斤问钟鼓交加空谷传声人天普集十方谛听即不问西来意旨是如何师云两眼对两眼进云拈花嫡旨少室单传别有商量么师云有乃云威凤山前狮子吼乾坤失色鬼神愁恁他八面四方来肘后灵符悬北斗一十五年丑拙今朝举验人天有时拖泥带水有时敲星摘月有时铁眼铜睛有时自救不得虽然如是也要大家知委卓柱杖咄云不是诸方五味禅眉间宝剑吞皓月复打圆相云月(下座)。

　　　　　丁酉年正月十五解制上堂

　　祖代相传钟鼓交接五十余年钳锤未歇二时粥饭日日精洁这个消息体效先哲柱杖未动是事体秩今朝上堂对众弄拙直直承当且道承当个甚么卓柱杖云众弟兄们今朝解制着却草鞋担却担子便为行动殊不知昭觉这里日日着草鞋朝朝担担子未尝向诸人道会得不烦久立安身脱或踌躇昭觉一偈颂出庆贺元宵月正圆明明历历透三玄春风吟动柏松子喜笑梅花遍界鲜下座。

　　　　　戊戌年正月十五日解制上堂法语

　　天关才转地轴始回山川献天然图画草木吐本地风光换却天下人眼睛透彻衲僧家巴鼻即今正当十五晴暖春风袭袭触目无碍法门大家一时及第大众山僧与么判断且道向这里还委悉么若知委者不妨久立三条椽下七尺单前饥来吃饭困来眠其或不然山僧与伊别通个消息跳出昭觉门庭一恁东觑西觑下座。

　　昭觉德云悟禅师语录终

　　嗣法门徒性满等编

　　　　(康熙四十九年庚寅孟冬月南旋刊录入
　　　　藏门人洪演　　　徒　　印宽
　　　　　　　弥祐　　　徒　　智恺
　　　　　　　弥愿　　　徒　　智亮
　　　康熙六十年岁在辛丑增补入藏嗣法门
　　　　人法洪　　普休　　普福　　祖佑
　　　　语录计六卷共一百六十页板存嘉兴
　　　　楞严寺经坊流通　　　张舒瞻刻)
