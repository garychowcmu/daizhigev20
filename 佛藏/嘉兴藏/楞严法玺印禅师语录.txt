嘉兴大藏经　楞严法玺印禅师语录


　　楞严法玺印禅师语录

　　侍者旋性记录

　　师于甲寅春寓嘉兴天宁寺刻颛老人语录至丙辰秋工竣于九月望日束装回豫舟至吴门值
本郡诸大护法缙绅孝廉文学士庶暨诸山耆宿各刹知识本寺经主十地各师公启请主楞严法席于
康熙十五年十月十五日进院。

　　山门师以拄杖指云大方门八字打开复划云微妙道不妨直入拽杖便进。

　　弥勒殿师云弥勒真弥勒分身千百亿分身百亿即不问且道那个是真弥勒遂进前拈香。

　　韦驮殿师云摧邪辅正愿力弘深吾既不辜负汝汝亦不得辜负吾如何是两不辜负处遂弹指云恰。

　　佛殿师久视云巍巍挺特慈视众生新长老到来且作么生相见遂展具大拜。

　　伽蓝堂师云十方常住赖汝维持而今而后呼之应之遂拈香云功验太速。

　　祖师堂师云者一伙老冻侬在者里成群作队欺瞒天下人今日不肖远孙也须别峰相见始得何故聻明眼难瞒。

　　方丈师云座已据令当行任是针锋上走马剑刃上翻身的到来也须各吃三十痛棒且道有什么长处蓦拈拄杖云一条楖栗当轩坐铁额铜头也皱眉。

　　本日诸护法请
上堂师至法座前拈疏云者是诸佛诸祖的正法眼大光明藏落在诸大护法毛锥子上放光动地今日欲得山僧据款结案诸人还会么会得则洞明心地了也其或未然再烦宣过宣毕师指法座云狮王宝座未许轻登的骨儿孙方堪跨步喝一喝便升师即拈香云此一瓣香天上天下最贵最尊爇向炉中端为供养
南无本师释迦牟尼文佛暨西天东土历代祖师伏愿传灯续焰慧命流通次拈云此一瓣香光吞日月眼盖乾坤爇向炉中端为祝延
今上皇帝圣躬万岁万岁万万岁伏愿道高尧舜德备禹汤次拈云此一瓣香上格君心下钟民望爇向炉中奉为
满朝文武阖国公卿本省各宪暨本郡道台府主各厅主两县主众衙尊官伏愿永作朝廷砥柱长为法海金汤次拈云此一瓣香灵山受嘱法社秉心爇向炉中奉为
阖郡诸大护法缙绅孝廉文学硕德诸多勋贵伏愿德被乡闾光通梵宇次拈云此一瓣香透金刚圈吞栗棘蓬爇向炉中奉为
各刹耆宿诸大知识并本寺经主十地尊师伏愿道化攸隆慈风远大次拈云此一瓣香弘宗演教卓古振今爇向炉中专为供奉
开山长水法师中兴达观和尚暨密藏大师伏愿门庭水振于寰中法化长宣于界内次拈云此一瓣香南参云谷吃尽钳锤北见笑岩亲蒙印可爇向炉中专为供养
中兴曹溪堂上憨山师翁大和尚伏愿根深叶茂源远流长次拈云此一瓣香猛虎口中夺来骊龙颔下争得第五回拈出爇向炉中专为供奉
前住云居山归老紫竹林堂上传临济正宗三十世伞居先师颛愚老和尚用酬法乳之恩敛衣就座金明东岩和尚白椎云法筵龙象众当观第一义师云年来何事不归山也效诸方入闹篮多是诸公怜法社故将野衲下钩竿以拄杖作钓势云莫有上钓者么灵岳西堂问楞严古刹藏典攸关不是其人难为主席今日和尚到来且道得何三昧师便打岳云与么则从上诸祖各各相持来也师云正要阇黎恁么道岳云只如十方贤善四海衲僧一齐到来又作么生接待师云各领三十痛棒岳云四大本空五蕴非有棒从何处着落师复打岳便喝师又打岳遂退步云恁么则龙得水时添意气虎逢山势长威狞师云是子本分事岳作礼云恭惟和尚万福师云太也野拙禅师问三乘十二分教到者里也须结舌且道如何是奇特句师卓拄杖云会么拙云恁么则尽大地俱得承此恩力去也师云如何是汝承恩得力处拙云有赖和尚证明师云也须荐取始得拙以坐具覆肩归位师云太杀伶俐僧问有龙无水时如何师云足下升腾僧云有水无龙时如何师云乾坤浩荡僧云龙水俱到时如何师云万里风云扶摇直上僧云适值和尚到来法雨缤纷未审是何祥瑞师云微雨洒阶前白云覆其顶僧云恁么则鸳鸯湖畔浪滔天师云切忌淹杀乃云若论此事必须向山僧未入楞严已前直下会取方较些子若待击鼓升堂拈锥竖拂立主立宾行棒行喝然后思量拟议早已落二落三堪作什么诸仁者还会么会得不妨与山僧同居般若之堂共入无为之化此时正好披鹤氅着羊裘向鸳鸯湖畔掷下丝纶十字街头打开布袋淫房酒肆大放痴憨歌管弦楼自称尊贵果能如是方许号令人天钳锤佛祖倒用横拈亦非分外其或不尔且听山僧开堂祝圣格外商量一句良久顾左右云但愿皇风充宇宙管教大地息干戈遂起立云山僧道荒德薄学浅行疏只宜云壑耕栖那堪利生接物兹因
阖郡诸大护法诸山耆宿各刹知识暨本寺经主十地尊师深怜楞严古刹法席久虚特命山僧来斯主席建立纲宗弘通大法挽回先德之遗风整肃前人之龟鉴山僧辞不获已只得勉强应命嗣后须赖诸人各各同心鼓舞共力匡持方不辜紫柏老人刺血书联长水大师刳心注疏密藏大师规模后学之苦心也既然如是山僧今日不免炭中着墨锦上铺花索性为诸人满口道破蓦拈拄杖划一划云达老引锥留法社长翁升座雨花香都卢一段西来意今日拈来复举扬卓一卓喝一喝东岩和尚结座云谛观法王法法王法如是下座。

　　当晚小参师云从上诸祖建立门庭莫不皆有成就今日山僧主持此席且道还有成褫者么良久顾左右云诸兄弟若向者里成褫得则规绳未展法式先行寸刃不施魔风已丧自是丛林丕振道化攸隆十方云水争归四海鱼龙竞舞青青紫柏仍为郡邑观瞻簇簇黄花更足人天赏鉴同堂共住声气相求出入周旋头头合道果能如是要使灰头罗汉出定扬威土面弥陀放光现瑞其或不然也须山僧握雾拿云与诸人排布一上复举三圣道我逢人则不出出则便为人兴化道我逢人则出出则不为人师云二老疆界虽严未免家风散诞若是山僧断不作者般见解何故聻出不出兮花正发为不为兮点翠苔但愿东风齐着力一时吹入我门来拽杖归方丈。

　　茶话山僧入院已半月日矣其中一出一入周顾人情作揖打躬咳唾掉臂总与般若实相不相违背汝诸人在于二六时中行住坐卧一动一静处还与般若实相不相违背么设若违背则诸佛自诸佛众生自众生有迷悟有死生早被圣凡关锁隔绝了也于自己分中有何交涉古人道日用事无别惟吾自偶谐神通并妙用运水及搬柴所以般若实相就在二六时中头头上显法法上彰左右逢源抑扬自在汝诸人还会么设若不会山僧更有一则陈烂葛藤再为诸人举破昔日邓隐峰推车次马祖展脚在路上坐峰曰请师收足祖曰已展不缩峰曰已进不退乃推车碾损祖脚祖归法堂执斧子曰适来碾损老僧脚底出来峰便出于祖前引颈祖乃置下斧子归方丈师云者两个汉父子英雄气存千古虽则为法亡躯未免锋铓太露复喝云法令当行了无回互遂翘足云今日众中假如有个直前不退者山僧亦不吝者一足有么有么众无语师云风流卖尽诸方去剩得堂中赵老茶。

　　立规佥职上堂师至座下以拂子打○相云会么若向者里会得立规佥职了也其或未然不免向曲录木上开两片皮播弄葛藤去也喝一喝便升敛衣就座云孤掌不浪鸣两掌鸣掴掴奉告知音者那个是先达众中莫有先达者么有则不妨出来相见灵岳西堂问规条整肃职事森严和尚升堂如何举唱师云狮鸣象吼虎啸龙吟进云且道泥人木马还得知音也未师卓拄杖云是什么进云狮鸣象吼虎啸龙吟师便打岳便喝师又打进云恁么则寒风摧古木慧日转苍松师云脚跟下何不荐取进云也须和尚证明始得师云高着眼芝庵知藏问入廛垂手即不问如何是大佛顶师打云千圣莫能窥进云恁么则万古楞严开宝藏千秋大树覆人天师云不劳赞叹进云争奈光辉大地师云留得双眼觑双眉进云者是什么所在师云卜度看岩碧副寺问祖席重开即不问顶珠突出事如何师云烁破四天下进云既然如是则现前大众各各现大悲手眼去也师云亲口道出进云谢师指示师云也须会取僧一喝归位师云赫倒须弥竺庵悦众问瑞气凝空香烟满座从上纲宗请师拈出师便打进云恁么则迦叶峰前金凤舞洪崖溪畔玉鸡啼师云都向此中着到进云正是野老声声贺太平师云者消息那里得来僧便喝师云者一喝未有落处在进云人天交接两得相应师云吃棒有分乃举昔日赵州会下有二僧相推不肯作第一座主事白州州云总教伊作第二座主云第一座教阿谁作州云装香着主云装香了也州云戒香定香解脱香师云赵州老汉惯用就里金锤轻轻一击惊得狮鸣象吼虎啸龙吟月映千江云投万壑是则是检点将来也是拖泥带水若是楞严门下并无者般举止岂不见山僧一入门来云水皆归象龙毕集两序排布于堂前列职森罗于座后然虽如是不免再为诸人从头注破第一座千圣到来觑不破第二座一曲巴歌少人和第三座美玉无瑕有几个以及监院化士猛力承当街坊化导知客侍者周顾人情进退有礼香积厨善调在手般若堂收放存心内外大众莫不风行草偃逆顺相随既然且道无位真人作何良补复拈拄杖高竖云号令人天于法自在卓一卓喝一喝下座。

　　茶话设规条佥职事无非建立丛林开炉韝锻圣凡总是敷扬法道山僧初居此席无补先人烦赖诸人各各发勇猛心行真实行饥则同餐渴则同饮不以苦乐二其心不以贫富夺其志水陆勤劬春秋耐守果能如是则不惟继续先风开通后学亦且正法眼藏涅槃妙心皆有承顺之际岂不见杨岐灯盏宝寿生姜投子油瓶沩山典座历来声价如山之高海之深不容丝毫假借不费点滴周遮自然轰轰烈烈展演丛林复兴法道其或未然再听山僧重下注脚良久顾左右云大家出只手扶起破沙盆。

　　佛成道日上堂师拈香毕蓦竖拄杖云释迦老子来也在山僧拄杖头上现大人相众中还有相见者么僧问顿舍皇宫深居雪岭为什么却向泥莲河畔出现师云滴水滴冻进云与么则满目迦文无觅处师云杲日丽中天进云大众证明师打云也须吃棒进云明眼宗师天然犹在师复打云更须一顿问世尊成道即不问未降皇宫事若何师云退后三步看进云降后如何师云进前三步看进云现今说法事如何师便打乃云年年此日腊月八睹星悟道称悉达无端眼里着空华殃及儿孙逞恶辣恶辣且置只如世尊六载雪山勤行苦行睹星悟道检点将来也是眼中着屑奇哉一切众生各各皆具如来智慧德相但因妄想执着不能证得亦是虚空钉橛山僧恁么告报但要诸人向自己清白地上威音已前一觑觑破始知本来寂净不立纤尘海宴河清十方洞彻正恁么时你诸人还委悉么若悉悉得则滴水▆冻可以超过释迦老子一头地去倘或不尔再听才上座为汝道破遂抛下拄杖云扑落非他物纵横不是尘下座。

　　野拙上座诞日请上堂竺庵悦众问师登宝座法雨均沾庆生一句如何举唱师云海底泥牛衔月走进云恁么则苍松增瑞彩古镜倍光辉师云云中木马逐风嘶进云只如未生一句又作么生师云庭前翠柏日参天进云情与无情一齐庆生去也师云亲言出亲口岩碧副寺问新春气爽遍界光生今日到来是何祥瑞师云龟浮绿水鹤舞苍松进云亘古千秋藏不住当阳一句请师宣师打一棒进云悟得无生忍即知向上机师复打云也须知痛痒师以拂子一拂云三心坐断云中木马逐风嘶一念不生海底泥牛衔月走者个境界不堕威音那畔岂住今世门头亘古亘今无来无去天地不能盖载万物不能浑融历历孤光了无遮障诸仁者还委悉么委悉得则知赵州百二宝掌千秋总不出者个境界其或未然也须向生死岸头寒暄队里觑破一回方许个中有纵有夺有杀有活随方建立法幢在处传持祖道今日野拙上座母难之辰特来楞严堂上万佛期中设斋饭众请山僧登座举扬向上宗乘用报洪恩罔极罔极则且置只如超群拔翠一句更作么生道以拂子一击云　地一声消息断擎头戴角出山来。

　　圆万佛忏请上堂师云言前荐得未是英灵句后承当犹为钝汉只如坐断两头又作么生顾左右云脚跟自有通霄路十圣三贤岂得闻众中莫有知音者么匡庵问第一义谛三世诸佛口挂壁上未审和尚升座更说何法师云只教人人立地进云东海鲤鱼打一棒雨似倾盆还超得多少师云地厚天高进竖拳云金鸡解衔一粒栗供养十方罗汉僧试问者一粒从什么处得来师打云你还梦见也未进云但愿好风生席上年年吹入此门来师云闲言语德培居士才出师便打士便喝师又打士复喝师复打士拂袖归位师云去则去者两喝未有落处在鲁公范居士问古云法筵龙象众当观第一义如何是第一义师云即今第几义进云开口的是第二义毕竟如何是第一义师打云钝置煞人进云和尚亦觉顶门重么师云更加一顿士一喝师云何不亲切道将来士云鸳湖古渡不驾舟航如何过得师云一任浮沉无迹张居士问如何是海底泥牛衔月走师云浪里挂灯毬如何是岩前石虎抱儿眠师云切忌爪牙如何是铁蛇钻入金刚眼师云你向那里去如何是昆仑骑象鹭鸶牵师云没来由处有来由进云只如离四句绝百非意旨如何师打云无你开口处士礼拜归位师云且放一着乃云一佛出世万佛证明万佛云临是谁恭敬莫是现前大众么既是现前大众且道出世的是什么佛蓦竖拂子云释迦老子来也在楞严拂子头上放大光明出广长舌道我从此座上下四维东西南北若远若近若边若中莫不有百千万亿诸佛各居世界各坐莲华放百宝无畏光明说三秉无穷妙法开化一切群生利益河沙国土亦不离当处而周遍十方今为现前大众礼请殷勤尽在老瞿昙顶门中现身汝等诸人四十日内眼同诸佛见耳同诸佛闻舌同诸佛尝鼻同诸佛嗅身同诸佛触意同诸佛思乃至一语一默一动一静无不与三世诸佛同一真常同一受用到恁么时方知海底泥牛衔月走崖前石虎抱儿眠亦知此四句中有纵有夺有杀有活不唯与万佛眉毛厮结气宇相同要且与古人刀斫不入斧劈不开承此薰修万佛之因以报国王水土檀信脂膏情与无情一齐成等正觉其或未然纵饶说尽三千七百葛藤有何交涉诸仁者到者里还委悉么今日乃慧澜宇慈清远南衡诸公领众设斋特请山僧升座圆满道场佛事是以因斋庆赞与诸人作个结角罗文举扬末后句子且道如何是末后一句良久云人人自有天真佛莫教辜负两茎眉挥拂下座。

　　佛诞日两序请上堂师至法座前以拂子打○相一喝便升师拈拄杖云释迦老子来也众中有相见者么踞顶维那问今日释迦降诞之辰普天之下莫不咸生恭敬恭敬即不问目前一句请师宣师云龙藏亭前人影静雨花台畔竹烟生进云恁么则等闲识得东风面万紫千红总是春师云有眼还他窥不见进云目前一句蒙师指迦文降诞又如何师云宝篆玉香腾瑞彩人间天上布威仪进云正是当阳露出摩醯眼照彻乾坤万里天师云正好吃棒进云有时踏破千江月密移一步看飞龙师云脚跟下更与二十进云杖头点出千峰翠独羡楞严第一枝师云者段风流那个知僧礼退师乃云四月八日夜皇宫生悉达周行七步太无端指天指地漏七八惟有云门跛脚师一棒当头要打杀就中消息没遮栏惹得儿孙遍尘刹年年恶水蓦头浇万古千秋成话杷众中还有知恩报恩者么良久卓拄杖喝一喝下座。

　　不动庵三聚禅宿像前烧香师云般若妙体无去无来自性天真不生不灭恭惟顺寂三聚老禅宿世寿七十九载僧腊六十七年悟性空而恒持金刚般若厌尘俗以不入十字街头整规绳垂教诫子孙各各争先严净土肃威仪檀越人人信实一生解脱视事空华每以无住为心清净自守是以山僧旧冬来居此席得接片语己识高明但恨情偏向悬崖撒手今值山僧托钵远归特叩像前拈一瓣香略申道怀顾左右云且道者老宿面目即今在什么处遂进前鸣指云弹指顿超空劫外相看惟此一炉香。

　　中元小参灵岳西堂问中元令节诸方解制之辰楞严今日未审作何条段师云只教人人一回汗出进云一居十字街头终日扰扰一居深山穷谷尽日闲闲且道此二人到来还有偏正也未师云总无交涉进云胜负未分人力尽徒劳汗马不矜功师云似地擎山进云白云乍可来青嶂明月难教下碧天师云此后秋风渐渐凉进云伏惟和尚珍重遂礼退师乃云诸兄弟者一夏来人人果得一回汗出么古德云若端的得一回汗出一茎草上现琼楼玉殿若端的不得一回汗出玉殿琼楼被一茎草覆却师云此老立论虽高未免打作两橛不能令人通身爽快楞严则不然若端的得一回汗出一茎草即琼楼玉殿若端的不得一回汗出玉殿琼楼即一茎草此话有纵夺杀活如辨别得出今古是同辨别不出天地悬隔岂不见古人云似地擎山不知山之孤峻所以诸方一味放行楞严依然把住何故聻蓦拈拄杖一卓云芒鞋脱却虽超越钵袋仍悬旧案头。

　　中秋示众师云灵山指月曹溪话月马祖玩月者三个汉虽然一体为人未免多存知见惹得后代儿孙俱作色尘流布正所谓贪观天上月失却手中桡楞严者里则不然蓦拈月饼云圆复缺缺复圆一轮皎洁照山川倘能直下离声色自是阎浮别有天。

　　结制众居士请上堂师至座前以拂子打○相云会么设若会得不劳如何若何其或未然也须直透上头关更为诸人饶舌去也便升师云十方同聚会个个学无为此是选佛场心空及第归众中还有心空及第者么灵岳西堂问篱边菊蕊枝枝绽屋后松枝树树苍三月安居即不问今朝升座请敷扬师云杲日当空云水毕集进云今日开炉结制锻炼圣凡且道还有不受钳锤者么师云有进云在什么处师喝进亦喝师云再喝一喝看进云男儿自有翀霄志不向前人行处行师打云更须吃棒始得进云与么则黄金失色瓦砾生光去也师云亲口道出进云龙归大海方尊贵水到潇湘一样清师云须是恁么岳礼退范云间居士问天地以万物为刍狗圣人以百姓为刍狗未审祖师门下以何为刍狗师卓拄杖云会么士云恁么则十方同聚会凡圣尽交参师云向甚么处着脚士一喝师便打士云和尚棒折了也师连打士云古人道悬崖撒手自肯承当绝后再苏欺君不得正与么时还有为人处也无师以杖横案云识取者个士作礼云谢和尚慈悲师顾左右云却有证明在乃云楞严今日开炉以大地为禅堂以虚空为炉鞴以日月为火炬以南岳天台为钳锤于中水陆空行飞禽走兽森罗万象草木丛林若圣若凡若佛若祖各类其类各种其种各证无上妙道各转无上法轮诸仁者还信么若信得及寒则加衣热则趋凉饥来吃饭困来打眠作一无事道人岂不快哉虽然如是无为无事人犹有金锁难必须三月安居九旬禁足三条椽下七尺单前竖起脊梁鼓定双眸看个狗子无佛性话直看到水穷山尽绝后再苏撒手悬崖欺若不得方与此事少分相应设若不然楞严为诸人道破遂牵衣云衲衣之下本来人毕竟者回亲见面复举赵州初参南泉问云如何是道泉云平等心是道州云还假趋向否泉云拟向即差州云不拟焉知是道泉云道不属知不属不知知是妄觉不知是无记若真达不疑之道犹如太虚廓然虚豁岂可强是非耶州便言下大悟师云南泉老汉被赵州一问只得顺水推船不解逆风把柂赵州虽然大悟也是眼见空华检点将来二大老未免无过今日设有人问楞严如何是道便与道山门前东通天宁西通三塔毕竟如何以拄杖卓一卓下座。

　　焰慧庵祖安禅师陈母濮氏对灵小参师至像前以拄杖打○相云圆明妙体本无去以无来幻质匪坚示有生而有灭恭惟清故恩表贞节陈门濮氏孺人正值三周除灵之期有孝子祖安禅师道风远馥德业孤隆知生母恩深难以酬报特请高流熏修志公宝忏深酬罔极之恩今日山僧复为举扬大法且道大法作么生举昔有文殊问庵提遮女生以何为义女云生以不生生为生义殊云如何是生以不生生为生义女云若能明知地水火风四缘未尝自得有所和合而随其所宜是为生义殊云死以何为义女云死以不死死为死义殊云如何是死以不死死为死义女云若能明知地水火风四缘未尝自得有所离散而随其所宜是为死义庵提遮女问文殊云明知生是不生之理为什么被生死之所流转殊云其力未充师云文殊惯抛丝纶庵提遮女随钓便上者两个汉惯打葛藤犹系桩橛至今不知性命在今日若有人问楞严便与他道朝朝白云起峰顶日日红轮东复西以拄杖一卓。

　　除岁上堂师乃云一年三百六十日数到今朝岁已毕蓦拈拄杖高竖云唯有者具老藤条无是无非无变易无变易雨花台畔逞风流那管人间名与利名利则且置只如林下道人除岁一句又作么生良久喝一喝云当阳一喝催残腊野老讴歌贺太平下座。

　　元旦上堂拈香祝　圣毕晦岳西堂白椎云法筵龙象众当观第一义师云元正启祚万象初回斩新句子是谁和得众中还有和得者么尔天副寺问昨日除夕升座今朝元旦上堂除夕元旦即不问一年四季佛法请师当阳显出师云从头问将来进云如何是春景佛法师云大地春回芳草绿梅花几点泄天机进云如何是夏景佛法师云杲日当空红焰烈薰风吹水芰荷香进云如何是秋景佛法师云千红万紫归何处黄叶纷飞满地金进云如何是冬景佛法师云寒彻骨进云四季佛法已蒙师指即今祝圣一句作么生师云皇图巩固帝道遐昌进云恁么则万民有赖去也师云且莫诈明头尔一喝师打云再犯不容野拙禅师问新年头佛法即不问只如梅影横窗知月上花香入户觉春来如何是知时识候的句师云今朝正月初一日进云山中无历日寒尽不知年如何是不涉春秋的句师竖拄杖云且道者个还有春秋也无进云只如古人道未得以前被十二时转已得之后使得十二时如何是使得十二时的句师卓拄杖云你还使得者个么进云恁么则峰头岁月频来往谁识壶中别有天师打云正好吃棒拙礼拜归位师举云香严道去年贫未是贫今年贫始是贫去年贫犹有卓锥之地今年贫锥也无洞山道去年富未是富今年富始是富去年富唯有一领墨黪布褊衫今年富添得一条百衲山水袈裟岁朝抖擞呈禅众实谓风流出当家师云者两个汉一个道贫一个道富拣点将来未免两俱无过楞严者里也不道贫也不道富行住坐卧只平常一日三餐饭与粥大家吃得饱欣欣不是凡兮不是佛诸兄弟还会么若会得便知二老落处知二老落处始识大地春回芳草绿梅花几点泄天机正恁么时只如今日拈香祝　圣一句作么生道良久拈香献炉云八荒歌有道四海乐无虞以拄杖卓一卓结椎云谛观法王法法王法如是便下座。

　　解制野拙上座领众居士设斋上堂师至座前以拄杖横肩云灯王古佛来也诸人还见么若直下见得山僧便把手共行其或未然且看为诸人更进一步便升晦岳西堂白椎毕师云解开布袋口狮儿旷自偶百兽绝形踪群狐远奔走若是真狮子不妨对众吼问上元令节家家锣鼓争先圣制已圆人人脚跟点地圣制即不问如何是然灯已前句师良久进云如何是然灯已后句师一喝进云如何是正燃灯句师云家家观世音处处然灯佛进云灯传无尽心无尽如何是心灯师云正好吃棒进作礼云恭惟和尚万福师云大家在里许乃云三月安居一期事竣诸兄弟还有向银山铁壁透得底么还有向狮子项下解得铃底么还有向骊龙颔下取得珠底么还有向猛虎口中夺得食底么若具如是手段方可干木随身逢场作戏随处建立遇缘即宗脱或未能切须身心寂静扫脱根尘所以古人道一念万年去寒灰枯木去休去歇去古庙香炉去冷愀愀底去忽然向无阴阳地上撞破虚空脑盖豁开然灯面门方许东去西去勘验诸方收放自由纵横无碍到恁么时可以续佛慧命接物利生亦不负今日野拙上座暨众居士设斋请山僧为诸人解制举扬大法大法则且置只如末后罗纹结角一句又作么生道良久云七纵八横随例去前途脑后重三斤记取记取师以两手靠拄杖结椎下座。

　　平湖幼文居士请为先室孺人对灵小参师至灵前以拂子打○相云者是金门张氏孺人本来面目若会得生也未曾生死也未曾死生死本来空万法皆如此既是生死本空毕竟不死不生底者个面目即今何在竖起拂子云者里会得自性灵虚十方洞彻时时自在自由处处随宜解脱所以道随顺世缘无挂碍涅槃生死等空华到恁么地便是张氏孺人出身的所在然虽如是犹是入理之谈尚未是超情离见独脱之句且道作么生是独脱之处以拂子一击云竹密不妨流水过山高岂碍白云飞。

　　八月初三日益之罗居士六旬礼忏设斋请上堂师至座前云突出虚空是甚么以拄杖一卓云若向者里会得早已为居士祝赞了也其或不然不免为诸人注破去便升晦岳西堂白椎毕师举古德云天地与我同根万物与我一体天地万物则且置只如唤甚么作我聻众中有捡点得的么出来试捡点看野拙问诸佛洪名即不问未审即今诸佛居何国土师云总在楞严寺里进云一音演出无今古八百椿龄孰与齐师云千岁老儿颜似玉万年童子鬓如丝进云恁么则有意气时添意气不风流处也风流师拈棒云好与三十僧作礼机先问师登宝座四众云臻向上宗乘即不问因斋庆赞事如何师云杲日正当空进云一句无私含宇宙万象腾辉耀古今师云切须记取僧以坐具打○相归位师云放过一着静远问庆诞一句即不问法王座上有何垂示师劈脊便棒进云除却一棒作么生道师又棒僧退步云某甲即不然师云倒退三千里僧作礼归位师乃云丽天杲日烁破虚空面门匝地金风拂开森罗万象红莲丹桂常飘劫外之香翠柏乔松时露生前之态春秋不落灵苗常滋无古无今无终无始只如今日益之居士母难之辰入寺礼忏饭众兼请山僧举扬大法只如大法作么生举若以第一义谛为君寿个中不存元字脚若以百亿须弥为君寿早已一锤击碎若以四大海为君寿被古德一口吸尽若以十方世界为君寿被一切诸佛坐断若恁么去把断要津不通凡圣然虽事无一向山僧向者里只得格外商量蓦竖拄杖云我知百亿须弥一一须弥有百亿日月而君之寿命亦如百亿须弥一一须弥有百亿日月四大海无有穷尽而君之寿命亦无有穷尽十方世界无有边际而君之寿命亦无边际第一义谛不可思议而君之寿命亦不可思议所以道一为无量无量为一大中现小小中现大不动道场遍十方界到恁么地秪如今日因斋庆赞末后一句作么生道良久一卓云千岁老儿颜似玉万年童子鬓如丝下座。

　　为欢喜庵足音禅友烧香法语师至像前久视云大家正好常相聚何意悬岩撒手回万象丛中无个事喜君独露两茎眉今日山僧托钵远归无何致奠特备薄供聊表道怀且道足音上人还来受也未师遂进前拈香插炉云香烟堆里全身现尽日逢人不覆藏。

　　与野拙上座偈(有引)

　　拙公与山僧有梦中机缘十分妥当喜其用心不浅特作此偈悬记将来作人天之望也。

梦里机缘记得真醒来举似老僧听喜君寤寐双关透好向人天验主宾

　　三代像赞(野拙上座请)

憨祖绸缪百念无留问其来路一过便休颛师瞒顸太煞无端鹘臭衫子脱与人穿法玺无状不学者样问话者来劈脊便棒三个老秃为何一轴野拙禅师剜直作曲

　　为巨彻藏主诞辰茶话

　　巨公昨日寿诞老僧无言可遮今宵聊具先春不必之乎者也好笑当年老赵州无端百二称奇者未知者个等虚空尽其河沙孰为写偶尔拾得一枝老乌藤跫然独赠任缘奢信得及底威音那畔无始信不及底尽未来际无涯蓦拈拄杖一卓云虚空可量风可系无能赞说寿功德。

　　与巨彻藏主时值四十寿居楞严烟脂河畔

垂钩千尺脂河头四十年来任放收大海金鳞多　跳劫前一句孰能酬

　　为擎庵张护法梦赠夫人前途说教

　　中道众生轮回世间有二颠倒分别见妄皆由妄想业识梦寐往来念念觅相续心无片时宁静若向者里转念孰管伊见见非见总为灯上之圆影那安排梦魂生死西方东方之有哉所以道一念相应扫除凡圣其中觅影像了不可得真也是眚妄也是眚求西方也是眚成佛作祖也是眚参禅学道也是眚夫妻求引也是眚眚亦是　既然如是且向那里着脚既无著脚处今日山僧将已上种种梦幻以龟毛束作一橛用兔角杖挑向南湖令他当下翻身不使重生异念亦免逐妄逐真抛家散走还有人救得么咦翻洋须是弄潮手纵步冲云跨九霄。

　　阿罗汉像赞

端坐怪石为甚摸索合掌仰空惟少酬酢众侣何处去单丁只一个挂锡不必腾空伏虎何须恶作案头一束莲经大似未曾读过纵有野鹿献花也是自取执着今朝蓦撞瞎驴一齐简点道破咦饶你坐到穷年处看来也是卖滞货

　　庐山狮峰声兄和尚像赞

挺挺孤风崚崚独兀四十年坐断狮峰弹指顷镂碎空谷有时披山水之袈裟有时碎风雷之穷骨其形也皎洁如霜其用也全机若蝎不拈无柄拂掀翻野狐窟仔细思量个老兄夫世之谓临济大师之玄孙语风老人之高杰

　　善慧庵白怀老禅宿像赞

虚空作盖片石为床万年一念洁己如霜了知自性是佛那管东土西方即尘而头头合道出世而法法较量风流卖尽求知己面目从教供影堂且道此老是谁噫善慧庵里白怀老宿

　　自铭上座像赞

受诸方钳锤得报恩大戒打脱黑漆桶酬尽历劫债举止绝思惟行藏多古怪可谓真象龙岂肯轻纳败若遇作家宗师一棒须教痛快

　　葆初钟居士室人沈氏双喜图赞

巨族名邦生此善哲在家出家行藏莫测皈依楞严法名同列夫唱妇随个中不别闲坐芳郊松梅可折煮茗焚香共忘霜雪举起如意念珠问者当头直截且道是西来大意么咄

　　徐熙如居士为母顾氏孺人请赞

　　者孺人生平不出闺阃不越户限贞节名于邦邑志行洁于己躬秪今向山石下林薮间听清流于无有之乡看山花于广漠之野你道他是男耶女耶向者里会得则不负熙如公请山僧题像于千古若也不会须向父母未生以前摸着自己面目始知非男非女亦非喜怒哀乐公与令堂方得一大受用也良久咄。

　　为明鉴照庸禅人字

明鉴高悬善慧堂光吞日月照庸常不随万物争妍丑却为三乘点白黄累世功勋俱漏泄微尘国土尽舍藏从今觑破娘生面始信其中别有长

　　为晓尘禅人

洪荒遍布汝名声晓觉尘劳万事轻果到者般田地已毗卢顶上任君行

　　为天树禅人

佛祖玄关悟得真好登华座报君亲天花错落菩提树始见披缁有异人

　　为行广取号德云

佛佛先从万行来人天广摄化门开披缁奉重如前哲应作德云出世才

　　与一尔比丘尼

石狮眼里火星飞便是如来正法藏直下明明分付尔好与人天作榜样

　　赠诺岩和尚任三塔龙渊方丈

断桥一派其来久今古滔滔遍界洄独喜龙渊龙复现千波万浪涌华台

　　机缘

　　僧作礼师问从那里来僧云福严师以手指杖云福严还有者个么僧云有则有不堪举似和尚师云试举看僧云实不堪举师云脚跟下放汝三十棒僧云只得礼三拜师云早已夺却了也。

　　僧参师问从那里来僧云杨坟来师云杨坟为你说个什么僧云平常师云杨坟是善知识你为什么道他平常僧云若不平常焉得是善知识师举拳云你道杨坟与者个是同是别僧便作礼师云脚跟下放你三十棒。

　　一尔尼来参礼拜次师问你一向做什么来尔云海底泥牛衔月走师云忽遇石狮子作么生回避尔云彼此没交涉师云且道石狮子与泥牛有甚奇特尔云石狮眼里火星飞泥牛背上翻白浪师休去。

　　师落堂打七举昔有僧问洞山如何是佛洞云麻三斤又僧问云门如何是佛门云干屎橛且道干屎橛与麻三斤是一是二尔尼出众云一则总一二则总二师云为什么如是尔云人人观世音个个弥陀佛师云者老尼犹说道理在尔便弹指云道理那师乃打一香板云汝试颂出看尔礼拜云请和尚先颂师云如何是佛麻三斤说与傍人笑转新尔即续云八万四千称不足一齐分付定盘星师云如何是佛干屎橛信手拈来作禅悦尔又续云十字街头马大郎吃着明明滋味别师云却是汝会尔便拜。

　　解七日师落堂问众毕复云众中还有要老僧证明者么尔尼作礼云昔日庞老庞婆有马祖证明且道今日是甚么人证明师云大众与汝证明尔云马祖说法与和尚说法是同是别师以如意击香几云会么尔云某甲只得礼谢和尚师乃举起衣云大庾岭头提不起的汝试道一句看尔遂接衣云适才道过了也师指衣云怎奈者个何尔披衣便珍重九拜师云善自护持。

　　僧参作礼毕请问和尚某甲千里远来乞师一接师云曾作什么来僧云西边补篱东边拣漏师云者里用不着僧以卧具覆头作女人拜师云弄虚头汉直打出。

　　僧参问师唱谁家曲宗风嗣阿谁师云三更明月传消息音韵元从河北来僧云今日亲见临济大师便作礼师劈头一棒云照顾顶门。

　　僧参师问从那里来僧云十八涧师云你那一涧僧云觌面相呈师云有甚言句僧竖拳云只有者个师云烧了你又作么生僧便喝师云未在更道僧云学人不道覆具便行师云放汝三十棒。

　　师问慧力侍者你在都城清化堂中道个虚空粉碎大地平沉今日嘉禾楞严堂中不见子露个消息者云某甲到这里了无消息师云不易到这个田地者便作礼师抛下香板者拾香板便行师云子得之受用不尽者以香板度师云某甲自有师接住便打者便喝师复打者接住拉一拉便行师微笑云这杜撰汉。

　　师问声远侍者你主人公在什么处者云不离当下师云如何是你当下事者竖拳云请师高鉴师云父母未生前在什么处者云十字街头谢九郎师云毕竟如何者云正眼莫能窥师一棒云你还窥得么者云瞒某甲不得师复打者一喝师云喝什么者归位师休去。

　　师问呼山侍者你在青州住闻有布衫重七斤是否者云重八斤师弹指云是七是八者云不劳重举师云未在更道者云教学人道个什么师云速礼三拜者拂袖便行师休去。

　　呼山侍者入室问善财参德云比丘因甚七日不相见师击案云因甚七日不相见者云秪如彻始彻终一句请师速道师良久者云为什么别峰相见师云头角生也者云妙峰别峰且置即今相见又作么生师云你还见么者弹指师云没交涉。

　　礼阿弥陀佛偈(有引)

　　丁巳夏郡之天宁寺为千佛阁倾颓有年时主席者指开法师讲法华诸经募众修补兼造大悲相告成欲立阁下为大悲堂第无主佛不合时宜为虑耳幸郡之绅衿葵石朱翁孟高张翁元中徐翁同为计议知长荡沈府家庵有弥陀佛一尊庵废佛存仅无焚所遂闻之蘧林张翁敬闻于郡主卢翁乞迎为堂之补住焉不期卢翁公冗旁午喜捐途费命迎其不足之资转托鹤田陆翁代为完美是时陆翁家于平湖宦于侍御不惮河途窎远不拘服饰尊崇大破悭囊赤身担荷议者曰一叶扁舟烟波往返得无劳乎买舟以迎贸金以饰得无费乎人所不能耳岂知陆翁宿植德本善荷如来慧命不生退屈者哉故郡之缁衣法语谡谡郡之素衣文章簇簇以志以铭为贺为扬独山僧前此托钵他方不遑缘例今值开光之辰虔率诸子过寺顶礼喜其佛之庄严殊胜不异西方境耳特作俚言一颂护法之功德一祝弥陀之遐龄云。

稽首西方大觉仙巍巍宝相利人天山色为身不变迁溪声作舌有洄漩毫接星辰掬度躔目如沧海空云烟四十八愿起哀怜提携六道出深渊慈光遍照于三千一切众生拥法筵法说无为义且玄群迷有口莫能宣明明个事不知诠应是穷高务远偏屋后青松慧日县庭前紫柏慈风旋七宝行树宝华妍八德清池性水涟百鸟能将佛号宣吾人足见道堪传身居极乐未为然徒负光中百宝莲识得弥陀在目前无烦左右叩西干平常日用止随缘尽是如来向上诠歌管弦楼不别甄锦衣玉带正相连此中消息孰能肩独许当湖陆老先时为天宁宝阁圆拟无圣相应中椽闻于府主并高贤便把弥陀一手牵去日四花满市廛归时六振动云巅旌旗彩色耀山川男女绳绳信亦坚迎来装饰意尤虔无始家私尽底捐福德巍峨不可镌虚空为舌颂难全盈城缁素语阗阗愧煞楞严末后篇有问功勋几历年报云佛法总无边

　　重修云谷禅师塔记

　　师讳法会号云谷嘉善胥山怀氏子生于弘治庚申出世投本邑大云寺落发年十九即决志操方受具法舟济禅师住郡之天宁师往参舟授以念佛审实话头令重下疑情师日夜参究一日受食碗忽堕地有省复请益舟乃蒙印可阅宗镜录大悟唯心之旨从此经教公案了然如睹家中故物于是韬晦丛林陆沉贱役时江南佛法禅道绝闻师至金陵寓天界魏国先王闻之请于西园供养报恩住持西林僧录司即憨山和尚太祖往礼师即请住本寺之三藏殿足不越阃者三年师辞拽杖之栖霞诛茅千佛岭下影不出山太宰五台陆公偶游栖霞见师气宇不凡雅重之信宿山中欲师重兴其寺师坚辞举嵩善公住持不久丛林大成皆师之力也道场既成往来者众一时宰官居士闻师道风往往造谒西林僧录复请师主报恩方丈憨祖时为童子亲近执侍师器之憨翁年十九有不欲出家意师知之问曰汝何背初心也憨翁曰第厌其俗耳师曰汝知厌俗何不学高僧当取传灯录高僧传读之则知之矣憨翁即简书笥得中峰广录持白师师曰熟味此即知僧之为贵也憨翁由是决志剃染实蒙师之开发乃嘉靖甲子岁也丙寅冬师集五十三人结禅期于天界师力拔憨翁入众同参指示向上教以念佛审实话头是时南都始知有宗门事了凡袁公未第时参师相对默坐三日夜师示以唯心立命之旨公奉教由是师道日益重隆庆辛未憨翁辞师北参师嘱曰佛法在汝肩头慎勿忽之憨翁礼别壬申嘉禾吏部尚书吴公刑部尚书郑公平湖五台陆公与弟云台同请故山诸公常入室问道请益执弟子礼达观可禅师常同尚书陆公中书徐公谒师扣华严宗旨师为发挥四法界圆融之妙师住山四十余年如一日胁不至席终身礼诵未常辍一夕师居乡三载所蒙化千万计一夜四乡之人见师庵中火发及明趋视师寂然而逝矣万历三年乙亥正月初五日师生于弘治庚申世寿七十有五僧腊五十有六弟子真印等茶毗葬于栖真寺右憨翁离师遍参知识未见操履平实真慈安详之若师者每兴想师之音声色相昭然心目以感法乳之深故至老而不能忘也前于丁巳岁东游赴沉定凡居士斋礼师塔于栖真乃建塔院置供赡田少尽一念也正印叨为憨翁法孙昔亲近颛愚老人老人常为印言憨先师初参云谷大师深蒙开发向上一着故至老常不忘也子当知之印闻有三十载在识田中不去甲寅年至嘉禾寓天宁刻老人语录入楞严藏板今丙辰七月初二工竣携一二子往栖真礼师塔前九顿起立师塔忽倒印疑之师逝于明之万历三年至今大清有一百零二年可为久矣何缘印至而塔倒想法脉之有系又或是师弟子前师之弟子名真印今印名正印是荷愿而来为师重修塔事未可知也印读了凡袁公作师塔铭未详师嗣临济下断桥一枝故憨翁作师传刻于全集行世久矣亦以传中有系于法道处一一录之刻之于石以传后世知古人操履真实由来也是为记。

　　时
皇清康熙十五年八月中秋前五日同安后学正印立石。

　　湖州天然禅院碑记

　　湖郡长邑之有天然禅院也去城东南四十里许有乡曰维新有区曰嘉会目山其里下吴其村山明水媚霞蔚云蒸鸟啼花笑于村前莺啭葛覃于秀谷郊有田可耕地有桑可植旷远平湖天然其处是处也得不为异人之居乎乃有居士吴永寿法名明一室人蒋氏法名明性宿植德本一其身心不愤而启不悱而发闻一善言见一善行莫不书之绅蕴之心以俟因缘时至而躬行焉由是修行念切不及离尘先于某年月日夫妇同心礼师起名受戒将俗室而为苾刍之堂用伊蒲以代荤酒之馔晨昏课诵日夕焚修悟法华之最胜三昧明金刚之不坏真诠即女即男而不拣非僧非俗以全提及乎亲友之交也谈吐间必以世谛而击之佛法而导之虽然此犹居士在家修积之所未为出家行道之处也是以前此之际自捐金若干建立精舍一区额天然禅院门墙素雅梁栋辉煌佛像庄严靡不微妙算其层也前厂山门中耸佛殿后之方丈亦同其列数其傍也厨寮库寮八楹间斋堂客堂六楹间前有月池鉴其心后有塔基镇其地纪其时也康熙乙卯年四月朔二日经营其始本年六月十九日告报其成又思岁月遥长不可无诸恒产因置僧田十二亩基塘三亩有零自是而后听其十方云来不足以虑僧堂之供赡也仍于是年九月十八日恭请临济第三十三世石泉和尚进主方丈开堂祝　圣说法安禅煆炼四海云流开凿人天眼目兼之应时焚守以待居士之缘熟为僧居此透生前之面目披世后之罗笼弘扬法化于今时继续灯传于异日爰有时乎拈禅版挟蒲团趺于绿竹青杨之澳当其白云流水之机吾知其得于此者信可乐也居士又喜此一坐具地在于诸山祖庭之中西之有吴山端狮子南之有霞雾山石屋东之有道场山北之有龙华寺云水往来交参相继此乃居士建刹缘起之底意吾孰得而知之吾居禾之楞严禅寺往来苕霅之间与市人亲与居士契而居士一日过吾寓问吾心余时告以其事曰弟子有天然禅院者欲得和尚记之以证将来之稽考也吾良久曰虽不文然见居士乘愿而来有此胜心作此胜事皆吾法门有幸有补后人之志者岂可坚然而不为之者哉遂援笔书斯用为之记。

　　为梦文禅宿封龛众居士请

　　师至龛前拈拄杖指龛云诸仁者还知此老么设若不知山僧不免为诸人饶舌一上三十年来住此庵蒲团一个坐忘缘如今抛却尘寰去定入西方上品莲然虽如是此老犹是不唧溜留者壳漏子要山僧为伊掩却且道即今作么生掩以杖封龛云云龛个里闲消息今古从来不许通拽杖便行。

　　为悟云禅德举火

　　师以火炬打○相云杲日当空红焰暖寒风飒飒面门开个中者段真奇特说与禅人任往来莫挨排脚跟下事甚奇哉且道如何是脚跟下事喝一喝掷下火炬云风流卖尽无余事朵朵红莲脱垢胎。

　　楞严法玺印禅师语录卷之一(终)
嘉兴大藏经　楞严法玺印禅师语录


　　楞严法玺印禅师语录卷之二

　　侍者明曙记录

　　为少宰肇翁杜护法送　观音大士入寺祈嗣安座拈香法语

　　师云少宰入寺求嗣大士婆心太切亲手携个英儿不是凡间骨血既然如是毕竟以何为验进前拈香云天上琼宫金凤子百花丛里玉麒麟。

　　示慧生张居士法语

　　世尊拈花迦叶微笑者两个老汉早已漏逗此事了也所以祸及西天四七东土二三直至如今稻麻竹苇个个皆是明自本心见自本性到大休大歇大解脱田地山僧客寓湖州天宁一日慧生张居士同以书史公入寓处作礼山僧问云慧公曾看甚么话头慧云万法归一山僧云如何是万法归一慧云明月到寒潭山僧云月落潭空时如何公便拟议山僧良久云何不问山僧聻慧云月落潭空时如何山僧云日轮东上公默契底旨果能直下向者里觑得破翻得身自然到大休大歇大解脱田地方与佛佛祖祖把手共行正好向楞严手里吃痛棒有分设若不能死生关头大须审谛。

　　示以书史居士法语

　　佛说一切法皆为一切心若无一切心本无一切法如何是一切心五蕴六入十二处十八界二十五有明暗色空森罗万象到处粘作一团如胶漆相似使得七颠八倒打入驴胎马腹千佛出世亦无如之何也公若能脱尽不被他流转去须要日用二六时中提个正睡着时无梦无想无见无闻主人公毕竟在什么处一疑疑定佛来祖来凡来圣来神来鬼来善来恶来恩爱来烦恼来都不被他转动直疑到水穷山尽绝后再苏自然立证佛祖顶　得大受用纵有积生累劫多诸恶习一齐解脱到恁么地佛说一切法皆为剩语方不负山僧言也嘱嘱。

　　示星海张居士法语

　　旷大劫来生生死死未有了日如旋火轮无有休息奈何众生日用颠倒逢境便爱逢尘便染不能向六根六尘六识之中见自心性星海张公断灭恩爱不染世缘于朝夕之中只念阿弥陀佛山僧复教念佛者是谁若提起念佛者是谁朝也念暮也念行也念坐也念住也念卧也念花街柳巷也念歌管楼台也念只念到前后际断时节和念字了不可得始信自性弥陀唯心净土不离当处即是西方未动脚跟蒙佛受记所以道竿木随身逢场作戏生死涅槃犹如昨梦公信之。

　　为子仪刘居士持般若金刚经说

　　般若智光如大火聚一切依之即燎却面门通身焦烂所以般若有如是验也子机刘公作大佛事专持般若一经能持是人所持是法要当能所俱断方证自心般若到恁么地日用之中一切之处不被世间法缚不被出世间法缚缚脱无碍是一般若智光照破幽暗不惟狱卒冥使拱之携之要且阎罗老子向别峰相待。

　　题紫柏憨山二老和尚双像图

者两个老汉忘身命于九重提宗门于将坠喝木马起舞长空逼石女生儿夜半复祖庭而周游世界疏曹溪而说法从军似者等的阿翁正法可以无临济德山末法不可少憨山紫柏且道拄杖子遍满寰中即今还有知恩报恩于二师者么良久喝一喝

　　湖州天宁遇之老禅宿一贯图像赞

此老不分门户亦不担板习教观于智者一坐蒲团文字尽删拽拄杖俨如赵老勘婆子而还听清流就活远公朗千古之月漾乐万重之云间风流到处三即一到处风流一即三纵横自在游戏宇寰是之谓尊宿再来是之谓出世人间脚下儿孙如龙象珍重儿孙共跻攀

　　湖州以书史居士像赞

个老也甚奇怪在尘现居士身求道示比丘像危危兀坐蒲团大似学佛模样我闻诸经曾已读过须知句句不落文字障万法若已透过要识物物尽是光明藏光明藏正好分付童子烧香灌花煨折脚铛那管脚下贤英挂在石灰壁上然虽如是居士更有描写不得的一着又教老僧如何举况咄

　　题苕溪苏湾(额引)

　　幻居大师罢参后于此住脚四十余年余主席嘉禾楞严常过苕溪仰其高风一日拉天宁遇之老宿入山奉访至岘山遥见烟云拂秀瑞色冲霄及入柴门苍松翠竹古佛辉煌与遇公且喜且曰真道人之乐处也幻公一见微笑相迎及揖坐曰某于壑中数十年今得和尚过此幸留题于数椽之下令后人得以观瞻何如余不吝鄙拙遂额之曰云巢。

　　祖安禅师持陈母节君濮氏孺人像请赞

轩然独坐群女迥别五十夫迁誓不解节巍巍其容皎皎乎洁志行贞义操守贤哲如松如筠如冰如雪似兰斯馨似水斯冽名誉一方邑宰颂偈又三十载奄尔告耋有子安公出离火宅三学齐修比丘可列孝思精诚笃厚且格能为后学之规模亦可为子孙之光泽呜呼阃丈夫欤如是者谁不为之啧啧

　　游玄墓礼万峰祖塔

邓尉山前叩祖真白云随步入芳茵黄齑采罢三秋露瓦缶烹残二月春翠阁松烟怀古哲画屏湖水兴游人当年矫诏期先逝此日为谁现法身

　　赠孝丰西翁罗邑侯

圣道玄微力荷担知君曾脱汗襕衫相逢欲问何宗旨不是前三与后三

　　题李孝女(有引)

　　嘉禾万历间有孝女李凤以不字为戒佐父读书终身不二一日父笃疾无计忽得鸟衔青果落于药铛煎而服之得起以致延年诸方名公大老知识诗文赋之累累山僧一日得读是稿因以诗志之。

闺门未出孝思坚今古裙钗第一仙不与夫君期胜日愿从阿父伴余年贞诚动处征鱼鸟至理穷时格地天看到青梅投药灶宜居哭竹卧冰先

　　辞别驾莱臣余护法归同安

轻乘一叶到苕溪为别檀那归凤栖不畏江寒拟断臂固辞祖席藉全提托盂未许乾坤老拽杖犹嫌道价低自愧拙才先赋此腾云石(同安景)上待君题

　　寿孟翁张护法八帙

喜今八十老风流惯得浮躯乐自由天目溪光生铁笔径山玉浪记千秋庭前古柏招云鹤劫外灵芝引凤雏独许我翁无量寿儒林祖位并相酬

　　戊午腊月十八日退院上堂

　　师举古云未有长行而不住未有长住而不行所以道人去住如行云流水了无滞碍山僧曩承阖郡护法诸山耆宿及本寺经主十地诸师命主楞严法席自惭未具磨砖之手兼乏匡众之才无补丛林虚消信施有负缁素大德今日人天众前举扬个事愿诸檀护及众师友公请高德之士以继此席大转法轮方不负紫柏尊者密藏大师之宏愿也既然如是秪如即今退院一句作么生道蓦竖拄杖云今朝楖栗化龙去仍藉飞腾六合云以拄杖横肩下座。

　　与仙仗朱文学

劫前一段好风流独许君家擅唱酬若唱酬有人问着举拳头

　　赠晦岳西堂

辅弼丛林三两秋冰清玉洁孰能酬当年已佩天台诀他日声名振九州

　　孟高张老护法像赞(别号擎庵)

翠竹孤松怪石细草坐断葛藤文字俱扫恁么境界到者实少风流卖尽老乾坤太古无心随处讨随处讨个段热肠何日了

　　自赞

个老橛强到处惹人怨谤有住处不肯住无端向十字街头单提一条白棒今被众居士和赃捉败描作人天榜样纵描得十分像也只是者边模样若论那边更那边饶是王维也描不像像不像但得倾心焚香作礼自然是法玺和尚(时师卸楞严院事寓于郡之天宁众檀护不忍别遂写师真以留瞻体并请师赞)

踏倒十二巫峰西江一口吸尽登云居操入室之干戈竖刹竿复同安之祖席一条铁棒太无情直教尽大地人都来乞命且道者阿师是何心行聻咦也只是者个模样(一尔尼请)

　　了凡朱居士像赞

虚空其怀蟠根为座一目万里无谁能佐气宇清莹纵情自大傲骨天生阳春少和如维摩之于毗耶杜口独坐如庞公之见马师西江吸尽了却凡心兮即是佛心一自无何有兮大道殊胜

　　君宁卜居士像赞

天生华表祖宗遗德傲骨神清芝眉出格赏四时花木之芳饮赵老风味之别有时独坐兮悬岩有时灌水兮自得有时解脱兮樊笼有时回互兮有则看来此老大似有意思的道人为什么问着西来大意便只默默

　　仁宇顾居士像赞

高隐尘寰片石为坐一句弥陀能超佛祖今日有一大事因缘要你直下担荷且道是什么大事嘻天宁寺里千佛阁(时佛阁遭回禄故云)

　　玉如居士像赞

坐悬岩大忘人世居树下了脱凡情念而不念空华原是眼中之尘心本无心童子惯烧无烟之火此是本色道人不必如何若何

　　月上庵一尔尼禅人像叙言

　　子初参密云于碧光得个万法归一次见三宜于梵受顿入清净毗尼末后到楞严棒下翻身便云石狮眼里火星飞泥牛背上翻白浪是以分付向上一着老人辞楞严归江右逸老于同安子闻之持小影以求一语老人不觉和盘托出意为承当大法者不可忽。

　　君选张居士欲构一室以供佛僧但未得其名一日来楞严求山僧预名焉山僧遂额曰广博庵又以偈赠之

至道不分难与易经行坐卧总如如个中一段无私用大地收来广博居

　　祥甫许居士像赞

端表超凡天生不错动静怡然顽石兀坐手捋其须神情自若家童献花不喜不诺者段丰仪难为酬酢俨尔是个出格道人一切尘劳解脱

　　楞严法玺印禅师语录卷二(终)
