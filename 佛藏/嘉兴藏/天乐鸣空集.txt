嘉兴大藏经　天乐鸣空集


　　天乐鸣空集序

　　予读易传至天地闭贤人隐未尝不掩卷长叹息也自金神现梦正法东传大善知识乘时利见者不可悉数降自宋元则冒窃名位者多而得正知见者寡故云栖大师每叹支那国里觅一须陀洹人不可得予窃谓求果人于众所知识则诚不易苟求之于隐迹韬光或亦不无恨未能遍历寰区访之迩来禅门僣滥不忍见闻无论果证绝响虽路头端正者亦不易得每每中夜痛哭流涕故独于袁石公之西方合论深生随喜谓之空谷足音客冬偶槜李王止庵居士以鲍性泉所著天乐鸣空集见示性泉山阴人鬻楮于槜李不过一市贾耳初礼紫柏大师师勖以背读楞严法华遂乞名笔书细楷方册镂板流通嗣复肆志于华严合论大乘止观传灯宗镜诸录并与湛然禅师往还后乃皈依云栖大师坐脱超登莲土噫其人可谓甚希有矣是集为陶石梁居士阅本付于老友钱永明手永明临化以授止庵时逾十年随身往还涂将万里屡谋剞劂于张菊存汪尔陶徐节之高念祖诸道友而缘尚有待予得展阅原稿其立论大约以行解合一为宗以悟后修行为正盖深得合论之旨兼悟宗镜之门堪与末世狂禅为顶门针无怪乎狂禅恶其害巳反谤为别一路头耳嗟乎洙泗不得中行思狂狷乃最恶乡愿不得见圣人君子思善人有恒乃最恶亡为有虚为盈余即不得与性泉周旋而读其遗书殊深潜德不耀之思昔友今亡之叹爰标揭其尤粹精者并系之数语想见性泉之泉无时无日不活泼当前或者是书兆足以行耶。

　　癸巳春仲佛日蕅益道人智旭书于营泉丈室

　　自序

　　华严经云若有众生曾一念信入毗卢法界者纵以恶业堕阿鼻狱毗卢放光光触其身应念命殒即生兜率陀天受无量乐正乐之顷忽有天鼓自空而鸣告曰此乐虚妄不久坏灭慎勿贪着当念无常又诸业报不从东方来不从南西北方四维上下来但从颠倒生以因缘有诸天闻已顿悟诸法无生即证十地果位盖毗卢之光炽然常放无间歇无分别而地狱众生未必尽出其出者乃往昔曾与毗卢有缘一念信入法界者耳若无缘种虽有常光正如生盲曝杲日之下由是观之则此光不属毗卢当在我也设若在我则地狱之中何不齐成解脱是知此光不住毗卢不住于我非我非渠了无处所我即毗卢毗卢即我是为不可思议故得应念脱苦超升兜率若谓此光有住有着即地狱漫漫何由出哉即离地狱复耽天乐乐久生迷无常忽至衰相现前复沉苦海势所必然乃闻天鼓如是激扬业体本空罪性无主即获无生顿超十地而此天鼓亦无所从但有音声了无形质虽无形质常自空鸣是故号之为无依智印法门妙矣哉无依智印也吾越有山名曰鹅鼻又号大岩古宝掌千岁和尚尝居于此登其巅者每闻空中乐声嘹喨皆谓天帝作乐故其乡号为天乐噫天乐即天鼓也天鼓即无依智印法门即毗卢法界之光此光不离日用现前日用而见此光由此光而入无依智印法门则天鼓轰轰天乐铿铿不舍昼夜遍界全闻若将耳听何异聋盲予复挝之欲警昏蒙虽形言迹出处无从若欲觅者捕影捉风以故假号天鼓居士而名此集为天乐鸣空。

　　时
万历庚戌上元前二日▆春天鼓居士鲍宗肇自序于无碍阁中

　　天乐鸣空集序

　　吾观举世学佛信佛者不可胜计而究莫知何法是佛佛在何所若谓释迦是佛已从双树入灭若谓弥陀是佛乃隔十万刹土与我何预焉惟于现前所有一切境界爱憎苦乐名利荣辱人我毁赞等相果见纤尘不露毫发不存方为肉身菩萨方为大乘根器方可为人天师范说法利生非独口里谈空寔能身在空中以至墙壁瓦砾无不谈空恒沙界外悉在身中此即如来本意迦叶真宗而十方贤圣合掌矣山阴鲍性泉居士贾于吾郡之春波里沉酣教乘著有天乐鸣空集为予祖同年陶州守石梁订正性泉临化以授道友钱永明俾商流传永明老转以授王文学止庵笥藏有年丁亥秋止庵晤予于吴巨手师卍斋见示此书叹为希有予受而读之中有述予祖及同年王郡守季常论金刚经大意语携归以呈先子先子谓性泉盖久向大法而尤得力于华严合论因举陶祭酒石篑柬袁吏部中郎云有居士鲍姓者日暗诵楞严数部善谈宗镜行解俱佳亦时来共语即其人也遂助缮楷本资先郎中冥福方谋梨枣抱痾未果巳丑岁止庵馆予双溪草堂适吴太史默置来顾见此书而喜辄同予助梓若干叶余尚有待壬辰冬素华大师来吾里予偕止庵往谒止庵出以是正师为击节称善稍加删润促以梓行乃因缘未至笥藏如故丙申冬止庵病且革楞严巨方法师问疾榻前止庵手是书泣曰此先大师之手泽存焉师其为我成就宏通俾有以见性泉永明于常寂光中巨师慨然许诺或谓像季之衰有漏福因易种而传持慧命无上功德之不可多得巨师不顾也多方思所以传之陆别驾槐眉沈孝廉栎友张观察菊存曹方伯秋岳汪进士涤公捐资倡导感动真如无尘上人暨诸缁白克竣厥工一日持示予曰惟君夙稔颠末盍以数言为序予思凡藉舌根说法则所化有几今巨师皈依营泉为江右白法大师之英孙参学灵峰为古吴素华大师之干子在当人分中大事已明则躬行实践令光明远大辉映古今将致见影闻名悉皆获益此不劳心力而炽然常说矣何复藉此书以铎世虽然当大法衰替之日委身拚命竭力告人宣传慧命正岁寒松柏中流砥柱方为菩萨行也今之号为学佛者未尝以生死大事为念明心见性为急不工文词则精书画不思与佛祖驰驱而欲与工巧技艺度洁长短是必使苏李班马诸人为法王钟王荆关诸人为阎老然后此辈或得便宜而金色头陀之侣反为失计亦颠倒甚矣是书出耳闻目击更无余法戒慎恐惧到处尽提此事譬如蓬生麻中不得不直将见大家齐唱圣凡同体狮子窟中无异兽栴檀林畔悉成香其功岂不大哉予何人也敢言佛法因先郎中玄期公为云栖大师入室弟子先大夫寓公公复乐与雪峤石雨破山林野诸耆宿往还早幸闻有宗教年来恒从外父谭司成埽庵翁亲近诸方知识而八识田中最心折白法老人时参请如实语迩更得觐觉浪石奇两和尚谬许根器不甚闇劣且尝奉教于灵峰不敢懈怠深喜巨师此举匡救宗教不独重其无诺责巳也即如离教无宗离宗无教二语便可一生受用宗教两得不为名相所胶如谓教在宗外便是依文解义三世佛冤如谓宗在教外便是离经一字即为魔说巨师亟刻此书为学人顶门一针岂无性解相兼之士与之一贯宗教共弘佛法哉予日望之矣。

　　秀水怀寓主人高佑釲念祖父识于新丰镇之竹林草堂

　　应观法界性一切惟心造

　　远公于庐山莲社三睹圣相夫远公未尝往彼岂彼境移至此乎彼既不来我亦不往而圣境昭著即此可以破疑网彻渊源绝同异一去来矣世尊明示曰即今山河大地根身器界全是当人第八识夫八识何以成根身器界盖此识名如来藏无体无性但随缘受熏成诸万法是以十界俱系平等真如但熏习不同致受报各别远公圣相岂从外来乃系藏识受熏前境顿改不期然而然也故西方净土在彼而恒在此在此而恒在彼修雅法师曰白牛之步疾如风不在西不在东只在浮生日用中日用不知抑何苦何异聋何异瞽故知自己如来藏者念念熏习性境化为胜境昧之而执有外法念念熏习则性境化为恶境矣岂离是有净秽两土哉楞严以五阴六入地水火风悉如来藏循业发现随众生心应所知量故阿难豁然大悟顿获法身法身者如来藏之别名以能为万法之身也假如百千人同处异习乃至同时报谢修净土者则不离此处现弥陀如来观音势至金台宝纲莲华化生修法界观者不离此处现遮那如来文殊普贤香水大海坐大莲华华藏世界重重无尽修唯识愿生兜率者不离此处现慈氏如来天亲无著无量天子前后围绕修十善者不离此处现忉利天主无量天人七宝婇女娱乐其中其五逆十恶谤大般若者不离此处现焰魔法王牛头狱卒刀山剑树粉骨碎身若命未终者则依旧见此山河国土不见诸人所现境界华严经云不离觉树而升天上即此意也使善恶境界果系实有则此处只可容纳一境岂容百千境同处诸佛菩萨与牛头狱卒不相见耶金台宝网与刀山剑树不相碍耶同时别业同处各报不相混耶一切境界又岂无有耶何十法界受用不同若是推穷究竟则知原无外法都是八识心王随业受熏以致如光影如幻化悉无实体悉由心变是故重重交彻光光相映各各圆满各各周遍无杂无坏亦无违碍此系法尔如然非关造作众生分中各各如是止为不知妄执致香水海变为烦恼海法性山化为尘劳山丛林为刀林宝树为剑树若能了知都是心王之体性境现量则应念解脱大地黄金长河酥酪矣此系根本之说诸佛共宣第一之诠背此他求徒历艰辛终无一得故曰知是空华即无轮转亦无身心受彼生死非作故无本性无故。

　　信官高道素助刻

　　天乐鸣空集缘起

　　天乐鸣空集鲍性泉居士遗书也性泉讳宗肇万历间山阴县天乐乡人父国祺母韩氏俱善信男女性泉弱冠具殊慧斥荤酒熟背楞严法华如涌波泻水日每一周其尊人命开纸铺于我郡东郭怒其折阅罚之跪良久释起则已默背首楞严十卷矣中年亲没即离室家事参访乐从紫柏大师散木老汉周旋晚乃皈依云栖初莲池大师以性泉不坚诚净土有折摄语见于竹窗随笔性泉征诘数四始北面称弟子真以直心为道场精于上品上生者也临终预知时至先期命子治斋邀平昔道侣王季常戴升之徐春门缁素十余众至家同声念佛竟日日西时忽合掌谢众不起于坐而化所著有胜方便金刚略解涂毒鼓声天乐鸣空集俱未行世性泉自记涂毒鼓声尚留会稽陶石梁先生家未还惟此一书为石梁先生订正性泉手授道友钱永明永明垂死又以托不肖隆受而卒业其驳邪崇正叹大褒圆俱阐扬宗教心髓宜乎诸方大老并服为颠扑不破者也隆笥藏十四五年如受寄重宝作客维扬放浪南闽先后携随于饥馑干戈道途畏怖中凛凛护甚躯命生还抵里怆已屇匿王观河之年善忧多病宁保长久一旦草露风灯辜负付托其为罪愆沙劫曷赎哉尝为一疏募梓得友人高念祖携请尊公泽外工部捐资缮写方谋杀青以资明水先生冥福而泽外公悲愤久疾俄焉赴召玉楼每焚香披阅徒有涕泗涔涔下而已悲乎悲乎此着子不独性泉原系人人有分但法王家财必仗大长者和盘托出遍界人方得领受使用泉流地上耳计此书得四万缗便可成就宏通大助修行足目乃示之人多不解募之时如有待末法同人福慧浅薄良可悼也稽首大心檀越王当我世定有具正知见使性泉不湮没此一段灵光以施财当雨法者谨述颠末为俟时节因缘。

　　戊子仲春东海止庵王起隆识

　　种种邪空

　　梦中所见种种好恶境界忧喜宛然觉悟追寻何曾是有故曰梦里明明有六趣觉后空空无大千诸佛号觉皇众生为大梦长夜生死流浪无穷世尊出现谈空荡有破执除疑说十种深喻曰如梦如幻如响如化如影如像如阳欿如空华如水中月如乾达婆城乃至四十九年三百余会种种别说无出于此临后涅槃应尽还源之际三返告众曰遍观三界六道一切所有根本性离毕竟寂灭本来无有本不可得则知自始至终更无他法只欲令人了达即今日用一切现前境界本来空寂也其未达佛旨见目前差排不去拨置不开遂妄生穿凿种种说空或曰万法是有心体本空或曰现在则有过未则空或曰生起则有凋谢是空或曰我存则有我死则空或曰取着则有不取则空或曰缘生则有缘灭则空指外法从众缘而有故也或曰万缘放下一尘不立则空或曰须观空入定亲证圣果则空凡夫现在岂可言空或曰体虽空寂为无始业报所障直待修行几劫业报尽日自然成空或曰分拆为极渐尘乃至邻虚则空更有一种以无言无示无得无失凡有现前一切不拘自有得教外别传向上一窍者为真空更有一种认着识神能见能闻能动能转虚虚寂寂觉觉灵灵去来无碍无相无形者为真空如是种种不可胜计总是梦中说梦见有外法硬欲使空强契佛言故耳噫以此见解欲达真空出生死不亦难乎。

　　信官张晋征助刻

　　色空

　　尝观七佛偈每以身心罪福如幻如化如泡如沫悉皆无实则知佛佛相传唯传空法世尊出现前后演唱尽谈空耳故曰破有法王出现世间又曰终归于空盖众生生死轮转唯执有也空者非是拨有而空亦非排遣分析而空乃即有之空故法界观曰色即是空者谓色举体不异空全是尽色之空故色尽而空现菩萨看色即是见空观空莫非见色为一味法未达者乃欲弃有着空永嘉所谓避溺投火也妄见外法纵然遂将心意捺伏以佛语妄自和会心生法生心灭法灭等殊不知佛意乃指万法无体悉是心耳如是种种错解用力除遣直至有顶八万大劫功力尽日细念复生向来妄自谓出三界破生死岂知三界生死俨在乃至谤佛法堕阿鼻此系不达真空极力修行终作魔伴故从上佛祖痛为呵斥夫佛祖正意色空原非二致如金与器如水与冰唯是一法迷时唯见幻色不见真空如金作器器显金隐如水为冰冰成水夺悟时彻底唯空本无外色如见钗钏浑身是金如日销融全体是水则知钗钏与冰但有虚相虚名当体唯是水与金也真如随缘成立万法万法但有虚相虚名当体唯是真如达磨大师曰迷则色摄识悟则识摄色若能如是则亦空亦色即俗即真遮照同时理事无碍一生可以成办大事若昧斯旨触途壅滞故教中称为色阴阴者覆盖之义不达自心妄现外法根境既立此心顿隐生死轮回从玆而始故曰照见阴空度尽苦厄见阴空者无明顿破万法销亡妙净明心廓然披露是名达空是名般若本无三界可出生死可亡故曰一念得心顿超三界是故见空者非是冥寂无知但空而已乃真心显现时也真心何由显现正万法空尽时也见空即是见心见心即是见空非异法也非异时也切勿谓我空则空矣心则未见也此系心外见空非真空乃断空也又勿谓我心则见矣法尚未空也此系法外见心非真心乃识心也故曰是则龙女顿成佛非则善星遭陷坠龙女达真空则顿同古佛善星妄拨空而生身陷地狱也常观梵刹之外先建三门夫三者乃空无相无作三法谓之三解脱门令其一入此门即当达此三法今之入是门者果能达否慎毋口则谈空行则著有故曰君子以空进其德小人以空肆其欲入空门者请谛审焉。

　　信士孙洪基助刻

　　天乐鸣空小引

　　天乐鸣空鲍性泉居士遗书也性泉生山阴天乐乡贾于我禾最久熟背法华首楞严继而得悟与云栖大师往复问难良苦不肯以蒙锥劄故而少阿私所论著百十条驳邪崇正叹大褒圆俱阐扬宗教心髓诸方大老如紫柏湛然并服为颠扑不破者临终现夙命通会食趺化此书性泉手授道友钱永明永明老且死又以托不肖隆俾商流传朱笔为会稽陶石梁先生于甲戍年中看定墨笔则系隆历年续看因原文微有累字累句稍乙使其洁斐比于译经之有润色至其议论纲宗无敢铢两移也性泉自记尚有涂毒鼓声一书留石梁家看定未还隆曾恳性泉弟鲍师勋泊朱子蕃往访其原本录之数度未得顷闻会稽巨族概被兵燹是书或被劫灰收归天上矣惟此一书余笥之十四五年如受寄重宝作客维扬放浪南闽先后携随于饥馑干戈道途畏怖中凛凛护甚躯命生还抵里怆已屇匿王观河之龄善忧多病宁保长久一旦草露风灯辜负付托其为罪愆沙劫曷赎哉尝一为疏募梓辄尼于魔扰今杀青不易迥倍曩时意欲先誊一真稿觅信心可托者转存之而缮写亦自无力每焚香披阅徒有涕泗涔涔下而已嗟嗟末法同人福慧鲜▆然于修齐礼忏等项尽多难施能施计此书得三十余金便可成就宏通大助修行足目乃示之人多不解募之时如有待弥信像季之衰有漏福因之易种而传持慧命无上功德之难以世求也悲乎悲乎此着子不独性泉原系人人有分但法王家财必仗大长者和盘托出遍界人方得领受使用泉流地上耳稽首大心檀越王当我世定有具正知见使性泉不湮没此一段灵光以施财当雨法者谨抆泪聊述颠末为俟时节因缘。

　　戊子春仲东海王起隆识

　　天乐鸣空自序

　　华严有言若有众生一念信入毗卢法界纵以恶业堕阿鼻狱毗卢放光触其身分应念命殒即生兜率化为天子受无量乐正乐之顷忽有天鼓自空而鸣告诸天子此乐虚妄不久坏灭慎勿贪着当念无常诸天闻已顿悟无生即证果位盖毗卢之光炽然常放无间无别而地狱众生未必尽出其出者乃往昔曾与毗卢有缘一念信入法界者耳是知此光不住毗卢不住于我非我非渠了无处所故得应念脱苦既离地狱复耽天乐乐久无常衰相现前乃闻天鼓如是激扬即超十地而此天鼓亦无所从但有音声了无形质虽无形质常自空鸣是故号之为无依智印法门妙矣哉无依智印也吾越有山名曰鹅鼻古宝掌千岁和尚所居登其巅者每闻空中乐声嘹喨皆谓天帝作乐故号天乐乡噫天乐即天鼓也天鼓即无依智印法门即毗卢法界之光既入无依智印法门则天鼓轰轰天乐铿铿不舍昼夜遍界全闻予复挝之欲警昏蒙虽形言迹出处无从以故假号天鼓居士而名此集为天乐鸣空。

　　万历庚戍上元前二日天鼓居士鲍宗肇自序于无碍阁中

　　序目共八叶信官吴太冲助梓

　　鲍性泉传略

　　性泉讳宗肇万历间山阴县天乐乡人弱冠具殊慧斥荤酒熟背楞严法华如涌波泻水日每一周其尊人讳国祺佚其号母夫人韩氏俱善信男女性泉其第三子也国祺公嘱开纸铺于我郡东郭以折阅故怒性泉罚之跪挞扶之良久得释起则已默背讫首楞严十卷矣里中钱永明老居士与性泉交契向余传述如此性泉蚤酣教乘中年亲没即离室家事参访乐从紫柏大师散木老汉周旋晚乃皈依云栖初莲池和尚以性泉不坚诚净土有折摄语见于竹窗随笔性泉龂龂征诘数四始北面称弟子真以直心为道场精于上品上生者也临终预知时至先期嘱子某治斋遍邀平昔道侣王季常戴升之徐春门淄素十余众至家同声念佛竟日日西时忽合掌谢众曰永别诸君且烦劳矣不起于坐而化所著有胜方便金刚略解天乐鸣空涂毒鼓声等书俱录本尚未行世。

　　天乐鸣空集卷上

　　山阴天鼓居士鲍宗肇述

　　灵峰蕅益沙门智　旭定

　　会稽石梁居士陶奭龄
秀水止庵居士王起隆　阅

　　佛

　　佛者觉也觉者灵知之心也故曰即心是佛七佛偈曰佛不见身知是佛若实有知别无佛又曰知之一字众妙之门是知灵妙心孰不具足谁不是佛阳明子致良知亦由是耳众生迷此灵知随逐尘境以故颠倒流浪今之求佛者舍此灵知而向外寻觅是乃以佛觅佛何有了日若见灵知本佛则尽法界不出此知除知之外复有何物是谓单传直指也永嘉曰勿以知知知勿以知知寂但知而已性自神解不同木石知外无物物外无知此即真知若知外有毫发为所知此即妄知又为所知之障矣切须体认此灵知以为本佛从此相续不休运运腾腾心心念念无一念而非佛故曰一念相应一念佛念念相应念念佛何须苦死要三祗纵有庄严福报等事以大悲大愿而熏之自然成就如阿难于楞严会上闻佛开示了知一切万法悉是自心故曰销我亿劫颠倒想不历僧祗获法身愿今得果成宝王还度如是恒沙众是亦顿悟本心方起行愿以满佛果也是故欲入佛门以作佛事者先须达此则释迦弥勒阿闪弥陀一切诸佛总具此中。

　　信心

　　菩提路以十信为始若无信位何为基本从何起行历诸地位乎故曰信为道原功德母长养一切诸善根信能必到如来地信能增长佛功德此三世诸佛成道之始十方贤圣必由之门也夫信者信何物信自心也自心者何即今现前不假安排触目焕然者是盖为无始不觉号为无明执成人我妄现六尘长夜迁流无有停已虽曰不觉此心未尝不显露虽曰迁流此心未尝不清净于是觉皇示现起大慈悲种种指示若当下了达则尽法界都是故曰若人识得心大地无寸土唯见此心不见别法唯信此心不信别法若信别法则不信自心矣若见别法则不见自心矣佛即此心也法即此心也除此无别佛无别法故文殊暂起佛见法见被佛贬向二铁围山即此意也赵州曰佛之一字吾不喜闻为是故也见得谛当信得真实乃可兴慈运悲入廛垂手自利利他智悲纯熟十地功终圆满妙觉总不出最初一念信心也永明曰若入信门便登祖位才有信处皆可为人若不具此信不见自心徒兴虚行之何益若信有佛有法有净有秽我今修行终必作佛是但增人我取舍情见愈深执障益厚都向无明驰逐谓之信心得乎。

　　色空

　　尝观七佛偈每以身心罪福如幻如化如泡如沬悉皆无实则知佛佛相传唯传空法世尊出现前后演唱尽谈空耳故曰破有法王出现世间又曰终归于空盖众生生死轮转唯执有也空者非是拨有而空亦非排遣分析而空乃即有之空故法界观曰色即是空者谓色举体不异空全是尽色之空故色尽而空现菩萨看色即是见空观空莫非见色为一味法未达者乃欲弃有着空永嘉所谓避溺投火也妄见外法纵然遂将心意捺伏以佛语妄自和会心生法生心灭法灭等殊不知佛意乃指万法无体悉是心耳如是种种错解用力除遣直至有顶八万大劫功力尽日细念复生向来妄自谓出三界破生死岂知三界生死俨在乃至谤佛法堕阿鼻此系不达真空极力修行终成外道故从上佛祖痛为呵斥夫佛祖正意色空原非二致如金与器如水与冰唯是一法迷时唯见幻色不见真空如金作器器显金隐如水为冰冰成水夺悟时彻底唯空本无外色如见钗钏浑身是金如日销融全体是水则知钗钏与冰但有虚相虚名当体唯是水与金也真如随缘成立万法万法但有虚相虚名当体唯是真如一心也达磨大师曰迷则色摄识悟则识摄色若能如是则可空可色即俗即真遮照同时理事无碍一生可以成办大事若昧斯旨触途壅滞故教中称为色阴阴者覆盖之义不达自心妄现外法根境既立此心顿隐生死轮回从兹而始故曰照见阴空度尽苦厄见阴空者无明顿破万法销亡妙净明心廓然披露是名达空是名般若本无三界可出本无生死可亡故曰一念得心顿超三界是故见空者非是冥寂无知乃真心显现时也真心何由显现正万法空尽时也见空即是见心见心即是见空非异法也非异时也若谓空则空矣心则未见此系心外见空非真空乃断空也若谓心则见矣法尚未空此系法外见心非真心乃识心也故曰是则龙女顿成佛非则善星遭陷坠龙女达真空则顿同古佛善星妄拨空而生身陷地狱也常观梵刹之外先建三门夫三者乃空无相无作三法谓之三解脱门令其一入此门即当达此三法今之入是门者果能达否慎毋终日谈空行有故曰君子以空进其德小人以空肆其欲入空门者请谛审焉。

　　种种邪空

　　梦中所见种种好恶境界忧喜宛然觉悟追寻何曾是有故曰梦里明明有六趣觉后空空无大千诸佛号觉皇众生为大梦长夜生死流浪无穷世尊出现谈空荡有破执除疑说十种深喻曰如梦如幻如响如化如影如像如阳焰如空华如水中月如乾达婆城乃至四十九年种种别说无出于此临后涅槃应尽还源之际三返告众曰遍观三界六道一切所有根本性离毕竟寂灭本来无有本不可得则知自始至终更无他法只欲令人了达即今日用一切现前境界本来空寂也其未达佛旨见目前差排不去拨置不开遂妄生穿凿种种说空或曰万法是有心体本空或曰现在则有过去则空或曰生起则有凋谢是空或曰我存则有我死则空或曰取着则有不取则空或曰缘生则有缘灭则空指外法从众缘而有故也或曰万缘放下一尘不立则空或曰须观空入定亲证圣果则空凡夫现在岂可言空或曰体虽空寂为无始业报所障直待修行几劫业报尽日自然成空或曰分析为极微尘乃至邻虚则空更有一种以无言无示无得无失凡有现前一切不拘自谓得教外别传向上一窍者为真空更有一种认着识神能见能闻能动能转虚虚寂寂觉觉灵灵去来无碍无相无形者为真空如是种种不可胜计总是梦中说梦见有外法硬欲使空噫以此见解欲达真空出生死不亦难乎。

　　执见难除

　　无始见病难以卒除若闻万法本空不生怖畏便起疑谤故如来种种告谕楞严经中以同别二种妄见反覆详辨外法本无一人独见此名别业如青眼见灯上重光热病见目前有鬼若眼清无病何尝有耶众人同见山河国土同得受用此名同分如彗孛飞流虽此国见他国不见也如来以此二种同别妄见破尽外法令达本无唯是无始见病所成而凡夫未尝少醒犹谓即今现见何得言无嗟乎若使外法实有如水一法何故四种所见不同天见琉璃饿鬼见火人见波流鱼见窟宅则确非外法唯是业报所感如来藏中循业发现耳若果是水饿鬼见时孰辍其水移猛火于前哉天等倒尔故大乘菩萨纯见华藏小乘劣器则见秽土亦如诸天共器同食饭色各异亦如世间宝藏有福视为金银无福见为瓦砾信外法之本无也法华经曰闻诸法空心大欢喜放无数光度诸众生是名大树大乘菩萨也若闻空法惊疑怖畏此必小根劣器解脱无日。

　　应观法界性一切唯心造

　　远公于庐山莲社三睹圣相夫远公未尝往彼岂彼境移至此乎彼既不来我亦不往而圣境昭著即此可破疑网彻渊源绝同异一去来矣世尊明示曰即今山河大地根身器界全是当人第八识夫八识何以成根身器界盖此识名如来藏无体无性但随缘受熏成诸万法是以十界俱即平等真如但熏习不同致受报各别远公圣相岂从外来乃藏识受熏前境顿改不期然而然也故西方净土在彼而恒在此在此而恒在彼修雅法师曰白牛之步疾如风不在西不在东只在浮生日用中日用不知抑何苦何异聋何异瞽故知自己如来藏者念念熏习性境化为胜境昧之而执为外法念念熏习则性境化为恶境矣岂离是有净秽两土哉楞严以阴入处界地水火风悉如来藏循业发现随众生心应所知量故阿难豁然大悟顿获法身法身者如来藏之异名以能为万法之身也假如百千人同处异习乃至同时报谢其修净土者则不离此处现弥陀如来观音势至金台宝纲莲华化生其修法界观者则不离此处现遮那如来文殊普贤香水大海坐大莲华华藏世界重重无尽其修唯识愿生兜率者则不离此处现慈氏如来天亲无著无量天子前后围绕其修十善者则不离此处现忉利天主无量天人七宝婇女娱乐其中其五逆十恶谤大般若者则不离此处现焰魔法王牛头狱卒刀山剑树粉骨碎身其命未终者则依旧见此山河国土不见诸人所现境界华严经云不离觉树而升天上即此意也设善恶境界果系实有则此处只可容纳一境岂百千人境同一处耶诸佛菩萨与牛头狱卒不相见耶金台宝纲与刀山剑树不相碍耶同时别业同处各报不相混耶设一切境界皆无所有者则十法界又何以受用不同若是耶推穷究竟则知原无外法都是当人八识心王随业受熏以致如光如影如幻如化悉无实体悉由心变是故十方刹土重重交彻光光相映各各圆满各各周遍无杂无坏亦无违碍此系法尔如然非关造作众生分中各各如是秪为不知甘受涂炭香水海变为烦恼海法性山化为尘劳山功德林为刀林菩提树为剑树若能了知都是心王之体性境现量则应念解脱大地黄金长河酥酪矣此系根本之说诸佛共宣第一之诠群贤共述背此他求徒历艰辛终无一得故曰知是空华即无轮转亦无身心受彼生死非作故无本性无故。

　　同集善根

　　华严海会无量天神乃至山河林树地水火风一切诸神修罗鬼畜外道人仙一切等众共入毗卢海会其小乘果位缘觉声闻虽居会中如聋如哑不觉不知反不若鬼神龙畜等得闻大法何也华严经曰此诸众等往昔与毗卢遮那同集善根故得同入所谓同集善根者非必与毗卢佛往昔同一处所同时修习之谓也乃是毗卢性海法界普光一切众生平等共有但不知耳当下了知顿证此体即便与毗卢同集善根此体无始已来本自具足故称往昔达此体者顿同海会不达此者纵经尘劫证入果位而似哑如聋不闻大法可见不论内道外道人畜龙仙一切异类当自强耳达则触处华藏不易凡身便同佛体小乘果位非不同也自生见障故不同耳灌溪和尚曰五阴山中古佛堂毗卢昼夜放圆光个中若了非同异便是华严遍十方。

　　周遍含容

　　十方诸佛与大地含生同一如来藏同一大圆镜而诸佛众生乃大圆镜中之影像耳其影像不妨各各差别而镜光未尝有异是故常同常别常彼常此非一非多非成非坏法尔如是也盖别者非别有别乃同之别也同者非别有同乃别之同也彼此一多例皆如是故华严法界明主伴交参重重摄入若我为主时则摄彼东方药师如来乃至过恒河沙不可说不可说一切世界一切如来悉为我伴乃至南西北方四维上下悉皆如是我为能摄彼为所摄我为所人彼为能入若东方世界药师如来为主时则我为彼伴彼为能摄我为所摄彼为所入我为能入乃至过彼恒河沙不可说不可说一切世界一切如来为主时则我亦同时同为彼伴彼一切为能摄我为一切所摄彼为一切所入我为一切能入乃至南西北方四维上下一切世界一切如来悉亦如是是故同时缘起同为主伴彼彼互摄重重重重无尽无尽不属思议法本如是也故曰十方诸佛在一小众生身中成道度生而小众生不觉不知也是故即今举一毛头便是重重无尽何则此一毛头即是一切诸佛法身一切众生法身佛与众生各各遍满我今遍在十方佛刹十方佛刹悉有我身东方满月世界现有我身若无我身则彼世界不能圆满不能主伴交参摄此入彼不能重重无尽即成障碍即有边量外有剩法是故彼土定有我身若不尔者不称佛土乃至西方极乐世界现有我身南方北方四维上下悉有我身悉亦如是若一佛无我身者即非佛土佛土既尔则一切天堂地狱悉皆遍满但众生迷昧不自觉知如镜有尘其像不现垢除明现忽尔现前法既如是则日用中举足下足无非道场罄欬弹指无非佛事礼一拜则尽法界佛一时礼烧一香则尽法界佛一时熏方为大人境界方为普贤万行故曰恒河国土皎在目前又曰不动本位而身遍十方若不尔者何以会通得受用耶。

　　道理功夫

　　末世大病都将道理功夫截作两橛更不知道理者何物功夫者何法妄计道理外别有功夫又于功夫外别立道理道理功夫两相对敌更添一个能讲道理能做功夫者乃成三法又有一个能说道理的古佛乃成四法然而日用现前境界不知配在何法还将作为道理耶功夫耶道理功夫之外耶若即是道理功夫何必又讲又做若与道理功夫各异则如何拨▆日用现前境界而别立道理别起功夫耶于此检点不出即讲道理者瓶泻河倾做功夫者壁立万仞俱是一盲引众盲相将入火坑耳多见世人滔滔地能讲说者若教渠直下担荷则拂之曰讲道理则如此做功夫则不如此须得做功夫来合著道理岂可现前即是又有一种急急地做功夫者若证以圆顿之旨则拂之曰此讲道理也吾做真实功夫功夫从此做去自然合著道理如是种种邪解以致正法日沦外道日炽殊不知诸佛所指道理即是众生日用现前离郤日用现前则佛法道理更在何处若是古佛的道理古佛已成就了何劳我又讲究若是他人的道理他人与我何预如是东推不去西推不去必当消归自己矣若果系自己道理则过去的耶未来的耶过去已去何必理会未来不来何必预度如是反覆推穷则知诸佛所说无量深妙道理总不出即今现在一念心也即今一念道理亦在此功夫亦在此乃至十方三世圣凡依正善恶因果一切千差万别都卢在此决不离此别有一切千差万别也若果如是则不见有道理可得不见有功夫可得乃至不见有千差万别可得此即方为真正道理真实功夫然后好去讲道理终日说而无所说然后好去做功夫终日行而无所行横冲直撞左之右之无不是说道理无不是做功夫也。

　　信解相兼

　　永明曰信不兼解则日夜长无明解不兼信则日夜长邪见信解相兼乃可克期取办夫信者真实信得自心则万法销殒法界朗然无量法门彻头彻尾如举纲而目正得本而末从此所谓信则解矣解则信矣若瞒盰儱侗彷佛依稀信得个万法是心实未明了便乃强作主宰大慧所呵以眼见耳闻和会在三界唯心万法唯识上为禅者将一切差别教意祖师机缘一概混判为总是这个道理或遇明眼者拨之则谓强移换人或谓尔不及我不曾到我田地便乃生起我慢贡高执见无明障起一切解路机智全不开通此所谓信不兼解长无明也又有不达自心本来具足执万法是实有是妄想境界不可起心取着着即心外有法佛是圣人我是凡夫一切圆顿之旨是佛菩萨境界是到家语是现成话我辈只可讲究明白了路头依他这般做去自然不错渐入佳境那有天生弥勒自然释迦岂可当下便是纵或有之亦是多生修来亦古圣示现以此一种见识立定了如钉椿摇橹然后将一大藏教翻来覆去皓首穷年华严又如何法华又如何天台又如何贤首又如何教外别传又如何一生用尽精神满腔佛法于自己了无干涉唯信是佛法不信是自法唯见纸墨文字不见自己真心终日研穷都无著落终日解说都是望空此所谓解不兼信长邪见也嗟乎佛祖瞩后人若宝镜照肝胆不堕于此则堕于彼乌得信解相兼之士与之共进此道哉。

　　根器不定

　　众生根器平等本无大小故曰一切众生皆证圆觉依师修习故有差别若遇如来无上菩提悉皆成佛又曰邪师过谬非众生咎则知众生根器无定皆引导者之故耳今人谓末法无大乘种岂不谬哉若果无种子则吾当及时为种纵彼不信受其八识田中已留种矣他日自然发生若今生蹉过则此辈永无种子不知何日得种更待何人来种耶若以为无种而姑被以小乘则小种益固与大乘转悬绝矣可不悲乎故但以大乘开导则一切众生均得其利未种者令种已种者令发生已发生者令增长已增长者令畅茂已畅茂者令成熟证果一法之中有如是广大利益大小兼收远近囊括方为报佛深恩代佛扬化大善知识也若执定小乘而弘小法则一切众生历劫畏闻大乘其害非浅或曰佛在时尚开三乘引导奚况今日曰此不得已非佛本意也权说三乘其实正为一乘耳故曰言偏意圆于权说中未尝不密示一乘也其上根者即时顿领中下之辈渐引入之则知如来无时不以大乘为诱岂似今人坚执小法终身弘小非但不诱之向大仍戒勿令慕大而绝之乎夫牛乳驴乳其色同白牛乳发之则成酥酪驴乳发之裂为滓秽今之说小者驴乳也佛之现权者牛乳也较之自然相远故如来叹曰若以小乘法济度于众生我则堕悭贪是事为不可又曰奇哉一切众生具有如来智慧德相但以妄想执着而不证得则知佛祖出世但欲破其妄想执着使自证得耳岂有大小可分权实可说也哉。

　　自宗通方可说法

　　永明大师曰佛祖正宗真唯识性凡有信处皆可为人若见未透信未真者岂可胡乱妄说以误学人我佛有戒若大乘人而为说小乘法谓毋以秽食置于净器彼自无疮勿伤之也若小乘人而为说大乘法谓毋以大海纳于牛迹也若为小乘人说小乘法为大乘人说大乘法为阐提人说阐提法是说法人历劫当堕阿鼻地狱何以故断佛种性故以限量心而测度彼之无限量者故然则一总无说可乎将何以说方可离过香山居士曾问此意寂音尊者尝酬之曰若欲解疑不出方便智三言耳我谓此三言为妙而尚未尽意何则佛祖之法本无有定无法可说是名说法但随时随器解执除疑破相显真令其明达本心而后已初无大小之别顿渐之殊出一言门门皆透施一句路路尽通如摩尼珠处处皆圆如骇鸡犀面面悉正即此一言半句大根者直达源底小根者小得利益该大摄小如三兽渡河浅深在兽河则无异如一雨无私三根普润岂为根大者雨大根小者雨小故曰佛以一音演说法众生随类各得解不先自悟而徒恃方便智则此智亦为识心推度矣今人未悟而出世说法乃曰末法根器劣弱不堪承受大法鸣呼定人根器若此竟不畏佛炯戒难矣哉。

　　承言须会宗勿自立规矩

　　万法浩然宗一无相无相者真如妙心也永明曰举一心为宗照万法如镜岩头曰但明取纲宗本无实法寂音曰从上古人能遇缘即宗随处作主由是观之法法是心宗头头显实相离是之外更无奇特玄妙矣其不会者妄自穿凿此是达磨宗天台宗贤首宗唯识宗五家宗某宗某宗弄得千零百碎于自己心宗毫无干涉所谓服药愈多病患益深故石头大师曰承言须会宗勿自立规矩大哉言乎佛祖所设方便凡有言句无非直指现在心体令人当下了达故得意者即亡言会宗者即合道故下文云触目不会道运足焉知路进步非近远迷隔山河固其会得者触目俱是迷失者如隔山河今世谈宗教者对着册子用意记持讲得天华乱坠瓶泻壶倾妄生道理妄立规矩以为玄妙殊不知俱是意识所缘法尘本无实体攀望不着把捉不住如猿捉月如鹿逐焰便自认为极深极妙道理学人未具眼目视为真实遂生渴仰噫可哀也哉古人云拟将心意学玄宗大似西行却向东专为此也。

　　看教

　　双林示灭旨趣散于文字语言若执文字语言为道所谓依文解义三世佛冤若离文字语言别立奇特所谓离经一字即同魔说故藉教而明宗会旨而寻教方无此过但见旨趣而不见有纸墨文字则言言洞豁终日研穷如膏助火矣不然寻行数墨牵枝引蔓曰此是道理此是功夫此圆顿此渐次妄谓一大藏教意不过若是此真三世佛冤也独不思诸佛命脉全具大藏睹闻礼拜皆种深因若止如此何不可思议之有金刚般若谓一日三时分以恒河沙等身命布施至穷劫不若四句偈等为人演说其福胜彼盖布施者有漏之因四句偈者开佛知见破生死出三界无漏胜果岂依文解说可得乎故欲明自宗须阅古教若阅古教须会自宗或疑祖师何不许人看教曰正为如上依文解义者多也众生有无量病佛祖有无量方悉是对病施方本无是病而乃以药为病乎若概不许看则大藏可焚矣焉用流通付嘱耶有一类死用功夫少发境界认为得意遂轻弃大藏笑为文字语言此正离经一字即同魔说波旬之流非佛弟子也故永明曰若亲证实悟时即不见有文字及丝毫发现又有何法是教而可离何法是宗而可重皆是识心横生分别耳吾谓诸人若厌离文字语言则目前万象亦当厌离万象不生厌离何独文字生厌离哉毕竟文字与万象一耶异耶一则不合厌离异则万象之外别有文字耶再请自察日用得力处还与万象有碍耶无碍耶即万象非万象耶于此未大通透不得鄙薄看教。

　　活意

　　百工技艺之精妙者必得天然活法施为巧妙变化无穷不属思议方能超出群类此巧父不能传子唯自证自悟方默默相契所谓无师智自然智也不然动便有碍用尽心思不得自在纵鞭朴教训但得死法耳佛祖垂训乃至机缘棒喝若得其意则杀活与夺奋迅激扬凡圣莫知鬼神不测所谓活句也故古人曰要得他活祖意若不悟此则句句死语纵千佛出世无量法门到此人分上尽成死法故三藏十二部孰不可讲一千七百则孰不能知然则宗教皆通佛祖之技穷矣何不解脱何不自在尚欲做功夫从渐次待后世乎殆未从死中得活意耳故曰服甘露一也或蚤夭或长生醍醐上味亦能活人亦能杀人古人谓大死几翻盖指处处悟得活意耳错解者谓必如槁木死灰一念不生坐得骨底生臀然后豁然大悟所谓大死几翻者可笑也先辈不废毫力忽然打发者不可胜数何尝见其死去复活哉岩头谓雪峰曰从门入者不是家珍从自己胸襟流出方能盖天盖地口传耳受尽是死语岂能活人乎是故真正宗师方可为人者渠尽是活法不存规则故能死人偷心活人眼目如其不然所谓乱统秪增人生死根株岂非一句合头语万劫系驴橛乎。

　　药方说

　　本草具药性温凉甘辛有毒无毒出产诸处治某病解某毒或一味而兼治或诸味而同治良医对症应候不执方不拘病应手而愈其药不出于本草诸味但识病源知药性故神妙不测耳庸医亦以古方治人不疗病而增他症者药亦不出本草诸味则执死方无变通耳如来一大藏教即本草也众生流转六道即病人也善知识者良医也其所说法不离文字不即文字能消诸病于未萌起膏盲于必死故称善知识也谬称知识者庸医也说法亦不离大藏终日言说非惟不能解粘去缚开豁襟怀反增束缚转不自在如庸医杀人或呵之即忿然曰我岂有谬药尽按本草方尽出古人是以终身不肯认错不知误杀多少人矣假称知识终以大藏有明证古宿有定规自误误人终身不悟岂不深可痛哉。

　　无时法

　　凡夫二乘执谓修行三大阿僧祗劫方成佛道故从上佛祖屡呵斥之而终不悟也临济曰道流不达三祗劫空枣柏曰三世无有时妄计三世法了达无时法一念成正觉又曰自体无时自将见隔云何界外悬指僧祗此见不离定乖永劫回心见谢方始旧居是故当人分中本自无时而自将见隔妄立三世乃以现在之心而希望未来之果此真所谓妄想耳佛祖证入自体无时之法故能以短为长从长为短无不由心回转随心自在诚无时可得故能如是若确执有时何能尔也故世尊于法华会上经五十小劫以佛神力令大众谓如食顷且世尊出世直至今日不过数千年而在法华会上已经五十小劫以此证之无时可得明矣如王质入山观仙人奕棋一局未终斧柯已烂刘阮二人入山采药遇仙姬数日出山忽经千载如是等者不可胜计是故不论圣凡不属迷悟悉无时日可得故曰大梦千秋觉即随灭原夫时劫之本在于一念从此一念则有刹那积刹那而为一时积时为日积日为月积月为年积年为劫遂至无始无量故知时劫之本乃在一念一念之本在于妄计有外法耳当下了达外法本无则一念何有一念无有则前后际断顿证自心唯有普光大智而已此外复何有哉此所谓了达无时法一念成正觉也若有妄想即有外法才有外法则有山河大地日月星辰则自然昨日今朝明晨后日寒暑往来明暗代谢而积时劫矣故世尊自谓如实知见三界之相无有生死若退若出亦无在世及灭度者非实非虚非如非异不如三界见于三界又曰我观久远犹如今日永明曰不动本位之地而身遍十方不离一念之中而还经尘劫又曰十世古今始终不移于当念学人不胜当念乃先立外面山河国土此土他方方去尽力修行今世用功决定来生受用不虚也岂不谬哉。

　　正法末法

　　时体本无正末何有众生情执心境迢然故见岁月之迁流遂分大法有正末学道者能直下了知时劫本空而显无时之体即此便为正法若强立时劫执有古今则但见寒暑往来而不见常光本寂即此便为末法夫世尊在日为正法也城东老母与佛为邻不信不知即为末法世尊灭后数千百载无量得道贤圣即为正法尧舜禹汤文武周公孔子即为正法四凶桀纣管蔡少正卯即为末法是故正法末法本无定属总在我也于他人何预哉有智者直取无上菩提莫管法之正末若不务此唯名时劫则意识中先立障法以障无时之体甘自执为末法中人却后加之精进猛利种种辛勤大似钉桩摇橹穷年摆动将谓千里万里殊不知寸步不移徒费功力也。

　　观焰口

　　此系平等光明无论圣凡高下得之者只在刹那不离方寸失之者迷沦永劫如隔山河若办自肯自信何须论易论难若无肯信之心任自或难或易尝观焰口将毕众鬼既得饱满若令渠复受鬼身何有法施之利遂示之安身立命处曰一类孤魂等众向什么处安身立命咦处处总成华藏界堂堂谁个不毗卢予每闻之窃笑今之学佛者可以人而不如鬼乎才闻直指圆顿如避仇敌其于座上戴毗卢冠着千佛衣口里宣传为法师者自肯承当否也自既不肯承当乃欲教彼孤魂饿鬼承当也耶六根具足广学多闻巍巍仪表堂堂丈夫徒具此相曾饿鬼孤魂之不若者多矣古德曰阿鼻依正常处极圣之自心诸佛法身不离下凡之一念是故若办肯心决不相赚也。

　　系念

　　中峰国师设三时系念之法以荐新亡者令一人登座追摄亡魂种种开导唯心净土之旨自性弥陀之宗令其开悟直生安养巳酉秋日适有僧从檀越家依法行事而归予问之具道其法若是之精妙直截予告之曰嗟夫活禅师不如死俗汉矣其僧愕然问故予曰彼且死矣身在冥途尚欲仗公教以唯心净土本性弥陀达此可以即生安养吾辈四大完全六根无恙不思取此唯图饱食横眠恣情放逸何不及时了达直待死后而仗他人开导不亦疏迁而迟晚乎其僧首颔而去。

　　不如三恶道

　　昔人死入地狱将至王所遇地藏菩萨教诵四句偈曰若人欲了知三世一切佛应观法界性一切唯心造声所至处俱出地狱夫地狱极重罪也吾辈忝为佛子岂不胜渠万倍乃渠一闻偈声应念超出吾辈反云佛法不能受用则佛子不如地狱矣饿鬼闻法而生天则佛子不如饿鬼矣十千游鱼闻法化为十千天子蛤蜊闻法即命殒为天王则佛子不如傍生矣夫地狱饿鬼畜生三恶道也十法界中最下者也闻一偈一言尽皆超出吾辈人道世智多闻反不能直下受益而曰此是佛法吾何敢当所谓靠米囤饿死是也要之不自信耳若谛信不疑勇往直入有何阻滞必不自信即名谤法罪可逃乎故永嘉曰证实相无人法刹那灭却阿鼻业若将妄语诳众生自招拔舌尘沙劫。

　　佛慧命

　　华严经曰此经不付余众生手付与大心凡夫若无大心凡夫此经则为散失权教菩萨累劫行六度位登十地者不名佛子不付嘱此经不如大心凡夫直下顿达根本法界普光大智乃为真佛子生如来家承绍佛种领佛家业堪付嘱此经即不散失是故道吾石霜父子有王种臣种内绍外绍夫王种内绍者天然尊贵臣种称王由功勋而至谓之外绍岂可同日而语方今大法衰相皆由不知王种尽向功勋边事以至如来圆顿之旨华严称性之宗自然湮没非不讽诵流通却谓散失也如轮王千子若无真命则七宝散失如国储不生则大宝散失直饶极品侯王何所取哉王种者大心凡夫也不假功力顿达自心即如王子初生炼磨习气广大智悲即如灌顶长成堪绍大宝也欲绍大法继真乘必先达根本宁作大心凡夫勿堕权教菩萨方今末法或有自无宿种用力数十年不得了悟乃翻然改悔曰吾固知末世之中决不可得遂甘向小乘大弘权渐后学向风以为此等老宿尚尔如是奚况吾辈遂将天下后世之志向大乘者一罟而尽可为痛哭流涕也临济曰大众你与古圣何别六道神光未曾间歇若能如是见得秪是一生无事人由是观之当人日用此道神光阿谁无分初无凡圣之分亦非今昔之异何故自生退屈高推圣境横起邪见以为古盛今衰圣优凡劣将自己天真灵妙之光刊削屈曲以为真正修行也临济又曰如今学人本自清白来参善知识善知识抛出一副枷锁在学人面前学人欢喜带了就走以为善知识所赐终身披服不敢脱卸鸣呼所称善知识当与人解粘去缚令其解脱作个赤洒道人自在衲子何乃枷上复枷锁上复锁自害害人耶又谓必须作么作么修证方悟道若不修行何由得悟夫修行者乃系见道方可修道其未见之先以何法而修而所修者乃何道也譬之金师必先得矿然后数数入火矿垢渐销光明渐炽直至净尽无余不离初得之矿奈何未见金矿而望空磨炼岂不枉用功夫虚延岁月盖见道方可修道此三世如来之式十方贤圣之规即如三十七品皆云助道之法若不悟道则三十七品安所助哉古德谓吾之修行与汝异汝则先修而后悟我则先悟而后修又曰顿悟渐修如日顿出冰霜渐消夫修行者非是实有一物为可修乃从缘一念顿悟自心之后其力量未充习气未断微细流注不觉不知故曰切须保护莫教枨触马祖曰得旨之后方可于山间林下长养圣胎三祖曰不识玄旨徒劳念静永明曰不悟自心徒栖远谷圭峰曰真理虽然顿达此情难以卒除大慧曰顿悟虽同佛多生习气深风停波尚涌理现念犹侵又曰如今利根之辈不费多力打发此事便生容易之想日久月深依然流浪楞严经曰理则顿悟事须渐除如是种种所谓先悟后修若宿种深厚一闻千悟获大总持一得永得永不忘失此即顿悟顿修也若宿种不深习重境强则诵经持咒等法总之欲令习气销落光明扩充此外岂有他法哉故黄龙南终身持楞严咒洞山照持金刚经不辍永明日课百八事明教嵩书诵金刚夜咏观音号满十万晦堂老而披读宗镜手不释卷赵州二时粥饭是杂用心南泉十八上须解作活计涌泉二十年尚有走作香林远四十年方打成一片懒安牧牛如是等诸大老俱系禅门龙象衲子典刑尚乃悟后而修故曰未悟而修非真修也今人闻个悟字不笑为痴则谤为魔殊不知悟者悟何物乃悟自己即今常住真心也此真心者天地以之建立万法以之彰现盖为不知认作他法妄执四大为身相六尘缘影为心相从此遗山认培弃海存沤舍如许无外之大者执如许极微之小者流转六道号曰众生其得悟者或从善知识发心或从经教发心或有宿种发心或有见善发心或见万法无常发心或遇种种缘而发心一念回光当下见彻如梦忽醒如忘忽忆方知大地无尘万缘本寂辉辉晃晃法界朗然此非外来不从人得与三世佛一时成道共十类生同日涅槃不是强为法本如是此所谓悟也云门曰汝等诸人有一段事大用现前更不烦汝一毫头气力便与古佛不殊信么孔子曰有能一日用其力于仁我未见力不足者如是便益如是迅速请问世人何故自生退屈闻个悟字便生笑骂乃欲呆呆地坐急急地修向数十年后悬望了悟哉将心待悟尚自(不可)更谓末世绝无是事自障悟门五千退席增上慢人佛指此辈罪根深重故如是▆盖必待功夫而悟即属造作非本有天真必待数十年后而得则属时节乃从外来古人有临上堂升座顷顾大众曰我在此等你立地构取去亦有当下发明者此岂有定规时节功夫耶又错解古人欲知佛性义当观时节因缘等语便道必须着实修行自有一旦筑着磕着谓之时节时节若至其理自彰殊不知古人善巧方便欲人于日用中触境遇缘随处了达耳且时节者即今是恁么时节也寒时向火热时摇扇饥时吃饭困时打眠也因缘者眼见色耳闻声身觉触等乃至动转施为无不是时节无不是因缘也故曰欲知佛性义当知时节因缘又曰天真而妙不属迷悟因缘时节寂然昭著南台曰妙哉三下板知识尽来参既善知时节吾今不再三洞山曰佛法在日用处穿衣吃饭处屙屎放尿处行住坐卧处举心动念又却不是也佛祖种种指示于日用天真自然处体认佛性此所谓因缘时节耳今执定正末法今昔时迷悟时有因缘无因缘如蚕茧自缠而望时节因缘到乃开悟耶且权渐之法以大藏证则圆顿独不可以大藏证乎达磨不立文字为教外别传亦必以楞伽为证五祖会下俱诵金刚经六祖从兹悟入永嘉阅维摩而发明心地圭峰诵圆觉而涕泗横流玄沙与安公从楞严悟入天台与南岳从法华悟入摩腾之后达磨已前无数高人从文字悟入即以文字为证矣若必以面命耳提为证则南岳遥宗龙树圭峰遥礼清凉为非矣必求丈六金身四大幻质为证乃系色见声求行邪道之行善现观法身得最先礼佛为非矣雪峰示众曰望州亭乌石岭僧堂前都与汝相见了也元晓禅师夜见髑髅为水即大悟曰三界唯心万法唯识如来岂欺我哉遂弘华严法界为一代法施主是亦以如来剩句为证夫既悟之后心心相印印印相契自证光明受用是时天上天下唯吾独尊巍巍堂堂三界独步尽十方世界觅一人为伴不得唯我一人绍隆祖位何处觅佛觅祖以求印证耶纵实有三十二相丈六金身现前亦我大圆镜中之影像岂得虑无证而先自暴弃也又谓威音王已前无师自悟即得威音王已后无师自悟尽属天然外道此亦错解古人方便之意执自己为威音已后恐虽有悟而堕天然外道故不求悟夫威音即声色也那畔空劫已前即指当人声色未形先天寂灭之体教人向声色未形前悟先天本寂之体即名无师智自然智是为威音已前无师自悟也若起心动念声色绕横即落阴界纵有悟处亦是识心领略此为威音已后天然外道也乃以辞害意死于语下乎老黄龙曰古之天地日月即今之天地日月也古之万物性情即今之万物性情也天地万物无变易岂诸佛慧命独不相续而称末法已绝乎夫毗卢宝冠非常帽也千佛衣非常服也宝华王座此何座也今戴若冠披若衣登若座必当宣传慧命提挈纲维方为称佛本怀代佛扬化弗致虚消信施滥膺恭敬乃牵枝引蔓举果谈因虽演大乘而屡称灭绝此是佛境而我辈无预但当念诵力行持戒修福以待他生后世往彼净土以仗佛力自当开悟鸣呼若止如是则释迦何用出世达磨何必西来三家村里十字街头唱劝世文者足矣故曰师子身中虫自食师子肉断佛种者非若辈而谁欤夫世间法家国将亡为人臣子当竭力恢复如勾践报吴包胥复楚际大法将替为佛弟子不思继续反称灭绝忠臣孝子口忍言之耳忍听之乎。

　　胜心

　　学道者不可有胜心若用于本分亦不可少何则我与过去诸佛菩萨得道贤圣同一体性彼已超生死证涅槃而我尚沉苦海囚五阴岂不深耻故世尊敕罗　罗曰十方一切调御士念念已证善逝果彼既丈夫我亦尔何得自轻而退屈是故有志之士当以佛菩萨为准则孳孳不暇日臻玄奥此即善用胜心若不善用者则但忌胜己傲不如己而已华严论曰十信位中胜解未成未得谓得便生骄慢不近善友能成就大地狱业若一信不退常求胜友资所未闻即无此失故学道者能谦下一切唯日不足此真无上世出世间胜心不可少也。

　　缘事

　　大法隆盛时善知识务弘法利生以续慧命初无意于有为胜事自然天龙拥护道俗忘躯不假思议辐辏成办故天衣怀老五坐道场尽翻瓦砾丘墟为释梵宫殿怀老岂加毫意于其间哉盖务本而末自随矣今欲造某殿起某事则讲经坐禅以聚钱谷且有才干则结之有势力则谄之但欲成就胜事便将佛法作人情不知胜事虽多而根本隳尽矣故延安禅师曰万事随缘是安乐法昔蒋山元公舒王请为募缘新其室庐元公曰众生舍财如割身肉以势强之非出本意反造业耳莫若隘陋为安舒王益敬仰之故为佛事者稍存私意则粒米寸薪难消难受俱红焰铁丸果也有道之士可妄营求令彼此造业也哉。

　　开知见有二种

　　根器广大心志猛利踏着关窍如洞启重门玲珑光透即始而见终愤愤悱悱生机勃发矣故曰观于海者难为水游于圣人之门者难为言若真到海上亲入圣门自见心思不可限量言语不能形容欲罢不能日升堂奥故善财初见文殊即获妙心自然不已欲学菩萨道行菩萨行不自满足遍参诸友乃得一生成办圆满菩提此则开真正知见之榜样也其有狭劣之器死用功夫少发境界或露知解浑身满足如不能容傲慢古今下视一切障蔽无量法门更不知有堂奥之事如乞儿饱满一食顿生极乐更不知有珍馐肴膳也若明眼者裁抑之便起嗔恨以为不放出头障我道光大似萤火自逞少光照不及寸若以日月临之反憎其隐夺自己光明也又如进城者走入瓮城便道已进问渠城中华美毫无所见若言未入则道我已入矣不进不退死在瓮城里也此一种乃开邪知解之样子学道者须当审择幸毋堕焉。

　　惭愧

　　等觉邻于妙觉犹有一分无明如十四夜月须惭愧忏悔然后去无明圆本觉而称极圣况其下乎夫文殊普贤俱等觉也若生满足何得入于妙觉哉亦如十四夜月光亦大矣其体亦几满而圆矣若曰吾亦足矣何必惭愧忏悔则终难去此一分暗相不能得圆满光辉矣故知三界六道久沉苦海不能出头皆繇不能痛生惭愧忏悔稍有毫厘便自满足故也原夫法身本无涯量何有满足如大海纳众流可以沟浍之盈自限哉十一善必首信惭愧学道者时刻省心方有相应行耳。

　　诈现大心

　　华严以十地圣人说法如云神通如雨者不名真佛子不如大心凡夫顿证法界此名真佛子夫心何以称大哉盖为尽空遍刹无非此心含裹此心彰现法本如是不待扩而后大也众生分中各各广大不知而妄自执小从执小而又欲修之纵经尘劫位登十地亦非本大之体故诸佛呵之不如大心凡夫耳若真实悟心则自然超越广大无量无边莫测涯际故曰或是或非人不识逆行顺行天莫测此所谓大心凡夫也今有谈圆顿而弁髦小乘呵有为而弃灭因果似大心矣稍涉逆顺如丝发即浑身耸动向之大心安在岂大心在逆顺外耶正我佛所谓诈现大心者耳十地圣人岂反不如之乎莫大妄语。

　　虚妄受用

　　真伪是非毫忽千里自菩萨以至二乘禅天外道魔种神仙各有受用妙趣更有同业相招同类印证于是恬然自信了不回顾世尊曰各各自谓成无上道若无神通福报殊胜受用亦或知非生悔岂甘魔外乎今有不看教参禅与世浮沉随缘放纵者自称得真受用诋教则曰纸上语耳谈宗则曰直下便是只要受用言及差别则拈拳奋臂满口如狂予晓之曰此事大非轻易如来称为大事因缘三世诸佛十方圣贤千言万语夫岂苟然只因真伪难分黑白难别朱紫相类苗莠依希诚虑后学混同是以苦口详悉也若世谛小事差谬不过一生极重不过身命此系千生万劫永无出期一错永错是故大须仔细古云天魔外道本无其种只为见解小差执而不返耻于下问不觉不知遂乃流入其趣今自许得力受用者较天魔外道必不及也摩醯首罗为大千界主能化身百亿非非想天入八万劫禅定尚不出生死轮回汝乃耽迷五欲根尘识内全不知非便自称得力受用不亦谬乎正如穷人妄号帝王自取诛灭耳古人具大力量如赵州八十犹行脚雪峰三到投子九上洞山汾阳前后参七十一员善知识天台韶国师参五十四员善知识大慧则诸方尽皆印可而自己决不放舍故曰大疑大悟小疑小悟不疑不悟若漫然不疑顿得受用则赵州雪峰诸老当拜下风矣果真为生死欲发明大事急请放下遍访群贤方可倘只图目前受用不管他生则任从放纵而曰我自有得力受用成大我慢魔伴侣洵可哀也。

　　天乐鸣空集卷上(终)

　　　泽外居士高承埏助写天乐鸣空集一部奉荐

　　显考万历己未进士奉政大夫修正庶尹玄期府君
　　早生安养者
　　栎友居士沈纯祉　　曾城居士汪　挺
　　槐眉居士陆卿胤　　若谷居士吴太冲等助刻
　　▆▆▆▆▆▆征　　怀寓居士高佑釲
嘉兴大藏经　天乐鸣空集


　　天乐鸣空集卷中

　　山阴天鼓居士鲍宗肇述

　　灵峰蕅益沙门智　旭定

　　会稽石梁居士陶奭龄
秀水止庵居士王起隆　阅

　　事理融通乘戒兼急

　　有理而无事为偏小有事而无理为凡夫从事入理从理得事为渐次亦名顿中渐渐中顿即事达理即理是事为圆顿是故但行持戒课诵等法而不见心体此有修有为不出生死不证涅槃名凡夫有事而无理也厌喧求静弃相柝尘专尚观空不兴万行此事外之理虽出生死妄证涅槃而不见法界全体名小乘有理而无事也或有持诵勤苦广行众善不为自求或专注一法纯一无杂而忽然契悟者此名从事而入理也亦有稍达空理少见法身解得万法是心而力量未具习气未除必藉持戒念诵六度万行等法对治令习气渐薄法身渐广分分证入者此名从理而入事也此二种俱为渐次若一解千从彻法源底一闻千悟获大总持持戒破戒都是大解脱法门杀生护生总属不思议三昧镬汤炉炭随处安闲华藏娑婆任渠变幻化无穷而了无朕迹一华开发而大地全春不属次第岂有后先法界混融谁分凡圣法本如是何用功夫举一毛头重重无尽赞不可及叹莫能穷事亦得理亦得事理交彻亦得事理俱夺亦得事理无碍亦得此系最尊最贵绝妙绝伦大解脱王三昧圆顿无上法门也佛教深广机器差别若此可见圆顿之法佛祖所尚而罕遇其器故华严经曰末世一切群生类少有欲求声闻乘况进而求缘觉者求大乘者又进而信此法者为最难是以种种称叹罕遇其器乃今之称圆顿者无事亦无理不持戒念诵亦不习定观空不断烦恼无明亦不达万法根本一解千从茫无实证仿乎事事无碍实乃放纵六情见修持勤苦者笑为有漏遇观空习定者斥为小乘恣行贪欲谬饰大乘不避因果驾称无碍以持戒行善为凡小则破戒行恶反为菩萨矣恐圆顿未必如是也且释迦首传即饮光尊者得圆顿之髓无过此矣然饮光称少欲知足苦行头陀严净毗尼弘范三界未尝闻破戒不循佛律也自阿难以至达磨神光以至六祖灯灯相续马祖百丈临济德山俱系佛祖的骨子孙证最上圆顿法未尝不奉戒律也夫事事无碍法界本出华严教海深得华严之旨者莫如杜顺贤首枣柏清凉诸大士清凉则以十愿律身殁后有梵僧取其两齿归西供养称华严菩萨枣柏虽放旷不拘然造大论则虎择地龙出泉夜则齿颊放光昼则天女献供其余杜顺贤首等俱系不可思议自有传记未尝不奉戒律毁佛仪也古之圆顿若此今之圆顿若彼岂逆行大菩萨超过饮光达磨等而非肉眼能测耶若然则逆行菩萨何多多若此而如来于华严会上乃叹难得其人耶众生无始恶习浓厚若不以戒律对治则无明现行若逸马无控故初机后学必当理事兼资乘戒俱急且如来明示曰虽有色族及多闻若不持戒犹禽兽夫有事无理之凡夫虽未证圣尚在人天道中若理事并废而冒名圆顿诈现大心非但不脱生死必堕泥犁恶道今虽轻凡夫小乘异日在镬汤炉炭之中剑树刀山之上骨肉齑粉神识昏迷求瞬息安闲不可得况望凡夫小乘哉斯时也斯报也即目前之诈现大心冒名圆顿者之自取也诽毁戒律不庄严万行故也噫不期圆顿之害也如是。

　　断妄想

　　天下无真主则群雄纷争而人皆盗贼矣有真命出则群雄归附而兵革销盗贼皆赤子也谓必尽除盗贼而后天下平愚矣岂有一人独帝皇耶今之断想念者类是妄见意识纷驰须欲除断又错解佛言永断无明方成佛道等句借使断得高则堕在灭识凝神无想天上低则化为土木金石空散销沉故曰虽为善因反招恶果况未必断乎故但要心王透露则意识根尘悉皆宝藏变化不测应用无方诸佛菩萨以此庄严佛刹以此广度众生以此兴慈运悲为普贤万行以此大作佛事为华林苑囿若欲除断则空空寂寂为枯木死灰为石人木偶天下安有此死佛耶永明大师曰佛者生气也将此活泼泼地生气捏杀以求作佛正犹斩头觅活岂非大愚有识者务在心王透露则如真命出而群雄销永无生死之患矣。

　　妄想真如辨

　　妄想真如古来难辨任之成生死除之断佛种学人至此悉皆迷闷且古语相似者极多相违者亦有故曰不入祖师室茫然趣两头也马鸣曰若离于念名为得入真如六祖以无念为宗又曰心性不起即是大智慧光明义遍照法界义老庞曰金多乱人心静见真如性法句经曰若能心不起精进无有涯又曰防意如城藏六如龟又曰无念即正有念即邪又曰无心则佛道隆分别则魔军炽如是言句似有念而令人不起者永嘉曰谁无念谁无生若实无生无不生唤取机关木人问求佛施功蚤晚成枣柏曰一念相应一念佛念念相应念念佛又曰分别拣择正是文殊大智永明曰若欲断念犹如治目翳者连睛珠而去之又曰妄想兴而涅槃现尘劳起而佛道成如是言句又似即念便是而不可除断者且俱系佛祖之言孰可向背学人离之成过即之又非将何为修进法门乎夫所谓妄念者乃系不见心体意想攀缘执有前境耳起信论详说起念根由无明不觉而忽生三细六粗之相故真心遂隐念念相因此为妄念何称为妄以其无体无性不真而不常住刹那生灭妄执是有当体全空故称为妄众生无始以来生死轮转皆为此耳故佛祖种种教人离之而勿起也夫所谓离者了知妄体本虚性自离者不必更离何则以粗相观之念念不住岂非离也细而观之马鸣所谓从生灭门即入真如门其念念迁变即生灭门也谓谛求色心等法十方谛求了不可得则念本无念念本无念则念自离矣岂有念而可离之当此谛观初见有念即生灭门也念本无念则真如门显矣是六道众生妄见生死而不知本无生死也既入真如知念无念念自性离故知无念而见有念此即成妄既知念自无念则念念无碍念念真如即此便成文殊大智此时名离念亦可即念亦可离念便是即念即念便是离念无二法无异时也以离念言故曰心性不起即是大智光明义遍照法界义无念为宗种种句意也以即念无念言故曰一念相应一念佛妄想兴而涅槃现等种种句意也能达心体者闻离念等语即是有念等句闻有念等语即是离念等句四通八达七纵八横我为法王于法自在非虚语也如大海水波即念也波相本虚全体是水则在波之时即是水不必除波而见水在水之时即是波不必除水而见波也乃知波即无波无波即波无波之波波何碍水波不碍水则水不碍波两既无碍则波水混融互相交彻故曰水穷波末波彻水源未有无波之水曾无不水之波诸有智者会波水之喻则即妄可以见真如即念可以见心体又曰智海无性因觉妄以成凡觉妄原虚即凡心而见佛又曰即妄即真又名缘起无生会得者一以贯之本来一辙不会者随言语所转犹如大海不见水体而唯见波相即众生唯见妄念而不见真如也若见波相本尽水体本露波体本虚而全是海水即智者达妄念本尽心体本露妄念本虚而全是真如也众生日用全体是纯真法界惜自昧之耳若不然即念亦不是离念亦不是故曰什么也不得不什么也不得什么不什么总不得若两眼豁开自离缠缚倘执迷而必欲除断犹大海必欲除波见水此执不破则终日在海而永昧水性若无波者非大海乃沟渎死水也纵除妄念而有得力处亦非真佛活佛乃假佛死佛耳。

　　认识神为自心

　　前尘既立已是捏目生华复认见闻觉知为心则遂认贼为子世人闻圆顿之教云本来具足直下便是只要承当等语便以日用现行者为是又闻万法无体一切皆空此空亦空等语见前尘是有不可得空便认能见能闻者取之无迹求之无踪虚虚寂寂者为是又闻能建立万法一切所有都是自心所现便认昭昭灵灵能知觉运动者为是佛在时已有九十六种何况今世吾尝闻说曰此身虚假四大缘合中有常住真心不生不灭又喻如出殡开路神纸竹糊成却倩活人驼走即今四大合成纸竹所糊也真心灵妙能动能转活人驼动也又曰此心周遍法界无相无形其间山河大地万象森罗在我心中起灭我此心体则寂然不动又曰四大幻质如请仙鸾乩真心似神仙来附乩有形而仙无质来往无碍自在灵通又曰外法实有乃系无情窒碍之物岂得是我真心但法从心现境藉心生故心生法生心灭法灭若除却见闻觉知之心则迥无所有岂不断灭故佛所指者必是现前见闻知觉之心但恐执着故亦拂之若弗执着必是真心以此各认一种确然不拔况又聪明广学文饰凑合妄自许可以为明心见性立地成佛便乃开大口跨大步欲绍佛祖说法利生矣鸣呼若果如是则佛法不值半钱何必龙宫海藏山积云屯哉试于街坊捉役夫而告曰尔有常住真心名佛性者今在汝身中能见能闻能动能转者便是此身有生灭此心无生灭了此即为明心见性立地成佛不用功夫则谁不领受大地众生齐成解脱矣世尊叹为难信难解希有之法亦无谓矣洞山曰此所谓马后驴前事奈何认以为自己乎故认识神为自心者佛法平沉此其最也。

　　久修

　　未达根本起心修行动步便错愈走愈远此谓此等老宿修行用功日久岂无实证予谓譬往都下者须向北走渠出门便南向多行多错与都下益远如按地图知向北有长江有山东某处其向南者至钱塘谓是长江矣至越地谓是山东矣至某处谓是都下矣有识者笑之坚执以为亲到实证经若干辛苦过若干路途尔焉知我此久行邪路者亦有邪解邪境将佛教和会遂未得谓得成增上慢楞严经曰一切众生不能得成无上菩提乃至别成声闻缘觉及成外道诸天魔王及魔眷属皆由不知二种根本错乱修习故如行邪路者若前途壅隔则亦肯回头奈何有路滔滔有境历历可行可玩是以难转经教虽系路程图本然非逐路问途已经宁免错走登程者切须下气细访勿浪信途人懵懵直前乃得。

　　功夫

　　世人闻天真无作不属功夫悉疑谤以为古人大根利器尚自数十年不能了事奚况吾辈古人岂虚费此力也余曰若可作可为之法孰不闻鬼公之毬亦可雕天地之广亦可度此系无可造作无从捞摸转求转失转急转迟无可奈何之法千圣拱手而无计较群贤恭默而绝思量是所以为难也同安曰万古碧潭空界月再三捞捷始应知赵州曰但一切处仍旧又曰但能随处安闲自然合他古辙故知古人数十年但欲仍旧而不能耳此外复何求哉若道有法可作有事可修休道数十年纵经三大僧祗劫亦无交涉故曰无法可得名阿耨多罗三藐三菩提然灯佛即与授记也然则随缘放旷任性坦然无作无为得否曰若果荐得自知时节自能作活匿迹韬光潜行密用无所不可不然又恐堕自然外道反增罪障然则奚若曰只此疑处便是功夫有作固非无作亦失将何为是心中迷闷决志发明即此便是参究二六时中不肯放舍梗在胸中决无闲功夫理会杂事如是用心则自然透彻方知修与不修是两头语方晓天真无作方知旧佛新成不属功夫本自现成也故曰大疑大悟小疑小悟不疑不悟既悟之后切须保护长养圣胎打成一片所谓无功之功功不虚弃非是有法用功修数十年也利根者当下达得便好保护若未荐得便可起疑疑处即是修行意识自然不散今人闻天真无作不用功夫无处下手心识纷飞遏伏又不是放纵又不是只要寻件事干来做殊不知八识田中栽培得个要发明的种子如火急相似则自然不被世间逆顺回换日久月深自然喷地悟去犹如穷子虽在父舍不知己有出外即逃逝运为即客作如何离得两种过失忽地眼开则悉是我有不必施为安坐受享矣此非天真无作不属功夫也哉故穷子家业虽是现成须要回头认父若不认父有亦同无非长者咎也故知佛法本是现成不须造作故名天真自然但要具眼方得受享沩山谓仰山曰不贵子行履只贵子眼正为是故也。

　　欲简易修行

　　末世根浅畏难欲小就而不图大事见速利而无远志尝有人熟楞严至七卷为家事所拘且精力不继求直截简易可入道者余曰古人根器胜汝万倍尚樵栖穴处木食草衣历尽艰辛始得高明广大岂草草轻易今君饱食暖衣游优自在一部楞严尚告苦则十方世界中少一尊现成自在佛可补也又有读宗镜者畏百卷之多阅数卷即辍欲求简少易阅者固知此辈根器浅劣与般若无缘在三途六道中未脱在故觉范叹曰圣世愈远众生根劣趣虑褊短道学苟简欲安坐而得譬农夫不务耰耘而思积粟可笑也。

　　功课随见识升进

　　谢君笃志西方专心净业每日念佛号若干以为日课后有省拟辍前课予曰理随事变事得理融理既广大事亦无碍向所失者失于知见其功课则自若也今知见即开则无法不是无处不真岂净业能留碍乎譬王子与庶民同日出胎迨六根渐长学问渐增他无所异特贵贱耳王子增长分分成王种庶民增长分分成臣种学道者须达王种尊贵毋咎功行法门也如法达诵法华三千部后于六祖发明乃曰弟子已后不须诵经也六祖曰经有何过而不诵哉今后方名诵经僧耳法达遂终身持诵不辍夫法达始末一人法华前后一经初则为经所诵后则能诵此经特在迷悟之分而已故知是则一切俱是非则一切俱非沩山谓仰山曰不贵子行履但贵子眼正信哉。

　　题无字话头之始辨

　　佛祖为无上法王原无定法可说但随时随器应病应缘解执除疑直指心性令人证外无实法也故曰但明取纲宗本无实法若有一尘一法可得与汝执取生解皆落天魔外道又曰若以实法与人土亦消不得又曰无法可说是名说法又曰若谓如来有所说者是人不解我所说义是故如来出现圆音一演随类普闻各各获益随其大小各得证入双林示寂自后诸宗竞起互相冰炭彼土五天已分多种摩腾入汉至晋魏六朝数百年间得道高人悉从文字悟入然法久弊生俱尚文字依通遗失言外大义与本分了无交涉故达磨航海扫尽支离不立文字直指人心见性成佛称教外别传悟者以文字证之无非教外别传之旨宁有出于教外乎传之数世其宗方盛然又不能无弊俱尚识阴依通遗失别传之旨即此不立等句已成文字故德山临济曹洞云门沩仰法眼等棒喝交驰拈槌竖拂三玄三要五位君臣四料简四宾主擎叉打鼓舞笏滚毬干屎橛须弥山之类各建法幢立宗旨于斯透得乃可即心是佛方为达磨子孙不然即野狐精魅自唐及宋其宗大盛然又不能无弊各逞玄妙立新奇将佛祖机缘为拈古为颂古为评唱致令学人将心意识穿凿得粉碎欲死人偷心而偷心益起欲活人眼目而眼目愈盲此时佛祖方便无所施矣故大慧于正法眼藏之末悉拈时病知大法将颓遂不得已教人把平日所习知解得力处缚作一束抛向他方世界然后唯将一句无义味话头参究是提无字话头之始实起于宋也若不以此令渠敌住心意识则终日剌首胶盆批判古今抑扬宗教临济德山又如何云门曹洞又如何这语是扫荡这语是建立这语是探竿这语是肯他这语是不肯如是终身学得一套子熟了便道大事已毕大法已明无事可为即欲绍隆祖位自系某家法派好去续入传灯几十几代孙矣是以无可奈何单教参提无字或干屎橛须弥山万法归一之类然恐正参之际更生他病故又种种指出云不可解说来当不可作有无之无不可向举起处承当不可抛向无事甲里不可向击石火闪电光处领略不可向意根下卜度但默默提究僧问赵州狗子有佛性也无州云无如是种种绝其解路故称老鼠入牛角犹如狂狗惯一逐块今乃四方八面围住令其转向逐人若放开一线则依然逐块亦如穷子向来逃逝其父捉归禁在宝舍日久自当认父所有家珍悉皆受用若开通一窍则依然逃逝故佛祖方便教参无字话头耳当时悟入亦不可胜计然又不能无弊今世提无字者太多何尝有得打透岂佛祖方便昔是而今非耶初则灵验终则不效何也夫提究之法原系无功之功后世都把功夫会却执为实法道我能着实做功夫且又不识药病之忌是以不验也溯而观之一大藏教在古则可用在今不可用耶在汉晋六朝则灵验在唐宋则不验耶即心是佛在唐初则可用在唐末则无用耶棒喝机缘在唐宋之间则可用在南渡后不可用耶无字话头在宋元可用在今世则又无用耶果大法之有盛衰抑人根之有差别致前后相违反覆若是耶噫吾知佛祖原无定法亦无实法但随时节因缘根器偏向以救时弊耳故曰如将黄叶止小儿啼又曰以楔出楔又曰但除其病不除其法故无量方便法门在当人用之何如耳故曰执则处处疮疣通则门门妙法若向经教上得发明则灵山一会俨然未散天台南岳即我我即南岳天台若向即心是佛处得承当则达磨即我我即达磨若向棒喝机缘得悟入则德山临济诸老即我我即德山诸老若从无字打透则赵州即我我即赵州若一处透则一切处都是我宗也教也佛也法也祖师也无有一法推得在别人分上既皆是我则我分中有何差别也然此亦是钝汉亦是剩句亦是死法我今亦不从经教亦不从棒喝亦不逐即心是佛亦不提无字话头但见山河大地明暗色空饥饭困眠不求自足弃之宛然无踪无迹无中无边堂堂寂寂密密绵绵此个还是经教耶棒喝耶即心是佛耶诸祖机缘耶赵州无字耶原来都是无事生事好肉剜疮梦中说梦耳然而不可一向也须什么始得尝见杜顺和尚有个法身颂曰怀州牛吃禾益州马腹胀天下觅医人炙猪左膊上此又如何话会于此明得不妨自在于此未明切莫草草且提无字话头实始于宋时今人诬在唐黄檗运公岂不谬紊夫禅师讳希运系马祖之孙百丈之嗣临济之父赵州之兄传记具在寻常告人曰佛与众生唯是一心当体便是动念即乖唯此一心更无微尘许法可得此心即佛学人不了心上生心向外求佛此系恶法又曰纵三大阿僧祗劫修来原来祗证自佛向上更不添得一物不如言下认取本法与三大劫得者无异若欲从次第而得从来无次第佛如是等语令人毛竖汗流尘劫疑滞当下冰消本有妙心赫然透露极呵斥做功夫从次第者故门下如临济睦州等光耀千古五家宗派于斯独盛向后不知何人将宋时住黄檗山者一段示众语赘于心要后曰那有天生弥勒自然释迦教参赵州无字话头从此一人传虚万人传实遂讹为先黄檗运公说矣且运公曰当体便是动念即乖无次第佛此心即佛不如言下认取本法而后黄檗乃曰那有天生弥勒自然释迦意相矛盾今乃涂糊先圣逞己私怀欲摈天真本妙之心崇有为造作之法此乃黄檗运禅师教人提无字话头之始若运公实有此语则当时门下如临济睦州裴相国等何不挂诸齿颊录诸传记乎裴公所集心要何不将此参诸前段而另赘于后乎且运公为赵州之兄赵州未有此语岂运公预识其言而令人参之乎又岂运公别无方便乃令参师弟之剩句也考其时察其言断非运公语系后人住黄檗山者之语也予恐诬先圣惑后人致佛日不明大法益晦故为述佛祖出世方便始末俟达者得以研核真伪。

　　文字语言不能悟道解

　　如来应世普度群迷大开方便演无量言教从兹悟入数等尘沙付嘱流通人天普利然非在纸墨文字中也唯应度者见六根变起都是真诠万象流行无非言教世尊睹明星而悟道从眼界入观音达闻性而圆通从耳根入香严从鼻香入药王憍梵从舌味入自后香严击竹灵云见桃南岳天台悟法华晦堂真净阅语录永嘉看维摩而发明心地圭峰读圆觉而涕泗交流是知法法可以明心尘尘可以入道故曰墙壁瓦砾皆放光明水鸟树林尽宣妙法古训昭然今有见解未透者乃曰文字语言不能悟道此人不知唤何物作文字语言将何物为道而欲悟之若尔则文字语言在道外而道在文字语言外乎古谓道不离日用事物何独摈文字语言在日用事物外也殊不知文字语言悉从自心变起眼见色法为纸墨手触卷帙为经纶墨迹点画为文字意识诠量为语言则全是自心经教此外何处更觅文字语言哉若达此旨则终日披寻而不见有纸墨文字之相如膏助火益发其明言言归自己句句达本宗如是研穷如遍参知识矣文字有如斯利益是以天神拥护诸圣赞扬佛菩萨付嘱流通群弟子传持结集海藏龙宫虽龙树之心量而不能数知岂肉眼而可思议倘无利益则佛菩萨众圣为虚设矣若横起文字之见则披读时文字横陈语言错杂攒入葛藤不能悟道犹患结胸者服人参而死乃戒曰人参大毒已亲受其误不亦谬乎。

　　谤宗镜录

　　众生垢重神昏欲强智浅不思深入大藏见佛祖言教如山海畏力量难知反谤文字无益指宗镜为义学斥永明为小乘多见其不知量也夫宗镜引大藏圆顿之教与诸祖贤圣之言十居七八而赞述之言仅二三耳若谤毁之乃谤大藏圆顿毁佛祖一切贤圣也且圆照晦堂诸公何等人也皆仰之而手不释卷或恨见此书之晚今岂超过于圆照晦堂诸公乎是宗镜原不毁特毁自己之宗镜耳永明不受谤乃谤自己之真如耳佛菩萨圣贤天龙鬼神昭昭拥护安可欺也彼其心不过为名利欲人归向故立奇特高峻之辨以惑之所得几何不有报乎再请平其心与永明较夫永明七岁诵法华群羊跪听汝辈能乎永明放生罹法临刑不动汝辈稍涉逆顺则若落汤螃蟹矣永明九旬入定鸠鸟巢衣汝辈心神昏乱不知当作何状永明礼韶国师亲承印记汝辈有何人印记永明博综三藏内外典籍洞达无遗汝辈孤陋如面墙永明国王礼敬异国遥崇若飞埃过目汝辈稍有小缘如蛆入粪永明日课百八事昼则放诸生命说法利人夜则普施鬼食幽显获益汝辈饱食横眠唯图利己永明说法四大天王现身拥护众常二千余汝辈有识应鄙神鬼吐弃永明开山灵隐雪窦净慈诸名刹光明远烛汝辈晓夜营求欲利子孙眷属永明临化预知时至阇毗时舍利鳞砌今六百余年后犹有获者汝辈血肉之躯他日腐败不可名状永明冥王设像礼敬汝辈业积而不自知焰魔必不轻恕若此概难尽述凡夫不藉佛祖金言般若何由明苦海何由出且试读看若无利益则斥之未晚也再度寻常日用何胜事能超宗镜不读宗镜但放纵六情驰骋五欲攀缘外境耳究将何归耶世传永明乃无量寿佛化现即阿弥陀佛也弥陀决不误人诳人手不释卷而摘冥枢会要若灵源觉范诸老决不惑人故予亦不自欺欺人叨叨为是说者诚非得已矣。

　　善财参文殊

　　文殊为大智法王善财参礼既获根本智复令遍参诸友岂文殊未具一切差别智不足为善财师而令其别参乎善财受教无论僧俗外道仙人男女一切等众悉依参礼学菩萨道行菩萨行以广差别之智乃得一生成辨圆满佛果噫此可为万古师弟之榜样矣师范如文殊不曰尔不须别参于我处足矣弟子如善财不曰我已获证本智何必别求也文殊无人我之相善财亦不得少为足故师范当效文殊毋掩人善而炫己长弟子当学善财博问先达充法界以广智悲则大法指日可兴矣孔子之集大成岂须过于孔子者集之哉大地众生各有长处吾集取之设有短者亦自省焉则无一非师无处非益故曰孔子焉不学而亦何常师之有是故欲参知识必当具眼不在威仪声誉王臣拥护大众喧攘者黄檗祖师曰方今参者只在三百五百大千热闹处若草衣木食灰头垢面独坐者不顾矣如善财礼五十三人僧俗神仙乃至外道婆罗门长者居士童子女人甚至淫女俱各获益内具菩萨行者岂关相貌差别乎陶君奭曰真仙如纯阳而化为乞士虽九转神丹必掉臂不顾若见空中跨鹤者纵下鼠粪人必争食无怪也有问某大师若何予谓老宿出世宏扬各有长处但当敬仰勿可拟议吾辈当以获益为主今不惮千里而访知识者将图实益不然纵巍巍堂堂三十二相放大光明于我何与乃系彼之长也山林廛市中无问僧俗乞见妓者有一言半句能开愚蒙破生死此即真善知识当顶戴供养世世生生直至成佛悉斯人恩德也故吾辈须图实益毋事虚名夸我已亲近几知识走过若干名山不知本分中依旧黑卒卒地虽夸亦奚以为。

　　前尘不定

　　洞山清禀禅师静坐一日呼侍者谓曳木者无损阶砌侍者出视无人又细求之乃群蚁曳蜻蜓翼缘阶而上觉范老人谓其静极妙而灵知也后世有非清禀侍者兼非觉范云本群蚁与蜻蜓翼耳何得谓人曳木乎且曰若人问是何物当直曰群蚁曳蜻蜓翼也作此见者古人呵责谓之平实头禅见山是山水是水僧是僧俗是俗大尽三十日小尽二十九无则始终云无有则始终言有直问直答不可起第二念定将去合将去以平常心是道为极则者此类也前代如晦堂真净东山圆悟大慧诸老曾斥此辈为依草附木精灵鬼魅如盲人行路一条拄杖寸步抛不得乃欲拟先德判古今难矣哉若谓目前幻境实有难易则十地圣人何大地黄金长河酥酪耶琉璃光观群动无性乃见大千世界众生如一器中贮百蚊蚋啾啾乱鸣于分寸中鼓发狂闹尔时心开得无生忍若谓洞山之见为非则琉璃光不合心开得无生忍矣乃至月光见水空藏见空阿那律见大千如掌果如来穷尽微尘国土若洞山之见为谬则诸佛菩萨悉谬矣亦如鬼见恒河为火天见琉璃人见为水若据其说则鬼以天人为错天以人鬼为错人以天鬼为错互相非矣若执定前尘不易外法不由心变则凡决为凡圣决定圣天堂是天堂地狱实地狱一毫不可更易则顽然一块死物何得随缘幻化转凡成圣也哉如此学道都是死法堕在死水驴年未梦见在若临命终四大分离之顷请问是群蚁曳蜻蜓否不知如来藏中般出什么行境是盖不知万法由心故前尘不定无体随缘是盖常见外法而不知常即无常无常即常是盖随缘不变不变随缘生即不生不生即生是盖真如受熏随缘幻化故曰心为大幻师幻出诸形像也妄以识见判断古人吾恐学人承虚接响故特辨之如上以俟达者。

　　物不迁论解

　　诸人争辨此论或谓物性本虚无可迁动或谓各性而住住则有法指肇公为邪见或谓万物自迁心体常寂种种异解均非论主之意盖肇公曰伤夫人情之惑也久矣目对真而莫觉又曰苟能契神于即物斯不迁可知矣今不迁且置究竟以何为物若明此旨则洞达天真无作缘起无生迁与不迁可不辨自解楞严经曰一切浮尘诸幻化相当处出生随处灭尽楞伽经曰一切法不生我说刹那义初生即有灭不为愚者说寂音曰以一刹那流转必无自性故生即是无生若非无生则不流转是故契无生者方见刹那故知物之不迁即法之无生也物者非心外有物乃自心根尘识阴入界也佛谓阿难阴入处界地水火风一切所有悉本如来藏妙真如性循业发现则知生死交谢寒暑迭迁肇公所论不迁之物宁能出根尘识界七大之外乎既皆如来藏所现则无体无性随缘幻化念念不停前不至后后不参前昔自住昔今自住今念念不相并物物不相到各各不相知新新无间运运相续刹那各住当体自寂故仲尼之在川庄生之藏山悉指天真造化之妙法尔自然之宗乃如来藏性本自如然随缘幻化活泼生气也不可加毫发拟议若稍拟议即非本妙矣凡夫不知认作外法遂成生灭轮转迷而不返小乘怖畏见无始流转故弃有趣空大乘菩萨明见自心缘起本妙之宗便得随缘自在受用无穷小乘外道妄自加功欲断不知法尔自迁岂能留住当体自寂岂可推排法尔自迁岂劳排遣当体自寂岂用挽留故曰去而非遣住而非留枣柏曰有功之功功归生灭无功之功功不虚弃多劫积修终归败坏不如一念缘起无生超彼三乘权学等见盖为此耳学者若不达此称性随缘一涉造作施为即系有功即生灭矣以其伤残本妙违背天真纵有受用得力亦生灭轮回法耳大乘达此无作之旨自然任运随缘不用加功疾登觉岸此即无功之功不虚弃也大心凡夫一念达得则洞见法界缘起无生超彼三乘权学历劫功用但凡夫流浪已久心识粗垢习气纯熟妄见外物执有迁流若细心研究有何物而可去来世尊喻旋火轮极为亲切如人持火以手旋转愚人妄见一大火轮智者观之了知唯一星火譬凡夫即今妄见山河大地万法森然已去未来业报因果宛然实有智者观之不出即今一念妄自布成耳何则过去无量劫乃昔日昔时前念悉已过去既去则不复来岂不空耶过去既空则未来无量劫乃至后念悉属未来岂不空耶过去未来悉皆空寂则当体廓然露现者是谁唯即今一念则知山河大地明暗色空一切万法悉收拾在即今一念矣若能于此一念荐得则肇公不出一念肇公出不得则释迦亦出不得释迦出不得则弥勒亦出不得乃至十方三世圣凡好丑一切等物悉收拾其中矣何有物无物迁与不迁可论乎故曰十世古今始终不离于当念又曰入刹那际三昧若不肯于此承当了知一念现前将此希望未来祈求佛果此真系驴之橛狗啃枯骨也。

　　梁武帝为大菩萨示现

　　众生具无量颠倒妄想佛菩萨有无量善巧方便而度脱之然有正度有巧度有显度有冥度种种不同唯佛与佛乃能究尽凡夫肉眼何知释迦八相成道令见闻获益此正度亦显度也焰魔考掠有罪烧煮烹炼令其欲枯识尽厌苦求脱恐怖发心此巧度亦正度也无厌足王化无量罪人无量狱卒剥割斩截令一切闻见众生胆落魂消改恶从善此巧度亦冥度也或现异类畜生能宣妙法令人开悟或现同类与共同事渐令觉悟或现眷属或现冤亲种种化现令其度脱或正中有巧显中有冥总欲令一切众生离苦知真舍末归本吾观梁武帝所为乃巧中有冥实大菩萨也当时宝志公系观音示现傅大士乃弥勒化身岂有观音弥勒二大菩萨久与处而梁武乃为凡夫哉达磨之不相契也正欲后人以此为式而悟向上之法耳且梁武以臣下倔起而为帝皇其崇尚三宝所作胜事王侯以下孰能及之其为外护也孰敢违背其戒杀也则宗庙以面为牺牲其护生也则断死刑必为流涕其斋戒也日唯一餐过午不食其忏悔业障洗涤冤愆也则置十卷忏文至今传礼其普度幽显也则屡设大会水陆道场其修福报也则营寺造塔不可胜计其多闻广学也则亲讲般若天雨宝华其余度生广济凡有为功力靡不毕具后遇达磨传佛心印则了无交涉盖欲令天下后世悟佛祖正意总不在是耳所有施为悉皆有漏所作事业非实功德但为人天福报小果而已是故达磨之来正与显也梁武所为巧与冥也共成法会总普贤大行也浅识生谤横起是非邪正之见所谓管窥蠡测不知海天之高大深广耳。

　　举世皆圣人

　　罗近溪先生谓举世皆圣人此真得圣人大体夫世尊初成正觉即曰一切众生具有如来智慧德相但以妄想执着而不证得净名曰众生亦如弥勒亦如常不轻菩萨曰我不敢轻于汝等皆当作佛由是观之诸佛菩萨大圣大贤一体平等未尝有我人彼此之相盖凡夫迷久卒欲会同一体平等极难信入故不可以不辨夫未起念时则平等真法界无佛无众生马鸣所谓本觉义遍照法界义也才有念虑分别情生则人我顿形彼此相现平等法界便致差违马鸣所谓不觉义又名无明也然此念虑从平等法界起所有分别即分别平等马鸣所谓一切分别即分别自心从平等而起分别以分别而分别平等平等即是分别分别即是平等则知众生日用现前所有分别念虑我人等相本是平等法界如是了知马鸣所谓始觉义也又曰如来知一切众生及与己身真如平等无别异故以有如是大方便智除灭无明见本法身自然而有不思议业种种之用即与真如等遍一切处故众生日用达得彼我一体凡圣同源即名大方便智除灭无明见本法身也杜顺和尚曰情与无情共一体处处皆同真法界张拙秀才曰光明寂照遍河沙凡圣含灵共我家永明曰与三世佛一时成道共十类生同日涅槃枣柏曰若以法眼观无俗不真若以肉眼观无真不俗故己圣则一切皆圣我凡则一切皆凡凡圣在我不在人也若见一人非佛即自己亦非真佛也若见一法差别则平等光明不显现也洪觉范曰真能敬重自己佛性则于一切众生决不得生慢故敬重自己佛性即敬重一切众生能敬重一切众生乃为敬重自己佛性若嗔恚一切众生即嗔恚自己佛性乃至若憎若爱若毁若赞一切等法悉是憎爱毁赞自己佛性与彼何预故曰从平等法界而起分别分别即是平等法界岂能出平等法界之外乎举世皆圣亶其然已。

　　我相

　　生死根本皆由我执我执若除谁受生死是故真为生死发心学道者凡有修为必为除我我执日空则道德日着其不为生死假名学道者所有修为必皆为我我执日增则生死愈固古人曰何物为大业力为大何物为高人我最高若不先察其根本以空人我则所有勤苦功行福报巍崇即与我相共高大矣世谛中福报大一分则我相大一分学问进一分则我相增一分直至非想与大自在天其福报学问更无过矣总为我执未除故成魔外此学道紧要关头不可不频频返照也。

　　真我

　　肇公曰天地与我同根万物与我一体又曰会万物归自己者其唯圣人乎张拙秀才曰凡圣含灵共我家孟轲曰万物皆备于我法眼大师曰圣人无己无所不己由是观之无我则一切皆我有我则一切非我而妄执分为能所对待生死轮回盖众生分中无不皆我只为不知彼我遂隔犹如冰执不能融化若知之者法法是我释迦八相成道皆我也弥勒未来作佛皆我也过去诸佛未来诸佛现在诸佛乃至十方一切诸佛所有修行现大神变积功累德无量福智皆我也诸大菩萨广行悲愿饶益众生皆我也乃至禅天外道一切差别等类皆我也地狱鬼畜修罗一切差别业报皆我也若如是知如是了达则一肩荷负全体吸尽若有毫发非我便为能所之根斗诤之本一翳在目空华乱坠矣吾辈大心凡夫当直下如是了达不然便堕邪径譬如长者家业一切现成无论巨细靡不悉备不须穷子费毫厘气力只要承认则所有家珍都是我有若稍迟疑不致逃逝便为客作翻疑此是长者家业我岂敢望我亦当积累铢寸辛勤克苦然后是我已分可比长者之富设从此做去即至如长者家业正眼观来亦非现成本有之业系新发造作之家故曰十地圣人说法如云神通如雨见性如隔罗縠不名真佛子盖为不知一切皆我不识真我妄起修为勤辛累劫耳宝志曰穷苦枉经无量劫不信常擎如意珍可思也凡夫无始弃却真我妄执四大为我故成生死如弃海认沤如来方便教以无我之观令其观出生死纵证果位亦非究竟名为小乘是亦不知一切皆我不知真我故世尊于涅槃会上斥之曰无我为生死有我为涅槃是知真我本无我无我则真我显现法法皆我执我则真我隐覆法法非我小乘作无我观者不知真我本自无我强观无我即偏于无我不悟真我故遭世尊斥辱若达真我即无我无我乃真我博地凡夫一念了知直下便同古佛故长沙曰尽大地是自己光明雪峰曰尽大地是个解脱门佛祖如是言句尽情呕露而人尚未信请观凡夫分中何法非我你且拈来眼见色我也耳闻声我也鼻嗅香我也舌知味我也身觉触我也意知法我也五阴六入我也十二处十八界我也地我之坚碍也水我之润湿也火我之热性也风我之鼓动也空我之虚通也见闻觉知我之粘湛也识我之精明也如来藏我之根本能藏能摄能生一切也大圆镜我之平等光明也真如我之不动不变无伪无杂而能随缘也涅槃我之不生不灭寂静真体也佛性我之清净本体也常住我之亘古亘今未尝移易也法界我之主伴交参重重无尽也法身我之能建立一切也实相我之不属有无昭然显现也佛我之灵知也法我之性德也僧我之和合也毗卢遮那我之种种光明遍照也无量寿我之无始无终与太虚齐寿也释迦我之能仁也弥勒我之慈也文殊我之大智也普贤我之大行也观音我之大悲也净名我之真俗融通也娑婆我之杂秽也极乐我之净业也药师琉璃我之光明洁彻也重重华藏我之交彻融摄也天我之十善也人我之情想均等也修罗我之有福而憍慢也饿鬼我之虚诈也畜生我之昏钝无知也地狱我之破戒而业重也乃至穷尽虚空遍空尘刹不可说不可说一切所有无不皆我设若无我则一切皆无矣故古人曰若有一法非我则谁能于我心外另置一条者既知一切皆我则何取何舍何苦何乐何净何秽本是一道平等光明耳有智须当达此则无我无为无造无作一切现成靡不毕具故懒瓒日本自圆成不劳机杼临济曰何处欠缺修补何处如是方为大心凡夫广大心量称佛本怀绍佛家业耳吾作是说其有久积善根宿有灵骨者必欢喜信受其小根劣器必疑谤以为诸佛菩萨久积功德岂为我有不知凡圣同源物我一体故曰十方诸佛莫不仗我威光一切异生莫不赖我恩德若见毫厘非我则便立我相人相众生相寿者相纵有玄妙奇特决非真正种子愚迷不知尽大地都卢是我乃立起凡圣净秽我今修来到某世界去见某佛闻某法又道我能做得几何功夫在蒲团上静得几时能讲得几部经论做过几何胜事种种卖弄正眼看来都是着鬼驼了一个我相之乎者也德山所谓如将一毫安置太虚岩头所谓汝将一滴投于巨壑有何交涉抛却自己本有家珍伶俜辛苦延门求乞古人又曰若人谓我与佛异者斯人即为魔种故欲证佛之四德当达真我一切皆我若一切非我则是谁耶故曰若无我心万法安寄。

　　假我

　　一僧负明心达本作知我论数千言杂引诸祖言句并涅槃经无我为生死有我为涅槃大意以为见色闻声无不是我以此承当为了大事予诘之曰既一切皆汝所有一切且置现前我身岂为汝耶曰然据汝之意岂不以吾身为汝眼中色尘所摄故为汝耶曰然我若去时汝岂不成断灭曰汝身虽去吾之见性常在予笑之曰赃证现在分为两橛矣此楞严经中行阴空之外道常无常执也岂佛旨哉外道执为一切众生于我心中自生自死名为无常我之心性凝然不动名之为常即此矣僧不能答欲知真我者慎勿堕此类苏子瞻溪声尽是广长舌山色无非清净身之句犹遭老宿检点亦为是也。

　　消归自己

　　皓月当空以我取之是我月耳千万人取之千万人之月耳人为千万而月未尝分也以人言之则谓千万人之月亦可耳吾一人所见与千万人无与也千万人所见亦与吾无涉千万人不见吾之所见吾亦不见千万人之所见是谓各各不相知各各不相到既不相知相到则唯在我迥然独露耳如有盲不见月则千万人所见与彼盲人何与是故学道者唯务自己弗咎他人乃知如来出现八相成道初在鹿苑终至双林三百余会四十九年以我取之皆存乎我与他人何与是故法华我之法华也般若我之般若也方等我之方等也楞严我之楞严也华严我之华严也若曰佛在世时某人得道某人证果某人于某经悟入于我何与如群盲相谓曰某人于某地见月某人于某时见月与群盲何与学道者不务观己而曰当今末法或曰我无宿根或曰此是佛法此是最上一乘或曰古人如何得道如何神通作何胜业正如人数他宝自无半钱耳盖天下余事可让唯此大事所谓当仁不让也设生佛世时诸人悟而我未悟亦虚生也今生末世诸人未悟而我独悟即佛世也尽大地人皆悟我独未悟则尽大地人无与于我尽大地人不悟而我独悟我亦无与于尽大地人总之各各不相知各各不相到也世人看佛法皆谓此是佛法既云佛法与我何与佛已成佛何藉我看如时文程墨皆为未第者设若既已第矣复何用哉是故信知无量佛法皆为我也予尝告人曰楞严中七征八辨五阴六入十二处十八界地水火风空见识渐细推详本无所有本无生处悉是如来藏妙真如性阿难至此豁然大悟即自庆曰一切世间诸所有物皆即菩提妙明元心岂阿难可从此悟而吾辈不可从此悟耶既不能悟徒诵何为故读佛法者当言言消归自己诸佛菩萨面命耳提独为我耳切勿道此是佛法推在佛分上去亦如盲人嫌皓月之不我照也。

　　功德

　　持戒念诵焚香散华礼拜种种作为虽曰功德此系虚伪之法生灭之本有量有边有穷有尽非无漏真实功德也法华楞严以六根清净则各各有若干功德不可限量不属思议自然充足圆满不待求之而有作之而成夫六根何为清净清净者空也本来无物本自空寂非有物可磨莹有法可除荡故六祖曰本来无一物何处惹尘埃直指单传即印可矣龙胜曰众生无始已来执成有法若顿言空闻必怖畏如来方便故遮言清净耳圆觉经曰一根清净则多根清净乃至八万四千陀罗尼门一时清净是故一尘见空则一切悉空一切悉空则一切悉为功德不待起心动念然后为功德也故眼见色时色不可得色即空矣色既空寂眼岂独存眼色皆空识从何立三处都无则本来清净既本清净则眼见色时岂非功德乎眼色既尔鼻香亦然乃至八万四千法门悉皆清净悉成功德故曰诸法从本来常自寂灭相则知从本已来常自寂灭非属今安排而方寂灭也楞严经中渐细详明根尘识界本来无有本无生处本来空寂非因非缘亦非自然了不可得本是如来藏妙真如性若有毫厘生处即非如来藏矣众生不知妄自执有故曰六为贼媒自劫家宝若顿达空即此根尘悉皆宝藏马祖大师谓大珠海慧曰自家宝藏不顾抛家散走作甚么大珠曰不知那个是海慧自家宝藏马祖曰即今言语者是汝宝藏一切具足更不欠少使用自在大珠即于言下一肩荷负顿获本心故众生日用所有根尘本来空寂悉皆宝藏盖为不知甘自涂炭且如眼见色时眼若不空不能见色亦如镜光若先有物岂能现象现象之时镜必空寂愚人见色执为实有譬诸小儿欲取镜象类此可知故知镜体本空而显现无竭六根清净而照烛无穷镜光照多象而无能照之劳六根现万法而无能现之迹众生诸佛本是同源亘古亘今本来一辙既知空寂又何妨于空寂中纵横放旷大圆镜内自在翱翔故肇公曰动即寂寂即动愈动愈寂愈寂愈动方为大解脱大自在大安稳愚人不知妄见有法自生畏避正夜光之暗投掩耳盗铃者也东坡曰江上清风山间明月耳得之而成声目遇之而成色取之无禁用之不竭是造物之无尽藏其庶几乎达此者一无所为任运腾腾而功德自足昧之者百般造作孜孜急急而辛苦伶俜反覆之间天地悬隔有智何不思焉夫万法既空空何有量故称无量功德念虑无从思议难及故称不可思议功德万有归空空不可坏故称真实功德法尔天成不假造作故称本具功德觅之无迹舍之愈彰故称绝妙功德不见有生不见有灭故称无漏功德帝网重重卷舒自在故称无尽功德上至诸佛下及三涂横遍十方竖通三际靡不该罗具足故称圆满功德声闻权学不能知外道天魔不能测故称无上最上功德也。

　　堂堂何处不毗卢凡属有心皆可悟

　　华严经曰佛身充满于法界普现一切群生前随缘赴感靡不周而恒处此菩提座古德曰毗卢本绝多端相青即青兮黄即黄又曰青青翠竹真如境郁郁黄花古佛心法华举公曰观音势至向诸人面前大作佛事若信不及郤往他方救苦利生去也由是观之则诸佛菩萨遍界现身大作佛事而凡小不知故普门示现应以佛身得度者即现佛身而为说法应以某身某身得度者即皆现之而为说法是知本无定形但随缘现其应度者自然举意全彰寓目咸是若其不尔则不应言佛身充满法界也普现一切群生前者含灵蠢动总是群生何独我非群生也随缘赴感靡不周者大地众生悉从缘起更无一法离缘别有也而恒处此菩提座者法华经云诸法空为座盖指遍界现身而了无朕迹全体即空也永明曰高低岳渎共转根本法轮大小鳞毛普现色身三昧果系具眼则普皆金色靡非佛身何所拣择乎凡属有知直下顿达则便同古佛岂关相貌之别形服之殊华严会上凡圣交参龙蛇杂沓故称广大法界无遮海会各各证解脱门各各具菩萨行何尝必其具人形剃须发出家苦行方入会乎故丈六金身老比丘相系生灭之质分段之形乃为劣解权机而应现耳毗卢遮那此为法报真佛善财参礼五十三人长者居士男女外道居多而比丘之相仅两三人耳信知大法不拘相貌形服当今怀彼我之私胶僧俗之见戴发者定为外道圆顶者必是高人则世尊在日已有净名广额善财龙女月上之流曾未闻以须发为辞而斥之也自后庞老裴公凌婆灵照等代不乏人皆为千古榜样亦未尝见斥于马祖石头赵州临济也学道者不先探取无上菩提本具大法以入毗卢海会乃于沤泡幻身数茎毛发上作活计大似梦中入梦矣为比丘者当远承灵鹫少林近踵德山临济上光先祖下化群迷现法界身大作佛事安得于空华镜中胶柱鼓瑟耶。

　　勇猛

　　古云纯刚打就生铁铸成乃可入道唯广额龙女之流乃可当此何则直下了知一信不退了无余疑便自言曰我是千佛中之一数并不曾虑道我日杀千羊莫非业重否未曾持戒根器不净不堪承受大法否未及苦行久修以积功德否一切不顾直信是佛龙女曰我献宝珠世尊纳受是事疾否舍利弗言甚疾女言以汝神力观我成佛复速于此亦未尝疑我是女身莫非垢秽非法器否龙马畜生非人天道否年始八岁非耆宿否直下信入便同古佛此二人者真正勇猛可为万古标榜豁人逡巡畏缩之念故曰学道须是铁汉着手心头便判直取无上菩提一切是非莫管又曰但知今日是何虑昔年非学道者决当取法乎此切毋疑畏我今未可且待来生也。

　　伪勇猛

　　直见自心更无外法此心即佛无纤介疑滞谛信坚牢一往不退如广额龙女此真正勇猛也其不见自心者亦效勇猛乃矫情立异或漫自许可或一切不受或直行直撞或晓夜劬劳或高声唱诵或夜行山顶都将四大识神安排造作认为勇猛此魔道也昔有友晓夜高声念佛时望翕然值数员老宿印过予切疑之后不数载竟入魔道由此观之可不寒心法句经曰若起精进心是妄非精进但能心不起精进无有涯黄檗和尚曰道人当如痴如愚方有相应分颜子箪瓢陋巷怡然乐道不违如愚孔子称其好学真勇猛真好学者但在明心不假外貌也若外现许多威仪而不务明自心者决非真正种类自然流入魔道彼魔道福业岂非从伪勇猛而得者耶。

　　魔因

　　心有所重即为魔因何则于空寂平等中有依倚执着故也楞严经中五十种魔皆起于自心有爱乐趣向以成故曰心爱圆明心求善巧心爱神通心爱长寿种种生着则许多功行悉成魔事若彻见自心本来空寂本来平等则取舍俱丧情执皆亡魔法魔因从何而有纵日与天魔外道嬉戏何碍于平等空寂所谓如风吹光如刀断水魔王欲觅如来起处不得有以也魔佛之分本无其种若见自心则无处不佛而魔即是佛昧郤自心则无物非魔而佛即为魔故曰能向异类中行始得又曰但能入佛不能入魔学道者欲除魔事先悟自心自心不悟则八识田中必有依倚趣向之病急当照之如世俗中有所偏重即名为累或好名好利或好勇好色如是乃至种种好乐终身各为所累于事为上纵收拾得十分周匝到底败坏必归于此彼不求悟心而好佛者乃为佛所累矣老庞曰纵生极乐国原在铁围城可不深省焉。

　　见病

　　巍巍古佛荡荡毗卢绝终始而亘古今无方所▆▆空界人人具足个个圆成但为不知而隔于见耳昧之者固弗是道知之者不直下了达乃立种种见识以求之何异于方木逗圆孔一毫置太虚故三祖曰不用求真唯须息见枣柏曰凡圣一真唯存见隔见在即凡情亡即佛又判法华经中龙女成佛云权学三根自将见隔迷自实法反称为他不知躬己本自如斯全处宅中犹怀滞见云何界外悬指僧祗此见不离定乖永劫回心见谢方始旧居何如今时灭诸见业徒烦多劫苦困方与佛同三乘权学之徒自生见障以成束缚隔绝若肯直下灭此见业则与龙女刹那成佛无异故曰回心见谢方始旧居亦如穷子初到父舍即时认父则一朝富贵弗差毫末何必二十年中运粪方始承认是亦下劣之想贵贱之见为隔也故谓之见剌舍利弗自叹曰同共一法中而不得斯事又曰常在于其中经行及坐卧学道者不知此乃起种种别见凡圣净秽佛法之见人我有无见是非始终见差别下劣见殊胜喧静见带此见下而以求悟道纵千佛出头亦未解脱在。

　　便是介歇

　　莫晴虹尝谓吾于四字终身受用不尽四字者何乃曰便是介歇便是介歇者秀州乡语所谓只得如斯也于日用中遇逆顺境界无回避处则顺受曰只得如斯故蚤得世念灰冷参究宗乘探索渊微留心本分晚年德望日隆皆称道者罗近溪尝见人有过众所摈弃公但曰怪他不得故见举世皆是圣人与唐虞无异阳明之道于斯大显予谓二公皆用四字简而捷易而明足可为后世师法一则恕己一则恕人恕己则无入而不自得无处不可从容虽地狱三涂亦若也恕人则无物不可容纳无人不是圣贤虽调达六群亦若也故孔子曰有一言而可以终身行之者其恕乎初学由之则心体广大度量宽宏动止安详气质和顺智慧明利习气自销不易凡身运运登于佛地何须勤苦分分证入真如故曾子以忠恕证道真彻上彻下之言。

　　欲通文理

　　义理非语言不显语言非文字不传是文字即语言而语言即义理得义理者则不见有语言文字之相通语言文字者或未必达义理也今之学佛法者皆为文理不通舍内典而读书史岂不愚甚何不以读书史之功转读楞严宗镜耶彼书史文理通日吾之内典文理有不通乎纵未通透亦乃僧家本分八识田中般若种子已藏蓄之将来受用自然可坐而待彼为此者盖亦不达佛意不善发心无远大之志欲速见小故耳佛祖之意本欲令其达义理而出生死何以文字为故发心者直欲探取无上菩提见言外之旨而读之纵迟钝者经万遍后管教释迦达磨无量圣贤如指掌握若文理通透乌足道哉急急于登高座挥麈尾作野干鸣者一任将九经十七史从头去读也。

　　天乐鸣空集卷中终

　　　秋岳居士曹溶助刻天乐鸣空集中卷奉荐
　显考诰封文林郎河南道监察御史约斋府君
　　早生安养者
嘉兴大藏经　天乐鸣空集


　　天乐鸣空集卷下

　　山阴天鼓居士鲍宗肇述

　　灵峰蕅益沙门智　旭定

　　会稽石梁居士陶奭龄
秀水止庵居士王起隆　阅

　　悟后读书

　　有僧某齿尚少气吞诸方遍历丛席后入广闽依憨山会下数载有龙居士从彼来讯僧作何状曰渠已悟彻憨师印可可出世为人矣为外学未通古今未博难以接贤士大夫故特避静处潜心博学数载之后当出也予笑曰若作此解敢保未彻在正好买草鞋行脚去居士愕然曰何谓也予曰请以小譬之欲杀人者只消精熟一件器械便可无敌于天下岂得般般学过且如六祖高峰未尝识文字而为人天师范曾未闻其悟道之后复读儒书也当时帝皇臣宰未尝以学未博而短之也大慧称真净之禅如一柄利刀于咽喉一刺即杀五祖之禅手上着即手上杀足上着即足上杀具如上手段方为大善知识初不闻其悟后而读儒书博今古也黄檗接裴公兜率降无尽东林出苏子鸟窠伏乐天真率之于荆公法云之于山谷大慧门下士夫宰官盈百此诸大老其文学不知胜出于诸公否诸公之信从悦服不审服其文字之博学识之广抑专为大法也君归持此语谢之请细裁焉龙公乃唯唯而去。

　　儒释文理各别执

　　儒释文理其间旨趣或深浅不同而谓文理各别是大不然华梵方言难以辨认前代尊宿重重翻译悉已了然佛者觉也佛不同而觉可知矣阿弥陀云无量寿无量光毗卢遮那此云种种光明遍照弥勒云慈氏文殊云妙德般若云智慧例皆如是何有不同若以迹拘即中国一统南北音声亦别所谓庄岳数年悉晓达矣是故文字即音声也所指者即义理义理既得则音声文字纵无量差别岂能惑哉是故不务得义理而执两家文理各别必读儒教者真魔道也。

　　金刚般若

　　夫此经者凡圣共有全体具足不属五千余言文字章句也体性坚凝湛然常住不可破坏能坏一切故谓之曰金刚唯寂唯默性自神解寂而常照法界朗然故谓之般若昧之者旷劫昏迷生死轮回无有休息故谓之此岸悟之者豁如梦觉万法销殒本无生死本自涅槃故谓之彼岸生不为有灭不为亡凡圣之本亘古如常故谓之经若达此经则十方三世佛及众生想非想情非情乃至一切所有悉皆空寂故曰十二类生我皆令入无余涅槃而灭度之一切灭尽彼我皆无故曰无我相人相众生相寿者相本来无有非今始无本来寂灭非今始灭故曰实无众生得灭度者若能达此则攀缘顿息妄念何从故曰善护念念念相承心心相印故曰善付嘱经行坐卧全体住中故曰应如是住心体平等不须捺伏故曰如是降伏其心根尘销落纤介无踪故曰应无所住行于布施平等真空本自无相众生情计妄见有相故曰凡所有相皆是虚妄然此诸相原是自心则诸相顿空心光顿显故曰若见诸相非相即见如来自心真如不动不变无去无来故名如来即相非相相即如来若无宿种闻必不信故曰如来灭后后五百岁有持戒修福者于此章句能生实信不于一二三四五佛而种善根已于无量百千万亿诸佛而种诸善根十法界中悉由心造一切万法悉从心变心无形相而炽然建立绝言绝虑而言说纵然舒之则万别千差卷之则一真无性故曰一切贤圣皆以无为法而有差别佛及众生以心为体无上菩提皆从心出离心何有心即此经故曰一切诸佛及法皆从此经出四圣六凡体本空寂无性随缘实无所得若有所得不随缘起是故随缘起处悉无体性悉无所得故曰须陀洹以至如来在然灯佛所于法实无所得色相本无根尘非有众生日用全体皆空不达真空妄见色相心即有住若达真空则常住真心朗然独耀法尔无住非有色香味触而勿令住着根尘销落则心体湛然故曰不应住色生心不应住声香味触法生心应无所住而生其心即心是佛即心是法一体三宝常现在前故曰若是经典所在之处即为有佛若尊重弟子因指见月顾名思义持而勿失故曰以是名字汝当奉持五阴本空四大非有即为歌利王割截身体节节支解若不达空毫厘计有即起嗔恨若达真空本无人我即为忍辱仙人此心体非实非虚欲言其有无相无名欲言其无万事万形故曰如来所得法无实无虚而凡夫无始昏迷计执不能开悟故曰如人入闇则无所见一念心开如千日并照根本常光如日光明显现万象种种照了故曰如人有目日光明照见种种色直谈心体了无迂曲不历阶梯不俟修证故曰如来为发大乘者说为发最上乘者说若乐小法妄执人我高推圣位自鄙下凡虽读此经不能信受故曰若乐小法则于此经不能听受读诵为人解说迷失此心妄执人我无始以来不能解脱是为先世罪业应堕恶道受持读诵此经之时则人我俱亡一体平等故曰先世罪业则为消灭三际无踪十方无迹见有去来执有三际即是虚妄马鸣曰十方谛求了不可得岂有去来三际之相故曰过去现在未来心俱不可得过去已去了不可得未来不来了不可得现在不住亦不可得则无住真心湛然常住二祖觅不安之心了不可得达磨即与授记故实无所得燃灯即与授记亦为是也真佛无形真法无说无说之说说遍大千无形之形形充法界迷此无形而见有佛昧此无说而见有法是为虚妄颠倒情执故曰若人言如来有所说法即为谤佛不能解我所说故平等真法界无佛无众生自心法界如大圆镜一切差别镜中影像迷之者执影是实遗失圆镜殊不知影像原空坦然平等故曰是法平等无有高下不见无相妙心本具如来乃欲以色见声求颠倒已甚故曰若以色见我以音声求我是人行邪道不能见如来即相无相无相即相即相无相不应以相观佛无相即相不应离相观佛非有非无非常非断故曰发菩提心者于法不说断灭相心体广大量过太虚莫测边际若见此心无量福德称性满足非有为造作之福可比故一日三时分以恒河沙等身命布施乃至穷劫如是不及有人闻此经典信心不逆其福胜彼既云无我孰为受持读诵之人既无人相复向谁人演说人我俱亡何处觅福以胜于彼无我之我遍满十方而无不是我达此真我即名受持读诵幻化之人本无形相而即我之人未达此旨不妨为其演说虽现人我犹如镜中影像镜光未尝变动故曰为人演说不取于相如如不动嗟乎是经既名金刚则一切无不坚固矣何必复观有为之法如梦幻泡影等耶南岳大师曰因果无明互迭相生无始流转号曰众生后遇善友为说诸法但一心作唯虚无实此解成时尔时意识转名无尘智以知无实尘故尔时妄想及妄境灭也无尘智熟意识不复生迷一切所有悉皆破坏皮肤脱落尽唯有真实在即为金刚无碍智也由是观之如来金刚般若之经岂与南岳大师金刚无碍之智有二哉故欲达如来金刚般若必从日用谛观一切万法有即非有如梦不实如幻不真如泡本虚如影无体如露不久如电刹那悉皆妄诳悉无实体皆从自心循业发现者也能作是观则即此一切有为之法无体无性皆是金刚般若波罗蜜经也玄沙曰髑髅即金刚体长沙曰欲识金刚体但看髑髅前雪峰曰不识金刚体郤唤作缘生是故无论有为无为一切万法本是金刚坚固之体纵南岳大师金刚无碍之智亦从信解诸法但一心作唯虚无实方成金刚无碍智也是知前佛后佛皆同一辙若不尔者欲解五千余言文字章句前文又如何后段又如何则走入经文浑身缠绕将金刚般若为陈烂葛藤粘滞不暇而何暇出生死华严经曰如人食金刚少许皮肉骨血悉皆烂坏金刚穿出方已何以故金刚不与血肉共处故若人有智闻法界妙心一念信入无明烦恼悉皆坏尽此金刚种子透出方已何以故此法不与无明共处故吾人闻此常住真心本具金刚种子诸相本无悉是心造如是种子一经于耳一念信入设未修习有此种子留入识田将来透出无明烦恼必致坏尽直至金刚般若迥然露现然后已也虽然此特约根钝者耳若利根宿种则应念透出直下瞥然将十方三世佛及众生一吸而尽果见十二类生悉入无余涅槃而灭度之矣春门徐居士每述王季常高明水二公所论此经大意询予顾予未暇遍参亦未知诸家疏论若何辄以己意信笔若此无分章列句起前接后之法愿老居士以大心眼视之则尔我与佛此经与我言混同一体了无差别念念金刚尘尘般若方为受持读诵此经切勿为五千余言文字所转也。

　　希望弥勒下生时解脱执

　　一种人闻弥勒下生时三会说法初会度装佛者二会度达法并造经者三会度饭僧者以此为实则许多时劫落得且放纵待弥勒出来自然得度反笑研穷勤苦之士是盖不知方便而执权为实也时劫本空真佛常现何必待下生古云念念释迦出世步步弥勒下生不知此等作何解会起信论云欲得早成者即与早成欲迟成者即与迟成无性体中悉从缘起本无迟速而随意成就且十方诸佛现在说法不可穷尽佛佛可从度脱岂印定为弥勒所度哉亦岂诸佛分界吾辈乃在弥勒界内哉况弥勒现在兜率说法何不直往相见而待其下生作是见者不智之甚本欲放纵六情而欺己欺人实可哀也。

　　分身佛多执

　　法身无形应缘普现如月落万川分而不分一即一切一切即一法尔如是也众生迷昧执四大为身是以隐而不现粗而不妙若空我执以悲愿熏之则遍界现身随缘赴感不期然而然矣在众生分中虽粗而隐然未尝不具若肯返照莫执前尘则应时显现即粗而妙矣永明曰高低岳渎共转根本法轮大小鳞毛普现色身三味故曰朴落非他物纵横不是尘山河及大地全露法王身则根根尘尘悉是法身普现未尝有毫发隐覆法华经中分身诸佛亦非分析法身为多亦非前后差别也交集同时而多宝古佛开塔相见者此表亘古已来寂灭法身即为多宝古佛释迦乃现在五阴之躯分身者即万法森然根尘驰逐也世尊设象以令众生自悟一念回光则分身交集古佛出现不离现在五阴之躯欲令后人会法归心见月亡指以受实益耳今有以文害意者乃曰众生未成佛时则受一报身必有一佛有一灵性直待最后成佛时则从前无量分身齐成佛矣故法华会上释迦分身多多无尽也若是则我成佛在释迦后其分身更多万倍最初成佛者分身必少流浪三涂者他时成佛之分身更莫可算矣想要分身佛多者落得迟迟有是理否盖法身无性随缘受熏诸佛菩萨悲愿纯熟则分身应现地狱三涂恶业纯熟亦能分身受报虽善恶两途熏极而现总不离无性一法身耳在人道中有别业纯熟者亦能分身或有身卧在床而已受他报者或有未命终而现别报者总是法身受差别之熏以致如是断非法身分有二也故曰一月普现一切水一切水月一月摄非月之有分也。

　　一念变化

　　秀州北门有李画师见水蛭于烈日中反覆曝之其腹裂开见蜻蜒游飏而去其人戏将一蛭反覆扰之顷之腹开即出蜈蚣一条盖其一念嗔毒即化是类矣足征藏识无体从缘现相业无定性刹那变易夫水蛭之与蜻蜓异也水蛭重浊迟钝忽已游飏太虚轻清自在则其业力纯熟不期而然也蜈蚣之化一期之形视蜻蜓毫厘千里矣六道升沉亦犹是耳善业纯熟忽然飞升恶业纯熟忽尔坠下世谓善恶无应验乃前业未谢今业未熟耳前业将谢今业已纯则忽然变作莫为而为莫致而致矣观一念嗔心即化毒物乃知临终报谢之顷尤所当谨或闻佛名或闻经名或遇知识开导即得善趣正为是也。

　　习气

　　平等光明生佛无异为习气差殊致粗妙不等而不能透脱耳休论凡夫纵证圣果者亦未断尽如舍利弗有嗔习难陀有贪习毕陵有慢习多生习染岂同儿戏然则当如何哉古人谓念念频以佛知见治之何谓佛知见明达心外无法法外无心心体光明湛然常露更以大悲大愿薰之此则佛菩萨之习也佛菩萨习气渐熟则无始恶习气自然销落矣。

　　效验

　　学道者效验不在禅定神通天眼宿命等但在除恶习广心量令本地风光巍巍荡荡上契十方诸佛下合六道群生沕然混合一体销镕唯同道者默默相符三乘权渐了不能测此真效验耳舍此别有均非真正是故心地透脱赫奕光明则各项习气自然脱落吾辈寻常自然体察如僧有僧习俗有俗习王侯有尊贵习宰官有傲慢习秀才有头巾习小人有卑谄习市井有欺诈习乃至禅有禅习讲有讲习千差万别习得精熟日用之中不觉不知默默发现常在目前成一窠臼不能透出总有聪明伶俐广学多能者亦复不知不能自照可哀也哉惟速求心地光明则自然销落其神通天眼等一切殊胜不求自至矣。

　　金刚种子

　　华严经云譬如丈夫食少金刚终竟不消要穿其身出何以故金刚不与杂秽而同止故于如来所种少善根亦复如是要穿一切有为诸行烦恼身过到于无为究竟智处何以故此少善根不与有为诸行烦恼而共住故又曰少作功力得无师自然智夫学道者一闻是说即忻然自谓少种善根获大果报即谓闻名读诵等少作功力便为金刚种子矣是大不然审尔则无数在法中何尝见有穿过诸行烦恼得无师自然智者是皆错解佛意也夫众生本具无量劫来不生不灭不动不变者名为金刚种智盖为不知无师发覆妄想攀缘颠倒驰逐历劫已来未曾暂省为一切有为诸行烦恼覆裹然金刚种智虽曰迷昧未曾变动亘古常然诸行烦恼虽曰沦流本自空寂若藉佛光一念顿省则金刚种智迥然透露诸行烦恼应时销灭此一念间是为金刚种子是为于如来所种少善根是为少作功力得无师自然智盖为本自天然非关造作故名自然智不可授受唯自己知故名无师智此一念间无量劫来所有无明烦恼根尘业识黑白果报等一切无量无边悉皆断尽更无余遗此真金刚种子共无明等若不悉底断尽则金刚种子亦不透露故金刚种子透露之顷即无明等断尽时也亦如夜梦千般觉即随灭佛者觉也既觉之后虽不保护复生迷昧然其所起无明烦恼等相如轻烟薄雾南岳大师所谓转复轻妙不同前也何以故其无始无明烦恼已曾彻底断尽故虽暂起而无力也金刚种智已曾显现故虽暂昧而易觉也又此种智性明利故坚刚故能破除无明故是故无明烦恼不得不消也又此无明本来无故无根本故是故不得不消也故曰食少金刚终竟不消直至穿出不与一切共止住也世人多疑旷劫以来无明烦恼岂容顿断金刚种智岂可顿明复生退缩者不知无明本无故种智本具故本无故易断本具故易明如千年暗室一灯即破此暗不云我住已久不肯顿去也无明亦尔此灯不云我今初来未能顿明也种智亦然学道者务令本具光明豁露则旷劫无明顿断若依稀仿佛不曾亲见外法不破而欲藉闻名诵读识心领略者此即无明具在原是有为诸行而妄谓金刚种子者迷中倍人也。

　　归无所得

　　楞严经末从三贤十圣等妙二觉入于如来妙庄严海圆满菩提归无所得予谓直至成佛因圆果满将谓大有所得而乃归无所得乎则知从前所证地位进一位时但空一分而非得一分也分分空时分分圆满可见众生本自圆满但为有所得心反成亏欠不知者欲向无所得中安排造作望成一尊佛故致差别以落魔道然此无性海中无得法内举意随缘随其所作各成一类故曰各各自谓成无上道不知才有所得便是生死故曰实无所得然灯佛即与受记也若要得时反不得若要成时反不成今学道者未得相应正为自家心意识中必要得一个菩提成一尊新佛或希望功德福报神通定慧等有此影子蕴积胸中故永不相应也。

　　生死

　　自心缘起幻化无穷知之者以为神通宝藏昧之者以为生死轮回傅大士曰一境虽无异三人乃见差了兹名不实长御白牛车譬如真金随缘造成钗钏愚者迷失金体谓是钗钏生矣忽销镕为簪珥又谓钗钏已死簪珥生矣随虚妄相转见有生死而不知金体毫无变动故曰是诸法空相不生灭不垢净不增减也诸有智者可晓即生死法上全是无生之法常住真体故六祖曰常即无常无常即常更无二法也古佛偈曰如人掘路土私自造为像愚人谓像生智者知路土后时官欲行还将像填路像本无生灭路亦非新故前佛后佛同指众生分中生死法内全是无生之法何不悟而甘受生死更欲舍生死别求无生转益迷倒矣。

　　大舜浚井法

　　火宅中触目逢缘无非障道法具大知见有大力量方能翻越所谓猛火生莲若稍迟疑即为所焚矣吾尝以大舜浚井为比瞽叟必欲杀舜于井势所难逃方浚井时傍凿一窍一旦掩之不知已从别道出矣吾辈于五欲樊笼爱憎羁锁中势难逃避亦当傍凿一窍一旦掩之庶不为陷耳宣政间有老人平时未见修行忽一日宴会亲友于座间从容告别诸子骇愕哭拜求遗训但曰尔辈可五鼓起来干办自己事诸子曰吾等家业颇丰且五鼓起来干办何事曰一切皆非自己事在死时将得去者方为自己事如我今日是也我从五六年来每五鼓起办之人所未知故觉范老人曰此事如絮裘百衲置之闲处天寒岁晚有时而用也火宅中人既来南阎浮提出世一番休教折本去频自省察一日中种几何福亏几何本愿世人频须种福办自己事致死时可将去如大舜浚井着著有出身之路不则一旦受掩不知将何望也。

　　返照回光

　　山河大地本常寂光无始来执为外境习之熟矣佛菩萨设以方便教令回光返照非有光之可回照之可返但了知一切万法悉我常光则外相顿空而常光顿显故曰返照回光耳世人不知例皆要默坐定心返照四大身中有常光或望肉团心上豁然透出光明是以痴寂返照竟成魔事者众矣。

　　透脱

　　无始不能透脱盖为法身隐于万像之中然非实有法身在万像外为其所隐亦非实有万像在法身外而为能隐盖万像即法身法身即万像众生迷昧妄见万像故法身隐而假名万像当万像正显现时即是法身炽然显现时也法界观曰事既揽理则事虚理实全事中之理挺然露现亦如求真金于瓶盘钗钏之中左提右挈终不可得而不知浑身是金也求法身于万象者亦尔若见万象浑是法身则应念透出万象即隐法身即显方知万象本无法身本有万象本隐法身本显生死结业悉成梦事此所谓透脱矣故长庆忽然大悟作偈曰万象之中独现身唯人自肯乃方亲昔时谬向途中觅今日看来火里冰。

　　融通

　　才有丝毫便成隔碍乃为心境所缚声色所胶如衣敝絮行荆棘林裹牛皮于烈日下展转不能自在终日能所终日对待纵有细密功夫而不能融化奈何永明大师曰物我遇智火之焰融唯心之炉妙哉斯旨以尽法界虚空界为一唯心之大炉上至诸佛下及群生并一切差别窒碍之物悉于中烹炼彻底销融搅为一味了无乖异则取舍丧情识亡变化纵横无不自在通达故曰融则通矣不然虽有施为秪增结业欲求融通得乎。

　　说法

　　经云报化非真佛亦非说法者报化既非真佛则真佛乃在法身故曰真佛无形真法无声无形之形形充法界无声之声声遍刹尘既遍界是法身佛则遍界是真法矣华严经曰尘说刹说炽然说无间歇说忠国师曰墙壁瓦砾皆能放光说法洞山闻无情说法之语遂大悟曰也大奇也大奇无情说法不思议若将耳听终难会眼处闻时便得知故遍界遍空总是遮那妙体根尘幻化尽宜般若玄音有智者直下信入即见真佛闻真法不知者乃将眼见耳闻即落法尘堕在阴界纵有所得非真法矣世尊谓阿难曰汝以缘心听法此法亦缘古人亦曰汝等诸人才见我动两片皮便来拱听终日鸦鸣鹊噪却不理会有劝政黄牛出世说法者答曰烦万象为我说法达此则法身真佛不生不灭而亘古常存般若玄音非寂非喧而炽然常说若必藉耳听舌谈是生灭之本虚妄之法也。

　　执默然无说

　　人果得道则终日说而无所说无所说而炽然说故曰说时默默时说大施门开无壅塞法尔如是也今有执默然无说为维摩入不二法门者病彼言说是大不然竟不达维摩不说法音雷吼至今大地普闻而乃谤为默耶经曰虽复不依言语道亦复不着无言说云岩曰虽非有为不是无语药山曰第一不得绝却言语所有言语显个无语的彼病言说者不见真法执作声色纵横故欲避喧趋寂耳。

　　烦恼即菩提

　　古德云菩提本有不须用守烦恼本无不须用除何以故为烦恼即是菩提故犹迷者谓东为西不知所迷之西即东也则知迷处之西全无但有执见不须除也其东本有但为不知不须觅也众生无始无明烦恼一切根尘识界全本如来藏妙真如性盖为不知执作外法以致生死轮转若顿了悟则一切本无原是如来藏也若未悟者但见一切不见如来藏若了悟者但见如来藏不见一切犹如迷者但见有西而不见有东悟者不但见本无西并东亦无定也一切众生乃欲舍烦恼而觅菩提亦如迷者欲舍西而另觅东有是理乎世尊谈空荡有一切言教但破其情不破其理但除其执不除其法故破无所破除无所除本无实法也破迷人谓东为西之执而本无西可破无东可与也有闻一切皆空等法将谓实有外法可空遂硬拨置或闭眉合眼或不起一念等不知本无外法而欲除本无菩提而欲觅亦如迷者本无有西而欲舍之本无有东而欲觅之是谓迷中倍人如来说为可怜悯者故才见有法即无明矣谓东为西矣更欲除之是以无明而除无明也则无明愈多烦恼益厚而反谓之修行可乎一切万法本是自己如来藏现量性境彰现不知故名无明已是一重障法而又增欲除去之想真自心取自心非幻成幻法矣玄沙大师曰犹如画师自画作虎狼刀剑地狱等相却自生怕怖此不是别人与汝为过一切众生悉从八识变起山河大地自己变幻而复自生忧喜若识得无纤尘露现其识得处即为金刚眼睛以其坚利破尽一切万法故也又岂非不取无非幻非幻尚不生幻法云何立是名妙莲华金刚王宝觉乎学道者当先具此金刚眼睛洞彻法界乃知迷处全空菩提本有若不务此而自立外法乃千方百计破除逃避希望菩提总是生盲之徒谓盆为日也。

　　辩真伪

　　天台云无明即是佛性止也烦恼即是菩提观也于日用根尘中直下体认不须向外寻觅是为圆顿止观若果荐得后则无明转为明烦恼转为菩提矣今有一种以词害意者乃以无明烦恼为菩提愈令放纵嗟乎夫佛性菩提既显之后岂得复起无明烦恼哉是为放纵六情误解佛意也。

　　诸经各称第一

　　或谓诸部经中各自称赞为第一华严固为称性之谈无加矣法华曰诸经中王此谓第一般若曰一切诸佛及法皆从此经出如是各各称尊说妙果何部可当第一耶予曰此部尊经亘古称尊三界第一无往不妙无处不真全体现前尔自不知故劳诸佛赞扬圣贤重说犹尚不省乃向纸墨文字寻讨不亦痴乎昔有僧阅维摩经云居曰汝念的什么经答曰维摩经云居曰我问你那念的是什么经其僧从此悟入故见得自己真经者一大藏俱为注解若不知则反是乃以真经为注解而解于文字也岂不颠倒乎。

　　藏公喻法

　　密藏开公当代奇衲兴楞严开藏板时予犹及见尝语人曰道人做事当似蜘蛛打了一片大网身却在外进退自由若像了蚕便连身做在里边故此老不拘缚此身忽然遁去无迹与亮座主何异是透网不为缠缚也此喻不但世事即参禅学道亦尔一切无智穷年钻在禅道佛法里边自缠自裹永不能透东坡曰不识庐山真面目只缘身在此山中。

　　念佛法门

　　夫佛者觉也自心也念者想也观也念佛即是观心观心即是念佛非二法也解脱长者曰我得观佛三昧即念佛三昧也夫心何以观佛何以念如上所言各各本具大圆镜智生佛同体迷而不知故须想念观察体究明达其光一显则十方三世一切诸佛悉皆念尽了无余遗何以故同体故平等故无分别故一即一切故一切即一故以各各言之亦皆念尽一切即一故以同体言之亦皆念尽一即一切故如是念如是观即成三昧不离日用动静行住坐卧见色闻声罄欬弹指悉皆念佛三昧也故曰佛真法身犹若虚空既如虚空则无所不遍无所不在无有拣择彼此欲觅空者无处不是乃至浑身都是若不信者欲舍此空另觅彼空岂为智者。

　　转物

　　楞严经曰一切众生从无始来迷己为物失于本心为物所转故于是中观大观小若能转物则同如来大慧禅师有颂曰若能转物则同如来咄哉瞿昙谑诳痴呆盖尽大地都是自心原无有物何所转乎恐依文解义之流将谓实有物而强欲转之故大慧重颂发明也无物可转是真转物不知此者纵见佛为佛转闻法为法转讲道理为道理转做功夫为功夫转乃至一切殊胜玄妙境界得力阶级次第悉为所转埋没其中永不能出何得净裸裸赤洒洒故赵州曰别人为菩提使老僧使得菩提南泉曰别人为十二时使老僧使得十二时大慧曰能号令佛祖佛祖号令他不得大光王入慈心三昧一切山河林树鸟兽人民悉皆向王顶礼设有毫发未尽便成对垒故曰一翳在目空华乱坠。

　　宗教

　　古德曰宗是佛心教是佛语诸佛心口必不相违是故一大藏教更无别法唯谈一心一心之宗诸佛洞然悉备于教则离教之外无别宗离宗之外无他教若曰教乃天台贤首所传宗系少室曹溪所授宗在教外教在宗外故曰教外别传岂得混滥审尔则天台贤首亲证古圣乃不明宗耶少室曹溪应圣之师乃不明教耶夫曰教外别传者指教中所诠非文字语言之谓也若以文字语言为教非但不明宗亦不知教矣得文字所诠见言外之旨则宗教两得譬之富人家业宝藏恐后遗失特置册籍详载自后子孙阅册而家宝了然若认册为家宝此依文解义三世佛冤也若以鱼目为夜光水晶为碧玉而不按册籍此离经一字即同魔说也世人为名相所胶以教为天台贤首以宗为少室曹溪不知向来看何教教中谈何法亦不知达磨传何物岂南天竺另有一件奇物中国所无者特航海来密付二祖乎。

　　无明

　　教中有根本无明微细无明不知者谓根本无明历劫生死犹如盘根错节极难除破故闻直指圆顿弗信云岂无始无明而遽可破耶是不详佛旨明示曰不了第一义谛故号曰无明不达一法界相故心不相应忽然念起名为无明则知无明者不了自心不明见自心之谓也则无明顿破有何难哉夫不达根本即为根本无明以无明为本即轮回六道舍此无明则无六道可得故曰根本无明若一达根本即根本无明顿破非实有无明如盘根错节也如人迷惑谓东为西方实不转迷东为西者即无明也迷岂有实哉又如千年暗室一灯即破此暗岂谓我已住千年而不肯去哉众生不知自心即号无明一念知之即明矣岂实有无明挣住谓我住历劫而不肯去者故不详佛意不照自心而谓根本无明极难破者此正自带枷锁无明益厚矣又执根本无明虽破而微细无明难断者谓根本如树根微细如树枝枝繁则视根本更难不知微细流注念念走作不能保护此谓微细无明耳盖为根本虽达而习气难忘故古人谓见道之后方可守道也所以古人既悟之后更无他嘱但令其保护长养休教不觉不知微细流注非根本之外另有枝叶也。

　　证

　　圆觉经云一切众生皆证圆觉此系如来真语实语夫证者即现有而实证非虚妄之法也如病伤寒则谓之证舌作何色眼作何态种种外现非若他病之有隐覆也是故清净法身众生现证佛眼大师曰眼见色岂非证耳闻声岂非证一一绝能所无处不现证若知之者千了百当若不知者乃欲舍此而别求实证夹山大师所谓劳持生死法唯向佛边求目前迷正理拨水觅浮沤也今之老宿耆旧俱不肯直下承当谓此道须实修实证夫清净法身本绝思议岂容修证若加毫发已是白净地上屙屎矣若顿了知则本来已证此即无修之修无证之证乃所谓真修实证耳噫难矣哉只为分明极翻令所得迟至哉言乎。

　　情与无情共一体

　　杞妻哭夫而城崩孟宗哭竹而冬笋李广射石而没羽王祥卧冰而鱼跃可验法界唯心原是一体更无情与非情之异第众生执久自成隔碍非法界有差别也盖大地本是当人八识大圆镜智城非外有杞妻正哭之际意识专注但见其夫而不见有城则八识随缘而应现矣若执城为实有岂有崩哉李广见虎意识中唯有虎则八识之体全为虎矣后见为石则意识转变藏识从缘而为石矣岂复能入哉众生分中原是一体但意识自执为二而扰之是以不验若杞妻之纯一无杂李广之精决勇猛何患无验哉生西方者亦犹是耳以意识观想弥陀及胜境久而不散即藏识化为净土矣故楞严经中地水火风非因非缘皆是如来藏中循业发现也或疑此城系众人共有何杞妻一人而能变众人之境耶曰是不知共中不共共中共耳夫大圆镜智如千灯同室光不可分即共中共也各各不妨是灯即共中不共也夫众人同业感报同见此城即共中共也杞妻别业感报即不共中共矣如神仙指石为金本亦是一人所变别业感报而令众生同得受用诸佛及大菩萨以妙观察智系大圆镜智故变大地作黄金搅长河为酥酪而令众生同得受用小乘菩萨与外道神仙亦能变化但不知自心识变小乘则谓以神通定力能变外道神仙则谓实有外物我神通能转变之以此分大小内外而体则无别也知得唯心识变物我一体则转识成智而为大乘菩萨久而勿失何不可以转变天地自在纵横也哉。

　　因果

　　普贤观经云大乘因者即是实相大乘果者亦是实相又曰初观实相名因观竟名果夫因果不外实相实相不外自心自心不离当念而迷执者乃以过去名因现在为果又以现在为因未来为果是皆虚妄因果隔生而不能三世融彻一念具足不了实相之体为玄因妙果也何则夫过去为因因已谢灭感现在之果则现在是实过去是虚以现在为因未来为果则未来未至以现在为实则现在是实未来是虚是故现在一念即是三世因果同时具足也一念之内既酬往因复招后果以过去言之则此现在为果矣以未来言之则此现在为因矣故曰即因即果因果交彻则无始无量劫因果未来无量劫因果总属现在一念此一念即是无量劫无量劫即是一念故文殊师利曰一念普观无量劫无去无来亦无住如是了知三世事超诸方便成十力又曰智入三世而无来往既三世同时因果同体一念总具一念谛观现在一念了不可得既现在一念不可得则三世亦不可得三世不可得则因果亦不可得因果不可得则知无因果之因果无因果之因果是即实相因果也是知因果乃实相之异名而实相乃因果之原本龙女曰深达罪福相遍照于十方永嘉曰了即业障本来空未了应须偿宿债智者当念达得实相因果之体以非因非果而因而果便能超越凌跨驰骤纵横迥然独脱而不为因果之所笼罩如其不然总被阎老子绳索穿却鼻孔在。

　　国土

　　十法界中依正果报所居国土悉由自心随业所感华严经中十信位中诸大菩萨所从来国名金色世界等夫世界何以称金色盖凡夫创始入道乍得心开犹未离于色尘旷劫以来执有外色虚妄受用今虽乍破未能顿尽虽未终尽然巳信得总是自心实无外色以自己根境所变幻者为国土而自己居之则尽空法界一体平等而为金色世界矣何为金色乃表自心无染白净之色非世俗所有窒碍之色也余名虽别类此可知十住位中诸大菩萨所从来国名宝华世界等夫世界何以名华既见自心则全体住中根境互融事理开发无量妙义悉如华开放则香气馥郁故又名妙香等余名类此可知而色法永尽矣十行位中诸大菩萨所从来国名幢慧世界等夫世界何以称慧盖自心既显理事开敷欲兴大愿发大悲则惟凭智慧幢者高胜义不倾动义以此大义运载悲愿生死海中不致沉没了无倾动故名幢慧也余名类此可知十回向中诸大菩萨所从来国名妙宝世界等夫世界何以称妙宝万行纷然而了无所得纤尘绝迹而遍界弥纶出死入生而如幻化广行悲愿而非有非无如摩尼珠不思不为能随众意而雨宝无尽如大圆镜无造无作天然任运而写像无穷故称妙宝余名类此可知毗卢遮那以华藏庄严世界海重重无尽交彻融摄为国土此皆可以意得即今我等同业众生名娑婆世界以地水火风等为国土坚湿暖动等为有喜怒哀乐等情所载也诸天外道神仙等各以苦乐相间粗妙不等为国土鱼龙等以水为国土虫蚁等以岩穴树隙为国土地狱三途以刀山剑树等为国土如是乃至无量无边差别不可说不可说苦乐不同粗妙不等一人一国土各自受用各不相知悉从自心所感则吾辈将来所生国土可知矣请问大众二六时中心所向意所缘趣所从志所往新新无间运运不停不事觉知而发现者于十界中属何道耶心志所在即成国土现前所有视不见听不闻有亦同无而嘿嘿发现者或在娑婆而缘别国或在禅林而缘廛市或在廛市而缘净土回头一省了了自知不待问人而将来受用可以立见余每劝人倘未发明未得稳当或习气未净力量未充则专持楞严法华大乘佛法为国土日作课程管教心神渐染藏识薰成则现在将来以大乘法宝为国土决不生在别国且得与诸上善人同会一处智者以为何如。

　　天乐鸣空集卷下(终)

　　　助刻芳名
　善信吴周瑾　谭吉瑄　徐善　高以永
　　　高佑釲　沈蕙纕　王亦含　王赞佺
　　　王履恒　孙去瑕　张拔　朱有礼
　　　盛民誉　周元经

　比丘济　苏　真　介　德　芳　性　论
　　　如　珂　了　蕴　照　先　通　戒
　　　大　昌
