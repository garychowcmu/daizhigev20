嘉兴大藏经　野云映禅师宗统颂


　　野云映禅师宗统颂

　　嗣法门人性璨　录

　　南岳第一世

　　南岳怀让禅师金州杜氏子年十五出家谒嵩山安公指参六祖祖问甚处来师云嵩山来祖云甚么物与么来师无对退参八载复来答云说似一物即不中祖云还假修证也无师云修证即不无染污即不得祖云只此不染污乃诸佛之所护念汝既如是吾亦如是得法后侍祖一十五载复居南岳。

　　颂来自嵩山来物原非他物搅不浑兮涅不缁规弗圆兮矩弗曲兀兀潜踪旬五秋勿劳琐琐重订嘱重订嘱屈堪述。

　　南岳第二世

　　江西马祖道一禅师汉州什邡人姓马氏幼岁出家开元中习定衡岳遇让和尚问云大德坐禅图甚么师云图作佛让将砖一片于彼庵前石上磨师云磨作甚么让云磨作镜师云磨砖岂得成镜耶让云磨砖既不成镜坐禅岂得成佛师问如何即是让云如牛驾车车若不行打车即是打牛即是师无对让云汝学坐禅为学作佛若学坐禅禅非坐卧若学坐佛佛非定相于无住法不应取舍汝学作佛即是杀佛若执坐相非达其理师闻开示如饮醍醐乃受心印开法南康龚公山僧问和尚为甚么说即心即佛师云为止小儿啼僧云啼止时如何师云非心非佛僧云除此二种人来时如何指示师云向伊道不是物其化盛行江西。

　　颂无端架起陶家轮运转机关讵暂停不得破瓶花八裂推车触壁难转身易转身非佛非物亦非心。

　　南岳第三世

　　洪州百丈怀海禅师福州长乐人王氏子丱岁出家三学该炼及参马祖为侍者偶侍祖行次见野鸭飞过祖云是甚么师云野鸭子祖云甚处去也师云飞过去也祖扭师鼻师负痛失声祖云又道飞过去也师有省一日再参马祖祖震威一喝师三日耳聋后黄檗闻举不觉吐舌。

　　颂含灵蠢动俱生知何事毛群逐队驰负痛失声飞不过又被平空惊蛰雷惊蛰雷丧却威耳聋舌卷豆爆冷灰。

　　南岳第四世

　　洪州黄檗希运禅师闽中人幼岁出家至京洛行乞吟添钵声一妪出扉问曰太无厌生师云汝犹未施责我无厌何耶妪笑而掩扉师异之后往南昌见马祖祖已示寂时百丈为祖庐墓师见丈丈举耳聋话师吐舌丈云汝嗣马祖去师云某来参马祖不料无缘因和尚斯举得见马祖大机大用若嗣马祖恐以后丧我儿孙及开法上堂众才集师召云大众众回首师云月似弯弓少雨多风。

　　颂乞食城中展钵盂村姑笑我不因时回首又遇真经纪罔觏知音苦自支苦自支妙难思多风少雨月挂东篱。

　　南岳第五世

　　镇州临济义玄禅师曹州南华人姓刑氏落发进具志慕禅宗初参黄檗三度问佛法的的大意三度被打及到大愚处悟彻于大愚胁下筑三拳复转黄檗打黄檗一掌后临滹沱河侧建立黄檗宗旨故号临济宗。

　　颂粥去饭来没下场闲将小艇系长杨迅雷风劲烟波涌直撞横冲任撕当随转运谩凄惶不舒破浪拿云手怎得滹沱五叶芳。

　　南岳第六世

　　魏府兴化存奖禅师初在临济为侍者因询洛浦来参机缘两遭济打及到三圣处为首座圣问师师便喝圣云须是你始得复到大觉处为院主觉问师师便喝觉便打师又喝觉又打次日觉又问师师亦喝觉亦打师再喝觉再打至脱下衲衣痛与一顿处直下荐得临济在黄檗吃棒底道理迨后开堂拈香云者辨香本为三圣师兄三圣于我太孤本为大觉师兄大觉于我大赊不如供养临济先师。

　　颂职理多般命逾乖机思竭露暴尸骸枯枝爇尽完无画赊俭徒令化作灰休浪拟莫胡猜烟焰至今尚活埋。

　　南岳第七世

　　汝州南院慧颙禅师得法于兴化奖开堂后有僧来参云贩也师引杖向前僧无语师便打数棒。

　　颂坚设重围禁夜行育龟跛鳖竞头走中军主将令符分拈得鼻孔失却口。

　　南岳第八世

　　汝州风穴延沼禅师余杭刘氏子参南院于棒下无生忍话大彻玄旨开化风穴僧问如何是佛师云杖林山下竹筋鞭。

　　颂万籁因风齐鼓动百昌化母足裁成蝉音鸟语皆堪乐独把此君引凤鸣。

　　南岳第九世

　　汝州首山省念禅师菜州狄氏子参风穴得承子印一日拈竹篦示众云唤作竹篦则触不唤作竹篦则背不触不背汝诸人唤作甚么。

　　颂鸠性爱雨雀爱睛鸠一声来雀一声天公也自无张主落雨不成晴不成。

　　南岳第十世

　　汾州太子院善昭禅师大原俞氏子幼有大志一切文字不由师训自然通晓剃发游方遍参诸宿七十一人最后见首山问百丈卷席意旨言下悟彻拜而起云万古碧潭空界月再三捞捷始应知。

　　颂善财参遍五十三众艺曾经往复难不向别峰圈柜破几将牛斗卧寒潭。

　　南岳第十一世

　　潭州石霜楚圆慈明禅师全州清湘李氏子少为书生年念二得度母贤遣之游方闻汾阳道望冒险往来依住二载未许入室一夕欣曰自至法席不蒙指示岁月飘忽己事不明失出家之利阳熟视骂詈举杖逐之师拟伸救阳以手掩其口师大悟叹曰始知临济道出常情。

　　颂萱慈割爱忆无忧越岭逾城觅就头幸遇柁师操一曲和烟和雨下沧洲。

　　南岳第十二世

　　兖州杨岐方会禅师宜春冷氏子久依慈明未有省发每咨请明云库司事繁且去他日又问明云监事异时儿孙满天下在何用忙为明适出师侦之小径既见搊住云老汉今日须与我说不说打你去明云监寺知是般事便休语未卒师大悟即拜于泥途开法杨岐僧问少林面壁意旨如何师云西天人不会唐言。

　　颂出纳支收务实繁宁分己事与他般泥途扑破茶盐袋梵语唐言一串穿。

　　南岳第十三世

　　舒州白云守端禅师衡阳葛氏子依茶陵郁披剃往参杨岐岐问受业师为谁师云茶陵郁和尚岐云闻伊过桥遭仆有偈能记否师举云我有明珠一颗久破尘劳关锁今朝尘净光生照破山河万朵岐笑而趋起师愕然通夕不寐黎明咨诃之岐云汝见昨日打驱傩者么师云见岐云汝一筹不及渠师愈骇然云何谓也岐云渠爱人笑汝怕人笑师大悟。

　　颂佳人睡起懒梳头手握金钗半掩羞倏尔破颜轻一露浑身挟背汗浇流。

　　南岳第十四世

　　蕲州五祖法演禅师绵州邓氏子年三十五始逐发遍参明宿因浮山指见白云问南泉摩尼珠话云叱之师领悟献投机偈后开堂僧问如何是佛师云口是祸门。

　　颂三登九上翳浮云一颗摩尼价逾增扑碎满盘光灿烂祸殃不入慎家门。

　　南岳第十五世

　　成都昭觉克勤佛果禅师彭州洛氏子儿时日记千言见佛书如获旧物出家首谒玉泉皓次依金鸾信大沩哲黄龙心东林度佥指为法器而晦堂称他日临济一派属子矣最后见五祖尽其机用祖皆不诺师忿然而去到金山染寒困极试以平日见处无得力者乃转依五祖令入侍寮问举提邢小艳诗话祖云他秪认得声师云他既认得声为甚么却不是祖云如何是祖师西来意处前柏树子聻师忽有省出门见鸡飞上栏杆鼓翅而鸣复自谓云此岂不是声遂袖香入室通其所得祖云佛祖大事非小根劣器所能造诣吾助汝喜由此所至推为上首。

　　颂几度临江上小船柁工向我索文钱一声款乃惊啼鸟飞过千山与万山。

　　南岳第十六世

　　临安径山大慧宗杲普觉禅师宣城奚氏子年十六出家十七落发十九游方初参曹洞诸宿继谒湛堂后参圆悟闻薰风自南来殿角生微凉语省豁悟每举有句无句话问之师拟开口悟便云不是一日师问悟云闻和尚曾问五祖师翁来不知道个甚么悟笑而不答师云当时想是对众问今日说亦何妨悟云我问有句无句如藤倚树意旨如何祖云描也描不成画也画不就又问树倒藤枯时如何祖云相随来也师当下释然悟云始知我不汝欺也遂着临济正宗记付之。

　　颂东山水西角风旋空泛海护游龙雾骤云兴毒遍野藤枯树倒焰飞空描画也笑倒摩哲相随也颠杀智公只今腥臭无穷已说似一物即不中。

　　南岳第十七世

　　福州西禅鼎需懒庵禅师郡之林氏子幼举进士偶看遗教经叹曰几为儒冠所误欲去出家母以亲迎难之师绝之以偈云夭桃红杏一时分付春风翠竹黄花此去永为道伴竟依保寿禅师遍参名宿后依大慧慧问内不放出外不放入正恁么时如何师拟开口慧拈竹篦连打三下师于此大悟厉声云和尚已多了也慧又打师礼拜慧印以偈一日上堂云懒翁懒中懒最懒懒说禅亦不重自己亦不重先贤又谁管你地又谁管你天物外翛然无个事日上三竿犹更眠。

　　颂觑破浮生一块棚不出不入不当中黄花有意开真相翠竹无心弄景风。

　　南岳第十八世

　　福州鼓山本庵安永禅师闽县吴氏子弱冠为僧谒懒庵于云门懒问不问有言不问无言世尊良久不得向世尊良久处会随后便喝师倏然契悟作礼云不因今日问争丧目前机懒许之上堂拈拄杖云临济小厮儿未曾当头道着今日全身放憨也要诸人知有掷拄杖下座。

　　颂彗孛飞流斗柄移伫思空丧目前机倾锹倒岳龙飞也谩教徒劳发旱雷。

　　南岳第十九世

　　杭州净慈晦翁悟明禅师上堂举夹山会下一僧到高亭才礼拜亭便打僧云特来礼拜亭亦打又拜亭又打趁出僧回举似夹山山云会么僧云不会山云赖汝不会汝若会即夹山口哑去应庵拈云高亭一期忍俊不禁争奈拄杖放行太速这僧当时若是个汉莫道高亭夹山便是达磨大师出来也斩为三段何故家肥生孝子国伯有谋臣师云高亭夹山门庭施设各得其宜但中间一人略较些子应庵与么道也是巩县茶瓶。

　　颂套板时腔几厌然自拈笤帚扫烽烟一声铁笛秋堤起万里晴空鹗影横。

　　南岳第二十世

　　太原苦口良益禅师参净慈慈问近离甚处师云瑞光慈云正与么时光在何处师便喝慈云且止汝道西湖水深多少师拟议慈便打趁出久之契悟作偈曰临机一句不露丝头吹毛才展大地全收慈云从上心印汝今得之宜处深谷俟时行化。

　　颂人将语探水将杖探拟议思量当胸一箭谩用钝弩操弓大施吹毛宝剑变不变幽谷芝兰香艳艳。

　　南岳第二十一世

　　汾州筏渡普慈禅师初参径山端高峰妙各有契处后北还过燕游五台礼文殊感大士放光居台二年入太原参益和尚益云发足甚处师云五台益云文殊与汝说甚么师云脚下草鞋唱成一百文益云脚跟为甚么不点地师云且喜老汉见得亲切益云老僧罪过师喝一喝而出自此常造室中久之益嘱云汝缘当在本处他后设大法药宜号筏渡师礼谢归汾州。

　　颂清凉山里一茎柴不着麻衣着草鞋直至而今难脱下本地风光雅快哉。

　　南岳第二十二世

　　洛京相国一言道显禅师雁门人生而岐疑颖悟英特年十二自愿出家父母难之师云儿志决矣未可强留遂落发于郡之西山听讲圆觉至知幻即离章顿然默契恍若旧识乃辞师游汾州谒筏渡渡一见器之命入侍寮一日渡举竹篦问云毕竟唤作甚么师方进语渡蓦头便打忽然大悟礼拜云和尚且止古人道佛法无多子非虚语也渡云汝今方知吾意耶师云和尚大恩碎身难报渡嘱云汝年且幼时至理彰师执劳座下一十七载。

　　颂一纪尝存出世怀幻生幻灭口慵开香严瓦子轻触碎拍掌呵呵笑一回。

　　南岳第二十三世

　　西京小庵行密禅师初以白衣礼相国显和尚凡见便礼拜显一日谓云道人礼拜且止佛法在甚处师方举首忽闻板声鸣显云只者是师从此有入遂求度显云汝诚精进宜名行密力参三年显举马祖三不是语未绝师云毕竟如何显笑云已多了也师于言下得大安乐显云佛法下衰正宜潜隐母拘城隍得安身处最为佳耳。

　　颂万籁齐吹总不闻苍岩无耳却知音密移一步龙飞也笑杀区区行路人。

　　南岳第二十四世

　　二仰圆钦禅师禾之秀水人遍参诸方毫无所契入西京谒小庵密于旅舍密问浙中有个伶俐人汝还见么师云圆钦钝汉密云我要个钝汉作监收汝还知么师罔措密云数千里来可惜错过师相依扣参一日见鼠从架上过扑翻油瓮忽尔顿契走见密云某已捉得了也密搊住云道道师云一粒鼠屎污却锅羹密云瞎汉参堂去。

　　颂鼠粪逾于鼠药毒些儿咂着换皮骨油瓮从教自掀翻免使监收空碌碌。

　　南岳第二十五世

　　寿州无念智有禅师蜀之汉州人发足南方游四明登天目后参二仰钦钦云行脚甚处师云南方钦云彼中佛法如何师云山川无异钦云我手何似佛手师良久钦云莫道无异好后看兴化打维那机缘始浩然大悟作偈云兴化打维那平地遭殃祸作夜南山云飞向北山朵钦见为之助喜云不辜到此嘉靖初迤逦寿州十有二年。

　　颂山川在处原无异驴脚却遭佛手系不是飞云过北山维那打得无休息。

　　南岳第二十六世

　　荆山怀宝禅师渚宫人游寿州谒无念有有云躐县游州毕竟为着何事师云生死大事求师拔度有云汝是荆州人么师云是有云阇黎即今在甚么处师拟对有云若便恁么犹较些子佛法不是商量参堂去师潜心座下一日有唤云阇黎师应诺有云在甚么处师于言下领旨乃云和尚大慈真人天师也有灭后师于嘉靖七年以法付铁牛隐终南山。

　　颂躐县游州原何事为觅阇黎在甚处一唤回头识也否潜心领旨参堂去。

　　南岳第二十七世

　　秦岭铁牛德远禅师得心印于荆山庵居秦岭常披一红布衫一日顶笠挥锄地中月明联池过之池见云者汉好似一头军师云看箭池作躲势师近前携手至庵留住三月谓云我乃大慧之裔在此待人数十年矣汝今既来当为我求人光扬祖道付偈云就身能打劫劈筈善夺窝三玄从此出三要不为多探竿影草主宾分狮子迷踪奈我何。

　　颂迷踪狮子露形踪顶笠挥锄孰共功良因一箭躲不着血污沧海恨无穷。

　　南岳第二十八世

　　序州朝阳月明联池禅师本郡范司马之后幼居林下有僧过访不遇题联于壁师见厌世祝发杖笠南游过洛伽道逢一僧伟仪殊相师前行失脚念佛一声僧云此是敲门瓦子何不抛却师云抛却后如何僧云叶落归根来时无口师有省后于秦岭受印铁牛返叙州居朱提山朝阳洞聚云来参师问云如何是古佛心云拱手云请和尚尊重师问不用音声与色身将何唤作本来人云默然师休去。

　　颂念佛声敲门瓦急抛却实潇洒潇潇洒洒隐朝阳心佛众生一坑鲊。

　　南岳第二十九世

　　忠州聚云吹万广真禅师叙州宜宾人姓李氏祖父三世为婆罗门师生日有八僧临舍一僧记曰此子乃八宝罗汉应真也母即厌腥食素三年离乳十五偶在窗下观菊语同学云此花今岁凋谢明春复生人生一去不来读书宁免生死竟往登少峨参浩翁久之返里得大慧录朝暮体究遇一僧见访问如何是佛师拟对僧云不是师复进语僧云不是被此一劄尘念如灰留午值僧磨剃刀师急问如何是佛僧云我今日磨剃刀不能为汝说且待别时来师以白衣参朝阳三载于万历癸丑乃落发受具一日阳谓师云汝有一句未会在师问那一句阳云不用音声与色身默然良久与我现出真空来师拂袖便出自思此事不可草草此中别有玄要辞往别山苦参三年经行危坐胁不至席限满复见朝阳问云毕竟如何现出阳引师手掩其口豁然大悟嘱后涉海入吴穿闽过粤于潇湘湖东开法解制还蜀阐化聚云出世三十年五坐道场语录二十卷广录五十卷先是法孙水部熊月崖居士录梓崇祯己卯七月晦日索笔书偈云朝打三千暮打八百要见聚云眉毛出血危坐至午大喝两声而逝阇维烟至松幂结为五彩荷香袭人起骨得黄金锁三茎门齿化为紫色五色舍利三百余颗平都地藏院迎十二颗建塔余皆塔于本寺三目山之阳。

　　颂三千八百数难穷现出真空空亦空在在毒流处处显眉毛挂剑血长虹。

　　南岳第三十世

　　忠州治平庆忠铁壁慧机禅师营山罗氏子家世业儒满门科第师生而貌伟器骨不凡八岁父见背即随母持斋稍长厌俗有元白道者辟谷邑之太鹏山师往来叩问玄理决志出家兄母留之于天启壬戌二月潜遁大竹筑室掩关每日食米二握五味俱断者三年室中屡瞩异相师怀疑出关欲追元白而终南路阻师乃剃发云游参见聚云云问奚往师具实以白云笑云子真昧于寻师者师依住满夏一日云出方丈师跪泣于前求云开示云笑而不答师谓遇至人而无缘得授不如捐躯赴水以待来生有谕以从讲肆游师听毕复来相依后云入金陵师随之闻天童道望欲暂辞而往云云去亦且从但恐错过老僧宗旨师复侍云师归蜀云命总院事一朝念诵毕登塌一赐浑身骨碎大笑不止拈偈呈云云不之印又力究三年忽尔大彻入室密以告云云云汝今日才会老僧意那师云和尚大慈为人彻底云我后师为庐墓四众坚请开法平都地藏院十坐道场语录二十卷僧问如何是正法眼藏师云龟歌开夜市。

　　颂寻师访道涉山川踢破指头是几年夜市乌龟轻卖弄无端矢上又加尖腥臭大冤债宽儿孙满地倒弄颠拈。

　　野云映禅师塔铭

　　尝谓鹫岭拈花法弘西土少林面壁道播神州临济德山灭却正法眼藏曹溪南岳衍繁嫡骨儿孙然火焚大地谁能口吐莲花尘满人寰若个面成金色宜乎龙蛇难辨因而鱼珠混淆也　野云禅师以童子不坏身秉灵烛以照迷情持慧剑以割爱欲真僧中之豪耶(考其行状)师讳灯映字心月野云其别号也为酆陵冉氏子父伯仲五人皆富于财而乐善好施明崇祯初师之伯父开明捐数千金建十方堂于平都山之麓是时　铁老人方开法席遂延之驻锡焉师之长兄佛喜禅师者一见老人遂尔皈依之师年甫十五父兄皆以成名见期方谋婚配师潜遁悟喝寺自行剃发父兄莫能挽留后值烽烟肆起师之父遂拜托老人俾其手足相依追随参学一日老人阅录次师云和尚也被他瞒老人云汝又作么生师便喝老人云汝来这里叫唤师云这里不叫向何处叫老人云汝当时跳岩跳坎只为父兄难汝出家而今好云寻个事干又有谁难汝师作礼老人示偈云退后栖身地步宽殷勤好去到牛山客来切忌无优待翠竹苍松一任看住山数载复侍老人凡任重致远重趼百舍弗惮其劳嗣后老人付嘱云棒喝施陈显大机赤肩荷来无余事因缘节候有时彰裕后光前辉祖室乙巳冬当事者请老人开建治平古刹师乃领众先行诛茅刈棘老人次年方至始竖经楼七楹而老人归寂师与众师等经营祖席塔院堂宇像设诸务落成几三十余年劳劳木石竭力勉撑师生于明天启五年乙丑至康熙三十六年丁丑菊月偶示微恙望前二日忽索水沐浴众以天寒固止次日五鼓嘱法属毕遂命侍僧书偈曰七十三年如露电临行一句阿谁荐泥牛含月吸秋波木马嘶风吞素练良久云鉴黎明复问侍僧答曰辰时师云昨日索浴今不洗了遂着衣端然坐脱师生平刚毅果决故尔去住之际洒然自得如此乃为之铭曰。

　望月于天　　捉月于渊　　看花于镜
　折花于园　　是同是别　　可以语禅
　近则方寸　　远而灵山　　青狮白象
　在指顾间　　佛道之任　　云师是肩
　重重浩劫　　履险而安　　层层宝刹
　光辉云天　　功成行满　　七十三年
　唱还乡曲　　泥牛鼓弦　　其证佛果
　铭卜万千

　　时
康熙三十六年岁次丁丑嘉平佛成道之吉苍溪离堆居士忠州铎陶淑李槃谈撰。

　　野云禅师行状

　　丁丑九月野云和尚圆寂于治平禅院阅月而(英)归自成都访　竺和尚于方丈凭　云师之灵而吊之竺公曰君自成童以来与云师交游者益三十年矣知师之详者无如君曷状其行余将乞铭于士大夫以藏诸幽(英)辞以鄙陋不获因含泪而述其实焉师讳灯映字心月别号野云世为蜀之酆都人姓冉氏父(某)兄弟五人皆富于财乐善好施通邑之街衢桥梁皆其所修砌者明崇祯间　铁老人始得法于忠之聚云寺师之伯父字开明者晤　铁公于忠南慨然捐数千金建十方堂于平都山之麓延　铁公主方丈是时四众云从声施洋溢师之兄号佛喜者先祝发皈依之时师年十有五因契慕焉归白其母母阻之复往白其父父曰尔年方少吾所望于尔者远且大圆顶被缁岂能了吾家事耶力阻者再师潜遁悟喝寺自行剃发父母兄弟莫能挽留后值甲申兵火肆起师之父拜求　铁公曰劫运方来儿志已决曷令其手足相依追随参学可乎师随　铁公凡石柱之三教寺青山顶诸刹艰危饥馑参学不怠一日铁公阅录次师云和尚也被他瞒　铁公云汝又作么生师便喝　铁公云汝来这里叫唤师云这里不叫向何处叫　铁公云汝当时跳岩跳坎只为父母难汝出家而今好去寻个事干又有谁来难汝师作礼铁公示偈云退后栖身地步宽殷勤好去到牛山客来切忌无优待翠竹苍松一任看适兵烽稍熜石宝涂井诸善士请师住牛头山师率众开耕为延　铁公结制分理执事不惮勤劳　铁公附嘱云棒喝施陈显大机赤肩荷来无余事因缘节候有时彰裕后光前辉祖室乙巳冬各当事请　铁公开建治平古刹于时城郭荆榛瓦砾颓基人望之而生畏师率众先行诛茅刈棘建茅屋数十间迎　铁公以居迨次年始竖经楼七楹而　铁公已归寂矣师与　竺和尚拮据经营不避甘苦嗣是而大雄殿天王殿左右禅寮以及门楼塔院佛像诸务垂三十余年始得成就为忠南第一大观盖师之性勇而决于物无所容然善气迎人能化强暴于俄顷故其任事也不后先推诿即如治平落成　竺和尚主持于内师经理于外三十余年不避艰险卒之金碧辉煌堂宇幽邃非勇且决其不致废于一篑者几希矣由甲寅以迄辛酉兵戈频仍师处寺中恬淡如故暴兵亦无所逞曾计戊午春(英)与诸同人应试入渝与师同载时渝水府宫僧酗酒无赖师主其家僧即断饮茹蔬或叩之僧曰和尚在我家何敢如旧时事兹非其善气化暴之明验欤所可惜者鉴物太明以故不能容物牛头山之耕可开也而法筵不自开行徒可集也而龙象不可集是以支那无可撰述惟存宗统颂若干则集为一卷大抵从木石课工之余而得者然其学其识已可想见一斑矣总之师产于丰厚之家财物无所吝性甘淡泊不以一毫自私治平之成成以此也师生于天启五年乙丑卒于康熙三十六年丁丑九月享年七十三岁僧腊五十三将卒之前二日偶示微恙忽索水沐浴众以天寒止之次日五鼓嘱法属毕遂命侍书偈曰七十三年如露电临行一句阿谁荐泥牛含月吸秋波木马嘶风吞素练良久云鉴黎明复问侍僧曰甚么时候答曰辰时师云昨日索浴今日不洗了遂着衣端坐而逝盖其勇决之性至临终之时犹如此余自童年来忠谒　铁公于茅庵内即师建之以迎　铁公者迨后交游日久故能悉师之生平然词不雅驯亦不能无挂漏处兹因　竺公之命不敢以鄙陋辞谨述其初终如石大君子从而

　　原书阙
