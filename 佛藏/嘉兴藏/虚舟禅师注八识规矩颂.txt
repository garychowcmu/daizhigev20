嘉兴大藏经　虚舟禅师注八识规矩颂


　　虚舟禅师注八识规矩颂

　　小序

　　性一而已又言相何也性内也相外也相不言外之境而言内之识则相亦内也外境触之而不动豁达为空者犹易托之而内识之所留细微流注发不及知虽深造之后常致叹于习气之难除命根之未断斯言性之家不可不加察也然而专言相者往往逐流末而鹜焉力徒困于算沙计或穷于钻纸曷思古人着唯识之论谓是诸相者宜有乎宜无乎凡所有相皆是虚妄则欲期无相于相求之乎抑于性求之乎求之于相缘八识而有百法求之▆▆转八识而为四智世之逐相者多失之而见性▆▆未尝过相而问焉而为之通则分帜而争之终不可止斯重叹矣虚舟禅师宗嗣福严而仍研精教典取唐奘师八识规矩颂特为之注注所言相非能与人殊而引而发之终归于性使览者知悟施子易修徐子敬可读而美之梓之以传噫其有裨也夫。

　　康熙十一年端阳后十日槜李王庭题

　　八识颂注自叙

　　昔庆喜婆心欲人明三界唯心万法唯识遂造瑜伽师地论以发明相宗法门文广义幽后天亲虞末学难窥要领遂汇瑜伽之文述三十颂目曰唯识三十论论成而后护法诸师各出所见以解释此论当时累帙积轴不胜其烦玄奘法师同诸师约其词理精粹者束为十卷曰成唯识后窥基法师又见成唯识十卷学者难得其宗旨乃请奘师集此要义将八识分为四韵每一韵颂以十二句将五十一心所各派本识会下条理不紊因称规矩然论虽十卷义尽于此四十八句明此数句而奘师之提纲由我举手天亲弥勒不一网收尽耶但明此数句者诸家即各有悟处不无自是门庭其能以相归性以悟转识如卢行者知五八六七果因转但转名言无实性者几人哉余初读鲁庵之补注后观憨山之通说未尝不服其见高第欲离心意识参绝凡圣路学则南行之五十三安得不输于末后弥勒之弹指耶故得力是省力省力是得力解之者不欲其深而欲其浅至于由浅而深是悟之者之事非解之者之事也。

　　西湖留锡退居虚舟省道人识

　　八识规矩浅说

　　余观唐奘师幼具宿根为法涉流沙不惮狼狈遇化身曼殊授以法印及其归逝不可得也不可得说本色话潇洒坐去岂非生平一著作一翻译俱以大法示人乎故细读数什不但古朴高雅实能以顶门眼八面齐照故能收万法于八识转八识于四智使识性朗然如洞火如列眉引众生八识田中证金刚大定其法乳不甚深乎余故以浅说说之不拘拘以训字循行同于诸家铺叙惟令人于笔舌外可悟其旨趣是以识悟识者之又一方便也若存我觉我则字字疮尤反为性相立町畦矣非奘师意亦非予意矣。

　　▆识以八识余谓总即一识也但识之体则一识之用则别如天之月祗一而映之水不同则异矣故今之悟识者欲其即用而悟体则元是一精明分成六和合更无别物也用何以异且如眼识与身识毕竟不同则五识截然自分至于具足五十一心所而明了分别者定属六识然不能执持也至于坚执不移者定属七识然不能持种也至于含藏多劫者定属八识此识性之自分不容混者也体何以同且如眼识之分别者虽属眼而了然分别者已通于第六分别之意识其分别而确据也已通第七识之执持其分别而不忘也已通第八识之含藏此识性之自合不容隔者也学人但认用则名相多端苟悟体则圆觉自性自性非有所以奘师于每一识处必先叙其心所之颠倒而随即着其悟后之无漏迷则无此悟悟则无此迷而识识为我妙用矣。

　　有以八识无实体单以第六意识为心王譬如此为磨盘心前五后二为心王之辅也盖以前五识应根照境同一现量亦无善恶至于七识楞伽云七识不流转非生死因若夫八识其体空寂无善无恶亦总属无记性其惟六识通前五识引后二识正为八识之见分故一迷而现三量则遍行别境横恣胸中一悟而空三性则有漏因果当时寂静所以道六七因中转五八果上圆旨哉言乎但因以该果则就第六识一悟深入便跻觉地然昔人圆明了知不假竟根又岂必滞此六识作观门乎所以信六不信八堕在二乘之偏执也。

　　有以第八识为生死主盖以识性无根根生则枝叶俱蕃余识尽属当处出生当处随灭非能受薰持种也故诸识皆粗而有微细流注者是八识诸识皆后而有最初妄见者是八识要知八识直是无量劫前最初一念不觉于是揽识以成根揽根以纳尘遂被根身器界滋长无明无论迷此识而为下凡者妄执五蕴假我即聪明外道亦迷此识而卜度执神我以取分段生死之苦且进之二乘未破藏识再进之七地以前之菩萨犹未离俱生我执以取变易生死之微苦是皆于八识之最微细者不能大悟一番也故悟门中直要悟至一念不生则前后际断不堕来先去后出房入房矣。

　　八识各无实性皆互为因缘由众生之妄见而成故前五通于后之七八七八又通于前五如常山之蛇首尾互应盘中之珠左右俱转如无前五识毕竟无所见倩谁明了如无意根明了倩谁执持如无执持倩谁含藏是前通于后也由有含藏者最初以不净作种子则七六五之动念发识定归生灭边际故不出三境三量三性业识无边是后通于前也要之人惟一悟则前后识性寸寸皆金反成相生之妙矣。

　　境有三境量有三量性有三性三境者性境带质境独影境三量者现量比量非量三性者善性恶性无记性现量必定着性境比量必定着带质境非量必定着独影境境以性者三界唯心所现之境也质以带者幻身假合妄加之境也影以独者如镜花水月之境也言三境而一切凡圣虚实之境尽言三量而一切见思尘沙之惑尽言三性而一切因果苦乐之受尽境量性通于根尘识所以通九地七趣一切时也良以最初迷本有智光则以一念妄见者潜结而为持暖识之种子于是识依于息息相吹而动者为风息相吹而润者为水息相吹而嘘者为火息相吹而凝者为地故肉为身气为命搏取四大以成内身盖假借四大以为身实无明凝固所致之身也所以说色杂妄想想相为身至于命根熟则透脱难以命成识以识成命似面入油油入面展转被无间识笼定彼识未去此识即生纵暂时清净却又如急流水流急不见非真不起也识既执以为我自然入门容易出门难若非老病死至业报尽岂能脱去也纵一时脱去识性之颠倒仍在为中阴身而怖畏之苦楚倍甚为异类身而无知之封固愈重即为断见之外道劫尽而识还生虽为无想之天人报尽而识复萌盖以识性有三量三性则自生出五遍行五别境六烦恼四不定如是种种识性之迷乱出得识之粗业出不得识之细业也故欲明唯识性必须大悟一番方欺君不得不然不着性境定着带质境不着此境定着独影境出不得无境三量三性亦然出不得无量无性也况境量性元是打做一团尤令人超脱不得也且如眼见青黄之色境此见不假安排非现量乎而转一念确认青是青黄是黄非比量乎再转一念反疑青未必青黄未必黄比度不着非非量乎现量属无记比非二量属善恶二性所摄眼见青黄不假安排是性境以境与眼相忘也转一念而确认青黄是带质境以境与眼相合也转一念而反疑未必青黄是独影境以境与眼不真也初见青黄是无记性迨缘青黄而起贪着是善恶二性矣三性三量三境所以既通一切法则知前五识不作解时得境目相是为性境缘心心所乃带质境缘无体法是独影境即第六明了意识与前五识所缘五尘率尔心中是性境若缘自身现行心心所时是带质境若并缘他人心心所时是独影境推而言之不但境具三境根亦具三境识亦具三境故性生于量量生于境若悟境空则视三界如空华见闻如梦幻由此识性清净成法眼净无奈境本无生因心有心本无生因境有但心生则境生境生则心生心境互为相依互为颠倒故外四大世界为我八识之疏相分内四大自身为我八识之亲相分同一八识所造而为我同业所居之报土唯一人发真归元十方世界方得消殒方可以入界以瓦砾场为莲华舟可入根以血布囊为金刚窟可入识以胡思洞为香积国矣。

　　大意迷悟同源缚脱无二识性一悟无明实性即佛性也故勿云差别智难明只是涅槃心难晓如前五识一悟便是成所作智六识一悟便是妙观察智七识一悟便是平等性智八识一悟便是大圆镜智智之差别易祗是悟难耳盖不悟定是业识茫茫无本可据所以不是遏捺捺得不是觉照照得不是禅定定得不是见解解得不是修证证得悟之无人千难万难唯于奘师数韵悟其言外旨趣庶几近之。

　　五识颂

　　性境现量通三性(只为真性不明便生许多妄性)眼耳身三二地居(谁能少得这个五识)遍行别境善十一(果然许多妄想)中二大八贪嗔痴(妄想到这极处)五识同依净色根(本来元自清净)九元七八好相邻(争奈被他所扰)合三离二观尘世(除非就向五根中看破他根的用处)愚者难分识与根(却谁晓得这个)变相观空唯后得(若能使识不着缘扰还只救得一半)果中犹自不诠真(佛果位中不说他到极处)圆明初发成无漏(这个才是转识成智)三类分身息苦轮(将五识还他妙用度生矣)。

　　奘师五识之颂其大意言五识落于六根门头而照境处此时比非二量犹未行不过现量分别偶尔现起然非悟人境界便随缘惑所以才动念便要走入八万尘劳网里遍行别境及二十烦恼等不俟六七八识比非横行而已知其现量时无数心头起灭阿谁能免先佛云汝暂举心尘劳先现是也此时药以针病如何下手亦就五识中观他三何以合二何以离且识在根中根在识中识毕竟向甚处起向这里着得一眼分得清楚这便是悟的消息也若只变想观空犹被观门缚定纵有见识亦止是后得智不是根本智到不得妙觉田地只是悟一悟使五识初发时便悟得圆明初发岂但起过二地吾知三类分身的道理即今直下承当而有余矣。

　　性境现量通三性。

　　○这个三性政是不觉境界善性着落在白业恶性着落在黑业即被因果所束不得自在即非善非恶似乎凝寂然政堕在无知迷闷中无记之病第一可悲者顽空断见无想三报每每无记者受之故净智妙圆体自空寂方为究竟若单单空寂便是无记也这三性虽通于现量而现量实因于性境何以说境是性境良以欲观法界性一切唯心造故净明移界地于指端月光现清水于室内乌刍瑟摩之遍身是火琉璃光之满体皆风岂非境是性境乎但未曾向境中彻底悟破则对境而忽生善生恶皆被境转即嘿嘿对境不知境之落处人在三界中不知三界是甚物未思出离似鳖在瓮中竟不知瓮是何物纵能痴痴较量总无智慧堕在无记性而已若能如灵云之觑破桃花洞山之悟影于流水何至被现量作主而通三性乎。

　　眼耳身三二地居。

　　○这五识与五尘合谁人能免此欲界内有五趣杂居地即第一地也其中人有睡眠有饮食有淫欲五识俱全也惟色界初禅曰离生喜乐地即二地也其中天人常多在定中厌此段食故虽有鼻实不着香虽有舌实不着味是五识减鼻舌二识也然鼻舌二识实在进之而色界中还有三地所谓三禅也进之而无色界中还有四地所谓四空也以上共九地而初地天人五识犹浊自二地以至九地五识渐清终未至识性无漏也然天人作佛如菜作齑切勿以我辈下劣之凡愚而反轻游戏天宫之菩萨。

　　遍行别境善十一。

　　○遍行有五以无量劫来迷成业识种子譬如潜渊鱼鼓波自涌是为作意引心趣境是名为触含受不舍是名为受能令前尘影子恍然面前是名为想微细不断苦心搜索是名为思此乃造善造恶的这一念最为微细处也总从着一境处动念作意便触境受境想境思境无不至也此个着境遍于八识九地一切时故云遍行也别境有五谓于所乐境希望欲作名曰欲于境决定知其可作不能已也名曰胜解于可作境令心分明记取名曰念于所观境专注一心名曰定与禅定之定不同也于所作境了然不疑名曰慧与般若之慧不同也总从着一念处这一个念断然放不过便为欲为胜解为念为定为慧成识性之窠此与境所缘者不同故云别境善十一者上言遍行别境此乃起业之心犹未造作至于善十一则竟成业矣一曰信二曰惭三曰愧四曰无贪五曰无嗔六曰无痴七曰勤八曰安九曰不放逸十曰行舍十一曰不害也五识现量似未造作然业性纯熟即偶尔动一念处不动在善边定动在恶边动在善则十一之善业凡具五识者必不能免故并及此令悟唯识性者知得善业分数方不离善却不着善则行一善业非行梵天之功积直是转普贤之悲愿耳。

　　中二大八贪嗔痴。

　　○此政是作恶之业也恶业共有二十六根本烦恼有六谓贪嗔痴慢疑不正见从根生枝者随烦恼有小随十谓忿恨恼覆诳谄骄害嫉悭无惭无愧此二为中随不信懈怠放逸昏沉棹举失正念不正知散乱此八为大随言小中大者以其作一业止成一业名小如惭必近于愧是一业而兼引二业也名中作一业而能遍诸染心名大是以小随之业重而反以为小大随之业小而反以为大盖因根本才生枝叶兹惟识所重在念虑上看耳今五识略小随而止言中二大八者以五识相应独此亲也是对二十六种烦恼中有中二大八并贪嗔痴共一十三种若能悟明识性婆须之善淫无厌足之善嗔调达之善妒以至三车之善贪南泉之善杀佛耶魔耶善耶恶耶其为不思议之境界耶。

　　五识同依净色根。

　　○根有浮尘根四大色也胜义根潜于四大之中而愚者难见也如眼盲矣而见性在耳塞矣而闻性在名为胜义根故论本来圆明身元空寂所谓究竟涅槃也智变为识识滞为根所以被无明拘碍结色成根而无明识体还栖托其中下凡固不能离浮尘根即中阴身亦有形状无想天终有寿命推之无色界天人直至四空地者仍有色质盖能空识业不能空识性即形根有粗重者有轻安者有非有非无能变动者然终不能出九地之界以其带无明之识而以识蕴根也唯大悟大士其报化二身亦是净色根却三身一体面目难寻故普眼不见普贤之身文殊不觌迦文之面以至普化之摇铃腾骧何地达磨之携履栖泊何天其月穿潭底水无垠乎是谓五识同依净色根也乃愚者仅认眼如葡萄朵耳如新卷叶为可笑耳。

　　九缘七八好相邻。

　　○五识同依净根而缘以染之遂觉八识次第各有所缘故颂云眼识九缘生耳识唯从八鼻舌身三七后三五三四若加等无间从头各增一如眼识具九缘一空喜空隙之空也二明乃日月灯也三根即本根也四境即所见者也五作意即遍行五中之作意也六分别依乃第六识也七染净依乃第七识也八根本依即第八识也九种子缘谓眼识亲生种子也人祗知眼能见耳不知所以见者由诸缘所引而实由六七八识妄见分别之所生故一识迷而识识尽迷一根悟而根根齐悟即此义也迦叶之觑着莲花雪钦之刺破古柏其缘起无生乎耳识唯从八除去明缘也鼻舌身三七俱除空明二缘也后三五三四言后六七八识有五缘三缘四缘也第六识具五缘一根缘即末那七识二曰境缘即十八界也三曰作意缘即遍行中之作意也四曰根本缘即第八藏识也五曰种子缘即本识亲生种子也七识具三缘一曰种子缘即本识亲生种子也二曰作意缘遍行中之作意也三曰根境缘即第八藏识为七识之根而由此缘于五尘之境也八识具四缘一曰根缘即末那识也二曰境缘即种子根身器界也三曰作意缘即遍行中之一也四曰种子缘乃第八亲生种子也若加等无间从头各增一者言前念已灭后念复生是谓无间缘九缘加这一缘是九缘者为十缘余缘例此大意此识性似人之血脉周流于肢体呼吸而诸脉皆转所以道遍现俱该沙界收摄在一微尘何忍使至宝汩没缘性间也。

　　合三离二观尘世。

　　○尘世境也三二根也以根照境说离合如鼻舌身合中取境以合方知眼耳二根离根取境以合坏根故也一喜合一喜离根之应用不同耶识之应用不同耶毕竟以合而观世之尘耶毕竟以离而观世之尘耶合离之间可以会取自家屋里事岂可口用而不知且那律无目而见贤喜无耳而听殑伽非鼻闻香骄梵无舌知味空神无身觉触还离耶合耶根耶识耶吾深有望于智者。

　　愚者难分识与根。

　　○根乃色法即第八之相分识乃心法即第八之见分此色心不同也又根能照境识能缘境此根识之用不同也外五尘为八识之疏相分内五根为八识之亲相分故第八与五根同是无记性所以五识有堕念分别而无计度分别故常混淆而难辨此根识之性不同也小乘愚法声闻祗知根识互生不知根之与识各有种子现行谓根为生识之缘则可谓生识则不可以识自有能生之种子故也余谓离根则无以显识离识则无以托根根识如交芦各无自性则又似分不得因根有相因相有见此识起于根也因识有根因根有见此根起于识也又似不分不得故楞严辨识性非他生非自生非因缘生非无因生毕竟向此生处悟彻根底是谓能分识与根也。

　　变相观空唯后得。

　　○上明五识之有漏至此转识成智则能变八识亲分之相而使之空亦一分后得智也盖以顽空则全无智偏空则少有慧所以昔人道二十空门都不着一性如来体自同兹能变相则眼不著于色便将二十烦恼等粗惑已无故非根本智而有后得智后对根本而言也后得智中即有辨才定力而实有修证门头法见未尽也。

　　果中犹自不诠真。

　　○根本智依心根能亲缘真如后得智依色根有分别佛果位中犹隔一尘也人祗知泰师注以安慧师言后得智在前五识因中既成无漏变相缘如矣护法师破之言见相二分犹自遍计性至佛果位自证分方能亲缘真如岂能变相缘如乎人即死执因果之分以为见道不能证道也殊不知果熟蒂悬原以究竟处言也悟不彻底岂为究竟亦岂为悟悟者即将唯识性看破十分五识现量至于遍行别境粗细惑业俱由不觉所染能一觉而使千年暗室一灯能破则因即该果海果即彻因源是即果中证真也岂真将心待悟岂真舍悟觅证岂真俟化佛来迎后报易形打坐入定方能入果位得神力耶故证即摄于悟真悟即真证不必执他证位余祗恐世无悟人也。

　　圆明初发成无漏。

　　○六七因中转五八果上圆今五识起于第八识含藏种子元无世累所谓宿根厚也由是寄于五根门头能令眼识见相时如迦叶之看破拈华耳根闻声时如观音之悟破亡所俱不着修证研摩第向初发处忽尔圆明则即为成所作智同大圆镜一了百了更无有漏处也。

　　二类分身息苦轮。

　　○化身三类大根者现大身中根者现中身小根者现小身化身摄于报身报身摄于法身但能自见己性即具足一切身试问五识见处其为三量三性其为遍行别境具众烦恼者毕竟是个什么非可认为相宗法数之所定也非可认为八识见分之所起也不可认为累劫无明之所现也岂不闻众生种种幻心皆生如来圆觉妙心中向此直下悟破则是贪嗔起而涅槃现妄想生而佛道成不离壳漏现无量身度生息轮矣。

　　六识颂

　　三性三量通三境(若人能了心大地无寸土)三界轮时易可知(毕竟境从心造)相应心所五十一(都在里许)善恶临时别配之(各从其类)性界受三恒转易(念念不停)根随信等总相连(一机所转)动身发语独为最(这是魁首)引满能招业力牵(便受感报)发起初心欢喜地(能破烦恼)俱生犹自现缠眠(法执犹在)远行地后纯无漏(心花粲发)观察圆明照大千(无法不悟)。

　　奘师言六识大意不过一念明了心似无力量不能如五识之与相实耦也然第六识具五识一定中独头意识二散位独头意识三梦中独头意识四明了意识五乱意识识又具五缘一根缘二境缘三作意缘四根本缘五种子缘以五识五缘本于三量三性三境而无业不受将五十一心所收括殆尽是外五根之所见者俱到六之意头上其所见者分别未止而七之所执八之所藏者又向六之意头上分别复来也则胸中似轴辘一般转转不停况相续不断则岂能刹那清净乎故由三性造三受善受善果之报恶受恶果之报非善非恶平平受无记之报是造引业满业俱六为之根也除非无想与灭尽睡眠与闷绝意识偶不行然而根终在也必须初获圣性具证二空到初极喜地而由此具净戒至离垢地具胜定至发光地生妙慧至焰慧地俗难夺至难胜地住缘起智至现前地离功用越二乘至远行地则初地俱生我执到此尽破是举三量分别者反成妙观察智而觅三受业报了不可得岂非行人大受用境界也要之如何是观察圆明莫非观门对治乎是仍法执也莫非使一念不起乎是仍意根卜度也作种种见解搜索意根是谓船横野渡含秋碧棹入芦花照雪明。

　　三性三量通三境。

　　○三性三量易解而三境细推之境以性者如功德之净水随身之宫殿非性所造乎性境有二一根尘实定果色由八识同分妄业所造二智由根本能缘如亦是此境所谓凡圣同居土也带质境有二质主也外境质中如茶是水为主之类也带者言此非有从彼带过来见是外染者也带到身上浑身造作如为一个青蚨百千奔驰凡身所著之境俱名带质故带质通情本以为有情之所粘滞者也一似带质即此六识能将前尘境一一明了在方寸是假相在前由第六见分所起是谓似带质见非真也故云以心缘色似带质中间相分一头生一头生者言六识体本来清净无物今以妄见所起相分论之似有一个带质境在里头生也二真带质指七识而言也因七识执八识之见分为我便向五根门头一一运为出来如贪色运出贪色境质来对六则非似矣故云以心缘心真带质中间相分两头生两头生者非单单两念生也亦非七识八识两头现也言念念着在色上自然诚于中形于外一头生者犹是有头无尾今则有头有尾经传送识无不作用殆尽矣所以云两头生也独影境有二一无质独影第六缘空花兔角及过未等所变相分二有质独影即第六缘五根种现是皆托质起其相分然不能亲尝不过兴见分同种生亦名独影此言六通三境者五识所见者六意识不作解时得境自相是为性境缘心心所乃带质境缘无体法是独影境境为所缘识为能缘各有其体性境以不假名言造作为体能缘者除末那识余六皆用自心心所为体独影境以第六见分所变假相分为体能缘即自心心所为体带质境即变起中间假相分为体能缘者惟六七二识心心所为体故颂云性境不随心独影唯从见带质通情本明此三境庶几尘消觉净不但不着境并不着质并不着影方是微尘刹海唯心镜遍界花开白玉莲也。

　　三界轮时易可知。

　　○见分既不清染成善恶二性所感将来定受苦乐二报纵迷昧无知政出不得这三界的瓮子也定三界之因迷妄有虚空依空立世界妄想凝而成国土知觉出而生众生若现量既空比非不生则三界心尽是名涅槃故知三界非能拘我也我自造三界其奈之何善被善业所束不得自在恶被恶业所制不得自在纵至非非想处寿尽时仍被劫瞒何不拶碎虚空令前后际断作出头天外哉。

　　相应心所五十一。

　　○心本空寂元无处所无如觉性不澄从三量三性中现出遍行五法别境五法善有十一法根本烦恼六法随烦恼二十法不定四法是五十一心所也余识不能全具独六识意根分别时即生许多分别之念是谓别境其分别者必生于九地一切境一切时中之所念是谓遍行分别而善也出不得十一种之善法分别而恶也亦出不得二十六种之恶法纵善而恶也恶而善也或愚迷而无知也或惺惺而有觉也亦出不得不定之四法是总在三性三量中发起亦总在一念不觉时具涵故见宫女之捧足便知其失通闻钏声之触耳便知其破戒因便知其该果本便知其摄末所以意根未悟岂可轻易动念先佛云切莫信汝意汝意不可信谓此故也根本烦恼六者谓贪嗔痴慢疑不正见此六乃二种我法之根本断慧命者唯此为甚不定四者谓悔眠寻伺悔不定者如作恶之人改悔为善眠则心极暗昧此非善恶名不定也寻者必作善之心意言筹量粗转为寻入细为伺如赞菩萨初寻后伺方得妙辞也如刁讼之人亦由寻入伺方得成算此二法或善或恶盖不定也。

　　善恶临时别配之。

　　○既具业种于心所自然逢缘便发每见吉人心善则语亦善视亦善种种俱善恶人三种俱不善是善恶诸法各随人自己配合也若是有智主人功德天黑暗女二俱不受。

　　性界受三恒转易。

　　○受虽有三其实有五也谓苦受乐受忧受喜受舍受是也逼悦身曰苦乐逼悦心曰忧喜忧喜苦乐不行时名为舍受今第六识中或由黑业而恒转于欲界招苦受由白业恒转于色无色界招乐受盖有身苦固为苦即娱乐之天人终归五衰相现岂真为乐也有心忧固为忧即福尽之梵辅自然烦恼顿起岂真为喜也况升沉速转芥子虚空皆我舍命处是脱骨过须弥山犹未尽其恒转之数也必念起念灭不离圆寂世出世间总是涅槃其庶几不为舟行岸移也。

　　根随信等总相连。

　　○根谓根本烦恼也随谓随烦恼也信谓十一中之信也等谓遍行别境不定等也总相连者谓身虽受报之不同未免改形易相而此业识在五十一心所者至今不换或善而善法仍现或恶而恶法仍现所谓习惯成自然不觉不知堕入魔网中也。

　　动身发语独为最。

　　○论云由外发身语表内心所思譬如潜渊鱼鼓波而自涌此识有三思一审虑思二决定思三动发胜思余识所无故最胜也然此发语离舌不发舌又不能自发声性究竟向甚处生也故因识可以识性因声可以悟道如空潭之月捞捷方知也。

　　引满能招业力牵。

　　○引者能牵引业也满者能完满业也有以一业招一果者有以一业引多果者报有总别二果总者如此界总得人身别者如人身贵贱不同也夫以六识三量而现五十一心所无论下劣凡夫被缘埋没学人犹堕结业菩萨尚隔蕴界真所谓定业难逃也除非大悟者向境缘逆顺中以般若消之则烦恼菩提结业解脱无二般也。

　　发起初心欢喜地俱生犹自现缠眠。

　　○缠目现行眠目种子以六识见分与烦恼打作一团虽到得初心欢喜地而俱生我执俱生法执犹伏在第六意根中如眼珠之未离眶也到得所知障空俱生犹在今人通身习气自称悟道岂非狂禅乎。

　　远行地后纯无漏观察圆明照大千。

　　○俱生我法二执乃七识所执者七识无力断惑亦仗六识以双空观破诸执也兹以悟明见分历离垢发光焰慧难胜现前至此远行使所证不浅则俱生有漏永伏不起相应心所转为妙观察智能说法利生具大辨才头头上显物物上明其在此乎今人堕在无记中得尘劳暂息自云意根清净岂知偷心未死系驹伏鼠死水呆禅何足云也。

　　七识颂

　　带质有覆通情本(捏怪多般)随缘执我量为非(听人穿鼻)八大遍行别境慧(诸业俱生)贪痴我见慢相随(四惑尤固)恒审思量我相随(果自俱生我执)有情日夜镇昏迷(安得不堕生死)四惑八大相应起(业性不停)六转呼为染净依(牵连六根)极喜初心平等性(不是带质有覆)无功用行我恒摧(不是恒审思量)如来现起他受用(传送俱妙)十地菩萨所被机(法云普覆)。

　　奘师大意言此七识名为末那以其思量为性相又名为传送以其运动为作用又名为执持以其着我为坚固又名染净依以其六识为依仗所以境非性影但带质有覆所作所用每为情本之痴量非比现第随缘无记通根通识俱为非量之计也故烦恼有二十六法而此识惟以现运染秽为性故与八大相应不信懈怠放逸与有覆相合也无堪任性昏沉也多嚣动掉举也多流荡散乱也能起烦恼现前失念不正知也又与遍行之作意触爱想思五法相应也又与别境中之慧相应以慧即我见也以此识任运合境无所希望故拣欲此识缘所定事故拣胜解此识恒缘现所受境无所记忆故拣念此识任运刹那别缘既不专一故拣定我痴我见我慢我爱名为四惑与此相应忿等十随行相粗动此识审细故非彼俱中随二者唯是不善此无记故非彼相应善十一是净故此识染污非此识俱此识具三缘具种子缘作意缘根境缘故以带质为境思量为性我执为本则有情日夜不堕昏迷乎且以有藏识得有末那有末那故为六之转识所依有六之转识故五之现识得依之行也是七之通根境缘依彼转缘彼也所以六转呼为染净依见七虽有我执实无我性可以通六通五可以随染随净惟悟之者善用之也苟六识能悟入我法俱除之双空观是于初地初心转成无漏者也此时证得平等智所作所为无一法堕于世谛是带质有覆随缘执我者俱消释于平等智矣则岂不能说大法利群机哉。

　　带质有覆通情本。

　　○带质何以通情本也试观身之着色境者念念在兹不是心为盖覆而通情本乎故无论此界凡夫身为色牵地居二天则形交焰摩则勾抱兜率则执手变化则对笑他化则相视皆是带质通情本也然此七识之着情本者直是带八识爱根之本质而生起者也故盖覆真性实已弥甚一说因谓以心缘心真带质中间相分两头生一是七识所谓一是八识所蕴故云两头生也。

　　随缘执我量为非。

　　○现比二量恒审中亦所起者也然五根识之所引者七识为之任运内六与八识之造者七识又为之传送则随缘执我者非量为多矣如人叫我本名我即应之即应之时口耳身俱动非传送识乎呼我我应非我执乎因呼即应非依彼转缘彼乎然此时不着比量计较非非量乎由呼而应非我作主岂现量乎。

　　八大遍行别境慧贪痴我见慢相随。

　　○慧属别境中之慧贪痴为根本烦恼之二法我痴我见我慢我爱名四惑又名四烦恼据此识袛管执持传送属非量无记所摄因何具足诸惑盖以此识具恒审思量能为作意故亦能着境缘而为遍行别境净法与恶法无不俱造不比五识各属一根而不能俱转不比六识止能空空分别而不能亲尝境界也是思惟甚细力量甚大矣。

　　恒审思量我相随有情日夜镇昏迷。

　　○前五识由现量缘境不常故非恒由不执我故非审六识审恒亦有间断唯七识恒常审察第八识之见分为我而相应随从也如静坐时五识现境不打起而无故静中忽动一境缘者此由八识所藏所现之影子也乃第七识执之而常想非恒审乎即以其想者为散乱为掉举不连累六根乎故六反依此为主人也凡此皆以其我相坚固故恒常审察即其思量思量即其我执我执即七识妄见之识性也乃迷者不悟认执我之识神以为自性真日用沉迷无刹那之慧根矣。

　　四惑八大相应起六转呼为染净依。

　　○夫此七识具足四惑八大是真染污识也然而迷悟由人苟一念妙悟使藏识澄清则七识之思量执持者俱净而不染并六识依此净而不染也是七识终无自性任悟者一转之矣。

　　极喜初心平等性无功用行我恒摧。

　　○每每七识与我执俱生执有我而与无我差别执有法而与忘法各殊是不平等也今从初地发心时不假思惟不着觉观祗将末那之意根一悟破我直忘功用尽透法执是以空合空以水灌水觅遍行别境一切心所了不可得岂非平等智哉。

　　如来现起他受用十地菩萨所被机。

　　○我七识之所运转既通身是平等智则不惟利己还能利他能令见者闻者俱得受用十地菩萨根性上品者亦受我所被之机矣如佛现百丈身坐百叶莲花为初地说施度现千丈身坐千叶莲花为二地说戒度是也然缩大为小化多为一则即今一微尘皆为宝王转大法轮矣是时时处处俱为十地所被之机也。

　　八识颂

　　性唯无覆五遍行(好个记性)界地随他业力生(又却无记)二乘不了因迷执(不悟八识)由此能兴论主诤(具眼方知)浩浩三藏不可穷(流注生灭)渊深七浪境为风(无尽因缘)受薰持种根身器(身世由他)去后来先作主翁(这是生死)不动地前才舍藏(一悟方了)金刚道后异熟空(悟后境界)大圆无垢同时发(还他无垢)普照十方尘刹中(才了唯识)。

　　奘师大意言八识之性能含藏过去未来缘谢影子岂是盖覆遮掩得底且本无善恶性又属无记无奈具四缘能为遍行作意遂以一念之妄见者蕴而为本识之种子故三界九地性本非有兹以识造境还以境眩识识境相因牢不可破皆此识业力成之耳乃二乘不信有八识因致大乘论主之诤岂知论八识之体用一为能藏之识以其能含藏善恶种子二为所藏之识以其受现行习气所薰三为执藏之识能执七识为我能执四大不坏具此三藏以御根境之缘是八识为渊七识为浪而境风吹浪则五六七成风浪者渊岂得清静乎境风者众生之妄见也若妄见不生则浪息渊平八识有何过也唯境风吹浪则渊即为波波波无尽然则八识受薰持种而致受根器之界生死去来之报非八识谁为之乎大悟之人从初地至不动地其有漏之习气看破已透从作意时便消释俱尽则念念入金刚之定藏识之舍异熟之空由此眼中无色识识中无色眼眼识俱清净是名无生义由此耳鼻身意一一俱转打作一个照前照后大圆无垢之镜则眼政可以见耳政可以闻鼻政可以嗅舌政可以尝身政可以触意政可以分别末那政可以任用赖耶政可以摄受以其为成所作智也见何曾是眼闻何曾是耳嗅何曾是鼻尝何曾是舌触何曾是身分别何曾是意任用何曾是末那摄受何曾是赖耶以其为妙观察智也即见非见非不见即闻非闻非不闻即嗅非嗅非不嗅即尝非尝非不尝即触非触非不触即分别非分别非不分别即任用非任用非不任用即摄受非摄受非不摄受两头坐断是平等智也即三智浑沦脱化绝无心迹收来总一无垢圆镜而已是悟四智于一心了万法于八识者之第一义也。

　　性唯无覆五遍行界地随他业力生。

　　○原此识性实无善恶不过无记无覆者而已所以缘非带质独影而染净诸法俱不相应也无奈能作意引心趋境则五遍行之中无垢不藏所以此识为总报主趣生体而三界九地俱由他业力生耳如干土不能相握自成一聚由水胶等和彼干土方成无记之法不能成器聚由善恶业力方成界地也。

　　二乘不了因迷执由此能兴论主诤。

　　○解深密经云阿陀那识甚深细一切种子如瀑流我与凡愚不开演恐彼分别执为我阿阤那唐言执持以第八能持种子不坏亦名执持也小乘坚执六识不信八识为因缘用又不信八识为流转还灭作依持用耳由此大乘论主以十证颂辨之十证颂曰持种异熟心趣生有受识生死缘依食灭定心染净无始时来以此识与一切法为依止故与现行法又为依止此证持种心也又云有善恶心累劫薰习名为异熟心招善恶业感若无此识彼异熟心不应有故此释异熟心也有情流转五趣四生若无此识彼趣生体不应有故以前五识业所感者不遍趣生以无色界中全无此故意识业感虽遍趣生而不恒有唯异熟心及彼心所是政趣生也又契经云有色根身是有执受若无此识彼能执受不应有故此能受心唯异熟心转识无如是义此释受也契经云寿暖识三更互依持得相续住以转识如声风等无恒持用惟异熟有恒持用故立为持寿暖识此释识也契经云诸有情类命终必住散心非无心定且生死时身心惛昧如睡无梦极闷绝时明了意识必不现前六种转识行相所缘必不可知是散去有心名生死心别有一类微细意识行相所缘俱不可断应知即是第八识又将死时由善恶业下上身分冷触渐起若无此识彼事不成转识不能执受身故此证第八识心为生死也又说识缘名色名色缘识如是二法展转相依譬如束芦俱时而转彼诸转识无力恒时执持名色恒与名色为缘缘者此第八识此释缘也契经云一切有情皆依食住转识不能执持身命唯其熟识是胜食性此释依食也契经说住灭定者身语心行无不皆灭而寿暖犹在根不变坏识不离身由斯理趣住灭定者决定有此流注八识无想等位类此可知此释灭定心也契经说心杂染故有情杂染心清净故有情清净若无此识染净心不应有故谓染净法因心而生依心而住也此识心净染也大意这一念不悟便为染净种子种子或染或净差别不同而念念常不断即名异熟异熟必定趣生落于界地所摄即便有执受不能离身相也而所以致受必定以地水火风搏成息气之呼吸名持寿暖因所以有生相死相也当其投胎定缘名色如睹日光而生天见淫火而生人名色缘识识缘名色两不离也及其受根决不能离食是始终成就根缘者俱八识为之首尾也所以念念不能离此藏识即住灭定而心之在染净者根何能空识何以除也小乘悟不及此岂能全证涅槃乎。

　　浩浩三藏不可穷。

　　○执种义为执藏受薰义为所藏持种义为能藏颂云诸法于识藏识与法亦尔更互为果性亦常为因性此因缘法之无穷者也然佛法无多子久远难得人直下会取直下具足万古碧潭摸新月回头还在旧楼间。

　　渊深七浪境为风。

　　○浪波元相依境风所击则多波生五六七皆依八识为见分所迷则染净法从此无尽则一识迷而识识之种子俱不净矣何异七浪为境风所击也一说八识现种如波境等四缘如风若四缘之风恒击第八现水则常起八识现种之波矣如第七识缘于藏识即第七识为境缘之风触动八识现行之波浪也若以前七识之现行熏此藏识即此现行为境界风触动藏识种子生起现行之波浪也波浪无尽故云不可穷若悟此八识之性则为华藏界帝网珠矣。

　　受薰持种根身器。

　　○第八识为总报主能持诸法漏无漏种所以持种能受前七识所薰以其具四性故一坚住性二无记性三可熏性四与能熏和合根身器界原为八识所变相分之境故以心缘心即此根界是其所熏所持者也若以净眼视之则此根不啻如唾余所以道见闻如梦幻三界若空华。

　　去后来先作主公。

　　○人将入胎时此第八识先来然后前七种识次第生来前七种识所造善恶业因总于八识受其果报如偈云顶圣眼生天人心恶鬼腹旁生膝盖离地狱脚板出此八识后去之象从染净而分也昔人云才出胞胎又入胎圣人观此动悲哀幻身究竟无香洁打破画瓶归去来旨哉言乎。

　　不动地前才舍藏。

　　○藏即阿赖耶兹八识以清净等觉历暖地顶地忍地世第一地欢喜地离垢地焰慧地难胜地远行地历诸地悟真如心名不动地则诸漏俱尽破诸结使现量比量带质独影俱空则内生之我执不行即证第九白净识而藏才舍也然必执此阶级方破藏乎奘师言前五识曰圆明初发成无漏六云发起初心欢喜地七云极喜初心平等性八云大圆无垢同时发曰初心曰同时是大乘人一念悟入超过等觉位之阶级也岂真许多淘汰所致乎。

　　金刚道后异熟空。

　　○异熟者是善恶所引果故或变异而熟或异时而熟异类而熟名异熟性也如本来共是佛我却与佛不同是业识纯熟也业至熟甘作众生不甘作佛所以八种子一段贪痴千佛难救耳惟自肯承当能信本分事纯以金刚智破我破法则烦恼一除并忘钻火将净法执者亦与之空矣。

　　大圆无垢同时发普照十方尘刹中。

　　○舍藏空异熟则五识与八识刹那成清净觉更不待第二时矣良以现识转识藏识即一而三即三而一故为如意珠即念宛然似神通藏绝无隔碍所以有时以现而引起藏有时以藏引起转有时以转引起现与藏者是识识各有种子而能俱现是识识各共一种子而能互现也余故谓体同用别即此义也然根即属相分识即属见分由见分而相生由相分而见生见相无根同于妄想妄想本空原是净觉所以明不离暗识不离性亘古亘今人人具足无垢镜也唯识颂云现前立少物谓是唯识性以有所得故非实住唯识不透顶说破乎唯识不明反认是相宗为自性设障岂不可深悲耶。

　　据识论眼前立不得一物则以多知汉说心说性何。

　　○含血喷人也当知识识皆有悟门密以金针引我合笋如所谓遍行别境并善十一烦恼二十六者放眼看来毕竟是个什么不得以法尘影子便认作自己茶饭也如以为胸中似有一物相似毕竟舍不得亦须放开眼看他体段毕竟存躲在甚处一一看破真不值我一笑矣故余谓百亿尘劳及微细命根何殊网中吹气匣里藏声乃愚者执等妙二觉以修汰死法束制行人纵令有悟不缚手缚脚耶虽空心不空境破执不破法终为醍醐毒药只是秉金刚剑打头在千佛顶上截取其头是与庆喜尊出冤气矣不然多打葛藤定为奘大师所唾弃耳。
