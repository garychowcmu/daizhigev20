嘉兴大藏经　北京楚林禅师语录


　　楚林睿禅师语录序

　　雪峰问德山曰从上宗乘中事学人还有分也无德山打一棒曰道甚么雪峰当时如桶底子脱岩头却道从门人者不是家珍若欲播扬大教直须一一从自己胸襟流出方始盖天盖地今时人类多不能效古真实悟明真实履践参学日以深知解日以广撞着本分衲僧等闲痛与一劄则依然漆桶还盛漆尚未到桶底子脱又安望其逢缘不借触处皆通夜明帘外掷影翻身荆棘林中阔行大步乎哉诸方三百五百说禅浩浩辟幸门凿径窦讵止咒饲羽养插翅灌瓜至有朝踵室庭暮传衣钵沿街队队走更仆不能悉数咸称祖师门下客视七破蒲团三遭痛棒者何迟速利钝相悬之若是耶藉使黄面老子而在定当脱珍着敝别转机轮执除粪器语令勤作且将从前粪秽狼籍净尽打叠待渠自鄙先心成就大志方可与语从上家业不然是栴檀与楔棘同焚珍宝其泥沙等贱识者当顿足扼腕而深惜之矣法昌当日要觅个不会禅底做国师直至如今无人应选是不屑趋承是人根下劣予尝谓学党曰一太藏教千七百则佛祖的的为人只消得个转字能达此义即是解人若胶柱调弦希赓古曲按图索骏异拔良林大非忘言得意者也楚林睿公予法门犹子也气骨崚　胸襟倜傥剖樊笼于中岁顿舍世荣领记别于洪山遂称禅将刀途血海之中饮人以甘露金戈铁马之内示人以康庄故得王公大人倾诚归命接足承颜迎之上都置之高座俾慈云等覆令慧日重光公固有以致之也门人裒集其自湖南兴化至金台翊教前后五会语录总若干卷檀越复共捐资锓板以广流通问序于予予得卒读见其不牵时习不蹈陈言随分拈提自然恰好一一展拓胸襟不借他人气力弗求合于古而适与古会弗事绝于今而特与今殊啸堂兄可谓有子矣或曰清净眼中安用着屑予应之曰尽大地是沙门一只眼复何嫌此数纸譬如眼光晓了前境其光圆满得无爱憎若必欲拈却山河大地以放眼光阔绰则是执空花为有蒂而竭力扫除异复荡荡之晴空子之愚愚逾愚公恐非计之得也苟或劳青未亡即用此以为金鎞一刮未始不可或者语塞遂书此以界之。

　　时
大清康熙二十五年岁次丙寅新秋下浣华山樵隐

　　楚林禅师语录目录卷首序文目录一卷住潭州南云兴化禅林语录住梅城放光山毗卢禅寺语录二卷住郢州桐泉山法兴禅寺语录三卷住郢州桐泉山法兴禅寺语录四卷住北京慈明寺语录住北京翊教寺语录五卷颂古六卷颂古

　　目录终

　　楚林上睿禅师住潭州南云兴化禅林语录卷之一

　　小师照琮等记录

　　师于壬子二月十三日潭州众护法檀越请住南云兴化禅林。

　　开炉上堂师至法座以拂子指座云宝华王座巍巍堂堂不烦作礼要上便上喝一喝遂升拈香云此一瓣香光腾八极普荫万方爇向炉中供养
始祖迦文历代诸祖祝延今上
皇帝圣躬万岁万万岁伏愿统百亿香水海为一福海滔滔不竭聚百亿须弥山为一寿山仰止无穷武略文经智仁明辩末上拈香云此一瓣香不自西域将来不从东土拈出立处孤危用处险绝觑着眼枯嗅着脑裂爇向炉中供养现住东岩同真堂上没意味的啸堂大和尚用酬法乳就座维那白槌云法筵龙象众当观第一义师喝云早已落七落八了也有不落二三者出众相见一僧出便喝师云好个临济儿孙僧又喝师作和南势僧拟议师便打问师唱谁家曲师云无人和得齐进云毕竟是何曲调师便喝进云依稀似曲才堪听又被风吹别调中师云将谓知音原来不是乃云瞿昙老子为一大事因缘故出现于世欲令众生等入佛之知见大众且道那个众生是无知见底若一切众生既有知见因甚须待如来出现然后得入且又作么生说个得入的道理蓦拈拄杖云于此通得一线方见白浪山头起红尘海底生大用繁兴自在无碍可以钳槌佛祖号令人天其或未然便掷下拄杖云坐断十方犹点额密移一步看飞龙上首结槌云谛观法王法法王法如是。

　　大士像成开光众会首请上堂圆通大启万善咸归百匝千重维新永固闻其声则功超诸圣礼其像则福等河沙入不思议解脱境界作不思议广大佛事度不思议根熟众生成不思议胜妙功德挥拂子云观世音菩萨来也在拂子头上转大法轮头头无碍法法圆融或以眼处作耳处佛事或以耳处作眼处佛事或以鼻处作舌处佛事或以舌处作鼻处佛事乃至风动林摇泉鸣谷应猿啼鸟语渔唱樵歌尽是无作妙力助发观音普门现前大众各各从此获本妙心得大自在灭诸有苦善应无疲蓦竖拂子云还见观音么复喝一喝举石头问长髭云什处来髭云岭南来头云大庾岭头一铺功德成就也未髭云成就久矣只欠点眼头云莫要点眼么髭云便请头垂一足髭便礼拜头云子见个什么道理便礼拜髭云如红炉上一片雪师云石头虽善点眼未免费尽腕头气力兴化一堂功德成就久矣亦只欠点眼若云便请山僧只向他道处处弥陀佛家家观世音且道与古人相去多少。

　　小参笠下清风胸次无尘始见杖头明月顶门具眼方窥汝等各各眼光烁破四天下还见兴化老做处么众无对师云一似瞎复举盘山云向上一路千圣不传慈明云向上一路千圣不然大慧云向上一路热碗鸣声师云三大老总只发明得向下一路若是向上一路直是三生六十劫兴化见处也要诸人共知向上一路滑。

　　南云众居士入山设斋请上堂举甘贽行者入南泉设斋时黄檗为首座贽请施财檗曰财法二施等无差别贽曰恁么道争消得某甲亲便舁钱出去须臾复入曰请施财檗曰财法二施等无差别贽乃行亲退翁师祖道首座固是熟处难忘未免执一不变行者可谓予夺临时太煞希功冀效怎似梁溪五居士设斋不矜不伐秪要诸人饱便休师云兴化者里又且不然南云众居士入山设斋行亲彼此俱无系毫施受之心馒头　子一任诸人横咬竖咬饱了更须吐却始得。

　　清一玺子对灵小参诸法不自生亦不从他生不共不无因是故说无生敢问大众既是不自生又不从他生不共不无因唤什么作无生于斯荐得清一玺子二十年前生本不曾生二十年后灭亦未尝灭三千里外把手共行正当恁么时如何相见高声云看脚下。

　　小参兴化不会禅道佛法只是穿衣吃饭闲坐倦眠是则固是忽然枕子　跳上三十三天触着帝释鼻孔东海鲤鱼打一棒雨似盆倾又作么生以拂子打圆相云业识茫茫无本可据达磨大师急着眼觑。

　　上堂拈拄杖卓一下云于此须辨缁素良久云诸禅德缁素作么生辨杳杳冥冥恍恍忽忽达磨眼睛广州漆具纵饶辨得分明也是途中露布。

　　证果寺去六大师八旬诞辰请上堂坐一走六处处花攒锦簇拨六用一着着风规壁立南岳山青洞庭水碧丹叶传书天降来芙蕖捧香地涌出合山庆快喜添筹赵州宝掌居其侧兴化惯自锦上铺花更添一分别处土宜祗是不堪出手亲从威音王已前收下个物名不得状不得无与等最越格妙手画难工海口赞莫及佛眼觑不见祖师道不识囊之以锦绣蕴之以玉帛秘而不传直至今日寿法寿人方敢将出喝一喝云是什么摊向证果堂前问取南云古佛。

　　晚参师问世尊不说说迦叶不闻闻已前事如何众着语不契请师代语师曰八十翁翁辊绣毬众曰请师颂出师朗声曰八十翁翁辊绣毬腰缠跨鹤上杨州四五百条花柳巷二三千处管弦楼。

　　解三小参三日前三日后仔细看来全漏逗十字街头石敢当始终不解藏家丑报道达磨无心释迦有口说了四十九年狼藉八斛四斗赚得神光立雪深一个浑身尽分剖山僧无法施行总付粪箕苕帚。

　　胡桂生居士六十初度请上堂问答毕乃曰麋游巨壑鹤立乔松古砌鸣玉管之蝉长空走冰盘之兔桂树香浮莲房子实末厘恽露法身高下了无剩欠满眼满耳全放全收拈拄杖顾左右曰且道无量寿如来即今居何国土卓一下曰十成好曲无生调唱作千秋白石歌抛杖下座。

　　晚参举僧问智门如何是般若体门云蚌含明月如何是般若用门云兔子怀胎师云古今尽谓奇特殊不知云门会里闪烁生光临济家风更须别展如何是般若体猿啼岳麓如何是般若用渔唱潇湘众中设有随他舌头转底捡点道老老大大话头也不照顾我也知你是个漆桶。

　　晚参僧问十方同聚会个个学无为此是选佛场心空及第归如何是心空及第归底旨趣师默然僧曰自从舞得三台后拍拍原来总是歌师亦默然僧曰而今不必重拈出大家齐唱太平歌师亦默然问一言道尽时如何师曰死水不藏龙僧曰如何是活水龙师便打。

　　结夏小参古者道一百日紧结布袋头断断不容走作仔细看来大似癞马系枯椿进退不得自由有甚快活处兴化者里尽大地是个禅堂一任诸人横出竖没左之右之但不得作佛法商量亦不得作住禅堂会离此二途速道速道。

　　上堂举德山托钵公案毕师云者则公案古今批判者甚多错会者不少兴化真实相告雪峰善用截流之刃德山惯输陷虎之机岩头知而故犯罪案弥天唱教门中固不无德山父子若是末后句莫说三年后示寂即使活到今日亦未许渠在。

　　小参良久顾左右云山僧有副屎肠一一为汝抖擞临济莽卤劈头便喝德山粗暴落脊便搂赵州破家只唤吃茶曹山孝满一味颠酒象骨拦路辊三个毬紫湖当门纵一只狗尽道夸胜争强不知出乘露丑引得嘉州石佛笑呵呵赚却陕府铁牛沿路走忽云山僧今日说四众过罪犯弥天将入拔舌地狱去也大兄小弟还有相救者么良久喝一喝云宁可永劫受沉沦不从诸圣求解脱便下座。

　　解制上堂天无门地无户乱走衲僧向什处去饶汝道个不是西天便归东土也被兴化拄杖子穿却鼻孔撺拄杖下座。

　　早参古人云佛者心清净是法者心光明是道者处处无碍净光是喝一喝云三段不同可恕走杀无位真人。

　　霖垓阇黎断七小参今朝八月一七七事已毕一幅灵床化火中百草头边从出没竖拂子云还拘系得么便抛下云不可不快活也。

　　学士徐公总戎谢公等立法名请上堂喝一喝云此个门中排身而入纯其忠达其孝广其智漙其德君以斯而致民以斯而泽一切智智清净无二无二分无别无断故奉持此道真言更有何法不备复一喝举裴相国一日捧一尊佛像于黄檗前跪曰请师安名檗唤裴休休应诺檗云与汝安名竟休云谢师安名师云裴公跪请不是好心今日学士徐公等请山僧升座安名因名之曰照昙号之曰机宜各各为之安名立字竟且道与黄檗安名是同是别蓦挥拂子云一寸笔头三尺剑安邦定国是斯人。

　　上堂举临济三度吃棒因缘毕乃曰有者道得黄檗力有者道得大愚力有者道非但骑虎头亦解收虎尾有者道未出黄檗纲子在有者道金烹大冶玉出蓝田且喜总没交涉蓦拈拄杖卓一卓云会么三汲浪高鱼化龙痴人犹戽夜塘水。

　　弥勒佛成开光兵部达护法同众将军请上堂久雨不晴弥勒布袋未及晒　今承诸大护法不昧灵山咐嘱随处建立道场捧佛日于中天慈容俨降荫祥云于八极金碧腾辉显奇特中之奇特展壮观中之壮观三湘水面碧邻皴七十二峰青突屼不须弹指楼阁门开不用思惟全身直入于此明得弥勒真弥勒分身千百亿于此不明时时示时人时人自不识遂喝云还会么淫房酒肆无拘束柳巷花街自在游兵部达公诞辰请上堂佛法至要非口所宣以是法非思量分别之所能解故然则官不容针私通车马也要赴个时节卓拄杖一下云二千年前释迦老子一手指天一手指地周行七步目顾四方云天上天下惟吾独尊于四月八日降生净饭王家也不出者个时节又卓一下云四十六年前达公司马于三月七日诞生也不出者个时节复卓一下云四生十类情与无情一齐成等正觉也不出者个时节正当恁么时释迦老子达公司马情与无情那个在前那个在后喝一喝云且将补衮调羹手扶起如来正法轮下座。

　　小参举临济见僧来举起拂子僧礼拜济便打又僧来济举起拂子僧不顾济亦打又僧来济举起拂子僧曰谢和尚指示济亦打师曰一棒超佛越祖一棒合水和泥一棒全无巴鼻若人辨得天下横行。

　　沙弥戒期悦吾王护法偕男全斌设斋请上堂问答毕乃云欲行千里一步为初踏得着稳坐家堂踏不着伶俜辛苦拈拄杖云着与不着不离这个卓一卓云这一个那一个更一个且放过不放过增话堕错错牛解耕田驴便拽磨一味平常将人赚误入作无门拈拄杖卓一卓云且就这路顾左右云会么岂不见金翅鸟王当宇宙一丝才挂便超伦复举药山谓云岩曰与我唤沙弥来岩云和尚唤他作甚么山云我有个折脚铛子要他提上挈下岩云恁么则与和尚出只手也师云师资会遇如水投水药山云岩要且无礼。

　　楚林上睿禅师住南云光山毗卢禅寺语录

　　侍者照瑛记录

　　师于丙辰年七月廿六日入山诛茆初辟放光山鼎建毗卢禅寺至八月十六日后阁升梁上堂举世尊因地布发掩泥以待然灯灯见乃约众退以手指地曰此地宜建一梵刹时贤于长者遂拈茎草插地曰建梵刹已竟诸天雨华赞叹云庶子有大智矣师云长者全身担荷诸天满口赞扬总是口头人事乎似毗卢者里现前檀越四海高流共出只手同勷法社为梁底为梁为栋底为栋甚生标格十成壮观于此见得全无盖覆其或未然更听一偈一茎标竖遍山河玉殿琼楼不较多金碧腾辉千古意万年福荫祝檀那。

　　入院上堂入门一句万古徽猷四海吾庐孰分来去住兴化时则有兴化境界门连城郭送往迎来旌旗处处填眸金鼓时时入耳戎马为俦推因话果住毗卢时则有毗卢家风土而灰头和泥合水树树松声似乐头头鸟语如簧鹿豕为群拿云啸月且道住城郭是住深山是良久云有水皆含月无山不带云。

　　初树毗卢佛像上堂久雨不晴惟恐烂却法身云收日杲特为拈出晒眼有者道溪声便是广长舌山色岂非清净身正是迷己逐物痴狂外走有者道口吞佛祖眼盖乾坤儱侗瞒顸无语话分有者道毗卢有师法身有主头上安头嘴上加嘴有者道佛身充满于法界普现一切群生前浮逼逼地座主见解拈拄杖卓一下云者四种人一齐按过了也毕竟如何是清净法身遂合掌云南无清净法身如来应供正遍知此是宾台杨居士夫妇发心造的汝等谛观仰瞻切莫妄想。

　　学士徐公席珍入山相访升座桃花浪暖柳絮风和鱼龙变头角之时鸾凤换毛羽之日光山这里溪深路僻土旷人稀笑谈罕遇高僧倾倒难逢佳客今者仰荷学士临筵辉腾蓬荜不论选官选佛何分世出世间大哉过量人能行过量事山僧自揣凉德无可将呈搜尽枯肠了无半字只得捩转达磨鼻头且向孔门出气喜恕哀乐之未发谓之中敢问大众喜恕哀乐之未发已前且道自己在甚么处遂顾左右云以我为隐乎蓦抛拂子云吾无隐乎尔便下座。

　　出队归上堂出队两个月谈玄口生涩打失主人公走却瓮中鳖蓦地入山来▆乌俱饶舌休饶舌山自高兮水自阔。

　　解夏上堂布袋头开了无拘束一任诸人横肩拄杖腰挂钵盂长者天然长短者天然短不用续凫截鹤任他各赴时宜管甚万里无寸草出门便是草但恁么去正是业识忙忙无本可拘纵使心如皎月意似寒潭直饶触目光华未免堕在毒海去此二途如何行履芍药花开菩萨面棕榈叶散夜叉头。

　　结冬上堂机缘不录乃云诸佛未出世祖师未西来众生各自开堂列圣何曾说法及乎诸佛出世祖师西来随缘有卷有舒把定无高无下若向诸佛未出世已前为人堕在劫外若向祖师西来后为人落在今时若向总不恁么处为人坐在净洁地上以拂子击香案云会么夹路桃花风雨后马蹄无处避残红。

　　腊八日上堂释迦老子二千年前腊月八日于正觉山前夜睹明星忽然悟道便大惊小怪云奇哉一切众生皆有如来智慧德相盖因妄想执着不能证得光山要问黄面瞿昙唤什么作智慧德相唤什么作妄想执着蓦竖起拂子云者个是妄想执着那个是智慧德相随放下云者个是智慧德相那个是妄想执着良久四顾云幸自可怜生汝等来者里讨什么碗以拄杖旋风打散。

　　知县徐机宜州同吴天觉亲师座下躬为春爨一日索偈师冲口曰知县春碓州同烧火大丈夫儿无可不可又曰烧火春碓现前三昧文殊普贤成群作队两序邈师像小参师云并却咽喉唇吻道将一句来僧云千尺寒潭清彻底师云浸煞你一僧云分明不用道师云分明底事作么生僧便喝师便打一僧云清净无瑕师云生也如如刘居士手舞足蹈云到这里自歌自舞去也师云盘山会里不是你乃曰千尺寒潭清彻底真个清净无瑕分明不用道闻名见而一般题自歌自舞去也自起还自倒并却咽喉唇吻毕竟如何道打侍者一下云要道有甚难。

　　解制小参五蕴山头一段空千红万紫艳芳丛鸦鸣雀噪浑无定沙界乾坤芥粒中衲僧家动若行云止犹谷神行无行踪住无住相东涌西没南涌北没中涌边没净裸裸赤洒洒没可把逢场作戏随缘即宗水到渠成风行草偃且道承谁恩力良久云宁可截舌不犯国讳。

　　姑苏扫退翁祖塔归两序请上堂去去实不去吴门至此三千里来来实不来归到洪山笑眼开今朝再集毗卢寺大地山河赞善哉良久曰好大众且道赞个甚么不是等闲切须荐取只如山僧往还七千里离群十个月是有去有来耶无去无来耶若道有去有来眼中着楔若道无来无去脑后添钉毕竟如何理会卓拄杖一下云万古长空风月在一回相见一回新。

　　腊八日上堂凡夫实谓之有声闻析谓之无缘觉谓之幻有菩萨当体即空且道世尊悟得个甚么一僧云正是时师云是甚么时进云谩和尚不得师打云岂止差了一度一僧云有甚奇特师打云莫道不惊华又一僧云时节若至其理自彰师云如何是自彰底理僧拟议师打云花须连夜发莫待晓风催乃云一九与二九相逢不出手三九与四九骑马冰上走正当今日又且如何释迦老子一场没兴何故半夜三更不点灯拈得鼻孔打失口。

　　仰山顺弗和尚率两序入山设斋请上堂僧问如何是夺人不夺境师云雪下少人行如何是夺境不夺人师云孤舟独自横如何是人境两俱夺师打云识得木上座也未如何是人境俱不夺师云宾主相逢阖院忻乃云光山一路曲磴千寻溪深水急壑耸云凝风雷有时动荡日月交互升沉烧榾柮火煮野菜根终朝饱食噇眠齿牙缝里不曾咬着佛法两字这等无惭愧汉只好向无人烟处紧靠枯藤不意法兄和尚降重荒山直得林泉起舞蓬荜生辉正所谓大人境界遇达者以恢扬格外机关待知音而显露不见谷泉访慈明于福严云片云横谷口道人何处来泉云夜来何处火烧出古人坟明云未在更道泉作虎声明打一坐具泉推明就坐明亦作虎声泉云我见七十余员善知识惟师继得临济宗风大众二大老恁么相见虽则进以礼退以礼共扶临济纲宗仔细看来未免忉怛某与仰山和尚相见握手一笑而已且道与古人相去多少蓦拈拄杖卓一卓云主宾坐立无回互格外知音更有谁。

　　除夕示众曰三百六十日年光忍浪掷新旧作何颜请君为指出僧便问如何是不落新旧底面目师云春来岩谷花千朵冬至乾坤玉一团乃曰一生参学只看今日参要真参悟要实悟徒尚口头终无利益今时学者说不至此尔等切宜深虑及此正当今日如何委悉岭外声声锣鼓闹家家门首夜烧钱。

　　元旦升座僧问昨日旧年尾今朝新年头新旧即不问头尾是如何师打云拄杖子今日开封进云恁么则万象回春也师又打云龙得水当添意气虎逢山合长威狞乃曰新年头佛法有释迦老子徒开口新年头佛法无维摩何必口卢都蓦拈拄杖云惟有者上座不属新不属旧不属有不属无不带枝柯天然条直虽存节目岂借名言只因新年头人事冗烦于半睡半醒之间人间天上东土西干挈挈波波周行一匝忽地撞着安乐山神伸手把住云汝与佛祖为师要作人天标榜无端乱走图个甚么是为佛法而来耶是为世法而来耶若为佛法来一切诸法由汝建立何必沿路之绕若为世法来是法住法位世间相常住曷用又来至此拄杖子被这一问直得无言可对无礼可伸满而惭惶通身愧竦依然回到山僧手里稳贴贴地不敢则声山僧今日朁他出气遂卓拄杖云宇宙撑来须汝力门庭扶起藉谁功拽拄杖下座。

　　仰山颇弗和尚六旬诞辰请上堂僧拟出师以拂子截住云住住既是家里人那肯说客话纵饶问似普慧云兴答如普贤瓶泻亦未当诸人本分事在曹溪路上二株嫩桂婆娑承其荫者虽有多士天山门下两座灵峰峭拔造其巅者能得几人血脉绵长儿孙烜赫若论不才奚当是选盖因客听主裁遂致转身就位既到今日说个甚么即得菩提涅槃真如佛性祖意教意是我从上诸祖飏在磕　堆头底粪秽主宾棒喝玄要纲宗是我祝圣和尚寻常煎过的药渣忽起身顾左右云大众还会么光山有个倒数花甲底句子奉祝长兄和尚良久卓拄杖一下云一归不须归其法故不立便下座。

　　山主刘瑞甫居士转般若藏经请上堂一信斯门证入深无边罪业悉水清头头法法皆营善火里莲花色更新瑞翁居士与予素昧壬子仲春予自江南至此一见便能信人至诚不息无善弗为至丙辰秋乐施此山建立十方道场用严满门福慧渐次营缮将成宝坊仍就本山延请禅流转般若经以作将来菩提智种为千生不昧正因不闻经中云若有人闻此章句能生信心以此为实当知是人不于一佛二佛三四五佛而种善根已于无量千万佛所种诸善根又云一切诸佛及诸佛阿耨多罗三藐三菩提法皆从此经出遂击案召众云毕竟如何是此经释迦老子说到者里瑞甫居士信到者里山僧举到者里诸人诵到者里因甚只是不会其或根器未醇一时难于领略却请大众从头念过。

　　大殿上梁上堂这一片地其来久矣无高无下无党无偏三世诸佛于此出身历代祖师于中建立大众切须荐取莫待盖覆将来其或不然别架层空楼阁去也蓦拈拄杖卓一卓云为栋为梁为柱石当轩大座喜抬眸法幢高竖毗卢顶自有千峰拜下头。

　　师于丙辰春王六日居兴化山房闭关高卧杜绝尘缘时因风鹤众皆惊散师若不闻僧俗不忍弃去至七月十八日悦吾王居士子正刘居士子良谢居士新景李居士暨合县众等排闼而入坚请出关且曰佛祖大任靖退小节古人有语师岂忘之耶师不获已从其所请二十日瑞甫刘居士偕男起仲平山季璇全施古庵基一支荒田数亩永为香火之赀用严满门福慧师欣然受之于本月廿六日入山诛茅在南云之东南隅去城三十里曰西水之烟竹陇群峦叠翠景物无涯势若毗卢特起列如千佛临筵气钟舜帝之九嶷脉续神农之旧地砂明水秀虎踞龙蟠万有承趺重重无尽师命名曰放光山毗卢寺并以偈志用垂不朽偈曰地脉来由钟帝里天城环拱献优昙柴干水便堪客锡径僻人顽且放憨势拔千峰攀莫及昭回万象仅同参绵绵化母承趺座法地清宁众物安。

　　楚林禅师语录卷之一(终)
嘉兴大藏经　北京楚林禅师语录


　　楚林上睿禅师住郢州潼泉山法兴禅寺语录卷之二

　　侍者▆▆等记录

　　庚申岁五月廿日师于武昌东严受景陵护法吴延皋居士同胡勉斋徐穆峰二居士暨云杜绅衿诸山硕德木寺耆宿请住郢州潼泉山法兴禅寺六月望日入院。

　　三门入门句子一踏齐开机关活泼验尽方来。

　　佛殿灵山一会犹在今古成群作队玉毫光烛万八上金色云敷三千界。

　　伽蓝一回付嘱千载威灵惟严惟护乃圣乃神。

　　祖师九年面壁钝置儿孙一花五叶天下欣欣。

　　影堂拈香云有一瓣香不肯妄自烧却何以冤有头债有主便爇。

　　据室撗挜拄杖云用狮子爪牙的那容翻踯纵象王威猛的正好钩锥天下衲僧一一须从者里按过始得卓一卓云有意气时添意气不风流处也风流。

　　上堂拈香云盘根错节声价难酬爇向炉中供养
始祖释迦文佛祝延
今上皇帝圣躬万岁伏愿八方歌有道四海乐无为次拈香云遇贱则价重须弥遇贵则分文不值信手拈来供养饮光以下乃至开山继席递代重兴诸祖悲愿洪深咸资恩力此一瓣香千枝竞秀奕叶传芳爇向炉中奉为当期请主诸大护法各山耆宿诸大导师常为济世津梁永作扶宗柱石末后拈香云根如木石一任东抛西掷叶似云霞随处呈祥布彩本自现成那堪造作爇向炉中供养九座道场十回说法前住此山上俞下昭先老和尚用酬法乳敛衣就座则文大师白槌云法筵龙象众当观第一义师云百杂碎了也莫有向未举槌已前承当者么请出相见则文大师问雷音乍听法雨先沾勖初一机请为宣示师云祖祢不了殃及儿孙则云先师污血庆获重光师云时危全赖弟兄贤则云恭惟和尚起居万福师随声喝云争敢囊藏独善僧问人天普集乞师垂示师云两眼对两眼进云悟则事同一家不悟则万别千差是否师云你立地在甚处进云千江有水千江月万里无云万里天师云镜里看形觅总无水中捉月怎拈得僧问提临济纲宗秉天山正令击节当阳请师举唱师云日轮正卓午乃云潼泉水远铁壁峰高面迎紫气层层背负青山朵朵法随法行法幢随处建立象王回顾处花落重岩师子返踯时草迷古路提持向上宗乘展演衲僧巴鼻从前既有榜样向后别展规模此山自孤标初建诸祖重兴岁月迁讹门庭冷落然而仲舒桥一队来一队去度驴度马赵州柏一枝东一枝西打雨打风人法境交加圣凡情透露主宾玄要理事正偏独脱无依的自然透顶透底情存向背的安能绝毫绝厘拈拄杖云若要此话大行须还者个上座卓一卓云动地声光千古在泼天门户一时开复结槌云谛观法王法法王法如是。

　　次日武昌洪山润堂和尚请上堂法兴打鼓四大部州同参洪山设斋潼泉寺里升座袈裟盖覆乾坤钵盂囊藏日月诸仁各各有灶门样张口要且无启处有板门样双脚要且无行处若向者里开得口行得步少间随例餐　子若开不得行不得也终少他一分不得何故不见道是法平等无有高下复喝一喝乃举法灯和尚云山僧本欲深栖岩窦隐遁过时只缘先师有未了公案出来为他了却睿也愚拙祗合深栖业缘逼拶将来到处把茅随分不敢露布胸襟今承京景鄂渚缁白高贤命住此山展转湖湘滇蜀别无他意亦因先师有则未了公案也索为他了却且道先师公案作么生了卓拄杖云断金义在须同调齿镞机存赖后贤下座。

　　立两序上堂潼泉深邃地原高四海群贤伴寂寥痛念祖庭秋晚日刹竿扶起在今朝所以云光扬法会要是其人建立化门必资作者杨岐两个灯盏昭著千古保寿一片生姜辛辣万年展两手云三世诸佛无不于此用心历代祖师无不于斯竭力始终不易可以搅长河为酥酪表里一如可以变大地作黄金起身拱手云伏望众慈咸相赞化。

　　诞先监寺复一励行二副寺请上堂即心即佛头上安头非心非佛离波求水不是心不是佛不是物无绳自缚深慨近世禅流总不识些子好恶守着个定相门头以为极则脚跟下终朝烟雨蒙蒙直饶当门按口宝剑与伊斩断命根一一教伊向父母未生前相见若总不听教诏大有地头安顿此人在惟有雪珠床上申头缩项的与卖生姜汉子聚首商量也甚奇怪解道近日湖南盐贵米贱到处丛林杓大碗小拄杖子不在苕帚柄聊与三十何故且放此话大行竟陵广德聂善人五旬诞后请上堂一举四十九先行不到五十以学易末后太过无量寿王随处安乐二六时中莫乱斟酌闻声不是耳与观音同一耳闻见色不是眼与文殊同一眼见分别不关心与普贤同一心知处处超情越格头头接物利生说个五百一千大似持螺添海棒土培山只如应时庆赞一句作么生道夏未桃方熟秋初日正长。

　　为怀亮院主除灵小参青山矗矗绿水濯濯郭公郭公姑恶姑恶天恁高地恁博何处可存元字脚四方八面绝遮栏谁肯无绳自缠缚只如独脱一句又作么生桑田沧海浑闲事六月山房冷似冰。

　　晚参师问世尊不说说迦叶不闻闻已前事如何众着语不契请代语师曰十八女子不穿裙众亦不会遂颂曰十八女子不穿裙深宫静夜少人行玉容寂寞栏干倚无限相思话不成。

　　小参举临济上堂曰赤肉团上有一无位真人语毕师曰临济虽善作窃收放自如检点将来也是驴前马后。

　　晚参举临济如今更思一顿谁为下手因缘师曰人人尽道临济乃握阃外威权者僧未具透关眼目殊不知只消者僧道个某甲下手临济便胆战心惊手忙脚乱。

　　小参结冬来半月了半月前不问你半月后道将一句来一僧云待某甲礼拜和尚师便打一僧曰山门前佛殿后师云前后一齐收僧便喝师便打乃曰山门前佛殿后向上向下全提半提正法眼藏涅槃妙心德山棒临济喝是什破草鞋总拈置一壁毕竟如何归堂吃茶。

　　开炉曰星沙南云毗卢监寺毓秀同两序率南云众檀护办斋请上堂拈香祝
圣毕复拈香云此一瓣香惯自寒灰发焰常从暗里抽条能与佛祖为仪型能与人天作津梁第三回拈出爇向炉中供养报国堂上不识冷暖的啸堂老和尚用酬法乳维那白槌竟问祖席萧条庆幸重开生面选佛场中几人得力师云大家出只手进云万象森罗明明历历如何是沙门眼师云瞎进云好手手中呈好手师云没这闲工夫乃云炉韝宏开钳锤恶辣鋾铸圣凡拣选材器主宾相见须辩端倪蓦劄翻身诚非细事不见道大凡举唱宗乘一句中具三玄门一玄中具三要有权有实有照有用时当像季人多干慧那能入得这般门户潼泉这里祗用一个筋暴暴骨棱棱生铁铸就的拳头放开则和泥合水从汝点头捏聚则大地无门佛祖乞命不捏不放通袖过时于此明得正是涂中露布于此不明未具参学眼在越格高流如何话会卓拄杖一下云卧龙才奋迅丹凤便翱翔。

　　小参举黄檗普请锄地因缘毕师曰维那扶起有主有宾临济道诸方火葬我者里活埋倚势欺人黄檗便掌也是不奈船何打破戽斗。

　　晚参举临济上堂曰有一人论劫在途中不离家舍有一人离家舍不在途中阿那个合受人天供养师曰途中家舍家舍途中临济小厮儿只具一只眼若人缁素得出合受人天供养如其不然滴水难消。

　　晚参举临济上堂赤肉团上有一无位真人语毕乃曰临济大似阿修罗王托动三有大城藏入藕丝孔中者僧胆大心粗也能冲锋直入惜乎将成九仞之山不进一篑之上待临济才恁么道即便呵呵大笑临济纵有长处也须满面惭惶。

　　上堂举世尊初生一手指天一手指地周行七步目顾四方云天上天下惟吾独尊云门云我当时若见一棒打杀与狗子吃贵图天下太平师云有者道知恩方解报恩有者道只有定乱之谋而无出身之路者一队汉正眼看来大似掉棒打月云门棒虽行还知自己过么。

　　新开钟板示众云新钳锤旧炉韝火星迸处眼疾手快于第一槌下荐得浑刚打就于第二捶下荐得生铁铸成于第三槌下荐得迥无背面于中要选一员为首座若人检点得出不妨两手分付。

　　当晚示众垂问潼泉一派浪急源深璎珞撩天珍珠撒地鱼龙莫喻莺鹞难窥作何方便得与法兴相见久无众出师云万古碧潭空界月再三捞捷始应知起精进七小参拈拄杖卓一卓喝一喝曰德山入门便棒立地要你构去临济入门便喝铲地要你会去见汝诸人不会却入露柱去也汝更拟议思量带累山僧在汝脚底又喝一喝。

　　上堂问正值严寒又逢冬至如何是应时及节的句师云今日上堂进云昨日雨今日晴明甚么边事师云忙煞阇黎僧便喝师云闲煞阇黎问五叶芬芳即不问潼泉一派事如何师云不到沧溟势不休进云大开炉韝锻炼圣凡祗如不受煆炼的衲僧如何接待师云千钧之弩不为鼷鼠而发进云百匝千重如何施设师提拄杖云一一在临时进云恁么则脚跟点地去也师便喝问如何是随波逐浪句师云你问我答进云如何是函盖乾坤句师云无你出头处进云如何是斩新条令句师云礼拜了退进云早是晴梅香扑鼻一天春色满皇都师云大好一联诗乃云恁么恁么金勒马嘶芳草地不恁么不恁么玉楼人醉杏花天不恁么中却恁么芳草地嘶金勒马恁么中不恁么杏花天醉玉楼人于此明得落霞孤鹜齐飞于此不明秋水长天一色喝一喝云千溪万派源头活不到沧溟势不休复举洛浦见夹山不礼拜叉手而立山云鸡栖凤巢非其同类出去浦云自远趋风请师一接山云此间无老僧目前无阇黎浦便喝山云住住切莫草草忽忽云月是同溪山各异坐断天下人舌头则不无阇黎怎教无舌人解语浦伫思山便打师云洛浦只解慎初不能护末他既云月是同我便溪山各异愁甚无舌人不解语才见夹山恁么道便与掀翻禅床岂不光前裕后潼泉恁么道你道还肯诸方么。

　　小参滴水冰生三世诸佛无出头分惟有普贤菩萨略较些子汝等诸人向什处摸索一僧出云日出后看师打云一场懡　一僧云竹密不妨流水过山高岂碍白云飞师云普贤菩萨在甚么处僧拟对师打云眼见如盲僧便喝师又打云口说如哑乃云眼见如盲口说似哑拟问如何劈头便打白日青天之乎者也。

　　上堂举临济道有时一喝如金刚王宝剑有时一喝如踞地狮子有时一喝如探竿引草有时一喝不作一喝用师喝一喝云且道者一喝是金刚王宝剑是踞地狮子是探竿引草是一喝不作一喝用师召众云还有道得者么如无山僧自道去也便喝。

　　小参　　鸟　　鸟终朝兀兀栖烟岛脚下鱼行总不知耽耽只视池塘草守到天昏地黑时空腹高心飞去了知他何处是归林前路茫茫添懊恼知是鱼形是蚌形伤哉惜哉如何好好好好争免山禽舌噭噭。

　　早参僧问如何是空如来藏师云道什么如何是不空如来藏师云念千念万如何是空不空如来藏师竖起竹篦云你唤这个作甚么举祖师云第一句荐得堪与佛祖为师第二句荐得堪与人天为师第三句荐得自救不了师云恁般说话皆为慈悲之故有落草之谈山僧且不然第一句荐得好肉剜疮第二句荐得捏目生花第三句荐得簸土扬尘举起也天回地转放下也海晏河清不举不放毕竟如何一众默然师曰虾蟆窟里打坐。

　　早参今朝三月一光阴真可惜春山远若眉春雨浓如汁春日不曾晴春色从何觅卓拄杖一下云潦倒灵云见不全桃花几阵空狼籍。

　　因雪上堂千峰捏聚万派凝流鸟兽战兢兢飞走迷路鱼龙活泼泼腾跃无门释迦老子饮气吞声文殊普贤藏身露影观世音菩萨大慈悲菩萨虽有热肚肠嘴也没处插拈拄杖云惟有这上座略较些子且道这上座有什长处卓一下云日出后看。

　　竟陵晞翁吴护法遣使为先和尚送塔金入山上堂问我手何似佛手师云终日拈香运帚我脚何似驴脚师云高低步步踏着人人有个生缘如何是某甲生缘师云我知你是齐昌人僧礼拜师云三段不同今当第一乃云江月照松风吹永夜清霄何所为释迦示寂露双趺于扩外到底婆心未歇临济垂死灭正眼于驴边至今毒气犹存丈夫气概合如斯吾师但唱雪花飞浑身骨肉冷如铁不遇知音不解颐以两手呈书顾众云祗这个便是知音一切成现不用周由者也孰效代宗索样国师胡乱指呈带累后代儿孙湘南潭北描画难成至令琉璃殿上果无知识汝等要见无缝塔么良久云佛祖于中藏不得天人万古共瞻依。

　　师在塔头同野潜居宁运机三大师围炉行者以手过茶遂戏之曰个是一伙不上台盘的汉因而为题各各冲口说法师云阿哥不上台盘诸弟何由见客大丈夫岂肯畏刀避箭一齐推向堂前播弄一场家丑举盏云个杯茶几人吞吐得下若非咽喉龙侗舌覆梵天的汉子鲜能知味遂扑碎盏子。

　　比丘戒期竟陵圆智一念二道人设斋请上堂问宝座当轩即且置今朝说戒事如何师云一超直入如来地进云高沙弥不登坛便云具足凭何道理师云是伊不借他人力进云必定得何三昧师云东廊上上西廊下下进云现前新戒与高沙弥还有优劣也无师云优则总优劣则总劣进云不优不劣又作么生师便打云与汝羯磨竟乃云滴水冰生风高月冷黑漆拄杖未尝腾踏诸方碧眼胡僧终日围炉瞌睡那来佛法二字涴人胸臆今因圆智一念二道人挥金办供请升此座击拂子云他既家珍托出我当宝藏洞开名香万品先抱旃檀大宝千般必求如意得之者戒不持而自洁行不修而自圆以之报君亲则祚寿弥昌以之荫子孙则福德绵远为无为益无益梯航九有津济四生皆出乎当人固有初非假于他术也山僧恁么道已是花铺锦上拄杖子更要多处添些随卓一下云香国持来饭一团馨香百味力充然大乘即此为前导海口难将福德宣。

　　葛八菩萨戒期安陆府三间颖石二阇黎同合郡诸山并卓居士设斋请上堂师云内不放出的固守珍奇外不放入的耽着嬉戏从来不隔丝毫特地关山万里依他门户傍他墙不曾踏着迳截路不见释迦老子于今日夜睹明星忽然大悟便云奇哉一切众生皆有如来智慧德相盖因妄想执着不能证得汝等还曾恁么一回也未如或不曾山僧为汝指出第一不得情存圣解第二不得语滞凡情第三不得奇特商量第四莫行半怀常实第五不得总不恁么第六不得夹带将来第七不得错过目前第八不得认着自己出得如许闲门破户自然踏着通天大路便与三世诸佛历代祖师把手同行一花一国土一叶一释迦主伴重重十方普会遂高声喝曰更有殊途异辙者吾弗信也。

　　立春小参蛰户未开龙隐深潭护彩韶华初转凤回大地舒光一句了然千途顿彻万卉芬芳时化母何尝用力众流截断处环中岂是停机花生峻岭香散幽岩处处和风拂面人人常光现前觌体无私那容避讳莫守闲田荒草自然应节及时正当今日又作么生蓦竖拂子云春色满园关不住一枝红杏出墙来。

　　楚林禅师语录卷之二(终)
嘉兴大藏经　北京楚林禅师语录


　　楚林上睿禅师住郢州潼泉山法兴禅寺语录卷之三

　　小师▆▆等记录

　　示众至道无难惟凭息见祗此息见二字是断生死根株底刀子何以你若不作生死见何处得有生死来有般底认着未开口已前是主开口后是宾既认着未开口时是主岂不是死见认着开口后是宾岂不是生见未开口已前无问无答无见无闻岂不是属无已开口后有问有答有主有宾岂不是属有若恁么分别有无俱在生死全张正落在断常坑里如何叫做了生脱死我且问你未开口已前宾在甚么处既开口后主在甚么处正恁么时莫是宾主历然么若你何者是你自己莫见恁么道便云二边俱不着中道不须安逢人便喝逢人便打谓之洒落不认物又将古人却物为上逐物为下之句为证若恁么二边中道总成心外之法汝所认者即是法外之心转见不堪不见退翁师祖道要去佛见莫以静处为是要去众生见莫以闹处为非所以我去岁在毗卢除夕曾作偈示蕴书记曰日日日是三十日时时时是未生时今日大年三十日来朝元旦拜年时还会么如不会只须自着精彩别人替你不得莫只认名认相认言语古人只叫你体会大道不曾叫你认着一切转加生死须知师家一言半句借路迳过他不作个解会他不将实法系缚人潼泉恁么道已是恶口罪过不少言多则去道远矣待汝打破蔡州城杀却吴元济时再来与汝商量久立珍重。

　　除夜两序请上堂举北禅贤禅师小参云年穷岁尽无可与诸人分岁老僧烹一头露地白牛炊黍米饭煮野菜根烧骨柮火大家吃了唱村田乐何故免见倚他门户傍他墙刚被时人唤作郎便下座归方丈至夜深维那入方丈云县中有公人勾和尚禅曰作什么那云道和尚宰牛不纳皮角禅遂捋下头帽掷在地上那便拾去禅跳下禅床拦胸擒住叫云贼贼那将帽覆禅顶曰天寒且还和尚禅呵呵大笑那便出去时法昌为侍者禅顾昌云这公案作么生昌云潭州纸贵一状领过师云北禅私宰耕牛惹人聒噪虽然胆泼未是好手若无一个头帽不知将底完事潼泉这里年穷岁尽亦无可与诸人分岁只是煮璎珞粥烹野菜根大家吃得饱鼻鼻地彼彼山中人共说山中话虽然有头水牯牛从不曾将眼觑着任他山头山尾溪东溪西有时耕云犁雨带水拖泥有时高卧烟霞藏头敛尾不须照顾那假鞭绳击拂子高声召众曰还见么头角峥嵘芳草地皮毛交互月明中便下座。

　　安陆府三间阇黎元旦设斋请上堂拈香祝　圣毕就座举香严闲禅师曰去年贫未是贫今年贫始是贫去年贫犹有卓锥之地今年贫锥也无洞山文和尚曰去年富不是富今年富始是富去年富祗有一领黑黪布褊衫今年富添得一件百衲山水袈裟岁朝抖擞呈禅客实谓风流出当家师云二大老一人夸富一人张贫彼此异趋互分途辙潼泉也不富也不贫天高地厚日月齐明祗余一顶袈裟在递代相传无旧新信手拈来撩乱搭忍辱柔和似不曾法王宝座亲登陟为祝　皇王亿万春拈拄杖卓一下曰此是祖花孙重父业子承且道还有欣夸也无喝一喝曰四海浪平龙稳睡九天云尽凤高腾。

　　辛酉人日毗卢瑛监寺设斋请小参举云门道直得尽乾坤无纤毫过患犹是转句不见一色始是半提更须知有向上全提时节作么生是全提的句一僧云不得春风力怎见百花香师云犹是转句一僧云掀翻海岳求知己拨转乾坤见太平师竖起拂子云试向这里拨看僧一喝师云何曾拨得一僧出礼拜归位师云大似真乃曰瑛监寺去岁发心欲于元旦办斋山僧不许初二初三亦不许那至人日昨夜知客来报明日要请上堂山僧曰我这里正彻困上甚么堂再乞不已许他小参一夜思量无启口处至早粥后供过童子谓曰已挂小参牌了也我曾问副寺师如何是小参寺曰吃粥如何是大参寺曰吃饭山僧道只恐不是玉是玉也大奇乃问童子汝作么生会童曰是真底山僧便劈面一掌童忙然山僧叱曰去童便珍重去且道淆讹在甚么处于此明得全提半提自知下落乃至德山棒临济喝柏树子麻三斤乾矢橛俱胝指石巩弓一一如观掌果于此不明咫尺之间何啻千里万里复举本仁禅师上堂曰老僧寻常不欲向声前色后鼓弄人家男女何故且声不是声色不是色僧问如何是声不是声仁曰唤作色得么如何是色不是色仁曰汝唤作声得么僧作礼仁曰且道为汝说答汝话若向者里会得有个入处师拈拄杖卓一下云机轮转处谁堪委纵是张良恐损神又卓一卓下座。

　　如城托钵小参举阿难入廛托钵世尊曰当依七佛仪式阿难问曰如何是七佛仪式世尊唤阿难阿难应诺尊曰托钵去师举毕乃大咳一声众罔措复曰若更问如何是七佛仪式待归来时为汝说破。

　　普度寺西印阇黎领周新宇唐玉卿严美吾袁玉林居士设斋请上堂师曰有情之本依智海以为源含识之流总法身而为体识得此体圣凡一体识得此源河海一源其或不然未免为蛇添足去也拈拄杖卓一下曰男儿自有冲天志不向如来行处行。

　　解制上堂问东风拂尽冻云天春在枝头众鸟喧百匝千重即不问冲关夺角请师宣师云一任轻帆过洞庭进云教中道若谓如来有所说法即为谤佛和尚即今是有说耶无说耶师竖起拂子进云恁么则尝忆江南三月里鹧鸪啼处百花香师云且缓缓乃云今朝正月半打鼓普请看一日三上堂分明呈旧面露柱挂灯笼山门穿佛殿岭梅造次开池水斟酌泮万别与千差吾道一以贯拈拄杖卓一卓云放出南山白额惊散狐狼野干拈拄杖下座。

　　慧明大德为师亮如五旬诞辰请升座喝一喝曰于此明得其寿也广其德也隆其福也厚其孝也至三世诸佛无不于此度生历代祖师无不于此说法天下老和尚无不于此建立宗旨乃至接引后昆老幼贵贱男女僧俗无不于此立命安身受用自在一切智智清净无二无二分无别无断故释迦老子说到这里已是随波逐浪山僧不妨多处添些击拂子曰云外已来朱顶鹤庭前久立翠髯松。

　　竟陵广德聂善人请升座观自在菩萨行深般若波罗密多时照见五蕴皆空五蕴空处用无尽用无尽处力有余力有余处生死灭生死灭处眼中楔眼中既不容楔则无戏论之法亦无惊异之谈湛寂虚凝了无依倚虽居尘劳火宅恒修般若正因虽处穷谷深山不舍度生之念一毫头上分身万象丛中独露一为无量无量为一大中现小小中现大上合十方诸佛同一慈力下合一切众生同一悲仰虽然如是要且不是衲僧行履处且如何是衲僧行履处以拄杖架肩云楖栗横担不顾人直入千峰万峰去便下座。

　　辛酉仲春十三日为先老和尚小祥升座拈香曰此一瓣香以万丈庐山为其始高厚莫及以千仞黄鹄为其终宽广有余爇向炉中供养孤危不立道出常情啸堂大和尚敛衣就座曰去年今日实不去捻指光阴三百日今年今日实不来相将携手上花台殷勤报与诸禅客现成面目莫疑猜作么生是现成面目良久曰万古长空风月在一回相见一伤神。

　　竟陵紫芝庵又唯襄仁二当家同非隐法师设斋请上堂乃云穷玄究妙徒费精神向上提持望空启告二途不涉谁是知音棒喝交驰难为作者直饶迦文始祖四十九年横说竖说广说略说顿渐偏圆秘密不定皆为逗机之谈未是真实之说遂拈起拄杖曰看看偏也圆也顿也渐也是秘密是不定随卓一卓三段不同收归上科。

　　上堂拈拄杖卓一下云恁么会得正是眼中撒沙耳里注水不恁么会亦如敲冰索火缘木求鱼潼泉恁么道何异身外寻身梦中说梦谁知道无迷悟发证由师运万行之因华严一身之极果或寻师于穷谷或礼友于市廛循途觉尊渐进知尊直须烧却青龙钞始解呵佛骂祖不惜桶底脱自然盖地函天乃大喝一喝云还会么出群本是英灵汉敌胜还他狮子儿。

　　晚参六祖云非风动非幡动仁者心动曾觉云非心动师曰既非风幡心动毕竟作么生动一僧云现成行货不欠分文师展手云布施一文来僧礼拜师打云元来将不出良久乃曰非风动非幡动等闲藉没空王俸是风动是幡动蛇死从来须活弄曹溪路上觅疏亲劝君莫作辰朝梦喝一喝曰前路艰危伏惟珍重。

　　丙午仲夏云南沅江府驻镇总戎王公起龙太守潘公士秀请师就本郡万德禅寺为四众说三檀大戒毕仍请升座问答竟师乃竖起拄杖招众曰看看自从威音王那畔更那畔无有威音王名字卓有这个头头无碍法法全该不用思量十分成现及至拈花微笑画样起模断臂安心分枝布叶今日落在万德手里了无顾惜卓一卓曰恁么放去如天普盖又卓一卓曰恁么收来似地普擎连卓两卓曰不收不放地厚天高全放全收天回地转离此四句且作么生承当良久乃大喝一喝云你若肩背有力尽情担取去复举僧问乾峰十方婆伽梵一路涅槃门未审路头在什处峰以拄杖画一画曰在这里师云可惜一路涅槃门被乾峰一时画断不但这僧踏脚不上至令十方婆伽梵进退无由若问万德路头在什处但向他道看脚下若是眼清脚健底敢保得路便行后来这僧举似云门门曰扇子　跳上三十三天触着帝释鼻孔东海鲤鱼打一棒雨似盆倾云门慈悲特杀八字打开叵耐这僧依然不能入作召众云还知么二大老总被这担板汉一齐看破了也且道毕竟路头在什么处咄平地上抬脚不起底有甚么限便下座。

　　晚参未跨门限早与三十已入门来合吃多少僧才出师便打僧一喝师又打一僧曰早已吃棒了也师曰把髻投衙僧一喝师曰虾跳何曾出得斗。

　　上堂佛法二字匙挑不上筋搅不开风吹不入雨洒不湿孤迥迥活泼泼取之无能舍之不得有时遍天涯而无朕迹有时无朕迹而遍天涯不是神通妙用亦非法尔如然脱下贴肉布衫头头赤体全提不坐百尺竿头着着浑彰大用向赫日里崩雷晴空中走电断大小乘于井索钱贯塞有无漏于笊篱木杓透声色于声色超死生于死生水到渠成风行草偃正恁么时如何受用喝一喝曰打面还他州土麦唱歌须是帝乡人。

　　为新戒晚参拈起拄杖曰看看过去诸如来斯门已成就左边卓一卓曰且向这边立未来修学人当依如是学右边卓一卓曰且向这边立现在诸菩萨今各入圆明中间卓一卓曰且向正中立竖起拄杖曰更有一人居何位次识得此人不但一生参学事毕抑令戒体当处圆成便能截生死流登无为岸梯航九有津济四生随掷下拄杖云佛子住此地则是佛受用。

　　晚参拈拄杖扣空云敲空作响谁是知音复击禅床云击木无声徒劳侧耳吓得无位真人七颠八倒扶也扶不起把也把不定试问诸人如何与伊作主妃无山僧今日失利。

　　上堂一九与二九相逢不出手三九与四九骑马冰上走撞着跨虎丰干笑我衣穿露肘满面惭惶忍不禁急唤春光早回首柳渐舒眉桃渐开口万卉敷荣众窍哮吼文殊普贤齐奔竞走咄咄休奔走此身已在长安莫问咸阳到否。

　　法华寺法印阇黎五旬初度设斋请上堂乃曰初二日已前囫囵无缝罅初二日已后洞达没遮栏正当初二日八面灵珑十方通畅进一步日照寒光澹退一步山遥翠色新折旋契其祖意俯仰顺于时宜大好恁么时节何妨多处添些潼泉本色住山毫无蓄积竖劈洞山贴秤底横织段锦文义交加细披云门奉持底高饤满盛滋味具足三世诸佛历代祖师一总吞吐不下山僧亲从神通大光明藏来有个方便使天下衲僧领文义于光彩门头识滋味于舌根之下这般说话也是庆赞因齐祗如不落数量一句作么生道蓦竖拂子曰清光恒遍照天命又重新挥拂子下座。

　　佛成道日说菩萨大戒景陵圆智道人设斋请上堂黄面老人昨夜三更失却火天明起来失却井上大人全无依倚丘乙己没处躲根尔小生孟孟浪浪何曾知觉行者起来敲钟伐鼓截路拦街山僧大步连忙赶上一手和赃捉败喝一喝云声闻缘觉诸佛菩萨民非水火不生活日用现行一一皆从这里去赃物既在你敢大胆既到公堂且作么生判断复喝一喝云可知礼也。

　　师到德山访山学和尚当日率武陵众居士请上堂问大振宗风即不问威音那畔事如何师云且过这边着进云水向石边流出冷风从花里过来香师云那里得者消息来僧礼拜师棒云切忌错承当乃云衲僧行履若片云舒卷无心道者家风似野鹤飞腾绝迹掀翻海岳未遇赏音掇转乾坤欣逢知己制毒龙调正象有我法兄和尚提正眼振颓纲直接德山老人某暂到来命升此座辞既不获只得客听主裁若论佛法岂肯唐突大众乃拈拄杖卓一卓云还委悉么只有天在上更无山与齐。

　　景陵胡夫人五旬诞辰请上堂漠漠水田白鹭类之弗齐阴阴夏木黄鹂混即知处法身无相南山翠耸千寻法眼无瑕东海碧澄万丈尘尘华藏庄严刹刹宝王国土于斯明得自他不隔毫端于斯未明始终不离当念祗如庆祝一句毕竟作么生道九皋鸣鹤声闻远双桂齐荣日月长。

　　晚参佛之心天高地厚祖之髓源远流长良久曰还见佛祖心髓么击拂子一下自从春色来嵩少五叶芬芳香到今。

　　元旦上堂拈香祝　圣毕以拂子点空曰元旦举笔万事俱吉一毫端上文彩全彰百亿山河花攒锦簇湖南北龙吟雾起浙东西虎啸风生明良歌有道喜起赞无为雨旸时若物阜民丰使天下强项禅流人人唱个过头大诺展胸怀拓机用朝宗万派电卷千机总在今日发其端济其美乃喝一喝曰但愿春风齐着力一时吹入我门来。

　　解制玉卿萧居士设斋请上堂诸方或有禁冬而放夏或有禁夏而放冬虽然各取时宜未免荣枯有异潼泉从来以乾坤为炉韝以山林作炭击以三光为火星以四时为锤煆以佛祖为轨范以凡圣为淬砺直须镕尽规模方堪人作结时何曾双手拽得入解时何尝尽力推得出纵饶恁么担荷得去正是摇橹钉椿未具参学眼在设有伶俐衲僧别资一路撩起便行三千里外也被潼泉拄杖子穿却鼻孔卓杖下座。

　　楚林禅师语录卷之三(终)
嘉兴大藏经　北京楚林禅师语录


　　楚林上睿禅师住北京慈明寺一门语录卷之四

　　小师悟旭等记录

　　康熙二上一年壬戌五月十日师在郢州潼泉山受岛国公兵部达护法等请至癸亥四月四日同邻城众护法檀越诸山耆宿迎请入院指。

　　山门云广大慈门十方洞廓且喜到来步步踏着。

　　佛殿六载槁木死灰五时奔雷掣电虽然名贯古今怎似一回觌面便爇香。

　　伽蓝我无汝不立尔无我不灵蓦地相逢着抚掌笑欣欣。

　　祖师危坐堆堆分疏不下家里人来何须客话。

　　据室诸佛出身处东山水上行薰风自南来微凉生殿角一人如龙得水一人似虎靠山若到慈明这里直教一时按下何以不见道齐之以礼。

　　当日兵部达公护法证中设斋请上堂拈香云此一瓣香不假栽培天然尊贵爇向炉中供养
本师释迦牟尼文佛饮光以下诸大祖师端为祝延
今上皇帝圣躬万岁万万岁满朝文武阖国官僚祝一人同乾坤之高厚愿百辟齐日月之光辉次拈香云错节根盘大地傲霜枝荫人天奉为当期请主诸大檀护诸山和尚耆德高贤常为济世津梁永作法门柱石末上拈香云此一瓣香名无能名状何可状有主有宾绝偏绝党个是第四回拈出供养黄鹄峰前宝通堂上献堂先老和尚敛衣敷座普明和尚臼槌云法筵龙象众当观第一义师云清滴滴白寥寥筋搅不开匙挑不土出格高流愿观胜作问答毕乃曰道无南北遇缘即宗事少安排随时合度坐微尘而不窄行沙界以非宽有时狮子颦呻春日照开芳草绿有时象王回顾香风吹尽落花红本绝功勋宁存轨则蓦拈拄杖曰你道因甚得到恁么田地随卓一下云岂不闻我为法王于法自在复举临济和尚初住河北谓普化克符二上座曰我欲于此建立黄檗宗旨汝二人可成禠我二人珍重下去三日后普化却上来问和尚三日前说甚么济便打三日后克符上来问和尚三日前打普化作甚么济亦打师云临济正令虽行未免放过一着若于珍重便行处更与劈脊一顿免致后代儿孙向三日前后躲根新慈明亦欲于此建立宝通宗旨料诸上座向未开口已前一一领得决弗以前后成禠下去上来更费山僧气力随喝一喝曰但愿东风齐着力一时吹入此门来普明和尚结槌云谛观法王法法王法如是下座。

　　兵部达护法证中诞辰请上堂僧问昔日南方行正令今朝北地又重宣不居南北底请师举示师云一着高一着进云凭将日月为天眼托出须弥作寿山师云一步阔一步进云恁么则棋逢敌手方云妙琴遇知音始见高师云谁是知音者僧作礼师便打良久大喝一喝曰天不能盖地不能载无量门开如意自在柳眼细而仰窥煦日青连瑞霭桃烦嫩而常笑春风红映韶华龟巢莲禁以遐龄凤集桐花而振羽云飞锦段泉溢琼膏四方仰德趋仁一出光前裕后正当今日如何分付连喝两喝曰好将整顿乾坤手扶起如来正法轮。

　　达护法奉。

　　命湖广敕封祐圣真君并酬佛德请上堂欲行千里一步为初初步若正千里万里一总不曾踏在岐路无边刹海自他不隔毫端十世古今始终不离当念脚跟卜顿超阶级心地上长放光明其中有个汉不居家舍不恋途中不尚名闻利养惟期济拔含灵一向信口道言言中节一向信步行步步通途上与十方诸佛同一慈力下与六道众生同一悲仰置之庙堂则元首明而化日舒长处之帷幄则股肱良而仁风溥遍君臣道合万国咸宁宾主和融十方同聚有时为如来使则定慧兼资有时秉阃外权则杀活并运鹘眼龙睛莫能窥其作略星驰电卷讵堪拟其指挥蓦竖拂子召众曰还会么要识千古英雄请看现前标格抛拂子下座。

　　示众拈拄杖曰黑漆杖子不资余力孟孟浪浪穿过三世诸佛鼻孔既在山僧手里你也没量罪过我也没量罪过有向释迦老子出气不得处道得个转身句此人当日日烧枫香供养伊良久曰白云尽处是青山行人更在青山外。

　　内院顾太夫人对灵小参良久召众曰还会么个是太夫人叶落归根回身安养的时节于兹会得莲邦佛国验在目前不须他觅其或未然重添注脚去也蓦竖拂子云看看旷大劫来威光赫奕觌体全真透顶透底绝毫绝厘在境则安富尊荣在己则谦恭慎淑兹是太夫人之本有靡假于饰辞所以临岐上路撒手便行其来也如云出岫其去也似水归溟处生死流骊珠独耀于沧海踞涅槃岸桂轮孤朗于碧天在在无情有应随随普现色身复召众曰且道是什么人得恁翛然受用不见道无依道人是诸佛之母便抛拂下座。

　　小参举让祖打牛打车语毕拈竹篦召众曰毕竟打牛即是打车即是众着语不契请师指示师良久问众曰会么众曰不会乃云打牛也穿却鼻孔打车也穿却鼻孔总不恁么也穿却鼻孔众拟议师以竹篦一齐打散。

　　师五旬诞辰证中护法夫人赵氏法名德正率众檀护请上堂拈香祝
圣毕乃曰释迦牟尼世尊才生下来用手指天地周行目顾曰天上天下惟我独尊咄七佛已前一段人事暴露尽矣纵有尽力维持者还盖覆得么虽然事无一向随拈起拄杖云凡夫实谓之有则被有碍声闻析谓之无则被无障缘觉谓之幻有则被幻惑菩萨当体即空则被空瞒且道衲僧分上唤作甚么随卓一下云扶过断桥水伴归明月村便下座。

　　维新洪公护法受职请上堂机缘不录乃云未达境惟心起种种分别达境惟心已分别即不生拈拄杖曰者个是境作么生分别分别与心境是一耶是异耶到这里正如一团猛焰触着则燎却面门那容你说一说异来果能提起便知把得便用则无欠无余全尊全贵建法幢立宗旨父作子述纲举目张可以展佛祖襟怀可以挈人天命脉更有甚么承当不尽底要别人赞助且如何是本分一句一副肝肠悬魏阙十分光彩耀寰区。

　　佛像开光启建华严祝　国祐民道场兵部达护法率众设斋请上堂达磨不来东土二祖不往西天人人常光现前个个壁立万仞释迦老子因甚倩人点眼若向这里道得一转许汝眼光烁破四天下便可同游华藏世界共坐菩提道场主伴重重极十方而齐唱圆音落落该尘刹以顿周有世界以庄严而为佛事有世界以香饭而为佛事有世界以音声而为佛事有世界以寂默为佛事有世界以苦行为佛事有世界以平等为佛事乃至嬉笑怒骂寂默忘言无不皆是海印发光般若流寓以此真机以此妙用祝延
圣寿利益檀那同沾锡土之恩共沐垂裳之化三草二木咸遂敷荣九有四恩悉能酬报此皆一人有庆是以兆民赖之且如何是太平无象底句喝一喝曰四海浪平龙睡稳九天云静鹤飞高。

　　上元华严道场圆满刑部唐护法设斋请上堂今朝正月十五在处槌锣击鼓剔起一碗莲灯照彻虚空肺腑突出鬼面神头大地村歌社舞头头华藏庄严不用行寻墨数便恁么去有耳共闻却恁么来有目咸睹既然闻见分明那许别资一路喝一喝云沿路惟思我看人炊饭那知灯是火遂呵呵大笑复举王常侍一日访临济同到僧堂内常侍曰这一堂僧还看经否临济曰不看经常侍曰学禅否济曰不学禅常侍曰经又不看禅又不学毕竟作甚么临济曰总教伊成佛作祖去常侍曰金屑虽贵落眼成翳临济曰我将谓你是个俗汉师云古今尽谓临济被常侍一问直得瓦解冰消殊不知临济恁么道如虎网相似纵有爪牙管取无施展处若是山僧则又不然今日唐护法入寺办供如问者一堂师僧还坐禅否对曰坐禅还看教否对曰看教如云禅非坐卧教岂名言坐看何为山僧向他道吾今为汝保任此事终不虚也。

　　楚林上睿禅师住北京翊教寺语录

　　小师悟旭等记录

　　康熙二十三年五月二十一日受达护法祖护法同众护法暨旧住不昧偕诸山耆宿等请入院。

　　山门广大门风威德俱备门外逡巡安知尊贵。

　　佛殿巍巍堂堂三界独步不有儿孙几成话堕。

　　伽蓝侧布黄金长留白玉卖富装贫各具眼目。

　　祖师总是你这队汉佛法岂到今日不是你这队汉佛法岂到今日。

　　据室三世诸佛涌现身云历代祖师频翻舌浪吐珠玉之词无人过价用杀活之剑谁敢当锋新长老今日到来那有龙韬豹略乃拈拄杖云喜得狼烟息弓弰壁上悬。

　　当日众护法设斋请上堂拈香祝
圣毕末上拈香云黄鹄峰前得来翊教堂中爇却个是第五回拈出供养洪山大报国宝通堂上啸堂先老和尚非徒报德酬恩并要诸人知些气息敛衣就座藏云和尚白槌云法筵龙象众当观第一义师云第一义谛未出慈明时早已两手分付来到者里早见落七落八不可教诸人便恁散去有不厌烦琐底出来道看问答毕乃曰法不孤起仗境方生道不虚行遇缘即应既无心于彼此奚有象于去来头头表里一如法法洪纤一致建法幢立宗旨缘无定属垂教化接方来岂用安排惟此翊教古刹是为京国名蓝上溜下穿四通八达清风朗月听其往来土面灰头任彼去住户外苍山绕郭已知壁立风规庭前翠柏凌霄最好从上标格奈何呈身者众着眼者希今承诸大檀护敦请山僧主持斯刹重整规模且道坐断要津永无渗漏一句作么生道抚掌一下云济川调鼎人人是握土成金事事全藏云和尚结槌云谛观法王法法王法如是。

　　师诞后五日达翁证中护法设斋请上堂月生一上下四维无等匹月生三千手大悲难指注月生三海底虾麻解指南垂钓新月无香饵分付鱼龙莫放憨封后先生忍俊不禁将六十花甲一时抖擞曰一是一二是二三是三四是四数目甚分明从头数不及数不及依位次依位次有何事既是数目分明又依位次因什数不及拈拄杖曰万古常如白练飞一条界破青山色便下座。

　　达护法证中率男洪公于七月十日请住西山圆静寺入院请升座放眼泬寥栖心澄湛气吞群象胜压诸方背悬铁瓮之山怀抱冰壶之水龙楼现彩凤岭飞霞芙蕖涵映日之花香闻十里杨柳荡随风之线翠列千株宝带堤环鱼游兢里仙音鸟唱乐奏林中乔松跻跻锵锵怪石棱棱峭峭扶筇踏画里乾坤挥尘谈梦中风月逢迎绝少知爱方深岁月优游人境超迈且道具何三昧得此灵区蓦召众曰汝等要知这汉真是受用么挥拂子曰饭罢经行摩瘦腹禅余俦石将疏髯掷拂子下座。

　　护卫胡护法为太夫人禳眼灾请上堂问答毕乃拈拄杖曰尽大地是当人只眼更有何物与汝为冤为对卓一下云三世诸佛以此垂手历代祖师以此安心十地菩萨以此济物利生千古圣贤以此齐家治国山僧明见此事无有错谬若更说菩提涅槃真如解脱是将金屑着向眼里若起贪欲嗔恚烦恼恶觉是将瓦屑着向眼里贵贱虽殊患害则等山僧恁么道也好痛与二十何故清净眼中不合分贵分贱着瓦着金有人见到一尘不立许你双眼圆明掷拄杖下座。

　　为既闲吴老先生设奠小参旋顾一众曰汝等知之乎个是景陵晞斋吴老先生示末后全提底时节先生才高名大德厚仁宽乃儒门之领袖亦法苑之金汤也折节灵岩门下啸傲楚水江头忆自戊申秋杪始识先生于黄鹄峰便见至诚无伪举止有方自云会得临济无多子底佛法不向棒头取证不于喝下承当即就一毫端上流出无碍净光言言玉转珠回字字龙蟠凤翥四海群贤想望风彩白云乍可来青嶂明月难教下碧天一朝能事既毕旋身安养故乡无生而生誓取金台瞻佛曰无灭而灭惟留玉骨葬人寰山僧闻而感伤设兹瓜果聊表廿年道谊特输一点真诚复顾两行曰且道先生还来受奠也无竖起拂子云三碗茗冻禅榻畔一炉香爇帝城中。

　　参领方护法为男保安请上堂问答毕乃曰东王布令万卉萌芽勃发生机谁敢栏遏遂抚掌一下云若向这里一眼觑定不被五形管摄那随四序迁流三百六十骨节八万四千毛窍皮病髓病一时去尽放旷于红尘堆里优游于锦绣丛中为无所为益无所益梯航九有津济四生捷若转丸易如反掌虽然此犹是功勋边事若到父子至亲更不资于余力良久云白云千古抱青山为雨为霖终不竭。

　　佛诞日弥勒巴护法德宽兵部达护法证中度僧本街众檀护率众善姓请上堂乃云举一不得举二放过一着落在第二周昭王二十四年甲寅四月八日护明大士于兜率宫中降生净饭王家才出母胎一手指天一手指地周行七步目顾四方云天上天下惟吾独尊正当恁么时早是弄一解险知他落在第几策素马以腾空诣青山而断发夜睹明星廓然大悟曰一切众生各各具如来智慧德相但因妄想执着而不证得捏合将来又谁知他是放过是不放过及至四十九年说青道黄教坏了人家多少男女身上出水身下出火烧烦恼薪杀无明贼又谁知他是黑业是白业二千年后犹有人焉不忘付嘱旧案翻新买子为僧续佛慧命若不是多生智种深培一向灵根夙植安能于此世界中干此不急之务耶山僧得得上来证明斯事一等是个时节难免这杓恶水提起拄杖云众中莫有回避得及者么卓一卓曰将此深心奉尘刹是则名为报佛恩。

　　付东旦旭西堂上堂师震威一喝复顾左右曰的的没量大人方堪荷担此事若于一切机境上有系毫佛法现前便不无惊异下劣之见劳他长者脱珍着弊何堪何堪不见百丈再参马祖始到三日耳聋黄檗闻而吐舌临济中路起疑末后吃棒方解烧却翁翁禅板乃至棒下无生忍临机不见师道出常情泥涂设拜从古至今一队老宿等是这个时节就中却有奇特各具如斯眼目方能开凿人天光大师门统持祖道所以云承当恁么事还须恁么人若是恁么人何愁恁么事乃拈拄杖卓一卓云尽情多漏泄分付旭西堂。

　　参领色护法法名照埋请为令弟阿达哈番噶而萨法名德圭对灵小参古德道虚空有体须亲证净业无门莫妄修师咄云且置一壁莫要碍塞杀人一拳拳倒黄鹤楼一踢踢翻鹦鹉洲有意气时添意气不风流处也风流自然水到渠成风行草偃出没死生转换凡圣说甚么虚空体证与不证净上门修与不修德圭护法自见山僧之后寻常留神于喜怒哀乐未发以前启手足时翛然自在损馆之后已经四七敦请山僧举扬此事随蓦挥拂子云会么铁轮天子寰中敕帝释宫中放赦书抛拂子下座。

　　达门赵氏夫人法名德正五旬初度请上堂拈起拄杖云天高地厚卓一下云海阔山遥苟非具足神通者不能于中飞腾自在见色则被色碍闻声则被声沉百匝千重左兜右搭直须高提宝杵击碎尘笼紧握霜锋割裂爱网方能如凤翥丹霄鹤冲银汉所向空阔乃得安闲山僧今日因达门檀越赵氏夫人五十诞辰饭僧请法现前一众禅悦法喜既已充满身心翊教山僧鼓舌摇唇将底酬偿檀施乃合掌云端坐受供养施主常安乐。

　　常护法同母赵氏法名照中请为夫人对灵小参藏身处没踪迹几回花落幽窗没踪迹处莫藏身瞥见云横古路卓拄杖曰从今点出金刚眼佛国莲邦自在行。

　　纯一道人请小参乃曰达磨大师在西天时将谓有多少奇物即便胸满意足把捉不定特特三周寒暑独泛重溟来到这里及至梁王殿上尽力祗拈得出个廓然无圣才见价直不当连忙找个不识依然还成滞货却往少林拔本一味固守行情不露光芒但于通衢路口空挂招牌赚得神光立雪断臂丧却全心只望讨尽便宜殊不知得人一牛偿人一马所以临岐上路连一双破皮履尚且不能完全一只东一只西点地只是只脚至今进退无由蓦拈拄杖召众曰莫有为祖师着力者么试出道看二僧兢出师曰与老僧携取鞋来便起身归方丈。

　　参领色护法偕弟依思哈马法名德诚请为令先君正议大夫并令弟等迁茔奠位小参师云虚灵廓尔澹泊无为措意置辞惟仁善听天恁高地恁阔无位真人间不彻虎啸龙吟启壮图马鬣牛眠示真穴拈拄杖卓一卓云此处从来最吉祥虚空有口殊难说丕振家声在尔曹奕檗云礽无间歇。

　　工部党护法为夫人保安请上堂问答毕乃曰滴水冰生彻骨寒乾坤露布尽掀翻个中谁是知音者直出虚空背上看大众且道虚空背上毕竟是甚么人居住卓拄杖云龙生金凤子冲破碧琉璃。

　　为景陵死心觉道人设供小参蓦竖拂子曰大死底人却活时如何击案一下曰不许夜行投明须到此是道人平居所参心领神会的句子不烦山僧牵支引蔓重添注脚也盖欲现前一众共闻更与后五百岁新发意菩萨结般若缘使佛法慧命攸长相续不断耳若道人闻法之后便安居于东湖别业额其宅曰圆智楼抑取诸善财入楼阁之义也自兹干干履践玉洁冰清游戏于华藏究心于祖域忘身为道切意尊师虽处富贵丛中常行知足之行乃至供养知识持护精蓝事无巨细惟善是益一朝智圆行满回身极乐之邦山僧于三千里外闻之慨然特设茶筵聊呈漆器用申方外之诚讵敢云酬万一旋顾大众曰只如道人捐馆以往即今居何报地随愿示生无位次独耀灵光得自由掷拂子下座。

　　钟英照琮监寺尽七上堂拈起拄杖云这厮行履惟我能知一片铁石肝肠万炼千磨俞见精彩一副冰霜气骨平高就下转露风棱二十年辅弼丛林惟道是与三千里周旋师友不党其同更无一缕缝皮袜安得三文买草鞋是以临岐上路撒手便行要觅汝个骨董箱子了不可得在今日尽大地觅此个清白衲子实不易得满望汝他日于烟峦深处拄户撑门谁知熟处难忘即便抽身半路三唤不回头至今无处所老僧在你背后打算真诚确尔真诚稳密果然稳密琮监寺莫只但恁么去须还知有转身一路不可坐定那边致使望穿老眼随卓拄杖云他日须来呈旧面当阳提起话重圆卓拄杖下座。

　　小参瞒瞒顸顸问讯灯笼眼睛在甚么处　　恫恫礼拜露拄脚跟下错过不知空王殿上打得个背翻筋斗百草头边许你同坐同行。

　　南行小参春山青春水绿南北东西路路活咸谓到江吴地尽谁知隔岸越山多提起拄杖曰还知者汉住头处么真龙不藉风雷力为雨为霖自充足拽杖便行。

　　(一门者乃京师两会之略耳盖证中达护渗为人心切请法设严滩诸众檀者公引导者多故迷兹以嘉其志亦取深入一门之义云)。

　　楚林禅师语录卷之四(终)
嘉兴大藏经　北京楚林禅师语录


　　楚林上睿禅师语录卷之五

　　侍者寂胜等记录

　　颂古

　　释迦牟尼世尊初降生一手指天一手指地周行七步目顾四方云天上天下唯吾独尊云门云我当时若见一棒打杀与狗子吃贵图天下太平。

　　恶辣才生便自夸指天指地撒尘沙纵饶行说兼能到也落阎浮第二家。

　　世尊未离兜率已降王宫未出母胎度人已毕。

　　兜率与王宫不动步而到一路坦然平望空休启告度尽众生未出头摩耶腹里空厮炒。

　　世尊因外道问云不问有言不问无言世尊据坐外道赞曰世尊大慈大悲开我迷云令我得入作礼而去后阿难问佛外道有何所证而言得入世尊曰如世良马见鞭影而行。

　　牢关两处空相向捷出当阳绝点痕柳绿桃红春水碧千山雪尽马蹄轻。

　　世尊因调达谤佛生身陷地狱佛敕阿难传问云汝在地狱中安否云我虽在地狱如三禅天乐佛又令阿难传问你还求出不云我待世尊来便出阿难云佛是三界大师岂有入地狱分云佛既无入地狱分我岂有出地狱分。

　　渔翁把钓坐潇湘樵子操柯陟险岗彼此生涯随处足从他人自说行藏。

　　世尊因波斯匿王问胜义谛中有世俗谛否若言无智不应一若言有智不应二一二之义云何世尊曰大王汝于过去龙光佛法中曾问此义我今无说汝今无听无说无听是名一义二义。

　　水尽山穷处由来路路通若无人踏到长被白云封。

　　文殊师利在灵山会上诸佛集处见一女子近佛坐入于三昧文殊白佛云何此女得近佛坐佛云汝但觉此女令从三昧起汝自问之文殊绕女子三匝鸣指一下乃至托上梵天尽其神力而不能出佛云假使百千文殊亦出此女定不得下方过四十二恒沙国土有网明菩萨能出此女定须臾网明至佛所佛敕出此女定网明即于女子前鸣指一下女子于是从定而出。

　　大定无门户三人漫主张出得出不得切忌错商量。

　　殃崛摩罗既出家为沙门因持钵入城至一长者家值其妇产难子母未分长者云瞿昙弟子汝为至圣当有何法能免产难殃崛曰我乍入道未知此法当去问佛却来相报遽返白佛具陈上事佛告曰汝速去说我自从贤圣法来未曾杀生殃崛往告其妇人闻之当时分娩。

　　贤圣法来不杀生弗迟弗疾恰分身传言送语成何事报尽人间两不平。

　　那吒太子析肉还母析骨还父然后现本身运大神力为父母说法。

　　本身原不号那吒骨肉须还父母家白鹭下田千点雪黄鹂上树一枝花。

　　七贤圣女姊妹同游尸陀林一姊指尸曰尸在此人在甚处诸姊谛观皆悉悟道乃感帝释雨花赞曰我是帝释见诸姊悟道故来供养但诸姊有何所须我能给施女曰我家四事七珍悉皆具足唯要三般物一要无根树一株二要无阴阳地一片三要叫不应谷一所帝释曰一切所须我悉有之若此三物我实无女曰汝若无此争解济人遂同往白佛佛言我诸弟子不解此义唯有诸大菩萨乃解此义。

　　寒林发问悟来由惹得天花动地浮更卖风流行活路三般需索转添愁空咄咄且休休不如收拾归家去莫待天明白了头。

　　昔城东老姥与佛同生而不欲见佛每见佛来即便回避虽然如此回顾东西总皆是佛遂以手掩面于十指掌中亦总是佛。

　　独尊惟我孰为俦掩面遮藏病未瘳知避稍难还就错不风流处却风流。

　　傅大士颂云夜夜抱佛眠朝朝还共起起坐镇相随如形影相似欲识佛去处祗者语声是。

　　闻钟忙起身噇斋便掌钵夜夜与朝朝随方皆合辙报与龙华树下人水中不是天边月。

　　傅大士一日披衲衣顶冠靸履朝见武帝帝问是僧邪士指冠帝云是道邪士指靸履帝云是俗邪士指衲衣。

　　通身差异事纷纭敢向朝堂诳至尊若使尽情多剥了作何面孔出都门。

　　布袋和尚常在通衢或问在此何为师云等个人来曰来也曰汝不是这个人或解布袋百物俱有撇下曰看看又一一收起问人曰这个唤作甚么或袋内探果子与僧僧拟接师乃缩手曰汝不是这个人或见僧行过乃拊背一下僧回首师曰把一钱子来有时倚袋终日憨睡或起行市肆间小儿哗逐之或拄杖或数珠与儿戏有僧问如何是祖师西来意遂放下布袋叉手而立僧曰祗此更别有在师拈起布袋肩负而去。

　　兜率宫中不肯住花街柳巷频来去倚袋长齁一觉眠日炙风吹浑不顾衣衫穿手脚露知他有底闲肠肚唤作当来慈氏尊土块石头俱话堕。

　　跋陀尊者因生法师论众微聚曰色众微无自性曰空者云只明得因中色空未明得果上色空法师问如何是果上色空者云一微空故众微空众微空故一微空一微空中无众微众微空中无一微。

　　色空空色两相缠体妙何妨涉众缘毒蛇头上楷得痒大虫口里打秋千。

　　维摩居士示疾毗耶离城自念寝疾于床世尊大慈宁不垂愍佛知其意告文殊师利言汝行诣维摩诘问疾文殊白言世尊彼上人者难为酬对深达实相善说法要辩才无滞智慧无碍一切菩萨法式悉知诸佛秘藏无不得入降伏众魔游戏神通其慧方便皆已得度虽然当承佛圣旨诣彼问疾。

　　众手纷纭射一雕秋空渐觉影迢遥由基忽发撩天镞万里云霄失羽毛。

　　善财历百十城参五十三位善知识后到毗卢楼阁前曰是解空无相无作之所住处云云见楼阁门闭善财暂时敛念曰大慈大悲愿楼阁门开令我得入寻时弥勒领诸眷属至善财前弹指一下楼阁门开善财得入入已还闭见百千万亿楼阁一一楼阁有一弥勒领诸眷属并有一善财在前弥勒复弹指云善男子起法性如是。

　　楼阁门前竟日闲善财到处被人谩通身泥水通身漏看你伶俜到甚年。

　　楞严经七处征心。

　　七处征心眼里抽钉放出金毛狮子普天匝地翻腾。

　　楞严经八还显见。

　　八还显见打成两畔月到天心风来水面见不见倒骑牛兮入佛殿。

　　经题八字。

　　经题个字报君知塞壑填沟说向谁苔篆罗纹描不得逐风随雨自东西。

　　不二法门。

　　岐路纷纭宿雾埋老翁一默语如雷斯门今古非通塞把手牵人不入来。

　　金刚经过去心不可得现在心不可得未来心不可得　德山行脚时到潭州诣胡饼店觅点心吃店婆出问过现未来心不可得上座点那一心德山无语。

　　过去心不可得孤舟独钓寒江雪现在心不可得珊瑚枝枝撑着月未来心不可得鸑鷟何曾离丹穴万古长空一色沉三段不同原自别原自别惟证乃知难可说屈屈瓮里无端走却鳖。

　　华严经我今普见一切众生具有如来智慧德相但以妄想执着不能证得。

　　智慧执着天台南岳失却半年休争一杓借路经过那论苦乐一踏鸿门两扇开空里磨盘生八角。

　　金刚经若以色见我以音声求我是人行邪道不能见如来。

　　独坐虚堂体自然平湖水满月当天一声黄鸟啼高树几片闲云落槛前。

　　世尊不说说迦叶不闻闻。

　　打面还他洲土麦唱歌须是帝乡人水流黄叶来何处牛带寒鸦过远村。

　　迦叶因阿难问世尊传金缕外别传何物迦叶召阿难难应诺叶曰倒却门前刹竿着。

　　倒却门前刹竿着心肝五脏尽情倾儿孙殃及无休歇此土西天恨转深。

　　九祖伏驮密多尊者问八祖佛驮难提父母非我亲谁是最亲者诸佛非我道谁是最道者八祖以偈答汝言与心亲父母非可比汝行与道合诸佛心即是外求有相佛与汝不相似欲识汝本心非合亦非离。

　　父母非亲谁是亲从来孝子讳爷名逢人但说三分话未可全抛一片心。

　　二十七祖般若多罗东印土国王请师斋次王问诸人尽转经唯师为甚不转师云贫道出息不涉世缘人息不居蕴界常转如是经百千万亿卷非但一卷两卷。

　　秋清月色沉寒水风转孤蓬过别滩钓得金鳞仍旧放不知何日整归帆。

　　六祖于法性寺暮夜风飏刹幡闻二僧对论一云幡动一云风动往复未契祖曰风幡非动动自心耳于是一众竦然。

　　不是风兮不是幡撩天俊鹘透重关分明只在青云际剔起眉毛仔细看。

　　六祖谓门人曰吾欲归新州汝等速治舟楫门人曰师从此去早晚却回祖曰落叶归根来时无口。

　　叶落归根丧尽平生来时无口出乘露丑从此曹溪路不通白云不动青山走。

　　叶落归根塞户填门来时无口免致乱呕曹溪一派古今流万象森罗齐点首。

　　刘铁磨见沩山山曰老牸牛汝来耶磨曰明日台山大会有斋和尚还去否山作倒势磨便出去。

　　老牛偏解藏头角却向台山会里游且喜沩山水草足大家齐唱太平讴。

　　岩头值沙汰于鄂渚河边作渡子遇一婆子抱一孩儿乃曰呈桡舞棹即不问且问婆手中儿甚处得来曰婆生七子六个不遇知音只这个也不消得抛向水中。

　　江边婆子卖风流却把花枝带满头刚被傍观轻借问一声款乃过沧洲。

　　杭州径山国一道钦禅师因马祖遣人送书到书中作一圆相师发缄见遂于圆相中着一点却封回忠国师闻得乃曰钦师犹被马师惑。

　　一人摇头一人摆尾惹得傍观来说道理。

　　西京光宅寺慧忠国师一日唤侍者者应诺如是三唤皆应诺师曰将谓吾孤负汝却是汝孤负吾。

　　三呼三应已堪嗟玉本无瑕却有瑕负汝负吾人不会至今天下事如麻。

　　让祖因马师闻化江西未闻说法之息遂▆▆去云待伊上堂但问作么生伊道底语记将来僧如师旨回谓师曰马师云自从胡乱后三十年不少盐酱吃师然之。

　　问道作么生不曾少盐酱虽然尔作家敢保未的当。

　　吉州青源行思禅师参六祖问当何所务即不落阶级祖曰汝曾作什么师曰圣谛亦不为祖曰落何阶级师曰圣谛尚不为何阶级之有。

　　五色云攒万乘君帘垂黄阁绝功勋琉璃殿上无人到此日方知天子尊。

　　江西马祖道一禅师示众曰汝等诸人各信自心是佛此心即是佛心达磨南天竺国来至中华传上乘一心之法令汝等开悟有僧问云和尚为什么说即心即佛祖曰为止小儿啼僧曰啼止后如何祖曰非心非佛僧曰除此一种人来如何指示祖曰向伊道不是物曰忽遇其中人来如何祖曰且教伊体会大道。

　　即心是佛更何求心佛无差当下休睡起碧天三丈日诗成青树一声鸠。

　　马祖不安院主问和尚近日尊候如何祖曰日面佛月面佛。

　　日面月面一切成现车不横推理无曲断。

　　百丈每上堂有一老人随众听法众退唯老人不退师曰汝何人曰吾非人也于过去迦叶佛时住此山因学人问大修行人还落因果也无某对曰不落因果遂堕五百生野狐身今请和尚代一转语贵脱狐身师曰汝问乃问大修行人还落因果也无师曰不昧因果老人于言下大悟作礼曰某已脱狐身住在山后敢乞依僧火化师令维那白椎告众食后送亡僧食后师领众至山后以杖挑出一死狐乃依法火葬师至晚上堂举前因缘黄檗便问古人错祗对一转语五百生堕野狐身转转不错合作个什么师曰近前来与汝道檗近前与师一掌师拍手笑曰将谓胡须赤更有赤须胡。

　　不落不昧春兰夏蕙左之右之何尝避讳报诸人会不会拟欲分疏野狐成队。

　　南泉普愿禅师有时曰文殊普贤昨夜三更相打每人与二十棒趁出院也赵州曰和尚棒教谁吃曰且道王老师过在什么处赵州礼拜而出。

　　佛法两相争还他正令行谁知侵早起更有夜行人。

　　南泉曰江西马大师说即心即佛王老师不恁么道不是心不是佛不是物恁么道还有过么赵州礼拜而出僧随问谂上座礼拜意作么生曰汝问取和尚僧问师曰适谂上座意作么生师曰他却领得老僧意旨。

　　好个去核宣州枣送在口边谁解咬忽然咬断广长舌三世如来都笑倒。

　　南泉曰三世诸佛不知有狸奴白牯却知有。

　　寰中天子敕塞外将军令拟议问如何丧却穷性命。

　　南泉示众曰王老师自小养一头水牯牛拟向溪东牧不免食他国王水草向溪西牧亦未免食他国王水草如今不免随分纳些些总不见得。

　　通身水草自优游鼻孔撩天任放收几度归来明月下角尖撑破洞庭秋。

　　杭州盐官齐安国师一日唤侍者曰将犀牛扇子来者曰破也师曰扇既破还我犀牛儿来者无对。

　　纷纷众手画犀牛岂是当初那一头侍者若能回首看全牛却在掌中收。

　　盐官一日谓众曰虚空为鼓须弥为椎甚么人打得众无对。

　　须弥椎打虚空鼓万象森罗齐起舞无舌童儿和一场大虫咬杀南山虎。

　　盘山示众曰心月孤圆光吞万象光非照境境亦非存光境俱忘复是何物　洞山曰光境未忘复是何物。

　　光境俱忘复是痕光非照境境非存杨花不为春风落吹遍前村与后村。

　　胡南东寺如会禅师尝患门徒以即心即佛之谈诵忆不已且谓佛如何住而曰即心心如画师而曰即佛遂示众曰心不是佛智不是道剑去久矣汝方刻舟。

　　心不是佛智不是道月白风清落花啼鸟钓尽潇湘无处寻可怜只向钩头讨。

　　唐州紫玉山道通禅师因于公问如何是黑风吹其船舫漂堕罗刹鬼国师曰于頔客作汉问恁么事作么于失色师指曰这个便是黑风吹其漂堕罗刹鬼国于作礼而谢。

　　黑风吹到罗刹国就地还家路不多一吸波涛干彻底青霄平步响环珂。

　　五台山隐峰禅师因南泉把净瓶与师曰净瓶是境你不得动着境与我将水来师将净瓶倾水于泉面前泉休去。

　　指瓶倾水以此易彼佛法商量绳蛇杌鬼。

　　镇州金牛和尚每日自作饭供众至斋时升饭桶到僧堂前作舞呵呵笑曰菩萨子吃饭来。

　　钟鼓声声唤不回金牛作舞口重开禅流若也知端的拈取钵盂吃饭来。

　　楚林禅师语录卷之五(终)
嘉兴大藏经　北京楚林禅师语录


　　楚林上睿禅师语录卷之六

　　小师照毅等记录

　　颂古

　　庞居士一日曰难难十石油麻树上摊婆应声曰易易百草头边祖师意灵昭曰也不难也不易饥来吃饭困来睡。

　　终日喃喃口不休却将难易互相酬他家活计难分辨不是冤家不聚头。

　　邓州丹霞天然禅师于慧林寺遇天寒取木佛烧火向院主诃曰何得烧我木佛师以杖子拨灰曰吾烧取舍利曰木佛何有舍利师曰既无舍利更取两尊烧主自后眉须堕落。

　　寒天木佛火中烧祸福无门祗自招尽道须眉累院主谁知买铁得金饶。

　　潭州长髭旷禅师初往曹溪礼祖塔回参石头头问甚处来师曰岭南曰岭头一尊功德成就不师曰成就久矣祗欠点眼在曰莫要点眼么师曰便请头乃翘一足师便拜头曰汝见个甚么道理便礼拜师曰某见如红炉上一片雪。

　　为人点眼手不如脚雪点红炉何处摸索休摸索兔角杖头挑龟毛绳子缚。

　　洪州黄檗希运禅师云汝等尽是噇酒糟汉还知大唐国里无禅师么时有僧问诸方聚众为甚么却道无禅师师曰不道无禅祗是无师。

　　东风阵阵从何起鹧鸪啼在深花里可怜无限路行人纷纷祗逐流莺子。

　　湖南长沙景岑禅师一日游山归首座问和尚甚处来师曰游山来座曰到甚么处师曰始从芳草去又逐落花回座曰大似春意师曰也胜秋露滴芙渠。

　　春色浑如画溪云聚复开僧从寺里出龙向洞中回薄雾笼青嶂轻烟锁绿苔相逢不相识终日去还来。

　　长沙因秀才张拙看千佛名经问师曰百千诸佛但见其名未审居何国土还化物也无师曰黄鹤楼崔公题后秀才还曾题也未曰未曰得问题取一篇。

　　百千诸佛问来由水满长江月满楼无事倚栏凭顾望乡关不见使人愁。

　　终南山云际禅师初参南泉问云摩尼珠人不识如来藏里亲收得如何是藏泉云王老师与汝往来者是藏师曰直得不往来时如何泉云亦是藏师又问如何是珠泉召师师应诺泉云你不会我话师信人。

　　牟尼珠从人觅双手奉君君不识十丈珊瑚血滴鲜枝枝撑着天边月。

　　法身颂(师▆日因徐机宜居士求法身颂即书前偈与之七云弟了不会更请慈悲师遂高声说后偈语未卒士便欣然禅拜大笑而参师云年看仔细)。

　　东君织就回纹锦化母裁成玉绣罗拈作伽黎随分搭半肩常袒奈如何。

　　蚤虱多因衣被破不闲两手常摸索兵荒马乱未停流苦苦逼人作什么。

　　南泉斩猫。

　　两堂总似涅槃僧有口何曾解作声若是仙陀能接拍赵州那到拾零星。

　　首山竹篦。

　　师家举起竹篦学者连忙抵对更作佛法商量问取驴鸣犬吠。

　　香岩上树。

　　枝枝叶叶突灵符吓得山神计也无满把清风撩乱掷白苹红蓼遍江湖。

　　赵州因僧游五台问一婆曰台山路向甚么处去婆曰蓦直去僧便去婆曰好个师僧又恁么去后有僧举似师师曰待我为汝去勘破明日师去问台山路向甚么处去婆曰蓦直去师便行婆曰好个师僧又恁么去师归院谓僧曰台山婆子我为汝勘破了也。

　　台山指路老婆婆多少禅流不奈何刚被赵州来勘破至今天下有淆讹。

　　赵州因僧问牛头未见四祖时如何师曰饱柴饱水曰见后如何师曰饱柴饱水。

　　一榻翛然傍翠微片云送雨未曾归厨中不积来蝇糁那有间门到鸟飞。

　　赵州因僧问如何是祖师西来意师曰庭前柏树子曰和尚莫将境示人师曰我不将境示人曰如何是祖师西来意师曰庭前柏树子。

　　赵老庭前柏重新为指出多遇刻舟人罕逢穿耳客。

　　赵州曰我行脚南方火炉头有个无宾主话直至如今无人举着。

　　行脚南方不识羞人前更举当风流寒灰谩道无新焰近火先焦自点头。

　　赵州因僧问狗子还有佛性也无师曰无。

　　出匣吹毛冷寒光射斗牛当风如不荐白骨遍山丘。

　　临济出世后唯以一喝示徒众凡见僧来入门便喝。

　　晴空飞霹雳黑夜闪金蛇何处堪回避分明已丧家临济一喝操刀便割拟犯锋铓命不全活。

　　睦州常示众曰忽然忽然　大觉琏禅师拈云不然不然。

　　忽然不然地厚天宽潭中捉月岭上争烟。

　　睦州问僧近离甚处僧便喝师曰老僧被你一喝僧又喝师曰三喝四喝后作么生僧无语师便打曰这掠虚汉。

　　三喝四喝后惟应作者知不是金牙客如何射尉迟。

　　福州乌石灵观禅师曹山行脚时问如何是毗卢师法身主师曰我向你道即别有也曹山举似洞山山曰好个话头祗欠进语何不更去问为甚么不道曹山却来进前语师曰若言我不道即哑却我口若言我道即寒却我舌曹山复举似洞山山深肯之。

　　毗卢师法身主是甚猫儿与狗子乌石牙关不放开遥看日向扶桑起。

　　德山示众曰今夜不答话问话者三十棒时有僧出礼拜师便打曰某甲话也未问和尚因甚么打某甲师曰汝是甚处人曰新罗人师曰未跨船舷好与三十棒。

　　屠龙手段孰能支不犯锋铓任所施塞北安南齐跨下望风无不竖降旗。

　　德山一日饭迟托钵下堂时雪峰作饭头见便云这老汉钟未鸣鼓未响托钵向甚处去师便归方丈峰举似岩头头曰大小德山未会末后后句师闻令侍者唤来问汝不肯老僧那头密启其意师乃休去至明日升堂果与寻常不同头至僧堂前抚掌大笑曰且喜老汉会末后句虽然如是只得三年师果三年而没。

　　钟鼓未鸣何处去低头未会末后句三年活话几人疑个是吾门大火聚。

　　洞山示众曰秋初夏末兄弟或东去西去直须向万里无寸草处去又云只如万里无寸草处且作么生去后僧举似石霜霜云出门便是草僧回举似师师曰大唐国里能有几人。

　　万里无寸草茫茫宇宙行人少出门便是草落花流水闻啼鸟皇道无私显至尊鼓腹讴歌人已老。

　　洞山因僧问亡僧迁化向甚么处去师曰火后一茎毛。

　　善赴来机是洞山茎毛火后倩谁看抽条石笋穿苔破发焰冰河射日殷(殷字读作烟)。

　　洞山有一僧在延寿堂不安要见师师至僧问和尚何不救取人家男女师曰是甚么人家男女曰某是大阐提人家男女师良久僧曰四山相逼时如何师曰老僧亦从人家屋檐下过曰回互不回互师曰不回互曰教某甲向甚么处去师曰粟畬里去僧嘘一声曰珍重便脱去师以拄杖扣头三下曰只解与么去不解与么来。

　　只解与么去陕府牛儿生铁铸不解与么来嘉州石佛笑咍咍松花若也沾春力根在幽岩也着开。

　　潭州神山僧密禅师与洞山行次忽见白兔走过师曰俊哉洞曰作么生师曰大似白衣拜相洞曰老老大大作这个说话师曰你作么生洞曰积代簪缨暂时落魄。

　　锦衣落魄涉离微脱体风光见者稀洞口桃花留不住半随流水半云飞。

　　潭州渐源仲兴禅师一日随道吾到檀越吊慰拊棺曰生邪死邪吾曰生也不道死也不道师曰为甚么不道吾曰不道不道归至中途师曰和尚今日不为某甲道打和尚去也吾曰打即任打道即不道及归师辞去隐居三年闻童子诵观音经至应以比丘身得度者即现比丘身忽然大悟遂焚香遥礼曰信知先师言无虚发自是我不会却怨先师先师既没石霜是其嫡嗣乃造焉霜见便问前来打先师因缘会么师进曰却请和尚道一转语霜曰不见道生也不道死也不道师遂礼谢忏悔他日持锹复到石霜于法堂上从东过西从西过东霜曰作么师曰觅先师灵骨霜曰洪波浩浩白浪滔天觅甚先师灵骨师曰正好着力霜曰这里针劄不入着甚么力师持锹肩上便出。

　　海底泥牛吼云中木马嘶死生俱不道赚杀打爷儿。

　　澧州夹山善会禅师在沩山作典座沩问今日大众吃甚么菜师曰二年同一春沩曰好好修事着师曰龙宿凤巢。

　　好好修事二年一春尧天舜日共乐升平。

　　杼州投子山大同禅师赵州问大死底人却活时如何师曰不许夜行投明虽到州曰我早猴白伊更猴黑。

　　谁家产得石麒麟瑞应中天紫气横野老爱他头角俊夜深牵向玉阶行。

　　投子因僧问如何是十身调御师下禅床立又问凡圣相去几何师亦下禅立。

　　投子下禅床通身无背向可怜后代人葫卢画依样。

　　襄州王敬初常侍参睦州一日师问入院何迟公曰看马打毬故迟州曰人打毬马打毬公曰人打毬州曰人困么曰困州曰马困么曰困州曰露柱困么公茫然归至私第中夜有省明日诣州曰某会得昨日事州曰露柱困么公曰困州肯之。

　　人困马困露柱困夜深击碎轩辕镜青山满目绝尘埃此道今人谁肯信。

　　兴化因僧问四方八面来时如何师曰打中间底僧便拜师曰昨日赴个村斋中途遇一阵卒风暴雨却向古庙里躲避得过。

　　塞北千人帐江南万斛舟随宜得受用官路滑如油会真禅师因僧问如何是佛师曰洞庭无盖。

　　洞庭无盖打失法身云山水月真可怜生。

　　临安径山大慧宗杲禅师室中举竹篦子问学者唤作竹篦则触不唤作竹篦则背不得下语不得无语从之得法者十三人。

　　举起竹篦石里汁出才沾一滴电卷云飞。

　　举起竹篦玉转珠回眨得眼来丧却全躯。

　　九峰道虔禅师因石霜迁化众请首座住持师时为侍者白众曰先师道休去歇去冷啾啾去一条白练去古庙香炉去一念万年去明甚么边事会得即住持会不得不可首座对曰明一色边事师曰与么则不会先师意在座曰但装香来香烟断处若去得即会先师意去不得即不会先师意师遂焚香香将尽座脱去师拊座背曰坐脱立亡即不无先师意旨犹未梦见在。

　　枯木岩前行路易百花丛里转身难先师意旨如何会汉国勋臣独让韩。

　　雪峰示众曰大地撮来如粟米粒大抛向面前漆桶不会打鼓普请看长庆问云门雪峰与么道还有出头不得处么门曰有曰作么生门曰不可作野狐精见解又曰狼籍不少。

　　龙蛇易辨衲子难瞒随邪逐恶地厚天宽春至百花开满地江南江北任君看。

　　曹山因僧问学人通身是病请师医师曰不医曰为甚不医师曰教伊求生不得生求死不得死。

　　生死通身不可求分明药病一齐瘳从兹锁却空王殿颠倒相逢百草头。

　　抚州疏山匡仁禅师闻福州大沩安和尚示众曰有句无句如藤倚树师特入岭到彼值沩泥壁便问承闻和尚道有句无句如藤倚树是不曰是师曰忽然树倒藤枯句归何处沩放下泥盘呵呵大笑归方丈(云云)。

　　树倒藤枯问老樵呵呵大笑暗藏刀披枝切忌和根伐留与春风弄影高。

　　云门示众十五已前不问汝十五日已后道将一句来代云日日是好日。

　　日日是好日种田博饭吃社舞村歌原无固必白酒黄鸡醉便休那知春色成狼籍。

　　云门因僧问曰如何是透法身句师曰北斗里藏身。

　　少年公子下杨州柳巷花街任意游诗满奚囊钱满箧更嫌何处不风流。

　　云门因僧问如何是正法眼师曰普。

　　云门道普头吴尾楚皇天无亲惟德是辅。

　　云门因僧问如何是啐啄之机师曰响。

　　云门答响切莫妄想树动风生船高水长。

　　汝州首山省念禅师因僧问如何是佛师曰新妇骑驴阿家牵。

　　新妇骑驴阿家牵银镫金鞍碧玉鞭忘却尊卑人不识好花瞥见自开颜。

　　升州清凉院法眼文益禅师因僧惠超问如何是佛师曰汝是惠超僧即悟入。

　　岸上蹄踏蹄水中嘴对嘴就地自还家千花生碓嘴。

　　端州大愚山守芝禅师因僧问如何是佛师曰锯解秤锤。

　　锯解秤锤生铁铸就特与安名他亦不受四海禅流知未知到老翻成不唧溜。

　　大愚上堂大家相聚吃茎齑若唤作一茎齑入地狱如箭。

　　相聚吃茎齑诸人休奔鲁甜瓜彻底甜苦瓠连根苦。

　　舒州法华全举禅师到琅玡觉处玡问近离甚处曰两浙玡曰船来陆来师曰船来曰船在甚处师曰步下曰不涉程途一句作么生道师以坐具摵一摵曰杜撰长老如麻似粟拂袖而出玡问侍者曰此是甚么人曰举上座琅玡遂亲下口过堂问莫是举上座么莫怪适来相触忤举便喝复问长老何时到汾阳曰某时到举曰我在浙中早闻你名元来见解只如此何得名播寰宇琅玡遂作礼曰慧觉罪过。

　　是非海中出没荆棘丛里纵横未审便宜谁得须信语忌十成咄咄牙如剑树眼如铃丧尽从前太古心。

　　隆兴府黄龙慧南禅师室中三关语。

　　我手何似佛手终日烧香运帚忽然触发死灰烧着南辰北斗。

　　我脚何似驴脚莫负邯郸善学终朝逐电追风究竟摸他不着。

　　人人有个生缘绝非东土西天说得十分端的也隔十万八千。

　　杨岐问僧栗棘蓬你作么生吞金刚圈你作么生跳。

　　金刚圈栗棘蓬吞跳须知枉费工从上家私多破尽杨岐别自有家风。

　　东京天宁道楷禅师僧问夜半正明天晓不露如何是不露底事师曰满船空载月渔父宿芦花。

　　帘垂帐合月三更无影枝头鸟不惊斗转星移山骨露天明失却玉麒麟。

　　楚林禅师语录卷之六(终)

　　　　　(大清康熙二十五年岁次丙寅
　　　　中秋月弟子众等发心敬梓
　　　　本师和尚五会语录二本板存
　　　　　　嘉兴府楞严寺随藏永远
　　　　流通惟冀早明般若正因速证
　　　　菩提妙果复愿见闻随喜咸悟
　　　　真乘法界有情同登彼岸)
