嘉兴大藏经　牧云和尚七会语录


　　牧云和尚七会余录目录卷之一上堂小参夜参普说示众示语禅净玄旨卷之二室中语要书答语天童上堂(天王开光　祖师开光安座)卷之三像赞佛事卷之四偈(上)卷之五偈(中)卷之六偈(下)

　　七会余录目录(终)

　　牧云和尚七会余录卷之一

　　姑苏西华山秀峰寺门人(行玮)等编

　　上堂小参夜参普说示众

　　上堂僧问世尊降生一手指天一手指地和尚降生如何施设师云有口解吃饭问和尚今年生日去年生日来年又生日未审那个生日是师云待你数尽来向汝道问世出世问如何是法师云兔马有角牛羊无角进云却有角作么师云非汝境界问树高千丈叶落归根法身常寂本无去来未审和尚何处降生师云你作者个见解僧云毕竟作么生师云棒打不回头乃云秋风清秋月明大火西流白露零乘凉昨夜溪林坐唧唧蛩声唤客惺若向未唤已前惺去如世良马见鞭影而行其或未然黄帝遗玄珠于赤水使知索之而不得使离朱索之而不得使吃诟索之而不得乃使象罔象罔得之黄帝曰异哉象罔乃得此珠玄珠既得且道在甚么处乃示献珠势云连城难比况照乘未为明不惜当阳示同教受用亲或有当面蹉过山僧不免更演第二出说白一上今日七月十九乃是山僧从母胎出生的时节年年逢此时节山僧也不管生与不生只恁么过今年逢此时节不觉一则以喜一则以惧所喜者何记得去年上天童兵戈忽起江关阻隔每忆此方道侣恐此生不得相聚今幸重新会晤欢笑如昨出于意外是一喜也又前年饥荒我诸弟子同此忍馁修行是后住山住水或东或西今闻山僧远远归来各各来集所谓从我于陈蔡者今得及门又一喜也所惧者何惧古人道人生不满百今年生日添了一岁须知将来已减了一岁生死无常岂得不惧然此一惧现前缁缁素素皆该有底何故既同生在世间定各有个生日遇着生日添了一岁将来亦各少了一岁设若大事未明日用随着二境转顺则多喜逆则多忧自古世间称意事常少不称意事常多未免忧多喜少随境漂流于苦海中头出头没何时能了所以道努力今生须了却莫教永劫受余殃先圣见我辈从无始以来受生受死莫可算数所谓积骨如毗富罗山饮乳如四大海水今生又复茫然而过未来生死冥然无涯可不哀耶然则要了生死别无门路须悟无生不见当时王摩诘是个诗人却晓得此意作诗云独坐悲双鬓空堂欲二更雨中山果落灯下草虫鸣白发终难变黄金不可成欲知除老病惟有学无生永嘉云几回生几回死生死悠悠无定止自从顿悟了无生于诸荣辱何忧喜西方偈云愿生西方净土中上品莲花为父母花开见佛悟无生不退菩萨为伴侣今人多说参禅要悟念佛不消悟据此偈何常不要悟来须知要了生死须了无生要了无生须有个悟门不论参禅念佛今或不了其中旨趣自己执定是东方人世界是秽浊底佛决定在西方世界是净底殊不知此偈正治你此执病意谓你不必执娑婆定是秽浊恶世全身染着在里许你当愿生西方净土中意谓愿生净土净土便现前何故法无定相随心而转譬如人寻常做得件好事面前本无有佛忽见佛现或菩萨现莲花现忽若做得一件不好事自心不安面前忽见地狱相怖畏相诸恶境界岂不是善恶之境原无定在皆从想念而出你若离诸执着只此娑婆世界坑坎堆阜便是极乐世界地平如掌所以维摩经道随其心净则佛土净楞严经道但平心地则一切世界俱平是谓破情不破法世间净妙香洁无过莲花你或一向认个血肉之躯便谓此躯是父母所生底亦便认着个血肉父母岂知你从本以来各各有个妙净明心譬如莲花一尘不染是他含育你长养你世间父母虽极爱念其子忽若隔着百里千里便不能照管此妙净明心随你寒温动静颠沛流离梦想颠倒无一时不护持你又世间父母大家团圞头秪得一生此妙明心从无始已来生生世世在在不忍舍离你此即是你恃怙是你本来真父母然且佛眼觑不见三贤十圣直得望空启告惟证乃知岂不是上品所以华严疏云有情之本依智海以为源含识之流总法身而为体又此妙净明心你若铲地忘却不得发明譬如莲花合一般你若一念发明譬如莲花开一般所以古人形容悟底样子道如大梦觉如莲花开亦如莲花未开纵有妙香不能四至熏动人纵有妙色不见芬芳令见者生渴仰亦如你不曾发明心地则触处有碍所以道心花发明则能照十方刹你果若心花发明了便自见即心是佛此佛果然不在东不在西佛不住生死是谓悟得无生矣其悟正在花开时如何说个不退此妙净明心无生无灭体性坚凝犹如金刚亦名金刚心宋时有丞相张商英自号无尽居士与大慧禅师云当证入时全体在金刚心中所以一得永得一证永证自古及今诸大心众生无不契证此金刚心行菩萨事者我今证得自当与他把臂共行所以道不退菩萨为伴侣故参禅净土固为殊途同归如今若不求正悟逞些聪明说些道理了无交涉不但无交涉损法财灭功德莫不由斯心意识且有过在所以道离心意识参绝凡圣路学且凡圣路既绝又如何参如何学到江吴地尽隔岸越山多山僧此者不避明眼笑怪入泥入水絮絮怛怛秪为年来多病意得一茅一钵闲静自适了此余生承念此方道侣朝夕庇护五六年来无可云谢若不真实相告真实劝勉于佛祖大法设或空过得不孤一番道叙即我及门诸子比来虽不行棒行喝去逼拶他时中叮咛更是苦口或有绍隆佛祖气概底随他在左右琢磨设或得少为足山僧也不能扯拽他所谓成龙者由他上天成蛇者听伊入草虽然如是将此深心奉尘刹是则名为报佛恩下座。

　　向晚小参今日山僧诞辰承诸人合掌庆生还知山僧此身所从来么既知山僧此身所从来亦须念自己此身所从来既念自己此身所从来便须各各念父母恩报父母恩秪如父母恩如何报据他儒门称仁人孝子小者夙兴温凊大者立身扬名如此可谓报其亲矣我沙门释子又当如何你当知夙兴温凊愉色婉容立身扬名慎终追远此非仁人孝子则不能虽然假若其亲衰老步履龙钟不能使其亲康强复壮其亲或疾病呻吟不能代其受苦受痛一旦无常启手启足不能挽其亲缓停斯须少享甘旨弥留易簧得正而毙不能爱其亲抚摩顶踵勿致朽溃气断命绝前路茫茫甚生恐怖不能谏其亲勿作此行至于入木入土不能随其亲远游泉台同宅长夜九原长别如慕如疑不能窥其亲生平笑语或异不异生死两分宗亲各散杳杳冥冥不能问其亲生我劬劳今投何处或信得随业受身然不能知其亲或升或沉在人在天为飞为走受苦受乐不能为之设处为之引避纵五内割裂呼号泣血顿足稽颡于亲无少益不能相救呜呼岂不痛哉所以生老病死之苦唯佛乃知仁人孝子到此着手不得昔释迦世尊则念其亲受此生死大苦欲救其亲出如是苦故发心出家修行学道后得道眼明白了却生脱却死乃度其亲亦出于生死亦令一切众生出家修行学道度亲如是度亲是为真报恩是为大报恩你辈既为他荫下儿孙又须知报佛恩始得试问如今道眼如何得明白去不见古来有个那吒太子析骨还父析肉还母然后现本身为父母说法此传灯所载其现身说法亦为报父母恩试问你诸人此公案如何会有者问着一总不会秪为寻常但晓得肉是肉骨是骨今肉骨既都析去那个是本身所以茫然不会有者问着便作个解会把肉骨都丢开了向虚空里描写一个本身出来此身是寂然底是广大底是不着色相底是无说而说底此又为寻常说惯是人都有个身都有个性身有生死性无生死身有分段性如虚空又或见经本上说身死神明不灭就计度道神明就是我本身复有一种或见宗师家问人道父母未生前还我本来面目来其实不曾真悟本来面目又计度道父母未生此身尚无有有个本来面目岂非是我本身又寻常见宗师家问人道阿谁拖你者死尸来便向谁字上卜度把死尸推开计着个拖死尸者是我本身日用着衣吃饭屙屎放尿无不是他即便点胸点肋擎拳竖指或背地里打人一掌下人一喝自谓参得禅了大事了当了此一种今时参学未到家者每患此病古亦有之即聪明人识道理者亦不出者个计度又有一种肉也不须析骨也不须析囫囵吞个枣道本身现现成成只是面前有物不能消殒究竟肉原是肉骨原是骨与三尺童子所见无异但多了一种理解观其所因亦是从山河及大地全露法王身等语依模脱出若据款结案第一种不会是寻常不曾学道人凡夫底见解第二种是聪明人见解亦是外道见解第三种是参学人弄光影底见解中含断常也是外道见解第四种亦是多理路底人见解面前有物亦是凡夫见解如上见解种种不同皆为于参学分中无有正悟无有倒断以致如斯若执而不化如何得出生死何故为你智眼未开生死相未破既然自己未出生死又如何使父母出得生死报得父母极重大恩所以道欲出生死海须透祖师关所以临济云参学人须具真正见解所以山僧寻常不取人机锋迅利多伎俩只要你参学有个倒断有个倒断正悟现前如上诸见自能远离你若执此如上见解不肯知非放舍正悟卒不得现前所以道不用求真惟须息见诸见既息道眼自然明白不见当初五祖有副衣钵要付人教学人呈偈最初神秀出呈不惬祖意复次六祖呈偈与祖投机夜半入室传衣渡江山僧年来多病亦有个钵袋子要分付着人故提此陈年公案使众呈颂若透得此关过佛恩亲恩报恩有分其或未然非吾种草。

　　上堂二三子左顾云者是监院右顾云者是首座以我为隐乎已向你说了也吾无行不与三三子者是丘也便下座。

　　小参师云山僧适来座上为活汉说法即今下座又为死人说法既是死人为他说甚么法只为他未尝死既是活人又为他说甚么法只为他不肯死死人未尝死即是活汉活人不肯死却成死人还有识得利害者么昔日有一人曾断一人命恐怖出家为僧后于定中见前人来索命僧云汝命既断索命者谁其人忽没不见此非死人未尝死底消息秪如活人不肯死却成死人又如何却须参始得。

　　夜参师举如意云汝等且道者个是甚么若道不得莫怪我瞒你。

　　夜参师云你辈来参禅还知从上广大门风真正师承么乃举云峰悦禅师参大愚愚云佛法不怕烂后生家趁色力强健为众化米去悦如教化米还又问愚又云佛法不怕烂天寒为众乞炭去悦又如教乞炭还又问愚云堂司缺人以烦汝悦即归堂心恨大愚不为说然信得愚及终无异志一日入后架忽桶箍爆散乃大悟走见愚愚合掌曰维那且喜大事了毕你辈且看大愚曾与伊说三玄五位么一镞三关么同源圆相如训诂家相似么其时云峰悦也无一语吐露也不喝也不擎拳也不竖指也不打个圆相惟汗流遍体礼拜而退你辈想望伊如是风采还惭惶么你辈立志果若有分与古人相应则山僧便是大愚你要做云峰悦也不难若无如是气概我也不是大愚你也不是云峰悦大家一场懡　散去。

　　门人崇己请上堂举兴化谓克宾维那曰汝不久为唱导之师宾曰不入者保社化曰会了不入不会不入宾曰总不与么化打云克宾维那法战不胜罚钱五贯设饡饭一堂次日兴化自白椎云克宾维那法战不胜不得吃饭即便出院师云兴化克宾父慈子孝玉线金针同死同生光前绝后岂常流所测如今有般瞎汉别作商量带累我先圣黑漆拄杖有屈无伸今日时节相应不妨据款结案蓦拈拄杖云出群须是英灵汉敌胜还他狮子儿卓一卓下座。

　　满华严会上堂有大经卷在一微尘中书取三千大千世界中事有聪慧净眼人破此一尘出大经卷饶益一切先圣恁么道可谓呼人于醉梦之中恩大难酬虽然尘中无不有经何待净眼人始能出得正如琴瑟箜篌虽有妙音若无妙指终不能发以此可知众生日用自蔽妙明背觉合尘者大经卷不知埋没多少时也毕竟如何出得从上老冻脓或击禅床或竖拂子道微尘破也经卷出也大似一盲引众盲狂犬吠风驰求不息山僧有道灵验真言奉劝诸人如何是尘退却一步如何是经又退一步只管退步渐渐退到牛角尖里意趣绝兴味尽忽然撞见本爷娘道个万福无事不毕。

　　夜参汝等欲透此事须发无师智始得且无师智如何发试举个样子看当初五祖演禅师云我者里禅似个什么如人家会作贼有一儿子一日云我爷老后我却如何养家须学个事业始得遂白其爷爷云好得一夜引至巨室穿窬入宅开柜乃教儿子入其中取衣帛儿才入柜爷便闭却复锁了故于厅上扣打令其家惊觉乃先寻穿窬而去其家人即时起来点火烛之知有贼但已去了其贼儿在柜中私自语云我爷何故如此正闷闷中却得一计作鼠咬声其家遣婢点灯开柜柜才开了贼儿耸身吹灭灯推倒婢走其家赶至中路贼儿忽见一井乃推巨石投井中其人却于井中觅贼儿直走归家问爷爷云你休说你怎生得出儿具说上件意爷云你恁么尽做得。

　　师云你看他五祖老人垂个方便何等切实何等明白在当时灵源禅师称他为天下第一宗师者说话汝辈在藂林中无不见过无不念过但不知其问微细要妙山僧今晚不惜老婆试为剖露要知山僧就是贼爷汝辈来此相聚皆是贼子问我如何是禅如何是道如何出生死就是贼儿问养家事业一般山僧当头一拶汝辈透不得总被关在柜中了也但问汝辈发愤求脱还如贼儿恁么急切一回也未果若像伊恁么急切则无师智自然发露如或未然自是诸人不肯大死一回虽云参究皆是胡思乱想只为在藂林中逴得一言半句将谓已解问着便水漉漉地只图口快既不能死去又如何得有活路殊不知此事须是绝后再苏方名得活非是如今弄虚瞒人便自谓活也所以我前日云活人不肯死却成死人便是者个道理大慧当时示众亦常云直须啐地折爆地断始得苟活而不死者此病世医拱手总为无有如贼儿在柜中念念求出底急切所以不肯死汝等须知假如贼儿在柜中若不急切求脱被人捉住送官便无了性命又当此时节叫爷不得叫娘不得岂不闷死人因共一闷闷死所以绝处逢生无师智便发者便是贼爷为他处正所谓父子上山各自努力又岂是别人教得底盖若当时贼爷有个死法教道贼子必非活路所谓与人实法土难消然汝辈还知在山僧柜中若不能出有许多利害么盖若在山僧机下透脱不得便出生死不得他时后日无常杀鬼牛头阿旁便当推汝向刀山剑树上去也其苦无量岂贼儿到官方比山僧岂是不肯直截提持只为参禅有个正因有正因便有正信有正信便有真正急切参情有真正急切参情始有大悟其或未然因地不真果招迂曲逗到头白齿豁一事无成莫怪参禅无灵验也时有居士呈那吒太子颂师云那吒即今在甚处士举手云在者里师云现身说法即不问且道他析骨还父析肉还母者骨肉怎生析士无语师云汝还在柜中参去。

　　上堂举殃崛摩罗出家为沙门因持钵入城至一长者家值其妇产难子母未分长者云瞿昙弟子汝为至圣当有何法能免产难殃崛曰吾乍入道未知此法当去问佛却来相报遽返白佛具陈上事佛告曰汝速去说我从贤圣法来未曾杀生殃崛往告其妇闻之当时分娩师云者则公案流落丛林多少人透不过后来大慧问湛堂湛堂曰我为你说个方便只如殃崛传长者语未到世尊所其家生下儿子如何传世尊语未到长者家其妇生下儿子又如何师又云世尊与湛堂垂个方便可谓刀刀见血有者沦乎情解别作商量山僧今日作得一平实颂举似诸人佛祖共传贤圣法真明一点破重昏而今得力知谁是各愿家门有子孙下座。

　　举岫首座湛西堂秉拂小参欲明恁么事须是恁么人若是恁么人必明恁么事昔达磨大师观震旦国中多大乘气象特特航海而至六代传衣是后二支挺秀五宗杰出各禀师资互相酬唱所以眉间挂剑血溅梵天大慧首众于云居无问无答怕烂却那西堂鉴赏于百丈时节若至其理自彰敢白大众同为鼓舞。

　　解制小参今晚解制之期诸大士远来无可供养聊举个古颂庞居士道十方同聚会缁素分明个个学无为彼既丈夫我亦尔此是选佛场朝打三千暮打八百心空及第归春风得意马蹄疾一日看遍长安花大众山僧如此注脚已为汝等庆赏了也且如何是庆赏底意记得教中有两句语那两句聻心生大欢喜自知当作只是下面一个字山僧续不来请大众续看时岫西堂出云贼师呵呵大笑云欲得不招无间业莫谤如来正法轮山僧将法华经抖乱罪过不少便归方丈。

　　病起上堂山僧病百来日不曾与大众说一元字脚汝等还知真实相为么痴儿刻意止啼钱便下座。

　　佛诞众头首预入方丈白云来日浴佛请和尚上堂师即拽杖上殿众罔措师云恁么上堂还信得及么若信不及大家散去众散师乃说偈云寻常请上堂看我口皮动今日真上堂眼目各定动一队痴禅和那堪作佛种虽然如是三十年后悟去也不定。

　　师上堂有一犬吠僧打趁之师云莫趁他遂拈一偈云犬子吠一声祖意太分明不要将他打此道出常情。

　　苏州善庆庵斋王韩云文学请示众昨日重阳节东篱开菊花山僧来此庵秋气何乃佳庭前蓏架倒空里雁行斜人境俱相称今古法无差所以情与非情无过一道佛僧凡圣无过一号生死梦幻无过一了且如何是了底消息百味珍馐无过一饱。

　　毗卢庵茶筵周贞可文学请行茶令示众师举茶瓯云酒令易行茶令难行酒令人醉茶令人醒你请我说我说你听说听分明且道是个甚么世间好语不可说尽。

　　冬夜小参举僧问疏山如何是冬来意山云京师出大黄若有问山僧如何是冬来意只向道兴化莲壳好种火诸人若作世谛流布佛法未梦见在更作佛法商量千里万里毕竟如何须知远烟浪别有好商量。

　　示众欲行千里一步为初你诸新戒明日入城持钵搭着新法衣各须仔细昔有僧托钵至长者家被狗咬长者问云龙披一缕金翅不敢正视上人全披法服因甚却被狗咬其僧无对汝等须知若被狗咬做菩萨底还可忍设若又有居士又恁么问你诸人如何转身山僧只得预教你个转身句若问将来便合掌向居士云谢布施。

　　破山寺告香普说佛法不怕烂却去圣时遥人根不利亲师仪式百丈古规年来丧尽参学人虽则东走西走闹丛丛地佛法究竟不得现前秪如今日为甚告香要知香是净物其气可以上达故世间祷天地事神明无不拈此表敬然所告何事盖为生不知来处死不知去处两座疑关一段苦情要山僧为汝开豁因甚又教汝向护法伽蓝前立大誓愿盖为现前虽具此信恐将来遇不如意境界即便退失初心人而▆恒不可以作巫医何况佛祖大法先佛于因地中发心救拔众生无不先立誓愿后若违背自己扪心岂非欺诳佛祖所以山僧以此坚固汝因心扶持汝初志又命汝再告伽蓝保护汝期中入法无障何谓障非是正要参禅打一场热病是障又非着一境界发一颠狂是障汝若大事未明在外受辛受苦受淡受薄有好父兄好师长好眷属闻得见得惜你护你劝你莫在外住此即是障又或檀越见你修行造一静室请汝供养汝道业未办一沾此微小因缘即便忘却此生死大事岂不是障又在丛林遇无志明侣与汝结道友商住静何处山好看何处丛林丰裕无坡出常得安逸如是好情款好境界无不是障汝等若能一一远离得剔起眉毛孜孜矻矻莫见山僧和颜悦色好言好语便道和尚慈悲见山僧拈条棒斥逐人呵骂人便道如夜叉罗刹难于亲近不见汾阳示众云汾阳门下有西河狮子当门踞坐但有来者即便咬杀有何方便入得汾阳门得见汾阳人若见汾阳人堪与佛祖为师不见汾阳人尽是立地死汉。

　　再住破山师云明日开炉今日普说当初释迦老子在法华会上说十方三世诸佛皆以一大事因缘故出现于世此一大事在诸佛甚是圆满诸人也不曾欠缺在诸佛甚是灵明诸人也不曾遮蔽此便是普说底意所以差别者何记得黄面老子在雪山顶上叹曰奇哉奇哉一切众生具有如来智慧德相但以妄想执着而不证得且如何是妄想但忘却此一大事触处茫然所作所为皆妄想也纵然位至君侯最为荣贵皆是生死边事所以诸佛兴慈运悲出世来提持你使你知有此大事不做众生然此妄想无始以来绵结牢固即使巨灵神斧子亦斩不开天大将军亦难下手只在当人愤发起猛利念头自省自愧既此一大事我与诸佛无殊如何让他做佛我做众生让他人成圣成贤而我甘处凡愚下劣有此一念历劫妄想便可消融便是生死海中转头时节既能转头又要尊师重法古来学人遇见知识生难遭想如在极大无边江海无所栖泊遇一智人引你到岸在你心中必将此人以为奇特又如暗夜处在长途前路茫茫不知去向有一好人将明灯指点照烛你你岂不感激他亲近知识作如是念佛法便容易入生死便容易了又如何是普说底意若空听我一人播两片皮你诸人侧着双耳随声逐响有甚了期须向言下彻去香严老子云语是诳寂是谤语默向上有事在既语不得默不得如何是向上事作礼三拜归堂挂搭。

　　结制师云尘劫来事尽在而今而今若会得便见尘劫以来未尝移易九十日也如是九十生也如是九十劫也如是而今若不会何止九十日九十岁也是虚生浪死九十生也是虚生浪死九十劫也是虚生浪死只恁么虚生浪死将去到甚时结束今日结制诸人安单进堂各各欢喜钵盂也搬进去经书也搬进去包褁也搬进去草鞋也搬进去到明日嘴卢都地自谓参禅了者个只制得一身两脚不向外走若论无量劫来攀缘妄想何曾停歇若能万缘放下单为本参虽处三条椽下七尺单前如兜率天宫相似山中淡薄吃些薄粥嚼些黄齑如美味醍醐相似打起普梆出外来搬柴运水垦土掘地见一束柴见一桶水如见佛祖相似欢欢喜喜不生厌倦虽在堂外何异堂中诚能如是用心如是纯一不知不觉向无灯火处磕着露柱直得血淋满地那时便是好消息也珍重。

　　除夕师云一岁看看尽也诸人衣线下事荐得也未若少有荐得自谓了事颂不像颂偈不像偈只管人前搬出也大好笑此事虽无湾曲然随方就圆各有要妙非深蓄厚养到家人则不知譬如做戏本是寻常人然妆生时要像生妆丑时要像丑唱时像个唱走时像个走转身时像个转身下场时像个下场才成一本戏所以做生要规行矩步斯斯文文若也鬼头鬼脑粗粗糙糙便不像生了做丑要神头鬼面胡言汉语看者发笑若威威仪仪死死板板又不像丑了乃至唱又不合腔走又不如法转身又不活落清江引是短曲唱得长了山坡羊是长曲唱得短了虽要成戏那得成戏岂不徒惹得人好笑者是一种少有所见底须索退步密密地加参操履好第二种未荐者今夜在此聚头吃茶一年已尽叙个欢情衣线下事别人不知唯己自知若觉茫无趣向不可打尖本参须念抛却家乡离了父母辞去师长弃下徒眷百里千里受辛受苦图个甚么当此时节父母必念我儿今夜在何处不得见面千思万想为师长者又念我徒远出不知在何丛林过冬未知长进不长进不若回来安乐过年好免得空吃苦恼又有徒众在家虽不思量师长你在外边过了时节未免反要思量他彼此思量实难放下山僧如此说你莫错会不是教你因此思量急早回去但回光自照仔细思量父母师徒难丢难舍我尽丢了走出外来毕竟图利甚么一年又过道业未成自然泪下纵当吃茶笑语定不随流空过不然过了今夜明日又增一岁光阴似箭能得多少山僧替你着力不得各自归堂理会。

　　示姑苏双塔湛初老禅

　　向上一路不必远求老氏曰湛兮似或存吾不知其谁之子象帝之先世尊曰以湛合湛永嘉曰不离当处常湛然老师年逾耳顺求法殷勤如壮龄处此间房真阿兰若早上烧香礼佛夜间趺坐安禅举起自看此湛最初从何而有百年后何处安顿即今日用动静折旋俯仰承湛字力不承湛字力二六时中切切提撕不必着忙亦不可放过一步一步行将去信将去参将去紧将去忽然工夫到参力尽便自看破此湛字是一切佛祖根本横也是湛竖也是湛左也是湛右也是湛生也是湛死也是湛然且于湛字上一切佛生凡圣生死涅槃了不可得不妨连者湛字一脚踢开拍手一笑大事了毕。

　　示刘道人

　　道人生于富贵之家而不恋着能出家清修为佛弟子者夙具善根也然常带病者必有夙业未化要消此业从今日直至成佛发大誓愿一切众生当以慈悲心怜悯之救度之誓不加害则夙业自冰消瓦解世世得长寿无病矣既具善根此生不可错过当入正修行路昔有一僧问善知识寒暑到来如何回避知识答云何不向无寒暑处去僧又问如何是无寒暑处知识又答云寒时寒杀你热时热杀你前日未立秋时大热道人必知之矣入秋稍凉道人亦知若要了生脱死当正在寒热时参究无寒暑处念念不忘忽然会得便知你身本具金刚之体火不能烧水不能漂一切病自然不生即入成佛作祖正修行路矣。

　　示蒋氏檀越

　　新岁承携香馔及所制果物极其精洁知来意之诚更惠法衣雷葛山僧何德消受端坐受供愿施主常安常乐而已参禅一事要得亲切受用不在多言多语多问人只在一念信得及将一则话头行也提撕坐也提撕因缘成熟便自会得也宋时魏公张浚之母计氏封秦国夫人号法真年高信佛日诵华严因径山大慧禅师遣僧至彼问径山和尚寻常如何示人僧曰和尚常举竹篦示众云唤作竹篦则触不唤作竹篦则背毕竟唤作甚么真便致疑参究一日会得欢喜作偈云日日诵经文犹如识故人莫言频有碍一举一回新此便是现女人身居家参禅得力样子前已对令婿言之想述于耳根也此话头吃紧处全在毕竟唤作甚么毕竟要讨个分晓不分晓时只管参去勿生厌闷不可退步愈不分晓愈觉厌闷愈乃得力一旦发明始信诸佛诸祖无诳语也人生百岁倏忽便过趁色力强健于本来面目讨个下落是便宜处世间事难得称意今既有子有孙家事粗过身又尊贵可不庆幸又知信佛六根聪利此莫非夙生从修福修慧中来当培养此种子成佛出世不离此也俗谓知足常足世缘上可省心便省心或有不如意处当思世间贫穷困苦之人不如我者何止千万常作此念便知自家享福多矣此念不忘世味自淡世味淡去参情真切参情真切佛法便现前佛法现前二六时中便得大受用也善恶二路不言可知古语云恶念既不生善念常相续诸波罗密门一切自具足。

　　示梵圭道人

　　道人名行洁字之曰梵圭法华云具足清白梵行之相道人志在参修而出尘世故以清净无染示之也若欲造无染之极致当看曹溪六祖问南岳让甚么物恁么来让经六年不能对一日有省诣祖曰说似一物即不中祖曰还假修证否让曰修证则不无染污即不得祖印曰此不染污诸佛之所护念道人于此因缘洞然知得落处则与参学事相应脱尘劳悟本体直下顿出生死勉之勉之。

　　禅净玄旨

　　兴化极乐禅院元旦净侣云集师升座云道远乎哉触事而真圣远乎哉体之即神此是晋时肇法师语若透得过尽华藏世界香水海国土无不开现尽十方微尘刹土诸佛无不现前如未委悉山僧且铺文演义去也东方有佛号释迦牟尼众所共知西方有佛号阿弥陀亦众所共知阿弥陀佛世界名为极乐金绳宝网地平如掌种种严净释迦佛世界名为娑婆坑坎堆阜种种秽浊又众所共知于东西二佛世界中间有一国土其名甚古其国土中有佛号龙种上尊王其佛一日从禅定起顾视东西二佛见苦乐异相起平等慈遂命神足二侍者遥请二佛致词曰龙种上尊王佛问讯世尊愿不动莲华座暂枉敝国议大法事于是二佛于刹那顷从东西来无量菩萨与俱到龙种上尊王佛所相讯已毕品字而坐其诸菩萨绕佛三匝一面坐定尔时龙种上尊王佛向阿弥陀佛言大德我闻诸佛断二死证三身咸有四德所谓真常真乐真我真净既是常乐无有不乐今大德世界种种庄严种种受用种种安乐释迦牟尼大德虽证佛果处于娑婆种种不堪久受勤苦今我欲请大德暂往娑婆共出只手赞助释迦教化众生汝意云何弥陀如来闻是语已合掌白言世尊慈命自当承敬有意用白我未成佛先有大愿愿成佛时不居秽土立此净愿后修净业净业既满理当受乐无退转理譬如东佛释迦牟尼虽成佛果定业不化复受金枪马麦之报无有避处今我定业是净是善当受安乐之报亦无有避处世尊亦犹众生善根纯熟福报天中应受诸天上妙之乐天寿甚长若或强使随于人中眼视恶色耳闻恶声种种逼恼不及百岁受凶短折报无有是处龙种上尊王佛言大愿如山莫可摇撼净愿如海未可蠡测大德我则不敢强矣然大德国中所有众生久受安乐譬若大家子弟不知稼穑艰难恒自嬉戏骄奢日纵将无退堕汝可使往娑婆世界见彼苦相则加奋励乐居净国时弥陀佛复白龙种上尊王佛言善哉世尊慈念众生一何切至然我国众生眼乐见莲花之色耳愿听莲花之音鼻愿闻莲花之香舌愿尝莲花之味身愿受莲花之触意常念莲花之法众善成就解脱尘劳世尊如是之人使往娑婆譬有子弟在亲膝下起敬起孝愉色婉容诵诗读书温良恭俭无有小过一旦驱诸罟护陷阱其谁忍之世尊此诸众生皆是吾子父子异居世无是事忽有外人无故驱遣使彼远离桑梓不念天伦他乡飘泊得不伤慈龙种上尊王佛言善哉善哉仁念众生乃如是乎我当再设方便遂转金色之身向释迦佛言佛具大慈能与众生乐佛具大悲能拔众生苦佛具神力能移此世界众生至彼世界维摩诘经言解脱菩萨断取妙喜佛世界如陶家轮其小菩萨不觉不知菩萨尚尔况佛神力仁者何不移此娑婆众生置极乐国土使彼离苦得乐释迦牟尼佛遂合掌白言世尊是众生咎非我过谬此诸众生刚强难化不受善言狠戾自用我与弥陀如来常摄受之诱彼舍离苦处彼曾不念佛法深恩排佛谤佛嫉法破僧堕于恶道备受楚毒承佛力故出生人中又复迷倒往业未消新殃复造世尊定业莫避以苦为家非佛无慈不授彼乐世尊正如世德之家生下子弟不守家训不遵王宪恃势凌人干名犯分系闭牢狱其诸长上难于坐视亲面有司释其重苦携之归家坐彼华堂馆之美囿习以诗礼对之圣贤恶习深故口尝上膳谓是毒药身衣名服谓多针刺寻复舍去世尊如是子弟违背其父作诸不善衣冠之侣见为仇仇胥靡之夫交为知己局蹐泥涂蓬头垢面自以为得其父见之惟有呜咽懊恼无如之何非父不怜子奈子不认父招之不归甘为不肖世尊诸佛乐土譬诸王家胥靡之人如何可至况在缧绁纵作方便提奖乘游业力重故变乐为苦世尊爰居之鸟祀以太牢乐之钟鼓非其分故戢翼战惧有顷而死世尊震旦国中关山所产名橄榄果其国中钟鼎之家无不置口以为佳味彼僻壤翁生平未见有授之者入口便掷以为罔已世尊浊世众生勉之净土亦复如是非彼所乐疾走而去反咎提携尔时龙种上尊王佛闻释迦佛如是语已勃然变乎色乃云如是众生何不速弃舍之仁者却生与同生死与同死空自勤劳于事无益释迦牟尼佛复白龙种上尊王佛言世尊诸佛慈念非世间比父母念儿慈止一世佛念众生慈心无尽尽未来劫无少间断设有众生无少善根造作极恶又无善友警诫纵其所为岂不愈沉愈溺我之所以恒处娑婆者为此故也彼虽不善而我常相随逐设诸方便启其善因譬若父母随不肖儿耳提面命冀其迁善若不如是沦溺苦趣永无出期龙种上尊王佛言是等众生譬若狂象不痛下钩锥必不调伏又如劣马不重加鞭挞必不驯良仁者为是众生出生入死忍受诸苦非止一劫我心甚念今请仁者暂游西方少受安乐此等众生不须救护听其受苦苦到极时道心自生无劳怀念释迦牟尼佛言善哉世尊深蒙慰谕授我乐土然我娑婆乐土宛然无时不乐无时不净是名常乐亦名常净所有庄严与极乐国无二无别龙种上尊王佛言娑婆国土名为堪忍秽恶充满如何仁者别见净土将非妄语过自夸矜释迦牟尼佛言世尊此义甚深愿申譬喻提婆达多因谤我故堕在地狱受三禅天乐地狱有乐何况界外凡夫有乐何况佛乎所以法无定相土无定秽随人所见世尊譬如大龙降澍大雨总是一雨自天见之则为箫笛管弦修罗见之则为刀杖世人见之则为是雨世尊又如一水龙见则为窟宅饿鬼见之则为脓血人见是水世尊又如诸天共宝器食福有厚薄所见饭色有异我之国土例是可思世尊我昔在逝多林现种种功德种种神变与普贤等诸大菩萨说菩萨行而大德声闻杜视听于嘉会我身具九十七种大人相有无尽身云围绕而彼独见丈六老比丘相圆光一寻世尊凡夫二乘为业力智力所限不见净土我此娑婆实即净土诚非妄语以诳世尊龙种上尊王佛言此义甚深难解难入若无人证明众生少智疑而不信今此会中谁能证之作是语已三佛默然而坐佛威神故无量菩萨亦各默然时持地菩萨从地涌出头面礼佛向龙种上尊王佛合掌白言世尊我在下方闻释迦牟尼所说法音特来听受世尊释迦牟尼佛所言常居净土是真语实语不诳语不异语何以故世尊如其心平一切世界俱平如其心净一切世界俱净凡夫秽浊不见释迦如来净土非释迦如来无净土而居浊恶世也释迦如来实有净土凡夫不见龙种上尊王佛言善哉持地汝成佛因从平地来以平地故乃知心地我今再问汝当再答释迦如来既居净土何不引人生己净土特赞西方令人发愿得往生耶持地菩萨言世尊诸佛方便多诸善巧以娑婆众生与佛同居自眼秽浊不信佛净所以释迦复赞弥陀令其遥生眷慕世尊俗谚有云远来僧好看经人情如是世尊又如弟子近善知识日久岁深心不入道云善知识日用饮食与彼无二有何所长苦切教诫谓是骂詈恼怒杖朴谓是无明如是弟子虽常随侍知识境界咸无所知复有知识教化他方此方弟子闻即欢喜即作是念彼善知识所居必庄严所示必明显我当俶装往得法利于是弟子随念而往厌故悦新志气加奋大生渴仰以其奋发故便得法利得法利已思先知识所有垂示悉得解了始知初时自无智眼不识明师指示方便今始知之先后无二自生惭愧世尊释迦弥陀娑婆极乐亦犹是也实无二相诸佛方便于一净土分说净秽智者了达不生二相龙种上尊王佛闻持地菩萨如上语已赞言善哉善哉大士汝之辩才近于佛慧善说法要上来所言心净土净心平地平是决定义是决定法末世众生乐见释迦佛净土有何方便令彼易入亦用持名乎发愿乎净念相继乎于是持地菩萨举华严经偈曰若人欲识佛境界当净其意如虚空远离妄想及诸取令心所向皆无碍世尊此四句偈若有受持与之相应即得见释迦如来净土世尊诸佛境界无有不净若有众生自净其心于一切时不起妄念所有六根六尘六识一时放下心无所著则如虚空所向无碍何有东西远近之分亦无苦乐净秽之异世尊如水投水无隔碍相似空合空无彼此相以净合净亦复如是无同异相世尊凡夫之心与佛无异广大充满真如虚空普遍国土以其见小于一尘一法而生取着心亦随小又凡夫认心于身中外道执我于色内邪见迭兴诸妄竞作净妙国土翻成恶境可悲可悯释迦如来无如之何龙种上尊王佛言仁者释迦如来净土果能如极乐种种庄严也乎持地菩萨言世尊我闻释迦如来在耆阇崛山说法华经欲开多宝佛塔尔时娑婆世界即变清净无有土山黑山及目真邻陀山等诸山坑坎堆阜非地平如掌乎皆以琉璃为地金绳宝网宝树宝衣而为庄严非与西方极乐无异乎又移诸天人置于他土且无天人之迹岂但无恶道之名乎以此证知释迦如来净土与西方净土所有庄严无二无别狭劣众生业障所覆谓言不见世尊譬如轮王七宝必具佛大法王国土必净国土不净必不成佛七宝不具不名轮王以是当知佛国必净龙种上尊王佛言善男子以我观之弥陀愿力差胜释迦此必净意彼但发愿即可往生持地菩萨复白佛言世尊此间有人眷恋阛阓闻有人言天台雁宕有佳山水每作是言我愿往游是人心中但作是想彼佳山水能到否耶龙种上尊王佛言是人愿游彼住山人即能招去持地菩萨白言世尊彼住山人不事王侯高尚其事彼阛阓者薰灼纷哗沉酣利禄彼住山人悯之招之固其愿也然而是阛阓人终悦纷哗佳山佳水待彼来游岂不迟耶世尊山水为譬彼净意者例如发足彼愿往者但是作想是故世尊弥陀如来净土称名发愿远期往生释迦文佛净土其心一净净土随现二佛化法小异大同未宜优劣释迦如来夙有让德故称西方于是龙种上尊王佛赞释迦牟尼佛言奇哉奇哉释迦牟尼世尊乃能隐其无量自在神力不自称许独扬西方可敬可仰遂嘱持地菩萨言善男子汝非久植德本亲近诸佛莫能论是深奥法义善男子汝当将杂华四句偈流通娑婆赞助释迦令诸众生识佛境界无令断绝若遇众生随其根机愿生极乐净土可愿见娑婆净土可谓弥陀净土不异释迦净土可谓弥陀佛即是释迦佛可谓自己广大之心心外无法惟心净土可又谓自己广大之心即是释迦佛心即是弥陀佛心无不可者但勖其实念实净实悟实证无事空言可尔时持地菩萨合掌曲躬向龙种上尊王佛言敬受慈敕绕佛三匝作礼而去大众龙种上尊王佛既议大法事已与东西二佛无量菩萨各还本国忽然不现独山僧在此座子上与肇法师眉毛厮结原始要终不可放过明眼人前再为评唱只如道远乎哉触事而真道肇法师不识佛境界得么圣远乎哉体之即神道肇法师不见佛得么进而论之肇法师但说即事而真未曾说是佛境界不是佛境界但说体之即神未曾说神是何神料非鬼神之神到者里还有判断得者么试道看肇公所指是经耶论耶禅耶净耶东耶西耶佛耶非佛耶咄咄葛藤太多临济大师来难免三十拄杖。

　　牧云和尚七会余录卷一(终)
嘉兴大藏经　牧云和尚七会语录


　　牧云和尚七会余录卷之二

　　姑苏西华山秀峰寺门人(行玮)等编

　　室中语要

　　师云山僧此间禅不用你低头思量只要眼亲手快直下荐去古人云举不顾即差误拟思量何劫悟大慧云此事若向事上觑即疾向意根下卜度则迟设若道一总不会且问你忽若内逼时便走是会不会报钟响便起单着衣是会不会自谛审看当此时节佛眼也觑不见极是现成何不便恁么承当去多少省力。

　　师云大凡学地人自治不暇在众须理会己躬事当心无异缘慎勿三三两两聚头商量自己黑漫漫地又妄教人如何参如何看如何疑又谓某人语是某人语非此最是恶口。

　　师云兄弟家既来参禅禅无定相不可自己先执了一见须是放下从前解会如初生婴儿禅道佛法一总不理会但时中愤然见师家发一言示一机便急着眼此则不定时节便有相应若虽随着师家纯用自己执见作功如甚么相似正如人家学生子要学举业从了先生将经旨从头指点学生不理会虽听先生说了却道者经旨难解难入背地里却将山歌曲本小说逐日去看自谓容易领览你道此学生子要做秀才得也未中选也未莫道中选情知做秀才也无分选佛亦如是既到者里听者大炉鞴中煆炼夙有灵骨底一捱一拶自然筑着磕着原其初志全在无一丝头知解为碍故得容易入门也所以云十方同聚会个个学无为此是选佛场心空及第归。

　　师云参禅人须具正见不可作外道见解何故即如而今人不肯修行底日用随声逐色业识茫茫同不必论出来参学闻知识开示个本来人即便执四大五蕴中有个本来人此便是外道见了且未尝见得本来人如何面目即便计四大是有坏底本来人是无坏底四大是假底本来人是真底四大不能动用本来人能动转四大此病莫道新学菩萨即久在丛林十个有五双如是殊不知执真底不坏底即是常见执假底坏底即是断见断常二见蕴于胸次即是生死根本此见不消要出生死又何能得所以永嘉云修行恐落断常坑又有底毕竟要见此本来人逐日扪空捕影撑眉努目如渴鹿趁阳焰走到老死本来人毕竟无你获处你若要去此等见解此等病痛须向大棒下讨个倒断则佛病祖病禅病生死病四百四苦病八万四千毛病乃至外道家种种恶见自无地可寄方才胸次得安乐。

　　师云今时兄弟例皆务有得说见问一句不原问旨即儱侗答一句或一喝便走自谓当机直截殊不知赚了也所以当时老东山云我者里不比诸方要你擎拳竖指拂袖便行下咄下喝秪要一言下道得谛常便是汝见处盖亦变董通途因病发药正治杜撰影响之流。

　　师云大凡师家垂问要在验人端的你若端的了出语自然中节若未中节其病在自己见处未真譬如堪舆家定风水相似看山势从何处来到此盘结青龙白虎主山案山下沙水口虽则种种相称像个堂局未为得真气脉要得真气脉全在一点真穴上若是具眼底一点便着则左右皆吉点穴若错则主山好也无用照山好也无用青龙也无用白虎也无用下语亦复如是不点着正脉尽你作聪明逞伎俩尖新奇巧总无交涉若是有志之士自不东寻西凑直须慎重不将放过时时退步绝却闲想向命脉上理会清楚然后一语清则语语清一问了则问问了纵然无语亦自分明其间凑来底有语是有语不是细勘之不惟不是处不是即其是处亦是偶尔成文仿佛蹈袭只为支吾得一转两转即便自谓了事其实脚跟下正未稳在所以胸中有时不疑又有时疑有处透得又有处透不得恍恍惚惚随语生解此病若不自肯退步知非重新发愤讨个倒断纵千佛出世亦救不得。

　　师云昔云长公辞孟德曹公以义听其行所经历五关皆冲突而过五关之将鲜有能阻遏者今衲子相从于此寻常非不放行偶拈片瓦砾向面前渠便碍脚何况五关耶。

　　师一日云死生缚三涂果人知必根恶业故居恒见质直朴愿者必称曰若是人者生无恶死不入地狱矣正不知所见未正生死之轮正未息也见之不正获苦甚于他业楞严云如行路人往来相见见不正者谓身见诸邪见也故为善人易无诸身见难修学人其可不知耶。

　　师一日问禅者云教中何以名实相禅者云实相者离相之谓师云实相者乃法性也法性即性空性空即缘会缘会即诸法故不可言实相离相不若云诸相非相则实相明矣今时衲子心识粗浅往往说全体现说觌面不识及征验之皆未了性空缘会之旨谬执诸相即实相与佛祖意便霄壤相隔以其未消声色翳障所谓差之毫厘失之千里也又有者向诸相之外认实相呜呼坚执世相自谓证圣凡夫而号帝王也离相求真自谓得法外道而迷断常也古尊宿云老僧三十年未得个入处见山是山见水是水中间得个入处见山不是山见水不是水直至而今见山依旧是山见水依旧是水谈世间相常住者必如古宿其庶几乎。

　　师一晚云近来士大夫亦有留心宗乘将此事为奇特然此事实是奇特但到家人不作此想譬若有人平时未尝出户所见自眇或者携之登泰山及其巅遂得大观四望寥廓不免生奇异想及乎久处习视则为寻常自忘其所履之高矣如我禾中无山望不及远登虎丘可见金阎人物虞山百里髻发相对登穹窿殆见姑苏一境虎丘诸山皆出其下登金焦则见大江滔滔西来以其无蔽南北郡县皆在指顾岂不为旷且远乎虽然若将方泰山所见自当一笑先佛教门盖有无量自浅之深约为三乘小根得其浅大根得其深深者自深浅者自浅浅不知浅者智眼不同所见亦异也语其异小者浅者求至佛地穷劫尚不能得达磨直指人立地成佛岂不直捷令衲子辈不知法有浅深往往以佛祖明心见性配合外典不知彼所说心性尚不类佛法之浅者小者合之同之正犹一旦升泰山之顶自不知所履之高闻有人云金焦之高若此信之有人云穹窿之高亦若此又信之更有给之者云虎丘之高亦类此皆信而不辨何故以足迹未尝稍经虎丘诸山也必行远自迩升高自平然后知虎丘不若泰山泰山之不类虎丘古尊宿如百丈南泉黄檗临济南阳大珠皆知浅深辨同异之士也衲子当法之或有所得慎勿以小见为足大心自忽小者进大者降得其宗究其谛考其异同挹其浅深则知宗乘之实为高出三乘进趣皆在下矣弹指而超竖指而悟欲不名奇特不可得也又常分也不可称奇特未领悟者不得不为奇特。

　　书

　　答昆山诸千如居士

　　自登铜井与木石居跫然足音罕闻也每念足下托在道照故不以纸墨通殷勤来谕向日参禅今原读书聊尽秀才本分山野道好足下还见此本分么出生广大步骤阔略在天同天在人同人在僧同僧在俗同俗凑泊无路退避无门非世出世间法而不碍世出世间法张拙秀才云随顺世缘无挂碍涅槃生死等空花是也曹溪云离世觅菩提恰如求兔角是也老庞云日用事无别惟吾自偶谐是也足下蓦忽与之相应则知参禅不出此本分读书史也不出此本分在家不出此本分出家也不出此本分出家不出此本分做僧家也得在家不出此本分做俗汉也得做俗汉也得处俗而不着俗相做僧家也得居僧而不着僧相夫然后贵也得而不着贵相贱也得而不着贱相是法平等无有高下以故从上大力量汉现宰官身为如来使致君泽民提挈同类透脱生死不生取舍情不立人我见不作奇特想不起平常解靡不承此本分威光而已所以云要明恁么事须是恁么人若是恁么人必明恁么事才说恁么则水流山峙也恁么日上月下也恁么鱼跃鸢飞也恁么鹤长凫短也恁么即释迦老子出世坐菩提场四十九年横说竖说吓人吓鬼也恁么末后拈花示众带累金色头陀裂破面皮也恁么乃至从古至今天下宗师唤钟作瓮高挥大抹落草求人也恁么诸大白衣与曲录床上老冻脓激扬铿锵建立法幢也恁么足下不可不恁么故读书时可即读书时究本分不必舍读书而学佛学佛时可即学佛时究本分不必碍学佛而读书但取舍计较之念一萌本分遂不隔而隔矣然则如何得不隔去树凋叶落体露金风面目分明切忌自家讳却。

　　云门云此事若在言语上三乘十二分教岂是无言跛脚阿师大似病后验方药山云若也无言启蒙何名达者我今为汝说者个语显无语底大小药山诱人犯法永嘉云默时说说时默大施门开无壅塞合水和泥不是好手香严云语是诳寂是谤语默向上有事在久向香严原来偷心未息此四古锥虽则老婆心切简点将来总在葛藤里舒缩且道那个亲。

　　示葛瑞五居士

　　此门中事非猛利心不入非沉潜心不大古人所谓以无学之学朝宗百川正以一川有一川之名字一川有一川之浅深彼川非此川此川非彼川及乎到海则同一味失其本相此不为浅彼不为深此即彼也彼即此也虽然观乎海者则若是未见乎海浅深之脉长短之相如何能同以彼但见乎此川未见彼川但见乎一川殊未穷百川况能穷海乎三乘十二分浅深之脉也诸子百家长短之相也此亦言心彼亦言心此而论性彼亦论性此而谈理彼亦谈理各见其所至涯量耳得源头者能此还此彼还彼长还其长短还其短浅深还其浅深不被百川之所瞄忽若转其局面则又一相一味无敢立异同于其间所谓操纵在我我为法王于法自在佛说三乘之教皆出世法也舍此皆为世间之教而三乘皆称为圣人以其超出界外也斋中无事当以此讨究之则知达磨一宗尊且贵矣。

　　示叶岳心居士

　　用世人要实世相若看世相不实则不能救民于水火之中出世人要空世相若看世相不空则不能置身于尘劳之外不坏世相而又能出染不着世相而又能利生唯佛耳然善学柳下惠当先学鲁男子要学佛不着此岸不住彼岸当先看世间皆如影响亦是学老庞第一论头看渠当时倾万金于湘江卖箍篱过日何等手段今既在此道不担荷非丈夫也既担荷便以圣贤自居便有援溺之任同事之摄若欲行此道而不能化自以解脱化他解脱人将疑之矣以道自任不使人信而使人疑不亦失夫善化之术乎倘己心得而躬行山僧为是琐琐不妨赠金以黄。

　　示郑子康居士

　　披来扎知向法门着脚实实为生死无常出于至诚非泛泛者流所比也从上诸佛诸祖发心修行不过如是此入道之正因第发心后无论念佛参禅但可信而参未可信而解也若落意解不惟参禅不发正悟即念佛一门于谁字上未免强生节目矣来云一而二二而一着衣吃饭非本身着衣吃饭真本身等语是也古人云谁之一字悟却多少人信而参者是也谁之一字误却多少人信而解者是也故参禅一着无论愚智第一怕着一意见若云此事必大英杰汉做者我或不能则自画矣古人所谓先推出一座须弥山障却是也今欲径截理会请收起如上葛藤无论念佛谁不谁那吒本身不本身急急还我郑子康居士面目来快须着眼切忌又打入理路去。

　　口口声声究本身只缘知解费追寻傥能截断闲言语片骨尘毛解报恩。

　　示著书记

　　承当此事极难其人从上师资相聚切磋琢磨十年二十年者心相体信造就不凡于大法能入阃奥铲去浮枝浮叶直见根蒂平日立心端端确确处众应事圆融分晓不执不泥相时知变谦光退步远离热闹甘苦受淡先圣一麻一麦为法求人便是样子如意一柄为住山本钱不得轻易拈出直须抛向壁角落头无人知处从他生绣年久月深斑斑点点古古朴朴硬硬橛橛遇着个汉冷地觑着认为奇货便与当头一击然后收拾抛向脑后勿使狼籍活卓卓地使千圣亦摸索不着古人得意之后埋光铲耀一味信缘或者老于丘壑亦所不辞今时流习有一分之长便欲炫卖此等裨贩虎皮羊质法所不取古云绍隆佛祖非为小事谛审先宗是何标格切须保秘慎勿去心。

　　示修书记

　　豪杰之士卓立世间岂若庸庸琐琐空过一生没世而名不称必顶天立地用世出世务欲轰轰烈烈出人一头地与圣贤佛祖聚头磕膝苍生赤子同躯共命收拾威音王已前一片田地真知灼见界限分明契书牢固直教现前春生夏长夜寐夙兴头头受用森罗万象不碍眼光大地山河了无异相忽若暂起佛见法见便尽情扫向他方世界何况玄妙情识涕唾涎沫又何足凭寻常硬紏紏地不与人争长竞短一味退步使一切人上觑下觑无处着眼脚跟稳当透到大休大歇然后推己之余无论宝坊茅舍点化一个半个领取从前家业使他如狮子王哮吼百兽脑裂生死尘劳自能一刀截断今时出家儿尽有向上喜担荷此事要之所见不高其识不远如蝇子蜗牛一点粘涎便沾染著名曰行化明眼人从旁观之却成笑具不知到处逢人蓦面欺固衲僧本分当为事唯其一念系着声名货利遂差之毫厘失之千里流入逞伎俩猢狲队中别传一宗致不尊重总图得因缘丰裕不过一时闹热门庭开口吐气七铜八铁弄到头来无些意味夫子之道予欲无言然言以载道于今不朽佛祖之法亦本无言若又无言启蒙何名达者设若言而昧昧只可诳諕闾阎要同释迦夫子积厚流光何能企及公知见深稳加复沉潜资深逢源三年不飞飞即冲天三年不鸣鸣即惊人乃古今大逢之士步骤如是今既敝屣世相直入法地相期负荷以捍狂澜。

　　答语

　　问大彻底人本脱生死因甚命根不断师云全承渠力佛祖公案只是一个道理因甚有明与不明师云古今榜样大修行人当遵佛行因甚不守毗尼师云种谷不生豆杲日当空无所不照因甚被片云遮却师云切忌打失眼睛人人有个影子寸步不离因甚踏不着师云脚跟点地也未尽大地是个火坑得何三昧不被烧却师云弄潮须是弄潮人。

　　问殿角风摇树行人尽解衣时如何师云火不待日而热清风翻白羽野老笑相亲时如何师云利动君子佛殿东南因甚缺了一角师云瞻仰有分僧堂中几人坐卧师云个个眼如盲。

　　问达磨不来东土二祖不往西天玄沙因甚　破脚指师云贼因赃验头头上明物物上了总未是衲僧巴鼻如何是衲僧巴鼻师云七凹八凸日日穿衣因甚道寸丝不挂师云才有一丝头便有一丝头打破虚空底又向何处安着师云东山西岭佛来也打祖来也打且道还有过也无师云无端无端尽大地是沙门一只眼因甚看不见自己师云恰被眼瞒大地山河齐稽首当恁么时谁人证据师云泥猪癞狗走遍天下底人因甚寸步不移师云自首者原其罪横草不拈竖草不捏底人莫不是虚消信施么师云重言不当吃日日普请那一个为甚不到师云切忌躲根。

　　问现成公案为甚赵州八十行脚雪峰九上三登师云欲穷千里目佛未出世祖未西来单传一脉何人护持师云三十棒放汝不过一月普现一切水一切水月一月摄如何是现摄底道理师云山僧在你脚底四大互融因甚水火不同器师云天上星地下水龙得水时添意气虎逢山色长威狞忽遇山崩海竭又作么生师云全身败露四山相逼如何是出身一句师云棺木里瞠眼。

　　问法身有三种病二种光是甚么病是甚么光师云口是祸门雪覆千山为甚么孤峰不白师云理无曲断如何是夜半正明天晓不露师云十成好个金刚钻东山水上行毕竟明甚么边事师云面目现在坐断十方犹点额密移一步看飞龙如何是密移一步师云夜半床头摸枕子从天降下则贫穷从地涌出则富贵如何是从地涌出富贵师云孟尝君清光照眼尚迷家明白转身犹堕位天童意作么生师云老鼠入牛角如何是八角磨盘空里走师云天上天下露柱是不迁义水流风动又作么生师云众眼难瞒玄沙云谛当甚谛当敢保老兄未彻在请吾师道一句来师云一亩之地三蛇九鼠怀州牛吃禾益州马腹胀天下觅医人灸猪左膊上意旨如何师云焦砖打着连底冻。

　　盐梅禅师住普安示众住青山不在青山住红尘不着红尘且道此人转甚么法轮得与么脱套师代云多年布衾冷如铁有一棒到你山僧辜负汝辈无一棒到你汝辈孤负山僧具有刚果衲子试为我定当看师代云好肉不剜疮鳖子门二时潮涌千寻忽若倾堤倒岸来汝诸人作么抵当师代云有功者赏一棒打不回头且道是狮子儿凤凰儿师代云照顾两茎眉正此严冬天气脱却鹘臭布衫解下娘生裤子且道是恁么人境界师代云勘过了打。

　　师举云门示众云人人尽有光明在看时不见暗昏昏作么生是诸人底光明自代云厨库三门师云大小云门错下名言秪如世间光明遍一切处昼有日之光明夜有月之光明无月夜有灯之光明众所共见因甚诸人光明看时不见既不见那里见得是光明又既是光明因甚暗昏昏地诸人还理会得也未遂拈杖打灭灯召众云山僧先归方丈去也诸人若摸着单位可来通个消息。

　　师云山僧昨晚举人人尽有光明话山僧吹灭灯归方丈教诸人暗中摸取单位曾摸着也未若摸不着诸人昨夜向甚处睡若也摸着且道通得个甚么消息还会么将谓吾辜负汝却是汝辜负吾遂出堂。

　　举南天竺国异见王问波罗提尊者曰何者是佛提曰见性是佛王曰师见性否提曰我见佛性王曰性在何处提曰性在作用王曰是何作用我今不见提曰今现作用王自不见王曰于我有否提曰王若作用无有不是王若不用体亦难见王曰若当用时几处出现提曰若出现时当有其八王曰其八出现当为我说波罗提即说偈曰在胎为身处世为人在眼曰见在耳曰闻在鼻辨香在口谈论在手执捉在足运奔遍现俱该沙界收摄在一微尘识者知是佛性不识唤作精魂王闻偈已心即开悟师垂语云波罗提对异见王说佛性有八处出现诸人分上且道几处出现一居士闻举遂出礼拜师云几处出现士云太分明师便打云你切莫唤作佛性士云又加第二道恶水师复打云三道也有乃云常住绝粮明日秪得半日相聚有道得者趁此时节快出来道良久云诸人既不肯出现我却恼怒勃发了拈拄杖一时打散。

　　师云山僧今晚不要你诸人费力尽情将佛法布施汝等遂展两手归方丈一僧随入师蓦伸手云我适才将佛法布施于汝汝今亦各布施些僧拟议师即袖手。

　　师垂语云莫收坐具正当倒地时面前见个甚么。

　　有僧扯落自己单名师打之僧呈偈云本来一向无名唤拜上明师取一名师垂语云大众试为伊取看一僧出掷下坐具正身而立师云是甚么僧无语师便打厉声召众云道道众皆无语师云若教容易得便作等闲看。

　　师拾方丈地草拈起云一茎草上现丈六金身会么众才伸礼师便起去。

　　师垂语云月似弯弓少雨多风有人下语中病僧意便作禅状元一僧出云海神知贵不知价留与人间光照夜师云多年陈墨卷众皆下语师云月似弯弓少雨多风好一队师僧换却眼睛。

　　师一晚指天童老人像垂语云不着佛求不着法求不着僧求汝等礼拜者老秃奴作么众无语师拽杖打散。

　　一僧出众作礼云某甲是个生牛不知东转西转师即向右指云过者边着僧云不得上路师复向左云过者边来僧便过师云上路了也一僧出云某甲是初参师遂竖拄杖于几上云山僧者里如闹市竖刹竿是人皆见。

　　师云山僧有一句极现成佛法向你们道去乃指云檐前雨滴。

　　夜参次一僧礼拜起拍手师云作甚么僧云擦去地上尘师遂对众拍手云我手中无尘且道擦个甚么众无对师云者一队汉如生盲人相似到此间来只管相我口皮动殊不知我与者僧已作一场佛事了也时有僧出拟问师云山僧手痒试与一抓僧便抓师云是甚么众拟议师便打。

　　师云谨白大众吃粥了也普请河头拽木去。

　　夜参次师问一童子如何是祖师西来意童俯首师云汝诸人反不如者童子遂归方丈。

　　举睦州示众云汝等诸人未得个入头须得个入头既得个入头切莫孤负老僧良久云因甚汝等立地不会蓦拈拄杖一时打散。

　　夜参师云问者快问荐者快荐良久顾众云团团簇簇为汝等说个甚么即得蓦呈拄杖云撺得一天火发一僧即吹灭灯师便打云打得六缸水浑遂旋打云打打众竞驰走师归方丈。

　　一晚师在丈室后坐侍者点灯出师云把火照面看有僧遂入师便打复连卓拄杖云冬至夜底雷又来了众在外进语师云一队点额汉。

　　师云如开武库错落交辉你才触着丧身失命了也有僧礼拜师便打出。

　　师云莫蹉过这时节好大众相顾师即曳杖起去。

　　师云且莫忉忉一等行脚须到水穷山尽处始得设到水穷山尽自救不了在有僧便问如何是水穷山尽处师云但莫乱走僧云不乱走时如何师云还我话头来。

　　僧问清净本然云何忽生山河大地师云恶僧礼拜师云堕问致知格物是如何师云山僧小时不曾读得大学问某甲终日吃饭为甚不饱师云好个问头问如何是佛法的的大意师打云当初黄檗也恁么打问如何得不落窠臼去师云跳出来僧上前师云出得也未有居士出云相逢不下马各自奔前程请师归方丈师蓦起把一僧臂云与你说话去僧随行一两步拟脱师随与一棒云把手牵君行不得惟人自肯乃方亲。

　　僧问无目底人能察秋毫为甚么不识佛祖公案师云莫颠倒问如何是百尺竿头更进一步师云阇黎莫望高进步且止如何是百尺竿头底意僧无语师云好会取问如何是拄杖子底大意师云恰值山僧面痒僧云请师样子师云被你觑破僧礼拜师便打问但尽凡心别无圣解师云除却凡圣道一句来僧便喝师便打僧云恁么则截断凡圣去也师又打云是甚么乃拈杖别问一僧云是甚么僧云不会师云横看成岭侧成峰又僧问水浸石头为甚石头不湿师云大好消息可惜阇黎不会僧作礼退师云来来与你道破僧才出师云顽石动也便归方丈。

　　僧问如何是西来大意师云甜瓜彻蒂甜僧云不会师云苦瓜连根苦问圣凡无二路一路涅槃门师云路头在甚处僧无语师便打问如何是先照后用师云上前来进云如何是先用后照师云拔却脑后箭僧云如何是照用同时师便打僧礼拜师又打。

　　早参师云山僧者里有活祖意乃蓦指庭前柏树云赵州道底随有僧入室云和尚适才举庭前柏树子倒却了也师云倒却后又作么生僧无语师云一场懡　又僧问不着佛求不着法求不着僧求未审着甚么求师云庭前柏树子。

　　师一晚入堂云还有撞着壁底么众无对。

　　夜参一僧出礼拜起师遂掩僧口云速道速道僧云不道不道师云直饶不道犹未在便拓开乃云剔起眉毛向上看上不见天向下看下不见地蓦将拄杖点一僧胸云拈取髑髅里作妄想底。

　　一晚师入前堂云闭门作活寻常活计刻期取证下士生涯有倜傥英灵底出来与拄杖子相见一僧出礼拜师拈杖云家家门前火把子作么生会僧罔措师便打良久云一队没意智汉且待来朝结案曳杖至下堂云结制来七日了己躬事没个分晓有分晓底出来一僧出礼拜师云作么生僧无语师云洞庭湖里失却船问两遭涂毒痛恨填胸今日亲逢与师讨战师云试呈伎俩看僧喝师便打僧云看箭师复打云三生六十劫问一念不生时还有过也无云门云须弥山如何是须弥山师打云一击便碎僧云与么则当下无疑去也师云未保汝在茶头问如何是本分事师云口渴要吃茶如何是向上事师云盏子扑落地碟子成七片问一口气不来向甚么处安身立命师云白骨丛中乃云还有问者么众默然师云者一队瞌睡汉孤负老僧遂一时打散。

　　师入堂云麻绳入水一步紧一步学道如钻火逢烟未可休直待金星现归家始到头莫有金星现者么快出来决择维那出众云莫待金星现烧脚又烧头师云自投罗网作么那云苍天苍天问如何是父母未生前本来面目师云眼瞎耳聋问前日吃和尚一棒只是不明师云易开终始口难保岁寒心问不问上大人请问丘乙己师云阇黎因甚带伴来问学人不会问话时如何师云瓮里何曾走却鳖。

　　僧问四大分离时甚处与和尚相见师云青山绿水边问如何是转换之机师云山不是山水不是水进云毕竟是甚么师云老僧口门窄进云恁么则一尘不动三界高超师云大好一尘不动问坐断两头中间因甚提掇不起师云鬼争漆桶僧礼拜云脱底又如何师云一场笑话问霜天摇落万汇归根如何是归根底意师云脚根下好与三十棒问如何是祖师关捩师云前三点后三点问灵光独耀即不问体露真常事若何师展两手僧云迥脱根尘无一物清风匝地一轮圆师云又被云遮问此事人人本具个个不无开两手云便将不无底来师云大众见你败阙僧喝师便打问一物不将来请和尚道师云拶僧喝师便打。

　　僧问开炉久矣红焰太热学人无处下手师云烧却眉毛也不知问世尊未拈花迦叶不微笑意旨如何师云讨甚么碗迦叶微笑后又如何师云一场败阙问悬崖撒手时如何师云粉骨碎身乃云有一无位真人常在面门出入临济大师恁么道过犯弥天你诸人还有救得者么一僧出师便打。

　　僧问如何是第一玄师云只在眉毛尖如何是第二玄师以杖拄僧口云擉你口皮穿如何是第三玄师云髑髅且上前如何是第一要师云猛虎当路叫如何是第二要师云石人抚掌笑如何是第三要师打云拄杖向你道问南山石虎被某甲搬至西涧了也未审和尚安在甚处师云速退僧喝师便打。

　　师一日看众出坡蓦入堂唤维那我闻堂中有一人不出坡要寻他摈维那移水碑云有某是告假某是直日师云者里无想在上堂又入上堂云有一人不出坡在你堂中众答此堂中无有不出坡者师遂出云且待维那来举至晚告众云今日堂中有一人不出坡两堂无人举若无人举隐匿了一众皆有过皆应吃棒众皆愕视师云一队驴汉又堪作甚么遂曳杖一时打散。

　　师入天童上堂云玲珑古刹列祖道场炉鞴现成殿堂宏敞斩钉截铁正令既行吐雾兴云青山常在今之日台侯示翰大镇飞符旧护不忘驽劣同袍念及樗材承命而来遂升法座英贤毕集龙象交参俨然一会不异灵山机感难思时节殊胜山僧不惜露头露面诸人顿觉踊跃身心正法眼不隔丝毫破沙盆重新拈出若也提掇得去就此脱三界缚就此斩四生关僧祗劫弹指顿超秘密藏一时开现直下承当不容拟议转身移步换斗移星到恁么田地便可称狮子儿哮吼惊群作如来使提挈同类还有恁么人么灵光不昧万古如斯既踏祖翁田地各收原本契书不妨互相证明互相建立互为宾主互作津梁行无缘一慈入无诤三昧先佛后祖其道既同上帝下民有德咸一设若广无为之化佐不言之教直得昆虫草木尽跻菩提觉场日月星辰全彰妙明心印世出世间一片打成法与非法两头坐断摆脱意想不立功勋且道印文在甚么处喝一喝呈拄杖云当阳显示五目难窥觌露机锋如同电拂要在宗通眼正贵图源远流长重说偈言冀追芳躅六十蒿枝话久传克家惭未肖风颠南山塔户岿然在一点真灯耀法筵久立众慈伏惟珍重。

　　密老和尚生忌上堂僧问云散长空后孤月映千江处处呈花供弘慈赴那邦师云今之古之进云应供后归向什么处去师云在阇黎顶　上僧云老和尚灵骨犹在师乃举先老人住金粟时上堂云弥陀明日是生日老僧今日是生日我比弥陀先一日三世诸佛从此出大众者老子结识古佛也是好事山僧今日未免拨转机轮将者老子鼻孔扭捏一上弥陀明日是生日涂糊他作么老僧今日是生日真个那我比弥陀先一日铁作面皮三世诸佛从此出赚杀一船人所以从上一言半句如风行太虚鼓动万有求其起处了不可得如击石火闪电光构得构不得未免丧身失命山僧恁么道秪如今日真堂设供意在于何还是仁义道中么还是世谛流布么还是净法界身本无出没大悲愿力示现受生么恁么论量笑破衲僧口毕竟如何击拂子云洎合停囚长智。

　　上堂向太虚空中画青画黄本无其事对无位真人说生说死笑杀傍观卓拄杖下座。

　　示众举古偈云有物先天地虚空钉橛无形本寂寥闹处刺头稳处下脚能为万象主莫错认定盘星不逐四时凋江南两浙春寒秋热若也荐得不妨任运腾腾脱或未然好待当来问弥勒。

　　上堂僧问十二面观音那一面是真底师云左看右看进云识得者些子遍界是家乡师便打乃云举不顾即差误拟思量何劫悟看看今日观世音菩萨借山僧拄杖子化杨柳枝蘸四大海水化为甘露遍洒尽大地有情无情众生除烦恼得清凉观世音菩萨既借山僧拄杖兴大慈悲作佛事已次当山僧借观世音菩萨鼻孔出气蓦卓拄杖云梵音海潮音乃又卓云胜彼世间音且道是什么音上来讲赞无限良因蚯蚓蓦过东海复卓一卓下座。

　　上堂安居过半月眉毛共厮结护生须是杀棒棒要见血住山家事忙干办及时节面门无位人赶得忙不彻但喜山路深红尘都隔绝普请出个坡大家生喜悦绿树黄莺飞青峰白云曳聐聒语林间山禽未反舌坐坐隐盖亭看看玲珑穴归来身正汗浴水又烧热浴了放脚眠受用极亲切大众天童禅只得如此若要商量公案提究工夫朝咒暮咒如教百家姓相似自有无限阿师在山僧衰迈无暇说得。

　　示众举孚上座问鼓山父母未生鼻孔在甚么处山云只今已生在甚么处孚云情知你道不得山转问孚孚乃以手摇曳师云万仞崖头走马未为弄奇二大老直于火焰中拈出雪片岂不作家虽然只今若有问山僧父母未生鼻孔在甚处只向他道不因夜来雁争见海门秋。

　　开炉上堂冬也结期夏也结期千期万期以悟为期仔细看来有甚了期昨夜黄昏失却牛直岁点灯寻了一夜寻到天明且喜寻着山僧道者畜生好与三十棒拈拄杖一时打散。

　　示众夜夜抱佛眠朝朝还共起起坐镇相随语默同居止纤毫不相离如身影相侣欲知佛住处只者语声是相传傅大士是弥勒化身恁么见解要成佛大远在设到龙华三会定教坏人家男女天童则不然日间两个坡夜间一觉睡来去笑呵呵说甚西来意汝诸人若担荷得去求名菩萨汝身是也其或未然且待弥勒下生。

　　上堂举长沙道我若一向举扬宗乘直须法堂前草深一丈倩人看院始得大众长沙恁么道且道意在于何秪如山僧今日波波挈挈从方丈上至法堂还唤作举扬也无若唤作举扬诸人眼在甚么处不唤作举扬又如何商量会么止止不须说我法妙难思。

　　上堂古者道这片田地分付来多时了也我立地待你构去又有道这片田地分付来多时了也我坐地待你构去山僧道这片田地你诸人受用多时了也我直下为你证明去山河大地日月星辰一一无向背其或未然万古碧潭空界月再三捞捷始应知卓拄杖下座。

　　腊八上堂僧问世尊初生即便一手指天一手指地因甚又睹明星悟道师云一任钻龟打瓦乃云指天地睹明星总是一佛四月八腊月八却分两时忽有个汉出来道古今天地古今日月坐断报化佛头脱略悟迷窠臼当时释迦老子便是今日大地众生有何差别山僧道幸哉幸哉世间无难事只怕有心人虽然始觉合本之谓佛两日来大雪漫漫重寒彻骨太白诸峰个个都白与雪山无异敢问诸人还能如释迦老子英措一回也无若也知得落处君看马带红缨拂便是昔年曾秀才。

　　立春上堂昨日是腊底大雪飞千里今日是春朝山河影动摇天公降瑞时不差来年稻子乌用赊是则是年近岁逼灶里日日要烧山上有柴斫不得肚里人人要饱仓里有稻晒不得真实告报大众道人分上莫管他祥不祥瑞不瑞大家着些力人人面门上有个鼻子直下有张口横开各各摸取始得何故不见道火烧眉毛且救眼下。

　　上元谢知浴值吴江道信请荐上堂云尽大地是个解脱门生于斯死于斯去者去来者来要且无生死去来之相尽大地是沙门一只眼昼明夜暗主山高案山低你诸人无端被人换去阿呵呵换不换自打算山僧没气力不来闲照管南天台北五台秪要诸人休歇光剃头净洗浴秪要诸人了办虽然今日权且应个时节如何是应时节句火树银花合星桥铁锁开莫教更漏促趁取月明回卓拄杖下座。

　　小天童祖师开光示众师云诸佛金刚体祖师坚密身今古历然了无藏矍大众见么今日礼拜底十尊祖师便是镇台张公梦里所见底镇台张公梦里所见底便是东谷塔院所坐底东谷塔院所坐底示寂以来年深岁远镇台张公不知不识而乃梦中相感闻见骇然因缘奇特因知祖师未尝灭度从是一新面目再整伽黎摹其标格还其天真休言土木合成须信究竟坚固释迦老子道如我按指海印发光山僧今日叨主祖庭虽为后学权衡在乎不让先宗要向金不博金处施一机从头按过贵图此话大行岂非丛林盛事大众请高着眼遂举笔点云虽然法眼本精明一点看渠更光彩。

　　小天童祖师安座师云东谷海山之秀西来祖印之尊恭惟十老古锥阐法既同此山归真又同此谷先后相承灯传无尽是宜丛林永祀香火时修为后学之典刑扬先佛之教化今者梅香雪瑞日吉时良重饰真仪请安旧座大众且仍旧一句作么生白云深处梵王家古碣穹碑映林壑。

　　护法安座师云麾盖入山祖师来梦愿力斯征法缘不共名表青山伏惟珍重。

　　伽蓝安座师云伽蓝神禀佛记须护伽蓝地当阳一句须留意屋外好青山长与山门对。

　　天王开光云入门便见多少威神踏步便知十分灵应位邻日月之宫身近如来之座甲光耀日剑势挥空调法音以自娱持慈心而覆物直得狐狼屏迹蜃怪潜踪永镇梵宫维新古刹天眼本自圆明何待山僧点出虽然千古灵山传正令毛锥直下好生看遂举笔点。
嘉兴大藏经　牧云和尚七会语录


　　牧云和尚七会余录卷之三

　　姑苏西华山秀峰寺门人(行玮)等编

　　像赞

　　释迦佛在鹿苑初度憍陈如五尊者图

草座未敷全机已露宝藏打开两手分付痴哉五人别寻道路虽然罕遇克家也为难脱滞货三七思惟已后赚杀好人无数而今别有家风尽大地人一棒打来齐度

　　释迦文殊普贤图(二首)

三个面目是谁图画是佛非佛指鹿为马曰智曰行半真半假常作是观行深般若

狮子全威踞地象王鼻孔辽天独有迦文无伴长年拱却双拳咄谁家灶里无些火刚待明星眼始穿

　　接引佛(二首)

脑后圆光谁不有特地为人垂只手若人道得接手句免得痴狂外边走

无量光明现指端婆心忆子实悲酸男儿若豁通方眼东土西天总一般

　　文殊

曾为七佛师深达法源底现住清凉山常爱骑狮子举世称菩萨烧香遥顶礼山僧蓦地逢拳头照面捶何故不见道我真文殊无是文殊

　　普贤白象

法界为身微尘为愿觌面难藏普贤妙相象王回顾落花红阔步元来彼此同咄谁在你之毛孔中

　　普眼

卫佛降魔外宝杵护身符怕吃长粳米不到北俱卢

　　观音(七首)

右手执如意左手拨数珠南无观世音个事只自知

　　　　　　又

十方俱击鼓十处一时闻圆通无外觅家家观世音

　　　　　　又(有善财拱立)

从闻思修入三摩地冷暖自知如人饮水所以杨枝不辞洒汝

　　　　　　又

菩萨视众生犹如一赤子赤子若有求菩萨靡有违所以道无缘慈力赴群机明月影临千江水

证圆通根随波逐浪独立鳌头念轮不放秪因一点老婆心下与众生同悲仰

过去正法明现前观自在佛界既不居同尘了无碍倒转铁船头捞捷众生海一弹指震海潮音自甘瞌睡真无耐

十方俱击鼓槌下全机露十处一时闻圆通不隔尘蹉过那一着南无观世音

　　鱼篮观音

本来面目非男女相无端向金沙滩头卖俏被人唤作马郎妇云鬟高挽玉步轻移悲哉悲哉相逢眼里尽无珠尽看佳人来卖鱼

　　须菩提

问汝解空尊者手中是个甚么有口不能答我且向壁间高挂

　　布袋和尚

明州市中等个人解开布袋无不有一唤回头识得渠莫待龙华始稽首

　　寒山拾得

扫帚头上佛也不容竹筒里面是物着得大人境界只可你知我知乞儿伎俩惯把神吓鬼吓往来国清寺将谓有奇特阿呵呵自非丰干饶舌至今谁识你者二贼

　　扇画十八罗汉过海

胡僧成队诣龙宫蓦劄收来掌握中把住放行全在我看渠别使甚神通

　　伏虎罗汉

骑者不是僧走者不是虎蓦地忽相逢利牙爪可怖咄露

　　补衲罗汉

海印发光扶桑日涌老眼未花针线善用天寒人寒大家知有汝忙我闲且自袖手

　　阅经罗汉

圆月在空何不仰面钻他故纸驴年梦见咄哉吾友老不歇心童子熟睡三昧深深

　　初祖达磨赞(四首)

特地西来无所长廓然无圣恼梁王趁出石头城外去至今脚下水茫茫

人心无处觅你向何处指莫怪流支三藏打落当门牙齿

西天到东土曾不会唐言卖弄无底钵嵩山坐九年受尽霜雪苦冻得皮骨穿若论直指与单传便好当胸进一拳

此是东土初祖号曰菩提达磨在西天剪异见破六宗却似多能到金陵被梁武问一言即便话堕因兹暗度江两眉愁不破虽然没用处也是冷热货九载嵩山凭独坐

　　天童本师密老和尚(八首)

者尊慈也大奇本来面不动而变正颜色不怒而威杖子用惯左右未尝须臾离但见人来便一锥老婆心忒煞痴

坐六处道场接待唯白棒家风老不改立吾宗榜样如雷如霆绝边绝量天下共知天童和尚

杖子不拈神情闲暇为鲲为鹏待人自化济济儿孙传脚下珍重诸方须识这话咄

描不成画不就老和尚没窠臼突出笔尖来何人能信受觌面肯承当处处光通透

短发桩桩白似雪兀坐刚能守一橛为人为彻打人见血倒一说铁额铜头任叫屈

古古怪怪老和尚白棒打人忒无状家丑如何敢外扬只可随身而供养佛祖立下风谁能窥顶相莫邪横按验龙蛇千古令行沧海上

巨灵抬手华山崩金翅劈海毒龙吞生擒活捉个手段尽法那怕无儿孙二十年在炉锤间左凑右泊难为言得皮得髓莫举着你东我西各一天如王气宇坐当轩来者应须高着眼

奋狮子全威纵象王高步起家于耕稼陶渔发轫超人天佛祖壁立没人情孤硬无与比以万言落纸墨间斩绝异端以一棒出诤斗时折冲魔垒三十余年独当临济雷霆轰轰走于世正法眼藏叵耐瞎驴灭却去

　　自赞(三首)

少小便软顽出家说大话黑漆皮灯笼要将佛祖跨浪走三十年不上又不下虽升临济堂棒打最惊怕梢头也学拈岂不成话杷有问临机答不来往往指鹿以为马误赚多少人背地里唾骂挥尘临风自闲暇

出娘胎来多坎坷面上毫无欢喜相闯入空门无所得手里捏根木拄杖据座为人缘甚薄胸中浩气且倔强该抹佛祖自称尊其余那挂眉毛上触着怒发如雷霆野狐鼠子魂俱丧儿孙慎莫瞻礼渠难合头时免惆怅

黄檗指黑豆药山透牛皮者汉也奇特效大人所为虽传临济宗爱看龙树论以彼广大辩发已入骨钝极深而研几妙处心自知语言不及处两指捻髭须

　　佛事

　　为满川老禅下火(川工砌石)

　　硿硿磕磕东叠西叠补缺真言念来不歇此是阿谁满川老禅老来病至口硬心坚真常流注何变何迁虽然转身句子不妨与汝道破太白峰高千古在重新放出一双拳。

　　为无量化主下火(病瞽)

　　舜若多神无身觉触阿那律陀无目能窥无量禅人真不见如何解请我茶毗参玄士知不知面面相看也大奇丙丁童子来求火烧落虚空两道眉掷下火炬。

　　为大宇朗石二亡宿下火

　　指云者是大宇大德者是朗石上座一人曾参禅一人但持戒始初各自行末后同一处日炙与风吹面目无向背虽然莫为露地便安居直须超越诸三昧撺下火炬。

　　为雪如禅人下火

　　火柴头上雪花飞生亦如来死亦如复以杖击云雪如雪如摸着棒痕须撒手大千随处好安居。

　　为寄宗禅人下火

　　性空真火性火真空当头点出赤体通同十方智者皆入此宗寄宗寄宗直须两脚捎空莫管南北西东。

　　为解副寺下火

　　起龛世间大苦唯生死今古贤愚莫可逃独有道人能透脱四山相通总逍遥解如上座生缘阳羡落发天童结社成庵多年若一日放身舍命为众如为己今者山门不幸失此股肱痛痒相关不胜涕泗虽然生以不生生死以不死死不须末后问行程他家自有通霄路以拄杖击龛云起。

　　举火云药王焚本身善财投火聚两两逞风流古今称善美有条攀条无条攀例掷下火炬。

　　为典座古源下火

　　起龛昨晚变生作熟今朝眼闭痰迷果是生死呼吸事黄昏难保听朝鸡虽然如是十方荡荡触目菩提急须移步冷地不可久居。

　　举炬云古源古源丛林辛苦多年虽然众口难调要且五味俱全掷火炬云收因结果处一朵火中莲。

　　为依莲监院下火

　　起龛歇下身心已七年年年秋月照龛前而今转步无依倚刹刹尘尘尽宝莲。

　　举火云依监院依监院长兴山里出身长水塘边了愿一双空手丛林开建云水往往来来饱粥饱饭念▆道心坚十载法轮转末后殷勤送汝行不惜火光重指点掷下火炬。

　　为大光禅人下火

　　大光大光遍界难藏当头点破善自回光通身化作金刚焰死去生来也不妨。

　　为慈航师下火

　　云犀玩月木马游春衲僧脚下不带纤尘火光三昧全身现鼻孔分明搭上唇。

　　为五禅人秉炬

　　扬州纯一禅人

　　天地同根万物一体中不容他死生何处以火炬打圆相云纯一上座烈焰光中信步游江南江北总风流。

　　照湛禅人

　　来不来去不去眉毛眼睛常相对大众此是甚么人以火炬拂云把火照面看看看不离当处常湛然觅即知君不可见。

　　自然禅人

　　生老病死身金刚坚固体旷劫至今曾无变异还会么会则一任撒风撒颠不会则一把干茆火自然无避处。

　　养心盲禅人

　　顶门正眼辉天鉴地真个瞎来超世出世养心养心个时两脚捎空千圣罗笼不住虽然如是一炬红光助汝行锦上添花太现成。

　　了凡禅人

　　赤肉团上壁立千仞凡圣死生曾无纤影了上人若如是了可谓了了了时无可了其或未然某上座向冷处着把火去也撺下炬云照顾眉毛。

　　栖真为能彻禅人火

　　能彻能彻吃水也咽病在心头如何分雪我因拈棒打骨节保汝通身能大彻驴胎马腹随他去人间天上休分别末后殷勤更助汝把火急须撩起便行记取山头风月。

　　过昆山祗园庵为四维宽公秉炬

　　生死二字是个缦天网子尽大地人被伊笼罩独大丈夫汉直下觑透翻为解脱大海出没无碍去住自由四维宽公发迹锦江间关南北备历讲筵足称义虎无端走入金粟山撞着个老古锥向命脉上一劄吐气不得遂尔改声换调克究己躬末后被东塔破山明兄印破面门洒洒落落林下水边潜行密用今则报缘谢于祗园全体示真实相向火焰中说法同友共来证明大众且道伊还有不了底事么掷火炬云将此身心奉尘刹是则名为报佛恩。

　　住破山寺为尊证邻虚老师秉炬(师楚中人)

　　金粟会里相逢不觉于今廿载一钵孤云野鹤翛然独游方外于戒凭师作证于法以我为尊远白维杨直来琴水八十行脚大端克肖古人不挂寸丝迥出今时行履同流敬仰丛席知名今则告寂南阙移龛北岫末后特为举扬助把性空真火请就火光三昧撒手归真踏破大千死生游戏大众且道真归何处撺火炬云此去汉阳不远。

　　七会余录卷三(终)

　　安座

　　那伽常在定无有不定时生▆与去来绐是闲名字惟我祗园侄生死亲证此既▆此全身没后露全机便是双林为人句。

　　封龛

　　遍界不曾藏为甚要遮掩透过▆师关顺逆皆方便祗侄和尚生身阖阁之中▆▆▆卢顶上二十余年撑一只断头船子不着▆▆▆▆彼岸不住中流还接同类悉济苦河▆登道一▆▆女中丈夫僧中麟凤是故近者悦远者来今毕其能事觌体扫真面目俨在只是不许时人容易窥觑大众莫怪老僧瞒汝去也卓拄杖云封。
嘉兴大藏经　牧云和尚七会语录


　　牧云和尚七会余录卷之四

　　姑苏西华山秀峰寺门人(行玮)等编

　　偈

　　悯迷(三十首)

三界一火宅诸子恣嬉游认苦以为乐惟其疾之忧

　　　　　　其二

无常火烧世贵贱未暇择尝怀千岁忧何其不明白

　　　　　　其三

爱源时滴沥苦海渺沉浮胡然有情痴至竟团圞头

　　　　　　其四

顺情钟爱念反爱陡嗔机危乎一念间具足贪嗔痴

　　　　　　其五

睡眠为缠盖夜寝无自惊大梦苟不醒白日犹长更

　　　　　　其六

食是中丞禄不食中丞福钟鼎暂虽荣庖厨远亦谷

　　　　　　其七

声色日斗构梦想夜纷争可怜牛山木萌蘖非无生

　　　　　　其八

幻心取幻法如鹿趁阳焰到头无实得神疲悔亦晚

　　　　　　其九

痴心着五欲有如蛾扑焰至死不自知甘心为糜烂

　　　　　　其十

四缘为假合何者乃吾身未证真常乐计我生死因

　　　　　　十一

众盲摸一象所说各一边断常见为甚结根何时捐

　　　　　　十二

种谷不生豆因果世间明谓空无善恶泥犁苦无停

　　　　　　十三

成道亦无得何关心生取妄见涅槃人吁嗟懵兹理

　　　　　　十四

非戒取为戒非修执为修蚩蚩外道伦邪见林何稠

　　　　　　十五

信如净尘珠佛法乘之入学佛多犹豫三生六十劫

　　　　　　十六

佛为大智人援人出三有轻心竖慢幢沉迷悲日久

　　　　　　十七

群灵有正因无始不自守三乘十二分随汝颠倒走

　　　　　　十八

群灵有正因旷劫未尝失辘轳三界中曲不能藏直

　　　　　　十九

群灵有正因当阳殊显赫直下一回光神珠在衣裓

　　　　　　二十

事易求诸难道迩求诸远演若亦痴绝觅头四衢转

　　　　　　廿一

六根摄净念念佛犹染香何时当人分灭却常寂光

　　　　　　廿二

六度菩萨行要以智为导钟声披七条几人知头脑

　　　　　　廿三

观音妙智力处迷咸不隔十方俱击鼓胡为惺不出

　　　　　　廿四

唯此一事实无间情非情东壁打西壁成佛亦空名

　　　　　　廿五

胡僧特西来面壁唯直指流支嫉何深数珠打其齿

　　　　　　廿六

禅唯证乃知动求言句妙古云聪明多见性殊则少

　　　　　　廿七

参禅无实证平时乐欣欣一场热病打慞惶愁煞人

　　　　　　廿八

有参海蠡禅将来挹沧海见笑大方家恬然不知怪

　　　　　　廿九

在欲而行禅古称火中莲今何徇诸欲乃谓无碍禅

　　　　　　三十

井蛙少窥日夏虫岂知冰吾宗欲展演还他过量人

　　警参(二十首)

参禅贵眼亲点着便翻身棒上不成龙外驰多苦辛

　　　　　　其二

参禅贵勇往不顾穷命丧动步便踌躇脚跟自生障

　　　　　　其三

参禅贵直心就人好决择生死透不透此中自明白

　　　　　　其四

参禅贵志坚直以悟为则半涂而自废莫怪禅相隔

　　　　　　其五

参禅认光影乃是膏肓病口中水漉漉脚下何时证

　　　　　　其六

参禅忌杂解本分为之碍意下足丹青漆桶正不快

　　　　　　其七

参禅贵择师师真法无假口耳曰秘传赚人不少也

　　　　　　其八

参禅贵受煆乃尽杂知见罏鞴苟未经法门乃多变

　　　　　　其九

参禅贵自重见人休卖弄滔滔裨贩徒选佛场不中

　　　　　　其十

参禅贵本色言貌堪为则尧舜与人同捏怪令人惑

　　　　　　十一

参禅贵通方激扬而铿锵规规陷井蛙小见天一方

　　　　　　十二

参禅贵保任不在如死人任情为洒脱秪恐在迷津

　　　　　　十三

参禅贵自得须复资之深未圆择法眼何以定古今

　　　　　　十四

参禅参到底大笑忘所以只是旧时人不改旧行履

　　　　　　十五

参禅参到底知解斩然绝针锋作解会敢保君未彻

　　　　　　十六

参禅参到底通身休歇去成佛与作祖都来没滋味

　　　　　　十七

参禅参到底身心始一如认影迷头者何知井觑驴

　　　　　　十八

参禅参到底正好说修行直超佛祖地不落断常坑

　　　　　　十九

参禅参到底始知从上恩绍隆先佛种直指启后昆

　　　　　　二十

参禅参到底据令当头敲饶他千圣眼未敢错丝毫

　　示徒(二十首)

石女生儿子虚空吐舌头真机谁共赛携酒上高楼

　　　　　　其二

流水在江河前波接后波清风吹不定如縠复如罗

　　　　　　其三

春来处处花有花还结果着眼在当人铁树分明露

　　　　　　其四

西来祖师意荐取在当人柏子能成佛虚空亦放身

　　　　　　其五

前三云未了更说后三三直下疑团破风流一担担

　　　　　　其六

红尘虽浩浩个事本明明摸着眉毛也依然眼上生

　　　　　　其七

夜来邻犬吠到晓巷鸡鸣但得当人省何愁眼不明

　　　　　　其八

虚空吃一棒大地尽平沉绝点纯清也当人何处寻

　　　　　　其九

佛法遍天下谁译入中华会得胡僧旨元来共一家

　　　　　　其十

心月孤圆际光吞万象时举目难为析空明一段奇

　　　　　　十一

心平地即平脚下好须行赵州曾指示度马石桥横

　　　　　　十二

廓然无表里大地空落落中是何人居得恁无面目

　　　　　　十三

红日半窗影白云千壑心共来天际转着眼几知音

　　　　　　十四

深深海底行珊瑚枝上月好手摘将来清光照林樾

　　　　　　十五

春草出门绿春风吹袂寒者般好时节途路莫相护

　　　　　　十六

祖意袈裟下佛心方寸间虚空一扑落脚板始闲闲

　　　　　　十七

佛心须灼见尘事可无为寂静安身处从来眼似眉

　　　　　　十八

一念不生际莲花当下开清香何处觅遍界绝尘埃

　　　　　　十九

霜发或常剪尘心无点余谩怀诸佛土已在白莲居

　　　　　　二十

参禅无别法无念乍离尘猛省衣中宝齐肩古圣人

　　上堂十偈

　　启请

秉志投方丈同时解倒身要行山下路且问过来人

　　传炉

龙象圆千指炉烟一道熏阿谁无鼻孔犹自唱香云

　　挝鼓

钟罢还鸣鼓宗师候降临脚跟齐点地不自识观音

　　登座

向上行将去全身不掩藏无端双足下踏倒须弥王

　　拈椎

一椎当众举可惜太分疏皮下谁无血胡为不丈夫

　　挥尘

拈起机如电人天听指挥眼中留翳者究竟未知归

　　问话

踏步当前问临机那见师爪牙从卖弄返掷不教儿

　　对机

坦荡当阳坐从他敲磕来缦天网子大未见有人开

　　说法

老婆心太切向众口喃喃鹞子新罗去云堂又夜参

　　下座

法会非轻集瞻依莫大缘荒田沾雨泽种子发芽鲜

　　净土十咏(兴化极乐庵作)

西郭人烟近中洲佛土新树林虽不见水鸟日相亲隔岸传仙梵同堂序主宾匡庐遗盛事千古想风神

　　　　　　二

刹竿临大道日夕见孤城贝叶何从授莲花此地生渔归鸦并载僧饭鸭同行法相元平等无将异类轻

　　　　　　三

樯影终朝立虚舟去复回积薪能自售贾客问何来▆▆分明语鱼龙隐见猜有心投佛座尘网自应开

　　　　　　四

屋后山元土庵前市即邻处喧无废静依法不随尘七病医王在居诸乐土亲愿言从是去真不负生身

　　　　　　五

遐方难即至香国又焉求只贵人心净无言道路修飘零成弱丧辛苦问同游自是离家久何关换两眸

　　　　　　六

吾道终谁寄人生亦有涯微茫天外水虚幻镜中花小艇随飞鸟斜阳映落霞为言途路者过此勿迷家

　　　　　　七

一念开诸妄空王岂外寻香台随处静禅室坐来深水结琉璃色风传宝铎音伟哉诸上善相见此中林

　　　　　　八

美人西向望寤寐更谁思杨柳沾千品莲花礼六时制情传妙戒寓意写新诗陶令攒眉去何人得似伊

　　　　　　九

东林修白业西社种青莲古德咸赓偈何人不会禅利根明句外作者见机先宝刹毫端现休疑路万千

　　　　　　十

恭敬维桑梓莲花本故乡朋来犹宝聚父见乃家常慰论身心苦熏修戒定香真慈期永侍誓不更沦亡

　　净土诸什先后无虑百家中峰楚石其最然意主参和未脱窠臼。

　　牧云和尚十咏即时即景是偈是诗昔弥勒说法天亲颂云秪说这个法秪是梵音清雅令人乐闻木头老子沛于此亦云庚寅十二月廿又一日乎庵居士跋。

　　戒坛示偈(梅溪庵作)

　　沙弥

伽黎坐具共瓶盂信手拈来示我徒一缕着身超锦绮千家果腹胜醍醐福田要使人天种法系今班佛祖图至竟莫成辜负去圆光千尺迥头颅

　　比丘

人天标表不寻常重难轻遮勘核详拶出骊珠无染污白成具戒慎行藏顿然游践庄严路再四哀求解脱香一悟便同诸佛位并忘是戒是坛场

　　菩萨

舍那心地一毫端光告千华仔细看究竟诵持唯此戒随机摄受有三坛急须为物开痴暗未许逢缘说易难本有法身菩萨任当当常住莫颟顸

　　七会余录卷四(终)
嘉兴大藏经　牧云和尚七会语录


　　牧云和尚七会余录卷之五

　　姑苏西华山秀峰寺门人(行玮)等编

　　　　偈(中)

　　送达本老禅之吴门缘干(本于天童山搬柴闻虎声有省)

生长汾阳不识狮子天童山中却惊老虎北方人解南方话年老行脚不肯罢六月曾登铜井山汗流浃背不惮艰扁舟随我烟村住端谨过于后生辈明月芦花共饱看紧峭草鞋知进退轰轰曾构古南机棒头指点千日辉一挨一拶不肯放卓然是个老阇黎新春思欲吴门去乞我毫端写山偈直须斩断葛藤窠提起风前那一句

　　智颖上座结茆鹤湖乞语究竟

本色道人本分中有甚究竟不究竟手眼从来自遍身东倒西擂无欠剩知至至之踏水寻源知终终之登山到顶群居独处如无忽一念万年头尾正所以佛法无多子久长难得人大器皆晚成好手不张名悬崖撒手绝疏亲万卉千葩烂熳春

　　梅溪解制书授诸子(六首)

尝遍诸方五味禅衲衣高卷水云边而今烦作如来使直向虚空驾铁船

雪中独立问心安撒手悬崖命已弃争似一尘无动着春寒秋热不相谩

佛祖单传向上着婴须大器乃堪承冷灰放出通身焰便续灵山照夜灯(右雪丆首座)

顶门正眼极圆明廓地恢天本现成直下一槌槌瞎了济宗之道始方行(圆明经耶)

济北家风不等闲大机大用一粗拳而今此调南来也独坐孤峰唱别传(南音书记)

完却衲僧一段事白牛露地正翻身四蹄踏倒人何数摆尾摇头入我门(完白维那)

　　示秀林知客

枝叶全无真实在一株秀起便为林菁葱谁谓无人采郢匠经过不外寻

　　送南音书记武林结茆

吾今退步因多病佛法从教自烂陈送子住山情眷眷须归棒下作奇人

　　送可生禅人省亲(三首)

六尺堂堂禀最灵此生来处要分明春风送上新安路一片依依望母情

　　　　　　二

露地风灯不久停茫茫苦海少人惺好将诸佛菩提路劝取双亲及早行

　　　　　　三

青山过了复青山发鬓人生亦易斑归到家乡谩留恋参禅最是始终难

　　送识得知客住静

住村须办住山心量力知时要岁深本有一桩衣线事口生白醭待知音

　　送梵白孙归鹿城

具足清白梵行相可中何处立纤尘会须撒手悬崖上触处原无第二人

　　送道冲禅人回粤

黄梅暗渡江衣钵何曾付六祖卖柴翁本来佛不做

　　　　　　二

汝是岭南人因甚无佛性会得转一语菩提无少剩

　　示不我维那

十方世界总无余椎下分明自不知此去吴山芳草绿谩将脚板等闲拘

　　示在垣真士

化胡成佛出函关象帝之先作么参忽地春梅来扑鼻前三三是后三三

　　示碧惺新戒

顿悟心源开宝藏金刚心地乃家珍要须日用惺惺去声色枞然不染尘

　　示子凝新戒

父母未生前正体堂堂独露甚凝壑而今宝戒当头领佛祖超然在两肩

　　示智余禅人

圣凡无欠亦无余三十乌藤未放渠要得通身都打彻好来伴我白云居

　　金粟寺独桑鼓

直下无心木一橛牛皮鞔却挂当轩打动五湖云水到圆音依旧落桑村

　　拈鸟窠公案示侍者

布毛吹起了无多佛法诸方可奈何雨过六桥山色好绿阴处处是笙歌

　　中辉上座养母

子从母出母依子立子母分明大事了毕

　　示慈慧觉明二禅人行食

钵里饭桶里水尘尘三昧拈来是跛脚阿师胡乱答匝地清风今未已本觉妙明超语言以慈修身入佛慧我不我你不你厮结眉毛扯不开拍手呵呵同堂共住一朝桶底扑落脱两手依先只十指

　　送新戒(三首)

善来菩萨子为众莫辞劳放下身心去金刚戒始牢

　　　　　　二

一登菩萨地发愿转食轮食等法亦等维摩开施门

　　　　　　三

我授汝戒汝刻我录法印宣传戒香芬馥如实用心菩萨行熟

　　示徒刊录(二首)

古南有言句愿与人贬剥不知谁对头肯将来入木

　　　　　　二

吾宗了无元字脚直指当人明己躬文彩已彰瞒不得一凭印板上流通

　　化茶

赵州茶与径山茶滋味分明在齿牙要使往来俱到口何辞采摘入烟霞

　　化禅帐(三首)

六月坐禅赤却膊蚊虫口口要咬着思量讨个护身符特教普化摇铃铎

　　　　　　又

六月坐禅床蚊虫嘴似枪何人能盖覆赤体露堂堂

　　　　　　又

六月有蚊虫咬人鲜血红夜问难睡着遮护仗檀翁

　　化席

安坐不思量打眠缺不得摸着枕头时暗地眼睛突

　　古南送化士(五首)

丛林古制育英材选佛场看赤手开日用明明七件事要从檀越信心来

　　　　　　又

昏昏长夜莫能醒佛法真如照世灯点出当人顶门眼依前日午打三更

　　　　　　又

僧家乞食佛家风米饭原来体一同斋得众僧躯命饱长连床上悟心宗

　　　　　　又

肚饥要吃饭出世要参禅都来最紧事普请各争先

　　　　　　又

五谷皆养人米好麦亦好莫分前后时只要肚皮饱

　　送知浴(六首)

时烧香水剔明灯辅弼禅林道业成如是因还如是果共登离垢法王城

　　　　　　又

一冬过了一冬来汤铺乘时又要开浴主脚忙心吃紧堂中灯烛灶中柴

　　　　　　又

六月禅和要聚头堂中打坐汗交流浴池有水能烧热一任来牵水牯牛

　　　　　　又

脊梁竖起一堆人禅未参时汗遍身专待檀那来出手一番揩洗一番新

　　　　　　又

丛林实行无过浴头日间烧水夜里添油物物要备色色要周事众如意调己和柔莫嫌络索须善机筹积木架屋聚毛成毬泥多佛大法海优游

　　　　　　又

古人入浴根尘脱勺水原来有大功旧案只今重举起无边香海一毛通

　　兴福送知浴(二首)

宏开罏鞴白云边五百师僧夜坐禅露柱怕人亲撞着要燃法炬焰冲天

　　　　　　又

一灯点起满堂红衲子堆堆瞌睡浓忽地醒来天大晓新罗原在海门东

　　鹤林送知浴(三首)

玄素禅师古道场鹤林两字落诸方只愁夏制云来集知浴先思作主张

　　　　　　又(示自信)

祖庭寥落已多年云水重来共坐禅冷暖自知还自信冬来池水要薪燃

　　　　　　又(示拂石)

一片石头勤拂拭三冬知浴定完成山僧多病慵开口两句伽陀送汝行

　　破山寺化普同塔(二首)

齐梁香火梵王宫雪顶庞眉此寄踪老病告终无著处巍然石塔冷松风

　　　　　　二

丘原同一体生死事茫茫石塔青山里缁门别有长

　　真如寺化建韦天殿

有佛从来有护神三洲处处现全身自家头上今无瓦提杵何妨去化人

　　乌镇密印寺化庄严藏经

藏经虽印不成褁佛法分明自掩藏若有智人能重法牙签锦轴一时装

　　题住山卷

山中寂静好修行柴水开门又现成但得锅中常有米出家何苦世途行

　　文休禅人造栴檀像归供五台

南方造佛化栴檀归到台山路万盘两处分身原一佛行人莫作去来看

　　嘉善重修祖灯庵

祖灯一点寄于僧庵废僧来不识名划地布金逢长者重教瓦砾放光明

　　海印庵建法华期

眉光一道覆三千妙法华经觌面宣信得己身同佛体珊瑚舌上长青莲

　　海盐普净庵化斋田

莫怪僧家要化田开成铺子接高贤钵盂▆上门来也没饭如何结得缘

　　盛泽圆音戒子修造大悲庵接众

大悲菩萨无华屋先化檀那盖覆他要普慈心超水族西边更筑放生河

　　　　　　又

空手斋僧水荡边今秋喜得是丰年溪南溪北诸檀越只化斋粮不化田

　　常熟城南道信聚长生米饭僧

世事奔波没了期思量出世得便宜福田要下人天种减口斋僧趁早为

　　西华求名禅人募修万佛塔

巍巍宝塔湖边上岁久年深塔缝开好化万人修万佛将来同见万如来

　　天童送化士(七首)

祖庭开辟万山中衲子争趋济北风白棒打来浑不饱生机别出问庞翁

草鞋似虎杖如龙千里腰包入万松脚下未将泥水净肚皮先听打斋钟

十方同聚学无为柴水山中幸不亏只有庐陵米无价要从山外觅相知

横身闹市作生涯千古丛林爱作家铁石身心真为众自然相应有胡笳

冬藏全望在秋收满载归来纳疏头舁饭僧堂高叫唤山僧便学老金牛

拈提九带并三玄急切须参粥饭禅无角铁牛充水草饱齁齁地任横眠

四悉檀开手眼亲红尘浩浩有奇人蓦然宾主相逢着唱出祇园一段春

　　天童送知浴(二首示平岩侍者)

冬间知浴定于春协力还须左右人莫待三呼始相应知音一遇便翻身

南北奔忙费草鞋丛林知浴行无偕山中幸有便宜事只化其余不化柴

　　　　　　又(送祇园)

太白峰头草木春一年知浴又求新祇园上座出山去好化香花结胜因

　　天童募灯油

殿中罗汉十八个塔院祖师十数尊续了心灯居暗地光明流出在檀门

　　募盐

新天童一条棒滋味半点无禅流难近傍告报大檀那大家着盐酱

　　化萝卜

镇州萝卜随地皆有直下将来塞禅和口

　　送安庆彭道人

天童僧众云来集宝藏何人解打开安庆宾寰彭道者明春自肯入山来

　　书化造达澄和尚塔册

衲僧行履圣凡莫测打破罗笼窠臼不立天上天下谁能踪迹表以示人不妨奇特知交契心弟子殚力无缝塔子峭巍巍占断四明山色

　　示远化禅人

有生有死有老病环端始末转无定有大医王医此病四大本空无实性一切时中要精进遇境逢缘勿奔竞翻转念头放端正诸佛教敕必随顺一个话头为把柄上下放空凡与圣撒手悬崖拼性命绝后再苏何快庆幻化空身即法身生来死去那伽定

　　古南赠道侣(十六首)

拄策逍遥古院中白头相对菊花丛宝山谁更他方觅信手拈来用不穷(宝山)

成佛繇来在一心心心何用向西寻村庵亦是莲花国瓦砾时时演法音(慈持)

落魄风尘已有年老来参得祖师禅死生何物能缠缚了义心头自了然(了义)

如如不动本来身一体恫瘝念此民仁术政看藏佛用非关独饮上池津(体庄)

人心安静识天和夫子闻韶致感多谁谓泰阶成异世鸢飞鱼跃古山河(泰华)

一句弥陀作课程世缘长揖念如冰本源自性天真佛任运从称有发僧(扱宇)

碧眼西来作指南百川归海总同参观光偶向阎浮树万象森罗一水涵(伯涵)

好古敏求洙泗老曾提子路要知生生生一着如明朗身后身前放脚行(敏生)

六阳为卦曰纯刚体贴天行贵自强直下端倪无处觅群龙无首吉非常(六阳)

从来瑞草生嘉运大抵灵苗结早春心地本来无异种一花一叶遮那身(瑞芝)

水流山峙眼前看不识当人甚处安千丈岩前叉手立世间热闹了无干(静岩)

在昔江西有马驹英灵踏杀遍寰区风前驰骤能追步千里长途未可拘(神驹)

大人境界普贤知似把平人太煞欺万行因华彰海印人人掌内握全机(万肇)

古时天地自尝新妙净明心绝点尘日用头头休放过不须他处更求真(心古)

不随有见不观空二际双融在此中直下扫开无别法当人面目露春风(启中)

棒下悲云不等闲信如天泽沛人间人华等润皆成实法施如斯孰道悭(所润)

　　兴化赠禅侣(廿五首)

结冬西社闹丛丛智者咸欣入此宗西寺老禅头发白出城来听上堂钟(西寺性宗老宿)

苍苍之色见天根老氏玄玄众妙门八字打开凭只手斩新域外立乾坤(苍玄上座)

人间无水不朝东独有昭阳水不同昼夜逆流如慧士不观尘境只观空(慧空上座)

木鹅剑峡戒舟航滟滪中流不可当此水莫穷何处起要从上座一商量(普润庵岷山上座)

河水涟兮梵刹边隔河市井闹喧阗仰山僧问教思想思到无思得一玄(准提庵玄宗上座)

瞿昙秘藏不思议三德圆明俨似　常乐在中谁受用身心铁石好行持(我净上人)

扶桑日出世间明开却当人两眼睛有眼不随明暗转从教日午打三更(旭初上人)

祖师心印铁牛机待得文生印已非分付上人收拾起春寒破衲任云飞(印文上人)

净几焚香对竺文从头点画好区分眼前尽是光明藏若个仙人现彩云(文光上人)

桃花流水碧山空烂熳枝头一色红天地世间元别有藏身不必问壶公(问余上人)

山藏美玉水藏珠秀色时时见步趋撩起衲衣休放过板鸣香饭满磁盂(毓之上人)

祖师名字挂虚空南岳山高大地同尔是今人他是古草头何处不春风(怀让上人)

露地横眠有白牛寻常呼唤即回头南泉无故兜芒索浴主牵来笑不休(净业上人)

打彻身心本一如始知身外更无余瞿昙生下英灵甚天上人间只有渠(智余上人)

九年面壁意深深行到嵩山认少林莫道老胡生性野齿门虽缺解安心(嵩野上人)

天边飞鸟水边僧至化难逃日月灯一雨夜来春草润郊原望去绿层层(远化上人)

饮光尊者空其念舜若多神没了身翻转太虚为正体黄华翠竹总精神(量虚上人)

朗月当空问若何清光炯炯照山河忽然月落阶前黑关外鸡鸣放客过(朗然上人)

头上分明顶却天低头脚下踏方砖修行日用唯真实打破虚空只一拳(实修上人)

戒珠心地好磨莹日用头头合本明试看一轮霜夜月千秋万古照江城(戒月上人)

唤作如如早变腔文言谁识丧淳庞好看春草池塘里一对鸳鸯不是双(文如上人)

西天举令一何严葱岭逢人露脚尖万古长空风月在敲门瓦子不须拈(月门上人)

鼠声打断尘劳梦兀兀身心木石同好个路头能打进寒岩春放万花红(懒石监院)

念佛参禅有甚差东西总是法王家身常精进心平等慎勿空空论齿牙(勿逸新戒)

妙性圆明不滞功有无无处也须空只因念起山河异拨转机轮触处通(无念老禅)

　　兴化赠道侣(廿四首)

菩提种子下来深大事因缘善保任明眼宗师亲近后自能握土变黄金(黎太冲)

百年一梦转头过扰扰劳生可奈何庄子讵烦谈物化见真不变验恒河(解岸齐)

高年好道过溪湄佛法开张喜及时落落山川俱旧物春风一拂有华滋(徐华国)

说妙谈玄滞路途算来不是好工夫直言告报英灵士拶破虚空笑老胡(吴我英)

炳焕灵明共有知拨尘见佛问何迟渠无国土如分晓天上人间更是谁(徐焕国)

佛法从来如大海鱼龙虾蟹任藏身蓬然风起涛声激举首鶤鹏化巳神(吴北海)

屋漏何人见隐微行藏君子审于几请看一念无生处便是心空及第归(吴六箴)

华开铁树劫先春尊酒何妨适性真侍宴高堂风日暖酣歌还问舜何人(吴申之)

宗风鼎建郭西头宾主同时不外求春水布帆高挂起灯前犹记话绸缪(戎鼎豪)

干干君子法天行夕惕何从悔吝生古佛深山来梦想莲花社里着君名(戎惕庵)

生心住相轮回业无住生心佛祖谈识得此心无寸土不劳出户见瞿昙(赵心生)

灵光独耀脱根尘西社东关不隔津识得六根清净相全彰父母所生身(徐耀甫)

灵山慧业阿谁修喜在尘劳话有投学得箕时弓在手庖丁何处见全牛(王绍箕)

鲁无君子道焉传一贯呼来应诺全千古圣经行世上怡怡兄弟见先贤(王经鲁)

撑天拄地作高标非柏非松岁不凋佛国有人能识此常年扣击自逍遥(沈柱国)

畹兰丛桂见秋春四序风光日日新野马尘埃无定息静观只有坐亭人(项桂台)

平平大道透长安进步还将退步看佛性如空何汉楚江南江北法云盘(沈逵楚)

世事如棋着着新古今笼罩几多人就中明取金刚眼一任桃花放早春(戎克生)

情亡见谢髑髅干正眼开来法界宽行尽无边香水海普贤毛孔未曾完(陈香海)

定起灵山待罔明两人双掌一时鸣真机嗣后谁端的想杀当年邵武英(宗嗣武)

忧患休言入佛迟动心忍性圣贤基一沤便是沧溟体雨施云行莫问谁(徐思海)

会同宗庙正衣冠赤也何如志久安适越尚存竿礼爱舞雩风咏只今看(陆载甫)

曾闻观海难为水洵若登山亦小天我有一机明祖意须弥顶上浪华旋(杨海若)

春服何须制暮春杏坛学胍古今新浴乎风矣归而咏受用分明点与人(李艾山)

　　答李壹之文学初问

生死本无性迷妄生死兴譬如空中华病眼所自见彼眼若无病空华何所觅智者善思惟自须祛妄见妄见既不起诸疑自冰消于佛所说法便能深谛信

　　　　　　二问

参禅脱生死先务破情关情关打不开参禅没交涉父母及妻孥爱缠非一生欲脱生死人先须厌世相厌极情乃疏疏极情自破留情索降伏古今无是事譬如人执火去火手不烧执火不肯舍佛亦无方救请于眷恋时猛烈一自看自既无生死父母何有哉常能作是想即入诸佛道

　　示沈逵楚(沈业屠偶心异疾礼师求救师示此偈命自为忏沈遂发愿徙业未几疾瘳卒为善士云)

一切众生性即是诸佛性一切众生命即是诸佛命命命既相同性性同清净无故损他命自命能无病有因必有果佛说如明镜念念念度生即是诸佛行三宝慈悲光暗中能照映常傍佛光行大路甚平正人有不忍心贤哉夫子孟爱物得寿考积善有余庆古语笃行之山僧开示竟

　　七会余录卷五(终)
嘉兴大藏经　牧云和尚七会语录


　　牧云和尚七会余录卷之六

　　姑苏西华山秀峰寺门人(行玮)等编

　　　　偈(下)

　　偈拈五公案

　　洞山寒暑

一番热了一番寒开眼何人识定盘将谓洞山多伎俩元来一问坐头干

　　仰山明珠

山寺相逢打葛藤明珠倾出可怜生罗纹结角难收拾宾主双双放手行

　　香严击竹

多虚少实喜开言那识唇皮佛祖源击着竹头心便痛从今父母不为冤

　　华林钟楼

平地坑人老古锥钟楼磕破也希奇者僧可惜朦胧去不解翻身摸两眉

　　云门胡饼

一枚胡饼口头来惭愧云门手脚呆只为当时难劈破至今咬嚼赚婴孩

　　临安山双林寺八咏

　　骊珠峰

晃晃神珠夜半明骊龙稳睡海光清阿谁性命浑无顾夺向峰头照客行

　　鳌鱼峰

鳌鱼立处即峰巅吐雾兴云怪石边忽逞神通翻八极等闲无处觅青天

　　云笔峰

孤峰云外耸精神一笔尖尖岂不真时向虚空书祖意横拈只待个中人

　　天掌峰

天外峨峨万仞峰解施擒纵验蛇龙长风一阵群狐走五指金毛已露踪

　　峨眉峰

峨眉山月十分幽无限清光远近收公案现成谁荐取夜明帘外是三秋

　　泻玉岩

劈面飞来尽冷烟无风自激势凌然直看界破青山色未许时人过那边

　　且歇亭

莫问青山路浅深四檐尽是好云林途中家舍无相远双足何妨此一停

　　浣云池

山池在地接天文终古闲闲荡白云深浅不须探竹杖从他舒卷傲斜昏

　　双林后八咏

　　骊珠峰

镇海明珠世不无寒光炯炯照山湖等闲尽向骊龙索叉手峰头也大孤

　　鳌鱼峰

鳌鱼谁钓碧峰头问着山僧笑不休闲把乌藤施一顿通身踊跃海山浮

　　天掌峰

碧落何人一掌擎虚空遭掴也曾惊从来未肯低垂手直指时流向上行

　　峨眉峰

峨眉山色在天西翠扫寒空莫与齐换斗移星谁好手大人境界普贤知

　　云笔峰

不动毫芒扫白云遍空霞彩已成文当头更点摩醯眼此笔神奇世罕闻

　　泻玉岩

水出高岩也大奇轰轰直下醒群机尽言是玉争题赏明眼师僧认取伊

　　浣云池

青山深处浣云池不拒云来飏绿漪打洗一番飞出去峰头变幻更新奇

　　且歇亭

横担楖桌入千峰脚底烟云似不穷途路恐君多气急相携一息此亭中

　　元旦答戈庄乐居士见赠(四首)

松梢微月夜来悬腊月梅花信已传重对当年旧居士一时败露指头禅

　　　　　　二

白棒拈来在手傍可中消息任渠参打教彻骨虚空碎是北何曾唤作南

　　　　　　三

新年旧岁无他法捉败瞿昙手段高七尺单前天大晓阿谁寱语尚刀刀

　　　　　　四

黄是泥兮白是石透明句意乃英豪君看多少参玄客门外营生亦太劳

　　题毛子九居士宝月堂

顶门突出摩醯眼亘古亘今常照彻轩窗炯炯净无尘如净琉璃含宝月

　　赠邵子阶居士

大千坐断当人体岂特瞿昙与夫子阶级从教不必登万物皆备于我矣

　　示陈伯伦居士

安居享闲福浊世结清缘欲会归根旨须参面壁禅

　　赠明幻开士

秋月水中现春花镜里开何人能好手移取供如来

　　看灵隐投香人转轮藏

玲珑大宝藏要转即便转全半若为分顺逆皆方便

　　　　　　二

聚沙为佛塔皆已成佛去未谙作者机把拽等游戏

　　示修学(七首)

山秀石蕴玉川媚渊藏珠当阳一击出日用本无余

　　　　　　二

道情日以重世念日以轻精勤学佛士轻重自然明

　　　　　　三

鱼龙在水时流泉乃为命咸淡诚自知修行则为正

　　　　　　四

湛兮似或存揽之不能竭从源而入流呼秦时　轹

　　　　　　五

大千海中沤山河一点雪夜半日轮红都来无处觅

　　　　　　六

佛生无异相凡圣本来同一念自怡悦廓然生死空

　　　　　　七

江南与江北去岁与今年莫将己躬事孤负脚头边

　　示道侣(五首)

人生富贵草头露知足随缘乐自全淡饭一餐佛一句看来便是地行仙

　　　　　　二

相逢何故说修行信得修行佛易成八万四千毛孔里时时常放佛光明

　　　　　　三

人生老少日波波但得安闲得福多捏定数珠常不放河沙诸佛手中过

　　　　　　四

白发堆堆勤问道红尘勃勃不干怀西来祖意眉毛下剔起无烦去望崖

　　　　　　五

世间之疾起轩岐历劫沉痾唯佛医手到病除生死尽依然还汝旧须眉

　　偶颂(二首)

掣电之机疾似风当机徒自眼迷蒙曾无朕迹容人觑火焰生憎太末虫

将虾钓鳖鳖走入瓮打破瓮来看元来是口钟

　　过湛虚戒徒静室

孤村寂寂一精庐经岁悠然道者居课毕得闲门外立石桥流水自如如

　　赠姚心泉居士

一种清凉智慧泉自心流出日涓涓儿孙受用曾无竭赢得缁林润福田

　　寄赠蝶斋居士

芸芸万物本同根摩诘曾谈不二门栩栩蘧蘧观物化秋风一雁过江村

　　赠见我居士

水中明月镜中花历历分明手莫遮识得我身同幻相顶门只眼耀尘沙

　　昆山祇园庵谒肇心禅师

古塔青山立下风祇园大路一溪通有田门外拈锄钁百丈清风在此中

　　题　庵赠古竺师

一点一点又一点点出摩醯眼洞然有人来向庵中问便好当胸与一拳

　　虎丘礼隆祖塔(祖为人柔易佛果禅师曾称为瞌睡虎)

爪牙曾展此峰头虎坐耽耽莫敢俦千古知恩谁个是空阶落叶响深秋

　　示众道侣坐月生公讲台

月上疏松石已寒胜游难再且盘桓清光触处随人领莫被生公说法瞒

　　重过大悲庵纪事

到门雨也出门晴吃饱斋时欢喜生前岁分明似今日大悲院里话须行

　　雨窗望万松书院有乞书七佛偈者

万松缠绕薜萝新带雨通身似甲鳞七佛无言何有偈不如参取面前人

　　示瞻礼大悲像者

一身左右分千手手手分明有眼开合掌劳生休错过悲云一点此中来

　　赠文升禅德掩关

春风树上鸟绵蛮远水深村宛在山放下万缘无个事相期直透祖师关

　　送中山老禅住山

侧看成峰横是岭中间突兀是中山中山今去山中住行住应须不出山

　　示三如上座

笔墨现成书个字却非平仄可商量知音何待重为举体露金风宇宙凉

　　示德初新学

尘中局促千般累物外清闲一味高黄面瞿昙圆万德最初一步甚坚牢

　　示行喜道人

喜舍慈悲是佛心修行不必向他寻世缘截断身清净便入如来功德林

　　示超因新学

超出尘凡业海空正因本具自灵通拈香择火朝还暮佛地清凉好用功

　　示明琏新学

世间金玉非为贵有福来生三宝家目秀眉清求佛慧及时好学妙莲华

　　送禅人之昭阳

江南江北一般天撩起袈裟没半边佛祖一机言外荐相逢谁个问生缘

　　赠驾六居士

六根未具大用全彰骑声盖色坐断十方

　　示莲生禅人(二首)

莲花有种性乃在淤泥中时节忽然彰花开佛面同

　　　　　　二

莲花有生性突起覆清涟未出水如何馨香毛孔边

　　寄友(二首)

唯有修行力能开世结缠众境不为动火宅生青莲

　　　　　　二

随流认得性何喜复何忧欲穷千里目更上一层楼

　　禅人求示省亲(二首)

世间骨肉最为亲生死谁知爱作因有子出家知报本修行不必问他人

　　　　　　二

人身难得法难求各顾前程趁早修佛性本来同具足当人只欠一回头

　　示柯敬明居士

居尘能好道佛种自多生触处期无昧心花定发明

　　弘卓从径山归示之

双径春常雪归来已夏天黄莺啼绿树好听句中玄

　　示沈秉成

诸佛智慧门皆以信得入利剑掷虚空无论及不及

　　示仲先

天地未开关元来有物先而今何处见腊尽是新年

　　示善修上人(修暗目)

昔年曾向山中住而今在外念山中真机一点非明暗山外山中触处通

　　示延庆寺朗空大德

绕寺无非功德水开门疑对室罗城道人中夜修禅观朗月当空万象明

　　示金净茂

脚头有路莫能遮踏去何分正与斜宁海到山三百里须知步步不离家

　　吴萃凡为亡母乞偈

蓼蓼为莪却是蒿从来孝子念劬劳定盘星在何尝动会得高堂直下超

　　示赵复初

佛海无涯人莫测千波竞起水尝清戒香忍铠能披服高蹈无为寂乐城

　　示陈越萃

结伴南来礼普陀心期渡海泛鲸波普门为示真消息拦住中途念萨诃

　　示超珍(字护心)

家珍旷劫本灵明日用忙忙堕六情幸有圣贤留样子修行无过护心城

　　示超进(字坚向)

佛祖共谈精进法要在坚持岁月深似箭离弦无返势坐看步步踏黄金

　　示超质(字中笃)

世间最爱实头人莫把虚花当了真诸行无常暂时事快须体会本来身

　　示智超上人

五度如盲手夜扪金刚正眼智为根一超直入三摩地柳岸桃林解脱门

　　示修慧上人

红尘滚滚眼前来一念无生便扫开妙慧本然修更好倒骑木马上天台

　　示心月侄礼华严

青山绿水大毗卢十万长文一字无说甚系驴枯木橛吸干香海是工夫

　　示北来尼果妙

北京到此三千里南方佛法问如何本来佛性都平等会得同超生死河

　　赠赵磐石

父子相传笔头诀貌吾临济众儿孙一条白棒遍天下面面看来恰似真

　　示修野上人

佛法平常用操持莫远求钟声披衲起踢着脚尖头

　　示承宇道人

大事明历历不用更承当若问功夫去天寒有早霜

　　纳凉

盐官扇子只空忙赤日当空午睡妨五月松风果无价坐来石上得新凉

　　题卢舍庵

山光时绕座湖水日当门卢舍如来面元来触处尊

　　寄乾象大惠

在天成象地成形上下元来尽可名象帝之先名甚么踏翻大地任横行

　　秋谷禅人乞语

法语手中出语成忘却手秋谷音禅人还见老僧否

　　示天信善士

淤泥尝见吐莲花在俗修行也不差但具信心思近佛僧来须饮赵州茶

　　佛诞

四月初八佛出首周行大作狮子吼虽然惊动世间人眉毛个个还依旧

　　示法清表德

修行耐久不须忙日用时时自审详古佛一尊休远觅六根尝放白毫光

　　观笋勉禅者

托种分明只在泥初生未肯把头低薰风有意来吹长不待秋深老辈齐

　　示融通上人

慈水到嘉禾计程六百里步步不由人脚头乃自举

　　示鲁文上人

普天正大热吾子何远来殿阁喜凉风吹人毛孔开

　　开一法孙展绫乞书

一尺绫几个字黑白分好丑至寻道理求文义未动笔是何意个中人思绘事

　　过拂水岩东庵示禅者(五首)

秋花满庭芳细视曾无色此中意何如问取峰头石(性空)

看花亦有道冷艳让庭梅嗅着幽香也春风鼻子开(道梅)

真妄两俱非有何真可悟撒手出重关大方堪独步(悟真)

结社依青嶂安身在白云峰头持一片此乐世无闻(自乐)

宝藏人同具生生莫可穷要知真受用只在力行中(无尽)

　　酬冯窦伯问

六合古茫茫人物何时已智者了生性坐观一笑已先佛妙菩提庄严世无比岷江觞水钟华岳篑土累但坚一念信自彻三车旨宝山期必登干城非可恃佛祖证无生随世说有始朗然大觉中无非亦无是日用甚彰明君听我垂示

　　送慧山三专使

腰包特特隔江来归去葵榴已盛开但尽凡心无圣解便知明镜亦非台(岂凡)

长江千里浪滔滔春尽飞花点客袍扣我南来今复转重行旧路莫言劳(复如)

紫燕黄鹂正弄声青梅玉版亦生成阇黎将命来何远且坐南轩赏物情(征已)

　　七会余录卷六(终)
