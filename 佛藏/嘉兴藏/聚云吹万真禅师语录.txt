嘉兴大藏经　聚云吹万真禅师语录


　　序

　　禅宗至今日滥觞极矣得一橛之见者辄诩诩自矜冒名祖位抹煞宗旨埋没古人以欺当世予致慨者久之聚云吹万大师中兴大慧力究五宗发于言为灌顶醍醐著于书为渡迷宝筏昧者犹谓宗贵一家言而不观乎吾儒明一经者孰若博通五经之谓大儒耶昔有称楚石为妙喜后一人如聚云之作略超群绝伦即起楚石而问之似亦愿避三舍诚。

　　明兴以来禅宗仅见之一人尔惟是韬光晦迹居于巫峡锦江之隈不因人热以务炫鬻故圆寂数年而语录犹未全刻更有别录数十种计近百卷皆发明三代之奥以旁抉诸子百家即吾儒皓首穷经尚不能闯其廊庑岂今之粑脱禅所敢望而伍者哉予与同盟醉心此道仰止高山因谋诸剞劂以行于世噫予未得为聚云徒也予私淑诸人也天下人未必皆以耳视能具择法眼者谅不以予言为谬矣。

　　崇祯壬午菊月水部尚书郎前榷荆使者庐山千丈岩头陀熊汝学灯照稽首敬识。

　　聚云吹万真禅师语录目次卷上上堂茶话卷中普说小参示众法语卷下入堂入室勘辩问答颂古杂述塔铭

　　另刻正录十卷广录三十种共六十六卷板存忠州治平禅院。

　　目毕

　　聚云吹万真禅师语录卷上

　　嗣法孙　灯来编

　　上堂

　　万历戊午上元日霜轮上座檀越四众等请师开法于湖广衡州府潇湘湖东禅院至座前连喝三喝云还会么也须高着眼升座拈香云此瓣香浑沦世界管籥生成吹之则书洛图河扇之则云龙风虎爇向罏中奉祝
皇帝万岁太子千秋辅弼伊周贺金牛于锦幔出入姜传欢玉马于彤墀此瓣香如膏如泽如旸如春斡运四时凭临造化爇向罏中奉为潇湘郡主宰官檀越嘉禾穗茂四境三祝于华封荐句神开五蕴独超于色相此瓣香轰天碎地倒岳倾湫灼破顶门眼睛熏开眉毛骨髓爇向罏中供养大慧下见住四川叙州府朱提山上月下明和尚用酬法乳伏愿栴林哮吼尘尘刹刹踊金毛石室挥扬郁郁葱葱飞玉片拈毕据座上首白椎师乃云劈面迎风掌当胸辊肚拳具眼衲僧向这里用得犹是三五一轮在在光辉火树银花时时灿烂若也半▆▆暗恐未梦见在呵呵不是法门无面目只怕蜈蚣太多足咦还有承当者么上首再白椎师下座。

　　上堂一不做二不休杀人须究亲下手捉贼要识真领头平息了万事丢一颗明珠衣下收焰山叠嶂从兹破爱海波涛信不流卓拄杖一下。

　　上堂问仰钻瞻忽意旨如何师述偈云硬似绵团软似铁六月炎天一点雪露柱灯笼笑点头哑人得梦向谁说。

　　上堂二月阳春仲山花任自开丈中风扫地天上目临台露柱黄昏笑灯笼晓夜哀若问他家信庚方看月歪。

　　解制上堂西来正法眼光照五须弥风吹花草动雷鸣天下知昨夜金牛吼木马嘶惊起银河碧浪涌震动蓬莱三岛驰被老僧扭着鼻头拽过人间天上掷下寂灭光明海中气也出不得大众知么若知即便两手捞出若不知闭却汝眼塞却汝耳钳却汝口向万里无寸草处去随分娑婆诃只等秋风吹入户寒雁送声来。

　　崇祯辛未腊八日布金檀越田侍御令子别驾素庵居士同四众等请师结制于忠州聚云禅院拈香毕竖拂子云从上古人只为这个东西瞒盰了许多英雄豪杰赚陷了许多高人达士抛撒了许多油盐酱醋今日老僧不徇人情向汝诸人道破只要汝等于日用二六时中行住坐卧处穿衣吃饭处运水搬柴处承当若承当得来英雄豪杰也瞒盰他不得高人达士也赚陷他不得油盐酱醋也抛撒他不得且问大众如何是这个东西参。

　　元旦上堂去年腊月三十是岁之终炭里乌龟走今年正月元旦是岁之始雪上鹭鹚飞终处不为灭始处不为生作么生是不生不灭底道理良久云金芽柳灿莫轻瞒自在东风暖复寒着眼看时还不是依稀萝影月阑干。

　　上堂欲参自己生前事急急回头点旧山雪压翠微形不老烟笼薄暮体非顽怪来若讶云中石觉后难分水上斑花笑鸟啼随任运何妨踏破祖师关。

　　上堂三目山与滑石滩论义一个　　　一个　　震动三界天主四部地神担起三藏十二部一切修多罗为渠作个注解解亦不出被老僧拂子一喝忽忙道个硬如绵絮软如钉静似杨花动似岑十个指头两只手看来不是等闲人。

　　上堂聚云有三种法名曰三关若也透得方许亲见聚云第一种要脚掌掉后若一向在前直饶走到弥勒下生也没休歇底日子第二种要鼻孔朝天若一向朝地只唤作寻香逐臭第三种要脑后具眼若一向照前则阿爷阿娘衣食冻馁枯瘦如柴为儿底毫无顾盻听吾偈黄昏钟响日头红晓来依旧月当中讨火童子吹波浪征西戎马面朝东。

　　上堂唤作如如早是错也唤作文字不亦乖乎虽然号作阳春令却借东风暖上林红白满园关不住牧童狂指是花村。

　　上堂大道只在目前要且目前难睹欲识大道真体不离声色言语如何是声色黄莺啼柳树白鹭立沙滩如何是言语佛印遭墨刑面面都是字。

　　浴佛上堂今日释迦诞辰诸人皆以殿前太子用香汤浇灌大作一场漏逗老僧单鼓两片皮打些葛藤拨开众生界中诸佛知见不为分外为甚么如此朝三暮四朝四暮三又令猴怒又令猴欢伏惟尚飨。

　　盂兰日上堂秋风清秋水绿烟锁幽林霜露拂雪阵芦花万里绵金雕沙渚千丘粟于斯得见境中人体素素兮文郁郁大众知么欢喜日喜于此盂兰盆营于此僧伽耶供于此百万亿座世界花阿谁不在花光里一回举着一回新刹那脱却皆由尔作么生是皆由尔参。

　　接得汉月禅师书上堂无事讨事非故作故过得江来宾鸿迷路解下素白吴风扇鼓如何是吴风扇鼓维那举东云此是玄墓山汉月禅师来底书子高声读云大慧禅师说尽人间禅病四百年内望之如渴人求井不料一枝埋没向三峡锦江之上师喝又读云前得来书语录已见作略过人第未得从容谈三月于水流石上为恨不浅师又喝复读云兹闻已返峡中略伸四问万乞答我更欲禅师起已坠之禅于今日令后辈重见天日于座下断不令山野遗恨耳至祷至祷师复喝乃云大众会么此正是我有时一喝不作一喝用只这三喝即当展具三拜礼达汉月禅师第一喝礼不为禅师放光射于巴子国只为禅师有大悲心扼腕大慧老人门庭冷落第二喝礼不为禅师书通人事奖誉过情只为禅师识得忠州三目山聚云寺有一眼大慧泉从新迸出第三喝礼不为禅师千里同风德音远顾只为禅师启我将径山普觉塔子百咂碎倒题年月唱一首劈破韵底曲子洗开天下衲僧耳中正眼免使膏肓竖子假以心性椰榆本命元辰大众山野为甚么和泥合水作这般去就忆昔幼年曾在芸局窗边偶得大慧老人语录读之心醉谁知破家散业后拶入朝阳和尚洞里咂着一粒老鼠药灼然恶发咬穿鼻孔辊在水牯牛队中作个他家儿孙血脉自是不昧复喝一喝云不因一事不长一智玄墓山前古镜悬聚云堂上珠帘碎交罗错杂满三千百亿人天脚点地从此一回音信通犯垩挥斤无不是以拂子击禅床三下。

　　写师真请上堂举玉泉皓自赞云粥清后坐床窄先卧耳聋爱高声眼昏宜字大这般说话虽是本分家风向上一着犹未在今日缁素辈以老僧三百六十骨节八万四千毛窍交付丹青一笔画成却请老僧自赞出世三十年头戴一只角逢人看不见空向我摸索于今漏逗这封皮海底榴花红似雪只须着眼脑后观青山万里一条铁且道是向上一着是本分家风良久云八百余家成巧手大家依样画葫芦。

　　铸佛上堂以拂子于空中画○相云这一尊三昧乐正受意生身以拂子点一点云这一尊觉法自性性意生身以拂子画十字云这一尊种类遍现无行作意生身三佛形容总不真眼中瞳子面前人若能信得家中宝啼鸟山花一样春掷下拂子。

　　元旦上堂年年岁岁正月一岁岁年年一月正花开花谢还依树尘生尘灭总由心绿水动时飞浪雪寒风逼杀结霜冰可笑几番如此过不知谁是住山人大众有识得住山人者么僧出师下座。

　　阅藏圆满上堂座元问和尚大开炉鞴应接方来设使遮天盖地来时如何师云劄进云沉踪隐迹来时如何师云舌头飞铁马脚指涌丝纶进云总不恁么来时如何师云一任七颠八倒进云恁么则虾蟆蚯蚓也解得禅师云着着着元掩耳入众师乃云昔日达磨不来东土二祖不入少林所见所闻只有黄面老子修多罗教殊不知此教如标月指若复见月了知所标毕竟非月后来鲁祖长老凡见僧来便面壁恰到有些气息所以万松道灵山如画月曹溪如指月争似鲁祖在水晶宫中广寒殿里披襟相见以拂子画○相云还见月轮么。

　　尹参府受戒请上堂维那白椎师云若论第一义维那一椎打得谛当但不知第一义已前还通得消息也未首座出才礼拜师云如何是第一义已前消息座便喝师云未在更道座掷下坐具云疋马单枪要与和尚相见师云海底泥牛脚插天座云某甲进前三步师云退后三步作么生座复喝师连喝二喝座作礼西堂出师云如何是第一义已前消息堂云某甲不问请和尚不答师云你正不问我正不答进云还请直捷道一句师云葡萄架上结冬瓜堂云道破虚空无个事恐惊牛斗卧江寒师云老僧不是恁么人堂归众师乃云僧问赵州万法归一且道与第一义底一是同是别州云我在青州作领布衫重七斤且道与第一义已前消息是同是别若道同朗州山澧州水四海五湖王化里若道别豆子山打瓦鼓阳平山下白雨也不同也不别滕王高阁临江渚佩玉鸣銮罢歌舞今日尹参府皈依佛法也只为这第一义受持五戒也只为这第一义因戒生定因定发慧因慧参得自性念佛底主人公也只为这第一义且道如何是第一义咦。

　　上堂冬至日一线天地雷复柳含烟遍地红轮真个是叶上霜珠圆更圆佛身充满于法界普现一切群生前鹫峰峰下重相见鼻孔原来总一般急吐却野狐涎骅骝马珊瑚鞭一骑红尘妃子笑等闲不许外人看为甚么不许外人看路逢剑客须呈剑不是诗人莫献诗问如何是佛师云拄杖撑着月如何是祖师云横肩两样看如何是超佛越祖师云提起三十棒僧一喝师拍掌三下。

　　病中上堂维摩病在毗耶城老僧病在聚云寺两个无孔铁锤一前一后相似今日若有人问话但只摇手如云不会向道老僧感冒伤风失了声气。

　　元旦上堂举长沙岑游山归首座问游山事作么生岑云始从芳草去又逐落花回座云大似春意岑云也胜秋露滴芙蓉若有人问聚云游山事作么生但道倒骑铁马飞金雨呀吒狮子吼云腾若问长沙和尚语中带有春意因甚和尚全无但道去年正月也有今日前年正月也有今日明年正月也有今日后年正月也有今日昼夜十二时九十六成经三百六十日二十四成纶和气暖风调宇宙大地何方不是春。

　　崇祯丁丑二月望日尹参府遂江居士请师于巴台禅院结制。

　　山门十方薄伽梵一路涅槃门既是一路涅槃门也不须门外打之绕。

　　佛殿金佛不度炉木佛不度火泥佛不度水如何即得立定云佛陀耶展具云达磨耶合十云僧伽耶礼拜起复云聻。

　　方丈古人唤作方丈地老僧唤作方丈室将来烹佛炼祖道是衲僧巴鼻喝一喝。

　　上堂拈香罢维那白槌师随喝一喝云玄要料拣宾主照用一并漏逗了也若也不会听取一偈野寺孤明夜月斜高台飞阁远人家绿水金辉浮桂影青山玉晓堕霜华问心佛与众生是三无差别如何是心师云门前几竿竹进云如何是佛师云岭上数株松进云还有众生也无师云心佛与众生是三无差别僧礼拜师下座。

　　上堂出众者三十棒不出众者三十棒出众不出众者三十棒一僧出问话不契师乃云直下三玄已露何曾三要无施落花流水空去殿前古柏当机。

　　上堂春已暮落花纷纷下红雨南北行人归不归干林万林鸣杜宇我无家兮何所归十方世界奚相依老僧有个真消息昨夜三更月到池古人恁么道未免逐境随流老僧则不然春已暮从来三月多春雨东西南北不须归滴血徒劳伤杜宇老僧无家却有归归来到处任相依会得此中真消息一轮明月在瑶池。

　　上堂世尊见文殊在门外召云文殊何不进门来殊云我不见一法在门外何故教我进门曹洞宗旨尽从这里去又见二人舁猪世尊问云这个是甚么人云佛具一切智猪子也不识世尊云也须问过临济宗旨须是恁么来此不是一橛一见底硬节担板禅此不是伸手竖拳底当门抵户禅此是我黄面老子最上一乘禅直至西天四七东土二三代代相传不昧若在这里出得头转得身如枯木开花泥人拍掌便是唧嘹舌头三千里六月梅花雪里开也不为分外问如何是百尺竿头事师云木马双头三只角进云如何是更进一步事师云乌龟尾上火轮车进云还有向上事也无师下座。

　　解制上堂古人四月结制老僧四月解制不为仓廪无粮只为逢暑当避长连床土济济多士香积厨边烟烽火炽个个想着岩畔共结清凉大会作么生是清凉一句夜明帘外转身难荆棘林中下脚易。

　　崇祯戊寅七月朔日师受请住菱州府万县宝峰山云来禅院结制。

　　上堂拈香毕喝一喝云会么会得不可唤作喝卓拄杖云会么会得不可唤作拄杖竖拂子云会么会得不可唤作拂子毕竟如何座元出云云来风晓月九岭树吟龙师云疏林横古路垒石傍丘山进云恁么则大地无寸土某甲独为尊师云你在甚处得这消息来元便喝师云再喝一喝看元作礼师云也是披露见文。

　　营盆上堂飒飒凄风绕树寒夜深林里霭云烟钱飞粉蝶千家纸露湿绮罗万泪衫独有长空辉月面斗牛银汉玉阑干。

　　上堂问在答处答在问处瞒盰一生不以问求不以答得儱侗三世不问而问不答而答正恁么问正恁么答壮士劳劳失却珠怒息摩挲犹在额。

　　入队上堂昨日在忠城里野马飞扬黄尘扑面看来尽是薄伽梵八万四千随好光明今日在宝峰山僧仪济济钟鼓喧鸣又恰是摩诃般若中倒翻筋斗底影子所以道尽大地是沙门一只眼一切众生是摩诃般若光既然如是出队由来入队时古今一念不参差个中若了无来去秋月寒蝉到处吹。

　　解制上堂父母未生以前却是甚么消息空中石头拱手树上乌龟作揖蟭螟尾长三丈须弥顶阔八尺都卢细磨为浆令乌有先生擎来不勾拄杖子一口吃。

　　师住夔州府万县兴龙禅寺上堂竖拂子云此是释迦如来末后拈底金钵罗花以拂子画○相云此是达磨西来二祖神光得髓一句喝一喝云此是临济大师宗门正眼今日人天众前当阳举出还见么打破秦时镜现出海潮音梵播恒沙界香满功德林更有末上一句不妨拈出周溪鱼跃三生石巴峡猿啼十二峰。

　　上堂木枥山与汝相见了也窄小子与汝相见了也兴龙寺与汝相见了也是则是只是不肯承当若也承当得来三门头合掌佛殿后经行东廊作揖西廊拱手何处不与相见见即见要且不见老僧老僧即是阇黎阇黎即是老僧老僧与阇黎迷却天下人亦能悟却天下人无须锁子两头摇珊瑚枝枝撑着月。

　　僧问和尚道兴龙寺与学人相见未审龙在甚么处师云若问其中意便扣胡张三进云金翅鸟王在此师便喝僧拟进语师连喝云一问一答却成漏逗不自揣摩徒劳心垢。

　　解制上堂一三如三二三如六三三如九天以九得清地以九得宁人以九得灵王侯以九镇宝位而天下平且道在衲僧分上又作么生结制解制用作九旬开炉闭炉摄生护生惟有向上无拘忌四时常在定盘星。

　　茶话

　　元夕茶话娑婆此夕号元夕火树银花皆不实画○相云争如这个不曾迁恒照春林三山竹僧问如何是诸佛大圆镜师云打不成铸不就问昔生公说法顽石点头如今说法人多因甚顽石不点师云只为过东往西观南眩北进云如何得点头去师云陕西枣子四川萝卜。

　　茶话求生本自无生谓灭何曾暂灭眼见不如耳见口说争似鼻说若也会得梵语阿弥陀此云无量寿如或未然欢娱嫌夜短寂寞恨更长。

　　茶话小尽二十九大尽三十日尽情都说破恐汝信不及僧出师云汝号甚么答云觉圆师云汝号觉圆必定圆觉圆觉觉圆镜花水月以筋指香云唤这个作不圆得么若是不圆为甚么爇一株时室罗筏城四十里内一时得闻以筋指烛云唤这个作不觉得么若是不觉为甚么暗中物事借渠方才照见是知世出世法无一事不圆无一时不觉到这里犹是半提僧问如何是全提师云夹路桃花风雨后马蹄何处避残红。

　　茶话有一员大善知识三头六臂常在一切凡圣境界中转大法轮洞山遇着与他结冤神鼎遇着与他恰好聚云与他批判一上贪嗔痴太无知赖我今朝识得伊行便打坐便捶分付心王仔细推无量劫来不解脱问你三人知不知此是洞山结冤处贪嗔痴实无知十二时中任纵伊行即往坐便随分付心王拟何为无量劫来原解脱何须更问知不知此是神鼎恰好处且道聚云如何批判一个如牧牛人执鞭一个如骑牛人吹笛执鞭底到来函谷愁中月归去蟠溪梦里山吹笛底颠狂柳絮随风舞轻薄桃花逐水流只如放鞭掷笛又作么生衲被蒙头万事休此时山僧都不会。

　　茶话古人道识得一万事毕我则道识得无明万事毕盖无明者教家谓之觉明种子所以缘行缘识缘爱缘取缘生缘死而成十二因缘钩锁三世众生如明镜一向开张千丑百怪无不影现若能打破此镜佛尚不立何况因缘大众还识得此镜么一僧云不会师云会取不会底进云如何得打破去师良久云破也破也只得钟子落地盏子一天星。

　　茶话有问有答寻常事无闻无见谩商量头头尽是西来意何事从中较短长是即是只恐逆风扑面难掉头不但拂着别人亦且昧却自己到这里直须脱下垢腻汗衫向没巴鼻处打个筋斗没捞摸处扭转舌头恰似一个死人一般等他漫漫活将起来有时放道清净光即是清净法身佛有时放道无分别光即是圆满报身佛有时放道无差别光即是三类化身佛及到三身坐断独露本源便是十地满心等妙二觉来汝队中讨块闲地劄脚也没分快事快事。

　　聚云吹万真禅师语录卷上
嘉兴大藏经　聚云吹万真禅师语录


　　聚云吹万真禅师语录卷中

　　嗣法孙　灯来编

　　普说

　　参禅一法贵要真参实悟切不可将杂毒蕴在胸中何谓杂毒聻无明烦恼五阴六入十二处十八界此是欲界有情杂毒喜乐舍无心定无想定此是色界有情杂毒空处定识处定无所有处定非非想处定灭尽定此是无色界有情杂毒见惑八十八使思惑八十一品此是声闻罗汉杂毒三增进法十信十住十行十回向四加行此是权小菩萨杂毒欢喜地乃至远行不动法云能以一身变现一切色身得身自在能以一心现一切处说法得心自在此是十地菩萨杂毒如来逆流如是菩萨顺行而至觉际入交过金刚喻定便能应现无碍此是等妙二觉杂毒以圆方觉觉无不圆以觉规圆圆无不觉无一时不圆无一处不觉此是圆觉菩萨杂毒一为无量无量为一小中现大大中现小一毛端现宝王刹坐微尘里转大法轮此是三世诸佛杂毒拈椎竖拂行棒行喝瞬目扬眉辊毬舞笏拈古颂古评古别古此是诸大祖师杂毒大众我问汝等昔在母胎中六根未开知觉未动此是未生已前看此中还具许多般也无及至　地一声睁眼即见见无分别张耳即闻闻无分别鼻里有气嗅无分别口衔血块味无分别手捏拳头触无分别见母不识母见父不识父意无分别此是初生一着看此中还有许多般也无长至三五七岁十三四岁三细并显六粗齐成如蚕作茧自缠其身如蛾赴灯自烧其体反以不常为常不乐为乐非我为我非净为净竟成四倒执为我见复有厌苦欣乐者趣为涅槃担着四正勤五根五力七菩提八圣道十八不共法三十七助道品又背真常为无常真乐为不乐真我为无我真净为不净凑成八倒执为法见所以佛言一切众生具有如来智慧德相只因妄想执着而不见得及达磨航海而来不立文字直指人心见性成佛乃至净智妙圆体自空寂八个字如一灯然百千灯明明无尽何谓体自空寂聻向未生已前六根未开知觉未动处荐取何谓净智妙圆聻向初生时见闻觉知全无分别处荐取今日新戒入山惹得老僧挑出许多葛藤却也当得入山拄杖子再与一个方儿两耳担柴两眼挑水脚板吃饭眉毛踢起有人问你作甚么漫说道冷灰里曾爆豆子。

　　普说大慧禅师说尽人间禅病此是三峰和尚语然禅本无病因学人错立知见妄自推排古人目之为病如打地和尚凡见僧来问话便打地后有人私窃其杖令僧向前问话地惟张口何尝有病百丈禅师谓众曰汝等与我开义田我为汝等说佛法及至开田毕大众向前求说佛法百丈展手何尝有病高亭隔江见德山山招手高亭直趋而过何尝有病只这三则公案虽出寻常却也深险若谓张口展手是佛法遍大地人俱在张口展手为甚么不是若谓张口展手不是佛法如何令诸方学人悟去这里参来参去将谓张口处是佛性展手处是妙心才有个认性认心底念头便落识神一切禅病生矣长沙和尚曰学道之人不识真只为从前认识神无量劫来生死本痴人唤作本来人便是这个说话。

　　普说师据座首座代参头请问法要师云江游船子钓树唱柳堤莺春融三日雨晚照一溪云此是法要不是法要座云白云骑鹤鸟衔风师云从来达岸者不必问津梁座归众师乃云坐参一法先以打断葛藤顿断血筋为最义日用二六时中若有纤毫不如意事关于耳目则身心不得洁净工夫不得亲切又与未坐参者一般倘能提起话头如银山铁壁处处木马游春在在石人观戏似将一个硬石头垒在胸中行也如是坐也如是动也如是静也如是美也如是恶也如是他日洗面摸着鼻孔行路踢着指头吃饭触着钵盂伸手穿着袈裟硬石头嚗地一下七花八裂也怪老僧不得。

　　小参

　　做工夫犹如丧却生身父母行也思坐也思又如负却许多钱债行也愁坐也愁又如一人与万人战不容眨眼又如堕入千尺井中单单只求出井所以道一念万年去寒灰枯木去一条白练去此正为学人下个做工夫底注脚昔有观桃花而悟者有闻击竹而悟者有触翻溺器而悟者总是念念逼拶忽然行到滑石头上嚗地断碎地折便尔七通八达去也时节到来妙理自彰。

　　小参僧问赵州狗子还有佛性也无州云无这无字如恶龙出洞疾风暴雨轰雷掣电无论山石丛林一水拖尽到这里始会得万法归一一归何处本来面目现现成成若是纯任狂慧一向与无明撕结他时恶龙有分既然如是何不早在聚云寺里变个恶龙从自己四大色身中发起疾风暴雨轰雷掣电将无始以来习气窝无明窟人我山烦恼矿现前理障事障佛见法见一齐拖尽成一个空空洞洞底物事好吃老僧一顿拄杖子。

　　小参祖师门庭魔来杀魔佛来杀佛若起佛见法见文殊堕入铁围山何以故只为诸人昧却平常心地著于奇特妄想才听说个三身四智五眼六通菩提涅槃真如佛性一个个聚头商量胡思乱度以为上上奇特事正如世人差爱异言异服一般若是说个饥来吃饭困来打睡冷来穿衣热来挥扇便尔错过去也试看古人问如何是西来大意庭前柏树子何尝奇特如何是本身卢舍那与我过净瓶来何尝奇特如何是善知识灯笼露柱猫儿狗子何尝奇特奇特且置直今唤甚么作平常心地良久云每日起来七件事柴米油盐酱醋茶。

　　小参学人做工夫参话头先从这一副臭皮袋上痛劄一过你看发毛爪齿皮肤筋骨是地性涕唾精津血液涎沫是水性暖气是火性动转是风性四大分张只今做工夫参话头的又在何处安身立命若在这里参穷之极忽然见得如世小儿藏蒙相似即云在这里师复作猫一声。

　　小参师云看箭以拂子东指云这一箭射透十方世界一切众生性灵只令山头翻巨浪海底热烽烟枯木口喃喃髑髅泪潸潸以拂子西指云这一箭射断十方世界一切众生命根只令撒手堕悬岩吐舌如匾檐打碎频伽瓶扯断红丝线以拂子上指云这一箭射开十方世界一切众生慧眼只令顶门光亚竖蓦直走金蛇百千手臂百千执万亿毫端万亿花此是涅槃经上三点老僧用作三箭却也当箭即当即箭不曾是释迦眉毛在下衲僧鼻孔掉转僧问射断命根后如何师云斩钉截铁进云如何是鼻孔掉转师云斑竹筒。

　　小参末法时代去圣远矣所出法门苗裔多务驰逐荡丧己灵纵有参禅慕道者亦各任性担板堕入狂慧执着之见每见棒喝堂中有顺朱填墨者矣棒喝室里有敲关击节者耶临济云大凡演唱宗乘一语中须具三玄门一玄门须具三要有权有实有照有用汝等诸人作么生会复以四喝四宾主四料拣重重显示况复曹洞之三渗漏五君臣五王子彼虽出自青原最初同一心宗既会得临济宗旨必会得沩仰云门法眼三宗三宗既会则曹洞之宗当会矣天目中峰有五家之评谓沩仰严谨曹洞细密临济痛快云门高古法眼简明然五者果可缺一乎用痛快以绝狐窠使学人游于细密而严谨居处自然高古发药自然简明何不可之有哉今也不然且言饮酒食肉无非宗旨持戒习定俱成系缚长发彩衣高歌谈笑谓为出格标榜吾是以痛哭也流涕也长太息者也诸仁者宁可不作佛不作祖断不可不具三无漏学以趋百尺之竿头以究五宗之玄旨也。

　　小参大凡学人请益问处真实方见答处的当若问答相违则聋瞽不相入矣不见云门大师出语高古不堕常流后至曹洞门庭循规蹈矩细细讨论正见他法海神龙能大能小能升能隐才显出老作家手段到乾峰峰示众云法身有三种病二种光须是一一透得更须知有向上一窍门出众云只如庵内人为甚不知庵外事峰呵呵大笑门云犹是某甲疑处峰云你是甚么心行门云也要和尚相委峰云直须恁么始得稳坐地门云喏喏到曹山山示众云诸方尽把格则何不与他道却令他不疑去门出众云密密处为甚么不知有山云只为密密所以不知有门云此人如何亲近山云莫向密密处亲近门云不向密密处亲近时如何山云始解亲近门云喏喏到疏山山上堂云病僧咸通年前会得法身边事咸通年后会得法身向上事门出众云如何是法身边事山云枯桩门云如何是法身向上事山云非枯桩门云还许学人说道理也无山云许门云和尚道枯桩岂不是法身边事山云是门云道非枯桩岂不是法身向上事山云是门云只如法身还该一切也无山云法身周遍岂得不该门指净瓶云只如净瓶还该法身也无山云阇黎莫向净瓶边觅门礼拜直这三段因缘一一透得可为万世法程见地行履无不具足若有个旁不肯底道和尚吃了常住饭为甚打别人葛藤但向道病多谙药性得效敢传方。

　　小参不道无禅只是无师师胜资强古有明鉴昔者大慧禅师初参奉圣初问云承和尚有言金莲从地涌宝盖自天垂为是神通妙用为是法尔如然初云金莲从地涌宝盖自天垂慧云鸾凤不栖荆棘树燕雏犹恋旧时巢初云多年不见你有许多说话慧云只如适才僧问昔日世尊今日和尚又作么生初喝一喝慧云这一喝未有主在初取拄杖稍迟慧云掣电之机徒劳伫思拂袖归众据他这些作略已是惯排阵势临阵不怯底手段后参湛堂准准云你今日为甚么鼻孔无半边慧云宝峰门下准云杜撰禅和一日侍准入乡村准指王十官人问曰此官人贵姓慧云姓梁准以手抹额曰怎奈姓梁底少个幞头慧云幞头虽无鼻孔仿佛准云杜撰禅和乃归僧堂看经准问云看甚么经慧云金刚经准云是法平等无有高下为甚么云居山高宝峰山低慧云是法平等无有高下准云你到做得座主使下秪这三劄从前临阵惯敌底枪刀器械都不见了又参圆悟悟令下东山水上行底语连下四十九转不契一日圆悟在天宁上堂举僧问云门如何是诸佛出身处门云东山水上行若是天宁则不然设有僧问如何是诸佛出身处但向他道薰风自南来殿阁生微凉慧于座下始有悟入自谓畅快平生悟见而谓曰也不意你到这个田地可惜死了不曾活得不疑言句是为大病不见道悬岩撒手自肯承当绝后再苏欺君不得又令参有句无句底公案苦参不入问悟曰和尚昔曾请益师翁来师翁有语不妨拈出悟曰老僧曾问先师有句无句如藤倚树时如何先师云描也描不成画也画不就又问树倒藤枯句归何处先师云相随来也慧于此方得彻悟遂举淆讹公案答无滞碍大众你看此老若不遇湛堂圆悟两员真宗匠早已堕入野狐队里要且是他虚心受炼实领钳锤才得如是透脱所以语有真语有实语有相似语有合头语量有现量有比量见有了了见有相貌见果能透得这些关节始可唤作真正师真正禅莫只学个名字禅和子口口吐出野狐涎将来有甚么用所以古人道参须实参悟须实悟阎罗大王不怕多语。

　　示众

　　示众当日释迦初出母胎即云天上天下唯吾独尊只这句子你看他是持戒习讲学来底是打坐修定参公案学来底正是未生前带来底习气虽后离王宫住雪山转法轮又是开眼作梦何故只因四生六道一向在被单窝里生去死来贵去贱来贫去富来苦去乐来头出头没无有了期他也堪忍不过设了如许方便插入被单里摇醒几个众生罢休不然苦苦耽着能仁担子作甚么后来许多没筋骨底不知如许方便原是止啼黄叶教人借路还家套子有入毗尼庵去者穿着一领铁布衫颈项也不肯掉有入讲经堂去者噇酒糟饱饾饤塞伤肚子纵有扁鹊良医也救他不得有入壁观婆罗门脚迹边去者无论干屎橛麻三斤烂东瓜破沙盆挑上一担处处指东画西胡喝乱喝道我是佛祖儿孙仔细检点将来也只是些依样画葫底写匠那曾摸着释迦如来最初一句底样子可怜生千百年后只遇个老云门欲将一棒打杀此正见报恩原是知恩人咦钁头在手非多事运用还因路不平。

　　示众盗跖直解杀人放火抄州掠县究其本事无过一强下客偷裘出狱假鸡窃关夺去物事主人犹自不知此是下客最奇妙处今之禅者若得盗跖一法只可施设门庭若得下客一法闭门造车出门合辙全提家风切勿草草。

　　示众近来参禅者未得真参实悟所以不能一念知非当下解脱都是昏沉散乱搅作一团皆由生死二字不切纵入稠林广众随类而参到底学成五花禅高帽子禅当门抵户禅却与积锡锭者买卖一般及至生死到来业识茫茫无本可据何为五花聻若见古人好偈颂好机缘好语句只管记些食生物而不化被人问着驴头不斗马嘴乱统几句何为高帽子聻或得一橛或见一隅便尔高谈阔论眼底空人身子不过三尺强要出人头地若论实际理地全没交涉何为当门抵户聻学得一棒一喝打得个圆相直候语到岐路上疑信不分迷悟不觉时将来一抵抵住也得个撑持家道底法子好则好只是阎罗大王不要你这些造作善恶两部不上你这些语句牛头夜叉不惧你这些棍棒但愿大众参个无依倚底禅透出这些络索通身不犯直到腊月三十日自在逍遥去来无碍好不快活好不稳当。

　　示众万顷波中一片石立定脚跟赤骨历纵横无碍百千般都缘应化非真实大凡善知识语默动静他在尘波欲浪里转大法轮脚跟下自有落处学人不晓遇喜认作喜遇悲认作悲遇嗔认作嗔遇爱认作爱譬如一水天人罗鬼各见有异问取性空真处何曾得个水火琉璃枪刀来古人道登山登绝顶望众山而自远矣然大小丘垤却走他眼光不过若一向在山下计较卜度则是跛者欲与渔者斗事且未行而口过怨声已招矣慎之慎之。

　　示众一翳在眼乱坠空花一物在心横森烦恼论凡论圣尽作碍眼之尘说佛说生总是蒙心之被然眼本自净何曾有翳观华却不知翳即是眼心本自清未尝触物生恼殊莫识物即是心若能即物即心眼翳遍圆通之路如或即翳即眼心物开普照之门凡夫身出圣人心圣人体即凡夫用了无别矣诸佛相出众生范众生幻现诸佛真复何异哉打破这个关头庶几略较些子。

　　示众烂羊头关内侯貂不足狗尾续此讥世谛滥受官爵之语今之禅宗有等旋蒸热卖者但要学得一棒叫得一喝语句下打得个之绕便尔付拂子写源流也不管宗旨明与不明头尾正与不正可怜生且不从上亦有将就做底祖师耶亦有半斗丝之和尚耶古人道见与师齐减师半德见过于师方堪传受此语将来何用前百丈错答一转语堕野狐五百生比丘道眼不明虚消信施偿为后园木耳黑脸老子不徇人情未得谓得未证谓证于己何益但愿诸仁者勿贪眼前名闻结下未来酸苦宁效无法嗣之睦州不出头之清素管教佛祖命脉光大无涯切不可烂羊续狗取笑诸方累人累己。

　　示众古人道末后一句始到牢关把断要津不通凡圣只这一句子若也会得是甚么弄猢狲底家具遣鬼神底茶饭出门遇弥勒入门遇释迦如或未然三生六十劫十万八千年也只是梦中说梦。

　　示众五蕴山头有一片放光石从眼门放光照见山河大地从耳门放光采听一切音响从鼻门放光能闻一切香臭从齿门放光谈说一切语言只是被无明执着二种笼络虽在光天化日之下犹处黑暗不自觉知若有个智慧底人善将此石镌作一尊古佛不但观音势至文殊普贤齐来唱和即过去庄严现在仁贤未来星宿三世诸佛同声赞扬汝等若于行时无无明无执着便镌一尊行佛于住时无无明无执着便镌一尊住佛于坐时无无明无执着便镌一尊坐佛于卧时无无明无执着便镌一尊卧佛若是无明未破执着未除依旧是个四大幻身缘起识性则与六道四生为侣黄土为块那时不可谓老僧佛法无灵验也。

　　示众从来不惯颠狂一向那安清净眼睛眨碎石头鼻孔触瞎板凳脚头脚底笑颜开踢起眉毛急急如律令会得那句是宾那句是主方许亲见聚云。

　　示众举临济云有一无位真人在汝等面门出入未证据者看看聚云不然三世诸佛历代祖师一切天人阿修罗等俱在无位真人面门出入未证据者不消看得恁么道有过无过僧问如何是诸佛法身师云自从晨朝吃了粥直至于今肚又饥。

　　示众世尊无说良马追风维摩默然文殊赞叹空生宴坐帝释散花普眼念澄愿王现相若乃个个如是老僧不必扬声大众何劳侧耳总为人有利钝见有迟速只得当面热瞒抛沙撒土道是甚么心行。

　　法语

　　示慧岳禅人大道绝同任向西东石火莫及电光罔通此临济老人语若论此事人人本具个个不无为甚么有凡有圣有智有愚有得有不得似不可谓之同若能凡圣情尽智愚见销得失关破任运无碍又不可谓之异到斯境界同则不同异则不异自西自东自南自北何不可者岂可以石火及之电光通之耶多见今之参禅人但以击石火闪电光举了便会以为落处引人业识茫茫无有了期慧岳禅人始侍憨公继参博老复以榆里之怀参见聚云请示行脚信手书之第一不得道老僧住在这里。

　　示博野禅人索字汝欲学字始而一点一画一剔一挑全用心意识继而手忘笔笔忘纸星驰电卷势如塞上之将军鱼跃鸢飞妙若空中之噫气何曾与心意识商量来不可谓学字参禅却有两端说话。

　　示香灯侍者汝请心要不离香灯何故是香即心是心即香熏成无漏心迹亦忘是心挑灯是灯挑心心灯亦如大地黄金既云心迹亦忘为甚么又道大地黄金良久云脱落语言文字外须知别有好商量。

　　示本源大德地水火风顽然无知聚而为身总是一块血肉因知而有运动然知因心起是则心为身根四大尽属枝叶矣方其病时看是地病耶风病耶水病耶火病耶若是地病地性坚实如何得病若是风病风性隐藏如何得病若是水病水性清凉如何得病若是火病火性空腾如何得病若是知病知本虚妄如何得病若是心病心无形相如何得病直须恁么一觑觑破则地水火风本来无病知觉运动本来无病无相心根本来无病诸病既无地水火风亦无地水火风既无知觉运动亦无知觉运动既无无相心根亦无无相心根既无无无亦无无既无矣直这觑破诸般病源根境知觉底一些子亦无会得这一些子了更有个出脱底方儿云门扇子　跳上三十三天触着帝释鼻孔东海鲤鱼打一棒雨似盆倾兹因本源大德有采薪之忧走启请益老僧施方却之只得将自己服过灵验底万应丸聊与一枚用精进水送下霎时平复急来聚云酬我药价。

　　示刘居士参禅须要实实领取一个话头僧问赵州狗子还有佛性也无州云无茶来饭来行来坐来烦恼境界来只将这个无字与之炼磨来炼磨去炼磨到不得已处虚空忽然粉碎大地自尔平沉方知道三世诸佛也只是无诸大祖师也只是无天下老和尚也只是无僧也只是无俗也只是无你也只是无我也只是无春游芳草地夏赏绿荷池秋饮黄花酒冬吟白雪诗无中却有间四序昼夜频呼十二时。

　　付嘱隐首座大慧一脉承接最难其机微其用普其言显其法阔烈焰辉扬觑着焦头烂额吹毛剑利触之断命消魂眼里抽筋说甚相如夺璧脑后出楔犹愈下客偷裘老僧幼时读他语录就被穿却鼻孔谁知接他末代法嗣只得勉效螳螂为求辅弼幸有同时作者俱属相知如三峰汉月禅师曰大慧禅师说尽人间禅病四百年内望之如渴人求井不料一枝埋没向三峡锦江之上前得来书语录已见作略过人第未得从容谈三月于水流石上为恨不浅是知聚云之脉真也万峰破山禅师曰读一贯别传及诸著作始知我大唐国内有人也且喜且幸虽是溪山关隔时有云月通风不妨同一鼻孔气是知聚云之作用也临邛孝廉刘墨仙居士曰一见圣恩再见聚云虽门庭机用各有差殊而入法精微波澜阔大大约共一鼻孔杨岐黄龙分振济宗岂近日假平实真粗莽之禅可比哉是知聚云之门庭也此三老皆是天童嫡子嫡孙其为大慧不浅矣营山慧机隐然别号铁壁者自参聚云力究多载后值老僧结制皆分座首众焉至于见地行履玄要深奥老僧勘验有在特付拂子一枝以续大慧之裔云。

　　聚云吹万真禅师语录卷中
嘉兴大藏经　聚云吹万真禅师语录


　　聚云吹万真禅师语录卷下

　　嗣法孙　灯来编

　　入堂

　　入堂参话头一节乃古人为后学开底方便法门只因心意识三种杂毒难除与他一个硬石头磊在胸中方始除去一切络索若把着不变何异无病服药药反成病久久倒作个死煞东西或有工夫稍起者但见参时有不参时则无静时有动时则无醒时有睡着则无说时有不说则无纵少有见处总在黑山下卜度将来何曾十分透脱若是个力量汉铁起脊梁放下身命千咀万嚼把这硬石头百咂碎依旧是个现现成成底便尔开眼眼上有话头侧耳耳上有话头缩鼻鼻上有话头动口口上有话头伸手手上有话头举足足上有话头自从得入黄金殿四壁光明遍十方。

　　入堂举长沙云我若一向举扬宗教法堂前草生一丈聚云不然我若一向不举扬宗教法堂前草生一丈举也不得不举也不得作么生得法堂前草不生去良久云田中蛙鼓叫岭上野猿啼。

　　入堂大凡参究这个一切皆有悟处有行持禁戒向衣钵边得悟者有看读经文在语言中得悟者有入众作务触物遇缘得悟者看得破时处处菩提路门门古佛家不劳重进步海角与天涯。

　　入室

　　问僧麻三斤干屎橛此是甚么人语僧云癞狗泥猪语师便打。

　　问僧唤作竹篦则触不唤作竹篦则背首山念唱导大慧杲依样画葫聚云又作么生僧云铁菱角笑杀水乌龟师便打。

　　僧入师以拄杖画○相云此是一字于左边画○相云此是二字于右边画○相云此是三字昨日说与谢三郎今朝说与新阇黎僧云洗面摸着鼻孔聻师云你鼻孔在甚么处。

　　问僧横担拄杖紧鞘草鞋是甚么人行履僧进前两步师作听势。

　　问僧无字作么生参僧弹指师打云莫道无语好僧云还许学人问话也无师打云莫道有语好僧云学人不会师复打。

　　问书记会写不怕笔头桩记云不打这鼓笛师打云不打这鼓笛记云无手人又作么生师打云不打这鼓笛记云草里汉师打云不打这鼓笛。

　　僧入师云我不问你僧云为何不问师便打僧大叫师连棒打出僧入师云适才有个野狐被老僧打出去了僧云某是新产狮子儿师云我知道你僧云和尚也须骨出师云汝不是狮子儿。

　　勘辨

　　有僧自曹溪来参师云我有个人往曹溪僧云是甚么人师云吃粥去。

　　有行脚僧慕朝海师云海虽阔大却是川水流去底僧云未审川水在甚么处流来师唤侍者云盘中菜着些醋好。

　　侍者为师设饭床太远师自撤近前者云君子离台三尺师云衲僧聻者无语师代云近也吃远也吃又云和尚年尊将就些好。

　　师住金陵观音庵朝宗来参师云甚处来宗云天童师云天童近日何如宗云大家在这里师云不要说脱空话宗云师何不往天童去师喝宗云落在甚么处师便打。

　　刘墨仙居士持圣恩问道录见访与师坐间论及杨岐九峰之语师云正恁么时杨岐在前九峰在前士良久问和尚又作么生师便喝士云这一喝是前是后师翘一足士礼拜。

　　一僧来参师问甚处来僧云金粟来师云如何是金粟得力句僧云白云覆青山青山不露顶师云此是意识家语如何是得力句僧云虚空粉碎大地平沉师云此是义学家语如何是得力句僧无语师云汝不曾从金粟来。

　　晚课次师问一僧云自己是僧又皈依个甚么僧云不妨自皈师云语不离窠臼安能出盖缠僧云从来不出门师云笨驴推磨。

　　勘初机语西来大意直指单传且道传个甚么。

　　心佛与众生是三无差别为甚么凡夫不会。

　　水牯牛未降猢狲子未死衣钵放在甚么处。

　　勘诸方学人语可中有一物牙如金爪口似血盆一昼夜吞却八万四千恒沙诸佛未审过在甚么处。

　　座下无席帽案边无胥吏阶下无荆条竹根为甚么祖师语言唤作公案。

　　形直影端表里须正为甚么佛祖袈裟东高西低左披右袒。

　　六根俱有功德为甚么祖师多唱鼻孔。

　　父母生汝身师长训汝法为甚么舍父逃走背师行脚。

　　问答

　　僧问薰风自南来殿阁生微凉意旨如何师吹一口。

　　僧问世尊道天上天下唯吾独尊为甚么云门要打杀师云路见不平傍人铲削。

　　一僧作礼云请和尚上雪山去师云我才在雪山来僧云某甲在山下不曾得见师唤侍者一声。

　　僧问如何是当机一句师打云速道速道僧拟对师打出。

　　僧问一句当轩八万门如何是永绝生死句师云毗卢顶上行。

　　答汉月禅师四问

　　正睡着时与死了烧了心之与性牙齿打不着须向这里希取大用始得如何是此处底大用。

　　答云宁向太阳妆罗刹不来黑暗扮观音。

　　沿流不止绝却真照照不到处如何是吹毛用了急须磨且道磨个甚么。

　　答云折脚铛里淡黄齑。

　　用处既已脱却心性切莫在离心性处躲根除此一边如何相见。

　　答云才过驴胎又钻马腹。

　　近世野狐都说心性禅不知姓张姓李请禅师代答一转语贵图天下衲僧脱却腥臭。

　　答云夺这老贼头拄杖拗折莫言不道。

　　问汉月禅师四问

　　作相问用水一碗贮米七粒架茆草十字在上请道是甚么义。

　　沩仰九十六种圆相收在六义问这个收在那一义。

　　古人道八角磨盘空里走不知是空走磨磨走空。

　　老鼠吞大象虾蟆口咬着吞不入拖不出苍头老儿跳一步请下一转语。

　　颂古

　　世尊升座。

　　冻岭梅花斗雪开暗将香气逼人怀浩然一见难藏兴嬴得春风特地来。

　　举一不得举二。

　　南北仙人各一山狭路相逢似不干瓢中俯仰无人见暗里同心臭若兰。

　　赵州勘婆。

　　妖镜从来不徇情当阳照破野狐精而今大地无差互多少长安感旧人。

　　青州布衫。

　　万顷茫茫一叶舟东西何处是风流岂如把钓沙滩上明月芦花色转秋。

　　须弥山。

　　等闲平地起骨堆欲脱尘嚣反自埋赖有霹雳无情手把得山河击碎来。

　　一光东照。

　　图佩环瀛山海齐长安壁上竟成蹊季卿且问家何在一叶飘飘渭水西。

　　南遇唱和。

　　夜月楼台霜户开百花素女广寒来玉人笑倚阑干上执手牵衣过御阶。

　　杂述

　　示监院偈

情境纷纷路不繁春亭花鸟木人看指挥提掇谁为用镜里无痕一照间

　　示副寺

物心无二体非遥握土成金行最高日用应缘真我在四时雪藕伴冰桃

　　示典座

心如事事亦如如百味从中妙不粗但识盐梅堪熟鼎谁知和气是香厨

　　示知客

彬彬文质显僧伽语默逢迎月下花觌面既呈宾主意何妨慧眼别龙蛇

　　示杂办

妙用神通岂异殊只在寻常会也无把重提轻光灿烂森罗象里自称孤

　　示侍者

函丈方隅世界宽折旋俯仰导人间从来衣钵无他借金色头陀代代传

　　经行

一步一步踏实地薰风过阁转清凉不识个中天籁响十指徒将作道场

　　看经

文字千般焕眼光觉来杂糅不成行还他黑白和烟纸依旧瞳人灼故乡

　　坐禅

学人莫坐痴默禅寂照何曾讳正偏北斗藏身飞焰袅不将双眼落林泉

　　问答

海翁无事上矶头把钓深波月一钩结舌不题风味响苍岩无耳漫思修

　　

木鸡撩倒百花仙径寸盘中热露涓鞀鼓龙舟白鹤浪金鞍骝马珊瑚鞭

　　

万仞峰头壁立寒招摇鹤舞玉阑干无弦夜弄师襄调六月梅花雪里看

　　

金毛踞地灿殊沙火焰青莲水上花十万亿程飞琥珀无边芝草斗烟霞

　　

玉塌棱棱四角悬红罗帐里月初圆铁牛咂碎相思梦鱼在烟波鸟在天

　　看录

传灯录载传灯颂总是先人口上禅读罢了然无个事秋风秋雨洗阑干

　　法身

麦地牛生草沙河马捉鱼红炉冰种火梅花夜读书

　　诗

　　毛诗拟作(有序)

云之南其望匪思嗟嗟我榆谁浣牵中衣云之南寄声维长我侬异邦厥志履清凉云之南疏竹荫清古木瑶琴现彼物中真云之南竺兮有蕸我慈脱去苞彼德中花

　　右毛诗四章章四句此诗乃追母氏而作也家慈自山野出俗后厥志法门六时危坐心佛相忆者九年初小病七日前先计某日我当西去是日敛衣踞坐于庭左右将信将疑时至果脱然念佛而逝亲友闻已自外以念佛敲鱼入庭家慈闻佛声再觉与众同音念诵一饷告别长往山野聆之作是诗以自庆。

　　读花神三妙记(乐府)

绿霜涂柳翠朱露染桃红月娥素羽寒兔逼妒杀英才花雨中君不见玉箫罗汉扑彤墀白凤香囊苦离离又不见徒死苾刍细腰舞挑目招心住江渚可怜如剑复如蛇螯我灵根戕我家只须恶慧勤三作不消景云长联赋

　　秋日田侍御见召赋得君马黄辞之(古乐府)

君马黄恒引驾假乘之难酬价秋日驰之苦路斜须惜当年产渥澍况来抖擞不宜驰追风逐电何用之宁负竹楼神凤操未许轻折杨柳枝

　　善哉行(乐府)

谁将天地号红炉百昌因之以荣枯英豪束却臭皮袋透得几人是丈夫蚊蜩壳脱寒枝弃蜂蝶神化壤坌无明明云路弗施为扑火吐丝何太愚杨雄投阁徒已矣介子焚身空悲尔不识西华老神仙天子呼之犹未起幸来早觉华胥梦始知妙湛缘影弄可怜采石投江鱼可惜玉京传白凤举眼北邙笼冷烟那能得入桃园洞虽曰把酒且当歌怎奈人生能几何王子七日杳世路波斯两次睹恒河碧眼黄头原卓越余已追之可长活指上拈来四句真大都一字皆隐括徙倚出头解虎锡熬煎炉内降龙钵非为自私入云深穷则独善兼则达广成曾示我无摇四体须发任萧条中含一物先天地年年不逐四时凋四时凋兮余不老个里蒲团秋月皎这回踏遍海潮音隐隐露出珊瑚宝

　　君子行(乐府)

荆南之水祖岷峨宛转波扬垒叠多黄河之水自长天哮涛流水不胜玄从来枉直人间事过者为之口諓諓卜居楚子不须问碧虚湫盘独是然瓠巴鼓瑟游鱼戏伯牙操琴仰马视樵父不等烂柯回世态怎知双眼泪爝火不息访鹪鹩日出而作意飘鹞唐虞垂衣天下治偏使我心何忉忉方今太是气淤塞较之雄伯尤污黩投醪江饮不再来分饭剖餐谁追复腐鼠痴鸢满市场石沉稿立羞干禄岂如昌雨觅黄花岂如乘兴看修竹黄花修竹固悠悠白牯黧奴可解求了知击角愈增丑罢读离骚短发游潮吟岛岳三洲应涧影星河一月秋几回白云深处坐几度百花丛里过请循其本却归家栩栩蝴蝶些儿个羊裘莫说把丝纶采薇休道耽饥饿豪杰古今长夜中街头布袋轻笑破

　　除夕赋得将进酒似田侍御(乐府)

去年除夕荆南谑今年除夕临江乐雪花扑乱梅花飞清香点就壶中酪何须麹檗烦仪狄竹叶寒光明的皪化母展动三阳开春风即送人日来闲中且听八仙歌长安李白信奇哉

　　君马黄(感赋)

陟冈之马玄且黄白璧月题鸾锵锵介睨[翹-羽+喬]啮鞭策绝骭气腾跃苦王良可怜北冀生马多肆无天厩怎奈何盐车有恨徒惆怅下乘液发忍蹉跎我欲相忘索真马皮毛外擢踏天下千里昂昂大块中七圣还来参牧者

　　行路难

林之壑兮山之石手之策兮足之屐战兢一步一垂涎此去天台还几尺白云虽近御风迟曳尾徒劳把钓痴只今故向烟尘里岂将黄叶赚啼儿世道草莱秋禁度转眼嘉平霜雪吐驱驰若未彻骨寒梅花孰肯枝头露行路难行路难路难不作燕人慕

　　感赋

昆山之玉原无色幽谷之芝不漏香嗟哉世态鲜青眼触目黄金未见光洛溟那识灵龙卧苍梧谁知彩凤藏呵呵云径归来也门巷是兮人境狂

　　代作陈郡侯德政乐府辞(日重光行)

附耳佩瑛何其象点然流苏未作光民无举目山无色到处鲸鲵波浪狂苍苍何幸怜孔迩重光重轮特地起葱郁文华绛帐开歌颂欢声芾棠止三接三锡频来颁争守无妨遮闾里君不见莅政唯需一杯水

　　游岑公洞

未到岑公洞先读岑公碑字字称金液行行赞石芝未识岑公知不知却令古岛暗攒眉宁使人将五恨推谁肯犬吠落人嗤君不见踏遍歌声何所为

　　春日策杖巴台步杜甫赠王郎司直韵(短歌行)

不得抖擞不若匏瓠一系哉木叶干壳乘之岂谓风而偕策杖柳堤碧烟舞过桥涧底白云开鸣玉庵前浅翠来影入松关林鸟度声传江干湍水怒古道夹柏扇飞红桃花凋落人不顾唯有夜月欢相慕

　　窗隙吟

举目看前窗前窗绿影竹转眼看左窗左窗树影绿相敲相舞叶摇风为羽为商听不足听不足一轮月下瑶池窟

　　宿万家庵有感

抟风不羡榆枋志啧啧榆枋却有评谁识山河无关楗到处幽幽似白云忆昔素王居陈蔡芝兰芬芳何所碍皎乎日月烟雨中宽兮天地人情外予经此际亦蹉跎且无子路说穷态

　　辞

　　布施

八识正幽幽风停海静浪涛休通明殿孤光映十洲森罗万象色影咸收檀度原非著相求欲到头心珠灿烂逆水驾慈舟

　　持戒

河汉锁空霄月落寒潭斗柄高往来的水面细风飘雪谢冰消清流独绕尸罗尘垢绝纤毫把斯标金章玉篆青华台上绕

　　忍辱

斧劈太虚空萤焰难烧海映红歌利王却是古家风寸刀断幻四相无踪个里知音大觉同臭皮笼烟波散尽霹雳满天轰

　　精进

一步一莲花门门古佛信无差琉璃地现出老袈裟法席冤家从兹脱洒太平谁道将军大劫如沙不离一息超越过天涯

　　禅定

铁脊古头陀嚼碎寒空遍大罗玄元始化作须弥座云舞风歌龙潜虎卧泥洹不假修持多任蹉跎玄黄消散光阴孰碍我

　　智慧

慧日独高悬一寸灵心碧落天十法界到此绝尘烟事理同圆心法双玄摩尼五色因缘现论当然朝朝行道夜夜抱佛眠

　　行

散步优游穿径骑牛寻逝水鱼戏庄周更奥窔处万籁歌讴听谷声雅鸟声趣竹声幽

　　住

卷室茆庵自在幽闲论膻逐与我无干朝参麋鹿暮侣猱猿但嚼黄精啖苦菜掬清澜

　　坐

竹椅蒲团燕息悠然追二气固入泥洹良久浑化无地无天到鸿蒙内威音外太虚前

　　卧

石塌芦编和衣共眠一鼾了无尽长天双林树下月朗星悬任泥牛吼木马唱金虎言

　　吹万大师塔铭

　　钦命整饬兵巡上川东兼理监军道湖广参知政

　　事四川观察使浯江弟子田华国熏沐拜撰

　　州郊北有三目山为郡之项脉山龙小歇蜿结虬盘中创聚云禅林乃阖郡缙绅士庶所就其谋始而图成者则本郡侍御高公与家大人实主之(国)亦少与有力焉盖以居吹万大师也大师讳广真僰道宜宾人俗姓李父祖三世为婆罗门师生有异征详载行录幼而业儒长而事佛得法于月明联池老人池嗣铁牛远远嗣荆山宝宝嗣无念有有嗣二仰钦钦嗣小庵密密嗣一言显显嗣筏渡慈慈嗣苦口益益嗣净慈明明嗣鼓山永永嗣西禅需需嗣大慧杲历溯源流师固大慧十四世孙也大慧下十尊宿递有机缘语录流传至铁牛月明但述相见之语付嘱之偈大师崛起而中兴之匪第光显径山鼎新临济而且扶宗拯弊身体力行师盖千古法门之功臣也何以言之当师之时禅风衰晚师则慨然有从先之志套板时腔窃耻而不为是以涉海入吴穿闽过粤一带烟霞物色尽在目中大都墨浪笔花竞浮场社无有可其意者自湖东开法后便尔返棹锦江家君挽留卓锡树帜云根年来开堂众至数千指师之教人每以慈悲真实忍辱为训不稽之言不出诸口随俗之事不行诸身凡其作则立规者皆准先正之典型而不以师心自用遐哉其不可及也呜呼宗门割裂斗诤成风家创一言人标一解硬节担板之病中于膏肓师体医王之慈痛为针灸故有病在一棒一喝以为直捷者师则救之以宗旨有病在习见习闻以为沿流者师则救之以悟明有病在承虚接响以为解会者师则救之以参证至于冒名祖位卖弄虚声鄙弃律仪肆行诳诞种种疚患师无不看病用方谛观普说小参总皆对症药石(国)不肖虽不能窥其一斑挹其余绪良由北面于师未尝不从挥尘竖拂间识婆心而奉法旨也师殆不可及者哉师正录十卷广录近百卷已属水部尚书郎月崖熊公捐俸刊刻月崖讳汝学豫章人铁公法子师之孙也刊成而师之法雨澍矣沐其泽者靡不沾其润觉片言只字皆有师之面目存焉则皆有师之鸿慈寓焉具眼者那肯错过若夫端严相好和气春风瞻师之容者咸生欢喜接师之范者极其赞叹则又师之威仪盛德感召乎人者为自然尔呜呼今之沽源流而付衣钵者滥矣师独不轻于授受必勘其行履见地垂范人天者而后许之如铁壁慧机禅师则本川营山人三目慧芝禅师则吾郡刘氏子铁眉三巴掌慧丽禅师则北直赵州柏乡人之三公者皆师入室弟子也其余得师之法或远引山林或垂钩湖海者未可尽悉此则克振家声丕承基业(国)之所目击而心折者乌容不并述以纪其传哉师住世五十八年开堂五处偶示疾山神悲号树木摧折病中尝歌唱自娱提持学侣如旧三月前谓侍者曰我临终须大喝而去于崇祯十二年己卯七月三十日索笔书偈云朝打三千暮打八百要会聚云眉毛出血掷笔危坐不语至午果大喝两声脱去茶毗烟至松幂结为五彩遍地荷香袭人起骨得黄金锁子三茎当门二齿变为紫色五色舍利三百余颗平都地藏寺迎十二颗建塔余皆塔于本寺三目山之阳弟子(华国)谨拜首飏言而为之铭曰。

　碧眼西来　　不立文字　　五叶一花
　垂荫奕世　　径山大慧　　为临济宗
　谥称普觉　　法海神龙　　递传而下
　迄师吹万　　中兴祖道　　光昭云汉
　大哉师模　　罕与为俦　　高竖三目
　卑彼陵丘　　自号头陀　　冠曰如醉
　振铎聚云　　提醒聋聩　　当师之时
　满地狂禅　　譬如猎马　　师痛加鞭
　俾蹄啮者　　服厥衔辔　　载驰载驱
　知进知退　　扶衰救弊　　师亦孔艰
　良药苦口　　为人所难　　资学既优
　且广识量　　俯视丛林　　而踞其上
　屏山落落　　浯水悠悠　　法云常布
　法雨常流　　瞻师浮图　　仪型犹在
　允矣宗猷　　古今攸赖
