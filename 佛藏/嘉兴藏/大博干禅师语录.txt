嘉兴大藏经　大博干禅师语录


　　序

　　古之时生齿殷繁而名民惟四今则四民之内复有二氏此二氏者使其幸而生于尧舜禹汤文武之世则其教固不至于惑世而诬民虽不幸而不见正于尧舜禹汤文武之圣然其教亦足以佐治而翼儒何者古之时父与子言兄与弟言朋友之相规课皆仁义道德之说也少而习长而安不见异而迁故凡二帝三王之道日月星辰之行天地之所以着鬼神之所以幽人物之所以蕃江湖之所以流若烛照数计而龟卜也则夫二氏之教彼孰从而传之习之哉三代以还人私其身士私其学利欲熏其心淫邪易其性竭智罢神纷纭错沓老死而不悟者滔滔然也习二氏之学者独能忘形骸屏嗜好一死生绝外胶其为心也泊然无所起其于世也淡然无所遭乐山水而安静闲以视夫世之营营逐逐者其人之智愚贤不肖为何如吾谓三代以后二氏之教反足以佐治而翼儒者以此然老氏者流必数百余年始崛起一人以缵其绪若释氏贴自汉以来代不乏人首则如达磨罗什图澄辈以彰拈花微笑之旨继则有曹洞临济赵州诸知识以衍单提直指之宗浸浸乎与濂洛关间诸君子并驱争先矣昔人有云礼失而求诸野殆调是欤蜀之知识僧博和尚者蚤习浮屠学果行育德三十余年一旦识其依归如久客旋家酣梦触醒故其咳唾指顾皆同正觉于是担笈杖锡下岷山上湘水过九嶷涉浙湍入商洛东游于京国欲以其自得者同诸人意良仁已余始见而疑之既而叩其学固非拘律以缚身亦非为大以欺佛者及出其语录若干卷余受而阅之奥旨微词虽不尽解然而聆其言挹其容信非有道者不能苟世之人诚能如彼之忘得丧齐彭殇不以外物一撄具心惟仁义道德之说习安而不迁为则夫尧舜禹汤文武之盛庶几旦募遇之矣鸟得泥竖儒之言而概訾其惑世诬民也哉余故以为三代以还释氏之教反只以佐治而翼儒也于是乎言。

　　时
康熙六年岁次疆圉协洽浴佛日相空子书于庆余堂中

　　序

　　学道而至于明心见性虽贤者知其难也天下之理推之极于耳所得闻目所得见使一人之才周而通之则智有所不给况于非耳所得闻非目所得见内握至要以环彻乎无穷夫安得不难则有为之说曰人患不知尔知而肆力焉未有不至者世之言赫奕莫如王候将相言显闻莫如道德文章有人于此舍是二者泛乎浩涆之间栖乎淡泊之上宜若非世所急而独修其身者之所为乃王候将相代不乏人道德文章有时而尽而此不可磨灭之心性近在目前远逾万里求之无象孰之愈非是以累千万人而不一遇或旷世而如遇之是可疑也顺治乙未余将守藩岭表待舟于大津会大博和尚在此得其禅录读之惊其奥渺浸淫不能自已殆必使天下之聋者尽解聩者尽觉迷妄者识其归途而不为流浪罔生者耶昌黎口不言禅原性诸篇已有出门合辙之势庐陵尤讳此事而其出处进退之际坦然无所累心二公诚深于禅特泯其迹不使人腾以为口实者余为韩欧之学有年尘垢浮沉未能有所增长晚遇和尚意绝好之妄自谓聪明者未必益专固者未必损也和尚得法万如老人自蜀而吴而越以至于此此地素椎鲁俗劲急乃见其翻然洗心问道恐后不异于生与法侣习闻玄义者固和尚善诱使然亦以见心性之学人人莫能外之难易之疑余涣然而释矣。

　　槜李曹溶顿首拜撰

　　大博干禅师语录卷第一

　　侍者超宗记录

　　师于顺治拾贰年十月十五日燕京天津卫缙绅檀越暨院主亮空请住地藏庵结制上堂师至座前拈起疏云诸佛根源祖师巴鼻尽在里许切忌钻龟打瓦其或未然却请维那宣过宣疏毕师指座云尽大地总宝华王座更要登个甚么虽然如是一不做二不休便升座拈香云此一瓣香天不能盖地不能载爇向炉中端为祝延今上
皇帝万岁万岁万万岁伏愿皇图巩固帝道遐昌尧风永扇于斯朝舜日长辉于万国次拈云此一瓣香奉为满朝文武概国公卿本卫檀越同明不二之因共结无生之果复拈云此一瓣香千方不破百计难开怀入江南遇个铁面皮老子一拶粉碎爇向炉中端为供养现住江南常州府宜兴县龙池山禹门堂上传曹溪正脉第三十五世本师万如大和尚用酬法乳之恩敛衣就座维那白椎云法筵龙象众当观第一义师云钟停鼓寂全提向上玄机列阵台前最喜单刀直入还有不顾危亡的衲僧出众相见一僧才出师便喝进云是甚境界师复喝僧亦喝师打一僧才出师便打进云棒下点开生死路言中裂破祖师关师复打乃云灵源独耀迥脱根尘逼塞太虚辉腾今古遍大千皆一妙体总刹海尽一真乘情与无情同一宝觉即今群贤降驾山僧岂敢囊藏尽将迦叶微笑的达磨直指的和盘托出举起拂子云会么于此会得顶门正眼顿开肘后玄符独露杀活擒纵处处锋铓把住放行浑无渗漏秪如到恁么地还有为人处也无掷下拄杖云死人游活路维那白椎云谛观法王法法王法如是。

　　上堂问快马一鞭快人一言和尚今日升座又作么生师云瞎进云恁么则人人鼻孔撩天去也师云又要第二言僧喝师打云又要第二鞭僧无语师喝乃云无踪无迹离相离名描不出书不成不是祖师巴鼻亦非瞎驴眼睛掀翻佛殿三门踏杀一堂圣僧鸟石岭望州亭干屎橛麻三斤复喝一喝云识取钩头意莫认定盘星。

　　上堂问昔日黄面老人大开济世法门今朝和尚如何指示师云只要大家知进云古曲无音韵如何和得齐师云叮叮咚咚进云不是弄潮人徒劳遭点额师云棒头有人吃在乃云圆明正照顿绝诸缘赫赫常明始终一贯佛佛以此授受祖祖以此相传独许孤俊儿孙横拈倒用明投暗合正法流通只如不露声色一句如何道欲提无相毗卢印须向千峰顶上行。

　　刘衡阳荐亲上堂问那吒太子析骨还父析肉还母复现本身为父母说法即今荐亲一句如何指示师云迥出孤圆进云恁么则人间天上任意优游师云凭谁恩力进云豁开户牖明明示师云莫乱分疏乃云离生灭相顿绝去来无位真人没处安排既无安排亡灵又向甚处着落还会么冥不收兮阳不管送伊突出九重天。

　　上堂十五已前一念万年十五已后推门落臼正当十五离秦别楚秘魔擎叉禾山打鼓乾达婆奏乐迦叶起舞团鱼吞却鳖大虫咬杀虎甜的彻蒂甜苦的连根苦天津这里又且不然不擎叉不打鼓不奏乐不起舞亦无奇奇怪怪甜甜苦苦一味白米干饭面觔豆腐复云参。

　　上堂拈拄杖云山僧了无二事秪将这个为人截断脚跟红线挑开顶门眼睛横抽脑后楔倒拔舌前觔到恁么时说甚么藏身处没踪迹没踪迹处莫藏身还会么一芥一茎一势至一尘一刹一观音。

　　上堂问全持戒律为甚不守毗尼师云大象不游兔径进云人人有个影子为甚踏不着师云你即今立在甚么处僧无语师打云果然踏不着乃云玄机独露彻底尖新通身手眼一点难瞒分皂白于石火之中剖锱铢于闪电之际机轮活泼轨步圆通演最上乘示真实相咄咄咄住住住复喝一喝云孟八郎汉掩耳偷铃。

　　冬至上堂问群阴剥尽即不问一阳始复事如何师云日长一线进云衲僧分上又作么生师云不遂四时凋进云恁么则衲被蒙头跏趺坐一炉榾柮暖烘烘师云照顾眉毛师乃拍桌一下大众齐顾视师展开两手示之便下座。

　　上堂问狮子游行即不问前护后拥事如何师云人天围绕进云恁么则哮吼一声清风满座师云諕杀一堂人进云者老汉更出一头地去也师云莫谤他好乃云树凋叶落显觌体之真乘人法两忘示本然之密旨到者里全彰本分毫没囊藏应物随机一团活泼虽然如是且道放行为人好把住为人好休从兔角寻长短莫向空花问浅深。

　　上堂问冲开壁立万初击碎铁额铜头未审还有向上事也无师云行人更在青山外进云昨日法雷轰宇宙今朝冲破钓鳌矶师云穿却汝鼻孔乃云龟毛拂子迅如风兔角乌藤活似龙弹指拂开千丈石嗽声透过万重峰到恁么时指山山崩点海海竭不是神通妙用亦非法尔如然还会么一镞破三关分明箭后路。

　　上堂八面玲珑彻底穿通身浑个不相瞒临机随便拈来用不是拳头便脚尖到恁么时更待分宾立主问答三玄不惟钝置杀人亦乃堕坑落堑若是当家种草触处分明不动纤毫一场事毕只如大用现前一句如何指陈巨灵抬手无多子分破华山千万重寂慧荐亲上堂个事从来绝覆藏包罗天地了无双即今示汝无藏者元是当初申大郎只这里离四句绝百非金刚体塞太虚常寂光辉万象八字打开和盘托出还会么七宝池边闻法意九莲台上现金容下座。

　　上堂问金钟罢扣玉磬高停和尚如何指示师云其声若雷进云恁么则耀古腾今去也师云汝将甚么闻僧喝师打乃云一不立无孔铁锤当面掷无端穿却诸人眼只要男儿自点头不论根机利钝初学久参贵乎直下承当机前担荷会中还有担荷得者么试通个消息看众无语复云巨鳌潭上无音信徒向矶前下一钩。

　　上堂昔日释迦老子要个无眼耳鼻舌身意的担当个事何故聻不萌枝上藏香象无底篮能捉活龙昨夜拄杖子道要个有眼耳鼻舌身意的担当个事何故聻摘破香囊熏大国拨开天窍吼真风山僧又即不然有眼耳鼻舌身意的也不用无眼耳鼻舌身意的也不用既然总不用毕竟作么生夜深不向芦湾宿迥出中间与两头。

　　元旦上堂昨朝旧岁今日新年牧童起舞野老扬鞭到恁么时只得平地上匝匝兴波高山头滔滔鼓浪玲珑活泼玉转珠回着着真常头头作用论甚么世法佛法打成一片虽然如此超群须是英灵汉胜敌还归将相才。

　　解制上堂问昔日灵山结制今朝这里解制如何是不结不解之旨师云饥来吃饭睡来眠进云如何是第一玄师云父母未生前进云如何是第二玄师云夜睹明星自了然进云如何是第三玄师云拈花笑处为君传进云如何是第一要师云坐断圣凡道进云如何是第二要师云放开一线窍进云如何是第三要师云入廛垂手召进云三玄三要蒙师指报德全凭一点秋师云如何是一点秋进云低声低声师云作家阇黎乃云红炉三个月团鱼煆成鳖钳锤九十日生铁炼成钢天津卫里结制雷音寺里上堂桑树着箭柳树出桨正所谓怀州牛吃禾益州马腹胀天下觅医人灸猪左膊上还会么三月功勋鶤化去一吼黄河两道流。

　　师于顺治拾参年十一月初二日院主来昙暨天津檀越请住如来庵结制上堂拈香祝
圣罢次拈香云此一瓣香第二回爇向炉中供养本师万如大和尚用酬法乳敛衣就座问答不录乃云圆明正照宝炬生烟九十日炉盘里托出释迦三七中钳口边吐出弥勒到这里只得掀翻佛殿踏倒三门露柱灯笼一齐抚掌高歌云啰啰哩啰啰哩吃璎珞粥的不是你喝一喝下座。

　　上堂棒下绝商量喝中无渗漏若向个里承当管取推门入臼到这里论甚么正法眼藏涅槃妙心向上机关祖师巴鼻一拶粉碎自然家齐业就触处现成左右逢源无可不可所谓理无碍事无碍理事无碍事事无碍是为天上天下惟吾独尊复召大众云即今释迦老子向拄杖头上为诸人指示去也掷拄杖下座。

　　冬至上堂当阳把住凡圣难通坐断乾维阴阳潜迹今则放开线道拈出梭头掣转机关挽回作用总刹海氤氲绕日尽大地瑞气腾空山头玉树抽条海底红炉泼焰于斯会得朝打三千其或未然暮打八百大众可会得去么廓然一入真如境烁迦罗眼不能窥。

　　上堂尼无多问通身活泼一头牛蹄角全彰事事周掣断一番浑不立乾坤无碍任优游和尚还收得也未师云汝的牛在甚么处进云角挑日月尾挂须弥师云鼻孔在甚么处进云踏翻潭底月吼破祖师关师云好好把住绳头进云铁壁银山俱粉碎了然无碍独称尊师云休要诈明头乃云张公吃酒李公醉扶桑人种陕西田折东篱补西壁续凫截鹤者般说话总是悬羊头卖狗肉天津这里却不然山是山水是水僧是僧俗是俗永字八法分明决不扭直作曲既然如是且道如何保任聻复云大众归堂。

　　上堂画虎画皮难画骨知人知面不知心等闲识得净裸裸光烁烁充满太虚周遍法界到这里将大千界撮来如粟米大抛向面前总不见得且道承谁恩力以拂子击香几下座。

　　上堂现成公案不用安排本自圆成何劳特地若是英灵汉子闻恁么道直下了然当处解脱所谓一处透千处透一言通万言通杀活擒纵尽在当人把住放行全凭自己虽然如是犹有事在还会么羚羊挂角千峰外更有羚羊在上层。

　　荐亲上堂问诸佛涅槃心祖师正法眼为甚却向瞎驴边灭却师云僧投寺里宿进云千圣不传为甚却在和尚手里师云疑杀阇黎进云言中有响句下无私师云那里学得虚头来僧喝师打乃云观音殿里烧香抬起头看元来却是弥勒若恁么道又争得释迦殿里拜佛跨进门元来却是文殊直恁么道始较些子秪如荐扬一句作么生道脱却皮囊达本真了然自是一番新白莲台上无新旧永证金刚不坏身。

　　上堂如来净妙身穷劫不能量示与众家知虚空无二状掷拂下座。

　　上堂问明镜当台人天一鉴向上宗乘请师垂示师云兔角杖挑潭底月龟毛绳系树头风乃云空手把锄头步行骑水牛人从桥上过桥流水不流千年田八百主人贫智短马瘦毛长寸金不换丈铁还会么若不同床睡焉知被里穿复举古人道这着子如水牯牛过窗棂头角四蹄都过了只有尾巴过不得乃呵呵大笑云水中择乳除是鹅王。

　　上堂恍恍惚惚其中有物且道是甚么物杳杳冥冥其中有精且道是甚么精还会么老君殿里古佛迦叶寺里三清复举周金刚行脚时中途遇婆子卖糍团公案山僧今日不惜眉毛与周金刚出一口气当时待他道点那个心只向道拣热的搬将来伊若眼目定动拈糍团劈面便搭管教者婆子舌如扁担眼似流星虽然如是也是贼过后张弓。

　　上堂问杨岐十载铸就金圈少室九年觑破铁壁只此二人是同是别师云坐断两头进云恁么则万圣同知千秋不昧师云雪消云散一轮红进云只如安心一事又作么生师云雪上加霜进云一堂风冷淡千古意分明师云好言在耳乃云佛身充满于法界普现一切群生前言多不如语直闹市里人物深山里老僧明明无覆藏明明绝点翳触着磕着贼不入慎家之门虎不咬无腥之汉通明殿里玉帝圆通殿里观音明人不做暗事岂肯掩耳偷铃好大哥且道雷音寺里今日是什么人说法振威一喝下座。

　　上堂鱼行水浊鸟飞毛落乃呵呵大笑云若是仙陀客隔山见烟始知是火隔墙见角便知是牛决不向矢上加尖泥中洗土何故聻一口吸尽西江普天匝地难藏海底珊瑚独露天中杲日当阳。

　　应盘山请上堂问佛祖机关衲僧巴鼻学人上来请师指示师喝进云既是正法眼藏因甚又在瞎驴边灭却师亦喝进云只此两喝是同是别师复喝进云二喝喝开天地眼一言言出祖师机师云进前不如退后乃云本无去来亦无彼此世界法身中山河天眼里随机应便无处不周所谓大千世界无有如芥子许不是菩萨舍身命处何故刹尘俱是真如体遍界无非清净身。

　　腊八上堂十方同聚会个个学无为此是选佛场心空及第归庞居士向拄杖头上道即今正是释迦成道之时南无三满多吉祥如意娑诃复召大众云庞公持诵已毕尔我又如何持诵复云但得一万事▆等闲拈着春风自然桃红李白。

　　上堂碧天云静性海波沉朗月当空灵源独耀只得东风面万紫千红总是春到者里始知天地同根万物一体无量珍宝自然而至且道如何是无位真人还委悉么白鹭下田千点雪黄鹂上树一枝花。

　　上堂经年觅道心即道终日寻珠性已珠青翠尽随秋水去休来藤上觅葫芦何故聻识取钩头意莫认定盘星。

　　报成寺请上堂一月普现一切水一切水月一月摄这般说话总只道得放行句未道把住句复举昔有婆子施财请赵州和尚转大藏州下禅床绕一匝云转藏已毕回婆婆云比来请转全藏如何只转半藏师召大众云如何是那半藏聻便下座。

　　上堂通身是眼鉴不到通身是耳闻不到通身是舌说不到通身是心忆不到如人饮水冷暖自知鼻孔撩天眉毛拖地到者里拈起干屎橛麻三斤庭前柏树子云门饼赵州茶青州布衫一口吸尽西江等语不消一笑何故聻野水瘦时秋潦退白云断处旧山寒。

　　岁朝上堂问新年与旧年不隔一条线如何是旧年尽的意旨师云赤条条的还兜率进云如何是新年头的意旨师云装装点点下瑶台进云本来无改换何用更安排师云披蓑侧立千峰外引水浇蔬五老前乃举香严云去年贫未是贫今年贫始是贫去年贫还有卓锥之地今年贫锥也无真净云去年富未是富今年富始是富去年富惟有一领黑漆布衫今年富添得一条白衲袈裟岁朝抖搜呈禅众实谓风流出当家师云这队老汉一个逞乖一个卖俏未免向贫富里折倒山僧这里则不然也不道贫也不道富逢茶吃茶遇粥吃粥新年与旧年六六三十六。

　　上堂道不用修只须息心心息自明德不用养贵乎歇念念歇自圆德圆而无事不周道明而无理不达是谓果熟馨香瓜甜自落若向穷今博古克己施仁处而欲道之明德之备如画饼充饥正似瞽者引盲难免有眼者哂毕竟如何欲识侬家真嫡体直须隐入古人坟。

　　解制上堂赤尾金鳞露两腮禹门踏破浪头来一番撩却漫天网迅步风雷遍九垓到者里离情离境绝是绝非今古有无一齐坐断只得天上天下佛国魔宫任意纵横随处自在只如今朝解制还有透出网者么不妨露个消息看良久云万里无云空碧落满天星月笑春风。

　　上堂佛在自心中只向自心觅自心觅自心自忘心境寂此是真安养此即波罗蜜若向外边求迷头寻影迹寻至万斯年未契根和蒂若能如是观即入诸佛位诸上人会不会觌面相陈无面背。

　　大博干禅师语录卷第一终
嘉兴大藏经　大博干禅师语录


　　大博干禅师语录卷第二

　　侍者超今记录

　　师于顺治拾肆年四月初二日燕京保定府雄县院主欣然洎合县缙绅檀越等请住崇宁寺结制上堂拈香祝
圣毕次拈云此一瓣香第三回爇向炉中供养本师上万下如老和尚用酬法乳敛衣就座维那白椎云法筵龙象众当观第一义师云埋兵搦战总非作家匹马单枪聊称敏手还有久经战场者么出众与拄杖子相见僧问如何是宾中宾师云两脚走埃尘进云如何是宾中主师云乌藤不离手进云如何是主中宾师云肚饱诈饥进云如何是主中主师云水火无情进云宾主已蒙师指示向上机关事如何师云耳聋眼瞎乃云夏月炎天似火炉中不用添柴只待烟沉火寂通身体露如来虽然如是且道是谁证据震威一喝复举王常侍访临济同到僧堂中侍云这一堂僧还参禅否济云不参禅侍云还看经否济云不看经侍云毕竟作么生济云总教伊成佛作祖去侍云金屑虽贵落眼成翳又作么生济云我将谓汝是个俗汉师云王常侍深用探竿难免坑堑临济老汉趁浪颠舟徒费波涛正眼观来各与二十拄杖何故聻道泰不荣安乐业却来平地起孤堆。

　　文安县众乡绅请上堂跛鳖吸干沧海水泥鳅吞却铁昆仑得来个里平如掌佛祖流传古到今于此透得去总华藏海如一微尘尽大千界似一米粒泥鳅跛鳖放大光明现无尽亿身亦无身可得度无尽亿众亦无众可存虽然如是犹是建化门庭边事且道自己脚跟下一句又作么生道良久云空劫已前难话会威音那畔绝承当。

　　上堂问撑天拄地即不问赤条条的事如何师云天无四壁进云只如天不能盖地不能载又作么生师云谁是其人僧无语师打乃云狮子窟中狮子栴檀林里栴檀威狞赫赫精明香焰澄澄光彩乃至森罗万象贯古腾今刹刹尘尘全彰本分虽然如是若非过量汉子焉敢承当出格男儿一肩担荷会中还有承当得者么卓拄杖下座。

　　四月八上堂问世尊一手指天一手指地云天上天下惟吾独尊意旨如何师云和盘托出进云后来云门道一棒打杀是何意旨师云知恩报恩进云恁么则寒山逢拾得携手过江村师云强盗撞着贼乃云指天指地多少毒气周行七步和盘托出目顾四方转觉郎当惟吾独尊耻羞不顾大众浴佛且置只如云门道一棒打杀喂狗子贵图天下太平是何意旨良久云将此身心奉尘刹是则名为报佛恩。

　　师诞日上堂问五十六年重煆炼一回拈出一回新向上宗乘即不问乞师指出个中人师云摘破香囊熏大地进云天地同源万物一体请拄杖子再转法轮师云拨开天窍吼真风进云云开月朗乾坤阔万寿堂中宇宙宽师云不劳赞叹乃云暑气炎炎势莫休行人不在路桥头南山古洞无今昔一片清凉不记秋到者里刀斧不能斫水火不能侵凡圣若空花生死如阳焰所谓佛祖窥之不见列圣仰之无门从他野鹤闲云到来了无凑泊既然如是且道还有垂手处也无壁立岩前风飒飒孤峰顶上浪滔滔。

　　端阳上堂云五月五日午时节百怪千妖俱殄灭菖蒲似敛逼长空艾叶如云遮天月桃符神莫莽卤何故聻清净伽蓝内不打这破鼓。

　　上堂离四句绝百非嘴边生白醭舌上长青苔直恁么去却成担板横说竖说尘说刹说口似悬河舌如瓶泻若恁么去又落葛藤到者里恁么也不得不恁么也不得恁么不恁么总不得若有个汉出来道离四句绝百非也得横说竖说尘说刹说也得恁么不恁么总得且道淆讹在甚么处还委悉么鸳鸯绣出从君看不把金针度与人。

　　上堂扬眉瞬目好肉剜疮语默形言为蛇画足只饶乾坤未兆文彩未彰凛凛孤危沉沉绝照早是白云万里还有具顶门眼者么长安无限英灵客那个男儿不丈夫。

　　解制上堂秋水泥清秋月圆明秋禾成熟秋叶归根正是丛林中解制之时若是个透脱汉子于动转施为处自然不挂一丝不舍一法物物头头拈来便用到恁么地便可以承受宗风担荷家业还有担荷得者么金风阵阵抹林枝正是梧桐叶落时几次寒蝉鸣后岭数行秋雁度前溪水光卸焰归清锦山色苍黄叠翠衣说向参方学道者头头显露目前机。

　　上堂如来出世间为度众生故脱却净白衣示穿泥履服六载悟心空三思深委曲无分大小根顿渐俱提育拈花微笑间两手亲分付入灭到双林潮回归海屋火烧白雀寺风卷西天竺咄咄。

　　上堂拈起须弥椎打破虚空鼓惊起北山虫咬杀南山虎甜的彻蒂甜苦的连根苦昼夜不容停追劄▆乡土为甚如是万古碧潭空界月再三捞捷始应知。

　　师住盘山中盘寺僧首来仪院主德峰暨众护法恭请结制上堂拈疏示众云今朝十月十五盘山鸣钟击鼓中盘结制上堂林峦树木起舞顾视左右云还会么倘若未会更请表白宣读宣疏毕升座拈香祝
圣罢次拈云此一瓣香第四回爇向炉中供养本师万如大和尚用酬法乳师云盘山久息案头烟木铎铜铙总寂然时为东君通一线鼓鱼钟磬吼三玄还有知音者么出众相见僧问合山俊杰四海英贤同明圆顿之宗共证三摩之旨且道承谁恩力师喝进云万象丛中开不二孤峰顶上独称尊师云谁是其人进云眼横鼻直师云末后一句如何道进云击开普化当年铎惊起儿孙满大唐师云又恁么去也便打问西干演教东土传心今日升堂如何指示师云要个总不恁么的进云恁么则人人俱喝无生曲合会同吹海底笙师云宝剑赠与烈士进云假若诸缘未尽个事欠平又如何指示师云只待脑后钉穿乃云吃饭穿衣浑个事迎宾待客总无他通身彻底无生意何须重打葛藤窝到这里穷玄穷妙背觉合尘论性论心将妄逐妄若是英灵汉子闻恁么道便乃直下承当一肩担荷岂不省力只如今日安居一事又如何指示祖佛机关穷彻底人间天上总伽蓝。

　　上堂佛殿阶前骑象马三门廊下走麒麟翻身踏倒伽蓝殿四个金刚着一惊且道惊个什么谁知席帽下元是昔时人。

　　上堂问古德云大事未明是山不是山水不是水只如和尚分上毕竟如何师云山不是山水不是水进云假若山崩水竭后毕竟又在什么处师云两眼对两眼进云山水已蒙师指示瑞雪腾空事如何师云日出后一场懡　乃云当阳一句显教外之真风顶门一机露玄关之密诀不是形言尽理博古明今实要枯木龙吟石牛哮吼机投针芥言扣关津这边那边齐收齐放所谓见与师齐减师半德见过于师方堪传授虽然如是盘山亦未点头在何故聻出头天外看谁是我般人。

　　祈嗣上堂问教中道住者名主不住者名客即今僧俗同均且道谁是住者师云云腾千里雾进云假若有个顶天立地人来又作么生接待师云直与一顿进云恁么则打面不离州土麦唱歌难哄当方人师云哄过也不知乃云着实处透得攒花簇锦玉转珠回虚玄处透得玉转珠回攒花簇锦到恁么时节这边那边向上向下魔宫佛国今古有无世法佛法打成一片直得通身活泼彻底玲珑有扣则鸣无求不应卓杖云擒龙须是经纶汉捉虎还他将相才三个泥牛吞却月一时产下状元来。

　　上堂问昨夜雪花飘满地今朝风静又成霜佛法世法俱不问雪后加霜事如何师云屈词难唱进云盘山会里翻觔斗到此方知普化颠如何是盘山境师云五峰八石进云乱石岩前狮子吼短松霭霭万年春和尚平常以何接人师云杖头有幸进云雪重霜严伏惟珍重便拜师云远劳神用乃云人人上盘山求道道在什么处乃呵呵大笑又云个个向老僧处觅佛法佛法在什么处亦呵呵大笑复云今日既已上来老僧与伊等说个方便去若要求道向邦君大路上蓦直去要求佛法向自己头上模取来老僧者里觅什么碗复呵呵大笑下座。

　　冬至上堂三冬齐降湖海成冰正令当行乾坤失色天门闭栅地户封疆雪压山川霜埋古路只得。

　　朔风飒飒寒气森森冷冷孤危逼天塞地正恁么时若作佛法商量只得嘴挂壁上若作世法商量孰敢出林扬首虽然如是止可威伏藩羊若是戴角熊儿岂肯当炉避火只如随缘得妙一句如何道竿木随身逢场作戏。

　　上堂迷者悟之父悟者迷之祖拈却迷与悟大虫元是虎古人道米里有虫盘山道米里有法但有嚼著者一点也瞒他不得喝一喝。

　　上堂问盘山自古十人上山九人得道未审那一人不得道师云跛脚阿师乃云觅火和烟得担泉带月归翻身狮子踯蹴踏象王回拈起拄杖云文殊普贤不合本分却向拄杖头上道观音妙智力能救世间苦遂喝一喝云者无鼻梁汉终日救人何不自救且道作么生得自救去掷拄杖下座。

　　上堂问等闲恁么提撕未能一肩担荷今日群贤聚会请师再转玄机师云八角磨盘空里转进云拈出些些干屎橛直教遍界总馨香师云未饮三峡水争知甘味长进云恁么则野老齐歌曲共赏雪中梅师云逢人不得错举乃云若论佛法无处不是只是有件事在说与大众伸手拈不着开口道不着动足踏不着所谓非思量计较之所能到者里只许无舌人论无手人拈无足人履还会么若未会老僧更与你通个消息去有意看山山转远无心学道道相应。

　　腊八日上堂问逐日寻心心不见经年参道道元无夜深触着明星角卓破摩醯本自如且道与释迦老子是同是别师云触着后是何意旨进云古今无二路凡圣一如然师云本分一句如何道进云踏着秤锤硬似铁师云亦须粉碎始得尼问如何是生师云石笋抽条进云如何是死师云铁牛卧水进云如何是本来面目师云师姑依旧是女人进云早知灯是火饭熟许多时师云见个什么道理尼无语师打乃云掀翻不是人间物打失何关天上星一片残云消散尽碧天皎月现全身到恁么时输不从赢秦不顺楚山川水国缁素分明一片清虚何须特地还会么虽然旧阁闲田地一度赢来方始休。

　　上堂顿断舌根的笼络不住脑门合杀的总绝踪由所谓坐断千差踏翻异路既然如是且道此人如何亲觐还委悉么寝殿无人空寂寂满轩惟有月虚明。

　　上堂动则失宗静则失旨掀翻动静　哩　哩若向这里领略得去今古历然常坦坦了无南北与东西下座。

　　应报成寺请上堂诸佛放光明助法实相义蓦拈拄杖敲香几西角云者是放的光如何是实相义又以杖敲香几西角云者里是实相如何是放的光若向者两处缁素得出便可拈一茎草为丈六金身盛大千界于粟米之内何故聻水向石边流出冷风从花里过来香。

　　岁朝上堂问衲僧门下无迁变选佛场中有圣凡只如一年之首四季之初如何是迎新第一句师云东方日出卯进云如何是国泰民安第二句师云臣忠子乐子孝父心欢进云如何是风调雨顺第三句师云村翁连夜醉野老共云闲进云恁么则乾坤尽显无生意大地齐彰劫外春师云浣州出密枣乃云岁首叙寒温阳和四野分春风泼地起暖气傍岩升乾坤毛骨散苏醒冻中情到恁么时羽毛转向上宗乘百草萌西来大意且道尔脚跟下骨董抽芽也未金马石前兰叠翠白猿洞菊馨香。

　　上堂问五峰八石即不问如何是中盘寺里主人公师云德峰进云如何是主人的作用师云迎宾待客进云恁么则彻底玲珑去也师云堂前休教缺香灯张婆子问生从何来师喝进云死从何去师亦喝进云如何是不来不去师云须弥山进云去年吃饱饭今年忘却饥师云什么物解吃婆喝师打乃云终日闲闲地常年坦坦然只么无改变空王即现前下座。

　　上堂云拈起也云腾雾卷放下也匝地波涛所谓活泼泼转辘辘逢江作渡遇涧为桥调无粉羹施无米饭普利人天般般具足只如不拈不放一句如何指示水归大海波涛静云到苍梧气象闲。

　　上堂举教中道佛真法身犹若虚空应物现形如水中月黄面老子将苦葫芦呼作密果拈黑豆换人眼睛当时幸是无人若遇个铜头铁额汉管教一场漏逗何故聻在处绿杨堪系马谁家无路透长安。

　　解制上堂解开布袋头放出一群牛五湖藏不得四海莫能收虽然如是切忌犯人苗稼岂不闻古人道有佛处不得住无佛处急走过始较些子若还东逐水草西犯青苗莫道不能收得只教浸杀他家齑瓮里有分在会中还有拽脱鼻孔者试吐气看众默然师云若不蓝田射石虎几乎误杀李将军。

　　上堂问南泉斩猫意旨如何师云腥臊的进云赵州顶草鞋又作么生师云兵行诡道乃云桑树着箭柳树出浆张公吃酒醉杀李郎于此会得自有娘生衣服祖业家园不变不迁不损不坏住之莫尽着之无穷拈一丝而覆荫群灵布一具而含育万有且道如何是娘生衣服祖业家园聻乃呵呵大笑下座。

　　上堂者个是甚么只是个驼死尸的钝汉荷皮袋的婢子从始至今头出头入迷原认影逐妄失宗岂知本自圆明体自空寂真常自性与佛无殊要识返本还原么识渠不用频频举只在停机不语中。

　　上堂问神光山上说法达磨崖下参禅未审意旨如何师云鱼行水浊鸟飞毛落进云恁么则虚空无背面在处白云乡师云亲到一回始得进云万古不磨空有相一尘不立绝淆讹师云更要脚跟点地始得乃云圆明妙性中本来常清净不染声色尘不入寂灭定无取亦无舍无修亦无证堂堂本自如是名大圆镜差别一丝毫错过穷性命报到禅家仔细观休将伎俩作心源从前一段真常锦不假机梭体自圆。

　　上堂问等闲把住要津大地悉皆消殒如何是盘山境师云群峰拱白塔进云如何是境中人师云一室坐黄龙进云人境蒙师指向上事若何师便打进云只如今日四众临筵又如何举唱师云紫盖峰前云片片蟒龙溪下水潺潺进云一种没弦琴惟师弹得妙师云识甚好恶乃云佛法如大火聚进则燎却面门退则堕坑落堑若有毫发住着是为立地死汉只饶诸佛诸祖出来亦须嘴挂壁上山僧到此无理可申无言可吐只得借盘山为题与大众通个消息形如画境状如松满干烟笼映碧穹面面龙盘浮翠影层层璎珞露真风宝图壁立千峰外梵刹横开万壑中举世丹青描不得白云常挂紫金容。

　　上堂个中一着等虚玄今古寥寥绝变迁佛祖界中藏不得尽情悬向碧堂前所谓仰之弥高钻之弥坚瞻之在前忽焉在后还会么处处绿杨堪系马家家有路透长安渠侬觌面亲呈示不必前三与后三。

　　上堂问狮子吼时芳草绿象王回顾落花红如何是回顾的事师视左右云会么进云不会师云错过了也乃云这边一着佛智难知那边一机祖心莫测移星换宿促短延长格外提持一团作用到恁么时便可以大开炉鞴拈弄钳锤煆炼圣凡权衡佛祖且道谁是其人赤心片片知人少觌面堆堆睹者稀。

　　上堂问壁立万仞即不问接物利生事如何师云拖泥带水进云棒头演唱无生曲未审知音有几人师云阿谁不会进云恁么则现前大众悉皆同条去也师云知恩者少负恩者多乃云言前荐得举一明三句下承当拈头识尾铁草鞋一踏粉碎金刚橛一拶成灰只得百不减一不添猫儿睡觉狗子打眠任他沧海变桑田惟有衲僧真密诀至今千古许谁传还会么当道铸成金矮子正齐行下铁馒头。

　　上堂问倾湫倒岳平常事不涉唇吻道将来师云现成公案进云手持夜明符几个知天晓师云夜行人更多师拈拄杖卓一下云至尊至贵至低至贱虽不值钱倾国不换厨堂阶下粪扫堆头填坑补谷塞壑盈沟诸佛拈不起祖师莫能收十圣无门趣入三贤那觅踪繇独有寂寥峰外禅和子作蒲团作被褥做枕头复云咄下座。

　　保安上堂问三藏百宗浑是药情与无情一病身乞师速救师打云收进云恁么则踢翻罏铫药病消殒去也师云　哩　哩进云谢师指示师云吽癹吒乃云罪从心起将心忏觅心心似空花焰了知心罪本来空此是雄雄没量汉达心空真实忏红炉焰上飞雪片三灾八难尽消除五眼六通浑显现圆明露藏不得烁烁寒光辉碧落眉间玉露少人知掌上明珠谁把着掷拄杖云大众看取。

　　上堂问年年今日腊月八朝朝夜半一天星且道释迦老子悟个什么师云窥破鼻梁进云恁么则天明不须鸡报晓日午何用打三更师云说到不如行到进云学人契界分明去也师云且莫错认定盘星僧喝师打乃云腊月八无缝罅铁壁银山锥莫劄举眸触着一轮星雪山悟了西番达掷拂子下座。

　　大博干禅师语录卷第二终
嘉兴大藏经　大博干禅师语录


　　大博干禅师语录卷第三

　　侍者超古记录

　　住报成寺结制上堂师拈起疏云一团锦绣斩砌新鲜托向众前各宜荐取顾视左右云还会么其或未然却请维那布露宣毕师升座拈香祝
圣罢次拈香云第五回爇向炉中供养上万下如先师用酬法乳维那白椎毕问十月十五鸣钟击鼓大冶红炉烹佛炼祖即今释迦老子到此又作么生煆炼师云且立门外进云过在甚么处师云佛之一字吾不喜闻僧喝师打云乱喝进云恁么则有眼不足见无耳合成闻师云不妨伶俐进云学人礼拜去也师云用礼作么便打乃云现成公案不须土上添泥本自圆成休要离身觅影只如林间击竹目刺桃花喝下翻身枕头堕地总是好肉剜疮与蛇画足至于如猫捕鼠抱卵成鸡又是骑牛觅牛持火觅火只如今朝结制无非斟确狸奴归原契旨倘若卓卓分明用什剔炉把火鼓扇生风可会得么廓然坐断无一事拟议踌躇隔万山维那白椎下座。

　　上堂开口成双橛扬眉落二三个中亲透得了却上头关若是得的人闻恁么道不妨庆快若未透的人闻恁么道未免东捞西摸北想南猜还委悉得么石自沉兮水自流何须向外觅踪由通身玉兔须当荐休去香山问白牛。

　　上堂问大开门户接龙蛇白棒横空验作家有无雨道俱不问心空及第事如何师云只个闲人天地间进云至于忘家者就路而知归迷祖者转身而见父又作么生师云从门入者不是家珍乃云天自高兮海自深何须特地觅疏亲通身尽是西来意只认衣裳不认人。

　　上堂问百姓日用而不知且道不知个甚么师云同堂不见面进云除此还有奇特事也无师云共住不知名进云自有一双穷相手不妨随处舞三台师打云何不领话乃云脑盖掀开面门裂破无位真人随处活泼团的瓜瓢长的木杓大者砂盆小者磁钵米面油盐酱横醋脚卓杖云一齐分付与典座何故三餐熟煮金牛饭六味调和酥酪羹复卓杖下座。

　　洪一卿荐亲上堂问洪波浩渺白浪滔天且道灵骨葬在甚么处师云毗卢顶上进云捉虎还他同类客擒龙须是个中人师云灵骨葬在甚么处僧喝师云喝即任喝要且未知灵骨落处在僧复喝师云果然未知便打乃云皮肤脱落尽唯有一真实寂净似长空虚明如杲日只此净妙身三界无能匹功德不可量赞叹何穷及既然如是且道又作么生荐扬举拂云原是白莲台上客不须重点旧家乡下座。

　　上堂问云藏无缝袄鸟宿不萌枝如何是月正出的意旨师云当炉不避火进云白云散尽皎月当空如何是月落的意旨师云衲被蒙头坐进云恁么则请和尚归方丈师云好与三十拄杖进云重赏之下奈无勇夫师云自恭免罪乃云拈锤竖拂棒喝施陈节外生枝钵盂安柄三玄三要平地孤堆立主立宾无风起浪个中一着总绝言诠一切现成不劳特地倘若赤身担荷白骨连山正脉流通堪为道种忽有个汉出来道报成得何见解便恁么道山僧只向道病多知药性经效始传方击拂下座。

　　上堂西来大意觌体堂堂无成无败无覆无藏历历明明炜炜煌煌光射大千含育群芳通玄衲子必不承当既是通玄衲子为何又不承当聻男儿自有冲天志不向他人行处行。

　　上堂问释迦老子说法四十九年未曾说着一字只如三藏十二部又从何来师云一状领过进云除此还有消息也无师云合取狗口进云若非渔夫引怎得见波涛师云画饼充饥乃云历尽尘嚣彻底清灯笼露柱放光明等闲拈向高山顶惊起群鸦住不成举起拄杖云这个是露柱那个是灯笼卓一卓云者个是灯笼那个是露柱若向者里分辨得去亦知狸奴白牯安身立命处其或未然听取一颂雪里鸳鸯虽辨白墨中煤粉几人知不是吾家亲嫡子道来卓卓有支离卓拄杖下座。

　　上堂十五日已前太尊贵生十五日已后太放意生正当十五日又如何道若道个坐断舌头得么道个水泄不通得么道个唯吾独尊得么任是佛祖到来非但忘锋结舌只教无门可入且道利害在什么处喝一喝下座。

　　上堂问佛法世法即不问如何是闭门造车出门合辙师云一叶落天下秋进云恁么则处处绿杨堪系马家家有路透长安师云谁是知音进云到者方知事了却木人机师云家贫未是贫路贫贫杀人乃云通身尽展玄中窍彻底全彰劫外机举世丹青描不得尽情付在画楼西只这般境界从古到今不许正眼觑着是以沩山道举一不得举二放过一着落在第二仰山云昨日有人从天台来却往径山去沩云来日典座不得普请师嘘一声下座。

　　上堂问忠国师三唤侍者侍者三应是何意旨师云泥牛吼月木马嘶风进云国师道将谓吾事负汝却是汝辜负吾又作么生师云一段淆讹乃云万缘歇尽荡荡全彰人法两忘沉沉寂照若向这里领略得去始知正法眼藏涅槃妙心脉脉还源归根得旨只如还源一句如何通信休向街前问闹市直须深壑看孤村复举文殊敕善财采药机缘师云唤龙作渡须是仙陀画虎拦途还他作者且看文殊头上加锥善财脚跟出血饶君识尽西番境也被傍人道短长。

　　上堂安居半个月功夫忙不彻日里造僧房夜间修净业昏沉似雨浇妄想如飘雪暂时不现前香板劈头楔行坐不几时又听鸡饶舌课诵如完周东方日皎洁依旧搬土坯忙忙直到黑好段紧功夫越炼越亲切大悟在目前止待时和节复召大众云时节已到且作么生得悟去将拄杖架肩上下座。

　　上堂眉毛不离眼舌头不离口至道不离人徒向外边走正是富儿乞丐不知自有家私一失家乡永离担荷会中可有担荷得者么试吐露看众无语复云担当须是英灵子挂印还他将相才复举女子入定公案师云文殊善用杀人刀罔明能使活人剑女子瞿昙只是好笑何故聻打面还他州土麦唱歌难哄当乡人。

　　上堂问死去生来即不问安身立命事如何师云手持夜明符几个知天晓进云且道这里与普化摇铃是同是别师云同则总同别则总别乃云踏千圣顶　全凭独步举万钧之重单仗枢机不假劫外之威岂借他人之力到这时放开一线草木增光把住一丝乾坤失色头头归于掌握物物属于当人只得独占魁纬魔妖顿绝会么含元殿中无二主掷拄杖下座。

　　上堂泥中有刺赤脚方知墨里分煤作家始鉴所谓骑佛殿出三门驾铁船到绝顶须是其人若向这里会得便可以返必死之病吞栗棘之蓬驱耕夫之牛夺猛虎之食直饶释迦弥勒拱手称尊势至观音赞叹不及蓦拈拄杖云还会么昨日天台木上座今朝南岳竹阇黎。

　　腊月一日上堂问杲日当天即不问古镜未磨事如何师云兔子眠窝进云只如磨后又如何师云不自鉴进云镜光已蒙师指示末后相委请师宣师云打破镜来与汝道进云打破了也师伸手接云还我铜来僧无语师云古庙狮子便打乃云腊月一三冬严令全其力天还地闭水凝坚朔朔寒风劈面疾吹教猛虎吞大虫冷得团鱼冻成鳖林间衲子达原宗不出者段佳消息灵云以此见桃花夹山桡下呈端的明星没却老瞿昙刹竿压断阿难脊文殊椎下夺旗枪百丈堂前蓦卷席既然如是会中还有恁么一回者么试露个消息看众默然复云大众节令严寒不劳久立。

　　腊八上堂问四十九年化世难三根没杀老瞿昙了然一句即不问透顶透底事如何师云大洋海底珊瑚树须弥顶上碧琉璃进云未离兜率已降皇宫未出母胎度人已毕只如今日释迦成道是何意旨师云为怜三岁子不惜两茎眉进云恁么则拈花笑处个个沾恩师云独有你不得乃云大通智胜佛十劫坐道场佛法不现前不得成正觉亦未是迟释迦雪山六载出现于世亦未是早所谓未离兜率已降皇宫未出母胎度人已毕到者里了无出没生灭可得亦无迟早时节所羁只得历超今古顿绝去来还会么复成一颂诸佛本无生利生乘生灭六十小劫中弹指驹过隙六载悟心空四十九年说机分大小根狸奴多饶舌三界作医王红炉飞片雪蓦拈拄杖云大众看看灵龟入海中吞却沉潭月掷杖下座。

　　腊八日上堂问寒光烁烁迥青霄老梅骨里吐花稍象头山上经历尽一触明星眼角高如何是得悟的意旨师云不因花吐蕊谁知春到来进云恁么则半夜天正晓日午打三更师云道取一半进云还许学人转身吐气也未师云合取口乃云踏着从前关捩子翻转娘生铁面皮定乱灵符归掌握生擒活捉在临时所谓从上释迦老子传衣钵印心宗总不出这一着子乃至德山棒临济喝子胡狗秘魔杈亦不出这一着子既然这一着子利人如是只如自利一句如何指示折角泥牛归海屋山群野鹤隐山阿复举忠国师唤侍者云与我过犀牛扇子来者云犀牛扇子破也国师云扇子既破与我犀牛儿来者无语师云国师杀人见血侍者抱贼叫屈直至如今未得归结复云相呼相应理周全谁识稍头失本然陆路不逢金象马又沽银鹤过前川。

　　上堂一切法不生一切法不灭了然无取舍诸佛当现前所谓语默声色古佛亲临动转施为释迦出世头头弥勒物物观音百草头上普贤闹市街前势至是谓处处真处处真尘尘尽是本来人正说真时真不现正体堂堂没却身喝一喝下座。

　　元旦上堂问年头月尾笑嘻嘻画阁堂前显俊机棒喝交参即不问迎新送旧事如何师云水陆堂中千碗供进云正当新年头一句又作么生道师云诸天席上万炉香进云恁么则个个承新力家家换旧符师云谁人不恁么僧礼拜乃云一阳始复草木知春久冻翻身死中得活只得圆明正照耀古腾今洞鉴天围辉洪地轴时将不尽功德总祝
当今更愿四恩普报三有齐资法界冤亲速登觉岸勿待金乌西坠玉兔东升瞬目来朝一期错过归源直指一句如何道陋巷不骑金勒马回头唯着旧襕衫。

　　上堂乃云心圆境寂尘尽光生烁古明今辉天鉴地此是功勋边事至于煆圣炼凡钳锤佛祖生擒活从点铁成金亦是建立门庭边事若论受用消息无许多般只得饥来吃饭困则打眠任运纵横随处自在且道谁是其人震威一喝复举维摩诘示疾毗耶离城自念寝疾于床世尊垂慈知其此意告文殊师利言汝诣被问疾机缘师云维摩示疾为众抽钉世尊垂慈看孔着楔致使文殊搬家运火不致停留虽然如是家无小使不成君子锦衣公子渡泥河惧把罗衣水上拖到岸一身泥水迹脱来　在葛藤坡便下座。

　　上堂问古德云毫厘有差天地悬隔如何是毫厘的事师云放去成堆收来不见进云恁么则不隔去也师云春眠不觉晓处处闻啼鸟进云金针归本位空钵挂芒山师云如何是你的本位僧喝师打云犹隔山在乃云执秉吹毛截断千差异路寒光赫焰威除百怪妖精从此阐提门大开秘密藏全露至于廊安云水室纳高流炼无气息衲僧荷无文印子是谓灯灯续焰祖祖相传正脉流通道源广备既然如是只如无气息的衲僧又如何煆炼瞬目亦非仙陀客寂然不是个中人复举二祖参达磨大师立雪断臂机缘师云达磨能杀能活有截鹤续凫之功二祖善死善生据化鲤成龙之妙正是象王作队狮子成双虽然如是也是陆地乌龟复成一颂一队骊龙翻碧水雨山云雾彻天昏长安岭上分珠后直至如今长葛藤。

　　忏愆上堂问雪上加霜即不问寒风透骨事如何师云彻底风流进云只如丹霞烧木佛是何意旨师云风卷虾蟆背上雪雨打乌龟壳上霜进云院主为甚么眉须堕落师云石女怀胎进云恁么则水向石边流出冷风从花里过来香师云自知较一半乃云动即失宗静则失旨不动不静忘忧绝喜若向这里荐得只是有耳不闻有眼不见荡荡悠悠自由自在是为世出世间一个闲汉若或未然动静中语默里逐物忘源迷头认影到驴年未有了当时节在只如忏涤愆尤一句作么生道一番荡尽根和蒂彻底清凉心自空下座。

　　上堂举仰山到东寺寺问云汝是甚么处人山云广南人寺云我闻广南有镇海明珠是否山云是寺云此珠如何山云白月即隐黑月即现寺云还将得来么山云将得来寺云何不呈似老僧山叉手进前云昨到沩山被索此珠只得无言可对无理可伸寺云真狮子儿善狮子吼师云二老汉须是轮对轮剑对剑观光即不无检点将来总是自扬家丑何故聻一见容颜足可观何须拈弄许多般是非只为多开口惹得傍人说异端。

　　元旦上堂问三阳开泰万物更新祝
国祐民如何演唱师云天上有星皆拱北人间无水不朝东进云恁么则乾坤永固
圣寿无疆师云人人忻愿乃云昨朝旧岁今日新年节有新旧人无变迁只如旧岁前岁大前岁乃至过去不可说不可说之已前也秪是这个长老至于今年明年后年大后年乃至未来不可说不可说之已后也秪是这个长老正当恁么时亦只是这个长老何故百年三万六千朝反复元来是这汉复举五祖遇四祖机缘师云四祖惯钓劫外金鳌不费手脚足可观光五祖善能穿山透海直越龙门识堪赏鉴还知道五祖来处么七岁童儿破祖基天然骨格一双眉刚然抛别栽松老寄籍娘胎又一期。

　　上堂释迦未出世达磨不西来佛法遍天下谈禅口不开所谓无眼耳鼻舌身意契佛心宗通达祖意到这里便可传无尽灯说无为法然虽如是只如无为法又作么生说乃掷下拄杖复举百丈与马祖游玩遇一群野鸭飞过祖云是什么丈云野鸭子祖云在何处丈云飞过去也祖扭百丈鼻头痛作声祖云又道飞过去也丈于言下大悟师云移星换斗须是马祖见月忘指还他百丈还知二老的落处么扭破鼻头血溅流时将诤论一齐休腾空鹞子轻飞去直过新罗到九洲。

　　解制上堂踏破天关掀翻地轴得一衲僧了无拘束所谓天得一以清地得一以宁神得一以灵人得一以明若向者里领略得去游尽百千万亿香水海不用动足说尽百千万亿妙偈不用动舌度尽百千万亿众生不须举念是谓百千刹土自他不隔于毫端十世古今始终不离于当下只如今朝解制意旨又作么生道雕弓已挂狼烟息万里歌谣贺太平。

　　端阳上堂问灯笼露柱相交合谈何事师云七十三八十四进云只如三条椽下七尺单前又作么生师云日不眠夜不睡进云恁么则古今不替光含象万有全彰一段春去也师云只待叶落归根后始得乃云五月五雄黄烧酒并角黍菖蒲蕲艾吐馨香列向堂前庆端午执节符神鹄令严杀气森森侵地府魑魅邪妖顿绝踪寰中明鉴深清楚湛湛寒光烁太虚沉沉烈焰辉今古禅家亦曾恁么行拄杖草鞋狞似虎光前绝后赤条条棒喝声前无佛祖活捉不须肘后符生擒何用干钧弩既然如是且道利害在什么处良久云宁经霹雳雷休闻涂毒鼓。

　　师诞日上堂问未离兜率已降皇宫未出母胎度人已毕只如未离兜率时如何师云老僧方丈里消闲进云降生后又如何师云三门头游戏进云正当恁么时又作么生师云升堂说法进云恁么则出入从渠便纵横不让人师云善乃云凿木思山饮水思泉不惟报本且识根源所谓生我有母寄我有身今辰正遇山僧母难之日毫无所长只得因斋庆赞遂合掌云真常无损坏无证亦无修辞亲割爱后任运得自由还会么一点圆明普周沙界复举僧问药山云如何是道中至宝山云无谄曲僧云不谄曲时如何山云倾国不换师云药山老人剖心裂胆露尽肝肠屈己施仁毫无吝色至今同列之人谁不称赏会中还有识得药山老人相为处么众无语代云伸脚不离缩脚里切莫千猜与万猜下座。

　　大博干禅师语录卷第三终
嘉兴大藏经　大博干禅师语录


　　大博干禅师语录卷第四

　　侍者超尚记录

　　顺治十六年八月二十二日北京法通寺座主天籁请结制上堂师至座前拈疏云当阳拈出了没遮藏砌锦文章通身漏泄于斯会得归去打眠其或未然却请维那布露宣疏毕以杖指座云栴檀为栋七宝为墙瑞气腾轩祥云满座宣传嫡旨拔楔抽钉为众提撕斩钉截铁既然如是符到奉行便升座拈香云此一瓣香孤迥迥千圣莫知其踪峭巍巍诸天罕识其迹拈来成盖成云放下为霖为雨爇向炉中端为祝延
今上皇帝圣躬万岁万岁万万岁伏愿尧风荡荡舜日辉辉恒为万国之君永作千圣之首第二瓣香皎洁孤峰纵横十字历尘劫不迁不变辉今古无后无生爇向炉中专为合国勋臣满朝卿相现前请主四众人等伏愿智光齐日月福果亘乾坤绵绵带砺功高卓卓
君臣道合第三瓣香视之不得闻之不得如涂毒鼓似人火聚今第六回爇向炉中端申供养禹门堂上▆如先师用酬法乳之恩敛衣便坐维那白椎毕师云钳锤初放炉鞴新开一时电掣雷轰单煆铜头铁额若是冲锋利器透甲良才自然踊跃向前岂肯当炉避火可有不惧炉锤的衲僧出众相见僧问从来学道事如秋黄叶纷纷辞树头法通开炉即不问叶落归根事如何师云孤峰无宿客进云只如落后又如何师云赤条条的进云蒙师拨转威音曲铁笛横吹古佛心师云如何是古佛心僧喝师云这一喝落在什么处进云向这里荐取师打乃云堪为梁栋绳墨成功入圣超凡全凭煆炼是以编牢画地指橛纯羊就窟张弓悬机陷虎只要头穿额破不容掉臂翻身独教开眼打眠闭口吐气山头鼓浪海底扬尘始可承受家私担当祖印然虽如是法通者里又且不然也不指橛纯羊悬机陷虎只要参禅衲僧直下托出个本来面目点画分明老僧两手交付今承法通座主深契宗风彻底婆心兴扬法化且喜
金轮治世古佛临凡洪荷上乘大开祖道林间衲子俱受
皇恩各宜报答然虽如是只如今日开炉聚众万派归源一句作么生道蓦竖拂云凭仗阿伽陀妙药点取金刚正眼开。

　　上堂触着磕着遍地皆真万象森罗头头祖意拈之不尽用之莫穷沃海盈虚填沟塞壑了无殊胜顿绝高低一味平怀毫无造作虽曰正法眼藏涅槃妙心疮上生疮疾上生疾灵源独耀贯古腾今沙里扬尘火中拨焰内分玄妙外列主宾意落玄黄是非风起砌成纲要编就门庭患久根深葛藤布露筑台看脉病在膏肓扁鹊卢医实难救治只如作么生得归本分去是法住法位世间相常住。

　　上堂问千江万派归沧海四塞八蛮朝帝都向上玄关即不问临济四喝请师分师云次第问将来进云如何是金刚王宝剑师云谁敢当锋进云横按莫邪全正令太平寰宇斩痴顽如何是踞地狮子师云狐踪绝迹进云踞地金毛吞异兽象王行处绝狐踪如何是探竿影草师举拄杖云汝还会么进云竿头丝线从君弄不犯清波意自殊如何是一喝不作一喝用师云问答分明进云泥牛吼处天关转木马嘶时地轴摇师云且莫错承当乃云通身遍身弄鬼眼精透顶透底觌面卖鬼撑天拄地乞儿落节横遍十方自作自当于此领略得去释迦不前弥勒不后上无佛道可成下无众生可度只得峭巍巍明历历水清今古洞察厘微到这时说甚么明头来暗头来四方八面来不消一劄直饶一喝分宾主一镞破三关一箭落双雕的向红炉上飞甚么雪纵使拈一茎草作丈六金身摄丈六金身为一茎草促百千年为一日摄一日为百千年者夫子门前卖甚么文章若或谆谆淳淳澄澄实实如洪钟在架有扣即鸣古镜当台无时不照的始有些子气息还会么一念不生全体现六根才动被云遮。

　　上堂问香烟绕座瑞气腾轩击鼓鸣钟合为何事师云大家齐喝无音曲进云昔日释迦今日和尚是同是别师云一齐坐断进云冯居士领众善设斋得何利益师云昆仑顶上千年柏进云恁么则人人获益个个沾恩师云沾个什么恩进云耀古腾今去也师打云清风相送乃云本源湛寂个中无凡圣涅槃至觉圆明就里绝菩提彼岸清凉不立何处更著文殊碧落虚凝道甚空王露影不归一至不落一尘净妙处顿绝比伦圆洁中无可为喻只得淳淳湛湛历历明明一段孤光辉天烁地此番奇特休向他求只在方寸之中毫无欠缺若肯回光返照直下承当不立一尘事事成就还会么虚玄较量犹为滞唤作如如又落尘下座。

　　上堂问西天四七东土二三且止只如西来大意如何举唱师云万古碧潭空界月再三捞捷始应知进云恁么则万派千流悉皆普映师云鱼行水浊进云路远夜长休把火大家吹灭暗中行师云汝向甚处下脚进云逢桥不下马各自奔前程师云桥倒路绝又作么生进云和尚不必费心师打云棺材里吐气乃云见地分明脚跟稳密鉴千古于目前定始终于当下岂止未兆已前分形已后直饶威音那畔更那畔未来更未来尽在圈缋里若是总无过去未来现在的须如生铁铸成许提金刚宝剑斩断淆讹独镇乾坤安邦定国若是抛泥带水拨草瞻风线去丝来的俱成败种且道如何是不沾缁素不落玄黄的句机丝不挂梭头事文彩纵横意自殊下座。

　　上堂问法通消息即不问未生面目事如何师云脑后三斤铁眉前一对珠进云只如生后又如何师云雨耳垂肩双手过膝进云生与未生时又如何师云藏身露影进云日月同行无二路点头花放自知春师云如何是你点头的意旨僧喝师云这一喝落在什么处进云各人自扫门前雪休管他家瓦上霜师打云又要来问话在问三分皎月七分秋黄叶徐徐逐水流叶落枝寒即不问如何是夺人不夺境师云乾坤似画进云白鹭下田千点雪黄鹂上树一枝花如何是夺境不夺人师云人马如山进云去来无碍奇男子出入逍遥大丈夫如何是人境两俱夺师云隐进云踏翻大地无尘起触碎虚空绝鸟行如何是人境俱不夺师云露进云百花丛里过一叶不沾身临济宗乘蒙师指示只如脚跟下一句又作么生道师云孤峰顶上独足立十字街头跃马行进云临济宗风原未断一条红线手中牵师云你那里见得进云天上有星皆拱北人间无水不朝东师云且放过三十棒乃云孤迥迥明历历峭巍巍黑漆漆佛祖摸索不着圣凡难觅踪由直饶千圣传来总是依模画样至于西天四七东土二三递代宗师尽是悬羊头卖狗肉的白拈贼若向这里觑得透作得主许伊一串穿来朝打三千暮打八百管教乃佛乃祖是圣是贤拱手皈降俯伏听命到这里所谓佛之一字吾不喜闻念佛一声漱口三日纵使唤作孤明悄寂碧昊清霄已落情尘境界何故岂不见道羚羊挂角千峰外更有羚羊在上层下座。

　　上堂当阳独露了无半点颟顸声色相呈并无丝毫隐匿言今道古排列有无令归者踏破东西使达人直登彼岸倘或守株待兔摇橹钉椿不落汉帝城边定堕秦邦篱下直饶二边不着中道不安不是无主孤魂必为立地死汉若是通方之士举着便知处处八面玲珑卓卓通霄大路虽有过量之事还他过量之人若得过量之人始行过量之事还会得么出头天外望谁是我般人。

　　上堂徐纯修问天地不言含有象百灵何处谢无私昔日世尊拈花示众今日和尚升座垂慈且道是同是别师云二边不立进云只如香严上树的公案答他则丧身失命不答又辜负来机且道和尚作么生师云向老僧未出方丈时荐取进云又如婆子烧庵意旨如何师云入草寻人进云且道雪覆千山如何孤峰不白师云独出一头地师又云你一口气不来向甚处安身立命进云遍界莫能藏师云不能藏且止毕竟在甚处安身纯修弹指一下师云也未信你在乃云一机顿歇万汇声消一线放行群芳耀彩明呼暗应尽在当人地转天旋全凭自己所谓一尘含法界一念遍十方尽大地是一真乘总刹海皆一解脱既在深含重育勿论圣凡只教踏破窠臼▆▆子脱初机浅进未达之流截断廉纤赤身担荷至于特达之士越格英灵掌上持珠亦应委悉山僧庸机浅识久玷诸方今承别公山公憨公大展慈爱辉映蓬居仗不尽之光演无为之化大众还会么和盘托出因知己彻底掀翻其鼻垂下座。

　　上堂当阳拈出太展囊藏忍气吞声埋没自己真实落地总绝思惟密密绵绵纯纯净净风不能入水不能浸一段真乘毫无造作但有纤毫圣解即堕凡情动即乖真白云万里说甚么孤峰顶上威音那畔如猿捉影徒自劳形若或寸丝不挂无束无拘任意悠游却较些子今承愍忠大和尚乃吾教授之师领诸耆旧飞锡蓬庐光被宗风辉扬法化我诸弟子下座礼足致谢勿劳久立。

　　上堂赤骨露处光含象白汗倾时水合天寂寂须弥全不动深藏狮象吼三玄若向这里领略得去眼里着百千万亿须弥山不剩一尘耳中盛百千万亿香水海不余一滴直饶移山塞海钁地补天戴角擎头移星换斗的尽在须弥山中香水海内若是作家龙象不用形言才展眉霜各归本分还会得么荆山美玉何须辨赤水玄珠不用拈。

　　上堂粪堆里埋玉屎窖里盛金活路上闲杀人死路边忙杀汉所谓只拜释迦不礼弥勒猪投羊队马奔驴群认贼为家失宗千里若或不餐秦粒不饮楚泉云雾齐收水天一色到这里染污不得描画难穷离相离形无踪无迹且道利害在甚么处沿路但贪一粒米归家失却万年粮卓拄杖下座。

　　上堂拶虚空髓调和酪羹煮月影芽下金牛饭教无舌人一饱永劫忘饥岂似文殊朝朝淘米普贤日日添柴吃了饭洗碗洗了碗吃饭有甚了期若是刚决汉子扑然顿断直下了然便知得从来不饥要甚么饭吃正如城东老母与佛同生毕竟不用见佛始有些子衲僧气息你我办道人须取自己受用休傍他家觅食被人唤教洗钵盂吃茶去如斯落节非为玷辱祖宗亦自虚生浪死且道作么生得奋力去冲开碧落松千尺截断红尘水一溪。

　　上堂问唧唧黄鹂绕树头梧桐叶落满天秋当阳意旨即不问牛头未见四祖事如何师云山不是山水不是水进云见后又如何师云山是山水是水进云见与未见时又如何师云杭州人撑船进云三事已蒙师指示向上还有事也无师云有进云如何是向上事师云千圣不传进云元来歌是曲同路唱哩啰师打云十万八千乃云言前一路接引上根末后一机提奖中下棒敲越格喝审仙陀钵止狞龙杖安猛虎虽则婆心太切引玉抛砖本分位中却成节目争似法通这里种田博饭草褥麻衣热步凉轩寒居暖阁若是超群之士闻即翻身直下承当归家稳坐与拂云还会么识得远烟浪别有好思量。

　　上堂问西来大意即不问三玄三要事如何师云逐句问将来进云如何是第一玄师云方丈里没老僧进云如何是第二玄师云法堂中坐老僧进云如何是第三玄师云佛殿前见老僧进云如何是第一要师云猢狲正睡觉进云如何是第二要师云泥牛解倒嚼进云如何是第三要师云柳林鹦鹉叫进云三玄三要蒙师开示向上一路请师直指师打进云杖头点开生死路脚跟踏破祖师关师云又恁么去也复打乃云尘说刹说铜盆到底无箍横拈倒拈木杓终无二柄直饶机如掣电语似盆倾捏成鬼面神头总是空中钉橛若或一尘不起历历明明彻底澄清始为活计还会得么古殿无人空寂寂座中惟有月明轩。

　　上堂问盖天盖地即不问透顶透底一句请师指示师云无缝塔子八面玲珑进云恁么则十方无壁落四面亦无门师云一口气不来向甚么处安身进云不劳弹指超无学何须门外问三车师云念言语汉便打乃云即心即佛已成丧败家私非心非佛更是屙屎涂面秪如拈花微笑已属节文指户分窗白云万里逢钢遇铁须当本分钳锤接马渡驴还他贴体草料银山铁壁使伊亲自攻穿万仞岩前只教赤身投下一番彻骨踢开生死之关踏破长空独出毗卢绝顶切勿敲砖运响与贼过梯露影扬鞭污他良骥既然如是法通今日又作么生剑为不平离宝匣药因救病出金瓶。

　　解制上堂石超玄问上山须到顶入海必穷源末后宗乘即不问如何是到底的意旨师云珊瑚枝枝撑着月进云如何是到顶的意旨师云大鹏展翅出青霄进云楞严经阳燧求火不从日来且道从甚么处来师云问从甚处来进云只向个里来师云个里非火玄喝师云此喝亦非火必定向甚么处来玄拟议师打云觅取火来乃云作场住扇炉内功成灶里无烟锅中饭熟只得掀开蓬鞴叮咛铸出熊儿踏倒窠臼放出铜头铁额逢狮遇象当头漫捋虎须捉兕擒龙须用爪牙全露行分险峻闲琢锋铓有佛处立下西堂无佛处安为首座南壅北塞顿绝罗笼似出窟金毛象王蹴踏大众还会么得来拈向千峰顶划断天云不放高下座。

　　期主冯超凡复请就法通寺结冬制上堂拈香祝
圣罢复拈云。

　　此一瓣香第七回爇向炉中供养上万下如先师以酬法乳敛衣就座维那白椎云法筵龙象众当观第一义师云第一义谛钝置杀人且向第二门头撒网抛钩获得一个半个以度寒冬可有负命鲸鳞出浪相见问杲日正当阳觌面绝囊藏结制开炉即不问旧令重拈事若何师云一番踏着一番寒进云恁么则法王法令飞水焰冻落星河月一轮师云雪上加霜深埋古路进云古殿无人空寂寂座中惟露碧虚闲师云白云尽处是青山行人更在青山外僧嘘一声便行师打云者里不得放过问一回拈出一回新落叶黄花遍地金结制安居即不问法通消息事如何师云擂起堂前鼓谁人不解闻进云如何是和尚的家风师云一捧一条痕一掌一握血进云如何是西来大意师云贫儿思旧债饿狗跳糠兜进云昔日临济见黄檗三顿痛棒昨有一人打折和尚拄杖且道是同是别师云只待胁下还拳时向汝道进云不得一分寒彻骨争得梅花喷鼻香师云未曾踏着石梁桥在便打乃云作家炉鞴火不虚烧宗匠钳锤用不虚发动则灸乎真伪举之截断廉纤当阳随叩随应棒下见骨见髓不似堆沙补缺缚草为堤图羡声名指辉故典实在明投暗合内外水清恰里融通堪成法器只如大开炉冶一句如何道新出红炉金弹子簉破行人铁面皮维那白椎下座。

　　禳灾上堂问西来大意即不问如何是父母未生前本来面目师打进云无梦无想主人公在什么处师亦打进云一口气不来毕竟向甚么处安身立命师复打僧礼拜师又打乃云无阴阳地上草木不生寂灭场中苦乐不到所谓有情来下种因地果还生无情亦无种无地亦无生到这时彼此顿断应用纯真左右逢缘随方得妙如观音三十二应无应不周似普贤万行同门无门不现到这里三灾八难尽蠲除五眼六通皆余物只如就中一句如何指示龙袖拂开全体现象王行处绝狐踪。

　　上堂问露柱灯笼即不问天地同根事如何师云白云与孤鹜齐飞秋水共长天一色进云清风吹面冷春意点花容如何是万物齐彰的句师云狗走朻搜口猴愁搂搜头进云恁么则头头西来意物物祖师关师云你那里见得进云水向石边流出冷风从花里过来香师打云也是杓卜听虚声问妙中玄玄中妙法通寺里升堂十字街头扬声大叫未审叫个什么师云识取钩头意莫认定盘星进云恁么则千江有水千江月万里无云万里天师云横身宇宙是甚么人进云杲日当空无所不照师云为甚么被片云遮却僧无语师打云弄虚头汉乃云向上一路亲到方知末后一机实证始得若或指贼为子唤奴作郎水底捞蜎徒经力苦直须一尘不立一念不忘坐断千差踏翻异路自然头头绝二物物非他拈来扫帚扬叉放去扬叉扫帚到这里有甚么玄关密诀熄火传灯直是八字打开和盘托出虽然如是同道者始得何故不是知音者徒劳话岁寒击拂子下座。

　　上堂针劄不入蚊子空自劳形水泄不通游鱼徒教掷尾所谓不是心不是佛不是物若是英灵汉就里承当得去如水合水似空合空迥出三贤顿超十地到这里只得浑无隐遁了没遮藏如太虚空盈身宇宙还会么自是不归归便得五湖烟浪有谁诤持杖下座。

　　冬至上堂问三秋已去即不问冬至严寒事如何师云冻教皮包骨休教骨包皮进云只如日长一线又作么生师云山南日近花开早岭北风高鸟到迟进云恁么则一阳来复万物沾春师云如何是沾春的意旨进云木人夜半穿靴去石女天明戴帽归师云且莫诈名头间暑往寒来即不问生死原头事若何师云暖阁无音信寒亭独占魁进云父母未曾生死个甚么师云生死已竟进云蒙师指出无生路步步行来总是家师云家里事甚么意旨僧无语师打云滞马遭鞭乃云一擒一纵明明阴转阳回双放双收历历均归寒暑所谓你有拄杖子与你拄杖子你无拄杖子夺你拄杖子于此领略得去始知石臼唱曲碓嘴开花跛鳖吟更木鸡报晓到这时便可蒸云作饭煮雾为羹变大地作黄金搅长河为酥酪亦非分外大众还会得自由一句么海阔从鱼跃天空任鸟飞击拂下座。

　　剃度上堂真说无语真听无闻佛佛授受祖祖传灯所谓狼行千里吃肉猪行千里吃糠不是承虚接响唤奴作郎直是饥而不吃无功之食至死不变色焉之汉是谓棒打石人头嚗嚗论实事若向这里透得去始知三世诸佛历代祖师出家得道不离菩提树而达涅槃城不起修学心而证实相意乃至披忍辱衣坐法空座不曾动足说无量义度无量众不曾动舌到者里唤作未离兜率已降皇宫未出母胎度人已毕还会么真金自有真金价终不和沙卖与人下座。

　　解制上堂一度祗园两度开金汤风味自天来林间凡圣成狮象池内鱼龙化善财踏破虚空纯碧落掀翻窠窟绝疑猜红炉焰里分钩去他日逢江坐钓台。

　　大博干禅师语录卷第四终
嘉兴大藏经　大博干禅师语录


　　大博干禅师语录卷第五

　　侍者超圆记录

　　涿州胡良河普度寺结制上堂拈香祝
圣毕次拈云此一瓣香第八回爇向炉中端为供养上万下如先师用酬法乳之恩敛衣趺坐维那白椎竟问大开炉鞴凡圣俱镕教外别传请师指示师云吹残劫火灰飞后突出虚空未兆前进云只如行不出户坐不当堂去此二途如何煆炼师云好与三十拄杖僧喝师打云前言不复后语乃云拈花微笑激扬执梦之人倒却刹竿惊醒多闻之汉至于九年面壁三顿乌藤拽转卧龙挽回困虎遂举拂云还见么击案云还闻么若向见闻已前会去与佛为师若向见闻不前不后会去与人天为师若向见闻已后会去秪宜自救有个汉出来道老和尚又来者里泼泥泼水撒土撒沙点污人家净地老僧只向伊道我行荒草里汝又入深村喝一喝下座。

　　上堂问拨草参玄贵图见性即今学人性在什处师卓杖一下进云恁么则踏破铁鞋无觅处得来全不费工夫师云承谁恩力僧喝师打乃云门无白泽之图全家吉庆国无定乱之剑四海晏清若道有修有证是为认影迷宗更欲削迹吞声亦是离乡别土至于拈锤竖拂土上加泥棒喝呈机转没交涉若得各归本分就里安身了无纤尘犹较些子直截一句如何指示踞然坐断当阳路万别千差一贯通。

　　观音圣诞上堂问金光烁烁瑞气重重满座祥云天人瞻仰正恁么时甚么境界师云普门示现进云普门大士三十二应应应随机且道是那一应不同众数师喝乃云普门现处觉花开匝地馨香劫外来节令到时埋不住灰头土面出尘埃举拄杖云大众观音大士来也向拄杖头上道从闻思修入三摩地初于闻中入流忘所所入既寂动静二相了然不生忽然超越世出世间获二殊胜一者上合十方诸佛之理二者下契六道众生之机遂正威一喝良久云大众大士被山僧一喝隐向拄杖子里了无踪影去也即今作么生庆赞曾记得一偈不妨念诵出林还又入林中便是娑婆福妙东狮子吼时芳草绿象王回顾落花红掷杖下座。

　　上堂问日辉古佛面钟叩道人心如何是道人心师云一树花开馨香满院进云片片不随流水去溪声终日为谁忙师云钩头有意无人取直向权衡觅滞星进云恁么则打面还他州土麦唱歌须是地乡人师云饶伊唱得天花落末后依稀调不齐僧喝师云钩前不解吞香饵徒教渔翁下钓矶僧拟议师打乃云三世诸佛不知有狸奴白牯却知有金毛跳入野狐群野干尽作狮子吼于此领略得去不离菩提树而达涅槃城不起生灭心而超三界外只得无彼无此无法无人凡圣融通贯乎一致直饶住叫不应山踏无阴阳地坐无影树下说无味禅正是个杭州人撑船还会么个里不分节外径魔宫佛国[糸息]家乡。

　　解制上堂百日寒冬尽三春暖复初茅芽随冻醒折树傍岩枯野鹤旋苍柏山禽跃竹芦林间潇洒客拄杖搏南湖复一喝云看脚下。

　　住慈寿寺上堂拈香祝
圣罢次拈云此一瓣香第九回爇向炉中供养本师万如大和尚用酬法乳维那白椎毕问巍巍古刹瑞气腾腾宝塔冲霄合谈何事师云浮屠宣密旨风铃演梵音进云恁么则灵山从未散不易到今朝师云夙生庆幸进云始自拈花微笑后至今烟水杳无痕师云贫儿思旧债乃云不居岩窦岂住城隍兹因杲侄奏请暂应住持到今时只得借取钟楼鼓舌画阁摇唇曲唱无生宣谈密旨将此不尽功勋永祝
当今圣寿秪如佛祖不得之妙诸人还委悉么洗骨换肠重整顿通身是眼也须参。

　　辞院上堂空王古镜洞察重微万象森罗孰逃影质直饶三头六臂忿怒那吒善自隐身难逃头脚何况庸才鄙质强力多途取玷宗风实生罪过幸到秋深冬近事事周全叶落归根一场具足顾左右云老鸢不向沙滩宿直入青云深处居。

　　上堂问法王才升座草木未生芽二月十五日未审开甚花师云馨香透鼻进云作么生得增长去师云待叶落归根时向汝道进云只如真常不动时如何师云犹是死汉进云幻与真常差去多少师云一牛毛许进云蒙师指示无人会徒将满目笑春风师云吃饭穿衣谁个不会乃云净地上勿得植苗种草澄洋里不可鼓浪与波止道接物利生不顾自扬家丑正如释迦离兜率入皇宫出母胎投雪岭夜睹明星五时设教末后拈花双林入灭直图利生宁顾狼藉引得儿孙依模画样节外生枝秪如释迦未出世达磨不西来人人皆具足个个本圆成少个甚么虽然如是禹门不假三汲浪争得陶梭化作龙。

　　师诞日上堂问金刚经云若心取相即着我人众生寿者如何是相师云眼耳鼻舌进云若取法相即着我人众生寿者如何是法相师云无眼耳鼻舌进云若取非法相即着我人众生寿者如何是非法相师云不倚两岸岂入中流进云以是义故如何是义师云姜醋在口酸辣自知乃云掀翻动静踞然坐断涅槃城无证无修直下殒消凡圣土到这时只得寿量不可说智慧不可说受用不可说乃至定力亦不可说既然总不可说只如无量寿又作么生庆赞聻几片红霞穿碧海一轮皎月绕须弥拈拂子下座。

　　上堂乃云茶能止渴饭能充饥禅能越圣超凡轨则斟成利器所谓制心一处无事不办为了此事更无余事若向者里荐得便可以种无漏因作无漏福发无量大愿度无量众生入无余涅槃证无上妙道所以庞公问马祖云不与万法为侣者是什么人祖云待汝一口吸尽西江水即向汝道到者里正是弹指见如来了达真实意还会么通身突露西来意法法头头总现成。

　　上堂伏天如烈火冬景似寒水寒暑相催急点铁要成金若是个陈年用意时刻究心的入得门来不消一点何故因风吹火用力不多倘或逢言取则遇句穷行的非但不得入门直饶九牛拽他不进何故把手牵人行不得为人自肯乃方亲虽然如是若有个汉出来向山僧前只用冷笑一声山僧只得结舌有分何故眼里不存沙耳中不着水动得千里神难瞒当方鬼掷杖下座。

　　上堂举古人道父母非我亲谁是最亲者乃呵呵大笑云松直棘曲诸佛非我道谁是最道者亦呵呵大笑云凫短鹤长遂召大众云既父母非我亲诸佛非我道毕竟谁是最亲最道者复呵呵大笑云于此会去归家稳坐其或未然云门道底。

　　上堂问王化已行天下遍无情说法定纲宗如何是涌身到岸句师云不许夜行投明须到进云欲过禹门三汲浪须闻平地一声雷如何是指示句师云只闻涂毒鼓莫闻涂毒声进云从来无别事陈年只是闲师云且莫乱承当问古人道有禅有净土犹如带角虎只恁么来时如何师云速皈依三宝进云只如无禅无净土的来时又作么生师云兔子入荒林进云恁么则脚下无丝纵横任意师打云走杀阇黎乃云心如木石何须努力参禅意若冷灰不用穷原觅旨所谓若得一万事毕到者里如纯钢打就生铁铸成行如是坐如是卧如是任运纵横随处自在顾视左右云还会得么十方无壁落四面亦无门掷杖下座。

　　荐亲上堂问大庾岭头埋没久今朝拈起更加新个事如何师云才遇桃香又逢李熟进云恁么则鸳鸯飞出潇湘岸引得锦鳞下洞庭师云谨防点额僧喝师打乃云自性圆明体自空寂历历孤光周遍法界到者里通身是口赞不及通身是眼窥不见正当恁么时如何举芦聻天上人间留不住白莲台上证无为。

　　上堂问庭前古柏三冬秀室后梧桐九夏凉定里机忘人境寂觉来明月到纱窗且道是甚么人境界师云名不得状不得进云恁么则袖里乾坤阔壶中日月长师云薄雾笼霄寒烟锁翠问世尊拈花迦叶微笑笑个什么师云胀的胀杀饿的饿杀进云恁么则秦安楚乱定动分明师云却被阇黎道着进云只如秦楚总太平时又如何师云满朝朱紫贵尽是读书人进云一色杏花红十里状元归去马如飞师打云鞭影相送乃云大道本来无分别但有分别即众生试看善财曾采药信手拈来片片金若向者里通透得去便可以唤释迦洗脚弥勒穿靴文殊捧盘普贤剔火俱非分外到恁么时唤作打鼓弄琵琶还他一会家同餐云门饼共饮赵州茶复召大众云云门饼任汝餐赵州茶任汝吃只要还我滋味落处来若知落处许汝顶上游行其或未然也只是个饥食渴饮汉。

　　住潭柘寺结制上堂拈香祝
圣罢次拈云此一瓣香第十回爇向炉中供养上万下如大和尚用酬法乳维那白椎毕问巢知风穴知雨声前一句落在今时句后承当迷头认影如何是天然自己师云寒来暑往秋收冬藏进云教中道觉若不明则无明觉觉若明时则因明立所如何是究竟觉师云痴狗啮枯骨进云只如不觉一法犹是半提如何是全提的的意师云坐断居庸关昌怀绝消息进云恁么则饥逢美膳渴饮清泉去也师打云贪嘴禅和问钟鸣鼓响岩壑齐应昨朝慈寿今日潭柘是一是二师云雨过无私听从分别进云如何是潭柘境师云鳌吞殿角虎伏桥根进云如何是境中人师云少室庭前柏三贤廊下松进云恁么则满天瑞气彻地祥云去也师云去向甚么所在僧拟进语师打云快缩头去乃云狂风飒飒花茵少时雾浓浓綊粒多园林尽得无生意青山总解演摩诃召大众云无生意作么生得聻代云折角泥牛撮蹄木马只如摩诃又作么生演代云水流风动雀噪鸦鸣若向者里荐得有甚西天东土北岭南村总大千是一伽蓝尽十方皆一静室还会么处处总成华藏界个中无不是毗卢。

　　上堂问如何是夺人不夺境师云青山进云如何是夺境不夺人师云绿水进云如何是人境两俱夺师云非青山非绿水进云如何是人境俱不夺师云青山绿水乃云参禅悟道泥中洗土块明心见性家鬼觅家人所谓一处透去千处百处皆通一句明时千言万言知地到这里唤作掀开佛祖关打破西来意千圣不传之旨彻底融通万贤莫测之机周身独露会得么龙归大海波涛涌虎到青山草木嵬。

　　上堂问灵山指月曹溪话月如何是真月师打云棒下荐取进云如何是月落的意旨师云山下荐取乃云个中一着子若以虚空所喻难喻其灵日月所比难比其明天地喻之有相万灵喻之无形所谓虚而灵寂而妙离踪离迹绝古绝今有时芥子藏身有时涵盖乾坤万里无云玉洁冰清是谓清净无为闲道人蓦卓拄杖云自从一入潭柘后拨转如来正法轮龙安善果玄水请上堂乃云狮子窟中狮子栴檀林内栴檀时因虎骤龙骧正是风云聚会今承法驾亲临法轮自转只得林峦涌翠山色添辉满院枯株俱沾露润大众还知脚下枯根着湿也未既然知得不劳久立下座。

　　上堂乃举起拂子云者片田地从上祖父遗来久矣勾去者亦多耕种者不少勾去耕种一任施为只是要知掌契券的人在什么处若知得无量珍宝不求自得杲日丽天能破诸暗其或未然不免玲竮辛苦还知得么归家尽是儿孙事祖父从来不出门。

　　上堂问三十而立四十而不惑五十而知天命即今正当六十岁作么庆祝师云老松挂雾进云恁么则庭前千载柏园内万年松师云那里见得进云檐前瑞鹤忻翻羽钵内神龙几换颜师云云出洞口还归洞密密金刀剪不开僧礼拜乃云山僧六十岁是般都不会唯牧一头牛朝夜为仇对放则为渠碍收则为渠累不放亦不收鼻孔俱粉碎亲历到斯年撩着些毫未行即同渠行睡即同渠睡不慕水草场不恋牛群队有时露形踪有时绝点翳踏翻佛祖乡坐断诸三昧常光不变迁了达无生慧有个汉出来道老和尚得恁么自由有人要索牛绳子在山僧只向道夜夜清风泼地寒朝朝松柏添苍翠。

　　披剃上堂铁山铁壁铁昆仑铁弓铁箭铁将军不得一员铁橛汉如何射透铁围城所以李附马道参禅须是铁汉着手心头便判直趣无上菩提一切是非莫管到恁么时经行及坐卧常在于其中见闻知觉不离本际且道主人公在甚么处乃呵呵大笑云身住山中不识山含元殿里觅长安今朝熟饮东村酒醉倒西川破布衫。

　　解制上堂打开禁钥解下罗笼踏倒墙篱摊平沟壑只教金毛返踯玉鹤高飞平田里不立一尘孤峰顶不舍一法了无内外顿绝死生毛端上开不二法门微尘中示无生之旨会得么频呼小玉元无事只要檀郎认得声持杖下座。

　　冯相国请住良乡十方院上堂杨岐乍住屋壁疏满床尽洒雪珍珠缩却颈暗嗟吁翻忆古人树下居所谓得来自在放去自由不露纤毫一切具足虽然如是自利始得利他未在山僧亦有一偈古殿长廊久扑尘三门围屋太零星而今欲举成精舍不费堂头半点心勿有个汉出来道和尚说得太煞自在只如十方院里恁么空虚两廊如此倒塌若不费心如何成立聻山僧即向伊道自有知音来担荷管教扶起破砂盆。

　　　　　　　　　顺

　　　　　嗣法孙明　重法孙慧济洎领众等重刊
　　　　　　　　惺

　　大博干禅师语录卷第五终
