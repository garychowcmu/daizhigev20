嘉兴大藏经　神鼎一揆禅师语录


　　神鼎一揆和尚语录序

　　列祖提纲宗风遐播故古人惟尚见地今人多尚文辞见地者透彻源头迥无泥滞文辞者胸臆卜度未出常倩如圆悟大慧中峰诸老善说法要独步当时皆宗门杰出哲匠所谓人天眼目正大存焉。

　　一揆和尚乃弘觉　国师之嫡孙远庵禅师之法嗣识见超卓道眼圆明阐法于大湖南北声盈寰宇初住郢州月掌次迁永隆今现继席神鼎历年汇集语录一十二卷剞劂既成门人辈持以问序余即捧读则知和尚说法有排江倒岳之势棒喝有轰雷掣电之机迅机圆活如珠走盘青山白云开遮自在脱略窠臼不与时艺同流诚末法中模范则又今时之杰出者也略举大纲庸为厥序。

　　赐进士出身户科给事中加一级前翰林院庶吉士南楚车万育谨撰

　　神鼎昂叟揆禅师语录序

　　夫人之名世而不朽者有三立德立功立言是也盖正心诚意治国齐家敷政设教皆出于六经四书其旨如日丽天固无俟于所谓立言者至见于著作若绳述之文咏歌之诗可以考得失垂鉴戒而兴起善端显则用之　朝廷施诸天下隐则继道脉传异代以鸣一时之盛斯非古人立言之遗意哉今神鼎
一揆禅师派出彭城吾乡望族幼事儒业通贯经书慨变沧桑放情林壑逮迹商山之高志靖节之遗风者耶继膺缁服访道四方机契天童潜符密印得真传于临济遂遁世以安禅夙慧灵根真续南宗衣钵开堂演法已征顽石点头道腊既高居然古佛予性最拙然好览群书诵有余闲问翻内典及阅楞严法华二经窥探真理机玄语畅如狮子辊毬随意所转全无滞碍明心见性岂外斯乎深有合于诚意之旨因窃好焉后壮游四方足迹半天下每览名胜必访遗贤虽车殆马烦未常知倦今秋禅师出语录全帙一十二卷示予挑灯夜读万籁寂然如饮醍醐如经棒喝而明河低户霜气流空不觉尘纷顿扫心境俱清恍如昔时之读楞严法华也染指法味何幸如之稍谢尘缘一亲炉鞴升堂入室谅不以门外汉而目之也信乎有德者必有言吾知能传于后世者不朽矣悬笔数言得无佛头着秽也欤。

　　康熙己卯秋九月古越柴蓁子宜氏拜撰

　　一揆禅师语录目录序第一卷住郢州月掌寿圣禅寺上堂小参晚参住安陆府京山县永隆禅寺上堂小参晚参第二卷住潭州神鼎资圣禅寺上堂小参晚参第三卷住潭州神鼎资圣禅寺上堂小参晚参第四卷住潭州神鼎资圣禅寺上堂小参晚参第五卷住潭州神鼎资圣禅寺上堂小参晚参第六卷明州瑞岩首座寮秉拂小参明州天童西堂寮秉拂小参第七卷拈颂古上第八卷拈颂古下像赞第九卷佛事机缘第十卷诗偈第十一卷书复第十二卷行实寿塔铭法语杂着

　　一揆禅师语录目录终

　　一揆禅师语录卷一(师讳元揆)

　　嗣法门人成炯等编

　　住郢州月掌山寿圣禅寺

　　师于康熙癸丑春在荆南圆通受请于四月初二日入院众请开堂。

　　山门广大解脱门直截通天路无入而不自得岂待停思顾伫把手牵人难同行不同步。

　　佛殿非佛佛非曲顺时宣八花毬子上曷更绣红旗新长老把不住且图唱拍相随展具便拜。

　　伽蓝正而聪直而明同声相应条令斩新要看龙虎庆风云。

　　祖堂分皮分髓三日耳聋斗量不尽互相脱空莫怪操戈入室却缘狭路相逢大众还见祖师么乃炷香云锦上铺花又一重。

　　据室因我得礼你不用展炊巾者里撩起便行早是不快漆桶要见当家种草待我上山斫棒来。

　　拈疏不负灵山付嘱今朝觌面相呈言言锦心绣口自然流出胸襟若欲重宣此义诸人塞却耳听。

　　拈法衣权挂垢衣云是佛佛之一字吾不喜闻却穿珍御复名谁十圣三贤测度不得新月掌因甚又无绳自缚若不入水争见长人便披。

　　法座诸法空为座四大为床座眼便手亲能有几个要踏毗卢顶上行灯王座上看谋略骤步便升。

　　拈香祝　圣罢复怀中拈出云此一瓣香昔年吴山楚水东掷西抛末后太白山中冰霜历尽直得皮穿骨露斧劈不开今日一炉烧却奉为浙江宁波府太白山天童堂上传临济正宗第三十二世远庵　大和尚用酬法乳敛衣就座上首白槌云法筵龙象众当观第一义师云是义如挝涂毒鼓闻者皆丧莫有返魂香散绝后再苏底衲僧么出众相见僧问击大法鼓吹大法螺狮子奔腾虚空合掌未审是何祥瑞师云抉开浩瀚曹源水一滴新翻济北波进云四众瞻仰为求发明本地风光如何是本地风光师云杲日丽中天进云此是随机善巧未审最上一乘如何指示师云此去郢州九十里进云与么则世尊不说说迦叶不闻闻师云阇黎闻底事作么生僧便喝师便打僧以坐具打圆相云争奈者个何师便喝乃云灵山奥旨少室真机饮光热瞒百万人天断臂阿师徒言得髓三世诸佛不知有金不博金狸奴白牯却知有突出难辨一向恁么去要且无合煞释迦出世无合煞三七思惟祖师西来无合煞九年面壁新月掌今日路见不平楔以楔出毒以毒攻不动舌根演一句三藏绝诠不施寸刃露一机斩钉截铁凡圣根株自尽佛祖窠臼掀翻直将枯木撒华春回七泽更使寒冰发焰月遍三湘庞家大小任风流观察使君咸奉重黄河三千年一度清则且置曲顺时机一句作么生道靠拄杖云禹力不到处河声流向西(谢词不录)复举临济大师初住河北一日谓普化克符二上座曰我欲于此建立黄檗宗旨汝等须成禠我二人便珍重下去三日后普化上来日和尚前日道甚么济便打三日后克复上来曰和尚前日因甚么打普化济亦打师云寰中天子塞外将军虽则风行草偃其奈伤盐费酱山僧亦欲于此建立天童宗旨不用口劳舌费自然玉振金声龙骧虎骤无论有成禠无成禠各各三十棒未入寺已前早已分付要且回避不得为甚如此兵随印转将逐符行结槌云谛观法王法法王法如是下座。

　　当晚小参抛离两浙佳山水一杖来披南楚云谁信业风吹到此荒凉祖院要人承既尔将错就错应合遇缘即宗法随法行法幢随处建立一茎草上现琼楼玉殿未是作家将丈六金身作一茎草岂称本色平步登高易从空放下难只要人人钁头边翻转劫初田地脚跟下识得祖父田园山僧原本契书敢不两手分付诸人要识原本契书么但将饭向无心碗自有人携折脚铛。

　　开炉檀越请上堂问结制开炉重光祖席第一义谛乞示斩新师云镬汤无冷处进云此是第二了也师云你作么生道僧打圆相呈之师云落二亦落三进云莫瞒学人好师云放汝三十棒僧云特谢供养师云知痛痒始得乃云月掌山中大开炉韝不用添煤聚炭那论玉石金鋀大千世界收摄于一尘中有情无情普应一弹指顷拨动寒灰冷焰直教大地通红任是铁额铜头到此如何措足趋泊不得处骨露皮穿回避不及时焦头烂额有甚如来禅祖师禅可待金刚圈栗棘蓬可存佛病祖病一并销镕圣解凡情一时瓦解直饶三世诸佛向火焰里转大法轮历代祖师于中头出头没正好捉来朝打三千暮打八百为甚如此棒头有眼明如日要识真金火里看。

　　上堂一闻千悟底贪程何太速多闻不悟底癞马系枯椿前不构村后不迭店之时直须挥剑若不挥剑渔父栖巢正当迷悟两忘功勋俱泯又作么生卓拄杖云行到水穷处坐看云起时下座。

　　晚参问把住即不问如何是放行底句师拈拄杖云吃得棒也未进云灵山拈花此间用棒是同是别师云同行不同步进云雪峰辊毬又作么生师云山僧没者闲家具进云和尚恁么也只道得一半师云你又作么生僧一喝师便打问世尊初生指天指地和尚出世有何法施师云狞拳辣掌僧便喝师云你也乱喝那乃云不是心不是佛不是物劈不开和盘托最现成无间隔不求诸圣不重己灵好个无事道人好与三十棒免堕解脱深坑放下屠刀我是千佛一数好个性燥汉子好与三十棒免见惊群动众诸人若也知得棒头落处便知自己落处识得自己落处山僧令不虚行其或未然只知事逐眼前过不觉老从头上来复举开山智渊禅师因僧问祖意西来即不问如何是一色渊云目前无阇黎此间无老僧僧云既不如是如何晓会渊云领取钩头意莫认定盘星师云开山虽为慈悲之故要且热瞒者僧山僧则不然或有问如何是一色但向他道龙蛇混杂凡圣交参更问如何晓会向道我不敢轻于汝等汝等皆当作佛且道古月掌今月掌是同是别。

　　举无欺玉讲主立僧上堂问洞上宗乘即不问临济家风事若何师云利剑拂开天地静霜刀才动斗牛寒进云秪如道一句中具三玄门一玄门具三要如何是第一玄师云特石裹丝绵如何是第二玄师云丧尽五千言如何是第三玄师云脚瘦草鞋宽如何是第一要师云海阔从鱼跃如何是第二要师云拈却炙脂帽如何是第三要师云望空休祷告进云三玄三要蒙师指西来祖意乞重宣师云苦痛刻舟人乃云经是佛语禅是佛心逐块之流打作两橛何况寻行数墨棘句钩章负笈担簦觅心觅性大似水中捞月入海算沙何故虚空讲得经亮座主狐疑不决三心不可得周金刚掘地觅天所以此事不可以有心求无心得不可以语言造寂默通不见僧问演祖云一大藏教只是个切脚未审切甚么字祖云钵罗娘诸仁者要知字义分明问取堂中第一座。

　　晚参月掌无赖村僧一味粗疏潦倒全无佛法为人使人东撮西讨有时提白棒逼露柱生儿有时山门头按牛头吃草有时用乌豆换人眼睛有时将断贯索穿人鼻孔衲僧家从来鼻孔撩天因甚被人穿却还有不遭毒手者么良久云虾跳不出斗。

　　冬至请上堂座元问檀信设斋为众请法求福即是求慧即是师云阇黎道取一句看座便喝师云此喝甚不当座又喝师云作家作家座云和尚是何心行师云不消一拶乃云晷运推移日南长至天运循还之候阴阳迁变之时否极泰方来通因穷则变人畜草介悉禀威灵含识有情咸遵化育然则化育之本迁变之原鲜有委悉之者赵州道诸人被十二时辰使老僧使得十二时辰审如是则总被寒暑煎逼唐丧光阴若是伶俐汉向阴阳未判世界未形以前着得只眼便见白鼠推迁银台不变寒暑不能侵生死不相涉可与赵州把手共行是则能为万象主不逐四时凋也其或未然有寒暑兮促君寿有鬼神兮妒君福。

　　说戒请上堂问世尊说法四十九年未曾道着一字檀越设斋请法和尚说个甚么师云知音徒侧耳打草又惊蛇进云合取口好师云话头也不识僧云罪过罪过师打云放过不可乃云欲行千里一步为初如何是最初一步昨晚山僧拄杖子发菩提心洗心忏罪得清净戒因戒生定因定生慧慧心开朗忍俊不禁　跳上三十三天触着帝释鼻孔东海鲤鱼打一棒雨似盆倾优波离尊者出来道夫沙门者具三千威仪八万细行何得生大我慢不矜细行山僧向道尊者只知其一不知其二转三毒为净戒运六识作神通回烦恼为菩提即无明成大智且道什么人分上事尊者闻之欢喜踊跃叹未曾有蓦拈拄杖召众云还识山僧拄杖么卓一卓云良马已窥鞭影去阿难依旧世尊前。

　　请上堂问法幢钟鼓尘埋久龙象奔趋一日新此日升堂行祖合头头法法尽皆春如何是水到渠成句师云领取钩头意进云一彩两赛师云莫认定盘星进云春色满园关不住一枝红杏出墙来师云换却人眼睛乃云目前无法掩耳偷铃意在目前唤钟作瓮不是目前法抛却真金寻瓦砾非耳目之所到越格还他狮子儿狮子哮吼百兽脑裂即且置即心即佛也不得非心非佛也不得又作么生频呼小玉元无事秪要檀郎认得声。

　　请上堂问云门道观世音菩萨将钱买胡饼放下手元来是个馒头此理如何师云不是知音者徒劳话岁寒进云秪如大士三十二应化度有情毕竟在那一应为最师云猿猴探水月进云未审千手千眼那只是正眼师便打乃云道不远人而人自远情不附物与物何伤庭前柏树森森不改岁寒之色槛外瞎驴队队依然形直影端碧眼胡西来大意不敢囊藏小厮儿正法眼藏将谓灭却恁么会去恰认着驴鞍桥作阿爷下颔不恁么会无毛铁鹞蓦过新罗总不恁么时如何　　鸟守空池鱼从脚下过　　总不知。

　　请上堂一法若有毗卢堕在凡夫是处是慈氏无门无善财万法若无普贤失其境界唯此一事实余二则非真与么与么眼里容得须弥山耳里着得四大海不与么不与么眼里着沙不得耳里着水不得东弗于逮打鼓西瞿耶尼上堂山河大地尽转法轮土木瓦石放光动地不是神通妙用亦非法尔如然且道承谁恩力少间施主有斋诸人各各手中钵盂切忌覆却便下座。

　　佛成道请上堂问昔日世尊夜睹明星成等正觉还端的也无师云金貂何足狗尾续进云未审智慧德相与妄想执著相去多少师打云你试分疏看僧云即此一棒瞎却天下人眼睛去在师云今日又瞎一个问向上一事水泄不通一线放开葛藤露布如何是独脱无私句师云云有出山势水无投涧声进云秪如文殊普贤别展机关时如何师云烧火扫地少伊不得问然灯过去释迦现在如何是现在底师云净地上那容撒屎撒尿乃举世尊悟道因缘云智慧德相添盐着酱妄想执着龟毛兔角却笑老瞿昙太煞费扪摸整膏肓以八法神针起沉痾施伽陀妙药殊不知药效病夫丛吃盐添得渴而今道泰时清乾坤空阔不必续凫截鹤夷岳盈壑但教药病一时除万里天边飞一鹗。

　　除夕小参腊月三十日到来业识忙忙底无本可据烹露地白牛分岁讶郎当个汉脱空赚人王老夜烧钱多虚不如少实韩愈送穷鬼岂免怪力乱神灼然今夕是何夕论实不论虚大抵肘后有符便乃临危不变还他脚跟线断自然落日推门其或未然来日拜贺新年汝等诸人切忌撞头磕额。

　　元旦上堂问新年佛法意如何歌管村城乐事多满耳曲中谁解听声声演出妙伽陀请问和尚如何是妙伽陀师云切忌打之绕进云或遇露柱发笑又作么生师云元正启祚万物咸新进云恁么则月掌堂前分白雪梅花片片发幽香师云换却鼻孔打失眼睛乃云踞虎头收虎尾第一句下明宗旨未离兜率已降王宫未出母胎度人已毕是第二句世尊不说说迦叶不闻闻是第二句乃至四七二三开士千七百个古锥摇唇鼓舌尽力提持亦秪是第二句然则第一句今日揆长老又如何举扬蓦竖拂子云大众见么如我按指海印发光汝暂举心尘劳先起啼得血流无用处不如缄口过新年击禅床下座。

　　上元解制上堂问结制解制即不问如何是第一义师云上元定是正月半进云既然如是因甚个个奔南走北东卜西钻师云不到乌江不尽头进云不是一番寒彻骨争得梅花扑鼻香师云上座不妨领话一僧出众云一堂风冷淡千古意分明师云是何消息僧一喝师便打云杜撰禅和乃云节届三五圣制告圆时至理彰两彩一赛好事堆堆叠叠一灯燃出百千灯光辉刹刹尘尘万井笙歌咸鼎沸是乃灯明佛出头之日圆通门大启之时得路便行底南天台北五台江西湖南便恁么去若也眼　眵地新条细柳年年碧恼乱春风卒未休。

　　开炉上堂居士出以坐具作圆相便喝师云作么士无语师云虾跳不出斗便打问金刚经三十二分那一分最密师云料掉没交涉进云岂无省要师云向下文长付在来日僧拟议师云饭袋子不打更待何时便打乃云死柴头无烟火堆堆孟浪禅冻杀百千个山僧随搂搜死马医求活深掘地炉坑生柴带叶斫凡圣总一炉一齐生煆过脱却骨臭衫截断知见缚敲却枷打却锁直得净裸裸光烁烁管取寒者温渴者饮饥者餐困者卧若然白汗出通身莫教从前辜负我下座。

　　檀信请上堂法轮未转食轮先大施门开无壅塞于食等者法亦然何须长老重饶舌而今锦上又铺花毒以毒攻楔出楔达者聊闻掩耳归眼睛何待重添屑不着屑得一橛那一橛如何说海底泥牛痛着鞭火中木马流鲜血不于此处究根源直待当来问弥勒。

　　请上堂问居士斋僧请法和尚利众上堂未审说甚么法师云涂毒鼓一挝远近闻皆丧进云古人已说多矣今朝更说何为师云一番提起一番新僧云与么则大众信受奉行去也师云听事不真唤钟作瓮问如何是心师云布衫方做成进云如何是佛师云抱赃莫叫屈进云如何是物师云拄杖光▆兀进云不是心不是佛不是物是个甚么师云耳朵两片皮僧一喝师便打问骊龙颔下珠电激雷轰如何取得师云钝置杀人进云风清月白时还有西来祖意也无师云有棒不打死汉乃云庞公难开口见心肝庞婆易满目无人识不难不易小灵昭由来解鼓粥饭气李家父子别行藏不向他人行旧处护持净戒若明珠出乎其类拔乎萃不离当处展神通香饭频频作佛事拈来酥酪搅长河信手黄金变大地罗睺罗儿与一文白牯狸奴俱获利殷勤更请说伽陀诸供养中法供最如斯善力不思议世出世间希有事大众且道希有事从甚处发生要会么父子不传真妙诀儿孙大小各风流。

　　晚参结制半月来衲僧瞥未瞥令出斩新条霜风寒凛冽冲寒雁数声真机浑漏泄句句唤人归人心浑似铁对一说倒一说男儿皮下谁无血五湖烟景有谁争自是不归归便得得后如何乌龟证作鳖。

　　请上堂问楞严经云清净本然云何忽生山河大地和尚如何指示师云此去西天路迢迢十万余进云一口吸尽西江水又作么生师云兔子吃牛奶乃云▆去诸如来斯门已成就将谓多少奇特现在诸菩萨今各入圆明人人鼻直眼横未来修学人当依如是住岂可钉椿摇橹古今天地古今人伦家家门前赫日月太平不用将军威即今三通鼓罢诸人簇簇上来又觅甚么碗拈拄杖云若是陶渊明攒眉便归去。

　　昱堂炯维那领檀越请上堂问钟鼓已鸣人天普集现成公案还许学人请益也无师云不是知音徒侧耳进云如何是海底泥牛衔月走师云别宝待波斯进云如何是岩前石虎抱儿眠师云拔出脑后箭进云如何是铁蛇钻入金刚眼师云照顾舌头进云如何是昆仑骑象鹭鸶牵师云看脚下乃云随色摩尼珠走盘形山独露任君看罔象无心黄帝重卞和有智楚王嫌蓦拈拄杖云争似山僧拄杖子信手拈来不作方便有时分文不值有时价重连城有时华王座上直教佛祖立下风有时十字路头指点行人蓦直去转落落活泼泼朝到西天暮归东土扶过断桥伴归明月直得三十年不少盐酱且道从甚处得来卓一卓云从门入者不是家珍。

　　请上堂佛子住佛地苍龙那许澄潭滞即是佛受用焦砖打着连底冻常在于其中锦上铺花又一重经行及坐卧铁壁银山须透过今此现前一会若僧若俗若男若女是住佛地也饥餐渴饮起坐安眠即是佛受用也信得及常在于其中也且铁壁银山又如何透得何似生辽天鹘万里云只一突。

　　说戒上堂问受戒登坛断除须发心空及第断个甚么师云师姑只是女人做进云断后如何师云千年桃核旧时仁进云云开明月朗春至百花鲜师云醉后添杯乃云不登坛而知是般事高沙弥也则门外打之绕识机变而就下平高卢行者由来入水见长人乘急戒缓底只解步步登高戒急乘缓底不解从空放下与人天为标准于险处作津梁直得龙吟雾起虎啸风生若是滞相拘名不免洞山道地狱三途未是苦袈裟下失却人身始是苦咄老洞山寐语作么汝等诸人惺惺着他时后日莫被人瞒。

　　上堂问昔日法华会上龙女献珠得成佛今朝月掌檀那设供得个甚么师云连城添五彩进云争奈时人不肯承师云东家点灯西家暗坐僧云出头天外看师云钝置阇黎乃云归元无二路方便有多门竖拂子云且道是一是二是多是少擿下云二由一有一亦莫守一心不生万法无咎夜深谁共御街行身惹御炉香满袖。

　　上堂问明明百草头明明祖师意因甚头白齿黄底不知有师云铁蛇横古路一马生三寅僧云看脚下师云亲言出亲口问如何是宾中宾师云倚门傍户可怜生如何是宾中主师云擎下大雄山下虎如何是主中宾师云乌豆拈来换眼睛如何是主中主师云利剑逼人寒那论佛与祖僧云谢师答话师打云杓卜听虚声乃云药山久不上堂至今受屈月掌连朝升座有理难伸出匣剑为不平钵盂岂特安柄说而不说若将耳听终难会不说而说眼里闻声始得知一向和水合泥须防泥里有刺若乃羚羊挂角猎犬何处寻踪直饶良马见鞭影而行也迟八刻然则毕竟如何见得谛当去不贪香饵味始是碧潭龙。

　　冬夜小参欲识佛性义当观时节因缘叵耐庭前柏树子却唤作祖意西来不惟达磨赵州一齐转身不得亦使我赤县神州大乘根器死獦狚地今晚揆长老起死回生为古人雪屈且贵大家知有蓦拈拄杖云暑往寒来阴消阳长春了夏夏了秋辘轳机不停留卓一卓云等闲如不会白却少年头。

　　冬至请上堂问文殊是七佛之师因甚不取正觉师云不妨疑着进云摩登伽一淫女因甚得证道果师云优昙火里鲜进云阿难乃破戒比丘因甚得成记莂师云莫谤阿难好乃举僧问古德阴伏阳回日长一线未审佛法长多少德云长一线又僧问古德长多少德云一线长师云一具棺材两个死汉月掌别无所长宁可将身入地狱终不瞎个师僧眼还委悉么长一线一线长讶郎当汉谩商量但见皇风成一片不知何处有封疆。

　　上堂问经云若见诸相非相即见如来意旨如何师云你还有眼么问明明一去了了常知因甚入驴胎马腹师云自作自受进云还有救得底么师云出得头来是几时乃云实际理地不受一尘菩提涅槃真如解脱是甚闲家具佛事门中不舍一法念念迦文出世时时弥勒下生驴鸣犬吠启圆通水鸟树林宣妙谛正当恁么时威音王以前还有者个消息也无良久云真净界中才一念阎浮早是八千番。

　　上堂横按拄杖云不用如何若何便请单刀直入若谓风头稍硬又岂容暖室商量三世诸佛未出教乘网底游鱼龙门难度莫有透网金鳞兴波作浪者么炯维那出众一喝师云鹞子过新罗炯拂坐具师一喝炯礼拜归位师云不是龙门客徒劳遭点额。

　　上堂问顶天立地日月横担拔出虚空骨髓是甚么人境界师云脚跟下泥深三尺僧旋绕一匝师连打三下僧礼拜而退乃云大丈夫秉慧剑般若锋兮金刚焰非但能摧外道心早曾落却天魔胆我此一众金刚王剑倚天长剑各各怀佩一口时时光射斗牛辉腾宇宙大丈夫气宇如王则不无秪如杀父杀母佛前忏悔杀佛杀祖甚处忏悔起身云龙袖拂开全体现象王行处绝狐踪下座。

　　请上堂问钟鼓交参即不问如何是万法归一师云雨来山色暗进云毕竟一归何处师云云净月弥新问达磨西来分皮分髓和尚此间分个甚么师云有愿不撒沙进云无价宝珠阿谁欠少师云犹带瓦砾在问未离兜率已降王宫此理如何师云言不虚发进云才出母胎便指天指地独自称尊还有悟也无师云却恨云门棒头短进云后向雪山六年苦行又悟个甚么师云忍俊不禁乃云昨夜三更文殊普贤起佛见法见各与二十拄杖贬向二铁围山敢问大众佛见法见尚遭贬斥世俗尘劳诸见还免此过么或有个禅和子道百花丛里过一叶不沾身脚跟下早已泥深三尺更道端坐受供养施主常安乐生心受食净名早诃直饶不见一法犹有大过患在去此二途作么生与山僧相见香象渡河截流机堪惜男儿眼　眵。

　　上堂问一切有为法皆是声色边事如何是向上事师云村里瞎驴解曳磨进云看破了也师云作么生僧便喝师云山僧看破你也便打问施主设齐和尚升坐佛法大意如何指示师劈头便棒乃竖拂子云即此用离此用烈焰炉中飞彩凤离四句绝百非当阳拈出大家知虽然知之一字众妙之门知之一字众祸之门且道利害在甚么处分明月在梅花上看到梅花早已迟击拂子下座。

　　佛成道上堂问未出母胎度人已毕是神通妙用是法尔如然师云罕逢穿耳客进云秪如睹星悟道又作么生师云重栽眼上眉问六根门头那门明见佛性师云一时塞却进云将何吐气师云苍天苍天问世尊睹星得证道果未审和尚以何为证师云山僧有眼不曾华乃举世尊悟道因缘月江印禅师拈云释迦老子与么道大似蟭螟虫向蚊子眼睫上做窠向十字街头叫道土旷人稀相逢者少检点将来也是噇酒糟汉天童本师和尚云黄面瞿昙平地坑人大小月江尽力扶持也只救得一半若是天童智慧德相众生妄想执着二俱拈过何故聻白净地上岂可撒屎撒尿师云月掌有七十二棒分作三分为甚如此要会么大海龙王行雨润遮身向上数重云。

　　上堂问摩尼宝珠即不问如何是诸佛面孔师云两耳垂肩进云塞满乾坤去也师云乱统作么乃云垂钩四海只钓狞龙格外玄谈为求识者草根下拨得一个半个堪作甚么三十年张弓架箭射得半个圣人何劳挂齿虽然如是不入虎穴争得虎子直须一棒一条痕一掌一握血若是大冶精金应无变色卓拄杖。

　　除夕小参普天之下以今日为除夜且道除个甚么日日日东出日日日西没年亦不曾尽岁又何曾穷若恁么除到尽未来际有甚了期须是我衲僧家一除一切除无明烦恼不可不除乡关恩爱不可不除四大五蕴不可不除生死涅槃不可不除其余佛祖玄妙圣解凡情大地山河色空明暗何有一法可当情拄杖子道长老一切俱已都除将甚么与大众分岁乃呵呵大笑云者木头犹有者个在。

　　元旦上堂问旧岁昨日去新年今日来如何是不新不旧底佛法师云村歌连社鼓喜杀小儿曹进云未审无梦无想主人公毕竟在甚处安身立命师云丫角童儿云里唱进云有梦有想又在何处师云骑牛觅牛苦杀人问家有陈粮剩粟为甚学人受饥师云却怪山僧不得僧云不怪时如何师一喝僧云喝后如何师打云不识东斗汉问过去佛法即不问新鲜佛法请师宣师云拄杖子今日开封进云东家鞠躬西家唱惹师云你也随列不唧溜进云直得大千世界同转法轮去也师云牵枝引蔓转见不堪僧云不因贫彻骨争得领春风师云未信你在乃云旧岁是谁旧新年是谁新识得谁新旧无古亦无今说甚万物一体天地同根四时迁变不得日月未喻其明无孔铁锤有甚辨别处拈拄杖云争似者条楖栗木一番提起一番新卓一卓云龙吟雾起虎啸风生喝一喝下座。

　　解制退院上堂问把住放行即不问通身手眼因甚出圈圚不得师云争奈脚下不腾云进云不住青霄内师云你试　跳看僧喝师云也出圈圚不得乃云他人住处我不住他人行处我不行山僧住时诸人去怪诸人不得诸人住时山僧去怪山僧不得住则同住彼此钝置去则同去随人起倒不去不住即且置任运纵横一句又作么生起身云大鹏展翅盖十洲篱边嫩雀空啾啾下座。

　　师退居极乐禅院洞彻监院率缁素戒弟子远近檀那请上堂师登座云开口成双橛无言落二三独超物外底衲僧出众相见僧问大启法筵辟人天路未审极乐寺里还有为人处么师云天高群象正海阔百川朝进云与么则落第二头也师云阇黎试向第一头道看僧便喝师云落七落八问才离月掌又上鹰台不动脚跟则且置如何是得妙回途句师云虎逢山势长威狞乃云当阳一着八字打开亘古亘今灵然不昧风吹不着雨洒不湿在圣不增在凡不减诸佛以此出世祖师以此西来不将别法示人贵在赤肩担荷若也担荷得去如远客还乡推门落臼变秽邦为净土无易无难化火宅作清凉无偏无党直下与祖佛不别水到渠成即且置不涉功勋一句作么生道金鸡啄破琉璃壳玉兔挨开碧海门卓拄杖下座。

　　住安陆府京山县永隆禅寺

　　入院上堂是日沙弥剃落指法座云此座高广圣凡罔测高揖释迦不拜弥勒且道是何人境界曳杖便升拈香祝　圣罢次拈香云此一瓣香昔年灵珑岩畔横不得竖不得直至如今埋没不得第二回拈出热向炉中供养天童堂上远庵　大和尚用酬法乳就座白槌竟僧问出家如初成佛有余还端的也无师云谁敢恁么道僧便喝师云你喝山僧么僧云贼过后张弓师云也不得放过便打问钟未鸣鼓未响还有佛法道理么师云灯笼笑露柱进云直得文殊普贤赞叹不及师云贬向二铁围山僧云未审过在甚么处师云立地死汉僧喝师云棺材里睁眼问月掌山中雷音大震永隆堂上法雨洪施未审是一是二师云人居大国方知贵进云学人到者里如何晓会师云水到潇湘一样清僧打圆相云总不离者里师云非汝境界乃云三界无安谁省黄粮一梦一乘有路还期特达之人苟非良马见鞭影而行尽同钝鸟焉翔乎天外不见崔赵公问径山国一禅师云弟子欲出家得否国云出家乃大丈夫事非将相之所能为敢问大众将相所为既非大丈夫事莫是须发剃除袈裟着体是大丈夫事么一任钻龟打瓦莫是陋巷不骑金色马回途却着破襕衫是么一任钻龟打瓦莫是云无心而出岫鸟知倦而飞还么一任钻龟打瓦莫是佛祖位中留不住行于异类且轮回么一任钻龟打瓦然则毕竟如何鸳鸯绣出从君看不把金针度与人下座。

　　小参诸方十月开炉永隆惬在冬月非不曲顺时宜大都看孔着楔僧堂放下暖帘地炉不在深掘柴头品字些微旋扫霜林黄叶任从雪老冰枯只要暖气相接各各照顾眉毛莫教薪尽火灭九旬日用如斯直教凡圣路绝但能死却偷心管取证龟成鳖。

　　请上堂问炉鞴弘开锻凡炼圣秪如四大本空五蕴非有未审锻个甚么师云锵锤搦出黄金汁进云恁么则云开月现尘净光生师云且喜领话进云有意气时添意气不风流处也风流师云知恩者少负恩者多居士问水到渠成风行草偃今朝檀越设斋俵嚫未审有何功德师云水涨船高进云恁么则亘古亘今去也师云将谓你是个俗汉问古刹重兴全提祖令如何是佛法第一句师云眨上眉毛进云如何是第二句师云剑去久矣进云西来大意是一是二师云罕逢穿耳客多见刻舟人乃云机先一着突出当阳匝地普天了无遮障万象森罗彰法印十方世界洞无垠古今天地古今日月古今人伦明明百草头明明祖师意现前若僧若俗若男若女见闻不昧了了常知一一天真一一灵妙达磨不从西天带来唯指人人本有者条通天大路只要各自知归归即且置不动步而达本乡灭化城而登宝所一句又作么生拈拄杖云手握金鞭问归客夜深谁共御街行下座。

　　请上堂诸供养中法供养最大众作么生是法最底道理今日罗氏檀越捐金办供斋僧行嚫是汝诸人钵里饭桶里水各各饱齁齁地不可不法不可不最也若到衲僧分上天地悬殊莫是如来禅祖师意德山棒临济喝是最么且喜没交涉莫是金刚圈栗棘蓬是最么你诸人要且吞不下跳不出然则如何即是雕弓已挂狼烟息美食元非中饱人。

　　晚参画地为牢试玉须经火磨砖作镜打草要惊蛇良马见鞭影而行钝鸟岂翔乎天汉虽则石中有玉其如玉本无瑕临济在黄檗吃三顿痛棒至今有屈难伸云门遭睦州拶折一足到底恩归有地秪如水隆拄杖子终日与诸人眉毛撕结鼻孔相触莫有亲遭毒手底么众无对师云山僧失利。

　　请上堂问四大本空五蕴非有为甚兵随印转将逐符行师云看你向何处跺跟进云云从龙风从虎又作么生师云一钓便上进云眉横眼上乾坤大脚踏须弥日月低师打云知痛痒始得乃云连日风头稍硬无位真人冻裂皮肤却归暖室商量又是鬼窟活计百尺竿头进一步罕遇其人万人丛里夺高标不妨好手蓦竖拄杖云有么有么复云洎合停囚长智。

　　上堂法轮未转食轮先转一日钵盂两度湿食轮转也作么生是法轮转处若以伐鼓敲钟长老横说竖说即是未免深屈永隆若道不是又辜负永隆作么生定当去良久云子期去不返浩浩良可悲寥寥天地间知音复是谁。

　　上堂问击鼓升堂即不问如何是佛师云鼻孔大头向下进云如何是法师拈拄杖云七棒对十三进云如何是僧师云此众无枝叶进云如何是自性三宝师云从头七八进云与么则万法归一也师云且道一归何处僧便喝师云孟八郎汉问如何是大地无草师云脚下漫漫进云如何是大悟无道师云且莫瞌睡乃云钟作钟鸣鼓作鼓响穿过髑髅一槌两当若谓是观音入理之门孟八郎汉承虚接响露柱穿靴南岳去灯笼沿壁上天台不作佛法商量亦非世谛流布忽有个汉出来道眼里着沙不得耳里着水不得时如何山僧劈脊便棒何故有功者赏。

　　成道上堂午夜明星现瞿昙病眼开无端清净域惹出祸根来西天四七祸根东土二三祸根天下老和尚祸根山僧今日要将二千余年祸根一齐斩断免致殃害平人且道拔剑相助谁是其人拈拂子擿下云分付堂中铠上座住山斧子莫藏锋下座。

　　上元解制上堂一结一切结纳须弥于芥子一解一一切解擿大千于方外收放在我用舍临时皆吾心之常分非有假于他术不见道平地上死人无数出得荆棘林是好手即今解制斯临处处管弦沸月村村灯火烧空日月灯明如来藏身无地于斯见得不独出荆棘林一期之内功不浪施其或未然依旧东家点灯西家暗坐。

　　　(门弟子海印　成名　成心领南岳方广
　　众弟子同刻第一卷)

　　一揆禅师语录卷第一终
嘉兴大藏经　神鼎一揆禅师语录


　　一揆禅师语录卷二(师讳元揆)

　　侍者圆誓记录

　　住潭州神鼎资圣禅寺

　　师于康熙辛酉秋自郢州永隆赴浙江瑞岩省觐即首座寮受请次年二月十二日入院契先符和尚率众请主院事。

　　山门大开甘露门出入得自在伟凤及祥麟切忘存知解拟议思量且居门外。

　　佛殿本无名字方便呼之紫磨金色土上加泥且道礼拜即是不礼即是掬水月在手弄花香满衣展具便拜。

　　伽蓝十八位与二豪贵风虎从兮云龙会新长老展瓣香灵山旧话从头叙。

　　祖师断神光一臂吐黄檗之舌毒气入人深冤岂无入雪今朝鼻孔一时穿莫道鼻头痛不彻。

　　据室此是从上煆炼圣凡打凤罗龙之所须是有丹山之凤瀚海之龙始得若是羽毛相似头角依稀卓拄杖云假鸡声韵瞒人未可馍糊放过。

　　拈疏云黑底是字白底是纸文彩全彰周公之礼若欲对众宣扬又是重遭恶水。

　　同门疏靖退云小节大事有因缘感同人之心血倾肝胆之真言谛听直须谛听流传切忌讹传。

　　法座諲老三十年处此座诸方将谓高而无上广不可及新长老到来只是旧时底且道以何为验看取令行时曳杖便升。

　　拈香云此一瓣香尊乎举世无伦匹者贵也民无得而名焉热向炉中奉为
当今圣主祝延睿算恭愿天下归仁皇风与玄风并扇万邦一治化日与佛日同辉次拈香云此一瓣香灵根本固枝大叶繁热向炉中奉为蒲朝百辟合省尊官伏愿为邦家霖雨地久天长作法社金汤增延禄算复拈香云此一瓣香昔年金粟会里拄地撑天末后太白山中七华八裂今第三回拈出热向炉中端中供养前住此山次主天童法席现在中兴瑞岩堂上传临济正宗第三十二世远庵老和尚用酬法乳就坐上首白槌云法筵龙象众当观第一义师云观即落第二攒眉又落三异目超宗者如何共指南问洪钟在虡有扣则鸣宝镜临台遇形则鉴某甲上来请师一鉴师云匝地红轮谁着眼进云天上无双月人间只一僧师云切忘唤钟作瓮进云现在四众临筵请师再垂方便师云终不节外生枝进云大众沾恩学人礼谢去也师云伶俐衲僧一拨便转问人天交接祖印高提四众云臻请师垂示师云有眼者见有耳者闻进云建法幢立宗旨普利群机如何演唱师云春至百花开烂熳进云可谓太白灯传光遍界重辉神鼎照无私师云且喜阇黎共证明僧一喝师便打进云棒头点出无私旨四众均沾雨露恩师云知恩即得问清风匝地天雨飘香瑞气临门即不问联芳续焰事如何师云山僧今日开堂进云掀天揭地总是衲僧常分四六尖新亦乃诸方旧套惟有汾阳十智乞师答示师云又理者葛藤作么进云某甲看来和尚到者里也是土上加泥师云你又作么生僧拟议师便打问临济家风即不问神鼎大用事如何师云还具眼么进云冲开碧落千峰秀拨转乾坤万国新师云闲言语僧便喝师亦打乃云曹源一滴澜翻济北之波掣电之机倒行吴越之令諲老曾行此令掀翻海岳于兹山吾师复抉其源白浪滔天于此地直得精奇衲子望风乞命乃佛乃祖到此攒眉可谓先后同途古今一致要识古今一致么拈拄杖云今朝令出新条大启泼天门户放出白拈之手劈开叠妙重玄使人人证其知窥见室家之好各各廓其见洞明列祖典型正显祖席有光人居大国方知贵便见洞庭无盖水到潇湘一样清续焰联芳即且置稳坐家堂一句又作么生焚香歌盛世一曲万年欢起身云元揆寡陋庸才山林废器只宜长林丰草粥饭长随况兹祖庭名胜巨任匪轻自揣何能敢充斯选毋乃同条谊笃抑亦师命难辞诸檀特达之高怀法社耆英之雅谊同声劝勉推却固难祝圣开堂勉从斯举藉斯毫末善利上祝永固皇图次及在筵诸上善人尘尘刹刹助转法轮世世生生挥戈佛日寿山高峙福海汪洋久立珍重复坐举保寿开堂三圣推出一僧寿便打圣云与么为人非但瞎却者僧眼瞎却郑州一城人眼去在寿擿下拄杖归方丈师云二大老一挨一拶有放有收大似仲氏吹埙伯氏吹篪虽则曲调尖新其奈伤锋犯手争如我契先法兄在座别展一机不让三圣之作略虽然无语其声如雷敢问大众因甚又放过新长老作者场狼藉要知么伯牙纵有高山调不是知音也大难复结槌下座。

　　当晚小参十年赓罢郢阳春神鼎今翻曲调新不是渠侬恣卖弄没弦琴上觅知音觅知音拨草寻山僧此来与众兄弟牧南泉牛肩九峰犁曳杨岐耙开百丈田炊脱粟饭唱村田乐佛法二字从教日炙风吹忽有个汉出来道将谓新翻别调依然下里巴谣不觉嘘一嘘向道禾黍不扬艳竞栽桃李春翻合力耕者半作卖花人。

　　师至湘阴众善信就下院设齐请上堂法不孤起仗境方生昨日烟霞岭上今临万顷潇湘杖头忍俊不禁指点不思议事八景楼玲珑八面祖师心印全彰花柳巷十字纵横古佛家风宛尔是处是慈氏无门无善财因甚有眼不见有耳不闻东家点灯西家暗坐卓拄杖云千言万语无人识恼杀沉湘屈大夫下座。

　　佛诞请上堂僧问神峰耸翠倒泻双溪不容色见声求如何是佛师云眼里着沙不得进云满日说不出如何是法师云验在目前进云达磨未来东土神光不往西天如何是僧师云奴儿婢子谁家屋里无进云今日世尊降诞居士设供斋僧有何福德师云种麻得麻种豆得豆进云和尚受人天供将何报答师云山僧结舌有分进云某甲即不然师云你又作么生进云轻打我轻打我师云吾不如汝乃云九龙吐水浴蓝园毒气弥增八识田香水一年浇一度洗清或可在驴年虽然水不洗水要且水亦是尘神鼎今日香汤杓柄一概屏绝指天指地休挂齿唇不许云门剽窃而今道泰时清檀越入山修供喜煞无位真人突出日面月面堂堂逸格超伦诸人还见么竖拂子云十二处忘闲影响三千界放净光明。

　　小参问把住放行即不问狮子出窟便惊人时如何师云恶发作么进云鼻孔撩天怪他不得师云且信一半进云本地风光阿谁欠少师云几人平地吃交来乃云昨夜三更失却牛多少寻牛底不识路头者徒向溪东溪西长嗟短叹绿杨影里顿足　惶直饶力尽神疲水穷山尽则愈趋愈远永不能得唯善寻者必不然细审迹步之去向虽不即获便知不远荆棘林中直须下脚平田浅草一目了然忽若隔墙见角便知是牛鼻头绳索不愁不入手既得入手则喜出望外汝等诸人还有善寻牛者么得来不费纤毫力最苦骑牛更觅牛。

　　师诞日谢两序斋上堂四大一幻身年经四十九伯玉云知非狸奴亦知有山僧至小知饭来但湿口脚瘦草鞋宽衣穿露两肘不羡释迦先那攀弥勒后洗脚上床眠面南看北斗湖海诸高士深山撕聚首口夕扣玄微褰衣一抖擞中下不足论上达知音否若更问生缘山藤劈脊搂棒下证无生一举四十九。

　　龙牙中岩和尚到山引座上堂古者道除却黄龙头角外其余尽是赤斑蛇在今天下赤斑蛇布满寰区幸有真龙现前头角颖异试看云行雨施俾润枯槁大众各各照顾袈裟角着。

　　弘觉忞师翁忘日拈香云獦獠迈种惯逞颟顸殃害儿孙无数徒夸对御谈玄不肖会遭钝置难辞者片栴檀若谓承嗣马祖已后丧我儿孙正是闽广乡谈儿孙安可错流传。

　　天童密云悟祖忌日拈香云桐棺山顶豁双眸搅扰丛林四十秋两脚捎空归太白恶声流布遍阎浮神鼎愚孙欲为掩却宁免火上添油休几个而今解雪仇。

　　中元小参瞿昙为母升忉利天宫之乐不是久居目连为母游地府黑暗倒悬是大可畏脱轮回苦趣越三界樊笼虽然孝之所至非世所及要亦人人知有未出常情寻常衲僧家弹指超弥勒动步越释迦祗如各各本生父母还度脱得么还识得渠么若也识得不忻天堂天堂羁不得不怖地狱地狱岂能安能生成万物与物无伤能长育群萌群生有赖若能如是不独今生直得多生父母旷代冤亲三界二十五有含识群灵一时得解脱果证涅槃乐其或未然梧桐一叶飘金井一度西风一度愁。

　　勖韬监院为师预祝五旬请上堂问炉烟霭霭瑞气氤氲大座当轩要津把断作么生是把断句师云宝剑光寒进云作么生是转身句师云礼拜着进云作么生是者边句师云突出难辨进云作么生是那边句师云归堂去进云达磨不来东土二祖不往西天又作么生师云少神作么僧云谢师答话师云听事不真问郢州白雪师亲唱神峰法席又重新如何是神鼎境师云山深水寒进云如何是境中人师云高着眼进云人境已蒙师指示如何是直切为人句师便打乃云一向掣风掣颠知他是凡是圣突出日面月面逢人撒土撒沙立方外乾坤展衲僧巴鼻者边那边应用无碍左之右之无不宜之直得云从龙风从虎圣人作而万物睹秪如无作无生诸仁向甚处着眼打面麦还州土谨白参玄人光阴莫虚度。

　　开炉小参神鼎火炉不属开闭随家丰俭寒暑一如炼佛祖以钳锤煆圣凡以炉鞴荆棘林重栽荆棘杻枷上重着杻枷诸方老冻侬只要和麸粜面不顾人食饱伤心逼蛇化龙证龟成鳖用尽弄猢狲伎俩各各眼睁睁地亦似开眼尿床大丈夫肯受他人处分未为好手山僧抑不得已曲顺时宜也不续凫截鹤夷岳盈壑宽着程限大开东阁死尽偷心若冷灰一声豆爆乾坤阔。

　　请汉波霄大师为座元上堂问临济有一句中具三玄门一玄具三要还许学人请益也无师云莫被葛藤绊杀进云如何是一句中具三玄师云果然跳不出进云如何是一玄中具三要师云我者里一要也无进云如何是第一玄师云洗脚上床眠如何是第二玄师云屋漏见青天如何是第三玄师云谁知被底穿如何是第一要师云猢狲戴纸帽如何是第二要师云堪惊亦堪笑如何是第三要师云乱向者里叫进云三玄三要蒙师指向上宗乘事若何师云铁棒撑驴眼僧云有意气时添意气不风流处也风流师打云犹欠者棒在问挝鼓升堂即不问彻底掀翻事若何师云七棒对十三进云祖师鼻孔一脉流通因甚有临济曹洞师云江南地暖塞北天寒进云棒喝交驰如何回避师云着忙作么进云龙生金凤子冲破碧琉璃师云照顾鼻孔乃云睦州接大树于黄檗覆阴天下眼里有珠仰山升兜率说伽陀拶入圣位犹在梦里若是过量人能行过量事跨飞龙天汉鼓陆地波涛如鸾凤冲霄不留其迹高高山顶立深深海底行就下平高为物作则乃可眼目人天仪范末学按下云头即且置要更进步于百尺竿头须到座元寮为汝深锥痛拶。

　　说戒上堂问人天交集即不问月映千江事若何师云有眼者见进云昔日世尊四十九年说法未曾说着一字和尚今日又说个甚么师云不惜两行眉进云多虚不如少实师云错下名言问昨日今朝事不同如何是亲切为人底句师云觌面更无私进云登山须到顶如何是最初一步师云阇黎足下自分明进云与么则长安风月家家照去也师云且喜领话乃云未有世界早有此性风吹不动天边月世界坏时此性不坏雪压难摧涧底松恁么见得彻去则诸人戒体本自圆明本来清净染污不得既污不得则优波离尊者要且不甘既不甘向甚处与他相见河里失钱河里捷。

　　晚参问昔日七贤女游尸陀林一女云尸在者里人在何处一女云作么作么意旨如何师云鬼家活计僧便喝师便打问参禅打坐图个甚么师云将勤补拙进云恁么一切平常去也师云接竹点天问达磨不来东土还有法可传也无师云石中有玉进云如何是所传底法师云沙里无油乃云眉毛撕结家贫遭劫鼻孔撕触含冤叫苦灯笼露柱语耳忻忻无位真人泪下如雨退无门进无路左无聊右无措恁么时总是涅槃堂汉也还有得路通霄死中得活者么省知藏一喝师云棺材里撑眼良久云呆郎犹向火边蹲姹女已归霄汉去。

　　丽宗和尚入塔诸门弟子请上堂问树高千丈叶落归根如何是归根的句师云被你道着进云未审和尚今日升座说个甚么师云锦上添花问法界不容身因甚可庵和尚今归神鼎师云冤有头债有主进云男子身中入定时女子身中从定起又作么生师云非汝境界乃云法身等虚空应物如水月睹斯光者除热恼而获清凉廓情怀而消愁戚无幽不烛无水不含当明中有暗勿以暗相睹当暗中有明勿以明相遇如是则生灭去来本如来藏即且置秪如道老僧不在明白里向甚处与可庵和尚相见要知么牛头没去马头回觌面谁能着眼窥正法眼灭瞎驴儿孙辈辈验家肥。

　　心珠禅德请上堂吾本来兹土传法度迷情一花开五叶结果自然成老臊胡塞却口门九年舌头拖地千载将谓有法可传元来热瞒我赤县神州大乘根器蓦拈拄杖云神鼎好事不瞒人主山高玄通鸟道案山低桥锁双虹左青龙万松岭头龙吟枯木右白虎烟霞岭上豹变文章无差互绝囊藏柏树庭前重指注何烦劝请更敷扬。

　　瑞岩老和尚遗书至设供拈香指真云者老汉言满天下道播寰区戈戟丛生遗害不浅今已浙江迁化便见波旬鼓舞人天惨凄大众且道先师即今在不在若道在则先师受屈若道不在则神鼎受屈若道无在无不在带累先师又入轮回去也苍天苍天。

　　冬至上堂阴极阳生日日日东出迷极悟生日日日西没觅阴消处不可得阳从何长寻迷起处不可得悟作甚么大智若愚大巧若拙截玄机于未兆藏冥运于即化是阿谁分上事卓拄杖云日轮当午照犹待晓鸡啼。

　　晚参选佛场中选僧作佛佛自西天老比丘此土阿谁不具足具足具足神鼎不欲不欲何心选佛作人若是其人眼里何曾容得尘。

　　说戒上堂挥拂子云幸自可怜生犹要个护身符子高沙弥脚跟未曾点地老丹霞也只掩耳偷铃卢行者将错就错乘优波离宝筏向曹溪浪里鼓棹飏帆道善来诸仁者洗脚已上船照顾金刚剑莫教堕重渊刻舟求也实堪怜。

　　佛成道上堂问山门佛殿厨库僧堂未审明甚边事师云看你分疏不下进云未离兜率已降皇宫因甚么又在雪山六年师云屙屎见解进云破戒比丘不入地狱清净行者不生天堂此理如何师云古人不谩言乃云道本无形无名何曾有坏有成有物混成先天地生老聃管见也一以贯之忠恕而已仲尼管见也发真归元世界消殒释迦管见也三个汉虚空钉撅隔靴抓痒若是睹星悟的熟睡饶谵语毕竟如何但见皇风成一片不知何处有封疆复举僧问赵州如何是道州云墙外底僧云不问者个道州云你问甚么道僧云大道州云大道通长安师云大道通长安时人被眼瞒盏子扑落地打破常住砖。

　　晚参问如何是函盖乾坤句师云拄杖长七尺进云如何是截断众流句师云脚跟下痛与你一顿进云如何是随波逐浪句师云你问来不得不答乃云一九二九沙飞石走一时草木丛林尽作狮子哮吼芝公忍饥受冻不暇说禅悦公化米化薪千生万受若待桶箍爆散时知羞识丑也是痴狂外边走。

　　除夕小参北禅分岁烹露地白牛雪岩效颦宰独角泥牛说食饱人不得画饼岂可充饥那堪云门饼赵州茶粘牙搭齿咀嚼无味既不可走作诸人又岂宜把玩岁月今日论实不论虚山前两个焦尾大虫年穷岁毕穷厮煎饿厮炒昼夜跑哮秪要诸人各各据虎头收虎尾捋虎须若能如是不枉神鼎门下称禅客其或未然今朝腊月三十莫道神鼎不为人好。

　　元旦上堂问大雪纷纷下柴米都增价未审新年头佛法是甚么价师云既善知时节吾今不再三进云将谓无人着价师云无人处斫额望汝僧便喝师云再喝喝看进云不贪香饵味始是碧潭龙师打云神鼎发个好市进云任公竿子还重握为觅金鳞上钓台师云重说偈言乃云钟依旧响鼓依旧鸣众依旧集座依旧升山门依旧向南开天地依旧覆载日月依旧照临山河依旧平等人物依旧光亨蓦拈拄杖卓一卓云谁知者汉不依旧掀翻窠臼又重新。

　　晚参连朝爆竹喧轰禁城莫御火攻走出西河狮子殄灭长沙大虫主山神主林神主空神一时奏与帝释谓是把关使者墙堑不固推勘将来元知道泰年丰何以见得李公吃酒醉张公。

　　为空默上座对灵小参生为死之因死为生之本透出两重关钵盂重安柄者里见得彻去则圣凡不二隐显同途无生死处示现生死百花丛里过无去来中示有去来一叶不沾身其来也云生碧嶂其去也月落寒潭正恁么时秪如那吒太子骨还父肉还母然后现本身为母说法上座到者里如何与他相见无影树头金凤舞不萌枝上玉花飞。

　　解冬上堂问文彩全彰即不问解期一句请师宣师云放你三十棒进云结制已前斩钉截铁解制已后如何保任师云皮下不可无血进云恁么则梅放一枝天下春也师云漏逗不少问一雨普滋即不问枯木逢春事若何师云好个消息僧打圆相拂袖便行师蓦头便棒乃云还丹一粒点铁成金一冬那有者闲工至理一言转凡成圣从来不打者鼓笛无宾主句文彩全彰枯木逢春花开满目拄杖子道今日解制我此一众一冬幸不空过何也此众无枝叶惟有诸真实乃擿下拄杖云者木头犹挂唇齿在。

　　契先和尚至引座上堂举文殊请世尊再转法轮世尊云吾四十九年未曾说着一字是吾曾转法轮耶师云者老汉抱赃叫屈我青陵法兄昔年于此倒握吹毛摧伏魔外肆无畏舌大阐一音也道不留元字脚今幸象驾到来有冀法雷再震诸人至诚恳请倘蒙屈曲垂慈必得闻于未闻也。

　　晚参久雨不晴设遇杲日当空犹是阶下汉久迷不悟果然击碎蟠桃核只是旧时仁莫有识得旧时人者么直饶识得何异阶下汉。

　　师至青陵请上堂端的得回汗出宝王刹现毫端堂堂大座当轩说甚化城宝所大人具大见大智得大用不资余力变荆棘林为释梵龙天之宫法随法行以脱粟饭为酥酪醍醐之味无佛处示佛无祖处现祖此是我堂头法兄之余勇也神鼎劣弟幸获观光承命俾升此座直得借婆衫子拜婆年也要大家知有大众且道知有个甚么黄河三千年一度清。

　　佛涅槃上堂色见声求是行邪道那堪摩胸告众要人观紫磨金色之身是正道是邪道咄哉瞿昙郎当不少即今不属有无大众还见么晴光转绿苹淑气催黄鸟。

　　水隆昱堂慧锋二长老供法帔为师祝寿请上堂大众会么森罗及万象一法之所印唤什么作法今者郢州一会诸上善人以山僧年登半百不忘向染法味全超不借力在逢缘指端上运合千差针缝边打成一片不是吴绫蜀锦亦非白玉黄金直得罗纹结角处日月无光金碧交辉时乾坤失色天人群生类皆承此恩力且道因谁致得二株嫩桂飘香远叶叶腾芳岁月长。

　　清明上堂莺梭日逐大忙生织就天机锦绣春何事佳人不解惜遍寻芳草哭新坟好伤心不伤心将谓众生苦更有苦众生大众且道如何免得卓拄杖云莫待老来方学道新坟多是少年人。

　　晚参三春已尽夏景斯临香严击开漆桶灵云打失眼睛玄沙寂子据款结案致令千古有屈难伸且道屈如何伸众无语师云祸不入慎家之门。

　　佛诞上堂竖拂子云才见毗蓝出头又向双林缩头讵料百千年后撞着韶阳对头争如者里罢却干戈百草头夜来明月落溪头便见戴角擎头铁额铜头普天匝地法法头头若唤作佛头上安头毕竟如何总为战征收拾得却因歌舞破除休。

　　瑞岩先老人周忌拈香去年今日一段义青天白日人谁识今朝对面不相逢盖色骑声秪者是。

　　师诞日上堂净法界身本无出没三世冻侬历代开士甚么物恁么来大悲愿力示现受生救得眉毛完全者几个无生犹是末何况有生到者里诸天散花无路鬼神窥觑无门虽然对面不相识千里却同风谁是同风者眼卓朔头髼松。

　　端午上堂五月五悬艾虎驱百病荡邪路昨日有人从天台来却得南岳信报道湖南境内瘟　所司得乘其便人民死者不可称可符使不灵执蒲剑跨艾虎倒退三千却来问云此山得保无虞者不审修何行习何业用何妙术山僧笑而不答木上座在傍忍俊不禁云家无白泽之图必无如是妖怪山僧蓦口一掴不觉吐舌大众还知落处么疑则祸生。

　　自修禅人请上堂问钟声才动请法殷勤大众云臻如何指示师云曲不藏直进云未明心地法难过赵州关如何是赵州关师云十字纵横进云一堂风冷淡千古意分明师云切忌讹言乃云当阳一着迥绝遮拦不属盈亏若为修证修证不无染污不得脑门着楔也如牛驾车打车打牛四棱踏地也所以五千余卷无非黄叶止啼八万四千法门总是系驴橛子须是独超物外生铁铸成底乃能不重己灵不慕诸圣奴呼菩萨婢视声闻然后兴无缘慈作不请友运出自己家珍大作金牛佛事正当因斋庆赞又且如何话会木札羹与铁钉饭不是饱餐人不知。

　　弘觉忞师翁忌日拈香弃儒冠而喜缁衣之宜究产难因缘而撞彩瞥地何其居寰海而赫赫声驰入皇宫而耽耽虎视徒谓是妙喜重来明教再世又奚能仿佛其万一要识者老子落处么大虫舌上打秋千蟭螟眼里放夜市。

　　立秋谢雨上堂片叶飘庭际肃清三伏火云一雨便知秋消尽人间热恼长连床上不可热杀阇黎枯木岩前不可坐杀阇黎热不杀坐不杀体露金风一色秋眼光烁破四天下。

　　天童密云悟祖忌拈香中龙池毒现阐提身抵死力战伏诸魔军一怒而天下惧吴越之令再行斩头截臂之徒一一自领出去而后已且道今日是肯伊不肯伊插香云罪不重科。

　　中秋上堂以拂子打圆相云是月有晦明此月无圆缺曹溪话与灵山指掉棒打不着南泉玩与寒山比水中捞不着可怜明眼衲僧向此光不透脱若透脱袭袭天香云外飘时时桂子月中落。

　　重阳上堂心随万境转转处实能幽随流认得性无喜亦无忧陶潜对黄花而醉灵云见桃花而悟迦叶见拈花而笑三个汉得即得其奈破花换却眼睛转身不得若在今日山僧热炙盏子点茱萸茶令他各各知有且道知有个甚么重阳九日菊花新。

　　开炉小参见成炉鞴旧案重圆无烟之火烈焰互天烧杀不知其几谁能解救头然果是精金自不变色莫有精金么试拈出看如无山僧不惜两茎眉去也卓拄杖。

　　　(比丘玉可　心禅　伟如　咸润　戒弟
　　子成洁　自度　子祥　佛顶　同捐刻
　　第二卷)

　　一揆禅师语录卷二终
嘉兴大藏经　神鼎一揆禅师语录


　　一揆禅师语录卷三(师讳元揆)

　　侍者成法记录

　　住潭州神鼎资圣禅寺

　　上堂神光失却一臂云门拶折一足唤作为法忘躯宁免求荣反辱大抵河里失钱不离河中捞捷梅花扑鼻馨香寒耐一番彻骨君不见卞氏璞三献曾经遭刖足屈屈堪述断弦须是鸾胶续。

　　小参立地待你构去皮下不可无血露柱咬定牙关灯笼冷笑不彻且道笑阿谁笑诸人耶笑自己耶笑山僧耶你也理会不得我也理会不得留与担板禅和日用中证龟成鳖。

　　晚参眼若不睡诸梦自除山僧梦中说梦诸人梦巾闻梦闻说分明如梦斯觉梦觉觉非觅甚么碗喝一喝。

　　冬夜小参今日初三明日初四阳从何长阴伏何之与天地而同根会万物为一体钉椿摇橹汉有甚共语处须知一人不在此限空手把锄头步行骑水牛人从桥上过桥流水不流还见傅大士么初三初四月如钩。

　　至节上堂问冬至时添一线长未审水牯牛鼻孔长多少师卓拄杖进云除却者个又作么生师便打进云可谓意气不从天地得英灵岂藉四时迁师云鼻孔谩撩天僧便喝师又打进云德山棒不须拈出临济喝拨置一边去此二途乞师指示师云去此二途问将来进云转见不堪师又打乃举沩山示众云仲冬严寒年年事晷运推移事若何仰山进前叉手而立山云情知你答者话不得香严云某甲偏答得山如前问严亦进前叉手而立山云赖遇寂子不会师云养子不及父家门一世衰若是神鼎门下放过不可颂云晷运推移化日长香严寂子太郎当花枝无奈争春早惹得游蜂着底忙。

　　晚参杲日当空坚冰不解非一日之寒灵光独耀有眼如盲非一日之病有般底便道冰只在水光只在眼开眼也着合眼也着不免唤侍者速与粪箕笤帚会么剖出无瑕方是玉画成有足即非蛇。

　　说戒上堂戒急乘缓沩山落节于寒拾乘急戒缓老卢夺标于黄梅瓮里不曾走鳖衣中谁识有珠不许夜行投明须到也须是个人始得然虽如是过河须用筏到岸不须船钓船不犯东西岸始信篙人用意良。

　　佛成道日上堂问古今无欠缺历劫绝盈亏未审正觉山前悟个甚么师云筑着磕着进云和尚犹是重添注脚师云你作么生进云日午觅金乌师云兔子不离旧窠僧便喝师便打僧云不得草草师云你但吃棒着进云雪上更加霜师云也不辜负你问未离兜率已降皇宫未出母胎度人已毕既是度人已毕因甚么又向雪山六载师云好人不肯做刚要屎里卧进云世尊说法众生随类各得解即今和尚说法还许学人解悟么师云不许进云且喜龙吟雾起家家雨虎啸威狞浩浩风师云龙蛇易辨衲子虽瞒乃横按拄杖云剑为不平离宝匣要知不平事么佛道悬旷久受勤劳乃可得成黄面老子六年饿得眼花一睹明星而悟其奈南泉以道唤作平常心米胡以悟道为落第二山僧将者几个老骨挝缚作一束送在洞庭湖里诸人要见南泉则易见米胡则难见米胡则易见神鼎则难要见神鼎么卓拄杖云三十年后。

　　除夕小参衲僧家见义不为何勇之有多少英灵汉从年头至年尾被一队山精鬼怪野犴狐狼东撞西曳不得自由山僧以大圆镜而照破之不施寸刃而折服之直得藏身无地抱屈含冤忽有个傍不甘底道长老今朝腊月三十日也何得为他闲事长无明但向道山僧住持事繁。

　　元旦上堂甲子年正月一从头号令斩新出普天一致太平春野老不知尧舜力只此不知与不识妙德空生赞叹不及。

　　晚参直钩钓狞龙曲钩钓鱼鳖离钩三寸道将一句来粲书记云不贪香饵味始是碧潭龙师蓦头便棒粲礼退师云还有么众不出师云不堪点额。

　　上元解制上堂把住片雪点红炉热发作么放行嫩柳垂金线热发作么两头坐断死水平沉别具金刚眼睛自是辉天鉴地我见灯明佛本光瑞如此若是冷水浸冬瓜缁田无一篑之工铁围有百刑之苦莫言不道。

　　佛涅槃上堂摩胸告众椁露双趺将谓人天百万一时眼里无珠致令二千年后被人看破老胡目道向甚处看破微雨洒花千点泪淡烟笼竹一堆愁。

　　师至湘阴县观音会众信请升座问世尊在世无四众弟子不说法今日四众云臻未审和尚说个甚么师云天无私盖进云恁么尘尘刹刹尽证无生也师云文不加点进云秪如文星桥与八景楼终日对谈何事师云将谓无人证明进云我面前无你你面前无我谁为说者谁是听者师云何得当面讳却进云野色更无山隔断天光直与水相通师云且喜领话问不昧本来身如何是法身边事师云枯桩系癞马进云浩浩尘中如何辨主师云你问阿谁进云四众幸蒙师指示从今法法本无差师云知心能几人乃云十字街头伸佛手几个知归笙歌丛里启圆通还期达者二臂四臂八万四千母陀罗臂齐舒千眼五眼竖亚一只摩醯正眼洞照烁破昏衢之暗豁开劫外之机化秽邦净土一如搅酥酪醍醐一味要令未得者得未证者证秪如大士坚密身一切尘中现诸人作么生与他相见卓拄杖云若将耳听终难会眼里闻声始得知。

　　佛诞上堂来此世界八千番将谓忘却出头便作狮子吼诳呼闾阎赚他一类逐鹿之夫普天匝地自古至今各各心愤愤口悱悱欺胡瞒汉逐恶随邪大似曳尾灵龟泼油救火神鼎恁么道诸人还甘么若也甘去则从上无过若也不甘山僧性命在诸人手里然虽如是不因紫陌花开早争见黄莺下柳条。

　　远庵老和尚忌日拈香巴陵三转语钝置相颟顸神鼎无一言坐断千峰寒且道还惬先师意么若教频下泪沧海也须干。

　　开炉小参炉头热闹诸人惯便诸方本分钳锤个个望风乞命随汝颠倒所欲南斗七北斗八便见南来北来不将黄叶止啼真语者实语者只贵说到行到若是接响承虚不免露柱攒眉灯笼发笑。

　　上堂问不图热闹门庭只要流通正眼热闹门庭即不问流通正眼事若何师云逢人切莫错举进云如何是正眼师云高声着进云几年流浪奔波若今日归家唱凯歌师云犹在门外之绕问当阳一着即不问金钟玉版事如何师云眼中不着屑进云如何是金中玉师云你是土壑子进云如何是玉中金师云一锤粉碎僧拟议师便打乃云开眼也着合眼也着明眼衲僧何处摸索拟待为众道破其奈多口阿师在傍连忙摇手道莫莫你道莫甚么留与长连床上禅和九十日内横咀竖嚼。

　　小参问三世诸佛历代祖师口挂壁上和尚今日如何举唱师云若善知时节吾今不再三进云人人本具因甚要红炉煆炼师云你是钝铁僧礼拜师便打问龙生金凤子冲破碧琉璃琉璃已破金凤子即今在甚么处师云钝置杀人进云恁么伤心江上客不见故乡人师云你见个甚么道理进云若有道理所见打折拄杖有分师云山僧没气力打你乃云直钩钓狞龙曲钩钓鱼鳖不是太郎当只为婆心切切切不顾脚下泥深三尺拈拂子云山僧垂钩也是曲是直只饶辨得曲直分明也是死水中物毕竟如何果是碧潭龙不贪香饵屑。

　　冬至上堂问阳回大地焰发冰河直切提持如何指▆师云石笋抽条长丈二进云只如天地未分阴阳未判和尚又作么生师云虚空安耳穴乃云阴伏阳回万物萌动汉宫女则日添一线长水牯牛栏中常甘水草作世法商量也得作佛法商量也得独有神鼎拄杖子道不得不得且道因甚如此撑天拄地先天地不属阴阳造化工直下点开千圣眼触翻蚯蚓化狞龙卓拄杖下座。

　　晚参休去歇去又用开口作么但愿空诸所有出得荆棘林还落屎窖里慎无实诸所无不觉日又夜争教人少年。

　　成道新钟发声上堂豁开梦眼大阐一音天龙寂听生欢地狱停酸息苦其奈瞽者不知午夜虚明聩者那觉晴空霹雳蓦拈拂子击香台云明星现也法音震也其或尚留观听不免钟声披七条时时为汝彻困。

　　晚参马祖盐酱不少神鼎盐酱俱无不是门庭迥别要免递相涂污山僧恁么道早是泼第二杓恶水了也何况较量丰啬者乎急着眼谩踌蹰若个男儿不丈夫。

　　除夕小参三百六十个闲窠窟今朝为汝等一时破除卓拄杖云委悉么香严老子向者里一击忘所知更不假修持便穷到无卓锥之地连锥也无直得净裸裸赤洒洒无可把得到恁么田地亦未是衲僧极则如何免得腊月三十日到来不着忙去要得相应须向山僧未开口前一回瞥地略较些子脱或未然相逢不遇调羹手辜负梅花又一年。

　　元旦值雪上堂问千七百则陈烂葛藤不劳拈出作么生是斩新一句师云天无私盖进云旧岁残花萎新春瑞草芳如何是不迁底意旨师云地无私载进云与么则和尚坐致太平也师云不许夜行投明须到乃云岁朝春黄河清真罕遇圣人生天地合其德日月合其明地平如掌莹洁如银林下道人若为话会野老不知尧舜力冬冬打鼓乐升平。

　　解制上堂长期短期以悟为期大象不游免径大海不宿死尸只许老胡会不许老胡知三千里外逢人不得错举。

　　清明扫诸祖塔上堂春日晴春花明春禽琐碎春水鸣琴无缝塔中祖师忍俊不禁突出百草头上指点安心法门塞乎天地充满乾坤若也触途成滞便见尸横万里白骨堆山大众还见祖师么泪血染成红杜鹃。

　　上堂今日是佛生日为他人喝彩终无了日不是佛生日乍可违条不可越例云门一棒不违条也药山一杓不越例也神鼎不打者鼓笛违条越例总不干及为甚如此祖父闲闲儿孙得力。

　　结夏小参护生禁足衲子家风杀尽安居道人活计既杀尽何为护生既护生岂宜杀尽者里别具眼脑便见开一片畬种一箩粟仰山夏不空过日中一食夜后一寝沩山夏不空过既不空过莫是有为么辜负仰山莫是无为么辜负沩山如何得不辜负去不见道护生须是杀杀尽始安居会得个中意铁船水上浮。

　　远庵老和尚忘日拈香来神鼎为破天荒主天童令行吴越数十年风行楚浙毒遍寰区只知结尽冤仇不顾恶声流布带累神鼎不得自由今当者老子三周忌辰不免将伊鼻孔扭捏作一分香大众且道是酬恩雪恨是外扬家丑虽然父为子隐则得子为父隐则不得。

　　解夏小参黄龙潭里下三百六个吊筒虾亦不遇劳而无功翠岩一夏与师僧东语西话救得眉毛缺落牙齿争似神鼎者里禁足不怜鹅护雪安居不验蜡人冰直教天台日日普请南岳时时游山朝耕陇上云暮种岩前月终不将珍珠作豌豆粜却何为如此祥麟止有一只角。

　　中元会弟子沈君弘追荐请上堂一灵真实性随类现千般离合萦欢戚归元悉坦然所以镜像空华徒劳把捉碧潭明月捞捷方知无功用解脱门不思议三昧力不出乎江南两浙春寒秋熟而已若乃推倒涅槃城踏翻生死海尘尘游大宝王刹步步越华藏毗卢谓是彻证无生也是儿孙边事大众正恁么时且道俞氏善人即今在甚么处西风一阵来落叶两三片。

　　晚参大尽三十日小尽二十九马载与驴驮痴狂外边走累人伸驴脚累人展佛手仔细思量着使人笑破口众中有解笑者是山僧同参有么比拟张麟兔亦不遇。

　　九日上堂问今日重阳九月九家家歌饮茱萸酒秪如林下道人如何话会师云俗气不除进云正山明水秀之际乃橙黄橘熟之时如何是应时节一句师云阇黎犹向者里着倒进云千林黄叶归根去万里青天迥一轮师云海中果子树头心乃云节届重九俗尚登高即俗明真不妨惬好然而诸圣道高凡夫贡高纵有志高心高争似衲僧眼高神鼎门下要亦未为极致何故平步登高易从空放下难或有道长老说高说下莫是为人处么但向他道自笑年来无合煞平高就下教儿曹。

　　晚参台山路上婆子逞尽风流鄂渚渡头梢公捞虾捷蚬渡得一个唤回半个接响承虚堪作甚么更惜嵩山破灶堕未必人人辜负我虽然觌面堆堆几个迷逢达磨。

　　开炉上堂磨砖不成镜坐禅不成佛冷水浸东瓜大家撕淈　别有好商量节目更节目一声豆爆冷灰中六六元来三十六。

　　晚参隔山见烟便知是火惜取眉毛好树动有声便知是风照顾脚下好眉毛脚下风火不停更深犹自可午后更愁人。

　　冬至谢自觉松友二上座缘干回斋上堂阴消阳长有功者赏拄杖抽条也直耸上三十三天游遍四天下直得冰河发焰铁树开花蓦于十字街头撞着普化掣风掣颠布袋长汀横拖倒曳一时荷负归来并作饭香佛事因斋庆赞即且置如何是者队汉着力底句尘中能作主化外自来宾。

　　远尘上座请上堂无宾主句火炉边文彩全彰不用宣大藏五千诠不及禅流安可妄流传把定封疆将谓深固幽远无人能到和盘托出便见饭箩边坐饿杀者多讵知舒卷自由全心即佛运心平等全佛即人蓦竖拂子云向者里知解稍存饮水也须防噎还委悉么陶潜不预东林社今昔莲宗枉挂名。

　　腊八上堂睹星悟心圣贤无两心得道失道天下无二道无二道明相告毗婆尸佛早留心直至如今不得妙。

　　岁夜小参一年今日尽是为岁穷卓锥无地也是为人穷人穷有锥在岁穷有日在只饶身世杳忘佛法俱泯敢保亦未彻在何故若要明辨端倪体取面目现在。

　　元旦上堂新岁行新令刚要说新语山僧从是思惟终不以巧妙言辞尖新语句落赚诸仁若是拈头作尾拈尾作头延一日为一劫促一劫为一日也是寻常作略如是则年依旧月依旧大众依旧拄杖依旧卓一卓云换斗移星只等闲英雄肯落他人后。

　　解制上堂三冬无暖气俗气未曾除除得俗气犹是婆气一念万年去寒灰枯木去古庙香炉去一条白练去且道是甚么气莫认定盘星领取钩头意。

　　清明小参笑却成哭哭也堪笑不荐本有爷娘伶俜甘作不孝若也孝脚头步步长安道稍涉迟疑隔万山依然白骨堆青草。

　　中秋易九有文学请上堂大颠扣齿文公彻见根元黄檗安名相国推门落臼承当过量事须还过量人发明过量机施设过量用不资余力左右逢源卷舒立方外乾坤纵横挂域中日月于不思议处因行掉臂时迥出一轮光吞万象非圆非缺无物比伦任是灵山话底曹溪指底何似水中捞捷得底且道因甚得到与么地月中仙桂和根拔非比寻常第一枝。

　　晚参电卷星驰到即不点才涉思惟点即不到及乎坐断两头劈开向上一窍一句中具三玄门一玄门具三要且道是甚么窍检点得出不谬为神鼎禅客其或未然郑州梨青州枣大抵勿过出处好。

　　小参离心意识参澄潭不许苍龙蟠绝凡圣处学岂特无绳而自缚进前则垛生招箭退后则堕坑落堑左不得右不得取不得舍不得不可得中恁么得犹添脑后三斤铁毕竟如何绝后再苏欺君不得。

　　开炉上堂问十方聚会即不问选佛场开事若何师云今日结制进云如何是普利人天句师云痛棒热喝进云秪如护生须是杀杀尽始安居是何作用师云知心能几人进云恁么则当阳举示分明极动地风光遍界彰师云衲子难瞒问如何是有句无句师云丝来线去进云如何是如藤倚树师云抱赃叫屈进云秪如树倒藤枯句归何处师云笑倒傍观问万松岭上云霭霭神鼎炉内焰腾腾且道是何祥瑞师云眼中莫着屑进云雨洒深林声沥沥浪滔天上白漫漫师云换却你眼睛问背觉合尘即不问背尘合觉事如何师云甚处去来进云一念回光即同本得师云礼拜了退进云离心意识参绝凡圣处学未审参见阿谁学个甚么师云曾问几人来问狮子出窟时如何师高声云道甚么进云未出窟时如何师云看你分疏不下进云已出未出时如何师便喝乃云不寒不热火炉不俭不丰床榻且喜南来北来钵囊次第高挂无宾主句重提未免深锥痛拶虚空搂出骨筋旋把龟毛倒拔还他铁额铜头于此倒戈卸甲相将坐致太平一曲高歌哩啰若也守辙循途一任钻龟打瓦。

　　晚参结制半月瞥也不瞥瞬目扬眉大巧若拙觅巧了不可得拙自何来山僧有个切近法门不免以资傍瞥乃屈指云初三十一中九下七惬值诸人打七会么面赤不如语直。

　　晚参锅是铁铸饭是米做十个五双咸善分布饭不是米锅不是铁十个五双如痴如兀山僧雪上加霜终不将龟证鳖以拄杖卓一卓云不于者里究根元直待当来问弥勒。

　　冬至上堂问(冬至)阳回即不问古镜重辉事若何师云天左旋地右转进云丝悬绿水浮定有无之意且道和尚为人在甚么处师云领取钩头意进云直透龙门云外客肯遭点额弄潮回师云险问阴伏阳回今时边事一爻未动以前还有商量也无师云干三连坤六断进云时节已蒙师指示宗猷大阐请师宣如何是先照后用师云山僧有棒不易拈出进云如何是先用后照师云须知痛痒始得进云如何是照用同时师打云放过不可进云如何是照用不同时师云礼拜了退进云恁么则举动无非华藏界大千迸出不传机师云相逢者少乃云群阴剥极一气潜回葭管灰飞万物萌动岸容待腊将舒柳眼之青山意冲寒欲发梅腮之笑天何言哉不失序也地何言哉发育物也于斯见得却被物转有甚共语处若能转物即同如来直须拨动天关掀翻地轴把住则六阴充塞日月无光放开则大地阳回花生碓嘴水牯牛乘时头角峥嵘马驹儿奋迅踏杀天下正恁么时且道承谁恩力挥拂子云意气不从天地得英雄岂藉四时推。

　　小参一九二九相逢不出手衲僧家岂是三家村里打月令底念话杜家一日钵盂两度湿折脚铛子提上挈下却倩阿谁金刚圈作么跳栗棘蓬若为吞室中无立雪之操持槽厂无负舂之实履可悲可痛有般汉便道归家不问程途事美食元非中饱人虽然金刚王剑要且不甘何故太平寰宇斩痴顽。

　　腊八上堂问明星现时世尊悟道道本不迷悟个甚么师云黄河三千年一度清进云四十九年说法不曾说着一字此意如何师云五百载圣人出乃云昔之星今之星光无二现古之眼今之眼见无两般无两般圣不加增凡不加减无二现古今日月依旧山河忽若风雨晦冥向甚处与释迦老子相见若也见得本无悟亦无迷迷悟由来第二头如何是第一头云净长天月一钩。

　　托钵归晚参歌管楼前荐得只在途中丧车幕里知归不离家舍城里佛山里佛撞头磕额是何物一尘入正受诸尘三昧起入荒田不捡信手却拈来人人饱足观光一一珠回玉转莫嫌井深休怨绠短但知得妙回途说甚穷坑难满。

　　除夕小参岁岁结交头一年分一度神鼎无可分打鼓重剖露不烹露地牛不跨大雄虎剔起无尽灯截断千差路来年何处来去岁归何处尘劫一念观了无去来住头头解脱门卓卓象王步今日与明朝六六三十六。

　　元旦上堂问陈烂葛藤即不问新年佛法事如何师云野老不知尧舜力冬冬打鼓乐升平进云狮子游行芳草绿又作么生师云缩头去进云踏翻日月拨转乾坤去也师云莫卤莽好问雪月舒光为甚碧潭无影师云觑着则瞎进云旧岁已去新岁到来如何是不落新旧底句师云早落新旧也进云秪如古人三句明甚么边事师云三句外荐取进云千圣共传无底钵大家齐乐太平年师云又恁么去也乃云喜庆大年朝丰占事事饶天饶盖地饶载日月饶照临山饶高水饶深洞庭饶浩渺直得八百里波涛与万松岭风涛日夜对谈实相演出无量微妙章句不出者个饶字诠释尽尽致令大地众生有情无情获无量乐证无量果桃符神闻得道长老色色现成何用你大惊小怪阿呵呵怪不怪温故知新奚分外。

　　晚参少林分皮分髓南岳得眉得心老卢不会不得临济点将火焚牧羊怜苏武望汉笑李陵圣不慕他灵非重己三尺浪高鱼化龙痴人犹戽夜塘水。

　　元宵解制上堂上元灯元宵节明暗双双个时节放出无毛蜚大虫踏翻劫外光天月正当乾坤失色灯月潜辉明暗双忘若为辨主须弥南畔打三更北俱卢洲日卓午。

　　祈雨小参师云赫日里我人云雾里慈悲拄杖子慈悲去也化作大龙普施霖雨是雨不从身出不从心出不自云生亦非空有以不思议力时行雨事成熟谷稼泽润枯槁大众还识山僧拄杖么卓一卓云霹雳过头切忌瞌睡。

　　长沙文学易九有居士请至福嵩建中元会荐亡上堂问应供自恣即不问幽冥普利事如何师云风若恬林自直进云未出神峰时居士与和尚刀斧劈不开及到福嵩还立宾主也无师云仲尼已见温伯雪进云即今大座当轩和尚有何垂示师云相见又无事不来还忆君进云秪如向上一路千圣不传未审从上以来如何授受师云彼自无疮勿伤之也进云若不登楼望焉知沧海宽师云但自不亡羊何须泣岐路乃云若论此事大檀越未建坛场时荐得多少分晓更待山僧摇唇鼓舌又多少节文也久参上士直下知归稍涉迟疑不免葛藤矢上加尖去也顶　眼豁真照无边及第心空通霄有路破生死昏衢之暗一明一切明截烦恼结使之根一断一切断灵不重己圣不慕他全体露堂堂真机活卓卓到者里坐断十方还同点额密移一步始见飞龙不起灭尽定示现诸威仪不舍凡夫法勤修殊胜行以此利生无生不利以此资福何福不资正当兹普度道场座前大儒请主为荐哀哀父母之罔极瑟琴好合之鸾侣以及冥冥幽囚者众忏其罪释其愆息苦停酸当处解脱者秪如罪性不在内不在外不在中间诸仁若为忏得好若也忏得不独今生父母直得累世姻亲一时罪毕有般汉便道镬汤炉炭吹教灭剑树刀山喝使摧何异泼油救火虽然如是不因夜来雁争见海门秋且功不浪施一句作么生道一气不言含有象万灵何处谢无私复举秀才阅千佛名经问长沙岑和尚云百千诸佛但见其名未审居何国土还化物也无岑云黄鹤楼崔灏题诗后秀才还曾题否才云不曾题岑云得闲题取一首好师云老大宗师善应来机不合己所不欲而施于人秀才小出大遇曷胜风骚其奈鼻孔却在他人手里是事且置大众要会小出大遇事么不遇中郎鉴还同野舍薪。

　　　(门弟子明秀　成旷　同捐刻第三卷)

　　一揆禅师语录卷三终
嘉兴大藏经　神鼎一揆禅师语录


　　一揆禅师语录卷四(师讳元揆)

　　侍者成俊记录

　　住潭州神鼎资圣禅寺

　　度僧请上堂问深入雪山即不问金刀断发事如何师云金回冶色进云即今请法如何指示师云若是陶渊明攒眉便归去进云与么则人人本得去也师云阿谁欠少问一子出家九族升天因甚目连母堕地狱师云莫谤古人好进云未审麻三斤乾矢橛还出脱得也无师云净地上不许放屙乃云踏碓传衣夜半只得其体不得其用堂前铲草知机只得其用不得其体若也体用双兼染净一致说甚我犹昔人非昔人何异迷头而认影秪如全体作用似虎靠山又作么生盐车累骥足千里谩追风欲展摩霄翅回光鸟出笼。

　　晚参声色非恶见闻岂騃神通妙用运水搬柴一一通途合辙不须造作安排不安排多少龙睛鹘眼甘心徒自活埋莫有不在此限者么众不出乃云露柱穿靴南岳去灯笼戴帽上天台嘘一嘘。

　　佛像圆成请上堂问树凋叶落即不问体露真常事若何师云风吹石臼念摩诃进云不以色见声求未审光明如何指示师云净地不生闲草木乃云生死海中有佛则不迷生死只得其体不得其用生死海中无佛则无生死只得其用不得其体若是体用一致权实双彰拈一茎草作丈六金身便见百福庄严相好具足今者泽公居士是其人也作么生是他施受之处休将度量人天果永佩金刚最胜身。

　　结制永隆先长老退院还山请上堂问新开炉韝别展钳锤锻炼圣凡即不问万灵仰赖事如何师云昨夜三更半石人斗礼拜进云处处绿杨堪系马家家门首透长安且道长安在什么处师云脚头脚底进云恁么则四海浪游客归家罢问程师云冬行春令僧云谢师答话师云听事不真唤钟作瓮乃云一不做二不休收得安南服犹悬塞北忧神鼎拄杖子见义勇为分身百亿奇勋大建曲奏凯旋喜得狼烟息弓槊壁上悬也汝等诸人因甚又抑逼山僧作么然虽如是莫嫌负屈藏头角好听春雷换甲鳞。

　　小参如鸡抱卵暖气相接始成鶵如猫捕鼠心眼不专徒费力心眼专暖气接子啐母啄时恣餐爪下食设遇掉头不顾犹挂唇舌毕竟如何痴人面前说梦不得。

　　晚参敲空有响击木无声耳听终难会眼闻始得亲领取钩头意莫认定盘星星即且置还有识钩头意者么众不出师云八两元来是半觔。

　　冬至上堂问群阴剥尽一气潜回以何为验师云兔角长三尺进云冰河焰发枯木花生为是阴去也阳回耶师云添得时人眼里花进云更有一人道阴亦不去阳亦不回和尚以为何如师云虾跳不出斗进云只如朕兆未分以前又作么生师云鹞子过新罗进云与么一气不言含有象万灵何处谢无私师云承言者丧滞句者迷问乾峰上堂云举一不得举二放过一着落在第二意旨如何师劈头便棒进云云门出众云昨日有人从天台来却往径山去是何道理师云孟八郎汉进云乾峰云吩咐典座来日不得普请还端的也无师云已迟八刻乃云一阳已发生从今便数九九九八十一虾跳不出斗榜揭僧堂前指点离窠臼谁知痴钝流枷上重添杻是岂老婆心垂慈成漏逗打锁与敲枷山僧仍缩手更问如何若何且待诸人知羞识丑。

　　入新方丈授权书记衣拂上堂居天下之广居阿谁无分正諲祖之正位傍若无人行不传之大道平等分付大众既是不传又分付个甚么克绍厥家英俊子岂同门外之游人。

　　腊八上堂正觉山前一段义囫囵无缝遭狼藉只知曲屈为群生讵料而今成特地午夜明星特地智慧德相特地妄想执着特地忽有道即今神鼎聻山僧今日失利。

　　托钵归晚参山僧前日失利拟待今朝拔本谁知卤莽禅和各各担雪填井秪知倒捋虎须将谓关门不谨直饶满载归来各与三顿苕柄且道是赏是罚待山门前石虾蟆解语却向你道。

　　易九有文学施造本山大佛二尊金像成兼大殿上梁上堂优填假目连神通只造得三十一相梁武以僧繇妙手难描宝志真仪斯皆以思惟心测度如来圆觉色相境界如将萤火热须弥山终不能得争似我大檀居士不资余力随念而成二大如来巍然出现相好具足金碧交辉俨然多宝迦文分座说法华时也直得字义炳然人天莫测恭敬围绕者咸谓希有世尊苟非五百授记之数焉能运此檀度神奇又非优填梁武所能跂及虽然未可以人天小果而拟之也且道他极则在甚么处传家权作修身本法海尘尘作栋梁。

　　除夕小参北禅分岁烹露地白牛今时丛林画葫芦照样只知饭饱弄箸逐恶随邪那辨义出丰年俭生不孝今我者里白牛泥牛沩山牯牛老子青牛队队头角峥嵘各各水足草足虽然争奈鼻孔尽属他人莫有不甘者么今朝腊月三十切忌东触西触。

　　元旦上堂新年佛法有镜清曾失利新年佛法无明教亦失利亦无亦有非有非无别有机用总在半途横按拄杖云三个童儿抱花鼓莫来拦我毬门路。

　　解制上堂痛棒热喝曲尽婆心敲开象骨新髓拶得狞狮血淋寒山抚掌不歇衲僧有理难伸前途设遇杜撰巡官把住驴脚莫道神鼎辜负咄咄切忌抱赃叫屈。

　　小参炎蒸酷烈赤日如焚昼夜靡宁可胜煎逼更传烽烟四起遍地甲兵便见石巩张弓慈明按剑道吾舞笏秘魔擎杈互兴定乱之谋不免为太平奸贼神鼎坐致太平其奈诸子幼稚无知耽恋火宅嬉戏不求出离记得有问寒暑到来甚处回避向镬汤炉炭里回避利刀割肉浑闲事毒口伤人恨争消。

　　师至龙牙举绀眉和尚继席请上堂问祖席重辉即不问作家相见事如何师云汝不是其人进云昨夜山头金凤舞今朝杲日丽天辉师云切忌牵枝引蔓进云如何是汾阳三诀师云山僧一诀也无进云百丈香炉作礼撞倒释迦又作么生师云我王库内无如是刀进云与么则三贤十圣途中客大座谁能辨主人师一喝乃云牛眠法座梦感金汤始信丛林有主把住驴脚父业子承也须弟应兄呼从来靖退小节当期大事因缘况此名胜祖庭岂容魔得其便今则法雷已震猊座重敷昂昂头角峥嵘一一金声玉振不用赤幡旗布武略文韬自然殄灭妖氛波旬遁迹譬如狮子筋琴抚之则众音绝响如涂毒鼓击之远近闻者皆丧设有问神鼎如斯三昧因何致得又作么生还委悉么我堂头法弟曾亲见先师来各各翘勤问取。

　　小参开炉之始法令之初烈焰不容蚊泊红炉岂铸囊锥人人有沧海之珠一锤粉碎各各抱荆山之玉奚堪污目诸方只贵富有余神鼎直教穷彻骨为甚如此若非换骨洗肠争见超宗异目咄。

　　上堂问结制开炉煆凡炼圣古人树下安居向甚么处结制师云眼上更栽眉进云祖师西来直指单传如何是的的大意师打云吃得棒也未进云和尚不要压良为贱师云也不辜负你进云大意已蒙师指示如何是父母未生前底事师云何得当面讳却进云天上无双月凡间只一师师云承言者丧滞句者迷问乾矢橛柏树子拈向一边化外来宾如何相见师卓拄杖进云打鼓弄琵琶风流出当家秪如没弦琴无腔曲作么弹唱师云罕遇知音僧拟议师便打乃云一向闹浩浩临济德山应接不暇一向静悄悄面壁老胡了无合煞闹浩浩处静悄悄大海宜乎折箸搅静悄悄处闹浩浩古庙香炉漏逗了漏逗了如何晓体取无生无不生莫徒门外打之绕。

　　晚参终日拈香择火不知身是道场是即了没交涉终日拈香择火不知真个道场将谓多少奇特终日拈香择火不知拈香择火我今为汝保任此事终不虚也卓拄杖云见之不取思之千里。

　　晚参扬眉瞬目着甚来由不许夜行投明须到三度六十打折驴腰虽然负屈含冤且喜皮肤脱落曾经巴峡猿啼处铁石人闻也断肠。

　　小参日午金乌何处寻觅撞着道伴交肩过一生参学事毕拄杖不在苕帚柄聊与三十残羹馊饭阿谁肯吃堪笑堪怜抑抑逼逼饿杀不知其几饿不杀逢人任索撩天价。

　　冬至上堂问焰发冰河即不问条抽石笋事如何师云眼里瞳人吹尺八进云洞山掇退果桌慈明揭榜僧堂又作么生师云罕逢穿耳客多见刻舟人进云月头卖被买牛月尾卖牛买被者头水牯牛不属贵贱因甚买来卖去师云大丈夫儿合自由进云与么则四棱踏地头角峥嵘去也师云一任　跳问空劫已前本无名相如何是金刚正眼师卓拄杖云会么进云生缘已后万物齐彰如何是真如大道师云山僧从不捏目生花乃云冬到寒食时一百单五日灵明本有底历劫曾何异惭愧老嵩山长年只面壁赚他逐块流错会西来秘不错会济济瞎驴趁大队。

　　佛成道上堂问未离兜率已降王宫未出母胎度人已毕因甚有道可成师云十八十九痴人夜走进云秪如岩头道德山未会末后句此理如何师云咬人屎橛不是好狗乃云明星豁尽三祗功大象那游兔径中幸有一双清白眼何堪话柄妄流通虽然正觉山前如水归水现前一会似空合空诸仁若也尚留观听蓦竖拂子云锦上铺花又一重。

　　除夕小参末后一句始到牢关到得亦须透得直饶到得透得敢保老兄未彻大众且道淆讹在甚么处金轮天子同草店家风别无智人前莫说照顾头破额裂。

　　元旦上堂问旧岁已去新岁又来未审衲僧门下还有新旧也无师云灵龟无卦兆空壳不劳钻进云恁么则绵绵一段无今昔迥出威音那畔春师云重说偈言问涅槃心易晓差别智难明如何是易晓涅槃心师云太平无象进云如何是难明差别智师云足下无私僧云与么则鼓腹讴歌去也师云好与三十棒乃云一人有庆时清道泰桃符神革故鼎新金刚与泥人揩背擦穿无量妙门现出百千三昧直得真俗混融何止两彩一赛汤德铭于日新禹闻善言则拜林下道人何所为数声清磬是非外。

　　元宵立春小参春风一夜来花开世界起蓦竖拂子云看看花开也世尊拈底五叶分底南泉指底灵云悟底总在者里于斯明得不用五彩画牛头黄金为点额鞭起沩山者一头耕转劫初田地便见雷动中天云行雨施普天同庆五谷丰登管弦沸月频宣和气霭然灯火烧空夺尽夜寒之色好时节迦叶门风浑漏泄击拂子下座。

　　解冬上堂问圣制告圆即不问如何是平常无生句师云石长无根树进云如何是妙玄无私句师云山藏不动云进云如何是体明无尽句师云拄杖长七尺进云且道此三句明甚么边事师打云向者里荐取进云恁么则天上有星皆拱北人间无水不朝东师云念话杜家问如何是十方同聚会师云大家在者里进云如何是个个学无为师云曾作甚么来进云如何是此是选佛场师云更疑甚么碗进云如何是心空及第归师云礼拜了退进云与么则头头得证无生法忍也师云钝置杀人问结制一期即不问解制一句是如何师云八字打开进云从门入者不是家珍且道学人本分事作么生师便打进云秪如开眼也着合眼也着不开不合时如何师云钝汉进云与么从今认得东风面万紫千红总是春去也师云切忌随流问如何是转功就位师云神鼎者里不似诸方进云如何是转位就功师云参取洞下知识去进云如何是功位齐彰师云大家在者里进云如何是功位俱隐师云礼拜了退乃云朽木不可雕一冬烧不尽精金不变色烈焰转光辉光辉光辉直须与我飏向粪堆草堆一任枯木寒灰若是宝惜不肯放下卓拄杖云脑后依然欠一锤。

　　结制小参把住驴脚敲骨取髓不惜老婆心为怜三岁子虽作死马医之不免压良为贱今则敕点飞龙宽着程限朝斯夕斯星驰电卷莫待死挨三顿临济有屈难伸吹灭纸灯德山未脱情见当机觌面若迟疑十万八千未是远。

　　上堂南方来者与下载寒时寒杀阇黎北方来者与上载岂可枷上更添杻别有超方作略拄杖不在苕帚柄聊与三十设或奴郎不辨黍粟不分身心安居平等性智又是黑牛卧死水且道神鼎为人在甚处参。

　　晚参玄沙三种病黄龙三重关病多谙药性医精病愈繁关险人难透心坚石也穿苦瓠连根苦甜瓜彻蒂甜虚空无朕迹大道绝遮拦也堪笑也堪怜贴天飞遍无毛鹞最惜灵龟脱壳难。

　　冬至小参阴阳有消有长不属阴阳是阿谁灵根不变不迁须向迁变里会取拈拄杖云一阳生也拄杖抽条也卓一卓云君子道长小人道消添得庐陵米价高。

　　新戒幽丽畇三弟子请升座问五夏以前专精戒律五夏以后方乃听教参禅正当不前不后持戒即是参禅即是师云好狗不吃油痴衔灯盏走进云五戒不持人天路绝五戒若持为甚么人天路绝师云金刚杵碎铁昆仑进云依稀似曲才堪听又被风吹别调中师云话堕也乃云隔壁钗钏声闻即名破戒香严闻击竹顿尔破重玄所以繁兴大用举必全真根尘同元缚脱不二于不二法中不可多处添些子同元境内不可少处减些子得之于心伊兰作栴檀之树夫之于旨甘露乃蒺藜之园即今饱足观光两彩一赛一句又作么生天寒日且短三人共两碗。

　　腊八日易檀越饭僧得子请上堂问儒释弟子供佛及僧未审和尚将何供养师云莫怪棒头粗进云如何是佛师云眼不见鼻孔进云如何是法师云莫更别求进云如何是僧师云礼拜了退进云世尊成道度人已毕为甚么众生更多师云杲日正当空不照覆盆下问居士设斋请法未审和尚以何法施师云岳阳船子洞庭波进云刹竿头上风车子明眼宗师用不同师云接响莫承虚进云莫怪渠侬多意气他家曾踏上头关师云梦里唱巴歌问智慧德相本自圆成六年苦行为行何事师云入水见长人进云恁么则大地含灵齐成正觉去也师云接竹点天进云只如雪覆千山为甚孤峰不白师云不是寻常上石堆乃竖拂子云看看明星现也觉华开也于斯见得善财不用南询参遍知识维摩不起于座展尽神通以香饭饱多人以法财利一切直得天雨四花地摇六震禾山打鼓赞叹不及雪峰　毬指注不到今幸我密弘居士赤手全提食轮法轮等转古话今话重圆未闻者闻不到处到遍大宗刹佛事周隆便获玉麟现瑞贵胤钟祥且道神鼎如何与他因斋庆赞即得父子不传真秘诀儿孙振振世其家。

　　除夕小参大尽三十日小尽二十九任运只如斯虾跳不出斗一念普观无量劫无去无来亦无住如是了知三世事超诸方便成十力若不如此千门无寿药一镜有愁悬。

　　元旦上堂三十六旬之始掀翻条令斩新七十二候之初依旧陈年历日日日是好日佛法子无多时清休唱太平歌。

　　上元解制上堂普天一月明莫能及幽暗一灯能破暗无以映千江蒺藜杖头边焕现一轮满无幽而不烛有水尽皆含得其用则任扶过断桥伴归明月失其体则为殃为害徒使伶俜高着眼莫逡巡各各光明无少剩看时不见暗昏昏。

　　开炉兼韦驮罗汉开光请上堂僧问尘尘浩浩即不问且道如何是结制底事师云净地不生闲草木进云宝相庄严辉焕一堂以何为正师云从君打瓦更钻龟进云达磨西来重重露布了也师云已迟八刻进云与么则一句迥超无量劫师云再念一联乃举法昌开炉上堂语毕师云老法昌傍若无人望空启告不谬为大脱空山僧者里不然神鼎今日开炉老衲精奇个个圆成十八应真开点光明入座韦天赫濯厥灵切为诸人怠堕虽然本有灵光也要从头点破豁开千圣顶　说甚三乘四果卓拄杖云棒头忍俊不禁随例敲枷打锁秪如大功不宰又作么生心空及第见根元莫道从前辜负我。

　　晚参河里失钱河里捷几堪笑也几堪哭木人岭上唱哩啰石女溪边连叫屈何事屈一字入公门九牛拔不出咄咄咄。

　　除夕小参岁遇今宵毕衲僧赤骨历贫来锥也无煞好者消息无端王老夜烧钱引得闲神竞抑逼究妙穷玄咬人火急大似抛却真金遍寻瓦砾捡点将来着甚死急争如家堂稳坐绝思惟拟议从教门外立。

　　元旦上堂斗柄回寅桃符革故人物气象咸新古佛家风露布八万四千法门廓尔洞开千七百个古锥藏身无处没藏处绝回互处处逢渠不识渠笙歌尽作太平曲。

　　解制上堂把住应无端盖为老婆心切放行全意气其如朽木难雕不入者保社担起睦州板过得荆棘林还淹齑瓮里且道利害在甚处不是知音徒侧耳福嵩建中元会众姓请上堂问一切众生皆有佛性本来具足无染为甚么又有地狱轮回师云怪得阿谁进云庞公道不以万法为侣意作么生师便打僧云不遇中郎鉴还同野舍薪师云丧车后药囊问禅非意想道绝功勋独脱一句作么生道师云金风吹玉管几个是知音进云如何是神鼎起行句师云未问已前答汝也进云如何是途中受用句师云不堪举似君进云如何是福嵩奇特句师打云会么进云向上一路千圣不传少林如何又有直指师云莫傍祖师好乃云众罪如霜露慧日即消除大众还知慧日么不自天生如天普盖不从地涌似地普擎在圣不增在凡不减只在当人六根门时时烜赫脚跟下朗彻十虚所以迷之则生死始悟之则轮回息生死始则触途成滞累劫沉沦轮回息则平步青霄当下解脱以此破诸闇无闇不明以此利群灵无一不利譬如笋抽寒谷非阳和之发生鱼跃冰河非网罗之力致诚感而遂通法不思议故秪如今此胜会道场一期佛事又且如何举扬即得仲尼曰吾祷久矣复举昔有二禅伯持论次一人云生死海中有佛则不迷生死一人云生死海中无佛则无生死二人同质一老宿法座云谁亲宿云亲者不问问者不亲者则公案古人善应来机其奈不能剖二人之固执山僧据款结案以释群疑一人事上有余理上不足一人理上有余事上偏枯捡点将来二俱徐六担板各见一边争似现前诸高檀大哀旷济合兴同体之悲报本之德意在溯其源清其流使其子孙克绍箕裘纯其祖武直得理事俱备裕后光前大众且道是有佛耶无佛耶自力耶假他耶治世耶出世耶虚空可量风可系无能尽说斯功德。

　　结制日惟空二上座募鞋斋僧请上堂熊耳失却只履古今无处寻觅衲僧一双具足各各无欠无余只此无欠余底合各自知来处若知来处不妨多处添些子少处减些子便见普慧云兴普贤瓶泻打开宝藏运出家珍一钵和罗大作佛事脱或未然荆棘林中须赤脚皮穿骨露始应知。

　　冬夜小参六阴已极一阳复生六尘不恶一镜圆明蓦竖拂子云看看石笄抽条也会见高枝引凤雏花开铁树也馨香取次恋游蜂不属造化功阴阳迁变力衲僧家如龙得水似虎靠山秪如顶天立地底人向者里因甚仰面不见天低头不见地待汝诸人打破镜来即向汝道。

　　晚参破镜不重照眼堪作甚么光不透脱底依然门外立直饶入得门来要须辨主始得还辨主么卓拄杖云平生肝胆向人倾咄哉漆桶胡不快。

　　腊八日杲轮上座同新戒弟子等请上堂雪山星现眼开将错就错行者传衣衲戒锦上添花尽道布缦天网打冲浪鱼炉韝之所多钝铁良医门里病入丛然虽如是得念失念无非解脱智慧愚痴通名般若秪如药忌并除又且如何话会雪尽一轮红杲杲何山松柏不青青。

　　除夕小参一年今又尽为人须彻困不打葛藤禅饭香炊别甑恣餐特达流为怜头尾正此众无枝叶真实无少剩佛法子无多临机见豪俊若更觅幽玄钵盂待安柄。

　　元旦上堂鼎新革故世谛常论无变无迁今时蹊径咳唾云从龙掉臂风从虎须知道人行履处草偃风行得自由正恁么时如何见得斩新日月辉千界特地乾坤透劫前。

　　解制上堂岁岁上元正月半解开布袋甚分明本光瑞现灯明佛烁破昏衢遍刹尘遍刹尘听叮咛莫教纤埃翳眼睛。

　　开炉上堂已过关者不入斯限青州枣子囫囵吞咽未过关者不受热瞒莫教撞着杜撰巡官恁么不恁么总得总不得不免烈焰红炉那顾焦头烂额不是无端抑逼人曾为浪子偏怜客。

　　了悟上座入塔其徒冰鉴请小参即今休去便休去欲觅了时无了时全超百亿一句了然八万劫生空亡可畏信是生铁铸就还他呼唤不回炼就一具黄金僧繇描貌不得秪如到家消息甚处见他即是腊月藕花香遍界灵光炯炯贯家山。

　　永隆勖长老设斋请上堂僧问蛟龙喜升泥鳅喜伏螃蟹喜横行既是水族一类因甚其性不一师云怪气何来进云大师设斋供众和尚升座有何利益师云眼上添眉进云尽大地是个馒头如何吞吐师云看你伎俩已尽乃云人从广南来却得幽州信报道五湖派合六国风清狸奴白牯唱哩啰罗猴罗儿咸鼓舞举足下足合辙同途者边那边全宾全主今日神鼎又且如何话会昨夜北山大虫咬杀南山猛虎湘阴县衙陈公子省凡居士请上堂问居士设斋请法临筵四众瞻依向上宗乘即不问煆凡煆圣事如何师云一棒一条痕进云与么则三盏酒装公子面一枝花插美人头也师云笑倒傍观乃云道无向背弘有卷舒大用现前不存轨则慧剑运于掌握千圣齐立下风胸中流出一机不独万灵罔测直使三乘胆颤十地魂惊帝释攒眉修罗息战若也毫厘系念三途业因瞥尔情生万劫羁锁何谓也不见道执之失度必入邪路放之自然体无去住苟能如是则不忏罪而罪灭河沙越化城而便登宝所秪如应物无私甚处见他端的即是锦衣公子贵林下道人高复举三祖僧粲大师问二祖云弟子身缠风恙乞师忏罪祖云将罪来与汝忏粲云觅罪性了不可得祖云与汝忏罪竟大众古人拔出眼中屑抽却脑后钉虽证得罪福皆空视身无我捡点将来未免犹在半途今者座前陈公子入山饭僧请法忏罪誓明生死大事冀其进道无魔且喜身力强壮气宇如王既无罪性可觅山僧亦不好肉剜疮岂不出他古人头地为甚如此端坐受供养施主常安乐。

　　除夕小参拈拄杖云结交头一句子和盘托出来不惜拖泥水伫思停机对面千里快鹞俊鹰趁不及迅雷岂待掩双耳复卓一卓云急荐取知音何用频为举。

　　元旦自觉监院募供法衣至上堂乃云元正启祚庆无不宜衣好是新底人好是旧底老卢把住曹溪后须信人人总有之大功不宰大化无为拈来不费纤毫力不是苦心人不知。

　　解制上堂结却布袋何处叫屈更待解开还遭活埋不结不解是活埋不去不住是活埋踏翻关捩子透过祖师关犹是堆上见堆土上添土要识山僧落处么从来不打禾山鼓。

　　　(门弟子成林
　　领刻弟四卷)

　　一揆禅师语录卷四终
嘉兴大藏经　神鼎一揆禅师语录


　　一揆禅师语录卷五(师讳元揆)

　　嗣法门人成定等编

　　住潭州神鼎资圣禅寺

　　昱林禅徒广东募铸千僧大锅到山启建华严胜会巴陵张仲公开锅斋僧请上堂生铁铸成大器广南源远流长一尘内有大经剖出一真法界无尽福德藏重重解脱门弹指悉圆成不费纤毫力满盘金牛大饭不劳香积擎来八十一卷真诠一一金春玉应于斯见得谛当举足下足无非华藏海全体全用总是舍那身人人饱足观光各各得大受用其或尚留观听试看巴陵檀越大有因缘于此会中炊香表嚫借使善财宝藏器器皆盈犹是当人身外物也且道如何是他极则还委悉么五十三人咸在席全身顿入大毗卢。

　　长沙文学易九有请上堂问明镜当台即不问本来面目请师宣师云日轮当午照犹待晓鸡啼进云千僧幸集华严会请师一句利群机师云山僧有口挂壁乃云假使顶戴经尘劫身为床座遍三千若不传法度众生毕竟无能报恩者三世诸佛无法可传此处无银三十两历代祖师无生可度俗人沽酒三升功不浪施即且置不涉功勋一句又作么生一气不言含有象万灵何处谢无私兹辰乃密弘居士饭僧为子报恩兼施血书华严经入山供奉俾此会中知识三七展演一字一滴血法施利无涯未见者见未闻者闻未度者令度直得天龙寂听而生欢含识承斯而普洽传法也度生也报恩也又是锦上铺花若是因斋庆赞待诸人手中钵盂安个柄来再向汝道师六旬两序庆祝请上堂问如何是心地戒师云眼中有翳须挑拨如何是无相戒师云镜上无尘不用磨如何是有相戒师便打问宝华王座渴仰人天向上宗乘请师指示师云扫却门前壒　着乃云者个若是头上安头丹青钝置老僧繇者个不是斩头觅活阿谁不具超方作是醍醐是毒药和罗一钵馔云堂鼻孔人人尽穿却且道因谁致得休向樽前唱鹧鸪座中尽有江南客。

　　新戒众弟子请上堂为法檀度为法戒度优波离日切冰竞碧眼胡一言不措于事法界理上偏枯于理法界事上不足直饶理事无碍事事无碍若到衲僧门下总未可在为甚如此平芜尽处是青山行人更在青山外。

　　会期满散湘阴陈令尹暨夫人饭僧公子省凡居士供法衣上堂问击鼓升堂行祖令神峰施设又重新如何是重新底句师云连城何用重添彩进云一周佛事今圆满再请一言转法轮师云天锦何劳更着花问如来禅祖师意拈向一边华严期毗尼戒拨置一处今日护法临筵庆诞如何指示师云更待华铺锦上那进云千龄宝掌非堪羡百二头陀不足论毕竟和尚寿量多少师云切忌雕镌进云踢翻花甲子海屋更添筹师云接竹点天问三七胜会斯晨毕四众云臻庆法筵几簇紫烟笼宝座一轮杲日灿中天接物利生句且置寿峰人境乞师宣师云玉楼人醉杏花天进云庭前凤竹竿竿秀槛外虬松个个青如何是寿峰境师云不可节外生枝进云横按莫邪挥佛祖倒拈白棒打人天如何是寿峰人师云何得当面讳进云人境已蒙师指示向上还有事也无师云无进云三角金乌子夜跃八楞玉兔午天升未审神通妙用法尔如然师云从教打瓦更钻龟进云超今越古惟师手千圣还须立下风师云伶俐衲僧一拨便转进云谢师答话师便喝乃拈衣示众云还委悉么三泛重溟传得来即此物非他物老卢六传而把住即此物非他物传来则压良为贱人人依旧赤骨穷把住则恩大难酬个个短长无少剩既无少剩则比比男子因甚伶俜辛苦向外驰求今幸大心檀越信手拈来山僧持向人天众前平等分付还有欠少者么若是陶渊明攒眉便归去。

　　道权法维那为母断七请小参昊天罔极曷报劬劳深恩一念无生顿脱纠缠之苦如斯话会盖为曲顺时宜药病对治句黄叶止儿啼却少者般毒气不得为甚如此不见道本无有缚何处求脱直饶道个生死一如缚脱不二犹挂唇齿在到者里母乘子力早已超升子道成焉殊不愧也说甚蓼莪之章望空启告招魂纪梦捕影劳形其或未然微雨洒花千点泪澹烟笼竹一堆愁。

　　福嵩中元会圆满九有易居士请升座居士问大矣哉甚奇特空王欲使群生得既是空王得个甚么师云料掉没交涉进云光辉一万八千土土土皆作黄金色福嵩为甚又是土泥师云眼里无筋一世贫进云昔日孔子五十而知天命古德又云先天地生不为精后天地死不为老和尚今岁大诞二者何居师云切忌打之绕进云中元普度四众临筵三途脱苦人天协庆未审是一是二师云玉女已归霄汉去不须惆怅五更风进云如此则是棒头指出无私旨大地俱沾雨露恩去也师云但自不忘羊何须泣岐路乃云百千结使释何从一句了然超百亿且道是甚么句今此一会七轴莲经已展十全忏法已修了然之句试拈出看若谓言言见谛句句超宗未免瞒顸佛性儱侗真如更道不在者两头则违背灵文获罪不浅若也旨外明宗不向言中取则则诸人入息不居阴界出息不涉众缘常转如是经百千万亿卷非但七卷十卷以此报本无本不报以此资冥无一不资镬汤炉炭吹教灭剑树刀山喝使摧且道以何为验听取一偈三度于兹振法筵风行草偃利无边年来又得真消息报道湘都有达贤。

　　师至大沩扫塔当山堂头翔长老率两序耆旧请上堂出山发尚青还家身已老我犹昔人非昔人大似大虫戴纸帽诸上座若为明辨昔非昔好若谓昔自是昔今自是今童髦容殊观河不改只是个定性声闻有甚转变之处更道昔不异今今不异昔天上无双月人间只一僧惬认驴鞍桥作阿爷下颔到者里坐断古今全机展拓不妨神鼎遇个同参其或未然君之西秦我之东鲁然虽如是幸有本山堂头天翼禅师乃先师冢孙山僧到来且喜风规霭着龙象雍容岂可连城更加五彩且道甚处见他标格嫩桂香清优钵水一枝秀出玉芙蓉。

　　开炉上堂寒则围炉热则挥扇天真佛内里打坐老赵州却不相赚眼里着不得通身担板临河叫渴底堆堆无限荐不荐莫似青州枣子囫囵吞咽阎罗面子青如靛。

　　冬夜小参六阴今已伏来日一阳生便见碓嘴开花寒冰发焰万卉芬芳从兹伊始汝等诸人心华发明不妨应时及节山僧恁么告报也是抑而为之忽有个汉出来道能为万象主不属四时推又作么生快刀割肉浑闲事恶口伤人恨争消。

　　晚参心月孤圆覆藏不得谩云在天在水再三捞捷方知捞捷不得不捞而得谁知一贯两个五百设有得亦非真要见真实处么竖拂子云分明月在梅花上看到梅花早已迟。

　　岁夜小参古者道我若举扬宗教法堂前草深一丈呵呵天下衲僧有眼脑者争肯向他草窝里没头没脑神鼎从来举扬宗教直得大地无寸土既无寸土诸人向甚处立地果能无卓锥地连锥也无不妨洗脚上船其或未然今朝腊月三十日莫道无事好。

　　解制小参百匝千重入作不彻何妨歇却驰求时节若至其理自彰岂特将心待悟一击忘所知一椎百杂碎一毫穿众穴一口吸西江途路之乐终未到家见解入微不名见道道道出门切忌埋荒草。

　　腊八日六休老宿遣徒孙简仁登戒设斋请上堂午夜露寒星瞿昙豁双目一根既还元六处齐休复奇哉今者资阳那边大有人得其名得其地证此三昧于佳山秀水卧月眠云火种刀耕受用不尽使其徒属到此登坛纳戒挥金办供饱食云堂可谓别峰相见也如水归水千里同风也似空合空今则戒品已具请法已周且道转身就父一句又如何分付还乡尽是儿孙事祖父从来不出门。

　　结制小参华不生空枉翳病夫之目禅非意想演若徒自迷头草鞋走杀衲僧蒲团坐杀长庆山僧忍俊不禁重重劈腹剜心唤回主人公醒醒离窝臼秪如脱略窝臼又作么生咄咄咄英雄岂落他人后。

　　小参梦里拾黄金阿谁用得着衣中无价宝何更受孤穷一锤粉碎不值分文果能彻骨穷来管取归众稳坐众中莫有真实穷困者么穷则任穷坐即任坐切忌临河仍叫渴。

　　除夕小参旧岁欲去未去是谁去新岁欲来未来是谁来去来无朕迹人自强安排蓦拈拄杖云山僧者个诸人作么安排是新是旧是去是来安排得出则能为万象主不属四时推安排不出只知事逐眼前过不觉老从头上来。

　　元旦上堂三百六十朝今日从头起循环岁岁同归元性不二恁么会去衲僧门下有甚交涉山门头合掌没交涉佛殿里浇香没交涉佛法商量没交涉世谛流布没交涉有交涉狮子颦呻无畏音机轮妙转风雷舌。

　　解制小参结也滴水滴冻解也瓦解冰消寻常不结不解郎当顶笠腰包更有一人不识好恶把撩天拄杖跨三脚驴子绕四天下日行几遭阿呵呵煞徒劳卓拄杖云何如者里赋逍遥。

　　开炉上堂南方来者与下载鹤颈何能短北方来者与上载凫颈岂能长神鼎不解续凫截鹤夷岳盈壑只要平实商量世界火炉阔狭即且置火炉头无宾主话作么生商量拟议白云千万里休嫌劈脊棒头长。

　　小参问洞下正偏即不问临济宾主请师宣师云没者闲工夫进云如何是宾中主师云汝好自荐取进云如何是主中宾师云何因得出门进云如何是主中主师云高着眼进云如何是宾中宾师云速退速退进云和尚道从门入者不是家珍为甚么又劳明日打七师云汝又觅甚么碗进云如何是迷中悟师便打进云如何是悟中迷师又打僧喝一喝归位师云强作主宰问明镜当台照彻无私且道无阴阳地作么生照师云汝还具眼么进云红炉大冶陶铸圣凡如何是陶铸圣凡底消息师云汝是块顽铁进云作家宗师口吞佛祖眼盖乾坤且道如何是盖乾坤底眼师云非汝境界进云涅槃心易晓差别智难明如何是差别事师便打僧云某甲从来疑着师复打云也少者棒不得乃云拶碎虚空扑落地须是其人推倒银山铁壁时还他好手说甚疑团破也红线断也推勘将来败露现也不败也岂容觌面逞瞒顸要见精金镕大冶。

　　岁夜小参有乘必除有除复乘日上月下亘古亘今诸方老冻侬尽向此时分岁随搂打搂庸岂知河北小厮儿蓦忽晴空轰个霹雳直得虚空粉碎大地平沉新旧岁君退身无路进趣无门是汝诸人还知有者消息也无若也未知记取今朝腊月三十日。

　　元旦立春上堂问新岁逢春即不问佛法新令事如何师云道泰不传天子令时清休唱太平歌进云大地浑成银色界山河化作净琉璃且道即今是何祥瑞师云换却你眼睛问爆竹一声催腊去未审从甚处去师云暖日烁开岩畔雪进云梅花几点送春来未审从甚处来师云何山松柏不青青进云且道不来不去时如何师云云过树头湿乃云岁朝春真罕遇百岁难逢今朝惬尔咸彰本有灵光露布劫初田地不萌枝上花开世界起无影树头果满菩提圆且道衲僧门下又成得甚么边事蓦嚏声云春朝打嚏悉利悉利。

　　上元解制余次轲斋僧请上堂问挝鼓升堂即不问临济四喝请师宣师云山僧者里一喝也无进云如何是一喝如金刚王宝剑师云照顾顶门进云如何是一喝如踞地狮子师便打进云如何是一喝如探竿影草师云还知痛痒么进云如何是一喝不作一喝用师云且去别时来进云四喝已蒙师指示圣制告圆事如何师云山门外领纸进云如何是他人住处我不住师云无地头汉进云如何是他人行处我不行师云白云万里进云不住不行是如何师云莫钉椿好问解制结制即不问临济宗旨请师分师云切忌打葛藤进云如何是第一玄师云袈裟搭左肩进云如何是第二玄师云且站过一边进云如何是第三玄师云抱屈叫青天进云如何是第一要师便喝进云如何是第二要师云更要第二杓那进云如何是第三要师云去汝不会我语进云三玄三要蒙师指向上一着事如何师云且向下会取进云不到座前申请益徒闻千里有知音师云杓卜听虚声问把住放行即不问向上宗乘乞师指示师云一片白云横谷口几多归鸟尽迷窠进云如何是夺人不夺境师云无汝出气处进云如何是夺境不夺人师云甚处与山僧相见进云如何是人境两俱夺师云尸横遍野进云如何是人境俱不夺师云速礼三拜进云高山流水调今幸得钦闻师云切莫承虚问结制即不问解制事如何师云八字打开进云芒鞋生瑞彩钵袋起清风师云走杀阇黎进云寒风凛冽雪雨载途如何是出门句师云照顾脚跟进云湘上清风暖人间淑气增未审神鼎道气增了多少师云莫谤神鼎好乃云老宿道亲得离尘垢子道方成就至哉斯言其奈土旷人稀相逢者少今者现前余次轲为父披缁纳戒请法斋僧是则子道成也父心宽也要须知有向上一路始得何谓也灯月交辉辉煌不夜争如自己灵光神仙秘诀父子不传须信人人本有本有则日用不知光明则面前有三尺之暗者里豁开顶门正眼高悬肘后灵符高揖释迦不拜弥勒自然举一明三目机铢镉人人父母深恩各各同时报足其或未然新条细柳年年绿恼乱春风卒未休。

　　佛诞日李维则六旬荐亲请上堂问云昔日世尊未出母胎度人已毕还端的也无师云切忌讹言进云才生便指天上下惟吾独尊还是神通妙用是法尔如然师云忍俊不禁进云后向雪山睹星悟道未审悟个甚么师云又是打之绕进云恁么四七二三开士千七百个古锥尽出者个圈圆不得师云虾跳不出斗便打问　地一声尘刹国中垂妙相且道今日是有是无师云风不来树不动进云周行七步人间天上独称尊因甚和尚登法王座师云且莫谤山僧进云秪如龙女献珠得成佛道居士献供得个甚么师云从来种豆不生麻问薰风满院森森秀夏日炎炎落涧红四众临筵即不问如何是神鼎境师云风暖鸟声碎进云龙蛇混杂正眼难瞒如何是境中人师云拄杖绝疏亲进云有语非千舌无山不带云如何是人中境师云鹧鸪啼处百花香沙弥问第一义谛即不问五家宗旨请师宣师云你受戒来多少时也进云暗淡云迷千嶂景长空风扫日轮生如何是洞上宗师云丝绵线密进云击碎电光烧野火须弥扑倒释天王如何是临济宗师云霹雳掀轰进云鞭起石人骑木马翻身撞破大虚空如何是云门宗师云星移斗转进云门里辊毬机迅捷梵僧机妙逞风流如何是沩仰宗师云圆相分明进云等闲击碎非非相万派朝宗到海门如何是法眼宗师云盖色骑声进云五宗已蒙师指示当阳庆祝事如何师云五戒也不持乃云毗蓝园里示生忉利天宫展孝母以子而超升子藉母而显道所谓轮转三界中恩爱不能舍弃恩入无为真是报恩者虽然无为而无不为若是得底人搅长河为酥酪变大地作黄金维摩香积一盂而饱万众金牛禅悦一桶供给无涯且道是有为耶无为耶者里明辨端倪则亲恩君恩报无余力福也寿也山海高深正恁么时因斋庆赞追远一句又作么生一轮花甲周天运上品莲敷日正长。

　　瑞岩扫远老人塔眉山和尚率本山两序大众请上堂开口成双橛无言落二三叵耐相逢狭路把住刚要指南呵呵我先老人五坐道场中兴此山弘觉师翁亲膺宠诏对御谈玄密云大祖撩天一棒起临济宗殃累我同门诸兄于此继席联芳一一金声玉振指南一路妙尽无余诸公尚留观听欤又用神鼎置喙其间堪作甚么然虽如是且道山僧是指南耶推脱耶开口耶无言耶者里明辨端倪先师灵骨犹尚暖在且道神鼎意在于何从前汗马无人识秪要重论盖代功。

　　明止上座请上堂问香烟叆叇瑞气浮空四众临筵请师指示师云灵龟无卦兆空壳不劳钻进云昔日灵山说法地涌金莲今朝神鼎升堂有何祥瑞师云此地无金二两进云恁么则多少人错过了也师打云你又作么生领略进云即今登坛受戒未审最初一步作么生进师云鹞子过新罗乃云常啼卖却心肝求法得无所得鸟窠吹起布毛为人示无所示示无所示则和盘托出得无所得则廓尔圆明照尽体无依通身无影相说甚止动归止止更弥动如钟在虡有扣则鸣似镜临台物来斯照用行含藏即且置秪如临济吃黄檗痛棒因甚向大愚肋下还拳早知灯是火饭熟许多时。

　　腊八祖月彰侍者代其师时照禅德请上堂问雪岭深居六载余忽开冷眼示天机众生德相分明后满面惭惶付与谁师云知恩者少负恩者多进云秪如教中道一人发真归元十方虚空悉皆消殒正恁么时唤什么作众生师云是你不唧溜进云灵光独露迥脱根尘又唤什么作妄想执着师打云抛却甜桃枣沿山摘醋梨问有相皆虚妄无形本寂寥秪如常啼卖却心肝求法鸟窠吹起布毛意旨如何师云一串穿却僧云夜半睹星寒彻骨大千沙界放光明师打云杓卜听虚声乃云来此世界八千番将谓忘却及睹明星遭一跌有屈难伸致令岁岁今朝戒品人人具足然此具足何异从前负屈须知坐断两头便见超宗异目何谓如此苍龙岂是池中物。

　　解制晚参三冬瞬息过那论鹅护雪不是绝商量有句非千舌树倒自藤枯烧尽闲枝叶枝叶既尽如何识得根元好若是凤凰儿岂向那边讨。

　　开炉小参问宗风一唱万里呈祥法令当行群机顿赴还是神通妙用法尔如然师云曾问几人来进云世尊出世法华会上三变净土和尚升堂有何施设师云为怜三岁子不惜两行眉进云秪如蠢动含灵皆有佛性为甚诸天人移置他方世界不觉不知师云你何不唧溜僧拟议师便打乃云火焰转法轮地炉煞亲近相对嘴卢都何堪着耳听可怜无位人永处那伽定一念万斯年殊不假修证一句无主宾豁开心地印拟议更思量丧却穷性命。

　　解制小参把手牵人行不得三遭瞎棒累黄檗当时未到折驴腰负屈而今谁为雪即今有为临济出气者不枉神鼎相聚一冬有么有么不是龙门客切忌遭点额。

　　结制小参嵩山面壁被人唤作壁观期限九旬添得一场热闹然虽如是河里失钱河里捷若不挥剑渔父栖巢若也眨上眉毛莫怪打折驴腰。

　　宁帝咨施铁铸大钟成发声请上堂问金牛饭即不问庐陵不作么价师云也是滞货进云宁居士请和尚升座设斋供众有何利益师云知恩者少负恩者多进云庭前生瑞草好事不如无师打云也少你者棒不得问簇锦攒花诸方故套斩钉截铁请师指示师云面南看北斗进云秪如父母未生前那一段事如何领会师云见之不取进云已生后又作么生师云思之千里僧云谢师指示师打云杓卜听虚声问未降皇宫度人已毕如何是度人已毕师云罕遇知音进云秪如指天指地如何独自称尊师云其奈云门何进云世尊成道与和尚上堂是同是别师云看你分疏不下乃云名山大器喜圆成大士全彰大法身日夕伽陀谈不息人天从此得圆闻大众还识大士么应清净身示广长舌发马祖大机展百丈大用不独灵山庆喜得证圆通声挂七条飞腾天外直得方来衲子透彻顶门含识等流同沾胜利以及铁围幽暗息苦停酸天乐铿锵天人鼓舞今朝佛道已成胜缘已就名山壮丽千古典型诸人得鱼忘筌得意忘言即且置即此殊胜之因且道功归何所百福田中亲下种从教百世福无涯。

　　除夕小参问暑往寒来春秋易变得何妙诀不随迁改师云你因甚担枷过状进云秪如和尚除夕小参又明甚么边事师云为你不唧溜进云三世诸佛还有此事也无师打云转见没交涉问一年十二月月月有三十和尚为甚今晚小参师云眼若不睡诸梦自除进云十方同聚会个个学无为既是无为和尚小参又说个甚么师云领取钩头意进云秪如弥勒在前释迦在后二老还同鼻孔出气也无师云莫认定盘星僧礼拜师便打乃云古者道识得橙子周匝有余又有道识得橙子天地悬殊二大老一人空拳诳小儿一人横担睦州板拈拄杖云神鼎今当岁毕之时识得拄杖子两手分付有么卓一卓云相逢不遇调羹手辜负梅花又一年。

　　解制小参问十五日已前全暗中有全明十五日已后全明中有全暗如何是全明中有全暗师云虚空无背面进云如何是全暗中有全明师云你也不妨伶俐进云明暗两忘俱坐断大千何处不风流师云实即得进云祖月凌空圆圣智何山松柏不青青师云闲言语乃云克期告竣八字打开各各眉横鼻直相将涉尽疑猜道吾咬破手指岩头三搭不回宝山亲到仍空手千里翻言赚我来。

　　结制小参循环暑往寒来何似无寒暑处三千里外卖却布单九十日中岂更辜负内不放出外不放入声色里睡眠复是何物若谓有理难伸切忌抱赃叫屈。

　　腊八日新戒弟子等请上堂大众还知释迦老子今日事么阿僧祗劫得来一睹明星丧却说甚智慧德相总是妄想执着诸方把墨顺朱神鼎应病下药不是尽法无民只要掀翻海岳从教忤逆闻雷体取红旗闪烁正恁么时且道甚处见他端的鸾凤冲霄迹莫留还他摆断黄金索。

　　除夕小参去年穷今年穷来年穷果然穷彻骨应不枉施工去年富今年富来年富网底适游鱼龙门若为度虽然要富则易要穷则难众中有真穷者山僧热炙盏子与他分岁有么良久云洎不问过。

　　灯节解制小参克期有解有结月面忽圆忽缺但能不属爱憎此事洞然明白老僧不在明白里那问人问灯与月今宵风雨晦瞑切忌撞头磕额。

　　结制小参举德山小参不答话问话者三十棒时有僧出众山便打僧云学人话也未问因甚就打山云你是甚处人僧云新罗人山云你未跨船舷好与三十棒大众若也识得德山棒头落处九十日内坐致太平自己工夫省却多少心力若也未识不但最苦是新罗诸人从今吃棒未有了日莫道无事好毕竟如何虽然旧阁闲田地一度赢来方始休。

　　解制小参问解制因由则且置德山不答话问话者三十棒且道意在于何师云逢人青眼少进云者僧方出德山便打且道是纵也夺也师云问路白云多进云秪如未跨船舷因甚先吃三十棒师云水底金乌天上日进云恁么则劈开华岳连大秀放出溪流作大用即忙然遁入众师云有棒不打死汉乃云有取有放屈顺时宜能屈能伸道人活计临济挨三顿有屈莫能伸百丈扭鼻头堪悲亦堪笑是你诸人如何明他屈伸见他悲笑处要知么风搏妙翅腾霄远电激飞龙浪泼天。

　　　(门弟子成莲　戒弟子时照　慧明
　　　　　祖月　丽天
　　　　　成楷等捐赀刻第五卷)

　　一揆禅师语录卷第五终
嘉兴大藏经　神鼎一揆禅师语录


　　一揆禅师语录卷六(师讳元揆)

　　侍者成粲记录

　　明州瑞岩首座寮秉拂小参

　　结制秉拂问炉鞴弘开即不问如何是万法归一师云霜风如箭急枯木作龙吟进云毕竟一归何处师云识取钩头意莫认定盘星进云大地无寸土学人向甚么处立师云你即今在甚么处僧便喝师云好一喝未有主在僧礼拜师便打乃云狮子窟中狮子无异爪牙栴檀林里栴檀香风匝地便恁么去要且奴郎不辨黍粟不分长连床上逞颟顸白日青天恣儱侗衲僧家顶门眼正肘后符灵辨龙蛇明缁素识邪正分妍丑拈折箸搅沧溟要鱼龙知性命若不如此白云岩畔终沉出格之英芳草渡头久滞他乡之客是以秉拂上座远从永隆三千里外省觐堂上老人承命表率堂中既尔符到令行争敢麻缠纸裹今当结制之始耶与诸兄弟约法三章以为鞭影一期之内第一不得会如来禅第二不得明祖师意第三不得处无魂必死之地于斯荐得独步云霄向外驰求白云万里更听一偈由来入水见长人出色还须大冶金任是三头并六臂也教白汗出通身。

　　冬夜秉拂问地转天旋即不问应时及节事如何师云山深云雾重天与地相连进云昔日沩山示众云仲冬严寒年年事晷运推移事若何仰山进前叉手意旨如何师云此心能有几人知沩云情知你答者话不得是肯伊不肯伊师云还他识尽髑髅汉香严云某甲遍答得亦进前叉手又作么生师云一对无孔铁锤进云莫谤古人好师云你又作么生僧云错认定盘星师打云你又谤古人在问临济大师在黄檗问佛法大意吃三顿痛棒意旨如何师云焦砖打着连底冻进云毕竟如何是的的大意师云棒头有眼甚分明乃云群阴剥尽烈焰发冰河一气潜回铁花生碓嘴劫外真机独露化工密运无私三贤十圣到此犹迷碧眼黄头于斯罔措殊不知形兴未质名起未名人人顶　上飞大宝光个个脚跟下纵横历落其奈情生智隔分明月在梅花上想变体殊看到梅花早已迟说甚么葭管灰飞验阴阳之通塞苍松挺翠较万卉之荣枯若是衲僧分上转山河国土归自己讵资余力转自己归山河大地更藉其谁君子道长小人道消即且置不涉消长一句又作么生六阴今日尽来目是书云。

　　天童西堂寮秉拂小参

　　至节秉拂铜头铁额聚翩翩太白家风振凛然新出红炉金弹子谁能八臂请当先还有共相出手者么良久乃云与么散去彼此钝置将下面皮试看热瞒去也向上一事千圣不传是处寒梅皆有色谁家灶里火无烟向上一事千圣不言万象炽然无间断泉声落落鸟关关所以道释迦不出世四十九年说达摩不西来少林有秘诀是以威音那畔不异今朝一段灵明贯通今古说甚一阳来复万象昭苏鲁公台上书云汉女宫中添线无非世谛论量慈明揭堂上之榜洞山截座元之机未免已成特地殊不知本非生住异灭那论春夏秋冬直得四七二三传言送语徒然力尽神疲德山临济棒喝交驰也则花铺锦上伶俐汉向者里直下承当撩起便行一踏鸿门开两扇移身靠倒五须弥坐断千圣顶　不落有无阶级便可随处作主遇缘即宗不妨浅草平田抛三放两人间天上为瑞为霖此犹是顺水推舟时人蹊径逆风把柁谁是知音忽有个性燥汉闻恁么道出来掀倒禅床喝散大众且道此人还许他具眼也无卓拄杖云相逢自有知音知何必清风动天地下座。

　　秉拂僧问向上宗乘即不问如何是应时及节底佛法师云三冬枯木秀九夏雪花飞进云如何是法中人师云有眼无耳朵僧云与么则礼拜去也师云不妨伶俐问三乘教五味禅即不问如何是天童境师云峰高太白磨今古廿里松阴锁翠寒进云如何是境中人师云散发夷犹忘管带松门倚杖听流泉进云如何是夺人不夺境师云红叶染霜中倚天长剑冷如何是夺境不夺人师云晴空轰霹雳烟雨不关春如何是人境两俱夺师云怀中藏日月袖里统乾坤如何是人境俱不夺师云是法住法位世间相常住人境已蒙师指示向上一句请师宣师云海底泥牛吞白月进云一句曲含千古韵优昙花发四时春师云休将闲学解埋没祖师心进云不因渔父引争得见波涛师云分明记取乃云正令全提倒握吹毛明杀活当阳坐断半寻楖栗绝疏亲佛祖潜觑无门魔外锋亡舌结便见七佛塔触月摩云咸呈个里威光玲珑岩七达八通吞吐劫前风月此是我堂上老人于此开凿人天规绳祖武寻常彻骨为人之处诸兄弟若向壁立万仞处着眼又却平坦坦地若于平坦坦处插足又却壁立万仞遂使昂藏龙象掉臂而前者罕测其涯仿佛名流望岩而退者不可胜数今日揆上座别资一路应个时节且道是甚么时节近有新督师按临两浙传来王令稍严不许抢行夺市家家燕饮户户笙歌狼烟既靖且喜海晏河清朝市山林共乐太平景象忽有个傍不甘底近前云揆上座惺惺着天童门风从来壁立万仞你既承入室之子因甚向人天座上世谛流布旋打之绕不觉呵呵大笑向他道痴人面前无端说梦还会么当门不用重栽棘水到渠成处处通。

　　除夕秉拂问腊月三十日到来个个忧攒百集何故长汀子笑口不合师云嘉州吞大象进云年穷岁尽事事休心游子未归家时如何师云陕府灌铁牛进云有一物岁尽不带愁容春来自添喜色未审是甚么物师云急须抖擞眼中尘进云棋逢敌手着方妙琴遇知音正好弹师云知音知后更谁知乃云四山青又黄历日一回数岁序既云穷祖关谁透取一年又一年容貌安长睹珍重参玄人井藤危二鼠冷灰豆爆也平步云霄瞬目扬眉底泥里洗土思量谁不丈夫儿移舟何事钉桩橹莫因循休莽卤一簇破三关分明箭后路北禅烹露地犯手伤锋王老夜烧钱倚门傍户天童别家风不打者破鼓煎瀑花添松火钵里饭桶里水现前兄弟随分纳些不与诸方夸靡斗富恁么分岁还有佛法道理么普忽遇铁面老子打算饭钱时如何挥拂子云依稀似曲才堪听又被风吹别调中。

　　秉拂问四众临筵人天交接未审大师有何相为师云生铁蒺藜当面掷进云人天罔测四众茫然过在甚么处师打云却怪我不得进云是法平等无有高下为甚大师高座某甲低立师云你自不唧溜僧便喝师又打云且过一边问向上一事千圣不传既不传未审佛法在甚么处师云庚峰头倒卓进云若人识得心大地无寸土大师识得心也因甚土依然在师云你试为我拈出看僧云觅火和烟得担泉带月归师云杜撰禅和乃云一举便知千差透脱拈来便用截铁斩钉不是目前法亦非目前事非耳目之所到非智识之能明三家村里臭猢狲甚生标格十字街头廖胡子脱体风流古佛与露柱交肩金刚与泥人楷青直得太白峰头起舞雨骤云兴鼓滔天之浪玲珑岩　跳风行草偃轰动地之雷是汝诸兄弟九十日内打七打三二六时中折旋俯仰还知有恁么事么若也知得头上安头若也未知颟顸不少要得觌体圆融直须上无攀仰下绝己躬蓦然卒地断爆地折撒手那边因行掉臂自然开口道着动步踏着管取包天括地笼古络今其如应时应节契理契机秉拂上座退身有分何故聻岭上寒梅犹带雪溪边嫩柳欲拖金复云昨日方丈和尚垂问末后云以上七问有人下语转转相契分付钵袋子如转转不相契亦付钵袋子众中兄弟家商量道醍醐毒药一道而行又有道粟菽不辨缁素不分又有道口甜心吝又有道惯设陷虎机关若然者总未搔着老汉痒处在殊不知如将梵位直授凡庸其奈舍父逃走者众遂致搭却者话了也揆上座今日将钵袋子一时搬向诸兄弟面前力为保任去也还有直下承当得底么以拄杖抛下云长安风月贯今昔那个男儿摸壁行。

　　秉拂僧问朔风凛凛侵人面寒雨霏霏透衲衣公案现成且置不问如何是寒暑不到处师云一九二九相逢不出手进云秪如寒时寒杀阇黎热时热杀阇黎又作么生师云又是从头起进云与么则有二也师打云且道是一是二进云天地与我同根万物与我一体师云作么生是你同根体处进云六凿未分谁扰扰一爻才动便纭纭师云不易念将来问拷钟伐鼓棒喝交加无非是光影门庭施设边事枑如七佛已前威音那畔更那畔请师一句师云总被你道了也僧礼拜云谢师答话师云切莫便承虚进云亘古亘今去也师便打云下坡不走快便难逢问个个金毛师子子师今秉拂又何宣师云拄杖重重为你决进云秪如掀倒禅床喝散大众又作么生师云三十年弄马骑今日却被驴子朴进云与么则雪狮火里翻身转石马河头饮水回师云不信道乃云山头浪泼天海底红尘起面壁老臊胡何曾有直指有直指耳里何曾容滴水无直指眼里无筋贫一世恁么举扬还有共相委悉底么若也相委连城不必重添五彩若也未委且听葛藤曲直蓦展拂子云若论当人者着子当阳无向背历劫绝盈亏顶门头辉天鉴地脚跟下十字纵横日月未喻其明冰雪难方其洁天不能盖地不能载何堪不自知休无端受人处分累他千圣出兴说白道黄指鹿为马若是个不受惑底血性男子更不之乎者也点着便解知归如白衣拜相平地登仙便能推倒刹竿子扶起破砂盆直得兵随印转将逐符行发大机显大用手眼通身牛头没马头回突出难辨握乾坤枢要换斗移星用向上钳锤罗龙打凤夺饥人之食驱耕夫之牛杀活临时卷舒自在直下如王秉剑谁敢当锋如狮子吼百兽脑裂然虽如是枑如即今连朝雨雪不止冻破释迦鼻孔滴穿达磨眼睛又作么生拈拄杖卓一卓云三尺浪高鱼化龙痴人犹戽夜塘水。

　　禅众打七毕秉拂般若如大火聚近之则燎却面门诚哉是言到者里卜个五双无你凑泊咀嚼处无你思量卜度处有般依草附木底汉见说青青翠竹无非法身郁郁黄花无非般若一据据定更不移易丝毫殊不知一句合头语万劫系驴橛所以道言前荐得犹迷顾鉴之端句下明机亦是触途狂见假饶不承言不滞句脱略窠臼别转机关卓拄杖云中心树子犹未属你在放开也在我捏聚也在我放开一线也紫罗帐里撒珍珠剥名品荔枝安汝口内只要滋味亲知捏聚将来时活逼生蛇头戴角要令石女当下生儿只教卓地无锥虽然费酱伤盐笑破老胡唇吻其如雁过长空影沉寒水雁无遗踪之意水无留影之心说甚么麻三斤乾矢橛锯解称锤即心非心大如兄小如弟庭前柏树青州布衫金刚圈栗棘蓬蓦喝一喝云者些祭鬼神茶饭不消秉拂一喝百杂碎了也且超然独脱一句又作么生举手攀南斗回身倚北辰出头天外看谁是我般人复举高峰大师堕枕因缘师云有际天之云涛乃可容吞舟之鱼有九万里之风乃可负垂天之翼当时大师已是受屈不少昨见本师和尚要诸兄弟通个消息今朝突向秉拂拄杖头上高声唱言去年梅今年柳颜色馨香依旧大众大师恁么道且道有悟耶无悟耶复卓拄杖云点石化为金玉易劝人除却是非难。

　　冬至秉拂僧问一阳来复万象咸新本来面目即不问应时及节请师宣师云今晨天子拜南郊进云如何是本来面目师云脚跟下好自荐取进云把得绳头在手从教任运腾腾师云你那里得者消息来僧云意气不从天地得英雄岂逐四时推师打云也少你者棒不得问昔日世尊拈花迦叶微笑请问大师未审笑个甚么师云目前无阇黎座上无西堂进云世尊云吾有正法眼藏涅槃妙心付嘱于汝如何是正法眼藏师云切忌韩卢逐块进云如何是涅槃妙心师云胡饼里讨汁进云如何是大师所传底正法眼藏师打云从来不解捏目僧拟进语师以拄杖约云速退速退乃云霜清水肃雪老冰枯群阴剥尽之时一阳萌动之候天不言而四时行直得花开铁树地不言而万物生谁知石笋抽条云拖五色束山腰劫外真机独露春漏一痕舒柳眼无文心印全彰明明及节应时一一超今迈古如斯见得截玄机于未兆尽在当人藏冥运于即化不资余力拈一机而机机普应示一法而法法该通但只管一日钵孟两度湿冬至寒食一百五只恐不是玉是玉也大奇然而只有变通且无通变若解通变便见日添一线长佛法长一线也是虾为子曲仰山叉手近前香严近前叉手画虎成狸紫罗抹额绣裙腰描邈不得赫赤布裈无换替脱体风流者一队汉虽则各露风规要且无衲僧巴鼻试看揆上座别露消息去也以拄杖向空中连画云书云何似我书空熨斗煎茶铫不同打瓦鼓应黄钟风从虎兮云从龙。

　　戒期秉拂僧问法不孤起仗境方生令不虚行随机摄化秪如临济有四喝如何是一喝如金刚王宝剑师云照顾顶门如何是一喝如踞地狮子师云百兽潜恐如何是一喝如探竿影草师云吃得棒也未如何是一喝不作一喝用师云且去别时来僧一喝云且道者一喝是那一喝师打云合取口好进云与么则当阳宝剑挥今古袖里金锤验正邪师云知音有几人问若得不经阎老案直须参透祖师关如何是祖师关师云暖日烁开岩畔雪何山松柏不青青进云如何是阎老案师云一棒一条痕进云祖师关与阎老案相去多少师云几人于此忙然进云踏着故乡田地稳不风流处也风流师云犹落半途在问德山棒临济喝即不问有所说法即为谤佛作么生得不谤去师云以上所供并是实诣进云不谤不赞又作么生师云跕过一边着进云大修行人本脱生死因甚命根不断师云吾尝于此切进云一破一切破因甚又教百尺竿头进步师以拄杖画一画云还过得者里么僧云东村王老无思算笑倒傍观道不平师云闲言语乃云禅用参道须学铁壁银山当面阁戒可受律能持青松常抱岁寒枝道不学禅不参初生孩子口喃喃戒不持律无犯树倒猢狲依旧散此二种人各执一病即且置更有有眼无足底只知禅而不明戒以拄杖左边一卓云且过者边著有足无眼底只明戒而不知禅以拄杖右边一卓云且过者边着横按拄杖云若是尽令而行好各与三十拄杖未免尽法无民还知世界与么阔为甚钟声披七条么若向者里挨开一线见彻根源自然水乳同源千差一致却无彼此之分宁有戒禅之异水银堕地颗颗皆圆杲日当空无幽不烛禅也道也千峰势到岳边止戒也律也万派声归海上消到者里便见清净行者不入涅槃破戒比丘不入地狱所以道得之于心伊兰作栴檀之树失之于旨甘露乃蒺藜之园秪如俱胝得天龙一指头一生受用不尽丹霞才闻授戒便乃掩耳而去且道此二老是如虫御木耶越格超宗耶要会么自从舞得三台后拍拍元来总是歌然虽如是临渊羡鱼不若退而结网。

　　值雪秉拂僧问片片无声白山山灿玉珂几观青嶂影未见出头多未出头且置如何是出头底句师云觅即知君不可见进云清风生八面归客有余欢师云易开终始口难保岁寒心进云棋逢敌手着方妙琴遇知音正好弹十智同真愿闻旨的师云子期去后孰知音进云如何是一同一质师云耳朵两片皮牙齿一具骨如何是二同大事师云日餐要饱夜眠要足如何是三总同参师云铜头铁额汉尽在我山中如何是四同真智师云虾蟆　跳上天如何是五同遍普师云蚯蚓蓦过东海如何是六同具足师云春风寒彻骨如何是七同得失师云弄潮须是弄潮人如何是八同生杀师云霹雳过头犹瞌睡如何是九同音吼师云聋人争得闻如何是十同得入师云且缓缓忙忙四海人无数那个男儿是丈夫与甚么人同得入师云把手相牵行不得风清浪静与谁同音吼师云禾山解打鼓海底泥牛衔月走岩前石虎抱儿眠作么生同生杀师打云一串穿却古今不变异何物同得失师云照顾袈裟下举目无相识那个同具足师云引水浇蔬五老前太白峰高玲珑岩低何物同遍普师云叶落尽皆秋推不前约不后何人同真智师云鱼行水浊鸟飞毛落狮子游行不假伴侣孰与总同参师云山形拄杖子一物不为那个同大事师云一茎草上定乾坤认着依前还不是何物同一质师云礼拜了退进云十智同真蒙指示梅香雪里意如何师云刺瞎阇黎眼睛进云作家手段天然别一回举着一回新师云知时识宜堪作阇黎乃云大地浑成银色界文殊忽地埋踪山河化作净琉璃普贤全身独露随色摩尼皎洁差珍异宝齐舒法轮转刹那间酥酪醍醐一味水精宫殿元非海上擎来白玉楼台岂是从天降下好个消息十分现成达摩忍气吞声释迦赞叹不及却笑吁嗟缩项好不丈夫堪怜断臂求心平空落赚不见道我本无心有所希求法王大宝自然而至不萌枝上散作璚花无影树头飞来玉蝶且道日出后一场懡　又作么生以拄杖卓一卓顾左右云长恨春归无觅处不知转入此中来。

　　秉拂僧问佛法即不问如何是万法归一师云冲开碧落松千尺进云毕竟一归何处师云截断红尘水一溪进云祖师西来大意大师又如何指示师云云开千嶂净叶落一枝分进云与么则何处有大意师云日轮当午照犹待晓鸡啼进云可谓选佛场中及第归也师打云者里是甚么所在进云立地成佛又作么生师云屙屎见解僧拟议师又打云伎死禅和如麻似粟乃云我宗无语句实无一法与人老冻侬与么告报大似此处无金三十两口缝未开早已话堕不见道言而足终日言而未尝言言满天下未有口过争如天童者里大施门开五日一参主宾互换权实双彰说亦得不说亦得如珠走盘不留朕迹辈辈龙骧虎骤愈见光辉琅琅玉振金声元非分外不妨随流得妙作戏逢场拈须弥槌击虚空鼓坐法空座抚没弦琴直得梵音清雅令人乐闻只要诸兄弟不作道理会不以眼耳闻乃良久云还有善音别调者么孟春犹寒伏惟大众起居纳祐复云昨日我眉兄举镜清明教二禅师新年头佛法有无公案已一一为众据款结案了也随有个兄弟入室请益揆上座只得于灸疮瘢上重加艾炷其奈者兄弟依旧如大虫看水磨于有无上转见忙然今当新年法令开封重翻此案且图发个利市却不如何若何只将者两个古锥项上各与大铁枷一面送到丰都城里与调达同受三禅天乐何谓如此谤斯经故获罪如是蓦竖拄杖云众中莫有为镜清明教作主者么出来与拄杖子相见如无乃卓一卓云掀翻海岳求知己揆转乾坤见太平。

　　秉拂开炉结制半月来也寒山子水牯牛莫有瞥地者么试呈头角看良久挥拂子云一锤便就犹多钝铁顽铜不假一锤便见猢狲没尾与佛祖为师与人天为师一句二句是甚系驴橛子豁开户牖当轩者谁潦水净而寒潭清烟光凝而暮山紫于斯时也蓦鼻拽回水牯蹄角分明乘时鞭起瞎驴追风大队踏翻华藏海坐断大毗卢诸天无路散花千圣下风俱立若是三搭不回头底向道石中有玉饭箩边饿杀多少人沙里无油平地上死人有甚数直饶出得荆棘林底要且自救不了诸兄弟既是出得荆棘林底不妨好手因甚却自救不了嗟乎夏虫难可与语冰霜井蛙安可与语东海蓦拈拄杖云还委悉么善财参遍诸知识依旧东山水上行。

　　秉拂问临济三玄即不问浮山九带请师宣师云我行荒草里汝又入深村进云五千余卷诠无及八臂那吒眼　眵如何是佛正法眼藏带师云日灸风吹系驴橛野色更无山隔断天光直与水相通如何是佛法藏带师云钱贯井索不劳拈出金药银丝承玉露高僧不坐凤凰台如何是理贯带师云鹞子过新罗霜眉雪鬓火中出堂堂终不落今时如何是事贯带师打一棒云漆桶胡不快玉女抛梭机轧轧石人打鼓韵冬冬如何是理事纵横带师云一条拄杖两人扶醍醐既消身病愈性海玄途不假舟如何是曲屈垂带师云此心能有几人知木人岭上方歌舞石女溪边暗点头如何是妙协兼带师云云散家家月春来处处花四海浪平龙睡稳九天云净鹤飞高如何是金针双锁带师云曹溪波浪如相似时挑野菜和根煮旋斫生柴带菜烧如何是平怀常实带师云无限平人被陆沉进云九带已蒙大师指续焰联芳事若何师云折角泥牛蓦鼻牵僧礼拜云与么则没弦琴上知音少父子弹来格调高师云直须旨外明宗莫向言中取则乃云道远乎哉触事而真偏好雨点点不落别处圣远乎哉体之即神莫动着动着打折驴腰一向恁么去未免死守善道剑没丰城转山河国土归自己富嫌千口少转自己归山河国上贫恨一身多要且镂冰无琢玉之谈结草乖道人之意明眼汉没窠臼如虎插翼似鹘提鸠拈双瞳为日月转一气作洪钧展足于威音王前掉臂于楼至佛后到者里说甚全提半提直得拈花微笑秪是小儿子戏断臂安心也是小儿子戏磨砖作镜打车打牛小儿子戏黄檗吃棒大愚还拳小儿子戏其余小儿戏剧如稻麻竹苇固是不堪枚举拈拄杖云[禾互]如秉拂上座拄杖子列列挈挈今日指东话西为复是萧何制律耶别展旗枪耶于此明得子牙庆遇风云之会韩信登大将之坛一任竿木随身逢场作戏脱或未然八十翁翁入场屋真诚不是小儿戏。

　　秉拂一冬干暴暴掬水不成冰瑞雪敷残腊年丰足可征山山如琢玉树树尽刊银眼里重添屑犹自乐欣欣既是眼中屑又欣个甚么记取来年蚕麦熟罗睺罗儿与一文复云言多去道转远虽然千种言万般喻只要劝君早归去若也归去何用繁词然而炉鞴之所钝铁犹多良医之门病夫更甚所以曲说直说不觉舌头拖地尘说刹说万象炽然说虚空孟浪说也应顽石点头独伤乎白云岩下多沉出格之英芳草渡头久滞他乡之客有般汉便道无路可归无家可到含元殿上不问长安慈氏宫中那寻内院如斯之辈病入膏肓必死之验奚堪共语不见道直得如澄潭月影静夜钟声随扣击以无亏触波澜而不散犹是生死岸头事又且如何免得此过听取一颂雪里梅梢遍泄机春风坐待岂非愚顶门突出超方眼大丈夫儿肯自欺。

　　秉拂快人一言快马一鞭连朝拜贺新年只见山门头合掌佛殿里烧香底一队来一队去钟馗解舞十八拍就中几个知音李公吃酒醉张公知他是凡是圣独怪脱空寒山子东兜西搭逢人便道聚头喧喧那事如何道了复自蓦口一掴云口是祸门大笑而去诸兄弟还知落处么毒似砒霜甜如白蜜须是追风良骥拈头会尾底乃能见义勇为一举千里便见得天之高地之厚皇风荡荡帝道平平五岳镇静以峥嵘百谷朝宗而浩渺全机展拓即且置众中莫有见义勇为者么拍禅床一下云鹤有九皋难翥翼马无千里谩追风。

　　　　　　　　　　(门弟子真印
　　　　　　　　　领刻第六卷)

　　一揆禅师语录卷第六
嘉兴大藏经　神鼎一揆禅师语录


　　一揆禅师语录卷第七(师讳元揆)

　　侍者成粲记录

　　拈颂古上

　　世尊在第六天说大集经敕他方此土人间天上一切狞恶鬼神悉皆辑会受佛付嘱拥护正法设有不赴者四天门王飞热铁轮追之令集既集会已无有不顺佛敕者各发弘誓拥护正法唯有一魔王谓世尊曰瞿昙我待一切众生成佛尽众生界空无有众生名字我乃发菩提心。

　　师拈云世尊令不虚行直得普天匝地向热铁轮望风乞命魔王迅雷不及掩耳未免一款招成虽然见义不为非勇士临危不变始惊群。

　　颂。

　　看风使帆放鹰见兔鸭寒下水鸡寒上树同路不同行同趋不同步万派终归海上消清风明月一生富。

　　世尊因耆婆善别音响至一冢间见五髑髅乃敲一髑髅问耆婆此生何处曰此生人道又敲一曰此生何处曰此生天道又别敲一问曰此生何处耆婆罔知生处。

　　师拈云世尊一味慈悲之故不能痛下针锥耆婆直饶一一应对分明不免髑髅前见鬼我若作世尊只一敲云生何道云生人道便云赤土涂牛奶。

　　颂。

　　迷头认影病入膏肓善别音响非愚即狂山苍苍水茫茫姹女已归霄汉去呆郎犹自守空房。

　　殃崛摩罗尊者因持钵至一长者门其家妇人正值产难长者曰瞿昙弟子汝为至圣当有何法得免产难崛语长者曰我乍入道未知此法待我回问世尊却来相报乃返具事白佛佛告殃崛汝速去报言我从贤圣法来未曾杀生殃崛奉佛语疾往告之其妇闻得当时分娩。

　　师拈云世尊已曲垂方便了也殃崛持语报了也其妇分娩了也还有知落处者么人义尽从贫处断世情偏向有钱家。

　　颂。

　　梅敷春谷菊绽秋篱鹄白鸟玄物各时宜碎啄同时兮华添锦上推门落臼也余力不资云渺渺草萋萋流水何曾洗是非。

　　世尊一日升座默然而坐阿难白槌云请世尊说法世尊云会中有二比丘犯律行故我不说法阿难以他心通观是比丘遣出世尊还复默然阿难又白适来犯律二比丘已遣出世尊何不说法世尊云吾誓不为二乘声闻人说法便下座。

　　师拈云阿难为众竭力祸出私门百万人天目瞪口呿秪如世尊下座且道还有为人处么常恨春归无觅处不知转入此中来。

　　颂。

　　风日晴和白昼长百花红紫竞芬芳游蜂不禁频来去狼籍枝头多少香。

　　世尊因调达谤佛生身入地狱遂令阿难问你在地狱中安否曰我虽在地狱如三禅天乐佛又令问你还求出否曰我待世尊来便出阿难曰佛是三界大师岂有入地狱分调达曰佛既无入地狱分我岂有出地狱分。

　　师拈云可惜阿难被伊热瞒神鼎则不然待云如三禅天乐即与摩顶授记云吾不如汝直饶者担板汉通身手眼只可忍气吞声。

　　颂。

　　罪犯弥天语惊时听无入分两轮日月壶天运有出分钵孟岂特重安柄试看拆箸搅沧溟唯要鱼龙知性命。

　　障蔽魔王领诸眷属一千年随金刚齐菩萨觅起处不得忽一日得见乃问曰汝当依何而住我一千年觅汝起处不得齐曰我不依有住而住不依无住而住如是而住。

　　师拈云人人尽谓金刚齐只有慎初不善护末墙堑不牢却被障蔽看破殊不知魔王贪观天上月失却手中桡。

　　颂。

　　小因有无住贼身先已露随形应物兮遍界不藏一气不言兮万灵罔措山无数水无数珍重芦花藏白鹭。

　　无著菩萨问善财曰我欲见文殊何者即是财曰汝发一念心清净即是无著曰我发一念心清净为甚么不见财曰是真见文殊。

　　师拈云无著不见文殊颟顸不少善财钩头有饵头上安头若起心精进得见文殊三生六十劫。

　　颂。

　　不见如何真是见水中盐味色胶青翻怜掩鼻偷香者眼里无筋一世贫。

　　明州布袋和尚在街衢立时有僧问和尚在此作甚么袋云等个人僧云来也袋遂于怀中取一橘子度与僧拟接袋却缩手曰汝不是个人。

　　师拈云若无者僧争见布袋若非布袋争辨者僧虽然我不似者布袋小家子无大人相待云来也即云皈依佛法僧下去。

　　颂。

　　密用潜行回途得妙玉转珠回珊瑚杲杲来也到即不点拶着点即不到纵横一着辨机先电影谁能分白皂。

　　二十七祖般若多罗尊者因赴东印土国王斋王问诸大德尽转经尊者为甚么不转尊者云贫道入息不居阴界出息不涉众缘常转如是经百千万亿卷。

　　师拈云剖琼枝寸寸是玉析旃檀片片皆香国王不妨小出大遇若也信受奉行宁免眼中添屑虽然不因夜来雁争见海门秋。

　　颂。

　　风吹不入雨洒不著文彩全彰填沟塞壑有说无说同魔说岂待牛皮俱觑破确确良玉不离称大璞(又)调高白雪宫商不涉常转百千八字没丿江上风山间月一天星斗焕文章千年仁见蟠桃核。

　　东土初祖因慧可问诸佛法印可得闻乎祖曰诸佛法印匪从人得可曰我心未宁乞师安心祖曰将心来与汝安可曰觅心了不可得祖曰与汝安心竟。

　　师拈云若谓此是安心法门何异矮子看戏。

　　颂。

　　点铁成金丹一粒从门入得亦非珍象王顾狮子呻掀翻海岳芥投针清风明月一生富报道黄河一度清。

　　初祖一日谓门人曰时将至矣汝等盍各言所得乎时有道副对曰如我所见不执文字不离文字而为道用祖曰汝得吾皮尼总持曰如我所见如庆喜见阿閦佛国一见更不再见祖曰汝得吾肉道育曰四大本空五阴非有如我见处无一法可当情祖曰汝得吾骨最后慧可出但礼拜依位而立祖曰汝得吾髓乃传衣付法为第二代祖。

　　师拈云者没去就臊胡冷冰冰九年计较不成却赚他一队汉互呈漆器一味东瓜印子涂污将去总不顾傍观者哂殊不知字经三写乌焉成马且道二祖还得髓也无心不负人面无惭色。

　　颂。

　　三拜得髓虚空安耳一印印泥如风吹水非也玉韫石中是也油无沙里风流大抵出当家谁料事因可嘱起。

　　青原令石头驰书到南岳且嘱曰回时吾有个鈯斧子与汝住山头到南岳未呈书便问不慕诸圣不重己灵时如何岳云子问太高生何不向下问头云宁可永劫受沉沦不向诸圣求解脱便归原日子返何速书信达否头云信亦不通书亦不达去日蒙和尚许个鈯斧子即今便请原垂下一足头便礼拜。

　　师拈云冰棱上度过九曲剑刃上拾得全身不妨好手我更要问石头者鈯斧子甚劫中曾亏欠来寻尝入火不烧入水不湿底向甚处着朝参暮请运水搬柴又用个甚么无端累他青原一足至今缩不得自身被压倒至今起不得。

　　颂。

　　麟阁名标尺土封观光上国见英雄至今南岳峰头月清照潇湘万顷中。

　　叶县省禅师因僧问如何是毗卢师法身主师云僧排夏腊俗列耆年进云向上还有事也无师云有僧云如何是向上事师云万里崖州君自去临行惆怅怨他谁。

　　师拈云大小叶县不合向奴儿婢子边鼓弄致有向上向下令者僧前不遘村后不迭店神鼎则不然如何是毗卢师法身主但云屋北鹿独宿如何是向上事溪西鸡齐啼。

　　颂。

　　小兮如弟大如兄岂是囊藏北斗中万象之中浑独露不须惆怅五更风。

　　又。

　　描不成兮画莫仿倒骑驴背惜潘郎忽然攧杀王番绰大地山河尽发光。

　　钱塘镇使凡有僧到便日若相契即留止宿一日有二僧到遂问云近离甚处僧云江西使云马大师有何方便一僧云大师道即心即佛使便揖出一僧云大师道非心非佛使亦揖出。

　　师拈云权衡有准陷虎机深只饶六臂三头岂免从前点额莫有直透禹门者么不贪香饵味始是碧潭龙。

　　颂。

　　武库胸藏紫电霜从来择乳羡鹅王叮咛寄语凌云客虫毒之家水莫尝。

　　径山道钦禅师马祖令人送书到书中作一圆相师发缄于圆相中着一点却封回忠国师闻云钦师犹被马师惑。

　　师拈云马祖明穿玉线钦师暗度金针忠国师只知他人被惑殊不知巡人犯夜还识径山度棋逢敌手难藏兴琴遇知音正好弹。

　　颂。

　　八两半斤靴中勖指玉转珠圆清光匹美老南阳暗相委明于责人暗于责己等闲微露一般春明月清风安可比。

　　嵩岳慧安国师因僧坦然参问如何是祖师西来意师云何不问自己意僧云如何是自己意师云当观密作用僧云如何是密作用师以目开合示之僧于言下知归。

　　拈云安国师不合鬼窟里弄猢狲伎俩瞎者僧眼好与三十棒这僧若与么会去入地狱如箭射然虽如是垂丝千尺钩还曲应物须知语带悲。

　　颂。

　　彬彬文彩闇然彰用则行兮舍则藏万象之中浑独露鹧鸪啼出百花香。

　　又。

　　溪山画楪倚天开踏碎榆钱坐缘苔锦绣双眸观不暇好风推过白云来。

　　南泉问陆亘大夫去彼将何治民亘曰以智慧治民泉曰恁么则彼处生灵尽遭涂炭去也。

　　师拈云文韬武略满腹甲兵治君泽民即不无陆亘要作祖师门下客亦未可在若具宗门向上爪牙说甚生灵遭涂炭王老师也须照顾始得。

　　颂。

　　生灵涂炭起死回生拔眼中屑抽脑后钉翻思素墨悲丝染自古雕文丧德人。

　　南泉问黄檗定慧等学明见佛性此理如何檗云十二时中不依倚一物泉云莫是长老见处么檗云不敢泉云浆水钱且置草鞋钱教甚么人还。

　　师拈云黄檗老汉郎当不少既有让尧节何烦洗耳清若据令而行万里无云青天也须吃棒说甚一物不倚沉潭那许龙蟠虽然还乡尽是儿孙事祖父从来不出门。

　　颂。

　　洗耳溪边牛不饮羡他林下道人间浆水钱草鞋钱雕弓已挂息狼烟莫把是非来辨我浮生穿凿不相关。

　　僧问兴化宝剑知师藏已久今日当阳试借看化云不借僧云为甚不借化云不遇张华眼徒窥射斗光僧云用者何如化云横身当宇宙谁是出头人僧便作引颈势化云嗄僧云诺便归众。

　　师拈云赤身临白刃谁敢犯当头者僧通身胆矣若非久战沙场不免白骨堆山尸横遍野谩谓有张华之眼而亦能剑刃上翻身若非兴化擒纵自由杀活自在不免犯手伤锋虽然输机谋主存深意欺敌兵家亦远思。

　　颂。

　　重围直透剑光寒不展戈矛奏凯旋雷雨洗清沧海月玉楼人醉杏花天。

　　僧问百丈恒和尚如何是正觉无明相恒云你还见露柱么僧云如何是随缘即道场恒云今日结夏。

　　师拈云莫动着动着打折驴腰。

　　颂。

　　无明相曲垂慈看孔着楔痛下针锥应物随形兮脱珍着敝一气不言兮万灵罔窥活泼泼绝离披填沟塞壑无人会一月千江印不亏。

　　僧问慈明一得永得时如何明云抱石投河。

　　师拈云者僧向太虚空里觅得个系驴橛子向洪波浩渺中没头浸却殊不知金屑虽贵落眼成翳饶他出得头来除非铁船浮水上。

　　颂。

　　水中捞月懵袋相呈推门落臼夺食驱耕宗师手段天然别造物浑无斧凿痕。

　　舍利弗入城遥见月上女出城心中思惟此姊见佛不知得忍否近前便问什么处去女云如舍利弗与么去弗云我才入城尔当出城云何言如我与么去女云诸佛弟子当依何住弗云诸佛弟子依大涅槃而住女云如是而住而我亦如舍利弗与么去。

　　师拈云一人神锋在握要剖石中之玉一人真不掩伪无端卖弄家私可谓真金不避火别宝遇波斯还知二人落处么木人把版云中拍石女衔笙井底吹。

　　颂。

　　同门出入不同行地转天回各有长红粉易装端正女无钱难作好儿郎。

　　邓隐峰禅师到沩山便入堂于上版头解放衣钵山闻师叔到先具威仪下堂相看峰见来便作卧势山便归方丈峰乃发去山问侍者师叔在否者云已去也山云去时有甚么语者云无语山云莫道无语其声如雷。

　　师拈云隐峰未到沩山不妨令人疑着及乎到来便见弄巧成拙殊不知两个汉总被侍者看破秪如沩山末后道个其声如雷还觉脑门重么前箭犹轻后箭深。

　　颂。

　　丝纶号令各全提虎骤龙骧列阵威寸刃不施邦自靖干戈原是太平基。

　　丹霞访古寺值吃粥次行者盛一钵与寺又盛一碗自吃殊不顾霞霞自盛粥吃者云五更侵早起更有早行人霞问寺云何不教训行者得恁么无礼寺云净地上不可点污人家男女霞云几不问过者老汉。

　　师拈云不上高山不知山之孤峻不经大海焉知水之弥泓孤迥迥卓巍巍一段稳密家风却被外人觑破正眼观来世谛即不无佛法太远在然虽如是不因杨得亿争见马相如。

　　颂。

　　眼中有翳须挑拨镜上无尘不用磨幸自一天星月朗何堪平地起风波。

　　马祖因石臼初参祖问甚处来臼云鸟臼来祖云鸟臼有何言句臼云几人于此茫然祖云茫然且置悄然一句作么生臼近前三步祖云我有七棒寄打鸟臼你还甘么臼云和尚先吃某甲后甘。

　　师拈云动弦别曲叶落知秋人平不语水平不流石臼恁么且置马祖节文且道意在于何会么金簇惯调曾百战铁鞭多力恨无仇。

　　颂。

　　茫然与悄然倒却门前旧刹竿悄然与茫然释尊光射阿难扃明赏罚别机先珊瑚戴月枝枝秀玛瑙盘珠颗颗圆。

　　镜清在雪峰普请次峰问云沩山道见色便见心还有过也无清云古人与么道那峰云虽然如是我要共你商量清云若与么不如某甲钁地去。

　　师拈云见色便见心推人入火坑还有过也无一条拄杖两人扶不如钁地去一道神光辉劫外试问诸禅如何会会则任会切忌依草附木。

　　颂。

　　见色见心口是祸门金屑虽贵落眼成尘清溪岩畔火种刀耕生涯一钁从来足渴饮饥餐孰道贫个事何愁俱烂却堂前丈草任从深。

　　马祖因邓隐峰辞祖问云甚处去峰云石头去祖云石头路滑峰云竿木随身逢场作戏便去到石头绕禅床三匝振锡而立问云是何宗旨头云苍天苍天峰无语却回举似马祖祖云汝更去问待他有答汝便嘘两声峰又去问头嘘两声峰又无语归举似祖祖云向你道石头路滑。

　　师拈云作戏逢场虽非分外传言送语太涉周遮此二老尽形败露却被隐峰撩倒若遇捋虎须汉拨转天关此二老也须堤防始得何故超群须是英灵汉越格还他师子儿。

　　颂。

　　两处门庭一样高同声相应不相饶强中更出强中手病鸟何堪恋旧巢。

　　则川摘茶次庞居士问云法界不容身师还见我否川云不是老僧洎答公话士云有问有答盖是寻常川摘茶不听士云莫怪适来容易借问川亦不顾士云者无礼仪老汉待我一一举向明眼人川乃抛却茶篮便归方丈。

　　师拈云银山铁壁亘古亘今若非庞公挨拶争见则川机用[禾互]如抛篮归去又作么生斫却月中桂清光转更多。

　　颂。

　　相逢接拍兴何浓一曲高歌善始终曲罢人归何处去青山仍露白云中。

　　京兆因僧问道在何处兆云道在目前僧云我何不见兆云汝有我故所以不见僧云我有我故即不见和尚还见否兆云有汝有我展转不见僧云无我无汝还见否兆云无我无汝阿谁求见。

　　师拈云京兆为怜三岁子不惜两行眉究竟劳而无功者僧秪解傍门寻讨不知身在帝乡试问众兄弟无人无我毕竟是谁求见蓦喝一喝云毗婆尸佛早留心直至如今不得妙。

　　颂。

　　了无一物比堪伦鼻孔依稀搭上唇暖日灿开岩畔雪何山松柏不青青。

　　杉山吃饭次南泉收生饭乃云生聻山云无生泉云无生犹是末遂行数步山召云长老泉回首云作么生山云莫道是末。

　　师拈云衲僧家粥足饭足便休粘牙搭齿堪作甚么两个汉各与三十拄杖与么判断还有过么捡点得出亦领三十拄杖具眼者辨取。

　　颂。

　　生前一曲赖同条别管清音调自高一夜西风吹不散梅花奏落彻云霄。

　　黄檗因六人新到五人作礼中一人提起坐具作一圆相檗云我闻一只猎犬甚恶僧云寻羚羊声来檗云无羚羊声到汝寻僧云寻羚羊迹来檗云无羚羊迹到汝寻僧云寻羚羊踪来檗云羚羊无踪到汝寻僧云与么则死羚羊也檗休去明日升堂云昨日寻羚羊僧出来僧便出檗云昨日公案未了老僧休去你作么生僧无语。

　　师拈云见处颟顸承当卤莽此僧之谓也可惜黄檗放过若是神鼎棒折也未放在。

　　颂。

　　陷虎之机谁解看无踪绝迹见还难风清月朗波涛静独许渔翁下钓竿。

　　百丈入京路逢一官人吃饭次忽见驴鸣官人召云陀头丈举首官人指驴丈指官人。

　　师拈云骑贼马赶贼夺贼枪诛贼不妨好手官人虽善抛砖引玉惜乎未识家珍若当时我作官人待丈返指即大作驴鸣不惟共百丈把手并行亦解脱珍着敝异类横行。

　　颂。

　　霜华凋尽千林叶秋水长天一色清无奈东风情太急梅花又泄一枝春。

　　秀溪因谷山问声色纯真如何是道溪云乱道作么山却从东过西立溪云若不与么即祸事也山又从西过东立溪乃下禅床方行两步被山捉住云声色纯真事作么生溪便与一掌山云三十年后要个人下茶也无溪云要谷山者汉作么山呵呵太笑。

　　师拈云泽广藏山理能伏豹即不无只是太涉廉纤何不当时待问声色纯真云云便和声连棒打出饶谷山有通天伎俩也须瓦解冰消何也当断不断反招其乱。

　　颂。

　　声色自纯真离诸道易亲月临清碧嶂薄雾锁松筠合国方兴盛野老仍蹙颦净名曾漏泄曼室便抛珍。

　　麻谷持锡到章敬绕禅床三匝振锡一下卓然而立敬云是是又到南泉亦复如是泉云不是不是谷云章敬道是和尚为甚么道不是泉云章敬即是是汝不是此是风力所转终成败坏。

　　师拈云入魔宫探虎穴须藉其人脱罗笼卸角驮还他作者若是纯钢打就底汉总不消一状领过那堪更被葛藤绊倒即今还有人免得此过者么欲穷千里目更上一层楼。

　　颂。

　　天涯一锡任遨游山自清兮水自流忽被浮云生大野长安不见使人愁。

　　青原因石头来参次原问子何方来头云曹溪原云将得甚么来头云未到曹溪亦不失原云若然用去曹溪作甚么头云若不到曹溪争知不失又云曹溪大师还识和尚否原云汝今还识我否头云识又争能识得原云众角虽多一麟足矣。

　　师拈云一物不将来将来不相似不可节外更生枝一物不将来将来亦相似切记认贼为子看他父子相见如水入水不动波纹毕竟端的在甚么处要会么父为子隐子为父隐直在其中矣。

　　颂。

　　众角虽多诺一麟怜儿弄丑可怜生此时若据平公断三十乌藤各不轻(咦)险。

　　玄则禅师开堂日李王法眼俱在会僧问龙吟雾起虎啸风生学人知是出世边事到此为甚么不会则云会取好僧举头看则又看法眼乃抽身入众眼与王当时失色眼归方丈令侍僧唤问话僧至眼云上座适来问底话不妨许你具一只眼人天众前何不礼拜盖覆却便摵一坐具其僧三日后吐光而终。

　　师拈云者则公案尽道玄则顺水推舟当阳落节法眼怜儿不丑暗处拔本如斯话会未识古人神鼎不惜眉毛为伊点破以拄杖卓一卓云要识者僧么背负干薪遭野火要识法眼么复卓一卓云云雷相送化游龙玄则聻放下拄杖云水归大海波涛静云到苍梧气象闲。

　　颂。

　　符灵肘后舞龙泉扫尽狼烟奏凯旋赢得威光辉宇宙英名廊庙古今传。

　　同安因僧问如何是天人师安云头上角未全身上毛未出僧云如何是头上角未全安云不擎戴僧云如何是身上毛未出安云寸丝不挂。

　　师拈云大小同安费力不少或有人问如何是天人师但向他道头长三尺尾连颠相对无言独足立且道与同安谁优谁劣然虽如是也不得辜负同安要见天人师么遂高声召云二三子以我为隐乎吾无隐乎尔。

　　颂。

　　古殿苔深处至尊雨花天女觑无门谁知遍界虽藏隐野渡无人舟自横。

　　三圣令秀上座问长沙云南泉迁化后向甚么处去沙云石头作沙弥时曾参见六祖秀云不问石头见六祖南泉迁化向甚么处去沙云教伊寻思去秀云和尚虽有千尺寒松且无抽条石笋沙默然秀云谢师答话沙亦默然秀回举似三圣圣云若与么犹胜临济七步虽然如是待我更验过始得至明日三圣上问承闻和尚昨日答南泉迁化语可谓光前绝后今古罕闻沙亦默然。

　　师拈云南泉迁化去处从教五眼莫能窥长沙巧指时不惟将南作北要且藏头露尾三圣且置长沙意在甚处心不负人面无惭色。

　　颂。

　　绣出鸳鸯不露针宫商元合作家分五音六律非千调韵彻青霄孰共闻。

　　百丈谓众曰我要一人传语西堂阿谁去得五峰云某甲去得丈云你作么生传语峰云待见西堂即道丈云见后道甚么峰云归来举似和尚。

　　师拈云百丈养子之缘不减孟尝门下其中一个半个不道全无秪是不可多得且五峰又有甚么长处克家英烈子端不用爷钱。

　　颂。

　　传语西堂赖俊英当机觌面便相呈还他足下无私客入草依然不动茎。

　　保福在病问僧云我与你相识年深有何方术相救相救僧云方术甚有闻和尚不解忘口。

　　师拈云明穿玉线暗度金针不是其人未免醍醐毒药一道。

　　颂。

　　不假驴驼药诚非世所医妙灵方术有敢屈辱尊慈古调无音韵偏渠合得齐声和响顺者原藉克家儿。

　　光孝觉到崇寿法眼问近离甚处觉云赵州眼云承问赵州有柏树子话是否觉云无眼云往来皆谓僧问如何是祖师西来意州云庭前柏树子何得言无觉云先师实无此语莫谤先师好。

　　师拈云梅花遇雪精神倍爽诗到重吟转见工高不因此举洎乎深屈赵州古佛可惜法眼放过若是神鼎待觉老与么道但云真狮子儿善能哮吼且道是抬伊抑伊。

　　颂。

　　侠客轻舟趁晓风帆开万里去匆匆堪嗟未别风头者犹目刊舟觅剑踪。

　　百丈因僧问抱璞投师请师一决丈云昨夜南山虎咬大虫僧云不谬真诠为甚不垂方便丈云掩耳偷铃僧云不遇中郎鉴还同野舍薪丈便打僧云苍天苍天丈云得与么多口僧云罕遇知音拂袖便去丈云百丈今日输却一半。

　　师拈云夺猛虎口中活雀解狮子项下金铃须还他百丈老人始得看他末后道个输却一半且道是何心行直得四棱踏地和身放倒更怜一辈茄子黄瓜只管纷纷逐块作么莫道百丈落节好。

　　颂。

　　抱璞投师远求指决大虫虎咬谁能甄别箭锋相拄狮子返掷独据寰中震爪牙琉璃殿转珊瑚月你肆风流我放憨盘珠一一争明洁。

　　又。

　　纵夺旗翻日月昏珠回玉转别机轮金鸡啄碎琉▆钵玉兔挨开碧落门。

　　曹山因僧问常在生死海中出没是甚么人山云第二月僧云求出离也无山云也求出离只是无路僧云甚么人接得伊山云带枷锁者。

　　师拈云脱珍着敝带锁披枷乃衲僧家家常茶饭忽遇呼唤不回牢笼不住底担版汉谩道是曹山直饶千佛出世秪可退身有分虽然如是且道曹山当阳指路耶奉重全身耶会么一气不言含有象万灵何处谢无私。

　　颂。

　　出没从教第二月毫厘系念三途业令人千古忆寒由旧路十年归不得归若得寥寥万里一条铁。

　　又。

　　一帘化日卷晴空鸟自啼春花自红野色更无山隔断天光直与水相通。

　　玄沙示众云若论此事喻如一片田地相似四至界分结契分明卖与诸人了也只有心中树子犹属老僧在。

　　师拈云玄沙老汉等闲露一机示一境如大狮王喷吼一声直得百兽脑裂多少门外汉向中心树子边亦似大虫看水磨任伊构到驴年敢保未得在何故若是凤凰儿不向那边讨。

　　颂。

　　祖父田园天不能盖心中树子地莫能载不落两头机那分中与外巨灵抬手子无多一劈华山分两派。

　　道吾真禅师因僧问凝然便会去时如何师云老鼠尾上带研槌。

　　师拈云凝然便会去澄潭不许苍龙蟠言下觅端由早成不快漆桶直饶万里无云青天也须吃棒毕竟如何即是自是不归归便得五湖烟景有谁争。

　　颂。

　　道人去住总为家何累渠侬画足蛇幸自一身轻似箭那堪杻上又添枷。

　　僧问洞山寒暑到来如何回避山云何不向无寒暑处去僧云作么生是无寒暑山云寒时寒杀阇黎热时热杀阇黎。

　　师拈云者僧大似跺生招箭伶俜回避无门洞山片片赤心只是把手牵人不得秪如寒时依旧寒热时依旧是热毕竟又如何回避雪覆千山峰不白红炉谁信雪花飞。

　　颂。

　　堂堂坐断是非关一个闲人天地间纵遇刀兵尝坦坦更饶毒药亦闲闲。

　　归宗铲草次有讲僧来参忽有一蛇过宗以锄头断之僧云久向归宗到来元是个粗行沙门宗云你粗我粗僧云如何是粗宗竖起锄头僧云如何是细宗作斩蛇势僧云与么则依而行之宗云依而行之且置你甚处是我斩蛇僧无对。

　　师拈云挥利刃而全彰大用悯时流以痛下针锥赤眼阿师略较些子虽然争奈把手伤锋以致千古之下令人寒毛卓竖即今莫有见得归宗作用处么垂丝千尺钩还曲应物须知语带悲。

　　颂。

　　毒手频施量外机从教五眼莫能窥赤斑已得风雷去逐块迷流最可悲。

　　长沙因秀才看千佛名经问云百千诸佛但见其名未审居何国土还化物也无沙云黄鹤楼崔颢题后秀才可曾题否才云未曾沙云得闲题取一篇好。

　　师拈云长沙与么答话虽知不分外仔细看来又却头上安头惜秀才欠作家当时待云题取一篇好但掩耳而出也不谬为儒雅。

　　颂。

　　鹤楼取兴偶题诗余问摇头三不知佳句惊人随手得谁知原是自家底。

　　　(戒弟子克真　洪辉　惺觉　悉微
　　　　　登微　清尘　仁足　颖标
　　　　　雪芦　恒修　润洁　同刻
　　　　　第七卷)

　　一揆禅师语录卷七终
嘉兴大藏经　神鼎一揆禅师语录


　　一揆禅师语录卷八(师讳元揆)

　　侍者真印记录

　　拈颂古下

　　陆亘大夫问南泉云肇法师也甚奇怪解道天地与我同根万物与我一体泉指庭前花召云大夫时人见此一株花如梦相似。

　　师拈云肇法师言中有响王老师梦中说梦可惜陆亘大夫不解翻身以致玉本无瑕而瑕玷愈多若当时待南泉指花时便以手蓦掩其口免他大开了眼作梦。

　　颂。

　　天地同根万物体何缘昧却自家底南泉指出梦中花恼乱春风卒未已。

　　僧问云岩二十年在百丈执侍巾瓶为甚心灯不续岩云头上宝花冠僧云头上宝花冠意旨何如岩云大唐天子及冥王。

　　师拈云者僧大似释担樵人欲问中书堂里事云岩只解步步登高不解从空放下虽然恁么答话且道是向百丈耶背百丈耶还知云岩落处么但见皇风成一片不知何处有封疆。

　　颂。

　　宝华冠下展龙颜不涉功勋落正偏端拱无为归至化夜深谁侍月明帘。

　　药山因云岩参次山云甚处来岩云百丈来山云百丈有何言句示徒岩云寻常道我有一句子百味俱足山云咸则咸味澹则澹味不咸不淡是常味如何是百味俱足底句岩无语山云争奈目前生死何岩云目前无生死山云在百丈多少时岩云二十年山云在百丈二十年俗气也不除。

　　师拈云云岩毒重年深药山药头不猛当时待问百味俱足句子只消道个残羹馊饭不劳拈出管教药山塞却咽喉亦显自己有些衲僧气息何故不见道蛊毒之家水莫尝。

　　颂。

　　金毛踞地尾髭髿未解当阳弄爪牙当下若能轻返掷管教药峤眼迷麻。

　　百岩因洞山与密师伯到参问云甚处来山云湖南来岩云观察使姓甚么山云不得姓岩云名甚么山云不得名岩云还治事也无山云自有廊幕在岩云岂不出入山拂袖便行岩明日下堂问云昨日对二阇黎语未稔一夜不安今请二阇黎答看若相惬便开粥相伴过夏乃云岂不出入山云大尊贵生岩便开粥同过一夏。

　　师拈云洞山藏头露尾将谓有多少奇特殊不知贪他一粒米失却半年粮百岩纵有陷虎之机也是奴见婢殷勤虽然如是土旷人稀相逢者少。

　　颂。

　　观察名谁姓莫彰苔深帘幕隐虚堂虎伸腰处风千壑鹤转身时月一廊。

　　崔禅因州将王令公于衙署张座请说法崔升座拈拄杖云出来也打不出来也打僧出众云崔禅聻崔掷下拄杖云久立令公伏惟珍重。

　　师拈云放去较危不来还忆君收来太速相见又无事简点将来太似勾贼破家虽然相逢不在多杯酒一盏清茶也醉人。

　　颂。

　　吹毛觌面当机疾电激雷轰谁解敌不展戈矛见太平夺标何在资余力。

　　雪峰路逢一队狝猴云者畜生各各背一面古镜三圣云旷劫无明何得彰为古镜峰云瑕生也圣云者老汉有甚么死急话端也不识峰云老僧罪过。

　　师拈云国清才子贵家富小儿骄放过则彼此作家尽法则二俱失利恁么批判且道揆上座意在甚么处捡点得出三十棒自领出去其或未然鹅王择乳素非鸭类。

　　颂。

　　狝猴背古镜有月千江印别宝遇波斯因邪而打正老雪峰奇三圣虽然赢得一场荣洎险难逃穷性命。

　　九峰普满禅师因僧参问云甚么处来僧云闽中师云远涉不易僧云不难动步师云有不动步者么僧云有师云争得到者里僧无语师以拄杖趁下。

　　师拈云者僧到即到只是鼻孔碍却眼睛九峰得即得只有杀人刀且无活人剑我不似九峰争得到者里僧无语遂唤上座是甚么若拟议掷下拄杖归方丈。

　　颂。

　　远涉诚不易衲僧多意气动步即不难脚瘦草鞋宽不动步却多般到来岂借他人力却笑无端被眼瞒。

　　慈明问杨岐马祖见让和尚便悟去迷却在甚么处岐云要悟却易要迷却难。

　　师拈云者个陷人坑子天下人不奈何致使祖祢不了殃及儿孙杨岐虽善机宜未免烂泥有刺神鼎则不然迷却在甚么处但云迷即且置把将悟的来看饶慈明具广长舌只好道一半。

　　颂。

　　悟却易迷却难眨上眉毛君自看迷悟两途俱坐断月移花影上栏干。

　　雪峰示众云世界阔一尺古镜阔一尺世界阔一丈古镜阔一丈玄沙指火炉云者个阔多少峰云如古镜阔沙云者个老汉脚跟未点地在。

　　师拈云雪峰水中捞月玄沙掉棒打月世界古镜火炉都成眼中之屑若于胜负抟量敢保驴年未彻毕竟如何鹬蚌相持俱落渔人之手。

　　颂。

　　世界宽古镜阔无端雪老多饶舌石人拊掌笑咍咍洎被将龟证作鳖老玄沙能剿绝火炉句子别生涯无限风光俱漏泄。

　　雪峰因闽王封柑橘各一颗遣使送至柬问云既是一般颜色为甚么名字不同峰遂依旧封回王复驰问玄沙沙将一张纸盖却。

　　师拈云两个汉被闽王一拶互相热瞒直得尾巴露出捡点将来总是用尽自己心笑破他人口。

　　颂。

　　柑橘一色兮谁别呼名众生颠倒兮逐物迷真一般油面兮造作由人暗机旋合兮辊芥投针曹溪波浪如相似无限平人被陆沉。

　　雪峰因闽王施银交床僧问和尚受大王如此供养将何报答峰以手托地云少打我有僧举问疏山雪峰少打我意作么生山云头上插瓜齑垂尾脚跟齐。

　　师拈云者一队汉大似傍若无人当时见雪峰恁么时但云者老汉习气也不除更待疏山言了只向道幸自可怜生用头上安头作么若更眼目定动便掀倒禅床且道山僧意作么生从前汗马无人识只要重论盖代功。

　　颂。

　　四棱踏地头角撑天知音独谙玉转珠圆三盏酒装公子面一枝花扮美人妍。

　　南院因僧问古殿重兴时如何院云明堂瓦插檐僧云与么则庄严毕备也院云斩草蛇头落。

　　师拈云古殿重兴时净地上不可撒屎撒尿庄严毕备也澄潭不许苍龙蟠南院老人可谓收放自由卷舒自在若是门庭施设足可观光若作佛法商量总是涅槃堂里汉。

　　颂。

　　明堂瓦插檐狼籍止啼钱斩草蛇头落全机明杀活太平寰宇斩痴顽烈焰那容蚊蚋泊莫逡巡休客作智者好求无病药。

　　夹山因洛浦于山顶上卓庵经年不访山修书遣僧驰往浦接得书便坐却复展手索僧无语浦便打云归去举似和尚僧回举山云者汉若开书三日内必来若不开书此人救不得也浦果三日后来见山不礼拜近前叉手而立山云鸡栖凤巢非其同类出去浦云自远趍风乞师一接山云目前无阇黎此间无老僧浦便喝山云住住且莫草草匆匆云月是同溪山各异截断天下人舌头即不无争教无舌人解语浦无语山便打洛浦从此服膺。

　　师拈云夹山据虎头收虎尾劈腹剜心呕尽屎肠仔细看来也则冰棱上度过九曲剑刃上拾得全身惜乎洛浦甘向齑瓮里淹杀秪如无舌人解语作么生道得惬好去咄咄切忌向鬼窟里作活计。

　　颂。

　　云月溪山话不同顶门有眼却如盲兴云赤尾摩霄鹘俱落缦天一网中无舌人能解语鹧鸪啼在深花里钦山曾被定公欺万丈深潭穷彻底。

　　雪峰与玄沙夹篱次沙问云夹篱处还有佛法也无峰云有沙云如何是夹篱处佛法峰撼篱一下沙云某不恁么峰云汝作么生沙云穿篾头过来。

　　师拈云一人内逼放屙一人接竹点天佛法如此商量达磨一宗扫土而尽虽然平芜尽处是青山行人更在青山外。

　　颂。

　　触处头头俱妙从来塞壑填沟西风一觉搅眠愁谁识机生锦绣拈却眼山铁壁清平罢展戈矛穿篱度篾竞相酬堪笑外扬家丑。

　　曹山[囗@九]僧问学人抱璞投师请师雕琢山云不雕琢僧云为甚不雕琢山云须知曹山好手。

　　师拈云曹山不露锋铓将错就错也是偶尔成文者僧一场钝置还同买石得金然虽如是不遇中郎鉴还同野舍薪。

　　颂。

　　白圭无玷朴素含真水不洗水金不博金神工妙密兮岂假凿斧精光璀璨兮曜古腾今炼石佳人徒费力从来至德惧雕文。

　　南泉因黄檗为首座一日捧钵坐泉位上泉入堂见乃问曰长老甚么年中行道檗曰威音王已前泉曰犹是王老师儿孙在檗便过第二位泉便休。

　　师拈云南泉只解步步登高要且无大人相若是山僧见他坐位便大展三拜管教坐杀黄檗者汉一生起不得。

　　颂。

　　淡扫娥眉出绣帏自言比并世间稀狂风何处来轻薄独抱琵琶掩面归。

　　同安丕禅师因僧问依经解义三世佛冤离经一字即同魔说此理如何师曰孤峰迥秀不挂烟萝片月行空白云自异。

　　师拈云同安恁么道且道是佛冤是魔说缁素得出不妨许你具眼。

　　颂。

　　周粟夷齐耻不餐闲名犹自落人间何如一锡凌云客五岳千峰任往还。

　　笑岩宝禅师至熊耳山礼祖塔僧叱云汝憨礼拜空塔奚为师以手指石塔问僧云此是空塔乎僧云然师云祖师聻僧云携只履西归久矣师云苍天苍天。

　　师拈云狮子咬人韩卢逐块。

　　颂。

　　车不横推子不语怪文彩全彰漆桶不快袖里掷金锤击碎天灵盖堪悲慨真金终不和沙卖。

　　世尊拈花。

　　祸福无门人自招夙生冤债莫能逃冰心忍作偷香者百万人天夺凤毛。

　　圆觉经云一切障碍即究竟觉。

　　颂。

　　花遭风雨柳颠狂无数游人恨转长谁识青山添秀色流来寒瓣一溪香。

　　文殊三处过夏。

　　却笑头陀不丈夫令行何自涉惆[怡-台+廚]若教当下吹毛利有甚千瞿与万殊。

　　婆子烧庵。

　　澄潭不许苍龙蟠平地云雷迸出关点石化为金玉易劝人除却是非难。

　　兴化打维那。

　　潦倒当时正令提通天作略许谁知打了罚钱仍出院越格还他狮子儿。

　　赵州访二庵主。

　　杀活临时老赵州主宾互换不轻酬辽空一箭双雕落直得悲风动地愁。

　　南泉打破锅。

　　赤眼撞着火柴头由来滴水耳难着虽然因果两分明难保十方常住镬。

　　经云见见之时见非是见见犹离见见不能及。

　　东西南北与中间随分安居得放闲风月不招仍满座白云正昼卧青山。

　　僧问投子灵山画月曹溪指月如何是真月子云昨夜三更转向西。

　　灵山尽力画难成孰谓曹溪指的亲昨夜三更西转向莫教错认定盘星。

　　百丈野狐。

　　不昧不落谁堕谁脱五百生前无绳自缚前之堕兮何亏后之脱兮还错就中一句绝淆讹万里天边飞一鸡。

　　丹霞访庞公门逢女子灵照洗菜霞问居士在否女放下菜篮敛手而立霞再问居士在否女提篮便行霞便回女举此话似庞公公曰丹霞在否女曰去也公云赤土涂牛奶。

　　颂。

　　承家须是克家儿客至蒿汤备礼仪酌罢不堪杯再酌伤心一曲醉东篱。

　　南院上堂赤肉团上壁立万仞僧问赤肉团上壁立万仞岂不是和尚语院云是僧便掀倒禅床院云看者瞎驴乱做僧拟议院便打。

　　兵权掌握敌难欺眨眼难全八阵围奋臂不因擎小卒将军一命若悬丝。

　　风穴参南院问近离甚处穴云南方院云南方一棒如何商量穴云作奇特商量院云我者里不然穴云未审此间如何商量院云棒下无生忍临机不见师穴有省。

　　有奇特无奇特收得安南忧塞北武略文韬定太平太平宁免有奸贼毒如砒冤路窄平地无端遭一跌。

　　云门因僧问如何是云门一曲门云腊月二十五僧云唱者如何门云且缓缓。

　　调高白雪唱韶阳客路谁闻不断肠自是巴谣和不得独怜清夜暗飞霜。

　　玄沙白纸。

　　囫囵漆器互相呈不顾傍观哂有人弄巧逾难藏拙讷乡谈细打谩招魂。

　　芭蕉拄杖。

　　谨慎家门祸不招眼中尘岂着纤毫快刀割肉浑闲事恶口伤人恨争消。

　　雪峰鳖山成道。

　　草鞋虚费恨从前家丑何堪露几般白日青天闲见鬼乞儿暴富倩人怜。

　　六祖风幡。

　　识情多处是非多白马双双鸣玉珂孝子爷名无忘讳黄昏枕上意若何。

　　南岳砖镜。

　　熊飞一梦兆皇家龙虎风云庆子牙一钓曲成西伯业西江月夜映无涯。

　　百丈野鸭。

　　逸翮翩翩任运翔可怜鼻孔突遭殃不堪哭也真堪笑赚杀傍观着底忙。

　　灵云桃花。

　　年年陌上醉东风客路魂消兴未浓何事今朝生彩笔一枝收入画图中。

　　有主沙弥从西过东无主沙弥从东过西。

　　尊贵由来不敢名奴儿婢子笑殷勤谁知屠狗郎当客凌阁名标盖世勋。

　　慈明插剑。

　　赵王好剑带刀多戈戟丛生奈若何罢却干戈歌盛世赤松一曲几能和。

　　又。

　　将军塞外绝烟尘天子魂惊细柳营虎帐不因多画策普天何处戴尧仁。

　　破砂盆。

　　锦衣公子富而骄不贵佳珍胆气豪世上几人真不肖联翩来共乐逍遥。

　　高峰堕枕。

　　恼乱黑甜枕子堕平空惹起撩天祸儿孙计较不成眠开眼尿床作甚么。

　　弘觉忞禅师一日牵驴巡堂一匝命众下语次仍以草一束抛向众前众不能答师翁代前语云宝御珍装尤尚弃谁能历劫傍他门代后语云但作驴鸣。

　　横身为物按云头醉后重携上玉楼话尽山云并海月谁闻老去不悲秋。

　　又。

　　席帽襕衫去复来旧邻那悟昔人非子规夜半犹啼血不信东风唤不回。

　　弘觉忞禅师奉　旨于万善殿上堂真如凡圣皆是梦事佛及涅槃并为增语山僧一冬万善殿又且举个甚么只有好风来席上更无闲语落人间。

　　舌头无骨唇皮辘辘黄金殿上何堪叫屈岂知风逐雨声来狼籍枝头花簇簇。

　　弘觉忞禅师天童晚参天童门下不许交头接耳说东说西众竦立师左右顾云才恁么戒敕你便口喃喃地作么众罔措师拈棒一时打散。

　　拔楔抽钉痛处锥为人不惜两行眉若教尽法无民也遍野尸横白骨堆。

　　远庵　禅师问僧并却咽喉唇吻道将一句来僧云不会请师道师云并却咽喉问将来僧拟议师便打。

　　严明公验据关津那许私盐贩夜行任是鸡鸣并狗盗冲霄有翅谩飞腾。

　　又。

　　开口无言总二三拟心奏泊更堪怜夜来雨过莺声歇月上青山玉一团。

　　天童远庵　禅师因僧问如何是正法眼师云村田阪里牛脚迹。

　　系驴橛子钉多年谁信风蹄一踏翻快便若逢千里步岂容十影在村田。

　　像赞

　　释迦文佛像赞

圣中之圣天中之天刹刹尘尘现瑞灵山一会俨然不可以身相见岂能尽语言诠若谓有所说法即是谤佛若谓无所说法又却自瞒一句了然超百亿青莲杳在舌头边

　　观音大士

稽首大悲曰观自在楞严会上获圆通之首选遍刹尘中随异类以力身如月映千江之水非圆非缺若风开万籁之声非语非默视群生宛如赤子架慈航而无间歇随众生愿法施无边心诚求之感应无偏常恨春归人在梦鹧鸪啼处百花鲜

　　　　　　又

大化无私靡不周漫观色相翳双眸圆通门廓无遮障清净音闻遂所求

　　普贤大士洗象图

取正觉而不欲速以万行为大愿王虽叵测无穷之愿谁识此调象之方明逾雪而恒洗水即尘而奚将总为群生驱热恼蓬头垢面肆郎当

　　弥勒布袋六子戏身图

至人不妄笑笑必有因慈氏固行慈慈心太煞从六般神用幻出多子形仪于八达衢头卖弄差珍异宝布袋紧收藏知音应是少长年笑破口唇皮顽赖儿童何日了

　　荆南新建水月庵中塑观音文殊普贤三大士法像合会众弟子请赞

天下名山尊四大百城烟水行人寡假饶亲到普陀来未谙根元直捷下大士身本无形随所分身遍刹尘水月光中能着眼堂堂妙相玉毫明狮子吼芳草绿按下五台云簇簇善财往返觉城东无著曾开生面目象王顾落花红峨嵋殿阁耸云空百宝庄严无量相只在当人弹指中功德林不思议非是山僧唇舌费要使人人达本真当来好受龙华记

　　笑岩宝祖赞

拨开关岭月造物起龙池滹沱之派不息全凭九鼎一丝嗟末运而步南阳赵州之武下王公施以轰雷掣电之机声盈湖海道大京畿殃害儿孙无限恨斯真描邈到何时

　　天童三代祖图赞(密云悟和尚　弘觉忞和尚　远庵僼和尚)

闻名不如见面将谓六臂三头知他父父子子肚里多少春秋启太白泼天门户际济北法坠之秋膺帝师惊天之宠诏大列祖希世之芳猷青出蓝而色盛道唱高而愈优谁种族出何由广南瓦合常州苏州三点圆伊清一派岂容浊港混源流

　　　　　　又

泼天门户开张济北家声振起殃累无数儿孙是伊父父子子鼻孔描邈将来大都仿佛相似挂向壁间秪者是含冤负屈何时已

　　弘觉忞禅师真赞

一国之师未足荣脱珍着敝展家风皇都罢阐归岩壑惹得虚声宇内充头顶千山雪昂藏两眼空搅扰丛林心未歇还驱杖子化为龙

　　远庵老和尚像赞

示迹三吴道行楚浙乘大愿轮神机莫测翻五家宗肆无畏舌湘水逆流天魔胆裂赫赫声驰峰高太白凤舞龙翔千千百百浑将皮髓向人分几个虎须亲解捋

　　　　　　又

渊默雷声神机掣电道行楚浙结尽湖海冤仇继席天童开凿人天生面人但知为国师颖异之真子法海末世之导师老汉盖胆毛几茎其孰能知之

　　大沩慧山老和尚赞

首出当年冠五宗泼天门户又开封一千五百英灵汉谁识从前者老翁

　　自赞(昱堂▆长老请)

行藏不韵洒落胸襟于人瞥瞋瞥喜在处　土扬尘唱脱空于郢州谓是调翻白雪垂直钩于湘水区区意在金鳞双眸光炯炯而空四海舌底漫滔滔而卷千寻灭临济宗旨大天童户庭荡尽家私浑不惜不知将底付儿孙

　　　　　　又(洞野先监院请)

何物阐提亦称宗匠佛祖平凌当仁不让无悬河之辩而踞諲老绳床鲜驱夺之能围绕五湖龙象得非顶门竖亚一只而洞照机先故其拣异辨魔而目机铢鑈孰同流堪比况杨岐法担有人肩且任闲身丘壑放

　　　　　　又(月涛粲维那请)

曹溪月本灵山月济北灯明太白灯声价已传湘鼎盛涛光清粲海云腾纲宗委地悲斯世法柱擎天合拄撑自惜不存元字脚笑看龙象聚云仍

　　　　　　又(弘宗誓书记请)

不作呈身长老囊锥弥露其锋不唱今时曲调巴谣岂许雷同得非乘其本誓来弘济上真宗胸坦荡眼浑空陆地波涛翻浩渺拏云攫雾看飞龙

　　　　　　又坐狮子图(永隆先长老请)

西河狮子盖色骑声非关闲坐却哮吼恐惊人且任嘉州象天马驹大雄虎独出一头相递争先绳其祖武何须更打盐官鼓

　　　　　　又(等庵定长老请)

立孤危登曲彖老不休心拈槌竖拂憨憨等个人往往逢狭路虎须数捋时拶出虚空骨不是性燥掣颠定是超宗异目

　　　　　　又(昂韬俊监院请)

道访江南两浙职分半坐天童院住湖北湖南瞥尔放憨神鼎使闻风而趋者往往望岩而退将谓伊有六臂三头原来面目与人不异此面目是何物分付俊徒勖哉勉之挂向壁间从人东卜西卜

　　　　　　又(弟子沈君弘请)

不恋浙中水清米白却耽湘水把缆放船意在锦鳞而擿钓非图引玉而抛砖彻骨为人时棒下见血禅分真赝处抉出重渊五位不值一吐三玄拈过一边知他是凡是圣得恁掣风掣颠愚人哂我智乃知焉铁面也知无处着只堪峰顶伴云间

　　　　　　又(本山众请)

貌不惊人言不该典知他是何本据机辩星驰电卷衲子近傍如大火聚燎却面门岂容眨眼坐断神鼎峰人情无半点徒有虚声海内闻西河狮子胡叨忝

　　　　　　又(慧锋铠维那请)

本色住山云不慧利生接物太锋铓棒头血滴分泾渭多少英灵着底忙承先启后源远流长要见一花开五叶奚同时卉竞芬芳

　　　　　　又(道权法维那请)

太白得地湘南得名越州族姓子滹沱正脉孙道无南北祖权实显家麟殃害儿孙休负屈莫教辜负破砂盆

　　　　　　又(节庵禄书记请)

不仕非轻禄传灯非为名存大梅船子之节操步妙喜应庵之准绳生不膺豪贵之势老不以筋骨为能一条楖栗列挈挈真金终不混沙尘

　　　　　　又(修木林书记请)

狮行不假伴侣独木终不成林走杀五湖龙象方知吾道大行看孔着楔见兔放鹰众角虽多在一麟

　　　　　　又(玉灯升知藏请)

眉须仿佛依稀鼻孔似也不似灯王座上昂然尘挥乐说无畏无声是真闻有见元非实玉本无瑕法身无迹挂角羚羊何处觅

　　　　　　又(觉乘印知藏请)

者阿师太无状佛法不顺人情生平自称强项心印心兮无文觉后觉难比况可怜杜撰丹青刚要挥图纸上

　　　　　　又(昱林知知藏请)

普化翻筋斗亲见盘山来谓此是吾真止可诳婴孩不受诳吩咐昱徒若遇色见声求之者与伊重加指注一上

　　　　　　又(非石琇知藏请)

无人识得渠笔描安得似卞氏有连城要非寻常石离此用秪者是应是渠侬嫡骨儿方能窥得半边鼻

　　　　　　又(宗朗心知藏请)

生铁其面坦荡其胸为人彻骨无假借容觅心不得处方始契吾宗是何宗三千里外有同风

　　　　　　又(隐中显书记请)

厥性最僻心直如弦为人如为诸己弘道如救头然隐显神机莫测卷舒迥绝言诠志可继芳堪联分付儿孙莫浪传

　　　　　　又(六标莲侍者请)

者老汉特杜田以咳唾为棒喝以辣掌当妙玄掴得石人汗出香标陆地之莲愚人哂我智乃知焉睹须另眼观其志讵在音声色相边

　　　　　　又(险崖惺侍者请)

盐官扇子索犀牛三应三呼事有由非是老婆心太切却怜稚子豁双眸双眸豁吩咐惺禅惺惺着记取老汉者般面目他时莫被肤见禅头当面讳却

　　沈或彬请赞双亲图

承芳启后容止渊闲鼓琴瑟而好合得教子之家传父道存乎一世母仪不愧三迁绕膝喜儿童满眼前程思退步何先谨奉佛兮乐善不倦结莲胎景上品之缘因既正果无偏生平志行无余憾留与儿孙作远观

　　王石公居士真赞

昔之庞今之王道行依稀相似鼻孔互有短长见贤思齐也男儿当自强吸尽西江盈汉水清清一派续襄阳

　　又自赞(简文印书记请)

举措得人憎烈倔无比并不攻东鲁书直佩无文印逢人印破面门鲜有识其底蕴可怜正法眼瞎驴灭三圣引得直下儿孙倒行吴越之令

　　　　　　又赞(鉴融宗知藏请)

状貌如斯庸陋被人唤作宗工大抵语惊时听无非理事双融赚他湖海之士拨草瞻风不远千里折节而从朝打凤暮罗龙异目超宗岂易逢

　　　　　　又(道开莲知藏请)

脱珍御着敝垢习气不除默时说说时默早涉唇吻若是继往(开来)光前裕后自然水到渠成莲闻陆地谩谓他年秪者是

　　　　　　又(素▆即知客请)

素不相识渠是阿谁是我不是我土上枉加泥直饶描似无非镜里的若识渠侬真面目亲承应许克家儿

　　　(法侄成英　成旻　成智　侄孙佛衣
　　　　佛雯　戒弟子奇明　拙浪　越三
　　信士郑维周室萧氏　蒋茂修室王氏
　　　　刘通也室王氏　比丘尼惟修等同
　　　　刻第八卷)

　　一揆禅师语录卷八终
嘉兴大藏经　神鼎一揆禅师语录


　　一揆禅师语录卷第九(师讳元揆)

　　嗣法门人成林等编

　　佛事

　　扫神鼎开山洪諲禅师塔衡山一遇知音后千古嘉名重此山莫谓将身藏北斗巍然一塔在松峦想酢生液七百年孤风凛凛见贤思齐数十辈奇衲超方慈明折节亲承事明教服膺躅其芳龙骧虎骤山高水长辟土开疆风韵远刹竿今复赖光扬。

　　扫云外泽和尚塔目视云霄薄思大之无机变忘躯为法奋赤手而力挽颓纲惯能喝骂诸方尽谓师有超师之作殊不知日月出而爝火息狮子吼而百兽藏云散尽月孤圆逢人索尽辽天价罕遇鸾胶续断弦。

　　扫天童密云悟祖塔嫩桂双昌枝分十二五叶零凋一花毒巨致令遍地儿孙掣风掣颠鼎沸波翻僭称得髓又几能识其酸汗气而今忍俊实难禁莫怪蓦头穿却鼻。

　　扫平阳弘觉忞师翁塔闲名自谓难收拾坑阱谁知逾陷良骨锁玲珑追塔样平阳休问老南阳角蹄对对作戏逢场今古帝庭联步武嘉声遗世谩低昂。

　　瑞岩扫远庵老和尚塔太白山中毒流寰海石芝岩下冤债弥殃傲头将谓减帝师声价忤逆又岂特证父攘羊三千里外赚我来折合藏身无缝里今朝不是酬恩亦非怨敌大众还委悉么面赤不如语直。

　　扫大沩开山灵祐祖塔踢倒净瓶百丈早是落节却言赢得一着宗开沩仰此山将谓拔本谁知输却一着不输却寂子香严何处着。

　　五峰学禅师塔太白法之魁大沩中兴祖狞如插羽龙温如戴角虎儿孙腾踏太平基也大奇殃累从教识祖祢。

　　养拙明禅师塔创业为难守成不易一条脊梁硬似铁众角何殊麟足一丕承哉丕显哉洋洋二世法坛一滴川流不息。

　　慧山海和尚塔不重先师道德只贵不为说破香严梦眼开时依旧麻缠纸裹不肖饮水知源也要从头说破铲草昔年曾赚我铁枷今负脱何能瓣香此日亲分雪恩怨从教荆棘生。

　　扫龙牙云叟住和尚塔潭北湘南迥出南阳塔样恢弘祖席俨存揖让典型生平铁面气压诸方赢得船子风高溪上神鼎到来是花铺锦上耶依实供通耶会么一曲离歌谁与唱逆风不禁倒颠吹(塔在溪上庵)。

　　挂新报钟少林十万里希声諲老七百年号令一摸脱出须藉其人百世典型从今再现且道承谁恩力击钟云耳听终难会眼闻方始亲。

　　佛殿上梁独步上头关超出毗卢顶今朝大用现前且幸良才有在只要大家出力荐取乃云豁开古殿架新梁释梵咸推此吉祥珍重天龙呵护力千年祖席永传芳。

　　安佛腹脏瞿昙四十九年呕尽心肝五脏塞乎天地布满寰区古今罔识者咸谓都在紫磨金色身中与人无涉今幸大心檀越收拾将来肝胆肠胃尽在者里诸人若也色见声求是行邪道对面千里还信得急么好事不须频话会留将和气暖丹田。

　　大佛开光师举笔云大众见佛光么八万四千不及此又非青黄赤白黑河沙品类照无边昼夜炽然无间歇要知隐显何从问取大心檀越。

　　又。

　　三大阿僧祗圆成玉毫相日月未喻其明含生赖无遮障既无遮障因甚要山僧出手以笔打圆相点云月标指端人天榜样。

　　奠丽宗视和尚并辔争先适联翩二十年痛君先伏翼贻我惜孤骞与师兄相次天童分座早见人天眼目正矣与师兄相次为神鼎长老亦喜丛林之有主也师兄不入者保社大尊贵生弟作者般虫豸还同受屈大众还悉此意么几拟以黄金铸作钟子期。

　　起龛去年则有今年则无黄金弹子百炼红炉此是可庵和尚生平彻骨为人之机用直得体竭形消而不没金流朴散而常存今朝向神鼎山中转最后法轮去也莫有瞻仰未足者么追风良骥好乘时莫效石头参六祖　入塔湘南潭北合同船塔样难将天了瞒争似而今即此用堂堂独步任方圆恭惟可庵丽宗法兄和尚发迹浔阳秀钟庐早始于此山得地头角峥嵘末后太白得名眼空四海惯欲闭门打睡接上上机数十年来门庭壁立有妙喜住庵之韵聊借可庵立神鼎孤峻之风终归神鼎噫得旨归根明有据一轮分照祖山清。

　　天童记室文渊大师入塔绝唱韶阳普希声和者谁转功宁就位不自落今时惟我同门文渊大师法社奇英缁林白足不跨杨州鹤早升太白堂十年海上横行眼中空阔万指丛中露颖足下无私高出黄龙不浸泐潭死水风追妙喜方期平地兴波既不欲鱼目混珍何乃遽藏身绝迹换象抽爻人天罔测句圆末后犹累同条层落落知君不借全超合同船且要随高就下正当奉重一句又作么生一段声光藏不得三千刹海夜沉沉。

　　昙净知客入塔千里既酬行脚债那论浆水草鞋钱昙芬火后春光净一具黄金尚宛然盖为辣卖生姜实丛林之榜样客来须待乃作略之通方故能顿脱羁缰不与诸尘作对且生平用不尽底又向甚处着蓦指塔户云尊贵自来推此位从教放下自相宜。

　　云间远一禅士入塔不求诸圣解脱那堪皮袋一灵唱罢还乡曲调惊群须是其人然虽如是平步登高易从空放下难天童者里又则不然远走不如近匍匐。

　　海智优婆夷入塔笙歌丛里解抽身扑碎菱花露木真不用将身藏北斗玲珑岩畔月弥新。

　　义山黯一二禅德入塔发明无量义推倒涅槃山犹是时人功干绝功干高僧不坐凤凰台一任烟霞深黯澹。

　　空默上座入塔久默斯要不务速说而今觌面全提一任旋岚偃岳大海水一勺须弥山一撮从空放下乾坤阔。

　　月山禅人入塔灵山话月曹溪指月指得分明要非真月真底聻下骨榇云莫动着一任井底虾蟆一时吞却。

　　观音院若木老宿入塔横肩楖栗踏遍诸方心若寒岩之木气凌剑刃光铓争得到者里却从者里去得旨既归根一一有本据有本据殊奇特一具黄金锁白云观音院里有弥勒。

　　敏德禅人入塔羡尔家山铲草时祖翁田地已先知而今契券重分付月白风清更问谁。

　　普融殿上座入塔来为先锋去作殿后荷众不辞劳历历盘珠走珠走盘无定迹莫有知者汉落处者么寒拾圣凡浑莫测丰干不是闲饶舌。

　　铁机悉明二上座入塔两两不成双明明绝渗漏同死且同生登山还把手虽然如是也要为汝点破始得归元无二绝离微铁牛不怕狮子吼。

　　自修禅德起龛昨解与么来今解与么去识得来去底是甚闲家具不家具万仞峰头恣险戏　火有证有修未是衲僧极则无为无事犹滞金锁玄关玄关透出凭谁力万里神光火后圆。

　　剖庵维那入塔贵眼正不贵行履不名眼正贵行履不贵眼正岂称行履二者得而兼之须是者汉始得要知么掉臂从教功位隐声光磊落在林泉。

　　慧圆耆旧火定慧等修一箭两垛瞥尔情生万劫羁锁要得觌体圆明试玉直须经火。

　　见闻禅德入塔不见而见不闻而闻出此没彼眼辨手亲声色两头俱坐断白云深处露全身。

　　性妙尼入塔妙性圆明名状不得刘铁磨左转右转终是看孔着楔今日事若何无入不自得便入。

　　赜辉灯书记入塔可庵室神鼎堂家驹曾己见腾芳岂其功位一时隐赚杀波旬乱度量且即今事又作么生毛锥虽未露文彩闇然彰。

　　克章庄主起龛踏遍天涯不曾动步就路还家了无回互不回互堂堂依旧来时路　入塔翻转祖翁田地重明百丈典型将谓承谁恩力还凭克绍家麟大功不宰厥志不群一段声光埋不得乔松仍揭岁寒青。

　　参明玉铠二禅入塔善财参遍明真谛玉本无瑕却有瑕坐断有无真不立从教百鸟日衔花。

　　志明定明二禅入塔一老一不老明明路不岐路不岐绝狐疑虚空拶入无回互得旨归根正是时。

　　允僜楷如二上座入塔本有田地契券分明忽焉魔得其便陈年有理难伸今日归藏无缝后雨花天女觑无门。

　　净照禅德起龛万里净无云日轮当午照灵衣不挂丝步步长安道拟议思量点即不到　入塔秽土纤埃埋没不得若非松柏之姿争表岁寒时节影团团层叠叠分明示汝安身诀。

　　直恒上座起龛一条大路直如弦未有长行而不住而恒处此菩提座未有长住而不行若乃吹无孔笛唱还乡曲又是丧车后药囊了也恒上座委悉么既善知时节吾今不再三　火六十九年前金乌夜半圆六十九年后泥牛唧月走中间事若何优昙火里秀袈裟袒半肩莲胎因己就落臼惬推门须藉永隆手胜热婆罗三昧门分付渠侬亲切透。

　　优婆塞卢观之起龛入卢家门甚么物恁么来出卢家门甚么物恁么去若知来去分明说甚他方此世一曲离歌归去来铁壁银山百杂碎　火肉还母骨还父那吒太子无本可据争似者少年别有超群志必待山僧一把火将三百六十骨节八万四千毫毛孔窍一齐证入火光三昧使伊父母信受奉行获殊胜益下炬云妙德空生赞叹不及。

　　优婆塞邹昆石起棺玉韫昆山他人睡时我独醒石中有玉他人浊时我独清从前宝惜既尔一时放下且道者段灵明落在甚么处新罗国在海门东　下圹者个若是平地起骨堆者个不是甚处打之绕只如无阴阳地还着得者个么喝一喝。

　　戒弟子李文伯起龛坐脱立亡古今标格道人行处如火消冰者里还有为缘为碍之物也无尘尘刹刹是通津快便难逢者一步　火若人识得心大地无寸土一灵皮袋向甚处着既尔火光三昧是汝放身命处又要山僧特地作么精金须向火中看留与人间作榜样。

　　大用上座火皮肤脱落尽一物镇长灵金屑虽为贵落眼便成尘上座到者里还着得些子么着不得要见精金回冶色　入塔本无位次绝安排今日依然特地来木本水源明有自白云深处露崔嵬虽然祖翁旧门户无入不自得下骨云泥牛吼破沉潭月。

　　子强立禅师火虽柔必强逢强即弱差排忤逆闻雷按下红旗闪烁说甚普化空棺飘空铃铎不将话柄挂人唇快便难逢者一着撺炬便烧　入塔浙东出湘南入三十年来是何物铁眼铜睛不识渠与君直下苍龙窟。

　　自珍塔主火大冶飞红雪雪寒焰亘天今朝珍玉别绝后与光前　入塔团圞无缝孰能辨主迅机不动到其中千眼大悲咸莫睹。

　　茂修都戎蒋居士起棺以拄杖扣棺云守株待兔壮夫不为直透重玄龙骧虎骤金乌急玉兔速不将姓字挂凌烟万里摩云看俊鹘　火苍龙不恋沉潭灵凤遥天振翮如是三昧圣凡罔测往来三界之宾出没为物作则且道即今以何为验全体是金看火色通身是胆致名标。

　　子明米头火踏碎虚空米熟也未分明足下无私要显火光三昧何谓如此多虚不如少实　入塔明明不覆藏▆要成特地电卷与星驰五眼莫能觑。

　　了悟上座入塔归元有处不变不迁拔萃超群染污不得掣电机看标格罢却干戈百草头从教野老称平贴。

　　观音迦叶阿难缘觉诸天监斋诸像开光师云大觉光明权乘不知权乘光明独觉不知独觉光明声闻不知声闻光明天人群生之类皆不知也山僧今日一齐点出直教光光相罗如宝丝网乃点笔云大众见么海神知贵不知价留与人间光照夜。

　　古灵禅德火皮肤脱落尽一物镇长灵且道是甚么物辽天片雪点红炉　入塔本无位次岂属安排放下便稳陆地莲开。

　　弘宗誓书记起龛离我者里恣汝意三千里外无非此临岐休待涉迟疑直教俊鹰趁不及　入塔生平烈倔头不屑预虫豸只知覆却船那顾生死海汝思已矣我心场哉今朝功位一时隐百鸟衔花莫浪猜灵旭庄主火耕遍祖翁田与地谁知未熟不临场光亲证诸三昧便见优昙遍界香。

　　明机老禅德火人生空百岁不明此一机拈炬云会么八十翁翁入场屋真诚不是小儿戏。

　　卓也巍知藏火拶到虚空粉碎还他卓立不群剑力上走马烈焰里飞腾大象不游于兔径从教天下竞纷纭　入塔藏身处欲隐弥露唤不回八字打开坐断万机无(朕▆)团圞无缝卓巍巍。

　　玉灯升知藏起龛清净法身浓滴滴从教扭断娘生鼻大鹏才展翅摩霄快鹞俊鹰趁不及　火者汉傲头太煞痈疽示现多般不顾刺人心眼猛火更着油煎正恁么时煎后又作么生玉兔东升灯焕耀孤光直透斗牛寒　入塔真玉泥中异泥水也通身不堕悄然尊贵住合同船子是通津。

　　纯念碓头火拟心即差动念即错直得纯清绝点犹是真常流注委悉得么火蛇劈面无回互。

　　映章琛上座封龛盖覆不得合有所长以云深契夙以戒映冰霜烈倔生平无少剩更将何物为囊。

　　起龛离却者里不免错过不离者里争见通方芳乃去住自由卷舒自在上座也须知时识宜始得起。

　　掩土者一片地分付来多少时也是汝一回赢得且喜没交涉有交涉一段清风动寥穴。

　　修慧上座起龛踏遍天涯路不曾离者里全机展拓趁风云拟议白云千万里　入塔本来慧性不假修持只恐不是玉是玉也大奇奇处作么生道落臼推门归根得旨。

　　尔章上座入塔有证有修担雪填井无来无去宛尔全彰我观旷大劫来大千刹土无芥子许不是上座舍身命处且道舍不尽(底向)甚处着饮水若知源当处自寥廓。

　　恒泽围头起龛缓步趁不及急行又错过不错过空里磨盘生八角　举火火蛇擘面岂待扬眉还如膏雨泽及斯时泽后如何灵光恒煌耀照尽体无依　入塔引水浇蔬瓜熟蒂落是甚么莫动着。

　　新鸣大钟法海津梁名山标准合千圣之舌为一音宣扬无量言词海正当音未发时诸人领略得去则诸上善人功不浪施其或未然试看山僧重宣此义去也遂击之。

　　守行耆旧起龛八十行脚步不曾移寻常行履何用迟疑恰值禹门卸甲时　火久炼成钢老姜愈辣若只待兔守株争见苍鹰俊拔入冶精金色更增从教身心奉尘刹　入塔殊胜行不思议用行之舍藏之总是当人身外底身内底鹘眼龙睛莫可窥。

　　机缘

　　僧参师问近离甚处僧云杨岐师云还见三脚驴么僧云见师云即今在甚么处僧忙然师云掠虚汉便喝出。

　　僧参师云那里来僧云南岳师云石头路滑作么行履僧云且喜亲诣座下师云念汝新到且坐吃茶。

　　新到参师云那里来僧云江西师云夏在甚处僧云百丈师云野狐话彼中作么商量僧云因果历然师云还有别具眼者么僧罔措师云学语之流。

　　僧参师拈盘中果云粒粒达磨眼睛甚处得来僧云莫怪某甲澹薄师云得恁么粗心僧拟议师云且坐吃茶。

　　师落堂问众悬岩撒手自肯承当如何是诸人自肯处首座云渠侬得自由粲维那云八花毬子上不用绣红旗师云好事要大家知粲云土上加泥师云绝后再苏欺君不得聻粲喝师便打。

　　僧问我宗无语句实无一法与人因甚有三玄五位师云狮子咬人韩卢逐块进云一明一切明因甚有重关未透师云最苦是新罗。

　　九日师问众郁郁黄花无非般若花在此作么生会般若品维那云从来不眼花师云辜负黄花也品拟议师云果然。

　　晚参师云三日不相见莫作等闲看又过半月了也如何是诸仁不等闲之处粲书记云眉毛眼上横慈知藏云伸手元在缩手里师云一对无孔铁锤。

　　师落堂闻钟鼓声问众不唤作钟鼓是甚么响众下语不契贞知藏云心不负人面无惭色师云道即太煞道只道得八成声毕又问钟鼓之声在甚处去也先都寺云曲不藏直师休去。

　　问知客贼来须打客来须待忽遇贼客同来时如何无对众下语皆不契师代云消得龙王多少风。

　　问众末后一句始到牢关如何是末后一句誓侍者云谁人皮下无血师云还过牢关么誓便喝师便打。

　　问众不是风动不是幡动不是心动是甚么动契中云和尚口动师云山僧罪过。

　　普请搬瓦次师问众瓦砾堆中有无价宝阿谁拾得贞知藏云从来不借他人力师云何不道不堪举似和尚。

　　问众一九二九相逢不出手无手人行拳作么生会先都寺云泥里洗土块誓书记云青天白日师休去问众杲日当空因甚么坚冰不化誓书记云祸不入慎家之门印知殿云时节若至其理自彰师云好各与一顿痛棒。

　　问弘宗我宗无语句实无一法与人你以何为宗宗云珊瑚枝枝撑着月师云未在更道宗便喝师便打种豆师问众古者道种豆不生麻不得道是豆且道生个甚么众下语不契师代云待有别生即向和尚道。

　　问众墙壁坚牢外贼可御只如家贼难防时如何众连下语不契融书记云青天白日师休去。

　　问众痴人面前不得说梦衲僧分上道将一句来升知藏云道即不辞恐上纸墨义悦众云一个闲人天地间师云好各与三十拄杖。

　　师问迪宗阿谁教你礼拜宗云从来孝子讳爷名师便打。

　　问众二祖立雪断臂便得安心诸人排立得个甚么　侍者云设有所得即钝置和尚师颔之。

　　问众无梦无想主人公在甚么处升知藏云瓮里何曾走却鳖韬知藏云描不成画不就师云非汝境界复云主人公还吃饭么权书记云终日饱齁齁地师云未必学侍者云百杂碎师云以何为验学无语师便打。

　　问众人人有个影子寸步不离因甚踏不着是书记云金不博金义悦众云眼中不着屑学侍者云怕烂却那升知藏云踏着即不堪师云总是钝汉。

　　问众不着佛求不着法求不着僧求跪香者求个甚么学侍者云不经一事不长一智照知藏云恩大难酬权书记云不可辜负和尚师休去。

　　举竹篦子话问众权书记拟开口师打云不得有语聻是书记礼拜退师亦打云不得无语聻行监修云要头斫将去师亦打义悦众云塞却天下人咽喉师打云又是一个韬知藏云某甲性命在和尚手里师云降将不斩南宗乱统师连棒打趁。

　　僧参师云那里来僧云襄阳师云庞公幞头有人承受么僧云不知师云你不从襄阳来。

　　僧参师问那里来僧云河北师云近日干戈扰攘因何得到此间僧云长安甚闹我国晏然师云你背后是甚么僧拟顾师云大好晏然便打。

　　僧参师问近离甚处僧云潼泉师云潼泉长老一向水漉漉地近日为甚干暴暴地僧云住持事繁师云我有十棒寄与潼泉不与上座相干。

　　僧请益高峰六问云大彻底人本脱生死因甚命根不断师云逢人但恁么举进云佛祖公案只是一个道理因甚有明与不明师云喜识尽时消息尽进云大修行人当遵佛行因甚不守毗尼师云还他识尽髑髅人进云杲日当空无所不照因甚被片云遮却师云苦瓜连根苦甜瓜彻蒂甜进云人人有个影子寸步不离因甚踏不着师云切忌对众谩语进云尽大地是个火坑得何三昧不被烧却师云着忙作么师垂语问众云遇佛则礼逢魔即降忽遇魔王变化为佛在诸人面前时如何众下语不契请师代师云一刀两断复云魔固如是佛乃三界大师因甚也两断众下语毕师代云家无二主国无二王。

　　饭食讫问众云更有一人因甚不应供一僧云他不吃师叱云粗人何不道他不饥一俗士云某甲一生吃饭未曾咬破粒米师云噫冷灰豆爆。

　　晚参次闻墙倒声师云好个消息且道好在甚么处文伯云破也破也师不肯代抚掌大笑。

　　师问众人人有无价宝珠若知有底试呈出看一僧鸣指而出师云犹带瓦砾在复云珠则不无因甚不放光众下语不契师代前语云一生用不尽代后语云苍天苍天。

　　师落堂问众一口气不来向甚处安身立命俊侍者云水流元在海月落不离天悦众云树高千丈叶落归根师云切忌依草附木复云只恐不是玉是玉也大奇。

　　二僧参师云狮子游行不求伴侣因甚有两个僧拟议师云一对无孔铁锤。

　　　　　天童机缘

　　师因同参访问云昔日庐山得力句曾举似人否师云直得匙挑不上参云既是匙挑不上何得分天童座居一众之首师云若不是老兄相悉揆上座一生受屈参云近来瀑布又不流也师云你再说我即呕出。

　　僧问如何是空手把锄头师云放下着进云如何是步行骑水牛师云乱走作么进云如何是人从桥上过师云是甚么进云如何是桥流水不流师云众生颠倒迷己逐物。

　　僧问牛头未见四祖时因甚百鸟衔花献师云乞儿见小利进云见后因甚不衔花献师云祸不入慎家之门。

　　秉命落堂考工问僧槎庵云时时勤拂拭为甚不得他衣钵僧云本无著处师云道本来无物底为甚又得僧云得与不得拈过一边请师别致一问来师云大小禅客向语脉里转却僧云惬是师便喝　问僧顺宗临济宗曹洞宗你顺那一宗僧无对师云元来你是无地头汉便打　问僧天如云我唤天如你来作甚么僧云争敢相违师云到即不点　问僧景堂并却咽喉唇吻道将一句来僧叩齿师便打僧云话头也不识师云你但吃棒我要话行又问僧恒粲云你道一句看僧拟对师打云塞断咽喉了也又问妙圆圆方拟开口师劈脊便打云待你开得臭口堪作甚么　问僧祖鉴电光莫及石火罔通你作么生鉴僧顾伫师打云有眼如盲　问僧竺文祖师西来不立文字因甚有竺文僧展两手师云破故纸　问僧觉涛陆地波涛你还觉么僧无对师云没溺之鬼　问僧六通五通六通如何是那一通僧礼拜师打云一窍不通　问僧雪岸莫是作家战将么僧云不是不是师打云草贼大败僧一喝师又打云孟八郎汉　问僧冰轮你我烧作一堆灰向甚处相见僧便喝师云棺材里瞠眼又问履端你道道看僧亦喝师云同坑无异土僧云放过不可师打云我却放你不过　问僧柏隐遍界不曾藏你向何处隐僧便拜师云尾巴露也　问僧云屏狗子无佛性话你作么生会僧云无师云是你无　问僧映昆天地未形时映个甚么僧云不会师云不会却亲切　问僧顽朴太平寰宇斩痴顽时如何僧云不会师云今日不斩无罪之人　问僧剑眉眉间挂剑时如何僧云血滴滴师云性命何存　问僧夔门十方婆伽梵一路涅槃门路头在甚处僧云不知师云路头也不识　问僧怀璧展手云怀中之璧呈似我看僧忙然师云顽石头。

　　问众连日好雨点点不落别处且道落在甚么处一僧云通身庆快师打云者一点聻僧无语师云何曾庆快自代云何不道正是某甲放身命处。

　　僧冰轮屡入寮呈见处师尽与扫却僧一日云某甲总被大师折倒了也不知如何趋向即是师连掌云拟向即乖师入堂经　次蓦把住云你因甚死了活不得僧拟对师又打僧随入寮云今日活也师云为甚又活了死不得僧礼拜起云大师莫瞒学人好便出师唤云上座醒醒着。

　　堂中举狗子无佛性话命众下语天山云谁家灶里火无烟师云赵州意作么生僧便喝师打云梦见一僧云钵盂不用重安柄师云别人道过底一僧云疑杀天下人师云儱侗不少一僧云相识满天下知心能几人师云合不着斐章作嗥嗥声师云这畜生丑也不识一僧云为有业识在师云亲口出亲言一僧云某甲不敢辜负赵州师打云我也不辜负你。

　　问众万里无云为甚青天也须吃棒槎庵云只为青天所以有棒吃分师云有一棒到上座上座应知痛痒无一棒到上座又作么生僧云当不较多师云放汝三十棒僧云知恩者少云屏云心不负人面无惭色师云吃棒无了日景堂云放过不可师打云惬是天山云恩大难酬师云知即得一僧云大师棒教谁吃师云你是不知痛痒汉恒粲云只为无云师云正好吃棒便打。

　　问众见色便见心庭前雪狮子是色那个是心一僧云依样画猫儿师云画到驴年一僧云打作两橛一僧云不向他求师俱不肯一僧随入寮云某甲从来不曾眼花师云狗口出象牙。

　　腊八问众世尊睹星悟道因甚有人云悟即不无落在第二权书记云欲穷千里目更上一层楼德知藏云从门入者不是家珍师云汝等问我僧理前问师云选佛若无如是眼宗风那得到如今。

　　问众行住坐卧不离者个且道者个是甚么升知藏云描不成画不就师云要且摸索不着。

　　问众者个若是头上安头者个不是斩头觅活若为作得主宰好一僧云早晨吃薄粥如今又觉饥师云狗口出象牙。

　　问众并却咽喉唇吻道将一句来一僧云和尚话堕也师连棒打趁。

　　问众男儿当自强衲僧自强得个甚么法维那云若有所得即钝置和尚师休去。

　　问众庭前残雪日轮消室内红尘遣谁扫你诸人如何扫众下语不契师代云某甲没者闲工夫。

　　华严会法衣二十四顶到山问众大庾岭头一领提不起因甚有许多来林书记云且喜全身担荷师云何不道阿谁无分。

　　问众风吹石臼念摩诃是何章句慧侍者云文不加点林书记云不是知音徒侧耳众问师师云聋人争得知。

　　屋倒问众树倒藤枯且置神鼎屋倒是何消息峰侍者云破也破也林书记云云开日现师不肯自代云何不道从来盖覆不得。

　　问众如临深渊如履薄冰世为君子人也衲僧分上又作么生林书记云渠侬得自由法维那云心不负人面无惭色师颔之。

　　举镜清众生颠倒迷己逐物问众云不颠倒处道将一句来众良久不出师云也救得一半又问山僧道救得一半作么生会一僧云雪上更加霜林书记云心不负人面无惭色印知藏云终不节外生枝师云何不道文不加点。

　　砖瓦出窑次问众经大炉鞴色更光辉因甚黑漆漆地林书记云某甲不曾眼花印侍者云掬水月在手弄花香满衣师休去。

　　因雪问众好雪片片不落别处且道落在甚么处众下语不契乞师代师代云和尚莫要苕帚么。

　　问众为人自肯乃方亲一刀与你两段作么生肯见侍者云和尚婆心太切。

　　问众不问如何若何并却咽喉唇吻道将一句来法维那云若不是某甲洎向和尚道师云因甚不道法云争敢讳却林书记云不辞道出恐违师命师云何妨道林云不必印知藏云直得口挂壁上。

　　举报慈闻鸠子声问僧是甚么声僧云鹁鸠声慈云欲得不招无间业莫谤如来正法轮命众代语不契众请师代师代云某甲不曾耳聋。

　　问众牛头见四祖后为甚百鸟不衔花来献权知藏云人义尽从贫处断师颔之。

　　烧山问众火焰里转大法轮且道说甚么法众下语不惬权知藏云聋人争得闻师云道即太煞道只道得八成众乞师代师云何不道文彩全彰。

　　师设三问以验来学　问。

　　神鼎峰高游人罕到因甚到却不点。

　　咳吐掉臂知你构他不着因我得礼你还觉额头汗出么。

　　来探水者我者里一滴也无因甚双虹桥外雪潺潺地。

　　以上三问凡新到高流机语相惬即便明窗下安排互相决择若是影响间神一任汾阳打发。

　　　(门弟子定禄　性莲捐刻第九卷)

　　一揆禅师语录卷第九终
嘉兴大藏经　神鼎一揆禅师语录


　　一揆禅师语录卷第十(师讳元揆)

　　侍者海印记录

　　诗偈

　　送妙圆觉侄归南岳

使乎忆昔赴天童虎须数捋触祖翁法战通身浑是胆纵横曾不折英锋千里翩翩唱凯旋光生七十二雄峰别来经今十余载书既不达信无通非关彼彼生铁面各天分化缘西东我来席典湘山寺諲老门庭偶尔逢知有同条居岳顶崚　翠叠紫烟封杖藜几欲披云访曲指徒思山水重何期再见不辱命林泉笑识旧音容下榻连朝话风雨匆匆俄尔理归筇余衷未尽玄沙纸一一凭举似同风

　　天童道上作

松阴清一径廿里快游心索句连云得逢溪听水吟村烟笼日暖塔影入林深款步孤亭下凉风递好音

　　种桂次弘觉老人韵二首

蔼蔼移新砌平分月窟阴芳流嵩少远种异别山寻香抱三秋萼枝邀五色禽庭前不改翠宜作岁寒林

震旦承阴后重忻此日栽金风飘玉粒晓露滴香台韵胜霜前菊芳于涧底梅灵根原自异偏耐九秋开

　　过洞庭湖

野泊深遐思苍凉趁晓风湖光浑渺渺帆影信匆匆雁没拟应北霞明仅辨东南溟何处远烟际水吞空

　　双虹桥偕契先兄晚步

山空云物净叠翠鸟声长竹迳归樵晚岩苔衬足凉野泉飞涧石新月到松冈何幸双桥上重分良夜光

　　壬子除夕

岁分当此夕柮火慰情深蔬馔聊兼味香钟度足音山幽频入梦茗酌漫清吟四十明朝是挑灯愧客心

　　黎淳夫内翰读余诗有怀见招次韵

野性于诗拙闲吟亦偶然敢当方外谊幽泄句中玄梅澹花十片琴横雪一天时邀缁侣共知是几生缘

　　华严庵访中和上人不遇阻雨

闲携二三子优游访旧来连朝云满室一夜雨浓苔清梦蕉窗远枯禅连漏催独怜篱下菊意欲向人开

　　赠昶庵和尚

一叶分双桂三玄冠五宗行藏标古韵展托见英锋道固非南北时乎迫岁冬法林萧索尽挺操有苍松

　　晤李让肩进士

邂逅逢精舍投机片语中阴浓无酷暑茗熟有清风忌味非韶乐聆音别爨桐若教沉太古及第悟心空

　　赠普庵堂恒现上座

拄杖饱风霜居山道韵长杳然忘世味无复问沧桑松老增余翠梅寒报晚香祖灯时一剔何处不辉煌

　　新秋

四壁蝉音满庭梧影渐疏凉飙清瑟瑟败叶陨徐徐谩切悲生事间吟得自如缅怀彭泽令高世孰能欤

　　　　　　又

五载居南国知音已阔疏秋云随世薄夕月入帘徐味道心仍乐趋炎我不如萧萧蒲柳色宁耐柏松欤

　　示朴实禅人

质朴僧家事风标素可夸一庵忘岁月百衲度韶华戒月清时辈心源注道芽安身无别法不羡鸟衔花

　　寄盘山与峰和尚

不典沩山席弥开南土宗凤毛依座满角立见麟丛大仰孤芳现杨岐一脉通盘山峰顶月重照楚天空

　　寄芙蓉古梅和尚

退鼓挝沩岭声光宇内充迅机凌佛果翰墨起明嵩法苑辉金石肉山见禹功天书如降至莫更傲芙蓉

　　寿石霜碧眼和尚六旬初度

昙花初现日瑞气协毗蓝应物忘身世传灯照楚南腊高嵩岳古德备海天涵法柄持秋晚咸知老益堪

　　次韵赠石霜专使憨峰

祖席霜华重联芳今昔优点胸诚巨擘会老大宗猷嫩桂开新叶英声袭晚飕大哉曾有记卓立异同俦

　　寄南岳一雨和尚

廿载同条谊徒深千里思君名喧岳顶予陋愧湘湄良导怡佳遁宗风日渐危师门殊有待力挽应何时

　　和余百逵文学游山二首

洞壑碧如蓝东篱菊未残寻幽来上客敲韵听哀湍元亮甘辞禄丹霞薄选官连城希世璧应不换金襕

相逢贤钓隐孰继子陵竿水净涵秋月香清见玉兰幽情殊阔略世态任纷漫独惜深林鸟频呼人挂冠

　　人日送绀眉汉波二兄赴龙牙安众

祖席嗟云冷披蓁不厌深联灯分月皎法电起龙吟冻解寒苔径梅存白雪心春风生杖底相次赖为霖

　　赠易九有文学

逵士空今古行藏得所如逃禅依竹院经济抱琴书赏菊非耽酒垂竿不在鱼逢人皆说项几共赋归欤

　　又赠次文震孟先生韵

仕也非无意弹冠慎昔怜履贞臻圣域抱节乐羲年坦率倾豪侠清闲不问仙传家殊有策赢得日高眠

　　子陵寺怀古

友帝无矜况不臣独存清节在乾坤钓台远并香台古夫子浑忘天子尊一代衣冠归蝶梦千年佛火焕仙园我来欲续投竿赋瑟瑟松声雪满轩

　　和觉范洪禅师竹尊者诗(原韵竹林前一株挺秀名尊者咏之)

婆娑云外半清枯历尽冰霜貌愈臞自足千峰堪法供不烦一钵问贤夫风云匝匼凝衣裓花鸟常余听法徒昼夜伽陀谈不息可存一字在胸无

　　　　　　又

雪玉森森异众枯风清梵咏自灵臞神通几许离西竺高节偏宜合遁夫果熟有香邀凤侣雷惊时逼化龙徒春烟漫作桃花浪一苇依稀似泛无

　　　　　　又

深院容仪雅不枯何缘此土诞清臞节高慵跨青霄鹤根净宁同白足夫应是刹尘殊现迹岂辞枝叶累匡徒每怜尘客来瞻对顿涤烦襟一点无

　　　　　　又

虚心应物味甘枯仿佛嵩山碧眼臞饱沃烟霞同逸士频敲风月畅林夫法空座亦离方所不二谈时荐几徒立雪夜深人去后亲承此道世应无

　　集张郡侯署中道话赋赠

仙佛由来一贯之一爻才动便支离木樨香绽明无隐蛙鼓声沉悟有时日集群贤谈不二间寻缁侣论新知何须社结东林远金紫丛中道亦宜

　　瑞岩老人书至并读膺弟寄怀诗次韵

空惊摇落赋支离短棹无由问水涯无酌每怀明月对有山难订故人期音劳远塞鸿千里兴满披云杖一枝好是峰高凭极目不堪秋气再登时

　　荆南龙山落帽台

邈矣斯人未可期佳山空忆昔游时荒烟草自年年碧落帽风仍飒飒吹解粗归来原有赋挂冠休去岂无枝何如鸟尽弓藏后杳杳青云不可思

　　月掌即事

秀发难为造化工招提幻出翠微中苍峦环曲如秋月一掌遥舒托梵宫说法台空思往哲栖禅石碧想遗风森森古柏庭前在投老犹堪慰眼空

　　访黎淳夫进士

东山幽处许相寻入户梧桐满地阴最喜草堂明简略闲同花鸟乐深沉儿郎已见传家策书剑犹存经济心闻道竭来频谢客独为野老一开襟

　　淳夫读玉首座新秋百咏有作次韵

禅外诗魔笑贯休也惊叶落赋离愁敲残夜雨风仍急咏入骚坛泪欲流满目废兴江上冷一腔今古句中收烹泉且对凌云客孰谓韶光不暂留

　　挽黎淳夫中翰

圣主求贤正急时何堪旭日遽西移才华已羡三苏妙词赋常惊七步奇枕物岂耽南面乐临风难禁北萱思从今流水高山意方外知音我问谁

　　余居放鹰台田已飏寄诗见怀次韵

一杖飘然过古台遥遥犹复累君怀但知月色山中好懒听鸿音天外悲怪石岂随流水去霜华易点鬓边来逃禅屐子如稍健莫为幽人惜缘苔

　　李盛生邓旦生诸子过访赠诗即韵答之

因寻楚水吊文雄觅得佳山翠霭中唯爱闲云供老眼羞将短发对芳丛经传有志君须决道旷无涯我愧隆欲结东林期六士此心知属几人同

　　游大迹山赠九山禅师

曳杖穿云到上方华宫隐翠白辉煌岩花已并天花落柏叶常侵贝叶香清磬一声驯洞虎晴霞几片映松堂满前顽石头皆点应是生公舌广长

　　题观音岩

圣迹名岩冠楚天何须海岸谒金仙崚　面面洛伽秀梵韵皇皇水月圆应惜群生资化境还从熙世设冥权音闻遐迩无虚日半偈非关舌底宣

　　寿湘阴陈邑侯瑶鹤

天香丹桂发秋高乐只民歌盛祝谣苕水文风生玉浪潇湘德泽惠琼瑶献觞仙子花间醉适意琴弦月下调寿域如松长不老还期白社赋逍遥

　　湘阴邀契先和尚回山次韵

杖笠翩翩破晓烟松皋竹径尽争妍音开仙梵云千壑香冷梅花雪一天酌罢清泉烧烛短吟来好句羡珠联更看玉尘风生座惊起苍龙跃泽渊

　　次韵答方大也居士

达人去就亦奇之得意湘山应不离隐钓自矜臻道域避秦终遂乐天时寻幽选胜情殊远在欲行禅孰与知浮世那堪驹过罅劳生何事苦随宜

　　再次前韵招方大也来山

松门听履日殷之形影非关论合离瀹茗有香思酌处咏梅拈韵欲分时擅场笔力推君妙流水琴音许孰知翻忆当年佳话在品题泉石正堪宜

　　寄大龙崇山和尚

坐断龙峰不计秋洞帘高卷阔双眸敲风打雨明偏正笑月哦云接上流曲唱新丰知韵险玄通鸟道迅机投相期欲话同风事几度空怀雪夜舟

　　对菊怀友

秋老庭前菊正芳临风时复惜寒香故人殊切云千里落叶翻惊雨一床弄色花枝随日短书空雁字语音长相传莫问衡阳信两鬓那堪镜里霜

　　游玉池山

曲涧寻源到玉池天空一鉴豁青眉鹤来松顶巢明月云束山腰护紫芝上世金仙标净理下方钟磬递幽思更怜杰阁霜飞夜竹韵风敲吊九嶷

　　迟汉波兄不至

卷帘雨霁看云飞有约寻思应不违鹊信檐前时恍惚樵音林外听依稀梅花咏遍香仍泄夕照吞空景亦微茶熟敲冰浓再煮夜深还自步荆扉

　　唐邑侯偕廖千能先生蒋孝廉入山纪赋

逸兴翩翩羡达贤相期又幸虎溪边松堂语笑凝烟篆石径徘徊破藓鬈机契三生非钓隐诗成七步亦通禅谩言林下今寥落莲社而今有适仙

　　　　　　又

名山幽处应招贤喜接篮舆坐石边新茗正逢香瀑雪黄鹂呼破薜萝鬈风追元亮寒花醉笋忆东坡玉版禅何必沧浪清浊调游心赢得胜真仙

　　唐邑侯见和用前韵再答

河阳花盛纪侯贤又见芳垂湘水边醉理琴音清雪操吟来笔底秀云鬈掀髯快得惊人句草圣奚论格物禅惠我林泉金石志他年想见宦游仙

　　廖千能明府见和用前韵再答

文献风流见古贤轻舟雪夜泛湘边芝眉高放洞庭野佳句搜空岳色鬈曲吊汨罗增远慨僧寻竹院快谈禅三生石上忘机处何似桃源七日仙

　　苏祗先天牧昆仲诸文学来山和詹教授诗见赠次答

何幸斯文造极峰寒烟藓薜尽开封韵分白雪情因阔吟遍黄花兴益浓满座不须论剑客双苏今复羡人龙素非夙有东林约三笑溪头岂易逢

　　重访中和上座于新构田园精舍次壁间韵

年来深喜按云头花圃新开乐晚秋竹榻净敷存古道香台无复有闲愁千金岂易田园乐一杖何烦烟水游幽鸟联翩呼挂搭今宵借问肯容不

　　诸葛祭风台次石碑韵

日暮江天一鉴开寻追往事吊空台三分鼎业凌吴术几片碑残揭汉才千古尚存风凛凋连环应惜火工摧萧萧赤壁侵云墨若个从兹辨劫灰

　　山楼

凭栏独坐雨余天绿树烟中吼瀑泉牧笛数声人意远一钩新月到疏帘

　　登金山作

浩瀚中流一点青风云物态适幽情楼船箫鼓年年似况值秋江月二更

　　应月掌请晓发荆南

才羡名园欲挂瓢何期金地续遥招却怜知己无穷思并作薰风一杖挑

　　寄杨观吾居士

月掌山前一片月清光万里净无云道人且喜曾亲到到得如何见得亲

　　庵中同张维时坐雨

滴碎梧桐秋雨沉喜逢僧院有同心谈空不必须三寸风竹冷冷一室琴

　　次韵答丁晋臣明经三首

法教东流白马驮群生依赖自婆娑堪怜不解安身者姓字空留在汨罗

灵根不易现支那肯纵光阴眨眼过信步踏翻▆根子临机若个不仙陀

桃花悟不在花敷悟后谁知一字无知止深坑咸可畏得跏趺处且跏趺

　　随庵和尚舟抵星沙书来四绝次韵

友谊翩翩忆昔年俄惊空谷足音传支筇宛转松门外一片征帆夕照边

数阅梅花咏白头遐思奚啻喻三秋何如一片湘山月皎皎仍分旅夜愁

朽床绕指羡当年一世高风冠楚天我愧力绵供洒扫谬膺师命路三千

祖道凌夷近可伤沧浪水浊混清湘相期莫倦中流砥障令声归百谷王

　　爆竹颂示众

纸裹麻缠却有神轰声若个不醒醒等闲不独惊人耳粲发心华大地春

　　募斋僧

祖刹新开选佛场森罗万象尽生光法轮大转无他藉先请食轮助阐扬

　　募修石桥

夹岸深溪架一虹人天有路藉斯通眼前一度一声佛休问前程几许功

　　募供佛灯

辉天鉴地一真灯随色摩尼久没尘倘幸高贤重剔起大千何处不分明

　　募知浴

涤垢谁知水是尘还他入水见长人良因结就诸开士悟得其如用得亲

　　禅子募三衣乞偈

袈裟零落剪云霞宠辱无惊乐岁华志士岂甘称独觉须将福利告檀家

　　募油盐供众

卸尽诸方五味禅神峰一味总萧然知音须赖调羹手信手拈来百味全

　　募修造

殿古难堪风雨倾从来物故待人新不须海岳探名胜眼底灵山好布金

　　募装大佛金身

修身不在历僧祗信手拈来便得之施受因功如响应从来福海贵培滋

　　示昱堂炯首座

密用潜行掣电机从来收放贵临时一灯焰焰传无尽分付亲承入室儿

　　示慧锋铠维那

住山斧子谩藏锋历遍诸方气宇雄今日永隆重漏泄天童一脉幸流通

　　示月涛粲书记

舌吐雄峰见马师儿孙又见力传持喜今一片湘山月太白传灯不尽时

　　示洞野先监院

半座曾分弄白拈纵横施设主宾全可怜佛祖齐生按忤逆谁知有嫡传

　　示弘宗誓书记

信手拈来着着亲全机展拓在当人瞎驴灭却吾宗眼始见花开五叶新

　　示迪山品维那

河北当年忆大风由来斯道赖人弘吹毛体用全彰处始是吾家正脉通

　　示等庵定首座

孤标散席岭南来鼎岫重轰济北雷大用纵横无向背为霖直教普天该

　　示勖韬俊监院

苦志亲依十五秋豁开心眼迅机投棒头点出滔天浪珍重曹溪一派流

　　示铁山智上座

生平铁面绝疏亲佛祖当前不让仁竖亚摩醯空世眼从教处处现真灯

　　示节庵禄书记

西江一喝耳双聋神鼎重论盖代功舌底澜翻分一派沿源不断永流通

　　示道权法维那

大法难堪此际危开权显实贵全提滹沱一派深无底珍重沿流不断时

　　示修木林书记

三顿亲遭毒手来栽培大树见良才由来拔萃非凡木要使门庭遍地开

　　示简文印书记

掌握吹毛逼胆寒剪除诸见彻根元从教拈出无文印着着临时显妙传

　　示觉乘印知藏

虎生三日气吞牛掣电机先针芥投珠玉莫容鱼目混吾宗正脉有源流

　　示昱林知知藏

举措应知达本真和同切忌事因循顶门迸出超方眼始作人间不夜灯

　　示隐中显书记

皮髓分来有变通流芳隐显执其中祖祢不是闲殃及要见花开果自隆

　　示越伦旷知藏

玄言妙谛闲家具一唾无非眼底尘为法忘躯他自利渊源祖道越常伦

　　示宗朗心知藏

大死由来有活时通身手眼用随宜当阳拈出吹毛利不犯锋铓起瞎驴

　　示非石琇监寺

觌面当机一着先入廛垂手显真传凭将一滴滹沱派遍界从教浪泼天

　　示六标莲侍者

耳聋喝下协全提舌吐亲承显大机不露锋铓标正脉青莲始见出污泥

　　示密弘焕居士(易歇华)

拶到心空及第时选官选佛两相宜化龙杖底单传旨舒卷凭将赤手提

　　示省凡越居士(陈维垣)

团圞再见话无生珍重吾家七尺藤佛祖当前生按下始称特达续分灯

　　寄若松法侄

翻思妙喜住庵时入室翩翩有俊猊此道而今寥落甚临风拈出语同枝

　　送洞野先都寺住永隆

春风掩冉拂阳和子去难辞烟水多我忆故园移锡后无人赓唱紫芝歌

　　送月涛粲书记回浙东

一帆湘水路三千越岭云归旦夕间我有一腔千里意芝峰又得好音传

　　赠觉印法侄继住可庵

从来父业子相承继述而今喜有人放出虎须亲捋手洪波鼓起洞庭春

　　题画

万山深处万年松一座楼台傍石丛欲问读书人姓氏子房一去汉庭空

　　寄汉波和尚继席龙牙兼寿六旬初度

风生玉尘粲天花协赞天人雍肃遐白发登坛须老将伫看七尺起龙牙

　　赠湛修和尚中兴泐潭

瓦砾翻成释梵宫辉煌重喜继高风非惟水到渠成也济北湘江一派通

　　寄赠刘子肇经元

力辞彭泽赋归来味道居官二妙才何幸湘干莲社里文林又报一花开

　　赠陈席待经元

佳名不欲上公车笔力争开上苑花翻忆逝川增圣慨千金难买乐烟霞

　　示易和生居士

白驹过隙影难停扰扰谁能惜寸阴一念回机超物外昙花香透劫前春

　　示易瞻云居士

读罢焚香茗熟时忽逢佳客论新知西风阵阵惊摇落一夜霜飞染鬓须

　　示文彪学侍者

巾瓶记取应三呼剖腹剜心敢负吾珍重跺跟恣尔怠山藤劈脊莫嫌粗

　　示鉴融宗知藏

鉴彻根元电拂机吾宗杀活贵临时直教良骥窥鞭际棒下无生续祖祢

　　示道开莲知藏

法战场中展一回全锋力敌刃无亏门庭建立须孤峻从教优莲遍地开

　　示素辉明知客

大法明明不覆藏阳春一曲别宫商胸襟流出无他藉花自开时果自香

　　(福田居士涂云芳　门弟子成品)

　　示丽天净侍者

吴越依然鼓大风誓诚殊不浪施功祖祢不是闲殃及要见花开果自隆

　　(终)
嘉兴大藏经　神鼎一揆禅师语录


　　一揆禅师语录卷第十一(师讳元揆)

　　侍者成显记录

　　书复

　　复黎淳夫诸缙绅护法

　　吾宗之最著于唐宋间而荆郢襄鄂素称禅窟当时士大夫留心宗门者有若相国裴公休内翰杨公大年都尉李公遵勖相国张公商英一时名贤常游禅席诸大老之门铿锵激扬于斯为盛不虞数百年来祖庭云冷法社寥寥是岂无选官选佛之人递相唱和乎抑吾道之隆替有时耶伏读翰教三复之余不特洞明一贯之旨而于世外翩翩宛有凌云之气忻慰不已承以月掌数数见招敢不奉命但贫道慵愚无似利众乏珍恐不副诸台檀之知遇耳若曰主张宗门则吾岂敢祖庭兴复有待其缘然在弘护光中将来未可料也晤教不遥先此驰复统惟原谅不一。

　　复含玉监院

　　隐禅者持书至得悉月掌一席实公一片苦心况此山乃保宁勇高弟智渊禅师开山为济下祖庭公既恢复一番不欲独善其身而以公诸所好忘躯为法合诸名贤延请知识主法其间自非我法社象龙不能出此举也然祖席重兴无不忻跃但山僧鲜福恐不副郢人之望如公始终不异竭力维持山僧即曳杖而来互为主伴作钁头边佛事可也若以院务为累只图卸轻担子此万万不能也公宜谅之不尽。

　　与林汉清居士

　　近来学道人如衲僧家行径三登九上暮请朝参固是不必论也至于俗士中或见一个半个有少分相应者只图体面谈禅扯曳含胡而已要得向生死急切处讨个分晓与古人把手共行直是万中无一若居士者于己躬下事既尔着着不肯放过发挥语句远来请益此真难得不意郢州有此人耶忻羡忻羡但我宗门下客激扬个事于不得已也出一言吐一句斩钉截铁非图斗凑合头语及方木投圆窍而已所谓入此门来莫存知解是也居士既出至诚山僧岂可赚误古人云语不离窠臼焉能出盖缠居士勉之。

　　与永隆昶庵和尚

　　木落远山恍然寓目法兄一回枉顾顿使林泉起色惜其未尽快谈展我遐绪魔强法弱今古如然老瞿昙转法轮于天上人间时而殷勤拥卫则有帝释梵王恭敬围绕则有天龙八部倾诚皈向则自国王大臣虽三界之尊无伦匹者而魔种六群辈往往为逆亦莫如之何也非力不胜也盖吾佛世尊以平等慈心多方摄受俾其识心达本同趋觉道耳然谓达生身陷坠恬不知返者是渠自作自受理固宜也况今末法浇漓岂能免耶嗟见近日野狐精党如某某等者虎皮羊质衲僧门下屎臭气从未梦见妄称费隐老人法子譬画虎不成反类为狗群聚一类鸡鸣狗盗之徒以修造寺宇为名瓜分檀信膏脂选佛场为斗战之场清净域成利名之域何费老人之不幸无辜受此污屈哉虽然世自有明眼高鉴耳我辈既忝传佛心宗当竭肝脑披忽辱铠竖精进幢坚牢墙堑勿使鱼目混珍庶几一正而压百邪也吾兄以为何如荒山开炉在迩凡百草率特遣侍僧密启其意法谊深爱必见谅也不尽。

　　与荆南心印大师

　　一般秀色湘山里君自匡徒我自眠弟愧古人远矣敢不逊老兄一筹说甚三世冻侬一口吞尽无众生可度如法兄者放旷自如神机莫测是凡是圣未免疑杀多少人也郢州法道萧条既久魔种辈乘间而出学者既乏正因以至玉石不分弟非不欲见义勇为其如螳臂当轮敢不望岩而退耶月掌院事幸已息肩放鹰台不让孤峰顶上虽未暇喝风骂雨卧月眠云尽可藏拙所苦者求一堪共语之人何异拨火寻沤欲得吾兄花圃一回畅谈不可复得不卜有此日否违教日久慕之如渴禅子往便裁书叙心曷胜神往。

　　与张成远居士

　　山僧昔在荆南殊承道义虚叨信施至今怀念不已惜其不获久留道话被人横拖倒曳蓦过郢州竟别两载有余不审居士近来工夫何似于古今关捩子少有窒碍否一切处一切时于逆顺境界透脱否想日新之益又不待山僧饶舌也古人云三日不相见莫作等闲看焉得大风吹过郢州一回相见哉时因往便聊借玄沙白纸一幅打些葛藤以通疏阔之候若道有字无字尽是谤山僧不少也作么生得不谤去请下一转语看。

　　复永隆昶庵和尚

　　春初退院而应鹰台请时曾遣侍僧走候虽闻有荆南之行以人事纷拏之际卒不遑勒荒函以附侍者通候玉泉堂上也自此去人日远思人益深而音问杳然不审法从何时归也昨侍者回得悉近况读翰教并颁玉泉惠书喜愧交集法体违和无他以道途往返不过寒暑失调耳即欲趋候缘薄务为羁弗克如愿所渎者永隆名刹既已中兴正待远震法雷何乃卒挝退鼓弟庸愚无似只宜隐遁过时何堪过誉谆谆而当知己推重乎请已此念惟冀不倦津梁是祷。

　　复玉泉莲月和尚

　　即日仲冬严寒恭惟玉泉堂上和尚起居多福自癸丑春再瞻雅范于荆南深辱爱惠方闻空谷之音跫然而喜不意业缘牵挽被人赚过郢州株守月掌破院灯心皂角铺子不免抱屈开张从兹挈挈波波竟不遑遣僧申候也返辱翰惠愈增赧颜玉泉一席宗风绝响久矣今得和尚驻锡起废兴衰与历代古锥重开生面不惟祖庭有幸亦法门大幸也惜其不获观光拜贺为歉近以昶兄染恙既久兼承屡屡削牍见招因过永隆候问竟以院事见托临时失算卒难推却但恐薄福之人不副同条之望耳昶兄才秉生知僧中龙也当久留座下表率堂中分座说法作人天眼将来继席联芳如座下别有得髓者则吾不得而知也容迟面布统惟慈谅弗备。

　　与李让坚进士(讳先固)

　　忆昔获晤于山庵道话时已识不凡人也俄尔平地雷声轰出桃花巨浪何其壮哉亦何畅哉昔者丹霞因选官得入选佛之室为禅宗巨擘往来石头马祖之门与庞公辈为方外交机辩纵横气宇超迈学者宗之此挂冠高世之风辉腾今古亦学佛之榜样也今者夺魁选官已闻命矣不审选佛何似所选之佛是何名号居何国土还化物否若也两彩一赛当作重重之贺也前者造谒不遇得非他方化物乎永隆古寺向承为募缘引佛殿既已完功又得下江匠者装绘迦文金像傍侍饮光庆喜护法则有韦天持杵伽蓝诸神达磨诸祖毕备一堂像设精严规模壮丽此方又称一奇观也诸善信欲镌石为记以志不朽碑上之文尽皆鹤望于台檀也倘蒙不吝幸莫大焉余楼弗备。

　　复丁清遥文学

　　日承枉顾荒院生色多矣而焚膏继晷谈心之愿似乎未尽慊蒙忽辱翰惠公郎远颁厚施饭僧谨合瓜拜嘉俟佛成道日方设供表扬至善也别后以禅书数册献阅者以居士好道心切故尔吾教意不立文字直指人心见性与佛无二文字者何标指见月以楔出楔之故也学者不能妙悟滞在文字语言而寻行数墨辈往往被葛藤绊倒出头不得是见指而不见月也居士根器不凡嗜道勇锐倘静坐书斋于未展卷时顿明此事却省多少心力也不然且向葛藤里理会日久岁深自然瓜熟蒂落也谨复。

　　与子淳法侄禅师

　　临济之道四传而至风穴穴忧仰山吴越大风之谶对诸门人涕泣其时首山便放下所业之经一肩担荷由是济北宗风远大至今数百年无替者首山克绍之力也苟非代有其人忘躯为法则风穴之涕泣依然不已也昨沙镇获晤清范方知法门老成不当陆沉乃尔而大任宜有赖焉山僧忝为同枝之谊所谓棒打石人头对家里人说家里话老侄不以为逆耳之言否向者未及深叙抱恨良多湖乡荒僻共语者甚寡如不见弃过我永隆倾谈数日以见千里同风法谊蔼然也候之弗备。

　　复众檀越护法

　　三湘名胜宗风大振于赵宋时独神鼎为最焉自諲老唱灭后便见祖庭云冷法社凋残代为流俗辈食息其间而宗庙之美阒尔无闻也犹幸山水有灵得云和尚与吾远老人相继扬化起废兴衰则临济之道于斯再显更喜大檀诸君子于二大老处深染法味实云龙风虎之遇也山野谫劣无似承乏此山复蒙众高檀异口同音联词璧合于人天广众唱拍相随虽为山林千古佳话而知遇之私将何以图报哉理宜趋谢以入院之初似难纵步专僧代候容面有期余缕不尽。

　　与湘阴陈邑侯瑶鹤

　　老维摩不资余力取之左右以手擎香饭能饱万众菩萨不是神通妙用且非法尔如然方今由斯道躅其芳者不道全无只是不可多见日承颁惠俸金辉映山中作香饭佛事能使满堂僧众各各饱足欢忻咸叹为希有事也或问斋僧之益获福几何延寿几许山僧曰此不可思议功德非言喻可及若说似君则落数量也如命叨斋祝愿已毕特遣侍僧走谢外山物数种以将芹曝之意虽未可以世礼目之然新茗初制较夫仙饵延年之物所谓壶中别有天也幸叱存弗备。

　　与郢州众居士

　　山僧从威音王以前至楼至佛后不啻百千万劫于中不知何日为生何日为死偶尔撞入者皮袋露头露面被人唤作长老与诸君相聚一回不过相呼相唤归去来而欲人知幻即离离幻即觉不意诸君深重此毒认真幻影破费赀囊庄严法帔在诸君重法存诚则可于山僧曷克当哉且向于永隆数载靡靡虚叨供养晨昏聚首易以图之今既远隔重贻远虑山水重重欲其相见一回诚不易也韶光易度岁月如流珍重百年之身道力各须坚固幸勿随世迁变有废前功也古人云佛法无多子久长难得人诸君其勉之。

　　复湘阴陈公瑶鹤

　　下院赍到惠书并拙录序文刊赀等谨合爪而三复之余且感且愧曰何期椎鲁无似之夫亦能见知大君子于三千里外是岂闲相识欤其中发幽阐秘笼古络今不特尼山一贯之旨洞明即韩昌黎佞佛一案据款平结此服天下之公论也若乃父母未生面目前书中醉后添杯者只欲台台到家耳吾檀既已见彻渊源不于色见声求吾佛圣人之道岂以吾两人形骸泡幻之身相见不相见为然哉秪此历历孤明一段大光明藏亘尘沙劫无间然也记得黄山谷问道于死心禅师议论正发死心曰学士死死心死你我烧作一堆灰向甚处相见山谷不能加答正此意也岂当时含元殿上而不识长安乎剞劂氏来山时再图报命草复不尽。

　　复方大也居士

　　素性自髫年于声利澹如也惟期誓明生死大事故抱负不学二三十年奔驰海内至今无端被人唤作长老若曰与诸方善知识大相迳庭则吾岂敢此特大居士推誉奖藉不亦甚乎虽然伯牙与子期不是闲相识也读华篇字字典雅无尽老子昔于兜率溺器边大惊小怪捉败东林矣居士欲捉败无尽乎如是则神鼎斫额不暇矣承有登山之兴故用前韵一律迓之果篮舆不爽乎候候弗悉。

　　与瑞岩丆山和尚

　　定兄持老人讣音至痛心几绝久而复苏捧读之余备询后事深喜吾兄善为继述芝峰一席真诚有主老人已无余憾师门亦何幸哉如弟者庸愚无似谬为老人枚举勉住神鼎其如虻负泰山况插足未稳何堪遽失依怙岂天之命也夫致令三千里外之身心徒对大江之水日益飞翻也即欲奔赴以肩上犁耙初任卒难摆脱复自思惟曰与其区区恸哭于灵龛孰若立身行道使老人面目犹在为优耳故守株待罪缘以初住时世维艰赀费不丰专僧赍上幸吾兄知我谅我不孝之罪治之灵前待弟稍迟匍匐一一领过感荷不浅其塔上之铭操觚者不得其人不可轻易徒为塞白吾兄须加裁酌大非细事想不待弟之琐琐空函驰复抱愧殊多伏冀为法不倦是祷。

　　与南岳一雨和尚

　　太白一灯高悬岳面辉映七十二峰幸有年矣岂止师门之幸哉忝同条者欲识一面而不果怅歉何如前岁不揣庸陋勉应神鼎自庆晤面之缘旦夕可图入院来而游岳攀寻之兴日存胸臆岂其如蚕作茧愈缚愈坚徒有此心于屋里贩杨州奈何去岁妙侄远顾愈增愧感随欲遣僧问讯座前以执事进退不一蹉跎至今其迟慢之罪自知不可逭矣法兄亦见谅乎倘项上枷担稍可摆脱一回岳顶礼诸祖堵波晤同条家话了却生平之志愿方为快耳特遣禅子代申躬候菲仪不腆聊尽鄙私伏冀管存不胜翘渴之至。

　　复易九有文学

　　等庵监院偕盛价持瑶函信施到山三复之余已而叹曰此长者乐善如斯乎何施惠之至是也噫我知之矣无乃禅和家似不耐枯澹饶舌于左右欤伏询日用起居闻醉读之暇常究楞严深旨法华大意且于老卢故纸上耽味禅观如是之人岂止一佛二佛所种诸善根而已哉但不审于七处征心处得阿难真心否于尽思度量时能测佛智否老卢本来无物固不染尘埃矣即今视听言动者壳漏子尚在能不染尘埃乎身心一如乎内外一致乎动静不二乎于佛祖言教不滞碍乎倘能于一切处透脱尽净不疑方名了事凡夫耳张无尽曰吾从学佛而后知儒益深矣岂虚语哉如上所举台檀别开手眼与神鼎通个消息不惟好事大家知则林下又见一明眼居士矣望之不一。

　　　　　　又

　　登山之订岁又暮矣云山飘杳望之如何远尘上座来山饭僧皆赖嘘植所致伏询近况以齐家之余力不舍一法而作种种佛事得非善根薰培深厚而然乎然恨未识面者记得昔有二僧相近咫尺各住一庵句月不相会一日会云许久在庵作甚么一云造个无缝塔一云我亦欲造之乞借塔样一云何不早说却被人借去也敢问是借不借若道不借却成辜负埋没古人若道借是何样子居士佛法中人向者里通个消息方知山僧与居士虽未识面已时时把手同游华藏界也其或未然塔样又被人借去也呵呵晤期当在何日不尽缕慺。

　　　　　　又

　　昔人云几度见君诗尽好及观标格过于诗平生不欲藏人善到处逢人说项斯昨于福嵩不独观标格而已向未识荆之怅既慰夙怀且预希有之会斋贶优渥固居士请法之诚为先灵以资冥福则可在山僧当之不亦赧然之甚乎夫人之相与闻名曷若见面既见则目击道存了无言说虽仲尼之于温伯雪不复过此无说无闻直使诸天赞叹不及临别时居士以不欺之力不甘住小歇场以向之工夫不得力处为质较之得少为足者何啻天壤奈山僧舌头太短亦不欲牵枝引蔓走作居士如于经偈与诸话头狐疑不决取舍未忘卜之神明者记得昔有禅师于闹市衢头遇屠者卖肉买者云精底割块来屠掷下刀云那块不是精底禅者傍闻豁然大悟顿忘取舍此与居士同参何则往往士夫学道请益知识俾令扫除文字示以无意味话头凡有所著皆叱其非便生怕落空而茫然曰无所著摸无意路无凭仗者工夫难做不若依经义把本顺朱从渐而进可也居士正堕此病是么卜之神明感而遂通惬值经偈再三入手为决复不得力则横不得竖不得古人所谓可惜者汉死了活不得转身不得是则钉椿摇橹终无痛快之时也山僧抑不得已以生从何来死从何去之语以为脱换捷近贵在活卓所谓宁参活句莫参死句死语岂能活人耶且作个敲门瓦子在日用寻常行居坐卧处忽若筑着磕着自然推门落臼有日不但死话头如看经教语录中有一言一句去不得处便是话头便是祖师关生死关此时切不可放过不疑言句是为大病入得一门则千门万门七通八达不见道百千法门同归方寸河沙妙德总在心源岂虚语哉兹因人力送行李回不觉葛藤如许作回头人事他日见月忘指之时痛骂神鼎者老贼饶舌不少山僧亦甘心顺受也呵呵不尽。

　　　　　　又

　　道旷无涯逢人不尽居士南询之志勇锐可嘉不即暂止者承发足参方有自荒山始之念自有玄沙不出岭之喻相期和光同尘不伤物义成熟一切众生信根庶几两得相宜殊非分外也昔阿阇世王之兄曰耆婆得起死回生之术名称普闻为大医王将王位逊弟欲出家而不可世尊与之约曰众生之病不一身病汝治其外心病我治其内由是得度者不可称计悉此自利利他之道则在是矣居士既达权变如此复何言哉话头之说山僧早已不惜眉毛何也开口成双橛无言落二三是知入门便棒便喝无非老婆心切且生从何来与一归何处原无二致既熟处难忘不妨仍旧务在肯切过河须用筏到岸不须舟如恋筏不舍守死话头是则冷水浸石头无异或昏沉散乱落在无事甲里疑情发起话头提得现前毕竟一归何处如此挨拶如此追究绵密做去如曰缓急路程瓮里几曾走却鳖乎诵行愿品身心廓然太虚者能入普贤毛孔次第刹海乎世缘染与不染是两头语前被境缘所使而今使得境缘乎使得境缘则事事无碍法界也无因起观察时不得作奇特胜妙想不作寻常世谛想作是观者名为正观若他观者名为邪观入佛而不能入魔则又其力未充也拈颂比前稍进待居士来结制庆佛开光时一一按过不尽。

　　复罗晋永文学

　　接读翰简蔚矣其文居士雅思渊才似非章句之儒所伦匹也去岁邂逅书斋宛若夙契好道之心勇于果敢较之昏昏终日醉梦者何啻天壤既尔留心内典宁非百年后阎君前之铁券乎若乃冀免罪愆于往昔自求多福于当来斯皆人天小果未是如来大道李文和都尉曰学道须是铁汉着手心头便判直取无上菩提一切是非莫管此儒者学佛之榜样也在居士日用中力行之何如耳密弘居士操道之志甚笃早晚与之商确进步或不致孤陋寡闻倘于祖师关捩子有滞碍去不得处不妨书来山僧即与决疑当头印破庶得应病之药耳四序惟迁新年又添一岁今年五十有五矣光阴瞬息时不待人前景能几何哉居士勉之不胜翘望。

　　与水隆先长老

　　勖韬来知汝住院得体施设合宜观音阁功果圆满非不大费心力然为佛祖儿孙利生为务与人为善迥异常流斯皆模范人天标表后学况诸檀书来称赞不已汝之因缘其在是乎昔临济止住一小院风穴单丁药山牛栏俱有光明硕大岂在院之大小众之多寡哉诸檀挽留宜应全身放下信缘而去勿兴二念也山僧出世有年虽垂老发白尚思法门寥落勉力未已汝其偷安乎如不体此非山僧所以望于汝也切嘱切嘱。

　　复福严式庵和尚

　　侍僧南岳回询知法力中兴福严祖席感外护之隆诚为祖庭幸也俄尔言及兜率盘石安公集五叶弘传之事谓弟左袒盘公集书之妄大似不知弟也虽至愚鲁之者岂有附合他宗而反自祖甘心负屈乎盖此老虽昔年有同参之谊别来将三十载今虽嗣洞上住兜率以住山事繁尚未通往以征书之故学者辈取拙录一部与之并未知其集何书也今闻其收诸家语句机缘颂古集为五叶弘传仍效白岩位公修传灯格式削去他本宗五代正传之祖并削我济上二代当时天下已曾共非之(即彼)本宗鼓山为霖和尚亦出书辟之矣今盘公只去他洞上五代我济上二代渠且未敢蹈其覆辙既于我宗无涉无伤其他宗祖他非他削于我何有知我罪我我何辞焉谅之不尽。

　　　(门弟子成俊　成▆　成昆同刻第十一卷)

　　一揆禅师语录卷第十一终
嘉兴大藏经　神鼎一揆禅师语录


　　一揆禅师语录卷第十二(师讳元揆)

　　门人定禄等编

　　行实

　　戊辰冬众请升座师云山僧道德荒凉有玷师位三会之语诸子窃编为十卷不幸又灾梨矣昨先权二子入室请曰和尚行道多年历迁名刹语录流布诸方业已脍炙人口但先等未闻和尚行实之由是为阙典他时后日先等宁辞不请之罪乎予笑曰汝等是何心行裨贩我耶山僧行既亏矣实则何堪挂齿二人谨退复商同两序大众设办茶筵恳之至再予揣自来败露又多既辱敦逼只可家丑略扬一二幸诸兄弟包含勿使外人知之可也山僧乃浙江绍兴府会稽县钱氏子其先为吴越国氏之苗裔祖源世系忠厚传家先君讳继美性纯谨不事冠巾尝奉佛乐善自称逸民年三十七无子默祷于潮音大士母陈氏梦感天台僧投室觉而有娠月足生于明季崇祯七年甲戌岁四月二十七申时也自出洗盆辄双目紧闭经四十日先君与母氏尝泣对神明曰何罪所致诞此盲儿一日有异僧托钵到门言其所以僧曰如我解此意者此儿净眼暂不耐见秽耳当有慧眼开时未可以肉眼为虑也先君喜命馔饭供之而去未几予眼忽开父曰儿眼获明又遇高人接谈何幸如之予婴儿时性平静乳餔间母不甚烦累岁余闻父诵经喜静听凡见僧辄合掌称南无二字长为童常随父入寺见僧着袈裟衣礼诵行道归则脱自裙搭左肩上合掌效之老幼见者皆鄙笑予恬然自若殊无赧色一日予独自入寺于山门拾得一朱漆小牌纵广约三寸许上有金字偈四句偈曰一钵千家饭孤身万里游要知生死路随缘度春秋儿童气局虽不识字以为宝玩美物或玩指掌或藏怀袖持归祖母见即索阅之祖母知文阅偈已即潸然堕泪谓吾母曰何物匪类赚此儿耶叹曰此迨非宗祧子也遂投牌于火子即倒地嗥泣不已祖母怜之取一银钱与予曰此可买果吃何用那虫毒蛇毒害人之物耶予虽受其哄骇终恋慕之岂非当时天假示子披缁之兆欤尝从祖游薄宦于滇楚间遂侨寓湖湘焉年六岁入乡校先生授以书史辄易背诵遇外祖丧营葬事毕予曰孔孟之学齐家治国博一功名而已安得长生不死之术乎俄国有甲申之变四方扰动居不遑处先君抱病不起丧于乱世三年之丧毕予便零丁孤苦遂废学母因舅氏接于任所予曰大丈夫碌碌声利唐丧光阴何日是了卒不随行常寻良友歌咏道情曲调慕出世因此时苦无善友指引遂为浪荡散人年二十有二传闻慧山和尚旺化大沩曰此吾归仗处也即跋踄到山沩问曰少年来此何为予曰生死事大愿求度脱沩曰我者里苦行生涯不著书生骄态之气予曰愿从慈训沩曰着槽厂去遂求披剃尝慕六祖之风愿入碓房负舂阅四月圆具后入僧堂誓明生死大事沩命看万法归一一归何处予在堂中随众经行坐卧如龙得水甚为快意夜众放参后与同志七八辈排遣至三更或四更或五更或有夜被竟忘展率以为常工夫无分晓处上方丈请益沩举僧问赵州万法归一一归何处州云老僧在青州做领布衫重七斤会得者个意许你有入处予退思曰七斤布衫与一归何处是何道理昼夜提撕夜昏沉重时乘月到窑上搬砖一转再上蒲团力为体究一日沩垂问云天地未分时灵机电光在甚么处出水牌命众下语众着语毕予亦随下语云遍界不曾藏悦众在傍云既是天地未分有甚遍界予曰既无遍界谁知天地未分互相杜撰不已同众到方丈呈语沩阅毕曰总是意识边鼓粥饭气禅未梦见在如是凑泊不得久无入头遂兴遍参之念束装辞行首谒醴陵云岩此老肃众严密惜其为人下刃不紧遂辞去次参石霜尔瞻和尚才礼拜霜问云因我得礼你你作么生会予曰礼拜和尚不为分外霜曰俊哉禅和犹挂唇齿在予曰和尚不可压良为贱霜微笑曰且坐吃茶挂搭后入室请益工夫霜曰你在沩山有何言句予曰和尚命看万法归一一归何处霜曰我者里则不然予曰和尚如何霜云我者里一归万法予曰未审万法归一一归万法是一是二霜劈脊便棒云且道是一是二予罔措其旨惭愧诸兄弟知识如此相为直切提持当时其奈钝根不荐无怪今时初参者钝置山僧也曾恁么来虽不领会而且自强不息昼夜推穷无暂时放舍愤恨不已因循岁月无所入作曰予因缘不在此乎遂结伴过江西游百丈洞山宝峰云居寻思当时马祖法中之王为江西法窟天下宗仰直下百丈得大机黄檗得大用予虽生不逢时且幸获瞻礼灵塔焉云居一粥之缘幸得挂搭焉历过数丛林其奈驰求心不歇所见知识挑剔处如瓜园选瓜相似空遭岐路使却也慕庐山胜概即到开先以途中工夫散逸不纯复收摄身心重新整顿话头提得现前因上黄岩观瀑布见百千尺飞泉从空堕下不觉毛骨耸然便会得青州布衫赵州答话之意心意快然遇雪峤大师高弟石涛和尚住开先垂问云曹源一脉源远流长因甚瀑布断流予应声曰且喜某甲亲到开先涛曰甚处见神见鬼来予曰开先门下涛曰脱空妄语汉便打予接住拄杖一送而退遂留七佛楼度夏因阅传灯至玄沙章云直得如澄潭月影静夜钟声随扣击以无亏触波澜而不散犹是生死岸头事只饶忘知于觉觉即佛性矣唤作了事人更须知有向上全提始得便抚卷负惭曰若如是工夫大约未在自此不敢言会禅矣复自策励推究夏毕登九华礼地藏圣迹入浙中路途疲困又用心过甚而身体失调以饮食不时寒暑未均之间遂染沉痾痢疾至湖州长兴县病沉重矣昼夜行泻六十余次九死一生命在旦夕对主事僧将随身衣钵托以薪水之助即冥心立誓于佛祖曰此生无缘参禅不遂至此而已倘蒙加被不昧正因再来参罢即捡点此身乃四大合成病从何受本有灵光何尝痛痒咬定牙关隐忍一坐至五鼓病觉渐退慰曰此生尚有参禅分乎又喜做得病中工夫调养二十余日将健粥饭即上报恩见玉林和尚此老门庭孤峻规矩严难予身体尚未复元难受曲折遂散诞无意绪到嘉禾参古南牧云和尚此老晚年无佛法身心不事事乐于山水吟咏尝在九峰三泖太湖之间学者求其与眉毛撕结受钳锤甚罕闻弘觉师翁住金粟湖海衲子云臻水赴予随列而往洎到彼见其丛林整肃安众有方一时麟角凤毛不一而足庠序进止一准百丈清规住持予曰如此丛林如此知识若不放下依止是自暴弃也遂求圊头之职负行结缘洒扫换水略无懈倦但工夫不甚得力却甚忙然遇结制即进堂昼夜废寝忘餐目不交睫者累日直得东西不辨南北不分如魂不散底死人相似打七亦不知身在何地行止两堂首座轮次考工或答话亦不知所出或亦忘礼拜杜口呆立如木偶人虽竹篦在脊亦如风过耳七毕随众上方丈作礼首座云两堂禅师七完矣礼拜和尚师翁云未在待阶前石狮子点头是完七之时众中一僧云石狮子点头也师翁云以何为验僧便喝师翁即唤僧出曰老僧者里不许下喝喝者罚银五钱你喝老僧那遂痛打几死予在众不觉通身汗下如桶底脱落相似从前凝滞一时冰消瓦解曰诸方传闻此老子乃文字善知识原来机用如此威烈遂不疑天下古今老冻侬舌头瞒也次日入方丈呈见师翁曰老僧不许人下喝喝者罚银五钱你作么生速道速道予云某甲今日失钱造罪师翁拈棒予便拂袖而出偶师翁受龙池请命予随行就职操履虽诺而不果行欲渡江以了吾母礼普陀之愿到宁波以国有海禁但望海礼之即上天童见先师先师问云那里来予云金粟先师云老和尚安否予云安先师云来时老和尚道甚么予云教和尚莫多口先师拈棒予拂袖而出予见先师为人本色厚道举止安祥遂亲依焉俾为侍者予发挥古今公案语句投诚请益先师曰此乃诸方旧套子可厌我者里须是脱略窠臼始得被先师一一按过予从此服膺所以山僧住院拈香云昔年金粟会里拄地撑天末后太白山中七花八裂是也自后凡先师垂问上堂予则与众争先辄当仁不让果与寻常不同如水入水也四月八日因督师张少保入山饭僧祈嗣请上堂予则当机以五位王子酬唱言锋迅捷一众耸然先师座上曰大众看取者员战将予曰切莫涂污好先师云真个随题扇一偈为予改今字云动着清风随手施卷舒灵妙在当时盐官昔索今吾赠莫道古今非一揆未几命掌记室授拂一枚并自题像赞示之其略云释迦既解拖水泥弥勒也曾入草莽少林骨髓马驹心临济拳头黄檗掌只可近不可仿从来马粪类驴屎今古一揆殊不爽师翁兴创平阳予往来两间曲尽玄奥之益西堂乏人命予分座训徒随送伽黎一顶并秉拂牌拄杖入寮先师见予秉拂语并考工机缘对众称赏曰机辩纵横揆子却有从上体裁说法之式权衡有准虽大慧何多让焉有同参来访问云昔日庐山观瀑布句还曾举似人否予曰直得匙挑不上参云既是匙挑不上因甚分天童座居一众之首予曰若不是老兄相悉揆上座一生受屈参云即今瀑布又不流也予曰你再说我即呕出先师退天童院事重兴瑞岩予即辞上湖南先师随应龙牙请书来命予先往代为主法予逊诸同门游荆南玉泉寻天皇天王二道悟诸祖故迹未几郢州缙绅众檀越请住月掌此山乃保宁勇高弟智渊禅师开山到院开法瓣香为先师拈出矣阅三年退居楚襄王放鹰台半载拳石之地难以容众昶庵和尚以永隆古刹见招又三年遂成法席郢地一住十载因先师六旬大诞即买舟东下省觐拜祝到瑞岩先师喜曰汝来也山僧年迈尚苦有众累汝代为主持佛法山僧落些闲去即奉命首众方两月忽神鼎专使至迎请住持先师意在予以予已离座下十年同门中未离左右者恐有纷议遂默祷于韦天日揆首座眼目端正若与此山有缘愿遂所卜即命侍司设香案先师当众稽首竟卜得予一时大众哗然称善即屡辞不获免先师退谓众曰东山演祖云我无克勤诸子真法门中罪人也山僧住天童一十二年于诸子中所得一揆亦不愧也神鼎乃山僧最初扬化之席以天童重担有负湘人之望至今在怀今得揆长老说法其间山僧死无余憾矣时值隆冬山僧以师命不辞冒风雪三千里来到此山洒扫与诸兄弟波波挈挈坐经七夏矣先师言犹在耳自恨薄缘寡祐有愧先师望重之恩其间锅子大小杓柄短长一一难瞒众眼此是山僧生平败阙诸兄弟幸是诸方硕学英灵汉子当有超佛越祖之大志气慎勿效者不唧溜汉也久立珍重众作礼而退。

　　寿塔铭(有序)

　　余昔宦游山水固羡烟霞　王事勤劳无暇履践迩来乔寓金陵廿有余载虽未穷释氏之奥而且好方外之交如染香人觉有香气时以禅风之盛海内宗工卓绝当世者虽闻神鼎一揆禅师之名素未谋面适其门人真懒上人乃同乡道契持其本师语录行由以寿塔问铭于余余尝闻多宝佛塔全身不散为证妙法而释迦如来劫历刹尘筹佛寿量有所未尽诚不可思议之功德表无数量之数量耳按禅师讳元揆字一揆号昂叟体真于威音那畔示迹于曾稽钱氏生而颖悟志且超迈露囊锥于太白受心印于远公为平阳弘觉国师法孙初住郢州月掌次迁永隆宁波瑞岩即今继席神鼎每座道场大启泼天门户挥扬佛事重开列祖玄关手眼圆明门庭孤峻设三问以验来学谓之三关硕学参徒鲜有契其机者尝有僧问达磨分皮分髓未审和尚此间分个甚么师云有愿不撒沙僧云无价宝珠阿谁欠少师云犹带瓦砾在师之机用率多类此由是湖海浩归道素深怀法乳将崇寿塔以永瞻依余知师迥超幻海顿契心宗体法性身禀智慧命则与多宝如来释迦善逝贯穿鼻孔其揆一也夫何寿量而可量又何塔铭而可铭且师之本地风光纤毫无累而复带水拖泥崇事塔庙不亦玷乎曾忆唐代宗帝问南阳慧忠国师曰和尚百年后所须何物忠曰与老僧造一所无缝塔帝曰就师请取塔样忠良久曰会么帝曰不会忠曰吾有得法弟子耽源却谙此事乞诏问之帝问源源曰陛下会么帝曰不会源曰湘之南潭之北中有黄金克一国无影树下合同船琉璃殿上无知识是则几能明师塔者盖诸门人久被陶镕欲展衷诚共襄斯务以塔其可塔铭其可铭而铭之曰。

　灵鹫分光　　支那肇朗　　五叶花敷　　济灯愈晃
　源远流长　　正派沆漭　　太白峰高　　平阳法长
　宁波瑞岩　　永隆月掌　　神鼎联辉　　道弥霄壤
　寿量无量　　塔焉奚仿　　适诸门人　　报存殊想
　就下平高　　人天标榜　　塔事聿成　　永垂瞻仰
　佛祖芳踪　　传传旌奖　　太史铭之　　用昭谷响

　　康熙三十六年丁丑孟陬月谷旦
赐进士第征仕郎兵科掌印都给事前户科给事中加一级丙辰会试同考试官殿试收掌试卷官翰林院庶吉士车万育撰

　　法语

　　示昱堂炯上座

　　从上古锥担荷法门钜任非图名闻利养片衣口食独善其身而已于一切处一切时莫不孳孳切切以道自警或有相应分便就水边林下深培厚养实履真操不以得少为足不以枯淡为嫌以待时至龙天推出卓卓以利生为务入泥入水为法忘躯虽赴火蹈汤有所不惜始是大丈夫出家之能事矣先德有言若不传法度众生毕竟无能报恩者岂虚语哉世日下衰法门凋敝多见近时流辈半青半黄如三家村里弄猢狲相似往往弄出人前一场笑具良可叹也古人标格规模不可复见唯在当人力行之可也山僧昔年瞻风拨草于吴楚浙直间所见老师宿德所得所证终不轻易自肯及到天童服勤十稔方得平贴所以此事大非容易要做我临济下烜赫儿孙须看从上榜样便得上不愧于佛祖龙天下不愧于时贤后学炯子其勉之。

　　丽宗和尚语录叙

　　先师远老人荷大法担而应湖湘缁白之请来主神鼎法席大振临济之道凡天下士志于道者莫不水赴云臻闻风而至一时麟角凤毛龙骧虎骤腾踏座下不让妙喜之于双径马祖之于西江千百年来湖南法席之盛再见于神鼎实谓祖印重光矣我丽宗法兄禅师以颖悟之姿入室最蚤得其机用众所推许未几弘觉师翁应诏皇都宣命先师继席天童以师纲维神鼎而摄院事辄司法柄安众焉又数年以法乳恩谊未忘买舟东下省觐天童卒为表率经二寒暑迨返湖湘为巴陵四众挽住普济禅院为四方学者所归遂成法席其应机说法锻炼衲子纯以第一义谛接人斩钉截铁不涉廉纤较之诸方院之大小众之多寡求于实效则指不多曲矣会神鼎虚席先老人俾命住持使符将至师俄从别道长往矣嗟嗟是岂祖庭秋晚末运浇漓而师诚不欲住持之缚乎盖师名位不称其德不能无慨晦堂曰功名美器造物惜之不与人全人固欲之天必夺之呜呼倘幸按下云头吼无畏音于祖山则师门大有起色未可料也予以谫劣无似来补其处其得法诸门人编辑师示众小参晚参拈古颂古偈语等为上下卷绣梓流通问序于予予忝同门之谊不为不深故撮其要于卷端凡阅是录者当得鱼忘筌可也如以文质较量短长则师于常寂光中不为住持所缚亦甘心矣夫。

　　绀眉和尚语录序

　　圆悟佛果老人道大行时座下法将如大慧杲之杰出海内无双有问果曰隆藏主何其柔易乃尔果曰瞌睡虎耳及出世以吴越令行道声遐播直使济上宗传绵延至今儿孙遍天下皆睡虎之裔也佛果之远讹宁有加焉我同门绀兄昔年天童入先师之室受记莂后陆沉于吴越间吟咏诗篇与骚人韵士为伍以毛遂之锥未露囊颖鲜有能识之者及乎先师化洽两浙而龙牙一席支应不暇几为波旬之所湮没戊辰秋余拉同志力为推挽逼上曲录吼无畏音则祖灯再焰法席重光正所谓等闲不鸣鸣则惊人也先师若在宁不为三十年盐酱之慰哉或谓神鼎肘不外曲者请以斯录速付剞劂流行诸方自有明眼高鉴。

　　神鼎志略序

　　天下丛林皆有志乘班班可考湘阴神鼎以轩辕氏得名可独无耶余承乏此山十有余载常慨夫残碑断碣钟磬版铸之类有片言只字成文者辄遭毁匿殆尽则志书概可知矣所幸开山諲祖语录存诸皇藏如日月丽天而波旬辈莫容得其便者则志本有在焉是故山志者僧史也昔贤竹院逢僧尚矜偷闲半日唐宣宗人主也尝披缁为寺沙弥罗念庵大儒也夺高魁而恬为僧隐况于吾道深有契证者如白乐天之于鸟窠苏子瞻之于佛印张无尽相国杨大年内翰率多公卿巨儒醉心祖道不可枚举尝曰吾从学佛而后知儒也益深是又不独为僧史也或有进而语予者曰吾侪山林寓兴惟知朴速无文而已若夫史者将以为名也然则僧亦须名乎且吾闻之僧也者外形骸以理自胜名利不撄其怀是非不入于耳几忘人世间事又乌所用名为余曰噫何其迂也大象不繇兔径又非子之所能悉当今沉空滞寂之徒名为耽着小乘和光同尘之士号为圆通圣侣凡接物利生处虽花街酒肆虎穴魔宫曾无间然况高竖刹竿主盟斯道以丛林为己任者欤兹山宗工近则联芳数代名播寰区象龙腾踏其间又越几数十年矣不志将见紊乱久而散失鱼目混珍后之修志者无由考镜焉客曰唯唯敬闻师命于是欢忭作礼而去余遂书此以为志略弁首。

　　三书合刻序

　　余住院湖楚南北经今二十余载自惭庸拙于法门毫无裨益一闻斗诤坚固伤触法门者靡不欲被发缨冠而往敕之何则法门衰替之时吾辈舍己从人冰竞弘忍尚恐不及况角力乎去岁浙中之行以天童平阳瑞岩祖父塔头为了瓣香之念历徇法道见闻与昔殊异曷胜太息从平阳出遇显圣见一书出自惟直智楷禅师楷白岩位中符公嗣也书曰正名录随阅一过嗟嗟名固有正其言不顺何哉古人云醍醐上味为世所珍遇斯等人翻成毒药其正名录之谓乎是书因其师符公尝以自恃著述为业集一书曰大统将皇藏内传灯诸录删改迨尽以生灭心变乱旧章削去彼宗祖师五代并我济宗二代正传之祖细观符公削意不值一唾何也我济宗玄祖传至吾超辈为三十三代洞宗价祖传主符公令师明辈为三十三代符公不甘▆居超辈之晚肆其虿毒千方百计削去五代二代自升为二十九代与我济宗通辈班等如此忍心悖逆点自祖宗妄自升高曾市顽村竖之不若敢僭著述名列正士乎不免南泉云饶汝升与释迦齐肩犹是王老师儿孙在诸方出书非之辟之攻之无累十余数家即彼本宗鼓山为霖禅师两辨其谬符公抵死不放硬自搪塞及乎败露销释不去则又东牵西掩今已谢壳漏矣为之后者亦欲雪父之耻刻书辨之掩之殊不知欲隐弥露语云扬汤止沸曷若爨下抽薪至哉言乎何堪更逞臆见往往伤我济上血脉我济宗一派正大光明亘古亘今莫谁敢为妄议之者生心丧谤自陷泥犁是则把火烧天徒自疲耳于吾诸祖何损渠书之出己有诸家辟书行之久矣诸方自有明眼者鉴但恐后之来者与夫初留心禅道护法高檀见其书受其惑从冥入冥疑误后学欲藉管城折其憍慢恐属多事且经攻击者众所谓罪不重科然亦不忍坐视其猖獗诸家辟书不暇汇刻但将彼宗鼓山辨谬二篇弘觉师翁敦本录禅林公讨檄为三书合刻以告夫天下法门知己以见楷公师资之妄足矣有冀楷公息其狂悖清楚自宗谱牒源流真赝可也明教嵩曰人情莫不专己而略人是此而非彼非过则诤专过则拘君子通而已矣何必苟专君子当而已矣何必苟非焉得去其专非从善如流之士与论法门正大哉或曰师刻三书亦扬汤止沸可乎曰是又不然君子达权识变到此余欲无言不可得也如国家兵器用之岂得己哉彼既伤我济上源流是岂免楔以楔出毒以毒攻乎据款结案良有以也知我罪我我曷敢辞。

　　康熙丁丑春王上元神鼎住山昂叟元揆谨撰

　　三书合刻后跋

　　三书合刻便见宗旨明源流正向遭妄笔骇异者群疑顿释正所谓日月出矣爝火何堪斯皆白岩师资之所致也抛砖引玉不其然乎白岩既尔僭操著述之权而以一人智识见闻有限虽属矫强有擅改皇藏旧章之罪也不徒然全谓无功已尔是渠明设难问半似请益诸家既出辟书岂非教授教诫而何如弘觉师翁之宝铎醒迷论是也白岩扭捏处虽无所逃遁其实获益甚多但未肯屈明输降款于诸家独向师翁修书下意求忏倾心拱服者诚良心虽昧耳其削自宗五代祖而成伪书谅亦既伸难缩只成显圣一家之私书耳若乃通都大国旷代之典古有五灯会元续传灯指月诸录昭代有续略继灯严统缵续南涧之续灯存稿正宗录建隆续指月录至若京都圣感五灯全书乃奉　旨所修　御制有序如杲日丽乎中天有志之士孰不从其正大肯信白岩之伪书诳惑者欤。

　　康熙丁丑夏初昂叟揆道者再书于神鼎丈室

　　　　(四众弟子等各捐刊赀刻此
　　本师　揆和尚语录全部一十二卷人于
　　　大藏流通伏愿法轮常转共证无生
　　康熙三十八年己卯菊月望日谨识)

　　一揆禅师语录卷第十二终
