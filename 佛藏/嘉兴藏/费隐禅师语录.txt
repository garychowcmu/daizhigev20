嘉兴大藏经　费隐禅师语录


　　金粟费大师语录序

　　佛祖之道待其人而后行将以光先觉启后昆建正摧邪扶衰拯溺此不唯其言而已也二十年来济宗大盛踞曲盝床唱无生曲者列刹相望而溯厥亨衢实自天童老人辟之老人以坚刚之骨荷担斯道重以德业纯备故龙象阗骈得人为最出其门者纵横展演各不相袭各自建立法幢而金粟费大师尤为烜赫大师说法利生十有余年每垂片语皆足为人解粘释缚今学者汇之成集冀遍覆大千俾来际不泯余受而读之大都刊华就实觌面全提机关秪在临时运用毫无拟议是以孤光绝响久而益新衣被禅林振耀寰寓自非顶门眼正何繇肘后符灵倘仅求诸语言文字中是舍鱼兔而问筌蹄也且大师昔年遍历诸方博通教理今观其提唱未尝辄援契经只字况于外典盖纯拈向上流自胸襟决不肯以一滴恶水涂污学人即有时钳锤所被如奔流度刃电激雷訇凛乎可畏而其会下朝参暮聚倍加亲附依法而住不忍远离以故英灵辈出激扬酬唱崛起未艾所谓师窟无异兽旃林无杂树俄顷之化其陶铸神也呜呼天童往矣得大师而益着人能弘道讵不信夫学者而无意滹沱之传则已如其有意读斯录者幸毋交臂而失之也。

　　崇祯癸未春仲乌程唐世济顿首撰

　　费隐禅师语录目次卷一上堂卷二上堂卷三上堂卷四上堂卷五上堂卷六上堂卷七上堂卷八上堂卷九上堂卷十小参入室卷十一法语偈书问卷十二问答机缘拈古卷十三颂古判古赞卷十四杂着小佛事卷十五纪年录

　　费隐禅师语录卷第一

　　嗣法门人隆琦等编

　　上堂一

　　崇祯六年四月初七日绅衿林朝龙薛秉铉林正立夏春晖龚士龙请师住福建福州府福清县黄檗山万福禅寺于十月初五日入院至山门云尽大地是个解脱门且道从何处入良久云从脚跟下入便进佛殿云过去已过去未来犹未来现在作么生坐断主人公向何处出气容上座到者里即得大展三拜伽蓝堂拈香云丛林藩篱佛法金汤自受灵山付嘱直至而今不忘且道以何为验看烧者一瓣香。

　　祖师堂云西天四七东土二三尽在者里日午打三更乃举香云今日不肖儿孙到来一时捉败便烧。

　　方丈云释迦在者里掩室维摩在者里默然古今天下老和尚在者里横说竖说容上座在者里作么生施设一棒一条痕一掌一握血遂据坐。

　　当日众请上堂师至座前拈山门疏云披历佛祖肝胆提掇衲僧性命尽在个里山僧不敢囊藏被盖特向人前拈出仰烦维那对众宣读维那宣疏毕师指法座云宝华王座为众兄弟显本分事了也既若眼见耳闻便可休机罢钓设或未然容上座锦上铺华去也遂升拈香云者一瓣香如天普盖似地普擎爇向炉中端为祝延
今上皇帝圣寿万岁万岁万万岁恭愿皇图绵巩固之休峻命衍綦隆之运者一瓣香包罗今古统御人寰爇向炉中奉为满朝文武天下官僚井及福清县主诸位高官恭愿福禄同沧海寿算等乔松者一瓣香最初到处寻觅不得到手一旦到手便乃当阳披露不可指目末后遇着个没眼睛老和尚伸手一捏直得脱白无光爇向炉中专为现住浙江宁波府鄞县天童禅寺传曹溪正脉三十四世本师密云悟老和尚用酬法乳之恩遂敛衣就坐僧问昔从黄檗去今向黄檗来作么生道个无来去底事师便喝进云砂盆虽破家风犹在师云与阇黎无干问未离马峰遍界风光腾瑞彩才跨猊座眉间剑气烁锋铓黄檗门庭即不问祝圣报恩事若何师云天长地久进云恁么则一句了然超百亿便礼拜师嘘一嘘问一线阳春曲繇来和者稀如何是阳春曲师云眉毛八尺长僧礼拜师云何不再进后语僧归位问黄檗祖庭久寂寥蹉跎虚度几春秋今日蒙师呈此令临济家风事若何师便打进云恁么则昔日临济今朝和尚师云汝增我不得乃云全机展演一道提持盖古覆今超声越色突出报化佛头拽脱娘生鼻孔向此辨的得去便可施大机发大用与铜头铁额敲枷打锁超宗异目碎骨取髓天上人间解粘去缚佛祖场中抽钉拔楔所以道纵横无碍杀活自繇我为法王于法自在正当恁么时安家定业一句作么生道拈拄杖按膝云横按莫邪全正令太平寰宇斩痴顽复举世尊初生一手指天一手指地目顾四方周行七步云天上天下唯我独尊后来云门文偃禅师云我当时若见一棒打杀与狗子吃却贵图天下太平师云世尊衍铁牛机云门明格外句虽则各露风规要且未合本据且道如何是本据底意天上有星皆拱北人间无水不朝东以拄杖卓一卓上首复白槌云谛观法王法法王法如是下座(谢词不录)。

　　开炉结制上堂云红炉猛焰当前不可凑泊钳锤运动贵乎直下翻身透出威音那畔尝在闹市门前间着劈头便棒彻底更无廉纤因甚致得金烹大冶玉出蓝田复云九十日中间结住布袋口日用卓卓然从新自抖擞拶透顶门关能为狮子吼大地悉平沉百兽都奔走堪入临济门白棒劈脊搂如何是狮子吼乃喝一喝云荐取搀先一着子发机不落诸人后下座。

　　上堂十五日已前回首俱陈迹十五日已后未来望莫及正当十五日头头呈露物物披真衲僧门下一一现成九年面壁未解作活六载雪山徒受苦辛争似明州憨布袋逢人无事笑吟吟拈拄杖下座。

　　上堂僧问高步毗卢顶截断威音喉婢视释迦奴呼弥勒此人面目如何师云半边鼻孔进云若然即今来也请和尚答话师便打进云忽若道个须弥山又作么生师云推倒了也问如何是夺人不夺境师云打教髑髅穿如何是夺境不夺人师云掀翻坐具地如何是人境两俱夺师云一并收下如何是人境俱不夺师云任汝　跳乃云声前荐取斩钉截铁未免犹有者个在周遮不省多诸饶舌不知何劫出头时若是灵根夙种底汉那边不管者头不拘高高地立不与诸缘作对不与万法为侣然亦者边人未明向上事若明向上事不慕诸圣不重己灵百亿部洲走马三十三天着跌此又无窠臼立窠臼无得失成得失蓦拈拄杖云不若向者里承当信得及见得彻得失一时打破窠臼顿尔铲除堂堂用无岸畔历历迥绝阶梯三世诸佛直得退步历代祖师未免藏锋明眼衲僧转身无路现前大众便合休机且道正当恁么时超宗越格一句作么生道千峰势到岳边止万派声归海上消以拄杖卓一卓下座。

　　上堂僧问不要寻思作解秪要单刀直入不顾危亡得失正恁么时又作么生师云脚下七华八裂问如何是宾中主师云腰有数文钱如何是主中宾师云得钱随手使如何是宾中宾师云长年走路程如何是主中主师云终日不出户进云宾主已蒙师指示宾忘主不忘事若何师便打进云截断两头去也师云脚下还有葛藤在问法座未登乾坤坐断轮槌影落杀活全彰去此二途请道一句师云眉毛插天进云水归巨海波涛静云到苍梧气象闲师云阇黎分上什么交涉问打着昔年旧痛处于今犹恨棒头轻请师末后一顿师打云旧疮瘢上着艾进云恁么则彻骨彻髓去也师云如何是彻底意僧一喝师云喝后聻进云时清休唱太平歌师云秪引一半乃云物中作主高超物表机下开眼照在机先然后发一机而千机万机通透乘一境而千境万境齐彰有照有用有权有实有宾有主有放有收如天普盖似地普擎万象该罗千差一贯四方自在八面受敌直得尽阎浮提所有草木一一草木具无量舌相一一舌相兴无量辨难不能挫其当锋遍虚空界所有胜身具无量神通一一神通显无量妙用亦不能动其元本所以尘说刹说炽然说神用妙用恒沙用都来在衲僧分上皆用不着且道衲僧有什么长处莫怪从前多意气他家曾谒圣明君下座。

　　居士夏春晖龚士龙等请上堂僧问身居学海意出云霄花无恋影之心境不留人之迹正恁么时是何境界师云独步大方进云如何是黄檗境师云十二峰高如何是境中人师云顶天立地如何是人中意师云自家荐取进云人境已蒙师指示人亡境寂事如何师云顶门霹雳乃云眉横锦绣披一念于古今目机铢两融古今于一念非彼非此非远非近即廛离廛居世出世游历宗家举扬佛事道骨参天仁风洽尔人天赞之有分缁白诵固无穷然而更要信得当人自己分上有一段描不成画不就底奇特事佛祖穷之不到人天赞犹莫及坐断要津不通阶级所以发明奇特事须是恁么人要是恁么人方明奇特事既若发明得去则与山僧拄杖子同条合命且拄杖子初无多少奇特秪是风标独立斩钉截铁唤作山僧拄杖子却是现前众居士唤作现前众居士却是山僧拄杖子无二无二分无别无断故正恁么时归根复本一句作么生道万物尽资和气力灵苗岂藉四时推以拄杖卓一卓下座。

　　上堂蓦拈拄杖云觌面提持个一着当人要在亲领略转身移步若能行荆棘林中活卓卓遂举台山婆子话毕师云据者婆子一手用锥一手用钩虽则光利一时究竟劳而无功者僧不着草鞋赤脚行路固自快便不识泥中有刺赵州因水和面背地揉个鬼面致人生疑难免明眼者笑后来又有玄觉征云前来僧也恁么道赵州去也恁么道什么处是勘破婆子处师云不妨是贼识贼据者四个不唧浏汉若到山僧门下都与三十棒何以如此要见赏罚分明便下座。

　　圣节上堂拈香云者一瓣香最尊无比最高无上爇向炉中端为奉祝
今上皇帝今日御诞万福骈臻伏愿
圣寿与天地同久圣明共日月齐光问香爇金炉诚一瓣祝圣一句作么生师云尝将日月为天眼进云山河大地同秋月法性凝然湛海清师云好把须弥作寿山进云人人行化日个个阐宗风师云好个消息进云却被和尚道着师云却不恁么僧一喝归位师乃云大哉。

　　圣君今日降宸多方休庆万海康宁步步优昙生面面祥云应演无为之化行不言之令若贵若贱均蒙陶铸或隐或显咸叨福荫佛法赖以纲持人心得以归正所谓云从龙风从虎圣人作而万物睹覆载之恩不易酬照临之德忠难尽僧众丹心报我
皇寿岳穹窿千万仞下座。

　　上堂问今日居士请升堂毕竟说什超方底句师云抛出栗棘蓬进云说底既蒙师指示龙吟雾起事如何师云今日念七乃云祖师门下不形露布据令行持惟敲毒鼓若是伶俐衲僧三千里外闻恁么道便乃腾跃而去不妨庆快倘乎进前要人鼓两片皮掉三寸舌者也周繇分明断送穷命然而如何得活放旷尝如痴兀人他家自有通人爱便下座。

　　上堂冬至一阳生君子道长小人道消衲僧分上须向无阴阳地上拶一句将来盖天盖地盖阴盖阳盖寒盖暑盖人盖物觌面全提不露龟纹略开爪缝便道天是天地是地阴是阴阳是阳寒是寒暑是暑人是人物是物秪要人回光返照究本寻源眼不自见耳不自闻鼻不自嗅舌不自尝身不自触意不自觉便知天不是天地不是地阴不是阴阳不是阳寒不是寒暑不是暑人不是人物不是物全体豁然独露见闻阒尔无寄然后拈一茎草作丈六金身以丈六金身作一茎草掷大千于方外纳须弥于芥子不是神通妙用亦非法尔如然要且不从别处传来秪在当人无阴阳地上流出且无阴阳地上一句作么生道抛拄杖云扑落非他物纵横不是尘复举僧问古德云如何是冬来意古德云京中出大黄山僧有一偈略为表扬有问冬来意京中出大黄头头浑坐断独露句超方今日忽有人问山僧如何是冬来意山僧便答道朔风凛凛且道与古人相去多少便下座。

　　上堂两僧并出拟问师云一得一失僧罔措师便打问雪岭六年埋没本来眼悟星子夜钝置天下人释迦老子捉败了也和尚如何出气师云想汝也跳不出僧一喝师便打乃云腊八午夜一天星刺破瞿昙眼里睛透漏顶门关上窍方知满目是真人故云奇哉大地众生皆具有如来智慧德相良繇妄想执着而不证得却又拗直作曲未免话作两橛致人真与妄相持执与证相背生情取舍依旧轮回今日昙域上座设斋山僧因斋庆赞不唯拗曲作直亦是据款结案蓦拈拄杖云人人万仞壁立个个眼横鼻直都教如此承当参学无事不毕卓拄杖下座。

　　元旦上堂拈香祝
圣毕问答不录师云天得一以清地得一以宁君王得一以治天下平今日正是君王得一天下平底时节故无论域中海外四方八表莫不朝拱无为草木丛林山川溪谷悉皆拥抱瑞气遍界含灵共沐恩光野外衲僧均蒙至化直是尧风永扇舜日高明到处村歌社舞随方礼乐文明户户纳庆迎祥人人欢颜悦色固无敢昧赤忠咸皆知恩有地秪如报恩祝
圣一句作么道瑞瓣檀烧金鼎上仰祝皇躬亿万年下座。

　　春日上堂僧问物有荣枯岁有新旧如何是不变迁境界师云八八六十四问等闲识得东风面万紫千红总是春如何是春师云百草头上见端倪乃云溪河解冻草木初醒四野烧痕渐绿满园麦色逐青路上佳人作舞林间好鸟弄音拂拂和风袭面融融旭日铺金会则途中受用不会世谛传新如何是途中受用底意蓦竖拳云不知是什么便下座。

　　解制居士叶进晟进昱请上堂问满堂香烟馥郁四海衲子奇逢今日法筵之中如何是解制之谭师云山门八字开进云不解不结一句又作么生师云鼻孔仍旧乃云有解有结特地乖张非结非解无绳自缚有既不拘无亦不管亦是堕坑落堑直须离四句绝百非拨得一线路去始知当阳一着个个圆成向上全机人人具足便可卸其枷杻罢却干戈天下横行大方独步处处为祥为瑞在在显奇显特永使正宗流传堪报佛祖恩德秪如今日功圆行满一句作么生道有水皆含月无山不带云卓拄杖下座。

　　上堂一种平怀还他无事禅客多般施设须是通方作者把住时水泄不通放行也八面玲珑且道从上曾有恁么人么试举看遂举女子出定话毕师判云世尊敲锁钥女子动关捩文殊与罔明遭他岐路使人多不会所以说道理者多明端的者少聊为颂出牢关把住击难开略放绳头任你来堪笑婆娘关捩子等闲做处惹人猜。

　　上堂问融日昭明独曜人天正眼和风淡荡直扇佛祖肝肠正当恁么时几个知音者师云卷帘当白昼进云四海浪平龙睡稳九天云静鹤飞高师云移榻对青山乃云衲僧分上无字可吐蓦露一机见闻莫睹雪峰辊毬玄沙看虎睦州担板禾山打鼓鲁祖面壁云门道普看来一队老古锥五五分明二十五若道是向上未免如粪土若道属露布咬嚼辞难吐毕竟意旨如何试玉须经火求珠不离泥卓拄杖下座。

　　四月八日上堂最初一句明揭正眼现在一机直示根繇黄金殿上作主红尘堆里出头要人觌面领略更莫向外别求所以指天指地人天标格唯我独尊全体自由如是则个个丰姿潇洒人人彻底风流取新罗国与占波斗额拽南赡部作北俱卢洲固是当人之常分更不假借于他筹云门小厮儿谩云打杀诸方老冻侬徒用锥钩者个风头极是孤硬一队蝇子何处钻偷遂喝一喝卓拄杖下座。

　　上堂良久云声前一句子欲要大家知便下座。

　　生日制法衣送请上堂僧问大廋岭头提不起和尚如何得此衣师云信受奉持进云昔日灵山付嘱今朝黄檗重拈未审分付阿谁师云阇黎证明乃云灵山会上迦叶亲承少室峰前神光面禀所以师师授受祖祖相传以至天下老和尚莫不以此为个表信且信又作么生表提袈裟角示云若向者里信得及去点红缀紫显成格外风光铺花织锦正是太平春象若圣若凡都在者领袈裟地上信手拈来千丈卢舍那身披之不短丈六老比丘僧搭亦非长虽然长短无殊要且离言思想山僧如此举扬一任人天瞻仰复提袈裟角示云还会么荐取当人元本物至真寿量自延长下座。

　　上堂万安城里善女人黄檗山中请升座不说分明违所请说则特地成话堕争似自家达本源亘古历今秪者个秪者个透本来宗师姑原是女人做复举昔有僧智通在归宗会下忽一夜连叫曰我大悟也众骇之明日宗上堂曰昨夜大悟底僧出来智通出曰某甲宗曰汝见甚么道理便言大悟试说看通曰师姑原是女人做宗异之师云者僧悟得自己不从他觅黜生死流裂爱见网不妨气概惊群风光凛冽山僧恁么批判汝诸人分上还甘么若也甘去三条椽下七尺单前一任无事若也不甘毕竟意旨如何试道看一僧拍掌又一僧云道过了也师皆不诺下座。

　　秋日上堂一僧拂坐具云一叶落也天下秋如何是今日为人句师云蟋蟀鸣幽砌进云觌面历然今古焕师云悠然见远山乃云秋风起秋云飞他乡客思故归思到故家田地稳面门独耀示全机既尔则此界他生无越初念得失去来不隔条线所以道一尘起大地收一叶落天下秋契入者个行户始信古人谓若论佛法自有时节因缘时节若至如忘忽忆如迷忽悟觌体绝承当当阳无背向历落栗棘蓬抛拾金刚圈直得须弥岌崿大海波腾露柱攒眉灯笼起舞喝一喝云若不喝住几乎打葛藤无有了时也且忽忆忽悟一句作么生道眼空宇宙浑无物大座当轩孰敢窥下座。

　　迎薰薛居士请上堂僧问如何是道不尽底句师云面前大案山僧喝师云脚跟未点地乃云现成三昧书案头十分显露本有风光枕席边百匝千重及乎越户庭出福州入黄檗分明彼此心眼相照各证据而已更命山僧登于此座说个什么即得未免借古人鼻孔为薛居士出气释迦老子云未离兜率已降王官未出母胎度人已毕释迦大似布袋盛锥固自藏锋不得又雪峰祖师云望州亭与汝相见了也乌石岭与汝相见了也僧堂前与汝相见了也然三处既皆相见秪如雪峰未出世时又作么生体悉若向者里透脱得去则知山僧与薛居士空劫之前早已眉毛厮结威音那畔亦曾握手共行且道有何凭准良久云识得旧时真面貌相逢相见总无偏卓拄杖下座。

　　中秋上堂中秋时节不寒不热透体清凉遍界朗彻清风明月古犹今流水高山无间歇人人合知有不用多饶舌复举盘山云心月孤圆光吞万象光非照境境亦非存光境俱忘复是何物盘山大似吃官酒卧官街当地死当地埋洞山云光境未忘复是何物也是风头拨剌梦里惺惺大慧云白鹭下田千点雪黄鹂树上一枝花纵救得来未免平地上死人无数又我本师密云老人云孟八郎汉又恁么去也点掇即不堪还有不涉古人前辈旧辙底么遂举拳作鹁鸠鸣云谷谷孤便下座。

　　上堂言先定夺机不脱洒句下精通多成管见慈悲林里驻脚事涉殊途纯如界内安身理非究竟佛祖禅道故是生冤家玄妙知解值甚破草鞋到者里从前无可宝惜直下脱体风流且离功就位一句作么生道腾身一掷太虚外鼻孔依然搭上唇卓拄杖下座。

　　上堂僧问铁牛之机即不问如何是祖师心印师云螺蛳吞大象进云恁么则坐断千差去也师便打僧转身云四顾无人师云颟顸作么乃云十五日已前千手挽不来十五日已后千眼望莫及正当十五日有心没处觅所以恁么也不得不恁么也不得恁么不恁么总不得以拄杖卓一卓云向者里转一机通一路则知十五日已前也如是十五日已后也如是正当十五日亦复如如是所以恁么也得不恁么也得恁么与不恁么总得且道意旨如何一擘华山分两路万年流水不知春复举临济栽松次黄檗云深山里栽许多松作么济云一与山门作境致二与后人作标榜以钁头筑地三下檗云虽然如是子已吃吾三十棒了也济又筑地三下嘘两声檗云吾宗到汝大兴于世师云山僧偶有一颂说似大众拶着当头便举伊分明觌面展全机饶伊据令如雷急更拨些儿独步归下座。

　　重阳上堂今朝九月初九衲僧要脱窠臼眼开不用登高平步大观宇宙秪如五台山上云蒸饭佛殿阶前狗尿天是什么香臭者里剖析得出弹指圆成八万门门门不必频根究还会么山河大地明暗色空一一仍旧喝一喝云又是从头灸下座。

　　上堂向上一着千差坐断信手拈来当阳显焕遂举拂子云还见么又击香几云还闻么既见则孤明历历既闻则声声不乱历复历乱不乱大道纵横通一贯僧俗根源固本如当人莫作差异看且作么生说个不差异底意丈夫立地自堂堂觌面全真没涯岸喝一喝卓拄杖下座。

　　上堂僧举坐具云觌面离披无过者意当阳杀活不外此机和尚还见么师云放下着问举一不得举二今朝是一便请和尚举师拈拄杖云会么进云惯得其便师便打乃云今朝初一好个消息若还不会又是明日所以道举一不得举二放过一着落在第二山僧举一了也是汝诸人如何委悉便下座。

　　开炉僧玄生请上堂拈拄杖卓一卓云者里是个炉鞴还有当炉不避火者么出来与山僧相见问灵山拈起一枝花赵州指出庭前柏从上传来的的旨大地山河俱漏泄正恁么时连年结制作什么师云要汝舌头自断乃云就地开大炉鞴信手用恶钳锤任是超佛越祖顶门更与一锥所以若圣若凡若智若愚都向者个炉锤上煆炼净尽无复遗余试问匠首者个炉锤从什么处得来遂举拳云还会么复云虚玄大道无生即生腾腾任运任运腾腾伸脚踏倒当年圣僧释迦没处出气达磨又往西天喝一喝云猛火着油煎下座。

　　上堂问一句迥然开祖胄三玄戈甲振丛林埋兵掉斗即不问单刀直入是如何师便打进云狼烟扫尽乾坤静壮士长征奏凯归师云未是猛汉乃云今朝十月十五日轮正是当午孤明烁破太虚更无丝云点污顶门普历光辉从本不涉迷悟喝一喝下座。

　　上堂当头便棒全行正令一语酬机旁通消息宾主和会处流传的旨杀活齐彰时佛祖不容去住风标独立收放不拖泥水且流传的旨一句作么生道一条拄杖黑如漆是圣是凡劈脊搂复举临济祖师将终示众云吾灭后不得灭却吾正法眼藏事因叮嘱起三圣出云争敢灭却和尚正法眼藏拦头把柁临济云已后有人问汝作么对他钩到不疑之地三圣便喝尽大地人亡锋结舌临济云谁知吾正法眼藏向者瞎驴边灭却蛇口佛心临济寻常如铁牛踞地无敢摩其锋角末后被个不孝之子直推向万丈深坑至今翻身不得还有相扶者么举拂云芍药花开菩萨面棕榈叶散夜叉头喝一喝下座。

　　腊八上堂今朝正是释迦老子眼睛突出底时节然眼睛既突出也则眼不自见亦不他见既无自他之见则无差别之殊亦无男女相现如是则个个常光独露人人脱尘离念秪如眼端上一句作么生道三要印开朱点窄未容拟议主宾分复举楞严经云见见之时见非是见见犹离见见不能及师云黄面瞿昙说到者里似乎极头但犹欠个转身未免致人失措且作么生说个转身底意是处是慈氏无门无善财下座。

　　岁旦上堂拈香祝
圣毕按拄杖云斩新条行新令衲僧不许拶前近直须如眼处闻声耳中见色方与他觌体相称张公吃酒李公颠繁兴永处那伽定卓拄杖下座。

　　天晴上堂僧问细草抽芽万物发生当人笑颜不开和尚作么生道师云旭日发生铺地锦进云某甲未梦见在师便打云婴儿垂发白如丝乃云廓然天地清如洗散尽阴云见古台物物头头全体露衲僧正眼自应开下座。

　　解制上堂豁开户牖当轩者谁独超万象历落诸物恁么会得则无制可结亦无制可解九十日前全体如是来九十日中全体如是住九十日后全体如是去直得净裸裸赤洒洒没可把称提十分光彩随用千差截断且正当恁么时超方独步一句作么生道出群须是英灵汉敌胜还他狮子儿下座。

　　久雨上堂淫雨不晴大地黯黑衲僧无处抟量且学维摩一默直待天官正验来遍界明明是者贼咄便下座。

　　结冬开炉请上堂僧问自从铲断葛藤窠曾向三炉亲煆过今日纯刚为一块请师重振旧规模师云弄泥团汉问如何是结制本分事师云点过冷地坐僧云恁么答话未在师云汝又作么生僧拟开口师便打乃云黄檗今日结制不依修证旧例显发莫大威光免得诸人钝置所以道以大圆觉为我伽蓝身心安居平等性智放去则八面玲珑收来则四棱蹋地若也不收不放直下如红炉火聚将欲如何若何早已丧身失命还会么圆觉伽蓝浑我体虚空炉鞴自镕中下座。

　　上堂西堂亘信问宝座才登百匝千围未出方丈还有为人也无师云截断汝舌头进云恁么则两重公案师云斩钉又截铁进云风行草偃一句作么生道师云阇黎自领去信喝一喝归位师乃云问话且置直饶问如云兴答似瓶泻于当人己躬事殊觉转远所以言无展事语不投机承言者丧滞句者迷若要不承言不滞句秪要当人略回光相着眼自看且正当恁么时契证一句作么生道从来千圣不相识造次凡流岂可明卓拄杖下座。

　　冬至上堂僧问一句不涉阴阳请师道师云石头生暖气进云谢师指示师云大地冷湫湫乃云今年此日是冬至衲子须当明祖意柏树庭前翠又青历尽阴阳无变异以拂子画十此相下座。

　　上堂师蓦竖拂子云三世诸佛总在者里历代祖师亦在者里天下老和尚也在者里乃至四生九有十二髅生都在者里既都在者里则者里唤作三世诸佛不得唤作历代祖师不得唤作天下老和尚不得既都唤他不得则者里堂皇阔略不是边隅笼罩声色迥绝见知眼见则瞎耳听则聋鼻嗅则烂舌尝则缩身触则背意觉则迷从教三世诸佛历代祖师天下老和尚乃至四生九有十二类生都无影响毗卢顶上坐卧须弥脚下翻身十字纵横不可拦挡若是出格底汉闻恁么道便与山僧一槌粉碎不妨痛快若向言中取则句里寻思又是堕坑落堑不能超群越队正当恁么时还有出格底汉么时西堂亘信遂走出堂师云未是俊俏又云还有么时一众俱喝师云山僧失利下座。

　　上堂年年此日腊月八尽说释迦悟奇特黄檗乘时验众人星前底意瞥不瞥苟瞥也一度拈来一度新若不瞥一回饮水一回噎秪如不依倚一句作么生道风光本有非差别遍界明明是者贼喝一喝下座。

　　上堂个事人人自现成无劳肯綮动修因波吒路上多差互觌体承当是本人卓拄杖下座。

　　解制上堂打开门户全体显露突出声色迥无遮护问着当头即打伊正令全提超佛祖若将鼻孔被人穿莫怨山僧不分付便下座。

　　上堂个事本来人人具足秪缘不悟向外驰逐蓦念返本还元凡情圣解顿绝一亘孤光逼太阿千手大悲难指目所以当初青原行思禅师往参六祖问曰当何所务即不落阶级祖云汝曾作什么来原云圣谛亦不为祖云落何阶级原云圣谛尚不为何阶级之有祖深器之故学道人要在二六时中回光返照至于真妄不立圣凡无寄脱体了然不被物转便与他古人把臂共行顿繇自在且正当恁么时横身宇宙一句作么生道龙袖拂开全体现象王行处绝狐踪卓拄杖下座。

　　上堂大道之体迥然独露万象平吞千机顿赴譬喻雪覆千山孤峰不异春回四野草木匪亏完全固无沁漏透脱八面玲珑从教倒骑牛兮入佛殿驱露柱也出山门火焰里安身不妨清凉彻骨虚空中走马却在平实地上为复是本来如然为复是功夫造就蓦拈拄杖云棒头点出一毫端脱体超方不覆藏复举昔日两僧参法眼禅师师云乌龟撞壁法眼以手指帘起模画样两僧遂去卷帘逐块不少法眼云一得一失钩头有饵再为一颂拨动当前那一机蝶飞蜂噪乱香枝凉风忽阵飘残露扑面寒生杳不知下座。

　　上堂问一腔风雨落花天乔木声声唤杜鹃说法堂中龙象拥请师一句利人天师云清风敲翠竹进云不是官商曲调亦非教外别传再请师和师云明月挂苍松进云恁么则狮子窟中产俊猊鸑鷟迸出丹山穴师云正好朝打三千暮打八百僧随喝云这老汉瞒人不少在师云且莫杓卜听虚声乃云佛法多时口懒开从他日炙与风吹今朝施主相催逼又向人前举一回且作么生举遂蓦竖拂子云者个若是则头上安头者个不是则斩头觅活舍此二途又作么委悉复以拂子打十字相云太湖三万六千顷月在波心说向谁下座。

　　辞众上堂大道绝中边不分前后际至真非内外谁论去来踪觅去来踪不得总十方是个坐具地求前后际无有藏大千于一粒粟中全此全彼全内全外来也循途合辙去犹据本归宗所以道去去实不去途中好善为来来实不来路上莫亏危既知者个端的时节到来自合开交且临行一句作么生道以拄杖架肩云楖栗横担不顾人直入千峰万峰去下座便行。

　　费隐禅师语录卷第一终
嘉兴大藏经　费隐禅师语录


　　费隐禅师语录卷第二

　　嗣法门人隆琦等编

　　上堂二

　　崇祯九年众护法请师住建宁府建安县莲峰院当日请上堂拈香云者一瓣香横该万有竖透金轮爇向炉中端为祝延
今上皇帝圣躬万岁万岁万万岁者一瓣香自从亲遭毒手至今锯解不开次第二回拈出爇向炉中专为现住天童禅寺传曹溪正脉三十四世本师密云悟老和尚用酬法乳之恩遂敛衣就座上首白椎竟师云随处作主遇缘即宗法随法行法幢随处建立提持向上巴鼻直指当人本分若能直下翻身便见自家境界现成觌体不受囊藏施机发用八面威光所以道若论战也各各力在转处虽然如是秪如今日开堂祝圣一句作么生道边邦宁静归王化万姓讴歌乐太平下座。

　　开炉上堂净裸裸赤洒洒没可把长连床上消闲过日猛火炉头话无主宾抚没弦琴唱无腔曲笑他释迦老子捏怪多事达磨祖师勉强出头三藏玄文拭疮疣纸千七百则破烂草鞋真是贻子害孙钝置杀人忽有人问莲峰今日出来作甚么即得退身有分复举赵州谓众云我向行脚到南方火炉头有个无宾主话直至如今无人举着师云大小赵州旧习不忘卖弄己丑今日恰遇此个时节不妨与他颂出无宾主话若何论觌露当阳世界吞越色超声常显焕绵延终古逾弥存下座。

　　腊八上堂三界释迦尊极是无面目一朝祸入身百世遭骂咄道个不曾悟焉能得成佛汉语胡言诳惑人罪犯弥天不可述朝打三千暮打八百有甚么屈辱忽有人抱不平出来道且谩喃喃费隐老秃古今公案难逃众目山僧便与一棒云太平本是将军致不许将军见太平卓拄杖下座。

　　上堂祖师门下水泄不通风吹不入恁么见得极是直截其或不然放一线道山门前佛殿后翠竹动清风锦河翻白浪明明般若门一一菩提路会得也自古至今会不得也从今至古何以物物般般本不迁湛然尝住曷能数便下座。

　　祈寿请上堂山青水绿李白桃红轻舟泛小浦幽鸟语长空头头彰宝所物物显全机离此别有则向外驰求即此便是则世谛流布于中豁开一只眼便见当人卢舍那身时时现前金刚妙体无处不周如是于一身中复现多身于一一身各现广长舌相以说其法且道说什么法遂以拄杖架肩云长年滞货无人识挑向街头付与谁便下座。

　　上堂今朝四月初六释迦尚未降迹若能瞥尔知归一生参学事毕苟自知归也如凤冲霄汉不堕金网鱼跃龙门那遭点额逍遥碧空以为家乡浩然沧海是其活计才见得未离兜率已降皇宫未出母胎度人已毕还信得及么自是不归归便得五湖烟景有谁争下座。

　　上堂僧问语默涉离微向上还有路且道净名杜口意作么生师云点进云吹毛威不动神光射斗牛师云丧身了也问世尊初生一手指天一手指地意旨如何师便打云会么进云既然如是为甚又道雪山六年睹明星悟道师云不妨疑着僧以手指天云恁么则世尊也师云未梦见在僧喝一喝师云再喝看僧无语乃云削发为僧相善根宿世培若还不了道依旧入凡胎且道又作么生了向此豁开正法眼红尘堆里见如来遂喝一喝下座。

　　上堂僧问途中事作么生师云草鞋拄杖乃云展没巴鼻句莫不罔措拨向上关悉皆踌蹰咬嚼不破十分滋味卜度不行全身揭露不是谩指踪繇亦非无端特地高超物表一句作么生道万丈峰头独足立十方世界示全身下座。

　　师诞日请上堂若道今日是生日前湛无水之波若道今日无生劫外糁枯木之花若道无生即生生是无生也是秤锤里呷汁更说离四句绝百非是他端的处亦是灵龟曳尾自取丧身之兆既尔毕竟如何灯笼露柱呵呵笑惊得铁牛遍体麻下座。

　　上堂向上无门拨不开折旋俯仰几多回等闲踏倒珊瑚树格外风光特地来如是则转短寿为长年改粟柄为禾茎不是曩劫培成亦非今时造就且道端的在什么处千红万紫从君看那把春风度与人下座。

　　请上堂问弟子请师升座将什么超拔先亲师云一毫头上可翻身进云毕竟向何处安身立命师云遍界明明不覆藏乃云父死多年未及报忧愁无限结眉端若非般若多灵验那得三途绝往还蓦竖拂云此是摩诃般若光光非照境境亦非存光境俱忘复是何物已故顺斋居士若向者里荐得则生着冬时袄死脱夏天衫超然了生死前三与后三遂以拂子击一击下座。

　　开炉请上堂问十方同聚会个个学无为如何是无为一句师云廓落无边际进云无边外又作么生师云汝又要立边岸僧乃笑师云见人空解笑弄物不知名僧以手画圆相师一喝乃云破盆猛焰亘古弥新金圈栗棘煆出眼睛便尔辉腾今古不是无位真人当此之际虚空倒卓大海扬尘更说起期结制谁知蚊咬铁钉其或应时休去已是夹背汗淋到者里不得动着动着则打断驴筋遂以拄杖击香几下座。

　　上堂僧问前半月已过去后半月犹未来即今十五是如何师云眉毛卓竖乃云一机独脱立地超卓拈三放两妖精伎俩流布差殊作话端到处逢人便吃棒争似全机截众流人间天上更无两明指破休魍魉拶着不知劈面掌。

　　元旦上堂僧问新年头有佛法正是雪上加霜新年头无佛法又成当面蹉过不涉二途请和尚别接来机师云元正启祚万物咸新进云恁么则直下有无俱不立迥然独露句超方师云阇黎自道取僧云礼拜和尚去也师云不干山僧事乃云一年三百六十日今日分明是初一会得一兮万事周世间出世从兹立卓拄杖下座。

　　上堂僧问大通智胜佛十劫坐道场佛法不现前不能成佛道如今成佛否师云百草头上无边春僧云谢师指示师云草尖刺汝眼问如何是阳春境师云满面是落花进云如何是境中人师云披襟独自得进云恁么则春风吹处百花新师云阇黎何处着脚乃举灵云禅师悟道偈云三十年来寻剑客几回落叶又抽枝自从一见桃花后直至如今更不疑师云惭愧古人二三十年起倒存忘至于智穷力极向桃花边打失眼睛直至如今不见天日又有玄沙傍不肯云谛当甚谛当敢保老兄未彻在且道什么处是灵云未彻处莫是见色明心附物显理为未彻处么且喜没交涉莫是道无向背说疑说悟为未彻处么且喜没交涉莫是把断要津不通凡圣为未彻处么且喜没交涉既都不如是毕竟意旨如何一擘华山分两路万年流水不知春下座。

　　解制上堂僧问大制从来无解结当人不荐自罗笼百匝千重即不问东掷西抛事若何师云汝自蹉过乃云问着劈脊便拳始称衲僧意气放出面门老大光佛祖横吞千万里者里还有汝诸人立地处么以拄杖一时打散。

　　莲峰辞众云衲僧行止没多般大似闲云绕翠峦来既无心去无住不妨随处现弥漫。

　　崇祯十年丁丑浙江温州府永嘉县檀越张养睿李光春邵建策周宗壁陈立政等请师就法通寺开堂于八月十五入院。

　　当日众请上堂拈香云者一瓣香上拄天下拄地爇向炉中端为祝延
今上皇帝圣躬万岁万岁万万岁恭愿皇图与乾坤并固国祚同日月长明者一瓣香描固不成画亦不就信手拈来次第三回爇向炉中端为现住天童禅寺传曹溪正脉三十四世本师密云悟老和尚用酬法乳之恩乃云全身担荷赤体提持要是夙有器骨英灵汉子于寻常日用活卓卓地不将奇特言句贴于额头玄妙理致蕴于底里专用格外钳锤独距宗门牙爪生擒猛虎活捉狞龙纵有言超佛祖行过舍那入此阃域未免横身拶出其余之辈观心作念着意思惟尘寂光生而有神颖妙慧自作去就毕竟构他语脉不上要有者等丁卓始可别行教外单传直指主持棒喝全行正令而与从上瞎驴蹄角相肖且正当恁么时回机就位一句作么生道本来不借修因得那说心明与法通卓拄杖下座复白椎云谛观法王法法王法如是。

　　瑞安可受林居士请上堂僧问棒头点出超方眼便解翻身捋虎须正法瞎驴边灭却师今何以接贤愚师便打云只将者个进云不逢别者不开拳一遇知音便分付师云自羞也不识乃云珠沉沧海秀媚渊波剑埋荒墟光射牛斗人人具顶门向上一着个个蕴超佛越祖之宗耀古腾今离见绝闻如地擎山不知山之孤峻似石含玉不知玉之无瑕向此开得一只眼便见具足凡夫法凡夫不知具足圣人法圣人不会圣人若会即同凡夫凡夫若知即同圣人即同凡夫故唤释迦老子作具缚众生即同圣人故指具缚众生为释迦老子不是压良为贱亦非呼贱作贵本来一体浩然大均且正当恁么时各归本位一句作么生道云在岭头闲不彻水流涧下太忙生下座。

　　上堂问破衲条条全体现白牛露地事如何师云点进云出群不带角不与类相同师云好打进云踏破虚空掀翻大地师以杖擉退问世尊拈花迦叶亲承请问和尚即今华在什么处师云万年山上一枝松乃云风不待月而凉火不待日而热若论祖意西来三人证龟成鳖今日试问诸人日用还瞥不瞥若也已瞥朝打三千暮打八百若也未瞥鼻孔舌头一时顿裂不是山僧强言秤锤原硬如铁蓦竖拂子云释迦老子来也在山僧拂子头上说道骑佛殿出山门驱山门入露柱惊得四天门王　跳上三十三天帝释打一棒东海龙王发怒一时海天变色油然作云沛然下雨直得大千界内擎拳底擎拳合掌底合掌且道恁么提持如何话会脱体顿超知见外方名越格自繇人喝一喝下座。

　　上堂蓦竖拂子云者一段事亘古亘今人人本具个个圆成会也草披春色不会月泻秋清弗用求真息见那许管带忘形五湖四海同风日社舞村歌乐太平下座。

　　开炉上堂问千圣不传之法还许诸人悟入也无师云山僧亦不知进云恁么则善财来到无门路俱在渠侬弹指中师云阇黎太分晓僧便喝师云你者一喝落在什么处乃云者里东西十万南北八千是个火炉在汝诸人如何回避若也回避不得以大圆觉为我伽蓝身心安居平等性智性智既平等则内不见有五蕴六入十二处十八界圆觉为伽蓝则外不见有山河大地明暗色空内外一如身心寂灭虚而灵寂而妙者犹未是衲僧透脱边事盖衲僧分上如透网金鳞不吞钩饵吹云鼓浪志在丹霄举鬣扬腮全彰意气不与佛祖同躔那共人天合伴当头发问拦腮便劈如此跳跃掀腾始称宗门中客更说什么东西十万南北八千猛焰火炉又道是甚三月护生九旬结制束缚形躯既尔则今日出来做者去就作什么举头天外看忆是个中人复举庞居士云日用事无别惟吾自偶谐头头非取舍处处没张乖朱紫谁为号丘山绝点埃神通并妙用运水及搬柴师云大小庞居士将常住片地作为自己田园今古推他得处朴实不知人人悉皆如是然而更望超群出类吞佛啖祖底汉将他庞公三百六十骨节八万四千毛孔一一分析碎为微尘撒向他方世界自己风高千仞万古垂芳甚生奇特且道还有恁么汉么上大人丘乙己化三千七十士尔小生八九子佳作仁可知礼也诚能如是不妨示现全身力同转繇来正法轮下座。

　　上堂僧问如何是宾中主师云阇黎问得自然亲如何是主中宾师云山僧答处出常情如何是宾中宾师云到处逢人拾涕唾如何是主中主师便打云还会么乃云本来个事自寻常日用堂堂绝覆藏更欲别求消息子一条白棒一条痕拍香几下座。

　　上堂世尊拈花迦叶微笑虽则觌面提持未知向上一窍欲知向上一窍须是衲僧自透且作么生透一茎草上解安身百亿须弥翻筋斗便下座。

　　上堂今日阳和忽地升石头土块尽翻身生机一路繇来别才动些儿海岳惊总差别于群芳野水破众疑于寒灰冷焰都教出头露面终不晦迹韬光且应时及节一句作么生道欲知天地无私力看取梅花破雪开下座。

　　上堂僧问临济家风则且置曹洞宗旨是如何师云牵连断贯索进云如何是正中偏师云白云覆青山如何是偏中正师云青山锁白云如何是正中来师云独坐古皇台如何是兼中至师云寒山逢拾得如何是兼中到师云大家在者里乃云今朝正是十五个事本来独露普请诸人自观管取顿超佛祖卓拄杖下座。

　　上堂教中道若心取相则着我人众生寿者若取法相则着我人众生寿者若取非法相亦着我人众生寿者是故不应取法不应取非法法尚应舍何况非法世尊生平神通无量手眼千般到者里大似智穷力极转身不得遂以拂子击香几云山僧与他打开宝藏涌出摩尼以一分奉亡过觉灵得无生忍以一分奉今日斋主寿算弥衍不惟功超等级亦且价重娑婆但能从缘荐取管教永无退失且道意旨如何蓦竖拂云碓嘴开花后虚空笑点头下座。

　　腊八上堂最是无端老释迦才生下地便周遮忽观星斗犹言悟雪上加霜眼转花恁么道来未审诸人还甘不甘若也不甘为他出气多分说倘乎甘去莫怪儿孙却骂爷。

　　解制上堂举祖师心印状似铁牛之机去即印住住即印破秪如不去不住还是印即是不印即是师云能于不去不住端倪上具得个眼不妨坐断佛祖踪繇任运铁牛之机利益天上人间都教彻骨彻髓安期百余日内壁立万仞而解制百余日外万仞壁立直下脱洒自如更不麻缠纸褁且如今日称劳赏功一句作么生道个个都与三十棒为甚如此功不浪施去也遂以拄杖一时打退。

　　尼请上堂问诸佛未出世祖师未西来举坐具云还有者个么师云阇黎试道看僧以坐具拂一拂师云打之绕作么乃云本有非男女常光烛古今显扬何尔状非色亦非声既非色兮又非声直指无过个现成瞥念知归尘累脱纵横无碍是全真复举古时有个灌溪和尚问末山尼了然禅师云如何是末山尼云不露顶溪云如何是末山主尼云非男女相灌溪乃喝云何不变去尼云不是神不是鬼变个什么灌溪于是服膺作园头三载师云据者尼僧达本还元作女中英标随机答问不妨惊听百世之下合有知音且作么生知但向言前谙落处与他较量不多争下座。

　　四月八日上堂今日是释迦降生之辰净头希贤禅人化施主为法通结夏设斋请山僧上堂然亦无可别说即释迦老子才降生时便乃一手指天一手指地目顾四方周行七步云天上天下唯我独尊者是黄面瞿昙最初为人竭力显露本来面目无论圣凡迷悟人天异类莫不皆然然则法通今日一会而与尽虚空遍法界人及非人普同结夏大伽蓝中经行坐卧穿衣吃饭腾腾任运任运腾腾更无可为缘为对为障为碍不妨与我如来把臂共行天下宗师一鼻出气于一毫端现宝王刹坐微尘里转大法轮剪觉花于无影树头刮龟毛于铁牛背上力用完全不假于外但向脑后自看管取真宗显著虽然如是毕竟结夏一句作么生道不怜鹅护雪那许蜡人冰卓拄杖下座。

　　上堂今朝四月十有五不用扬尘井播土蓦拈拄杖作射势云当阳一箭中红心发机须是千钧弩等闲射着个中人便解翻身向上路还有么有僧便喝亦有走出位者师遂以拄杖击香几云谩向人前呈莽卤便下座。

　　上堂今朝正是端午节魍魉妖精尽消灭佛祖传来正法眼此际不知灭不灭有人道得句超方朝打三千暮打八百且道秉什么威权乃拈拄杖喝一喝云急急如律令敕。

　　上堂春风袭袭春日融融春鸟唧唧春草丛丛都在春光同受用更须悟取主人公且主人公又作么生悟岂不见当时雪岩钦禅师问高峰远祖云日间浩浩时作得主么答云作得主梦中作得主么答云作得主秪如睡着无梦无想无见无闻主人公在什么处高峰无言可对无理可伸遂存心六载一夕因枕子堕地作声始乃大悟虽然如是法无一向直指繇人道无方所悟之在己不论年月远近若是个汉闻恁么道便乃脱去则大地山河翻觔斗门边苕帚化为龙更说什么春风袭袭春日融融春鸟唧唧春草丛丛从上葛藤俱透尽赤拳随处任张空便下座。

　　居士屠民开荐亲请上堂即心是佛水外无波即佛是心波外无水于斯见得在圣不增处凡不减不增不减则慧光浑圆弥满法界以大千土作一粒粟将一粒粟作大千土此于倡道门中不妨好个入路若在衲僧分上正好朝打三千暮打八百更须晓他向上一窍始得三世诸佛不知有狸奴白牯却知有知有底擎头戴角不知有底灰头土面不特断尽凡情亦乃荡却圣解到这里若说向上向下正是头上安头更云最初末后亦是泥里洗土直得是非杳忘圣凡不立山僧今日说此无上大法最胜善利追荐屠居士亡过两尊人不辞尘劳当体解脱舍生受身随处逍遥虽然如是更须返常合本才见其妙正当恁么时一句作么生自去自来梁上燕相亲相近水中鸥复云三世诸佛不知有从空放下狸奴白牯却知有平地升高虽然曲直不分要且两不相着你道古人意旨如何八角磨盘空里走遂喝一喝下座。

　　解夏辞众上堂今朝恰是立秋日法通结夏期事毕蓦竖拂云瞥然荐得者些儿日日元来是好日既尔则施主设斋众僧受供掬水月在手摘花香满衣放行把住浑成事不间从前两道眉复云等闲鼻孔被穿绳带累诸人去不能拽脱鼻头咸庆快通霄有路各须登便下座。

　　崇祯戊寅三月嘉兴府海盐县邑侯朱讳应熊绅衿黄承昊曹谷钟鸿颖徐昌治蔡联璧等请师住金粟山广慧禅寺于七月念九日入院。

　　即日孝廉觐周徐居士同众请上堂师至座前以拄杖指法座云若论据本明宗直是须弥灯佛也须立在下风遂升拈香云者一瓣香巍巍乎荡荡乎无得而称爇向炉中端为祝延
今上皇帝圣躬万岁万岁万万岁恭愿皇风永扇帝日长明八方歌有道之君四海乐无虞之化者一瓣香信手拈来根源有据次第四回拈出爇向炉中端为现住天童禅寺传曹溪正脉三十四世本师密云悟老和尚用酬法乳之恩遂敛衣就座上首白椎云法筵龙象众当观第一义师云须知第一义谛最初一槌打就若有锯解不开底衲僧试出来敲磕看僧问敲磕当阳即不问全提向上请师裁师举拂子云会么进云恁么则棒头敲出玉麒麟拨转红炉金凤子师云难得者一句进云昔日密云今朝和尚也师云不劳赞叹进云管教洞彻法源底地覆天翻我不闻师打云是赏你是罚你问临济问黄檗如何是佛法的的大意三遭发问被他三顿痛棒还是佛法有吝还是和盘托出师便打云你试定当看进云恁么则黄檗门中无个消息大愚言下彻底掀翻师云道不着进云忽有人问和尚如何是西来的的大意又作么生师复打云你会么进云西来的旨蒙师指更有一句是如何师云我不听得乃云高提祖印千差无异举唱宗乘万别同元随方任我行持展演全无彼此更无别法流传直指当头便是面皮直下翻转即用向上全机掀腾毒鼓音声劈破摩醯眼目任是佛祖当前不敢正眼觑着人天在侧亦须寻路回避惟许异目超宗格外瞻风自契秪如今日据方就位一句作么生道铁牛未踏栏边草木马泥牛任吃惊卓拄杖下座。

　　立头首众执事上堂衲僧造行事事勿怕经持劳苦如牛拽耙虽则通身泥水要且十分潇洒一茎草上安身遍立无量生涯丛林赖以赞成世风转归法化乃蓦拈拄杖云谁知者一队讶郎当汉却被个没眼睛长老一匙挑上永不放手一句作么生道沙盆共掇从人看万古人间作典论遂下座。

　　师过报国院请上堂个事本来曾无背面显发当阳人须自荐苟自荐也则见天宁地泰海晏河清天下太平万民乐业国王水土之恩报尽佛祖之意抑亦契毕了烦恼即菩提就生死是解脱以一茎草作百千万亿身用从教越圣超凡临机纵夺随方自在且正当恁么时报国一句作么生道常将日月为天眼指出须弥作寿山卓拄杖下座。

　　开炉居士吴稚仙董尔潜等请上堂问红炉点铁大冶烹金犹是第二俦侣事未审格外人来如何接引师云门外立进云恁么则法鼓一声轰宇宙金鳞冲破钓鳌矶师云瞒老僧耳聋乃云金粟今朝结制无端画地为牢就里翻身跳出便见佛法无多透过毗卢顶上踢杀魍魉妖魔如是则从前入一丛林出一保社长期短限修禅习定佛祖边觅碗玄妙上注脚乃至东觑西捕零星所得红炉片雪销镕净尽无复遗余即此红炉便是当人个事现前曾无盖覆岂容向背自古及今炽然不息所谓般若如大火聚四门皆不可入从教今日斋主不历门户亲证火光三昧与他胜热婆罗门把手共行自繇自在苟不如是则眼睛着知见刺底里中杂毒深直到驴年无繇摆脱且正当恁么时翻身跳出一句作么生道新出红炉金弹子簉破阇黎铁面皮卓拄杖下座。

　　上堂问铁馒头入口便消且道无米饭阿谁摄受师云无面目人进云满盘亲托出庆赞句如何师云大家饱膨脝进云恁么则端坐受供养施主常安乐师云不劳赞叹进云当堂显出真消息锦帐重重露古风师云葛藤满地乃云觌面消息孤明历历迥脱根尘披露真实所以道应如是知如是见如是信解不生法相且作么生说个法相蓦竖拂云唤作拂子则是法相不唤作拂子亦是法相毕竟如何撩起便行超佛祖圣凡名字何从立下座。

　　上堂逐年十二月初八尽道释迦悟时节不识渠侬祸入身忽添脑后三斤铁山僧恁么举扬掀翻迷悟两途显发向上一路任是释迦老子复现三十二相八十种好变无量神通到来也须吃棒是汝诸人更在者里觅什么碗遂以拄杖打出法堂。

　　解制上堂劈破面门掀开脑盖突出无位人纵横得自在且超方独步一句作么生道银山铁壁万重高脚下无私都踏碎下座。

　　追荐请上堂僧问生也如寸云遮日死也似尺雾障天一旦云飞雾卷时如何师云突出难辨进云不会师云瞎乃云节届端阳五月五烈焰光中斗石虎帝释人间夺锦标波斯天上击鼍鼓灯笼突出眼睛听露柱撒开两手舞不是世间出世法能令亡者脱幽苦安身只在一毫端遍界无非是出路且作么生是出路底意不曾动着脚跟头朝到西天暮东土喝一喝下座。

　　开炉上堂僧问金粟山中结制十方龙象同参我师高登猊座有何佛法指南师云平吞万象进云觌面纯彰无异旨十方世界现全身师云摆手出山门进云三条椽下七尺单前一句又作么生师打云曲枕横眠僧礼拜云恁么则知恩有地师嘘一嘘乃云尽道今日开炉谁知柴炭俱无骨髓都教冻裂更讨甚么分疏直得吒吒沙沙历历落落佛见法见无从起觅残言剩语不挂嘴头卓卓丁丁行大步眼空四海若为俦喝一喝卓拄杖下座。

　　送法衣请上堂问锦上添衣即不问赤条条地是如何师云着了七八重来进云休下罗笼网师打云刺脑入胶盆乃云不是圣贤了事凡夫且事作么生了遂提起衣角云唤作法衣则不能了不唤作法衣亦不能了且道唤作什么又以衣角提一提云生佛通同一片地遍覆三千及大千复举当时应庵华和尚问密庵杰禅师云如何是正法眼师云现成拶将来杰禅师答云破沙盆师云特地生荆棘更为颂出暴露街边绝覆藏风敲雨打任郎当羽流携去超方用煮石烹云岁月长下座。

　　上堂僧问世尊拈花则不问迦叶微笑意如何师云觑破伊面孔僧云恁么则学人倒却刹竿去也师云汝向何处安身立命僧喝师云汝者一喝未有端的在僧又拟进语师直打退乃云句要分明意须不错分明不错洒洒落落随处腾云降雨不比秃帚堕在门角所以垂钩四海只钓狞龙格外玄机为寻知己狞龙既钓也则虾蟆蚯蚓不在所言知己若遇也则门外汉子徒劳捉摸且道金粟会里以何为知己滴水能兴万丈波到来犹欠那一杓复举当时五祖演禅师云譬如水牯牛过窗棂头角四蹄俱过了只是尾巴过不得山僧道不妨下载清风因与一颂昂藏头角足堪夸一种风流出当家跳跃绿丛应有据春光踏烂莫嫌赊。

　　祈嗣请上堂问堂前露柱久怀胎生下婴儿颇俊哉为复是从天降下为复是从地涌出师云当阳指出进云未解语言先作赋一操直取状元来为复是公侯有种为复是独占鳌头师云现成道将来进云恁么则云里拨开金凤锁棒头点出玉麒麟师云不妨据款结案乃云我本无心有所希求今此宝藏自然而至遂以拄杖击香几云宝藏打开也有眼者见有耳者闻闻见分明随机证取如父得子如贫得宝如病得医如饥得食任其根性悉得充足所谓清净本然周遍法界随众生心应所知量正当恁么时点即便到一句作么生道栽得阶前数竿竹从教飞凤好来栖下座。

　　上堂问如何是法身师云问取露柱如何是法眼师云脑后看进云恁么则头头显露师云百匝又千重请问和尚未荐已前一句作么生师云触着磕着进云荐后一句又作么生师云又落第二头进云恁么则亡灵得度也师云又要重说偈言乃云雪月风花解脱机不加点缀自离披机先岂是拖声色从本何曾涉水泥所以生本不生死本不死不生不死东涌西没南涌北没虽则出没无方要且脑后圆光不曾打湿且伊孺人即今在什么处白藕池中为雨露黄金地上起风雷下座。

　　解制上堂问下钓垂钩事若何师以拄杖作垂钓势云急着眼觑进云恁么则惊群须是英灵汉敌胜还他狮子儿师云谁是其人僧一喝师便打乃云天寒地寒大家在者里风和阳和彼此行物外有佛处不得住没孔铁锤恐虫蛀无佛处急走过枯木岩前蹉路多恁么不去也蓦地翻身寻本据摘杨花摘杨花谁忆赵州老作家然则金粟今朝解制还是去的是不去的是把住两头咸踢脱等闲举步廓周沙下座。

　　广东僧悦西请上堂师云千乡万里来单为个一着须要自回光不用多行脚江北江南共天日海东海西同风月青山绿水古犹今翠竹黄花明且灼回头便是故家乡当体无羁本寥廓以拄杖卓一卓云还会么便下座。

　　开炉上堂问有一人呼唤不回头点即不到有一人长年不出户到即不点未审恁么人如何师云七纵八横进云恁么则解拈一粒粟供养于此人去也师云清风生腋下进云龙得水时添意气虎逢山色长威狞师打云云雷相送乃云逐岁开炉枉费工夫长年结制分明钝置若是过量底人闻恁么道便乃掀倒禅床喝散大众把山僧烂椎一顿堪报不报之恩共助无为之化其或未然不免向第二门头放一线道烹佛烹祖大炉鞴煆生煆死恶钳锤四海英灵奇衲子到来都与痛加锥不惟觌面提持抑显格外风规泥牛入海人皆会金佛度炉若个知蓦拈拄杖云拄杖子吞却乾坤了也是汝诸人更向何处出气若云火焰为三世诸佛说法正是熟睡饶寱语三世诸佛立地听也是杓卜听虚声到者里若存纤毫异见即堕铁围那边正恁么时金佛度炉一句作么生道毛吞巨海寻常事芥纳须弥匹似闲下座。

　　上堂举楞严经佛告阿难云吾不见时何不见吾不见之处若见不见自然非彼不见之相若不见吾不见之地自然非物云何非汝师云大小世尊为阿难牵来拽去到末梢头直得钩绳自断令他觌体全彰脱洒自繇不假风帆孤舟到岸所以当时远祖白云端禅师作颂发明其意云堂前露柱久怀胎生下孩儿颇俊哉未解语言先作赋一操直取状元来盖远祖之意正古人所谓若欲播扬大教须从自己胸襟中流出将来与我盖天盖地一期语句不妨奇怪山僧今日因求嗣上堂亦有一颂不惟几百年后与远祖斗富亦令现前一切人天凡有所愿悉皆如意颂曰天晓园林尽放花十分春色最交加人多赏玩浑如醉得意忘归到月斜卓拄杖下座。

　　伯载吴居士将逝遗嘱请上堂僧问即今亡者向什么处安身立命师云揭露当前进云恁么则不涉途程即生莲界了也师云觅之即不见进云承师直指西来路亡者听法得无生师云作恁么解会乃云大道坦然更无挂碍就死如生面目俨在且道伯载居士即今面目在什么处以拂子打圆相云还见么又以拂子击香几云还闻么若向者里闻又闻矣见又见得则知居士二十六年前寂寥非内二十六年后宽廓非外正当二十六纵横得自繇于前后中际求其三毒水泡了不可得五蕴浮云亦无所有更说生死涅槃轮回苦趣亦是钵盂安柄仁者自生分别殊不知当人本体圆同太虚无欠无余不容修治那许向背所谓居一切时不起妄念于诸妄心亦不息灭住妄想境不加了知于无了知不辨真实真实既不辨也则描固不成画亦不就又说什么三藏十二部一切修多罗三千七百则祖师葛藤窠是玄是妙拨过一边说心说性抛向他方直得净裸裸赤洒洒清风翻白羽野老笑相亲殿角风摇树行人尽解衣通身手眼竿木随行遍界是渠逢场作戏分明与十方诸佛历代祖师天下老和尚真契实证同条共命一道提持劈不开扑不碎自古至今点胸点肋于了了之地且正当恁么时不偶万缘一句作么生道不起纤毫修学心无相光中常自在遂下座。

　　费隐禅师语录卷第二终
嘉兴大藏经　费隐禅师语录


　　费隐禅师语录卷第三

　　嗣法门人隆琦等编

　　上堂三

　　海盐天宁寺众僧请上堂问楚石昔年垂手处吾师特地又如何师云红尘堆里现进云随缘赴感四众临筵不涉化门一句请师为人直指师云叶落见秋空进云恁么则一轮明月家家照觌体清光个个寒师云霜飞知骨冷进云有意气时添意气不风流处也风流师云重说偈言乃云一即一切半粒粟中藏世界一切即一大千刹土掌中观山僧今日信手拈来撒向海盐城里一任在座人天普同契会蓦呈拄杖云还见么复卓拄杖云还闻么既见又闻且道是个什么若道是教外别传正是节外生枝更云是世谛流布亦是眼中着屑到者里正眼观来好不资一毫丑不资一毫分明是个平等平等广大法门世出世间摄无不尽举处则彼此全彰不举则各不相到舒卷立方外乾坤纵横挂寰中日月且共乐升平一句作么生道天宁地泰归皇化万姓讴歌乐太平卓拄杖下座。

　　榜眼彦升陈居士同弟孝廉次升请上堂问露地白牛还要加牧否师云一棒打杀进云行人更在青山外如何是青山外底境界师云堕也进云末后一着还有商量也无师云脑后见腮莫与往来问昔日盐官扇子匝地清凉今朝太史怀香请师拈出师云普天匝地进云秪如犀牛儿又作么生师云头角峥嵘进云一机超出潮音外彻体风流那畔春师云又恁么去也乃云大道洪荒包博无遗城市山林不异去来动静一般所谓头头显露物物全彰秪要回机自得便见左右逢原如宝珠网彼此互融明镜高悬千差普照故获人天交接两得相见官贵临筵四众普集上蒙。

　　圣化莫大之恩又遇万姓崇善之德处处阐无上道在在弘正法眼浩荡乾坤乐逢化日且普同受用一句作么生道离垢文明真胜地庆云覆遍万人家卓拄杖下座。

　　上堂据祖师门下末后一句始到牢关把断要津不通凡圣今日众居士命山僧登于此座更说个什么即得莫是说明心见性得么莫是说成佛作祖得么殊不知但有言说皆是涂污既有所说皆是涂污则现前一会个个显发本有风光人人居住平等性智所以祖师云十方智者皆入此宗宗非促延一念万年无在不在十方目前极小同大忘绝境界极大同小不见边表大小祖师也是相体裁衣量水打碓千百年来无敢移易丝毫然而寻常见有彼此差殊境缘好丑皆是迷背不了今日山僧因行掉臂不妨觌面提持诸君就路还家正好直下承当所谓一念回机便同本得且正当恁么时瞥然一句作么生道不因夜来雁争见海门秋卓拄杖下座。

　　孝廉君谟周居士文学尔发潘居士等请上堂问如何是一尘入正受诸尘三昧起师云头头不昧进云如何是诸尘入正受一尘三昧起师云物物现前进云只如不入不起一句作么生道师打一棒云七纵八横乃云都谓今朝是释迦老子睹明星悟道之日殊不知自己早已堕坑落堑而黄面瞿昙亦遭涂污谁知伊本不曾生本不曾灭本不曾迷本不曾悟亘古弥今不变不易若是英灵汉子勇猛丈夫才见山僧作恁么道便乃烂椎一顿不妨许他顶　上具只眼亦有超佛越祖之见堪与普天下有心人解粘去缚抽钉拔楔其或不然未免依门摸壁抱桥柱澡洗究竟不能自繇自在且不涉迷悟一句作么生道拈拄杖云不打林中鸟恐惊天上云卓一卓下座。

　　解制上堂从前赤土画簸箕今日分明跳出时鹘臭布衫俱脱下千山万水了无疑虽然如是也须照顾脚下始得便下座。

　　琪园唐居士请上堂问空劫已前本无名相如何是金刚正眼师云直下觑进云生缘已后万物齐彰如何是真如大道师云遍界不曾藏进云名相俱寂杳无形影如何是本来面目师云又恁么来也乃云不是心不是佛不是物当阳突出虚空骨(居士参此三不是话因语及师蓦竖拳云者个唤作甚么士拟议师便掌士遂礼拜)丈夫猛利便担当踢碎从前闲窠窟窠窟既踢碎也则无途路波吒亦无修证名目更说有工夫可做话头可参正是无端枉受屈觌面提与孝廉公者回也须亲努目卓拄杖下座。

　　青雷查居士请上堂道本无方随处举扬秪者便是更不覆藏是以竿木随身逢场作戏指点向上巴鼻开发人天正眼照破从前漆桶都教黑夜生光人人洒洒落落个个任运腾腾百亿部洲走马三十三天着跌不干佛祖机筹岂是教途理致所以怀州牛吃禾益州马腹胀天下觅医人灸猪左膞上且到此门来一句作么生道弹指不劳频敛念重重楼阁应时开卓拄杖下座。

　　师五帙诞辰居士吴稚仙等同众请上堂僧问薰风意旨即不问仰祝南山事若何师云钵啰娘进云恁么则福越于沧海寿超于须弥师云唤钟作瓮乃云穷和尚庆寿日裸形国里赠服饰诸君太煞不知情带累山僧面门赤何以盖者老汉五十年来赤条条地更无福利人天亦无玄妙巴鼻四众虽然横逆来终不拖泥带水湿便下座。

　　本师密云和尚讣音至遂挂真举哀乃对真云佛祖源流曹溪正脉绵远相传至我老和尚三十四世六兴巨刹海众同居以一条白棒撑天拄地直指当人本元命脉契其旨者既多会其元者亦盛三十年来道满天下一代化仪周全完备本怀既罄遽尔归真谁谓法眼灭法河干法梁折直得超古越今光前裕后眼目烁破四天下百世无能逾之者既尔今日又要一场特地作什么拘尸城畔聊通信要与人天普共知便举哀。

　　曹夫人请上堂问十方婆伽梵一路涅槃门未审路头在什么处师卓拄杖云向者里会僧云谢师指示师云蹉过了也僧云龙蛇易辨衲子难瞒师云好恶也不识问千年祖焰今日重新向上全提请师指示师便棒进云今古应无坠分明在目前师云大家证明进云脱体无依全卓落不风流处且风流去也师乃呵呵遂云觌面提持只是者个以拄杖卓一卓当机透脱更非别物又以拄杖卓一卓若向者里见得则人人心空及第个个越见超方不向瞿昙寻落处随机应用自堂堂复卓拄杖下座。

　　送灵骨入塔请上堂瞥尔收光住安乐地生涯一任笑春风绿水青山不变易若道此时无面目绵包特石是何意汝诸人试道道看众僧竞喝师云不是恁么消息山僧自道去也龟毛既系虚空骨塞断人天来性路下座。

　　腊八上堂冻饿雪山腰欲断明星忽现便成妖当时我若同斯会劈脊拦腮定不饶何以家有白泽之图必无如是妖怪虽然如是还有为释迦老汉出气者么有则不负今日施主信心供养其或不然莫怪山僧揩死蛇头好遂以拄杖一时打散。

　　岁旦上堂举昔日有僧问镜清禅师云新年头还有佛法也无清云有僧云如何是新年头佛法清云元正启祚万物咸新僧云谢师答话清云山僧今日失利后又有僧问明教禅师云新年头还有佛法也无明教云无僧云年年是好年日日是好日为什么新年头无佛法教云张公吃酒李公醉僧云老老大大龙头蛇尾教云山僧今日失利据二大老一人说有一人说无大似徐六担板各见一边今日如有人问金粟新年头还有佛法也无但向他道数缕彩霞环宝座森罗万象尽光辉遂下座。

　　解制上堂金乌急玉兔速明暗相催任往复牛头没马面回多方出没听徘徊若识那些关捩子不妨南岳与天台杀活何曾非手眼纵横无不是钳锤击木敲空行格外抽钉拔楔许谁猜呵风骂雨兴波浪喝月棒云降祸灾倘无如是超方作莫道亲从金粟来虽然如是老僧也须吃三十棒始得便下座。

　　老和尚忌日师拈香云今朝是老和尚示无为身说寂灭法诸人不得以眼见并耳闻只要知其时识其节且道是什么时节一年一度烧香日遍界明明不覆藏。

　　诞日请上堂师登座云混混沌沌朴朴憨憨寿宜太古那同等闲佛法禅道了不思参翻身拶入婆伽室须嚼当空玉一团也不混也不沌也不朴也不憨四月芳郊烟景好华堂飞彩燕喃喃下座。

　　解制上堂虚空昨夜翻身吼惊得须弥藏北斗天大将军用力撑坚牢地神笑破口衲僧更欲蹈芳规板齿生毛行不到狸奴合吃百两砒礵不应将从上家风一时漏逗喝一喝下座。

　　莲如上座出关请上堂僧问鲤化桃花浪龙门跳跃飞等闲头角露师云第四句又作么生僧拟议师云暴腮龙门客僧云白云堆里过寸步不曾离师云死活也不知僧云粉骨碎身难报答当阳一句即时酬师云闲言语乃云千日关中事如何举似人却来请我说特地一场新何以未进关时格外春风正在里许壶中日月及出关后鹤唳长空恁么去就则长年吃饭未尝咬着一粒米终日披衣何曾穿他一缕丝腾腾任运任运腾腾虽在房屋之中却似云行鸟飞山青水绿绝虑忘缘无挂无碍其或不然画地为牢钉椿摇橹直到驴年未有休息虽然如是秪如今日特地一场新又作么生不因柳毅传消息争得音书到洞庭下座。

　　请上堂假饶顶戴经尘劫身为床座遍十方若非说法度众生毕竟无能报恩者且法又作么生说莫是说三藏十二部一切修多罗么且喜没交涉莫是说大小乘教顿渐偏圆权实半满么且喜没交涉莫是说五十五位等妙二觉么且喜没交涉殊不知法离见闻法离语言法离文字法离动静直是离四句绝百非古人谓之离心意识参绝凡圣路学遂以拂子击香几云若向者里透脱得去则无恩不报无生不度先帝十七年中平治天下莫大之恩报无不尽更有父母养育之恩师友教诲之德亦一时酬毕至于一切情与无情以及蜎飞蠕动悉令解脱盖般若功胜非同等闲回三毒为三聚净戒回八识为四种妙智转烦恼为菩提转无明为佛性一决一切决一了一切了亦可谓了了见无一物亦无人亦无佛大千沙界海中沤一切圣贤如电拂虽然如是若到者个田地更须晓得向上一路始得何以分明月在梅稍上看到梅稍早已迟便下座。

　　　轹严居士请上堂师升座云今日诸人莫撒沙聊听山僧一指述嘉禾有个老鼠子偷吃上天一粒粟惯到诸方弄爪牙动得清风多拂拂独是山僧不近情白棒掀天与打出翻身见得没师禅好向人前骂老秃遂唤严居士云翻身一句作么生道居士便出法堂师云恁么去也即下座。

　　佛诞孝廉觐周徐居士请上堂以拄杖拍香几云若向者里见得则超声越色离见绝闻格外安身大方独步不妨婢视释迦奴呼弥勒满虚空是个毛孔遍法界一只眼睛岂不见道天上天下唯我独尊其或不然年年四月八定是释迦生与诸人分上有什么交涉复举当时临济祖师与王常侍入僧堂王问云这堂僧还看经么临济云不看经王云还习禅么临济云不习禅王云既不看经又不习禅教他做个什么临济云教他个个成佛作祖去王云金屑虽贵落眼成翳临济云我将谓你是个俗汉师云临济与王常侍一时宾主相逢激扬个事透脱超方彼此作家为千古眼目今日觐翁居士为山僧法门之内外护累次设斋请登此座赞扬法化四海腾闻忽若问山僧云这堂僧还看经么山僧但答云遍身是若云还习禅么山僧复答云通身是居士若云金屑虽贵落眼成翳山僧却答云却是居士具眼据山僧如此举扬与古人提持相去多少更有末后一句大众听取不是灵山亲记莂肯来拨动上头关卓拄杖下座。

　　结夏上堂问如何是杀人刀师云与汝一顿如何是活人剑师云要你　跳进云脱体全彰去也师云却成两个乃云兔角三千尺龟毛百丈余缚他奇衲子特地倒骑驴三七日中嚼无米饭饮不湿羹九十日内行无阴阳地坐折脚绳床搏大千界藏钵盂里掷百亿身向他方外身心自寥廓念念更幽闲佛祖无处摸索人天迥绝跻攀直教布袋解开日放出群猊入闹蓝虽然如是秪如今日施主设斋功归何所实相门行无相施福如大海寿如山下座。

　　送先和尚法衣进塔上堂僧问历代祖师安身立命即不问老和尚入塔后还有出头日也无师竖拂子云还见么进云和尚莫要瞒人好师云蹉过了也不知尔潜董居士问天童全身金粟法衣全身法衣即不问如何是今朝入塔一句师云大众证明进云恁么则光前耀后去也师云亲言出亲口进云谢和尚师喝一喝乃云释迦文佛法衣留在鸡足山中密云老人法衣藏于金粟塔里且道是同是别若道是同则自古至今事有千差若道是别从前及后理唯一致若向一致千差分晓得来便见一有多种二无两般而与十方檀那丛林僧众永远祥瑞正当恁么时应时及节一句作么生道一把柳丝收不得和烟搭在玉阑干便下座。

　　师到东明寺礼东明旵海舟慈宝峰瑄三位远祖塔安溪众居士请上堂遂升座云远祖东明刹今朝辄一登面目俨然在时人识未曾且道远祖面目即今在什么处遂以拄杖指云南山云北山雨自古至今常在此湛然不动于其间凛凛宗风播寰宇虽然如是不肖儿孙应吃三十拄杖不合向祖师头上撒沙便下座。

　　拈花舍请上堂云微笑拈花事分明在目前等闲能荐得任运复腾腾既任运又腾腾则无世缘依倚那讨佛法廉纤撒手悬崖随步乐横拈白棒打青天遂卓拄杖下座。

　　举前堂隐元首座秉拂上堂问玉趾麒麟朱点额金毛狮子剑张牙程途底事俱放过根源一句问归家师云问得最亲切进云堂堂独露乾坤塞刹刹明宗宇宙新师云又不相当乃云抢旗夺鼓折角冲锋须是宿将登坛才能捉败从上古锥世尊拈花迦叶微笑马祖一喝百丈耳聋黄檗三顿棒临济无多子皆遭按下等闲施一机透过千差寻常发一语胸襟流出皆因踏着佛祖上头关与教外别传单提直指深相符契故能掀天关翻地轴开发西来命脉展托衲僧巴鼻掌握从上纲宗维持丛林统纪诚为人天眼目照明于世凡我会中英灵衲子俊俏禅和多负冲天意气常佩肘后玄符正好吹拍相随同缘唱和直令教外别传临济正宗永远垂芳才是报佛报祖之恩亦为成己成人之德秪如今日人天交接一句作么生道狮子窟中狮子吼旃檀林里现旃檀下座。

　　礼大悲忏请上堂云闻性空时妙无比思修顿入三摩地无缘慈力赴群机如月影临千涧水譬喻圆光宝镜胡来胡现汉来汉现虽然如是各位先灵更须返观自己千手千眼全体大悲圆通自在横拈竖放无非是神通妙用逆来顺去不离大圆觉海且正当恁么时如何是观音之面目日炙风吹千手眼填沟塞壑大悲身下座。

　　上堂佛祖之道恢廓无方在天而天在人而人一任施大机发大用掀天关翻地轴从教佛祖禅道贱如破草鞋玄妙知解值甚乾矢橛擒纵出奇施夺可观要有者等风标才是宗门种草秪如会元归一意旨又作么生苕溪绿水年年绿郭外青山岁岁青卓拄杖下座。

　　上堂大道只在目前要且目前难睹欲知大道真体不离声色言语以拄杖拍香几云者个是声又呈拄杖云者个是色问来答去是言语作么生是大道复拍香几云若向者里见得则毛吞巨海芥纳须弥不是神通妙用亦非法尔如然其或不尔秪知事逐眼前过不觉老从头上来卓拄杖下座。

　　解夏上座凉风扑面炎热顿除法门大启出入无拘骑象底骑象乘狮底乘狮一任逍遥云水外岂学临济问大愚秪如达磨忽在面前又作么生以拂子击一击下座。

　　孝子吴繁昌追荐令尊殉难奉常公磊斋老居士请上堂问本来真父母历劫不曾离未生已前父母在什么处师云此问最亲切进云即今父母又在什么处师云瞠眼看进云觌面相逢为什么不识师云两个问如何是先雷后雨师云七纵八横如何是先雨后雷师云八横七纵如何是雷雨一齐师云与汝一顿如何是雷雨不一齐师云我亦不知进云恁么则狮子游行不求伴侣师云你又作么生僧一喝师云杜撰禅和乃云灵山受嘱作菩萨之宰官毗耶分焰为皇家之柱石出仕二十余年高迁三五六任执政公同日月操已洁若冰霜至于临大节而不可夺见国危便乃授命朝野仰宗颁白诵德履历布于青史千载不能磨灭如此造端真为希有然而灵山阐法无住为宗毗耶门开不二明旨且作么生是不二之旨以拂子打圆相云就在者里透脱则生与死不二来与去不二存与亡不二逆与顺不二古与今不二此不二之法离是非绝对待既绝对待又离是非又拂一拂云恁么则虽做官不曾做官虽殉难不曾殉难圆同太虚无欠无余光明赫奕照耀儿孙且正当恁么时向何处见其面目山苍苍兮水泱泱先生之风天地长遂卓拄杖下座。

　　上堂吴江敬萱包居士五旬初度请山僧上堂为他祝寿且道以何为寿若以虚空为寿则虚空有消殒之时若以大海为寿则大海有枯竭之日若以松柏为寿则松柏有憔悴之年若以龟鹤为寿则龟鹤有终尽时节此于世间最长最久既不可为寿则惟据当人本来寿量为居士提持遂以拄杖卓一卓云过去无始未来无终现在不灭三际既然平等则十方自合一体亘古今而不磨历万劫以常在回观虚空大海松柏龟鹤只是刹那刹那心心不住念念生灭不能久远尝住于世然而离生灭求不生灭了不可得舍不生灭觅其生灭亦不可得如是则寿如虚空也寿如大海也寿如松柏也寿如龟鹤也比龟鹤则寿灵比松柏则寿苍比大海则寿深比虚空则寿久既久且深又苍又灵则浩然于世永远常住逍遥自在正好担当如来第一大事祗如应时纳祐一句作么生道劫外灵芝多带秀长年在土不沾泥卓拄杖下座。

　　上堂问如何是宾中宾师云波波门外走如何是主中主师云千峰顶上立如何是宾中主师云布袋盛猪头如何是主中宾师云打开叉口卖　轹严居士问古云百尺竿头须进步百尺竿即不问如何是进步处师打云向者里转身进云此犹是百尺竿未是进步在师又打云不知进退汉居士便作跳势云山猫原是脚短底师云且谩捏怪居士遂作虎声而出师云转见卖丑乃云当阳指点秪要作家相见左右敲磕须是知音唱和若得知音唱和又有作家相见则开炉结制正是锦上铺花长期短限亦是空中画彩正脉于是流通道缘于是广播不惟门里有人亦赖人天共荷十方世界咸知佛祖法门高明如天传厚似地深藏若海孤峻犹山任他鶤鹏狮象蛟龙麟凤各适其性自在逍遥人人抱冲天意气个个佩无上大道自古至今人杰代兴尽未来际亦复如然宗风永振佛日长明秪如超宗异目一句又作么生道一拳拳倒黄鹤楼一踢踢翻鹦鹉洲喝一喝卓拄杖下座。

　　腊八上堂僧问瞿昙六载殷勤忽睹明星悟道为复是从天降下为复是从地涌出师云火里拾螺蛳进云然则喷鼻梅香自雪岭一段真风宇宙春师云未是你境界进云及乎末后拈花迦叶亲承印可还是逗漏家风还是流通正脉师云雪上加霜进云横身独步千峰顶闲看白云自往来师云傍观者笑乃云一亩之田三蛇九鼠呼遣莫能是甚鼻嘴天上明星当昼现瞿昙日午打三更以致从上瞎驴互相钝置累及山僧唤钟作瓮海昌居士向此地上撒尿泼天种麻得豆更有受戒阿师空中钉橛都来合吃三十拄杖还有不甘者么禹力不到处水声流向西下座。

　　元旦上堂师升座云金粟堂中炉烟蔼蔼仰祝
当今天子圣寿万安天下太平万民乐业然天下既太平也则人人享无为之化处处奏弦管之声龙楼凝瑞四海安宁凤阙腾辉八方镇靖是智是贤鸣銮佩玉若草若木和气春风所谓一人有庆兆民赖之林下修持无别念愿君年乐太平年便下座。

　　上堂问如何是一贯通底意旨师云好春光进云等闲独步千峰顶随方何处不风流师云埋没了也乃云周吴二居士设斋请上堂山僧信口道二月好春光山鸟山花明祖意春园春浦泄宗纲现前披露如相委始信西来一脉长且道达磨祖师即今在什么处试道道看一僧拂坐具喝一喝出堂师云若向者里见得入地狱如箭射便下座。

　　上堂僧问师登宝华王座拈提向上纲宗临济之道不妨奇特请问和尚如何是一喝如金刚王宝剑师云分身两段如何是一喝如踞地狮子师云八面威风如何是一喝如探竿影草师云知你是龙是蛇如何是一喝不作一喝用声未绝师便喝僧拟议师遂打僧礼拜云若不同床睡焉知被底穿师云阿谁信你乃云若据正眼观来佛法莫可饶舌人人觌体现前亘古弥今不灭若能自肯承当从前狂心顿歇恢廓风光超格外是男是女都教彻还会么喝一喝下座。

　　结夏上堂僧问个个现成活泼泼因何特地又为牢师云是你跳入网中来进云某甲不恁么师云悔不慎初进云恁么则杜口单前默师云更须护末始得问寒则普天匝地寒热则普天匝地热请问和尚是什么物师云天上天下进云恁么则上同孤危下彻贤圣师云唤之则触僧拂坐具云恁么去也师云不唤则背进云恁么则如何指示师云速退乃云金粟今朝结夏更不周繇者也都教撮摩虚空笑杀嵩山道者何以说禅说道孤负佛祖论心论性埋没己灵默坐用工钝置人天指东话西见责明眼谁知如铁铸胸襟极难情况惟许长手臂底向此拨得一线路开则清风生腋下光彩发眉端洒洒落落活活脱脱如何是佛破草鞋如何是法臭皮袜如何是僧百不能信手拈信口道不惟机出众流亦是增人意气今日会中还有长手底么众不对师云山僧今日失利便下座。

　　举后堂百痴首座秉拂上堂问劈破泰山雷未猛照开沧海月非光如何是照用同时底句师便打如何是照用不同时底句师云阇黎且归位如何是先照后用底句师云闪电霹雳如何先用后照底句师云霹雳闪电僧云照用已蒙师指示不落照用一句请师道师云眉毛在眼上乃云攒花簇锦喜有其人敲骨取髓还他作手二者相须不将违背皆从正法眼藏透脱出来照天照地照古照今佛祖瞒他不得龙天欲昧无繇四海高人十方龙象要明从上纲宗自来正脉正好运虚舟迎风听举扬莫道山僧强按牛头何以瞎驴若不拽来使争见法门有白眉下座。

　　解夏上堂僧问布袋打开从抖擞笑看雪岭碧层层师云少卖弄进云蜗牛角上三千界木马蹄边劫外春是阿谁受用师云面皮厚多少进云动地春风归掌握滔天石浪出松门去底是住底是师打云者里未是你安身处乃云一夏以来不曾与诸人说青道黄指东画西为什么今日又要一场特地只因九十日内累及诸人种田底种田车水底车水搬砖底搬砖运土底运土磨麦底磨麦春米底春米乃至执劳负重不胜其烦以致各人一领汗衫臭如鹘突今日乘凉风之便不妨解却好东去西去南来北往自繇自在虽然如是秪如前途忽有猛虎当路坐时又作么生折合试道道看众拟议师以拄杖一时打散。

　　宾我王居士为荐慈十周请上堂僧问有物先天地无形本寂寥能为万象主不逐四时凋如何是万象主师云莫将眼见乃云冷云忽尔归无际枯骨连宵冻欲迁就向髑髅开只眼去来远近自超然转身一路如能到石虎平空抱子眠卓拄杖下座。

　　为释迦弥勒两佛开光上堂僧问释迦不前弥勒不后正当恁么时是如何师云杷柄在山僧进云只如云门一棒打杀又作么生师云今古咸知进云恁么则未解语言先作佛也师云傍观者笑乃云一对老古锥自来多顽赖一个独称尊一个携布袋相逢蓦面欺入门见笑怪分明滞货不堪闻摊向街头作贵卖阿修罗王与一文百劫千生成冤害山僧今日特地与他雪屈遂以拂子向空点云面门点出摩醯眼无限清光上下载虽然如是也须吃三十拄杖不合压良为贱复举当时有僧问云门禅师云如何是佛云门答云乾矢橛师云大小跛脚阿师抛泥撒沙涂污古今人眼目山僧今日忽有人问如何是佛但答云有读书人在这里不特打草且要蛇惊还信得及么师姑元是女人做便下座。

　　荐中丞石袍老居士请上堂僧问下雨添流泪轰雷起恸悲未审亡灵是何面孔师云谢汝助哀进云不涉阴阳底人和尚作么生荐扬师云汝即今在什么处僧便喝师云阴阳僧无语乃云悟迷非向背佛法了无多圆通门大启许接老维摩上是香积世界下是毗耶离城中是狮子宝座行住但凭行住坐卧一任坐卧文殊休来对谈默然风光更好抛却荣华富贵那论生死病老宗门消息如能契格外乾坤日杲杲复举唐朝有庞蕴居士于临终时太守于頔公特往问候庞居士云但愿空诸所有切勿实诸所无遂奄然而化师云庞居士虽则末后提持争奈如灵龟曳尾扫迹迹生即如中丞吴居士既一旦逝世且道还属于有还归于无若说是有即今在什么处若说归无又要追荐作什么向者里透脱得来则眼空宇宙浑无物大座当轩孰敢窥喝一喝下座。

　　休夏上堂僧问虚空廓落无依倚特地何劳起祸端师云又是刺脑入胶盆乃云九十九峰头环绕金粟寺四海五湖僧九旬长共聚桑青麦又黄田畴足风雨村童驱玄犊野老亲白羽物物显灵机头头合天趣执法便乖张盲修迷本据随分现家风不用立规矩以拂子击香几云还他男子汉高飞而远举复举当时世尊因自恣日文殊三处度夏迦叶拟白椎摈出才拈椎乃见百千万亿文殊世尊云汝拟摈那个文殊迦叶无对师云文殊天上月正圆迦叶人间道月半欲得两相应分身两处看虽然如是只如世尊分上又作么生昨夜春风忽地来屋角梅花偷眼觑便下座。

　　老和尚三周忌日拈香云一二三三二一铁马嘶空没踪迹忆得当年腾踏时一回饮水一回噎虽然如是心不负人面无惭色。

　　琪园唐居士披剃上堂僧问须发不碍菩提路今朝披剃事如何师云独露本来面进云如是则超凡越圣去也师云不要涂污他问换骨洗肠重整顿通身是眼更须参参即且止出尘离俗一句作么生道师云脚下步腾腾进云冲开尽是通霄路透出无非解脱门师云未是你境界僧云不得瞒昧师云可惜许乃云既到出家田地须具烹金琢玉敲骨取髓之作略万丈悬崖撒手佛祖顶　特坐更谓裂爱网出尘劳正是闾阎之谈更云取菩提证涅槃亦是肤浅之见从上玄关悉皆透过一切淆讹都教了了吞却栗棘蓬跳尽金刚圈不妨做个三脚驴子无毛鹞儿天上人间杳绝踪迹故曰罗笼不肯住呼唤不回头古圣不安排至今无处所臻到那个时节才不辜负国王水土之恩亦不昧今日发志之始且恁么去就一句作么生雪后始知松柏操事难方见丈夫心复举当时崔赵公问径山国一钦禅师云弟子求出家还得么国一钦答云出家乃大丈夫之事非将相之所能为崔赵公于是有省据国一钦垂钩四海秪钓巨鳌其余凡下似皆无分唐居士吃素受戒已十余年操守真修遍参诸方到处护法今日一旦发心须发自落且道还契得国一钦禅师也无虽然如是欲穷千里目更上一层楼即下座。

　　林野和尚至上堂僧问寰中能作主化外自来宾除却寰中化外宾主句请师直指师云唱拍相随进云三千礼乐辉天地百万威仪亘古今恁么时合谈何事师云任汝采听进云二难济济两班雍雍师云喜得阇黎证明僧礼拜云坦步法堂去也师云更少一句在乃云山中无个事终日视云霄不意通玄客到来访寂寥天边瑞霭覆此丛林衣下明珠映我山门大众喜溢眉端是人通身踊跃建法幢立宗旨原有宾主交互震法雷击法鼓岂无风云相会指点差别因缘提持无上大法今日幸遇通玄和尚光临此土正是人天交接水乳相逢山僧与大众当往锡前请登宝座敬闻举扬当生难遭之想休教当面蹉过秪如今日宾主交接一句作么生道等闲携手栴林过一任香风四海闻卓拄杖下座。

　　荐严请上堂僧问有问有答宾主历然无问无答又作么生师云讨棒吃僧便礼拜师云不知痛痒汉进云一句无私语且喜贺太平师云是甚语话乃云山僧今日拟举向上一着则恐佛祖笑怪若不举似又虑孤负当机吐之不得忍之莫能既不得已略引两个古人以塞来意只如赵州禅师到一庵主处问云有么有么庵主便竖起拳赵州云水浅不是泊舟处便去又到一庵主处亦如前问云有么有么主亦竖起拳赵州云能纵能夺能杀能活便礼拜据前后两个庵主一般竖拳赵州一褒一贬天渊各别且道淆讹在甚么处若向者里辨别得出则佛祖禅机一时觑破当人生死亦自明了若去若来活活泼泼又有一婆子将净财请赵州老汉代转藏经赵州得财乃下禅床走一匝回报云转藏经已竟婆子闻得便云适来请转全藏为甚只转半藏看他两人一宾一主激扬个事如击石火似闪电光一着高一着一步胜一步显扬无尽宝藏透脱本有家风不惟上契佛祖本源亦复下合众生心地山僧将此最上善利追荐觉灵蓦竖拂云还信得及么剔起眉毛便领取瞎驴一任笑春风喝一喝便下座。

　　费隐禅师语录卷第三终
嘉兴大藏经　费隐禅师语录


　　费隐禅师语录卷第四

　　嗣法门人隆琦等编

　　上堂四

　　上堂僧问佛祖家风全提正令正恁么时一句作么道师云阇黎脑门裂进云兵随印转将逐符行师云死活也不知僧喝一喝师云乱统禅和问昔日庞婆进鹿门设斋卖尽风流今朝清太请师登座还有优劣也无师云试分析看进云恁么则前庞后冯两彩一赛师云阿师自道进云是事且止只如沩山见刘铁磨来便曰老牸牛来也意作么生师云点进云磨曰来日台山大会斋和尚还去么又且如何师云放过即不可进云山乃放身作卧势磨便出去为复各显神通为复别有道理师云还他老汉始得进云可谓昔日沩山今朝和尚师云不劳泼泥水乃云衲僧家随缘放旷任性逍遥火炉边帽席下透脱超方眼三条椽七尺单活泼通霄路更说什么九旬禁足三月安居踞菩萨乘修寂灭行正是刻冰求火蒸沙作饭殊不知东山水上行西河火里坐南山起云北山下雨敲空作向击木无声佛祖场中惯作白拈人天会里难可安排要有者等囊藏才是百味酸馅只如今日应斋普利一句作么生道端坐单前受供养都教施主常安乐下座。

　　举本堂首座秉拂上堂黄檗与临济三顿棒如金翅劈海直取龙吞临济向大愚言下翻身似猛虎插翼多增意气自此父不让子子不让父父子机强遗害后昆遍满江湖皆机里转机用处发用牙上生牙角上生角饥鹰爪下夺肉猛虎口里横身毒气冲天流芳千古都发明教外别传单提直指后学初心若要透漏从上宗门爪牙不妨问取堂中新座元便下座。

　　上堂衣冠一旦入黄泉四十年来湛妙圆今日忽然祈荐拔却如明镜又重昏殊不知当人本体湛若太虚明如宝镜非去非来无垢无染于圣贤不为解在凡夫亦非缚妙圆觉海无欠无余但能常寂光通自然神明百世为甚如此竖拂子云荷叶团团团似镜菱角尖尖尖似锥喝一喝下座。

　　上堂觌面弘扬西祖意要人直下契全机全机契得开真眼死后生前两不亏遂以拂子打○此相云就向者里透去则世出世法斯为根本故曰过去诸如来斯门已成就未来诸菩萨当依如是住现在参学人今各入圆明其或不然只知事逐眼前过不觉老从头上来抚掌呵呵下座。

　　上堂野老负薪归少妇连宵织看他家事忙且道承谁力只此四句偈乃成佛作祖之基本了生脱死之根由即向个中瞠眼开免教流落两行泪复举当时殃崛摩罗尊者因持钵至长者家其家妇人正值产难子母未分长者曰瞿昙弟子汝为至圣当有何法能免产难殃崛曰我乍入道未知此法待问世尊却来相报佛告殃崛汝速去报言我自从圣贤法来未曾杀生殃崛奉佛语疾往告之其妇得闻当时分娩山僧作一颂以荐产亡信女残冬白雪冷侵衣苦瘦梅花动笑眉狼籍枝头人共晓春光一线许谁知下座。

　　斋千僧请上堂斋僧无漏福浅信莫能知掬水月在手摘花香满衣山僧恁么告报大似水中盐味色里胶青决定是有不见其形只要深信得及管教求福福生忏罪罪灭若也执相分别生心取舍则如捕风捉影徒劳心力故曰住相布施生天福犹如仰箭射虚空势力尽箭还坠招得来生不如意争似无为实相门一超直入如来地且无为实相又作么生以拂子向空点云东西南北门相似无限轮锤击不开喝一喝便下座。

　　上堂天何高地何极上下四维无等匹僧是僧俗是俗六六元来三十六所以世尊云未离兜率已降皇宫未出母胎度人已毕实际地上据本还他鹤长凫短松直棘曲各居方位任适自性故曰是法住法位世间相常住更请山僧登于此座鼓两片皮掉三寸舌大似无风起浪好肉剜疮笑杀当年达磨面壁虽然如是若作恁么见解则平白地上死人真个无数灼然出得荆棘林才是好手只如临济大师云有时一喝如金刚王宝剑有时一喝如踞地狮子有时一喝如探竿影草有时一喝不作一喝用据临济四喝各有功用总不徒然山僧也有一喝遂喝云且道是那一种若简点得出不妨具眼若也不能钝鸟栖芦忽有僧震声一喝师云不要乱统便下座。

　　上堂僧问古人不出方丈门庄上吃油糍意旨如何师云被山僧勘破僧云争奈学人何师云汝是漆桶僧拟议师便喝僧亦喝师云救得来已迟了僧又喝师云又要撒沙那乃云盐城诸施主何事入山来欲听山僧法谈禅口不开恁么见得则山僧接物利生闲言剩语尽被居士一时看破不妨休机息念归家稳坐才知治世语言资生业等皆与实相不相违背还晓得实相不相违背处么毕竟水须朝海去到头云自觅山归卓拄杖下座。

　　上堂僧问未升座时学人有一问请和尚不答师云昨日向你道了也进云未在更道师便喝僧云苍天苍天师云还不知羞僧出众跳一跳云狮子遨游往来自在师云野狐精魅僧喝一喝师云捉败了也乃云鹁鸠树上啼意在深麻里山僧未出方丈门未登法座上便能荐得略较些子若也击动法鼓擂起洪钟鼓两片皮掉三寸舌展演词锋驰骋言句大似郑州出曹门直到驴年亦不能构风袭袭草丛丛如何看不见犹隔两三重所以古人道望州亭与汝相见了也鸟石岭与汝相见了也法堂前与汝相见了也既相见且道是甚意旨白云影里怪石露只可惺惺不可名遂以手掴口云多嘴作么便下座。

　　上堂森森夏木荫山堂无位真人脱体彰不涉玄沙三种病掀腾自有好风光从吾磊磊落落还他伟伟皇皇不踏荆棘路休登寂灭床清风扇大野明月照沧浪九十日中活泼泼碧空原是鹤家乡更说修禅入定谁吃残羹馊饭驱昏敌散分明隔靴搔痒到者里还有玄妙道理也无以拄杖击香几云百杂碎复举当时肇法师云乾坤之内宇宙之间中有一宝秘在形山后来雪窦云乾坤之内宇宙之间中有一宝挂在壁上据二大老一人说近一人说远依稀越国仿佛扬州山僧者里则不然乾坤之内宇宙之间中有一宝遂喝一喝下座。

　　上堂秋树黄春山绿自古至今任往复枯而又荣年逐年谁识先天元本物恁么会得则头顶天脚踏地穿衣吃饭西来意其或不然只见阴阳侵闹蓝泼空云雨何时止秪如不涉众缘一句又作么生跳出牢关脱盖缠这回应有冲天志便下座。

　　佛诞日上堂问法本无生即不问今则无灭意如何师云正是清和四月天僧云天长地久无余事万国长明祝圣君师云念间语作么问世尊降生意旨如何师云眼空宇宙浑无物进云薰风自南来殿阁生微凉师云大座当轩孰敢窥僧喝一喝师云乱统禅和乃云今朝四月八皇宫生悉达将谓打杀人却被人打杀山僧今日要与瞿昙老汉出气将那跛脚阿师函盖乾坤句截断众流句随波逐浪句北斗里藏身东山水上行一一深锥更加痛劄不图剪断葛藤要见话流今古使人共知释迦老子面目现在遂举拂子云还信得及么啼得血流无用处不如缄口过残春卓拄杖下座。

　　上堂僧出众云学人从偏位中来请和尚向正位中接师云汝还见么僧便喝师云回互也不知僧又喝师云且过一边遂以拂子左右击一击云八字打开君须自荐直下翻身顿超方便方便既超也诸佛拽不向前列祖捺不退后灯笼起舞露柱攒眉　跳三十三天却在藕丝孔里忽若翻转面皮云恁么说话岂不带累人眼花山僧却呵呵云鲸吞海水尽露出珊瑚枝卓拄杖下座。

　　结夏上堂问满堂结夏是如何师云风不待月而凉进云云散碧天金凤舞日生沧海玉龙吟师云火不待日而热进云玲珑八面起清风师云残叶又飞来乃云封起拄杖头结却钵囊口放下驰求心眉须好抖擞无量西祖意单前与单后吒沙复吒沙拙丑更拙丑木女倒骑牛石虎平空吼露柱上天台灯笼水面走铁树夜开花突出子午酉不肯挂灵衣岂饮曹山酒一旦孝满来虚空开大口且道说甚语话万象竞攒眉森罗咸稽首只如堂中圣僧又做什么遂击香几云参即下座。

　　求嗣请上堂秋江清浅时白鹭和烟岛良哉观世音全身入荒草恁么则纵目所观纵手所指无非是圆通法门只要志诚祷告切勿疑虑廉纤磕破虚空头角露管教宝树长庭前下座。

　　平湖德藏寺请上堂宗门一事自世尊在涅槃会上拈花示众迦叶尊者微笑契机世尊便云吾有正法眼藏涅槃妙心实相无相微妙法门不立文字教外别传付嘱摩诃迦叶自此递相传授奕叶相承代不乏人逗到山僧手里一十五年外扬家丑今日既登此座不免亦要露布一回要明世尊拈花么突出难辨欲知迦叶微笑么当机觑破向此两转语透脱得去一千七百则更无余蕴三藏十二部总是闲言一任毗卢顶上行却来化佛舌头坐照用同时纵横不碍以海印三昧印诸群生以诸群生入于海印一多相摄古今一际如当湖万顷水光接天森罗万象一时顿入大者大现小者小应然则人人披大圆镜智个个悬肘后灵符只要从缘荐得便见完全庆快还信得及么复举世尊一日举五色摩尼珠问五方天王曰此珠而作何色时五方天王各互说异色世尊复藏珠入袖却抬手云此珠作何色天王曰佛手中无珠云何有色世尊叹曰何迷倒之甚我将世珠示之便强说有青黄赤白色我将真珠示之便总不知时五方天王悉皆悟道然据瞿昙老汉探竿在手辨验龙蛇当机若契千古作家山僧今日与他花擘一上若道抬手决是真珠则遍界髑髅若道抬手不是真珠则堕空落偏于此两途俱不涉摩尼光耀照河沙喝一喝便下座。

　　解制上堂金粟今朝解制十方龙象放参东西南北去住佛法不用指南赢得一身穷彻骨清风明月杖头担庆快还他是今日不嫌拾得笑寒山遍界任从狮子吼碧潭不许卧龙蟠喝一喝便下座。

　　赴天童请上堂正法书记问古人道长安甚闹我国晏然如何是晏然一句师云八面起清风进云恁么则大地众生皆承恩力师云蒲团伴明月乃云十年萍寄在金粟四海英灵竞聚头镇日更无相为处单拈楖栗结冤仇敲空取髓拨火觅沤鹘臭布衫重重脱尽臭烂葛藤一一搂搜邪魔近敛衽谬解远当羞风光既成一片法化岂不周流正值太平无事日又被风吹到上头便下座。

　　顺治三年。岁次丙戌八月十一日。师在金粟。受宁波府太守韦讳克振等请。住天童景德禅寺。十月十一日入院。至。

　　山门。泼天门户。名灌娑婆。飞腾快便。麟凤何多。山僧今日到此。一网都要收罗。且道是甚意旨。同唱阳春曲。厌听是巴歌。

　　佛殿谁知三世佛。我却不是你。虽然施礼拜。自动还自止。乃展坐具云。十方俱通透。八面祥云起。遂作丈夫拜。

　　伽蓝堂。禅非有说。法无可尚。壮丽丛林。赖君保障。还会得么。如有侵毁者。等闲勿轻放。

　　祖师室。拈香云。柏树子。乾矢橛。烧向炉中专伸供养。不图报德酬恩。要见西来榜样。遂喝一喝云。举似诸人。切莫乱想。

　　先觉堂。拈香云。许多老古锥。咸在者里。把住要关。不通凡圣。蒲团坐破。壁立万仞。从教天下衲僧都来于此乞命。独某今日相见不然。一炷清香一盏茶。相逢原是旧仇家。

　　方丈。先师十二年在此。钳锤凡圣。煆炼人天。山僧到来继席。虽然庶事不才。只曾收得先师在生用底金刚圈。栗棘蓬。未免向大众面前。抛三放两。都教一切瞎驴。擎头戴角。腾踏诸方。只如今日继席。一句作么生道。檐前不断前朝雨。电影还连后夜雷。以拂子作金刚圈势云。若能向此下得一转语相当。许与山僧相见。试道道看。众才拟。师便喝。众亦喝。师云。莫要乱统。遂据座。

　　当日。众请上堂。师至座前拈请启云。言言锦绣。句句珠玑。维持祖印。拥护法幢。须是郡侯县公及众乡绅始得。仰烦维那对众敷宣。宣疏毕。指法座云。巍巍乎若须弥处于大海。荡荡乎犹释利居于梵天。截断众流。突出难辨。大家高着眼始得。遂升座拈香云。者一瓣香。千祥并集。万瑞咸臻。爇向炉中。端为祝延
今上皇帝万岁万万岁。者一瓣香。膺一人简在副。四海具瞻。爇向炉中。奉为满朝勋贵。天下官僚。并及宁波道台。府县各位高官。者一瓣香。次第五回拈出。爇向炉中。专为传曹溪正脉三十四世。中兴此寺本师密云悟老和尚。用酬法乳之恩。遂敛衣就座。上首白。椎云。法筵龙象。众当观第一义。师云。宾主相逢。当机施设。有权有实。有照有用。杀活异于他宗。擒纵不比寻常。若有如此作家。不妨出众相见。僧问。佛日光天开正化。法轮常转事如何。师云。今日好个消息。进云。堂堂独坐千华上。卓卓分明万国春。师云。却不恁么。进云。恁么则昔日密云。今朝和尚也。师云。山僧不受涂污。僧礼拜云。伏惟珍重。师便喝。问。欲识曹溪旨。云飞太白峰。宗乘向上事。请师为举扬。师云。有眼无耳朵。六月火边坐。进云。目击知归为分外。未言先契涉途程。师云。话头也不领。僧一喝。师云。又要强支撑。问。高踏毗卢顶。全露法王机。正恁么时。转功就位则不问。开堂祝圣一句。作么生道。师云。万仞峰高作寿山。进云。学人则不然。师云。汝又作么生。僧云。常将日月光天德。正是山河壮帝居。师云。古人道过了也。僧云。一番提起一番新。师云。干汝甚么事。僧云。礼拜去也。师云。止得如此。僧喝一喝。师云。何得乱统。僧云。大家收起话头始得。师乃抚掌呵呵。乃云。入大宝刹。登大法坛。吹大法螺。击大法鼓。演大法义。显扬临济宗猷。提持向上一路。指纵则万别千差。透脱固一字也无。到者里。先师面目现在。太白风规犹古。摧邪挽正。据真锄伪。直得四海沸腾。五岳起舞。佛祖于是欢呼。龙象自此奔驰。人天交接。两得相见。都教个个机契单传。人人悟同本得。然则。即此大宝刹。大法坛。钟鼓喧天。法雷震地。灵山胜会宛然见。深沐。

　　皇恩不等闲。上首又白。椎云。谛观法王法。法王法如是。便下座。(谢词不录)。

　　立两序。上堂。僧问。昔日灵山普示众。师翁拈得第几枝。师举拄杖云。你试定当看。进云。者里下一语更不难。恐末后儿孙画蛇添足。还许学人明头暗合否。师云。自取人笑。僧翻觔斗而出。师云。卖丑。问。狮王出窟。狐干潜踪。作么生是斩新条令。师打云。看取令行时。进云。如此则独尊无侣。师云。阇黎在那里安身。进云。半边厮结半边解。一只掀翻一只抬。师云。汝自漏逗。进云。昔日慈航朴禅师道。观音严玲玲珑珑。太白峰丁丁东东。即今主山与案山交眉。是何意旨。师云。灯笼与露柱证明。进云。识得当阳现成句。时人尽唱太平歌。师云。山僧却不听得。僧礼拜起。掩耳云。果然果然。师云。重新又提起。乃云。狮子哮吼。象王颦呻。虎骤龙骧。各适其宜。左之右之。前之后之。统率内外。纲维上下。顾鉴临时。深藏不漏。变生为熟。历岁不谬。乃至接待方来。随处作主。三藏镜于心目。两序明无不尽。要而言之。火就燥。水就湿。云从龙。风从虎。各归本位去。天是天。地是地。山是山。水是水。移星换斗时。则东西不辨。南北不分。尔我无差。那论高下。裁夺贵乎临时。收放不可乱统。于此历然明白。则为文殊智深。普贤眼正。才可弘扬无上妙道。流通正法眼藏。使教外别传单持直指之宗。光明赫奕流布将来。不致寂莫。此是我等今日当为之事。故曰。烹金琢玉。须资作者钳锤。荷教扶宗。必仗本分兄弟。交为肘臂。互作主宾。诚能如是。则法法成就。事事易为。丛林可卜。法席恒辉。即先师在常寂光中。亦欢喜点首。秪如今日。推新换旧一句。作么生道。坐断千差鱼止泺。密移一步看鹏飞。喝一喝。拍香几云。忍俊不禁。便下座。

　　师过长安。缁素请就觉王寺。上堂居士问。如何是长安一句。师云。大家同受用。进云。恁么则我国晏然。觉王称尊去也。师云。又要重说偈言。乃云。一切法门是解脱深坑。三世诸佛为无事间人。都来须让现前博地凡夫。高一头位。故曰。长安风月贯今昔。那个男儿摸壁行。既不依墙摸壁。风月又自遍普。则髑髅常干世界。鼻孔摩触家风。若能恁么透脱。虽在尘劳之中。不妨作个没量之人。其或不然。遂以拄杖架肩云。楖栗横担不顾人。直入千峰万峰去。即下座。

　　开炉上堂。僧问。掀翻禅床时如何。师便打云。不可放过汝。进云。恁么则道泰不传天子令。时清休唱太平歌。师云。不是者个时节。进云。龙蛇易辨。衲子难瞒。师便喝。僧亦喝。师云。野狐精魅。僧拂袖而出。问。摩竭掩室。毗耶杜口则不问。即今天童结制一句。请师举唱。师云。眉毛厮结。进云。如是则当台古镜明如日。万里晴空绝是非。师云。吐气转身太早生。进云。可谓坐断太白峰时。人皆拱手。师云。不劳涂污他。进云。不风流处也风流。师云。随波逐浪去。僧一喝。师云。迟了八刻。问。霜风今日来何处。吹转昙花朵朵开。师云。七花八裂也。进云。恁么则笑倒老翁头发白。师云。自家话头也不识。进云。两岁孩儿知音早。卖炭樵郎自此休。师云。阇黎又捞攘。乃云。炉鞴重开。钳锤再握。格外推敲。超方烹琢。活捉铁额铜头。生擒超宗异目。当机难可吐气。退后如何摸索。任他深如沧海亦要掀翻。更有高似青天也须打落。还有诸人进退处么。所以道。若也举唱宗门下事。真得三乘胆战。十地魂惊。直饶等觉地菩萨。见性如同罗月。只如释迦老子即今在甚么处。唤来者里扇炉添炭。喝一喝云。为什么点却不到。卓拄杖便下座。

　　举古渊首座秉拂上堂。僧问。龙象交参即不问。有个大阐提来。和尚作么生抵接。师云。汝非其人。僧云。忽遇其人又作么生。师云。且莫错承当。僧遂作舞便走。师云。手脚乱如麻。乃云。法门纲领丛林雅。观砂盆破须掇宝。惜任掀翻。指点人天眼目。提持佛祖机关。临济宗枝瞎驴起。峥嵘头角好追攀。复举当时临济祖师将示寂时。示众云。我过后不得灭却吾正法眼藏。三圣出众云。谁敢灭却和尚正法眼藏。临济云。忽有人问汝。又作么生对他。三圣便喝。临济云。谁知吾正法眼藏。向者睚驴边灭却。师云。正法眼藏既被当时瞎驴灭却。过后许多老古锥。将何眼目与人敲砖打瓦。是汝诸人。若要明其端的。不妨问取堂中成首座。举天水首座云浪西堂秉拂上堂。僧问。红炉点雪时如何。师便喝。进云。恁么则彻骨彻髓去也。师云。是汝承当不起。僧云。谢和尚。师云。果然问独坐孤峰则且置。悬崖撒手是如何。师云。照顾你性命。僧一喝。师云。还不知死活。进云。双拳擎出乾坤外。两脚踏开不二门。师云。棺材里瞠眼。进云。太白堂前亲授记。大千沙界绝罗笼。师云。又要人笑。乃云。放出一对瞎驴。踏杀三脚虾蟆。不符今时微笑。定契昔日拈花。滴水兴波势拍天。片云鼓浪透沧涯。教外别传正法眼。不妨今日又添沙。大海蛟鲲多变化。任从振鬣竞纷拏。莫谓怜儿不觉。丑风云际会看龙蛇。复举当时宝寿和尚开堂。三圣在旁推出一僧宝。寿便打。三圣云。恁么为人瞎却镇州一城人眼去在。宝寿便归方丈。师云。据宝寿与三圣。一人孤峰翻白浪。一人平地起波澜。一主一宾。各不相让。若要定夺其胜负。且看秉拂二上座如何点出。遂卓拄杖下座。

　　上堂僧问。佛在心头即不问。一毫端现请师宣。师竖拂云。还见么。进云。现世慈云垂鹤。树当来法雨润龙华。师云。今日是甚么时节。进云。恁么则万机休罢。千圣不携。师云。未到汝分上。进云。一句迥超今古格。冰壶发焰几人知。师云。可惜许。乃云。法门大启。普集人天。志图选佛。以了尘缘。且佛又作么生选。人人头脑相似。个个鼻孔一般。若道只这便是。则为钵盂安柄。更云向外别求。亦是节外生枝。执之不得。舍之莫由。于此了悟得去。则寂寥非内。宽廓非外。上契诸佛本源。下合众生心地。虽生末世。参学事毕。故曰十方同聚会。个个学无为。此是选佛场。心空及第归。心空既及第也。则心身一如。身外无余。显大机用。救度众生。示宰官身。导利群品。世出世法。圆明了知。遂举拂子云。还信得及么。选佛若无如是眼。假饶千载亦奚为。复举当时丹霞天然禅师。在家本习儒业。一日因往长安应试。偶一禅者遇见云。仁者何往。丹霞云选官去。禅者云。选官何如选佛。丹霞云。选佛当往何处。禅者云。江西马大师出世。是选佛之场。仁者可往。丹霞竟造江西见马大师。以手托幞头额。马祖顾视良久云。南岳石头是汝师也。丹霞遽抵石头。还以前意投之。石头云。着槽厂去。丹霞遂礼谢。入行者房。师云。据丹霞宿生是个伶俐衲僧。故偶于路次一拨便转。见马祖石头以手托幞头额。岂非觌面相呈不通盖覆。马祖云南岳石头是汝师也。石头云着槽厂去。可谓前箭犹轻后前深。丹霞不知不觉受其处分。若是山僧当时作丹霞见马祖石头。才恁么道便乃拂袖而去。管教儿孙遍界不致寂莫。秪如今日王镇台。送人天选佛场匾。悬挂此法堂中。忽有人出众。以手托幞头额。山僧但道腰缠十万贯。骑鹤上扬州。虽然如是。山僧亦须吃三十拄杖。且道节文落在什么处。便下座。

　　腊八上堂。一僧出众作礼便归位。师云。恁么去也。僧云。不劳再看。师云。勘破汝了也。僧问。和尚今日上堂特为何事。师云。汝试分辨看。僧便喝。师云。乱统禅和。僧云。果然。师云。难得汝一状领过。僧云。大众笑。师云。笑到几时休。僧无语。乃云。雪山六载梦偏赊。忽睹明星眼又花。若谓彼时成道已。谁知天下事如麻。见色明心随色误。闻声悟道逐声邪。不干声色能开眼。许见当年老释迦。若有恁么人请出来。山僧要问他个落处。遂仰视云。虚空开口笑。夜半日轮斜。乃喝一喝便下座。

　　岁旦上堂。僧问。节遇岁朝如何举唱。师云。无尽香花祝圣君。进云。一句无私话。四海见太平。师云。好日多同。进云。恁么则一人有庆。兆民乐业。师云。不劳多注脚。乃云。香水海无尽。华藏界无尽。日月灯无尽。香花云无尽。佛刹土无尽。玄妙门无尽。功德聚无尽。般若智无尽。菩提心无尽。以如上种种无尽之法。仰祝：
今上皇帝圣寿无尽。圣福无尽。圣德无尽。乃至圣量圣明悉皆无尽。十方诵有道之君。万邦乐无为之化。遍虚空腾瑞彩。尽大地起祥云。王法即佛法。天垂宝盖覆如来。佛法即王法。地涌优昙绕帝座。永击玉楼钟。长辉金殿烛。受用万年欢。自然无量福。然则化外衲僧。又如何赞助。岁首举扬清净法。愿君欢喜悟禅宗。下座。

　　解制上堂问。狮子冲然而来。象王昂然不接。正当互换还有宾主也无。师打云。且道是宾是主。进云。一点水墨。两处成龙。师云。且莫错解。进云。牙爪未长昂卓立。万兽之中我独尊。师云。畜生畜生。进云。恁么则捩转天关掀翻地轴。师云。还不知羞。乃云。俊鹞不打篱边兔。猛虎岂食伏尸肉。衲僧气概合如斯。才见擎头又带角。推倒须弥山。踢翻苍龙窟。无意气时增意气。没面目处真面目。重重关锁应时开。世界无边任往复。只如去来自在一句。又作么生道。一千年鹤远天归。十万里鹏从海出。竖拂子云。虽然如是。更须照顾缦天网子始得。还有飞得出者么。众才拟。即以拄杖打散。

　　佛诞日上堂。世尊降生。碓嘴生花。云门打杀。乌龟向火。今日请山僧上堂。锯解称锤此三转语。有一转能纵能夺。能杀能活。若人简点得出。许向毗卢顶上行。却来化佛舌头坐。其或不然。五十年来老古锥。时中惜取风光好。便下座。

　　上堂。太白西堂问。祖道重光即不问。格外权衡一句如何道。师云。掬水月在手。进云。击开无缝罅。亲见本来人。师云。摘花香满衣。进云。钳锤恶辣处。料得少人知。师云。再与汝一顿。进云。赏罚分明。人天瞻仰。师云。自家赞叹。进云。法王动荡无私化。大众歌谣共唱酬。师云。随流去也。乃云。山空无字印。水响不传心。透脱超方外。安身绝比邻。故曰有佛处不得住。无佛处急走过。不涉二途。竿头上坐。觔斗打翻无尽界。三千刹海夜沉沉。喝一喝便下座。

　　上堂僧问。太白峰高妙唱祖师巴鼻。玲珑岩秀发明向上宗乘。末后一句又且如何。师云。脚下吃一顿。进云。一句迥超千圣格。大家齐唱太平歌。师云。阿谁信你。进云。七十三八十四又作么生。师便喝。僧云。礼拜去也。师云。堕也。乃云。如何是禅。万工池边。如何是法。玲珑岩畔。如何是道。清关桥上。者三转语会得也。分明世谛流布。会不得也。争奈现成公案。会得与不会。甜者甜兮苦者苦。五五分明二十五。盐城信女发大心。一念顿超诸佛祖。还信得及么。法门泼天开。阿谁不得度。虽然如是。苏噜苏噜。便下座。

　　金陵达然禅德。托居士请上堂。僧问。薰风自南来。殿阁生微凉。意旨如何。师云。寒毛卓竖。乃云。今朝五月十五。日轮已属当午。光明普照十方。物物了无迷悟。天空海阔。山高地厚。云腾鸟飞。花红柳绿。鹄白乌玄。松直棘曲。长者长法身。短者短法身。方者方法身。圆者圆法身。以拄杖拍香几云。若作恁么见解。则门栽荆棘。更离那些消息。则又大地平沉。且道端的在甚么处。相识满天下。知心能几人。喝一喝下座。

　　老和尚忌日。拈香云。先师在生。无法与人。山僧今日亦无可供养。单拈一瓣香。薰老和尚鼻孔。不图报德。只明表信。且信又作么生表。棒头点出超方眼。无限瞎驴脚下行。

　　太守韦居士诞辰。请上堂云。还有海屋添筹者么。出来与老僧相见。僧问。光明透脱时如何。师云。八面玲珑。进云。举头天外。看谁是者般人。师云。且莫诈明头。问。击碎蟠桃核。塞却狮子口。请师道。师云。突出难辨。僧喝一喝。师云。乱统作么。乃云。天空海阔。山高水长。明显本来寿。历彰福德容。自今至古。不迁不易。从本以来。无欠无余。随缘不变。不变随缘。只要瞥悟无生。便见完全受用。以正法眼照耀人间。用胜妙手转大法轮。翻十恶为十善。转八识成四智。了无明即佛性。知烦恼即菩提。只在一念。功莫大焉。于是化风遍界清凉。德云满空现瑞。人天瞻仰有路。佛祖赞叹莫穷。法门广大赖以流通。出世因缘从兹显发。分明灵山一会。至今俨然未散。正当恁么时。颂祝一句作么生道。寿山高耸插霄汉。福海洪深不可量。拍香几云。还信得及么。遂喝一喝。卓拄杖下座。

　　二十周年请上堂。二十年来一刹那。灵光独耀不消磨。追思自是妻儿事。感应道交两不差。流水高山逍遥不尽。清风明月受用何多。不问禅道佛法。休说世网尘劳。面目本来恒自在。寂光三昧任呵呵。秪如向上一句又作么生。不妨疑着。便下座。

　　上堂。佛祖示无缘慈。竹密不妨流水过。众生慕最胜因。山高岂碍白云飞。惟有物外。狸奴刺脑不入胶盆。故曰末后一句始到牢关。把断要津不通凡圣。只如今日。施主设斋请升座。又如何与他相见。瞎驴草料轻拈出。秋日秋风啰哩嗹。是即是。却被诸人看破了也。拍一拍便下座。

　　开炉上堂。师云。还有炉边添炭者么。出来相见。西堂千峰问。昔日师翁道。大地分明一个炉。看来浑是火柴头。老僧信手轻挑拨。便解翻身动地流。动地流则且止。只如大地是个炉子。和尚向什么处回避。师云。是汝也跳不出。进云。忽有当炉不避底来。又如何抵对。师云。阇黎性命也不顾。进云。者老汉话堕也。师云。亲言出亲口。峰便喝。师云。学来底一般。峰又喝。乃云。干柴火爆。灵焰飞空。无明地上。左穿右穴。菩提场内。七达八通。直得观音岩玲玲珑珑。太白石丁丁东东。十方响应。遐迩洞闻。大象举头看星斗。小兔侧眼笑清风。不动纤毫行杀活。等闲捉败老狞龙。俱在炉边明手眼。作家相见莫从容。硬如烂泥软似铁。照用齐施是大虫。只如丙丁童子来求火。又作么生。谁忆钓鱼江上客。玄沙原是谢三翁。遂顾左右云。还谛当得么。喝一喝便下座。

　　定海镇台制正法眼藏匾。悬挂法堂。延僧诵金刚经一藏。请上堂问。正法眼藏休提起。临济宗乘是如何。师云。一棒一条痕。进云。棒头多孝子。盖覆天下人。师云。谁是其人。僧不对。师乃呵呵。乃云。格外提持。只明者个。直下承当。亦非他见。向者里分晓得去。则辉天鉴地。耀古腾今。超法尘。脱世网。金刚体性迥然独露。般若妙门时时现前。堪入圣流以绍传灯。一任普门示现。随类化生作宰官身。启发未悟。摧邪显正。扶竖宗纲。上同佛祖化仪。下合众生悲仰。自觉觉他。觉行圆满显。见教外别传。正法眼藏终古不磨。其或未然。分别名相不知休。入海算沙徒自困。复举当时临济祖师临终示众云。我去后不得灭却吾正法眼藏。时三圣禅师在会。出众云。谁敢灭却和尚正法眼藏。临济云。忽有人问汝又如何对他。三圣便喝。临济云。谁知吾正法眼藏。向者瞎驴边灭却。据三圣何似生辽天鹘万重云。只一突以致临济忍俊不禁言。遮意许千百年后令人吞吐不下。今日敢问现前大众。如何是正法眼藏。试道道看。众竞喝。师云。何得依模画样。众又喝。师云。乱泼作么。复云。黄金自有黄金价。终不和沙卖与人。卓拄杖下座。

　　上堂。僧出礼拜拟问。师云。今日不答话。问话者三十棒。僧云。恁么则信受奉行去也。师云。且道说个甚么。僧以坐具拂一拂。师云。少卖弄。乃云。启期已半月底事如何说。鼻孔若拈得眼睛又失却。大地黑漫漫路头岂不错。金刚手里八棱棒。敲折须弥一额角。问诸人。觉不觉万里长天飞一鹗。阿谁知恶。便下座。

　　上堂云。还有无端特地者么。如无山僧独自拈弄去也。乃云。今朝十一月十五。达磨不曾来东土。衲僧鼻孔自辽天。何用捶胸叫冤苦。机如掣电语如雷。棒喝交驰空佛祖。欲识其中意若何。木羊吞却石老虎。喝一喝便下座。

　　上堂。造渐入微。守株待兔。风流子弟。不穿破裤。须弥顶上翻身。大地了无寸土。开口笑青天。人心何不古。求佛并问道。顿塞风前路。突出那吒双眼睛。一任悬空敲毒鼓。死却多少人。莫怪太莽卤。还委得么。便下座。

　　费隐禅师语录卷第四终
嘉兴大藏经　费隐禅师语录


　　费隐禅师语录卷第五

　　嗣法门人隆琦等编

　　上堂五

　　元旦上堂。拈香祝圣毕云。天开地辟。日朗月明。弥今亘古。孰旧孰新。衲僧行履觌体全真。临时应用手眼现成。拈一茎草为琼楼玉殿。指丈六身作净地金尘。竖拂拈槌于无事之世。拏云护雾于格外之天。搔首笑春风。春风何太忙。举步踏白云。白云又浮逼。争似衲僧家。襟怀多自得。洒洒落落。何荣何辱。且道造践在甚么处。莫怪从前多意气。他家曾踏上头关。便下座。

　　上堂。佛法至要。如何指踪。电光弗及。石火罔通。莫将眼见。休把耳闻。荐取当阳第一着。居尘不染越樊笼。复举当时庞居士颂云。有男不婚。有女不嫁。大家团圞头。共说无生话。后来又有杨无为居士云。男大须婚。女大须嫁。讨甚闲工夫。更说无生话。据古时二居士识见。大似徐六担板。各见一边。殊不知透脱无生。处处潇洒。不论婚未婚。岂关嫁不嫁。磨盘八角走虚空。泥牛哮吼石人怕。还有一句聻。遂喝一喝便下座。

　　解制上堂。真风遍普大地。何曾沁漏玄机。才动四海便见知音。缀春花于无影树头。织古锦成不文之象。纵横交错铁牛吼。少室之风左按右提。骊龙吃德山之棒。临济三玄三要。谁谓锦上添花。曹洞五位君臣。亦是银山鼓浪。虽则任运绝缘。谁识清虚含照。所以宏智觉云。一段真风会也么。绵绵化母理机梭。织成古锦含春象。无奈东君漏泄何。山僧今日。为汝诸人解制去也。莫怪不惜眉毛好。喝一喝下座。

　　上堂僧问。阳和天气物咸新。铁树花开劫外春。末后最初俱不问。即今一句若为亲。师云。横三竖四。进云。恁么则寒松一色千年别。野老拈花万国春。师云。坐七走八。进云。云面揭开红日眼。山眉愁断白花香。师云。咬他矢橛作么。僧拟议。师便喝。僧亦喝。师云。败阙不少。乃云。山中何所有。岭上多白云。只可自怡悦。不堪持赠君。古人大似悭吝。不肯供众争。似悦生上座。从松江亲持三四片云。得得来到天童寺里。薄切活烹。与数百衲僧横咬竖嚼。都教饱齁齁地。不教成佛作祖。祗要龙象欢喜。所以山僧今日。更不牵扯从上葛藤。亦不拈弄今时草木。还他日用应缘。腾腾任运。洒洒落落。不敢拗直作曲。盖他在先师会里住过。是汝诸人。也须说个多谢始得。虽然如是。祗如一片白云横谷口。几多归鸟自迷巢。又作么生。乃展手云。收。便下座。

　　雪窦石和尚至。上堂僧问。乾矢橛柏树子拈向一边。化外来宾如何相见。师云。箭锋相拄。进云。古人道打鼓弄琵琶。风流出当家。祗如没弦琴无腔曲。作么弹唱。师拍手云。还听得么。进云。虚空着彩草木增妍。为复神通妙用。为复法尔如然。师云。照顾脚下。进云。虽然钵盂峰和盘托出。争奈不堪供养。师云。更捩转鼻孔始得。进云。播扬家丑某甲之过。师便喝。僧礼拜退。乃云。诸方谁我忆。雪窦甚堪夸。昨日忽然到。松关现彩霞。忙扫六月雪。呼童快煮茶。共吃三五碗。醉得眼迷麻。将谓是同门兄弟。元来系宿世冤家。海会禅人欲出气。须向狞龙头上抓。是即是。却被拄杖子觑破。且道觑破个什么。人情相看切莫眼花。呵呵。便下座。

　　上堂居士问。世尊拈花示众。今朝和尚升堂。未审是同是别。师打一棒云。且道是同是别聻。进云。千灯入室光无二。万派归源水不分。师云。转身一句又作么生。士便礼拜。师云。山僧亦不受。乃云。山云常冉冉。溪水自潺潺。大法炽然说。利益到人间。蓦竖拂云。拂子出广长舌相。遍覆三千大千世界。令诸有情。见者闻者念者思者。皆得无尽解脱法门于弹指顷。不断烦恼即证菩提。未离生死便登涅槃。顿同佛体不由蹊径。洞达根源岂历阶梯。与教外别传单提直指一队老古锥。把臂共行于荆棘林中。横拈竖放洒脱自在。作此一周佛事已竟。遂喝一喝云。却被山僧一喝。跳上三十三天去也。还信得及么。又喝一喝下座。

　　大士诞辰。磊斋姚居士。两函董居士到山。上堂云。看来观音大士多般捏怪。今朝是耳聋眼瞎之日。又能兴云布雨弥满世间。令一切人。撑眉的撑眉。努目的努目。腾空者腾空。躄地者躄。地长街短巷。花红柳绿。荒草堆头。绿水溪畔。皆是他出没之处。大似春眠不觉晓。处处闻啼鸟。夜来风雨声。花落知多少。山僧好与三十拄杖。不特赏罚分明。要见令不虚行。何故如此。丈夫自有冲天志。不向如来行处行。秪如二乡绅。探胜山中。又如何相待。可知礼也上大人。莫道抑圣扬凡。且喜独步上方。正当恁么时一句。又作么生。乘时拽杖看流水。便好和云画作图。下座。

　　上堂问。涅槃心易晓。差别智难明。如何是易晓底涅槃心。师云。日轮当空照。进云。相识满天下。知音能几人。师云。阇黎自道了也。进云。如何是难明差别智。师云。七差八错。进云。山花开似锦。涧水湛如蓝。师云。是个甚么聻。进云。不是弄潮客。焉知有浅深。师云。与汝三十棒。僧礼拜。师乃云。兴化千余里。如何到此间。一航不涉水。顷刻诣松关。时人多不会此意许。谁谙通方之士。一举便知。固执之人未免踌蹰。山僧不妨更添个注脚。遍虚空是条拄杖。尽太地只一毛端。横来竖去呵呵笑。喝月棒风匹等闲。忽有个汉发嗔出来。道天童老汉。何得为蛇添足。者里却正色对云。争怪得老僧。便下座。

　　上堂僧问。庵提遮云。明知生是不生。死是不死。因甚么却被生死之所流转。师云。巩县茶瓶接嘴时。进云。何故文殊道个其力未充。师云。云居罗汉披襟处。乃云。云澹澹树青青。牧童遥指处。春色满林新。无尽意菩萨。于百草头上化度有情。亡者同出没。生底共徘徊。一去无消息。再三唤不回。且道现在何处。无生国里。惺惺一任惺惺。瞌睡不妨瞌睡。劫火莫能侵。自受用三昧。正当此际。阿谁证明。山花野鸟多含笑。明月清风泼地来。喝一喝下座。

　　佛诞日。上堂僧问。三通鼓罢。四众临筵。学人上来。请师说法。师云。无耳人能闻。进云。恁么则棒头迸出狮子眼。香象奔腾失却威。师云。怪你不得。乃云。谁知四月八。当人降诞时。休云黄面老。成佛独是伊。所以不可高推圣境。甘处下分。个个具固有风光。人人有向上一路。只要透脱悟机。便能超方无碍。摄大千界于微尘。纵微尘为一大千。随流得妙。动合渊源。如一滴水含大海性。似一金毛见全狮子。奋迅时天上天下唯我独尊。哮吼也狐狼野于消声绝迹。有如是气概。具莫大威力。还信得及么。以手抚掌云。一曲两曲无人会。雨过夜塘春水深。下座。

　　请上堂僧问。达磨西来直指人心见性成佛。如何是直指。师云。鹧鸪啼处百花新。进云。如何是见性。师云。狼籍枝头多少春。遂以拂子左右击一击云。从上诸佛从此出。一切祖师从此出。天下老古锥从此出。今日斋主王氏亦从此出。故曰。一切诸佛及诸佛阿耨多罗三藐三菩提法。皆从此经出。若识得此经。则寿算弥衍。福德难穷。自古至今。山高水重。仙母献桃无尽乐。还他受用主人公。复举当时六祖大师。闻金刚经应无所住而生其心忽然得悟。且道意旨如何。海阔从鱼跃。天高任鸟飞。此两转语。大似相体裁衣。量水打碓。领得十成分明不会。何故如此。岂不见道应无所住而生其心。乃呵呵。便下座。

　　上堂。僧问。昔日刘铁磨到沩山为复是不守本分。为复是鼻孔辽天。师云。不妨被汝道着。进云。沩山云。老牸牛汝来也。还是探竿影草还是深辨来机。师云。是他不谨慎。进云。铁磨云明日台山大会斋和尚。还去么。还是借路经过。还是妄通消息。师云。好与一顿。进云。沩山放身作卧。还是遭他毒手。还是放过一着。师云。一任放夜。进云。铁磨便行是见机而作。是各守封疆。师云。不妨掉臂。进云。今日忽有个过量人来。和尚又作么生相见。师便喝。进云。恁么则针线相投去也。师云。且喜没交涉。乃云。水流风动是西祖意。鹊噪鸦鸣为般若门。入得此门透得祖意。更说甚么生未生。又论何等寿不寿。直得毛吞巨海。芥纳须弥。念念不生。全体显现。故曰。万象之中独露身。惟人自肯乃方亲。昔年谬向途中觅。今日看来火里冰。庵主还曾恁么一回也未。若也恁么一回。则与从上佛祖眉毛厮结。亦与天下老古锥同鼻出气。其或未然。悟取父母未生前是则名为做生日。复云。险。卓拄杖下座。

　　上堂。僧问。青山绿水事如何。师云。风不来树不摇。进云。水中望见人又作么生。师云。田鸡不跳草不动。僧拟议。师云。活变也没有。乃云。父母生育我将何得报恩。回头脑后看。凡圣一毛吞。所以诸佛非我道谁是最道者。父母非我亲。谁是最亲者。向这里分晓得去则横身三界。独步十方。百亿部州打鼓。三十三天上堂。三十三天打鼓。百亿部州上堂说其自他不隔。父母只在眼前。更云。物我非殊。我今即是父母。虽即不得舍之莫能拈一茎草。笑无边春风。咳一声嗽。摄难尽法门。半把柳丝。收不得和烟搭在玉阑干。且洒落一句又作么生道南来一线薰风起。殿阁廓开透体凉。喝一喝下座。

　　定海张镇台请上堂问。满空慈云霭霭。连日法雨淋淋天童殿上拈拄杖。宝华王座登何极。师云。天高群象正。进云。了知春色无高下。自是花枝有短长。师云。海阔百川朝。乃云。震法雷击法鼓。布慈云兮洒甘露。龙象蹴踏润无边。三乘五性皆惺悟。遂举拂子云。慈云布也。又以拂子左右拂一拂云。甘露洒也。在会大众自能眼。开心悟。然后起同体之悲。提拔三有。兴无缘之慈。覆阴一切或现威权摄伏魔军。或示婆心垂怜赤子。直得海晏河清。风高日朗。万物皆资和。气力英雄岂藉四时推。遂召大众云。还委悉么。乃喝一喝下座。

　　居士罗梦章请上堂。僧问。道场今古即不问。兹日重新事若何。师云。山色长年秀。进云。恁么则龙得水时添意气。虎逢山色长威狞。师云。溪声彻夜闻。僧拈布毛吹一吹。师云。少卖弄。僧一喝。师云。好与一顿。遂乃震声一喝云。十方无壁落。四面亦无门。会得其中意。差殊一指吞。以拂子左右击一击云。若向者里转得身去又吐得气来。则知法海波澜阔。鱼龙变化多。纵横非有碍。不学老维摩。且道是什么境界。不道诸人不得。只是不肯承当。又喝一喝。复举教中道三界惟心。万法惟识。惟识惟心。眼声耳色者个说话大似眼里着钉脑门中楔。好吃三十拄杖。且道教外别传又如何设施。拗折泥龙角，打杀赤斑蛇。透脱超方外。施机更不差。乃以拄杖作射势云。看箭。复喝一喝下座。

　　开炉上堂。僧问。百丈拨寒灰直得沩山烧鼻孔。丹霞焚木佛。累他院主堕须眉。有个罗笼不肯住。呼唤不回头。和尚作么生。师云。且居门外。进云。切莫压良为贱。师云。争怪得老僧僧一喝。师云。好与一棒。乃云。东单者东坐西单者西坐。大家团圞头围炉共向火。火焰为三世诸佛说法。水底金乌天上日。三世诸佛立地听。眼中瞳子面前人笑领德山痛棒不嗔。临济热喝。五宗差别如风吹水自然成纹。三藏玄微似镜照象。了无妍丑。然后横拈竖放。左按右提。指火炉为大千沙界。纵横无碍。唤诸佛作博地凡夫。与夺自由不是压良为贱。亦非抑人扬己。何以大似莲花不着水。清香透白令人思。下座。

　　上堂。僧问。一切公案即不问。天童佛法是如何。师云。云起面前。山问。文殊是七佛之师。为什么出不得女子之定。师云。机关在他手里。进云。罔明是下方菩萨。为甚么却出得女子之定。师云。机关亦在他手里。乃云。庭桂已放篱菊将黄。西来祖意遍界芬芳。会得则头头是道。不会则业识茫茫。何以依草附木分明不能了手当阳荐取。还他脱体超方。所以道是即龙女顿成佛。非即善星生陷坠。是非不到处当吃三十棒。下座。

　　上堂问。昔日僧问云门。如何是云门一曲。门云。腊月二十五。今朝是腊月初五。如何是天童一曲。师云。点。僧云。恁么答话。是何曲调。师云。是汝不解听。乃云。彤云冻欲死。梅玉破雪开。时节既然至。春风泼地来。信手拈来无不是。社舞村歌。任偶谐。咄咄。下座。

　　上堂。积念天童已有年。此番特到了前缘。本来一着完全具男女无分。个个圆佛祖机关。更透得回头任你笑青天。复举当时赵州禅师。路逢一婆子问云。到那里去。婆云。偷赵州笋去。州云。忽遇赵州。又作么生。婆便打。州遂休去。师云。婆子灵珠在握。照用同时。致许大赵州只得暗地里去。若是山僧当时做赵州遇婆子问云。到那里去。婆子云偷赵州笋去。山僧便云。惜取眉毛好。他若拟议便与一推云。白拈贼捉败了也。且道与古人相去多少。只如得意一句又作么生道徐行踏断水流声。纵观写出飞禽迹。下座。

　　云台蔡居士请上堂。问第一义谛如何。师云。说甚么。僧云。某甲不识。师云。善问者不答。进云。某甲不晓。师云。善答者不问。僧一喝。师云。元来元来。乃云。佛法新年头许谁道有无。民安尧舜日。四海乐无虞。如何是佛。连书几个空中。咄。如何是法。恶水好将蓦头泼。野鸟鸣如弦。山花秀似锦。祖意百草头。何人发深省。踏着秤锤是铁。彩霞遍界飞腾。忽地相逢老作家勘来。犹恐悟胡曾。且道毕竟如何寄语云台蔡居士。好来此会了无生。复云。逢人切莫错举。卓拄杖下座。

　　上堂。春风多解冻春雨洒枯荄。衲子寒侵极。今朝笑眼开。积劫疑云顿破。三冬徒拨冷灰。自此打翻玄窟宅。超然何处得愁来。虽然如是。切莫恁么去。咄。咄。便下座。

　　上堂。僧问天童天下巨名。蓝海众云臻。乞指南拈却赵州柏树子。杨岐栗棘若为参。师云。令汝吞吐不下。进云。恁么则一句无私旨。千古共弘扬。师云。又恁么去也。进云。杨岐宗旨蒙师指。今日升堂又若何。师云。大众笑你。僧礼拜起一喝。师云。上座脚下浮逼逼地。乃云白。云冉冉流水潺潺风草纤纤。动幽鸟语喃喃。了无分外法。许透祖师关。如何是祖师关。以拂子打乂。此相云是甚么。遂举当时杨岐禅师问慈明和尚云。幽鸟语喃喃。辞云入乱峰时如何。慈明云。我行荒草里。汝又入深村。杨岐云。官不容针。更借一问。慈明便喝。杨岐云。好喝。慈明又喝。杨岐亦喝。慈明连喝两喝。杨岐礼拜。慈明云。此事是个人方能担荷。杨岐拂衲便行。师云。据杨岐用栗棘蓬慈明使金刚圈一抛一掷。有照有用。有放有收。千百世后令人吞吐不下。还会么。一条拄杖两人扶。打雨敲风势不孤。还有恁么人么。请出来与老僧相见。一僧不出位喝师云。不是宫商调。徒劳侧耳听。下座。

　　四月八日请上堂。僧问。时值清和景莺鸣嫩绿阴瞿昙真面目。漏泄满山林。正当恁么时。请师庆赞。看师云眉目八字分。进云。忽逢云门大师到来又作么生。师云。不妨痛快。进云。恁么则人天肃尔。承恩力今古如然令转新。师云。一任流通随问。众云。都道今日是释迦老子降诞之辰。且道释迦即今在什么处。现前大众试道一句看。众俱喝。师云。不是者个消息。乃云。释迦老子承夙愿力示金轮王种。才出头来便露些儿以一手指天一手指地。周行七步。目顾四方云。天上天下惟我独尊。不特能觌体承当抑且能转身吐气。遂拍香几云。就向个中透脱得去则天上人间自由自在。更说甚么涅槃生死。又论什么尘劳烦恼。当恁么时意旨如何。千里尘氛俱扫尽金刚宝剑逼人寒。复举当时临济大师示众云。我有时一喝如金刚王宝剑。有时一喝如踞地狮子。有时一喝如探竿影草。有时一喝不作一喝用。据临济老人格外提持。开人眼目。不比他宗别派说心说性。带水拖泥。山僧今日向锦里铺花。矢上加尖去也。一喝如金刚王宝剑烁迦罗眼难亲荐。一喝如踞地狮子千妖百怪都惊战。一喝如探竿影草龙蛇阵上须勘验。一喝不作一喝用。早已突头露面了也。山僧注已注了。说已说破。而今亦施一喝。乃震声一喝云。且道是金刚王宝剑耶。是踞地狮子耶。是探竿影草耶。是一喝不作一喝用耶。是汝诸人若向者里检点得出则与临济大师把臂共行。其或未然。依稀似曲才堪听又被风吹别调中。复喝一喝。下座。

　　请上堂。春城烟水。诸善士击鼓敲钟请上堂。争奈老僧无法说。还当荐取好风光。玲珑岩畔猿啼树太白峰头云覆篁远见近闻豁惺眼圆通门启悟多方南天台北五台拽来与老僧拄杖子相见。且道是第几机。一僧便喝。师云。未在。僧云。落二落三。师云。自道了也。便下座。

　　请上堂。僧问。夏临春尽日初晴。无限樵歌应和声。忽遇不涉阴阳者。法王正令若何行。师便喝。进云。临济俨然宗风在。德山威德若何存。师云。当面又蹉过。僧一喝。师云。学我来。僧又喝。两喝。师云。真个是。乃云。三春已尽孟夏初临。祖庭的意如何指陈。山峨峨。水盈盈。绿影浸虚碧。薰风醉杀人。不识更问慈溪水。千古无心动太清。正当恁么时。受用一句作么生道。从今步得松关月笑眼常开。衣带新。喝一喝下座。

　　宁波府正堂韦讳克振诞日请师就衙内上堂。僧问。桂从风里香偏远。月到秋中色倍明。当道堂堂二千石。请师说法最殷勤。某甲法即不问。只如庆祝遐龄一句作么生道。师云。公庭多瑞气。进云。恁么则不骞不崩。闲岁月允文允武贯乾坤。师云。言亲意更切。进云。丹桂延龄师已指黄梅祖意又如何。师云。又要锦上再铺花。问狮王出窟踞堂皇风虎云龙骈骤骧。惟有铁牛无动定。一时千载永垂芳。师云。点僧拟议。师云。动也。进云。世出世间灼然有缁有素。佛法王法端的是同是别。师云。一任分身两处看。进云。然则昔日牧主与今朝黄堂共成一贯。师云。须是他自道始得。进云。今朝和尚当年远祖不隔毫厘。师云。不劳注脚。进云。当台一镜明如日。千古晴空绝是非。师云。大众证明问金炉。瑞霭玉烛辉煌。慈云普覆于庭阶。法雨缤纷于大野今日韦太守请师高升此座。且道因斋庆赞一句作么生师云落霞孤鹜齐飞进云可谓选佛场中曾喝采。今日当阳夺锦标。师云。秋水长天一色。进云。恁么则一人有庆万民赖之。师云。分明记取。乃云。从上佛祖以妙明心印。嘱托国王。大臣。宰官。居士隆重护持故。三千大千世界国土州府无处不是宗奉三宝者所以佛法流传我土数千余年不损秋毫。良有以焉。今日属太尊寿诞良辰。特请山僧就此衙内上堂。亦以妙明心印略指一上。且道如何是妙明心印。遂以拄杖卓一卓云。灵灵不昧了了常知。非生因之所生。乃了因之所了。日用应缘如圆宝镜。君王得此无为致治天下太平。官员得此为国爱民布德垂恩。庶民得此孝顺父母。教训子孙各守本分不作非为衲僧得此行解相应续佛慧命。直指人心见性成佛。诸佛得此慈悲喜舍。广度群品。菩萨得此愿行六度不休不息。缘觉得此修证还灭十二因缘。声闻得此知苦断集慕灭修道。故曰。过去诸如来斯门已成就。未来诸菩萨当依如是住现在修学人今各入圆明三世既然平等。圣凡必也不异。盖凡夫与圣人名字虽然有殊。其实本体毫忽无间如官长印信。一印印定前后无差。二六时中见闻觉知神契于此则虚而灵。寂而妙。不求福德而福德自臻。不祈寿算而寿算遐龄。但得本莫愁末。如净琉璃含宝月。然则尽虚空遍法界无一法不是真机。无一物不为妙用。拈来无不是用处。莫生疑。纵横无碍与夺。临时收放机用更不由他。如是则益信国王大臣宰官居士利用无穷皆是妙明心印中之所流出。旷劫至今不曾舍离。正当恁么时。据本归宗一句作么生道。复举当时李翱太守向药山玄化。屡请不赴。一日躬谒因药山看经执卷不顾。侍者云。太守在此守。褊性急云。见面不如闻名。拂袖而出。药山曰。太守何得贵耳贱目。守回拱谢问曰。如何是道。药山以手指上下曰。会么。守曰。不会。药山曰。云在青天水在瓶。守欣惬作礼而述偈曰。炼得身形似鹤形。千株松下两函经我来问道无余说云在青天水在瓶。据李翱问得甚妙。药山答得更奇。一主一宾激扬个事。千百年后犹令人启发悟。由可谓法门一时盛事。秪如今日太尊忽若问山僧如何是道。即答云。日坐公堂应万机。分明都是自家底。且道与古人答处亲疏相去多少。试分析看。遂喝一喝。卓拄杖下座。

　　顺治六年九月初八日。松江府绅衿王元瑞。曹勋。庄元祯。张安茂。单恂。周茂源。陈麟等请住超果寺。开堂于十月二十七日入院至。

　　山门云。玄文玉作笥真境妙为门。老僧从此入衣裓盛天香。正当入门。为人一句作么生道弹指不劳频敛念。重重楼阁应时开。喝一喝便入。

　　佛殿云。释迦已过去。弥勒犹未来。现在法柄在阿谁手里。三泖水沿门九峰霞照寺频唱无生曲。是人增意气。如何是无生曲。以坐具作拈笛势。遂礼拜。

　　伽蓝堂云。降魔杵摧邪剑。凭君拈弄演法脉阐宗风。还我主持。海众云集。慧命在斯仰赖神护。望勿差池。祖师堂云。西归一只履。大地人挂齿。始祖大宗师。去得不干净。带累二三。单传五宗。并峙今日。敬烧一把清香。平空要与出气。

　　方丈云。辨龙蛇句明纵夺机。坐此室行此令。正是其时。凡是英灵衲子顶门都与一锥。遂喝一喝。据坐。

　　当日众请上堂。师至座前拈请启云。弘扬正法眼藏赞弼教外别传。须是诸乡绅大护法始得。恐大众欲闻仰烦书记对众宣读宣疏毕。师指法座云。毗卢高座。人人有志上头行。山僧今日又向人天众前泼水撒沙去也。遂升拈香云。者一瓣香洪蒙未判之先。阴阳未动之际爇向炉中端为祝延
今上皇帝万岁万岁万万岁者一瓣香齐两仪合四象爇向炉中奉为满朝文武天下官僚普同供养者一瓣香积。代簪缨奕世金玉爇向炉中奉为合府乡绅。本山护法。伏愿屏翰禅林多意气。匡扶祖道永联芳。者一瓣香恩深无语。怀抱分明。次第六回拈出爇向炉中。专为传曹溪正脉三十四世中兴天童本师。密云悟老和尚用酬法乳之恩。遂敛衣就座。上首白槌云法筵龙象众当观第一义。师云。还有恁么人么。请出来与老冻侬相见。僧问。本欲藏身万仞山。乘风吹逼到云间。擒麟打凤寻常事。一句当阳试道看。师便喝。进云。恁么则分明揭露无私句。朝野熙怡乐太平。师云。却也相当。进云。等闲当宇宙万古仰为宗师云。切莫随他去。进云。古今眼目天然在条令新行孰敢当。师便喝。问。云间狮子吼。龙象总来迎如何是接物利生一句。师举拂子。进云。如是则天童宗旨曾拈弄超果门庭又一新。师云。汝分上又作么生。僧云。大众共知。师云。知汝败阙。僧一喝。师云。大似学来。进云。八字打开全剖露。分明遍界雨花香。师云。落二三头。乃云。灵源不昧万古徽猷入此门来。莫存知解。知解既不存也则泛琼波游玉浪。不妨作个透网金麟。佛祖当前掉臂不顾人天在座。鼓鬣相看笑指格外春光。默提向上巴鼻。抛栗棘蓬。掷胶盆子一句当天八万门开。直得三乘五性。八教四仪都教旋本还元。休机息见。不特回狂澜起。既倒亦且建法幢立宗旨。灵山一胍俨然未散。少室九年宛尔在目。追回船子家风。笑看雨花瑞彩。到者里分明不涉阶梯。直下顿超觉地。正当恁么时。转身利生一句作么生道。钓竿斫尽重栽竹。不计工程得便休。复举当时船子和尚问夹山云。垂丝千尺意在深潭。离钩三寸子何不道。夹山才拟议被。船子打落水中夹山才上船。船子云道道。夹山拟开口。船子又打。夹山豁然大悟。乃点头三下。船子云。竿头丝线从君弄。不犯清波意自殊。师云。据船子和尚深锥痛劄。用格外提持。夹山全身拶入。诚不顾性命。所以眼睛突于脑后虚空。于是点头。师资道契实非偶然。聊为颂出。离钩三寸如何道。拟议蓦施三两桡脱壳乌龟飞碧汉相逢不用更唠忉。遂喝一喝。上首复白椎云。谛观法王法。法王法。如是下座。

　　立两序上堂。僧问。动弦别曲本分龟鉴举一明三衲僧手眼忽有个过量人来。和尚又作么生。师云。谁信你。进云。自从踏着曹溪路。拍拍原来总是歌。师云。瞒大众即得。僧拟议。师便喝。僧亦喝。师云。随我来问达磨西来别传教外。师临云间当示何法。师云。山僧不识字。进云。恁么则太平无事日。塞外绝风尘。师云。糊涂作么。僧礼拜。师乃云。行行药树济济慈舟接人天。到彼岸点苦聚了生死须是深依丛林抱道宿衲。才能胜任其职。所以首座首其人天眼目。西堂主其识见学业监院监其禅林大小维那持其法席。纪纲书记书其玉牒玄文。库司掌其钱谷出入知藏。知其用心博究。典座司其上方妙供。知客待其方来宾朋。直岁直其一切庶务。知浴浴其无位真人。侍者侍其主法左右。总而言之大小必尽规矩。高低都得方圆。如衣之有领。网之有纲。提纲挈领衣网齐备。禅林头首亦复如是。然而更要尽其心用其力。不可有头无尾。有始无终。弛隳规绳致不雅观。但看猫有歃血之功。虎有起尸之德。本色道流为法即是为人。为人即是为己人法双美声名震矣。禅林可兴。岂不见道妙舞应须夸遍拍三台。宜更大家推。卓拄杖下座。

　　开炉结制云台蔡居士请上堂。僧问。太白峰前呵佛祖。云间超果棒人天。大开炉鞴即不问。转凡成圣请师宣。师云。八八六十四。进云。恁么则恒为选佛场中主。个个心空及第归。师云。且缓缓。进云。好观鹫岭千峰秀。涌出曹溪一派清。师云。鼻孔谩辽天。僧云。谢和尚答话。师便喝。问。机前负荷廉纤绝离见离闻出盖缠。九旬禁足犹且止。向上一着请师道。师云。拂子　跳上三十三天。进云。恁么则石牛常吼真空外。木马嘶时月隐山。师云。露柱证明。进云。即今大众共见去也。师云。脚跟下一句作么生道。僧拟议。师便喝。僧亦喝。师云。鼓粥饭气作么。问。峨嵋山顶忽澄泉何处清风作浪颠。九曲长溪无关碍。永教寒月挂眉尖。师云。面皮厚多少。进云。释迦与学人同也不同。师云。不要妄承当。进云。唤应十方无踪迹。放他十指见亲颜。师便喝。僧随喝。师云。乱统。问。炎炎赤日雪花飞。万象森罗具大机不是天中行。倒令分明做出令人疑。忽有个不拟不议底汉子。来还许他有佛法也无。师云。犹在山门外。进云。者老汉未会末后句在。师与一棒。僧云。呵呵。大笑去也。师不理。乃云。教外别传直指之道上自　国王大臣宰官居士。下及庶民百姓一切众生无一不该无一不摄。譬喻广大虚空包含森罗万象。森罗万象不背广大虚空旷劫至今不变不易。尽未来际不易不变。是则一念万年。万年一念。毫端刹境。刹境毫端。完全统备一大陀罗尼门。所以为大道所以为公案。所以为如来藏。所以为真如性。所以为妙明心。所以为本分事。无得无失不二。不二平等。平等日用恒常。契机自得则与三世诸佛把手共行。历代祖师一鼻出气。脚下踢出无边栗棘蓬。手中弹出许多玄妙曲。随缘赴感靡不周遍。其有根器不等机思。迟钝者就向三条椽下七尺单前昼夜六时眉毛撕结。通身遍身将山河。大地明暗。色空辊作一个话头。穷究参看是个什么意旨参之又参看之又看看到无可看参到无可参。逼拶到结角罗纹处。忽然突出眼睛来　。元来教外别传直指之道得。恁么近本分事得。恁么现成妙明心得。恁么灵通真如性得。恁么不变如来藏得。恁么含藏公案得。恁么无私大道得。恁么广大事事归宗头头合辙。如何是佛乾矢橛。如何是道透长安。如何是佛法的的大意。便与三顿棒。大用现前不存轨则。岂不为最上圆顿之法门者乎。正当恁么时。推功就位一句作么生道。毕竟水须朝海去。到头云定觅山归。喝一喝。卓拄杖下座。

　　立座。元秉拂上堂。师遂举世尊拈花万古长如白练飞。迦叶微笑一条界。破青山色。阿难问迦叶云。世尊付金襕袈裟外别传个甚么。贫儿思旧债。迦叶答云。倒却门前刹竿着富者捏空拳。神光立雪觅心海枯终见底人死不知心。达磨云。与汝安心竟一箭中红心大地无寸土。六祖云。什么物。恁么来半含半吐令人猜。南岳云。说似一物即不中。信手拈来呈旧面。马祖震威一喝雷轰霹雳电光飞百丈三日耳聋。推倒须弥海水干。黄檗痛施三顿棒。焦砖打着连底冻。临济云。元来黄檗佛法无多子。嚼碎通红火一团。兴化云。悟得先师在黄檗处吃棒的道理。珊瑚枕上两行泪。半是思君半恨君。南院云赤肉团上壁立千仞未证据者看看火蛇烧面令人惊。风穴云。佛祖心印状似铁牛之机。去即印住。住即印。破大虫里纸帽惊人又好笑。风穴云。正恁么时。是说不说。抛出金圈看。变动首山拂衲便出堂。百尺竿头撒手归。汾阳云。万古碧潭空界月再三捞捷始应知不是。苦心人不知。慈明云悟得临济道出常情腊月扇子过新罗。杨岐云。知是般事便休自是不归。归便得五湖烟景有谁争白云端云。渠爱人笑汝怕人笑。斑鸠树上啼。意在深麻里。五祖演云从兹出得一身白汗得明下载清风夜静水寒鱼不食满船空。载月明归。圆悟云。少年一段风流事。只许佳人独自知。描不成兮画不就。虎丘隆云。竹密不妨流水过。山高岂碍白云飞明瞒犹自可。暗箭更难当。应庵华云。悬羊头卖狗肉。相识满天。下知心能几人。密庵杰云。如何是正法眼。答云。破沙盆喂驴喂马传千古。正眼观来不值钱。更有二十代祖不及备举。然从上师资道合机语投契如函合盖似箭拄锋。谓之曹溪源流单传的派。今日被山僧用断贯索一串将来逐个花擘一上将谓是克家儿孙。元来是败产子弟在会。有明眼衲僧自然不甘。何妨问取秉拂座元。便下座。

　　费隐禅师语录卷第五终
嘉兴大藏经　费隐禅师语录


　　费隐禅师语录卷第六

　　嗣法门人隆琦等编

　　上堂六

　　乡绅请上堂。僧问。昔日普门大士三度华亭。今朝天童和尚一番特地且道是同是别。师与蓦头一棒云。试分辨看。进云。恁么则人人奴驱弥勒。个个高揖释迦。师云。莫太尊生。进云。狮儿吼破千江月。俊鹞冲开万里云。师以拄杖卓一卓。乃举苏东坡悟道偈云。溪声便是广长舌。山色无非清净身。夜来八万四千偈。他日如何举似人。后来护国此庵禅师别前话云。东坡居士太饶舌。声色之中欲转身。溪若是声山是色。无山无水好愁人。据东坡与此庵一人向东南坐。一人向西北行。大似徐六担板各见一边。争似山僧者里今日乡绅请上堂。更不说广长舌清净身。亦不说是色非色。是声非声。乃至佛法禅道玄妙理性总不提个元字脚。以知列位性天黄金自黄。白玉自白。水不洗水，金不博金。鹄白乌玄松直棘曲。且道与德山棒临济喝是同是别。若向者里拨得一线路开。则居士与山僧眼眼相觑各证据而已。才好说路逢达道人不将语默对。然则舍位就功之事又作么生。不是一番寒彻骨。争得梅花扑鼻香。复举玉泉皓禅师问东坡居士云。官人尊姓。坡云。姓秤。皓云。为什么姓秤。坡云。是称天下衲僧底。皓乃震威一喝云。且道重多少。东坡即时无语。然东坡虽然无语。其声如雷。只是不解转身。玉泉固是一时善应来机未免亦少卖弄检点将来。各与草鞋一緉。何故聻不是与人频理论。大都缁素要分明。喝一喝。下座。

　　上堂僧问龙象交参。凡圣共集。正恁么时如何是宾中主。师云。阇黎问得颇相似。如何是主中宾。师云。山僧答处亦随人。如何是宾中宾。师云。瞎汉撞着露柱底。如何是主中主。师云。猫儿偏解捉老鼠。进云。恁么一句又作么生道。师云。点问事存函盖合理应箭锋拄。箭锋相拄即不问。如何是单刀直入。师云。速退速退。进云。出群须是英灵汉。敌胜还他狮子儿。师云。血淋淋地僧喝一喝。师云。死也不知。乃云。尽大地是沙门一只眼。见闻觉知在里许。尽大地一个坐具地。行住坐卧亦在里许。既都在里许。则是之不得非亦不得是也。南山起云非也。北山下雨是非不到处则木马嘶风。石人耳语格外风规画不成。频拈白棒为人举。遂喝一喝。复举当时僧问赵州禅师。如何是祖师西来意。赵州云。庭前柏树子。僧云。某甲问祖师西来意。和尚何得将境示人。赵州云。我不将境示人。僧又问。如何是祖师西来意。赵州复答云。庭前柏树子据赵州见道。真择法明信手拈来。用得恰好者。僧用拣择心随波逐浪。当阳不荐觌面蹉过。山僧今日忽有问如何是祖师西来意。但答云。雨花堂上看缤纷。且道与古人相去多少。卓拄杖下座。

　　上堂。僧问。向上机格外句拈置一边。五家宗端的意请师举似。师云。逐一问来。僧云。吃棒还拳未为英俊。生擒活捉固是作家。如何是临济宗。师云。一棒一条痕。进云。电光影里穿针手顾鉴。咦！中陷虎机。如何是云门宗。师云。一字关头透将来。进云。正偏回互当阳妙展拓无私犹滞功。如何是曹洞宗。师云。明暗相参底时节。进云。声前托出验来机。师唱资酬盘走珠鹙子满慈难眨眼。呵呵笑倒赤须胡。如何是沩仰宗。师云。圆相暗机任人透。进云。万象森罗豁开正眼。青山满目。独露家风。如何是法眼宗。师云。人间无水不朝东。进云。宗旨已蒙师指示。觌面全提事若何。师云。金刚手里八棱棒。进云。恁么则信步行山岳。赢得雨花新。师云。且顾脚跟。乃云。如何是道闹浩浩。如何是道静悄悄静悄悄底是为什么。犹有闹浩浩闹浩浩底是为什么。犹有静悄悄到者里。若要一动静泯参差。须是悟始得悟得也。纤尘不立万象森罗。万象森罗不立纤尘。绿水深底深。浅底浅。青山高底高低底低。透得那些端的意。白云流水空悠哉。复举灵训禅师问归宗。如何是佛。归宗云。即汝便是。灵训云。如何保任。归宗云。一翳在目。空花乱坠。据归宗如是放去较危。收来太速。才恁么便不恁么。惜乎灵训不见转身吐气以显衲僧巴鼻。若是山僧做。灵训见归宗才恁么答。便云。和尚得恁么老婆心切。敢保归宗自有超方作略。只如归宗所答之意又作么生竹影扫阶尘不动。月穿潭底水无痕。喝一喝。卓拄杖下座。

　　上堂。居士问。者个本来面从古无人算。今日亲拈出请师指示。看师以拂子点一点云。举似了也。士云。和尚几时涅槃。师云。且道山僧何时生。士不对。士又云。死后又向何处安身立命。师云。未知生。焉知死。乃云。一即一切。天高群象正。一切即一。海阔百川朝。是火皆燥是水皆湿。人人天性佛。个个本来真。遂以拄杖卓云。山僧今日觌面提持当阳直指放去也。瓦砾生光收来也。黄金失色更若十字纵横佛祖口门亦窄。毕竟如何。又卓拄杖云。了得直超三祇劫。不会当来问弥勒。遂卓拄杖下座。

　　上堂居士问。露柱生花满院香。师云。莫妄想。进云。堂皇净妙无涯岸。到处风流不露踪。师便打云。未可吃棒在。士拂袖而出。师乃云。动转施为只是者个不识者个当面蹉过。今日检点将来犹是贴肉破袄。纵饶回光返照转入转深深而为妙。妙而为玄。玄而为要。玄路金锁关何日得脱了。所以船子和尚问夹山禅师云。大德住甚寺。夹山云。寺即不住。住即不似。船子云。不似似个甚么。夹山云。不是目前法。船子云。何处学得来。夹山云。非耳目之所到。船子云。一句合头语。万劫系驴橛。据非耳目之所到便是万劫系驴橛。且道如何得透脱去。遂拍香几喝一喝下座。

　　腊八上堂。僧问。尽力道不出底句即不问。如何是无舌人之语。师云。苏噜苏噜。僧云。摩诃摩诃。师云。暗里画符谁信你。僧便喝。师云。且道是甚意旨。僧拟议。师亦喝。乃云。释迦老子初降生时便一手指天一手指地。目顾四方周行七步云。天上天下惟我独尊。及乎舍王宫入雪山苦行六年。于腊月八夜忽睹明星又大悟云。奇哉。大地众生皆具有如来智慧德相。良由妄想执着不能证得。然则初降生时，以显自己天上天下唯我独尊。于此睹明星亦知大地众生亦皆天上天下唯我独尊。可见佛与众生不别。众生与佛无差。既不别又无差。蓦竖拂子云。唤作拂子又是释迦。唤作释迦又是拂子无二无别。新罗国内打鼓。大清国中上堂。三十三天转身。百亿部洲吐气。放之不开。捏之不聚。不知是个什么。元来只是一乾矢橛。若唤作乾矢橛则入地狱如箭射。又云。始觉合于本觉本始不二方名曰佛。此系应化门中指个标的。若论释迦老子纵不可思议。尘点劫前成佛已竟。如圣教所明。不能备举。且只一释迦老子为甚有许多殊名异致。聊引一颂发明其意。彩云影里仙人现。手把红罗扇遮面急须着眼看。仙人莫看仙人手中扇。如何是仙人面。急着眼觑已落第二。复举赵州禅师示众云。金佛不度炉。烈焰炉中看飞凤。泥佛不度水。大洋海底波涛起。木佛不度火。火光烁破四天下。真佛内里坐。不落有无谁敢和。据赵州大似金翅鸟王鼓翼劈海直取其龙。要人深契固有风光。亲见本来面目。后人不善其旨便认昭昭灵灵。以为心相。妄认四大以为身相。弃其大海却认浮沤。岂不谓之错认。何曾解方便乎。古人所云。江国春风吹不起鹧鸪啼在深花里。三级浪高鱼化龙。痴人犹戽夜塘水。呵呵。下座。

　　上堂。即心是佛。蚌含明月非心非佛。兔子怀胎衣里神珠常显焕下载清风若个知大圆镜智烛。千古上方宝剑逼人寒。菩提岸上觉花发。实际堂前玉树新。居廛出廛似地擎山。不知山之孤峻在世离世如石含玉。不知玉之无瑕不用他方求作佛。风光无限廓周沙。当是时也。弥勒起舞。释迦呵呵。观音合掌。势至动眉元与圣贤同会。不是浊世凡流。但能随缘得妙便见故乡田地。还信得及么。三泖水连苕上水。九峰云起万山云。下座。

　　上堂。僧问。六花未动寒围绕。红炉出焰事如何。师云。金弹子出炉。进云。一带冷风吹破腊。数枝梅艳映堂中。师云。十分景色令人看。进云。脚下草鞋无多重。踏破乾坤四壁空。师云。草鞋钱阿谁还。乃云。高提祖印了无千差。直指玄宗其惟一致。百川众流尽归乎海。河沙性德不离乎心。此心也根尘不偶。依正靡他。不住色声香味触法。不住虚无寂灭偏空。还会么。卢公面目端然在衣钵。谁云在岭南。复举当时僧问香林远禅师。如何是衲依下事。香林答云。腊月火烧山。据香林所答。不妨应时及节。若论衲衣下事。三世六十劫未梦见在。如何是衲衣下事。抖擞任人看。再与一颂。腊月火烧山。打鼓普请看。帝释燋鼻孔。波斯海水干。顶门开只眼。不用口喃喃。喝一喝。下座。

　　元旦上堂。师拈香祝　圣毕。乃云。格外乾坤大壶中日月光。山河原不易。世界更悠长。所以谓古今无二道。圣人没两心。既没两心。又无二道。则说新说旧众生执情道去道来人之妄想。殊不知昨日不去。今日不来。今日非新。昨日非旧。昔物自在昔不以今至昔今物自在今。不以昔至今物各住于一际。何有相可去来旋岚偃岳而常静。江河竞注而不流。野马飘鼓而不动。日月历天而不周然则天如是高。地如是厚。山如是苍。水如是深。亘古恒常不迁不变。还信得及么。正当恁么时。体用全该一句又作么生道金刚际下翻身转。信手拈椎击梵钟。喝一喝下座。

　　上堂僧问。谷雨初施萌芽发动。拈椎竖拂即不问。如何是斩新条令一句。师云。春色无高下。进云。恁么则铁蛇横古路。石马笑春风去也。师云。花枝有短长。僧归位。师云。着贼了也不知。僧便喝。师云。三十棒放你不得。僧云。和尚也须吃一半。师不理。乃云。冻云乍散春意初回社舞村歌乐自谐。禅机无尽头头露。不是西天带得来。须领略莫疑猜疑猜。依旧受尘埋。记得灵云于昔日。桃花一见笑颜开。犹有玄沙旁不肯未彻之言遍九垓。眼目清明不容翳。无疑洒落古今推。复举当时僧问赵州禅师云。狗子还有佛性也无。赵州答云。有。僧云。既有佛性为什么撞入者皮袋。赵州云。因他知而故犯。又有僧问赵州。狗子还有佛性也无。赵州答云。无。僧云。蠢动含灵皆有佛性。为什么狗子却无佛性。赵州云。是他有业识在。据赵州年老成精手段不同。答有则无处抽钉。答无向有处拔楔。大似水底金乌天上日。眼中瞳子面前人后来人不知其意。往往错解未免堕坑落堑。不知其数。可惜。许喝一喝。下座。

　　上海县邑侯高讳维干荐嗣法讳超瑞。请上堂。僧问。高公子既作沙弥又复迁化。特请和尚升于宝座。未审个事如何举扬。师云。梅放五陵春。进云。恁么则千门万户瞳瞳日。直把新桃换旧符去也。师云。且喜汝证明。乃云。般若妙门充塞太虚弥今亘古。非欠非余。或示贵人身而导群品。或现公子相以行解脱。或应长年或现短寿。出没无方。风光遍普。遂拍香几云。近亡超瑞相公就向者里荐取。便与三世诸佛同体。亦与一切众生共源。百川众流同归乎海无量法门。不离佛性佛性。现前法海受用。又说什么生死去来又论什么长年短寿。正当恁么时。超生脱死一句又如何道。瑞气逢嘉运。灵苗触处春。又拍香几喝一喝。下座。

　　解制上堂。僧问。拈花微笑一麟已足专美二派五宗后来愈出愈奇。未审和尚钵袋子分付阿谁。师云。阇黎且缓缓。进云。恁么则金枝玉叶奕继无穷。师云。念言语汉问春风满座。春鸟嘤鸣。铁鞋倒卓随处横行。如何是独步一句。师云。且还鞋钱来。进云。途中忽有人问超果和尚有何言句示人。师便喝。问。一期杜口绝商量。谁道壶中日月长。解制在今即不问。前途底意恳宣扬。师云。出门休踏草。进云。打开布袋般般具。踏破草鞋路路通。师云。须顾脚跟。僧云。过在阿谁。师云。自知始得。乃云。九十日内敲冰取火。缘木求鱼。嚼碎铁钉饭。吐却木查羹。若谓有修有证。添枷着杻。更云无事无为，亦是净地迷人。▆头不涉。直下无干正是今日如龙出水。似鸟飞空扶摇万里奔腾自在。返观从前。入一丛林出一保社。把缆放舟。抱桥柱澡洗分明虚空钉橛子。只如今日应时及节一句。又作么生道放浪梅花二月里。杖黎亦任泼天游。喝一喝。便下座。

　　素本上座请师过小昆山。上堂。心空无尽界眼豁一壶天。信步超尘外。机闲契觉仙。到者里分明是诸人自受用底三昧。还委悉么。若也委悉。则山花披锦绣。涧水泻空清。其或未然。不能直下超玄锁。难免山河碍眼睛。复举当时长庆棱禅师。悟时作偈云。万象之中独露身。惟人自肯乃方亲。昔年谬向途中觅。今日看来火里冰。据长庆虽则信口道出。未免外扬家丑。山僧试问万象之中独露身。还拨万象不拨万象。若拨。则千头万绪。不拨。又儱侗莫辨。向者里窥得一线路去。则与古人把臂共行。正当此际。还有恁么人么。遂以拄杖架肩云。楖栗横担不顾人。直入烟城万水去。卓拄杖下座。

　　玄津庵请上堂。僧问。来则即住。住则即去。不去不来。和尚又作么生。师云。不妨好个时节。进云。三泖九峰一脚踢翻向甚么处去。师云。处处绿杨堪系马。乃云。大道无方所。显发在当人。左右逢源妙当机指点新。所以达磨西来不立文字。直指人心。见性成佛。遂拍香几云。且性又作么生见。见闻觉知不涉缘应乃称性现量从缘悟入。不是家珍觌体承当盖天盖地。向者里分晓得去。直下无依活泼泼。正眼观来个个圆。便下座。

　　慈门寺请上堂。居士问。虚空笼不住。大地载不起。正当恁么时。和尚作么生。师云。点。进云。横挑三泖水。独步九峰头。师云。还觉气力么。进云。自从一顿天童棒。无限风流直到今。师云。今日更吃一顿始得。问。慧日中天及九霄。慈门肩架五环桥。水流明映空王殿。男儿叩问不相饶。如何是明映空王殿。师云。脑后圆光千万丈。进云。学人如是问。和尚如是答。惹得露柱灯笼放光动地。师云。不可眼花。进云。昨日兜率陀天过分明亲见一番来。师云。瞒自己始得。僧拟议。师震威一喝。乃云。第一义谛人天莫测。幽显难通。虚空逼塞个个若聋。纵佛祖到此亦须口挂壁上。然而犹恐幽显大众望崖而退。未免向第二义门略通一线。盖体道之士以慈悲为本。方便为门。慈也与乐悲能拔苦悲喜两尽。则方便已在其中。遂以拄杖卓一卓云。从前受难众位觉灵就向此慈悲林中翻转身来共闻正法以了无生。鸟啼花笑是般若智。水流风动系古佛心契其心明其智。则与三世诸佛共坐无为床。亦与历代祖师共披忍辱衣。休心体。合解脱无疑以知佛祖接物利生以导群品随机开示令人悟入。还信得及么。复举当时肇法师临国难说偈云四大原非有五蕴本来空。将头临白刃。犹似斩春风。据肇法师了得身心一如心外无余。所以观生死如泡影。临国难若游戏。真得无生解脱之旨。且道他受用在甚么处。潮生潮落还归海月。去月来只在天。喝一喝。卓拄杖下座。

　　师往姑苏扫虎丘隆远祖塔。道经娄东绅衿孙逢吉王时敏吴伟业同监院隐山等请。就海宁寺上堂。师升座云。陈烂葛藤抛过一边。巧言异语不劳拈出。别通一路出来相见。还有么。居士问世尊升座。文殊白椎古德颂云。张郎沉醉一杯酒。扶醉李郎醉更深。不顾脚下水三尺。只贪步步上高岑。今日和尚升座。上首白椎与黄面老子是同是别。师云。汝试辨验看。进云。恁么验人犹不知非。师云。不是知音莫与谈。士便喝。师云。不怕旁观。士云。忽有个汉推倒禅床。喝散大众也与和尚一顿作么生。师云。拈一放一不是好手。士又喝。师与一棒。士云。什么所在出头来。师云。性命也不顾。乃云。若论佛法。只在迷悟之间。悟得也则行住坐卧折旋俯仰。头头尔法法尔。尘尘尔。刹刹尔。无非是第一义谛。所谓治世语言。资生业等。皆与实相不相违背。人人佩毗卢印。个个披解脱服。然后向作家炉鞴烹金琢玉敲骨取髓。丁一卓二横三竖四照用分明。收放自在。语带玄而无路。舌头谈而不谈。从苗辨地拈椎竖拂。见端倪。因语识人。瞬目扬眉。通消息。虽在红尘队里。不妨超宗异目。若无如是造诣。乱草堆头多是触途成滞。还有出格底道流么。白云尽处见青山。行人更在青山外。喝一喝。复举当时梁武帝问达磨祖师如何是圣谛第一义。祖云廓然无圣。帝进云。对朕者谁。祖云。不识帝。不契祖。遂渡江过魏。据达磨祖师极则提持使人脱圣情凡解。透脱当机。翻身格外。奈武帝执筌滞蹄。觌面蹉过。可谓遇而不遇。逢而不逢。且道达磨祖师即今在甚么处。杖头风月辉千古。蓦路相逢若个知。下座。

　　上堂。僧出。师云。昨日答汝了也。僧云。人人具足个个不无是如何。师云。无山不带云。进云。拨草瞻风只图见性。即今性在甚处。师云。又是从头起。乃云。向上一着。子今日又重举。举得十分明。犹未敢相许。何也。即世尊住世四十九年。说法三百余会。法门无量义海莫穷。若较之向上一着子。大似逆风扬尘。把捉不得。就五宗并峙。巧言异唱临济三玄三要四主四宾。云门三句旨一字关。曹洞五位君臣三种渗漏。沩仰圆相暗机父慈子孝。法眼三界惟心万法惟识。若较之向上一着子。亦似癞马系枯桩令人无自由分。除非夙有灵骨过量底汉。向父母未生已前一觑觑破。始信古人谓释迦不降生。达磨未西来。佛法遍天下。谈玄口不开。二六时中洒洒落落。活活泼泼。一任面西行向东。北斗正离宫。道去何曾去。骑牛卧牧童。百亿部州吃饭。三十三天打睡。三十三天吃饭。百亿部州打睡。据此犹是超方作略边事。若论向上事犹未是在且如何是向上事。遂拍香几云。劈面来也急着眼觑。复举“僧问赵州云。万法归一一归何处。州答云。我在青州做一领布衫重七斤。”据赵州一领布衫千补百衲。漫称七斤。一任拈来遮头遮面。若论万法归一一归何处。犹隔天壤。且道意旨如何。喝一喝。下座。

　　师到虎丘。扫隆远祖塔。焚香礼拜毕乃云。曹溪正脉临济真宗得我远祖隆大祖师全身担荷。崛起中原。当是时也。虎骤龙骧星驰电激四海之内莫不知有睡虎之名。以致法脉联芳灯辉转焰。缘至今日数百年余犹道行天下儿孙满眼后裔云仍即远孙通容固散质樗材尚然。主盟斯道已二十多年。每于人天众前狮子座上思念及之不敢忘其所。自盖源远流长。宗高派别。故亲从云间超果不远数百里特特而来。敬设香斋罗列塔前。翘勤九顿。以报冥德。望我远祖隆大祖师于常寂光中慈悲摄受。正当恁么时伏惟尚飨一句。又作么生道柏树庭前开笑眼虚空骑象点头归又礼拜。

　　顺治己丑九月师寓武林皋亭山直指庵受崇德县。众绅衿吴履之吴之屏唐彦襄曹序曹广等请住福严禅寺。今于庚寅二月到云间超果寺再请。遂于四月廿二日进寺。暂视修造又于八月二十日赴云间。众乡绅延至小昆山修续五灯严统毕择十月初二日入寺至。

　　山门云。双池明月悬空镜。一片青林照碧天。既到门来又如何。相见早已八字打开了也。便进。

　　佛殿基云。诸法空为座。柔和忍辱衣庄严佛净土。不识是阿谁。若遇布金真长者。多年古刹转光辉。只如释迦老子面目即今在什么处。以拄杖点空云。只这便是。

　　方丈云。从上善知识在者里或横说竖说或寂然不动。感得人天交接两得相见。狮子窟中狮子哮吼。栴檀林里栴檀围绕。秪如山僧今日到者里又如何施设。等闲棒喝如云雨。契旨还须大丈夫。

　　当日众檀越设斋请上堂。师至座前拈请启云。此是语溪诸檀越向笔尖头上放光动地照耀禅林共转法轮。山僧不免亦向锦上铺花仰烦书记对众宣读。宣毕遂指法座云。历代佛祖多向此个位上巍巍堂堂。未解转身。山僧今日向高顶上转身去也。便升拈香云者。一瓣香识不可穷。智莫能测。爇向炉中端。为祝延
今上皇帝万岁万岁万万岁。伏愿皇图同劫石。宝祚等金刚者。一瓣香次第七回拈出。爇向炉中专为传曹溪正胍。三十四世中兴天童。本师密云悟老和尚。用酬法乳之恩。即敛衣就座。上首白椎云。法筵龙象众当观第一义。师云。若论第一义谛。佛眼莫觑天耳难闻。争如脑后回光。便见透脱。分晓作是观者。名为正观。若他观者名为邪观。邪正未分。有疑请问。僧问。滹沱竖旨克普褫成福严建宗。阿谁作证。师云。早已流布了也。进云。恁么则太白峰头鼻孔语。溪滩畔出气。师云。阇黎不可换却眼睛。进云。非惟昔日高悬慧日。亦见今朝别扇玄风。师云。莫教填沟塞壑。进云。敲枷打锁杀活齐行。是和尚寻常作略。忽遇吞得栗棘蓬。透得金刚圈底衲僧到来。和尚以何相接。师云。朝打三千暮打八百。进云。某甲赤体承当一任和尚全身把住。师云。未是你卖弄处。僧拂坐具云。有意气时添意气。不风流处也风流。师云。又恁么去。乃云。主持一方弘扬大法须具五种缘才能成就。如福严废寺坐在荒落之乡。佛殿未兴。寮舍不备。欲建法幢立宗旨甚是不易。所幸有本色衲僧。信心居士。常在于此。共提栗棘蓬。同挈金刚圈。流通正脉宗枝。有人虽住在七通八达无关锁地上。大似龙腾沧海凤舞丹霄。意气冲天。泼空自在。只如随缘作主一句。又作么生道插草为标成梵刹。宗风流布古今闻。喝一喝。上首复白椎云。谛观法王法。法王法如是。下座。

　　立两序上堂。师升座云。大根大茎。大枝大叶。中根中茎。中枝中叶。小根小茎。小枝小叶。一雨普滋。三草二水。丛林于是茂盛。法门于是大振。多赖汝两序大众高低普应。左右交参。尊卑一体。大小相融。各尽自心。无事不办。挑开海底明灯。揣出虚空骨髓。杨岐灯盏明。千古保寿生姜辣万年。都肯如是操手。管教佛祖欢颜。只如依教奉行一句。又作么生。共提无相毗卢印。好与人天作范模。下座。

　　开炉上堂僧问上拄天下拄地历历明明有本据为什么又道万古碧潭空界月再三捞捷始应知师云咬人矢橛不是好狗进云黄金自有黄金价终不和沙卖与人师云话作两橛问高提祖印即不问如何是福严境师云庭前柏树青今古进云如何是境中人师云你不可忘却进云人境蒙师指示如何是中兴一句师举拂子云会么僧提坐具云分明千古意问乾坤未立世界未形且道者一着子落在甚么处师云山僧入方丈进云少年一段风流事只许佳人独自知师云一任拈出进云谢师答话师微笑问忽遇个吞却乾坤底来和尚如何施设师云正好打进云高步毗卢顶上行师云不知进退僧一喝师云不堪不堪乃云炉鞴初开弘祖席钳锤几度若何为忽然灭却摩醯眼好笑诸方老古锥摩醯眼若得灭却也则山僧有真实受用诸人不会诸人有格外风光山僧不知不会不知孰悟孰迷关南鼓德山歌从人采听南斗七北斗八任我拈施炉鞴钳锤不必问刹竿倒却许提持铺花锦上无边好光彩重重天下知应时及节又作么生有眼无耳朵六月火边坐喝一喝卓拄杖下座。

　　师在小昆山居士王道元陈应麟请上堂僧问吾师正法传千古飞锡昆山续祖灯三泖豁开天地眼九峰百鸟意腾腾和尚虽然儿孙满天下毕竟正法眼藏属于何人师云瞎驴边灭却进云狮子窟中无异兽师云是汝错承当进云松柏后凋荣晚节枝枝叶叶耐霜寒师云腊月后看进云一句迥超千圣外三玄戈甲振丛林师云重阳九日菊花新进云丹桂风飘香露冷看看黄菊正芳菲师云又是重说进云长啸一声天地静师喝住乃云寂然不动感而遂通竖拂子云拂子　跳过不可说不可说香水海世界从威音王佛鼻孔里穿来却向金刚际下打一棒惊得东胜神洲露地白牛忽然发恼此犹机通格外人天绝望更与大众打一之绕喝一喝下座。

　　请上堂师升座举拂子云凡心即佛掷须弥于方外佛是凡心取上方于掌中收来放去显见灵光独耀左敲右击益知心华发明尽大地是一粒粟非内非外遍三千为沙门眼何得何失赵州东壁打西壁何如海底泥牛衔月走云门东山水上行争似昆仑骑象鹭鸶牵格外提持一任风前洒落觌面全机还他活泼受用且道承什么力得如是自在九峰倚水图千样三泖连天玉一团复举当时僧问古德云如何是道古德答云明眼人落井师云据古德如是答话大似栗棘蓬令人吞吐不得若恁么去临崖看浒眼特地一场愁若不恁么去一言既出千江口良驷如何追得回毕竟作么生透脱不将矢橛咬刹竿头上挂雷槌喝一喝便下座。

　　师于福严寺受浙江杭州府余杭县径山寺请至座前拈诸乡绅请启云祥云衬纸墨海腾文锦心绣口钩章棘句赞叹佛祖眼目维持知识洪范此是径山请山僧底公据既是远来只得从命恐大众欲闻仰烦书记对众宣读宣毕指法座云明取目前机便了格外句乃升座云坐宝王刹转大法轮因缘分定非是强为即山僧年将六十七处住持多系机感曾无心想如径山名蓝素称法窟龙象所居虚席已久未有主盟不意浙直檀越同本山禅德修书远来敦请山僧到彼弘扬正法眼藏提持临济真宗此虽重任不易承领。其实法门已增瑞气。而在山僧亦有光施。秪如符到奉行又作么生。十万里鹏才展翼一千年鹤便高翔。卓拄杖下座。

　　顺治庚寅年。师受杭州府二府摄余杭县事白讳粹。然苏州府乡绅金之俊。范周。周永言。周永肩等共请住径山兴圣万寿禅寺于十月廿七日入院至。

　　山门卓拄杖云。法门开向青天外。虎啸龙吟肯到来。山上鲤鱼能捕着大家聚首笑盈腮。既到者里还得称意么。遂作女人揖云。且喜八十余代祖师门风如旧。便入。

　　佛殿。才出娘胎意气豪。藏身宫殿半天高。昔日云门要打杀至今。天下动腥臊。山僧将他二老汉都与点过。若要感格人天。又作么生。乃展坐具云。齐之以礼。便礼拜。

　　伽蓝堂稽首老龙王。长年降吉祥护僧井护寺。妖怪尽潜藏。山僧来主席。凡事赖支当曾在灵山亲受嘱。五峰之内显威光。遂作礼。

　　祖师堂抚没弦琴唱无生曲底。从上一队老古锥。都在者里默默而坐。不知商量个什么。莫是续佛心灯。接机利物么。莫是叫不应。山拈无根树么。从前不曾识得。今日登堂看破。虽然如是。也是祖室不严。惹得山僧亦入者伙。

　　方丈新长老入新院。据新座说新法。抛泥撒沙。露布葛藤。是寻常底草料。作么生是今日所说底新法。随拍香几云。开口不在舌头上。便据坐。

　　当日众请上堂。师至座前拈众护法。请启云。此是鸿儒硕德腾龙蛇笔起风云文展演佛祖巴鼻。透漏衲子机锋。无量百千法门都在笔端上流露。不惟使得法幢高竖亦令此山暗自点头。可谓龙得水时添意气。虎逢山势长威狞。仰烦执事对众表扬宣毕。又拈本寺请启云。同气相求同声相应。水乳道合。正在斯时。宝惜从前。都舍却普天衲子共瞻依。名既然。正言亦复顺亦当人天众前重复宣过宣毕师指法座云毗卢座上三乘闻之胆丧。十地见之魂惊。山僧到此别资一路。徐行踏断流水声。纵观写出飞禽迹。且道是甚么意旨。便登拈香云。者一瓣香分天地造化育爇向炉中端为祝延
今上皇帝万岁万岁万万岁。伏愿　皇风永扇。天下太平。　帝日恒明。万民乐业。者一瓣香。木有本。水有源。自从累及担子至今怨气冲天。次第八回拈出爇向炉中。专为传曹溪正脉三十四世中兴天童密云悟老和尚用酬法乳之恩。遂敛衣就座。上首白椎云法筵龙象众当观第一义。师云。动披三玄戈甲举则七事随身欲作临济后裔。不妨当众问来僧。问一条白棒掀天地。万古弘扬临济宗。今日吾师即此位五峰。重整旧家风。请师速道。师云。个个都与一点。进云。直得棋盘石起舞钵盂水滔天。师云。阇黎重复眼花。问法幢再竖祖道重光。如何是重光底消息。师云。山花影里鸟腾跃进云只如吹无孔笛操没弦琴谁人唱和师云知音者知进云可谓曹溪浪涌三千界庾岭灯传万亿年师云山僧无法可说问正当入门一句作么生道师云水到渠成进云人到灵山增意气水涌曹溪贺太平师云阇黎立在干岸上进云突出难辨师云更说什么问本色住山请师道师云本无刀斧痕。进云。因甚凌霄峰堂堂独踞。师云。是汝侧眼看。僧便喝。师云。鼓粥饭气。乃云。高提祖印。须藉名蓝流通。正眼要有人归此山。为江南首刹天下人闻莫不仰止。盖有五峰插天。万松覆屋。两径走天衢。三门锁龙泽。况有八十余代祖师于此建大法幢。弘无上道宗风振遐迩。光明照古今。龙章聿降凤诏频臻代不乏人珠联璧合。赫赫然祖室传灯。峨峨尔山藏龙象盛哉当年壮丽可观山僧今日到此主席大似鼠尾续貂如何得相似去但山僧平昔于密云弥布壒　堆头。遂以拂子作圆相云。拾得者颗明珠特特持来要与列代祖师等闲一赛。盖佛佛道同。祖祖不异。且道此颗明珠与历代祖师是同是异。若道是同古今相隔作么生说个同底道理若道是异佛佛道一作么生。说个异底差别举扬。到此大似机轮转处难为回互。直得八字打开纵横无碍。闲将三句权接人天。四喝频施敲磕龙象。料拣将来驱耕夫之牛夺饥人之食。照用同时掀翻海岳别觅知音。抛出家具宾主相看更唤三玄三要为破沙盆。追回临济家风。捩转列祖鼻孔如游法海了无涯岸同登觉苑。光辉满目。正当恁么时。观瞻上刹一句又作么生道尊宿。当年如宝集无穷三昧泼空流复举当时僧问开山国一钦禅师云。如何是道。国一答云。山上有鲤鱼。海底有蓬尘。据国一钦恁么答话。虽则道出常情机通格外检点将来也是板齿生毛。忽有人问山僧如何是道。但答云。两径盘旋上翠微。据此与国一钦相去多少。只如今日最初上堂祝赞一句意旨如何。乔木山中无尽数。檀那福寿倍于斯。上首复白椎云。谛观法王法。法王法如是。便下座。(谢词不录)。

　　立两序上堂。师升座云。举一明三目机铢两隔山见烟便知是火隔墙见角便知是牛。此是衲僧本分底伶俐。若具恁么本分伶俐。则法幢处处建立。宗旨在在弘通堪与克符普化把臂共行。亦与懒安沩仰一鼻出气。同显向上宗猷共维祖庭龟镜搅长河为酥酪。信手拈来变大地作黄金满口道出故曰。人能弘道非道弘人。秪如永远奉重一句又作么生信。知佛法无多子荷任久长难得人。卓拄杖下座。

　　费隐禅师语录卷六终
嘉兴大藏经　费隐禅师语录


　　费隐禅师语录卷第七

　　嗣法门人隆琦等编

　　上堂七

　　启期上堂，僧问：“垂钩四海，意在鲲鲸，撒缦天网，希擒鸾凤。和尚即今竖拂拈椎图个什么？”师云：“且喜虾蟆跳上来。”进云：“对面不相识，全承此恩力。”师云：“瞒老僧不得。”问：“古人道，一微尘中转大法轮。即今径山堂上者一转又作么生？”师云：“八面玲珑。”进云：“人人鼻孔辽天，个个脚跟着地。到者里为什么不肯住？”师云：“未解转身吐气在。”问：“千花乱发开香院，尊尊都是泥菩萨，请问那一尊不是泥菩萨？”师云：“纵目所观。”乃云：“今日径山启期底意与诸方常例不同，盖者里天空地阔，山高水长，如鹏搏万里，扶摇自在。朝阳峰下祥光满目，晏坐当轩，八面玲珑，钵盂峰顶香积成堆，更有大人拥护其间(系五峰名)。头头彰宝所，一一显真机，心目所知，手足所到，无非是格外乾坤，古佛家风从缘荐得，匝地优昙就体消停，荆棘横生，所以学道人贵乎缘境会心，从心了境，心境一如，方名解脱。始信古人谓，通玄峰顶不是人间，心外无法，满目青山忽然洒落时又作么生？山月如银，牵我兴闲行，不觉到峰西。”卓拄杖下座。

　　圆通殿请上堂，僧问：“独踞宝华弘祖道，五家宗旨请师分。”师云：“逐一问将来。”进云：“驱耕夺食，玄要齐施，如何是临济宗？”师云：“击涂毒鼓。”进云：“上下和平，针来线去，如何是曹洞宗？”师云：“断碑横古路。”进云：“关山险巇，剑刃施为，如何是云门宗？”师云：“红旗闪烁。”进云：“暗合机轮，不留朕迹，如何是沩仰宗？”师云：“把芥投针。”进云：“山色溪声，全身独露，如何是法眼宗？”师云：“凌霄峰顶，不是人间。”乃云：“观音大士悟圆通，声色堆头不用聋，今日主人忽觌面，却来请我演宗风，且宗风又作么生演？”遂竖拂子云：“此不是色。”又击香几云：“斯亦不是声，既不是声，又不是色，且道是个什么？透得那些关窍子，普门示现刹尘中。忽有人问：‘如何是普门示现？’一句，但答云：‘后园驴吃草。’”便下座。

　　冬至上堂，师登座云：“今日应时及节，大众道一句看。”众下语不恰，师云：“山僧自道去也。”乃云：“今日冬至，庆无不利，衲僧门下多增意气，日添少许，长梅将铺，梵字不是东鲁书，亦非西祖意，律筒灰里暖些儿，灵焰融通三昧地，且道者一气从何处发来？”参复举当时雪峰禅师在洞山会下做饭头，一日因淘米次，洞山问云：“淘沙去米？淘米去沙？”雪峰答云：“沙米一齐去。”洞山云：“大众吃个甚么？”雪峰遂覆却盆，洞山云：“据子因缘不在此，当往德山。”后雪峰果嗣德山。“据雪峰等闲答一语转一机，不契洞山宗旨，过后遂参德山，投契得承嗣焉。可见雪峰与德山龙潭一派人，非石头后裔不辨。可知盖德山、临济施大机，发大用，掀天揭地，不存窠臼，人人所共知，而在洞山则正中妙，挟偏正，回互理事，兼到针去线来，宗旨绵密，人亦须晓。今人不向语脉中定宗旨，只承差误里为凭据，多谓雪峰、德山龙潭系石头派下，其实不是，今更别两转语，以见殊异，如洞山问：‘淘沙去米？淘米去沙？’但答云：‘凤阙垂帘踪不见。’如云：‘大众吃个什么？’但答云：‘潭移月影照幽人。’据此两转语，虽非洞山全旨，亦见彼宗梗概是汝诸人，还知么？”便下座。

　　上堂，举临济祖师云：“若第一句中荐得，堪与佛祖为师，若第二句中荐得，堪与人天为师，若第三句中荐得，自救不了。径山者里则不然，若向第三句荐得，则石笋抽条，若向第二句荐得，则种麻得豆，若向第一句荐得，漆桶不快。笑看临济强分节目，将刀割水，无事望江亭，上立山河，无限座中圆。”喝一喝，复举当时越州乾峰禅师示众云：“举一不得举二，放过一着，落在第二。”时云门文偃禅师在座，云：“昨日有人从天台来，今日却在径山去。”乾峰云：“分付典座，今日不得普请。”“据乾峰虽则东头卖贵，西头买贱，只因物价不等。而云门等闲答一语，如箭拄锋，似函合盖，虽则信口道出，不妨用得恰好。只如：‘昨日有僧从天台来，今日却往径山去。’既到径山，又作么生披蓑侧立凌霄外，引水浇蔬妙喜前？”卓拄杖下座。

　　腊八，众请上堂，师登座云：“心不是佛，智不是道，剑去久矣，尔方刻舟。古人恁么提持，只要人向石火电光中识得，透见得彻，则二六时中豁落见闻，超方独脱，等闲念一声佛，则漱口三日，更有佛之一字吾不喜闻，此皆老成人之所造诣，非寻常浮泛者所能臻到。现前耆旧多是遍参诸方，久亲知识，契得自己，不向他求，岂非见月？休观指，归家罢问程，况近日更发无上大志，增进最胜妙行，不远数百里外，坚请山僧到者里，举扬个事，续佛慧命，以见佛祖。标格丛林典型，可谓各出一只手，共掇破沙盆，唤什么作破沙盆便是？数千年前释迦老子在雪山修道六年，于腊月八夜明星现时，忽然大悟，便耀古腾今，普天匝地，至今七花八裂，收拾不得，便是此个消息也。且道释迦老子即今在什么处来也？在山僧拂子头上说，道南天台，北五台，与双径峰头共转法轮，不知法轮又作么生？”转遂以拄杖卓一卓，云：“莫行心处路，休挂本来衣，何须正恁么，切忌未生时。直得御爱峰起舞，南山塔　跳，天雨四花，地摇六震，无论耆年妙德，随其根性，悉得解脱。更有末后一句又作么生？不因高突寒崖坐，争得梅花雪里开？”又卓拄杖，下座。

　　上堂：“今朝十五，月轮当午，昼暗夜明，眼闻耳睹，不击自鸣，横空铁鼓，善财合掌，龙女起舞。透过妙玄关，无计御石虎，直下便翻身，再吃十两醋，且道是什么滋味？”乃云：“苦。”复举当时有僧问古德云：“如何是大乘？”古德答云：“井索。”进云：“如何是小乘？”答云：“钱贯。”“据古德恁么答话，虽则事无理外之事，争奈天下事如麻。若问山僧：‘如何是大乘？’但答云：‘四两轻。’‘如何是小乘？’但答云：‘千斤重。’忽有人出来云：‘为什么如是倒置复？’答云：‘交且道与古人相去多少？’”便下座。

　　元旦上堂，拈香祝　圣毕，乃云：“元正启祚，万物咸新，圣躬康乐甚，百姓喜无垠，衲僧林下客，修祝报君亲。且作么生说个报底意旨？无尽江山图画里，至人受用万年春。伏愿行其仁，布其德，八方歌有道之君，风以时，雨以时，四海乐无虞之化。”复举宋太宗皇帝一日幸相国寺，见僧看经，问曰：“看什么经僧？”云：“仁王经。”帝曰：“既是寡人经，为什么在卿手里？”僧无对，后雪窦显禅师代云：“皇天无亲，惟德是辅。”师云：“如太宗皇帝正是觌体承当，寰中作主，踏毗卢顶上行，于法门为百世圣人也。若雪窦则臣奉于君子，顺于父，不顺非孝，不奉非辅，可谓善投其机者矣。若问山僧云：‘既是寡人经，为什么在卿手里？’但答云：‘长时信受奉行。’虽非越格之谈，其亦不曾违背现前，大众还知么？”遂卓拄杖下座。

　　解制上堂：“一期之中还有摸着佛祖巴鼻底么？出来山僧为汝证据。”僧出问：“大人燕坐凌霄畔，迥出千峰榜样，高云水尽，从今日去，危楼绀殿许谁操？”师云：“留阇黎在者里。”进云：“草鞋似虎，独步大方。”师云：“未可少卖弄。”僧礼拜，云：“大众听取者一转语。”师云：“不可放过。”乃云：“始之启期也，云积霞委，眉毛撕结，欲悟心宗，今之解期也。虎骤龙骧，随处接物，若也不结制，又不解制，则孤光万里，不挂片云，神光立雪，达磨安心，好肉剜疮，至于擎乂辊毬，打地面壁，总是毡拍板。如是则古往今来，天下老古锥，说个起期结制，无乃量兔角为短长，较龟毛是有无，不亦太多事乎？争如还他光风霁月，海晏河清，人人洒洒落落，不亦快哉？到者里更云如何是佛？但展两手云：‘了。’虽然如是，此去前途有人问：‘如何是径山境？’不可忘却百万松杉双径杳，三千楼阁五峰寒。”便下座。

　　请典座上堂，僧问：“青天轰霹雳，陆地起波涛即不问，归乡绝迹事如何？”师云：“孟春犹寒，善为道路。”乃云：“巧心妙手，变生成熟，钝铲快箸，搅酥为酪。菜锅边吒吒沙沙，洞明根本智，案板上历历落落深，转大法轮，能作云厨之主，堪继香积之风，衲僧慧命赖以养活。高宾远到，得全方面宗风，于是远振家法，从此安立，更须随时丰俭，称家之有无有也。攒花簇锦，添于盛馔堆头无也，黄齑苦菜，凑在麻麦饭中，纵清虚之极，枯淡异常，亦不妨薄切。岭头云活烹水底月，与四海英灵衲子俊俏禅和，共享太平春，同乐无为化。故曰：‘人情若好，吃水也甜。’管教遐迩扬德一句作么生道？人人得饱金牛饭，全仗沩山老作家。”卓拄杖下座。

　　上堂，僧问：“到者里水穷山尽，还有进步也无？”师云：“坐却白云终不妙。”进云：“恁么则行到水穷处，坐看云起时。”师云：“未构向上在。”乃云：“发足云间到径山，殷勤请法，动容颜须知，直指单提事，领略更无易与难，若论难也，转圆石于千仞之冈。更说易也，泻瓶水于百级之潭。再道无难无易，大似清风明月拂幽兰。所以昔日庞居士于坐次，蓦云：‘难，难，拾石油麻树上摊。’庞婆接云：‘易，易，百草头边祖师意。’灵照女云：‘也不难，也不易，饥来吃饭困来睡。’据他三人议论难易，大似鹬蚌相敌，俱落渔人之手，阿那个是渔人？直下纵然窥得破，青山之外更青山。为甚如此？只如铁牛横古路，一马生三寅，又作么生会？”复云参。

　　因雪上堂，问众云：“闰二月半为什么天又下雪？”维那云：“凌霄峰顶别是一天。”知藏云：“总是春王令。”一僧云：“春行冬令。”堂主云：“请尊重。”师云：“都作恁么见解，山僧亦自拈弄去也。”乃云：“时临二月又二月，初十十一复下雪，满山浑似碧琉璃，遍界都成天兜率，山鸟山花笑不开，若老若少不欢悦，不是龙宫降吉祥，便系瞿昙呈丑拙。大家回光返照看，流露当阳那一着？”遂喝一喝，复举庞居士辞药山，山命十禅客相送，居士指空中雪云：“好雪，片片不落别处。”时有全禅客云：“落在什么处？”居士便掌，全云：“居士不得草草。”居士云：“汝恁么称禅客，阎罗老子未肯放汝在。”全云：“居士又作么生？”居士又掌，云：“眼见如盲，口说如哑。”“据庞居士虽点当机，能转诸物，不被物转，然而又得全禅客左敲右击，以见端的，所以道，不因渔父引，争得见波涛？”便下座。

　　请上堂，师升座云：“还有不着寿者相底么，请出来话会看。”众不出，师云：“却也相当。”乃云：“千山万山，衲子团圞，无法可说，口似扁担，久参无从看破，初学何处得钻？更说今朝是生日，却请虚空对汝谈。”遂拍香几，喝一喝下座。

　　内翰林念莪韦居士为令尊声玉翁六帙初度，请上堂，师登座云：“还有与韦太尊眉毛撕结者么？出来老僧为汝证明。”僧问：“建立纲宗须是人天师范，挽回末运，还他明眼王臣，今日太史韦公请登猊座，为复是神通妙用？为复是法尔如然？”师云：“不妨，问得恰好。”进云：“可谓云从龙，风从虎，圣人作万物睹。”师云：“重言不当吃。”进云：“南湖水击三千里，北溟鹏搏九万程。”师云：“大众傍观有分。”乃云：“秋桂芬芳，秋月圆明，秋霞结彩，秋水连天，者是声翁老居士出头露面，真实受用底时节。据此时节，从前无数劫以后不思议，现在超格量，不妨现大人相，广作佛事，尽心竭力维持法门，与往古杨大年李驸马、张无垢、黄山谷辈把臂共行，以明佛祖向上消息，作么生是佛祖向上消息？八角磨盘，空里独旋。只如今日临筵颂祝一句又作么生道？等闲吸尽西江水，翠柏苍松莫比伦。”复举当时韩退之居士问大颠和尚云：“老师春秋多少？”大颠和尚提数珠云：“还会么？”退之居士云：“不会。”大颠和尚云：“昼夜一百八。”师云：“据大颠和尚觌面提持，耀古腾今，虽佛祖当前，难可启口。惜乎不领，犹用第二机相为，虽然如是，若向数目上分疏，剑去久矣，尔方刻舟。今日若有人问山僧：‘韦太尊春秋多少？’山僧但举拄杖子云：‘与者个同年。’”便下座。

　　上堂：“还有探竿在手者么？出来与老僧相见。”居士出众，喝一喝，师云：“热碗鸣声。”进云：“今日因缘也须道破。”师云：“落第二头也。”进云：“此个门风谁人会得？”师云：“被他转却去也。”士拟议，师便喝，仲连汪居士问：“昨日有人从天台来，却往径山去，此意如何？”师云：“此是第二机。”进云：“如何是第一机？”师云：“昨日向汝道。”进云：“官不容针，私通车马是如何？”师云：“昨日有人天台来，今日却往径山去。”乃云：“数日施橹棹，忽然到吴江，历逢诸檀护，相与建法幢，法幢建也。五峰双径绕钟鼓响，铿锵八十余灯复起焰，龙腾凤舞赖名邦。只如法喜相交一句又作么生道？太湖一片深秋月，彻夜无云照上方。”复举当时晦堂和尚问黄山谷居士云：“公是读书人，只如孔子云：‘吾无隐乎尔。’又作么生会？”山谷拟开口答，晦堂便云：“不是。”山谷于是疑之不已，明日晦堂同山谷闲行次，时木樨花盛开，晦堂云：“是什么香？”山谷曰：“木樨花香。”晦堂云：“吾无隐乎尔。”山谷直下便悟。“据晦堂拈木樨花，塞却山谷鼻孔，则固是然，黄山谷因是自得之旨，山僧今日不妨举出，要与现前诸大护法眉毛一动，且道意旨如何？”遂举拂子云：“半把柳丝收不得，和烟搭在玉阑干。”喝一喝下座。

　　开炉上堂，白椎竟师云：“残言剩语不劳拈出，格外新鲜一任举扬。”僧问：“火不能烧，水不能溺，和尚如何施设？”师云：“开口不在舌头上。”进云：“又道罗笼不肯住，呼唤不回头那。”师云：“是汝恁么解。”进云：“新罗鹞子飞天外，岂是人间死鹊儿。”师云：“只可自瞒。”问：“涉水登途特进山，请师升座别无言，当阳乞赐钳锤手，点铁成金作么宣？”师云：“金不博金。”进云：“恁么则一言超往古，迥脱圣凡情。”师云：“未到恁么田地。”进云：“寂光遍覆三千界，不间闲忙动静中。”师云：“者是什么所在？许汝说道理。”士云：“谢和尚。”师云：“知即得。”乃云：“一年一度，丁丁卓卓，大地翻身，虚空扑落，露出眼端，十方寥廓，许是达道人，浑身多线索缚他，物外猢狲子，船子玄沙摸不着。秪如今日为人一句又作么生道？鸳鸯绣出从君看，不把金针度与人。”喝一喝便下座。

　　上堂，问：“山高路险绝旋还，多少仙人在此间？煆炼红炉金弹子，出炉消息为谁宣？”师便打，云：“会么？”进云：“俊鹰快鹞飞天外，跛鳖盲龟天外飞。”师云：“只是篱边打之绕。”进云：“百尺竿头放马，大洋海底打毬。”师便喝，乃云：“凌霄峰顶，峭拔孤危，清虚上下，寥廓四维，目极万里，浩荡无为。逢人吐一语，清风明月是，其韵度遇，缘显一机，泉流花发，以见血脉。更有奇怪石头无量个，火烧松树百千般，若作深山佛法论量，眼目未开，更拟人间境致话会，自救不了。再引一偈发明其意，穿云透石不辞劳，到底方知出处高，溪涧岂能留得住，终归大海作波涛。虽然如是，且道源头在什么处？若向者里会得，一任东去西去，其或未然。”卓拄杖云：“且住，且住。”又卓拄杖，下座。

　　上堂：“山河大地是法身，则法身有相，法身非山河大地，则法身无相，有相无相，千形万状，等闲吸尽沧溟水，虾蚬鱼龙何处藏？放出薰风一线凉，四维上下浩荡荡。且道是甚意旨？绿树阴浓夏日长，楼台倒影入池塘，水晶帘动微风起，满架蔷薇一院香。虽则泥里洗土，且看石牛放卵。”喝一喝下座。

　　师六十岁，云台蔡居士同众请上堂，师拈香毕，云：“还有敲唱同时者么？请出来与老僧相见。”僧问：“昙花现瑞即不问，初生一句请师道。”师云：“　声里听取。”进云：“恁么则撑天拄地去也。”师云：“且莫碗鸣声。”进云：“忽然突出娘生手，共▆空王无量春。”师云：“又乱撒沙。”僧拂袖归位，师云：“苏噜，苏噜问，流光日日射西东，野水寒山尽思浓，万派松杉同共默一，茎白发老春风。正当恁么时，如何是老来风流处？”师云：“大众同洒落。”进云：“六十年来升座，千年龙树当阳，且道为个什么？”师云：“老僧从来无剩语，问劫云已前和尚向什处安身立命？”师云：“老僧也不知。”进云：“明知沤影原来寂，且指虚空作寿年。”师云：“又向水中捞明月。”进云：“恁么则低头礼拜。”师云：“自知较一半。”僧礼拜，乃云：“四方衲子及我法属，不远千里而来，如云臻霞委，将谓老僧六十岁寿献芹祝庆，殊不知老僧不住寿者相，忘却花甲子，大似偶来松树下，高枕石头眠，山中无历日，寒尽不知年。有时独上凌霄，吟清风，啸明月。有时沿溪涧看鱼跃，逐鸟飞。更有时偶来无事，倚松立，笑问客从何处来。如此逍遥物外，不▆世相何似。且道者老汉安身立命在什么处？青山笑我无穷乐，终日不闻世上风。”卓拄杖下座。

　　师到龙池山扫幻师翁塔，明一上座请就显亲寺上堂：“佛祖之道迥绝异同，提持向上，石火罔通，契其机者如芥投针，会其源者似流入水，透脱超方，踏翻大海，须弥顶上立，多把栗蓬卖，其或未然，听不出声，见不超色，都在心性上埋没，玄妙中留碍，挨拶到驴年依然不庆快，且作么生说个庆快底句？虾蟆吞却珊瑚月，格外风光天地泰。”喝一喝，卓拄杖下座。

　　上堂，问：“长安虽闹，我国晏然，如何是晏然一句？”师云：“大家静悄悄。”进云：“狮子点头，崖上翻身。”师云：“谁是其人？”僧一喝，师云：“又乱统那。”乃云：“心不是佛，智不是道，不许夜行，投明须到面面，高山不属尘，遍界青青，岂是草灵符悬肘后？正眼照恒沙。等闲拈一粒粟，不妨是铁牛机，寻常施一大用，显发向上关，透得过者龙腾沧海，透不过者鸟度长空。到者里更说什么红尘世内，清虚界外？分明是个解脱无尽法门，只要二六时中，光回自得，管教受用无穷。虽然如是，思不出位一句又作么生道？黄河水溢黄河水，紫盖云连紫盖山。”卓拄杖下座。

　　禅灯庵檀越敬川张居士请上堂，师登座云：“座中若有仙陀客，不用文殊下一椎，还有仙陀客么？不妨出来与老僧相见。”僧问：“西来大意即不问，觌面相承事若何？”师云：“今日好清风。”进云：“棋逢敌手方堪着，琴遇知音始可弹。若问个中消息子，前三三与后三三。”师云：“阿师满口道了也。”僧喝一喝，师云：“又恁么那。”居士问：“折芦江上客流派，五家宗即不问，透法身一句是如何？”师云：“南山起云，北山下雨。”进云：“和尚堪与人天为师，只如佛祖为师一句作么生道？”师云：“合取口。”进云：“恁么则昔日世尊，今朝和尚。”师云：“老僧耳聋。”士礼拜归众，师乃云：“古人道，若得一回汗出，则以一茎草作琼楼玉殿，若不得一回汗出，纵有琼楼玉殿，被一茎草覆却。古人恁么道，只要人一回汗出，以见悟源，争如敬川与众道友不用一回汗出，故不见琼楼玉殿、茅庐草舍之别，肯将囊资共建此庵，供养众僧在内修行，初不见有能施之心，亦不见有所施之物，能所两忘，法法圆融，虽在尘劳中人，不妨随流合妙，遇缘可宗，与我佛祖之意不相违背，只如佛祖之意，如何指点金砖不出井，白云常在山？个中如契会，不用更喃喃。”卓拄杖下座。

　　上堂，师登座云：“无影枝头一点春，阿谁拈得龙文法？”侄孙出问：“山前一片闲田地，乂手叮咛问祖翁。如何是叮咛教诫底意？”师云：“高着眼看。”进云：“几度买来还自卖，为怜修竹引清风。未审契券甚么人写？”师云：“看他少卖弄。”进云：“直得诸佛拍手，演祖点头。”师云：“干汝甚事？”文云：“且礼和尚一拜。”师云：“山僧何曾受？”问：“向上有一句子，从上诸祖未曾道着，且道如何是未曾道着底句？”师云：“大似瞒顸。”进云：“礼拜去也。”师云：“轻轻便捉败。”乃云：“动动林中鸟，游游水上鱼，不知何所以，活泼更无拘，月来思焦兔，鸟语见唐人，洒脱春光里，焕然天地新，此两首偈若机悟得去，攒花簇锦流露，将来奇言妙语活脱而至，更说有百千三昧无量妙门，分明都是个烂草堆。正当恁么时，得意一句作么生道？笑眼豁开沙界外，半竿风雨乐瀛洲。”喝一喝下座。

　　上堂，师登座，震声一喝云：“临济老祖云：‘我有时夺人不夺境，有时夺境不夺人，有时人境两俱夺，有时人境俱不夺。’临济老祖分明敲出虚空髓，揭却脑门盖，两处俱掀翻多，把风流卖。又云：‘我有时先照后用，有时先用后照，有时照用同时，有时照用不同时。’临济老祖在世，以棒喝接人，如电激雷轰，雷轰电激，火蛇烧面，回避不及。又云：‘有一无位真人，常在汝等面门出入，未证据者看看。’真人既称无位，不知在何处安身立命？八角磨盘空里走，金毛狮子变作狗，拟欲将身北斗藏，应须合掌南辰后。”举拂子云：“临济老祖来也急着眼觑。”喝一喝便下座。

　　超果寺当家知一公请上堂，师登座，击香几云：“一番提起一番新，还有新鲜见识底人么？请出来与老僧相见，如无，老僧自拈去也。双径峰头，壁立万仞，超果门风，平沙水月，两处风规，了无沾着。所以道，动若行云，止犹谷神，既无心于彼此，那有象可去来？去来不以象，动静不以心，则唯施大机，发大用，与法门龙象解粘去缚，一番提起一番新，一度用来一度快，不容浅见。衲僧会，只许通方作者知，又有恁么人么？且莫眼搭[睊-月+虫]。”遂喝一喝，卓拄杖下座。

　　光禄寺云台蔡居士七旬华诞，送米百担径山供众，请师就宅中上堂，僧问：“福如东海即不问，寿比南山事若何？”师云：“海屋重添筹。”进云：“一点白云常作伴，如来千古镇儒林。”师云：“汝肯证明。”进云：“大庾岭头提不起，何必锦上又铺花？”师云：“汝自眼花。”乃云：“今日是蔡居士从心华诞之辰，瑞气腾空，庆云绕座，皈依老僧有年，与诸方善知识交游，必有自得，洒落无留碍，空洞何穷际。四方豁达，八面玲珑，两到径山，一回天童，亦至龙池，常往金粟请扬法要，饭食众僧。看破世缘，犹如梦幻，虽在阎浮提内，不被阎浮所埋没，而在红尘世上，不为红尘所染着，日应万缘，神思不昧，可谓唯一坚密身。一切尘中现即此坚密身，便是常住法身，亘古今而不磨，历万劫以长在灵机显焕，光明烛天。当时有庞居士悟得此意，便作偈云：‘日用事无别，唯吾自偶谐，头头非取舍，处处没张乖。朱紫谁为号，丘山绝点埃，神通并妙用，运水及搬柴。’也好庞居士向者里悟去，蔡居士亦须向此透脱，一番寻常云：‘福如东海，寿比南山。’较之常住法身，何啻天渊？只如今日临筵庆祝一句又作么生道？劫外灵芝多秀茂，阴阳不涉自长春。”遂拍香几下座。

　　两序耆旧同大众请师进新建大方丈，师据立云：“众木成林，众铁为釜，方丈虽成，多赖诸昆仲各出只手，以就规模，老僧坐在者里，不过恢弘祖道，指点人天，流传正脉，接续后贤，昔日风云多际会，今朝复见好因缘。”遂喝一喝就坐。

　　请上堂，师登座云：“老僧开堂周足已二十年，今日有一句奇特之语，欲答奇特之问，还有奇特之人发奇特之问么？出来与老僧摩捋看。”僧问：“栴檀林内必居麒麟猛虎，巢中更有金毛，只如鼻孔辽天底，又作么生接他？”师云：“老僧者里不纳。”进云：“裂破虚空成粉碎，顿明脑后一轮天。”师云：“费力作么？”乃云：“举手攀南斗，将身倚北辰，出头天外看，谁是我般人？古人恁么说话，大似发明径山底意。盖径山者里纵目浩荡，放步渺然，千山万山都在脚下，奇云怪雾多挂山腰。起期结制，如泛虚舟在于沧溟，谈禅说道，似吹玉笛入于青霄。霜花结彩，野老讴歌，琼浆布地，樵夫起舞，更有一般奇特之处，还晓得么？万里江河飘玉带，一轮红日辊金球。”乃喝一喝下座。

　　岁旦上堂，师登座，拈香祝　圣毕就座，云：“元旦资始，诸物咸亨，。

　　皇帝万岁，百姓康宁，化外衲僧穷快活，笑看世界万年新。吹无孔笛，抚没弦琴，一曲两曲何人会，雪是天花许证明。忽有人问：‘如何是新年头？’佛法以上供通，并是诣实。”乃喝一喝下座。

　　解制上堂，问：“活埋三载出，尘埃顿地张，牙口半开。请问如何是口半开底句？”师云：“一期佛事多，谢汝。”进云：“如今略借风云力，普天匝地一声雷。”师云：“那半只口未开在。”僧便喝，师乃呵呵，遂云：“草鞋狞似虎，拄杖活如龙，铜头铁额汉，尽在我山中。玄关妙锁，一脚踢通，超方独步，八面玲珑，明眼相逢如问着，钵盂无底起清风。问汝大众如何是无底钵盂？试道道看？”有二僧同答，师俱不诺，云：“既道不着，且住，且住。”卓拄杖下座。

　　起春期请上堂，僧问：“向上一路，千圣不传，今日起期作何话会？”师云：“人人一分饆　子。”进云：“恁么则一闻巴峡猿啼后，不是愁人也断肠。”师云：“吃惊作么？”进云：“自有一双穷相手，不曾容易舞三台。”师云：“又识得汝也。”乃云：“春山叠乱，青春水漾，虚碧寥寥天地间，独立望何极？还会么？到此境界不是多种，亦非是一，透脱无方，孤明历历，若有恁么人参学，事亦毕，其或未然，朝也看，暮也看，看到山穷水尽时，突出那吒眼一只。”复举当时僧问雪窦显禅师云：“如何是诸佛本源？”显云：“千峰寒色。”进云：“未委向上更有也无？”显云：“雨滴岩花。”师云：“据雪窦答两转语，一转参天立地，一转随波上下，会得也，则遇缘即宗。会不得也，露布今古。山僧恁么批判，是汝诸人也须理会始得，只如今日起期一句作么生道？一自随云归洞后，从教斧烂不知年。”遂喝一喝下座。

　　上堂，问：“如何是突露消息？”师云：“苔痕上阶绿。”进云：“最上灵机如何吐露？”师云：“草色入帘青。”又问：“无边身菩萨来时如何相见？”师云：“八角磨盘空里走。”乃云：“水远峰高，是径山衲僧到此觅禅参，多赖松江两居士，连年办供不惮烦，既然如是，衲僧分上将何酬答？即山万叠，水千湾，廓落无依，净洒洒，眼开不见物遮瞒。所以道，扑落非他物，纵横不是尘，头头非取舍，全露法王身。恁么语话，理极情忘，堪酬施主之德，只如今日普同应供一句作么生道？那个台无月？谁家树不春？”便下座。

　　上堂：“四月春已过，山房冷似冰，如何说此法，林木翠弥新。鸟啼幽谷声声明，太古之音，花开满路枝枝动，格外风规，虽然声色流布，不妨借路还乡，若是过关底人闻恁么道，便乃咳嗽一声，掉臂而去。且道过关底端的在什么处信步？翩翩天地阔，扬眉不落二三机。”喝一喝，便下座。

　　建法座完解制请上堂僧问末后一句始到牢关把断要津不通凡圣今日放行如何分付师云蓦直去进云男儿自有冲天志岂向他人行处行师云老僧不信汝进云莫埋没学人好师云风光在什么处僧一喝师乃哂之问言前有句非为荐阵后挥戈落二三不落言诠棒喝如何得别转玄途师云汝将谓别有那进云恁么则一点水墨两处成龙师云又如此错会问乾坤之内宇宙之间中有一宝秘在形山举坐具云今日呈似和尚师云休错认僧拟议师云落二三了也乃云法座初成法化新举扬宗旨示多人法门广大毛星现见处分明用处亲所以三世诸佛坐于此座历代祖师登于此座天下老和尚亦升此座此座分明是佛祖之标格宗门之洪范大凡善知识出世此法此座断不可无然而径山江南首刹天下祖庭古时八十余员善知识于此转大法轮想其规模气象自然毕备奈何山运旋还祝融氏行权之后堪舆家定向不同以致地基浅狭法堂无处建造山僧于此住持滥膺斯任观此坛场甚不得已就此殿里建此法座以表佛在此殿法亦在此殿僧也在此殿三宝共堂一体同观可谓大光明殿庄严毕备一任天下龙象取足观瞻共得法喜之乐然后回视从前结制解制俱成剩语矣只如夫说法者如法而说一句作么生道法海波澜无尽相须弥屹屼古今存遂卓拄杖下座。

　　上堂僧问临济纲宗事若何师云杀活临时进云恶辣儿孙作么生祗待师云朝打三千暮八百进云谢老祖供养师云明头且莫诈乃云祖道渊源不倚不偏在人而人在天而天头头应现物物如然如此提持又作么生契会遂拍香几云不可以有心求亦不可以无心待有心求则属妄想无心待则属杳茫有既莫凭无亦勿守则虚而灵寂而妙上契诸佛法印下合众生心性然后以一微尘作无边胜用以无边胜用作一微尘提持不是压良为贱亦非扶贱为贵且道意旨如何明破则不堪复举当时赵州和尚游方到临济祖师院在后架洗脚次济便问如何是祖师西来意州曰恰遇山僧洗脚济近前作听势州曰会即便会啖啄作什么济便归方丈州曰三十年行脚今日错为人下注脚据临济探竿在手要验浅深赵州觌面提持更无隐讳虽然如是检点将来也只得一半且道如何是那一半鸳鸯绣出从君看不把金针度与人喝一喝下座。

　　陶方伯夫人请上堂僧问树凋叶落即不问体露金风事如何师云觌面看进云云散家家月春来树树花师不理乃举易云积善之家必有余庆闻陶老夫人生平积善众庆毕集千金宝树秀于庭前百斛明珠耀于堂奥山峨峨是其寿相水溶溶是其性灵更向宗门投慧种旃檀林里一枝新复举昔日有个俞道婆卖油糍为业参琅玡觉禅师令看临济无位真人话一日忽闻丐者唱莲花乐云不因柳毅传书信何缘得到洞庭湖忽然大悟遂抛糍盘于地上其夫云汝颠耶婆与一掌云非汝境界乃见琅玡觉觉云如何是无位真人婆应声云有一无位真人六臂三头努目嗔一劈华山分两路万年流水不知春师云据古人一言半句皆从胸襟中逼拶将来掀天揭地纵无穷亿世能令人仰止山僧今日亦愿陶老夫人将此无位真人话密密提撕一旦豁然于生死地头有自立分才不枉今日命僧到径山请法也切宜勉之复咄咄下座。

　　二居士请上堂僧问踞虎头收虎尾第一句下明宗旨如何是第一句师云骊龙颔下见明珠进云识得一万事毕因甚犹有重关不透师云又是两句僧礼拜云且道是一句是两句师云应须识羞僧便喝师云乱统禅流乃云肯把禅期担子肩三年供养故周全方来衲子多生喜法脉因兹得远传五峰凌汉空今古双径沿溪步圣贤珍重现前操道者抛三放两要机圆复举当时天衣怀禅师作投机偈云一二三四五六七万仞峰头独足立骊龙颔下夺明珠一言勘破维摩诘且道维摩诘作么生勘破休坐无为寂灭床发机须用千钧力喝一喝拍香几下座。

　　上堂左敲右击天寒日短两人共一碗前呼后应风吹日灸自古破砂盆此两则话会得也师姑原是女人做会不得也说法还须老比丘更有　啰娘须突出猫儿始得复举当时俞道婆参无位真人话开悟之后凡见僧来便云儿儿时佛灯禅师特往勘验婆子亦云儿儿佛灯云爷在什么处婆便转身拜露柱师云据俞道婆拜露柱虽然无语其声如雷且道意旨如何明年更有新条在恼乱春风卒未休喝一喝下座。

　　费隐禅师语录卷第七终
嘉兴大藏经　费隐禅师语录


　　费隐禅师语录卷第八

　　嗣法门人隆琦等编

　　上堂八

　　上堂今日放一线道还有问话者请出来相见僧问还许学人栖泊也无师云霜月照寒夜进云恁么龙得水时添意气虎逢山色长威狞师云旭日上高林进云也要和尚委悉师不理蓦竖拂子云山门前佛殿后历历分明不通盖覆是即龙女顿成佛非即善星生陷坠更有是非不到处鲸吞海水尽露出珊瑚枝遂高声云还会得么遂喝一喝下座。

　　上堂师云吾与松江夙有缘往来施主亦绵延宗乘极则如何指石虎山头抱子眠诸佛当前难吐气祖师历代若为传忽然迸出摩醯眼刹海无穷一芥天且道如何是一芥天蓦竖拂云露遂喝一喝下座。

　　解制上堂僧问一椎便就是如何师云眉毛颔下生进云不假一椎又作么生师云又作恁么解进云藕穿池面为荷叶笋出东家作竹林师云元来乃云知浴已三年说法岁复岁八字俱打开始终无忌讳拈椎竖拂及扬眉问着谁人云不会玄机妙用纵多般七纵八横任抵对须知佛法本无多不用分皮又分髓不了又去问诸方逐浪随波终不贵只如今日解制一句又作么生谁人知此意令我忆南泉喝一喝下座。

　　对灵上堂师登座竖拂子云己躬下事若何论见性明心是本源透得这些消息子生来死去了无言亡过两尊人及司理长公先生祖宗积德福荫子孙寿考终尽解脱无垠况司理先生人世天球法门钵优文章留于上国德政布于苍生遐迩传闻缁素仰泽禄位将欲高迁便向中途撒手丈夫事业可无遗憾但出世佛祖大事因缘圣贤妙悟端的在生不曾彻悟似未了了所以今日天枢老居士特请山僧登于此座举扬法要以资冥乐且佛祖法要如何举扬岂不见经云诸法寂灭相不可以言宣佛种从缘起是故说一乘蓦竖拂云一乘之道圣凡平等贵贱无差直下透脱千殊顿离生死窠臼遂拍香几云虽然如是更须向者里立大志发大愿再来人世广作舟航示宰官身而说法现大人相而度生羽翼皇纲维持佛种菩提心永劫不磨本来面风光长在只如今日应时及节一句作么生道三泖滔天尘垢净九峰冲汉道风高复举当时古德问一官人云官居何位官人答云是推官古德蓦竖拂云还推得者个么官人无语然古之推官即是如今司理同一鼻孔更无有异只是不会呈一机施一语以通其消息老僧今日不妨着两句话以结前案欲得自拈拈便得目前机境有谁争喝一喝下座。

　　海盐元朗陆居士称寿设合山斋请上堂问话不录乃云普同供养众禅僧必感家门瑞气增福寿深高如海岳管教受用乐腾腾所以种麻得麻栽豆获豆源远自然流长根深必定蒂固此在人天路上感应论量一毫不差若在当人分中性命之学必须荐取一念缘起无生超彼三乘权学等见然后齐修短一延促圆明了知不因心念譬喻静夜钟声随扣击以无亏寒潭月影触波澜而不散经年弥月逢缘无碍无碍逢缘与从上佛祖安乐自在无异无别拍香几云还信得及么且缘起无生之旨又在什么处见满目山花开似锦遍观涧水湛如蓝喝一喝下座。

　　庵主请上堂僧紫岩出位便喝师云乱统底那里来岩云苍天苍天师云哭你底爷岩云更冤苦在师云犹要第二句岩拂坐具归众师云恁么去也乃云海盐庵主出关来到此山中扣法雷正值春光三月里鹧鸪啼处百花开历落五峰是甚意洞明心眼莫疑猜复举昔日有僧问古德云如何是佛德云花药栏据古德等闲一语大似刺脑入胶盆令古今一队讶郎当汉随声逐色不知何时得出脱去良久云斫却月中桂清光何处无便下座。

　　顺治甲午年季冬师在姑苏普安院受琴川众护法请住本山维摩寺于乙未二月廿四日入院是日绅衿同大众光伴受斋不升座。

　　宾化上座同居士陆明皋周峻卿等请就资福院上堂上首白槌竟师云还有问话者么请出来举似看居士徐公亮问法无定相遇缘即宗狮子颦呻正当篱边菊绽象王回顾时逢叶落枝残和尚未到琴川已前弟子有一问在和尚处师云昨日路中答汝了也进云杖挑日月明今古手握乾坤孰敢窥师云又恁么来进云金翅鸟王当宇宙个中谁是出头人师云与汝三十彦仙陈居士问承古有言及尽去也直得三世诸佛口挂壁上是否师云山僧自领去进云自领且置只如和尚远离祖席驻锡海虞今日升座当为何事师云任汝觌面看进云是则便是争奈资福刹竿未肯点头在师云速退速退叔和顾居士问资福升座即不问此去杭城有几程师云谁人传此消息来进云云里帝城双凤阙雨中春树万人家师云闲言语乃云云从龙风从虎圣人作而万物睹此言圣人出世也佛祖门内亦复如是狮子窟中狮子哮吼栴檀林里栴檀围绕只如琴川一县宰官居士善男信女千姓万家莫不皆知宾化上座于此宗奉三宝以开接待作福者于此斋僧者于此置田者于此放生者于此至于诸方雪窦天童龙池列刹相望诸善知识往来作法喜之游莫不在此挂锡焉即山僧为法云游到处观光亦寓于此所谓竿木随身逢场作戏法不孤起仗缘唱和既蒙唱和登于此座说个什么即得莫是说禅说道得么禅道是所知理障莫是说心说性得么心性是贴肉布衫莫是说五宗差别诸家异倡得么建立名言是门庭施设莫是说三藏玄微五教十门得么教家名相系陈旧葛藤然而既不依如是等说毕竟又如何施设没弦琴一张无筋水百川弹动天花落洗空佛祖心诸人恁么会识见日恒新然后以一句作百千万亿句说以百千万亿句摄归于一句且有说时显无说底道理无说时含有说底差别所以宋朝苏东坡居士悟得者个意旨便说偈云溪声便是广长舌山色无非清净身夜来八万四千偈他日如何举似人虽然山僧恁么举扬已是漏逗不少却与诸人看破且如今日因缘聚会一句又作么生道满目晴空多历落半塘秋水绕禅林复举当时西天东印土国王问般若多罗尊者云众僧皆看经为什么尊者不看般若多罗答云贫道出息不涉众缘入息不居阴界常转如是经百千万亿卷据般若多罗如是酬答且道端的如何良久云鲸吞海水尽露出珊瑚枝是汝大众还会么遂喝两喝以拄杖卓一卓下座。

　　九月望后性空上座同居士陆爱泉等请师到虞山院上堂师升座拈香云此一瓣香爇向炉中奉为现前各位宰官并今日斋主普同供养伏愿各具圆明正法眼照了世间出世间遂就座上首白槌竟师云行到水穷处坐看云起时还有敲唱同时者么请出来探水看僧问声后一句即不问声前一句是如何师云你来也僧拟议师便喝僧亦喝师云汝又学我问千峰拥卫万木交参猊座高登未审和尚唱何曲调师云八八六十四进云果然阳春白雪和者应稀师云错注脚进云十字街头展手千峰顶上横身为复神通妙用为复法尔如然师云你都没分僧礼拜师云败也问法不孤起遇缘即宗法则不问如何是虞山境师云面前好案山进云如何是境中人师云阇黎且立地进云如何是人中境师云依旧恁么来进云如何是人境俱夺师云你在那里安身进云山山皆拱北处处水朝东师云瞒老僧乃云鸟道玄途行到此全提向上见风规英灵忽尔当阳荐万仞悬崖撒手归且撒手归后又作么生天如是空海如是阔山如是高水如是长所以唐五代时有天台韶国师示众云通玄峰顶不是人间心外无法满目青山然则目前森罗万象草木丛林动静施为见闻觉知从本已来色色仍旧人多不会将为别有向外驰求以至盲修瞎炼如蒸砂作饭终不成事试将眼前法法头头反覆穷究总无元始直下如大圆镜光明透脱无位真人觌露显现便与从来佛祖全提向上直指风规如符合节举拂子云还信得及么若也信得见月休观指归家罢问程其或未然且待冷灰粒豆爆管教梅蕊放南枝复举宋时大慧杲禅师上堂举马祖三不得话公案时给事冯济川居士在座闻得便悟云某甲会也大慧问云汝作么会济川云恁么也不得苏噜娑婆诃不恁么也不得　唎娑婆诃恁么不恁么总不得苏噜　唎娑婆诃大慧遂忍俊不禁乃说偈印证云梵语唐言打成一块咄哉俗人得此三昧然而大慧禅师大开炉冶煆炼贤圣而济川居士一似立在炉边拾得一柄金刚王宝剑光天烛地令人胆寒山僧今日忽有人问恁么也不得是如何山僧便答云且信一半又云不恁么也不得又如何山僧亦答云低声低声又问恁么不恁么总不得是如何山僧又答云逢人但恁么举且道山僧如此拈提意在于何良久云数声羌笛离亭晚君向潇湘我向秦遂喝一喝卓拄杖下座。

　　盐城县永宁寺大机上座赍当道乡绅书请师过本寺授戒于四月八日本县中尊同各官及众乡绅请上堂师升座拈香毕乃云佛法周遍一切处一切处周遍佛法老僧到者里还有探竿影草者么若有请出来与老僧相见众不出乃云既无自拈自举去也复云佛佛授手祖祖相传西天七四东土三二自曹溪鉴传南岳让让传马祖一一传百丈海海传黄檗运运传临济玄玄传兴化奖乃至首山念念传汾阳昭昭传石霜圆圆传杨岐会会传白云端端传五祖演演传圆悟勤云礽继起奕叶相承及六十七世传到先师上密下云老和尚于人天众前传与山僧且道传底是甚么意旨岂不见释迦老子最初便云法本法无法无法法亦法今付无法时法法何曾法自后诸祖迭兴虽有玄机妙用棒喝交驰语言敲磕七纵八横莫非显发无相心印正法眼藏以致人天集会四众皈依开豁见闻明心见性以了生死且性又作么生见就当人分上返而观之心不自心性不自性脱体全彰圆同宝镜若官若贵若男若女即向者里开悟得去透脱将来便与西天诸老古锥东土一切尊宿心心相契念念不异如水投水似金博金一即一切一切即一乃至动遍动震遍震涌遍涌击遍击以见至真之道浩然大均虽然如是更须晓得如人满口含霜更不说霜之一字还信得及么无影优昙香世界不沾雨露自芬芳复举当时宋朝苏东坡参佛印禅师印云此间无坐处坡曰借和尚四大为禅床印云今有一问若答得即如所请若答不得留此玉带以镇山门东坡即解带置几上印云老僧四大本空五蕴非有向甚么处坐东坡拟议印即呼侍者云收取玉带然而东坡答得甚奇佛印问得更妙但惜东坡末后欠一转语输却玉带以成话柄若是老僧当时做东坡见佛印云四大本空五蕴非有便云和尚这一问从何处发来印若拟议便云不劳再勘东坡若下得者两转语不惟免输玉带一时亦见话圆何为如此担荷如来正法眼等闲勿落箭锋机卓拄杖下座。

　　比丘尼实相等为师预庆请上堂师升座云向上底事如何举扬拈得眼睛失却鼻梁南岭起云北山雨倒骑玉象到他方折得一枝无影树须弥倒卓隐天光是汝诸人还觉眼前暗么虽然如是已甚郎当复举宋时大慧杲禅师问尼妙总云南泉不出方丈庄上吃油糍意旨如何总云和尚放某甲过有个道处大慧云我放汝过作么生道总云某甲亦放和尚过大慧云争奈古人公案何妙总喝一喝便出据者尼妙总窃得佛祖巴鼻便向人天众前播弄爪牙将南泉所吃油糍抛来掷去光耀千古外扬家丑当年事卖弄家风也大奇喝一喝卓拄杖下座。

　　顺治丙申年四月日师在淮安盐城县永宁寺受苏州府长吴两县诸护法绅衿沈世奕陆文衡何谦贞顾予咸范周沈荃姚宗典张封周茂兰等请就尧峰山兴福院开堂于九月初一日入院至。

　　山门云菩提路直解脱门开瑞凤祥麟一任往来今日不须更弹指几重殿阁可徘徊以拄杖卓一卓便进至。

　　佛殿云过去释迦佛不前未来弥勒尊不后不后不前其道绵延山僧与于其间又作么生旃檀林里香风发锦上添花三五层至。

　　方丈云披柔和衣住法忍地手眼没多般弘扬佛祖意珠回玉转见玄机有意气时增意气还有么众默然复云且喜未吞钩饵遂据坐。

　　当日沈府设斋请上堂师至座前拈请疏云此是郡中众绅衿护法以文章三昧阐扬第一义天敦请山僧到此主弘法化可谓公验分明隐藏不得现前大众欲要相闻须向当堂朗读一遍宣疏毕以拄杖指法座云狮子法座深广奚量贤圣既登我亦频上掷抛自古栗棘蓬领略全凭众龙象便登拈香云者一瓣香天地之根万物之源爇向炉中端为祝延
今上皇帝圣躬万岁万岁万万岁伏愿施以仁布以德万姓乐唐虞之世风以时雨以时八方享太平之年者一瓣香四海育秀五岳钟灵爇向炉中奉为　满朝文武天下官僚苏州　抚台洎及本道本府本县诸位高官普同供养伏愿等闲伸出丝纶手拨转禅宗正法轮者一瓣香岩廊柱石法苑金汤爇向炉中奉为合郡乡绅本山护法远近檀那普同供养伏愿法门广大心城护名位福基世世昌者一瓣香火就燥水就湿同缘唱和何分彼此爇向炉中奉为邻封耆宿本寺禅德普同供养伏愿拈花微笑当年事誓愿维持此日心者一瓣香人天普见遐迩共闻次第九回拈出爇向炉中专为传曹溪正脉三十四世天童本师上密下云悟老和尚用酬法乳之恩遂敛衣就座上首白椎云法筵龙象众当观第一义师云问如金声玉振答亦如玉振金声须是超方作者才能如是还有么请出来酬对看瑞光法侄孙中舆和尚出问建法幢立宗旨已知和尚处处金声玉振且今日风行草偃水到渠成一句又如何见示师云天上有星皆拱北进云垂衣裳而天下治者又是阿谁师云谁能当此意进云如是则千峰势到岳边止万派声归海上消师云老僧不敢舆礼拜退问人境两忘太白一灯朗耀主宾合辙尧峰万物维新扶起沙盆且止登堂祝圣事如何师云只把尧峰作寿峰进云只如护法苦心将何酬答师云一炷清香祝天禄进云恁么则欢天动地千古敷扬去也师云有感必应问到处振曹溪宗旨随方阐临济家风九坐大道场今朝临兴福龙象奔于座下当阳一句请师道师云杲日天下照进云人天不谬殷勤请法雨慈云遍九垓师云又作恁么会进云狮子窟中无异兽象王步处绝狐踪师云未许妄承当进云学人礼拜师云老僧何曾受问云来千嶂丽水到百江平今日龙象交参正当者个时节和尚如何指示师云流布早也进云顶门有眼超群象又作么生师云未是你底境界僧便喝师云乱统禅和进云干木随身逢场作戏师云信汝一半问海天浩渺法界无边昨泛慈航今登宝座请问和尚说何法要师云六四是八八进云法雷振起云霞合选佛场开花雨飞师云又恁么去进云数十峰峦皆拜下四维上下岂能齐师云不劳如是僧云恁么则无处不流芳师云且谩谩乃云尧峰山上紫云飞昔日尧君到此归尧德弥施千万世普天匝地永光辉山僧到此亦赖范围青松作盖流水成溪湖光夺目山色可依梵刹亦大僧众和怡有时唱无生曲凭诸衲子唱和或时指第一义听其达者拈提况吴门重地贤俊更奇缁素相逢多诸白眉识山僧于骊黄之外择水乳非异类可期所以建法幢立宗旨须遇恁么人方提恁么事不是恁么人不提恁么事而今恁么事既提也则挑金灯于幽室施白棒于当机佛祖正脉于是流衍先师法道在此传持契机契理如箭中的脱妙离玄似莲出泥然后转铁牛机于无影树下展龟毛拂于有相光时将谓超凡越圣谁知空花暗抽一枝更拟回途复妙须识语微亦涉支离内外中间觅总无黑马生出白银蹄且▆功不宰一句作么生道清秋一片三吴月照见小千及大千复举当时青原思和尚问石头迁禅师云汝从什么处来迁云曹溪来思和尚乃拈拂云曹溪还有者个么迁云非但曹溪西天亦无思云汝莫到西天么迁云若到即有也思云未在更道迁云和尚也须道取一半不得全靠某甲思云不辞向汝道恐已后无人承当据两尊宿激扬个事极是直截痛快直至而今如何是转机接物底事七十二峰高插汉太湖无盖古今扬上首白椎云谛观法王法法王法如是(谢辞不录)。

　　立大小执事上堂僧问狮座复登龙象整齐内外雍肃请师法令师云与汝三十棒进云一句分明盖万象总教内外尽安宁师云苏嚧苏嚧进云龙得水时添意气虎逢山势长威狞师云节文落在甚么处进云将此身心奉尘刹是则名为报师恩师云自肯始得问古人道独掌不浪鸣两掌鸣掴掴又云狮子游行不求伴侣两边不着请和尚道师云不妨左看右看进云如是则烁明灯于暗室罗英俊于吴门师云去就自作进云某甲知恩有地师云有甚么交涉问龙象既聚选佛重开师子儿来如何交接师云交进云千峰顶上安宫殿大地山河一掌中师云颠倒作么僧喝师云太鼓粥饭进云一句迥超从此出当阳杲日印长空师云转不相当僧归位问宾主交参合谈何事师云钵啰娘进云一句分明今古外大千沙界绝支离师云未解语脉在进云卓卓然弥古弥今寂寂尔非声非色师云且勿说道理僧一喝师云学来底问正令当行请师直指师便打进云还是抛芥投针还是两彩一赛师云了没交涉乃云大道虚玄之乎者也蓦会其源水银无假提纲挈领空中走马语言应对切勿矫诈流通正法眼何日得休罢左辅右弼懒安普化必恭必敬可知礼也共把无腔一铁笛吹出云光布天下喝一喝下座。

　　师到瑞光寺法侄孙中舆和尚请上堂中公出问荒林萧寺古殿颓垣得蒙和尚高升宝座致令缁素一时云臻既开凿人天眼目提持向上法门未审向上之上更有最向上者么师云火里蝍蟟衔月走进云昨蒙慈旨云佛照杲向佛殿里忘却香盒又未知与今日考钟伐鼓竖拂拈椎时还是同是别师云分身两处看进云此一句如栗棘蓬金刚圈相似要诸人向者里吞不得处要吞透不得处要透师云吞跳何碍进云能纵能夺能杀能活师云不妨得汝证明笠云法侄孙问高提祖印四众云臻请老和尚慈悲指点师云眉分八字进云现前有眼者见有耳者闻师云汝自分晓始得进云宝塔光腾齐喝采现前一众报师恩便礼拜师云露柱呵呵乃云教外别传直指之道人人本有个个不无且在天而天在人而人只要具莫大之正信便乃完全而自得君王得之端拱无为天下太平大臣得之兴忠兴孝父母得之居严秉慈子孙得之行孝行顺诸佛菩萨得之三德圆明四无量心声闻缘觉得之修禅入定期出三界衲僧得之续佛慧命接物利生故法随法行法幢随处建立只要归宗识旨更勿节外生枝则本有风光随时透脱在此无此在彼无彼既无彼无此则西来端的大意当阳显露更无遮曲所以古之人立门庭建纲宗只欲后人契其大同有以七事随身显发向上有以三句提持的旨有以五位君臣回互当头有以九十七种圆相披历意义有以三界唯心万法唯识玄会圆宗譬如虚空不拒万象亦如大海普纳百川无法不尔无心不然只如验在当前一句又作么生道四瑞腾空今古着三吴法道藉斯兴复举当时三圣然禅师问雪峰存和尚透网金麟未审以何为食雪峰云待出网来向汝道圣云一千五百人善知识话头也不识峰云老僧住持事繁据两古宿一激一扬一挨一拶有照有用有收有放若非久参禅士莫能知其下落中公侄孙久荷斯道必谙其意又请老僧登于此座举扬一番以见法门有人若有僧问透网金麟未审以何为食老僧但答云烹取虚空髓若进云老老太大话头也不识但答云客由主裁复云今日因缘也大奇提持向上要人知卓拄杖下座。

　　金府大房夫人陶氏率男秉楠秉朴追荐本夫长源翁设斋请上堂僧问微雨乍收永日泪淡云叆叇昔时愁愁泪欲收亲欲度无生一句请师酬师云潮去还归海进云如是则涅槃城里翻身转直踏毗卢顶上行师云月落不离天进云祖调金鼎当朝贵父入无生出世奇师云不劳你赞叹进云不是当筵多祝赞从来好事大家知师云瞒昧你不得问拈提向上宗乘独露正法眼藏荐修一句未升座以前布施了也即今升座后合谈何事师云九九八十一进云一重烟水一重山一任从人罢往还师云你脚下一句作么生道进云踏翻云水路何处不风流师云未信你在僧以坐具拂一拂云争奈者个何师乃呵呵问石霜全施妙用夺裴休玉笏于言前金山把住要津解东坡玉带于句下今朝檀越临筵和尚以何接待师云吒吒沙沙历历落落进云一种没弦琴唯师弹得妙师云无眼人听始得进云碧玉盘中珠宛转琉璃殿上月徘徊师云大似曾历门庭来进云相逢话尽壶中事重把仙书仔细看师云肯细细注脚进云道甚么师云装憨作么僧一喝师云信你有者一喝僧拂袖归位问吾道一以贯之孔氏玄谈已悉动若行云止犹谷神老聃奥义全彰只如我佛世尊第一义谛如何阐扬师云裂破舌头进云即今长源护法在兜率天宫闻声赞言善哉善哉和尚大慈愍故开我迷云令我得入还肯不肯师云待汝裂破舌头向你道进云恁么则代护法礼拜师云居士说多谢问寒风飒飒吹人面玉露盈盈润客衣自睹明星归去后直至如今更不疑作么生是不疑一句师云脑后看进云作么生是有疑一句师云瞎却你眼进云疑与不疑蒙师指临机一着事如何师拈棒便打进云棒头悬杲日烁破正中天师云捞天摸地进云家家明月穿窗牖处处霜凝彻骨寒师云太络索问棒喝交参俱是游戏三昧不着色相一句作么生道师云游戏进云是法平等无有高下许多大众集立和尚如何登座师云山如是高水如是平进云和尚者一句还是答在大众分上和尚分上师云有人证明进云当初只道茅长短烧了方知地不平师云且喜汝招款进云和尚只得放过一着师云汝只得如此问生死元无定据即今金檀越在甚么处师云无眼人能见进云脱体无依向甚么处出没师云好个消息进云识得个中端的意十方世界现全身师云如何是个中意僧喝师云者一喝落在甚么处进云证明不妨师云证明你鼓粥饭气乃云生从何来突出难辨死从何去逼塞虚空生本无生两重公案死本无死公案两重故古人云生也不道死也不道遂以拄杖卓一卓云已故长源翁觉灵就向者里透脱分晓便知本命元辰落处既知本命元辰落处自信有物先天地无形本寂寥能为万象主不逐四时凋此个风光无限普人间天上任安闲更有沩山禅师云有句无句如藤倚树癞马系枯桩长年塞断路树倒藤枯句归何处斫却月中桂清光应更多者两则语在会衲僧不妨戽水复举当时庞居士问灵照女云明明百草头明明祖师意汝作么会灵照云老老大大作恁么语话庞居士云在汝分上又作么生灵照女云明明百草头明明祖师意庞居士乃大笑然庞居士大笑乃笑中有刀据灵照女既能夺机又能明机夺机也一法不存明机也流通正眼于当机能夺能纵能照能用能收能放可谓法门中当家种草今日金大夫人若问明明百草头明明祖师意如何山僧但答云今日大众谢斋且道与古人相去多少一任参取乃卓拄杖下座。

　　请两首座秉拂上堂僧问踢脱千差融通大道如何是大道师云一亘晴空古到今进云云从龙风从虎师云汝且立在两边僧喝师云汝气急作么问击金钟鸣法鼓第一义谛早已举扬更说个甚么师云汝累我进云也是落三落四师云是谁之过僧喝师云乱统僧又云落之七八九师云龌龊问尧峰摩汉秋天迥果熟香飘事若何师云秋风多带杀僧云自知时节去也师云秋露愈加寒僧云掬水月在手弄花香满衣师云弄光影汉僧云今古分明存不易一轮红日历当空师云犹不了事乃云龙华宗资福广久展化机有声望肯到此间提折铛倾湫倒岳谁能算腾踏杨岐三脚驴一任狮猊共称赏拟将扣击铁门关不妨用取辽天杖喝一喝下座。

　　苕溪理学孝廉严居士至山师上堂僧竞出问话师云今日有不露头角者在不答话一僧云某甲今日失利师云且喜自道乃云三求严居士平素闻名不曾会面昨日晦名易服而来光访禅道于语言应接之间多见机教相扣水乳相合可谓湖海有知音虽远亦觌面且作么生说个知音底意信口谈来无个事句投心窍喜恒新复举当时驸马李遵勖居士在谷隐禅师会里闻答崔赵公问径山出家公案忽然大悟便作偈云学道须是铁汉着手心头便判直取无上菩提一切是非莫管大小李遵勖是个性燥汉一脚踏到底不见有浅深为法门丈夫千古谁能媲美只如严居士今日在此又如何相为世出世间俱养晦樵夫牧竖圣人心击拂子下座。

　　费隐禅师语录卷第八终
嘉兴大藏经　费隐禅师语录


　　费隐禅师语录卷第九

　　嗣法门人隆琦等编

　　上堂九

　　开炉结制居士徐敏吾祈寿同黄启愚苏于九设斋请上堂问炉鞴宏开七尺乌藤点铁成金法幢肇建一枝白拂转凡成圣如何是直指向上一路师云者是顺朱填墨来进云既是吞尽十方因甚寸草不纳师云为甚不领前话进云若然者人人顶　上放大宝光个个脚跟下纵横十字师云料掉没交涉进云土宿夜游南赡部泥牛脚下火星飞师云　唎唦进云铁花生碓嘴遍界发馨香师云转远了也进云谢师答话师云救得差一半问衲僧家举一明三日机铢两因甚今日又画地为牢师云是你带累进云设有不甘衲子掀倒禅床喝散大众又如何师云老僧不曾登座僧喝师云乱喝作么进云曾踏上头关捩子休将鸾凤作乌鸡师云不要诈明头问号令人天须是作家宗匠主张法席唯凭本色高人从上宗乘即不问临机一句事如何师打云金刚手里掀天棒进云即今一棒与临济是同是别师云你试卜度看僧便喝师云连棒打退始得进云等闲一句无私语千古传闻似怒雷师云低声低声问尧峰孤迥八面风光四众云臻师登宝座灵山一会何似今日如何是今日事师云描画不成进云红炉煆出无多子一轮明月掌握中师云又落笔墨来进云也要和尚证明师云昧却当机一着进云玉兔挨开碧海门拂袖归位师云太不领话问转天关尽在舌尖定当回地轴全凭掌上分明去此二途和尚如何接人师云老僧无舌又无手进云一言超影象不堕古人风师云犹有舌头在僧喝师云那里学来进云恁么则好手手中呈好手红心心里中红心师云是你眼花进云某甲礼拜去师云老僧全不受问拈起也龙吟虎啸放下也月白风清不拈不放如何施设师云须弥山进云恁么则孤峰绝顶垂纶坐不风流处也风流师云被你注脚进云临机一句纵夺得妙师便打僧无语师云堕也堕也僧云破也破也师云自招其祸问飘飘叶落树头空昔日今朝事不同唯有山中楖栗子顶天立地振家风者个且止如何是和尚家风师云无盐又无米进云恁么则威音那畔登猊座狮子逍遥直入时师云那有间气力进云有意气时增意气师云老僧忍饥不暇问凡圣交参即不问霜风拂面意如何师云寒进云如是则人人顶天立地也师云与你没交涉进云云开见日独耀乾坤师云白云迷却乃云狸奴白牯结同参泥捏金刚肯指南蓦会其中端的意无心碗子笑瞿昙于是了知百千三昧无量妙义未是平等性智三千大千世界及无量无边香水海亦非圆觉伽蓝盖三千大千犹属事障无量妙义亦系理障事障理障并遣人空法空顿除翻身格外手眼多殊等闲拈一茎草便是佛祖钳锤信手画一圆相亦为大开炉韝从教人天于此锻炼龙象在此钳锤身心透脱任运无为且作么生钳锤又如何锻炼有时夺人不夺境有时夺境不夺人有时人境两俱夺有时人境俱不夺夺人不夺境也觌体承当须吃棒夺境不夺人也造到玄妙俱捋下人境两俱夺纤悉不存人境俱不夺天下太平受得者番毒手则披三种衣居三眼国敲空作响击木无声南山举足北山行才见得临济宗风自来迥别尧峰手眼亦是不差正当恁么时迥脱罗笼一句作么生道海底泥牛衔月走岩前石虎抱儿眠复云居士欲斋一藏僧敬来此会礼金仙更祈寿算多弥衍愿与须弥岫比肩乃高声云大众与他证明始得乃卓拄杖下座。

　　常熟乡绅喜赓王居士到山师上堂僧问打凤罗龙敲骨取髓即不无今日事作么生师云无星秤子称不起进云承言者丧滞句者迷如何是不借借师云不妨超超进云恁么又争得师云谁是其人进云黄金自有黄金价终不和沙卖与人师云汝犹卖弄僧喝一喝礼拜师云丑问山深路僻车马应稀居士得得到山未审有何垂示师云弦音一曲向人弹进云昔时王常侍今日王喜翁是同是别师云汝辨别看进云王常侍云者一堂僧又不看经又不习禅还成褫伊还不成褫伊师云一字不着画进云只如临济云总教伊成佛去又作么生师云亦好三十棒进云金屑虽贵落眼成翳是承当不是承当师云问取阇黎进云佛教儒宗一肩担荷师云阿师莫踏两头船有僧出众竖拳云不得唤作拳头毕竟唤作什么师云露进云万象恒谈无昼夜灵山一会古今传师云曲安注脚乃云正心君子乐道宰官长慕西来大意立志欲透禅关老僧在于虞山驻锡常来聚首物外盘桓而今既应尧峰之席亦来垂顾不惧时寒如天降瑞一寺同欢更须晓得老僧与王居士会心在乎物表符契贵其默参所以今日更无机用语言正是相见又无事不来还忆君记得春间在虞山言其万物从四象生四象从两仪生两仪从太极生太极从无极生只如无极从何处生喜翁居士答云到者里却不会老僧将居士手臂一捏云向者里荐取居士彼时亦唯唯而去今日人天众前辄为举似去也便下座。

　　沈府太夫人设斋请上堂僧五始问昔日德山托钵下法堂雪峰云钟未鸣鼓未响托钵向什么处去此意如何师云一任傍敲进云德山老汉低头归方丈又作么生师云壁立万仞进云只如举似岩头头云大小德山未会末后句恁么道还是肯语不肯语师云家富小儿娇进云岩头密启其意未审密启个甚么意师云无风荷叶动决定有鱼行进云至来日上堂果与寻常不同那里见他不同处师云杷柄在他手进云岩头道虽然也只得三年活向甚么处定当师云且信一半进云德山果三年而逝与岩头前话相去多少师云赤眼偶遇火柴头进云若无举鼎拔山力千里乌骓不易骑师云在汝自念干他甚么事进云只如尧峰今日缺供大众持钵出山与德山持钵相去多少师云一采两赛进云恁么则古今无异辙也师云任汝合将来进云知音不在频频举作者须知暗里惊师云老僧耳聋僧云且放过一着师便喝乃云此道无穷际如何契得全心空了何法寂尔一长天分明一念不涉其年山上鲤鱼衔月走不劳野老更安筌檀信设斋奚样福火里花开朵朵莲遂喝一喝下座。

　　上堂僧问世尊拈花意旨如何师云突出难辨迦叶微笑意旨如何师云看破了也即今老和尚独踞猊座龙象如云未审众中更有阿谁解笑师云独汝不唧溜进云丈夫自有冲天志不向他人行处行师云强出头来堪作什么僧云难瞒作者师云不知掩彩问金果乍香群鸟集冰壶发焰几人知师云汝还信得及么进云鸳鸯绣出从君看不把金针度与人师云谁许你卖弄问净裸裸赤洒洒且道是什么人境界师云正好打进云尽大地是荆棘林透过此关能有几人师云独汝过不得乃云有问有答撩钩搭索无问无答填沟塞壑援引机缘灶边木杓施棒用喝秦时　轹总不恁么来多苦少乐更不恁么去千差万错无面目人开眼笑没隙太虚飞一凿遂抛拄杖云看看复举昔日世尊敕阿难云食时将至汝应入城持钵去阿难应诺世尊云汝既持钵当依过去七佛仪式阿难云如何是七佛仪式世尊召阿难阿难应诺世尊云持钵去据世尊向急忙中抉个眼目要人谛信衣钵有源不致世谛流布可谓恩大难酬争如尧峰寺中诸位上座托钵入城驾一舟航时大兵往来被衙役封锁不能挽回幸得　抚台道尊及府县诸位官长各批文发回可谓一钵含藏天地宽龙天阴助送将还衲僧应有超方句七佛机玄亦透关虽然据款结案亦须信得托钵功高不是等闲合寺大众更当信取始得便下座。

　　初一日武林　龙庵性然禅德请上堂僧问若论佛法自有时节因缘如何是时节师云胡地冬抽笋进云滴水滴冻去也师云节外又生枝乃云日日日是好日大道纵横明历历于此透过顶门关炽然说法不干舌碗子扑落地拈来却是碟且道意旨如何笑杀东村王打铁便下座。

　　脱尘上座领松江居士周本源王君英等请上堂师升座云云从龙风从虎意旨如何若答得相当老僧。

　　上堂已毕其或不然老僧自拈也云从龙风从虎个个有心向上路尧峰寺里觌面提眼不聋兮耳不瞽蓦尔翻身格外行方信禾山解打鼓声光落落见端倪博地凡夫成佛祖复举当时庞居士问马大师云不昧本来人请师高着眼马祖直上觑庞居士云一种没弦琴唯师弹得妙马祖直下觑庞居士便礼拜马祖乃归方丈庞居士云适来弄巧成拙据马大师直上觑而又直下觑大似持钵不得诈道不饥庞居士云一种没弦琴唯师弹得妙可谓外扬家丑检点将来二俱失利今日忽有人问老僧云不昧本来人请师高着眼老僧但答云徐行踏断流水声纵观写出飞禽迹此语有两负门若检点得出不妨伶俐卓拄杖云去罢归方丈有僧问话师打侍者云他说什么其僧犹进语侍者亦打僧师云吃酒索钱。

　　腊八卓然上座领惟友王居士请上堂僧问风云际会龙象交参即不问如何是昭昭灵灵边事师云触着磕着进云如何是梦中主师云老僧不曾睡进云无梦无想主人公毕竟作么生师云老僧不识进云只如枕子堕地与睹明星相去几何师云盏子扑落地碟子成七片进云恁么则将此身心奉尘刹是则名为报佛恩师云与你分上无交涉▆▆▆要大众证明始得师乃云悟道释迦去不回丛林岁岁食香糜咸言多少奇特处谁识奇中更有奇只如释迦未出世时未到雪山时未睹明星时以至明星未出现时者一着子落在什么处遂以拄杖卓一卓云若向者里见得彻透得明则人人指天指地个个点胸点肋譬如壮士不借他力狮子游行不求伴侣所以道释迦未降生达磨未西来佛法遍天下谈玄口不开如是则释迦睹星悟道已落第二头后来拈花示众亦落第三首乃至施设教网捞捷人天大段多种周遮故昔日米和尚问仰山禅师云今时人还假悟否仰云悟则不无争奈落第二头何据仰山可谓焦砖打着连底冻直截提持更无委曲虽然如是老僧亦合吃空王一棒何故聻从前汗马无人识只要重论盖代功便下座。

　　台宗干三法师俗姓管到寺相访师上堂僧问把断四时节令收回劫外春风即不问以手策眉毛云且道者个唤作什么字师云一任颔下生僧又将脚画圆相自立其中云者个是什么义师云自己涂却了也进云有一人气吞佛祖眼盖乾坤到来且安在何处师云朝打三千暮打八百僧举坐具云坐具空中吼千峰尽点头师云死活也不知进云观音崖听无生法湖水呵呵笑不休师云从新露布乃云海内闻名数十年未曾觌面共谈禅今朝来到尧峰寺议论风生亦透天然而教中玄妙理致科目名相犹如人家厅堂柱础门庭户牖历然不紊自成家法但突出头地一句作么生道翻身掷过太虚外一任眉毛颔下生喝一喝便下座。

　　无倾张居士为尊夫人五十岁寿设斋请上堂僧问无云生岭上有月落波心翠岩与石霜前后一样语得失在什么处师云何妨移星换斗进云莫是言中有响句里无私么师云汝检点他不着进云今日有人问和尚如何是佛法大意又作么生师举拂云一拂三千界乃云人生乃何始岁岁见生朝青春五十载瑞气发灵苗菩提心弗昧般若智弥昭受用莫大风光世法佛法逍遥龟龄鹤算止属外篇松寿柏年亦非内绍且如何是莫大风光但看尧峰峰顶月清光何处不通宵复举当时有僧问古德云如何是佛古德答云即汝便是僧云如何保任古德云一翳在目空花乱坠据古德答语放去较危收来太速一时机语不胜径庭老僧今日亦有一偈举似大众即心是佛人人具个个应须绍佛灯信得灵山曾受嘱尘劳之内入无生还信得及么遂卓拄杖下座。

　　元旦知浴慈光上座领平湖善护庵一音庵主请上堂师升座拈香祝
圣毕乃云昨夜火盆竹爆开簇新日月碧天来苍生仰望无穷意五谷丰登大快哉更语年头新佛法灯笼露柱共徘徊蓦拈拄杖云拄杖子　跳三千大千世界直得观音起舞弥勒翻身龙女献珠善财合掌拄杖子且云天人群生类皆承此恩力复举当时僧问九峰虔禅师云祖祖相传复传何事九峰云释迦悭迦叶富僧云如何是释迦悭峰云无物与人僧云如何是迦叶富峰云国内孟尝君僧云毕竟相传底事作么生峰云百岁老人分夜灯据九峰一语之下明缁素一语之下定差别一语之下启道脉若论祖祖相传底事分明未在今日若有人问山僧云如何是祖祖相传底事山僧但答云天下太平万民乐业若云恁么答话未梦见在山僧便与一棒云不妨疑着遂下座。

　　尔服同涧月二上座领嘉定居士陆君留张云台等请上堂僧问麟栖凤舞现千年之瑞气大人相现作万古之津梁如何是大人相师云一拳拳倒黄鹤楼进云银山透玉笋铁壁长新莲是如来受用是维摩受用师云一踢踢翻鹦鹉洲进云没弦琴奏须弥舞大阐洪音满帝都师云是何言欤进云赤条条地空三界纵横无处不称尊师云未是放身处僧以手点空云当轩指出春风面为瑞为祥遍界春师云转转错看问昔日韩文公参大颠和尚云弟子军州事繁佛法省要处乞师一语颠良久意旨如何师云放憨进云三平侍者在傍敲禅床三下颠云作么平云先以定动后以智拔意旨如何师云私通车马进云韩文公云和尚门庭高耸弟子在侍者边得个消息且道他得个甚么消息师云窥觑许他进云只如老和尚门庭高耸众居士得得到山且道在那里得个消息师云看棒落处问把住则乾坤失色放行则瓦砾生光正恁么时把住即是放行即是师云绞进云水穷山尽处风起月明时师云雨下阶前湿进云坐断千差犹点额密移一步看飞龙师云风来树有声僧喝师云颟顸乃云嘉定县是老僧旧游之地合城善友与老僧夙有因缘道契老僧继席天童亦曾天童设斋在径山开法亦到径山献供于福严兴造亦曾赞助而今在此尧峰建立法幢亦复如是更请老僧上堂为人说法可谓财法二施等无差别且法又作么生说祖师门下只有明心见性成佛作祖之法门只如心又作么生明过去心不可得未来心不可得现在心不可得性又作么生见性无形段性非色相性无边表如大圆宝镜非内非外佛祖与博地凡夫一体凡夫亦与佛祖无异非胜非劣非得非失古人要人有个入路别提持云不是心不是佛不是物且道是个甚么盖心有分别故佛有知觉故物有对待故三者透脱得去则当阳披露直下显扬现前若有英灵衲子俊俏禅和出来云者老汉说心说性成得甚么边事老僧更说一偈略为鞭影硬如绵帛软如铁等闲咬着见重牙顶门忽具摩醯眼不动脚跟驾白车还会得么便下座。

　　解制知浴慈光上座领法净庵主请上堂僧问和尚升座钟鼓齐鸣若闻声即著有句若不闻即着无句去此二途请道师云瞎进云忽有无耳人还闻声否师云汝不是无耳进云若将耳听终难会眼里闻声始得知师云元来问当阳一着众眼难瞒末后一机千圣端的拈却两头中间不立如何进步一竿头师云踏翻船子进云枢轮转处难回互又作么生师云如何是你枢轮进云无根兮得活离地兮不到师云照顾眉须问庭前残雪已消尽门外春风扑面来会得个中消息子当阳一句在其中如何是其中意师云舌头在口如何是当阳句师云八面玲珑进云意句已蒙师指示主宾分袂又如何师云阇黎自阇黎老僧自老僧进云可谓狮子座前狮子子爪牙未露已翻身师云没你分进云明知肯许潜龙意免向滩头借水波师云且喜埋没问解开布袋放群狮踏遍溪山得自由如何是得自由句师云紧俏草鞋进云长笑一声天地窄峥嵘牙爪露人前师云未得自在僧拂坐具云到处得纵横师云羞不识问际会风云即不问超方独步事如何师云快走进云龙得水时添意气虎逢山势长威狞师云别人道过进云争奈学人何师云救不得乃云结制也踞虎头解制也收虎尾不解不结第一句下明宗旨宗旨既明也南天台北五台去底去来底来中途遇着别宝波斯蓦指衣下神珠照天烛地不受尘埋老僧不动脚跟眼观宇宙一似崖柴拄杖肩挑千嶂月从教四海动风雷复举临济祖师云有一人常在途中不离家舍有一人离家舍不在途中且道二人那个合受人天供养据临济祖师心跨两头遽成二见非特不能受人天供养即时中滴水也消受不得老僧者里所见不同若在途中超宗异目若在家里透脱自在其或回头转脑不免堕坑落堑且道意旨如何杂花林里过一叶不沾身卓拄杖下座。

　　顺治丁酉春师在尧峰众护法请师再住福严寺于立夏后三日入院即日居士黄耳铉蔡辰生钟玉音设斋请上堂师登座拈香毕乃云宗乘广大法门须是大力量人彻底承当若承当得也则堪共建此大法幢立大宗旨与诸人天开大眼目明正知见然后信知儒释不二凡圣无差灵光透脱机用宏大不孤灵山受嘱堪为禅宗种草只如今日重振规模一句又作么生道昔日殿楼应托起家珍运出莫迟疑下座。

　　居士曹乐山徐爱泉王慕塘请上堂师升座举拂子云如何是西来意桑青麦又黄若向者里荐取则祖道芬芳其或未然则世谛流布所以云道远乎哉触事而真圣远乎哉体之则神折旋俯仰无非是劫外风光行住坐卧不离心性本源衣下神珠常显焕摩醯正眼廓周沙复举昔日僧问云门文偃祖师云如何是和尚家风偃祖答云有读书人来报今日忽有人问老僧如何是福严家风但答云且喜钟解元来游法社(是日钟翁到会)更述一偈以见大意金榜题名最上头香风吹起到天游佛灯多赖玉人拨照耀乾坤永不休便下座。

　　请上堂僧问福严胜地重增气万象森罗尽发辉古佛再来兴旧刹寻常显现玉麒麟如何是玉麒麟师云不许描画进云恁么则腾空自在遍界全彰师云汝睹他脚跟不着乃云佛祖之道具在博地凡夫其犹明珠在于浊水是水皆清亦如宝镜架于长空无物不照即染有无累之功即圣有涉凡之德故僧问归宗禅师云如何是佛禅师答云即汝便是又僧问法眼如何是学人自己眼答云丙丁童子来求火若向此两转语分晓谛当则在凡不减处圣靡增直下脱尘离念亦见随流合妙只如凡圣同根一句作么生道荡荡一条官驿路晨昏曾不禁人行复举洞山不安僧问和尚病还有不病者么山曰有曰不病者还看和尚否山曰老僧看他有分曰和尚看他时如何山曰老僧看他时则不见有病据洞山以病与自己分作两个未免令人检点今陆居士既然有病当了其即病非病则主人公时时现前便与古人把手共行洒洒落落快快活活更无疑矣再说一偈表明其意即病非病天地广非病即病乾坤阔能向两般俱透过五欲尘劳成解脱乃卓拄杖下座。

　　云间茂生张居士请上堂师登座云栗棘蓬与金刚圈阿谁跳兮阿谁吞唯有英灵奇特子横三竖四自超方拄杖击碎虚空髓出言吐语响琅琅居士欲知西祖意亦须格外肯承当所谓见义勇为见贤思齐最上悬崖能撒手西江吸尽杳无痕寄语茂生诸居士等闲莫蹉好时光即下座。

　　孝廉徐昌治同治丧孝子升贞等请为亡过光禄寺型唐翁对灵小参师升座云夫道也非远非近无方无所惟博厚君子识见精明休心体合日用寻常多见自得型翁老居士与山僧一门三代相契每相逢聚首之时多谈此道以知深契无修无证非得非失之大本宗源古贤所谓君子深造之以道欲其自得之也今年正值九帙大诞之时山僧不远数百里特来祝庆不意先卧病在床连绵半个余月虽有苦痛之状然亦不曾向外驰求以见尽道之意于前晚四鼓时候忽启手足倏尔长往可谓死生同一际去来亦一时死生既同一际则死犹生去来既共一时则去亦犹来且道型翁即今在什么处欲识先生真面目清风明月乐徘徊。

　　顺治丁酉仲夏师在福严寺径山僧同众护法请师再住径山兴圣万寿禅寺即日设斋请升座僧问语溪法令正初行野水鲸波杖底生坐看鱼龙竞变化讵知双径又重迎正恁么时如何是不负来机一句师云随处起清风进云来机既赴祖庭生色如何是开凿人天一句师云与汝顶门一锥进云如是则学人不动脚跟深沾法乳了也师云自纳败阙乃云有往必有复有去必有来此是世间寻常之理山僧昔年于径山开法四载山门庶务悉有头绪曾修五灯严统一书因诸方有异同之见乃风吹出山迄今又觉三载矣兹蒙　抚台陈大檀越批文准合寺众僧及各护法乡绅重复修其书启敦请山僧依旧到彼弘扬法化此虽转折之事其实亦为美举合山境物多赖光新　抚台功德高大如天博厚似地朝持暮诵无能报其万一唯祝官星长耀禄位弥坚佛光有灵必不虚照但山僧望七之年精神不逮常住事业不敢承领一切契券山场庶务仍凭监院及众耆旧掌管山僧虽然允其再请归山唯一心一意与十方衲子主盟斯道以圆昔日旧时公案除此之外更无他志况此福严寺基业亦大不能释手谚云有头必定有尾有始岂复无终在寺衲僧凡发心出力相助者切勿懈怠只如有感必应一句又作么生道幸得天台垂雨露山川草木尽敷荣复举宋时有胡文定公曾参上封秀禅师契悟之后作颂一首发明南泉和尚斩猫公案云手握乾坤杀活机纵横施设在临时玉堂兔马非龙象大用堂堂总不知据胡定公具正法眼藏明差别智门只此一颂深契南泉机用千百年后为宰官眼目且昔年　秦抚台公断而今　陈中丞批文不妨两彩一赛更说小偈以表明之一手抬兮一手搦十分佳话播皇州衲僧一任传消息凤舞鹏腾两径游卓拄杖下座。

　　性然禅德引何奉山缪敬宇两居士请上堂师登座云钱塘江上浪如银净明清众行门深佛祖家风于是见不知那个是知音幸有信从两居士设斋到此扣谈心遂拍香几云心不是佛智不是道透脱翻身了无迷悟日用头头不染尘管教洒落无穷好如是则净明院与维摩法门不异现前众与贤圣非差肯向当阳开只眼方知此道廓周沙复举当时有僧问古德云如何是学人自己古德答云丙丁童子来求火据古德答一转语当头指点要人启悟珊瑚林里起清风八面玲珑非草草还会么现成公案不须别讨喝一喝便下座。

　　灵源庵监院克先上座引檀越黄若美等请上堂师登座云还有问话者么请出来作个探竿僧达真出问云和尚从杭州来还知苏州信么师云昨日向汝道了也僧云恁么则有星皆拱北无水不朝东师云不是如此消息僧一喝师云郎当不少乃云夫道也本乎无言然亦因言以显其道无言也寂寂尔湛湛焉上下四维觅其形段了不可得因言显道也随缘赴感接物利生现成自性本来成佛烦恼不外菩提无明即是佛性了得如斯天性佛青莲火里透天香行崇庵主七十岁请上堂僧问雨落地下湿天晴日头出明甚么边事师云时分不相应进云个个眼横鼻直人人脚跟踏地还许他受用也无师云自分晓始得进云山河大地呈正眼十方世界现全身师云一脚踏破乃云七十年来梦里春根身器界是浮尘了得身心原是佛微尘刹土现全真所以道一处真处处真尘尘尽是本来人真实说时声不现正体堂堂没却身既没却身今日事又作么生记得有人从北京来一路觅个人参附子了不可得问着心肝脾胃杳然不知虽然如是钩到不疑之地也须实证实悟始得复举当时世尊在忉利天为母说法将欲下界时诸比丘出城迎接有莲花色比丘尼越众大僧而往前迎世尊见云莲花色比丘尼汝何得越大僧而来见我汝虽见吾色身不见吾法身须菩提虽在岩中宴坐却见吾法身莲花色比丘尼无语惜乎比丘尼当面蹉过当时老僧若做比丘尼便问云世尊除色身外向何处以见法身若下得此一问管教世尊结舌有分千百世作女众英标岂不快哉更作一颂法身色身两举扬个里谁能作主张唯有超宗异目者腾腾任运见风光卓拄杖下座。

　　居士杨修之金常白请上堂居士问十年不见面目俨然特特问讯和尚如何师云老僧近日有病士云且喜堂头老汉忧悲苦恼半点也无师云何不领前话士云谢教师云前话如何乃云佛祖之道直指人心见性成佛性若一见心华发明照十方刹如优昙钵花时一显现若僧若俗靡不欢喜多生称赞清蒲众居士插草为标兴崇佛宇建功立业当有壮观往来衲僧在彼寄宿如入香林是身皆香满眼满耳无非是自得之意且道以何为验谈玄说妙恒沙数那个男儿摸壁行复举当时南岳让禅师初参六祖大师时六祖云什么物恁么来南岳让彼时无语过六年忽对六祖云说似一物即不中六祖云还假修证也无南岳让云修证则不无污染即不得六祖云即此不污染便是诸佛之所护念汝既如是吾亦如是据南岳让云说似一物即不中又云污染即不得分明描不成兮画不就脱体见风光何从立窠臼会得如斯过量人雷轰电掣当白昼还会得么遂卓拄杖下座。

　　宗达禅德引孝廉陆集生居士周公礼请上堂师云还有问话者么请出来与老僧相见僧问师为法王于法自在建法幢立宗旨为众为己为己即且置如何是为众一句师云今日接阇黎进云有问有答尽落今时格外玄机请师一指师云脑后看进云出群须是英灵汉法战还他狮子儿师云阇黎未到恁么田地进云和尚不得压良为贱师云话不虚传问龙吟雾起虎啸风生是衲僧家寻常茶饭入廛垂手一句作么生道师云与汝三十棒僧礼拜云全体独露去也师云如何是全体显用僧喝一喝师云又是两个僧云亲言出亲口师云赃证现在乃云昔年曾到此今日又复来阐扬正法眼一任笑盈腮佛法禅道现成公案真如佛性固有风光向此体贴得去则不唯随处作主亦且遇缘即宗是僧是俗莫不含其妙光个个具透脱一路譬如春风了无向背是树皆花朗月当空无心照物是水皆现所以道有水皆含月无山不带云只要履践分明更莫堕偏落臼岂不见道果熟猿兼重山遥路不迷复举当时云盖问石霜云万户俱闭即不问万户俱开时如何石霜云堂中事作么生云盖曰无人接得渠石霜曰道也太杀道也只道得八成云盖曰未审和尚作么生道石霜曰无人识得渠据两转语一转语人天不昧一转语绝无朕迹亲疏如吴越契悟任当人且道意旨如何踏破草鞋无觅处得来全不费工夫卓拄杖下座。

　　玄津庵监院福生上座引居士唐安之高仲元等请上堂逵夫西堂问达磨施手眼于梁王殿上太无面目普化摇木铎于十字街头可杀风流二俱阐扬宗风请问相较几许师云会得八八六十四进云恁么则须弥南畔把手共行师云汝不是同伴进云要且瞒某甲不得师云一任汝瞒盰进云何得重瞒某甲师云老僧罪过逵一喝师云你者一喝落在甚么处逵云某甲罪过师云知即得问截断千圣机不游祖师窟向上玄机请师举唱师云火里蝍蟟衔月走进云千山势到岳边止万派声归海上消师云者犹是第二头进云放生桥上狮子吼九峰三泖尽光辉师云那个证明进云大众现在师云老僧耳聋问法雷忽震衲僧眼底闻声狮子游戏摩诘耳边见色如何是眼底闻声师云耳里不瞎进云如何是耳边见色师云眼中不聋进云闻声见色蒙师举凤子龙孙是若何师云谁是其人进云恁么则露柱怀胎生凤子龙门点额姓名扬师云错安注脚进云学人退身三步师云只得如此安之唐居士问傅大士偈云空手把锄头阿谁着力师云骑牛倒上楼士云步行骑水牛是脚踏两头船师云眼在东南意在西北士云人从桥上过是何消息师云点士云桥流水不流却是眼花师云且信一半士云复有一偈无情最是曹溪水日日庵前漫漫流今日请师高着眼日红初上九峰头师云自信得及始得乃云天地是天地日月是日月青山是青山流水是流水是法住法位世间相常住会得是法住法位则明得祖师西来意悟得祖师西来意则刮龟毛于铁牛背上结空花于无影树头三脚虾蟆跳入井脱壳乌龟飞上天则天地日月青山流水亦迥脱无依了无名字较他一等抱桥柱澡洗把缆放舟超过几多倍矣复举当时有蚬子和尚终日沿江取蚬子吃以过日夜入白马庙纸钱炉里歇宿时有华严静禅师疑他不知是凡是圣一夜先到纸钱炉中歇宿其蚬子和尚将夜由由而来华严静遽索手便问云如何是祖师西来意蚬子和尚信口答云神前酒台盘华严静方信其为过量人现前设斋居士亦须信其为出格之人不然拨无因果断佛慧命不可不信今以一偈发明之闪电光中下一椎劈空突出大须弥分明月在梅花上看到梅花早已迟现前大众还须信得恁么消息么便下座。

　　礼部朗师唐居士追荐请上堂僧问闻香平步登天府丹桂连根带月攀独占万人头角上龙门光耀紫衣还如何是三元及第一句师云桃花浪里现消息僧以手打一圆相点三点师云汝作如此证据进云名标金凤阙垂手御街行师云谁是其伴进云从兹当作调羹手拨转如来正法轮师云不为分外进云恩沾宇宙承皇化铁笔花开五色莲师云瑞气逼人问荐亡一句曲垂方便正当恁么时如何是直截提携师云先德自流芳进云可谓得人轻借力便是转身时师云孝子更光施进云争奈知恩者少师云你又作么生僧以卧具一拂归位师云懡　去问有一人与日月齐明今古同寿有一人明超日月寿迈古今请问和尚此二人是何意旨师云铁疾藜子无面目有眼目人知见浅进云如是将甚么乐更自由师云犹不信道进云山穷水尽去也师云阇黎试到到看进云野鹤不凋千岁翮青松常带万年枝师云又恁么解问大护法为荐父母一句即且置二灵相见是如何师云灵光相照进云荐取去也师云谢你证明僧云代主人礼谢和尚师云起劳起劳乃云宗亲父母恩如海虽然逝久亦当思慎终追远圣贤事鼓吹仁风道有余所以孝为百行之先孝是人间第一况佛经云大孝释迦尊累劫报亲恩以此观之世出世间靡不以孝为本朗师翁既发科发甲正是现宰官身为众生说法之时犹肯累岁敬修忏摩以资冥福益见木有本水有源大理大义须臾不能忘也且道宗亲父母即今在甚么处分明只在顶　上返照回光即现前复举昔日有人见死鱼浮水上问僧云鱼岂不是以水为命僧曰是人曰为甚么却死在水中僧无对后天龙机代云是伊为甚么不向岸上死据天龙一转语不唯令人明心见性亦且使他了生脱死莫谓生灵与人异须知人物性无差卓拄杖下座。

　　佛殿上梁射侯曹居士为太夫人祝寿请上堂僧问梵刹中兴光扬祖道斩新条令一句作么生道师云棒打石人头进云有意气时添意气不风流处也风流师云爆爆论实事问虚空为殿日月为灯天童境界今日福严重新殿宇再睹光明是同是别师云山门八字开任你着眼看进云恁么则皇图巩固帝道遐昌师云人人共相欢乃云竖大佛殿上大法梁庆大福寿吉星贲临弥多瑞气四方安靖天下太平更愿曹太夫人寿如佛殿堂皇阔略寿如法梁瞻仰弥高寿如法海深广莫测而于二六时中明取纲宗悟其大义大义悟也正知见现前纲宗明也利益人天此心此性与佛祖无异所愿所行与圣贤不差菩提心永远不昧广度人世世不休出尘造诣不是等闲只如今日堂构相承一句作么生道殿阁楼台既竖起光明刹土应时开复举当时南院慧颙和尚因僧问古殿重兴事如何院云明堂瓦插檐僧云恁么则庄严毕备也院云斩草蛇头落据古人得之于心应机发用纵夺可观今日忽有人问老僧古殿重兴事如何答云无根树子插天高更云恁么则庄严毕备也答云更须大瓦盖将来且道与古人相去多少卓拄杖下座。

　　新岁本乡居士黄耳铉蔡辰生钱希一请上堂僧出问福严慧严即不问如何是五灯严统师云话已传天下进云建法幢立宗纲须是和尚始得师云且信一半进云恁么则新殿悬日月古刹现山河师云莫唠叨问放生会启万物蒙恩忽遇无头尾底来和尚还接济也无师云鼻孔任我扭捏进云争奈大悲院里不见救脱菩萨师云是汝不信僧一喝便归位师云颟顸问千尺浪里樯倒帆眠舟子向何处安身立命师云汝自丧身也进云直得无依无倚六通自在去也师云谁信汝进云碗边玄印翻三藏舌上青莲论五宗师云且谩卖弄进云低声低声师云瞒老僧不得问曲新调别还他过量者知入尘垂手一句又作么生师云阇黎且礼拜进云如是则一标才插起四众悉皈依师云任汝之吒僧回顾云且喜年乐岁丰鼓腹讴歌师云且谩谩问贪观天上月忘却室中灯坐守室中灯孤负天上月正当灯月齐明作么生得恰好去师云一任齐观僧画一圆相云且道唤作灯即是唤作月即是师云随汝颠倒僧又画一圆相即抹杀云到者里又作么生师云你又打之绕乃云佛祖相传正法眼光明照耀古犹今儒门君子亦归信即以凡心见佛心佛祖之心慈悲喜舍柔和善顺但有利益无不兴崇所以山僧在此兴建佛殿列位居士周全干办亦靡所不至今也佛殿已成重复发心向此殿上逐月启礼忏念佛放生之会如此积功累德甚是希有余且未论即放一生救一生灵性命礼一佛除无边罪障深佩诸佛化仪多弘菩萨愿力既然如是只如善缘嘉庆一句作么生道莲华池里鱼腾跃家家应见起祥云卓拄杖下座。

　　仲璘徐居士祈嗣请上堂僧问麒麟有种从天降贵胤多生长者家多生即不问如何是天上麒麟种师云春来树放花进云生也生也师云难得恁么道进云继宗元是麒麟种出类还他狮子儿师云冬不寒腊后看僧喝一喝师云何太乱统问云门云闻声悟道见色明心观音大士将钱买糊饼放下来却是馒头即不问请师直道师云东壁打西壁僧喝一喝师云话也不识乃云是心是佛是心作佛佛心离念根尘清净然后兴无缘慈起同体悲招感一切有情求子嗣者得子嗣求长寿者得长寿忏罪罪灭祈福福生有感必应发愿自成然而更须力究佛祖西来的的大意专心致意一旦豁然则即在尘劳优游自在到恁么时圆明了知不因心念一句作么生道譬喻东风无背面苍松秀柏满林青遂卓拄杖下座。

　　费隐禅师语录卷第九终
嘉兴大藏经　费隐禅师语录


　　费隐禅师语录卷第十

　　嗣法门人隆琦等编

　　小参

　　春日小参僧问阳春一布万物皆辉即不问阳春一布是如何师云烧痕方转缘进云恁么则有意气时添意气不风流处也风流师云含雨未萋萋乃云春光晓闻啼鸟头头明物物了就瞥然无剩少一踌躇打之绕直闯到驴年不知何日了春风堆里谩高眠梅柳与君通一窍遂竖拂子云还会么有僧云会得师云瞎以拄杖约退。

　　小参云当人个事不涉程途不是目前妙理亦非格外玄符所以法是常法道是常道人是常人我是常我恁么见得则丁丁超佛越祖对对绝亲灭疏拈却当阳一只眼笑看杨岐三脚驴复举三圣禅师云我逢人即出出则不为人兴化禅师云我逢人即不出出则便为人师云据二大老一人藏头露尾一人藏尾露头未免致人不了多生疑见今日山僧向人天众前提持批判可谓全身手脚一齐俱露且作么生说个俱露底话坐断千差路堂堂是本人。

　　小参僧问当阳一句埋没宗风格外真规超越祖意请问和尚拄杖子甚么人得师便打进云撑天拄地去也师云还我端的来僧竖拳师又与一棒乃云英灵衲子俊俏禅和葛藤捶断踢碎旧窠不图成佛作祖只要跳出网罗所以罗笼不肯住呼唤不回头古圣不安排至今无处所直似横空宝剑孤光溢目摩挲铁柱截断众流用去功不浪施不用鬼神莫测毕竟行履在甚么处棒头直下翻身转沙界大千一口吞。

　　小参云踏着当地不拾人涕唾不走人旧路明月帘外不足安身荆棘林堆一时靠倒猛虎口里拔舌饥鹰爪下夺肉快刀利剑上明明知有出身之路轰雷激电处历历晓其进退之谋不惟显擒龙捉虎之作略抑且具杀佛灭祖之手段要是恁么人方可入临济门下从容话会故云垂万里钩驻千里乌骓布漫天网打冲浪鲲鲸不是分外安排亦非无端造就盖道出常情机通格外不许瞌睡汉敲砖打瓦秪要超方眼击节知音如是提唱还会么且作么生说个踏着当地底一句卓拄杖云不离当处常湛然觅则知君不可见。

　　除夜小参僧问百千日月闲中度三十除宵去复来时如何师云赤历地僧竖一指云其奈者个何师打云收取去乃云纤毫脱尽时理极情忘际旷劫主人公突出无眼鼻所以不见有生不见有死不见有涅槃解脱不见有真如妙性廓落无依阒然独证且道末后一句意旨如何明年更有新条在恼乱春风卒未休。

　　小参云大道渊源曾无盖覆历历现成不假思凑恁么会得便见天地同根万物一体古今天地古今日月古今山河古今物理行也如是住也如是坐也如是卧也如是乃至折旋俯仰生死去来悉皆如是是法住法位世间相常住蓦竖拂云劈面来也急着眼觑。

　　冬至小参云不涉阴阳底句还有道得者么僧问一阳已度先春信昨夜寒梅斗雪开如何是一阳师与一棒云急急如律令乃云群阴剥尽一阳来复尽天下人　跳不出蓦拈拄杖云唯有者条拄杖自古至今从年竟岁不可指目既不可指目则无阴阳之相亦无寒暑可述脱体顿超千圣顶明明独露吞诸物乃卓一卓云还会么归方丈。

　　小参僧问空劫已来和尚在那里安身立命师置拄杖于香几僧竖拳师云是何消息僧礼拜师云暗里画符乃云者个便是全彰意气如虎靠山似龙得水拏云攫雾浪滔天咆哮威狞声震地夺佛祖权衡展向上巴鼻丹霞烧却木佛院主须眉堕地喝一喝遂举赵州示众云金佛不度炉木佛不度火泥佛不度水真佛内里坐山僧逐句下一转语为注脚去也金佛不度炉达磨原是老臊胡木佛不度火堪笑嵩山破灶堕泥佛不度水个个都有一张嘴真佛内里坐动转施为浑是我恁么会得则三条椽下七尺单前踏本分地虽然如是犹恐平地上死人无数灼然出得荆棘林方为好手还有活弄者么乃拈拄杖一时打退。

　　对灵小参问慈云初临此土法雨普润大千向上宗乘即不问请问闵老夫人即今向什么处安身立命师云灵光烛古今进云恁么则净光一片耀今古花落花开总是春师云透脱千差路进云横身出宇宙何处不称尊师云蹉过了也问且道先灵还假追荐也无师云不妨疑着进云天上人间无著处尘尘刹刹现全身师云更说什么进云一句了然超百亿师云下文又作么生僧拟进语师便喝遂以拄杖向香几左右击一击云诸佛妙道历祖玄机八字打开了也已故钱氏闵老夫人要见直下便见要悟直下便悟更莫举心动念思惟卜度自然了生死绝去来离悲喜忘哀乐于常寂光中洒洒脱脱自由自在若也举心动念思惟卜度则诸佛妙道历祖玄机特地迷背生与死差来与去异悲喜交并哀乐相生正是攀缘起倒业识茫茫无本可据而今闵老夫人若要一念明本据空业识忘哀乐离悲喜一去来超生死又以拄杖拍香几云就向棺木里瞠眼常寂中开悟心花发明照十方刹随处现身导利群品故曰净法界身本无出没大悲愿力示现受生诸佛妙道如金博金历祖玄机似水投水无胜无劣非得非失若地擎山不知山之孤峻似石含玉不知玉之无瑕但得恁么去就更不捏目生花且正当恁么时一句作么生道从今契得单提后遍界莲开火里花卓拄杖下座。

　　小参云刀不自割镜不自照瞥尔知归当下便了若是伶俐衲僧闻恁么道便乃呵呵大笑却许他有些俊俏何以到处逢场蓦面欺万人头上翻觔斗不为分外还有么众无对师云元来一队漆桶以拄杖打趁。

　　小参僧问仰山插锹意旨如何师卓拄杖云会么进云拔锹便行又作么生师放倒拄杖子乃云据本就位分明坐断千差晓句会机便能横三竖四生擒虎兕活捉狞龙手拳脚踢格外提持任是超佛越祖当前无处出气且据本就位一句作么生道行到水穷处坐看云起时。

　　为老和尚示寂请小参师云寻常谓此方缘尽他方显他方缘尽此方显者是教途化仪之说须知老和尚大人知见大人机智大人境界大人受用尽十方是个自己遍法界是个全身非此非他无出无没虽示个生生固不生虽示个灭灭犹不灭不生不灭亘古弥存董信女一向皈依老和尚念德修德知恩报恩特请山僧于人天众前至诚表扬不是堆里挖土亦非锥上加尖惟是没量大人分明知其端的且正当恁么时老和尚转身一句在什么处遂以拄杖一时打散。

　　小参云当人个事描固不真便尔翻身画亦难象塞断人天路头佛祖不敢近傍不须旷劫修因直下千了百当喝一喝便归方丈。

　　小参举雪峰示众云南山有一条鳖鼻蛇汝等诸人切须好看师云蛇无头不行长庆云今日堂中大有人丧身失命师云张开蛇口云门以拄杖撺向面前作怕势师云露出蛇斑僧举似玄沙沙云须是我棱兄始得师云与蛇揩痒虽然如是我却不与么僧云和尚作么生沙云用南山作么师云跳出蛇窠乃云当时雪峰会里者一群蛇今日被山僧挑向拄杖头上要教他生也得要教他死也得要教他不生亦得要教他不死亦得所谓把住则四方无路放行则草丛里辊现前兄弟还有与古人出气者么有则出来为蛇画足无则山僧放者一群蛇咬杀汝诸人去也以拄杖一时打退。

　　小参举佛果远祖云通身是眼见不及通身是耳闻不彻通身是口说不着通身是心鉴不出今日不肖儿孙则不然通身是眼见个什么通身是耳闻个什么通身是口说个什么通身是心鉴个什么于此会得面目俨然秪者是不须更问西来意廓落群方独步行从前不与法为侣直得佛果远祖立身无地那许见闻觉知直下现成谁论过去来今且全身独步一句作么生道一双眼盖乾坤廓启口横吞宇宙空对灵小参僧问香烟缭绕灯烛交辉正恁么时未审荐只居士在什么处安身立命师云清风明月下进云恁么则不离当处即莲邦师云元是昔时人僧云谢师答话便归位师遂举拂子云举不顾即差互拟思量何劫悟山僧举似去也不是心不是佛不是物居士若向者里回顾得去则为回光返照旋本还元了知从前头出头没虚生浪死今日于常寂光中无依无倚自由自在无有烦恼可舍亦无菩提可取故曰取不得舍不得不可得中只么得就向不可得中作得主坐得断自然灵光独耀迥脱根尘体露真常即如如佛然则不假纤毫修学心无相光中长自在卓拄杖下座。

　　小参云当头一着不可名邈才拟纤毫千差万错所以三世诸佛只言自知历代祖师全提不起一大藏教诠注不及唯许本分衲僧默尔知归当阳坐断不求玄妙不立知见一毫头上安身百亿界外伸脚极其孤迥巍峨不止壁立万仞任是佛来祖来天来龙来才见开口便与一掴透脱直截始与他觌体不违且道他是阿谁蓦竖拳云切莫当面蹉过。

　　除灵请小参师升座云藏身处没踪迹没踪迹处莫藏身遂以拄杖卓一卓云若向者里会去则踢脱青春廿余载从今不恋画楼新空花水月应抛却物外逍遥乐本真虽然如是切莫道山僧点破须是郑孺人自悟始得又以拄杖卓一卓下座。

　　请对灵小参孝子问一口吞尽无边刹是何人境界师云看脚下进云脚跟不稳师云与汝三十棒进云谢和尚师便喝乃云大道之体本无悟迷现成独运不假修持只因不惺见倒惑生造三界业故有轮转以拄杖拍香几云若向者里会得就棺木里开眼黄泉下翻身便见从前起倒业缘了不可得生死去来悉皆无有亲契本来面目独证固有真常正当恁么时归元复本一句作么生道灵光一段超情谓耀古腾今绝去来喝一喝卓拄杖下座。

　　小参云终日穷究要从根本上着到若不从根本上着到非入于玄妙定堕于平实一入玄妙则被玄妙遮障而自己不能透脱无繇得到大自在田地苟堕平实则坐死地不能施大机发大用见有通方手眼格外提持全无辨别所谓灼然出得荆棘林方是好手且根本上着到一句作么生道遂起身云山僧今日据本去也。

　　春日小参僧问爆竹数声催腊去梅花几点送春来催去送来即不问目前光景事如何师云斩新条行新令进云现成境界为什么特地师云恼乱春风卒未休乃举世尊在灵山会上拈花示众是时众皆默然惟有迦叶尊者破颜微笑世尊曰吾有正法眼藏涅槃妙心实相无相微妙法门不立文字教外别传付嘱摩诃迦叶师云自古及今尽大地人无有一个不具完全大备何故要世尊拈花迦叶微笑便为不立文字教外别传为复是卖弄自己为复是无风起浪蓦竖拂子云春色满园关不住一枝红杏出墙来对灵小参师升座云生从何来死从何去觌面提持要知落处遂卓拄杖云查氏董孺人还会么若向者里会得则生也全体恁么来死也全体恁么去去来只是一体生死亦无二致百苦交煎总不妨立命安身有本据且本据在什么处又卓拄杖云生也不道死也不道便下座。

　　小参僧问昔日世尊以正法眼藏付嘱摩诃迦叶未审和尚将个什么以为传授师便打云阇黎露布了也进云恁么则男儿自有冲天志不向他人行处行师云早已随他脚跟转乃云明明举处人人晓会不许承当那容盖覆所以道一念不生全体现六根才动被云遮断除妄想重增病趣向真如亦是邪直得离四句绝百非突出眼睛超物外了无生死绝周遮请小参僧问四大分张即不问一物镇长灵是如何师云充天塞地进云恁么则超凡入圣去也师云犹加涂污问金粟山头云舒卷大洋海底浪滔天龙门尽是滹沱客倾湫倒岳是如何师便打云还有阇黎立地处么进云恁么则禹门三级浪平地一声雷去也师又打云少卖弄乃云言前荐得触树迷封句下精通坐井窥天直饶离四句绝百非会得犹未是衲僧安身立命之所在只如表自禅人既然亡过即今在什么处若道在佛界魔宫分明堕坑落堑更云在人间天上亦是埋没风月且正当恁么时是如何撩起便行休伴侣呵呵三笑更超方(表自临终缠绵寄中云衲僧撩起便行表自遂呵呵三笑而逝)。

　　小参云今朝正月十五底事如何揭露百亿部洲上堂三十三天打鼓蟭螟火里吞龙巨鳌水中啖虎盲龟　跳上天跛鳖走飞他土目前有路超方不识谁能忽悟试问诸人如何是今日悟底一句有僧一喝师云不是者个消息僧无语师云不但似聋抑且如瞽下座。

　　对灵小参僧问红轮毕竟沉西去未审灵魂往那方师云一点座中圆进云恁么则生也全体现死也全体现师云即今在甚么处进云蒙师指出金刚眼天上人间得自繇师云亡灵说多谢乃云脱体无依在此行天堂地狱莫欣憎生前赢得闲闲地乘此间闲遍界腾人天莫与为伴佛祖岂能规绳透脱超方一只眼霜花映水碧层层便下座。

　　请小参问把断要津不通凡圣即不问现今于人天众前当机一句又作么生道师云与汝三十棒进云世尊说法四十九年当处发生随处灭尽既是灭尽声未绝师云又要泼许多恶水作么僧云恁么则一句了然超百亿师云自首者原其罪乃云卖田请说法无法可厮当但信天真事完全脱体彰更有傅大士云夜夜抱佛眠朝朝还共起起坐镇相随语默同居止纤毫不相离如身影相似欲识佛去处秪者语声是大小傅大士虽然说得现成争奈话作两橛令人于二六时中却有个佛同眠同起同坐同止如龟负图自取丧身之兆若在面前好与三十拄杖争似嵩江超普陆居士卖两亩田到金粟与众僧结个饭缘却不着佛求不着法求不着僧求但恁么信受行持不计万别千差透过无明窠臼且道意旨如何打面还他州土麦唱歌须是帝乡人卓拄杖下座。

　　小参师云有不顾危亡底猛将请出来相见一僧才出师云败军不斩僧无语及师说法毕其僧又出拟问师直打退乃云业本无性罪亦无生无生无性全体显现故曰诸法不自生亦不从他生不共不无因是故说无生无生之理上从四圣下及六凡纵横该摄平等不二所谓若有色若无色若有想若无想我皆令入无余涅槃无余涅槃即是无生之理然则人生在世所作之业返而观之直下冰释业既冰释则了生死生死既了轮回亦脱于日用之中闲闲地可可地不求福慧而福慧自臻不遣灾厄而灾厄自除秪如返本还元一句作么生道蓦然一掷太虚外鼻孔依然搭上唇卓拄杖下座。

　　剃度请小参僧问师姑元是女人做意旨如何师云锅是铁铸进云恁么则觌体了无男女相迥然独露句超方师云钵盂重安柄乃云一法若有毗卢堕在凡夫万法若无普贤失其境界去此二途毕竟如何话会若向者里分晓得来可谓破无明网出三界家更说什么五欲尘劳恩爱缠绕其或未然秪知事逐眼前过不觉老从头上来下座。

　　满忏金刚经请小参师云经谓凡所有相皆是虚妄若见诸相非相即见如来然则目前山河大地明暗色空是诸相作么生是如来又五蕴六入十二处是诸相作么生是如来若作恁么见解则拨波求水离相觅佛不能契真终成幻化始不知波外无水离相无佛山河大地明暗色空是如来作么生是诸相五蕴六入十二处是如来作么生是诸相遂以拄杖卓一卓云若向者里分晓得去则金刚体性时时现前般若智慧念念相应故曰应如是知如是见如是信解不生法相法相既不生则从本至今更非第二人亦无第二念从今日去尽未来际亦无第二人更非第二念男子身中入正定女子身中从定起女子身中入正定男子身中从定起出入既然不隔古今何曾间离还信么卓拄杖下座。

　　追荐请小参僧问今日忽遇个不恁么底儿孙来又作么生接师云正好与伊一顿进云恁么则金刀削去千年发都来依样画葫芦师云堕坑落堑汉乃云据本提持迥无渗漏亘古弥今性天朗耀越色超声心光独照更说有死有生正是脑门着楔有去有来亦是平地吃交始不知生本不生死本不死来无所从去无所至故曰处生死流骊珠独耀于沧海踞涅槃岸桂轮孤朗于碧天生死即是涅槃涅槃不异生死所以古人有问答云如何是生死业求大涅槃者是如何是大涅槃造生死业者是如是则伊亡过先灵正是现无相身说寂灭法与十方诸佛历代祖师同居无上大涅槃中更教山僧说个什么岂不见云人人自有通霄路死死生生本自如便下座。

　　小参举古人云百丈三日耳聋不在马祖一喝边黄檗吐舌不在百丈耳聋处是汝诸人还识百丈黄檗么若识得他二人到方丈来吃一钟茶一僧随后至云装聋作哑师征云那个装聋是谁作哑僧无语而出师云将成九仞之山犹欠一篑之土。

　　忏罪请小参云罪性不在内不在外不在中三际觅之不得则罪性如梦如幻如泡如影若是灵根宿种底人见恁么道便乃了知从前眼如是见耳如是闻鼻如是嗅舌如是尝身如是触意如是知圆光独脱不兴憎爱与从上圣贤同本同元同应同用收放自如纵横无碍更说有无明烦恼冤爱缠绕正是如蚕作茧自缠自缚说有圣凡迷悟男女贵贱亦是游人迷路且当人克的谛当一句作么生本来大道非男女觌体明明不掩藏。

　　对灵小参云觉灵不昧洞鉴非虚死生不二无欠无余所以当人从父母生来养育长大治家理业婚男嫁女乃至经历事务万别千差以拂子打圆相云总不离者个从今日去外息诸缘内心无喘心身寂灭虚而灵寂而妙称性论量非思量分别之所能解又以拂子打圆相云亦不离者个然则生固不离者个死犹者个不离拂子　跳上三十三天触着帝释鼻孔东海鲤鱼打一棒雨似盆倾到者里更须知有转机就位底时节生住于生死住于死圣住于圣凡住于凡彼此各不知法法不相到故曰钟中无鼓响鼓中无钟声钟鼓不交参句句无前后既无前后说什么生又论什么死正是当人解脱无累之候且正当恁么时透脱一句作么生道两手撒开随步乐腾腾三界不拘留卓拄杖下座。

　　对灵小参僧问老氏云内观其心不见其心外观其形不见其形竖拳云这个又作么生师云无为乡里坐进云恁么则有物先天地无形本寂寥师云一款便成招僧礼拜师云堕也僧喝一喝师云已迟八刻问未审吾师在那方师云水去还归海进云恁么则觌面来也师云月落不离天乃云无为禅德在生出入先师之门蓦竖拂云还会者个么若也会得则知是般事便休其或未然不妨打个之绕生也不可得死也不可得佛也不可得祖也不可得禅也不可得道也不可得若作恁么见解则堕无为无事人犹是金锁难必须举一明诸目机铢两横三竖四坐七走八辨验龙蛇权衡佛祖为人天师作将来眼堪报不报之恩共助无为之化虽然如是正眼观来犹是平白地上撒沙清净镜里添尘不特见笑大方亦被露柱勘破既尔归根得旨一句作么生道自从步入鹤峰后一任青山笑点头喝一喝便下座。

　　超果寺结制日晚参云早间上堂问话者甚多不能备录然直饶问如云兴答似瓶泻佛手驴脚针来线去于建化门头闹热一场即得若在当人分上正眼观来料掉没交涉正是红线套索玄丝不断争如超果寺里猛火炉边逼教禅命不存佛性靡有然后却与清风明月高山流水任缘遍普南赡部洲吃饭北俱卢洲坐卧入廛垂手接物利生与人解粘去缚抽钉拔楔着著有出身之路言言是斩钉截铁才见其妙故曰悬崖撒手自肯承当绝后再苏欺君不得其或未然依稀似曲才堪听又被风吹别调中复举高峰大师云海底泥牛衔月走铁树夜开花岩前石虎抱儿眠露柱日怀胎铁蛇钻入金刚眼木女骑牛出佛殿昆仑骑象鹭鸶牵灯笼缘壁上天台据高峰四句语格外提持山僧四句语提持格外会得也两个五百分明一贯若也不会更入红炉重新再煆为甚如此从前将谓茅长短烧了方知地不平。

　　小参师举拂子云一向波波望外求无门可入始甘休尽期更欲谈禅道直下谁知碗脱丘所以道去年贫未是贫今年贫始是贫去年贫犹有卓锥之地今年贫锥也无香严老子造到恁么田地仰山犹谓如来禅许师弟会祖师禅且犹未在若有见处不妨再道香严又云我有一机瞬目视伊若还不会别唤沙弥仰山才云且喜闲师弟会祖师禅了也此亦可谓举一不得举二放过一着落在第二且祖师禅与如来禅是一是二悟则事同一家不悟则万别千差若挨到腊月三十日来是祖师禅是如来禅总用不着遂良久云到者里毫厘系念三途业因瞥尔情生万劫羁锁苟有纤毫脱不尽招风招雨乱啾啾大众珍重便归方丈。

　　对灵小参师据座举拂子云佛祖之道廓同太虚当人本性无欠无余生也全体恁么来死也全体恁么去且去来不以象动静不以形形无其形象无其象湛然常住风规独露故曰无常生死法与我没相干若能如是见不用哭苍天正当今日追荐一句又作么生道紫罗帐里翻身转九品莲香遍界闻便下座。

　　除夕小参云腊月三十日到来不知当时释迦老子作么生折合想必亦将口门挂在壁上致令后代奇特男子休去歇去一念万年万年一念去都教个个银山铁壁人人铁壁银山未审现前大众还得恁么一回也未若得恁么一回也则可暗里横抽骨明中坐舌头其或未然只知梅眼笑长空不识霜花侵佛面复举昔日长庆棱禅师云总似今日老胡有望后来保福禅师云总似今日老胡绝望据二尊宿一人依稀越国一人仿佛扬州山僧者里则不然总似今日石牛放卵撞破上头关自身没处放十字街头觅总无孤峰顶上滔天浪遂喝一喝便起身。

　　入室

　　师问僧云有句无句如藤倚树意旨如何僧云大家在者里师云树倒藤枯句归何处意旨如何僧拂袖便行师云只如沩山放下泥盘呵呵大笑又作么生僧回首师便打又僧进师云世尊初生意旨如何僧作指天指地势师云上他钓了也僧一喝师云盖覆了也僧礼拜云谢和尚入室师颔之师问僧云离却玄妙心性如何是向上全提事僧指桌云但问取他师乃打云正问他僧云作个善知识话头也不识师又打云莫谤山僧好师问僧破沙盆意旨如何僧云佛殿对经楼师云离了此又作么生僧云门外青山个个高师颔之春日入室僧进师云等闲识得东风面万紫千红总是春如何是东风面僧云少年一段风流事秪许佳人独自知师云汝脚何似驴脚僧喝一喝师云异日再商量古风进师问云古人不出方丈门庄上吃油糍意旨如何风云是他屋里事师云是什么事风云某甲归堂去也师云怎奈古人公案何风云举似和尚了也师打云何不亲切道一句风拟议师又打云颟顸作么风便走出铁舟进师问云清风翻白羽野老笑相亲意旨如何舟云张公吃酒李公醉师云昨日有人从北京来为什么不得镇江信舟拟议师便打师问侍者公衡云有句无句如藤倚树意旨如何衡云突出难辨师云树倒藤枯句归何处又作么生衡云且过一边师以手作圆相云者个九十六种圆相中是什么义衡便礼拜师打云堕也独冠进师问云西方日出卯意旨如何冠云扶桑人种陕西田师打云者一棒又作么生冠便喝师又打云何不别道一句冠顿足一下师连打出僧进师问云描不成画不就意旨如何僧呈坐具师云者是坐具僧云师作坐具会那师打云者一棒是赏你是罚你僧云我者里无赏罚师又打云好恶也不知。

　　费隐禅师语录卷第十终
嘉兴大藏经　费隐禅师语录


　　费隐禅师语录卷第十一

　　嗣法门人隆琦等编

　　法语

　　示隐元上座

　　向上关捩才恁么便不恁么拟不恁么却又恁么要是眼辨手亲底向急风头上作得主坐得稳把得住见有问着便用痛拳拟欲如何直与推出放开大手脚腾踏当机龙象掀翻玄妙窠窟棒喝提持要人深领语言敲磕启其悟繇与临济一派臭乞儿气分相投辊作一团纵横十字不可拦挡杀人刀活人剑觌面举扬从教恶虎狞龙当前无可造次者便是毗卢顶上行坐断报化佛头耳隐元琦公先在黄檗领众既辞职归狮子岩构屋住止索法语为征信遂书向上关捩及临济正派接人垂手一段话略为梗概云。

　　示朗真上座

　　本分衲僧于活卓卓地作略施为直是径庭如抛金刚圈栗棘蓬令人吞吐不下若是吞吐得下便是涉露布打之绕成之乎也者支离汗漫究竟不能为末波砥柱岂堪承绍从上秉付单传之克骨儿不惟忝窃法门抑且有玷宗枝且看曹溪正传一伙古锥突兀堆堆堂皇施纵又何曾有许多之绕说话故能范围此道于千百世以至终古不磨岂非契在朴实头地上活卓卓所繇来乎然有逸格衲子犹不向伊坐伍边穿窬况复降此之下而犹可为矜式哉所谓过量人不向他人行处行耳。

　　临济宗祖繇棒喝发明本领故于接人之际极其郑重照用收放必不造次见有乱统胡做便是捕窃之流须以本分宗眼照之规其正知见而后方可入作为大方家子若随他不分皂白一总颟顸不知简察便是师家失眼难称从上烹佛烹祖大炉鞴煆凡煆圣恶钳锤也。

　　寻尝在丛林中操持既逴得个源头事无大小须是忍耐恢廓其量于十字街头或孤峰绝顶不妨能操能守能做能行众有多寡平等摄持不露能所圭角一直道念为怀竟年朝暮干干为事如此去就不计功程自有龙天推送出人头地若放心纵意怠惰思逸不念弘持法门接人为事则是二乘之行非为宗门种草朗真上座亲予有许年月为伊出手磨历见闻至于自肯兹欲把茅盖头乃乞法语故书此三则之话任其钦警虽然要行持此门中事切宜将火烧却不留只字庶为痛快直截也。

　　示百痴上座

　　秉持个事应机接物如珠走盘如盘走珠头头不滞着着无差活卓卓地自然法脉疏通承接有人而与我家从上先辈用棒施喝击扬开廓觌体相称纵有殊奇列异牛头马面象踏龙奔横逆将来亦须力在转处若也拘方守隅有所固滞偷安盗懒不健于事不惟把缆放舟抱桥柱澡洗抑亦弛堕法堑为此门偷生有负向来荷担底事焉能垂典型于百世作模范于一时乎虽然山僧者段说话犹成圈缋其生机一路在汝搀夺何如耳。

　　示金粟上座

　　既契当头一着就在当头上历落千差踢脱万别从教浮游之学皮肤之见披剥光新如木在春而自秀似珠在渊而自媚施大机奋大用自是正脉中展托运钳锤开炉鞴不曾向外边之绕不妨龙骧虎骤佛祖窥觑无门人天要入没路便是突出一头地而自家亦不识似个甚么若傍不甘者走上钓来与他劈头一棒莫道专为流通。

　　示慈俊禅人

　　衲僧继绍此事皆从个中全身辊将出来邈无涯岸不可摹仿发之于言言句磊落发之于词词章粹美发之于机机用宏达总之首尾一贯表里相称至于日用自立处固为超卓然后据师位光门庭导方来接后昆始不忝祖宗家法此是从上古人所共繇之者。

　　示书记莲如上座

　　莲如上座道心用事辅佐天童金粟两丛林波波挈挈不惜拖泥带水于本分留心多年有开豁处每向人天众前抛三放两不顾打湿眉毛未知恒常亦能检点否殊不知禅门中事问在答处答在问处句句能按人云头步步解跨他头地始有出身得自由分更须知其句能铲意意能铲句意句交加实为可畏若无斩钉截铁敲骨取髓之作略总是随波逐浪葛藤露布不知不觉死于句下无有格人之语故曰韩卢则逐块狮子能咬人应勉之可也。

　　偈

　　冬景

山中尽日雪威严万物陵夷彻骨坚唯有林机呈丑拙更无尘霭现廉纤梅凝香暗寒清野月皎光沉冻碧天消遣衲僧情净尽逢人不说老婆禅

　　和澄灵禅师山居韵

因僧问我西来意报道山居不计年看兔篱边云拭磴敲藤石上树摩肩勤锄青圃除黄甲闲拾枯枝煮白泉底事明明谁可语秪应高枕卧岩前

　　示培庵沈居士

当人一段风光事只在寻尝日用边解向头头开正眼张公吃醉李公颠

　　送澹崖师归吴

握手相将不等闲机缘酬酢百千般当阳一句无私覆楚水吴山独往还

　　示时默禅人

一段风光彻古今骑声盖色谩追寻横拈竖用无多子秪要当人达正音

等闲廓彻娘生面突出那吒只眼睛始见头头俱正令寰中独步振嘉声

　　示金粟上座

吹毛宝剑从君用杀活当阳要见功收放若无端的处不惟乱统又朦胧

　　与大含王居士

翻身机下出丛荆透脱罗笼致太平临济屈遭三顿棒得君蓦鼻拽佗行

　　示三笑禅人往楚住静

当人本分自腾腾行脚区区似未曾海阔天空都吸尽闽山楚水不多争

　　复宁德张邑侯次韵

祖师门下唯直指秪要当人发悟机瞥尔顶　开只眼许拈白棒掴须弥

　　示夔友龚居士

瞎驴鼻孔直如弦被个书翁索子穿拽出栏来鞭欲死痛声叫彻满霜天

　　登狮子岩绝顶

鸟道曲千寻高头结个屋杳然出人间独立望天目

　　和志公辰时歌

食时辰顶天立地本来身赤体条条无所倚大用全提脱苦辛骑声色绝疏亲当阳举似个中人才剔眉毛拟荐取分明净眼里添尘

　　示继川严居士

八十年来事不差红尘堆里现那伽无分迷悟天真佛任运腾腾意气奢

　　示大休上座住山

坐卧经行总个山更无别法杂倪端时时不失山头事管取山头振宇寰

　　示伯鸾杨居士

三顿棒头明底意阐扬须是赤身人生擒活捉如龙虎直要当机怒目嗔

　　复无咎何居士(讳白)

本来个事直如弦奚用算沙入海焉移取脚跟归旧路原人鼻孔自完全

棒头直指事何关秪要当人省自颜脱体不存元字脚那来譬说许多般

　　与太白禅人

出入丛林旧有声棒风喝月不多争比来见我翻身去活路生机任汝行

　　复海宁县中尊霜崖顾居士

化导长年待有缘喜逢庞老现空拳白拈手段繇来别饿鳖之夫要饭钱

夺食驱耕解缚缘空拳正好自加鞭鞭头忽脱超方外吸尽西江不用钱

　　礼本师老和尚塔

太白峰南盘山之北松石苍苍烟霭幂幂虎踞龙蟠宾欢主乐我师灵塔巍然高卓光明遍照十方四海咸知正觉不肖儿从掩土归四年于此成疏略今日焚香忆转深云自依依风落落

　　和益城姚居士原韵

本无巧拙与痴憨拟欲名模落二三洒落不拘南以北了然岂碍北于南临机悟颖头头省触目迷封事事酣越格还他无舌汉长年不味苦和甘

　　寄九霞刘居士

净名口默坐绳床妙德舌偏布广长既默又言无异路一溪慈水荡风光

　　赠吴居士号泰庵解

一念契机身心清泰泰即是庵庵即是泰清净了然不分内外乃信此庵包含法界取与施夺纵横无碍泰乎庵乎大观自在

　　过朱泾咏船子和尚

当年鼓棹个禅翁物外生涯渺莫穷垂线半钩江月冷系舟两岸蓼花红驱鳞跃浪机全异戴笠披云趣不同撒手波心些子意令人千古忆高风

　　寄武原觐周徐居士

广慧栖迟十载余胜幢高竖赖君扶赞扬宗旨文章异击碎魔军意气殊席冷上方多请法甑悬香积每添盂维摩妙用神通大烟水迢遥忆不枯

　　示本仁吕居士

红尘堆里示全身任运腾腾照用新谁谓大悲千手眼元来只是现前人

　　礼宏智禅师塔瞻右陇数塔被毁有感二首

青山既可埋枯骨未久如何似劫灰护塔影堂谁拆尽顿令群鹤起悲哀

堵波数座白云边马触牛挨丁倒颠名字消磨心行毒到头报应有龙天

　　送古渊成首座住昭明寺

天目山高万八千名扬四海古今然衲僧风烈当如是浩浩声光动地喧凡圣同居忘彼此龙蛇混杂任方圆钁头锄破千山色芒履踏翻万顷烟自古居山无别策法幢久竖要心坚

　　诸当道恢复小天童赋赠

塔赐名蓝古到今未知何事被民侵不逢宝杵从天辟难显灵祗奕世钦山色从新含古镜溪声仍旧奏玄琴达人作用分明别顷刻功成四海吟

　　寄澉城稚仙吴居士

天童派下一枝灯剔起光明国士能照耀祖庭直甚价瞎驴头角任人憎

　　与尔潜董居士

吾道提持二十载逢场多喜荷担人谁知更有董潜子亦解人前努目瞋

　　与子张严居士(别号髻珠)

对颜不禁频频语一拶等闲正脉通佛祖相承个如意今将付汝绍宗风

　　寄孝廉觐周徐居士

达人作用不寻常手眼高明见大方拨转机轮超佛祖举头天外笑春光

　　酬药树头陀用原韵

此道不磨似两丸天空海阔自来宽施机发用虽殊异契旨会源只一般乱统不知毛骨冷持纲岂肯祖庭寒滹沱的派依然在继步惟期是达观

　　峨雪曹居士过访书此致意

此事除非过量人纵横担荷契全真头头用去离情谓法法消归了识神月朗天空光彻夜鱼腾海阔乐玄津鸿儒多会宗门语交臂一朝万古春

　　题大北庵手卷

云间城里大北庵远祖中峰说法蓝愧我儿孙未瞻礼扪心几度自羞惭

　　书问

　　复海昌榜眼彦升陈居士(讳之遴)

　　十禅人归山称述门下于佛法生欢喜心起敬信想则公郎即时解脱了无亡相不待所言伏承教谕谓不谒莲座便弥岁年大师乃不以门外流浪人而谆谆诲之感涕交颐山野道此虽是门下过谦之辞亦是天性真诚所致故得感涕交颐出自本然然作门外流浪人之见则于意地未必然尔而山野亦不从信斯语也且唤什么作门更分内分外以作流浪之见乎逆信门下必不如是又谓不肖少生纨绮长悦纷华触绪流连缘情滋蔓年将强仕迷锢逾深每披讽教言心生惭愧山野道才出头地富贵荣华便尔现成是曩劫修来且具有一腔元本正因犹肯以山野言句每尝披讽心生惭愧可谓有返照回光底趣正一念回机便同本得之意也故即就纷华纨绮之上任性流连随意滋蔓于此完全受用是门下之高见也又谓左携翠袖右进兕觥倏尔沉酣不复省忆大师欲醒之以喝则聋耳不闻欲加之以棒则顽肤不痛且须放此痴汉向名利场中自苦自乐耳山野道因此又识得门下底止风规了也以谓即此聋耳即此顽肤便是正体现前通身显露虽有痛棒莫能以用虽有热喝不可以加不妨做个痴汉于名利场中以苦乐自受为自受用之三昧耳又谓辱大师屡屡注存敬奉一偈此不肖断头刳心以报厚恩者也冀勿哂鄙幸甚及阅偈惟一幅白帖而已据此又见门下之大究竟处也故以断头刳心为极辞以见了当之极全无语路可通之意何幸数百年来于金紫行中见彻谛信此一件事超出时人之表于宗门中添一真种草进一真弘护庆幸无比诚为难得也然而者一件事既全身担荷亦须转身吐气全身担荷也则觌体现前而千差固自坐断转身吐气也则提持机用以接方来不妨建法幢明宗旨与天下人有心此道者解粘去缚流通正脉亦为报佛祖圣人之恩倘不如是一向秪恁么去恐不出古人道秪可自了平地上死人无数故古人又谓灼然出得荆棘林才是好手然则门下犹有一幅白帖之见不如扯碎烧却愈见光明透脱更欲如何若何正好与门下棒之喝之。切莫道欲醒之以喝。则聋耳不闻。欲加之以棒。则顽肤不痛也。向此透脱得去。方是大手眼。为禅门宗工。于从上佛祖语脉机用。不求印证而自契合于了了之地矣。虽然山野亦合吃棒。不该与门下如此拖泥带水。不知高明以为何如。余不及悉。伏惟谅焉。荷荷。

　　复武林司理海岸黄居士(讳端伯)

　　不肖曩参寿昌老师时未闻居士名德。经今二十年来。不意居士现宰官身。迹自寿昌之门。到处出手。与人共建法幢。不惟寿昌有光。抑且此道不致寂寥。所谓冷灰里一粒豆爆。非居士其谁耶。虽未会晤。而已与居士面也。

　　复孝廉祈远唐居士(讳元竑)

　　山野秪要居士觌体现前。所谓根本得而枝叶自消落矣。其余差别智门。亦自体照明白。却不管居士昏沉不昏沉。澄湛不澄湛。疑情不疑情。乃至得力与不得力。何也。如是之说。皆是程途阶级边事。不是瞥然分晓之意。来教谓今但以必胜为主。亦是不然。盖此事觅其胜负了不可得。如再问如何是觌体现前。但与居士一拳。且道此一拳又打在什么分上。向此了当得去。则又说甚病魔来缠。及担阁时日乎。门下以为何如。

　　复海岸黄居士

　　寿昌和尚道光严冷。如壁立万仞。时人固难凑泊。然而即此坐断学者偷心。故声价大播诸方。不肖昔年行脚。两造其门。在会将六个月。时时亲见。以知间世希有也。兹又得门下翰教一章。并佳刻一种。以明从上宗门来事。亦明自己造道履历。总归恩于寿昌老人。名固正而言亦顺。不肖心甚敬之。但惜门下不曾在老人现生之时十分倒断。故后来犹种种生心。如翰教中所陈。初裂破髑髅。次宝镜彰现。再亲睹空中圆相。又舟中所现钟相。如此之见皆为起而复倒。倒而复起。如此起倒殊无定见。似未是超方透脱也。若以此诸见呈之当时老人面前。岂无钳锤煆炼。若经钳锤煆炼。则门下过后了无途路波吒。亦无起倒自存。所谓离师太早。未尽其妙。不其然乎。虽然门下固为今时儒释中通人达士。见此谅亦必以我言为然。当有一番雅论见谕。兹忝法爱。不远千里以书寄我。故以老人高风规之。非敢一味顺情赞叹也。至于著书行世。自有明眼者藻鉴。非不肖所能。缁素现既北上。不知何日出京。不妨因行掉臂。来金粟山头与不肖觌面一回。以畅夙怀。后当图礼老人灵塔。一了素愿。未委高明以为何如。

　　复云上张居士

　　居士手教殷殷。以法门护持为念。则灵根智种固非今日投下。山野虽是乍会。而因缘道契实是夙生而来。金粟门中又添一真内外护。诚为难得也。更以临济在时。两堂首座同时下喝。一颂见谕。颂云。两堂首座实堪夸。宾主分明尽作家。一喝同时全正令。相逢合拍唱胡笳。据此只明两人同时用喝。有全正令之意。而未分晓宾主历然之端的。盖彼此同时一喝。固无异无别。亦无胜无劣。如何见得。有宾有主历然之意。向此觑得破去。便知临济觌面为人之机也。故临济上堂。两堂首座同时下喝。有僧出问。还有宾主也无。临济云。宾主历然。复召众云。要会临济宾主句。问取堂中二首座。惜乎当时此僧不能再进后语以问。那个是宾。那个是主。若能如此再问。敢保临济又有转身活机活用。必不说如何是宾。如何是主。以成座主之见也。今时诸方多用心意识抟量。逐旋注解并种种穿凿谬说。诚昧临济当机之用。居士若向者里透脱得去。不妨与临济异世同时觌面相见。山野于此终不注破。须居士自悟始得。未委尊意以为何如。

　　与侍御心韦徐居士(甲申夏发)

　　门下宏材巨公。为先师法门之内外护。盖不啻十余秋矣。某久企风范。每欲聆教。自知造谒无繇。然而忝在先师法系中。则未尝不时叨光被也。兹因先师塔铭一事关系匪轻。遂义弗容嘿而深有属望者。政以先师生平之行履本末。惟门下悉之甚详耳。去岁孟冬。曾通诸嗣法弟昆合上公书。并王孝廉行状来。仰祈大手笔垂留一碣。庶几。先师为人端的处昭昭然。不为末世所磨灭。法门幸甚。某等亦幸甚。迨四月望后。续灯侍师到金粟。接尊制塔铭一章。读之文质兼到。不胜欣服。但末后嗣法弟昆之名未承纪载。某于此殊有隐虑焉。何也。方今木陈以代付。为事欺昧。诸方嗣法十一人。倘不列名标志而但据曩者。黄介子行状云。某某若干人则凡受代付者。具得混滥此中。更不知为。谁是谁非。谁真谁假。将使正宗的派杂而不清。而天下后世悉受其欺昧者。当何如也。且原叙止及木陈。尚未及众请之意与王孝廉所纪名实之详。在某虽不敢以己意疑人。而在木陈岂必无忽略公书自作主宰之事。果尔则不惟蒙蔽某等弟昆。抑且蒙蔽门下矣。先师晚年驻锡甬东。道播天下。惟门下与有功焉。末后光明还藉。笔头点出。是天童法价冠世。实赖大护法始终之。然则窆石所存。即模范所系。按核一时。为千古不朽。非门下复奚望哉。前公书稿俱在。恐浮沉未达。特重录一通。上呈记室。以证其有无。并求详定原文。以垂世世。总之门下为道法。为先师。故任塔铭之举。某亦为道法。为先师。敢进斟酌之论。皆出于不得已之衷情。人地虽遥。此心如一。固知高明远照。当不我责。外山刻十种请教并此附候。诸惟台鉴。不宣。

　　复东瓯工部金门邵居士(讳建策)

　　门下手谕谓自领大教来觉。稍有自繇分。倘所谓省力处即是得力处耶。但百尺竿头。更有一步。不无待于山野蒿枝一顿耳。者山野道恁么真诚笃信。则门下早已吃棒了也。但向者吃棒底意分晓透脱。则无百尺竿为障为碍。亦无得力与不得力。及省力与不省力之种种诸两头语。直得迥然独脱。自繇自在。至于千差万别。纷纭当前。不妨秪是一拶。正好兴大机。发大用。以接物利生。与祖佛老冻浓一鼻出气。恰是此个节候。固为门下挺身作如来使之时也。愚见如此。不识门下又何以教山野耶。法通之谕。不敢违命。第金粟公案未了。不免犹要少待。当异日以面大教也。不宣。

　　与鄞县广文客卿张居士

　　旷别多年。每欲通问。未有所繇。旧春于天童再获一晤。喜不自胜。第聚会不久即便出山。未及留连道故。怅怏殊甚。然亦深知居士法中人。必不于此见过。兹启天童先师过后。法门被木陈大坏。妄代先师付法。讹伪相传。不胜错谬。此如朝臣不奉王命。私鬻官爵罪例相等。谅我居士智鉴高明。早已了辨。不须山野再悉数也。但缘先师塔上之铭。旧冬嗣法诸弟昆等同具公书。敦请四明徐心韦翁之大手笔。兹见来稿。不列的传法嗣十一人名。但云某某若干人。则吾十一人尽同夫已氏。而凡受代付者皆可冒昧承当。其关系法门。岂浅鲜者。且原文叙述。但谓据黄介子行状及木陈忞传云云。传语多有未妥。姑不具论。即如介子行状中原只混称法嗣。不及详明。状为求文之贽名。实亦嫌无据。然其时尚未有代付一事也。况碑窆千古不朽。苟置法嗣于若存若亡之间。流弊不有大可寒心者耶。惟居士现身四明。文治力易挽回。烦道驾拨冗与山野法嗣隐元公同往一谒心翁。痛切转道此情。尤望据王大含所纪历然开载。天童一枝灯庶不致为后人混滥。先师常寂光中亦应佩明德于无涯。岂惟山野诸弟昆等永藉荷担之力已也。居士为同门栋梁。应体照山野为法门一片苦心。谅不致付诸膜外。率尔冒渎。颙俟报音。不恭不备。

　　复万峰汉月禅师

　　不佞向在浙江时。乃闻足下声名。耳根甚熟。但未会其面。未见其言。未委足下为何如人。且有毁者谤者纷纷叠出。故咫尺之近。不及相访。其亦宿缘所使耶。兹接佳刻四项及手教三百余言。首尾一读。乃知足下平昔造诣。且为法门心切。以隐峰。丹霞。庞居士承马祖。石头更唱迭和为心。使法道千古万古作无障碍。概见今时斗诤竞习。宛若舟中敌国。又明向来寻师求友一段履历。虽承济上孙枝。鲜逢马石昆季。将谓当今之世鼓簧此道无其人矣。因闻不佞往年四问。深见作略。马祖一宗。堪为唱和。未至寂寞。如此见推不佞。而不佞何可当也。然足下既承济上孙枝。而又谓临济一宗。马驹的髓。固虽传久失真。然而文献犹足。何得如此自馁。其亦未得其人而未契其旨耶。其亦契旨而遽忘其人耶。当今密老和尚。临济的嗣。命脉贯通。为人作略。光前绝后。观其语录。坐断天下人舌头。岂但文献犹足而已哉。足下既承其嗣而谓传久失真。则足下以和尚为不足乎。其亦以自己为不足乎。何其馁哉。承谕苟具大力量者。于悟心之后不自满足。深求细证。远契古人。相击相歌。近协同志。扶起三百余年扫地之密印。如此之意。乃启不佞向来之志。不敢不勉。就足下言句深求细证。一纸供通。足下上堂语录作略施设。虽不昧本分。亦涉途迹。其亦从师承中来。何得拈香原本。又觉范老人。又高峰大师。又湛然阇黎。如此牵挂。终不了事。何也。若谓从觉范智证传中得悟纲宗。及高峰语录发起参禅。便乃拈香原本。则自古诸善知识发脚初心。岂无方册染指。亦当契何人书。拈何人香。如汾阳参七十员长老。末稍在首山言下了手。天台韶师见四十位高流。结局于法眼席中。乃至三十。五十。一百二十。岂无契入触发者。都不见有一人酬法。又岂不见古塔主读云门语录。因谓得悟。遽尔遥嗣。后来觉范种种贬剥。故知法嗣一事非同小可。盖本分一着。契入深重。其轻浅之余。不期该而该之矣。岂有从前契入轻浅之处一一为继嗣乎。且契入深重岂可与轻浅相并。譬如黄金不与铁比。则从前得处轻浅不足为继嗣也明矣。足下欲振临济宗风。尚犹如此牵挂不了。致家中人笑足下望外走也。况使后昆相学相令而临济源流面禀亲授。恐付之无闻矣。近来宗师拈香牵挂。多以名望人情不能自免。如湛师拈云栖之香。博山拈峰顶之香。一脚踏两船。不归其原本。自有智者慨焉。其亦原本一着得不深重而被人情名望所夺也。然亦二家承流无源。乱统应尔。如寿昌则自迸出来。云门则少林帕子。故子孙牵挂其势。然尔足下既作临济后裔。须体从上祖宗家法维持。亦欲与二家雷同效颦耶。然宗门中法嗣拈香。古今典型。佛祖标格。故不佞先欲言之。其他普说法语。五宗原智证传提并注脚三老因缘。夹杂偏颇。多负单传直指。取明眼笑。累累皆是。犹难备上纸笔。唯足下自照自察。然不佞未亲面足下。先如此简点。正承谓深求细证。远契古人。相击相歌。共协同志。非为相谤相毁而竞习斗诤也。虽然足下要人深求细证。勾贼破家。不佞平人受污。未免就窝打劫。见三下三。彼此无亏。他日倘相见。当一笑破。不宣。

　　寄别山讲主

　　曩与足下邂逅云门。喋喋口吻。便知有为丈夫。自尔分手。迄今不觉数载矣。不佞住居海　。落落人世。教乘之缘。不啻束之高阁。然如来所说一代时教。究其所以。然为何事者。端在自己。实谓无遗矣。足下教乘博洽。贤首慈恩。工于平昔。坐席挥尘。理应当然。承惠华严品旨。谨览一遍。足下以妙严一品贯摄三十九品。谓华严品品是世主妙严。又谓此品是主。余品是伴。据此亦是一见。但在品品位位。当宗门中。意有相乖。足下高明。一举便知。盖华严意旨虽圆融行布。包博无遗。而在当宗当位。其亦圆融行布。摄无不尽。何得昧此而反另作一说。恐于当宗当品未必然耳。又以山河大地一时坐断是事事无碍法界。误错甚矣。殊不知一时坐断乃是得入空境。证理无碍。若事事无碍。即山河上明一山河。遍入无量山河。且不坏一山河之相。无量山河摄入一山河之内。亦不坏无量山河之相。到此即得迥出于思议之表。古人于内打出。则曰事事无碍。如意自在。手把猪头。口诵净戒。趁出淫坊。未还酒债。顾此岂是一时坐断为事事无碍耶。如此之意教家谓之纲领。纲领不明。至于千言万语。皆是漏逗之余。所谓一子差而满盘错。足下不可不审矣。兹欲面议。俟不至山。故伸此意。充讯起居。

　　复隐元上座

　　上座既主席黄檗。当以煆炼衲子为怀。须臾不可放过。惟左敲右激。挑剔成材。使法系直与虚空相终始。永远联芳。不致断绝。是老僧之素望也。其余之事皆是因行掉臂。若放过煆炼衲子。惟从事余务。则舍重从轻。恐不得其人。有忽从上来事。上座应极力砥勉之。嘱嘱不尽。

　　复太守声玉韦居士

　　台下于向上一着子。大似识得伊。犹不肯认伊。然欲认伊。则反成窒碍。所以昔日有僧问古德云。如何是生死业。答云。求大涅槃者是。进云。如何是大涅槃。答云。造生死业者是。向此看得透。则生死于是超脱。红尘亦由是消融。且喜作个脱白干净。无依倚。大解脱人。二六时中。不妨畅快。至于庆生礼忏。一切佛事。只任运世缘。王法与佛法两无相碍。所谓随分纳些些。正是达人作用也。愚见如此。未委高明以为何如。

　　复刺史九霞刘居士

　　曩与台下结法喜缘。将谓拽脱从前蕴藉。世出世间玄妙知解。今承来教。尚谓昔年搐鼻缘由。虽未蒙打失半边。大和尚引手威光。迄时时变现鼻尖头也。山野谓既有威光时时变现。则未拽脱从前所蕴藉。不妨再向父母未生前看。那个是我本来面目。便尔忽然　地一声。亦好与山野三十拄杖。呵呵。钵盂峰既蒙为野人托出。则冤有头。债有主。从此打结。与太白巅齐年。虽望八老翁蹇于步履。未尝日夕不在蒲团。几拂边握手清谈也。纵时遭艰阻流离。欲自担板作门外汉。恐无如此便宜之事。故曰。自从亲遭毒手。至今恨入骨髓。宁不然乎。前拙话尘言宜付丙丁。勿放空如来藏。恐钝置当人。才是出脱好手。免彼此相带累去耳。不既。

　　复九霞刘居士

　　尊偈十首。活泼清脱。足见近日高造。然亦有锯义。聊为老翁点出。勿怪山野又丝来线去好。闲坐渔矶钓明月。特地一场愁。敲开明月缚清风。徒劳心力。老来学种猢孙树。何得老不歇心。活时难死死难活。又非吾常。于此切也。了却此数句锯义。再来吃老臊胡行没手之拳。何如。呵呵。

　　复太史曹峨雪居士(讳勋)

　　春首承台驾垂顾。得闻高论。甚合理性一路。但未得透脱于理性文字之外。故语脉机用似未获符契。然宰官中如台下动合此道者甚为难得。心切慕之。欲时常眉毛相在。以期继绍传灯。兹荷手教。与尊刻并嘉作见惠。尤▆台下与山野道契。自不能已。故现于翰墨。以光道眼也。谢谢不尽。然尊翰谓山野拙刻如据泰华绝顶。随意指点尘寰。若非别透眼光。几令人应接不暇矣。山野谓不妨被台下看破。但如人指月。倘若得月。自然忘指。何若斩断葛藤。免得令人应接不暇。可乎。来谕惟自念冤亲萍聚。总是情缘。既非土木形骸。未免拖泥带水。昨承大教。以道眼视之。都是空花泡影心。岂不知世界只等空花。即自身亦同泡影。何况眷属。但一着道眼便费手脚。那能得撒手悬崖。翻身入水。一丝不挂。来去自如。仰望洪慈。策其末路。据此则台下却以道眼碍眷属。碍自身。碍世界。乃至碍冤亲。所以便费手脚。那能撒手悬崖。翻身入水。以至一丝不挂。来去自如。此正未契道眼。作如是差错之见。殊不知契道眼者。非空花。非不空花。非泡影。非不泡影。直得离四句。绝百非。口欲谈而辞丧心。欲缘而虑忘。到者里则前谓以道眼视之都是空花泡影。亦是接初机渐引之言。未可为自画也。虽然若契离四句。绝百非。者一着子犹要亲见作家指点。活机活用。以明向上一着。不然恐坐无事无为之金锁难。未免堕坑落堑于必死之地。不能医也。试问台下近来曾恁么一回也未。若未得一回。且眷属是眷属。自身是自身。世界是世界。冤亲是冤亲。我心平等。渠亦平等。渠性如是。我亦如是。故曰是法住法位。世间相常住。此亦无过无不过之。大同之道分明。即世间相以明实相。亦即世间法而明出世间法。但看台下力量契会何如耳。以上三段不同。收归上科。他日若相见。犹作如是知解。入门正好一棒。勿怪山野未策其末路也。当有高见以示我。拙偈一首。敬次来韵。并录。请政。

　　济源莫道在天童。正脉流传触目逢。马祖临机声一喝。大雄三日耳双聋。非空不有超方外。盖色骑声何处钟。大用现前无轨则。亦应踢倒须弥峰。

　　复子佩周居士

　　儒者至无人不自得。乃素位之语也。老子至实无所得。乃合头语也。宗门本分。乃通上彻下语也。三者本分是其要关。若悟其要关。则世出世间更无偏颇。故曰是法住法位。世间相常住。即此之旨。先师在铜官山顶悟得。情与无情。焕然等现。觅大地纤毫过患。了不可得。亦即此耳。所谓悟则事同一家。不悟则万别千差。良有以也。至于论三教同异。亦不妨将此推穷。更有先儒所著三教平心论。显发三家功德殊异。亦当展阅。以见其化仪。大概如此。来谕更欲脱离知解。以何法门。惜乎。居士不在面前。倘在即与当头一棒。且若唤作一棒则触。不唤作一棒则背。不得转机。亦不得无语。犹拟欲如何若何。又有一棒到居士分上了也。虽然他日若会晤时。更存如是等见。便是知解生矣。当有格外提持。与老朽通个消息。可尔。

　　复干三法师书(附来书法师相见机缘语句载尧峰录内)

　　海内有人。不可不访。久闻和尚为禅门大匠。故于季冬买一叶舟。特造方丈。非舍平生所学而为济上之学也。十六之夕。承和尚集座下诸英共评宗教。其中有关节之言。再求斧削。如不肖谓交光决定用根。其说大谬。座中诸兄左袒交光。以用根为是。而和尚亦有从缘荐得之言。窃谓从缘贵乎荐得。若果荐得。必离根尘。岂如交光带妄显真。不遽破二种见妄之说乎。夫众生流转生死。由根尘识三种不破不出生死。学道之士于入门时须于命根下杀得一刀。方离妄法。果杀一刀则根尘识尽破。不留纤芥。若留眼根是不曾杀得一刀。见性亦不现前。不可谓悬崖撒手也。彼岂知正见正闻之时。略无根尘之相乎。此是教门衰相。亦是宗门流弊。不肖不得不言。只如二十五圆通中以阿那律陀为眼根圆通。那律是无眼人。故得眼根圆通。根之宜拔。不辨而自明矣。若坐在不见处。复是大病。和尚是宗门长子。能提直捷法门。贵于一机一境。直透根源。不肖于宗从未参究。高峰语录从来未见。惟幼时曾稍阅宗书。闻圆悟云。悬崖撒手。自肯承当。绝后再苏。欺君不得。以愚意测之。绝苏是死活义。死须真死。活须真活。若根尘不除。不得谓之真死。纵有小悟。亦诈死耳。入门既谬。后来所见皆谬。既有诈死。必有假活。总是风力所转。终成败坏。末法时最多此种。不肖虽非宗门人。不得不为教门虑耶。若要真死。须断根尘识。将攀缘妄想。言思卜度。一切皆除。夫以言显于无言。非真无言也。以思显于无思。非真无思也。真绝言思者。空有二边妄想。一切不起。消息不通。并无能绝所绝。如鱼饮水。冷暖自知而已。行人至此。多分死了活不得。然见性现前。早是活法。人自生阻滞耳。何者妄见已破。真见现前。妄闻既除。真闻自显。非活而何。和尚前问法住法位。世间相常。愚云世间相者。生住异灭是也。因举大涅槃经文为证。和尚似不肯其说。然法无一向。请以山水草木为世间相可乎。妄情既除。山是真山。水是真水。草是真草。木是真木。天地未分。先有山水草木。乾坤既坏。山水草木不坏。宁非常住之旨。到此方是真活。台宗性恶。法门由此而立。和尚拈根本无明即是根本智慧。以此为性恶义。愚谓此亦通途之语。若别显性恶。全是真如。更无无明之相。故谓之佛性也。然总因真死方有真活。苟非真死真活。通是意识卜度。言语抵对。安可称见性哉。但死活定非二机。妄法破处。真谛自显。又虽拈性具秪得半边。更有通方圆融之道。惟苦心人方能知之。和尚试评其说。与圆悟合否。因欲请教。辄吐愚悰。谈刀取诮。捉砾腾讥。恐滋口过。幸不吝斧削。足见慈悲。临楮无任悚栗。

　　正月初四晚获座下手翰一篇。首尾将千言。以旧腊到山相访。同诸禅子于茶筵中议论近时注经用根不用识。及阿那律不用眼根而证圆通。与夫宗门中之句。悬崖撒手。自肯承当。绝后再苏。欺君不得。乃至法华是法住法位。世间相常住等语显发指注。欲老朽试评其说。足见座下于法门为有心人。故于宗教两途参考其旨趣。但座下首云非舍平生所学而为济上之学也。于此殆见座下以台教自画。虽有殊言胜语。恐不相入。究竟无益于事。拟欲缄口。付于无言之天。各安其分。何如。然若但付于无言之天。则座下将谓宗门莽荡。不能晓此。故不得已辄陈管见。以搏大方。如交光法师所注楞严正脉用根不用识大段。藉根显见。因见示心。此是自微至着。自始至终。譬如以楔出楔。前楔既出。后楔亦无所用。若据理论量。倘执见根为是。则头上安头。若离见根为是。则如斩头觅活。所以经中本文云。见见之时。见非是见。见犹离见。见不能及。据此可见从根以辨见。精从见精。以明真见。至于真见则能所对待。无容存于其间。至后文虽有二种妄见。亦由此以进退合明。则根尘识三岂不破乎。又据圆融之理。只要人当机了悟。直下瞥然。所以宗乘中云。只此见闻非见闻。无余声色可呈君。个中若了全无事。体用何妨分不分。又法眼大师云。三界惟心。万法惟识。唯识唯心。眼声耳色。足见唯心唯识之道超乎根尘始。亦由于根境而显发。且临济大师云。汝等赤肉团上有个无位真人。常在面门出入。未证据者看看。老朽如是引援。并原交光法师科文。克就根性。直指真心。前前后后。不一而多。不过明他所学之大意而已。非同众禅子以左袒其交师也。座下又以阿那律陀不以眼根而证圆通以驳交法师。用根不用识之谬此属一途之说。亦是有理。但曰圆通只许盲人证得。有眼人不能瞥证。则六三十八及其七大为二十五圆通徒有其文。如何融会。老朽意以盲者肯修。尚证圆通。况不盲者肯修。如何不入其圆耶。虽文殊选根而有胜劣。古圣明训何能违其所示。且据其经偈。一处成休复。六用皆不成。尘垢应念消。成圆明净妙。余尘尚诸学。明极即如来。况前偈曰。归元性无二。方便有多门。圣性无不通。顺逆皆方便。初心入三昧。迟速不同伦。老朽以后偈前偈引援比较。无过显发人人有慧根之性。皆可从机境上悟入。若离机境则顽然而无灵识。此机境只在六根门头瞥然荐取。所以老朽前谓从缘荐得。相应疾若。荐得则根境与非根境了不可得。更谁论杀一刀与不杀一刀。然杀之一字即是荐取之意也。若荐得则心意识自死。所以如来一代时教善知识一切机语。无过随时徇机之语。不可凿定以成死法。若凿定则违随宜所说。意趣难解之旨。应信悬崖撒手。自肯承当。绝后再苏。欺君不得。乃至大死大活。诈死诈活等语皆是撮摩虚空。水中捞月。于当人本来个一着子皆两头语。只如世尊住世四十九年。说法三百余会。临般涅槃时。于百万人天众前拈花示众。只有迦叶一人当机契旨。破颜微笑。其余在座悉皆罔措。故世尊云。吾有正法眼藏。涅槃妙心。实相无相。微妙法门。不立文字。教外别传。付嘱摩诃迦叶。转相传受。于是二十八祖达磨大师继之乃云。直指人心。见性成佛。心既指矣。性既见矣。则从前所学所闻。所修所证。皆无复遗余矣。然则座下以一刀欲杀其根株。是座下之所见。亦是古人之方便。非禅宗超方脱略极则之语。不知高明以为何如。又以老朽前诘法华经是法住法位。世间相常住之意重拈其说。殊不知法华一部。七卷之文。以实相为宗。其他多赞扬表显。唯此两句经是的切显实相之义。座下彼时蓦指茶筵中云。圆眼住圆眼位。糖饼住糖饼位。老朽当时诘云。圆眼一捏便碎。糖饼一吃便了。如何得常住。座下彼时无对。少顷以大涅槃经为证大意。以生住异灭。住于不生不灭为常住。彼时老朽诘云。如是则生灭住于不生灭。则成两法。遽成能所对待。如何得常住乎。今座下以老朽似不肯其说者此也。今又以山水草木为世间相。妄情既除。山是真山。水是真水。草是真草。木是真木。天地未分。先有山水草木。乾坤既坏。山水草木不坏。据此不唯实相常住之旨未明。于世谛理义亦未尽意。既天地未分。又何从而有山水草木乎。乾坤既坏。又何从而有山水草木乎。况有妄情可除。又有真山真水。乃至真草真木。天地未分。又有山水草木。乾坤既坏。又有山水草木不坏。则岐然两分宛尔。生灭与不灭生对待之法。如何是实相之道。得永远常住乎。老朽如此引援辩诘。古贤所谓引而不发。只要当人于此悟明。以透其实相常住之法也。于此悟明则台宗性恶法门由此而立。并根本无明即是根本智慧不期而合。虽说两个根本。若悟得但有其名而无实性也。故曰。悟则事同一家。不悟则万别千差。宁不然乎。只如高峰祖师四句偈是宗门极则语。且云那一句是纵是夺。是杀是活。若检点得出。则参学事毕。此是要人明其机用以到极则处也。老朽与座下觌面提持。要从此契会。出三乘十二分教高一头地。非强遏捺以屈人也。座下今云。高峰语录从来未见。则忘却老朽觌面提持之端的意也。自今而后。犹望座下于宗乘中吃紧留心。或与老朽一机一境。一扣一激。得推门落臼。则知三乘等教。所蕴学业。皆阐演玄妙。理致边事。于宗乘极则一着子尤较霄壤。故德山禅师从前在蜀。所演诸经众论。主张教义。亦曾注金刚经疏。且气压诸方云。南方魔子敢言直指人心。见性成佛。我当搂其窟穴。灭其种类。以报佛恩。遂担青龙疏钞乃参龙潭信和尚。一夕侍室中。龙潭云。更深何不下去。德山珍重便出。却回云。外面黑。龙潭点纸烛度与德山。拟接。龙潭便吹灭其烛。德山于此大悟。便礼拜而退。明日将青龙疏钞堆法堂前。举火炬云。穷诸玄辩。若一毫置于太虚。竭世枢机。似一滴投于巨壑。遂焚却而为宗门大匠。岂欺我乎。若云谈刀取诮。捉砾腾讥。则老朽从此打退鼓。彼此各适其性。亦不亦乐乎。来书义多文长。不必以逐节对辩。撮其大要。以明风规。不识高明以为何如。

　　复天王水鉴海法孙

　　说话既明畅。行持须珍重。当久竖法场。不可轻易动。喜汝住天王。于此作梁栋。

　　费隐禅师语录卷第十一终
嘉兴大藏经　费隐禅师语录


　　费隐禅师语录卷第十二

　　嗣法门人隆琦等编

　　问答机缘

　　僧问。如何是一喝如探竿影草。师云。要汝入门便道。如何是一喝如踞地狮子。师云。百兽林中独步。如何是一喝如金刚王宝剑。师云。早已分身两段。如何是一喝不作一喝用。师云。汝自理会。

　　僧参。师出方丈据坐。僧对师举手云。起劳便出。师云。莫道无事好。

　　僧问。如何是宾中主。师云。行路全凭拄杖子。如何是主中宾。师云。堂里长年多陪客。如何是宾中宾。师云。满面埃尘不觉羞如何是主中主师良久云。会么。

　　普茶次。僧问。碓嘴生花。意旨如何。师云。乌龟向火。进云。如何是佛面百丑。师云。是汝无面目。

　　僧问。弟子无住处。求和尚个住处。师与一棒云。灼然住在什么处。僧云。不会。师云。却好个消息。

　　僧见。师伸脚云。恰值山僧脚麻。替我摸一摸看。僧便喝。师打云。摸脚也不会。僧遂礼拜。师云。才恁么信受奉行。僧拜起云。者老汉也是无风起浪。师云。被汝觑破了也。僧无语。师云。犹是堕坑落堑。

　　灵岳侍者一晚向师口占云。吃茎无根菜。参个没味禅。日里三餐饭。夜间一觉眠。师云。明日阎罗王与你索饭钱。又作么生。岳云。待他来。师云。即今索取。又作么生。岳云。不是拳头。便是巴掌。师云。过在什么处。岳云。不合恼乱人家。师休去。

　　师一晚问维那古渊云。金不博金。更道一句。渊云。彼丈夫兮我丈夫。师云。如何是丈夫事。渊云。唯我独尊。师云。一棒打杀。又作么生。渊便喝。师与一棒。渊走出。师云。今日大家吃酒。维那还钱。傍僧云。怜儿不觉丑。师转身一棒云。被你看破。

　　师问孤云。如何是觌体现前。云下语。亦呈偈至。累次皆不契。忽一日。师又问。如何是觌体现前。云蓦竖拳云。会么。师云。如何是脱体无依。云转身云。我去也。师乃颔之。

　　师问僧。那里来。僧云。杭州来。师云。还得江西信么。僧呈坐具。师云。不是者个消息。僧进前。师便打。

　　师一日问柴立云。路逢达道人。不将语默对。将什么对。立竖起一指。师云。看破你了也。立一喝便走。师与一棒。

　　僧问。山门紧闭。无处入路。求和尚指示。师云。立地死汉。僧便礼拜。师云。活也。活也。僧云。谢和尚指示。师云。速退。

　　师问僧。那里来。僧云。海盐来。师云。还带得盐来么。僧云。带得来。师云。何不举似我。僧呈坐具。师云。者是淡底。僧云。是咸底。师与一棒云。咸淡也不知。僧无语。

　　僧问。如何是旧年灯。师云。门前火把子。如何是新年头佛法。师云。东家敲锣。西家击鼓。

　　孝廉君谟周居士于慈云寺陪师茶次。语及格物。师遽拈一茶果云。者个是物。作么生格。士云。放下着。师云。又拨过一边。士云。者老汉又将谓别有。师云。如何是你不别有底意。士蓦竖一拳。师云。不得唤作拳头。又作么生。士拟议。师与一掌。士直下释然。

　　僧问候云。和尚近日法体调和否。师蓦竖指云。你道如何。僧拟议。师便掌云。合取两片皮。

　　师一日问云浪云。如何是汝本分事。浪竖起拳。师云我不问汝拳头。如何是汝本分事。浪云。和尚将谓别有么。师云。如何是汝不别有底意。浪又竖起拳。师与一棒云。者一棒是赏汝。是罚汝。浪一喝而出。师云。又恁么去也。

　　僧问。穿衣吃饭。不知是谁。师蓦头便棒云。是谁。僧拟议。师又棒云。自家也不识。

　　师问众云。风不待月而凉。火不待日而热。意旨如何。僧沧溟答云。甜瓜彻蒂甜。苦瓠连根苦。师云。向上还有事也无。僧便喝。师云。喝后聻。僧出。

　　师一日问灵机云。如何是先照后用。机云。把火捉贼。师云。如何是先用后照。机云。蓦头拶看。师云。如何是照用同时。机云。祸不单行。师云。如何是照用不同时。机云。闹市里打坐。

　　云浪一日礼拜次。师蓦竖拳云。不得唤作拳头。汝作么生会。浪云。不识。师与一棒云。者一棒又作么生。浪一喝。师又与一棒。浪便走出。

　　僧问。百尺竿头如何进步。师打云。几时到者里。僧云。险。师云。堕。僧便礼拜。师云。元来。元来。

　　灵机侍者初参。问云。世尊未升座。文殊不白椎。还有佛法也无。语未卒。师急索拈拄杖云。且道即今是升座。不是升座。机拟答。师直打出。

　　僧问。出山门是如何。师云。山僧不撒沙。僧云。入山门是如何。师云。涂污了多少。

　　师问灵机云。兴化打克宾。意旨如何。机云。怜儿不觉丑。师云。既打趁。何谓怜儿。机云。也要和尚具只眼。师打机一掌云。要我具只眼那。机云。不是某甲恁么道。争见得和尚。

　　僧问。天地与我同根。万物与我一体时如何。师以手撼桌云。唤者个作什么。僧无语。师云。何曾得一体。

　　师一日在单上卧。唤灵机至。蓦云。驴汉。机云。一头在这里卧。师云。那一头聻。机云。驴汉。师云。且喜汝承当。机打师一下。师云。汝还知痛么。机无语。师云。痛痒也不知。

　　师问大含王居士云。世尊谓天上天下。唯我独尊。意旨如何。士蓦竖一拳。师云。不得唤作拳头。又作么生。士拟议。师直与推出。

　　僧问。学人有觉主人公。诸佛道不着棒喝无交涉。师今还识么。师云。明日请你做泥水。僧云。不会。师打云。主人公那里去了。僧便礼拜。师又打云。好个有觉主人公。

　　一日。灵机侍立次。师问云。大修行人未审得何果报。机云。拖犁拽耙。师云。大造业人未审得何果报。机云。端坐受供养。师云。争奈以善为恶。以恶为善。机云。和尚自生分别。师云。如何是不分别底道理。机云。合取口。师休去。

　　师到天童送老和尚入塔。径山雪庭师亦在。一日与诸嗣法同门到祖师堂上。庭云。我不入者保社。便转身。师向庭背上打一掌云。少者一掌不得。庭回首云。是那个。师云。还要回头转脑。庭无语。师遂归寮。

　　一早。老和尚起龛毕。众送雪庭师归客堂。庭云。佛法传持。子孙绵远。如帝珠网。各自领会去。师突然与一喝。便转身。庭云。者一喝放在什么所在。师云。还不领会。庭亦无语。

　　次日。老和尚进塔。有一僧问雪庭师云。释迦涅槃于拘尸。和尚示灭于通玄。且道是同是别。庭不答。师在会云。老师答者话不出。庭云。果然。师云。大众证明。庭又无语。

　　师一日问侍者千峰云。天上有星皆拱北。人间无水不朝东。意旨如何。侍者云。鼻孔大头垂。师云。吃饭咬着砂。侍者弹指而出。师休去。

　　师问僧云。赵州道。我在青州做领布衫。重七斤。意旨如何。僧提衣裾云。某甲亦有一领。师云。天地悬隔。僧云。和尚莫蹉过。师云。争柰古人语意何。僧无语。师云。阇黎莫蹉过。

　　一晚。侍者千峰云。当时临济会中二首座同时下喝。济云。宾主历然。若更问那个是宾。那个是主。和尚作么生。师便与蓦胸一踏。侍者一喝。师云。作恁么见解。侍者乃走出。

　　师一日问大含王居士云。正当恁么时是如何。士云。今日被和尚一问。直得圆成一卦。师云。作恁么解会。士便走出。师云。恁么去也。

　　师问侍者千峰云。卢陵米作么价。意旨如何。峰云。塞断天下人咽喉。师云。你为什么对我答话。峰便喝。师云。争奈古人公案何。峰云。话头也不识。师便喝。峰云。迟了八刻。师云。话头也不识。峰云。元来。师云。自首者原其罪。峰云。恁么去也。师云。亲言出亲口。峰啐一啐走出。师云。已迟了八刻。

　　一晚。师在卧单上问灵机云。鼻孔大头垂。意旨如何。机云。眉横八字。师云。我不知者是什么意思。机云。某亦不知。师云。瞎。机云。瞎。师云。瞎。瞎。机云。果然。师休去。师一早口占云。众生有病。诸佛有病。诸佛有病。露柱有病。未委露柱犯底是甚么病。机答云。针劄不入底病。师云。还有转身处么。机与师一推。走出。

　　大含王居士一日呈颂。师阅毕。向居士云。者是描画边事。如何是描不成。画不就底意。士打个作揖。师云。描也描也。画也画也。士便转身出。师亦休去。

　　僧礼拜次。师云。彼此鼻孔相似。礼拜他作什么。僧沉吟。师云。端的得明白了礼拜。僧云。端的得明白不来。礼拜便行。师云。略较些子。僧不顾。师复唤。僧至。师云。老老大大。为什么随人呼唤。僧拟竖指。师便打云。礼拜未有穷已在。

　　师一日问侍者千峰云。古人道。布衫重七斤。意旨如何。峰云。提不起。师云。既是七斤。为什么提不起。峰云。和尚蹉过了也。师云。汝何不问我。峰云。布衫重七斤。意旨如何。师云。千补百纳。峰拟议。师便与一踏。复云。我底转语与汝底转语还有差殊也无。峰云。和尚少卖弄。师云。汝又作么生。峰云。和尚试为定当看。师云。少卖弄。峰云。随我来。师云。如何得净绝去。峰打师一下。师云。随我来。

　　师一日问大含王居士云。世尊拈花。意旨如何。士于地上画一画。师云。迦叶微笑。意旨如何。士于一画上画一直为十字。师云。恁么去也。士云。和尚又作么生。师云。与汝三十棒。士云。和尚领一半。师云。不要涂污山僧好。

　　师一早问灵机云。世尊拈花。意旨如何。机蓦竖一拳。师云。不得唤作拳头。又作么生。机便打师一拳。师亦打机一棒云。且道是赏汝。是罚汝。机云。少卖弄。师颔之。

　　师一日蓦竖拳。问子张严居士云。不得说是说非。试道一句看。居士掩耳云。弟子不闻。师云。不闻处与世尊拈花是同是别。居士云。和尚作么也说同说别。师云。如何是无同无别底意旨。居士亦蓦竖拳。师云。迦叶微笑。意旨如何。居士云。迦叶恼他。师颔之。

　　僧参。问。三千里同风即不问。踞坐当轩事若何。师云。与你三十棒。进云。通身无影像。遍界绝形踪。师云。前言何在。进云。礼拜和尚去也。师云。自起自倒汉。

　　师一日与灵岳叙话次。蓦伸手云。我手何似佛手。岳云。少卖弄。师又伸脚云。我脚何似驴脚。岳云。转见不堪。师云。人人有个生缘。你生缘在甚么处。岳云。觌面不识。师云。离了三关又作么生。岳便喝。师云。好与三十棒。岳云。和尚也不得无过。师休去。

　　师一晚向正法西堂云。当时幻有老祖云。欲要赌猜枚。大家出只手。且道猜底是甚么枚。法云。者个枚。师云。试举似看。法蓦竖起拳。师云。是甚意思。法云。和尚自理会。师云。不是。不是。何不问我。法便问。师亦竖起拳。法云。却是。却是。师云。休安注脚。

　　正法西堂因言出行好日。师云。古人云。日日是好日。又作么生。法乃弹指。师云。作恁么解会。法云。和尚劳顿。师云。鼻孔大头垂。

　　师一晚问众云。悬羊头。卖狗肉。是谁家生意。知藏逵夫云。少卖弄。师云。什么处是卖弄。夫云。更要重说偈言。师云。汝分上又作么生。夫便走出。师云。只得恁么去。夫云。错会不少。师云。莫谤山僧好。

　　师问僧云。不是心。不是佛。不是物。是个甚么。僧便喝。师掩耳云。山僧却不听得。僧云。惜取眉毛好。师亦喝。僧连喝。师云。羞也不识。

　　潜九陆居士参见。问云。不许棒。不许喝。不得语。不得默。请和尚道。师云。说你是自缠自缚汉。士罔措。师便喝。士亦喝。师云。乱做作么。士遂礼拜归位。师又从容谕云。我喝是吾行令。汝喝来历不明。汝适谓不许棒。不许喝。为甚么又喝起来。士拟议。师云。捉败汝了也。

　　师问法观云。鼻孔大头垂。意旨如何。观云。舌头在口里。师云。向上还有事也无。观便走出。又一日问。世尊拈花。意旨如何。观云。全提正令。师云。迦叶微笑。又作么生。观云。亦复如然。师拟更问。观亦走出。

　　一早。师问侍者剑眉云。天上有星皆拱北。人间无水不朝东。当人分上如何。眉云。眉毛眼上横。师云。向上更有事也无。眉便喝。师云。休瞌睡。眉便走出。

　　师一晚厅前坐。法观捧碟橘饼与师过茶。师云。橘饼留在出路吃。观云。只有一个不好带得。师云。千个万个。不离一个。为甚么带不得。观云。眼里不着沙。师云。如何是汝不着沙底眼。观便走入方丈。师休去。

　　因冬瓜问法观云。冬瓜直儱侗。瓠子曲弯弯。当人分上又作么生。观云。眉毛八字横。师云。不妨被汝道着。观礼拜退。

　　师问机来陈居士云。苏东坡悟道偈云。溪身便是广长舌。山色无非清净身。夜来八万四千偈。他日如何举似人。且道他八万四千偈说个什么道理。居士次早云。八万四千蒙举似。今朝东海日头红。师云。离却日轮红又作么生。居士云。今日亲见和尚。师云。你分上又作么生。居士便礼拜。师云。犹欠转身。

　　一晚。师问众云。诸方参得底者里用不着。者里参得底诸方把木杓。意旨如何。一僧云。恰好。师云。恰好在什么处。僧便喝。师云。且喜没交涉。僧云。和尚又作么生。师云。诸方把木杓。僧无语。

　　师问铁舟书记云。如何是汝本分事。舟无语。粥后。舟云。鼻孔依然搭上唇。师云。转身一句又作么生。舟拂袖便行。师与一棒云。且道是赏汝。罚汝。舟便喝。师云。老僧被汝一喝。舟拟议。师又与一棒。舟无语。师云。堕也。次日。师对铁舟云。汝昨无语。而今如何下得一转语使前话圆。舟云。再犯不容。

　　一晚。师问维那古碧云。汝从那里来。碧云。不从外来。师云。将谓汝是门外汉。碧云。和尚话头也不识。师云。看破汝了也。碧云。却是某甲看破和尚。师云。老僧招得。

　　师每问众云。衣带下一线清风。意旨如何。僧多答。师皆不诺。

　　僧问。大悲千手眼。如何是那只眼。师云。荐取背后底。僧拟议。师便喝。僧礼拜。师打一下云。者一下又作么生。僧云。好那一只眼。师云。莫涂污人好。

　　师与士材李居士聚话次。蓦竖拳云。不得唤作拳头。道一句看。士云。天寒。请和尚通袖。师云。作恁么见解。别道一句始得。士便喝。师云。者些消息从那里来。士拟议。师将士鼻孔一捏。士礼拜云。谢和尚。师微笑。休去。

　　士过第三日又到。师云。今日相见与前日相见是同是别。士指香炉云。此炉是和尚旧用底。新用底。师蓦伸手云。我手何似佛手。士云。且收通袖。师又伸脚云。我脚何似驴脚。士云。和尚不妨疑着。师云。人人有个生缘。如何是居士生缘。士云。今日吃饭来。还未饥。师云。三关则且置。向上还有事也无。士拍桌一喝。师呵呵休去。

　　一晚。师问侍者公衡云。八角磨盘空里走。意旨如何。者云。无毛鹞子泼天飞。师云。那个证明。者云。不妨与和尚同出入。师云。老僧不知是什么意思。者云。某甲亦不识。师云。前言何在。者云。老老大大。是什么心行。师乃呵呵。

　　师垂五问。一。水既无筋。为什么长流不断。二。佛祖公案犹空中纸鹞。向何处收取线索。三。鹏搏峰与晏坐峰相交。且道说个什么。四。风扇大野。毕竟作何形色。五。望江亭上垂机。谁是知音。

　　拈古

　　一日。世尊升座。大众集定。文殊白椎云。谛观法王法。法王法如是。世尊便下座。

　　拈云。世尊无端特地。文殊错安注脚。简点将来。二人俱好。抛向洞庭湖里。免得千百年来令人依模画样。何以还他活泼如龙虎。平地无劳起骨堆。

　　自恣日文殊三处过夏。迦叶欲白椎摈出。乃见百千万亿文殊。迦叶尽其神力。椎不能举。世尊遂问迦叶。汝拟摈那个文殊。迦叶无对。

　　拈云。文殊太煞风流。迦叶眼孔似窄。虽然如是。肥边易得。瘦肚难求。百千万亿文殊与许大世尊。尽被迦叶无对里坐断。至今翻身不得。且道意旨如何。相唾饶你泼水。相骂饶你接嘴。若是山僧。待世尊云。汝欲摈那个文殊。但与一喝。要显衲僧有多方手眼。

　　梵志索世尊论义。预约曰。我义若堕。自当斩首。世尊曰。汝义以何为宗。志曰。我以一切不受为宗。世尊曰。是见受否。志拂袖而去。行至中路。乃省。遂回至世尊前曰。我义两处负堕。故当斩首以谢。世尊曰。我法中无如是事。汝当回心向道。

　　拈云。好笑是世尊与梵志两没合杀。最初拂袖便行。却也相当。不应路中发省。得得回来。对世尊云。我义两处负堕。故当斩首。所谓放过一着。落在第二。世尊此时不据祖令。但归斯受之而已。殊不知梵志归来作如此语话。正好与他三十棒。使渠进退无门。知得衲僧门下别有长处。虽然。若问山僧是见受否。便与推倒。免得中九下七。

　　殃崛么罗因持钵至长者门。其家妇人正值产难。子母未分。长者曰。瞿昙弟子汝为至圣。当有何法能免产难。殃崛曰。我乍入道。未知此法。待问世尊却来相报。佛告殃崛。汝速去报言。我自从贤圣法来未曾杀生。殃崛奉佛语疾往告之。其妇得闻。当时分娩。

　　拈云。将谓释迦老子葫芦里有多少灵药。元来只是一味蓬蒿汤。使者婆子欲产未产之际。才饮入口。便乃泻下。实非此药灵验。全系者妇为苦痛饥渴所逼。故易为饮食耳。虽然如是。若殃崛传话未到时便乃产下。则瞿昙之蓬蒿汤亦只得风吹日炙。有什么用处。可见出门便利。偶尔撞彩。若是山僧。待长者云。当有何法。能免产难。但云。尽大地是个女子。看他又如何折合。

　　世尊因外道问。不问有言。不问无言。世尊良久。外道赞叹曰。世尊大慈。开我迷云。令我得入。

　　拈云。世尊良久。填沟塞壑。外道得入。旧瘢着艾。简点将来。各与草鞋一緉。且要天下人疑着。今日忽有人问山僧。不问有言。不问无言。惟竖一指。还与世尊是同是别。

　　城东老母与佛同生而不欲见佛。每见佛来即便回避。虽然如此。回顾东西。总皆是佛。遂以手掩面。于十指掌中。亦总是佛。

　　拈云。老母不欲见佛。天然气概。而佛每来。乃至回顾东西。总皆是佛。气概天然。于此见得。老母即佛。佛即老母。于此不会。有寒暑兮促君寿。有鬼神兮妒君福。

　　世尊于涅槃会上以手摩胸。告众曰。汝等善观吾紫磨金色之身。瞻仰取足。勿令后悔。若谓吾灭度。非吾弟子。若谓不灭度。亦非吾弟子。

　　拈云。瞿昙一生打风打雨。降灾降祸。带累无数好人堕坑落堑。临了只得殷殷勤勤。消归自己。生怕他复蹈从前覆辙口款。幸获自招。亦须与他一顿。为甚如此。既能护末。何不慎初。

　　赵州到一庵主处。问云。有么。有么。主竖起拳头。州曰。水浅不是泊船处。便行。又到一庵主处。问云。有么。有么。主亦竖起拳头。州曰。能纵能夺。能杀能活。便作礼。

　　拈云。二庵主见处孤硬。大似一对无孔铁锤。赵州老舌头无骨。东头卖贱。西头卖贵。多少人向此气闷。莫谓山僧不道好。

　　德山小参曰。今夜不答话。问话者三十棒。时有僧出礼拜。师便打。僧曰。某甲话也未问。和尚因甚么打某甲。师曰。汝是甚处人。曰。新罗人。师曰。未跨船舷。好与三十棒。

　　拈云。德山埋兵挑斗。要验作家。者僧只知贪前。不觉失后。若是山僧。见伊谓今夜不答话。问话者三十棒。便云。和尚今夜不着便。他若动静。但曰。夜深。和尚尊重。

　　普化和尚寻尝振一铎曰。明头来明头打。暗头来暗头打。四方八面来旋风打。虚空来连架打。一日。临济令僧抱住云。总不恁么来时如何。师拓开云。来日大悲院里有斋。僧回。举似济。济云。我从来疑著者汉。

　　拈云。普化恁么连架打。穿尽髑髅。明日大悲院里有斋。放过一着。临济谓我从来疑著者汉。虽是好心。若是山僧。问总不恁么来时如何。便打。且要诸人知实。虽然普化恁么为人带累人。欲上天。上天无门。欲入地。入地无路。且道端的在什么处。

　　临济云。大凡演唱宗乘。一句中须具三玄门。一玄门须具三要。有权有实。有照有用。汝等诸人作么生会。

　　拈云。观我济祖。大似将山河大地。明暗色空。情与无情。撮来如粟米粒大。且能撼钟鼓。擎山岳。镇古今。烛日月。昂卓不胜。昂卓平展。极是平展。打鼓普请看。既要人吞。又要人吐。惜乎当时不遇其人。我若在会。便与翻却禅床。免得后人饥思食。渴思饮。人境俱夺。不为性燥。

　　九峰道虔禅师因石霜归寂。众请首座继住持。师白众曰。须明先师意始可。座曰。先师有甚么意。师曰。先师道。休去歇去。冷湫湫地去。一念万年去。寒灰枯木去。古庙香炉去。一条白练去。其余则不问。如何是一条白练去。座曰。这个秪是明一色边事。师曰。元来未会先师意在。座曰。你不肯我那。但装香来。香烟断处。若去不得。即不会先师意。遂焚香。香烟未断。座已脱去。师拊座背曰。坐脱立亡即不无。先师意未梦见在。

　　拈云。首座寻尝惯习石霜枯木禅。于生死岸头却能自繇。但未具正知见。未免被明眼者呵。故以一条白练话作死法解会。谓只是明一色边事。及九峰不肯。便装香坐脱。可谓坐断十方犹点额。不能密移一步看飞龙。此之是也。若是山僧。见问如何是一条白练去。便云。吹毛宝剑逼人寒。九峰若拟议。但云。莫埋没先师好。管取九峰结舌。一代住持亦是有分。

　　临济云。第一句中荐得。堪与佛祖为师。第二句中荐得。堪与人天为师。第三句中荐得。自救不了。

　　拈云。临济寻尝见僧入门。不是喝。便是打。为甚特地将高平下裂一作三。令人趣上奔下。何日了手。分明弄泥团汉。成得甚么用处。若是伶俐底人。见他恁么举。但云。惜取眉毛好。

　　僧问一卖盐翁云。覆船路向甚么处去。翁良久。僧又问。翁曰。你患聋那。僧曰。你向我道什么。翁曰。向汝道覆船路。僧曰。翁莫会禅么。翁曰。莫道会禅。佛法也会尽。僧曰。你试说看。翁挑起盐篮。僧曰。难。翁曰。你唤这个作甚么。僧曰。盐。翁曰。有甚么交涉。僧曰。你唤作甚么。翁曰。不可更向你道是盐。

　　拈云。看此卖私盐汉。因何得致通身手眼。撞着遂蓦露风规。背去便撩钩搭索。放去收来。只要人知有。可惜者僧大似磕露柱底瞎汉。若当时山僧见伊恁么激扬。便翻却盐篮而去。不妨令者卖盐翁疑着。此僧具什么眼目。

　　临济上堂次。两堂首座相见。同时下喝。僧问济。还有宾主也无。济曰。宾主历然。济复召众曰。要会临济宾主句。问取堂中二首座。

　　拈云。两堂首座同时下喝。一个半觔。一个八两。曾无彼此优劣。僧问还有宾主也无。逐块韩卢。临济云宾主历然底意在钩头。其僧不见进语。可惜许。临济又曰要会宾主句。问取堂中二首座。又抛一钓令人吞。据临济如此施设。人多不识。用在临时。纵夺自在。都作意义抟量。不知当机蹉过。若是山僧。当时见临济恁么道。便与一喝。不妨明头也合。暗头也合。管取老汉忍俊不禁。

　　临济因普请锄地次。见黄檗来。拄钁而立。檗曰。这汉困那。济曰。钁也未举。困个甚么。檗便打。济接住棒。一送送倒。檗呼维那。扶起我来。维那扶起曰。和尚争容得这风颠汉无礼。檗才起。便打维那。济钁地曰。诸方火葬。我这里活埋。

　　拈云。临济意不停。机不住。黄檗等闲拨着。便与抵对。才见打时。直与推倒。可谓棒喝相应。拳踢相随。黄檗亦无计可施。反打维那。正所谓没柰船何。打破戽斗。尿床鬼子尚不放手。更云。诸方火葬。我这里活埋。不特打草。还要蛇惊。看他父子两人。家门不睦。一至于此。好将一束缚住。放在天目山巅。霜欺雪压。免得祖襧不了。殃及儿孙。

　　云门云。闻声悟道。见色明心。遂举起手曰。观世音菩萨将钱买糊饼。放下手曰。元来秪是馒头。

　　拈云。可笑云门老汉。将常住物为自己。伸一手了缩一手。带累观音菩萨满街乱走。若识得他破。一任洪钟唤作瓦缶。山僧恁么称提。已是小家徒开恶口。咦。

　　赵州因南泉曰。今时人须向异类中行始得。赵州曰。异即不问。如何是类。泉以两手拓地。州近前一踏踏倒。却向涅槃堂里叫曰。悔。悔。泉令侍者问。悔个甚么。州曰。悔不更与两踏。

　　拈云。南泉脱体风流。赵州全身意气。分明少喜多嗔。一似有输有赢。简点将来。二俱失利。若问山僧。如何是类。但云。莫嫌我打你。

　　临济因黄檗普请。随后行。檗回头。见济空手。乃问。钁在何处。济曰。有一人将去了也。檗曰。近前来。共汝商量个事。济便近前。檗竖起钁曰。秪这个天下人拈掇不起。济就手掣得。竖起曰。为什么却在某甲手里。檗曰。今日自有人普请。便回寺。

　　拈云。黄檗勾贼破家。临济就窠打劫。恶手手中显恶手。恶人更有恶人魔。故黄檗将谓得人。便▆回寺。据山僧今日看来。尚未了事。待临济掣得钁头竖起曰。为什么却在某甲手里。便云。者个顽贼。遂与打退。免得父弱子强。遭人话柄。

　　赵州一日与文远论义曰。斗劣不斗胜。胜者输果子。远曰。请和尚立义。州曰。我是一头驴。远曰。我是驴胃。州曰。我是驴粪。远曰。我是粪中虫。州曰。你在彼中作什么。远曰我在彼中过夏。州曰。把将果子来。

　　拈云。最不唧溜是个文远。既云斗劣不斗胜。只管走向前去。以致一枚果子输与赵州。若当时见赵州云。我是一头驴。但曰。某甲万分不如。管取者枚果子还文远吃。所谓退步便是进步时。宁不然乎。呵呵。

　　僧问云门云。一口吞尽时如何。门曰。我在你肚里。僧曰。和尚为什么在学人肚里。门曰。还我话头来。

　　拈云。大小云门能添人五脏。又能挖人心肝。好手直是好手。奇怪未为奇怪。若是山僧。见问一口吞尽时如何。但云。谢供养。更有如何若何。便云。尚舍不得。

　　官人问赵州云。和尚还入地狱否。州曰。老僧末上入。官人曰。大善知识为什么入地狱。州曰。我若不入。阿谁教化汝。

　　拈云。赵州老贼。手脚不同。不唯入水拖人。抑能面夺威光。冷语秪管伤人。不怕露柱勘破。

　　僧问兴化四方八面来时如何师云打中间底僧便礼拜师曰昨日赴个村斋中途遇一阵卒风暴雨却向古庙里躲避得过。

　　拈云者僧虽解单刀直入争奈兴化有百匝千重所以将在谋而不在勇兴化虽坐筹帷幄之中决胜千里之外未免旁观者哂若问山僧四方八面来时如何答未是作家待伊拟议便打。

　　僧问曹山世间何物最贵曰死猫头最贵僧曰为甚么死猫头最贵曰无人着价。

　　拈云曹山如此答话可谓遇贵者贵遇贱者贱若也不落贵贱且道死猫头是个什么者里见得可谓未离兜率已降王官未出母胎度人已毕。

　　僧问云门云从上来事请师提纲门曰朝看东南暮看西北僧曰便恁么会时如何门曰东家点灯西家暗坐。

　　拈云只许老胡知不许老胡会拟欲逐骅骝脚跟便不快大段怪云门不得何也钩头有意无人识偏向定盘星上推试问者僧坐到几时得天亮去。

　　云门云乾坤之内宇宙之间中有一宝秘在形山拈灯笼向佛殿里将三门来灯笼上作么生自代曰逐物意移又曰云起雷兴。

　　拈云云门不特佛头上堆粪既已栽茄又复种菜令人摘之采之直到驴年不能休歇山僧今日与他三十棒不图铲削门路要且惊动时听。

　　五祖演禅师曰譬如水牯牛过窗棂头角四蹄都过了因什尾巴过不得。

　　拈云看孔着楔痛处加锥乃宗师之明鉴作者之体裁若乃龙腾沧海鹤舞丹霄笑看五祖卖嘴虽然尾巴因甚过不得乃云点。

　　三圣问雪峰云透网金鳞以何为食峰曰待汝出网来向汝道圣曰一千五百人善知识话头也不识峰曰老僧住持事繁。

　　拈云三圣会撒泥雪峰善抛沙一挨一拶一敲一击各各有隐身之术各各有计谋之策临时应变收放自繇则不无此二老若是透网金鳞决不向此湖塘上曲堤边讨草吃。

　　僧问兴阳剖禅师云娑竭出海乾坤震觌面相呈事若何兴曰金翅鸟王当宇宙个中谁是出头人僧曰忽遇出头又作么生兴曰似鹘提鸠君不信髑髅前验始知真僧曰恁么则叉手当胸退身三步也兴曰须弥座下乌龟子莫待重遭点额回。

　　拈云这僧问得甚好兴阳答处更奇可谓针来线去语脉不虚虽然此僧步步向前不知丧身失命兴老拍拍是令那顾伤锋犯手据令将来亦好与三十拄杖若山僧当时在座但呵呵大笑看他又作么安排。

　　昔有一庵主受婆子供养二十年尝令一二八女子送饭给侍一日令女子抱定曰正恁么时如何主曰枯木倚寒岩三冬无暖气女子举似婆婆曰我二十年秪供养得个俗汉遂遣出烧却庵。

　　拈云这个婆子二十年中将壒　拥茄树时节既久令人特往一探将谓为当家种草元来是异地生苗遂遣出并烧却庵若是山僧待他抱住云正恁么时如何但竖拂子云与你证据了也更复拟议便与推开不唯其庵免烧抑且眼明千古岂堕于枯木寒岩无暖气之堑乎。

　　僧问梁山观禅师云家贼难防时如何观云识得不为冤僧云识得后如何观云贬向无生国里僧云莫是他安身立命处也无观云死水不藏龙僧云如何是活水龙观云兴波不作浪僧云忽然倾湫倒岳时如何观便下座把住云莫教湿却老僧袈裟角。

　　拈云问者固是惊群答底尤见敌胜然而此僧大似惯作白拈善寻门路梁山与贼布梯被劫家宝故袈裟角几乎打湿若不走下座来焉能全身远害虽然如是若问山僧家贼难防是如何便云家无二主如或再问但曰疑则别参。

　　孚上座因鼓山赴闽王请趁到中路便问师兄向什么处去山云九重城里去孚云忽遇三军围绕时如何山云他家自有通宵路孚云与么则离宫失殿去也山云何处不称尊孚拂袖便回对雪峰云好一只圣箭折却也遂举前话峰云奴渠语在孚云老冻侬犹有乡情在。

　　拈云鼓山晏一语离宫失殿一语死中欲活难怪孚上座谓一只圣箭折却了也雪峰扶弱不扶强谓奴渠语在正是怜儿不觉丑故孚上座曰老冻浓犹有乡情若是山僧待问三军围绕时如何便与痛棒更要拟议便云还不识羞管教孚上座惭颜无地亦免后人将谓有多少淆讹。

　　庞婆入鹿门寺设斋维那请疏意婆拈梳子插向髻后曰回向了也便出去。

　　拈云奇特底事还他奇特人担荷出格之意须藉出格人显露庞婆恁么做次不妨惊群难说不是出格奇特但维那不能出一手眼大似辜负山僧若作维那便与背上一拳要见赏罚分明益显法苑有人。

　　费隐禅师语录卷第十二终
嘉兴大藏经　费隐禅师语录


　　费隐禅师语录卷第十三

　　嗣法门人隆琦等编

　　颂古

　　世尊初生一手指天一手指地周行七步目顾四方曰天上天下唯我独尊。

　　刚刚突出娘生面便向人前谩指踪怪道云门要打杀丈夫谁不镇寰中。

　　世尊未离兜率已降王宫未出母胎度人已毕。

　　活脱当阳第一机腾今耀古廓玄微瞿昙悟此超方便个个都教撒手归。

　　西堂百丈南泉随马祖玩月次祖问曰正当恁么时如何堂曰正好供养丈曰正好修行泉拂袖便行祖曰经归藏禅归海唯有普愿独超物外。

　　藏山于泽壑藏舟天下无藏贯九流两手撒开随步乐腾腾三界不拘留。

　　马祖升堂众才集百丈卷却席子祖便下座。

　　升堂卷却席子当阳许会端倪冲开碧落松千尺截断红尘水一溪。

　　百丈再参马祖侍立次祖视绳床角拂子师曰即此用离此用祖曰汝向后开两片皮将何为人师取拂子竖起祖曰即此用离此用师挂拂子于旧处祖振威一喝师直得三日耳聋。

　　顾后瞻前西复东振威一喝绝行踪分明逼塞虚空也饶舌安名三日聋。

　　南泉云马祖说即心即佛王老师不恁么说不是心不是佛不是物。

　　不是心不是佛不是物分明有意云何述进前拟欲求话会白棒当头直打出。

　　南泉因两堂争猫儿遂提起白众曰道得即救取猫儿道不得即斩却也众无对泉便斩之赵州自外至泉举前话示之州乃脱履戴头上而出泉曰子若在即救得猫儿也。

　　觌面相提会也无两堂云水嘴卢都猫儿直斩求知己赵老呈机是范模。

　　临济问黄檗如何是佛法的的大意檗便打如是三问三度被打皆不契遂辞檗行脚去檗指往大愚师至大愚愚曰那里来师曰黄檗来愚曰黄檗有何言句师曰某甲三度问佛法的的大意三度被打未审有过无过愚曰黄檗恁么老婆为汝得彻困犹来这里觅过在师于言下大悟曰元来黄檗佛法无多子愚搊住曰者尿床鬼子适来道有过无过如今却道佛法无多子汝见个什么道理速道速道师于大愚肋下筑三拳愚拓开曰汝师黄檗非干我事师还黄檗檗曰返何速乎师曰秪为老婆心切檗曰有何言句师举前话檗曰者大愚饶舌待见与他一顿师曰说甚待见即今便打遂打檗一掌檗吟吟大笑。

　　黄檗山中吃棒来高安一拨笑颜开翻身虎口超方外发用施机猛似雷。

　　透过禹门三汲浪身在云霄总不知忽被春风吹一线飞腾万里孰能羁。

　　临济半夏上黄檗住数日乃辞檗曰汝破夏来何不终夏去济曰某甲暂来礼拜和尚檗便打趁令去济行数里疑此事却回终夏后又辞檗曰甚处去济曰不是河南便是河北檗便打济约住与一掌檗大笑乃唤侍者将百丈先师禅板几案来济曰侍者将火来。

　　一棒当头杀活行翻身便去不多争途中不肯闲轻放重复归来意气狞。

　　临济到凤林林曰有事相借问得么济曰何得剜肉作疮林曰海月澄无影游鱼独自迷济曰海月既无影游鱼何得迷林曰观风知浪起玩水野帆飘济曰孤蟾独耀江山静长笑一声天地秋林曰任张三寸挥天地一句临机试道看济曰路逢剑客须呈剑不是诗人不献诗林便休。

　　作家相见不寻常语脉往来自有方敲磕当阳风骨露令人千古见风光。

　　临济曰夫为法者不避丧身失命我于黄檗先师处三度问佛法的的大意三度被打如蒿枝拂相似如今更思一顿谁为下手时有僧出曰某甲下手师度与拄杖僧拟接师便打。

　　忆得当年中毒来怀抱何曾一打开今日人前弄牙爪擒龙捉虎活生埋。

　　麻谷问临济十二面观音那个是正面临济下禅床擒住曰十二面观音甚处去也速道速道谷转身拟坐临济便打谷接住棒相捉归方丈。

　　等闲借问曷为奇宾主激扬似不知拳踢相随一场闹观音正面付阿谁。

　　临济示众云有一人论劫在途中不离家舍有一人尝离家舍不在途中且道那个合受人天供养。

　　左手攀花右手空要人于此定妖风海门阔大谁能跃搅浪泼天是大龙。

　　临济上堂次两堂首座相见同时下喝僧问还有宾主也无济云宾主历然复召众云要会临济宾主句问取堂中二首座。

　　八两半觔总一般如何特地鼓疑端机关拨动先能委猛虎林中好往还。

　　临济与王常侍到僧堂王问者一堂僧还看经否曰不看经王曰还习禅否曰不习禅王曰既不看经又不习禅毕竟作个什么曰总教伊成佛作祖去王曰金屑虽贵落眼成翳曰我将谓汝是个俗汉。

　　丈夫气宇自冲昂佛字将来何处藏不是王公具只眼个中消息也郎当。

　　临济将终谓众曰吾灭后不得灭却吾正法眼藏三圣出曰争敢灭却和尚正法眼藏师曰已后有人问你向他道甚么圣便喝师曰谁知吾正法眼藏向者瞎驴边灭却。

　　将入棺材气未断犹念家私要子知突出逆儿亲手撒门闾从此丧无遗。

　　高沙弥住庵一日雨中来看药山山曰汝来也师曰是山曰可煞湿师曰不打者鼓笛云岩曰皮也无打甚么鼓道吾曰鼓也无打什么皮师曰今日大好一场曲调。

　　药山当头一点沙弥蓦提古镜云岩披精见光道吾历明睹面左转右旋共路行一场曲调看针线。

　　慈明禅师冬日榜僧堂作此字其下注曰若人识得不离四威仪。

　　几画做成似字样不是仄声不是平字义不谙来卖卜惹多风雨落前庭。

　　慈明问谷泉云白云横谷口道人何处来泉左右顾视曰夜来何处火烧出古人坟明曰未在更道泉作虎声明以坐具便摵泉接住推明置禅床上明却作虎声泉大笑曰我见七十余员善知识今日始遇作家。

　　好看两虎上高山头角低昂不等闲照用相将多意气清风明月动琅玗。

　　慈明禅师室中插剑一口以草鞋一对水一盆置在剑边每见人入室即曰看看有至剑边拟议者师曰险丧身失命了也便喝出。

　　机关蓦露无人识壒　堆头狼藉深收拾囊锥归去好打翻海水莫嫌贫。

　　僧问浮山远禅师云如何是佛远云大者如兄小者如弟。

　　尊卑上下各安然体段谁知不解迁撒手休攀云外树石头土块亦能言。

　　僧问师唱谁家曲宗风嗣阿谁浮山远云八十翁翁辊绣毬曰恁么则一句迥然开祖胄三玄戈甲振丛林远曰李陵元是汉朝臣。

　　不死老儿惯作偷千方百计足机筹等闲手脚遭人识独步翻身上玉楼。

　　僧问太子院道一禅师云如何是佛一云卖扇老婆手遮日。

　　纵横满目是罗衣透脱之人那肯披本色还他活泼用有钱不使许谁知。

　　岩头作渡次一日因一婆子抱个儿来乃曰呈桡舞棹即不问且道婆手中儿什处得来头便打婆曰婆生七子六个不遇知音秪者一个也不消得便抛向水中。

　　抱个孩儿问作家当头一打意无差儿郎即得随抛却万里山河独步跨。

　　灵云见桃花悟道偈云三十年来寻剑客几回落叶又抽枝自从一见桃花后直至而今更不疑玄沙云谛当甚谛当敢保老兄未彻在。

　　杨子江头杨柳春杨花愁杀渡江人数声羌笛离亭晚君向潇湘我向秦。

　　云门示众云拄杖子化为龙吞却乾坤了也山河大地从何处得来。

　　一根拄杖化为龙大地山河一口吞头角直冲霄汉外拏云攫雾雨倾盆。

　　玄沙普请斫柴见一虎僧曰和尚虎师曰是汝虎。

　　一虎生狞独振威直云是汝露风规一声咆哮惊天地百兽林中我独归。

　　雪窦南游首造智门即伸问曰不起一念云何有过门召师近前师才近前门以拂子蓦口打师拟开口门又打师豁然开悟。

　　蓦口打虚空怕拟思量牛拽耙翻身跳出北斗藏临济当年骂普化。

　　赵州因僧问如何是赵州州云东门西门南门北门。

　　问既有主答亦归宗四座城门今犹古门门有路自来通。

　　五祖演禅师于一亭上夜话及归灯已灭师暗中曰各人下一转语佛鉴曰彩凤舞丹霄佛眼曰铁蛇横古路佛果曰看脚下师曰灭吾宗者乃克勤尔。

　　暗里相将各自猜见神见鬼动人哀最怜夜半窥门贼却被狗儿断送回。

　　南泉一日不赴堂侍者请赴堂师云我今日庄上吃油糍饱者曰和尚不曾出入师云汝去问庄主者方出门忽见庄主归谢和尚到庄吃油糍。

　　半坐虚堂半掷钩竿头手眼许谁酬话端既落人间口一任春风逐水流。

　　昔婆子供养一僧一日令女抱定云正当与么时如何僧云枯木倚寒岩三冬无暖气女举似婆婆云我二十年供养个俗汉遂遣出烧却庵。

　　从前将谓晓全机一拨原来是别枝烧却茅庵明手眼话流千古要人知。

　　颂德山托钵话。

　　蓦拶便回似无对旁敲欲探语锋长将谓儿曹别有意随呼密启以供赃自此翻云并覆雨临机照用合宫商岩头老少卖弄倒跨爷颠扰禅众虽活三年言似谶如虫御木何轻重咄咄。

　　判古(因僧请)

　　玄则禅师开堂日李王与法眼俱在会僧问龙吟雾起虎啸风生学人知是出世边事到此为甚么不会师曰会取好僧举头看师又看法眼乃抽身入众法眼与李王当时失色法眼归方丈令侍者唤问话僧至法眼曰上座适来问底话许你具眼人天众前何不礼拜盖覆却法眼摵一坐具其僧三日后吐光而终。

　　师云据者僧所问底话言中露骨句里藏锋所以法眼许他问话具眼玄则不辨来风识他不破故以实意酬对以致此僧不服顾盻归众可谓蹉过当机一场气闷然而此僧亦是有前无后待法眼云适来问话许你具眼人天众前何不礼拜盖覆却便云谢和尚证明遂礼拜不妨有出身之路免被法眼摵一摵入于黄泉之下虽然如是若对山僧云龙吟雾起虎啸风生学人知是出世边事到此为什么不会山僧但云少卖弄他若拟议便与打出要见临济门风自别。

　　兴教坦禅师受请升座有雪窦化主省宗出问诸佛未出世人人鼻孔辽天出世后为什么杳无消息坦曰鸡足峰前风悄然宗曰未在更道坦曰大雪满长安宗曰谁人知此意令我忆南泉拂袖归众更不礼拜坦曰新兴教今日失利便归方丈令人请宗至坦曰适来错抵对一转语人天众前何不礼拜盖覆却宗曰大丈夫膝下有黄金争肯礼拜无眼长老坦曰我别有语在宗乃理前语至未在更道处坦曰我有三十棒寄你打雪窦宗乃礼拜。

　　师云据省宗发个反常问头以明心行之句兴教答鸡足峰前风悄然一转语将风恬浪静之意以答杳无消息庶几相应其实犹未明省宗句里有藏机之问故省宗又云未在更道兴教又答云大雪满长安则愈见不明省宗最初问头心行不能觌面为渠斩截故落在无事甲里遂成无用死禅省宗是个明眼衲僧知他答话落虚故云谁人知此意令我忆南泉拂袖归众兴教见他不礼拜才知自己失其机用故乃云新兴教今日失利可谓自知较一半遂唤省宗云适才山僧错答一转语人天众前何不礼拜盖覆却而省宗明眼衲僧终是不变且英气挺特乃谓丈夫膝下有黄金不拜无眼长老兴教见省宗气概逼人遂别转机用云吾别有语在宗乃理前话至未在更道处兴教云我有三十棒寄汝打雪窦省宗到此才礼拜以见兴教能发机用折得自己句里有藏机之意也虽然如是若问山僧诸佛未出世人人鼻孔辽天出世后为什么杳无消息便与一棒云且道是赏你是罚你他若拟议即与推出不惟免得许多曲折亦令后人于此不疑。

　　守廓到鹿门一日后架见楚和尚与数僧道话次鹿门下来问楚和尚你终日披披搭搭作甚么楚云和尚见某甲披披搭搭那鹿门便喝楚亦喝两家总休去守廓云诸上座你看者两个瞎汉随后便喝鹿门归方丈却令侍者请守廓上来云老僧适来共楚阇黎宾主相见什么处败阙守廓云转见病深鹿门云老僧自见兴化来便会也守廓云和尚到兴化时某甲为侍者记得与么时语鹿门云请举看守廓遂举兴化问和尚甚处来和尚云游五台山来兴化云还见文殊么和尚便喝兴化云我问你还见文殊又恶发作什么和尚又喝兴化不语和尚作礼兴化至明日教某甲唤和尚待问和尚早去也兴化上堂云你看者个僧担条断贯索向南去也已后也道见兴化来守廓云今日公案恰似与么时底鹿门云兴化当时为甚无语守廓云知和尚不会宾主句所以不语明日教某甲唤和尚拟待持论和尚早去了也鹿门明日特为煎茶晚参告众云云(详载宗门统要)。

　　师云据鹿门入一丛林出一保社宾主相逢只用一喝两喝以为了事观他与楚阇黎对喝更不别转机语故遭守廓简责又昔因兴化问他甚处来鹿门云游五台来兴化云还见文殊么鹿门便喝兴化云我问你还见文殊又恶发作什么鹿门又喝兴化不语后守廓述兴化上堂语话乃知鹿门不会宾主句据此则宾主相逢自有言句往来或机或拶合是有收有放不是一味喝了又喝只作儱侗颟顸更无上下进退就如临济会中有僧出礼拜济便喝僧云老和尚莫探头好济云落在什么处僧便喝济便打又僧问如何是佛法大意济便喝僧礼拜济云汝道好喝也无僧云草贼大败济云过在什么处僧云再犯不容济便喝据临济此两则机缘则宾主相见自是有收有放亦见有照有用不是喝了又喝儱侗颟顸便堪为种草然而山僧不妨别转机语如兴化问甚处来答云游五台来兴化云还见文殊么但云和尚万福如兴化云恁么则何曾到五台来但云五台不离者里兴化若拈棒不妨便喝若如此做次则亦见宾主相逢而有言句往来非同喝了又喝而无机变者比又代鹿门如兴化问还见文殊么鹿门便喝兴化云我问你还见文殊又恶发作什么鹿门云某甲罪过如此应对未论契与不契亦见有放有收当时鹿门若会如是做次则免守廓点破亦何用煎茶告众来虽然如是兴化亦不无放过争似当时见鹿门儱侗用喝便与捉败点发使渠知恩有地于法嗣中又添一人岂不为之盛事只默忍坐观纵更上堂亦何补于事遂喝一喝众拟议师云蹉过了也不知。

　　赞

　　观音

眼观色耳闻声三十二应共浮沉秪因识破中心树万别千差总是真咄

　　自赞

者个阿师万千无状不分皂白问着便棒任其佛来祖来当前总不轻放如此恶赖为人天上人间无两咄

　　天童老和尚赞

道大德备虚空莫比平等摄机明月照水夺骊龙珠击凤凰髓六踞丛林大明普会起临济纲宗作万世胜轨

　　自赞(隐元琦请)

者个秃丁极其倔　行过量机用格外棒杀活纵横孰能拦挡指点当人端倪之上突出逆儿觑破来了无一物可名状脱体全彰非圣凡谁云天下之榜样

　　自赞(子谷蔡居士等描留镇金粟常住永远供养请题)

坐断千差者古锥撑天拄地自孤危弥今亘古非他力离相绝名更是谁喝下顿将佛祖灭棒头累把圣凡欺突为金粟山头主一任人天正眼窥

　　达磨(子谷蔡居士请)

谁识老臊胡技穷无可卖一叶半江行清风明月赛平窥底意没多般半是神通半捏怪等间錯足在波心难洗人间笔墨债

　　达观大师像赞(鉴圆禅人乞)

突出丛林老古锥声名流布响如雷一生独坐朝官上不惧风波撒手回

　　自赞(朗真玑请)

者个村和尚为人极无状来问未开言早已当头棒不将佛法扬多把慧命丧如此灭宗枝那堪留供养

　　自赞(闽中宁德县白沤上座请)

不说禅亦不说道秪要当机悟取好不悟便将棒打伊免教特地别寻讨宁德白沤描我真我怀书出应知到

　　自赞(三笑密请)

五百铜头铁额汉相亲相近个村僧擎拳鼓掌呵呵笑不识如何继祖灯揭露现成人易会谈玄说妙我无能禅人三笑傍窥觑摹去从伊彻骨憎

　　泰宇赵居士乞题三十二应观音

一体分形三十二神头鬼面许多般人天赚杀无穷数都道慈悲不等闲

　　天童老和尚赞(悟原禅人请)

巍巍堂堂炜炜煌煌一条白棒直指无方见相闻名咸仰重刹尘何处不风光

　　天童老和尚赞(玉可张居士请)

单传之道起伏莫纪四序推移周而复始冷数百年吾师蹶起丕振纲宗道冠天宇夫是其谁密云老子

　　自赞(柴立已请)

贪嗔痴具足戒定慧全无不解顺摩捋秪会倒骑驴从上法门皆灭却声名那许落江湖柴禅应有生机变照用临时莫道无

　　题自像(古渊成请)

一生臭恶名诸方久露布过桥便折桥得路即填路辄尔动金錍等闲吞佛祖恼乱老丛林贱汝如粪土济家那有者儿孙秪应打杀去喂虎

　　大慧杲禅师(日至詹居士索题)

者位尊慈多少奇特说法纵横雷轰电掣如此为人千古一杰

　　自赞(灵机观请)

灵机在握随方展拓契之者一脉疏通昧之者千差穿凿疑信相参在此间规持待汝超方作

　　老和尚赞(僧请)

三十年来宗风大震端居寰海全提正令中兴济道百世龟镜

　　自赞(亘信弥请)

瞎驴不会禅白棒每掀天若无信荷人都道是风颠开堂四处十余载鼻孔年来没半边且道那半边在甚么处问取罗山子自然为汝拈

　　自赞(百痴元请)

天下浪鸣是者古锥爱吐无义语惯用恶钳锤都教怨入骨髓任他道我大痴

　　诸祖图赞(颛封陆居士请)

超方一队老臊胡鼻孔辽天不可模打杀还他咸庆快免教相上费分疏

　　天童老和尚赞(从心师乞)

生平骨格硬如铁白棒一条当风揭恶虎狞龙心胆空银山铁壁俱迸裂全提向上弗留情夙学初机都教彻从师参见不能忘供养长年把香爇

　　题金粟常住供养老和尚大像

天下咸知我老师尊远接曹溪之水。中兴济北之源。于一毫端现六宝刹。坐微尘里转大法轮。驱驰猊象。钳锤固自活泼。辨验蛇龙手眼。尤见明圆。机为当人。直指道契。列祖单传。德被遐迩。名达紫垣。三十余载大竖宗幡。惯用吹毛利剑。不管亲冤。恒居三昧深海。独育鳌鲲。金粟峰头。曾鼓浪万年。香火赖师恩。

　　题天童供养老和尚大像

临济中兴。天童崛起。危楼崇殿梵王宫。行满功圆只一纪。道力难思天下知。德光远照幽明喜。龙象交参用大机。圣凡骈集唯直指。洞闻天眷降田衣。请演纲宗播朝市。七众视如三界尊。四生依怙犹一子。单传正脉悟圆深。阅古较今难比拟。普天匝地大宗师。太白峰高任仰止。

　　自赞

形如野鹤冲霄汉。性似闲云动太虚。去住了然无挂碍。魔宫佛界岂能拘。有人问我行藏处。一一分明举似渠。

　　正法书记描师像并自己同一山水图乞题

担荷教外单传。流通正法眼藏。冤家蓦面相逢。一任人天瞻仰。今朝携手上高山。遇虎逢狮莫轻放。

　　自赞(颖正端上座乞)

五十余年老面皮。傲霜耐雪似寒枝。机如闪电超方见。用似雷轰截众疑。狮象当前不放过。龙蛇走到岂容依。钳锤恶辣谁能受。颖正描吾合自知。

　　题五十三应真驯伏灵禽异兽总画轴

五十三人似老虫。何时跳出梵王宫。降龙伏虎调狂象。驾海腾云冒险风。各现夜叉瞋面目。都偷佛祖小神通。厉禽多系慈心摄。猛兽全凭忍力▆。那些关吏应须透。妖怪免收掌握中。根境不形千岁定。见思断尽万缘空。身存后有超三界。理堕偏空一色蒙。筋斗翻来参棒喝。别传消息莫从容。

　　自赞(莲如禅人乞)

五处住持活脱脱。单拈白棒指青天。令人直下无思着。洒落犹如水里莲。弗涉妙。不谈玄。饥来吃饭困来眠。有人问我西来意。劈面还他一老拳。

　　老和尚赞(为泰庵吴居士)

仰其道兮泰山之隆。挹其德兮沧海之洪。说法无碍兮盘珠圆走。施机迅捷兮宝剑横空。朝野思皈星绕月。素缁奔凑水朝宗。深契单传西祖意。陶埏八极见真风。此道金绳谁可任。法孙赖有泰庵公。

　　题云门湛和尚小像

虚空为口。须弥作舌。横说竖说。了无间歇。若人识得老师心。一任雷轰与电掣。我亦当年亲座下。耳闻眼见资饶舌。

　　自赞(龙华韬明上座乞)

谁识老汉。全无伎俩。指点当机。单提白棒。透过千差万别来。一毫拈出超群象。分明底意若何宣。活泼犹如风行浪。汝今主席在龙华。应忆吾宗浩荡荡。

　　题初祖像

独坐九年。壁立万仞。凛凛孤风。何人敢近。悬机底意许谁知。神光看破狼籍甚。归家唱个还乡曲。震旦从教作话柄。

　　自赞(天水广请)

我相无相。如何供养。妙用神通。描之不上。争似丹青未举时。却与吾侬无二样。不知问取东禅广。免得逢人又吃棒。

　　天童老和尚赞(善纳禅人乞)

打风打雨。一条白棒。呵佛呵祖。多方伎俩。恶虎狞龙立下风。施机发用超群上。若人不识是阿谁。报道密云老和尚。

　　先师密老和尚赞(不知禅人乞)

百世闻我师。声名震若雷。棒头生孝子。慧焰起寒灰。中兴临济道。雪里一枝梅。禅者不知须着眼。长年莫被薄风吹。

　　自赞(古碧维那乞)

老汉无面目。不用上纸墨。圆同太虚空。僧繇难描邈。维那古碧应自知。分明六六三十六。

　　自赞(机来陈居士乞)

如意指挥向上事。当阳显露不容猜。泼天泼地超今古。妙用须知机上来。透得机前活脱脱。文章自许达天阶。

　　自赞(振玉禅人乞)

者个老秃奴。禅道多不会。枉作人天师。尚无少惭愧。呵佛骂祖师。以犯弥天罪。振玉应自知。莫受他瞒昧。摊向壁角头。一任风吹碎。

　　自赞(方淡禅人乞)

者个和尚。心直口快。不近人情。到处无碍。忤逆之儿痛打伊。凛凛严风传后代。方淡禅人莫别求。只者些儿道亦在。

　　题三际法师像(朝彻上座乞▆系双瞽)

灵光长独耀。迥脱色尘根。照了无尘际。不因暗相昏。圆通亲契证。现量括乾坤。三藏十二部。敷演亦末论。左右逢源妙。高低普应门。人多赞闲伎。我喜会玄源。指出老师真面目。弥今亘古俨然存。

　　题觐周徐居士行乐图

全身担荷佛法。觌体承当自己。格物以明大义。著书发挥玄旨。禅翁多与把臂。法幢到处扶起。东海儒林一丈夫。乐哉受用谁能比。

　　草衣文殊赞

许大文殊着草衣。令人愧杀莫能支。虽然现出神通相。世上争传亦好思。阿呵呵。身边自有金狮子。为甚而今不解骑。换却时人双眼目。相逢不识起多疑。咄。

　　去习上座乞题闻谷大师像

日用常趺坐。接人多落草。善说如来禅。义理无不到。戒律严身似秋月。清凉众僧之热恼。赞叹宗门向上事。到头未肯全担荷。虽然如是。莫谤他好。

　　中峰远祖赞(有引)

　　己丑冬。通容在超果开法。至新春一百二十日事毕。小昆山素本上座特延随喜此山。因知承上源流第十一世远祖中峰本祖师亦在此山弘法。遂得瞻礼画像。后二日即往虎丘扫隆远祖塔。并应崇德福严寺之请。然通容向有修五灯严统之志。未得从事。今夏承云间众乡绅尺素相招。到此以了前愿。故于八月二十二日又至此院。坐月余。修续此书。二十五卷亦已阁笔。素本上座索题本远祖像赞。遂合掌曰。

我祖当年法海龙。文章三昧莫能穷。等闲倾出珠千斛。照映人间悟己躬。句句醍醐最上味。机机楖栗起宗风。幻住门庭今犹在。儿孙虽远喜追从。三泖九峰真面目。古今受用许谁同。

　　古风西堂乞自赞

萧萧疏疏。洒洒落落。说禅说道。无造无作。信口道。信手拈。如海之深。如空之广。东西南北。更无捉摸。挽回古风与世看。大似秦时个　轹。咄。咄。

　　白汉上座乞赞行乐图

千岁老松。万般奇石。适兴偶来。坐消白日。得意满怀。不可称述。流水高山在目前。书记白公亲写出。呵。

　　云浪西堂乞自赞

生平坐地。更无住着。主持法门。机用活卓。照用临时不乱施。西堂云浪知作略。

　　自赞(公衡西堂乞)

汝心最慈。汝性最刚。临时断事。更无覆藏。正直非私。衡秤相当。犹有接人掣电机。西堂上座任举扬。

　　枞堂上座乞自赞

百万松杉双径杳。三千楼阁五峰寒。老僧升座为何事。正令提持宇宙宽。龙象远来施白棒。人天在会验真参。枞堂禅者傍观笑。描到广南示众看。虽然如是。不可与者老冻侬换却眼睛。可也。呵呵。

　　赞鱼篮观音

不钓狞龙只钓鱼。鱼中消息许谁知。等闲看破无多子。跳出龙门上上机。

　　师与云台蔡居士同坐山水图自题

老汉出世。多住名蓝。孤光独运。玄妙不谈。利生接物。一体同观。云台蔡居士。皈信亦来参。山水同看乐不尽。徘徊无厌语喃喃。

　　乞题祖邻庵老师像

者位阿师。积德有年。寻常讲教。亦久参禅。何时俄寂灭。撒手笑青天。山灵当呵护。缁素更思瞻。双径栖迟三十载。慈风悲月祖为邻。且道即今在什么处。呵。

　　自赞

老汉从来没面目。大坐当轩似虎伏。问着些儿不近情。棒喝横施如电拂。一任诸方怒眼观。赞何荣兮毁何辱。老迈垂机犹未休。钓竿砍尽重栽竹。咄。咄。

　　题老和尚像赞

没量大人相。人天普供养。道德冠寰中。机用超比量。棒头指点性灵开。正脉流通天下广。耀古腾今万世师。霜风凛冽人追仰。

　　题大悲像赞

大悲老汉现全身。手眼多般密似林。有一众生不得度。何称无畏愿洪深。急荐取。莫沉吟。觌面全提不用寻。

　　正闻上座乞题离山禅德像

为人肯教子孙贤。日用严持卓卓然。撒手临行光脱脱。更衣沐浴卧长天。傍人更索伽陀句。直骂野狐乱吐涎。如斯梗概超时辈。僧史之中亦可传。

　　自赞(独冠监院乞)

汝在吾边亦有年。而今欲了住山缘。描吾影像悬堂上。一任人天共仰瞻。老汉生平别无好。单拈白棒打荒草。蛇龙变化看飞腾。当阳端的谁知道。既为监院自应知。对人举似不可蹉。咄。咄。

　　自赞(剑门西堂请)

咄哉阿师。心直口快。胸无藏蓄半秋毫。谈吐不惧人招怪。展演佛祖机纵横。更无碍。大似利剑挂眉间。凛凛威光多风彩。咄。咄。

　　自赞(百峰西堂请)

机动如林鸟。心间似水鱼。腾腾如是也。任运乐如如。问着当头棒。大用孰能拘。百峰西堂当看破。莫道老僧是瞎驴。

　　天童密先老和尚像赞(离言首座请题)

太白峰高千万仞。天童大刹海天宽。二事若比先师德。相似北兮又缺南。分明千古大人相。凛凛风光镇宇寰。缁素那个不追仰。德化无边思议难。古佛降生在今世。瞻之仰之如泰山。法孙离言趋座下。描画虚空与众看。终日焚香并礼拜。可许此心见一斑。咦。

　　自赞(离言首座请)

顶天立地在人间。担荷单传不等闲。接引群机非别事。只欲当人契本颜。首座离公在会久。风前路透动机关。而今欲报无私德。太虚没缝若何攀。不如打杀与狗吃。堪报吾恩似可欢。呵呵。

　　自赞(绛雪西堂请)

年近从心逸老人。住持十处现全身。逆儿受嘱无余事。要契当机道脉新。缝雪莹公曾中毒。翻身独步入嶙峋。且垦田。井卖薪。随缘应运乐天真。不计久长如此过。龙天侧眼看光春。老僧鼻孔如何也。任从举似莫因循。咄。咄。

　　费隐禅师语录卷第十三终
嘉兴大藏经　费隐禅师语录


　　费隐禅师语录卷第十四

　　嗣法门人隆琦等编

　　杂着

　　题血书华严经(楚文禅人乞)

　　法界无边量。分明在一身。毛孔无穷尽。心思不可论。彼此多交摄。自他共一真。滴血收华藏。全经是血林。一字一法门。一笔一佛身。染净同时显。圣凡不二因。遮那纯妙体。秪在刹那成。虽然如是。父母未生已前此身未具。者一部微尘经卷毕竟在甚么处。不妨向者里寻个分晓去。

　　跋天衣上座华严经

　　华严智境。重重无尽。无尽重重。不可说香水海。毛头许华藏界。佛身广大。菩萨无边。神通莫测。智慧难穷。尽被天衣上座笔尖头上放出墨光。一时收摄。罄无不尽。从前至后。自始至终。从内至外。一一笔遍历华藏界。一一墨点出佛功德。义星朗耀于长空。文海浩瀚于意地。虚窗净几。不异于寂灭之场。斗室匡床。岂隔于妙善法堂。含毫吮墨。正是广长舌相。展纸舒轴。莫非放光震地。风动云行。正明其六相大义。鸟啼花落。尤显于十玄妙门。理法界。事法界。乃至事事法界。舍此又向何处归宗。理无碍。事无碍。至于事事无碍。离他更说什么端的。直是大中现小。小中现大。一为无量。无量为一。于一毫端现宝王刹。坐微尘里转大法轮。时时与遮那相见。念念被普贤把臂。可谓当人自己成就。慧身不由他悟。只要信得及。透得彻。便作佛之长子。亦为世之津梁。虽然如是。纵到恁么田地。犹是法界量边。若要出法界量边。须向祖师门下别觅棒吃始可。

　　题雪浪法师墨迹

　　雪浪法师。千古杰雄。谈经义。胜前人。澜翻贝叶新新旨。唾吐注文旧旧尘。天下声腾雷灌耳。京师僧拥火传薪。况能书法超群辈。金画银钩妙入神。活动宛如源水泻。端方堪比玉华新。光辉映目多琳聚。晋代流芳有▆真。

　　金刚经跋

　　此经无住为宗。真空为体。破疑为用。熟酥为教相。然无住者不住有无。对待之法如旋火轮。如水长逝。无暂停息。以见此般若之性。亘古恒存。炽然不息。无容人涉途路。受波吒。落窠臼。若涉途路。受波吒。落窠臼。则非契此般若之性也。真空者十法界中四圣六凡。千差万别。不出依正二报。根尘识三六三十八当体全空。无有一法可当情。以见此般若之性彻底真空。无容人别作解会也。破疑者如须菩提在会当机。频频发问。种种生疑计二十七。而世尊悉皆按下。都与决破。如金刚宝剑不容人拟议触犯。所谓对有有坏。遇空空败。总教人直下信入。到真空无住之法为究竟也。熟酥者盖世尊自出世来。住世四十九年。说法三百余会。从阿含小教。方等并谈。至此般若会上。诸大弟子根机淘汰。才得纯熟。堪归实相无上甚深妙法。然则此经具有此四重大义。故自古至今。传布人间。流通四海。若缁若素。若男若女。咸肯书写读诵。受持解义。乃至刊刻印行。皆是宿种善根而来。以能信受此法。如乳之变酥。酥之变熟。更无疑惑者矣。且此经古德常称为句句铁橛子。令人豁落见闻。悟旨发机。所以六祖大师一闻应无所住便悟得。菩提本无树。明镜亦非台。本来无一物。何处惹尘埃。更有古德忽闻应如是知。如是见。如是信解。不生法相。亦皆开悟。溯上若在家。若出家。受持读诵。信解悟入者亦不胜屈指。可见此经是传佛祖之慧命。是众生入道之增上缘。以无我相。无人相。无众生相。无寿者相。故能普令十二类生悉皆悟入无余涅槃。盖以般若无住故。般若实相故。般若破疑故。如是则重谷陆居士具有宿根。荷负此法。刊刻流通。印行布施。亦是要人悟入此无住之真宗。传佛祖之慧命。乃作自利利他。于尘劳网中做个金刚汉子。虽然如是。更须分晓佛未开口。祖未西来。者一着子透脱得洒洒落落。不依佛。不依法。不依贤圣僧。才有自由自在分。不然依经解义。三世佛冤。离经一字。即同魔说。请向于此着一只眼。可也。试决之。陆居士以为何如。

　　一化上座募装大悲菩萨像并供器等乞偈为引

　　千手千眼大悲佛。接引众生无穷极。众生摄在一光中。感应道交难思忆。不知此光起何处。推穷无虚亦无实。如环无端密且圆。六根互用犹如一。一根返源六解脱。圆通普应无差慝。如斯神用不思议。永为众生作利益。所以继公发大心。募众檀那装像立。像既装严供亦然。供具庄严非等匹。道场成就赫赫然。最胜因缘人追绎。正念摄心入圣林。从闻思修莫放逸。世间多少奇男子。遭此良因财勿惜。

　　小佛事

　　为亡僧举火。云。性火真空。性空真火。如是了然。超佛越祖。信步迢迢脱体行。大千界内无生路。

　　祗园请为比丘尼慈庵起龛。以拄杖击云。衲僧家要住即住。要行即行。腾腾任运。任运腾腾。随缘脱洒。八面风生。又击一击云。好随我来。遂以拄杖引之而出。举火云。会得来无所从。去无所至底人则入水不湿。入火不烧。天上人间。自在逍遥。秪如烟消火灭一句作么生道。透脱眼光非壳漏。不妨随处示全真。

　　为觉心禅人举火。云。皮袋一灵。一灵皮袋。荐取当机。处处无碍。更问觉心何处是。火光洞彻大千界。

　　为继贤举火。云。衲僧家正要向火焰里横身。三世诸佛近不得。历代祖师傍不得。即近傍不得处。要且透体清凉。所谓般若如大火聚四门。皆不可入。又云。般若如清凉池。四面皆可入。且道端的在甚么处。火里莲花开劫外。阴阳不涉笑春风。

　　挂板。师举椎云。丛林耳目。人天号令。衲子参差。一椎打正。且道以何为验。遂击板一下云。急急如律令。

　　挂板。钟板既然挂起。法幢早已建立。衲子纵有千差。据令自然条直。点即便到一句又作么生。遂击板云。大家在者里。

　　挂板。云。云从龙。风从虎。衲子依栖。有本可据。一声玉板震山林。铁额铜头谙落处。试点出看。遂击板一下。为亡僧解如举火。云。解如解如。受用不虚(此僧久病。临逝乃索饭吃。至一饱坐脱)。生来死去。无欠无余。助汝殷勤一把火。任从随处倒骑驴。

　　师为耆旧映虚老师举火。云。老师平素护惜丛林。如惜眼珠。深信因果。天清月朗。德行甚可赞扬。威仪尤见孔昭。曾扣诸方作家来。临终故能多分晓。早晨沐浴更衣礼佛。夜间趺坐脱然自了。耆旧之中第一人。禅海之众亦希少。我今举火特表扬。天上人间作师表。遂烧。

　　澄若。心如二禅座请为优婆夷胡氏。法名性汝入塔。师以拄杖击香几云。不肯人间埋荒草。特来世外觅栖真。旃檀林里香风远。吹动灵苗茂且新。芥纳须弥多自在。千山围绕涅槃城。又以拄杖敲几云。即此便是真常真乐。真我真净。入不二门。居不动地。虽然如是。更有末后一句。须是自悟始得。良久云。鸟栖无影树。花发不萌枝。

　　举火。云。日出天明。日落天暗。明暗两忘。寂光显焕。莫是天明禅德安身立命之处么。其或未然。老僧再为汝点过。遂烧。云。性火真空。性空真火。根身器界融通。便明无上大道灵明廓彻绝周遮。任运腾腾当安乐。乃掷火炬。散。

　　孝徒非幻。本明等送令先师莲如上座灵骨入塔。请师举骨。云。藏身处没踪迹。没踪迹处莫藏身。两边俱不住。风光格外新。翠竹苍松长作伴。清风明月许为邻。明眼之人多自得。万年流水不知春。遂送入。

　　破休上座请为令师送灵骨入塔。师提骨云。大众还知么。离山禅德在生亲近天童先师。而今死后到此径山入塔。可谓头正尾正。且道他安身立命在什么处。遂送骨入。云。劫外乾坤大。壶中日月长。频吹无孔笛。曲调别官商。老僧恁么举。一任子孙扬。虽然如是。更有转身一句。须是他出头来亲道始得。又以拄杖击香几三下。

　　送开愚耆旧灵骨入塔。提骨云。丛林耆旧。持戒阇黎。为众心切。始终不移。病久知行天正午。了然清净契无为。普同受用如天地。亘古弥今乐自怡。虽然如是。收因结果一句又作么生道。遂入塔。云。突出威音那畔行。

　　请为隐安耆旧举火。云。当人个事。无去无来。休心离念。寂灭自谐。火光烁破娘生面。身世两空绝点埃。更有超方向上路。腊月莲花触处开。

　　炳文上座请为令师完初禅德入塔。师提骨云。白云为盖。流水作琴。清明耳目。亘古弥今。从上圣贤同住处。清风明月乐禅心。今日老僧亲证据。无缝塔锁万年春。便入。

　　忍可上座请为令师祖觉幻老师入塔。师提骨云。觉幻老师在生出入先师之门。为人器骨古劲。先师甚取焉。向在嘉禾劝化一方。归寂以来将二十年。幸得令孙忍可上座送此入塔。可谓生不离大众。死不离大众。无水不朝东。有星皆拱北。同住涅槃城。共受无生法。如何是无生法。满目高山青泼黛。春秋不涉自忘年。便送入。

　　请为清印禅德送灵骨入塔。师提骨云。清印老师年高有德。丛林闻望。于真际庵示寂多年。令徒涧月上座特送径山。入此普同。然既到普同底时节。则根尘不偶。六识无依。了无踪迹。迥脱离微。且无住为本一句作么生道。到头霜夜月。任运落前溪。

　　费隐禅师语录卷第十四终

　　福严费隐容禅师纪年录卷上

　　嗣法门人资福行观山阴王谷同集

　　盐官徐昌治　董行证较

　　继主法席门人行宗　行古重订刻

　　明神宗皇帝万历二十一年癸巳

　　师讳通容。号费隐。闽之福清江阴里何氏子。其先瞻阳望族也。父某。母翁氏俱有令德。生于癸巳五月二十四日戌时。少孤。童年即脱白。不复忆览。揆之辰逮黄檗开法。之次年遣徒至故里。为先人营窀穸。询师所生庚甲于亲族。从母具道家庙。龛屏后有伊父手识存焉。稽之洵然。自是及门缁素始庆有。据中多瑞应。师云。宗门不重此。遂不复纪。

　　二十二年甲午

　　二十三年乙未

　　二十四年丙申

　　二十五年丁酉

　　二十六年戊戌

　　师六岁。入乡校。授读至孟子止。自后口中喃喃。俨若偈颂。识者知其为出世之器。尝月夜兄携抱游历邻居。因指月云。何故月亦随我各家来游。我欲究其原。伯仲闻之皆笑。

　　二十七年乙亥

　　师七岁。丧父。尝同母哭于柩所。

　　二十八年庚子

　　师八岁。英异绝伦。与群儿戏。拔木之巨者以角胜。见者异之。故师后遇英俊角立者。稍不循法。必力摧之。少时拔木为之兆矣。

　　二十九年辛丑

　　师九岁。与众童稚聚嬉。问童云。山峰峭拔。何等人斧削的。涧石垒磈。何等人逐来的。又云。天者等高。忽然跌下。作么样处。童皆无对。师默然疑之。

　　三十年壬寅

　　师十岁。兄行商三载。母孤守。至是年窭甚。盖亲兄六人皆成立。婚娶毕。五晜前后相继殁。只存一兄。出外为治生计。

　　三十一年癸卯

　　三十二年甲辰

　　师十二岁。母死。恸哭仆地。葬毕。依伯叔抚养。

　　三十三年乙巳

　　师十三岁。寄膳于伯叔。十日为度。周而复始。师每代樵薪之役。

　　三十四年丙午

　　师十四岁。自二亲逝后。家业渐替。诸父因星家言师命不宜处俗。乃备香仪。择吉送师于三宝寺慧山老师剃度。躬亲众务。无间晷刻。

　　三十五年丁未

　　师十五岁。习诸经业。晨夕不辍。多礼观音愿文。是冬随慧山师迁居福州华林寺。

　　三十六年戊申

　　师十六岁。与青林道友共住。朝暮盘桓禅门中事。时同游名胜。登鼓山喝水岩。口占云。岩上草色肥。岩下水流急。策杖上岩颠。山空人独立。时辈称异。

　　三十七年己酉

　　师十七岁。建宁水灾。浮尸于河。师见之悲痛。因念人命无常。每摄心趺坐。同禅寂云。

　　三十八年庚戌

　　师十八岁。会青林延浙东湛然和尚。至寺度夏。师参请。湛示狗子无佛性话。先是师见湛谈禅。亦觅顿悟要论私阅。湛适见。笑语人曰。这小后生看此等书。不知他作么生解。师不顾。览不释手。

　　三十九年辛亥

　　师十九岁每与青林对机会无话堕林对众云此公譬如画龙若一点睛便当飞去师闻青林谈及云门有僧指南堕指参禅不觉发愤遂起参访之志不白师友而去初往江西信州博山路经董岩遇普辉者谓师曰子欲参博山请自乃师始师如其言竟谒寿昌和尚举所看狗子无佛性话请决昌云任汝恁么看于是朝夕参此话旬余值昌升座见一僧出众对机愈益鼓励不遑寝食至五鼓身世俱空话头脱落排闼入方丈云今日看破和尚家风了也昌云你有甚么见处师便喝昌云是事不恁么师绕一匝昌云秪如世尊拈花意旨如何师拂袖便出于是日用自作主宰不起知见一日负畚器从昌至田中举古人道空手把锄头和尚为什么又有手把锄昌云你见么师便抛担归寺后黄海岸司理杭州时移师书有先寿昌极口称师根性猛利盖指此也时有元着关主自负有见问师如何是无缝塔师拍手一下着云汝不学老实些师云念关主年老放汝三十棒着忿而呵叱师遂辞去。

　　四十年壬子

　　师二十岁由光泽县往博山憩天龙庵适博山和尚亦寓此师一见便问步来车来山云汝管我作么师云不涉途路要和尚道山不理师又问至道无难惟嫌拣择是如何山云我行路辛苦不能为汝说师云和尚今日被藕丝牵倒了也便退茶次又问师唱谁家曲宗风嗣阿谁山云汝那里学者虚头来师将山连座一推几乎倒地山与众俱骇笑师云大众门外汉笑个什么夜分山遣侍者邀师征决所自师述见寿昌和尚因缘山云一个棺材两个死汉师求指决山即教参话头随至博山住三月复参湛和尚于云门湛一见便问汝是华林寺底师一喝湛云我却老实问汝师便人事湛问汝从那里来师竖扇湛举德山托钵话征云德山因甚不会末后句师一喝湛云莫掠虚好师云今日亲见和尚迟明进方丈湛云我在华林时汝尚小如今那里来者些伎俩师作舞而出湛举夹山答境话法眼道我二十年秪作境会如何是他不作境会的意师以手掩湛口湛便休一日湛举凌行婆见浮杯公案征云如何是他语不知偏正理不识倒邪处师随下语不惬至四五日种种呈伎湛皆不肯忽忆灵云见桃花悟道玄沙却云谛当甚谛当敢保老兄未彻在凌行婆亦如是也举似湛湛向傍人云此子会也师作礼退。

　　四十一年癸丑

　　师二十一岁与湛和尚论牧牛话不契往天台住黄经洞独居七日胁不至席因无水弃去途遇指南师同过苕水见古卓师卓问有句无句如藤倚树是如何师云一盲引众盲卓问树倒藤枯句归何处聻师云相牵入火坑一日卓举东坡悟道偈云溪声便是广长舌山色无非清净身夜来八万四千偈他日如何举似人问西堂镜宗云此庵为甚却道是门外汉宗云东坡认声色边事卓即肯之师云东坡既认声色边事他后二句云夜来八万四千偈他日如何举似人又是什么意旨宗无语师遂过双髻见雪庭老师问久向雪庭到来秪见日头答语不契复回云门值越中梅墅坐不语期湛和尚领众师作偈呈湛云禅非坐坐非禅个中端的本来圆云云湛亦答曰禅非坐坐非禅开口须知落两边云云之偈一晚湛问兴化打克宾汝道如何师云老婆心切湛云克宾是什么心行师筹度间湛云快道出来临济一宗在汝手里师忽猛省云克宾是克家真子湛云者些是临济宗旨汝要晓得湛赴绍兴宝林寺讲席师随听习。

　　四十二年甲寅

　　师二十二岁终宝林法华期于己分中自觉不切遂同僧中虚往天台天柱峰住静数月适克柔离我二禅者至云湛然和尚在径山圆通殿开堂偕往亲近问如何是径山的的大意湛便打师以两手头上合掌而出解期湛赴嘉兴东塔师随行充茶头一晚小参师问如何是超然不借借湛云我听不清汝再问师便喝湛云这是借师又喝湛云亦是借师云喝散大众去也。

　　四十三年乙卯

　　师二十三岁充行堂后随湛和尚石佛听讲法华至第二卷会得实相之理要须悟证不在言说遂同友顽石再参寿昌和尚时饥馑道途艰苦见昌才作礼便问黑白未分时如何昌云非是思量得到师遂礼拜昌云汝都在者里过日么师云且喜没交涉昌乃休次日师呈偈颂二十余首昌云这也不消得汝者后生具有夙根但向蒲团讨饭吃二十年管教有出头日子在一日顽石颂杨岐新妇骑驴话师与品骘石索师颂云新妇骑驴阿家牵者般消息许谁占眉间挂剑挥天地不生嫌处也生嫌石持似昌昌以为当石始叹服时梅庵与师同寮昼持不语戒夜就师请益普茶次顽石云请和尚说茶话昌云茶中本无话因请举则有有则总不是无亦不可守石云请和尚再道一句昌云天上人间无如者因顾师云且道老僧意旨如何师云某甲却不闻昌休去昌诞日上堂末句云如何是不涉廉纤一句师在众中云请和尚归方丈嗣至庐山石门见憨山大师问古人道离心意识参绝凡圣路学意旨如何山云待汝离却心意识向汝道师便喝山云这个后生弄嘴师云要且无人证明山不理师便出至皖公山访瑞白禅师遂与度岁。

　　四十四年丙辰

　　师二十四岁自皖公山过金陵见古潭禅德师甫至潭即避去随到吉祥寺逢离我师适患目留月余又至东塔同麦浪禅师往埭头陆庵度夏浪多涉义理师每抑之不合而去至萧山值湛然和尚讲楞严师与会随即受具。

　　四十五年丁巳

　　师二十五岁作偈见志云吾年二十五气海吞佛祖不过古人关岂踏今时路师过东塔湛然和尚讲楞严时闽僧定林众前称师曰推倒无异喝散憨山师应声曰天下衲僧做一担担众俱称赏然终以师去来不常不留意教乘俱轻视之师发愤云区区教理何难讲演大丈夫岂落人后乎鬻行脚具请经习之随湛赴海盐天宁寺讲期散归显圣讲法华楞严师俱与覆讲。

　　四十六年戊午

　　师二十六岁春湛然和尚讲涅槃孝廉马成允云教乘不出寂然不动感而遂通两语师征云开口成双橛无言落二三意旨如何允拟议师便喝允云开口自然成双橛师云俗汉便归堂时有同参觉师于云门讲唯识论一元师讲四书师亦涉听。

　　四十七年己未

　　师二十七岁湛然和尚讲楞严合论立师为西堂付大衣命代座又讲华严于大善寺亦命代座师座下诘难辨驳日夕靡间湛对众称云若不是我似汝者样魔头实难支遣是年师着心经斫轮解按师行繇云最初在根本上参究看教自觉容易此时渐发聪颖所有经籍随看随记亦随讲演津津不辍云。

　　四十八年庚申

　　光宗皇帝泰昌元年

　　师二十八岁龙居慧文法师苏州化城一雨法师先后讲楞严师俱与听出心经斫轮解就正雨云不惟见理圆妙亦且文字鲜明遂举师覆讲师衣敝众多忽之覆讲后皆肃然起敬嗣至杭州得宗法师处听唯识论。

　　熹宗皇帝天启元年辛酉

　　师二十九岁于诸法师处日相请益诘难辨驳不异云门学问义理繇此日进但自觉本分上不甚相应请益于湛和尚未甚得力趺坐自伤不觉泣下遂发愤思遍参焉。

　　二年壬戌

　　师三十岁值僧慧轮持密云老和尚龙池录颂古二册至师展阅毕叹曰者老汉有大过人处必能为我了事欲往参而未果一日僧至云门传密和尚自江西来将往天台暂憩吼山师冒雨往见便问觌面相提事若何密便打师云错密又打师尽力一喝密秪打师只喝至第七打师头颅几裂所有伎俩知解一时冰释乃对密云我识汝是临济儿孙请坐密坐定师翻身将密拄杖打密三下乃云汝佛法元来如此持拄杖便行密云且来且来师不顾密随步夺回拄杖打一下师云看破了也一宿而返。

　　三年癸亥

　　师三十一岁在姚江陈贤岭掩关自是日用现前觉从前知见如布袋盛锥子一一败露无一句得力乃取所著金刚合论及颂古水盐集等书悉焚之旋观传灯诸祖钳锤默然契合遂集祖庭钳锤录一卷后有门人孝廉王谷作序师又着颂古一册觉从前所忆公案会意迥别因评论诸方谓被夹杂拖带担阁半生感密老和尚法乳之恩乃修通法嗣书并录颂古遗徒驰天台通玄上之密老和尚复书云从上师资投契皆出偶然如上人问不带枝叶老僧答本分未尝一辞措于上人分上契不契不期然而然岂有意乎其录颂二端大约不错未免小不妥耳书尾又云不发回俟上人出关了来师阅书即出关往见密问薰风自南来殿角生微凉汝作么生会师云水向石边流出冷风从花里过来香密云离此又作么生师云放和尚三十棒密云除却棒又作么生师便喝密云喝后聻师云更要重说偈言密休去师别老和尚归闽路经高明会无尽法师尽不为意师指尽手中数珠辨四悉檀义尽愕然师又问据天台判法华为圆教约圆教则无方便与不方便为什么犹有方便品尽云方便者乃秘密也师云既是秘密为甚不安为秘密品却安为方便品尽无对众失色师拂衣去。

　　四年甲子

　　师三十二岁归闽姚江张客卿尝扣关参请是年卿领乡荐以书通候师复书勉励之上博山和尚书其略云夫人出世主张宗门须是通方眼目具严大手段始不负达摩西来单传直指之风而亦不昧此道堂皇阔略不是边隅故拨火明道开田说法乃至乱草边钁头下皆有举扬此道者岂例授以死工夫为然哉山不答时青林掩关于石林庵师访之甫至关前便云汝在里头作什么林咄一咄师云汝者一咄未有主在林未及对师遂一拳击碎关门便行林由此惊异师嗣至复诘林云汝参甚么话头林云参三不是话师云是谁之语林云南泉师云南泉未出世时又作么生林拟议师便打林罔措师便行自是遍历雪峰玄沙灵云诸古坊觅地缚庵无恰意者按师行由云日用知非从前不守本分处始觉微薄推门落臼因语识人从上古人公案默会更觉不同从前所作颂又用不得遂焚之。

　　五年乙丑

　　师三十三岁至茶洋山构庵栖止山最僻远势险峻人迹罕至日则种蔬樵采夜则胁不至席时闻山魈虎狼之声如是住三年。

　　六年丙寅

　　师三十四岁见僧曹源驳汉月藏禅师与密老和尚相见机缘作辨谬论一册此时师虽居岩谷名震诸方焉。

　　七年丁卯

　　师三十五岁春密老和尚寄手札与师云老僧上年五月赴嘉兴金粟之请虽僧众聚首而老僧年迈不及蚤暮与人提持上人可一出以助我亦可了彼此未完公案耳师复书云大丈夫儿岂因一幅纸波波挈挈不自休息乎因不出岭是年移居鼓山编茆曰别峰庵复住三载。

　　思宗皇帝崇祯元年戊辰

　　师三十六岁偶阅博山禅师信地说禅门警语着禅门金錍一书。

　　二年己巳

　　师三十七岁住别峰密老和尚命僧淳辉来召汉月禅师附书寄候送所著述诸书师阅之见其出世拈香于本师外复拈寂音高峰等香作书规之随出岭至金粟命为西堂师辞免乞进侍司寮一晚密老和尚索颂薰风自南来师颂云匝匝薰风正令机通身触着冷无依分明一句离情谓教我如何举似伊咄须着眼莫迟疑好看当人额下眉密云描也被汝描成画也被汝画就秪如描也描不成画也画不就汝又作么生师便出一日檀信设斋请老和尚上堂师问檀信敬持无米饭前来供养十方僧如何是应供一句密云此去杭州一百五师云应供一句蒙师指今日升堂事若何密云露也露也败也败也师云大众证明某甲礼拜密云还不知羞师便喝密云再喝一喝看师便出。

　　三年庚午

　　师三十八岁春归闽道经延平大木溪师偶立船首遇舟相撞堕入溪底自念此是放身命处顷之浮起众挽上船至闽居半载余福清缁素欲请密老和尚住持黄檗山恳师介绍师同僧隆瑞居士林杰夫等抵金粟躬邀密许之是冬师就职西堂王大含谷参老和尚其友王金如嘱云如见老人相契固善否则当见费隐禅师此人为老人得法弟子要渠启迪谷参老和尚不契遂谒师师痛下钳锤五日内有省机缘载全录中腊八上堂师问世尊睹明星意旨如何密云瞎师云将谓和尚忘却了也密云漆桶不快师便喝密拈棒师云元来元来便礼拜密云元来元来除夜小参师问古人烹露地白牛分岁和尚今晚如何折合尚便打师云恁么则年穷岁尽去也密云汝又恁么去也师礼拜云谢师指示。

　　四年辛未

　　师三十九岁是春随密老和尚赴黄檗席初上堂云只叶片舟泛海中乘风来到福城东洪波浩浩无余事只作抛纶掷钓翁还有冲浪金鳞么出来相见师以坐具覆顶云会么密打云一钓便上师一喝归众又上堂师问黄檗痛施三顿棒临济家风自此兴今日吾师登此座拟将何法接何人密云放汝三十棒师云请师再道一句密云犹不知羞师礼拜是年七月望日密取来源拂子并袈裟一顶当众付与师拜受之八月朔密归金粟师送至浦城密止之乃辞去蔡恪恭请师上马峰师即允赴于时衲子云从渐成丛席。

　　五年壬申

　　师四十岁住马峰宁波阿育王迎密老和尚密许之金粟诸檀复坚留不已密乃以书召师代主金粟师固辞密复与师书云行修赍书至知吾徒弗领金粟事更善足见吾徒死心住山但当众不拘多寡于日用间须用本分一着子则自然利己利人古人所谓于深山钁头边觅一个半个报佛祖恩是也又书云吾徒此时正宜住山不可欲速妄动且得人不在多唯务得一人半人真正本色衲子以报佛祖之恩是吾所望兹因时辉回闽特寄佛果祖应庵祖两刻吾徒当依二祖垂训以煆学者得相继绵远是吾徒之正事也。

　　六年癸酉

　　师四十一岁住马峰三载福清绅士请师主席黄檗十月十五日入院衲子云臻上堂拈香云者一瓣香最初到处寻觅不得到手一旦到手便乃当阳披露不可指目末后遇着个没眼睛老和尚伸手一捏直得脱白无光爇向炉中专为本师密老和尚用酬法乳之恩西堂隐元问一线阳春曲繇来和者稀如何是阳春曲师云眉毛八尺长元礼拜师云何不再进一语元归位师休去。

　　七年甲戌

　　师四十二岁住黄檗隐元琦在座下一日颂百丈三日耳聋话呈师云一声涂毒闻皆丧遍地骷髅没处藏三寸舌伸安国剑千秋凛凛白如霜师阅竟遂升座拈拂子云正恁么时容道者一枝拂子嘱付表扬琦拜受邑侯费中立侍御林心弘孝廉林无念入山立问许多高足到山老师个个都打发去师云人人本具又问看语录不知意旨作么生师云知与不知是个什么又问令徒中有几个得意底师云纵目所睹无念问和尚还看文字么师云随分念云宗门不立文字为什么又看师举拂子云者个且道是文字内文字外念举茶钟师默然心弘问贵教中说轮回还是有是无师云存乎其人弘云如是则无轮回也师云信之则有不信则无弘闻师提诲翻然信向师因寺基水脉迅直筑坝以截奔流成大池沼值常住俭乏尽出钵资供众惟以衲子为念不留长物又置法产若干亩永作饭僧业着黄檗勘语一卷广文上官宪作序又着曹溪源流颂一卷刻虎丘隆祖录白云端祖录三教平心论书法语一则示隐元琦。

　　八年乙亥

　　师四十三岁命朗真玑百痴元修黄檗志亘信弥入室师问世尊拈花意旨如何信竖拳师云即今事作么生信云早间普请下午入室师云放汝三十棒又问朗真世尊初生意旨如何真作指天指地势师云上他钓了也真一喝师云盖覆了也真礼拜云谢和尚入室师颔之冬付亘信弥。

　　九年丙子

　　师四十四岁春辞黄檗过建宁地藏院结夏西瓯李犹龙谒师问生死就在轮回处么师便掌龙拟进语师震威一喝少顷龙起揖云有意旨在师云是什么意旨龙对师呵呵大笑师复与一掌龙笑而去是秋僧清宇请住莲峰外翰上官宪绅士刘云子李犹龙皆依座下朝夕咨询漳绅颜壮其见师语录肃启请举扬大法叶泰交乞题亡父赞并师像赞西人创天主教毁佛师着原道辟邪一卷。

　　十年丁丑

　　师四十五岁是年春师往天童省觐密老和尚密上法堂亲挝鼓告众曰老僧昔年黄檗付衣拂与费隐已出世为人今来省觐老僧举伊为座元大似降尊就卑虽然若谓降尊就卑正是眼搭[睊-月+虫]且既不可唤作降尊就卑又唤作什么烦大众齐送归位时众万指或有请益师唯以佛法提纲靡不钦服杭州司理黄海岸具柬仪书问十二则呈师师答复之颜壮其具启相邀师复书云前订孟夏赴命面奉尘谈不意本师坚留首众不能如愿门下理学真儒留意禅宗虽未觌面自神契千里把袂倾吐当有时节是秋温州缙绅缁素请师住法通乃辞下山合寺相送中秋日进院禅流景从司理贺公九邵晋谒师尘谈终日公蹶然起曰自己分中如何得构师云须自承当公曰作么生承当师云自古至今更非第二人公拟议师云拟议即蹉过公叹服而别时荐绅邵金门周印宗陈三有辈相依参请殆无虚日王大含谷作师语录序付朗真玑并示法语五则示居士杨台臣缪昌之夏钦仲法语各一篇。

　　十一年戊寅

　　师四十六岁春嘉禾郡守郑公瑄司理文公德翼盐官令朱公应熊及杭嘉两郡绅衿请师主席金粟广慧寺师允之七月师自法通至武林暂憩报国院诸绅士请上堂王大舍邀师游西湖赋诗以纪胜二十九日师进院雨集至上堂时即霁孝廉徐公觐周云金粟忽沾法雨较胜钵龙说法大放光明重开天眼王大含亦赋诗志庆云一条拄杖极其贫招得行人竞问津坚请岂徒今夕事相传犹记昔时人慈霖自是同天注法曜还应与日新何用上仓垂此象却将好意惹他嗔是时衲子几万指师以佛果应庵禹门三祖及天童老和尚四家明训约束之孳孳靡懈命西堂百痴元节取清规集两序须知以便执事遵守江阴黄介子自叙曾到天童师云曾住几时黄云七八日师云还得天童意旨么黄云不得师云既不得莫是蹉过么黄云若有得则真蹉过师云今日识得居士也董尔潜居士行证来参历有机缘载全录腊月有巨室于寺后山巅营葬邻众往拒之葬主具词干及寺内师对众云住持之体福共受祸独当汝等勿得动念我自赴质给谏干飏虞公留止师云我祖师门下人断不籍势以自卫师至县徐公觐周云大宗匠何必作如此去就师云独不闻素患难行乎患难乎徐跃然曰和尚所见甚正宰延见于宾馆时虞公谓宰曰和尚昨者即欲飘然长迈矣某等留之乃止师曰我佛祖儿孙了生脱死若竟去是为逃生死也余岂然哉宰坚请师回寺乃归示蒋通权偈复孝廉唐祈远问道书钱尔敕请题像赞金粟檀护自蔡子谷而外如吴磊庵徐型堂觐周伯元君载张扶摇许元忠董久征尔立吴稚仙弘度伯载仲木祝仲基沉水臣陆韬颖张方儒皆往来咨扣法社肃如于斯为盛是岁建船坊六楹寮三楹修延寿堂及普同塔。

　　十二年己卯

　　师四十七岁春付百痴元示法语又付三笑密玄密定复隐元琦书略云上座既主席黄檗当以煆炼衲子为怀须臾不可放过惟左敲右激挑剔成材使法系直与虚空相终始永远联芳不致断绝是老僧之素望也其余皆因行掉臂若舍重就轻恐不得其人有忽从上来事须极力砥勉之为沉水臣题雪山像赞复钱而介问道书两题天童密老和尚真赞刻灵源笔语一册天王殿灾为重建之子谷蔡居士题额曰密云弥布。

　　十三年庚辰

　　师四十八岁春付孤云鉴古渊成时僧众辐辏岁俭不给师持钵至海宁县陈彦升太史偕弟次升特请于庆善禅院上堂归赴董尔立尔潜请为表弟查玄生对灵小参子谷蔡居士请题密老和尚真赞答工部金门邵问道书作同门石车乘和尚像赞复漳州曾心空居士问道书汇刻破邪集徐觐周作序捐赀又着辟谬一卷置河东地若干亩。

　　十四年辛巳

　　师四十九岁春付本充盛柴立已彦升陈公参请问云如某堕在官身如何得相应去师云即在官身上保国保民无有不相应者公云者些子恐当不得师云又不肯承当将谓别有那邑侯刘公尧珍乡绅徐公光治昌治同贞钱公启鸿入山参礼夏付空岩坦秋持钵当湖冯子近居士呈十八问师答之嗣至魏塘寓慈云寺孝廉周君谟侍茶次论及格物师拈一果云者个是物你作么生格周云放下着师云又拨过一边周云者老汉将谓别有师云如何是汝不别有的意周蓦竖一拳师云不得唤作拳头又作么生周拟进语师便掌周当下释然唐祈远参自陈看三不是公案师蓦竖拳云者个唤作什么远拟进语师便掌次日请上堂有不是心不是佛不是物当阳突出虚空骨丈夫猛利便承当踢碎从前闲窠窟之语远于是冬闭关择木堂其父总宪存忆公呈偈云远从康祖到天童岁岁人天拥梵宫今日斩新图旧令看师赤手振宗风密老和尚离天童祁公季超迎于家园师至越省觐时宁国詹曰至求法语师书示之又为题布袋和尚大慧禅师二赞冬付苍霞桴本寺南房求归常住购其业。

　　十五年壬午

　　师五十岁春付断眉敏课虚真韬明宗五月师诞日上堂有老汉五十年赤条条之语孝廉王大含自越来祝寿命居择木堂六月付大含谷七月念二日密老和尚讣至师撤位挂真举哀指真云佛祖源流曹溪正脉绵远相传至我老和尚三十四世六兴巨刹海众同居一条白棒撑天拄地直指当人本命元辰契其旨者既多会其元者綦盛三十年来道满天下一代化仪周全完备本怀既罄遽尔归真谁谓法眼灭法河干法梁折直是超古越今光前裕后眼目烁破四天下百世无能逾之者既尔今日又一场特地作什么拘尸城畔聊通信要与人天普共知便举哀就地寝者百日率王谷上通玄治丧当众烧遗拂磨图章以杜承虚接响之弊公举林野奇和尚继席通玄着斥狂解十一月木陈石奇二和尚躬至金粟请师继席天童师坚辞之及密老和尚龛至天童师特诣礼龛修供。

　　十六年癸未

　　师五十一岁正月往天童恭送密老和尚灵龛入塔题楚文禅人血书华严经到东明礼三远祖塔孤云鉴请于本寺上堂龙池众职事持阳羡护法书请师继席禹门师推举万如和尚应之水臣沈居士本净禅人各请题密老和尚真赞复绅士闵念修张云上钱圣月问道书司理黄元公自陈得力于寿昌师亦复之建密老和尚衣钵塔于金粟唐存忆都宪作铭勒石付又度舟天水广云浪全。

　　十七年甲申

　　弘光皇帝改元

　　师五十二岁春闵念修请师为母夫人对灵小参游道场山黄檗隐元琦百山百痴元来省觐举为立僧秉拂刻五祖演录金粟寺志付尚绶权
思宗皇帝大行师撒正位罄散钵赀通玄林野和尚过访师请上堂先为引座款接欢惬着辟谬说冬修大雄殿装人天师像　轹严居士来参请师上堂有机缘相契纳徐觐周施田一十八亩。

　　福严费隐容禅师纪年录卷上终

　　福严费隐容禅师纪年录卷下

　　嗣法门人资福行观山阴王谷同集

　　盐官徐昌治　董行证较

　　继主法席门人行宗　行古重订梓

　　大清顺治皇帝二年乙酉

　　师五十三岁梓密老和尚全录一十二卷付灵机观居士严　轹大参值国变烽烟四起师撤正位蒲团地坐僧众惊惶劝师他适师厉声曰汝等若畏死即束装他往不可乱我清听众心始安为孝廉正法弘剃染秋僧天空请师退居天目师策杖遍游寻返金粟跋天衣耆宿手书华严经东明孤云鉴来省觐举为立僧秉拂武林徐道真建禅院于黄鹤峰请师退居颜其院曰直指。

　　三年丙戌

　　师五十四岁至直指徐道真居士请上堂归付灵岳古时古渊成出住天目昭明师与偈有自古居山无别策法幢久竖要心坚之句夏开半月池于山门外秋四明韦郡守慈溪时邑侯定海朱邑侯同合郡缙绅及天童两序致书请师住天童师固辞众哀恳不已允之招孤云鉴为立僧领众金粟迨天童催启再至师即上堂辞众颖正端正法弘并受记莂师就道过长安镇于觉王寺上堂至甬东十月十一日入院先是明州亢旱日久迨师至甘霖大沛入院之辰朗霁如初俱谓师道力所致即日升座子谷蔡居士有龙神呵护显神通水涌风从新日红之问龙象围绕千五百余师悬密老和尚像于法堂每晨鸣鼓率众敬礼三年无间扫合山祖塔至小天童宋宏智祖师塔院见墙壁倾颓碑残像毁作二偈志感有护塔影堂谁拆尽顿令群鹤起悲哀之句定海总镇王公之纲题人天选佛场额于法堂入山问道师提持崭巀致渠笃信是岁付离言法千峰立。

　　四年丁亥

　　师五十五岁时众千余皆诸方角立之士参扣激扬宗风大振参戎吴公岱慕道皈依巡道孙公枝秀赠最上一乘之额偕总督张公杰入山问道先是宏智祖师塔院香火田一顷久被侵没是夕张公梦入破寺见老僧受食觉而异之明旦质之师师云但有东谷祖师像在废颓殆甚张跃马往观俨如梦境即捐俸恢复院产咸谓报应龙天之句预谶焉本山房僧旧遗盐丁历年科税为患师致书当道立为蠲免复建隐盖亭于清关桥外题曰锁翠初老和尚垒筑万工池堤数百丈俾众川水有所汇归后又倾圮师复兴之复案山若干亩重建幻智庵普同塔院塑天王像于山门盐官檀护因金粟虚席▆请还山师遂渡钱塘以慰众望立正法弘为西堂付太白雪复入天童。

　　五年戊子

　　师五十六岁罄捐钵赀鼎新密老和尚塔竖塔铭道行二碑砌月台明堂铺两厅砖地修山门阶圾复后山地若干亩。

　　六年己丑

　　师五十七岁元旦上供于密老和尚影堂孝思凄怆供馔蠲洁一众感恻复宏智祖师故产若干亩重建塔院修觉云外岫等塔秋师因徐氏毁塔造坟欲为清理徐讦讼于官师即曳杖渡江竟抵皋亭直指庵四明当道及乡绅合书敦请还山师力辞之时语溪檀护及旧住请师住福严云间当道护法又请开法超果师先允云间请故两辞之赴超果应期万指云集华亭缪邑侯上海高邑侯词林曹公峨雪等慕师高风设礼问道四众求示偈赞诗铭者日无宁晷师随至随答应酬无倦室中垂示云衣带下一线清风意旨如何纷纷酬语无中的者道衡相居士乞示师示偈云道若得其衡纲宗眼目正不然乱如麻应笑东坡秤并答其十问道闲扈止二法师谒师于茶庵以蹒庵一喝分五教话辨难师为析之领解心服庄公桤庵张公子固朱公匏庵等俱以偈问道师一一酬之三题密老人真赞及自题像赞具载全录超果录成峨雪为之序。

　　七年庚寅

　　师五十八岁春超果解制付让庵潜剑眉谦古风然遂辞超果院韬明宗请莅龙华上海宰高公延师内署设斋致敬恳为少子剃发摩顶嗣至清浦玄津庵慈门寺上堂过嘉定缁素腾踏中流几覆过娄东词林吴公梅村等请师于宁海寺上堂四众奔凑法座几陷至虎丘扫隆祖塔时申公青门姜公如农周公子佩昆季皆追随佩为父忠介公乞题赞有独许先生翻佞海罕逢时辈照龙河之句时福严覆请至福严真歇了禅师道场殿宇倾圮殆尽师至芟刈草莱蔚兴堂构清江檀度金陵圆觉相继请师俱辞之是夏付沤天朗至盐官题觐周徐居士像有全身担荷佛法觌体承当自己之句秋云间乡绅单公狷庵等请师至小昆山主刻五灯严统先是洞下远门柱公集五灯续略以青原居南岳前师依原本先南岳次青原至天皇天王二派悉照藏经丘符二碑一嗣马祖一嗣石头而雪峰德山以至雪窦总列南岳下至于承虚接响者直笔削去崛起遥嗣者列之未详正续凡二十五卷八月孝廉张公谋远乞题父像有孔门深领略格物见真传之句素本禅人乞题中峰本远祖像及雪浪法师墨迹去习禅人乞题闻谷大师像赞嗣泛泖湖登塔赋诗有人影入空天眼小练光照野日轮孤之句付士材李居士中梓如意一柄未几归福严付逵夫明莲如净性空臻苏杭当道绅士请师住径山内翰范公周撰疏其略云脉接广慧微传心握曹溪正印敲风打雨任教击碎玉麟吃饭穿衣是处倒骑铁马大司空岂凡金公疏云彻地通天百万魔娆戢影拖泥带水大千世界知恩师允其请于十一月二十七日入院径山虽为祖庭奈法席久虚荒乱相仍僧规雕獘百废未举师住后骈聚数千指肃整清规兴复古制驱顽植德焕然改观时诸方混滥师独卓立孤峰法道赖以砥柱四方品行超越者咸趋向焉。

　　八年辛卯

　　师五十九岁付铁舟济时值饥馑师居径山最峻僻跋涉不易而僧供罔缺兵革纵横而丛社奠安皆师道力所致于室中垂五问一水既无筋为什么长流不断二佛祖公案犹空中纸鹞向何处收取线索三鹏搏峰与晏坐峰相交且道说个什么四风扇大野毕竟作何形色五望江亭上垂机谁是知音一时酬语罕契机者以偈寄候槜李谭公埽庵有笔腾水月三千顷舌吐河沙万斛奇之句径山晏坐峰乃大殿左脉下即张九成所建无垢轩前主僧因事券质房僧师赎归常住重榜无垢轩于室古迹复显山无樵采之累秋往云间过虎林词林韦念莪公请师于慧云寺上堂为父中宪中子寅祝寿过槜李谭公埽庵谒师于白莲寺问及五灯严统云目今法门混杂当以出类拔萃者载之若止论相承似不足取师告以从上来源俱有统系若无根瑞草智者弗贵耳次日延师至家论议弥惬叹曰师真宗门中一人也至吴江中书周公永言等请师于接待寺上堂有大家齐出超方手拨转径山旧法轮之句至吴门灵岩继起储法侄托护法请师入山师云姑苏地属冲要往来不免奚必周旋中礼惟不忌祖德弘扬祖道为望耳诘朝复专头首职事敦请师策杖已过鹿城矣吴中章美字拙生自号药树头陀独归向于师是秋即世师以偈挽之有笔走龙蛇光闪电文腾山海灿骊珠之句至云间理刻严统还山经福严以偈示晦之简过禹杭邑侯费公躬至法喜寺参扣王子尚子淑等请益师作书并二偈致之和孝廉何公义兆南湖艺花诗寄怀周公安仁诗冬徐觐周七帙师作偈赠祝祖堂混杂宾主不分师建列祖堂于殿右以祠本山历代开法住持凡八十一代建方来名宿堂于殿左以奉诸方观光流寓者建方丈于不动轩后凡五楹祖席规模大略具备腊月为古灯传剃染示以偈宋无准范禅师为径山四十二代住持嗣临济二十四世孙师七世祖暮年退居张堰接待云水顷成丛席规制壮丽
仁宗皇帝御书赐额万年正续示寂后全身塔于寺傍师欲修塔祀扫故址湮没徘徊伤悼作偈志感径山一席积衰既久兼以兵燹交讧师独不避艰险权衡静镇宽严并济竭力主持魔外因而冰释祖制得以重焕云。

　　九年壬辰

　　师六十岁以严统事过盐官会徐觐周居士旧时檀信输委云填五月念四日师诞辰道俗祝庆者几二千众云间诸绅同峨雪曹公作文称贺余杭令费公有千寻碧藕床间锡万岁冰桃钵里金之句毗陵殿元杨公廷鉴贻诗有五峰今日高天下万指都教拜下风之句师并酬以偈七月付公衡仁云谷中八月往宜兴龙池扫幻有老和尚塔题偈有咸知灵骨藏幽石谁识真风遍远垓之句塔制俭约规模朴稚用示典型(先老和尚置田)若干亩永给祭扫之需归途孤云鉴请过溧阳总台马公偕缁素于万古寺请上堂执礼甚恭过太仓大方公同檀护请师于禅灯庵上堂过嘉定朝彻公同护法请师于真际庵上堂掩骼庵龙文法侄孙请上堂旋往松江云台蔡公七帙就本宅请师上堂留于别馆者旬日以所写同游山水图乞赞凡名公硕德荐绅先生鳞集参请为涵所张公题密老和尚像赞超果寺监院知一请上堂八月东瓯内翰林可任名增志到山参访值师未归乃留诗本为参承双径山机缘恰兆乳峰间云云师回山依韵寄复有五峰插汉凭潇洒列祖悬机任过关之句师慨末法混滥着禅宗渔樵集黄檗隐元琦欲赴扶桑请师念重溟深阻作书止之师住福严甫三月起荒落之墟而整饬之创东西两楼各七楹斋堂庖湢各五楹所须用器亦少备至是赴径山请乃命监院普成公总理焉径山旧置山田于上高地方各五十余亩啸聚后卖主佃户构结不已无所得息徒为输饷师不责偿竟还其业致书费令公查收入册数载阴霾一旦廓清时有司以僧纲职强各房僧任之房僧艰其役师致书令公免之师见本寺人境参差欲清其弊乃云山僧从今亦不受剃染徒众汝等当有矜式时合山肃然禀型列祖名宿二堂方丈俱告成师作记以纪其事语载径山随应录中。

　　十年癸巳

　　师六十一岁因诸方阐扬宝镜三昧重离六爻偏正回互叠(而为)三变尽成五多显晦不全遂画卦爻及黑白圈以彰偏正五位所述简要令人易览具载全录中二月四明大慈寺众护法请书至师力辞之为松源房忍生作家乘序并制严统序二月孤云鉴乞修东明旵海舟慈宝峰瑄三远祖塔偈三月题密老和尚像赞闰六月五灯严统成按太史曹峨雪书严统真如耀闇室以日月饮渴人以沆瀣敢不盥手斋心服膺慈宝云云本山旧志紊乱讹杂师命古灯传重修计八卷八月师往武林寓报国院时织造监双泉卢公构精蓝于西湖曰卢舍庵延师斋供茶次卢云请和尚提携师举茶钟云请吃茶卢云已吃了师云是什么滋味卢云一心念佛师云恁么则有二法矣卢唯唯喜甚遂书二偈以赠复请师泛湖台州道玉斋耿公宁波郡守子寅韦公皆同追随探幽访胜剧谈移日适值中秋作诗以纪其事还径山十月朔付独冠敬百峰高十一月云台蔡公请为二亲对灵小参及示诸偈颂载全录中。

　　十一年甲午

　　师六十二岁春作解惑篇并答吴越诸缙绅书以息群嚣四月师拽杖辞五峰作三吴法喜之游至吴门客周子佩家子佩忠介公长嗣也灵岩继起禅师先令首座原直来候次日维躬候于寓所赞严统之刻至公至正矢心护板归灵岩语溪乡绅曹远思华亭给谏许霞城暨法幢帜禅师俱加调护槜李谭扫庵诮兴讼者有此事从无立语言鼠牙雀角岂堪论之句并请师题憨大师像赞七月山东韩天枢请为亡侄云间司理对灵小参虚舟省参随有年复觐师于超果乃付之九月拨棹琴川憩资福院广文子发骆公缙绅严子张王孟衍诸公请上堂子张尤机契欣若宿好虞山监院性空偕绅士请上堂师举昔日冯济川三不得话拈掇着语时子张于座下忽有省呈偈四首以通所见师依韵复之游兴福寺师口占二律冬十月师过武林杭绍绅衿因严统纷纷各有所袒师惟将天王天皇两派所载书二十余种随出以示且云立义不当板从公劈考核无凭书从损益何必以有司势力相倾夺耶众默然独方伯梓木赵公赞叹之道信姜公仲嘉张公干旋之遂送严统板于灵岩而存与毁师不复加意矣华亭沈太史绎堂邂逅武林法道盘桓甚乐师赠以诗姑苏子佩周公偕尧峰僧诣省城请师主席师不允腊月始抵金阊至普安院度岁偶游虎丘感而作偈琴川众绅光甫孙公喜赓王公景之赵公南陔蒋公裔兴归公薪传邵公等以虞山维摩请师退休允之。

　　十二年乙未

　　师六十三岁大旱雪窦石奇和尚专使慰问琴川众绅促师即应请师先宿山之普福庵二月二十四日入维摩缁素相迎道路盈塞邑之绅衿参访问道络绎无间佛诞日严子张怀香趋座下受优婆塞戒师摩顶记莂名曰行达号髻珠翼旦与众茶次师蓦举拳问云不得说是说非试道一句看髻掩耳云弟子不闻师曰不闻处与世尊拈花是同是别髻云和尚作么也说同说别师曰如何是无同无别底　意旨髻蓦竖拳师曰迦叶微笑意旨如何髻云迦叶恼他师颔之观其日用有自持独任之标不愧先达遂付如意并偈以表信三峰豁堂岩公师法侄孙也以书偈见意师依韵复之赠南陔蒋公诗刑部喜赓王公法幢帜禅师门人也幢以书导公皈师故弘护甚力一日茶次论及万物生于两仪两仪生于太极太极生于无极师遽曰无极生于何处赓曰到者里却不会师将赓手臂一捏云者个聻赓有所契遂发心遍阅宗乘值赓六帙师赠以偈蓟僧汉萍公尝参先天童后栖燕之翠微寺以笑岩祖塔颓废欲移隧于翠微之麓邮商于师师手复之先是黄檗隐元琦应扶桑长琦请是年五月遣僧赍书仪省觐师手书慰之复雪窦石奇和尚书六月髻珠请师别业观荷师依韵和咏琬公许居士为亡父乞师授幽冥戒并题密老和尚像赞司理孝若孙公仪部薪传邵公北上来别师各赠以偈并赋髻珠别业赏桂诗盐城大机公赍邑侯贾公众绅孙公矩李公逢春张公树屏孙公一致诸启请师住永宁三昧寺监院尔玉偕众绅士赍巡道宫公继兰分司杨公胤昌咸宰丁公同升书诣请皆未之应九月平湖比丘尼法净皓来省觐皓素皈依座下有机缘相契往来问道甚久付如意表信大梅法幢帜禅师专使致香仪设供以法通相请启略云板一离而雨沛真有动夫龙天书即毁而话行亦何伤于日月师复辞之十月道场山木陈和尚以鲁茧白镪遣法嗣大城专候十一月付慧朗镜古碧湛复孟衍王居士问道书十二月苏公有根同僧赍绅士书请师再住径山师辞之。

　　十三年丙申

　　师六十四岁正月净慈寺无生公来述三宜和尚为严统事托某备申其意愿与和尚面陈忏悔师示答语存别录付具足备天则琛二月盐官觐周徐居士来省觐周于天童金粟径山诸禅席靡不追随向往究心本分机缘相契付如意一柄表信三月师赴盐城请舟次金山登览赋二绝以志胜概四月四日进永宁院佛诞日盐宰贾公外翰刘公总戎孙公及诸绅虔请上堂遂于此开戒三旬刘一斋名若审博综内典往来甚密设七问师立答之王筠长名之桢射阳人望也皈依执弟子礼尝持宋丞相陆秀夫传乞语跋之作宋份臣蔬枰诗一章吴门缙绅内翰子美沈公绎堂沈公甲傍陆公文衡申公继揆缪公慧远金公世渼暨众檀护敦请住尧峰师受请五月辞众返棹先是兴化育长者黎太冲延师至家庵祖孙父子殷勤叩道出所著颂古一册乞鉴定求序师见其端庄郑重于本分相契欣然作序复托庵僧岷山公过盐城致请再过其家以本分砥励三日而别还虞岭赵公景之两致书问道师并答之复岭南左辖曹鉴躬问候请益书九月朔师进尧峰院万指绕座荐绅顾松交姚文初赵明远沈匡来周子佩文孙符及琴川檀信帆樯交映缁素骈阗初八日三宜和尚造谒盘桓自陈忏悔之意灵岩继起禅师同张司农有誉到寺躬贺次日入城中舆公请瑞光上堂听法者凡数千指并答候三宜和尚暨剖石禅师设供扫万峰宝藏二祖塔十月起期龙象云臻檀度响从冠于今昔分五堂安禅众举龙华韬明宗资福天水广为秉拂首座东莲古峰然为秉拂西堂宗风大振仲冬苕溪孝廉严三求公来参应接机契师遂挝鼓上堂以扬其德喜赓王公复来参于此道甚有染指亦上堂表扬之腊月吴门干三法师素以才华自负后披剃博览教乘淹贯台教受无尽大师衣气概颇异不通名字到寺见师师与谈论穷辨一昼夜见其所蕴理致不谬且云和尚当今为宗门第一人故来相见次日上堂接引之又以宗乘中事追拶机缘并上堂语载录中。

　　十四年丁酉

　　师六十五岁正月复干三法师辨诘宗教书中句语水绅衿托僧持书请师再住福严师允之先是尧峰常住累年构讼以致萧索逋负师入院后众废毕举千众日用所须之外偿宿逋动以千计丛林少有生色解制乃拽杖往虞山谢维摩院事凭众请天则琛主之赵景之素倾信师提持处皆有契合师书偈并复柬表扬之遂起程道经吴门众绅犹致书挽归尧峰师不复答过槜李谭埽庵严　轹施易修徐忠可敬可翁震公共送至福严而语溪诸檀护亦远来相邀名公巨卿共相际会诚一时盛典也立夏后三日入院黄耳铉蔡辰生钟玉音请上堂语云宗门广大须是大力量人彻底承当若承当得也则堪共建大法幢立大宗旨与诸人天开大眼目明正知见然后知儒释不二凡圣无差灵光透脱机用宏大不孤灵山受嘱堪为禅宗种草只如今日重振规模一句又作么生道昔日殿楼应托起家珍运出莫迟疑四月往盐官贺型塘徐光禄九衮酬酢甫数日而型公不禄其弟觐周请师对灵按师小参结句云欲识先生真面目清风明月乐徘徊是时觐周施供捐助不遗余力鲜之胡居士明达士也见师留连款语用慰契阔五月射侯曹公序远思广玉音钟朗耳铉黄公三贡皆诣寺听法时径山众僧赍抚台启及当道乡绅书请师还山梅勒额真吴公为师书方丈之扁师坚辞不赴往江干购木以兴佛殿寓于泥龙庵净慈法侄孙豁堂请泛游西湖师赋诗云空中楼阁水中天上下参差日月悬树色绮联随杖履波光不断荡兰船六桥锁玉天开画两岸流霞地隐仙自我二人行乐后游鱼飞鸟乐闻禅次日赵宾王请游湖亦赋诗存别录随移寓于西竺庵平湖邑侯朱鹤门到寓参谒相得甚欢云间蔡云台居士皈师有年久作内护殷勤诚笃言信行从师多以般若力熏陶之四月八日无病而逝师躬诣其家吊慰青浦朱家镇信道公迎请上堂语备于录内八月初八日经始佛殿广九丈二尺纵六丈六尺高五丈十月念八日上梁远近乡民俱金鼓喧腾灯烛辉煌以相助曹公射侯随太夫人即日设斋请上堂法语载录中乌城唐朗师属止法犹子到福严荐亲请师上堂闽中亘信弥修书以龟山请师退居黄檗慧门法孙亦专使请师归万福逸老师皆未之许。

　　十五年戊戌

　　师六十六岁正月邑侯李公名震到寺相见谈道竟日建方丈楼于法堂之右共五楹高三丈广四十肘左右侧楼各三楹高二丈四肘广十四肘又构祖堂一所在方丈之左高二丈二肘深三丈余广一丈四肘以祀开山以来之祖二月饷部常公上京复　命舟过石门躬诣福严劝师往径山巡道范公发书托邑宰李公留师住福严李述范意且示原书师修简专人入径山力辞慰众三月杪师礼密老和尚法衣塔于金粟已而登舟里山过盐官访旧览胜题咏具别集四月还福严常熟众绅各修启请师复赴虞山师却之六月重葺佛殿至中元后工始竣是月付忍生凌九月海虞邵公世茂造谒论道剧欢而别十月复海虞喜赓王居士问道书付古笠泰紫岩顺时独耀性日参师呈诗偈一册师有性天杲日无云翳照耀乾坤廓顶门拨转禅和关捩子多般手眼岂能论之偈十二月造禅堂五楹高二丈七尺广七丈纵广六丈。

　　十六年己亥

　　师六十七岁正月付正闻干绛雪莹时邑侯李公诣寺问道四月毗陵阳羡诸绅陈公于鼎史公可程徐公　曙周公正儒路公迈史公夏隆周公季琬蒋公曜汤公原清戴公元韶路公序以龙池山禹门寺敦请主席师以福严兴造事未竣辞之五月兴天王殿高三丈广五丈纵四丈左右护房各五楹广四丈纵二丈有奇八月邑荐绅同令君至寺作法喜游各有题咏师亦赓和相赠十一月常熟苏乡绅以珀珠一串相贻师对使云此贵重之物存之丈室或开后来争端若将售人又恐孤负信施老僧素无玩好坚谢不受。

　　十七年庚子

　　师六十八岁正月望旦解制书一偈与堂主安永归建昌末旬径山梵轮师以大安寺常住积业文簿至福严面送请师退居逸老师固辞不受着竹楼直笔一篇以规灵岩储公五月谭公埽庵以书延住嘉禾福城东塔寺词甚诚切师辞之六月金陵兵垣刘公海门同弟内翰潜柱公造谒坐次与师推让傍云两居士俱在道师云如何是道士云请和尚上坐师云这是老僧分上事居士分上又作么生士云我辈只在两边师云恁么则相见了也乃就坐两公皆欢悦信宿而别七月天童木陈和尚应　召还山维舟诣寺躬候用叙契阔云是冬构库楼四楹及给供寮田寮圃寮闲住寮共十余楹积薪寮七楹福严自唐以来邑人以壮丽著称明熹宗间遭舞马之变迄
大清顺治丁酉师应请后殿宇楼阁斋堂寮舍器用产业不四载而毕备师于此寺诚有自夙缘矣是冬刻天童密老和尚语录十二卷年谱一册将原刻旧板送嘉兴楞严寺经坊师于密老和尚语录凡四经寿梓常言一饭之顷不敢忘本师惟以本师法道自任即此一事足称善为流通典型后学其他固未易殚述也十月雪窦和尚至福严剧谈法门大事五鼓始息鹡鸰之谊于斯为盛。

　　十八年辛丑

　　师六十九岁为法求人老而不倦惟以提宗接物为己任学徒日亲缙绅人士问道参请无虚日正月檀护曹射侯远思子岩吕本仁等请上堂语存录中为绛雪莹作自真赞时千峰立逵夫明公衡仁正闻干虚舟省灵机观俱来省觐师款接甚欢三月示微疾古笠泰天水广来礼觐劝进药饵师笑却之离言法从越州来师留之以首众为法题天童密老和尚赞并题师自真赞嗣后韬明宗灵岳古百痴元天则琛性空臻董尔潜证独耀日各以问疾至答括苍太守周公问道书手答法幢帜法侄书付剑龙志法树荫石庵琈听梅经莲谷涧法观会达言信白嵩俊董尔潜证师命侍者出道具散众二十一日遣公衡仁往径山取所题像订往返期七日仁曰恐为雨阻师曰迟则不逮矣命制龛诫勿布漆以便茶毗雪窦石奇和尚专使问疾师复书略云弟以疾势沉重已命出道具散众兹惟安枕以待时至法门大概吾兄坐镇之云云遣人往云间禾水召百痴元韬明宗千峰立同豫后事然丛林诸务以及参扣问道问疾者尚照摄无遗二十九日清晨始命头首职事理常住事谕之曰今日内外诸务不必再白午刻呼行广行观行法行仁行志行荫行琈行涧行会如信董行证及两序列榻前手书遗嘱顾视微笑右胁而逝按师遗嘱云老僧死后不可出讣音及受诸方吊奠即从火化烦普成上座引火火消灰飞吾之后事即完免占人间地免累世间财行状亦不须修塔铭亦不须用古来尊宿多不重此等文字更不可喧动人耳目故曰生如寄死如归喧动何益乎所请住持继席当酌量而行推有德望者居之不拘诸方之人并法嗣之徒又不可开丧立神位被麻戴白以破佛制云云时盖三月二十九日未时也呜呼痛哉谨遵遗命阇维于天中山北烟光所及舍利如雨顶骨齿牙俱不坏五色灿然光耀夺目合山大众咸顶礼虔祷得舍利无算诸檀护并及门弟子伤悼既久思所以善后而无伤先志各请建塔于福严径山诸处乃卜之像前三卜而皆属黄檗寿塔佥议皆定八月十六日门人行元行古行法等自福严奉灵骨舍利恭送至闽之福清县黄檗山十月二十六日辰时进塔塔坐亥向巳在万福寺西隅天柱峰之麓即师初开法地也嗣法弟子隆琦等六十四人他如与偈示语及参叩有得者名公巨儒指不胜屈要皆身入炉鞴染指法味厚德邃养得大受用者也师担荷天童重任至敬至孝行道三十余载表冠诸方麾斥八极直心直行虚公无我夺食驱耕钳锤毒辣机用全提稍有枝叶差互痛与弹斥学徒参扣日臻玄奥拒之益来惩之益亲如狮子捉象捉兔俱用全力擒纵自繇惟以衲僧为性命上自宸扆公卿下逮闾阎负贩情与无情莫不尊仰即平时受指摘而毁且忌者亦钳啄结舌叹息追悔而不自已其所摄化委积如云诚心乐施惟恐或后此皆法雨广润慈云弘被之大较也呜呼师之道大故摄者众师之门竣故登者难师之法严故闻者慑师之德尊故诒者远非笔舌所能绘其万一谨按岁月时日约略编次庶天下后世当有标准云尔师世寿六十九法腊五十六自四十一岁开法黄檗历迁莲峰法通金粟天童超果径山维摩尧峰最后示寂福严十坐名刹力挽颓宗说法语录四册十四卷及祖庭钳锤录心经斫轮解渔樵集挂瓢集别集并行于世。

　　　嗣法门人隆琦　行玑　行弥　行元　行密
　　　　　　行定　行鉴　行成　行盛　行巳
　　　　　　行宗　行敏　行真　寂坦　寂桴
　　　　　　行舟　行广　规权　大全　行观
　　　　　　行古　行宏　行端　行雪　行法
　　　　　　行立　行谦　行然　行潜　行朗
　　　　　　行净　行明　行臻　行济　行仁
　　　　　　行中　行敬　行高　行镜　行湛
　　　　　　行琛　行备　行省　行凌　寂泰
　　　　　　元顺　寂干　湛莹　寂定　行志
　　　　　　行荫　行琈　智经　行涧　行会
　　　　　　如信　行俊等
　　　　居士王谷　严大参　李中梓　严行达
　　　　　徐昌治　董行证　尼行皓同稽首刊行

　　(石门县曹门太夫人程氏法名行宁同平湖县嗣法弟子尼行皓共奉赀敬刻
福严费老和尚纪年录壹册共全录流通以惠后学伏愿法道遐昌山河永靖者)

　　严费隐容禅师纪年录卷下终
