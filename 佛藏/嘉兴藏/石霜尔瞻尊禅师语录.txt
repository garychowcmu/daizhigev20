嘉兴大藏经　石霜尔瞻尊禅师语录


　　尔瞻禅师语录叙

　　郦氏注水经首载阿育王分赍舍利因起浮屠于佛泥洹处今在明州之鄞亦所分造然则浮屠起迹于吾乡最古况此中山川灵异外有小白华为海岸孤绝处内则天童雪窦岳林大梅诸山蜿蟺磅礴梵刹所立丛丛然韩昌黎谓山川郁积必生魁奇之人或隐于浮屠今在吾乡则亦当求诸浮屠氏之中也仆尝与吾友省公悟公小集山房二公俱鄞人也仆谓曰自三十年来宗风大炽吾乡诸公出而挝鼓登座者雪峤老人以后凡几何人二公为余历数名蓝诸席自越而吴以及于楚石霜尔瞻和尚其一也公初落　在吾乡之福泉亦尝问道于天童密祖其后得法缘萝人天交仰始出主石霜今公虽示寂而其所著语录固盛行于诸方也仆少重雪峤老人喜其意思萧散如香谷永公翛然松下今读石霜语录及其自赞数章单行独往萧疏廓落不减雪峤风流吾乡山川所蒸果萃于浮屠其魁奇有如此人也石霜在楚浏阳先大父尝官此地仆为儿时犹及闻其山川土俗今公之教行自越而楚生州大水遥泛衡湘真可谓法门领袖者也适公之门人入微禅师持公语录遥问叙于仆所以思表其师者甚笃因叙而归之。

　　康熙丙午孟冬同里淼亭李文胤合十敬书

　　石霜尔瞻禅师语录序

　　济北之道几遇大风而止再世得西河师子重振徽音寒冰结面不废甄陶乃获林中疋马蹋杀天下人于是济水洪波复澜翻于潭湘间数百季来禅学之辈鲜有不知石霜圆者当时门启泼天机深劈箭南公諲老未免敛衽避锋则后之唱斯道而继兴者欲光昭前烈不更难乎故吾于尔瞻尊公不能不叹羡有加焉公自缘萝得法之后晦养衡湘卒为龙天推挽乃出住石霜栽田博饭门风壁立四方禅徒膻慕而至唯任本分钳锤不少假借由是趋风者日众时有当道欲为公营建公虑扰民力却之终致宝坊巀嵲窣堵嵯峨莫不从钁头边涌出斯非知明见谛安能行解一如至是乎先是公以重修圆祖塔不远千里问记于予予时不以固陋辞盖喜其有功宗图欲使昭著于天下后世也阅五年首贤禅人持公语录至复乞予序首时公趋寂矣予为之抚膺浩叹以公之履超行卓将大显缘萝之道何日中而遽曀抑天道其无知耶虽然聿修厥德无忝尔祖以续光明自足照耀千春又奚待予言永之嗟乎今之法门枭獍动越伦常只逞我山之高固顿忘水木之根源将见虽生之日犹死之年视公高标得不此彭而彼殇殆有云泥之隔哉故予复不辞而再为之序次焉。

　　天童弘觉忞老人撰

　　石霜尔瞻尊禅师语录目次序卷上示众上堂机缘卷下拈古颂古偈颂赞书问佛事杂着附塔铭

　　尔瞻尊禅师语录卷上

　　侍者本开记录

　　住浏阳石霜禅寺语录

　　据室从上老冻脓尽向者里刮龟毛截兔角移星换斗鬼面神头直得尽大地人望风乞命今日山僧到来又作么生拈拄杖卓一下。

　　扫诸禅师塔拈香将谓遍界不藏依旧埋身荒草数百季前向此出没自繇带累不肖今日未免捶胸懊恼奚懊恼落华啼鸟千峰峭。

　　扫慈明老祖塔拈香亲见汾阳灭却临济起黄龙必死之疾遗害将来纵神鼎倒握之机有甚凭据千古少丛林眼空无讳忌全身入定草离离别有佳声动天地便礼拜。

　　扫雷迁塔拈香智不到处切忌道着卖弄一生穷手脚毒龙湫畔凤山中要来何假雷霆作顾左右咦。

　　挂钟板举板云见么又击钟云闻么既然闻见分明不妨拍拍是令。

　　立两序上堂天寒人寒众眼难瞒佛法世法是精是贼透得过者把手共行透不过者一串穿却秪如坐断两头突出难辨一句又作么生雪后始知松柏操事难方见丈夫心。

　　开炉上堂石霜今日开炉不比诸方常例经行打坐不拘内外融通无忌不是法尔如然亦非体无去住衲僧家一个个立地顶天幸自转辘辘地有何禅道参穷有何身心拘系行一步踏断微尘诸佛命根唾一唾唾破从上列祖巴鼻风流得恁风流意气甚生意气是汝诸人向者里一肩领荷得行管取六国晏清太平坐致其或未然山僧今日广开方便门随汝诸人颠倒所欲乃拈拄杖卓一下云要识真金火里看。

　　示众石霜有路白云间浅草蛇横毒炽然赚却阿谁亲触着血流直溅梵王天。

　　南岳先和尚忌拈香指真云者老汉生平只爱岩隈打睡诸方直是无可奈伊何尊上座虽然亲依数季今日烧一炷香不是仁义道中亦非应时施设无端失钱遭罪至今贫恨彻骨。

　　示众举僧问赵州狗子还有佛性也无州云无师颂云火星迸裂在当门烧出虚空背上痕滞货荡然俱粉碎翻成赫日迅雷奔。

　　诞日示众僧问立地家风即不问四众临筵事若何师云一雨普滋三草二木进云父母未生前如何是本来面目师云门前石磉盘进云如何是降诞一句师云黄金自有黄金价进云了生脱死底人还有过也无师云秪恐不是玉乃云春山叠乱青春鸟歌声滑圆通无碍门昼夜常开豁所以尘说刹说炽然说无间歇明明七穴八穿一一斩钉截铁且道生佛未具朕兆未分以前还有者般消息也无以拂子划一划云家无白泽之图便下座。

　　佛诞日示众举世尊初生一手指天一手指地周行七步目顾四方云天上天下惟我独尊师云大小世尊作者般去就大似担水河头卖不顾傍观者哂且道谁是傍观者良久云月明照见夜行人。

　　结夏升座僧问如何是亲切一句师云揭却脑盖进云不入霜华室茫然趣两头师云放汝三十棒进云争奈云本无心自有从龙之势师云放下着乃云诸方禁足显示护生石霜者里只了现成三世诸佛匙挑不上黧奴白牯顺时保养一不成单二不成两明眼衲僧休卤莽良久云引水浇蔬五老前披蓑侧立千峰上喝一喝。

　　示众山田粟米饭野菜淡黄齑吃则从君吃不吃任东西古人恁么道要且无为人底意石霜即不然清苦但随宜幸无外缘扰任你走东西不如者里好且道与古人相去多少。

　　端午示众五月五日端午节山僧岂免闲饶舌踏断达磨铁脊梁拽脱释迦系驴橛演若迷头顿息狂百怪千妖俱殄灭喝一喝。

　　示众举保宁和尚云若说佛法供养大众眉须堕落若说世法供养大众入地狱如箭射去此二途说个甚么三寸舌头无用处一双空手不成拳师云大小保宁元来小胆石霜即不然若说佛法供养大众如龙得水若说世法供养大众似虎靠山去此二途又作么生从前汗马无人识只要重论盖代功。

　　示众万般施设只如常又不惊人又久长古德好言语只是人多错会山僧自住兹山多见方来望崖而退盖为者里无禅道佛法与人啄啖还觑得他立地处么是汝打初不遇作家一向扶篱摸壁惯了才遇人手脚辣便谓难亲近难凑泊不见道没栖泊处离去来今还信得及么诸方长老易亲近易说话道我会禅会道有般被他将一杓屎蓦头泼了全然不知厌恶反为至宝背地里三三两两啾啾唧唧唤作落草盘桓盘你屋里七代先灵从上佛祖出世向火焰里垂手无非要人自证自悟不从人得岂有实法系人不见先德云从天降下则贫穷从地涌出则富贵有僧问如何是从天降下则贫穷德云不贵得如何是从地涌出则富贵德云无中忽有你看他如何天长剑凛凛神威似明珠走盘不留影迹又不见临济大师问黄檗佛法大意三度被打六十拄杖后被大愚点破便云元来黄檗佛法无多子者一句子如天普盖似地普擎汝诸人若觑得透一任横身担荷独拔古今其或未然空将未归意说向欲行人喝一喝。

　　示众举古者道者一片田地分付来多少时也我立地待你构去法眼云者一片田地分付来多少时也我坐地待你构去佛果云者一片田地分付来多少时也我今与汝当面庆忏师云立地待你构坐地待你构打开活路头塞碍还依旧庆忏好言诠争免忘前后山僧道者片田地分付来多少时也因甚诸人踏不着只为分明极翻令所得迟。

　　示众一夏已过半底事如何判过去已过去未来亦莫算现在本无住十方俱坐断信手拈来不是尘堂堂日用随机变不用更踌蹰急须着眼看蓦掷拄杖云是甚么三十季后莫教孤负石霜。

　　解制示众僧问如何是未跨足已前三十棒师云西天斩头截臂者里自领出去僧罔措师便打进云者一棒是赏是罚师又打云一任举似诸方乃云我若一向举扬宗要法堂前草深一丈如何入得石霜门见得石霜人不见道全锋敌胜罕遇知音同死同生万中无一抑不得已作死马医向汝道未跨足已前与汝三十棒了也犹自寻言逐句驰骋问端论妙论玄较量得失如斯等辈诚实苦哉所以向上一路只贵机先拟议思量白云万里今日布袋解开也汝诸人又作么生拈拄杖划一划云不可矢上更加尖下座。

　　中秋示众举僧问岩头浩浩尘中如何辨主头云铜沙锣里满盛油师云大众还知者老汉落处么若据山僧检点将来大小岩头只有定乱之谋且无出人之眼忽有问石霜浩浩尘中如何辨主劈脊便棒诸人还知山僧落处么蓦地唤回秋夜梦举头惟见月当空。

　　示众剔起便行犹钝置才闻领略不堪提回头别有全身策岂免山僧脑后锥所以言无展事语不投机承言者丧滞句者迷伶俐汉向未举时蓦跳得出如白衣拜相平地登仙便见得三世诸佛横说竖说说不到历代祖师东拶西拶拶不及孤迥迥峭巍巍不动步而遍游沙界不返闻而亲证普门出没卷舒破尘破的更说甚么冰凌上度过九隈剑刃上拾得浑身又说甚么香象渡河截流而过▆见雪峰和尚道望州亭与汝相见了也乌石岭与汝相见了也僧堂前与汝相见了也还知落处么箭穿红日影须是射雕人喝一喝。

　　示众鹫岭拈华饮光微笑是按牛头吃草少林面壁二祖安心是按牛头吃草倩人书偈夜半传衣是按牛头吃草自此以降递代迄今其间诸大善知识出世尽谓有驱耕夺食之机转地回天之用箭锋相拄针芥相投悫其指归并无一人有天然气概别立生涯俱是按牛头吃草幸而我此现前一众不作者般虫豸也有破家散宅底也有自作活计底忽有个衲僧出来道和尚恁么说话亦未免按牛头吃草山僧不觉呵呵大笑却分半院与他何故近代三吴并两浙个般作略眼中稀。

　　示众刮龟毛于铁牛背上妙握玄机截兔角于石女腰边现成活计所以道参他活句莫参死句活句下荐得永劫不忘死句下荐得自救不了只如诸人作么生会他活句击拂子云竹杖化龙去痴人戽夜塘便下座。

　　除夕示众脱情尘透羁锁空室无人被贼逻昨夜三更失却牛天明起来失却火三头两面得人憎妙应从来无处所阿呵呵会也么目前谁是未归人东方来者东方坐山僧恁么道已是两手分付了也还会么百季三万六千日欲觅了时无了时。

　　再住石霜小参避迹他山经二载丛林犹喜未全乖今朝重整纲维令铁树从教华再开所以欲识佛性义当观时节因缘时节若至其理自彰故我慈明老祖在昔宋仁庙时向者里中兴临济开托人天递代迄今家声益着山僧既为直下儿孙入此泼天门户况现前一众皆是老成真实之士既蒙攒簇于斯未免终难推诿拈拄杖卓一下喝一喝云路遥知马力岁久见人心复举临济大师道第一句荐得堪与佛祖为师第二句荐得堪与人天为师第三句荐得自救不了石霜亦有三句第一句荐得红炉飞片雪第二句荐得一剑定烟尘第三句荐得皈依佛法僧具眼者试辨看。

　　开炉若休耆宿率弘智诸禅德等请上堂师至法座前云此宝华王座列祖共登山僧因甚也入者群队不见道当炉不避火便升座拈香祝
圣毕次拈香云者一瓣香辛勤费尽捞捷方知漫言得地得名直是七华八裂奉为前住东明后住南源临济第三十一世上山下茨先师大和尚以酬法乳敛衣就座上首白椎云法筵龙象众当观第一义师云若论第一义向未举椎前见得何异一会灵山若也尚滞见闻不免大家钝置僧问法幢高建炉鞴弘开煆圣炼凡即不问如何是夺人不夺境师云云横迷鸟道进云如何是夺境不夺人师云雪尽马蹄轻进云如何是人境两俱夺师云横按莫邪斩万机进云如何是人境俱不夺师云时看流水上高峰进云人境已蒙师指示的的相承一句又作么生师云须出他一头地始得问师登宝座四众咸臻三要三玄愿垂方便如何是第一玄师云破粪箕进云如何是第二玄师云秃苕帚进云如何是第三玄师云无底钵进云如何是第一要师云两面三头进云如何是第二要师云东抛西掷进云如何是第三要师云箭过西天僧礼拜师云深荷竭力乃云诸佛妙道不从人得列祖真机截断众流当阳风飒飒遍界没遮栏全体是大解脱门迥无背向龙睛鹘眼莫窥十圣三贤罔测只贵猛烈汉一刀划断直截承当壁立孤危纵横自在如王宝剑挥斥临时似镜当台举无遗照如斯话会早涉言诠立限克期无绳自缚火焰吞却三世诸佛即不问且越格斩新一句作么生道三尺龙泉光照胆万人丛里夺高标复举法灯禅师云山僧本欲深栖岩窦隐遁过时盖缘清凉老人有未了公案出来为他了却时有僧问如何是未了公案灯便打云祖祢不了殃及儿孙僧云过在甚么处灯云过在我殃及你师云临机直绝擒纵逸群法灯可谓千载流芳惜乎者僧皮下无血山僧卑志本亦如斯奈缘南岳先师有未了公案出来为他了却众中或有人问如何是未了公案山僧却不行棒但向道快便难逢若是个人必然袒肩负荷有么有么结座云谛观法王法法王法如是下座。

　　上堂僧问败叶堆云深惭孤客狼籍家私即不问如何是石霜境师云狮峰口向天进云如何是境中人师云当门齿缺僧拟进语师云过一边立乃云久雨不晴浸烂衲僧鼻孔久雨既晴衲僧皮草向甚处晒眼若作佛法商量哑却我口不作佛法商量瞎却你眼汝诸人还缁素得出么直饶缁素得出切忌错认定盘星喝一喝下座。

　　腊八上堂僧问雪岭家风即不问如何是宾中宾师云倚门傍户可怜生如何是宾中主师云独行无伴侣如何是主中宾师云拔剑搅龙门如何是主中主师云万仞峰头不露踪进云宾主已蒙师指示向上一句作么生道师便打乃云六季无计安排赚杀碧天星现蓬头垢面出来了却现成公案敢问诸人如何是现成公案东涧水流西涧水南山云起北山云复举东山演祖云戒定慧相扶堂堂大丈夫吹毛光灿烂佛祖不同途师云打开无尽宝藏运出自己家珍还他演祖石霜即不然一棒一条痕一掌一握血鲇鱼上竹竿快鹞趁不及且道古人是今人是喝一喝。

　　上堂德山棒临济喝塞壑填沟雪峰毬禾山鼓乞儿伎俩虎项下金铃阿谁解得勾贼破家扇子既破还我犀牛儿来糊饼里讨甚么汁蓦拈拄杖划一划下座。

　　晚参寻牛须访迹学道贵无心迹在牛还在无心道易寻古人一期方便言不虚发既是无心且作么生寻良久云到得深山更深处岂知无计避王徭。

　　元旦上堂僧问三阳开泰万物维新觌面一句请师垂示师云扶桑已现一轮红进云可谓东君行正令华发树头春师云急着眼乃云祖师心印状如铁牛之机去即印住住即印破该万有以包含总大千而捏聚所以一毫现神变一切佛同说经于无量劫不得其边际如是则昨朝旧岁今日新季又作么生一把柳丝收不得和烟搭在玉栏干。

　　解制上堂僧问顿悟华情已菩提果自成如何是顿悟底意师云三生六十劫进云如何是菩提果自成师便打乃云把断世界不漏丝毫落在时人窠窟拈却目前机拔出眼中屑如斩一缕丝一斩一切断未免落七落八更若东胜神洲走马南赡部洲吃扑西瞿耶尼射箭北郁单越中垛直得擎头带角绝罗笼犹未知向上一窍所以道此事如击石火似闪电光构得构不得未免丧身失命到个里拨一线道拶透全机便可坐断毗卢顶不禀释迦文说什么露柱着衫南岳去灯笼脱帽上天台一任天上人间逍遥自在其或未然饶伊走尽天涯大有人穿却鼻孔喝一喝卓拄杖。

　　云居大众设斋请上堂击碎骊龙明月珠纵横无住跳出无生狮子窟哮吼惊群透顶透底绝罗笼亘古亘今无背向山僧昔住云居如羚羊挂角杳绝踪繇今者来兹石霜合水和泥通身露布与么中不与么暗透两重关不与么中却与么全提向上路敢问大众且道住云居住石霜毕竟是一是二岂容浅见衲僧会唯许通方作者知喝一喝。

　　往浙归上堂举黄龙南禅师出山归有颂云去时一溪流水送回来满谷白云迎一身去住非去住二物无情似有情应庵老祖出山归亦有颂云去时冒雨连宵去回来带水复拖泥自怪一生无定力寻常多被业风吹师云二大老美则美矣未免太波挈生山僧亦有一颂举似大众去日烟波万里遥回时风月杖头挑乾坤老我无拘束闲杀龙门万仞标。

　　结制上堂大无外小无内抛掷百千三昧句亦铲意亦铲闪烁摩醯只眼坐断千圣顶　一一珠回玉转所以道未明心地印难透祖师关透过祖师关全彰心地印临济吃黄檗六十痛棒高安滩上知归兴化被大觉脱下衲衣亲见临济在黄檗吃棒底道理如斯标格脱体现前一句当天迥绝依倚到个里何修不证何觉不圆出没卷舒头正尾正且不涉功勋直下坐断一句作么生道蒲团静倚无余事永日寥寥贺太平复举黄龙南禅师云世间有五种不易第一施者不易第二化者不易第三转生作熟不易第四端坐食者不易且道第五不易是甚么人良久云聻下座时翠岩真为首座藏主问真第五不易是谁真云脑后见腮莫与往来石霜即不然第五不易是谁有眼无耳朵六月火边坐。

　　晚参万法是心光诸缘惟性晓本无迷悟人只要今日了蓦拈拄杖云拄杖子穿却诸人鼻孔即不问只如昨日晴今日雨毕竟明甚么边事喝一喝云在家疑是客别国却为亲。

　　解制上堂四月十五日结七月十五日解明月珠旋冰玉盘千眼大悲斗光彩喝。

　　中秋上堂见山不是山见水何鲁别山河及大地都是一轮月大众古德恁么道一时漏逗了也山河大地既是一轮月则无古今圆缺之殊宁有去来明暗之相十虚通彻高下混融干转坤旋摄他不着说什么描不成画不就昨夜三更白如昼拍案一下云笑杀寒山子清光付与谁。

　　元旦上堂监寺问喜逢元旦日春意事如何师云好心为常住寺礼拜云万福师乃举香严闲禅师云去季贫未是贫今季贫始是贫去季贫有卓锥之地今季贫连锥也无真净文禅师云山僧即不然去季富未是富今季富始是富去季富只有一领黑黪布褊衫今季富添得一条云水百衲袈裟岁朝抖擞呈禅众实为风流出当家师云二大老恁么说话大似徐六担板山僧者里却不然数季以来也无贫可诉也无富可夸秪是如常鞭起者头水牯牛有时趁向千峰顶上卧月眠云有时放出小陇平坡水足草足若是国王田地犯与不犯不必较之何故不见道随分纳些些击拂子下座。

　　晚参今朝正月二十日暖风和时节头头海印发光因甚守着驴橛。

　　上堂僧问斩新一曲知音少迥出威音作么生师云龟毛拂子长三尺进云如是则前后坐断也师云优钵罗华火里开进云昔日世尊在然灯佛所于法实无所得和尚在南岳先和尚处还曾受指授也无师云家家观世音乃云无生大道越常情该括乾坤总现成白牯狸奴争手眼百华丛里度金针拈拄杖云者是金针唤甚么作狸奴白牯卓拄杖云者是狸奴白牯唤甚么作金针向者里定当得出一任他方此土七纵八横入火不烧入水不溺能覆护一切一切拘系不得直得天人拱手无路十地窥觑无门说甚么智不到处切忌道着道着即头角生即今头角生也且道是牛是马又卓拄杖云来季更有新条在恼乱春风卒未休复举僧问霜华诸禅师咫尺之间为甚么不睹师颜诸云我道遍界不曾藏其僧复问雪峰遍界不曾藏意旨如何峰云甚么处不是石霜师云二大老一人舌拄梵天一人华铺锦上若说雪峰华铺锦上亦不得若说霜华舌拄梵天亦不得还拣得出么若拣得出如久客还故乡若拣不出且居门外。

　　佛诞上堂净法界身怀州牛吃禾本无出没益州马腹胀大悲愿力天下觅医人示现受生炙猪左膊上大众释迦老子被杜顺和尚将龟毛索子一串穿却掷向诸人面前了也你拟向者里更觅个甚么以拄杖一时趁下。

　　上堂一槌便透杀人须是杀人刀不假一槌活人须是活人剑拈却膱脂帽子脱却鹘臭布衫突出顶　一机洞彻十虚无间东头买贵西头卖贱即且置总不恁么来因甚普化却道明日大悲院里有斋甜瓜彻蒂甜苦瓠连根苦。

　　上堂万里无寸草珊瑚枝上日杲杲出门便是草吹毛截断闲之绕金锁玄关一击开清风月下休寻讨休寻讨家家门首长安道。

　　慧闻大德率衡甫居士设斋请上堂僧问时节因缘即不问五家宗旨请师分如何是临济宗师云一刀两段进云如何是沩仰宗师云体用双陈进云如何是云门宗师云三关等破进云如何是曹洞宗师云夜半绣鸳鸯进云如何是法眼宗师云劄进云五家宗旨蒙师指一句当天事若何师云出得荆棘林是好手问如何是觌面全提句师云四棱着地进云如何是撒手悬崖句师云船子下扬州问玄妙机关即不问当阳一句若为论师云晓来枕上莺声碎进云今日居士设斋请和尚升座未审说什么法师云罕逢穿耳客多见刻舟人僧云也不得压良为贱师云过乃云道人行处如火烧冰香象渡河截流而过直得尘尘尔念念尔不越闻见觉知打开无尽法藏觅心了不可得金毛狮子尾吒沙觅罪性了不可得长剑倚天光灿烂有如是奇特有如是神用因甚甘贽行者特陈供养南泉打破粥锅喝一喝贪他一粒米失却半季粮复举昔有秀才问赵州佛不违众生愿是否州曰是才曰就取和尚手中拄杖得么州曰君子不夺人所好才曰我非君子州曰我亦不是佛师云一挨一拶一卷一舒通变临时活脱自在是则二俱作家可惜赵州拄杖子却成滞货今日承衡甫居士访及山僧却不用乞取便乃双手分付若也拟接则没交涉了也具眼底试甄别看。

　　结夏上堂禁足护生循途守辙斩新条令掘地觅天石霜者里一向九十日为一夏不是越例施行亦非坐观成败还委悉么行到水穷际坐看云起时。

　　上堂杜拗居山绝外缘生涯事事钁头边劫初面目浑呈露方显吾宗妙不传拈拄杖云是甚么掷下云急急如律令敕。

　　得禅人诞日请上堂僧问灵山示众迦叶亲闻和尚升堂许谁话会师云鹞子过新罗乃云一见便见一得永得亘古亘今红炉点雪胞胎未具全彰本地风光文彩未形展露衲僧巴鼻到个里直得无恩不报无德不酬绝后光前万仞壁立且道横身为物一句又作么生拈起少林无孔笛等闲吹彻万季欢。

　　上堂若作一句商量尽大地人披枷带锁不作一句商量你诸人向甚么处摸索直饶头头上了物物上明犹是者边消息未能透过那边喝一喝不是知音者徒劳话岁寒。

　　示众僧问语默涉离微如何通不犯师云君山点破洞庭湖乃云石霜无法说抽钉要拔楔撩起即便行早已迟八刻蓦拈拄杖云你有拄杖子与你拄杖子你无拄杖子夺你拄杖子顾左右良久喝一喝掷下拄杖。

　　腊八日纯如大德请上堂僧问雪山成道自古至今秪如世尊毕竟悟个什么师云逼塞虚空进云恁么则符到奉行去也师云切忌错承当进云如斯问答已涉功勋向上全提请师速道师云穿却髑髅乃云大智洞明烁破昏衢之暗大机普应全彰解脱之门横该竖抹振宏纲盖色骑声通互换互换则且置莫有证得者么若也证得非僧非俗无党无偏烜赫现前七通八达释迦老子明星现时成等正觉便是者个时节所以一处通千处百处一时通一处透千处百处一时透正当与么时功圆果满启后开先且道承谁恩力卓拄杖云经天纬地人无数谁踏毗卢顶上行。

　　开炉悟生大德设斋请上堂僧问炉鞴现成如何是和尚的的为人一句师云檐声不断前旬雨进云与么则数声清磬是非外一个闲人天地间师云非汝境界乃云久矣不升堂好事对众说东弗于逮展钵盂西瞿耶尼饱不彻耀骊珠翔凤翮白牯狸奴恣欢悦喝焰焰红炉放木鹅铁轮天子寰中敕复喝一喝。

　　示众有相身中无相身无明路上无生路好大众古人见处今人行处眼竖顶门符悬肘臂有卷有舒没巴没鼻卓拄杖得风流处且风流有意气时增意气。

　　腊八日隐贤大德设斋请上堂僧问成道之期即不问即今释迦老子在什么处师便打进云姹女已归霄汉去师云呆郎犹向火边蹲僧便喝师又打问如何是戒师云塞北千人帐如何是定师云江南万斛舟如何是慧师云吴中石佛大僧礼拜师云放过一着乃云二千五百季前黄面老子于是日夜半睹明星悟道叹云奇哉一切众生具有如来智慧德相但以妄想执着而不能证得喝当时有人下得者一喝便见瓦解冰消免致四十九季重重纳败事到于今不免将错就错蓦举拂明星现也众中莫有眼开心悟底么良久丈夫自有冲霄志不向如来行处行复喝一喝。

　　元旦上堂万象森罗一法所印古皇律令任运无私日照高岩烂烂黄金之色雪消寒峤泠泠瀑布之声普门脱体风流文殊容身无地所以道假使心通无量时历劫何曾异今日且道今日事作么生太平本是将军致不许将军见太平。

　　解制上堂僧问云水尽从今日解千山雪覆事如何师云拔出眼中楔进云男儿自有冲霄志不向他人行处行师云脚跟下黑漆漆地僧拟议师便打进云秪如黑白未分已前者一着子落在甚么处师又打云棒打不死汉问楼阁门开示现今日亲切一句请师指南师云更嫌个甚么进云因甚么妙高峰顶不许商量师云汝不妨伶俐进云也要通个消息师云可惜许乃云妙峰孤顶不许商量知恩者少黑白未分一着落处罕遇仙陀是以云月溪山显示秘密法印树林水鸟展演奇特化机机机相副迥绝安排印印该通全超向背者里荐得释迦拱手弥勒归降其或未然路从平处险人向静中忙喝一喝。

　　上堂打破大唐国觅一个不会佛法底人难得且道不会佛法底人有甚长处夜来曲臂支头睡不怕人来偷枕头。

　　上堂三世诸佛提掇不起历代祖师宣扬不及石霜彻底老婆心一味插田博饭吃。

　　云庵大师灵骨东还请入山设供拈香为雨为云何忌讳吾兄此日畅襟怀同条生不同条死一句无私遍九垓。

　　佛成道日荐严请上堂僧问向上一路千圣不传还端的也无师云情知汝向者里躲跟进云秪如孝眷倾诚恳请和尚升座说法未审获何利益师云立地成佛进云一句了然超百亿万灵咸悉赖师恩师云语脉里转却乃云宽廓非外骊珠在握寂寥非内利剑挥空不灭不生突出须弥横海上同得同证百千狮子现毫端正恁么时直得老释迦无潜形窜影之地则且置只如和庵耆宿端的在甚么处无漏国中藏不得千华影里示全身。

　　上堂日可冷月可热众魔不能坏真说诸人要知真说么塞却耳根分明听取。

　　示众举南泉示众云昨夜三更文殊普贤起佛见法见各与二十棒贬向二铁围山赵州出众云和尚棒教谁吃泉云王老师有甚过州便礼拜云门云深领和尚慈悲某甲归衣钵下得个安乐南岳先师云云门大似雷门布鼓取笑傍观殊不知赵州礼拜不是好心师云先师恁么拈提只知其一不知其二当时王老师若不得赵州赤身担荷洎合劳而无功云门虽则冷处着把火未免以己方人具眼者辨取。

　　上堂诸佛出世龟背刮毛祖师西来兔头截角一大藏教拭疮疣故纸明眼衲僧到者里口似磉盘诸禅德合作么生剑阁路虽险夜行人更多喝一喝。

　　师诞日两序请上堂僧问独弄单拈即不问向上全提事若何师云猛虎当路踞进云只如慈云遍覆法雨普滋毕竟恩归何所师云人天榜样进云恁么则正令当行十方坐断师云伶俐衲僧问世尊初降指地指天和尚诞期有何垂示师云一举四十九进云恁么则两轮交互照千古永光辉师云却不恁么进云只如向去底事又作么生师云云间峰顶进云却来时又如何师云月在波心进云若不上来争辨端的师云且缓缓乃云未离兜率版齿生毛已降皇宫脚不点地未出母胎蝇子放卵度人已毕铁作面皮释迦老子从久远劫修来一片广大赤心今日被石霜一时华劈了也众中莫有不甘底出来如何若何山僧索性一不做二不休有么携取诗书归旧隐野华啼鸟一般春。

　　示众举庆诸禅师因裴休丞相访及诸乃拈裴公手中笏问云在天子手中为圭在大夫手中为笏在山僧手中唤作甚么裴无语遂留下师云诸禅师有季无德爱讨便宜当时山僧若作裴公见恁么问但云却请和尚道看伊眼目定动拈笏便行直饶有生擒活捉之机也无用处。

　　示众诸苦所因贪欲为本若灭贪欲无所依止老释迦用尽自己心笑破他人口石霜一众每日不是抴石便是搬土讨甚依止来鸣版赴堂展钵放参伸脚打眠欲什么碗灵利汉不用瞻前顾后当下纵横十字不见道处处真处处真尘尘尽是本来人真实说时声不现正体堂堂没却身既是正体堂堂因甚么没却身如斯标致虽清拙大丈夫儿合自由。

　　上堂十方共聚互换主宾正眼洞明灵符光彩明投暗合戛玉铿金正按傍提斩钉截铁一一超宗越格头头草偃风行正恁么时作么生路逢死蛇莫打杀无底篮子盛将归。

　　腊八上堂举世尊睹明星悟道因缘师云黄面老人固是为众竭力岂免祸出私门以致后代儿孙一个个骑贼马趁贼夺贼刀杀贼虽然若无举鼎拔山力千里乌骓不易骑。

　　上堂僧出师便打云道道僧礼拜师复打乃云道是常道法是常法一句截流万机寝削杨岐一头驴只有三只脚喝一喝。

　　开炉上堂问如何是镕凡鍜圣句师云坐地到长安进云铜头铁额如龙虎看取金刚栗棘蓬师云争奈老僧何进云只如打破牢关佛祖不为底人到来时如何师云阶下立进云恁么则何妨行异类撒手混泥尘师云莫乱走乃云镕凡鍜圣句坐地到长安佛祖不为底却从阶下立出匣神锋射斗寒一挥万里烽烟息无宾主话火炉头向下文长付来日。

　　示众举雪窦云见一则瞎汝眼知一则翳汝眼翳生则天上人间瞎却则三头六臂或若辨得许尔十字纵横师云大小雪窦只说到者里石霜即不然见一则没却汝知一则塞却汝塞却则舌覆金钱没却则毛头星现或若辨得虽是善因而招恶果。

　　腊八示众问向上宗乘毕竟以何为据师云脱却笼头卸却角驼进云此日雪山开正眼葛藤里面出头来师云莫谤他好进云雪后始知松柏操夜深方见把针人师云未必心头似口头乃云释迦老子未逾王城左眼半斤既到雪山右眼八两乃至枯坐六季于是日刚道睹星大悟无端眼见空华递代以来一人传虚万人传实其间能有几人解分缁素石霜今日不顾危亡据款结案去也黄金自有黄金价终不和沙卖与人下座。

　　晚参即今休去便休去欲觅了时无了时古人恁么道已是作死马医了也汝等诸人更拟讨个甚么以拄杖趁散。

　　元旦上堂问如何是圣谛第一义师云须弥顶上击金钟进云从上来事未有人当头道着请师当头道师云赤脚上船进云恁么则天上有星皆拱北人间无水不朝东师云听事不真乃云总持门大启道泰时亨列祖令当行河清海晏千灵由兹顶戴万象以此覆藏直得尘尘运无尽轮张公吃酒李公醉法法现坚密体借婆帔子拜婆季所以道一切智智清净无二无二分无别无断故正当恁么时且越格斩新一句作么生道但见皇风成一片不知何处是封疆。

　　解制示众会则目前包裹不会则包裹目前会与不会俱拈却包裹而今尽打开且中间事作么生喝一喝云莫将闲学解埋没祖师心。

　　佛诞示众释迦老子多生深种毒因才出头来便鼓毒气直饶云门正令全提简点将来要且中毒不少众中莫有不受毒气所熏底么设有未具衲僧眼在毕竟如何下座同到佛殿各与恶水一杓将错就错不是差事喝一喝。

　　示众闻名而来见面而去秪如未闻未见以前向甚处着倒既闻既见以后又向甚处出头纵饶向者里倜傥分明犹是胶柱调弦未见七通八达所以道言前荐得滞彀迷封句下精通触途狂见还委么剑去久矣尔方刻舟。

　　对灵小参金刚正体湛湛虚凝般若灵光尘尘解脱所以道不思议解脱力妙用恒沙也无极若妙用去生死根断圣凡路绝无生永证心地顿空净裸裸赤洒洒没可把印瑞二上座还知落处么声前突出摩醯眼脱体纵横净域中喝一喝。

　　开炉示众一念万季万季一念打破虚空全无背面三世诸佛向火焰里转大法轮泥里洗土火焰为三世诸佛说法三世诸佛立地听转见不堪七通八达绝承当离相离名全体现若踏着去越圣超凡是甚么闲事便可以镕瓶盘钗钏为一金搅酥酪醍醐为一味同生同死全主全宾苟或未然白云深处从君卧切忌寒灰烧杀人。

　　示众问曹溪一滴源远流长石霜家风古今一色源远流长即不问古今一色事如何师云未问已前百杂碎僧礼拜师便打乃云我宗无语句漏逗不少亦无一法与人罪不重科纵使向高高山顶立深深海底行脚跟下尚有事在毕竟如何得剿绝去良久云衲被幪头万事休此时山僧都不会。

　　元旦示众送旧迎新两彩一赛赫日当空清风下载不逐四时变迁浑是一真法界小无内大无外不见一法即如来是则名为观自在。

　　解制示众山僧一期已来不曾与诸人说一字虽不说讳不得诸人一期已来亦不曾闻一字虽不闻避不得既避不得不闻而闻既讳不得不说而说不说而说彻骨彻髓不闻而闻透顶透底于此明得拈来瓦砾尽是黄金脱或未然上品醍醐反成毒药喝一喝。

　　示众寒则普寒热则普热三世诸佛茅溷筹列代祖师系驴橛可中有个汉闻恁么道便乃拈却炙脂帽子脱却鹘臭布衫山僧捉来痛与三十棒何故杀人刀活人剑。

　　开炉示众诸方聚众悉假外来石霜住山概从内办内办底不通水泄截断天下衲子脚跟外来底锦上铺华横穿香积如来鼻孔秪如不涉内外觌体无私一句作么生道红炉爆出铁乌龟。

　　佛成道日荐亡请上堂问如何是应时及节一句师卓拄杖进云即今举扬般若未审学修公还来听法也无师云蚤已穿过髑髅进云恁么则无缝塔中云匼匝不萌枝上月团圆师云且过一边问运吹毛人天胆落悬宝镜佛祖潜踪要津把断即且置荐严一句事如何师云刹竿头上礼西方进云虚空可量风可系无能尽说佛功德如何是佛功德师云棒下迸流星进云秪如高沙弥未登戒品便云具足且道他具甚么眼师云瞎僧礼拜师便打乃云生佛未具已前杳无得失朕兆既分之后一线才通迥离凡圣绝名模超越死生无背向既无背向不妨随处作主遇缘即宗既绝名模灼然物我一体尘刹混融且的的亲承直超安养一句作么生道三世十方俱坐断倚天长剑逼人寒。

　　示众举僧问云门死向甚么处去云门对他道在什么处华藏杰祖云云门秉杀人刀活人剑简点将来要且不知去处或有问华藏死向甚么处去只向他道熏风自南来殿阁生微凉杰祖恁么道固是斩钉截铁若是去处亦未知在或有问石霜死向什么处去但向他道瓠苦连根瓜甜彻蒂。

　　开炉上堂问九旬结制端为何事师云为汝漆桶不快十五日已前诸佛生如何是生底道理师云眨上眉毛十五日已后诸佛灭又作么生师云脑后荐取正当十五日又且如何师云放汝三十棒进云恁么则龙得水时添意气虎逢山色长威狞师云念话杜家问若唤作火燎却面门不唤作火冻杀有分如何是亲切受用师云一槌击碎进云恁么则百匝千重去也师云急须抖擞眼中尘进云若无举鼎拔山力千里乌骓不易骑师云易开终始口难保岁寒心乃云一刀两段未称衲僧撩起便行早不着便设使未言先领自救不了更若按下云头必死之疾诸禅德到者里如何得相应去红炉焰里重添火烜赫金刚眼自开。

　　象岩禅德供法被示众问香飘岳岭果结霜华从上相承请师一句师云三脚虾蟆着锦裆问象骨崖高乞师一接师云没者闲工夫进云莫便是和尚为人处么师云下坡不走快便难逢进云恁么则草偃风行得自由师云错会不少乃云粗疏布法被揭示无向背要知来处亲不枉人天会且道毕竟从甚么处来海神知贵不知价留与人间光照夜。

　　上堂问水牯未出栏时如何师云藏头缩尾出栏后如何师云切莫犯人苗稼出与未出时如何师云未有吃棒分问洪波浩渺白浪滔天道吾灵骨毕竟在什么处师便打僧喝师又打僧云秪如渐源肩锹便出又作么生师云你向甚处去来僧喝师复打僧云好手手中呈好手红心心里中红心师云十万八千乃云晓日腾辉碧霄绝翳朔风凛冽枯木龙吟正当恁么时直得太子桥洞契无生将军洞点头自许霜华潭浩然大彻雷迁塔拍手证明汝诸人总来者里开眼瞌睡笑破露柱口唇咄。

　　示众威音王已前金刀剪不开威音王已后铁蛇钻不入正当今日直得孤迥迥峭巍巍灼然万户俱开廓尔全机出没便恁么见得犹涉化门未是衲僧巴鼻且如何是衲僧巴鼻无智人前莫说打你头破额裂。

　　腊八日道系道膺剃染上堂问远客还故乡时如何师云吞声削迹进云恁么则江山虽异风月一般师云那里是一般处僧拟议师便喝进云秪如昔日丹霞铲草见何道理师云无道理可见进云如是则人归大国方知贵水到潇湘一样清师云更说道理问昨日夜叉心今朝菩萨面菩萨与夜叉不隔一条线如何是不隔底句师云劄进云恁么则弹指圆成八万门刹那灭却三祇劫师云礼拜了退乃云剃发着袈裟宜应行圣道以拄杖击香几云不是圣道所以行筑观音坐压势至髑髅常千世界鼻孔摩触家风便恁么担荷得去非但丹霞铲草直饶雪岭明星俱不出者个时节其或未然掷拄杖云文殊自文殊解脱自解脱。

　　荐亡请上堂问寒梅频破玉东君令已行荐严亲切句请师直指陈师云好生听取进云明眼宗师天然有在师云是甚么说话乃云身从无相中受生犹如幻出诸形相幻人心识本来无罪福皆空无所住从上诸圣莫不于无所住处示生无所住处示灭生灭既无所住当知生本无生灭本无灭所以道生灭灭已寂灭现前如是则小中现大大中现小随处作主遇缘即宗正恁么时且道圆觉耆宿即今现居何土正眼密弘三世空铁牛机印横该抹。

　　示众譬如掷剑挥空唤起窗前曙莫论及之不及催归日未西斯乃空轮绝迹无心花里鸟剑刃无亏更与尽情啼山僧将古人今人搅作一块了也且道节目毕竟在什么处喝一喝大海若知足百川应倒流。

　　示众诸佛说不到处开口道着诸佛行不到处举足蹋着既道着又蹋着唤甚么作迷悟又唤什么作生死山僧恁么告报已是拗直作曲了也汝等诸人更若踌躇三十季后换手椎胸且莫错怪。

　　机缘

　　师参天童老和尚人事次尚提起香信云者个从甚处得来师云何得当面讳却尚云道什么师拟进语尚便打。

　　参金粟车和尚值岁暮粟问云香严道去季贫有卓锥之地今季贫连锥也无你作么生师云丧身失命赤条条粟休去。

　　参东明先和尚尚问古者道宾主穆时全是妄君臣合处正中邪作么生会师云太平本是将军致不许将军见太平尚云恁么会又争得进云师意如何尚云何不道鸳鸯绣出从君看不把金针度与人师释然契悟便礼拜。

　　参南涧和尚尚问古人隔江招手便乃横趋你道他具个甚么眼师云烈焰堆中捞得月尚云未在更道师拂袖便出尚云直饶与么已早吃三十棒了也。

　　纵旨辞师师问甚处去旨拟议师劈脊棒云者守古冢鬼旨罔测师打趁出。

　　僧参师问未到此间与汝三十棒了也僧云那里见得师便打。

　　僧参师问路逢达道人不将语默对将什么抵对僧云钵盂峰顶浪滔天师拈棒僧拟议师打出。

　　僧参师问久不见汝因甚鼻孔缺了半边僧拟议师喝出。

　　僧问一口气不来时如何师云今日冷如昨日。

　　僧问如何是般若体师云竹影扫阶尘不动如何是般若用师云月穿潭底水无痕。

　　僧请益高峰大师垂示语如何是海底泥牛衔月走师云坐断木人机如何是岩前石虎抱儿眠师云铁鞭趁不起如何是铁蛇钻入金刚眼师云无目不画眉如何是昆仑骑象鹭鸶牵师云万里一条铁进云此四语中那一句有照有用有杀有活声未绝师打云你道是那一句。

　　僧参师问发足何处僧云青原师云住山鈯斧子在么僧竖起拳师云者是青原底如何是你底僧拟议师便打。

　　僧参师问发足何处僧云南岳师云思大禅师对你说甚么僧便喝师云好喝僧拟议师便打。

　　僧参师问发足何处僧云随处住师云草鞋钱教谁还僧云踏破了也师云即今作么生僧拟议师便打少间师云适来山僧性命在上座手里僧无语师云虚头禅客。

　　僧参问某甲未行脚时已与和尚相识了也师云在甚么处相识僧礼拜师云放汝三十棒师又问甚处来僧云南源师云曾见祖师么僧云不见师云请坐吃茶。

　　僧参师云未离荆紫峰与汝三十棒了也僧云今日勘破和尚师便打僧喝师云适来勘破而今喝僧拟议师打出。

　　石田师问鶤化鹏眼在鱼化龙鳞在生而化死何在师云特地一场愁药山化主为甚不受甘贽行者锭金师云是贼识贼人人鼻孔在眼下因甚觑不见师云全身在里许前三三后三三数目甚分明因甚无著罔措师云惭惶杀人。

　　师过天台访不退师礼祖像次退师从方丈出以手指云者个可是么师便掌退师云何得粗糙师云也要兄相委遂呵呵大笑携手入方丈。

　　仲龄参师问汝岳山来那龄云是师云曾到塔前么龄便喝师打云问汝到塔前乱喝作么龄便礼拜师云得与么有前无后。

　　僧请益师云汝曾见什么人僧云见石奇和尚他道雪窦有棒不打某甲师便打云会么僧云不会师又打云他后辜负雪窦即得莫辜负老僧。

　　师问雪舟彼此烧作一堆灰向甚么处相见舟云相见即不辞恐无人证明师便打。

　　一日众侍立次师举本来面目话首贤云今日冷如昨日师云犹是昔时话会别通个消息来贤云将谓别有师叱之雪舟云尽大地人性命被某甲坐断了也师云汝分上又作么生舟云一串穿却师云又道坐断了也舟拟进语师便打悟生云夜来依旧宿芦花师云此去三十季后切忌举着仲孚云有眼无耳朵师云错会不少。

　　二僧参师问发足何处僧云江西师云一口吸尽西江水作么生会僧喝师云我问汝一口吸尽西江水喝作么僧无语师直打出乃问第二位试道看僧云某甲初参师云好与一坑埋却。

　　僧参师云老老大大向外走什么僧云只为不知归路师云莫瞒老僧僧云两眼对两眼有什么瞒师云又道不知归路僧拟议师便打僧喝师又打。

　　僧参问如何是石霜奇特一句师便打僧礼拜云也少和尚一拜不得师云识甚么好恶。

　　僧参师指信物云从那里得来僧举坐具云者里师云者是什么僧喝师便打。

　　僧参师问那里发足云沩山师云水牯牛作么生云相随来也师云因甚么头角不全僧礼拜师便打。

　　僧参师问发足何处云湘潭师云曾遇达磨么僧便喝师云我问你曾遇达磨么喝作什么僧无语师便打复问一向那里住僧云不曾住师云你解腾空么僧又无语师直打出。

　　慧鉴参作礼毕师云因我得礼你汝作么生会鉴云某甲初出家师云出家为何事鉴无语师便打。
嘉兴大藏经　石霜尔瞻尊禅师语录


　　尔瞻尊禅师语录卷下

　　侍者本虔记录

　　拈古

　　举洞山价禅师因请泰首座吃茶次乃问有一物上拄天下拄地黑似漆常在动用中动用中收不得你道过在甚处座云过在动用中山乃令掇却果桌师拈云洞山老人秪有杀人刀且无活人剑何不当时待首座道过在动用中但云作家作家首座若是个本分衲僧必然另有长处岂非佛法人情尽善尽美。

　　举僧问夹山拨尘见佛时如何山云欲知此事直须挥剑若不挥剑渔父栖巢后僧如前问普会诸禅师诸云渠无国土甚处逢渠僧却举似山山云门庭施设不无夹山入理深谈犹较石霜百步护国元云参须实参见须实见毫端许言之本末皆为自欺今夜忽有人问三峰拨尘见佛时如何和声便打还会么真金自有真金价终不和沙卖与人师拈云夹山为众竭力祸出私门石霜觌露全机遭人邈摸护国要且只有利人之心且无出人之眼众中忽问山僧拨尘见佛时如何亦与和声便打待伊拟议掷下拄杖云从前汗马无人识且要重论盖代功。

　　举有老宿畜一童子并不知轨则有一行脚僧到乃教童子礼仪晚间见老宿外归遂去问讯老宿怪讶遂问阿谁教你童云堂中上座老宿唤僧来问上座傍家行脚是甚么心行童子养来三二季了幸是可怜生上座教坏伊快束装去黄昏雨淋淋地被趁出师拈云此老等闲露一机不妨殊绝简点将来不无渗漏何不当时连那童子一齐趁出不唯令者僧生平服膺亦使童子别有趣向还会么不见道只管尽法那怕无民。

　　举僧问赵州和尚学人乍入丛林乞师指示州云吃粥了也未僧云吃粥了州云洗钵去其僧有省师拈云者僧一味上人门户反成自破家门赵州不负来机堪称作家宗匠若作佛法商量入地狱如箭射。

　　举渐源因同道吾去一家吊慰次乃拊棺云生耶死耶吾云生也不道死也不道源云为甚不道吾云不道不道回至中路源云和尚快与某甲道若不道打和尚去也吾云打即任打道即不道源便打吾归院云汝且离此去恐知事知不便道吾迁化后源至石霜举前话请益霜云生也不道死也不道源云为甚不道霜云不道不道源于言下有省师拈云大小渐源可惜向齑瓮里淹杀当时待石霜云不道不道何不亦与一顿拳头虽然也须救取者汉始得。

　　举黄太史廷坚因访死心新禅师新问云死心死学士死彼此烧作一堆灰向甚么处相见史无语新云晦堂处参得底用未着在后谪官黔南忽有省乃云寻常被天下老和尚谩却多少唯有死心道人不肯可谓真实相为师拈云死心舍命从人太史一死更不再活。

　　举鹤林素禅师因僧敲门林问是甚么人僧云是僧林云非但是僧佛来亦不着僧云佛来为甚么不着林云无他止泊处师拈云大小鹤林前不构村后不迭店。

　　颂古

　　女子出定。

　　鸳鸯绣出大家看老大瞿昙见有偏弹指一声从定出堪嗟女子命难全。

　　世尊拈华。

　　如风吹水偶成纹八两分明还半觔若谓流通正法眼赚他空认刻舟痕。

　　百丈野狐。

　　不落何疏不昧亲野狐堕脱眼中尘巍巍坐断雄峰顶玉转珠回令斩新。

　　黄檗噇酒糟。

　　寰中独据验龙蛇合国无私见也么堪叹忘羊岐路客那知大象截流过。

　　狗子无佛性。

　　狗子无佛性突出全机印锦缝布重重急急如律令楚石琦和尚索面次有僧来参琦引面示之僧珍重便去琦召僧僧便回首琦云有口不得面吃者多颂云。

　　见鞭远引输神骏踏断边疆任奔运老将全韬杀活筹一扫烟尘万邦定。

　　玄沙虎话。

　　玄沙是汝虎看看日卓午甜瓜彻蒂甜苦瓠连根苦。

　　黄龙三关。

　　我手何似佛手照胆菱华直剖印破铁额铜头一一面南北斗。

　　我脚何似驴脚运出六韬三略截断舌剑唇枪迥出红旗闪烁。

　　人人有个生缘柏庭刍狗尿天惊起梵王帝释踏翻诸有四禅。

　　偈

　　礼普会诸禅师塔有感

夜深方见把针人古佛名垂此涧滨窣堵半藏荒径绕空台久没野麋驯霜华草色浑如昔断碣遗踪识可真特展炊巾通法裔亭亭相对倍伤神

　　喜晓庵法兄垂访

春暮幽岩竹径凉故人携策到山窗惊看道韵开眉宇笑挹虚怀涤肺肠法施远垂华散雨生机觌露句飘香搏风万里君先举愧我栖迟卧草堂

　　酬幻楫法兄

闲将杖履试炎凉知遇欣逢一笑长烟笠暂随湘水渡桂魂蚤逐月庭香凄清客梦情无限磊落孤征衲可装吴楚漫言千里隔碧天秋雁写成行

　　送友石禅友之武林

振锡还依万仞岗凄凄烟雨一肩长江城浪激风如剪客舍衾寒月似霜满目生机春信早半帆斜照晚炊香武林到日休延久肯使云萝没影堂

　　舟遇不为禅友

顺逆绳头不放宽泼天浪里可盘桓等闲跃过龙门险早已横挥雪刃寒辩泻珠玑廓圣眼话圆法印有金襕乾坤在处皆知己剖出虚空仔细看

　　途中寄刘文枢居士

篮舆话别熟梅天没足新泥草色连归兴自携藤七尺临风目断路三千湘云恋碧知为雨野鹤空巢任所便矢发自来无返势丈夫操守合如然

　　酬周鹤泉居士

肯随鞭影役心魂破坏家门出死门风月一肩堪独步圣凡俱扫孰为昆无依直揭熊峰旨颖拔还凭夙蕴根漫道此回空觌面生机脱略岂承言

　　酬吴勤先居士

靖节高风岂厌嚣神先契合远公招一回亲入钳锤室论劫俱消识浪飘菡萏香浮日正午芭蕉雨滴梦初饶十季世外君堪语法社因惊未寂寥

　　招友人

决志幽栖忘世态个中与夺难藏盖古之今之一句全隐也显也浑超迈肯使寒岩异草青坐断白云机未解好随落叶出茅庵锥地不留纵天外

　　示独鼎

亲承法印非草草切忌无心复为了多少英灵陷此坑当阳错过自家宝观汝操持亦老成掀翻旧辙看崩腾大行阔步透宗眼棒下龙蛇任变更

　　酬杨憩南居士见邀

心旷因成癖浑忘岁月残孤怀物外展逸趣定中看薄世惟师道深交以义安诚能君自许时可叙温寒

　　赠石语大冶二法友

同志遵遗范拳拳不外图玄关互砥砺禅寂独跏趺义重情粗妙交深出处符韬光已自许振起莫相辜

　　示利踪

快如剑利疾似骥踪一往直捷一斩巢空奋志若此迥绝罗笼拶得虚空血滴滴更须一棒为君通

　　示一乘

小乘钱贯大乘井索惟此一乘七零八落要在亲承莫乱图度蓦地知非纵横自若更问如何打折驴脚

　　礼让祖塔

曹溪宝印元无缝亚竖那吒第一机千古承恩仰衡岳从兹赤手起神驹

　　拜读南涧老和尚惠先师塔铭兼酬友伊二禅友

揭露毫端千圣眼还他旷济法王才先师末后光明种鉴地辉天一笔该

古风凋丧不堪论力振何期见二昆往复七千难报德独怜悬鼎一丝存

　　送玄慈兄之攸水

丈夫出处超时辈纵夺自如何忌讳翩然拽杖下碧　剑客相逢看触背

　　次韵送住山

大唐打破觅无踪百草头边露旧容赤脚踏开泥水去任教人唤住山翁

　　送见渠兄还吴

本是翛然云外客乾坤撤手轻抛掷如何犹有故山心笑倒吴中大石佛

心交岂在多饶舌苦切之辞难指陈灭却堂堂正法眼白拈手段任纵横

曾登绝顶最高层三世如来一口吞砍额望君君记取再来扶起祝融峰

　　访五磊颖石法兄

同着金襕太白峰杨岐正脉赖君通七千里外投机句尽在相逢一笑中

坐振江南第一峰喝风棒雨电光通海门昨夜波澜急无数鳞龙一网中

　　访仰山古石法兄

仰覆对机千古峻藤条四下错流传斩新拨转当时句占断输君一着先

　　与且庵兄叙别

何由直蹑凌云顶肯负同门一故交相对忘言春雨后奔流疑是起潜蛟

先宗一脉无涯涘清浊依然体自分泽国任他泥水惯不留涓滴独繇君

　　春日访戒兄赠别

门临曲涧来清吼坐倚芳丛日送香傲睨尽容闲自许任随流水落溪黄

　　寄谭贞复居士

连朝握臂话山房松竹依依岩桂香无隐家风自今昔斩新酬唱又何妨

　　赠别朱赉贤居士

翛然云外不知归今日归兮却是谁幸有故家风月在堂堂岂负两茎眉

　　送伊山上座之浙

忘情莫谓无言说春入乱山青烧痕竿木随身探深浅浙江浪暖看飞鲲

俊鹞搏空不食残气凌佛祖舌澜翻漫言遍界无行路踏倒归来雪旧冤

　　示望修刘居士

一念休时万境闲直须永断绝攀缘炷香清夜茅堂寂正是维摩不二谈

　　勉众五首

挽起眉毛挺脊梁个中元不着商量趯脱从前系驴橛堂堂摆手出湘江

用功急切更加鞭莫使空华翳眼前转入转深涯际远谢家人在月明船

病僧无法与人说钝钁终朝为指南历劫现前希有事一毫端上有谁谙

行解相资鸟道玄临危不悚是奇男要施定国安邦手一剑挥开空劫前

酷旱幸逢甘雨澍如人绝后再苏时不萌枝上华仍发试问何殊旧日姿

　　示禅者

万法归一一何归虎头带角出荒草掷过云门六不收靠倒湖南瞎长老

　　食淡

不咸不淡味寻常三寸频经百味忘何似深尝无味味无中咬嚼味偏长

　　示明见剃染

出世还输大丈夫一尘不染踏毗卢等闲已作空王子肘后灵符佩得无

　　示德邻监寺

辅弼丛林愿力深正须坦腹露胸襟万般施设莫存己日用无私耀古今

　　示仲孚虔维那

金槌未举廓全提击着分明落二机密密堂堂无忌讳万人丛里振纲维

　　示素如印书记

顶门眼豁分缁素旧窟掀翻始自如锥地不留忘管带灼然处处得逢渠

　　示纵旨开侍者

海岳掀翻非纵旨纤尘不动亦输机一毫头上抽身转烈焰堆中片雪飞

　　示首贤立侍者

行藏奋激烛幽玄要越时流一着先撒手那边俱坐断横身直出凤楼前

　　示道谦殷侍者

须知柔弱胜刚强蛊毒之家水莫尝劈破黑山毫末尽赤穷手段任施张

　　示默可汉阳行乞

逢人话尽岁寒心索价撩天着眼听好事此行知信彩滔滔要使汉江倾

　　示天问定悦众

做样妆村丑态生笑他日午打三更信知般若无私力万仞悬崖撒手行

　　示道冶明记录

妙句无私也是闲贵须拨转上头关临机迅若千雷吼立起吾宗掌握间

　　示月生

片月虽从海底生须知生处洞无痕光分在在难遮掩任运还他影不存

　　寄南岳茂恒禅人

幽栖喜与塔为邻寂尔忘言示汝亲忽地相逢无避处水声山色现全身

　　示祖堂虔侍者

将此身心奉刹尘河沙妙义一毫亲殷勤细折旃檀片碧玉光寒出手频

万丈高寒绝点尘祖翁面目本来亲笑他垂涕轻丹诏肯负南阳一诺频

　　同若休师闲步

尽谓浮生如寄客岂知千古一间名上方兜率虽堪履何似相携畅野情

　　示慧开禅人

慧门无钥悟方开掣电玄机岂外来不奋巨灵劈岳手男儿从负济川才

　　题飞来船(赠岩主)

浑忘来处只藏山半泊烟云翠霭间莫谓蓑翁无可钓离钩已得锦鳞还

不向五湖经白浪飞来峰顶驾云涛垂钩不钓山头月只待知音下一篙

　　因雪偶成

岭梅带雪喷寒香一片虚凝射八荒怪杀普贤毛孔阔十分春色半含藏

　　武昌偶作

凌虚楼阁倚江流鹦鹉中分天际浮多少鱼龙升变去山城烟锁使人愁

万人丛里夺高标到手方知出处饶珍重钓鳌江上客放舟时辨一声桡

　　募修造

巍巍梵宇久埋尘扶起全凭过量人岂为万灵承覆载要看匝地涌金身

　　化佛灯

古寺荒凉苔殿深多季兀坐冷沉沉全凭大力檀贤手剔起光明遍照心

　　募迁塔

岳顶云披塔影端危崖老树倚将残移高就下谁施便同证圆明一颗寒

　　示雪凯珍悦众

雪中失却臂凯歌千古闻未至悟心地聊闻亦断魂

　　赠王仰川居士七旬

素风凌万古圆应示从心一片无瑕玉光分润道林

　　赠离幻师

德腊齐先哲行藏启后昆萧萧茅舍里别是一乾坤

　　示刘明乡居士

应接通回互关情识利危一般灵妙处端的更由谁

　　示一灯灿知客

丈夫须奋志祖岂独南能　瞎摩醯眼千光灿一灯

　　示灵源大德

灵源匝地普天不出顶门一窍任运信手成辉切莫别求禅道

　　示破也法侄

箭射久始中的棒敲空鸣嚗嚗一回拶透趁风云百草头边掷金玉金玉掷犹堪羡破灶当季泄此机切忌随他脚跟转

　　寄古眉法兄

藏老张弓得半人只缘自射定烟尘高踪久适抛弓处再挽何妨射一群

　　示画士

本来面目何形段纵巧僧繇写不成未动毫铓百杂碎大悲千眼顶门生

　　酬石臣张居士

故国何曾隔点尘横身出入总承恩提来三尺龙泉剑斩断多生习染根声色堆头无渗漏是非场里绝疏亲输他旷达匡时手一默掀翻不二门

　　寄神鼎远庵法兄

上林莺啭岩华老碧嶂云披松操长遥望刹竿麟凤集从容据令为提纲

道存岂惜拖泥水退鼓频挝奈病何珍重吾兄机妙密吹毛不动起滹沱

　　寄竺庵和尚

锡至江城寺无由一款论病衰高枕梦雨密暗山村济世君多得伤时我独言漫云相隔远机感若雷奔

　　寄密严大师

积蕴欣然一晤忘自惭无计挽颓纲遥知绝顶跏趺处时有天垂华雨香

道在何妨与世忘慎言端是整颓纲只凭德业救时獘永永先宗一脉香

　　开塔基示二三子

起倒自来因地有钁头未举契先宗漫言高竖无层级贵在绵绵一线通

　　示开立二子

吾负先宗每涕零群机阅尽枉劳神羡君落落披肝胆老我宁辞泥水深

　　送殷开二子上天隐老和尚龛前设供

杖屦不禁泥水路翩翩肯逐楚江风香烟起处孙枝见觌面无劳问祖翁

破家始解起家门绣出鸳鸯不露针公案现成直捷了金风高卷叶归根

　　示皤知藏

那畔掀翻不必论者边赤手握乾坤直超数量无拘管海藏毫端任吐吞

久历艰辛事竟成老当益壮漫因循等闲拶出虚空髓家国安然活计新

　　示晟副寺

真实行藏成道本毕生为去是其人但谙有作元无作方显深心奉刹尘

为众为丛林出家不空过初念毫不违生死定教破头头了自心法法堪磨磋佛祖无剩言行到知恩大故乡何处复思归笑倒西来闲达磨

　　示定知藏

今古见忘绝渗漏单提雪刃报无私垂秋法道当深省慎重频将料拣施

　　示印知藏

为法身心如铁石到家一着没途程吾宗杀活金刚剑直揭当阳定祖衡

　　示珍知藏

迸开顶　截流机舒卷纵横悉自如彻底惺惺全意气荡平阃域廓真规

　　示蔚侍者

入此门来毫不存随身影草定乾坤滹沱一滴截诸派迥出生机杀活分

　　示庆直岁

往古无殊在今日搀先努力继前修坚牢志愿成终始天上人间得自由

　　示净直岁

不惜艰辛已数季事当难处拼身先但知成物无存已古佛何愁不并肩

　　示观直岁

慈和元是回光力顺逆关头须摆脱从来大道出常情越格男儿任提掇

　　示恢侍者上南岳祖堂

侍师侍祖一般成不负汝来归我心淡薄世间坚苦行知恩始见受恩深

　　寄聪侍者

父母未生作何状既生四十状何居漫道寸丝元不挂现前赃物自家知

　　示慈恒

时风浮险岂堪谋切莫随流便入流进取竿头无背面回看一片古皇洲

　　示勤小师

孝义出天然拳拳行不息男儿负大心竭力吾门则

　　示立书记

深荷单传穷彻底胸襟流出盖乾坤丝悬慧命诚危险夺食驱耕力保任

　　示亮库司

洞山麻三斤赵州衫七斤一并拈将裂粉碎无星秤子任区分

　　除夕示众

冻梅积雪催残岁使得时时本现前不起那伽奉尘刹任教打破又完全

　　寿韩邑侯

大道彰于未兆先形名既剖理无偏宫袍夺得当时羡象驭光临此日贤惠政抚存歌万户淳风垂布颂弥季遥看高蹋毗卢顶知命知非悉剩言

　　喜重复僧田兼酬众护法

先圣遗风岂易泯一期隆遇典型新王臣不昧灵山记野衲宁忘古佛因朽质屈伸时感激饱餐禅诵日精神祖翁田地重翻转孰谓今人愧古人

　　酬瑞贞居士见访

霜清木落日方高何幸故人访寂寥世出世间总休说相看一笑万机消

峰高何似道情高千古谁同此寂寥何必挂冠入丛社深承外护觉难消

　　示离垢居士

丈夫一决一切了不容毫发打之绕蓦过魔城万八千吹毛横按无边表

内外中间浑不得突出炽然大火聚圣解凡情尽底镕兀兀无依全体露

　　示东谷居士

知足应知无不足澹泊温良如美玉睡起茅堂曙色分赫赫曦光照东谷

　　示西墅居士

世羁摆脱潜西墅事在力行不在语遍界纤毫过患无纵步竿头惟自许

　　示祥直岁

但知得本终成立切忌随时博妄名拼命力行毫不倦一般头角自峥嵘

　　赞

　　达磨赞

觌夜明珠不易投孤撑铁脊闲嵩少觅心不得赚神光五叶一华天地杳

　　先和尚像赞

头蓬松眼卓竖向来不省己非爱作冤家头聚住浙地而惊翻南海鱼龙据湘山而坐断雄峰顶柱舌藏霹雳笑露刀锯间拈七尺乌藤搅尽太平寰宇夫是之谓临济第三十一世

　　　　　　又(祖堂供奉)

神机严冷不可犯壁立中兴济北宗孰谓浩歌归去早祖堂觌露太阿锋

　　自赞(豁监寺请)

者阿师爱自便数季随处住山全没些子顾恋枉作慈明远孙公案何曾判断咦一条楖栗恣横行敢将天下人惑乱

　　　　　　又(珍知客请)

波波挈挈百丑千拙硬似绵兮软似铁破的一机红炉片雪

　　　　　　又(虔书记请)

无恁长处村僧一味种田搏饭抹过生佛一机只么据款结案纤毫佛法不容情密密绵绵须自看

　　　　　　又(立维那请)

不住城隍喜居岩室倒握临济吹毛华劈霜华祖业尽道少丛林未是白拈贼顶门正眼无私一任阇黎斫额

　　　　　　又(印知藏请)

据胡床握楖栗勘来机没巴鼻只顾断人命根那管相次路绝印阇黎试分析

　　　　　　又(符侍者请)

顶　神机上通下彻一触其锋斩钉截铁倒拈白棒据当轩莫谓石霜无法说

　　　　　　又(开书记请)

放浪湖湘滥支破院手握枯藤佛祖生按向来不顺人情说甚要津把断开书记瞥转一机是恩是怨咄

　　　　　　又(灿知藏请)

不爱说长道短金弹博人泥弹直饶鹘眼龙睛到此遭伊羁绊坐断三湘正令行海底然灯光烂烂

　　　　　　又(定侍者请)

断衲子命根碎千圣关捩是渠寻常施设驱耕夺食定宗猷丧尽老胡真秘诀

　　　　　　又(殷知藏请)

怒骂不常峻严自得衲子冤仇丛林妖孽者般葛喇阿师岂堪绍临济三十二世之正脉分付阇黎善护持法眼从来瞎驴灭

　　书

　　上罄山箬老和尚

　　忆往岁嘉禾礼别冬杪方抵清浏友伊二师至拜读慈翰审知法体清宁不胜欣庆窃思先人半生为法苦心一旦天夺其缘末后光明深荷鼎力此恩此德无时敢忘承允塔铭以垂不朽特专来师走请缘某积劳病发正在伏枕未能同行每思孤羽无成终负和尚昔日奖提至心亦负先师久诲慈德矣俯祈垂照临楮曷胜悚惧之至。

　　上报恩林老和尚

　　拜违慈范忽四白矣想法体必获清胜岁春因先师迁塔勒铭匍匐登岳访不退兄于天台询知和尚莅众报恩诸法兄俱近捶拂窃观上古法门任法严重较今之世若非和尚作大主张第恐后学无所归趣矣某无知懦劣一无所能湘楚逗留实为先人后事既而将毕于斯盖欲了素志于岩壑矣翻思慈德未能暂忘夏初荷蒙颜师垂顾惊喜不胜敢附便鸿特伸问候临楮无任激切之至。

　　与戒树兄

　　世之变迁自有天地以来固然之理智者先一着觑破或遇不测颠危之际未常苟易丝毫执持刚正挽回时趋作千古眼目方册具载布如日星今人非不见闻盖缘内无常守稍涉折挫便见败露所幸吾兄坚操卓立出人一筹为快弟往者受云居请作休夏计不意阴受寒湿贱体未甚爽然俟秋凉图晤便附苎衣稍可支汗冀哂存。

　　复荆紫万仞师

　　往者常聆先师言及高明诚信此事比时欲图半日盘桓终不可得近闻继席荆峰德风日盛荷荷远颁翰贶兼辱佳章辞意过褒安敢当也来谕谓石霜从上列祖闻不慧吼声不知吓向甚处去此言关系法门似亦失照岂不闻雪峰云三世诸佛向火焰里转大法轮其时云门云火焰为三世诸佛说法三世诸佛立地听之旨要乎所以先洞山辞云岩岩有价阇黎承当个事大须审细之语真万世龟鉴也忝在法爱谅不因人弃言来使返勤病笔奉复。

　　与友人

　　所亲者道所交者义惟道与义实吾人千古不磨之准则数季以来屡承道义见及岂能少忘或于一言一事有所触讳盖亦不忘道义而然也近来法门错乱不堪僧行全乖大体究其病根实在师法不谨之故昨闻法驾两处住持未定于一但其间有丝毫不如法处便非学道人立地处也古者道不择地而安耻辱先圣拣所在而住理涉多端慎之慎之。

　　与友人

　　志有常守诚无外求此先圣力行切要之语足下脱白大方熟游禅窟避世幽居谅必以个事确守潜行密用务期颖脱超卓讵肯随碌碌者作目前计也不慧鲜德废人喜脱石霜项枷业已休夏云居他日木上座放行当是相见时也。

　　复贞复谭居士

　　读手教知留神个事大非前比想已备尝无味之味觑破得失之心目前空劫纤念弗萌无疑矣讵肯再循旧辙便成隔世事乎先师栖岳数季方外之交惟居士一人故于末后事深荷竭力忝在同门敢直截见陈幸毋作空设语。

　　复憩南杨居士

　　承论谓蒙诘近来趣向绝无劄脚处也好个消息不见当时张拙秀才见普会诸禅师诸问相公高姓答云姓张名拙诸云巧尚不可得拙自何来当下领悟要知此事须看者等榜样若只守住蹊径待时待日便成自赚自误。

　　复文枢刘居士

　　读来教足见居士夙具灵根幸勿滞于小歇要须发愤自强坐断千差透明大法是所切望。

　　复尼继总

　　实欲了生死大事作法门良器必要先断虚词加之操履严密至死不变悟如翻掌谁能欺惑汝哉若只广博记忆应酬相似欺人欺己以当生平不惟有失出家正因谤般若罪恐难逃耳。

　　复且庵兄

　　同志交往贵乎平淡其于事关化风诚出素蕴盖相忘于道之当然也追忆先师顺世十载有奇后事虽渐息肩夙疾不期随至痛惭无补法门每思退居亦无固必然岂藉此养病为得讵智者之论欤且慈明祖塔久废不遑坐视正伏枕忽接来谕展读深悉雅爱佳贶殊觉过礼惭谢不一。

　　复慈化不韵禅师

　　抱病荒居承翰贶远及世外人何过情如此湖南素称法脉之渊以今观之岂去古之有殊诚相继者不胜任而致然耳如云两宗砥柱得非妄兴者乎春气尚浅惟道体自爱不悉。

　　复简夫毛居士

　　一言相信了契生平盖古今圣哲往往有之承谕见道闻道孰亲切夫道者惟恐不至耳苟至于道如明镜当台毫发无间宁复滞于差胜而不自决乎昔杨大季悟道偈云八角磨盘空里走金毛狮子变作狗拟欲将身北斗藏应须合掌南辰后此老常见广慧琏禅师若非一言颖脱何以臻此万望见贤思齐与此老作千古良友幸甚然贫衲愧于广慧多矣。

　　复日升龙居士

　　向蒙竭诚弘护不胜感激适读来翰曲尽几微如谓慕道十季接教一日然则贫道未曾妄言居士亦不曾妄闻于此撩起便行不妨做个了事汉不审以为何如。

　　与石臣张居士

　　人生在世固是一梦然能于梦中作大佛事则名利泮然冰释矣闻尊堂归西贫衲虽蹈世外宁免伤心形生大本将何以尽之不妨趁此机会更不迟疑直下洞彻心源非唯得与尊堂把手共游觉海即历劫亲恩俱获益于无穷矣伏惟台照不悉。

　　上天童弘觉老和尚

　　拜读慈示言言惠泽但某何人敢谬当斯誉也承赐尊录种种拜领殊惭至于重修圆祖塔记诚出远兄高见荷蒙慨许感戴何穷某窃思孤懦无似滥住祖山博饭随缘事无成立更兼身病委托无人欣闻和尚应诏还山法门大幸徒切驰省之思负德良多罪将奚赎兹庆远兄奉觐虔具瓣香敢着恢禅走叩起居万福惟冀大慈垂悯始终海涵则大幸矣临楮不胜恐惧之至不宣。

　　与神鼎远庵法兄

　　湖湘旧称佳地士风淳朴铣和尚尝会斋而诱之不无深意闻法席更新缁素奔辏验在兹乎弟数季为先师塔事所羁滥叨住山徒增愧耳适值贱恙专候稽迟尚祈慈谅菲仪不恭冀哂存是荷不备。

　　寄宗玄大师

　　兄事善知识可谓劳且苦矣十余季中详委非不肖无以尽知非吾兄不能尽心若此也较之近辈安可同日而语乎或他日南归幸图一叙以罄欲言不尽。

　　与豁监寺

　　出山岁余屡屡遣问而竟不回何也既退蟠龙复迁宝源地僻荒凉恐艰运动纵耽安逸无如处众深践己躬为愈也可即委人副我悬望。

　　与峻侍者

　　衲僧家以利己利人为任非图一小歇而竟忘初志也忆汝在岁侍老僧时痛为勉励欲汝有成岂料久假不归乃汝负老僧非老僧负汝也思之。

　　与离垢居士

　　大丈夫阎浮提走一遭盖为出世大事耳所以庞蕴居士见马祖悟旨之后将百万家财弃诸湘流与子女辈鬻竹笊篱以供朝夕尝云但愿空诸所有慎勿实诸所无此是第一等出世样子也客岁相遇盖非偶然但公偏执所无为实不信所有为空彼此牵缠何有了日若能直下一刀两段不唯诸法顿空即生死永断矣勉之勉之。

　　与灿知藏

　　老僧自静室回衰败极矣山中事宜谅亦深知不在言矣向拈监职亦变通一机使千载丛林复有所委不致世谛湮没尔我忝为佛祖儿孙实此心不昧而然耳况事已行其在各尽本怀老僧倘不即死大端或可疆扶悬望公回一倾积蕴。

　　佛事

　　正观尊宿秉炬留神正观倾国不换住山三十余季寸步不移到岸今朝撒手便行圆却一生公案掷火炬云冰河发焰藕花香独露全身无背面。

　　恒乐兄炼骨曾经恶辣钳锤拶出向上一路要见透体光生再入红炉煆过以火炬打圆相云镕尽规模秪者个掷下。

　　施玉华秉炬来也不挂寸丝去也有何忌讳去来一点灵明切忌当人自昧以火炬打圆相云看看生前生后迥无藏火里优昙亲现瑞掷下火炬。

　　普慈秉炬脱白随师今日繇汝任性逍遥迥绝依倚以火炬打圆相云会么普现慈光个里亲菡萏香风随步举掷下火炬。

　　出离禅人火今朝两脚捎空正是出离时节火里蝍蟟吞大虫翻身踏碎黄金窟。

　　明见起龛迷时师度悟时自度一句截流万机顿赴龙袖拂开全体露。

　　举火明见了然迥超象表铁牛步步火中行返顾休衔一茎草。

　　一念禅人入塔抚骨云生死该他不着直下七零八落证取那伽定里身彻底无依空索索。

　　懒庵禅人入塔生佛未具八面玲珑万汇既张四棱着地杳忘尘世见迥绝圣凡情故我懒庵瑞公夙植灵根深践此事屡季叩激受尽钳锤蓦契生平脱白病危之际玄机洞达知时趺坐而终历过胜热门亲到清凉界且正当今日彻头彻尾一句作么生道还会么凭空才放下千眼自圆明。

　　明初大德入塔明明一句子初无隐覆时红稻啄残鹦鹉粒碧梧栖老凤凰枝。

　　圆觉耆宿起龛二十季相知不曾提着元字脚今日蓦路相逢岂可一番特地▆▆▆▆▆▆密密鸳鸯重绣出金针一任出头看。

　　学修大德入塔脱尽廉纤露金锁骨彻头彻尾避无门为君直下苍龙堀。

　　本来禅人入塔昔本不来今亦不往利刃挥开生死门铁蛇钻入金刚眼。

　　见庵禅友入塔一见不再见止宿草庵且直下转身一句作么生还委么宝印当空妙重重锦缝开。

　　煆众僧灵骨云泥有隔季深一旦面面相觑要令洞达底源重须入大火聚乌龟稽首须弥柱。

　　入普同大智圆明真空湛寂出没卷舒头头合辙斩新旧日风规普请一时休歇喝一喝团圞共入无生国。

　　师示寂前一日手书遗命老僧自住兹山一十八载矣平常不易轻举今值病衰倘委息后每季新旧监院及两序大众同心协力辅弼常住三季其后轮选能者主之以报佛祖恩德也癸卯季八月廿九日尊老僧手书。

　　杂着

　　募瓦(代)

　　巨镇湖湘实吾道法脉之胜域古潭浏邑诚善乡缁衲之会都世多缙绅信崇宗教然唯云居精舍固非法窟名蓝览其深秀遗踪代有老衲退隐妙道所系显晦无殊云月既同溪山何异是以物因言重地托人高近缘辟芜鼎建已成华构数楹独覆瓦之未完如有身而无服拟将营就倚办众檀顾变幻之不停正宜成己成物植胜因之有地奚止世出世间庄严既备福利无穷。

　　化锅

　　饭是米煮锅是铁做阿谁不知问着即错要不错大家出手铸一个是圣是凡开口噇三十季后莫道山僧不说破。

　　尔瞻尊禅师语录卷下终

　　石霜尔瞻尊禅师塔铭

　　四明于海内称禅窟不第天童育王大梅雪窦诸方老古锥敷座说法灯灯相接如江如海其郡邑所产尊宿行化他方者亦复接踵比肩未易枚举故自岳林布袋戒香哑女应化现身外牧庵明心要于水磨石窗悟经旨于风棕保宁建大法于金陵祖镜掷鹞氅于广座萼药谢世缘于冷灰枯木乳峰示息心于青山白云野堂辨风幡于俊鹘金毛大圆洞诸佛于狸奴白牯讵非山水钟灵泱泱乎表东海也哉明季语风雪大师亦吾鄞朱氏子机锋迅捷品更潇洒不群自是再来古佛乃继语风而起者则尔瞻禅师其人也师讳达尊号尔瞻祖籍宁波之鄞县俗姓唐父某母某氏襁褓甫离皈心三宝每嬉戏辄作佛事家人怪之稍长不喜事生产痛身世无常时作厌离想父母不许出家欲为议婚师再三力拒乃止家近补陀寺朝夕入寺瞻礼金容展玩梵筴以为常一日早出门舍傍有人遗弃蒲团戒衣诸道具师谛观久之伫立道左以俟竟无至者窃喜曰天授我也携入福泉山礼圆明师求剃度父兄辈访至见师志已决愀然太息舍之而去明因为落　服勤三阅岁念生死茫然何乃久羁于此闻先密祖主天童法席甚盛首造焉礼拜次祖提起香信云者个从甚处得来师云何得当面讳却祖云道什么师拟进语祖便打是冬圆具戒则崇祯乙亥也年已二十有八矣亲炙年余复往参金粟乘公弁山雪公南涧问公诸名宿后至东明见钝叟际公言下了然遂矢志亲依围炉次公举僧问夹山拨尘见佛时如何山云直须挥剑若不挥剑渔父栖巢汝作么生会师云太费力生公云是夹山费力是者僧费力师云一任分疏公云情知你不会者话佛成道日师问今日请师安名公良久师礼拜起收具公云名甚么师转身进云道即不辞恐违师意公云迟了三刻一日公又问古者道宾主穆时全是妄君臣合处正中邪作么生会师云太平本是将军致不许将军见太平公云恁么会又争得进云师意如何公云何不道鸳鸯绣出从君看不把金针度与人师瞥尔契悟便礼拜盖真大地平沉境界从前碍膺立时冰释矣未几际公因事出山如失怙恃追踪寻访相值百丈山中复随上衡山缚茅掷钵峰下者数载师执劳既久欲别图静养公因作伽陀送之云侍吾经五载契合在机先从上宗乘事透彻已无言此去居空谷刀耕火种便郑重坚志操慧命赖持传公出世有年钵囊嘱付仅师与谦师刍师等披沙拣金眼光烁破非近日偷心稗贩草草放行者可并提而论也后继住绿萝公复致书相勖曰名山大泽往来者众无论贤愚当以至诚平等待之故师出世为人禀承师训簪绂舆儓愚痴伶俐一目等视勿岐高下数十年如一日乙酉际公避乱潭州示寂南源师迎灵骨归衡岳建塔瘗焉养生送死一身兼荷了无遗憾顺治丙戌浏阳石霜本豁等请主院事芒鞋竹杖行李萧然其升座法语云行一步踏断微尘诸佛命根唾一唾唾破从上列祖巴鼻自赞则又云怒骂不常峻严自得向来不顺人情说甚要津把断倒拈白棒据当轩莫谓石霜无法说亲言出亲口均匪谩语也石霜屋老僧残林寒涧肃触境悲凉师处之泰然不逾旬而衲子趋风屦满户外从此全提正令弘阐宗猷瞬目扬眉雷轰电掣真切相为后学寔有大过人处始信临济道出常情际公非苟焉阿私所好也庚寅躬诣浙西求本师塔铭于南涧问公戊戌山中偶有龃龉辄拂衣出为古唐离垢居士所留结宇寺后以居己亥秋豁监院恳请还山坚辞执事师乃举老成衲子十二人阄定甲乙鳞次掌院务众皆悦服庚子春重修圆祖塔落成专使请记于我本师弘觉老人老人嘉其焜耀祖宗有功法苑为作记勒之贞玟以垂不朽且细阅石霜前后语录离情绝识直截谛当不觉击节叹赏曰此龙池幻老人下行字法嗣中第一翘楚也余盖得之亲承提命者时有当道欲为营建土木师虑为居民扰力却之卒之僧堂方丈洎应供堂相继修复咸藉亲依弟子成褫之力间有外缘亦出自然不属勉强诚有如老人所称宝坊巀嵲窣堵嵯峨莫不从钁头边涌出者耳师天性朴茂不事缘饰禔躬极严自奉极约忘身为众遇人无少长方便接引夺食驱耕抽钉拔楔不彻不休复能推赤心置人腹中故衲子相从一二十年备尝艰苦无纤毫猒怠容且深耻攀缘奔竞之习住山十八载未尝出入朱门干谒豪贵只恪守一日不作一日不食之规与众胼手胝足栽田博饭而已余惟石霜圆祖轩悬毒鼓机劈箭锋济上洪涛复澜翻震荡于湘江潭水间师继席石霜虽道有隆污时分今古而其出处行业寔约略似之师颦笑不假气宇如王何异圆祖之秀目连眉颀然丰硕也师驹谶磬山薪传南岳何异圆祖之亲见汾阳中兴临济也师魔佛生擒人天蓦按何异圆祖之吼震西河钩垂剑水也圆祖跅弛不羁龙象蹴踏非驴所堪师亦一意孤行绝无依傍圆祖为时所钦屣迎李尉衽敛諲公师亦望重绅儒诸方手额圆祖运丁多难易厮养衣窜名火队师亦坐卧锋刃在险不惊道出一揆后先辉映讵非末法中一大平等寂灭光明幢哉康熙癸卯营寿塔于祖塔之右工甫举而疾作示寂前一日手书遗训惟丁宁弘护祖庭丕扬大法无一语他及九月朔始不进食亭午复作书遣僧告别晓庵昱公嘱以后事亥时跏趺而逝梵籍之外囊无长物一众如丧考妣逮昱公促装驰至在定已七日颜色如生左右皆闻异香荼毗日雨雾昏迷起龛倏尔开霁经三日殓骨竟复大雨众咸骇异遂于十月初九日奉灵骨入塔缁白送者数千指远近悲号声震林谷非师道力所感能若是乎师世寿五十六僧腊三十一有语录若干卷行世嗣法弟子某某若干人余昔年浪游京口邂逅师于竹林禅院询及同乡一见如旧相识善气迎人至诚动物别后时回环胸臆间闻师顺世尽有余恸兹其门人入微恢等将我同门法兄远庵僼公命倩余为作志铭余既与师有一日缟纻之雅且复忝再从埙篪之谊爰不辞芜陋而为之铭铭曰。

　　于烁明州三佛肇隆弥天释种声光熊熊或舞太阿或击毒鼓山川孕灵如龙如虎有明末叶复产英流伽黎天授善来比丘趼足东明鹅王择乳飞卫纪昌箭锋相拄绿萝南岳五载巾瓶依依孺慕罔替死生晦养衡湘刀耕火种爰长圣胎天龙所重石霜敷座洞示真源牙如剑树口似血盆衲子趋风铜头铁额有大法王拍几叫绝幻泡利养传舍殿堂蚖蛇恋窟实可哂伤机类玄沙风高道信万偈河悬千身月印宝坊窣堵云涌霞蒸钁头边出鼛鼓勿胜同居垂诫贵真操履不竞不缘无嗔无喜法幢俄倒雨泣大千红轮掩雾皓魄埋烟我昔与师邂逅京口千里同风面目如旧西河狮子亲见汾阳后先一揆媲美联芳拜手飏言莫罄厥轨万祀千春令闻不已。

　　康熙丙午上巳日同邑法小弟本秀钱光绣圣月氏合十拜撰
