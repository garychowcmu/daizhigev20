嘉兴大藏经　衡山禅师语录


　　衡山和尚语录序

　　昔达磨西来不立文字直指人心见性成佛后六祖曰达磨道个直指早是曲了也何以故要知不立二字亦是文字且达磨传法偈四句岂非文字乎其不尚文字者恐人滞指而迷月也又太原孚因雪峰道一只圣箭直射九重城里去也遂趁至中路勘神晏国师回谓雪峰曰好只圣箭中路折却了也遂举前话峰曰奴渠语在由此观之文字语言其可无乎。

　　衡山和尚聚云之孙治平之子出住吉祥龙象云集其机锋似金刀破竹其才辩若珠子走盘其上堂小参法语皆从胸襟流出盖天盖地真不愧为大慧之儿孙也夫聚云治平诸大老重振大慧之道于西蜀而衡山三山诸和尚又能继志述事俾双径禅灯旦复旦兮则凡我济北后裔皆当共庆同宗之盛也兹普陀别庵和尚以衡山令伯语录寿诸枣梨而几幻大师索序于予予不自揣援笔作此何异捧土培泰山掬水沃东海哉。

　　康熙乙亥王春龙池后裔闽莆超原澹崖氏拜撰

　　庆云炳禅师语录序

　　临济之道腾越而起类皆岷蜀之人五祖昭觉其最著者逮有明神宗朝▆云老人以间世英伟承径山之后大乃父乃祖之庭于桐山王垒光焰赫奕诸方倾向以为临济再兴故出其门者广大精微凌轹前古直与南匾头宝峰文辈并驱中原[狂-王+倚]欤盛哉庆忠禅师居其一也忠得法龙象二十三人三座则为庆云炳禅师按炳状师少即见先聚云于宝峰初入侍寮不几于度水擎茶间已明己躬下事云殁后始亲忠于枳江久之克第一座当是时也巴蜀禅丛肇启遐迩英俊云委川轮师以妙龄首众举扬从上巴鼻明清以来驰声走誉弘扬径山聚云之道者皆自痛拳辣手出焉且师之硕德行业冰清玉润去住翛然临死生之际获大无畏如狮子王游戏自在非近世杨郑所企及者不佞仰之深慕之久矣师凡两坐道场晚兴庆云语录一卷皆脍炙丛林服膺缁素顾其言虽不多要皆到地本草如人食少金刚自当穿皮而出非过量人难为凑泊者普陀别庵禅师师之犹子也当童稚时抚其臂曰异时弘我径山之道者舍子而谁师灭去十余年别公果法道大震东南抑见师之慧鉴不爽矣今其三世孙几幻禅人持稿南来谋予不佞弁言简端又以别公之介绍请陈始末乃退而为之书。

　　康熙丙子孟春月上浣
镇守浙江等处地方定海总兵官左都督蓝理拜撰

　　衡山炳禅师语录

　　法孙宗位编

　　顺治壬辰七月望日夔州府石砫祇园檀越苏茂宇暨众善信请师住吉祥禅寺入院。

　　三门　如来倒驾逆来菩萨顺行而去虽然来去不同纵横上下无忌还识路头么十方薄伽梵一路涅槃门卓拄杖便入。

　　伽蓝　红发白牙铁脸烂额应现圆通出没莫测个个恒卫吉祥只教眉毛出血如斯依教奉行不负山僧饶舌珍重珍重。

　　方丈　不唤作方丈玄要难分唤作方丈照用齐立有时驱耕夫之牛夺饥人之食末后转身异类行纵横百寸是十尺喝一喝云料拣齐施宾主全百亿金毛出队踯即日迎佛升座请上堂师拈香祝
圣毕次拈云此瓣香荆棘丛中常快活干戈林里恒吉祥即今对人天众前信手拈来供养传临济正宗第二十六世现住庆忠堂上上铁下壁本师老和尚用酬法乳之恩敛衣就座维那白槌云法筵龙象众当观第一义师举赵州云有时将丈六金身作一茎草有时将一茎草作丈六金身建立也在我扫荡也在我今日山僧则不恁么有时将三世诸佛向吉祥宝殿里安立有时将吉祥宝殿向三世诸佛眉毛上安立收来也在我放去也在我恁么告报且道与赵州是同是别还见么坐断两头无别路一切时中最吉祥维那再白槌云谛观法王法法王法如是师下座。

　　冉总戎利幽请上堂僧问此日拈花是钱索是井索师云野人恒面壁进云五福宏开时如何师云三星拱吉祥乃云六三六四六五吉祥大震法鼓黄梅三击祖意幡花罗列飞舞今日乃冉公大护法建普利道场特请山僧升座举扬般若若论般若无说无闻向何处开口只听得有一尊宿在山僧拄杖头上道大乘井索小乘钱索有漏笊篱无漏木杓撞着临济德山无故入门便棒便喝差甚么使者云行功曹传奏大地草木咸放光明天龙鬼神欢喜信受卓拄杖云知么野人恒面壁三星拱吉祥。

　　佛诞日檀信启华严会请上堂昔年今日四月八今日昔年四月八东西南北露全身四维上下天花撒吉祥院里事不同僧俗乘时转妙法若以白纸黑字为法犹是止啼黄檗若以数墨等行为转亦是门外之绕即今合作么生又久云天上天下惟吾独尊。

　　午日上堂菖蒲剑艾叶虎海底红轮日当午吉祥漏逗者封皮声声震动龙舟鼓喝一喝云还闻么。

　　顺治丙申九月朔日总戎袁公大护法暨阖营将士请住忠州福城山庆云禅寺。

　　上堂竖拄杖云天得一以清卓拄杖云地得一以宁横担拄杖云人得一以灵且道衲僧得一时又作么生建法幢立宗旨人天号令南山云北山雨虎啸风生掷拄杖连喝三喝云十方聚会学无为选佛场开归及第。

　　檀姓利幽请上堂生是死之生死是生之死两路坦然平无彼亦无此会么若也未会再与重下注脚以拂子打○相云此是佛体性三昧世界也在此中众生也在此中过去现在未来诸佛诸祖十圣三贤也在此中乃至六道迁徙四生升降抱恨含冤苦乐荣辱悔罪造业改过从新俱在此中所以世尊遣阿难尊者往地狱问提婆达多云汝在此中乐否提婆云如三禅天乐者云汝还求出否提婆云待世尊入地狱我才出地狱者云世尊岂有入地狱分提婆云世尊既无入地狱分我岂有出地狱分汝等若在者里会得便向升沉迁徙处识取本地风光且道如何是本地风光复以拂子画[十○]相云处处总成华藏界堂堂无处不毗卢。

　　说戒上堂举拄杖云释迦老子来也在山僧拄杖头上道不用安排切莫造作安排造作无绳自缚不安排不造作善财弹指登楼阁秘魔放下手中叉普化入市摇铃铎诸仁者于斯荐得百千法门同归方寸河沙妙德总在心源一切戒定慧门悉皆具足不离汝心如或未然鞭影日将调意马溪光时把按心牛卓一卓。

　　庆忠老和尚设忌上堂拄杖突出虚空踢着通身粉碎三炮四喝料拣玄要宾主明历此是老和尚家丑当阳露出端的作么是露出底句咄。

　　明德居士请上堂踏破虚空口昆仑颠倒走明德出头来性哲传灯久以拄杖画相云参。

　　聚云三目法叔老和尚讣音至上堂同住聚云时曾沾犹子爱离乱各一方面目无隔碍化缘事已周分身遍法界大众还知者老汉落处么遇寒湖中向火逢热火里乘凉恁么本分自由好与顶门揭盖复云苍天苍天。

　　上堂扇子　跳上三十三天狮子窟中无异兽触着帝释鼻孔象王行处绝派踪东海鲤鱼打一棒万里横尸雨似盆倾四洲普润大众会么福城批判异诸方大用全提只者是。

　　小参

　　小参人天百万蓦然拈花此是瞿昙老汉上头关唤作竹篦则触不唤作竹篦则背此是径山老汉上头关一棒一条痕一掴一掌血此是庆忠老汉上头关逢人便拜遇佛便打此是福城长老上头关若在者里一一会得纵然一夜风吹去只在芦花浅水边如或未然太湖三万六千顷月在波心说向谁。

　　小参举赵州和尚云老僧十二时中除粥饭二时是杂用心处此是古人为敌生死底工夫今人又当何如若要担荷佛祖门庭须要个直实决定志气千磨万炼百棒打不回头底汉子始得若是半疑半信半进半退底终是半途而废安能在生死海中倒驾慈航耶久立众慈各宜努力。

　　总戎袁宝善居士请小参举僧问赵州如何是祖师西来意州云庭前柏树子僧云和尚莫将境示人州云我不将境示人僧云如何是祖师西来意州云庭前柏树子者个公案要累及宝善居士在。

　　示众

　　午日示众石辊嚼破虚空冤屈昆仑叫苦痛杀海上王郎到处敲锣动鼓喝一喝云家家蒲▆倚天寒报到今朝是端午。

　　示众生从何处来死向何处去知得来去处方名学道人连喝四喝云会得老僧者四喝参学事毕如或未然但看受生死底是谁不受生死底是谁知得来去处底是谁不知来去处底是谁看来看去看▆理会不得处如一团火顿在胸中久久提究到豁然贯通处方知生死二字决定与自己不相干涉。

　　示众今时学道人多是脚跟不稳立志不坚于世事上不如意则火急要参禅要修行忽然世事稍有如意则不参禅不修行矣此何以故无决定信故也如是学道欲与佛祖把手共行无有是理。

　　示众世尊在灵山会上拈花示众惟迦叶头陀破颜微笑且道迦叶见个甚么道理便笑者里下得一语恰当方许来入老僧之室。

　　示众老僧未读诗书出言莽卤待人唯一味铁钉饭木札羹谁肯下口咬嚼世人都是爱逞神机以资谈柄无怪方木圆窍两不相当矣即世尊为一大事因缘出世间有言下相应者尽是途中受用当机证悟唯得迦叶一人而已阿难将佛四十九年说底记持如瓶贮水毫无渗漏末后又疑问迦叶世尊付金襕袈裟外另传个甚么迦叶答曰倒却门前刹竿着阿难得迦叶者一转语始入安乐法门大众倘具一只超方眼肯越常流必不空过此生根器珍重。

　　示众心地随时说菩提果自成事理俱无碍当生即不生可怪汾阳李上座十二时中向佛头上着粪。

　　示众释迦未曾出世达磨未曾西来老僧未曾卓锡此山时人人顶门上辉大宝光个个脚跟下纵横十字无有欠少无有休歇奈何日用而不知故君子之道鲜矣何以见得人道中若无此光闻呼即应见物便知扬眉瞬目折旋俯仰迎宾待客穿衣吃饭者是谁天道中若无此光受天福乐变化庄严视东忘西瞬目不舍修九次第定者是谁地狱道中若无此光洋铜灌口热铁沸心刀山上行剑树上走忍痛受苦者是谁饿鬼道中若无此光针烟焰火长夜烧然▆呼求食恒受饥渴者是谁畜生道中若无此光披毛戴角衔铁负鞍吃草饮水飞跃啼嗥者是谁修罗▆中若无此光三头六臂嗔焰然眉或现大身瓮▆▆弥或现小身潜于藕孔者是谁缘觉道中若无此光知苦断集慕灭修道求圣法者是谁声闻道中若无此光坐无为床受寂灭乐神通变化飞腾隐显者是谁菩萨道中若无此光勤修六度万行庄严无疲劳厌怠者是谁诸佛若无此光成等正觉广度众生永无休息者是谁山河大地草木丛林若无此光春生夏长秋收冬藏者是谁故知者道光明物物上彰法法上显本自具足本自圆成虽然无处不现无不承此恩力只因理在五阴坑中抛在无事甲里不知参求不知推究故劳释迦出世达磨西来作个教主欲人人向自己脚跟下识取者道光明辉天鉴地耀古腾今不但释迦达磨出来如是即历代祖师出来也只如是昔西天国王问波罗提尊者曰我欲作佛不知何者是佛尊者曰见性是佛王曰师见性否尊者曰我见佛性王曰性在何处尊者曰性在作用王曰是何作用我今不见尊者曰今现作用王自不见王曰于我有否尊者曰王若作用无有不是王若不用体亦难见王曰若当用时几处出现尊者曰若出现时当有其八王曰人处佛性当为我说尊者曰在胎为身处世名人在眼曰见在耳曰闻在鼻辨香在舌谈论在手执捉在足运奔遍现俱该法界收摄在一微尘识者知是佛性不识唤作精魂王闻是言心即开悟此是波罗提尊者令西天国王向一切处识取者道光明之样子也裴相国入寺见壁间画像问院主云壁间是甚么主云高僧真仪相国云形仪可观高僧何在主无语相国云者里有高僧么时黄檗在众院主云有一上座颇似高僧相国遂举前话檗云请问来相国云形仪可观高僧今在甚么处檗召裴休休应诺檗云在甚么处裴公于言下领旨此是东上祖师令裴相国向语言色相上识取者道光明之样子也僧问六祖如何是佛祖云我欲说恐汝不信僧云和尚诚言安敢不信祖云即汝便是僧问盐官如何是本身卢舍那官云与老僧过净瓶来僧将净瓶至官云却安旧处着僧送还旧处复来诘问官云古佛过去久矣老僧引古证今者些葛藤都是与混沌画眉虚空安柄还知者道光明么那吒眼里虚空碎铁铸波斯笑海潮参。

　　示众二时课诵乃渐修之学犹人日用饮食不可无也如参禅以提话头为务或参父母未生前或参如何是本来面目或参念佛是谁是必二六时中勤参不歇方才契悟自心岂不是一乘圆顿妙法门见性成佛真秘典如念佛以一心不乱专持名号为务行人单以一生长斋不饮酒茹荤广行布施礼拜供养亲善知识受持经典昼夜六时勤切念佛始终如一则临命终时观音弥陀亲垂接引岂不是临终西方境分明在目前也今有人披张禅师封皮酒荤不断自误误人其过非小不见永明寿禅师四料拣云有禅无净土十人九错路阴境若现前瞥尔随他去谓只明禅理不习禅定不修六度净业一生狂乱随流临终阴境现前轮回六道者是也二曰无禅有净土万修万人去但得见弥陀何愁不开悟谓见地不明一生只修净业念佛发愿往生广修万行临终仗弥陀愿力摄受往生西方决定无疑三曰有禅有净土犹如戴角虎现前为人师当来作佛祖谓深达佛理兼修净业随其根性化人念佛为人天师往生上品四曰无禅无净土铁床并铜柱万劫与千生没个人依怙谓不明佛理不修净业不愿往生甘受沉沦何由出离苦海诸仁者欲超生死证菩提宜择善行之速登上品正恁么时腰缠十万贯骑鹤上杨州好不快活。

　　法语

　　示扆恒上座者个道理亘古亘今恒常不变也不着忘怀也不着念虑但自时时参究刻刻提撕妄念起时亦不得止遏止动归止止更弥动如何敌得生死只就动止处看个话头便是释迦老子达磨大师出来多方为人只是者个历代祖师顺机接引也只是者个一问一答宾主交参也只是者个举起茶杯放下匙筋也只是者个老僧恁么举似恁么注解此中还敌得生死也无若谓敌不得生死总是未会者个落点处既是未会者个落点处须行也参者个坐也参者个喜怒哀乐时也参者个应用酬酢时也参者个参来参去参到没滋味没捞摸处如秋月悬空毫无云彩心头热闷闷地恰如一盘火相似便是参究得力处不可放舍忽尔洗面摸着鼻孔经行踢着指头自然心花发明照十方刹一微尘里转大法轮且道法轮作么生转请过别峰头上与汝相见。

　　示真空禅人一念万年万年一念亘古亘今恒常不变鼻端凝住白莲开铁脊胡床观自在扑破明镜解翻腾净土娑婆成一块咦还见阿弥陀佛么唤来与真空洗脚。

　　示明德居士昔二祖神光为一代旷达之士博览群书善谈玄理每自叹曰孔老之教礼术风规庄易之谈未尽妙理乃往少林晨夕参请达磨常端坐面壁莫闻诲示光自思惟昔人求道敲骨取髓刺血济饥布发掩泥投崖饲虎古尚若此我又何人是夜天雨大雪光坚立不动迟明积雪过膝磨悯而问曰汝久立雪中欲求何事光悲泪曰惟愿和尚慈悲开甘露门普济群品磨曰诸佛无上妙道历劫精勤难行能行非忍而忍岂以小志小德轻心慢心欲冀真乘必须勤苦光闻诲励遂自断臂求之磨再论曰外息诸缘内心无喘心如墙壁可以入道末后为亲承入室之真子欲学此道当体此规仪非造次者可登也。

　　机缘

　　师问一僧你是那里人僧云本地师云那里是汝本地僧云等丘师云者僧眉毛原在额上。

　　一僧进方丈师云千佛在甚么处僧进前磨墨师云我问汝千佛在甚么处僧又磨墨师云去。

　　一僧侍师行次师指黑白二犬云者不是曹洞宗旨僧云那个是正位师云鸡向五更啼。

　　师举古镜未磨公案验一喝居士士云某甲则不然若有人问古镜未磨时如何铜磨后如何非铜师云谁知是两块铜。

　　问答

　　僧问古人道逢人则不出出则便为人和尚今日将甚么为人师云虚空头戴角进云若遇盲聋喑哑三种人来时如何师云玉兔嚼寒冰僧礼拜师抚禅床云茫茫宇宙人无数那个男儿是丈夫。

　　僧问如何是未生前事师云我不曾与汝同参进云如何是已生后事师云我曾与汝同参进云和尚恁么得大自在师云我恁么得大自在。

　　僧问一心不异万法一如如何是万法之源师云饭钵子。

　　僧看夹山参船子机缘次师云者汉若不是道吾几乎半途而废僧云那里是他半途师指夹山语云者不是僧便问如何是法身师云木鱼两个口如何是法眼师云香炉三只脚。

　　僧问念佛底是谁师云鸡鸣犬吠。

　　佛事

　　为聚云万祖忌日拈香

　　举南泉和尚为马大师设斋问众云大师来么有道合取钵盂有道真堂前更添一分食今日为聚云设斋也不问来与不来瞒顸大众但看师翁者十四年来入泥入水葛藤不少不肖炳孙欲摇唇鼓舌称扬赞叹又是土上加泥诸昆仲且道师翁说底以何为验遂拈香。

　　礼聚云万祖真

　　冤有头债有主聚云堂上曾触忤毒鼓遗来到处鸣戴角泥牛拍掌舞拈香作礼云儿孙得力祖父不知。

　　为苏茂宇居士对灵

　　举古德云红芍药边方舞蝶碧梧桐里正啼莺目前大道无遮障只是时人不解行蓦竖拄杖云会么居士平日建立精蓝请佛供养也是者个护持三宝亲近知识也是者个四十九日以来净秽不着去来不分也是者个既是者个还有出格事也无卓一卓喝一喝。

　　为思修禅人举火

　　拈火炬上下指云还见么上是天下是地四方八面无回避铁牛咬碎破沙盆思修顿入三摩地。

　　为心池维那举火

　　清净行者不入涅槃破戒比丘不入地狱秪如心池维那不是清净行者亦非破戒比丘又向甚么处安置击火炬云法筵龙象众当观第一义。

　　为昆山行者举火

　　以火炬敲龛左边云君子道长敲龛右边云小人道消年月日时俱吉利节候到此不相饶还知不相饶处么东邻铁马鼻绳断没处藏身着火烧。

　　题赞

　　赞吹万师翁

者慈尊一个好洁白人不做无端去朝阳洞▆饮真空水来聚云堂上吐甘露泉引得后代儿孙一个个妆风卖颠逢场作戏仔细检点者不唧溜底老冻侬好将一条断贯索穿着鼻孔送在无佛处称尊若论仁义道中且烧一瓣兜乐婆毕力迦沉水香留作人天供养

　　达磨渡江

纸上水上海上江上无住为宗竺干震旦面壁处一味直指单传付嘱时两卷楞伽教相得恁么卖弄精魂笑杀衡山和尚

　　只履西归

无端自西来祸胎从此起不是断臂人几乎坐杀你咦者回归去勿再来再来失却那只履

　　瑞林画达磨请题

瓶内有花纸上有相石上有松且道达磨面目在甚么处咄会得许你动手

　　自赞

三脚驴子弄蹄行天上天下没踪迹威音已前威音后没量人骑没量驴此是老僧重下底注解就里有二句是玄要料拣有二句是宾主照用若检点得出与老僧把手共行如或未然且向第二头荐取

　　偈颂

　　颂台山公案

古道傍边老牸牛头生双角使人愁赵州握口无锋剑劄尽浮云万户收

　　颂末后句

末后句隔一层无端错认定盘星手长衫袖短风逐水成文凌烟阁上功臣杳说向愁人愁杀人

　　颂国师三唤侍者

一个铜睛铁眼一个铁眼铜睛两个暗中书字不觉偶尔成文

　　颂国师问紫璘童子全章

供奉童子草作黄色要识一贯两个五百

　　颂曹源一滴水

问在答处答在问处问答分明灯笼露柱

　　别峰上座系忠郡孝廉其子亦食馔俱从庆忠老人祝发时住风木台赋寄

风木台无风木伤竿头进步共商量商量极处见题目悟我木樨越桂香

　　示竹庵静主

且住庵中且住僧急须策杖别峰行他时行到无行处始信吉祥正眼青

　　书问

　　上庆忠老人

　　弟子久拟出江随侍巾瓶第火镜太明芒鞋生涩虽承事不以寒暑为劳奈吾师之家富养子多骄特走执事持供不腆暂调香积俟布金主人将祗园大定并候法旨方敢束装临启惶惧。

　　寄映曹勤旧

　　庞居士云有男不婚有女不嫁大家团圞头共说无生话后元丰间有个无为居士曾参宗门大有所得和庞公偈曰男大须婚女大须嫁讨甚闲工夫更说无生话者两个俗士将十方常住分疆列界各自称尊彼时有个海印信禅师因见无为居士此偈亦作偈曰我无男婚亦无女嫁困来便打眠谁管无生话过此三大士再无与渠把手共行者闻勤旧女已嫁矣想于青州布衫公案用力参究山僧代作一偈傥日后打穿漆桶与三大士把手共行不负历年护法之诚偈曰我虽无男婚却也有女嫁从此究根源再不说闲话看者一偈与三大士是同耶是别耶若道同幻人心识本来无若道别罪福皆空无所住或曰此是月山参底话头因甚书与勤旧我直向他道嘉州大象吃黄连陕府铁牛满口苦说到者里不觉一场大笑姑且截断葛藤。

　　复汾阳觉师弟

　　兀坐山中无可共话忽读华札并十二时歌不觉抖擞精神通身踊跃想吾弟做将军时金戈铁马跃武扬威未足为贵今日在粪草堆中拾得无价之宝照天照地布施无穷方为贵耳贤弟莫谓年迈无为正宜老当益壮他日声教过汾利益不同小小至若聚云扫塔之行帚柄原在衡山手中亦任那脚跟稳与未稳者随侍函丈去来俟秋末冬初将老聚云多宝全身和盘托出江上一个个不可谓衡山得恁么不惜眉毛一笑。

　　　　　　又

　　庄读来翰知吾弟气概不同法门甚幸但门庭施设不可不捷疾操履入理深谈不可不确细讨论拿者两条路参证明白缚作一束送在永安沱里然后向宝花座上提持入泥入水或上或下只教狮子迷踪谁奈你何若不如是笑破天下人舌头在。

　　复友人

　　吉祥久欲出江第以暑气逼人实难举足聚云之行吉祥多子塔中往来游戏夜夜同眠朝朝共起何必区区鼓棹临江耶或曰理上则可事上不然我向他道离却理事来与吉祥相见。

　　答慈庵静主

　　春初一别不觉经秋忽接云章恍如觌面每叹贤座天资不群住山清白傥肯放下狂心一味参究则世出世间事自然通天达地耀古腾今那许倚墙靠壁讨人冷暖耶吉祥日用本分为人若将油盐酱酢五味调和接待往来诸方定骂我去在傥不惜草鞋过山一晤冬瓜茄子亦任饱餐必不空出。

　　寄宝善居士

　　古德云顿明自性与佛同俦然有无始染习必假渐修令人顺性起用如人吃饭那能一口便饱圭峰和尚答温造尚书曰真理虽然顿达此情难以卒除如风顿止波浪暂停岂可一生所修便同佛用又云作有义事是惺悟心作无义事是狂乱心狂乱随情念临终被业牵惺悟不由情临终能转业庵提遮女问文殊云明知生是不生之理因甚为生死之所流转殊云其力未充虽有见性不留佛悟道不存师目睹瞿昙犹如黄檗一大藏教是老僧坐具祖师玄旨是破草鞋宁可赤脚不穿者个说话另具一番眼孔始得所以白居易侍郎问惟宽和尚曰禅师何以说法宽曰无上菩提心戒备于身为律说于口为法行于心为禅应用者三其致一也易曰既无分别何以修心宽曰心本无损伤云何要修理易曰无修无著又何异凡夫宽曰凡夫无明二乘埶着除此二病是曰真修真修者亦非勤亦非忘勤则近执着忘则落无明是为真修心要古宿入法渊微示人克底若此昔大安三十年只看得一头水牯牛赵州以粥饭二时为错用心处此昔后世行履之模范也如云门大师是法海神龙出语万古不堕常流一日上堂问僧曰世界恁么阔为甚钟声披七条僧曰不会门云七里滩头多蛤子今人只知他老作家手段不知他参学之苦初行脚到乾峰峰示众云法身有三种病二种光须是一一透得更须知有向上一窍门云只如庵内人为甚不知庵外事峰呵呵大笑门云犹是某甲疑处峰云你是甚么心行门云也要和尚相委悉峰云直须恁么始得稳坐地门云诺诺到曹山山示众云诸方尽把格则何不与他道却令他不疑去门出众云密密处为甚么不知有山云秪为密密所以不知有门云此人如何亲近山云莫向密密处亲近门云不向密密处亲近时如何山云始解亲近门云诺诺后到疏山山上堂云病僧咸通年前会得法身边事咸通年后会得法身向上事门出众云如何是法身边事山云枯桩门云如何是法身向上事山云非枯桩门云还许学人说道理也无山云许门云和尚道枯桩岂不是法身边事山云是门云道非枯桩岂不是法身向上事山云是门云秪如法身还该一切法也无山云法身周遍岂得不该门指净瓶云秪如净瓶还该法身也无山云阇黎莫向净瓶边觅门遂礼拜只者几段机缘一一透得证得始可向高高山顶立深深海底行也居士乘悲愿力现将军身到法门中来摸着衲僧鼻孔俟出得门时另有一番说话且道说甚么话机丝不挂梭头事文彩纵横意自殊。

　　衡山炳禅师语录终

　　　　　(四川石砫普贤庵戒弟子性印
　　　　性果性通海明海澄海清海觉
　　　　助刻
　　　衡山老和尚语录一卷祈求早明
　　　　般若正因永证菩提妙果)

　　附塔铭

　　高峰法侄性统撰

　　粤自西干释迦文佛开教以来祖祖传心得人道显所由来矣迨夫西旨东流宗分五派临济而下于我先世大慧宗杲禅师称益盛焉杲传懒庵需需传鼓山永永传净慈明明传苦口益益传筏渡慈慈传一言显显传小庵密密传二仰钦钦传无念有有传荆山宝宝传铁牛远远传月明池池传吹万真真传铁壁机机付法一十八人高峰先师其第四也第三座则为衡山灯炳禅师初号冲谷本蜀南道泸州合江县冯氏子世业儒师生有异相既长不乐世典遂祝发焉初习教乘久之叹曰黄叶虽可止啼几误却出世婴儿乃治任东下遍访名宿过万邑兴隆寺进叩吹万老人痛遭钳锤不觉浑身俱碎随老人迁忠之聚云执侍者事胁不就席者数年老人告寂铁师翁继席师以事老人者事之猛醒奋发于翁拄杖头边捣穿漆桶翁印以偈则在辛卯六月望前五日也出住石司之香炉寺数年性孤淡不乐与世交而真俗从之者愈众忠属范村有族业一所延师卓锡焉勉请乃就是时狼烟四起林密人稀师辟棘插草不为惧缁衲云集无怨劳者凡夫武夫健将皆倒旌门下呜呼是非有以大服其心而能然平刹成匾其额曰庆云正我朝鼎兴平治之年皇风浩荡关津无阻师远涉万里扫大慧祖塔于浙之双径望其五峰耸翠殿阁依然而法席终虚万种感发一载复归维时统方祝发师见而异之曰中兴双径其在此子矣统尚孩孺亦未知其言之重也自是朝夕相见从不作世情一语每叹祖道艰危法门秋晚谆谆齿颊间俱示相嘱之意庚申春值兵变统随先师避地礼别于师师垂涕曰吾老矣于世何济乱离若此何心人世哉揖而嘱统曰法道惟贤座是赖愿勿忘我相送竹堵门耿耿然由由然屡顾后别别且远悲声尚在耳也孰知离不几时走讣者至呜呼愈知师别时相嘱之言诚有心矣师生于万历辛亥四月十一日子时于庚申六月十八日沐浴端坐训众毕说偈而逝世寿七十僧腊五十三语录一卷行世阇维后师得法弟子性珏奉师灵骨附葬于高峰祖塔内承先师命也盖高峰祖塔先师修以安铁师翁者左右附二井以左井迎师右井先师以之自待焉殆以父子兄弟谊笃一堂示遗范于来兹耳珏念庆云为师开创将灵骨留半欲建塔以主丛林无如事未就而珏古矣其徒若孙不忘先志谋为合塔以安两代诚亦孝思之不谊也统思之悼之用是激切感仰而为之铭曰。

　我宗的旨　　教外别传　　人人本具　　证自西干
　臊胡遗臭　　迄平中土　　作狮子儿　　大慧为最
　递传而下　　代有明宗　　独师荷任　　志愿坚隆
　语倾甘露　　气霭慈云　　披肝沥胆　　仿佛难名
　追思莫尽　　缅维德音　　渺渺予怀　　将于斯铭
　斯名在列　　皎月当天　　清辉不改　　普照永年
