嘉兴大藏经　鹤峰禅师语录


　　序

　　戒公编其本师鹤峰和尚语录三造安山觅序。初却之以不文。次却之以隐。再却之以疾。戒公曰先师行履所重敦朴。非老叔之真实语不足以光。先师虚文何益。况现坐道场者。往往以声势凌人。且无乞序礼则难以前惟其隐所以易于近。今虽疾必有瘳时。拜跽惟允而后起。予曰忆予初行脚参老人时。汝师已为丛林标表。凡闻汝师名。睹汝师形者。凛凛罔敢犯。故出老人座下者多端士。顾予心亦常畏之。既而汝师为师为众垂手四方。风霜雨雪客途旅邸。一出三五年勿惮辛苦。功成而归。不向袖手人前炫其能。然予心亦深有愧焉。自径山受嘱后即五应四众之请。次第阐扬开凿人天眼目。皈依者若干。时予方为人所诒归自维扬汝师即以所居之寂照相让。今之凡得一住处。无论小大皆据为世守窟宅。如此脱略为人。真为希有。抑予心实窃有感焉。顺世后得诸贤嗣守龛建塔。编录索序。尽人子孝。俾汝师光明千古。予且蹈汝师志不敢以寂照为己有。退院居山屈指二十五年觅半个汉不可得。则予心又不啻伤且悲也。呜呼汝师自行脚领众以至开法得人。传录可谓原始要终荷法之能事毕矣。如予颠毛种种一事无成。负老人负手足疾之深且锢矣。欲望瘳恐无时矣。戒公曰老叔之疾非疾也。志千古也。非目前计也。字字真实语也。深知先师之心者也。再拜请书之为先师语录序。

　　康熙壬申皋月之望安山同门弟济日拜撰

　　鹤峰悟禅师语录序

　　鹤公品诣予于塔志铭中已略详其概矣。兹其门人戒雷勒其师语录。告成复问叙于予。谓予因和尚生前所托不敢以不文辞也。但予闻世尊拈花迦叶微笑。此中授受不着语言。安有文字。且昔古德尝云。吾无暇拜佛念佛。则修行自有密谛。鹤师用力处又恐不专在语录一书。今予以门外汉欲序入室语母乃赘乎。虽然我儒入道之人。造诣固自不同。惟佛家亦然。如必普贤行海文殊智慧则语言文字俱可不藉。而若夫声闻圆觉则皆由语言也文字也。彼藏经五千四十八卷不犹然一语录乎。今予观鹤师语录或大鸣如吼狮。或小鸣如吐舌。或指点如木樨之香。或应机如梅子之熟。语类不一无非一片婆心。欲使人人尽登彼岸然则戒雷之刻此书。以续于五千四十八卷之后。其表扬之功可谓佛门孝子。予故略序数语一以谢鹤公生前之约。一以嘉戒雷于鹤公寂后之思也。

　　康熙壬申岁次十月法弟仲弘道拜题

　　叙

　　忆予分守蕲黄赉捧还里。尝路过饶阳。有禅师鹤峰者开路焚修为一方感悦。尚未细悉其为人。迨备藩湖北我友仲子开一来过武昌言。濮上招提有主持福善寺及福寿禅寺者。大畅宗旨。讯之乃即予向所闻之鹤峰也。私心窃向往之。开一别予十载。今年春忽于阳罗江上得其手书。起居外附有鹤峰语录一册。请予序其端。予读之不忍释手。嗟乎昔人闻声相思。予与鹤峰抑何千里神交。若此顾予老矣。退休高观山墅。日所寓目惟是内典诸书相为晨夕。今其语录何若是之深切着明。直透西来大意乎。川禅师曰活计看来恰似无。应用头头皆具足。盖言得无诤三昧也。我取数语为鹤公语录赠。

　　康熙岁次壬申清和月
赐进士出身光禄大夫原任湖广湖北布政使司布政使加九级石城法弟徐惺书于即山草堂

　　龙潭鹤峰和尚语录序

　　天下有其理。知而不言岂圣贤之为心哉。世人之趣其途不一。圣人之设教也亦不能不多途以张之。儒而礼乐文章。道而恬淡无为。而释则乃彻本还源。空诸所有而后已。无一尘劳不是正定。无一声色不是慧根。以无著为恬淡。以嬉笑为文章。欲其见也为之眼。欲其行也为之足。言人之所必有而明其旨。发人之所未发而活其心。先师以此而训于世。喝不异乎临济。棒不异乎德山。又不异乎拈花则笑也。谛观鹤兄所说之法而又一无有异。以器传器其学不虚。毋以其殁而忽其言。言乃心之光也。不观其光而求其言。则末矣。和尚未尝无诗。未尝无文。此皆应世之艺。非救世之所急。故俱略之而不收。凡以礼乐之为礼乐。文章之为文章。皆是尼山之裔之任。非衲辈事。必以尘无可垢之理。事无可碍之心揭之。动用之中而作自由之路。使十虚至此尽失其量。乃是后五百岁中杰出人头之大法王也。

　　康熙岁次乙亥季夏灵隐同门弟慧辂顿首谨序

　　鹤峰禅师语录目次上卷升座小参示众机缘拈颂下卷佛事赞咏诗偈歌词附行状塔铭跋

　　鹤峰悟禅师语录卷上

　　嗣法门人上震等编

　　升座

　　住嘉禾濮镇龙潭福善禅寺进院日佛眉和尚洎绅衿檀护设斋请升座。师挥拂子云。一生难避者此也。尘中作主者此也。有时丕振其风。人天不得不惊。有时一合其相。凡圣无欠无余。释迦之为释迦。非增也。木石之为木石。非灭也。敢欺含齿戴发之伦向他说心外法哉。临济之先照后用。先用后照。照用同时。照用不同时如玺之抽丝。如珠之走盘。然也此之照用原在诸人日用之中。卖水卖浆一不可少。临济慈悲太煞。故有落草之谈。衲是他脚下儿孙。不得不合水和泥。应缘接物。非离人人之所长而立拂子之所长也。复挥拂子云是甚么。良久云。莫妄想。

　　开炉日升座云。龙潭吹灭纸灯。以光夺光。德山应时悟去。头上安头。参学高流急须着眼。东来则日自照。西来则月自明。南来则火烧不着。北来则水浸不没。秪如不恁么来又作么生。卓拄杖云。即心即佛。谓侍者云记之。非心非佛亦云记之。不是心不是佛不是物又卓一下。谓侍者云记之不得也。钩头无路意在钩头。触之者以光夺光。背之者斩头求活要悟去么。复卓拄杖三下。

　　解制升座云。就路还家一语。诸方无不错会。喝一喝云。此是家作么生。说僧还的道理。又喝一喝云。此是路作么生。说个就的趣向。山僧今日将南北东西一时塞却。四维上下一并合却。不愁汝不向黑漆话头里东撞西撞。没法没法连喝两喝云且在者里过活好。

　　因事升座云。诸佛之机随类而彰。众生之念因缘而起。念不停也无寂不动。机相副也靡感不通。以此而立。风之妄发无由。雨之不节自戒。众生之念即是诸佛之机。诸佛之机即是众生之念。本分生涯无日不全彰大用。蓦拈拄杖卓两卓云。试问方来烟水客。别峰何似妙高峰。

　　元旦升座云。不新而新是天使然。人能承之。伊谁之力。识得此力无日不新。无时不新。无刹那许不新也。除却恭喜恭贺。新在什么处。且此恭喜恭贺。去年也恁么道。今年也恁么道。当知后年又后年亦不能不如此道也。人人何得以新。归之分付知客。遇着日日新又日新的居士衲僧。先须问其着落方来相见。

　　众信设普斋请升座。师云众眼难瞒之事。各尽其力为。高此而有余。彼无不足。在圣而圣忘尊。在凡而凡不昧。以一方而至万方一无障碍。以粒米而充塞十虚亦非是妄。天下衲子之跳不出原非分外用心。一镇长者之乐为之。知有此事可功。要知此事落处么。良久云心不负人面无惭色。

　　释迦大悲升座。檀护设斋请法师举拂子云。一主一宾一行一坐。总为阎浮显兹自性宗通之三昧。成褫纯一无杂之风规。戮力同心。正无了日。是以有口未尝挂壁。嚼饭喂人有声。未尝坐断消息。要通且道通个甚么消息。方契得雪山落伽二者千生百劫自度度人之一念耶。蓦唤侍者云。香不可不烧水不可不换。

　　辞院檀护不允请升座。问发其发扬其扬事可商乎。师云直无避处。进云方成过量。师云河南也恁么道。河北也恁么道。进云众口一词和尚招得。师云直无避处。问身不自有真大慈悲师云直无避处。进云不是苦心人不知。师云如何是佛。僧罔测。师打云不是苦心人不知。乃云放闲不得也。有甚长处直须吐露。每烦长者之愤悱而后直行直用建立黄檗宗旨也。乃卓拄杖一下云。天高群象正。又卓一下云。海阔百川潮。不意云门之执乎与山僧无异。被他　跳上天。起动帝释护持迦谨。必欲人人鼻孔与佛无殊。但不知何日是好日。何时是好时耳。复卓一下云现钟不打却去炼铜。

　　嘉善张月珂同弟镜儒令陶为母徐太君庆诞。并饭僧以酬尊严。愿请升座。问天地同根万物一体。一同之义乞师一举。师云子啐母啄母啐子觉。进云痛痒相关无过此也。师云无痛痒时道取一句来。进云我常于此切。师云亲到龙潭便打。居士问世尊实无众生可度。和尚说法又将何为。师云天无白使人。士云信乎地不生无根之草。师云事事尽从叮嘱而起。士便喝。师云若作喝会入地狱如箭。乃云以无量而言之天何能盖。以此生而言之佛不能忘。用之则行。行乎此思之则切。切乎此于此而相传。于此而蕃衍。佛能忘乎。天能盖乎。惟其痛痒相关之伦能尽其量。生生不谬天地之根可同。万物之体可一。子啐母啄也得母啄子觉也得。何难日日是好日。力广其风不以音声而求。不以色相而见。一一合辙各各无私。般若根苗自兹而茂。竖拄杖云。此是金刚不坏身。此是相传之大事。承当得下。受用其间。我不敢轻于汝等。汝等皆当作佛便下座。

　　佛诞日弥陀开光监院为徒祝发董衡山居士设斋请升座。问世尊一生正眼。弥陀承当得下么。师云谁不丈夫。进云小出大遇者多。师云岂是偶然。乃云王宫里添得一人。眼睛里添得一点慧命。自此而长看样学样者。岂不一生遐想。然非步步登高。此事如何扳仰。召众云谁家屋里无此一人。谁人眼里无此一点。切莫错过取笑诸方。

　　地藏诞日升座师云。慈威并济。亦看孔着楔之一法也。救饥非饭不可。止乱非口舌可争。乃从其心而为之境。则此掌上明珠。阿谁衣里无一颗两颗照破肝胆助显第一义哉。且道如何是第一义。师云不消山僧一唾。

　　说戒日竺隐至楞领程式儒屈开务两居士设斋请升座。师拈香云对夫子而难言其道。可知绝百非而下脚。于心无愧不从人得。非青非黄非赤白色。有路可走。戒香定香解脱香解脱知见香。吾无隐乎尔切莫实诸所无。护生须是杀。不知何处下手。以前为前者其错在前。以后为后者其错在后。故曰过去心不可得。现在心不可得。未来心不可得。知解宗徒难与共语。作家禅客自解唱酬。问唤作如意则触。不唤作如意则背。毕竟唤作甚么。师云无你下口处便归方丈。

　　元旦执事请升座。一僧出云历劫弥新之事。不说不得也。师云大家可庆。进云所以张公吃酒李公尽醉。师云你原来则作旧日底商量。乃云机无可停之理。事有可新之机。一香拈出圆证百万亿门。诸佛光垂震动大千国土。然究其源总不出现前折旋俯仰转位就功之大用也。尧天在望舜日重光。庭前柏树勃然生色。若使赵州见之可能别有商量否。良久云究妙失宗者多。

　　退院师升座。云即心即佛无处插嘴。非心非佛其谁敢讳。一击百杂碎。通身是三昧。蓦卓拄杖云。即心即佛。非心非佛。向甚处去也。即起身云。行住坐卧执一不可。

　　住京江宾觉荆山主设斋请升座。师卓拄杖云。诸佛觉性与诸人灵源不二。如水之在池而池。在沼而沼然也。故祖师曰。在眼曰见。在耳曰闻。世尊以之而拈花。达磨以之而面壁。分身布影。合辙同途。有心者令之使安。有口者令之使笑。彻其所当彻。证其所当证。天山师翁澈于前。风行草偃。冷泉老人证于后。日照天临。山僧拄杖不得不见义勇为一上也。又卓三下云荐取荐取。

　　住余山竺隐院屠护法请升座。问曹溪水可以止渴。竺隐用之何如。师云正好泛舟。进云切莫惊他白浪。师云无端无端。进云滹沱一派孰为无人。师云放汝三十棒。乃云泉石中论心。不冷自冷。烟水间行脚。不深自深。不曾见一人不向口中进饭。不曾见一人不从沙里寻金。寒而衣渴而饮无地不然。安有寸步不离。一个影子而卒踏他不着。是谁之过欤事不获已聊通一线。拍几一下。云原来只在者里。下座。

　　住桐乡寂照寺升座。师云境是圆通境。门是般若门。证。龟已成鳖。无路可藏身。卓拄杖。云是什么。又卓一下。云莫妄想。于此而思。思无不妙。于此而用。用无不周。一人如此万人亦如此。万万人亦如此。贵者如此。贱者亦如此。胪马畜生亦如此。佛如此祖如此。临济德山亦如此。开兄慧侄亦如此。男如此女如此。士农工商亦如此。如此之法无不平等。岂用安排。伏望众慈各各体悉。复卓拄杖。云薰风自南来。殿角生微凉。天王开光升座。师举龙潭问天王悟曰。如何是从上相承底事。王曰不是明汝来处不得。潭曰者个眼目几人具得。王曰浅草易为长芦。师云一目便见浅草长芦。若作从上相承事商量。终是泥中洗土磈。莫怪天王怒目嗔也。若人明得山僧来处。许汝具一只眼。蓦顾左右。云咦。便下座。

　　成学同步贞甫供祖衣请升座。问达磨西来意旨如何。师云念念如生铁。进云逢人出也无。师云急急如火。进云谢师答话。师云可惜许。乃云西来大意我国岂无不得。　地一声十有八九梦梦不了。迦文老子刻刻在心。周行七步目顾四方。有泥拖泥。有水带水。彻底掀翻而后已。然不得饮光之一笑。者顶袈裟终无著落。卓拄杖云。且与诸人作个证据。使他一僧一俗永同一质绍继先宗。便下座。

　　师退院升座云。要明向上一窍。吞饥忍饿。不辞披荆履棘无怨。露柱有长即与之论长。簸箕可用即与之为用。谁知磨尽碌砖。并无一个半个。不如与孤云野鹤同一去就。虽不敢当识时务者而为俊杰。亦自适一道也放过可乎。便行。

　　住福寿寺绅衿文学　护为师庆诞设斋请升座。问击大法鼓。演大法义。鼓已闻矣。其义何在。师云　。僧谓傍僧曰。是男是女。师云　。问如何生生之义。师云长江水上波。进云何人知此意。师云拄杖是同条。乃云前一　龙吟雾起。后一　虎啸风生。他人住处我亦住。他人行处我亦行。父母非我亲。谁是最亲者。诸佛非我道。谁是最道者。欲畅本怀蓦卓拄杖云问取者个。

　　诸山耆英设斋请升座。问赵州道苏州有常州有意旨如何。师云通身是遍身是。进云请师拈出。师云明年更有新条在。进云恩大难酬。师云恼乱春风卒未休。居士问未出母胎度人已毕。今朝登座更为何人。师云担雪填井。士云得不太劳。师云辜负此生不得。士云百世可师。师云增人惭愧作么。问迦文忍俊不禁所为何事。师云伸缩由我。进云入门即得出门未在。师云当初只道茆长短。今日方知地不平。乃举拄杖云。者是金刚王宝剑。括垢磨光少他不得。然非天上天下唯我独尊之老师。不但用之不得。亦不易知其来处也。复举拄杖云。者里见得澈百草头上立辨根源。日用之中终无可讳。山僧虽不敢触。然亦未尝背之也。卓一下云是谁欠少。

　　忏圆日众职事设斋请升座。问青青翠竹郁郁黄花是法身非法身。师云疑则别参。进云如何是接物利生句。师云口渴吃茶肚饥吃饭。乃云一生受屈。日日可怜。更有一物挨卖不值一钱。掷拄杖下座。

　　小参

　　程尔房居士请小参。师云成则一切成。一茎草上琼楼兴。住则一切住蟭螟眼里恒沙聚。坏则一切坏打破虚空无挂碍。空则一切空两手捉住毗岚风。蓦竖拂子云。秪如者个还落成住坏空么。于此见得功归有据。其或不然。徐行踏断流水声。纵观写出飞禽迹。

　　解制小参。师云衲僧本分。事事寻常。足冷与他袜着。过水必藉浮梁。知其牛也只为见角。知其火也只为见烟。会得个中意一镞破三关。朝参不足暮参继之。昼三不足夜三继之。顾拄杖云。不愁者条拄杖不光腾万丈也。卓一下云何如。又卓一下云可惜。良久云。途路得力者。岂不痛痒相关。

　　示众

　　结夏云众赤肉团上觌体孤危。威音那边常光壁立。即今绿柳莺啼声声活句。红尘马跃处处生机。直得句里藏锋佛祖乞命。机前夺彩衲子承恩。蓦拄杖云万象与汝同参。乾坤与汝立命。一道坦然万机历落。其或未然不妨与汝别通消息。遂掷下拄杖云棒头有眼明如日。要识真金火里看。

　　示众佛祖妙道觌体无违。向上提持丝发不露。然则事无一向宗有通途。按下云头与物自在。于闹浩浩处施大法药。静悄悄处接大根器。不见达磨九年面壁二祖立雪断臂。我心未宁乞师与安磨曰将心来与汝安。曰觅心了不可得。磨曰与汝安心竟。蓦竖拂子召众云。还知二老落处么。若向者里荐得。便知心外无法法外无心。自然识情转换不得风尘摇撼。不得方契得教外别传不立文字。直截单提究本明宗。恁么荐去。机回句里无私句转机前无路。踏着本地风光。不动纤毫声色。须是个中人。方知个中事。敢问诸仁只如达磨未面壁。二祖未断臂。二老向甚处相见。复召大众喝一喝云。面目现在。

　　机缘

　　问世尊初生便道唯我独尊。和尚生时道个甚么。师云再哭哭不住。僧喝。师云乱叫唤作么。

　　问如何是福善境。师云河小船多。曰如何是境中人。师云身短面黑。僧喝。师打云不曾亏着你。

　　问不思善不思恶如何是本来面目。师曰思思相继是什么面目。僧曰学人不会。师曰用会作么。

　　师入堂以竹篦掷地云是甚么。众无语。师云唤着则触不唤着则背众又无语师云谁知山僧被者伙汉勘破。

　　僧呈颂师便问如何是九九还归八十一。僧云若不入水争见长人。师曰失却七置之不问。拈得一意又若何。僧便喝。师曰拈得一失却七也。

　　师赴斋次。见一居士家供三教圣人图。乃问三大老终日商量甚事。院主云诚难启口。师曰承虚接响作么。院曰明破即不堪。师打一掴云莫累别人。

　　师在园中刈草。一居士在篱外画一圆相。师曰是则是犹隔篱在。士便冒雨而去。师曰是则是犹涉程途在。

　　问去年鹭鸶吞却鸭。今年银碗里盛雪。迦文老子睹明星更见个甚么奇特。声未绝。师便打。

　　拈颂

　　庞居士到药山。山命十禅客相送。至门首士乃指空中雪曰。好雪片片不落在别处。有全禅客曰落在甚处。士遂与一掌。全曰也不得草草。士曰恁么称禅客阎老子未放你在。全曰居士作么生。士又掌曰。眼见如盲口说如哑。雪窦别云初问处但握雪团便打。师云雪窦虽有定乱之谋。且无出身之路。所以用尽腕力亦救全禅不得。若悟上座当时见庞公道好雪片片不落别处。便云眼见如盲口说如哑。看他作么生合煞。

　　颂云。

　　庞公蓦地转全机。劈面还他早已迟。眼里明明难辨的。谩云春色在梅枝。

　　洞山与泰首座冬节吃果子次。乃问有一物上拄天下拄地。黑似漆。常在动用中。动用中收不得。且道过在甚么处。泰曰过在动用中。山唤侍者掇退果桌。师云此话也甚奇怪。若不是洞山老人抛出者果子。争见得泰首座吞得吐不得。诸人还会么。若也会得泰首座与汝同参。若也不会洞山在汝脚下。

　　有一物。靡背向。昼夜机轮未足酬。乾坤历落谁为量。洞山收。首座放。谁云白发三千丈。

　　大愚一日辞归宗。宗问甚处去。愚曰诸方学五味禅去。宗曰诸方有五味禅。我者里只有一味禅。愚便问如何是一味禅。宗便打。愚忽然大悟。曰嗄我会也。宗曰道道。愚拟开口宗又打趁出。愚后到黄檗举前话。檗上堂曰马大师出八十四人善知识。问着个个屙漉漉地。秪有归宗较些子。师曰吹毛剑下翻身全明杀活涂毒声中吐气险出惊群虽见父子机酬争免不慈不孝。喝一喝。

　　放五拈一虎口夺餐。破二作三衲僧罔测。还拳肋下辨端倪。白棒风前还壁立。谁壁立。只道明明者个贼。

　　大慧以产难缘请益湛堂。堂曰正爬着我痒处。者话是金矢法。不会如金。会得如矢。慧曰岂无方便。堂曰我有个方便。只是你铲地不会。慧曰望和尚慈悲。堂曰殃崛曰我乍入道未知此法。待问世尊未到佛座下。他家生下儿子时如何。佛言我从圣贤劫来。未曾杀生。殃屈持此语。未到他家已生下儿子时如何。慧当时理会不得。后因阅华严经至第八地打失布袋。

　　白昼雷轰行人失计。一帘梅霖满目苍翠。洽香海之腾波。失布袋之风厉。屈屈金矢何如者关捩。

　　风穴在郢州衙内上堂云。祖师心印状如铁牛之机。去即印住。住即印破。只如不去不住。印即是。不印即是。时有卢陂长老出问。某甲有铁牛之机。请师不搭印。穴云惯钓鲸鲵澄巨浸。却嗟蛙步辗泥沙。陂伫思。穴喝云长老何不进语。陂拟议。穴打一拂子云。还记得话头么。试举看。陂拟开口。穴又打一拂子。牧主云信知佛法与王法一般。穴云见个甚么道理。牧主云当断不断返招其乱。穴便下座。

　　钓鲸鲵跨铁牛。寻蹄角入泥泄。红旗影动。白镞横抽。不把大功归牧主。争能头尾一时收。

　　僧问赵州万法归一一归何处。州曰我在青州作领布衫重七斤。

　　脱下青衫六不收。风高月冷两悠悠。破沙盆底为宗眼。尽见森罗笑点头。

　　临济上堂曰。赤肉团上有一无位真人。常从汝等面门出入。未证据者看看。时有僧出问。如何是无位真人。济下禅床把住云道道。其僧拟议。济托开云。无位真人是甚么乾矢橛。便归方丈。

　　有位无位成群作队。择乳鹅王素非鸭类。如矢如金莫轻莫忽。拦胸把住云。三十乌藤少伊不得。

　　岩头云。吾教意。犹如涂毒鼓。击一声远近闻者皆丧。

　　莫言涂毒闻皆丧。活处难将死处夸。堪笑亚身行正令。小严无计转生涯。

　　高峰参无梦无想主人公。被同参推下枕子大悟曰。大似四州见大圣。远客还故乡。只是旧时人不改旧时行履处。

　　阳春一度两重花。淡白深红色更奢。无限骚人徒自咏。谁知眼里有泥沙。
嘉兴大藏经　鹤峰禅师语录


　　鹤峰悟禅师语录卷下

　　嗣法门人上震等编

　　佛事

　　为寮元古朴火

　　举火炬云小雪已去。大雪将来。寮元去住不假安排。掷火炬云。咄。腊月莲花火里开。

　　为慧帆上座封龛

　　以如意指灵龛云。松月堂前落翠阴。虬枝盘屈冻云侵。化坛人去空山冷独掩重关花雨深。遂封。

　　　　　　又举火

　　丛林尊宿法社规模。要去撒手径去。更不者也之乎。卖弄家私人前不讳。知他此去作马作驴。掷火炬喝一喝云。送君千里终须别。何必相逢在半途。

　　为寂照开之和尚入塔

　　举骨榇云。见之不取。思之千里。匿影韬光。即此离此。南阳塔样古今传寂照宗风扇无已遂入。

　　为戒矛禅师火

　　末后句最条直。凡情圣见都难测。溪边春景有消磨。火里精金无变色。以火炬作一圆相。复喝一喝。便掷下火炬云赤。

　　为归宁所居士起棺

　　拈拄杖划地云。门里出身易。身里出门难。十日滩头坐。一日过九滩。一条楖栗从兹去。何日重来看药栏。曳拄杖便行。

　　　　　　又举火

　　海涌峰前　声恁么来。绝不通知。幽湖渚畔瞥尔恁么去。复不相待。如此与我作相知。山僧只合热不采。且道今日事又作么生。掷火炬云。老冻侬犹有乡情在。

　　为一乘禅师封龛

　　拈封条云。三春花事雨连绵。今日方知不夜天。赤眼衲僧心已歇。白云深处坐忘年。遂封。

　　　　　　又起龛

　　拈拄杖卓一卓云。一着高一着。一步阔一步。记取旧生涯。莫问来时路。复卓拄杖云。明月光风绿水边。前头正是莲华渡。

　　管维诚洪济请为庶母某氏起龛

　　以如意击灵几云。不着无不著有。眼光落地云山吼。蓦然撞着末山尼。是神是鬼都惊走。不露首。回身北面看南斗。

　　为若伦老宿火

　　举火炬云旧年里非心非佛白雪纷飞千岩凛冽新年头即心即佛韶光满目万象昭回恁么荐去何得有今日事不恁么荐何得有今日事何也撺火炬云秪图燎却面皮。

　　为白谷和尚起龛

　　去即印住。住即印破。此是我白谷法兄和尚。法战先锋利物赤帜。今日济悟法弟到来。不过借师兄鼻孔一为出气。遂召众云。大家齐奋铁牛机。图南捷似金鹏翅。

　　为慧持法侄入塔

　　捧骨榇云。高蹈于上方山麓。继席于雁塔室中一则心同父子。一则荫藉祖翁。遂送入云。嬴得自家田地稳。更怜松竹引清风。

　　为尔暹禅师封龛

　　拈起封条云。今冬虽半不为冷。昨夜严加雪上霜此际禅翁能作主蓦然撒手绝商量。生也有出尘之志。死也有不灭之光。日午三更打不了。元辰觌露不囊藏。掩龛便封。

　　为法涵上座起龛

　　以如意击龛三下云。行一步转全身。承足宝华朵朵新。檐前雨过天方霁。身里谁云难出门。复击三下云起。

　　　　　　又举火

　　秉火炬云。生则入清凉之境。灭则游胜热之门。生灭性真。去来无碍。秪如离却生灭去来一句又作么生道。放下火炬云要识真金火里看。

　　为智龄禅德起龛

　　拈拄杖云。昨朝风雨飞。洒作枫林血。行步且龙钟。看取石头滑滑。随卓拄杖云。足底莲花香玉屧。

　　为慧如禅人起龛

　　春寒多雨多雪。兼之路涂偏僻。不是福善婆心念公招提协力莫打之绕贵乎条直。喝一喝云。特地一番开辟。

　　为仪成衣师兄起龛

　　以拄杖击龛云。霜寒枫叶满溪红。绝似桃花三月中。十锦连云收宿雨。袈裟风卷豁鸿蒙。顾左右云且道鸿蒙作么生。豁卓拄杖云不涉程途信步行。

　　　　　　又举火

　　拈火炬云。昔有老宿念法华。今有老宿衣法华。诸仁且道是同是别。同则象王回顾落花红。别则齿颊香生莲漏彻。彻彻初三初四蛾眉月。孝徒德庆子承父业。山僧手足情深。不惜唇皮。代为提掇。连喝两喝掷火炬云。皮肤脱落尽。惟有一真实。

　　为云芝禅师封龛

　　举封条云。立冬三日后。却过九秋终。飞锡别峰见。白云千万重。忽西去。复回东。龛中独坐三更月。衣带梅泾两岸风。便封。

　　为体如禅人封龛

　　梅泾未及小春候。一片白云来掩扉。庭际秋深香雨落。飘枫也解指南归。以封条封上云。等闲不费纤毫力。坐断威音第一机。

　　　　　　又起龛

　　生七十一。死七月七。不是优游亦非逐物。虽然连得便行程也是东壁打西壁。复高声叫云出。

　　　　　　又举火

　　山僧二十年前曾见汝为优婆塞身。于灵山会里参询乞戒。嗣后双径巾瓶已至辞归指南。不惜一片闲田地种种栽培。即今福善修建梵宇。且道体如上座还来着力也无。良久掷火炬云。衣带火云去。自然秋气生。

　　为自在禅人火

　　举起火炬云。闭却咽喉唇吻。道将一句来。良久云拨开胜热门。捩转涅槃路。便抛火炬云。也是大虫看水磨。

　　为福衡上座火

　　拈火炬云。小火头大解脱。三日已前知时节。一生穿衣寸丝不挂。终日噇饭粒米无啜。道是行业殊胜。脑后直须抽钉。道非行业殊胜。更要顶上拔楔。蓦掷火炬云。试看火里开莲。不管梅梢吐月。

　　为虚舟渡和尚封龛

　　以封条上画⊙相云。曹溪一脉法流长。习习风生殿角凉。明月堂前宾主句。今朝不假更商量。真寂定豁行藏。巍巍独坐法中王。遂封。

　　　　　　又举火

　　月明帘外转身。荆棘林中下脚。消受六十一年一。向以楔出楔。且道今日事又作么生。举火炬云。炎云披拂雨天花。看取红炉飞白雪。便烧。

　　为如润殿主火

　　一物不将来。两手空索索。旷劫鹘臭衫。今朝须脱却。任逍遥真洒落。以火炬作挥剑势云。倚天长剑逼人寒。复掷下云。脑后神光飞出鹗。

　　为照岑禅师火

　　日升月恒。风倦云腾。世相浮脆。幻妄非真。特向邓尉山中剃染却来白云影里藏身。喝一喝云。无影树根都斫尽。没藏身处任纵横。秪如十五日已前生也不道。十五日已后死也不道。正当十五日又作么生。拈火炬便掷下云。金风玉露空清彻。秋月寒潭照碧岑。

　　超方禅师请为聆静本师起棺

　　拈拄杖云。世尊金椁示双趺。宝树潜辉意不孤。寒雪夜深峰顶白。晓霜侵影寂然无。诸仁还知聆静老师叔生平作用么。良久曰。辅佐法门赞成藂席。为法为人全终全始。到今日坦坦然花开果满去也。秪如济悟到来又作何相为。便曳拄杖先导云。逴得便行真成好手。

　　　　　　又入塔

　　以拄杖指金井。复扣骨函三下。震威一喝云。顶礼华严南询。不别五十三员。孰云饶舌。青山重重白云叠叠。叶落归根天然一穴。金刚三昧没囊藏。荫覆儿孙无终极。复喝一喝送灵骨入。

　　为调宇上人封龛

　　连朝多雨雪。今日半晴阴。看取莲花净。方知不染心。一钵香羹浑不顾。双趺犹觉冻痕深。拈封条作[十○]相便封。

　　　　　　又起龛

　　雨凄凄云闇闇。古木挂袈裟。寒风吹佛面。就路便抽身。前途莫打算。莫打算。恰恰期于腊月半。

　　　　　　又举火

　　把火炬。云定香院里执巾瓶。动静无非清净心。今日全身参胜熟。要从火里试精金。便烧。

　　为巨冶老师火

　　举火炬云。知交深厚。手脚毒辣。不近人情。何堪凑泊。面皮翻转在今朝。火里麒麟三只角。便掷火炬。

　　为开之和尚悬真

　　三吴景物正当秋。黄叶飘空桐水流。直得金风全体露。天真神妙两悠悠。蓦以拂子指真唤大众云。者是阿谁。良久复高声云。礼拜着。

　　为却尘禅师封龛兼起龛

　　不离不即意雍雍。话到关山九日重。素月凉风归去也。夜阑谁听五更钟。欲相见过别峰。秋林一片白云封。拈封条便封上。复云起。

　　　　　　又举火

　　龙潭首领鹿苑规箴。发言无忌讳处事却同心生缘不出大清国里。寂灭秪在濮川古林。九秋九日三叹三吟。要把止啼黄叶掷地。戛玉铿金。撺火炬云。昨夜泥牛拗角折。今朝花雨袭禅襟。

　　赞咏

　　天童老和尚像赞

一棒一条痕。施恩当报恩。颓纲从此振。拨转旧乾坤。

　　华山见老和尚像赞

心行如父威严似虎。宝华戒坛恢复之主。半肩风卷伽黎两手。圆珠轮数即波离。乘愿而来是南山现身之祖。白云脚下儿孙亦证千华之谱。

　　罗汉无饰严法师像赞

宗律论之圆该。自是慈航到彼默则竟日无声趺则终夜不起。语如河流倒悬。行如鹤飞千里。香水海解脱门。一纵横一彻底。江北江南树法幢。最后松陵三刹峙。

　　法轮普和尚像赞(牧庵法侄请)

辟草诛莱。宏恢法席。百丈流风。赵州标格。行履处颇有操持。胸次中毫无荆棘。天山室内不知双径儿孙得力。

　　沈九锡居士像赞

三十之前世情已淡。六旬之后道念转深。仁风历历超尘俗。懿德殷殷更肃雍。屏息万缘还习静。心持百八自从容。儿孙绵瓞承遗荫。细看丰仪赞莫穷。

　　鲍于揆居士像赞

趺锦茵抚瑶琴。没弦玉响无影松。吟伯牙鸣凤指。同调不同音。宛若维摩说法。由来物外安心。亭午呼童频煮茗。更聆词藻发幽深

　　观音大士赞

应迹现形小出大遇。水月空花有句无句。漫持杨柳洒甘霖。一滴恒沙不知数。

　　题圣一应护法行乐图

北窗闲坐喜初晴。偶见伊人持画册。开卷嘱笔题短章。遥瞻山水兴何剧。寻幽揽胜兼采薇。华服临风颇清逸。欲放儿童臂上鹰。更思小子囊中物。抚掌仰天笑不休。喜得松根陈琥珀。

　　题圣昔闻小像

心旷机灵。光和风厉。酷好林泉。乐于幽憩。坐磐石兮空青。垂虬枝兮滴翠。居大块以超伦。尽物性而拔萃。昔已闻今且会唤着不着谁触背。忘触背终日跏趺伴石梅。禅襟袭袭藤阴缀。

　　咏倪云林画

春山青春水绿。落石缀闲花。云根盘古木。此心久欲隐林泉。何人先我卧茆屋。

　　咏画卷

隐隐山谷云根乔木。三家两家有竹无竹。双双溪上行。忘机伴野鹿。

　　题锡山图

梁溪胜地九龙川。瀑布悬流到惠泉。山塔溪桥攀陟远。不知亲到是何年。

　　诗偈

　　过茅庵偶成

小桥烟水合。门径绿阴重。千个窗前竹。两株庭际松。清幽回俗驾。脱略对高峰。真是安禅处。堪留道者踪。

　　水木庵赠仪成老宿

何处钟声出。招寻不惮劳。平原分嫩绿。小圃摘含桃。土瘦连云钁。蔬肥带雨挑。染衣春草色。极目是芳皋。

　　杨远修居士四十

清德贻声久。天倪越世伦。堂开槐树影。帘动邺书尘。月榭风光旧。雷潭词藻新。大椿庄子语。上古八千春。

　　清远座主五十

几上华王座。当年早出头。春晴花影动。昼暖墨光浮。德岸标青嶂。香幢树碧流。笑谈情不倦。寿量正悠悠。

　　乙丑初夏酬赠素庵和尚

两番过龙潭。忆昔当湖别。慰我益多情。迢递云间辙。依依梦寐侵。忽忽寒暑迭。道化九峰高。法源双径彻。谁亲过弟兄。胡彼逞气血。夜短话偏长。抵掌决优劣。玉笋蒸香肴。诗章不倦阅。璜溪真文渊。茶熟忘其饮。

　　示戒雷小师

双径那伽坐。高峰不沾胁。可祖乞安心。断臂雪中立。竖起精进幢。凛然称禅侠。标榜至今传。丛林钦先哲。庭树好鸟鸣。远山春水洽。到处百花开。无随浪游迹。吾颅白发生。尔志孤云匹。寥廓迥无依。清风有何极。

　　鄱阳湖夕泛

鄱水叶为舟。悠悠逐浪浮。孤帆临夕照。两岸已清秋。鼓枻芦中子。长歌物外流。此心难寄远。来往狎群鸥。

　　立夏后三日偕友游芝山寺

古路盘回上。同人曳杖过。芝山当北郭。荐福对南阿。黄鸟啼新竹。青松挂绿萝。此中幽况远。临赏欲狂歌。

　　舟中阅天逸兄灵隐留别诗慨然有作

别后情何极。凉风满客舟。此心清若水。旅况淡如秋。未遂衡门志。常为乞士游。西湖堤上柳。烟雨正绸缪。

　　宿古云岩

闲行过小岭。不觉入深林。月照清泉涌。云移古木森。众山秋对面。七碗夜开襟。吟啸无余事。难忘一宿心。

　　宿万如茶庵

新岭初开辟。搜奇得慧泉。岩前经滴沥。雨后活清涟。山树风调梵。溪流玉振弦。夜来煨紫芋。竹榻伴云眠。

　　次天南兄雪中怀友

寒风吹作雪。山径少人行。云树渐凝玉。松窗已映明。一堂孤客梦。千里故园情。足冷烧炉坐。吟残恰五更。

　　月夜上双径二首

板桥方落日。山月照寒扉。锡振云声度。僧惊鸟梦依。乱陂曾掩映。岐路藉清辉。更羡苍龙窟。优游旷朗归。

　　　　　　二

依麓寻蹊上。逶迤松磴阴。涛声分远近。月色转幽深。行倦眠云笑。停余坐草吟。素闻双径杳。频蹑翠微岑。

　　望江亭送友

五峰深处坐。极目似支硎。泉出连云白。松摇带雨晴。鹤坡横药径。龙树耸岩庭。因送他山客。行行过此亭。

　　惜罂粟花逢雨

花爱晴和艳。偏惊风雨侵。莫嫌时有异。应鉴物无心。碧缶虚新粟。缃囊溢旧吟。慨伤由此事。疏蜨忆还深。

　　雨阻杏泉房作

闲庭看雨色。着屐东山游。未上碧云去。因依浣月留。杏泉茶滴翠。高阁涧声浮。心内无余事。还将胜迹谋。

　　游西山访惠力华严讲席溯峰座主

孤峰云影外古寺翠微中。仙岛晴空杳。祗园小径通。危岩悬百步。杰阁耸千丛。兴羡临香海。缤纷花雨红。

　　次涉围诗原韵六首

三过围亭憩。悠然降鹤池。玉渊龙自觉。金谷鸟还知。月窟乘闲际。花茵独坐时。春深游未倦。杖笠且相随。

　　　　　　二

身寄高隅下。闲亭傍水凉。苍浪深滴翠。紫桂正飘香。情逸忘熇树。心幽恋月岗。挂瓢欢竟日。墟落照斜阳。

　　　　　　三

道义形骸外。交情不厌稠。古今同白社。来往是高流。偶尔林间过。还疑天上游。匡庐十八士。当日已推刘。

　　　　　　四

冉冉绿阴满。荷钱出水初。凭轩调宝瑟。欹枕读藏书。情境空犹彻。凫鸥狎自如。微风生潋滟。藻影跃潜鱼。

　　　　　　五

未涉园林趣。谁知澹荡中。能超五蕴想。顿悟六情空。晓阁经声永。晴阶花影丛。远公莲漏彻。历历袭香风。

　　　　　　六

秋风吹去雁。桂子落幽岑。香发骚人句。诗成楚客心。闲敲凭竹韵。静赋对桐阴。树影空潭曲。霞光带露深。

　　辛酉秋日承陶居士贻诗慰留依韵奉答

杖笠归来晚。音书忆旧缘。他乡悲旅况。故国冷秋烟。树老西风里。池清夜月前。相依有高士。诗卷共周旋。

　　南河舟中

四日舟行五十里。一枕横波三伏起。姑山树麾鄱湖口。宗三神力调风嘴。短桨半帆临浅滩。斜来仄去陷深涧。鞋峰塔影锥平浪。大石涛声吠急湍。复忆匡庐诸胜概。万杉金印都犹在。客梦乘槎双径前。还思芝圃云阳态。

　　步洪衍畴见赠原韵

黄岳仙岩奇树老。乔松挺秀青云绕。踏遍千山过别峰。昌江道上天将晓。春郊飞绿衬苍苔。携杖东林山色开。垂手入尘轻点出。谈禅直指倩谁来。

　　赠灵峰和尚

西泠山水多添秀。知自玲珑接武来。白岸泉声流万派。青芝松干育群材。鸟衔花雨供清赏。龙奋岩阿听法雷。却喜春秋刚四十。无尘古刹又重恢。

　　访洪社长

廿年霜雪在灵山。楚国音书几往还。庵有涌香征古意。瓢悬僻秀乐余闲。云中塔影来明月。槛外溪光浴白▆。高蹈且随村落隐。乘时一透祖师关。

　　挽沈海鸥先生

笔墨知交刚五稔。道情梦寐约同游。已离尘世三禅乐。惟见桑麻一度秋。收拾文章埋故土。潜留英锐壮烟畴。梅泾雪月堪吟咏。更忆诗才泪转流。

　　和赤雯涉园读书原韵

芳郊书屋傍芭蕉。碧水青畸护稻苗。着就文章云半榻。悟明心地雪齐腰。绛帏得解师兼友。邺架翻书暮与朝。别墅幽深舒丽藻。炎熇尘俗坐中消。

　　赠刘庆云居士

毗陵城里贵公子。窑岭丛中隐半仙。却近市廛尘隔远。悠扬廓极自天然。

　　示旭余居士

清旭涵空午梦余。闲田一片亦须锄。殷勤莫漫荒芜去。旷劫深痾倏尔除。

　　赠伯升居士持金刚经

旷劫栽培般若缘。波罗密行得真传。大根正信恒无间。始悟当年六祖禅。

　　更慧密字示赠

回然心志越常流。峭拔根尘绝唱酬。昔有慧能今慧远。慈云鹫岭意绸缪。

　　茂如禅师七十

东风香散满庭阴。南隐堂开见茂林。更喜窗前多古柏。青青一见赵州心。

　　和仲改庵先生原韵

见犹离见始全真。刈草篱边示半身。一日园亭几来往。不教三径长荆榛。

　　赠周晋生居士

南岭寒梅放一枝。香风拂拂仲春时。庞眉皓首真仙子。不独临风唱紫芝。

　　种松

披烟野老亲浇灌。带雨泉公亦自栽。荒径复开松引道。百年垂荫好滋培。

　　　　　　二

倾颓野寺雨蒙蒙。坐听涛声带晚钟。不独岁寒原有约。相看殿阁影重重。

　　赠陈胜初居士

创时不易守成难。绵远儿孙仔细看。几历沧桑恢旧业。玉堂华彩影珊珊。

　　二水汇流

泉声浩浩出松门。谷口回澜吐复吞。不让锦江千尺浪。苕溪天目有同源。

　　湍月交光

清秋素影却相连。漾动澄波碎碧天。指点风光心印彻。纹生玩月是谈禅。

　　古树重阴

古树依依待个人。天然枝叶又重新。灵根毓得吴山秀。荫覆空王劫外春。

　　石漾垂襟

波光摇曳日长临。带水迢迢助远吟。笑指鱼龙翻锦浪。一声清磬海潮音。

　　毗陵闻雷

雷动中吴蛰户开。雨翻花港泼香来。半窗清影留云榻。一叶春帆带月回。

　　送所中先生之吴门

香山一别几经秋。鹫岭重逢话旧游。湖上载归春色去。禅房谁共月当头。

　　古黟访友

昔年湖上担簦过。今日峰头访友来。行尽松林与竹径。茅庵更在白云隈。

　　赋得白豆花开天又凉

白豆花开天又凉。蝉声方歇夜初长。眼前景物随迁变。谩道髭髯不点霜

　　师子峰

鸟道纡回十数重。兰皋香袭紫烟浓。还如师子威狞甚。惊得猕猴过别峰。

　　庆云庵

野渡舟中见古松。白云深处隐高踪。市廛咫尺山林隔。犹羡吴门海涌峰。

　　次阳府寺壁间韵

溪流一曲小桥通。古寺萧条映紫峰。游到法堂清净里。廓然身在白云中。

　　舟中寄怀

江上寻知己。林间多鸟音。片帆行乱石。何处是山阴。

　　昌江道中

山脊半轮月。波心一个僧。笑他当路子。轮我入云层。

　　赠朗彻禅师

旧友春相访。新茅雪护深。羡君明古意。历历赵州心。

　　庚戌秋复过芝城见越三故友笔墨有感

秋景落霞低。文峰透影西。芝城分袂去。飞锡武夷溪

　　偶成

闻道山深处。寒岩卧老龙。一轮溪月静。枕石听淙淙。

　　白云山

采茶最喜白云窝。古塔残碑挂薜萝。藉草就餐吞翠远。归途花雨岭南过。

　　寓佛华庵赋得霞字

登楼高瞰落晴霞。翠幕空余映佛华。咫尺云岩来塔影。野桥西去两三家。

　　赠退先梅芳二禅师赴青莲社法席

梅隐何缘杖锡飞。门开甘露绝玄微。九秋云外桂香发。一苑林中莲社辉。惠我瑶章联丽句。羡君法化展珠衣。武原旧席新酬唱。犹胜当年悟祖机。

　　披云台

芒鞋竹杖陟披云。石屋烟霞有主人。满目湖光山影秀。欲来此处寄孤身。

　　登凤凰山作

客路终年汗漫游。凤凰山冷石城秋。长江何处堪留锡。一片飞帆带月流。

　　歌词

　　茶歌四首

我来山中绝顶栽茶。钁头钁尾聊且作家。磊落高风施大用。刀耕火种老生涯。

我来山中时复采茶。尘世如何及得我家。乘兴提筐过别岭。满身烟雾意无涯

我来山中学炒新茶。斗锅烈火还我作家。翠微香霭流青嶂。又听鸣蛙鼓水涯。

我来山中汲水煎茶。松风竹雨煞是仙家。会得其中三沸意。满倾几盏乐天涯。

　　和中峰国师乐隐词十六首

江海云笼。南渡传宗。泛一苇可祖相逢。忍看红雪廓彻心空。应且埋头且匿迹且藏锋

直入千峰。谩讶高风。隐考槃深覆云中。何夸洞府匪比仙踪。观林有狮穴有虎潭有龙

出尘不羁。入谷方栖。托幽清心自圆机。云留竹榻月掩柴扉。才避喧哗避奢侈避争非。

粝食黄齑。仅得便宜。甘贫志事理何疑。禅余挹翠性狎寻嬉。惊惕春脚逝。水澌落花飞。

省世浮奢。习静禁哗。觅片地聊展袈裟。承霜承月载轮载车。但倩谁论倩谁诺倩谁夸。

一雨均加。万卉萌芽。适时候满眼烟花。披云作幔剪棘为家。方可以坐可以卧可以茶。

春笋可餐。淇竹非删。养绿筠密护禅关。潜心畜意山麓林间。得歇复歇静复静闲复闲。

初步虽艰。醒后尤难。真法王德化人寰。英灵俊快一镞三关。会是白云是绿水是青山。

登此南楼。新月如钩。遍游览蹑屐寻幽。碧阴穿宝玉露承瓯。瞻岸白苹汀。红蓼楚江秋。

紧缚重笆。园有奇花。醒午梦蝴蝶翩斜。香光袭翠藻影芬华。称闲焚香闲敲韵闲品茶。

难休能休。滞癖皆勾。明此事何用驰求。蜎飞共命异类同俦。任泥犁苦天宫乐佛国游。

拔距龙蛇。光芒可加。照乘珠系衣何奢。卓锥山谷飞锡水涯。贪弄春花攫夏云书秋霞。

不堕思量。物我俱忘。若个人象座狮床。应机施设禅窟诗肠。恰称性语逍遥乐自在香。

践履寻常。乘兴颠狂。虽散逸光阴匪长。乐于圭宝隐于蜗房。惜蝉欲歇日初短天又凉。

道莫能穷。行解相同。习修证从上流风。松根杖碧花底趺红。指石榴花金莲蕊玉芙蓉。

质合樵翁。性若仙童。在人间世事疏慵。浮华绮丽隐逸其中。效凤栖竹豹藏谷鹤巢松。

　　行状

　　临济三十三世鹤峰和尚讳济悟。吴门费氏子。父思梅母顾氏。年十二有出尘想。父母可之。送至松陵罗汉寺礼瑞芝光律师而雉度焉。年满二十即造万峰剖石师伯许进具足戒。自此慧发乃以心地不明为忧。谓人曰今之说禅故。多皆未若具和尚之响应如雷也。遂往依之。始于佛日堂中体究本来面目。每叹曰面目不识安得为人。夫子之道费而隐非我欺也。饮食睡眠刻不放下。一夕为灯花一爆。话头不觉粉碎。乃云灯光眼光大地光铓。月不敢白金不敢黄。回途得妙枫落吴江。首座闻之曰。堂头室中添一筹矣。师以淆讹未尽触处用心。时檗庵亦以淆讹有碍。自灵岩来参灵隐。隐即别立一堂令师与之共相砥砺。隐之勘辨愈毒愈辣。一日隐乃痛捶一僧。师从傍顿明下载清风。又作偈云掌掌天难覆髑髅识尽干日不知火爇冰高水自寒难难可惜空花灯上残。隐以为此语不但压倒檗庵。即有鼻孔衲僧亦无有不。压倒也。寻命之职为众激扬而咸服其调摄。渐以事烦而生隐心。故游西江之景德。又栖京江之宝觉。灵隐遣书责之。归而授法焉。康熙六年之夏也。佛眉继席双径乃以濮水之福善。而为师最初开法之地。彼中士大夫聆其旨要。甚生庆幸。嘉禾保社于斯为盛。四方之慕日起。故姑苏之宝树。当湖之竺隐。桐溪之寂照。靡不虚席以相迎也。及主福寿大有疲于津梁之状。云水至者俱惋辞却之。惟以戒雷辈日夕研穷以明宗趣。到老而志不衰唯此一事耳。丁卯秋仲知身不久。一切谢绝。病作而药石亦谢。非有定力而前知者其能之乎。九月十一日起浴。说偈而永诀矣。入室之子四人。师之生也。天启丙寅九月二十日示寂也。康熙丁卯九月十一日住世六十有二。戒腊四十有四。塔建本寺开山和尚之左也。语录若于卷板存楞严藏中。诗文佳处自成机杼。总由性出不事雕琢。性又澹宕颇多古人之雅。人言师之囊橐一无长物而高之。予曰小之矣。夫为知识取其道眼则可如无长物为高不犹同夫丐者耶。此可愈乎贪多务得之辈耳。若知其生平之所重而重之。是真能重鹤兄矣。

　　同门弟慧辂顿首谨状

　　鹤峰悟禅师塔志铭

　　敕授文林郎知山东峄县事桐溪仲弘道撰

　　和尚讳济悟号鹤峰。临济座上为三十三代。本籍吴门费氏裔。父思梅母顾氏。幼见师敦礼释迦知有夙慧。遂送松陵罗汉寺光律师瑞芝剃染。时盖十二岁云。稍长受具于万峰剖石和尚。夙夜修持不怠。时灵隐具老人住佛日见师而异之。命参本来面目。师见灯花爆遂有省。后同檗庵和尚打七于大悲堂。逢具老人警策邻单侍者。师闻之遂大澈法源。偈载行状中不具述。自是华严广孝显宁径山天宁诸刹历充首规。具老人深相器重。迨分卫江西景德镇。则结茅施茶开辟古路。种作利济不倦一方。皈依者甚众。师归灵隐具老人益加印合。遂授衣钵焉。于是受京江之请。开堂于云阳宝觉寺。五年之间宗风丕振。吾里福善寺慕师高风。遂敦请移锡。使命再三得师遘止。时即有五鹤来巢殿庭。都人士观者咸以为与师号相符。殆天意也。莅众十年凡正殿后楼莫不巍然金碧。葺而新之。中逢饥岁云厨罄如。师则封灶绝烟与众同馁。于是远近闻者莫不负米担薪求师举火。福善复兴。亦丛林中一段佳话也。自是退休于。姑苏之宝树。当湖之竺隐。而桐溪之寂照。又相迎请。不得已再行驻锡三年。即举同门句公和尚主席。而退老于吾里之福寿禅林。盖闭门却扫遂初志也。岁丁卯八月距辞寂照之日已复四年。偶染微痾遂有终焉之意。至九月初旬索历择日沐浴更衣。作偈别众。有生日前重阳后。趁此时光。踔然便走。之句。果于十一日遂趺逝焉。呜呼师在濮水二十余年知交甚广。惟与予及我友高子玉涵尤相友善。临终我两人合掌恭送。师遂以后事托高而以诗序及墓铭托予。今玉涵竭力营其丧葬。可谓不负托矣。而塔铭尚迟迟未就。予果何心敢负师委乎。师生于天启六年九月二十日。寂灭于康熙念六年九月十一日。世寿六十二。僧腊四十有四。示寂后门人戒雷若水等卜葬于本寺开山和尚塔院之左。置桑地二亩三分于山门之内。取租以为春秋扫塔之费。为经久计也。遂系之以铭。铭曰。

三峰分派。双径汇源。京江显化。濮水指南。衍灵隐之法乳。在福寿而归全。道似川流而益永。塔如岳峙而弥坚。

　　跋

　　和尚赋性真纯。禀资高简。故所著法语诗偈字字皆从妙净明心流出。不落名句文身识相。如摩尼宝珠颗颗皆圆随机取给。便与倾出一栲栳也。雨窗岑寂焚香展诵。则于行墨间别有无量异光转注。又如日轮涌现。一时昏翳廓然开霁。伟矣哉根本智光若是。其干还造化者乎。自念钝根以蠡测海。虽复潜心体会。不觉望洋而叹。盖和尚泛教海余波。衍滹沱正脉。沾沾乎灌溉福田。汲引方来。若庐岳江浙近而至于今桐川寂照皆其所建法幢立宗旨处也。至若耽枯喜寂乐于恬退那有工夫与俗人拭涕。一副冰雪心胸则又性使然矣。法华言独王顶上有此一珠不以与人今和尚则不然。和盘托出遍周贫窭。无不从此法界流究竟还归此法界。读斯录者报恩有分。

　　壬戌夏五下浣四日　　华亭学者能印顿首谨识
