嘉兴大藏经　华严起宗真禅师语录


　　起宗真禅师语叙


　　起宗真禅师行实

　　记室力如录

　　大清康熙庚辰四月八日。弟子力广同职事等袖香入室。请师详说行实以晓后学。师笑而不答广目请。师曰不见佛云凡有所相皆是虚妄。我有何行实乎。广曰那畔消息无处启口。这边生缘何妨吐露。不假言说无以表白。生平履历愿乐欲闻。师曰余本贯人也。先君姓胡讳应荣字春雨。母洪氏。俱乐善好施长斋绣佛拾棺多年。斋僧无算。崇祯戊寅十月二日余始生焉。当其孕余之初。先母梦一老衲。露顶跣足携一瓢一杖向余家乞食求宿。先君纳之。因而有孕。既孕在身。寒暑不觉。怀八月乃生。生时下地不声。自寅至午如梦忽觉。方始　地嗣后屡多灾厄。遇经卷则喜。见杀不食。至十一岁而先母见背。余即奋出尘之志。先君乃痛骂力阻。势不敢为。于是吃斋报母。早夜跪诵血盆尊经。又为父斋僧数亿万。居尘五十年。日夜以不能出家为忧。至庚午年乃舍家入庵。儿辈延内外亲友再四挽留。且恶阻云有为我母披削者即与拼命。当时近方知识莫敢为余披削。余奋恨无已。遂取刀自断其发焉。是岁二月初三之夜。梦坐于大山之麓。山上一白牛阔角大身向余而来。绕其左右。余引手以摸。而牛垂头不动。余即攀角以登其背。牛便飞腾而出。余甚惊恐至醒时通身皆汗。及平明而山光宗元和尚至。余述以告宗。宗连声致贺曰。汝师至矣。余询所以。宗曰水牯牛沩山公案也。沩山和尚昨至我庵。余即迎请过庵。一见便喜如旧识。即拜而剃染焉。本月二十即上华山求戒。得戒回即立誓禁足晨夕礼诵。兼书一切法宝。由是衣不解带。身不沾席。至十月四面火起。余搭衣持钵端坐佛前。而火至庵左右尽息。一日先师老人见余苦状。乃开导曰。汝之精勤可谓至矣。然欲了生死务当究明自己心地。苟心地不明。终是徒然。余即问曰。未审心地如何究明。曰汝自看书经底。礼拜底。经行坐卧底。穿衣吃饭底。是什么人。余曰更没有别个。老人厉声曰。你道毕竟是阿谁。余方拟对。老人以手掩口。着力一推。余跌得冷汗通身。心便豁然。一日老人来。余正值坐香。老人曰。好个伶俐衲僧。无端向鬼窟里着倒。余起身礼拜曰。敢问如何即是。老人缓步曰。要行便行。余仍去就座曰。你作么生。余曰某甲坐也不为分外。曰拄杖不在。苕帚柄聊与。三十又一日。老人来庵。余门迎老人。把住曰。不容拟议道将一句来。余与劈面一掌。老人曰你打老僧那。余曰某甲罪过。老人点首曰。宛有丈夫之作。遂入索笔书偈曰。开法四十年。止付一法子。戊▆游南都。今春披削尔。见尔有大志。精进勇猛耳。生长▆仕家。不爱朱与紫。行同大丈夫。骨格非凡比。且具大智慧。根器尤可喜。一念已回光。即合诸玄旨。尽瘁以终身。慎勿生少弛。办取佛祖心。我宗赖子起。不虚此远来。吾道而东矣。达磨来东都。付嘱尼总持。我今嘱付汝。古今亦如是。余接得即命。就火曰。某甲不是这般种草。且莫涂污他。老人曰汝但将取。当常如是。精进深蓄厚养。异日大兴佛事。不虚吾南游一次也。余方始拜受。后余又写老人顶相。乞请题赞。题云一片云帆湘上来。江南淮北漫徘徊。白沙津畔堪遗影。留与儿孙一展开。并写遗书偈语。书毕即逝。我天翼法兄奉灵龛回山。余三年愿满乃出关。上维扬持钵诣华山谢戒。我得戒上定下庵和尚。又以衣钵源瀛付余。及回乃上沩山为先老人造塔。并扫诸祖塔。扫塔回乃建此寺。经营布置皆余身亲理焉。鄙意原欲自了以度余生。丁丑十月二日余初度之辰。我同庆电兄芙蓉▆侄暨本邑缙绅劝请出世开堂。余坚辞不敢滥厕法门以辱先宗。却之不已。乃效颦作鬼面神头。说脱空妄语种种败阙。不敢告人。今被汝等追索不已。不免尽情搬出亦任明眼衲僧笑破鼻孔。

　　板存楞严▆▆

　　起宗真禅师语录卷上

　　侍者力广记录

　　住真州华严禅寺

　　康熙丁丑十月初二。师六旬。初度大沩同庆电兄和尚芙蓉　侄大师。暨阖邑缙绅檀护等请。就本寺开堂。

　　据室

　　华严界阔香水海深。南询五十三处。要且未识归程。如今直饶识得。更须吃新长老手里乌藤。何故聻。兵随印转将逐符行。拈柱卓一卓便起。

　　披法衣

　　脱却珍御不失大人境界。权挂垢衣岂减本地风光。牵拽犁耙风雨里。天上人间绝覆藏。

　　升座

　　至法座前指座云。大宝华王座。高而无上广而无边。当头坐断迥绝跻攀。喝一喝遂升拈香云。此一瓣香。根盘空界叶覆娑婆。重而价不可酬。尊而无物堪比。热向炉中专为祝延
今上皇帝圣寿万岁万岁万万岁。伏愿尧风永被于四表。汤德恒新于两间。又指香云。此一瓣香出于东坡来自北海。奉为满朝文武阖邑缙绅。伏愿常为佛国屏翰。永作法城金汤。复拈香云。此一瓣香。枝出同条叶无异种。奉为现前请主和尚及诸法属。伏愿揭慧日于千秋。续心灯于万古。复怀中取香云。此一瓣香。名不得状不得。觑之眼盲。嗅着脑裂。生长五浊世中。安居荆棘林里。遇着个没意智底老古锥。和根截断。枝叶不存。抛向搕　堆头。日炙风吹历尽寒暑。虽则重新花放。到底恶性不除。今对人天众前。不免乘时拈出。供养潭州大沩山传临济正宗第三十四世。上古下梅先师大和尚。用酬法乳之恩■■敛衣就座。同庆和尚白椎云。法筵龙象众。当观第一义。师云若论第一义谛。三世诸佛历代祖师天下老和尚。千方百计横说竖说总未有半人道着。新长老忍俊不禁。不免尽情与诸人说破。乃拈拂子拂一拂云。一时抖下了也。莫有拨着便转底衲僧么。出来。新华严与汝证据。一僧才出。师云不得礼拜。僧拂袖便出。师云放子三十棒。问玄要君臣即不问。如何是接物利生句。师云扬子江心水北流。进云如何是全提正今句。师云一棒一条痕。一掌一握血。进云师唱谁家曲宗。风嗣阿谁。师打一棒云。自来用得者个惯。进云不虚为临济儿孙。师连棒云。识甚好恶。问天地同根万物一体。未审金山年多少。师云东西十万南北八千。进云和尚年多少。师云与金山不别。进云恁么则千江有水千江月。万里无云万里天。师云且莫错会好。进云不得吾师亲指示。天宁岂见塔高低。师打云。且道是赏你是罚你。僧拟议。师喝退云妄语汉。乃云黄花散彩紫菊飘香。娘生面目觌露堂堂。直是情与无情悉皆平等。更说甚天地同根万物一体。蓦竖拂子云。还会么。直饶会得。东西十万南北八千。设或不会。新长老与你下个注脚。千江有水千江月。万里无云万里天。者个且止。秪如山僧今日为国开堂。且接物利生一句又作么生道。拂一拂云。阵云横海上。拔剑搅龙门。同庆和尚结椎云。谛观法王法。法王法如是。下座。

　　当晚小参

　　诸佛出世为一大事因缘。列祖并兴为一大事因缘。天下老古锥摇唇鼓舌。抖搜屎肠。谈玄谈妙说性说心。为一大事因缘。现前诸人破恩爱纲。发向上心。参方访道拼命舍身。也只为一大事因缘。未审唤甚么作大事因缘。莫是诸佛出世列祖并兴便当得么。且喜没交涉。莫是谈玄谈妙说性说心便当得么。且喜没交涉。更莫是参方访道拼命舍身便当得么。且喜没交涉。既总没交涉。毕竟唤甚么作大事因缘。不见僧问投子禅师。如何是和尚大事因缘。子云尹司空请老僧开堂。大众。这则公案甚是直截。只是古往今来不作世谛流布。便作佛法商量。所以孤负先圣埋没己灵。鲜有会者。如今诸人若也直下会去。不惟大事了毕。便可独步丹霄。其或未然。三条椽下七尺单前各自摸索去。莫道新长老不为人好。喝一喝下座。

　　谢同庆和尚芙蓉大师上堂

　　两掌闹掴掴。孤掌不浪鸣。出头天外看。谁是个般人。

　　辞众入楚扫祖塔小参

　　湘之南潭之北。中有黄金充一国。无影树下合同船。琉璃殿上无知识。无知识休别觅。拈拄杖云楖栗横肩不顾人。直入千峰万峰去。时有僧出问。师以拄杖擉退云。生平肝胆向人倾。相识何如不相识。

　　沩山上堂

　　吹无孔笛鼓没弦琴。听者贵乎知音。和者须是作家。山僧昔年在扬子▆▆拾得一张焦尾。常操太古清音。争奈钟期不遇。今来万仞峰顶意欲囊藏高挂。又被法兄和尚拶向曲录床上。不免逢场作戏迭奏篪▆。乃横按拂子作操琴势云。不是新丰调。云门曲亦非。高山流水太古清音汝等欲知其中端的。请试问取堂头和尚。僧问阳春白雪即不问。同声相应一句且作么生道。师云打面还他州土麦。唱歌须是帝乡人。进云一种没弦琴唯师弹得妙。师云又被风吹别调中。进云恁么则好音在耳人皆耸。师云不是知音客。徒劳话岁寒。进云不是作家频指点清浊高下谁解分。师云果然承虚接响。

　　先老和尚像前上供

　　水路三千今赚我。真州铲草恨当年。莫言忤逆无回互悬怨重重敢不宜。顾左右云。且道那里是▆▆▆是怨。上香云。　　栴檀炉内热。不须试验髑髅前。

　　到同庆请上堂

　　有句无句如藤倚树。四七二三不知落处。要知落处么。掷下拄杖云。试请方丈和尚与汝指注。

　　到芙蓉请上堂

　　此是我先师老人建法幢立宗旨底处所。不肖今日既到这里。岂可袖手傍观。乃云诸佛说不到处。闭口道着。列祖行不到处。举步踏着。此是老人不惜眉毛与诸人解粘去缚底句子。汝等诸人无不了知。山僧如今要问诸人。道着踏着底是个甚么。若道语言三昧。因甚古人又道尽力道不出。若道步步不离。古人何故又道踏着即祸生。这里辨得倜傥分明。许你登得先师堂。入得先师室。脱或未然。休将闲学解埋没祖师心。二六时中当殷勤请益方丈。

　　沩山回小参

　　举大慧禅师出乡归上堂举五祖和尚出队归示众云。出队半个月。眼不见鼻孔。失却祖师禅。拾得个骨董且道向甚么处着。一分奉释迦牟尼佛。一分奉多宝佛塔。大慧云。径山法孙出队八十余日。鼻孔常与眼睛相见。亦无祖师禅可失。亦不曾拾得骨董。既无骨董则无以奉释迦牟尼佛。亦无以奉多宝佛塔。毕竟得个甚么。夜深水▆渔不食。满船空载月明归。师云五祖拾得骨董。径山满载明月。虽然两彩一骞。要且同得同失。华严远孙入楚半岁。也无得也无失。但喜祖父田园界畔分明。原本契书毫发不朽。今日归来无可人事。秪学得些湖南风气。不免举似大众。拽捧旋风打▆莫嫌杜蛮。

　　佛成道日为力然剃度力修说优婆夷戒上堂

　　现出明星初八夜。眼光烁破四天下。看来犹是欠唧溜。迄至于今成话把。虽然如是。还有识得释迦老子落处者么。若也识得。无发可削。无戒可受。妄相执着犹如梦幻。智慧德相亦是强名。若僧若俗或缁或素。总与如来无二无别。若也未识。不免铲却殿前草。转俗为僧。受持福田衣。除素披缁。三千威仪八万细行。且自熟习。何故聻。雪后始知松柏操。事难方见丈夫心。

　　先老和尚忌上供

　　举高峰妙祖为雪岩和尚上供云。昔年瞎却我眼。今朝穿却你鼻。冤冤相报无休。莫若克己复礼。师云大小祖师犹未了在。华严这里不然。昔年瞎却我眼。今朝穿却你鼻。一任叫苦含冤。永作千秋准的。何故如此。不曲藏直。

　　除夕小参

　　年已穷岁已尽。好个消息。新未至旧将除。正宜着眼。看他旧底除向甚处。新底来自何方。这里觑得破。能为万象主。不逐四时凋。还委悉么。震威一喝云。爆竹一声吹腊去。玉梅几点送春来。

　　元旦示众

　　年新月新日新时新。珊瑚枝枝撑着月。旧天旧地旧水旧山。优昙朵朵透尘埃。此二转语有一转有纵有夺有杀有活。横该八节四时。竖摄四象两仪。亘古今而常新。历始终而不变。有人辨得。许你条令斩新。倘其未能。待我上山斫棒来。

　　天中节示众

　　今朝正是五月午。蒲剑光寒逼寰宇。诸障杂毒尽潜踪。鬼怪妖魔悉回互。含冤叫苦入无门。坐断当阳绝伴侣。蓦然撞破黑山家。燕尾大虫元是虎。

　　晒藏经示众

　　六月六日以前金锁重重。六月六日已后重重金锁。正当六月六日事如何。展两手云。一时打开。一任诸人。搬底搬晒底晒。

　　沩山天兄和尚讣至上堂

　　人从江西来。带得湖南信。报道我法兄和尚般大涅槃。为众说法云。末后一句始到牢关要津把断水泄不通。拈起讣书云。大众既水泄不通。且道这个从甚处得来。良久顾左右云。无人知此意。令我忆南泉。嘘一嘘下座。

　　天童密祖上供

　　这个老古锥惯击涂毒鼓。大唐国里人含冤无处吐。今遇忤逆孙。翻面不认祖。打折你驴腰。亦任叫冤苦。何故聻。冤有头债有主。烧香便拜。

　　大梅与老和尚讣至上堂

　　佛真法身。犹若虚空。应物现形。如水中月。只一月无二月。明眼衲僧鉴不出。大梅老惯饶舌。数十余年浑漏泄。偶尔惊闻示泥洹。乾坤大地俱失色。大众虽则法幢摧法梁折。法海枯法眼灭。须信真实为汝诸人说。拍香几下座。

　　久雨不晴示众

　　举天目礼禅师示众云。久雨不晴滴烂虚空。会与不会南北西东。师云有道天目漏逗太煞。殊不知这汉扯东拽西。败阙不少。华严不是贬剥古人。且贵流通正眼。乃云久雨不晴虚空不湿。直下荐取眉横鼻直。华严恁般举唱。或有个出来道。如斯说话也是徐六担板。只向道逢人但恁么举。

　　立秋示众

　　金风扇野玉露垂珠。万水澄波。千峰削色。草木憔悴。光华银河。愈见皎洁。蛩吟砌畔。鹤唳长空。客窗午梦。魂消万里。家山顷刻。当恁么时。正好骤步归家。识取祖翁田地。检清界畔。人畜草木各安其位犹是转句。假饶到得水穷山尽水落草枯。归家稳坐。日空四海。始是半提。然后不守寒岩异草。直待冰河焰发。途中不离家舍。家舍不离途中。庶可会全提底时节。要识全提时节么。按拄杖云。横按莫邪全正今。太平寰宇斩痴顽。卓一卓下座。

　　先老和尚十周忌上堂

　　身从无相中受身。犹如幻出诸形相。幻人心识本来无罪福。皆空无所住。所以诸佛从无所住处利生。列祖从无所住处接物。天地从无所住处覆载。日月星辰从无所住处照临。时序从无所住处而寒暑往来。江湖从无所住处而川流不息。以至人畜草木飞潜动植莫不从无所住处而头出头没。诸人若向这里着得只眼。则知先师底落处。知得先师底落处。则知诸佛列祖底落处。既知诸佛列祖底落处。则知一切人畜草木飞潜动植底落处。净裸裸赤洒洒没可把。亦任孤峰顶上壁立万仞。十字街头灰头上而驱耕夺食打锁敲枷。莫有识得者么。出来通个消息。看良久众无出者。师云。苍天苍天。先师去世远矣。掷拂子下座。

　　示众

　　放过一着未必不为好手。才见便铲大似逐块韩卢。虽然事无一向。妙在临时直下。来也。作么生迴避。嘘一嘘云。一箭过辽西。

　　天中节小参

　　五月五日天中节。千妖百怪尽潜灭。无论赤口说甚白舌。艾虎威狞踞户傍摩诃般若波罗蜜。

　　除夕小参

　　烹露地白牛徒费己力。三十日到了着甚死急。拍香几云。明朝是初一。

　　扫五峰学祖塔

　　叶落江南根归潭北。祗陀林里为家。毗卢峰前作宅。恶声流布满寰中。千眼大悲窥莫及。既窥莫及。未审如何与老祖相见。拈香云。拟议思量天地悬隔。

　　扫养拙明祖塔

　　打破水桶金粟寺里大人相。赢得沩山天童室中长孙子。得五峰老祖一牛。还慧山师翁一马。踏杀天下人。声光倾四野。拈香打一圆相。于中作女人拜云。我本自家儿孙。全无些子客话。

　　扫慧山老和尚塔

　　孤危壁立迥绝跻攀。佛祖到来退身有分。今日不肖征孙未审作何行迳。喝一喝云。直踏毗卢顶上行。

　　起宗真禅师语录卷上终
嘉兴大藏经　华严起宗真禅师语录


　　起宗真禅师语录卷下

　　记室力能录

　　举古

　　举鼓山赴阆王请。雪峰门送云。一只圣箭射入九重城里去也。孚上座云。和尚是伊未在。峰云渠是彻底人。孚云若不信待某甲去勘过。遂往中路把住云。师兄甚么处去。山云九重城里去。孚云忽遇三军围绕时如何。山云他家自有通霄路。孚云恁么则离宫失殿去也。山云何处不称尊。孚便回谓峰云。好只圣箭。被我折却了也。遂举前话。峰云渠有语在。孚云这冻脓犹有乡情在。

　　师云且道这圣箭毕竟是有折处无折处。若道有。要且问答分明。若道无。争奈孚老不肯。具出格眼者定当看。

　　举兴教坦和尚开堂日省宗化主出问。诸佛未出世人人鼻孔撩天。祖师既西来。因甚么杳无消息。坦云鸡足峰前风悄然。宗云未在更道。坦云大雪满长安。宗云无人识此意。令我忆南泉。拂袖归众。更不礼拜。坦云新兴教今日失利。归方丈。请宗至云。适来错抵对一转语。人天众前何不礼拜盖覆却。宗云大丈夫膝下有黄金。争肯拜无眼长老。坦云我别有语也。宗理前问至未在更道处。坦云我有三十棒寄打雪窦。宗乃礼拜。

　　师云兴教当断不断。反招其乱。若也正令全提。免致遭人检点。宗化主虽具作家眼脑。也是龙头蛇尾。

　　举玄沙同天龙斫柴次。见一虎。龙云和尚虎。沙云是汝虎。归院后问。适来见虎云是汝。未审尊意如何。沙云娑婆世界有四种极重障。若人透得许汝出阴界。

　　师云两个弄泥(图汉)殊不顾傍观者团。

　　举金陵奉先深禅师同明和尚到淮河。见人牵网有鱼从网透出。深云俊哉一似个衲僧相似。明云虽然如是争如不撞入网罗好。深云明兄你欠悟在。明至中夜方省。

　　师云金陵出得入不得。明老入了出不得。莫有能出能入者么。三生六十劫。

　　举丹霞访庞居士。见灵昭女洗菜乃问居士在否。女放下菜篮叉手而立。霞又问居士在否。女提篮便行。霞便回。须臾居士归。女举似前话。士云丹霞在否。女云去也。士云赤土涂牛奶。

　　师云尽道灵昭收放自由。殊不知被丹霞勘彻骨髓。居士虽则明镜当台。也未免雪上加霜。

　　举灵云见桃花悟道作偈云。三十年来寻剑客。几回叶落又抽枝。自从一见桃花后。直至于今更不疑。有僧举似玄沙。沙云谛当甚谛当。敢保老兄未彻在。众疑此语。沙乃问地藏云。我恁么道你作么生会。藏云不是桂琛即走杀天下人。

　　师云大小玄沙令行不全。虽然秪如地藏恁么道。毕竟凭何道理。有人道得出。许你具越格眼。

　　举须菩提问舍利弗梦中说六波罗密。与觉时同异。弗云此义深远吾不能说。上方有弥勒大士深明此义。汝往问彼。当为汝说。提即往问。勒曰谁是弥勒谁云弥勒。

　　师震声一喝云。当时若下得这一喝。管教耀古腾今。复顾左右云。汝等诸人还觉脑门重么。

　　举僧问法眼如何是佛。眼云汝是慧超。

　　师云。领取勾头意。莫认定盘星。

　　举刘铁磨到沩山。山云老牸牛汝来也。磨云来日台山大会斋和尚还去么。山放身作卧势。磨便出去。

　　师云这则公案。一往观去宾主历然。仔细看来有得有失。且道谁得谁失。

　　举定上座问临济。如何是佛法大意。济下禅床擒住打一掌便拓开。定伫立傍。僧云定上座何不礼拜。定方礼拜。忽然大悟。

　　师云直饶玄会得。也是眼中尘。

　　举风穴在郢州衙内上堂云。祖师心印状似铁牛之机。去即印住住即印破。只如不去不住。印即是不印即是。时有卢陂长老出问。某有铁牛之机。请师不搭印。穴云惯钓鲸鲵沉巨浸。却嗟蛙步　泥沙。陂伫思。穴喝云长老何不进语。陂拟议。穴打一拂子。云还记得话头么。陂拟开口。穴又打一拂子。牧主云。佛法与王法一般。穴云你见甚么道理。主云当断不断反招其乱。穴便下座。

　　师云风穴令行不全。牧主与么道也好与一拂子。

　　举镜清问僧门外是什么声。僧云雨滴声。清云众生颠倒迷己逐物。僧云和尚作么生。清云泊不迷己。僧云意旨如何。清云出身犹可易。脱体道应难。

　　师云大小镜清廉纤不少。

　　举马祖与百丈行次。见野鸭飞过。祖云是甚么。丈云野鸭子。祖云甚处去也。丈云飞过去也。祖把丈鼻头一扭。丈作痛声。祖云何曾飞去。丈于此有省。

　　师云马师不奈船何打破戽斗。虽然为人须为彻。杀人须见血。

　　举云门问僧。近离甚处。僧云西禅。门云西禅有何言句。僧展两手。门打一掌。僧云某甲话在。门展两手。僧无语。门又打一掌。

　　师云云门固是眼亲手便。然要活这僧犹未许在。

　　举僧问赵州至道无难唯嫌拣择。是时人窠窟否。州云曾有人问我直得五年分诉不下。

　　师云这有年无德汉。大似个无齿大虫。你等诸人还识他利害处么。若也识得。许你具衲僧眼。

　　举云门垂语云。乾坤之内宇宙之间。中有一宝秘在形山。拈灯笼向佛殿里将三门来。灯笼上。

　　师云这宝若只在形山。终属乾坤笼罩。何足贵哉。须知汝等诸人各有无价摩尼。若也荐得一生受用不尽。击禅床下座。

　　举南泉一日因两堂争猫儿。泉提起猫云。道得即不斩。众无对。泉斩猫为两段。至晚举问赵州。州脱草鞋顶戴而出。泉云子若在。即救得猫儿。

　　师云南泉正令全提。赵州转身活泼。虽则宾主历然。要未踏着关捩子在。

　　举外道问佛不问有言不问无言。世尊良久。外道赞叹云。世尊大慈大悲开我迷云令我得入。乃礼拜而去。去后阿难问外道有何所证而言得入。佛云如世良马见鞭影而行。

　　师云外道面涂世尊。世尊热瞒阿难。一伙贩私盐汉。好各与三十乌藤。何故。见事不平谁认得。衲僧正令自当行。

　　举南泉归宗。麻谷国礼忠国师。泉于地上画一圆相云。道得即去。宗于圆相中坐。谷作女人拜。泉云与么则不去也。宗云是何心幸。

　　师云一伙弄精魂汉。未出门时脚跟下好与三十棒。

　　举金牛每至斋时。自将饭桶于僧堂前作舞。复呵呵大笑云。菩萨子吃饭来。

　　师云金牛虽则殷勤太煞。看来也是无端。设有个出来问。和尚又作么生。但对他道。自来一双穷相手。不曾低揖等闲人。

　　举僧问投子。一切声是佛声是否。子云是。僧云和尚莫　沸碗鸣声。子便打。僧又问粗言及细语皆归第一义是否。子云是。僧云唤和尚作头驴得么。子便打。

　　师云有头无尾汉。当时何不拗折拄杖热面再唾。

　　举僧问药山平田浅草尘鹿成群。如何射得尘中主。山云看箭。僧放身便倒。山云侍者拖出。僧便走。山云弄泥团汉。有甚么限。

　　师云虽似见机而作却也隈刀避剑。若解当锋取胜果然是员战将。

　　举梁武帝问达磨如何是圣谛第一义。磨云廓然无圣。帝云对朕者谁磨云不识。帝不契。磨乃渡江至魏。

　　师云祖师纯刚打就。武帝生铁镕成。蓦劄相逢佳话千古。虽然如是。门庭施设即不无。若约衲僧门下。须别有振作始得。诸人脱或迟疑。山僧不免别行一路去也。呵呵大笑下座。

　　举文殊普贤起佛见法见。世尊以威神力贬向二铁围山。

　　师云有等瞎眼阿师。见恁般公案便道动念即乖。大似狂狗逐块。真上座见处与诸方各别。如今设有起佛见法见底。无底钵盂盛饭供养伊。何故聻。从前汗马无人识。秪要重论盖代功。

　　举三圣透网念鳞因缘。

　　师云我即不然。透网金鳞未审以何为食。木札羹铁钉饭。千五百人善知识话头也不识。莫怪空疏。伏惟尚向。

　　颂古

　　举谁是弥勒谁云弥勒因缘。

　　谁是弥勒云弥勒。眼睛鼻子俱突出。衲僧撞见眼头高。尽力提持去不得。

　　举兴教坦和尚开堂因缘。

　　无人识意忆南泉。鼻孔撩天也被穿。等闲运出铁牛机。华岳三峰倒插天。

　　举玄沙同天龙斫柴因缘。

　　五五二十五。打破盐官鼓。觌面绝疏亲。特地大家补。大家补。四七二三面相睹。

　　举德山到沩山因缘。

　　掣电轰雷运略韬。收来放出在秋毫。坐观成败沩山老。陷虎机能用不劳。

　　举雪峰示众云。尽大地撮来如粟米粒大。抛向面前漆桶不会打鼓普请看。

　　堪笑雪峰老婆禅。无端拈出教人看。可怜待兔守株客。不解风前听杜鹃。

　　举僧问洞山如何是佛。山云麻三斤。

　　如何是佛麻三斤。当阳独露绝疏亲。虽然佛法无多子。倒底还他手眼明。

　　举俱胝凡有僧问只竖一指。

　　俱胝佛法不争多。试问时人见也么。拟向指头尖上会。鹞子早已过新罗。

　　举僧问寒暑到来如何回避。

　　回避寒暑枉劳神。无寒暑处语岂诚。鸳鸯绣出从君看。不把金针度与人。

　　举良禅客问钦山一镞破三关　　时如何。山云放出关中主看。良云与么则知过必改。山云更待何时。良云好箭放不着所在便出。山云阇黎且来。良回首。山云一镞破三关且止。试与钦山发箭看。良拟议。山打七棒云。且听这汉疑三十年。

　　关中主尊寰宇一镞。三关知几许。气宇信如王。谁敢婴其武。堪笑负命者。有眼还同瞽。报君知。莫莽卤。未解行人休离母。

　　举僧从定州会里到乌臼。臼云甚处来。僧云定州。臼云定州法道何似这里。僧云不别臼云若不别更转彼中去。便打。僧云棒头有眼不得草草打人。臼云今日打着一个。又打三下。僧便出。臼云屈棒元来有人吃在。僧转身云争奈杓柄在和尚手里。臼云汝要山僧与汝。僧夺棒打臼三下。臼云屈棒屈棒。僧云有人吃在。臼云草草打着个汉。僧礼拜。臼云却与么去。僧大笑而出。臼云消得恁么消得恁么。

　　作者相逢迥不同。针缝影里骑大鹏。李广当年入虏庭。看来未足尽英雄。

　　举玄沙示众云。诸方老宿尽道接物利生忽遇三种病人来作么生接。患盲者拈椎竖拂他又不见。患聋者语言三昧他又不闻。患哑者教他说又说不得。且作么生接若接此人不得佛法无有灵验。有僧请益云门。门云礼拜着。僧拜起门以柱杖桎。僧退后。门云汝不患盲。复唤近前来。僧近前。门云汝不患聋。乃云还会么。僧云不会。门云汝不患哑。其僧于此有省。

　　一药能痊三般病。三般病药一般性。金博金兮水洗水。作者还将病医病。

　　举盘山垂语云。三界无法何处求心。四大本空佛依何住。璇玑不动寂尔无痕。觌面相呈更无余事。珍重。

　　世界身心彻底穷。与谁把手上高峰。饥食渴饮眠高枕。晓起扶桑日已红。
