嘉兴大藏经　懒石聆禅师语录


　　懒石聆禅师语录叙

　　懒石禅师。以英睿之年。荷别传之。任其得法最先。而了无矜习。鱼鱼然似不能言者。望而知其为。滹沱正派马驹裔苗。故其接人语句。棒喝机缘。晴风黑雨。余虽不甚领略。而心折其为格外提持。乃破山嫡孙丈雪真子也。先是丈和尚开法。汉之静明宗风鼎盛。遵以扫塔天童。而师继之。四众归师与其归丈和尚无以异也。余睹其升座。机语峻捷快。便不肯放过丝毫电光中。垂手石火里藏身。遂赠以句云。总是破山一条棒。丈师传与懒师拈夫谓其渊源。有自而不同于小小影响者耳。其语句不喜记录。未轻示人。昔圆悟勤称虎丘隆曰。瞌睡虎也。末后出林杀人无数。迄今五百年来。恶声遍野。是知道出常情(开)欲序之恨无下手。凡读是录。欲知是人。须向无下手处一会。

　　顺治己亥夏了庵居士刘道开拜

　　序

　　造化工绘。上绘日月星辰。云霞雨雪。下绘山川草木。人物虫鱼。独不能描画虚空。画师亦然。凡有形者。从笔端点出造化之巧。一一能肖。至于虚空则便无下手处。天下善知识即造化也。以文字赞叹。善知识即画师也。余何知敢擅用丹墨涂写。第生平有一得意语。不得不一拈出。昔五祖演说法。诸方共推为不可及。读之令人手舞足蹈。近丈和尚以法语见示。窃以为酷类。五祖演今。懒石聆禅师丈和尚高弟也。阅其静明语录。又绝似丈和尚。诸方应所共推。余不能赘一语描画虚空取讥识者。

　　顺治己亥岁佛诞日槜李约庵道人施博谨序

　　懒石聆禅师语录目次序文卷一住汉中府静明寺语录住汉中府宝林寺语录住云南府商山寺语录上堂卷二小参广录赞机缘颂古卷三行繇法语书问佛事十无歌分灯偈卷四偈

　　目录终

　　懒石聆禅师语录卷第一

　　嗣法门人海瑞录

　　住汉中府静明禅寺

　　顺治丙申十月十五日。佛殿云。佛身无相凛凛巍峨。见已见矣。更要作么仁义。道中合礼三拜。

　　祖师堂云。无端一苇到中华。添得儿孙眼里沙。今日初拈香一瓣。鼻孔触碎绝周遮。

　　韦驮殿。三千里外闲游戏。争如个里一承当。佛法塞满虚空也。公从何处作金汤。

　　伽蓝殿。一个散开千万个。都卢到此来弘护。来弘护法王法令从此露。

　　方丈毗耶室摩竭令。坐着当轩绝凡圣。三尺镆耶照胆寒。惟要诸人得彻困。

　　诣座前拈疏云。花簇簇千重。百匝锦攒攒。百匝千重。八字打开。当阳独露。大众见么。请维那高声宣过。

　　指座喝一喝云。此是须弥山王。明明绝覆藏处。新长老要坐便坐。要上便上。遂升拈香云。此瓣香非从天降。岂藉地生。威音那畔拾来。人天众前拈出。爇向炉中供养。三世诸佛。历代祖师。此瓣香明同日月。峻若须弥。信手拈来。端为祝延今上。

　　皇帝万岁万万岁。伏愿皇风吹一统。化日照三千。此瓣香名不得。状不得。爇向炉中奉为。

　　平西亲王殿下。千岁千千岁。伏愿威镇八表。德庇万方。此瓣香。虚空背上拾来。大洋海底拈出。爇向炉中奉为。本府文武尊官。当山请主。高增禄位。寿等弥卢。此瓣香。生逢乱世。爇在机先。第一回拈出。爇向炉中供养。前住汉中。静明现住嘉兴。青莲丈雪大和尚。用酬法乳深恩。敛衣敷坐上首。白槌云。法筵龙象。众当观第一义。僧问。如何是静明境。师云。庭前柏子经霜翠。进云。如何是境中人。师云。赤条拄杖一肩担。进云。人境已蒙师指示。祝圣一句作么生道。师云。汉外浮图点太空。问。尽大地是个炉韝。十二类众生。到来如何锻炼。师云。看取拄杖子。进云。恁么则有凡有圣。师云。放汝三十棒。问。如何是夺人不夺境。师云。黄叶霜飘白。进云。如何是夺境不夺人。师云。三岁孩儿抱花鼓。进云。如何是人境俱夺。师默然。进云。如何是人境俱不夺。师云。六花丛里独游行。进云。人境已蒙师指示。单传意旨事如何。师震威一喝。问。泥牛吼震虚空时如何。师云。天台多积雪。进云。恁么则截断人天也。师云。汉江已结冰。进云。虚空横宝剑。和上也须照顾。师云。劄。乃云。宇宙浑囵一座炉。当阳日月炽然孤。静明今日重添炭。高举钳锤意自舒。万象森罗增瑞色。三贤十圣嘴卢都。铜头铁额难回避。炼得通身绝点无。所以道。般若如大火。聚近之则燎却面门。般若如太阿锋。触之则丧身失命。正恁么时。翻身垂手者是甚么人。海底金乌天上日。眼中童子面前人。复举南泉云。昨夜三更。文殊普贤起佛见。法见。各与二十棒。贬向铁围山里检点。将来者老汉大似有尾无头。今日静明若有起佛见。法见。烧黄熟香供养。且道。山僧与古人。淆讹在甚么处一句。了然超百亿万年。长祝圣明君。

　　上堂。卓拄杖云。临济德山来也。众中有吞云吐雾底衲僧么。僧问。佛法遍虚空。师从何处说起。师云。雪花开似锦。汉水碧如蓝。进云。者是法。如何是佛。师云。拄杖头边别有天。进云。未有佛祖已前。毕竟在甚么处。师云。领取钩头意。问。如何是到底一句。师云。铁蛇横古路。僧拟议。师便打。问。如何是日用事。师云。穿衣吃饭。进云。亲切一句又作么生。师云。迎宾待客问学人。不参禅。不学道。只得一把金刚剑。举向师前作么生。抵敌师合掌云。善哉。善哉。乃云。道本无言。法本无传。无说无传。无闻无听。正恁么时。不说不闻一句作么生。道。动容扬古路。不堕悄然机。举僧问云门。学人不起一念。还有过也无。门云。须弥山静明则不然。今日有个汉出来问。学人不起一念。还有过也无。只对伊道。天王头上宝花冠。大众且道。山僧与云门是同是别。定当得拄杖子。两手分付。设若不然。拄杖子为诸人通个消息便掷下。

　　腊八日上堂。僧问。世尊睹明星。即不问那里是悟处。师云。古庙堂前石狮子。进云。与么犹寒冷在。师云。冻杀阇黎。问。法不孤起。仗境方生境。相历然如何是法。师云。天台朝丽日。汉水晚留云。乃云。寒光独露。迥脱根尘。智理一如。森罗焕彩。拈拄杖云。释迦老子。夜来睹明星悟得的。向山僧拄杖头现无量身。放大宝光。坐微尘里。出广长舌。尽与诸人吐露了也。复颂云。群芳未吐梅先破。漏泄枝头独占香。化母提针穿绣锦。预呈一段报春阳。

　　上堂云。光吞群象。气绝诸尘。一道坦然遍周沙界。所谓处处真。处处真。尘尘尽是本来人。真实说时声不见。正体堂堂没却身。既没却身。且道。拄杖子从甚处得来。知则途中受用。不知世谛流布。

　　解制上堂。今日元宵正月半。灯光匝地普天鉴。一灯点出百千灯。一一光从毫上现。净裸裸。无回互。赤洒洒。绝承当。衲僧家私威音已前。不曾结楼至佛前。何曾解正与么时。行步不须眼定。动坐观石虎吼云中。上堂倚天长剑。逼人寒截了舌头。三千里众中还有不顾性命者么。试出来相救。僧问。大开炉韝锻炼圣凡。今日高登宝座。海众云集。未审有何祥瑞。师云。花开碧岫山装面。进云。临机一句意如何。师云。月映寒潭水画眉。进云。恁么添意气。何处不沾恩。师云。谢阇黎证明。问。如何是当阳一句。师云。玉阑干上频伽鸟。进云。还有向上事也无。师云。红藕花间白鹭鸶。问。如何是佛。师云。眉毛两道横。进云。如何是法。师云。五千四十八。进云。如何是僧。师云。纵目所观。乃云。般若无相。万法全收。智理一如。全彰意气。竖拂子云。一为无量。无量为一。尽虚空遍大地。日月星辰。森罗万象。人非人等。情与无情。无量无边。不可说。不可说种种之法。尽被山僧龟毛拂子。一串穿却。缚作一团掷下云。还会么。层落落。影团团。恁尔诸人着眼看。复举僧问云门。如何是诸佛出身处。门云。东山水上行。今日若有人问静明。如何是诸佛出身处。向伊道。黑漆皮灯笼。葛藤且置。只如今日祝圣报恩一句作么生道时。众齐下一喝。师一喝。卓拄杖下座。

　　诞日上堂。僧问。和尚未出母胎时。与学人通个消息。师云。三门头上幡竿子。啸月吟风待上宾。问。世尊初降指天指地。和尚诞辰有何祥瑞。师云。风来万木天扬籁。水激千溪石上琴。问。适才有桩奇特事忘却了。也和尚还记得么。师打一棒。僧喝。师云。汝再喝看。进云。犹要第二杓恶水那。师云。切忌作奇特商量。问。四大本空。那里是诸佛安身处。师震威一喝。僧拟议。师云。速退。速退。乃云。昨夜木马潭底过。今朝石虎啸云。中。玉兔金乌追不及。潜入诸人鼻孔中。复云。我本无心有所希求。今此法王大宝自然而至。以杖打圆相云。二十五日已前。后不至村。二十五日已后。前不抵店。正当二十五日。净裸裸绝承当。赤洒洒无回互。虚空无向背大地。绝遮栏。透顶透底。绝见绝闻。卓卓现前。无巴无鼻。壁立万仞。万仞壁立。诸佛到此觑之不及。未审众中还有觑得及者么。与木上座通个消息。遂敲香几云。击碎虚空。无别旨。光流尘刹报亲恩。

　　解制上堂。百日禅期今已毕。牛儿马子出栏去。芒鞋竹杖疾如风。切忌平田苗犯鼻。老谷烟霞恁尔餐。溪边碧水间游戏。静明鼓笛从君弄。休向人前生拟议。所以道。把住则黄金失色。放行则瓦砾生光。正恁么时。把住即是放行。即是喝一喝。云。千林万壑花欲开。既开又被风吹落。

　　四月八上堂。师云。一滴水兮。一丈波。云雷风聚吼龙窝。金鳞若解翻身去。四海五湖万顷波。未审众中有吞云吐雾者么。一僧出。师打。僧喝。师云。蚯蚓虾蟆。乃云。玉蝶穿花老。黄莺枝上啼。时临四月八。处处浴牟尼。蓦拈拄杖云。大众释迦老子生也。谁解亲手一浴。清净自无沙泥染。休将恶水泼须弥。所以丝毫不挂。脱体风流。指天指地。七步周游。通身漏逗。狮子哮吼人间天上。孰敢轻酬者里。荐得戒本无受。其或未然。大庾岭头石上事。拄杖挑来挂髑髅。

　　为子寄名请上堂。夏云。乍卷秋雨初晴。枣园果熟。水殿山青。寒空抱气满之月。金殿走五色之麟。正是魁吾杨公为男更名花青之期。前三后三。乃至八万四千诸尘。劳门凶星恶曜。尽被山僧拄杖子一状领过。惟有者点光明。灼大慈和孝顺之心。注汝孩男躬中。具大辩才。显大智慧。绍续宗祧。更不移易一丝毫。听吾偈曰。根种灵山七宝台。香风袭袭向东开。旖旎迥与群芳别。佛手亲曾授记来。

　　望日圆满道场请上堂。师云。棒头有眼明如日。要识真金火里看。未审有与么人么。试出来与拄杖子相见。维那问。大檀越修造功勋。即不问道场圆满。意如何。师云。日暖千峰色。雨洗百花香。进云。恁么则祥云弥梵刹。瑞气霭龙图。师云。向下道将来。进云。晴空千万里。皎皎一轮孤。师云。非汝境界。问世尊升座。文殊白椎漏逗了也。未审漏逗个甚么。师云。云藏无缝罅。花发不萌枝。问一句。含万象未审是那一句。师云。雨过莓苔润春来。草自青。进云。恁么均沾恩力去也。师云。不劳悬石镜。天晓自分明。进云。横开不在春枝上。别有风流一段奇。师云。却被你道着。乃云。天为片瓦地为砖。金轮御日碧空悬。没量大人亲住此。瓦砾森罗尽梵颜。无边刹海自他不隔于毫端。十世古今始终不离于当念。是以王侯公子合会宰官。大护法功德主巴乐。轩公同兴一念。便向无相国中。毫毛头上。建立种种琼楼玉殿。种种殊胜金容。囊藏百万人天。收尽五湖风月。坚请山僧升于此座。转大法轮。举扬个事。且道。如何是个事。蓦拈拄杖向空中一画云。八万四千功德聚。万古徽猷壮帝都。

　　上堂云。一夏以来。忘锋结舌。今日因斋庆赞。向开口不得处扭转舌头。与诸人通个消息。良节秋初七月天。西风拂拂柳含烟。香和湛水连天碧。迥出木叉体相圆。此四句中有一句。包罗万汇。气绝诸尘。三世诸佛没奈何。历代祖师难摸索。若检点得出。一生参学事毕。其或未然。看取木上座。牵枝引蔓去也。下座。

　　平西亲王。吴福晋夫人张氏。建盂兰胜会请上堂。师升座。拈香祝圣毕。僧问。一雨普润万卉齐滋大地。人人成佛已竟。今朝会中荐个甚么。师云。满头白发离岩窟。进云。恁么江风杳杳涵。月兔桂花丛里现全身。师云。半夜穿云入市廛。进云。金鸡啼子后。依旧日东红。师打。僧喝。师连打问。古今公案即不问。师登宝座意如何。师云。秋光烁破阇黎面。进云。庆赏一句作么生。师云。珊瑚犹带桂轮香。问。今日与灵山一会等无差别。如何得脱苦生天去。师云。天台峰七上八下。进云。即今还有缠缚也无。师云。汉江水十字纵横。进云。夜半泥牛吞海月。水云深处露堂堂。师云。得问如何是第一义。师以杖示云。会么。僧拟议。师便打。问。父母未生前甚么处安身。师云。芭蕉树下卧猫儿。乃云。摩诃衍法绝百非。离四句看破老胡西来意。如是何须登曲录。木鼓两片皮。弄三寸舌。有甚么交涉。还委悉么。大众要会西来意么。众中若有个顶天立地。脑后见腮赤条条的汉子。向山僧未出方丈时。荐得三世诸佛。历代祖师。天下老和尚当体全彰。分身百亿。大地众生现前。僧俗男女立地成佛。日月星辰赞之莫及。恁么说话。静明也是节外生枝。虚空掘洞。以当说法取笑。诸方然虽如是。未免向开口不得处。扭转舌头。说几句没滋味澹话聊酬。所请。正与么时。且道。为王祈安得胜一句。作么生道。边邦宁静归皇化。指日功成奏凯归。

　　福晋夫人。为慈母路太老夫人。宾天请上堂。师云。雪映梅花春正阳。香山秀水渺茫茫。红轮皎皎沉西去。试问亡灵往那方。遂拈拄杖指龛云。向者里脱略得去。生亦非生。死亦非死。生死去来之机。澹云点太青之色。苦乐无依。声色俱泯。三生罪业无明。当下冰消瓦解。即证真常妙乐之地。非比寻常脱洒之天。其或未然。山僧今日为彻空居士指个路头去也。炉烟初发白。是汝转身时。威音佛前动一机。箭疾冲开碧琉璃。来向王宫开正眼。寿享椿年七十余。回头撒手浑不顾。悟得心空及第处。泥连岸上进步深。性海波中月一曲。复左右视云。乘此今辰般若力。独踞莲华香药窟。

　　秉拂上堂。僧问。钟鸣鼓响即不问。升堂句子作么生。师云。水澄孤月朗。进云。未升时如何。师云。云散碧天斜。进云。当阳一句。蒙师指正。恁么时如何。师云。荐取钩头意。问他国风声。即不问。独坐虚堂事如何。师云。白鹭下田千点雪。进云。云消月现又作么生。师云。黄鹂上树一枝花。问。千手大悲难摸索。且道是个甚么。师云。是甚么。僧喝。师云。错。进云。当年龙女现珠证果。今日学人证个甚么。师云。切忌妄想。僧竖拳。师打云。错。错。问。攒花簇锦即不问。如何是亲切一句。师云。你问甚亲切。僧竖拳。师打。问。木马嘶风。即不问。如何是铁牛背上按乾坤。师云。剑去久矣。子方刻舟。进云。如何是末后句。师云。三门骑佛殿。走入鼻孔里。居士问。如何是禅。师打。士喝。师复打云。今日风头太硬。乃云。枣红茶绿。水碧山青。云开万里。佛日辉腾。真人无位。越色超声。于斯荐得非古非今。卓杖一喝云。喝下明机。看破临济家风。棒头廓彻。捉败德山门户。然虽如是。棒喝向上有事。在众中。若有个顶　具眼。通身是口的衲僧。出来道得拄杖子。礼拜有分设。或未然聆上座。与诸人下个注脚去也。朕兆以来。黑漆桶。承师命。挂须弥峰。那吒八臂难遮掩。千眼大悲觑莫穷。掷杖鼓掌。呵呵下座。

　　佛诞日上堂。拈香祝圣毕。师云。卧龙才奋迅。千里佚翱翔。释迦老子来也试出相见。僧问。皇宫降迹。鹫岭拈花即不问。玲珑八面来时如何。师云。玉堂金马无人跨。香象云间驾日轮。进云。海浪澄清龙已现。大家鼓起汉江波。师云。高高峰顶立。深深海底行。进云。虚空电闪乾坤白。无名山上发春雷。师云。领取钩头意。休认定盘星。僧喝。师打云。者一棒也放汝不过。问。未。升座意旨如何。师云。日月不走乾坤黑。进云。升后如何。师云。处处香花映碧天。进云。当阳露出人天眼。酬恩一句作么生。师打云。人间无水不朝东。问。未离兜率已降王宫。意旨如何。师云。掬水月在手。进云。未出母胎度人已毕。因甚四十九年婆心。师云。弄花香满衣。进云。今古相去多少。师云。不隔一线。乃云。未降娑婆已离兜率。未出母胎横说竖说宇宙。虽舒无地安着。今日撞入静明。翻成一场络索。虽无香汤浴沐。且有笊篱木杓。大千沙界绝茎毛。火里莲华光烁烁。正恁么时。以何供养。蓦拈拄杖作○云。单单惟有者个。复卓云。释迦老子被山僧触碎鼻孔。护痛不已。向拄杖头默默隐身而去。若知释迦去处。便知我国安吴公。捐赀布砌洪厂法筵。兼请登座举扬个事。且道功圆果满一句。作么生。道。瓦砾翻成琉璃色。砖头土块净法身。古人道。举一不得。举二放过。一着落在第二。遂掷拂子云。山僧落二了也。良久复鼓掌呵呵云。摘杨花。摘杨花。

　　诞日上堂云。青天霹雳。沛然下雨。且道众中有合水和泥者么。试出来道看。僧问。生前消息即不问。生后真机请举扬。师云。簸箕有唇。僧礼拜。师云。米跳不出。

　　问。觌面相呈。乞师痛棒。师云。棒头有眼明如日。进云。明明不覆藏。师云。要识真金火里看。僧翘足。师打乃云。神光不昧。万古徽猷。入此门来莫存知解。如是生。亦非生。死亦非死。虚空扑落地。露出静明里。与么光吞群象。气绝诸尘。应用无穷。总不离八正当。恁么时一句。作么生道。珍重圣恩何以报。万年松上一枝藤。下座。

　　癸卯元旦。哪嘛请住宝林禅院。

　　三门云。十方界辟解脱门。一回游戏一回新。拖犁拽耙无别事。须假儿孙脚下行。既然如是。只如聆上座。到此作么生。一片红霞初出海。纵横无碍绕乾坤。

　　佛殿云。虚空一具黄金像。独露雄雄尘刹中。蓦劄相逢同水月。了无回互绝罗笼。既无回互。新长老。拜即是不拜。即是撒下坐具云礼。

　　方丈云。入此虚空室。据此无畏床。魔佛与神天。都来齐按过。咦。当台宝鉴含诸象。万古长辉无尽灯。

　　上堂拈香祝圣毕。敛衣敷坐。僧问。新提祖令意旨如何。师云。赵州东壁挂葫芦。进云。大地人来作么煆炼。师云。楖栗头上火星飞。问。野云笼万壑。秋水洗长空。如何是一簇破三关。师云。过也。僧拟议。师震威一喝。乃云。夏末时临刚正秋。十方诸佛降云楼。俨然面目刹尘现。游戏神通拄杖头。蓦呈杖云。会么唤作拄杖子。便是十方诸佛。唤作十方诸佛。却是拄杖子。道得分明。山野与你作证。其或未然。木上座一状领过。复举世尊。因普眼欲见普贤。乃至三度入定。遍观三千大千世界。觅普贤不能得见。而来白佛。佛云。汝但于静三昧中起一念便见普贤。普眼于是才起一念。见普贤向空中乘六牙白象。师顾左右云。且道见的是。不见的是。若谓见。眼里着沙。若谓不见。辜负己灵。三个奴郎喜气佳。相逢惯弄玉琵琶。静中三昧无都事。添得游人眼里沙。

　　上堂。僧问。如何是父母未生前本来面目。师云。屋北鹿独宿。进云。如何是已生底。师云。溪西鸡齐啼。问。拨草瞻风只图见性。如何是性。师云。殿角鸱吻嘶皓月。进云。识得自性。了脱生死且道作么生脱。师云。海底波斯跃碧天。问。如何是宾中主。师竖拂子。进云。如何是主中宾。师放下拂子。进云。宾主相见时如何。师震威一喝乃云。蜗牛角上三千界。蟭螟眼里四百洲。关头向上无余事。碧蝉声速露清秋。此四句内有一句。非长短方圆。诸佛诠注不得。祖师提掇不起。抛下拂。子云。且道是什么。举世尊因外道问。昨日说何法。世尊云。说定法。外道云。今日说何法。世尊云。说不定法。外道云。昨日定。今日因何说不定。师云。外道是无智之人。被世尊欺瞒不少。昨日定直条无星秤。今日不定八两是半斤。与么说话。还知宝林舌头么。喝一喝。

　　上堂云。第一义谛。了没巴鼻。释迦眼睛。达磨心髓。握定乾坤。赵州道底恁么提唱。孰敢相许。不惜眉毛通个消息。蓦拈拄杖云。达磨来也。且道如何管待。无谓宝林。无供养。满盘罗列尽摩尼。

　　上堂云。佛以一音演说法。众生随类各得解。祖以一音建法幢。立宗旨。宝林以此一音。痛下针锥。敲骨取髓。星辰日月之所照。照此一音。万象森罗之所彰。彰此一音。风云雷雨之所鸣。鸣此一音。诸佛之所证。证此一音。众生之所迷。迷此一音。乃至六道四生之所转。转此一音。山僧之所说。说此一音。诸人之所听。听此一音。遂震威一喝云。一音入百千万亿音。百千万亿音入此一音。如何是一音。若将耳听终难会。眼底闻声方始知。

　　住云南府商山禅院

　　三门云。八万四千陀罗尼门。都从者里建立新长老。到此施设一句作么生道。廓彻圆通何所阂。纵横潇洒透长安。便入。

　　佛殿云。处处撞头磕额。尘尘体露全真。灯笼喜笑合掌。露柱倒舞歌吟。且吟个什么。云绕绿树鸟声碎。风摇月殿狮琴鸣。

　　方丈据坐云。双收双放。佛祖家风。独弄单提。衲僧作用商山。今日据令去也。宝剑光寒浮逼逼。铁眼铜睛也皱眉。

　　上堂诣座前举疏云。拈花面壁之旨。狮子辊毬之机尽。此疏中漏逗了也。还欲山僧起模画样作么。然虽如是。闭门造车。出门合辙。读毕。

　　指座云。堂堂露迥华王座。说甚威音宝月轮。不是老侬多爱乐。一回登了一回新。遂白椎竟问。玄武山中出异兽。商山风景更不同。杲日当空群迷尽。如何是象王行处绝狐踪。师云。铁牛耕破黄金甸。进云。狮子未行牙爪露哮吼。今古罕曾闻。师云。木马嘶翻碧玉池。进云。铁牛不怕狮子吼。魅惊魄落野狐精。师云。几点梅花开欲尽。一枝红杏占春先。进云。脱体全彰。随作用常转吾宗正法轮。师云。雪覆千山孤峰不露。僧喝。师云。好喝。乃云。云散晴空正上堂。石头瓦砾眼增。光。山门佛殿呵呵笑。赤口金刚为举扬。此四句内有一字。有照有用。有纵有夺。检点得出。自然当地瞥脱。其或检点不出。历历眼前错过。诸佛觑之莫及。祖师提掇不起。无端撞在商山手里。不敢囊藏。被盖八字。打开当阳。抛出惟要诸人知个下落。蓦拈拂子向空划云。还知下落处么。知则人人受用。不知世谛流布。今日是我觉白主人。偕诸檀越于般若中。忽兴一念摆开。辣手将山僧拽在。曲录床上激扬此事。应个时节。如何是应时及节的事。披烟策杖入　山。祖印高悬万象寒。嚼碎阳春歌白云。东风吹绽一花鲜。复举赵州从殿上过。忽唤侍者一声。者应诺。州云。好殿功德者无对。师云。今日看来赵州也是望空启告。欲觅知音。侍者乘虚接响。争奈后来无语。还有与侍者代语者么。若无。山僧为伊颂出首前应诺。后无对一殿功德似瞌睡。觅个知音不放光。依然打入奴家队。葛藤且止报恩一句如何道。以杖卓一卓云。将此身心奉尘刹。是则名为报佛恩。

　　上堂师以杖作钓势云。钩头香饵轻抛出。未审金鳞何处来。时甸舒法弟问。太华山。夜月摇影。海风流极底。无声色如何。悉唱酬师云。五华峰顶头正尾正。进云。曙色未分人尽望。及乎天晓也寻常。师云。碧鸡关上七纵八横。进云。者边那边联穿却。一句当阳半壁滇。师云。横挑日月。竖括乾坤。进云。任运虚空无量寿。大家托出破沙盆。师云。举手攀南斗。翻身倚北辰。进云。与么则呵佛骂祖去也。师云。出头天外看。谁识我般人。乃云。包天裹地揭出徽。猷体寂圆常不拘。明暗头头显示物。物全该越色超声。离闻绝见。道有纤。尘不立道无横遍。十虚只要当阳目。极贵在直下知归。所以道。一切声闻辟支佛。所不能知。惟佛与佛乃能知之。众中有知者么。如无。木上座与诸人透漏去也。蓦拈拄杖云。见么。复卓一卓云。知么。纵饶知见分明。早已堕坑落堑。正当此际。非知非见。又且如何。江天有月江天印。万里无云万里寒。举临济示众云。赤肉团上有一无位真人。常在汝等诸人面门出入。未证据者看看时。有僧问。如何是无位真人。济下绳床搊住云。道道。僧拟议。济托开云。无位真人是什么干屎橛。师云。大小临济与么拈弄也。是泥里洗土块。未为奇特者。僧甚是气概。一钓便上。总被临济舌头换却。至今转身吐气不得。众中有傍不甘的。转得身吐得气。山僧亦要问你。唤什么作无位真人。喝一喝云。无位真人面目全。分明出入绝毫端。去来迅捷风千里。万古宗门正眼看。适才举也举了。断也断了颂也颂了。还知山僧与临济舌头落处么。明明用了一何物。达者须知暗里惊。

　　诞日上堂云。摩天日月辉今古。大道何曾有异。睹夜半虚空扑落地。万象长歌。森罗舞秘魔叉。禾山鼓。赵州茶。云门普甜者甜兮。苦者苦。争似山僧二十五。复鼓掌呵呵云。堪笑释迦老子降生之时。指天指地周行七步云。天上天下唯我独尊。师云。者老汉手忙脚乱。向无佛处称尊。只知锥头利。未见凿头方。　　今日山僧母难之辰。寄迹商山。阁中肩横楖栗。骤步出来。纵夺杀活。言未止于三句四句。且道。聆上座与世尊同耶别耶。若谓同。释迦老子即今在什么处。若道别。法无二相还委悉么。设或未然。山僧不惜眉毛与诸人通个消息。掷下拂子云。珍重四恩何以报。万年松上一枝藤。举临济辞黄檗。檗云。汝向什么处去。济曰。不是河南便是河北。檗便打。济约住与一掌。檗大笑。唤侍者将先师禅板几案来。济召侍者将火来。檗云。汝但将去。以后坐却天下人舌头去在。师云。敢问大众。临济因甚么。要烧却黄檗禅板几案。试道看若。道不出听取一颂。男儿志气出群孤。奚用禅板几案涂。彻底了然无一物赤口元。来吞佛祖。喝一喝。

　　上堂登狮子座。展衲僧脚。为无所为。说无所说。关头拨转。将错就错。即此奇人对众相磕。朔风凛凛六花飘。瑞起乾元地震摇。听且无声明历历。视之非状体昭昭。拟将物比奚相肖。兔角龟毛名亦逃。春令冬行香袭袭。寒梅岭上吐高高。五十一龄前底事。翛然脱洒卖风骚。满头白雪穿岩谷。纵有丹青难画描。

　　监院副寺请上堂。师云。商山无别事。双放双收。疾须弥。撞木钟。海底吹铁笛。赵州壁上挂葫芦。秘魔岩下擒木戟。东边向西观。西首从东觑。宾主一喝分照用。两不立一。对无孔锤。要打天边日。拈拄杖左右召云。敢问大众。且道如何是照的之旨。黑漆桶边开正眼。看取冲霄双凤儿。

　　退院上堂云。中秋节又是九月一。菊花香正开。行人何太急。惟有木上座。岂受春秋逼夜半。木人穿靴来天明。石女戴帽去住即。印去去。即印住往来。不以相彼此印无心。所谓无边刹境。自他不隔于毫端。十世古今始终不离于当念。动若行云。止犹谷神。遂喝一喝。今日与么告报。还知商山落处么。若知老僧。解下腰包。炊无米。饭煮木楂羹。与诸兄弟结冬。其或未知。拄杖横肩不顾人。直入千峰万峰去。复偈云。数年结构商山寺。瓦砾番成释梵宫。今日功成何处去。芙蓉剑阁弄清风。

　　昭觉首座。寮元旦秉拂上堂问。如何是红炉中句子。师云。风暖鸟声啐。进云。如何是髑髅里眼睛。师云。日高花影重。进云。如何是枯木里龙吟。师云。觌面为伊通。问。年年岁岁与今朝。且道今朝事若何。师云。长松千尺明如画。进云。觌面一句作么生道。师云。曲涧清流俨似琴。问。元旦初贞。即不问的的相承事若何。师云。木鸡啼子夜。进云。恁么则芙蓉城畔斩新令。万里讴歌一曲齐。师云。刍狗吠天明。进云。即今眉毛挂剑又作么生。师打。僧喝。师亦打乃云。太古雄风历历张。弥隆宇宙露真常。时当元旦开昌运。天上人间共举扬。第一义谛轻漏泄。德山临济捉败赃。木人摇动广长舌。说话无私济大方。复举青原思和尚问六祖。当何所务。即不落阶级。祖曰。汝曾作什么来。思曰。圣谛亦不为。祖曰。落何阶级。思曰。圣谛尚不为。何阶级之有。祖曰。汝既如是。吾亦如是。善自护持。师云。检点者两个汉。大似将对行家。各持一口宝剑。向阶级不立。处平地吃交。没些奇特。直如今日。秉拂升堂。祝国一句又作么生。炉焚柏子无穷尽。愿祝
皇图万万年。

　　懒石聆禅师语录卷第一
嘉兴大藏经　懒石聆禅师语录


　　懒石聆禅师语录卷第二

　　嗣法门人海瑞录

　　小参

　　小参云。者个怪实头八面。幸玲珑。包罗天地。有万物一齐收。须弥顶上独步。蹋翻海月一钩。或时撞入闹市。又在粪扫堆头。腾今耀古。不逐春秋。无端却被一个无鼻孔老汉以龟毛拂一击。击出走入静明院里。与诸公作个保头。即今不惜眉毛。愤力一槌。粉碎迸出无量大宝光。吞群象。气绝诸尘。未审众中有领略得出者么。三条椽下。七尺单前。卓卓提撕看是甚么。

　　小参云。有问有答。撒沙撒土。无问无答。争见亲疏。且道问即是不问。即是今日是三十。明朝又初一个事。本寻常。日月如梭急。明从暗生。暗从明立。正恁么时。明暗不相关。佛祖觑不见。有时横遍十方。有时一毛上立。惟有者个东西。不受寒暑蒸炙。蓦拈拂子云。此是拂子。那个是不受蒸炙的。

　　小参僧问。开眼见明。合眼见暗。遂振身云。即今是明是暗。师云。明暗俱不到。僧拟议。师打问。两头俱坐断。中间事如何。师竖拄杖云。拄杖子▆七尺。乃云。十一月十四日。无孔铁锤当面掷。露柱灯笼暗商量。金乌玉兔追不及。追得及。堪与吾宗作苗裔。

　　师诞小参。二曜　跳乾坤白。海底虾蟆吞却鳖。须弥顶上浪滔天。虚空眼里着生铁。森罗万象体完全。大寂定中风烈烈。威音已前是今朝。尽未来际。元同一漆桶。何故两头封。不向人前通口气。通口气。金刚吓得白汗滴。

　　小参僧问。除却色法二身。请师别通一线。师蓦面一唾。僧礼拜师云。老僧道甚么。僧拟开口。师便打。问。十方同聚会。个个学无为此。是选佛场心空及第归。师便打乃云。父母未生前。一着遮天盖地无名字。削出怀中一点青。白云额上乌头子。虽然换却面皮来。鼻直眼横原是你。

　　出队归小参。春风逐队过天街。梅粉桃尘眼自开。好个搀先一着子。几人折得此枝来。

　　小参僧问。一段春风含玉面。直指圆明意若何。师云。春色满园关不住。进云。恁么则人人共唱无生曲。个个俱弹不响音。师云。恨无接拍者。问。百日将毕。因甚者着子不明。师伸手云。还我九十日饭钱来。僧罔措。师打问。昨日桃花红。今日李方憋。如何是衲僧临行句。师云。常忆江南三月里。鹧鸪啼处百花香。乃云。春烟花木秀。鸟语颂新诗。视听浑无二。佛祖不动知。如何是不动知。正是诸公举措底。

　　性聪居士为夫君请对灵小参。师竖拂子云。片片红霞浮野水。稀稀烟树挂斜阳。碧蟾蜕去黄金壳。遍界分身不覆藏。然道。不虚行触事。而真法本无私。遇缘即应。天空云净。洞彻孤明。真常流注。亘古亘今。绝玄绝妙。何疏何亲。于此悟得三周。已前不曾生。水向石边流出冷三周。已后不曾灭。风从花里过来香。只如正当今日事作么生。眉毛长三寸。鼻孔阔一丈。所谓尽法界身。本无出没。大悲愿力。示现受生。乃显诸佛之境界。直指众生之悟门。是故居士向清净心中。发起一念。于家修建佛事。殊胜良因。酌水献花。坚请山僧举扬此段因缘。欲令夫主刘公顿脱无明之乡。超生净界。竟承善力来。山僧拂子头上现。大人相眉开八字。出广长舌。与合道场人。朋友弟兄妻儿子女共话无生。以拂子打○相。云。正与么时。逍遥一句作么生道。长把一声归去笛。夜深吹过汨罗江。

　　诞日小参。僧问。今夜清风伴明月。来朝万象侧耳闻。如何是的的意。师云。木鸡啼子夜。进云。与么七纵八横去也。师云。刍狗吠天明。僧喝。师云。且道山僧即今在什么处。僧又喝。师云。转见不堪。乃云。二十五日已前。虚空包不住。深深海底行。二十五日已后。大地载不起。高高峰顶立。正当二十五日。十方俱坐断。纵横得自由。商山与么道。众中还有气不甘的么。又且如何。于斯悟去便知。商山立地处。其或未然。好向四威仪中。闲忙动静时。忽然觑着也未料。久立珍重。

　　祈嗣小参云。天空云净水碧。山青木马嘶风。麒麟笑月。亘古亘今。光明烜赫清凉世界。翻身火云堆里吟咏。蓦拈拂子向空召云。世钦孔居士当阳示汝亲。收拾绍裔他年着眼看。复偈云。异种灵苗英秀哉。莲华舍宅一枝开。香风八面殷重护。瓜瓞绵绵遍九垓。

　　追严小参云。今朝八月十九日。轮光中垂手。指出妙奢摩它竟入乐邦国土。然则生亦何曾生。死亦何曾死。生死之机。水结为冰。冰释为水。水体含月。月能印水。水月体同。非彼非此。以杖指柩云。大众向者里委悉得。便知济民周居士于此关头。现清净身。为六亲妻室儿女说法了也。设或未然。更听一偈。微尘国土演真乘。听者人人悟自心。妙喜界中不肯住。莲华影里任纵横。

　　广录

　　师落堂云。攒单过夏原为生死二字。不是徒挨日子。贵在猛省家私。蓦竖拂子云。生也作么生。明复放下云。死也作么生知。死处既知。生处亦明。生处明得。即无生死处知得。亦无死。既无生。又无死。谓之真常流注。不生不灭体也。故曰。生灭灭已。寂灭为乐。非二乘断见也。勉旃。

　　示众举圆悟和尚云。今日风明日风。阵阵不从他处起。三日雨四日雨。点点不落别处去。师云。且道落在什么处。复以拄杖打地云。月冷鱼寒江不白。丝和雾晒最高岑。

　　参禅无别事。只要生死契。蓦竖拄杖云。撑天并拄地。廓落无依。纵横十字。古云。欲识大道真体。不离声色言语。若离声色言语。那个是大道真体。呈杖云。者个是拄杖子。如何是大道。复喝云。者是声。如何是体。举措合不得。辜负静明清水白米参。

　　入堂云。天寒地冻雪霜浓。世界山河窍不通。静明两堂禅和子。不是人间瞌睡翁。

　　晚参雪印山头。白寒操木叶。疏体露金风也。切忌浪规模。复云。古人道。不是心。不是佛。不是物。三处总非你。众人作么生。趋步聆上座。不惜口业。为伊下个注脚。不是心。八两原来是半斤。不是佛。秤锤从来是铁铸。不是物。云从龙。风从虎。颂曰。非心非佛又非物。蚯蚓触折昆仑背。大海波涛浪泼天。要且不是龙王力。茶次师云。冬行春令遍天涯。历历长空拥六花。梦里分明无黑白。寒风凛凛绝周遮。

　　茶次举赵州问新到僧云。曾到此间么。僧云。曾到。州云。吃茶去。又问一僧云。曾到此间么。僧云。不曾到。州云。吃茶去。师云。既是不曾到。为甚么亦吃茶去。就中有些子淆讹。良久云。吃茶去。

　　腊八晚参。僧问如何是形中影。师云。静明无祭鬼神茶饭。进云。如何是影中形。师云。直截根源说与君。问。闭关人自缠自缚。师云。雨洗梅偏嫩。乃云。适才释迦老子闻鼓声。同众入斋堂吃茶来也。良久云。释迦老子被山僧拄杖子吞却。竖杖云。唤作拄杖子。又是释迦老子。唤作释迦老子。又是拄杖子。毕竟那个是具眼底分疏看。良久云。人人尽道释迦睹明星悟道。殊不知明星刺瞎释迦眼睛了也。即今懵懵地堕在黑暗地狱里。连坐拄杖子跳伊圈缋不出。遂抛却杖。高声云。快活。快活。拽起归方丈。

　　示众云。我有一句举似大众。只是不得错会。众无对。自代云。你欠少个甚么。复举僧参云门。门拈起袈裟角云。你若道得。落我袈裟圈缋里。你若道不得。又在鬼窟里。毕竟作么生。师云。你试转一语看。复示一偈。几度征来几度勘。手僵脚冷口喃喃。轻轻插下无须锁。没个男儿带钥还。

　　晚参问。如何是一念万年去。师默然。僧喝。师云。好喝。

　　问。微尘刹土。即不问多宝塔前说甚么。师云。石长无根草。进云。塔坏时主人公在甚么处。师云。山含不动云。僧伫思。师便打乃云。十五日已前日渐增。十五日。已后日渐减。正当十五日不增不减。遐迩融通。光明烜赫。毕竟承谁恩力。

　　除夕年穷已尽三十日。世事人情俱告毕。蜡烛流泪喜春来。打鼓普请点茶去。大众鼻直眼横。历代祖师口挂壁上。惟有七尺拄杖子。要与诸人入个室。敲露柱云。入室了也。各请下一语。时维那夺果子出。师蓦头一棒归方丈。

　　落堂。僧问。丹霞烧木佛意旨如何。师云。为寒所逼。进云。院主因甚眉须堕落。师云。失钱遭罪。僧礼拜。师打云。还我舍利来。僧无语。师颂曰。无端拽向火炉烹。转使庞眉烂漫红。烈焰光飞千古意。龟毛火后立宗风。

　　僧参师云。是那里人。进云。家里人。师云。既是家里人。好说家里话。家中事作么生。僧无语。

　　佛诞日示众云。尽大地作禅堂。日月为灯炬。须弥卢为床座。冰霜露为二食。偕此受用。人天聚会。凡圣交参。森罗万象。是僧是俗。是男是女。情与无情。悉在其中。纵横无碍。各秉威仪。上来下去。善得其宜。所以道。是法住法位。世间相常住。正与么时。内不放出。外不放入。心不缘心。佛不自佛。超生死根。越无明窟。亘古亘今。独脱独露。还委悉么。于斯委悉得去。勿劳敛念。而超诸有。设或未然。十二时中。只须子细看者。独脱独露是个什么。披蓑侧立千峰外。引水浇蔬五华前。挂钟板。圆则圆兮。方则方。轻轻击着便承当。衲僧向此。若知有。岂肯随声逐色忙。复呈板云。见么。击一下云。闻么。纵然闻见。分明已落第二义谛。向未举已前。荐得百丈肝胆落在今时。即今不辞。拈出揭示堂前。与众人眉毛厮结共相。竭力复击一下。

　　坐禅语参禅。直透生死关。顿尽无明。六不删。狗子鞭淳休吠草。猕猴捏定息缘攀。洞玄宝印贯今昔。彻底风规绝往还。离相离名些子事。青山依旧白云间。

　　供破师翁真拈香云。水底月兮镜里花。隐显都卢毫未差。惟有师翁惯与么。逼塞虚空遍周遮。祖庭秋声震佛。日照无霞石女擎。茶奠木童披孝麻。珊瑚双泪洗草木。一声嗟。商山恁么道。笑杀老玄沙。

　　赞

　　达磨

坦荡廓然凡圣除。足乘雪苇顺风舆。西天无地容身得。东土有人断臂初。背负须弥经历遍。肩挑日月纵横舒。无端引得水文布。面向山头石壁居。

　　天童密祖

看者村和尚。描又不成。画又不像。捏怪太白山中。独坐静明堂上。捉败万千手眼。只用半节拄杖。银丝发短鬓如霜。千载人天底榜样。

搅动乾元。惑乱人意。握条短杖。佛祖不是惯爱打人。逢着一击。没一点奇。儿孙遍地。且道是谁。蒋三樵子。

　　三大士

三老巍巍冷坐心中。没个洒落。眉毛八字打开。丽珠光射六合。因甚各驾兽虫。为爱游戏娑婆。全身独露人间。一任儿孙贬剥。

　　四大士

现身百草头。辄便松间坐。权设地水火风。周游须弥海月。三十二应横施。八万四千总握。随机愿满众生。逢场作戏洒脱。非是神通妙用。家家屋里有个眉毛。罅里悬珠。凛凛光。寒灼灼。

　　初祖

鼓眼狞睛穿耳客。廓然无圣见萧梁。机缘未契摇帆影。折苇航之暗渡江。及至九年空面壁。安心犹是更剜疮。西归留下儿孙事。皮履花开遍地香。

　　机缘

　　僧问。学人欲脱生死。得何方便。师云。谁缚汝。进云。明明不覆藏。师云。头上又安头。

　　僧问。如何是临济下事。师震威一喝。僧一喝。师打。僧作卧势。师云。拖出者死尸去。

　　僧问。如何行。如何坐。师云。行坐也不识。僧舞坐具而出。师以杖拦云。道得即放过。僧回首。师便打。

　　僧问。天寒地冻。即不问如何是红炉点片雪。师云。黑花猫儿面门斑。进云。雪尽冰消时如何。师云。不是阇黎立足处。僧礼拜。师征云。如何是你立足处。僧走。师便打。

　　僧问。本无生灭因甚又有庆。师云。我却不与么。僧云。恁么则寿等南山。师云。只恐霜花结淡梅进云。因师置得。师云。也是兔子望月。

　　僧问。释迦未降。弥勒未生。佛法正令委付何人。师云。阇黎聻。僧无语。师云。又不肯承当。

　　僧问。佛法。世法。即不问如何是脱洒一句。师云。只须万里一条铁。进云。恁么则当下脱洒也。师便打复颂云。千里万里一条铁。三世如来从此瞥。若是上上出格流。转身定见清风叶。

　　因僧呈女子入定颂。师入堂云。我有三问答得许颂。莫向鬼窟里作活计。问。女子入定时如何。出定时如。何。不入不出时如何。一僧出问。女子入定时如何。师云。水泻不通。进云。出定时如何。师云。面南看北斗。进云。不入不出时如何。师云。无须锁子两头摇。一众礼拜。师云。也是按牛头吃草。颂曰。瞿昙女子亚郎当。使得文殊手脚慌。幸喜罔明呈拙丑。不然犹坐在人傍。师举。不许夜行投明须到。问僧作么生。会僧无语。师代打躬云。恭惟和尚。起居万福。

　　师经行。见僧过。师曰。掉了什么。僧回首。师云。虚生浪死汉。又遇僧剥豆。师云。剥着一粒也未。僧无对。师笑云。明明历历因甚剥不着。僧亦无对。师云。霜天鱼冷空下钓。不如收拾上高岑。

　　颂古

　　世尊初生。

　　甲胄才披出战场。穿阳七步示英雄。疾然把定旌旗脚。雪岭六年全大功。

　　淬破鸿蒙出大荒。贼身已露涉颠狂。恶声雷震犹难禁。只为拈花捉败赃。

　　夜睹明星。

　　堆堆冷坐雪山头。匝地寒光射斗。牛。脱体了无元字脚拈花末后引人愁。

　　世尊升座文殊白槌。

　　升座老瞿昙。文殊把隘关。私通车马客。早已犯波澜。特地无因登曲录。金针暗里有人度。赢乖卖悄强生枝。却被东风折倒树。

　　世尊拈花迦叶微笑。

　　东风乍吐玉丛新。满目青黄万古春。惟有寒梅肌骨别。搀前一曲占群英。

　　世尊因外道云。不问有言。不问无言。世尊据坐。

　　有无不问。问来亲。错过轩辕镜里人。据坐寰中悬日月。黑山鬼窟里分明。

　　世尊因长爪梵志。索论义云云。

　　拨转乾坤始彻机。两头脱略势无依。顶门廓出摩醯眼。斩首酬良遍界辉。

　　请再转法轮。

　　四十九年说甚么。普天匝地尽阿哥。涅槃岸上无铜镜。千眼文殊没奈何。

　　殃崛。

　　皇恩大赦自天开。历尽尘埃罪性灰。产下灵童肌骨秀。白花丛里笑咍咍。

　　七贤女。

　　随身竿木入云巢。惯弄腥臊污碧霄。功德天与黑暗女。昂然截断两头摇。

　　女子入定。

　　入定出定。失却本命。若遇静明。劈脊一顿。何故老僧如此。要且无出入分。

　　若能转物。即同如来。

　　若是如来能转物。大千世界眼中出。遮那妙体廓周沙。一切圣贤如电拂。

　　吾不见时。何不见吾不见之处。

　　山空水空人亦空了无一法露形踪。返闻闻性自空寂。倒骑木马隐芥中。

　　若能推者即是汝心。则是认贼为子。修山主云。若能推者不是汝心。亦是认贼为子。

　　错错错。是贼。是子。是心。不唯有静明。不恁么。吃饭穿衣伸脚卧。

　　尽思共度量。不能测佛智。

　　如何是佛智圆通无比量。热则便乘凉。寒则烧火向。

　　凡所有相皆是虚妄。若见诸相非相。即见如来。

　　诸相非相。即如来正眼。从兹触处开百草头上。祖师意。当时灵照见曾来。

　　金襕付外别传何物。

　　金襕付外复何者。弟应兄呼意转赊。折角泥牛沉海底。刹竿倒却月生牙。

　　文殊令善财采药。

　　阴阳不属一枝草。度与文殊光皎皎。杀活机先病已除。遍空遍界谁能保。

　　般若多罗尊者。因东印土国王请斋。次问。如何不转经云云。

　　风清月泛白云香。一句明明转大方。阴界世缘俱不涉。休将文字乱商量。

　　善财参德云。

　　妙峰孤顶碧云层。七日周旋觅所亲想。极妙明生闪电。信然添得眼中尘。

　　少林面壁九年。得二祖传法。

　　九年少室掘坑埋。花不逢春不乱开。却被乞儿传令去。山前岭后走枯骸。

　　只履西归。

　　竺干华夏露针锥。绣出鸳鸯队队飞。未尽偷心葱岭去。空留只履诳梁魏。

　　慧可礼三拜。依位而立。祖曰。汝得吾髓。

　　无言三拜礼胡为。金口亲宣得髓皮。致使而今流未尽。腥膻气味满东隅。

　　断臂求安心。

　　瘦骨雪霾立少林。夜深寒色月相亲。徒劳断臂心无得。醒却华胥梦里人。

　　跋陀那入浴。忽悟水因。

　　触着。磕着。冷水里坐。月现澄潭。将错就错。

　　三祖忏罪。

　　通身是也遍身是。罪性公从何处觅。清静妙常觌体彰。痴人却被疯烟逼。

　　觅罪不可得。

　　弥天弥地罪难描。尽法无民忏自消。当体全空疯恙。息虚空吐出一茎毛。

　　六祖风幡。

　　不是风兮不是幡。从来北斗向南看。虚空不许栽荆棘。铁甲将军已过关。

　　栽松道者。

　　栽松道者解翻身。换却皮毛绍祖灯。衣钵得来传底事。黄梅山冷月三更。

　　南岳让禅师。

　　说似一物即非真。乾坤翻作破沙盆。无私托出人前立。直指儿孙棒打人。

　　马祖三十年不少盐酱。

　　簸箕说法不思议。盛满高堆盐酱汁。若个衲僧沾着唇。眼睛鼻孔解通气。

　　百丈野狐。

　　不落不味。舌头粉碎。野狐脱却。失钱遭罪。

　　临济喝。

　　埋兵夺阵最英豪。一喝冲锋计太高。偃草横尸腥万里。还乡衣锦坐当朝。

　　两堂首座下喝。

　　宾主历然一喝中。牛头马面疾如风。舌尖无骨闲狼藉。古佛堂前双镜空。

　　云门。

　　佛身无为不堕。诸数大小云门。棒头何措捏聚。放开青霄独步。咦。匹上有余。匹下不足。

　　干屎橛。

　　问佛如何为举扬。肥从口出臭难当。而今四海流不尽。付与森罗万象彰。

　　东山水上行。

　　风月芦花即故乡。从来遍界不曾藏。东山水上波涛起。不犯清波事渺茫。

　　德山棒。

　　啐啄同时活大机。当头一棒绝支离。明明伸出巨灵手。万里擒拿水底犀。

　　德山托钵。

　　烂嚼虚空出法堂。盈门凛凛朔风狂。低头托钵归方丈。何必区区论短长。

　　柏树子。

　　古佛天然全义气。庭前柏是西来意。舌头咂碎见锋铓。杀活阿师即瞥地。

　　沩山水牯牛。

　　不是沩山不是牛。辰星日月尽包收。天然迥出两头别。自有风流百不愁。

　　香严击竹。

　　峰头活计钁锄烟。击破重关万象闲。杲日当空明的的。倒身三拜礼沩山。

　　南泉三人参忠国。师于半路便归。

　　青山绿水雨风筛。三个奴郎入路岐。十字街头机太露。拏云攫雾转身时。

　　布袋和尚。

　　游戏街头。十字打开。布袋底事。逢人大笑呵呵。天地尽在里许。

　　光帝幞头。

　　安南塞北得珍还。故向人中索价钱。撞着知音无少欠。收归颔下化风前。

　　陆亘大夫镌佛。

　　有名无相者尊佛。坐断乾坤背脊骨。得与不得人皈依。转身突出辽天鹘。

　　甘贽行者。

　　针锋挑起个知音。讷讷无言意更深。刺得老婆水漉漉。孩儿舌上血淋淋。

　　灵云桃花。

　　春风昨夜弄桃花。蓦递香来鼻孔赊。不谓灵云亲见得。至今流落在天涯。

　　本来面目。

　　本来无面目。面目不本来。叫呼声未绝。当人出鬼胎。

　　主人公。

　　渠无国土住无心。生铁肝肠冷似冰。两道眉毛悬额上。十方尘刹露全身。

　　十字上画一圆相。于中趺坐。

　　当头坐断千差路。不许丝毫犯着他。若是英灵出格汉。惯于此际演三车。

　　皮袋一灵。一灵皮袋。

　　填沟塞壑无人问。野干狐狼未肯休。捉败山前千古月。寒光迥迥射陵丘。

　　正恁么时。

　　蹋破金乌海底行。转身踢倒铁昆仑。虚空盖覆无踪迹。匝匝清风满地生。

　　拳头。

　　一拳拳碎破虚空。七叉八篆走芥中。少室九年犹不会。怎如劈面获圆通。

　　一六开天。二五成性。

　　匹马单刀六合分。百千刹海尽投臣。倒盔卸甲含元殿。四海歌谣奉至尊。

　　清净行者不入涅槃。破戒比丘不入地狱。

　　踢倒嘉州石像。掀翻陕府铁牛。天堂地狱何在。秦汉要且不收。

　　枯木倚寒岩。三冬无暖气。

　　寒岩枯木未逢春。隔岸灵芝意更深。喜气满怀全体露。风流一段付江滨。

　　　地一声。

　　逼塞乾坤一祸胎。此声　地迅如雷。皮毛着上呵呵笑。哄得爹娘夸俊哉。

　　举如玉禅师问僧。如何是佛。僧曰。烂冬瓜。

　　金毬辊出紫烟霞。百万人天费爪牙。忤逆儿孙拈弄得。逢人只当烂冬瓜。

　　拈花。

　　须弥峰顶一枝新。格外馨香递与人。不是饮光多义气。阿谁独占上林春。

　　黄龙三关。

　　我手何似佛手。鞭挞黧奴癞狗。拈起镜里花枝。抹杀古今无有。

　　我脚何似驴脚。蹋倒山川海岳。遍界浑无一尘。处处清风明月。

　　人人有个生缘。临机色色现前。输他万象精明。光照唐土西天。

　　生缘佛手驴脚。一段风流不错。拈起灵山烂草根。神头鬼面都穿却。

　　庭前柏。

　　庭前柏子势冲霄。雾砌烟含色更娇。孤劲节操风味别。月明帘外夺高标。

　　不放逸。

　　眉毛厮结个疑猜。动静闲忙解不开。鼻孔眼儿出得气。石头瓦砾叹奇哉。

　　腊八。

　　雪岭幽栖午夜残。通身卓竖骨毛寒。眸开顿破千寻雾。忽睹明星被热瞒。

　　法派。

　　觉性元清静。洪明智慧深。玄徽崇济法。果证了无生。

　　寻牛。

　　牛儿原在此高峰。色影迷封不见踪。翻覆几回寻未见。却缘身在玉丛中。

　　见迹。

　　水穷山处日红东。荡荡悠悠信不通。忽地里逢新印迹。应知牛在纵横中。

　　见牛。

　　多年不合受人降。头角撑撑劣性狂。日日见伊侵水草。鼻端惟欠一条芒。

　　得牛。

　　十二时中勿妄求。殷殷调伏此头牛。风蓑雨笠横牵出。蹄步轻清水草周。

　　调治。

　　不随景象乱生涯。一点浑然天地家。嫩草藤花烟外落。松涛拖柳月明斜。

　　驱归。

　　收拾鞭绳下草莱。一声短笛暮云开。牧儿骑上归家去。一枕风烟万象来。

　　忘牛存人。

　　雨笠风蓑挂壁间。每随新月枕幽关。云来云去空萧索。百亿山河取次还。

　　人牛双忘。

　　真风无相立何中。一法空兮万法空。寂灭溪头泉眼活。寒光迥迥镜圆通。

　　返本还源。

　　趠得源头句不违。四方八面总皆非。百千三昧毫端上。秋水长天一色辉。

　　入廛垂手。

　　扶桑日出海门东。妙用全施不记功。要与人天开正眼。尘尘刹刹尽圆融。

　　渔樵耕读。

　　每入烟波驾小舟。虹霓抖出月为钩。风清浪里乘斯兴。钓尽金鳞始便休。

　　泯世樵歌曲调高。丁丁伐木破云巢。藤花屡路香人鼻。挑向街头价不饶。

　　活计生涯出当家。翻云锄雨种梅花。野田不许栽荆棘。仓廪惟收谷口霞。

　　天大生来纸一方。山川草木尽文章。长星短宿题高上。风月常吟字字香。

　　懒石聆禅师语录卷第二
嘉兴大藏经　懒石聆禅师语录


　　懒石聆禅师语录卷第三

　　嗣法门人真蕴录

　　行繇

　　一日众入方丈。请师行。实师曰。吾本蜀重庆忠州人。父姓张母赵氏。夜梦吞月觉而生。十二岁梦感投师。剃染方廿岁。痛念无常。迅速生死。事大若不明了。出家奚益。发足初参。象崖和尚受具请益命。看万法归一。一归何处。话抵死参究。触境逢缘。渐觉工夫疏塞。做来做去。忽一日。不觉身心世界。浑然虚豁豁地。如青天霹雳。心中似有一物。从胁下被人抽去。一般苏醒将来。虚空大地。日月星辰。森罗万象。蜎飞蠕动。情与无情。人非人等。俱在一毫头上。焕然等现。斯时心生惨怛。不觉涕泣。值挂入室牌予礼拜师。举世尊拈花。迦叶微笑。汝作么会。予曰。用会作么。师云。世尊不拈花。迦叶不微笑。汝又如何。予曰。两眼对两眼。师云。拈花微笑之后又作么生。予曰。赤心片片。师连打。予连喝。师又打。予拂袖便出。复呈偈曰。根源盘自威音外。穿过髑髅花正鲜。不借东风些子力。香风袭地灿驴年。师看过。打一拂子。予一喝。师休去。侍师五载后。参破师翁侍立。次一僧。请开示。翁云。此事如明镜。当台汉来汉现。胡来胡现。予闻。悚然汗出。偶说偈曰。吾有一句。冰霜皎日殊相。劣形寥落空寂。翁云。那个是汝空寂的。予一喝便行。后因师翁命本师。上天童扫塔。予随侍至汉中府静明寺。适结制安。维那一夕同众。在方丈立。师举。韩愈参大颠。摈首座公案。你诸人作么生会。予与师一掌。师上下觑予曰。者老汉哑却口。那便出。师拽杖随追。予先至法堂打鼓。众集。师落堂云。且道老僧适才两觑是甚么意旨。予复两掌。被师痛打一顿。因受源流拂子。予固辞某。是何人敢当此任。且德薄行微。兼鲜学识。和尚如此。岂不取笑诸方。师云。收取住山去。他日自有别宝波斯。予不得已。向前礼了九拜。至今懊悔。错错错。今日无故不觉忉怛。播吾平生之丑。玷污诸人耳目。虽然如是。且道适才三错是何意旨。众礼拜。师云。错。

　　法语

　　索我临行句。胸中无一字。写出不成文。念来非有义。弗是妙莲华。亦非祖师意。持去见诸方。眼底生荆棘。不善打葛藤。惯用吹毛利。若作言句亲。失却自家事。老僧与么说。汝又如何　。个中本寻常。从头须子细。文彩未彰前。十有九不契。静明铁蒺藜。一恁汝啖啐。忽然唼破时。方敢请棒吃。

　　禅不须参。道不须学。碗底箸头多脱略。历历腾腾耀古今。林林总总无拘缚。碧眼胡僧难摸索。蟭螟眼上三只角。

　　此事勿论上智下愚。务在当人信得及。把得定。看个如何是诸佛出身处。又云。东山水上行。意旨如何。试猜猜看。与么会得三世诸佛。借伊鼻孔出气。历代祖师。共汝单上横眠。设不尔者。辜负行脚。

　　书

　　复了庵刘居士

　　承索便面以质之之语。山僧到者里。恁么也不得。不恁么也不得。恁么。不恁么。总不得。何也。若谓有唤甚么作主人公。若谓无食璎珞粥的是谁。认则眼中着屑。不认错过了也。请老居士两头撒开。中亦不立。直下与么道将一句来。方敢定夺。呵呵。

　　复月幢法兄

　　悬宝镜于千峰之外。洞察幽微展慧剑。于乱烟之中。削尘显密。扶破沙盆。斩新条令。移风易俗。大化群迷。非兄力量而。谁为之。弟才鄙陋。德浅行微。谨守榾柮以待天年。何期一旦光射昆明。愧之不及。忻跃焚檀。稽首致谢。

　　佛事

　　彻空火。以火炬打圆相云。彻空彻空。南北西东。浑无一物。布袋装风。打底一着。手把虚空。撺火炬云。遍界琉璃含宝月。照破云山千万重。

　　悟空火。悟空不空。云月是同心。无定止界。有西东。适来快活。无处不通。助汝一把无明火。焰光腾处。脱樊笼。

　　为野哲禅兄起龛。以杖敲龛云。藕断清兮丝一断。光前裕后门外看。而今移入东风里。大丈夫儿得自便。

　　举火云。哲公哲公。来时无口。去亦无踪。非出非外。塞满虚空。得大自在。获大圆通。船子一脉独肖。其公即今奉上一把火。烧得须弥走芥中。

　　芥山维那火。凝然湛寂雪霜浓。一芥之山内外空。铁鹞冲霄藏北斗。更于何地振宗风。大众还知此公去。就也无掷火炬云。火里莲华千万重。信之无碍一光通。

　　辨通蒙堂火。呈火炬云。火云堆里解翻身。撞倒须弥影不存。六月半空飞片雪。十方刹海冷如冰撺火炬云。临行相助一把火。送入金刚山更深。

　　为药山律主起龛。以杖击龛云。点着髑髅眼。虚空转落落。触碎铁蛇关。通身无系缚。试看彩云外。火里花灼灼。

　　举火云老汉生平。百十三遍。观山水债已完。而今两脚稍空去。慧剑挥空不等闲。以火炬打圆相云。只向者里端然坐。无边刹海戒珠圆。

　　为灼然。火灼然。灼然充塞大千。去来无相。生死何关。甚处着脚云月。溪山撺火炬云。助汝一把无明火。送入莲邦绝圣胎。

　　为醉月直岁。火执役丛林。千古榜样。撒手便行。衲僧。气象咦东风。昨夜嚷如麻。及至晓来。落一花试。问阇黎何所事。浑身是月照天涯。

　　为南天起龛。师以杖击龛云。金风扑地吼南天。折脚东篱没半边。惊起鹪鹩何处立。去来只在纵横间。霜花满地无人扫。处处冰心净月圆。

　　举火以炬打○相云。者个东西皆本具。临头因甚不亲识。灼然个里荐承当。跨鹤冲霄白滴滴。髑髅粉碎一尘空。地水火风谁收拾。云边铁鹞过新罗。火里木鸡穿破壁。妙应丛中不肯住。五蕴峰前堪游戏。与么无去亦无来。无去无来泯踪迹。撺下炬云。老僧助汝者些儿。锻送金刚宝莲地。

　　无须锁

活鱍玲珑心眼通。郎当廓落振宗风。乾坤世界都关却。惟露中间一段空。

　　无孔笛

非短非长勿旧新。频吹清韵令人闻。声和万籁钧天乐。惊惺昆池月一轮。

　　无底船

永劫修持稳柁机。片帆时挂雾同飞。逍遥且逊清风力。明月芦花满载归。

　　无根树

雨洒风吹叶不丝。挺然卓立过须弥。通身是个光明藏。洞彻坤维万象枝。

　　无底钵

个样团团未宰功。持来众里万人钦。频盛世上铁钉饭。供养十方罗汉僧。

　　无弦琴

赤手携将月下弹。五音六律最清宣。坐中谁是子期客。听取无腔声韵传。

　　无底篮

难堪秀器自成家。里面能盛死活蛇。掷向街前人弗爱。嘶风注雨月筛华。

　　无孔锤

硬似泥团软似钢。辊天辊地势难当。拈来安置滇云上。电闪雷轰震大方。

　　无星秤

赤体条条绝点霞。洞山曾式三斤麻。钩头分两全抛出。得意人人善作家。

　　无缝塔

东西南北见陶然。瑞起琉璃宝月圆。意气弗从天地得。不欢欣处也忻欢。

　　十二时歌

鸡鸣丑衲。被蒙头。齁鼾吼。手执夜明符半斤。森罗万象颠倒走。

平旦。寅山青水渌。碧烟沉云门。调子新丰曲。只此临机。直指人。

日出卯现成公案。勿寻讨。孤明历历。万机空。曾不于中。弄尖巧。

食时辰。无住廓然谁不亲。为索金牛桶底事。着衣持钵入重城。

禺中已。纵去夺来频游戏。打着禾山破鼓皮。成家立计固无必。

日南午。信口道兮信手舞。百草头边略较些。莫教错过西来祖。

日昳未。六阳花下何堪醉。半乘烟浪半乘虚。吹起冲霄个铁笛。

晡时申衲子穿云来问津弹起琵琶操古调高山流水少知音。

日入酉。千妖百怪蒙头走。金刚脑后念摩诃。自家个儿也没有。

黄昏戌。落落零零是何物。钟鼓喧扬六国闻。单剩三间破茅屋。

人定亥。行脚多年无被盖。清冷冷地没些些。齁鼾不向人间卖。

夜半子。壁疏屋角晓星起。开眼　眯露本真。枕子翻身笑不已。

　　宴坐

心空体寂固灵虚。万象交罗本自如。洞彻玄微岐意绝。明明皎月落天湖。

　　入室

欲叩明师破暗关。临机贵在绝情缘。当风雪刃才挨着。死活双忘脱苦酸。

　　普请

梆声未绝力行先。惟恐行门功弗全。般若无方随所应。搬柴运水处须圆。

　　经行

倦来何事且留神。散步林泉石上行。个里些儿如蹋着。无生曲子调高吟。

　　诵经

跏趺对月历三更。静诵空王无字经。万象森罗齐侧耳。烹茶石女甚殷勤。

　　礼拜

扫室焚香礼拜勤。归投句子业消冰。猛然磕破髑髅也。独露堂堂无二人。

　　道话

一度相逢一度亲。无心话道道孤明。了然直下超方便。耀古腾今举世闻。

　　焚香

烟清火亘一炉香。静里常焚日月长。万象森罗闻见尽。须知红焰里头藏。

　　扫地

彗柄聊舒风若神。微尘刹海净光生。石头瓦砾含诸象。亘古圆明质本清。

　　运水

一滴水兮一丈波。常然泛泛满江河。老僧今日生涯别。拈出令人止渴多。

　　搬柴

闲来无事到云林。肩得寒岩树一根。历劫及今煨不悉。腾腾光焰灼乾坤。

　　分灯

　　横眉海瑞

黄梅峰顶漏三更。衣法双传月下行。石上标宗千古印。层层慧焰续贤英。

　　自觉书恒

蓦地相逢不露踪。摇风摆雨十方空。亲拈示汝龟毛拂。他日昆池点化龙。

　　一休性旵

毫端拈起疾如风。绝相离名迥不同。万仞峰头刚独步。逢场处处演吾宗。

　　云崖明峰

英豪气岸两头脱。拄地撑天活鱍鱍。卓向云深百尺崖。有时龙化济人渴。

　　恒念道富

拈起木叉体相圆。头头法法慧光寒。赤心片力荷担去。白马莲城继后传。

　　止镜真蕴

法本无心。心本法无。心本法。法无无心。心付汝。无心法法。法心无。空佛祖。

　　次韵

虹霓为线月为钩。钓尽江波散漫游。海底狞龙刚出户。长空独跃占云头。

　　中秋

灵山话月落人间。争似静明今夜圆。惟冀诸人高着眼。等间錯过也徒然。

　　山行

闲来信步绕山回。日暖风和出翠微。抖擞多年陈破衲。　毵片片逐云飞。

　　辞众

霜天雪夜雁南飞。九万抟风羽翼垂。回顾一花红灼灼。信然铁笛逆风吹。

　　偈

　　呈双桂破师翁

联不成兮拨不开。成团作队汉江台。终南山顶月中桂。云是师翁亲手栽。

　　闻师翁讣音

违座南滨二十秋。快人肝胆解人愁。而今幸得安平贴。又谓西行征战游。

　　示横眉禅人

化日舒长春正融。乱云深处豢狞龙。嘶风唤雨操其节。几带雷音吼太空。

　　示如是禅人

如是住时如是作。四威仪内看心牛。忽然看破看的个。耕遍云山志不休。

　　示密旨禅人

大地撮来如粟米。明明不悉为君举。直须猛省吞却去。唼碎囫囵是密旨。

　　示懒参禅人

冤有头兮债有主。静明鼓笛谁为伍。老僧拨转上头关。韵出清音契太古。

　　示止镜禅人

炉头佛法听无言。作个忘机混沌禅。古镜即同火炉阔。祖师心印为亲传。

　　示非指禅人

临济家私夜不收。寻常高挂白云头。当机一喝知音少。领略还须佛祖俦。

　　示一休禅人

觌面全提是甚么。阿谁直下得担荷。人前莫把风规露。且向碧云深处坐。

　　示刘居士

老僧无法与人传。无法无传透祖关。石女梦回机太活。手把瑶琴月下弹。

　　示张居士

历历分明无错谬。提弓把箭是谁能。当风疾展金刚剑。鬼面神头丧胆魂。

　　示行脚僧

富贵不贪衣粪草。心头绝虑无烦恼。当求出世超凡士。毋作丛林尝饭保。

　　示醉月典座

从来务下合如常。久历云厨粥饭香。木杓笊篱齐合掌。金牛饭桶句重扬。

　　哭象崖和尚

慈悲大煞老婆心。棒喝曾经不放轻。一片痛肠终未吐。又跨铁鹤向西征。

　　留别月幢法兄

宜兄宜弟席兰溪。话到三更月满堤。沥腹领肠情未已。云瓢雪笠度峰西。

　　赴藩园斋

爱日担云入竹篱。园花砌玉点新枝。森森怪石如人立。影浴天池醒旧眉。

　　送啸石南行

聒聒雁高卷白云。一声啼断古江城。平空展出摩霄翼。驾海骑鱼水上行。

　　送不会监院行脚

数年辅弼整丛林。着着临机意最深。莫道功勋空费也。池澄月现见天心。

　　送存无律师主云雾山

三冬聚首春初别。蹋遍黑龙江底月。无口钵盂吞佛祖。木叉扫尽千峰雪。

　　送密言律师入山

处处青山堪驻锡。云何直指野云巢。藤萝月挂枝梢上。只恐霜花笑寂寥。

　　寄玄素法侄

五龙瑞气接天池。点滴藏锋不露丝。只待风云雷雨作。乾坤黯黑用全施。

　　寄石龙禅师

清河话别已多年。几跨须弥蹑大千。诸子案头谭不一。痴人繇认井中天。

　　寄云巢

忽地相逢又别离。水山穷处看云飞。五龙峰顶三更月。影落曹源任指撝。

　　见僧顶箕雨中行

簸箕戴在僧头上。恰似将军出战时。手里虽无三尺剑。冲风直入始为奇。

　　寄甸舒弟

高提祖印踞滇南。一镞当风用在先。捉得新罗铁鹞子留将千古继宗传。

　　送枕石弟归楚

羡君乘兴去　山。楚水江头把钓竿。夺得骊龙珠一颗。孤明迥迥洞人寒。

　　白塔子

谁将玉管竖东皋。半卧江干洗兔毫。惊起鱼龙奔上下。墨花随影点天桥。

　　静明塔

卓立无私万古存。撑天拄地倚云门。长安风月惟君寿。架海金梁柱一根。

　　竖幡竿

刹竿头上仰莲心。见者应须着眼青。弟应兄呼传底事。静明今日又重新。

　　云雾山

千峰挺出越红尘。峭拔孤嶙系白云。月过西岩风凛凛。藤床竹榻冷光生。

　　寿南溟

历遍阿僧祗劫来。何云今日为初度。真风永扇芥城空。不受阴阳花甲数。

　　寿一休

端阳烈焰引清风。一点灵花灿正红。处世节操尘不染。驴年香喷地天中。

　　补窗

剪云补个破虚空。幸得无痕缝不通。没量大人频踞地。孤明千古纵横中。

　　赏钓

丝纶初展汉江头。彻困金鳞水上浮。香饵时餂几丧命。清波不犯五湖秋。

　　风铃

风吹铃铎响云中。铁鹞流星过海东。见者心隳闻者丧。木人队队舞寒空。

　　闻读

一字疏通烂葛藤。百千妙义此中存。不须点划分权实。清净本然法上尘。

　　野宿

山寺晚风递远钟。渔烧新火满江红。松巢鹤醒惊初梦。啼上枝头月正浓。

　　秋日

人人有月性天周。莫向中宵外妄求。不信但看跟脚下。孤明历历照琼楼。

　　峨眉

频游驾象获圆通。影现峨眉七级中。万亿河山留不住。为怜普眼处相通。

　　夜闻

夜清何处玉箫森。按指声惊木偶人。吹去旻天云散尽。珊瑚枕上月华新。

　　藤桥

布水搀云也怪哉。溪头抱日结良胎。度驴度马奚终用。自有擎天一段才。

　　登眺

重阳九日忽登楼。四顾烟波一目收。唯有就中些子别。菊花原要倩谁酬。

　　佛诞

倒骑香象降王宫。足底莲生八面风。顶上圆光辉万国。遍虚空界示金容。

　　偶成

商山野老弄春风。鼓动昆池鱼化龙。霹雳声惊三峡水。和云合雨钓江东。

　　风筝

者样东西怪又痴。麻缠纸裹逐风吹。单丝系着悬空上。大似流莺戏小鸡。

　　上梁

双日双时双凤朝。东西南北碧云高。人天剔起摩醯眼。试看双龙挂九霄。

　　除夕

井市堆头一岁除。荆门处处贴新符。火花炮响迎佳节。破我禅心德不孤。

　　示众

夜来明月挂中天。立坐都卢毛骨寒。拈出无生切要句。临机错过话头难。

无地卓锥不惜贫。倾肠倒腹为诸人。琉璃扑碎还如故。八臂那吒提不行。

寻常只把话头疑。疑去疑来疑是谁。疑破自家疑底个。始知瓮里有风雷。

月满霜篱僧满堂。家风平贴耀心光。老僧说法机缘别。不打前贤烂葛椿。

眉毛丁结不容情。意识心缘一并倾。剔起金刚正眼看。急须觑破觑的人。

僧满禅堂月满篱。家风峭隐凤龙狮。腥膻气味薰天地。不是苦心人不知。

不枉灵山付嘱来。心华灿灿信然开。斗光植就金刚种。结个驴年不朽胎。

不枉灵山付嘱来。高提宝印向天开。逢场作戏须当荐。刹海无边总是胎。

不枉灵山付嘱来。宗风初展少林开。神光断臂安心后。始觉从前错认胎。

一叶香残一度秋。蝉鸣老树碧云流。西风乱吐黄金色。月上疏林辊玉毬。

　　入滇

于木随身七七年。频敲风雨入云滇。而今靠在禅床上。铁额铜头心也酸。

　　因事

羡君伶俐逞聪明。笑杀东京一伙人。设犯那罗延箭毒。恐伊性命卒难存。

堪惜盲人痴更痴。心生花巧日增奇。堂堂大道何曾悟。铁棒敲臀悔莫迟。
嘉兴大藏经　懒石聆禅师语录


　　懒石聆禅师语录卷第四

　　嗣法门人真蕴录

　　偈

　　佛诞

夙乘悲愿信风吹。驾日香轮倒一披。肘后灵符催五浊。额悬宝印洞千扉。伽陀一吐惊群胆。捏怪拈花剔两眉。且喜儿孙根性别。生涯犹落箭锋机。

尽十方界不通风。踢碎浑沦降饭宫。吐水九龙天外至。莲华七朵地前涌。指天指地成漏逗。夸胜夸能犯舌锋。一度一年此月日。儿孙冤债报奚穷。

　　闻破师翁入渝

适乘水月宿芦花。掷钓风高兴转赊。一带秋波翻玉浪。数千紫气绕晴霞。渔舟泛泛丝弦动。剑阁飞飞毒鼓挝。欲使中华歌古调。凭空推出海天车。

　　哭破师翁

翁逝高梁法栋倾。锦江半壁月征清。风规零落龟毛拂。法范罕逢兔角生。照世祖灯收慧焰。辉天佛日愈沉平。儿孙愧继双林嗣。惨戚伤思泪满襟。

　　祝本师和尚

峨眉修月洞三秦。五十于今已二春。玉尘撝开山显秀。金锤拈处海翻身。慈风博大过先德。慧日高悬烛旧新。夙愿乘悲临彼岸。为怜浮世渡关津。

　　上剃发师翁

二十年来几琢磨。烽尘幕幕隔烟萝。德深未报犹县磬。恩重难酬似佩珂。水冷山寒情固远。天空月白谊偏多。境风吹入终南寺。违侍巾瓶争奈何。

　　怀雪臂法伯

如王气宇报鸿恩。特地翻然释却瓶。任是玄关难把住。令人白眼尽思形。风高日丽垂南极。月朗更澄拱北庭。未识何方吹铁笛。一声雷震海天清。

　　静明有感

古志城东曰静明。清规提率振嘉声。兔狐自是嫌游戏。狮象从教任纵横。门外幡高来野鹤。室中竹杖警儿孙。城头放出梅花月。香照长林万卉新。

　　送人下潇湘

金风一点动溪头。谷尾残霞合水流。杖影斜挑峰上月。钵盂时贮海中沤。藤床垢物倩谁扫。花径清幽少客游。第取汉南无孔笛。任君和遍楚天秋。

　　送返闻侍者

巴山楚水谷云深。蜂也乘幽攘翠岑。朝事清香和日暖。夜随明月下珠林。矮桥遮莫拦江岸。短杖精神几纵擒。愧我无闻能器汝。而今返带露沾襟。

　　送眉樵南行

行云率意泛天涯。志迈秦关野店家。昼赖清风穿鬓瘦。夜随明月看梅花。依稀船子舟前客。仿佛大隋火里蛇。万叠奇峰留不住。山前山后绕烟霞。

　　次非眼刘居士韵(讳道开)

渠无国土复何家。应世惟拈镜里花。幻化空身疑是梦。攒花簇锦未为嘉。龟毛拂跳三千界。兔角杖横海外槎。非有非无放下着。乘机且御白牛车。

　　秋喜乐轩巴护法归

宇宙清虚近酉申。丹心一片罄丰神。风扶舜日贤良主。功配尧天倚北辰。表帅森罗开帝业。竖张图画接来宾。秋光奕叶香无际。乱壑巉岩句句新。

　　寄电书主灵岩山

山明水秀列花场。踞地狮儿吼法王。风月一帘飞阁外。彩霞千道绕檐傍。松筠每诵春前句。玉鼎常焚菊苑香。七尺青藜撝宇宙。裁云剪韵满瓶装。

　　江南约

竹里金英气正肥。羡君省觐老龙归。饱餐佛法奚终用。乐抚松篁却后随。有意江山添义气。无心水鸟合同机。布篷压碎桃花浪。他日相逢句莫违。

　　送易庵和尚

曹溪碧漾月来交。万里清光结似　。虾蟹纷纷漂浪去。鱼龙振振肆音潮。铛支烂煮黄梅雨。衲补浑忘双桂娇。昨向长天撝一剑。从教处处斩新条。

　　挽通天老宿一百三十九岁

觑破鸿蒙句子生。数厘花甲两轮人。诞于明主肃宗日。讣颂清朝谷旦辰。踢碎烟波游锦国。横披霜月动江滨。悬思铁鹤冲霄汉。万紫枝头独弄春。

　　结制

清高薄衲水云僧。峭壁交光日影澄。方丈里头七尺木。月明帘外一团冰。生擒龙象终初志。活捉虚明似不曾。坐断圣凡空劫外。那容情识较疏亲。

　　次韵

古汉丛中草店开。逢场作戏尽良才。神机一着云翻雨。妙用全彰虎伏崖。佛日重光风满座。祖庭当晓色生苔。等闲拨转天关路。万里金鹏任往来。

　　高眺

穷日登高廓大方。森罗万象自文章。无心达去头头合。举意看来色色装。本地风光明寂灭。域中日月照穹苍。寒梅漏泄东山事。几点云声独弄香。

　　芍药

清韵丛中灿一枝。香魂消洒澹浓弥。游蜂队队如堆上。蝴蝶翩翩故放时。风暖鸟音吟细碎。日高花影落来迟。赏心不觉归来晚。敲散残云月满篱。

　　秋月

望里瑶天愈见奇。清光何事映东篱。霜侵红叶香流远。风扫青岩色渐移。陶冶冰心圆似镜。磨磷瘦骨顿忘疲。登楼目上千山阔。笑指孤轮灿烂随。

　　九日

破屋萧萧枕寂寥。云开日朗觉天遥。青霜密密笼幽竹。黄叶高高过野樵。一合乾坤犹可画。半天玄妙倩谁描。韶光气接重阳九。鉴尽山河发不饶。

　　除夕

锡驻城东岁已除。人天莫测道还孤。霜敲雪月风生谷。尘拂梅花香到厨。瑶草阶前增秀气。女萝松上肆高呼。门尘何用笤帚扫。自有神珠不夜符。

数载敲冰汉水涯高撑。玉鼎煮蒙茶。虚邀海内英贤士。幸有炉头老作家。我愧线才无用处。师垂锦绣兴偏赊。东风篆出新皇令。大块苍生悉赖他。

落落商山岁乍更。炉中柏子翠烟生。有收有放皆灵物。无旧无新本现成。宝阁风高须策进。禅堂夜永火长明。门尘未扫迎佳节。荐取春回第一程。

撺落滇云腊已三。满腔风味倩谁担。千邻灯火辉天企。万井寒烟遍界参。懒贴桃符易旧历。勤修梅弱蕊新簪。春前密启通玄士。起祚皇风彩瑞颁。

杖指芙蓉说法初。招提元不为人除。才疏学浅词难并。且读无文字一书。拨火炉头吹焰焰。披襟榻半气如如。鸡啼五夜摧残去雁语声清和有余。

　　咏雪

凝精大块却成交。益秀林峦带雾抛。松荫流沙涵翠色。梅惊傲富起花苞。柴扉罕遇人来往。竹榻且无月魄敲。坐对纱窗斜照艳。春王从此发初爻。

气满乾元体一同。飘飖络绎洗寒空。虬松泊乱千峰上。瑞竹欹斜万壑中。起色芙蓉成盛世。壮观少室悟灵通。笑逢节腊春烧日。幸展天颜育化风。

　　秋千

倩木支挑作钓桥。频登恰似鹤冲霄。旋空折转花容面。平地轻飞云髻娆。手把丝纶开凤翼。足登烟雾夺龙飙。每乘春意来相戏。踢碎杨花和日高。

　　次韵

庭前垂柳也生根。带月披烟两不存。几度春风含翠嶂。一回秋艳占疏村。单持白拂德山子。独唱玄歌临济孙。报道知音扬正化。拨开顽钝显奇门。

　　古柏

貌古苍苍点翠赊。清浮历历傲烟霞。不凋不谢经霜露。无喜无忧结皑花。大地乾坤堪作屋。星辰日月概为。家原来未有相欺意。一任风敲展岁华。

　　翠竹

蒂固雄撑节节空。生来孤翠傲清风。披星带月摇疏影。吸露含烟显密宗。昔日香严曾击悟。今朝懒叟以为筇。庭前深韵怀知己。孰裔腥臊气慨冲。

　　石牛

盖色奇声像似牛。无纹毛色混春秋。餐霞服露追风懒。卧雪临霜合上流。莫大虚空藏石尾。无端示迹在江头。由来旷劫心非异。六合为栏总不收。

　　碧桃

商山院里灿枝枝。香喷清奇烈素姿。荆棘林中藏瘦骨。月明帘外露丰脂。莺花映日矜玄瑞。雨洒摇风逞妙辞。独占春王摽信节。蜂搔蝶舞快心宜。

　　影子

勿形神化甚灵清。凡圣何曾离得卿。步步无亏观所应。声声有咏听由真。同游国土三千界。共枕风烟百亿城。总属妙圆全体事。其中透漏太分明。

　　读月幢法兄录

龟毛卓竖夺龙睛。独唱玄风格外行。杖指当阳亲切句。襟怀大地调高鸣。锋铓箭筈权生杀。石火光飞作用清。圣迹凡踪俱扫却。舌头拖地覆乾坤。

乱峰山顶露金睛。博地轻烟踢碎行。谷口风生迎虎啸。海中云起接龙鸣。黄头谩说声前意。碧眼难明句后清。只为同根先话堕。流芳千古喜于昆

　　过香水寺(空庵祖道场)

由来胜迹隐峰阿。香水潺潺泛渌波。临济家私曾漏泄。德山活计若为多。空庵声价吟松籁。少室精莹锁翠萝。寥落烟光从地。起当天日月古今磨。

　　次半生法弟韵

敲空作响应须知。杲日寰中正照弥。独唱玄机修一舌。高歌雪曲策双眉。梅花已吐春新句。椒眼睁开瑞色芝。易贯古今天地事。皎明及第获心师。

　　次权宰韩戎府

风月何期浩满洲。行吟清誉望难休。几回立尽三春雪。一字搜空万劫愁。梦里忽惊霜入鬓。梅边不觉露沾裘。而今又得逢君话。快我浮生傲石楼。

　　寿韩护法

春满乾坤风满庭。彩云净尽露天真。包罗日月于中阔。吞吐色空分外新。历落惯游华藏界。清闲洞彻古今人。无拘无束无先后。勋绩端然享大椿。

　　贺实如掌教

法门砥柱蔚英才。立教扶宗震似雷。金马出栏嘶佛日。玉龙吼雨攘春台。妙明演印千机合。道气清流万汇裁。恒把慈风新万卉。高悬慧日照人怀。

　　寄大云弟

道人无愧笑呵呵。口讷言迟气自和。离俗但忘憎爱少。处尘宁畏是非多。坠星湾里分残照。卷席庭前话缕覶。任教我山千万仞。只府冷眼看如何。

　　寄六鳌弟

刚逢一笑在人前。道契同源别调玄。妙应丛中开佛见。斗光寺里起单传。拈来色色超中外。把出心心绝正偏。话旧曹溪水底月。精明皎洁杏花天。

　　示辉瑞禅人

终日相逢无半面。毅然千里孰知音。不须格外论奇特。只此全机耀古今。倾盖相投犹未熟。谁能把臂共谭心。频吹铁笛云惊骛。独震曹源一派清。

　　送松月禅人归里

巴山字水碧云高。松月堂堂敏俊操。放去弥天呵佛祖。归来博地弄腥臊。支铛烂煮藤花食。赤背横披葛布袍。捃拾余机全大节。逢人谩莫逞英豪。

　　复本师和尚韵

破雨牧空山。荒田岂废焉。窗芸千嶂月。壁挂万峰烟。薄食苔花苑。和衣枕石眠。韬光方瓦合。无奈一灯传。

　　寄月幢法兄

宇宙初飘白。云疏叶澹装。终南山月迥。鸡足雪花香。适寄曹源信。聊书犀扇章。孤明风袭袭。流影夺诸方

　　秋日寄懒生法兄

峨眉清月炯。四海鉴何寥。丹桂香千界。婵娥镇九霄。为连枝一气。必固蒂同条。才话风云句。江天作指标。

　　寿密言律师

汉江飞片月。今古洞名场。海会祥千集。毗尼放玉光。龙吟铁钵里。虎啸木叉傍。浩浩慈风作。如莲出水香。

　　次轫初禅人韵

谢却连云栈。飘然入市廛。奇逢脱略语。话旧喜多缘。水澹涵天色。山横抱日眠。一生清冷句。不是口头禅。

　　送石云请藏

疏雨洒梅烟。江声送客船。片帆开锦浪。孤月照秦川。杖缩东吴地。书传双桂山。桌翻三海白。龙藏即为还。

　　解制

旭日临空际。山川草木晖。游蜂褫艳舞。野衲逐云飞。碧水涵清月。落花香袭衣。杖头倾法乳。诸子息心归。

　　春游

散步芙蓉地。花荫草色盈。东风吹未悉。柳陌报春晴。逸兴长空下。还连紫竹声。过桥堪一笑。足底有龙吟。

　　中秋

时值良宵节。登临别一天。蟾宫花正灿。水里月初圆。万木敲寒色。千峰锁涧川。凭栏风势急。落叶翦残烟。云掩中秋月。森罗意未舒。黄花香袭袭。红叶雨疏疏。水潦寒潭静。天光瑞气如。禅心超白业。明暗不相拘。

　　九日

秋色才堪画。凭栏菊正香。花肥飘老叶。诗瘦懒新妆。千里云来过。一声雁语行。金风殊取次。滴露草含霜。

　　赠牧雨弟

笠挂于东壁。惟栖一老屋。锄烟喜植松。耨雨偏修竹。或啸月明楼。或交歌管族。荷华出水香。梅子抱云熟。门对碧天开。狮象游何独。

　　为行者授衣

今朝十月初一。水月能仁现瑞。二谛瞻仰何殊。却是木叉出队。八面玲珑浩浩。绝色绝空历历。行者被服归心。不许持犯第一。

　　示元亨寄名

菊日金风清北斗。商山佛殿麒麟走。观音密应妙圆通。注汝心头安乐否。从斯不受病缘侵。名唤元亨和泰久。

　　滇南八境

　　昆池夜月

羡尔滇池浩劫幽。舶来载得广寒游。拈筇落影牵　岭。收桌轻烟绕汉楼。水镜体涵星斗浴。珊瑚枝带玉球浮。清风领出龙王令。不许闲云占上头。

　　商山樵唱

路入商山峭可跻。樵斤几应响林西。层崖尚有云穿席。老树岂无猿笑啼。旋折梅花香引座。时肩竹笋影行梯。斜阳落照歌声近。一曲韶音和太齐。

　　五华莺绕

数来气秀境堪联。莺绕五华羽翼翩。地静林开风正令。天青云澹月初圆。几回玩也情何极。一度思之景未全。但得鸟啼花发后。春前图画古今传。

　　螺峰叠翠

洞锁奇云隐大仙。螺峰叠翠会城边。顶冠佩雾朝金阙。衣带彩霞拂御前。袭袭松风盈耳目。苍苍萝月引前贤。昆池影戏龙争斗。气壮皇图亿万年。

　　碧鸡秋色

一片清辉彩色张。碧鸡摇影弄奇香。离魂姹女游霄汉。守兔呆郎戏水梁。浅菊篱边含玉艳。闲花镜里吐金光。古今烈子何萧索。空附其名宇宙庄。

　　金马朝晖

归化庭前摇御鞭。朝晖金马势冲天。银鞍紧佩张骞跨。玉镫高悬待范仙。渴饮青霞筋骨壮。饥餐碧雾羽毛鲜。威雄不假阴阳力。初辟鸿蒙却占先。

　　官渡渔灯

灯盈柳岸灿红英。水底连天似又春。光射龙宫开凤雉。香腾霄汉落江滨。渔人沙浦擎杯乐。鸥卧荷亭望月吟。道泰时清官渡古。夜航不隔往来人。

　　龙池跃金

鉴晴水国动天心。云丽金腾龙欲吟。数数烟花香不禁。亭亭风雨操胡琴。临涯杖影鱼惊钓。洎岸虹霓鸟畏擒。六月飞澜疑瑞雪。满城尽听海潮音。

　　懒石聆禅师语录卷第四(板藏嘉兴府楞严寺经坊)
