嘉兴大藏经　印心佛敏讷禅师语录


　　佛敏禅师语录序

　　佛氏之教玄远而理深世有茫然不解其说者固习之相远耳间有能寻求于皮肤之际者亦惟以坚忍苦行能舍一切遂谓西来之大义止此矣而于如来甚深之道未之所得而得者毫厘千里也且如尘根难净凡想易萌则非如来所示拈花之旨安能涤垢而去秽哉。

　　佛敏禅师秦之天水人也少读儒书长入梵刹精研内典了悟禅机早得草堂之传行道于关西诸刹屡登高座阐示奥义如阳和之消冰凉雨之解暑无不沾其益也门人性通等集语录若干卷授之梓人特请余序余高阳酒徒也素不深于禅理乃勉强搦管正如门外汉说屋里话未免似梦中呓语耳闻夫大颠佛印辈与昌黎眉山诸君子斯文往来游戏三昧盖不抛却这个亦不执却这个其所谓无可离无可着药是病病是药者心印相传扫除文字我于敏和尚已见其当面棒喝顶门一针以起夫斯世之茫茫不解者深矣敬述数语以引简端。

　　赐进士出身奉政大夫工部督水清吏司员外郎梁联馨沐手拜撰

　　印心佛敏讷禅师语录序

　　世尊拈花迦叶微笑传此默契心宗递至二十八祖达磨大师来此东土扫除文字窠臼直指见性明心自萧梁迄今代有上根上智者传续慧命阐化四方使聋者闻瞽者视而愚者得广大智教外别传之旨可谓伟矣西秦
佛敏和尚蚤岁出家勤修苦行秉受毗尼于海会遍参知识于诸方末向草堂室内深受逼拶于卧病之中豁然大悟觉从前千七百则公案如乐毅将兵下齐七十余城了无阻碍嗣法之后湟中诸绅士推主大悲葆宁印心诸大刹一时缁素云臻所说法语超卓而所著诗偈秀拔类之于应庵华密庵杰诸先哲中无分伯仲也丁卯冬日其法子三一谷愚两大师以请书本全藏不远数千里特至嘉禾且出此录示读不胜嘉叹爰请绣诸梨枣以附藏典流通使天下后世之披览者知双桂一枝佛法有在也。

　　时
康熙丁卯长至日住持楞严寺沙门洞宗大灯拜序

　　印心佛敏讷禅师语录序

　　如来定慧圆通一空色相至诸大士则繇声闻而入相去固有间矣昔文殊师利问维摩诘何等是不二法门摩诘默然无言文殊师利叹曰善哉善哉乃至无有文字语言是真入不二法门夫文字语言不离声闻者也斯岂佛法第一义乎予不习内典顾尝维省生平汩没于章句口业纷纭若老马服辕飞虫触网无以解脱佛敏禅师者予畴昔方外交也爰自剃度海会传衣草堂迨夫栖禅湟水趺坐印心几二十余腊矣跋涉而往吟咏以归于缁流中称为白足壬戌之仲冬禅师锡飞泾上予与握手道故冀警前失师乃出其语录一卷示予且属予为之序噫嘻斯不亦文字语言摩诘置之若遗者耶师曰不然西来奥义未易几也以向道者言之资有哲愚悟有顿渐以设教者言之时有升降机有浅深自夫佛法阐而象教兴祖说昌而宗风启盖悯一切众生不识者个就里失却本来彼蚩蚩者无论已即或功行积苦参稽素勤然尚有眯于尘坋疲于津梁往往机锋相示隐跃当前而悟入者鲜矣迄于今愈趋愈下棒之喝之而魇寐者尚难醒委顿者尚难起予之此录所为指迷以康庄愈疾以针石者也子乃欲废文字语言以几法门第一其于开示不亦远乎予曰唯唯吾知之矣入堂奥者必历阶而上也登山岳者必繇麓而巅也夫淫哇且竞响矣顾羡太音之希声薄笙镛非雅奏密唧方荐羞矣顾求太羹之至味鄙鼎俎匪珍烹是责盲者以察秋毫视沧溟若溪谷不假舟航而欲访蓬壶也若禅师者难为酬对深得实相善说妙法请往付梓以绍传灯微独广诱群蒙即予乡所蒂芥以祈解免者亦豁然冰释已。

　　时
康熙岁次丁卯大昌佛成道日泾原布衣朱敬聚质楚薰沐顿首撰

　　印心佛敏讷禅师语录序

　　余不佞琦龟蒙尼父弟子也生平事佛惟谨又谨于事仙夫以洙泗渊源而又释老之是尚所以然者何与盖未有天地以前与既有天地之后只是者个物事在佛则佛在仙则仙在儒则儒因是知儒不独在玉堂金马仙不独在十洲三岛佛不独在鹫岭梵宫也故西方圣人及历代诸祖欲令沙界众生个个荐取自己鼻孔由是言之则
敏翁和尚出现于世无非为此一大事因缘也琦生同乡井谊笃交游忆昔识荆于郡东关海会禅院时和尚年仅十五性朴而不事浮华质纯而克敦愿悫行住坐卧不衫不履识者心异为钟道法器夫何时日难留合离不偶未几有随师扫塔汉南余与诸君子折柳于赤峪道上见两岸桃花一线清风景色天然烂熳如画和尚谓余曰西来无大意远槐高挂玲珑月东土有宗旨细柳轻摇散碎风言已撒手别去自此白云堆里紫霞峰头瞻仰杖履殆不啻作天际真人想也未几南雁北征闻和尚复挂锡峨嵋数年以来不知踏破几緉草鞋参遍多少名宿始得于脚跟下蓦然与主人相会机缘凑泊针芥滚头之余爰受法于耨云老人耨云者文雪嫡嗣破山真孙天童第四代法裔也按源流之有自知遇合之匪常余又与和尚不啻作一时千秋一日万年想已虽然生死无常缘分有定今春上巳之吉会慈航之东渡感法驾之西来宗眼照乘舟车霜露依旧宗风袭人山川草木如新余固知和尚一物不有万象皆空于侍者处止得所录法语若干卷焚香庄读烨然若日星之经于天渊然若江河之行于地片言只字无非欲沙界众生人人认识本来面目个个荐取自己鼻孔要未可与妄于驴头上簪花硬向人口中填铁者同日语也愿读斯录者于有字句处领取于无字句处悟入到得者里天风木叶尽皆文章鸟语花香悉具真机俾斯录也无孤负和尚老婆心切因搦管登简而敬授之剞劂氏。

　　恩纶进士候补通判改授边疆题管知县事郡人刘琦顿首拜撰

　　印心佛敏讷禅师语录目录卷一上堂小参晚参勘验机缘问答机缘卷二颂古分灯自赞杂偈拨桌歌行实碑记

　　目录(终)

　　印心佛敏讷禅师语录卷第一

　　侍者法栋录

　　嗣法门人性通等编

　　住关西大悲禅院

　　山门云从门入者不是家珍且从甚么处入咄浑身在里许拽杖便入。

　　佛殿云若道是佛泥团土块若道非佛巍巍堂堂且道毕竟唤作甚么遂顾左右云看看老僧眉毛在么展具作礼。

　　据室者个所在佛也难近其傍祖也难趋其右且利害在甚么处拈拄杖旋风打散。

　　大护法含昱法可法实法智法祥捐薪重修功德落成于壬子年十月十五日设斋请。

　　上堂诣法座云华王座上簸土扬尘千圣顶门屙屎撒尿犹是过量人施为且新长老到来作何去就卓拄杖云也不轻意放过便升拈香云此瓣香光通三际气贯八埏爇向炉中端为祝延今上
皇帝圣躬万岁万万岁伏愿常居金阙永统山河次拈云此瓣香能杀能活能纵能夺奉为满朝文武天下宰官常为圣主之股肱永作法门之城堑又拈云此瓣香能灭千灾能成万德能以一身作长城只手为砥柱奉为当斋请主含昱大人伏愿功高十地位压三贤复拈云此瓣香亲之不得疏之不得今日在人天众前埋没不得爇向炉中供养前住天水海会堂上太虚和尚用酬剃度得戒之恩再拈云此瓣香恶如鸠酒毒似砒霜自从踏破草鞋一旦亲蒙印可第一回拈出供养现住四川保宁府草堂堂上传临济正宗第三十三世本师耨云大和尚用酬法乳敛衣敷坐醉舌和尚白椎云法筵龙象众当观第一义师云第一义谛适来被我醉舌法弟奋威一击彻底掀翻了也众中还有超群拔众者么出来掀倒禅床喝散大众免累老僧舌头拖地僧出师云且缓缓着僧拂袖归众师云一场干打哄问三圣道我逢人则出出则不为人兴化道我逢人则不出出则便为人秪如和尚今日是出也是不出也师云阇黎高着眼进云是为人也是不为人也师打云放过则不可进云是赏是罚师云赏罚分明问有一人长不吃饭不道饥有一人终日吃饭不道饱未审是甚么人师云不妨疑着进云疑个甚么师喝进云莫是者一喝么师云急取钩头意莫认定盘星乃云有一人寸步不移游遍尘刹国土有一人半字不宣演出海藏灵文有时在十字街头了无背向有时向须弥顶上啸月吟风有时南辰跨步有时北斗藏身把住也锋芒不露放行也十字纵横所以道法无定相遇缘即宗今承含昱大人设斋请山僧登座向人天众前鼓两片唇皮抖擞枯肠葛藤乱翻一上大似挑灯日下卖水河头何也我公功高十地位压三贤权衡在握发政施仁致君泽民陶凡铸圣正与么时不求名而名自着不修道道自圆山僧到者里也是望空启告笑杀傍观虽然如是祗如今日因斋庆赞福国庇民一句作么生道百城实藉金汤力万里歌谣贺太平结椎云谛观法王法法王法如是。

　　立两序上堂独木不成林孤掌不浪鸣欲得祖风常不坠大家扶起破砂盆还识破砂盆么度拄杖与谷愚侍者云好生扶着。

　　法可法祥供法衣请上堂问驱驰龙象直指风规未审衣线下事意作么生师云待红丝线断便向汝道进云谢师答话师云卖宝遇着瞎波斯乃云甚奇怪甚奇怪希圣希贤总仰赖拈来包括五须弥舒开遍覆三千界蓦拈袈裟云莫是者个么且喜没交涉莫是大庾岭头全提不起底么且喜没交涉莫是鸡足山前待兔守株底么且喜没交涉莫是波提大德日用常披底么且喜没交涉莫是佛佛授手祖祖相承底么且喜没交涉既没交涉畜此何益搭在无畏床上与诸人作个标榜得么拱手云庆喜我公泥多佛大。

　　上堂我有一句子欲与诸人说若人辨得出许作禅状元且道是那一句子聻良久云哑子梦见亲爹爹下座。

　　秉拂上堂百丈教人开田一场干打哄佛眼遣僧修造满地是木楂黄梅使老卢踏碓怜儿不觉丑杨岐逼慈明晚参好笑又惊人今日草堂寺里方丈老汉命讷上座秉拂升堂大似牵牛上壁笑杀傍观何故聻不是爷贫连子苦免教家富小儿娇。

　　副使栾元魁请住香水泉葆宁禅院。

　　上堂拈香祝圣毕师云扶起砂盆惟赖当家种草光扬圣化还须作者禅和有么有么出来相见问重整炉韝选佛场开衲子到来如何煆炼师云照顾眉毛进云设有铜头铁额汉来又作么生师云站过一边问人天交集车马阗门即不问如何是威音王那畔事师云雷鸣殿角进云如何是者畔事师云雨打芭蕉进云祗如葛藤扫荡不落依倚一句又作么生道师云任从沧海变终不与君通乃云山野一向以来白醭生于嘴边青草长于舌上遂按膝咦一声云错下注脚举道林禅师至秦望山见一长松盘屈如盖遂栖止其上号鸟窠焉一日白侍郎入山拜谒问云和尚住处太危险窠云居士危险犹甚白云弟子位镇江山何险之有窠云昼夜薪火交煎识性不停得非险乎白又问如何是佛法大意窠云诸恶莫作众善奉行白云三岁孩儿也解恁么道窠云三岁孩儿虽道得八十老翁行不得白作礼而退师云二老汉一问一答一擒一纵唤作禅道佛法唤作向上向下谓之菩提涅槃谓之祖师巴鼻正似郑州出曹门讷上座今日且无如是葛藤栾道台也不来言去语少间堂中摆斋一任诸人粗咽细嚼竖咬横吞且与古人相去多少焦砖打着连底冻赤眼撞着火柴头下座。

　　晚参未出方丈时山僧在诸人肚里已出方丈时山僧在诸人面前且面前底是肚里底是出来道看维那云和尚虽是把断要津截断舌头怎柰全身显露师云莫乱道乃云者个事无你开口处无你着意处无你下手处无你近傍处只可屏息诸缘勿生一念须将从前经过路头并奇特知解一一铲却铲到无可铲处铲得大地平沉虚空粉碎正好来印心门下吃棒。

　　小参挥拂子云见么眼本非色喝一喝云闻么耳本非声既非声又非色毕竟是个甚么良久云早知不入时人眼多买胭脂画牡丹。

　　湟中众居士办斋请上堂师云畏刀避箭者且退后久经行阵者向前来士问应无所住而生其心既无所住心是何物师云不是物进云请和尚指示师云指示则不无要且不是心进云是甚么师云火官头上风车子问法不孤起仗境方生如何是葆宁境师云厨库入僧堂山门骑佛殿进云如何是境中人师云待下座来与汝一顿进云人境两不立时如何师云鬼入漆桶乃云大丈夫汉参须真参悟须实悟堂堂大道泼天门户桃红柳绿触目全彰燕语莺啼深谭不二遂以拄杖打○相云若向者里挨身拶入敢保一锤便就一火铸成其或未然更与颂出净如满月圆同宝鉴能成万德能破诸暗悟时无余迷时无欠妙在息机贵乎忘见。

　　佛成道日上堂问腊月八日世尊睹明星悟道诸人俱睹因甚么不悟师云切忌开眼作梦进云堂前生瑞草好事不如无师云闲言语乃云活惊杀活笑杀山头老汉没傝　无端夜半睹明星两眼明明都填瞎卓拄杖云瞎瞎。

　　住湟中印心禅院

　　山主柴崇基捐资重建此院焕然一新于戊午年正月望日别驾张来祯都司胡祯及本城居士等请师就当寺开堂至法座前以杖指云挺然巍巍平地悬悬三乘魂战十地胆寒且道是甚么所在喝一喝便升拈香祝
圣罢次拈云此瓣香可以修身齐家可以定国安邦奉为现前请主在会檀越伏愿寿山耸峻福址弥隆又拈云此瓣香觑着则眼枯触着则脑裂昔年草堂第一句下承当今日印心人天众前拈出此是第二回爇向炉中供养本师耨云大和尚用酬法乳敛衣敷坐旭止和尚臼椎毕师云第一义谛已成滞货才涉唇吻须防话堕众中还有不涉唇吻者么出来相见问法筵大展炉韝重开上堂一句即不问未出方丈时如何师云不涉途程进云已出方丈时如何师云头破脑裂进云恁么则把断要津针锋不露去也师云你即今在甚么处僧喝师云紧防噎杀问实际理地纤尘不立佛法门中一屑难容未审学人在什么处师云脑后见腮进云大千笼不住沙界绝遮拦如何是函盖乾坤句师云险进云千峰势到岳边止万派声归海上消师云了乃拈拄杖云木上座一向以来黑漆桶里住着未敢轻示于人以杖置右手云今日出来指东话西似向钵盂安柄也虽然如是且不得辜负拄杖子何也为伊顶门上有眼。

　　挂钟板拈锤云即此用离此用佛祖龟鉴人天号令致使七通八达底到来难免脚慌手乱直饶三头六臂者向前也须听命归降且道以何为验聻遂击钟板云切忌听着。

　　晚参吹毛辊毬张弓擎杈杨岐驴子曹山木蛇洞山麻三斤云门干屎橛都是些陈烂葛藤有甚么交涉印心者里有领龟毛褐衫绵绵密密现现成成设有个通身是手底汉出来一肩担荷撩起便行正眼也不敢觑他西堂云又道有甚交涉师云一棒打折你驴腰。

　　别驾张来祯请上堂问一切众生皆具如来智慧德相因甚学人无个入处师云怪阿谁进云请和尚垂示师云山僧舌头短乃云上至诸佛下至蠢动含灵皆具如来智慧德相从古至今与佛祖一般何处欠少一毫毛许所以道在圣不增在凡不减诸佛以此转大法轮祖师以此提持心印国王以此化育苍生我别驾张公以此发政施仁讷上座以此应物利机下至蠢动含灵都向此中安身立命去也印心恁么酬唱可谓尽情剖露彻底掀翻汝等诸人还委悉么腊雪连天白春风透户寒。

　　含福善人供法衣请上堂师拈衣示众云此是大庾岭头提不起底含福善人得来陈似老僧与诸人作个榜样还见么若以眼见穿却你眼根若以耳见穿却你耳根如或进前退后穿却你脚根若拟议思量穿却你意根若道总不恁么即穿却你舌根且道如何即是良久云毕竟水须朝海去到头云定觅山归阅藏小参佛说三藏十二部固不为多祖成一千七百则亦不为烦横说竖说尘说刹说无非教人言前进步句底翻身顿明本地风光彻证金刚智体汝等诸人要知此经不在文句上不在博采上又不在死巴巴地不在屙漉漉地若是博采文句三生六十劫只是个寻行数墨人倚门傍户汉究竟格外全提一着子犹未梦见在山僧得个方便与诸人略通消息卓杖云摩诃般若波罗密。

　　落堂示众一僧出问香岩上树话未终师和声便打云掠虚汉有甚了期禅和家参须真参悟须实悟莫学那般流撘鬼见解忽然想出一段光景便发虚道怪就说悟了不见道赵州四十年不杂用心长庆蒲团七破那古人莫是构你不得么拈拄杖云不得唤作拄杖子不得背却拄杖子向者里讨得下落来方丈里通个消息。

　　上堂问祖席重新宗风远播祗如透网金鳞到来如何收摄师云试飞腾看进云金风吹玉管那个是知音师云你须领取者一顿乃云柳眼豁开金世界梅稍吐出玉玲珑东风一阵篱边过惹得游蜂嚷旧新还有不涉新旧底出来道看卓拄杖云可怜不是当家子孤负苍苍两道眉。

　　上堂全提半提了没交涉钝根利根何须修证芭蕉拄杖子头上安头杨岐破灯盏费油不少昔达磨大师无端面壁惹得神光断臂求安连累后代多少人落他圈套个个扶篱摸壁求出不得求入不得今日山僧路见不平为诸人作个撇脱拈拄杖卓一下云快活快活虽然也是无佛处放光忽有个傍不肯底出来和声便掌臭骂一顿山僧只得懡　而退走入大众袈裟角里去也为何如此有了你没了我。

　　荐严小参北斗藏身了无名相之表南辰跨步顿绝是非之端正恁么时月色沉沉风声寂寂合作么生是贺公宗亲底面目喝一喝云欲会其中真受用除非身带退魂香。

　　旭止法弟领两序办斋请上堂问请师答话师云老僧没口进云堂堂独露触目生光到者里还有别通处么师云有进云甚么处是别通一路师打进云瞎棒不得乱打师云瞎棒有瞎汉吃在乃云杨岐逼慈明晚参成人不自在赵州教严阳放下自在不成人院主请药山升座节外生枝睦州唆临济吃棒不是好心今辰旭止法弟领众营斋更教印心长老向曲录床上弄鬼眼睛且道是好心是不好心具眼者试定当看良久云寒冬不借阳回力争得陇梅斗雪开说戒上堂参底不是禅学底不是道说底不是法授底不是戒直饶向净裸裸处承当早已拖泥带水更从活鱍鱍地领略未免背觉合尘且道如何即得竖拂子云会么黄金自有黄金价争肯和沙卖与人。

　　解制上堂以拄杖○云结却布袋头盲龟跛鳖癞狗泥猪一例活埋又以拄杖画云解开布袋口天上人间魔宫虎穴任尔纵横据定拄杖云解结且置秪如浆水钱教什么人还卓一卓云脚跟下好与三十拄杖。

　　结制上堂拈香祝
圣毕师云正令未行十方坐断正令已行千差合辙且放行好把住好试出来道看问放行也得把住也得祗如不放行不把住还得么师云得进云恁么则光明殿里簸土扬尘粪草堆头紫金光聚师云不得僧喝师打云一喝两喝后又作么生僧归众师云降旗不斩乃云诸方结制解制上堂普说唯知多与儿酥乳吃消与不消都总不知印心者里也没解结也没酥乳与儿吃直教诸人截断攀缘全身放下且放下个甚么聻放下腰包顶笠竹杖芒鞋向印心堂中大死一回苏醒过来方知头上有青天脚下无寸土那时鸡足九华峨眉五台要去便去要来便来若是诈明头掠虚汉决不轻恕珍重。

　　协镇陈万策请上堂问人天瞻仰遐迩归从即今镇台陈公觌面拈香未审有何奇特事师云独有一双穷相手未曾低揖等闲人进云炉韝未开烟光寂寂钳锤大展烈焰腾腾假饶不涉肯綮底人来又作么生师云省却山僧多少力乃云眉横额上耳挂面傍鼻孔下垂通身露布当此之际人人意气峥嵘个个顶天立地默顾左右云还见么不可以眼见不可以耳闻不可以言言不可以识识若以眼见则瞎耳闻则聋言言哑却你口识识无你凑泊处毕竟如何即是举头天外看谁是我般人。

　　优婆塞弟子含已室人照阿男张廷臣请上堂举药山久不升座院主白云大众久思和尚示诲山云打钟着众才集山便下座归方丈院主随后问云和尚许为大众说法为甚一言不措山云经有经师论有论师怎怪得老僧师云药山可谓七通八达被者僧一问只得舌头乱搅口里胡翻幸尔在方丈里面不然活活羞杀祗今莫有恁么人若有待问为甚一言不措向他道印心院里明日有斋。

　　贺有德供法衣拄杖请上堂问官不容针私通车马学人欲借一问得么师云教你莫当头僧进前一步师劈头一棒进云苍天苍天师云苍天苍天乃竖拄杖云者木上座能杀能活能纵能夺佛祖到来总不饶千手大悲难摸索一向以来倚墙靠壁鞭牛掷马不料冤家路窄撞着个无知俗汉大有径庭不近人情硬向驴头上簪花推出来与众公相见卓一卓云还识拄杖子么汾阳云识得拄杖子行脚事毕草堂云识得拄杖子更参三十年印心要且不然识得拄杖子乌龟钻破壁虽然如是印心见处也要诸人共知靠拄杖下座。

　　荐严小参生事之以礼死葬之以礼祭之以礼龟蒙尼父之施为祖师门下又则不然生事之以礼云门干屎橛死葬之以礼南方丙丁火祭之以礼曹山好酽酒且道与尼父之理是同是别以拂子拍案云哩罗连罗哩连哩罗罗哩连华罗。

　　资亡小参家计千般都卢从此放下恩情万倍俨然瓦解冰消到者里乾坤不管今古何拘千圣唤不回头百鸟都无寻迹当此之际且杨氏夫人还有安身立命处么片片白云去复留看来队队黄金骨。

　　解制上堂印心今日解制还有则未了底公案要与诸人辩明若不辩明恐去诸方逢人错举良久顾视左右云大耳不同谋下座。

　　辞众上堂峥嵘头角被谁牵犁耙春风卸下肩直入云深深处去频煨黄独且随便。

　　勘验机缘

　　首座入师云谁宾谁主座喝师云莫着忙座拂袖出师云草贼大败。

　　西堂入师喝堂云相见了也师云你道是阿谁堂亦喝师云克家须是破家儿。

　　维那入师云者汉来也那拂袖归众师云少观行阵。

　　僧入师云今日风头稍硬僧喝师打云教你莫当头。

　　僧参师云那边来曰南方师竖起拂子云者个是南方货那边价值多少僧罔测师云你不从南方来。

　　谷愚参师云近日有新句子么曰有师云陈似来看愚展手曰请和尚删正师云放你三十棒曰过在甚么处师云再犯不容。

　　僧参师云甚处来曰花牛寨师云车在者里牛在什么处僧喝师云还欠鞭捶在。

　　问僧你有号否曰有师云叫什么僧咳嗽一声师云波斯照镜。

　　行僧作礼次师云上座师为是谁曰与和尚同师师云你道吾师即今在甚么处僧无语师云怪你不得同众搓绳次问一僧云洞山麻三斤汝作么会僧拈起绳曰某甲搓成索了师便掌僧曰屈师云你看者贼抱赃叫屈。

　　默如参师云不劳起倒曰久响和尚道风师以手掩鼻如作色师微笑云适来老僧多事。

　　僧看宝训师云熟读此经好作长老僧作礼师云拄杖子聻僧竖拳头师云更参三十年。

　　素可作礼次师云葆宁谁主曰某甲师云又道你在问心曰有时葆宁有时问心师云徒费脚头可拂卧具便行师云怪得怪得。

　　罗居士作礼师云你从瞿昙寺来瞿昙与你说甚么士茫然师云空走一回。

　　问僧那里来曰地涌塔师云懒长老有甚言句曰有甚言句师云可怜生。

　　僧参师云那边来曰固原师云甚处住曰无住处师云乱走作么僧无语师唤侍者将茶与伊打湿口。

　　问答机缘

　　僧问大耳三藏第三度不见南阳国师未审国师在甚么处师云你莫是瞎子么僧拟议师云为不得。

　　副使栾公入山问云和尚得法何人师云何人得法曰既不得法凭甚么到恁么地位师竖拳云凭者个曰莫是凭手段么师云被大人勘破。

　　掌印王公问和尚贵庚多少师云与居士同庚曰和尚何得诳语师云却是汝诳问。

　　僧问临济三遭痛棒未审过在甚么处师云多嘴僧拟进语师和声便打。

　　同官人吃茶次官问和尚立宗立教师云二俱不立曰以何法度人师云无一法度人曰设有人来作何指示师云请来方丈里吃茶。

　　别驾张公入山云某欲修行不能断辛师云修行不在断辛时经厅陈公在傍曰大人万民所赖修行不得师云府尊得却是居士不得。

　　僧问某甲有个入处求和尚印证师云你从什么处入僧罔测师云入处不无你尚欠在。

　　士问和尚先乡师云与汝同乡曰弟子是者里人师云山僧不在者里住士无语师云居士相似忘却了协镇陈公入山问云弟子参得禅么师云参不得曰如何即得师云不参即得。

　　僧问大慧云要将生死二字贴在额头上祗如四大分散后生死贴在甚么处师云且喜你者一问僧拟议师云贴在甚么处。

　　印心佛敏讷禅师语录卷第一(终)
嘉兴大藏经　印心佛敏讷禅师语录


　　印心佛敏讷禅师语录卷第二

　　侍者法柄录

　　嗣法门人如闲等编

　　颂古

　　世尊升座文殊臼椎

堪笑瞿昙老叟要在人前卖丑不是文殊收拾几乎一场漏逗

　　世尊拈花迦叶微笑

世尊手忙脚乱饮光特地眼花恰似东村王大伯爷儿打鼓弄琵琶

　　女子出定

出定入定太煞搬弄无病吃药药变成病

　　廓然无圣

倾肠吐出廓然无骇倒雄雄大丈夫熊耳山前成滞货九年面壁嘴卢都

　　干屎橛

如何是佛干屎橛千古万古作话会世人知贵不知价老僧知价不知贵

　　麻三斤

如何是佛麻三斤一场好笑又惊人昨夜东家失了火天明真个可怜生

　　三关

我手何似佛手放行捏聚由肘任尔倒岳倾湫虾也跳不出斗

我脚驴脚不别踏着七花八裂走出黄腰狐狸活活认龟成鳖

生缘人人本据六韬三略既备若是把定要津你从何处出气

　　和牧牛颂

　　未牧

狂心无住日奔哮重驾安知万里遥此际若还轻放逸管教触处犯人苗

　　初调

鼻头扭转捺机穿痛处难通尽吃鞭但得于中忘恶辣自然纯己任相牵

　　受制

从今不外绝纷驰水草殷勤日自随珍重牧童牢把定孜孜相引勿教疲

　　回首

几曾打掷挽回头不假钩锥性已柔纵许目前无异路参天荆棘谩停留

　　驯伏

嬴得乾坤大半边头头总豁意悠然烟霞一饱无余计若个牛儿更待牵

　　无碍

刚柔逆顺总如如竖去横来浑不拘芳草青青随卧起任从眠食意无余

　　任运

中不边兮边不中捞三搭四乱丛茸更教打失牛儿鼻始笑山童瞌睡浓

　　相忘

人牛一色浑其中者里那边迥绝同万别千差合自辙新云野水任西东

　　独照

脱略风尘尽日闲了无一物碍其间惟余此个形非质万紫千红总不关

　　双泯

藏身北斗露无踪拶碎须弥迥太空万里神光追不及三冬枯木秀云丛

　　分灯

　　水月净濊

衣钵久堕大庾边今古英贤孰可谙信手拈来亲付嘱普天匝地任流传

　　三一性通

一柄龟毛意更嘉验人险处较些些只今付与阇黎去未许轻轻放过他

　　谷愚如闲

将三就四已多年呼喝随机一线牵我此付渠衣钵去时临白棒打青天

　　悠如含谷

个柄锄儿绝正偏东抛西掷惹人嫌吾今付与阇黎去万仞冈头倒弄拈

　　照辉董之实居士

双桂一枝密不通风今日分付弥满湟中

　　含印金友志居士

嚼雪吞冰已有年今朝瞥尔苦言诠老僧赠柄铁如意将去尘区打圣贤

　　自赞(水月▆首座请)

耳挂腮边眉横眼上唇短舌长非和尚像惯以恶口伤人一味盲枷瞎棒家人见之生嗔外人闻之讪谤者样无明头为甚么请他供养

　　　　　又(三一通西堂请)

衲子摸索不着只为脚跟未点地丹青图得甚好只为面目太分明不见他七处显现八字眉横生成倔强不近人情为人吃尽热心肠动不动一番恼闷

　　　　　又(谷愚间维那请)

十五行脚拖人落水十八圆具落水拖人二十二踢破指头血流遍地三十三喝佛骂祖罪过弥天总为不识进退所以费尽草鞋钱今既识也理宜回头转脑还在者里图作甚么边事咄好不识羞

　　　　　又(法可善人请)

若道影子是埋却老僧若道老僧是烧却影子咦十字街头布碌砖那个行人踏不着

　　杂偈

　　参昭觉老人

劳劳何所适万里谒高贤寥落一身外崎岖孤杖边裁诗吟白雪逸兴慕青莲欲学安心法心安法亦然

　　登峨眉

不辞千里步乘兴陟高山扫雪寻幽径拈花笑圣颜鸟从天外落云向岭头还到彼孤穷处乾坤一眺间

　　　　　　二

不到峨眉顶焉知最上乘断云随足转孤鸟破烟腾九夏毫无暑三春尽是冰群峰如浪涌夜夜听传灯

　　瓦屋山

几经风雨到林泉览胜探奇古寺前步步入来银色界白云深锁散花天

　　嘉陵有感

旅洎蚕丛地流光几度迁迂疏频丧日放浪已穷年寐少因耽咏病深颇废禅此生如未了堪愧复堪怜

　　端阳前一日祝三止和尚

清晨入圣地景色逼人清座上香云细帘前瑞霭轻裁诗消永日把酒颂长庚谩说无生活无生却有生

　　塔

浩劫从谁构挺然物外标不磨堪岁岁有影自朝朝七级凌云直千寻射日高孑身沧海上今古畏金鳌

　　嘉陵送友

别向屏山下芒鞋任所之山空云自去江阔水来迟只杖随千里穷猿恋一枝高情如不弃远寄数行诗

　　雨后观涨

才得新晴日江昏浪涌沙渔床铺柳叶渣淀没芦花烟霁堪垂钓风平可泛槎野情殊未尽闲看夕阳斜

　　庆天锡禅师闭关

羡君超觉地闭宇欲神凝保重无生果删除有蔓藤明星开正眼孤月启传灯觑破桃红意了然最上乘

　　阆中白塔

谁将玉笋插江边半接平芜半入烟七级玲珑风月老千寻浩渺古今悬锦屏高映南山目阆水遥来东楚船借问浮图何代事汉家明帝始相传

　　留别久默大师

彼此天涯客奇逢破寂寥聚谈三五日别绪万千条明月欹高树流云过野桥何时同杖屐联韵写芭蕉

　　接乡书感赋

萍分天水远只杖入三巴岁月知多纪门庭异几家鹡鸰朝唤影杜宇夜啼花槐柳旧阡陌相将映落霞

　　阆城感磬也大师至

云水孤踪方外缘新悬瓢笠锦屏前晴江半落猿声外古寺重游竹径边我去从人惟把拂师来到处即安禅不须回望关山月说法还于蜀道传

　　中天野玩

散步春郊外中天野色芳翔空随鸟去止水任鱼藏极目烟光远怡情宵汉长嘉陵江上客竞渡为谁忙

　　画屏葡萄

玉本无瑕不待妆谁将清影着云堂多情汉使移根至泼墨山人引蔓长马乳尚能偷造化龙须也自泄春光从教风月怜舒卷四季尝鲜满院香

　　送严大伊任梁邑侯(次来韵)

天门诏下维舟解百里苍生望堵环虎渡巴江歌政化舄飞廓庙演朝班堂前桂冷巩吟砌水面风清月出关樽酒瑶琴多自暇徐敲清韵牧梁山

　　画鹰

不入轮回不受胎奇毛点翠绝尘埃英雄独占高枝上意在抟鹏非兔来

　　南安千佛洞

野径无多里攀萝上翠颠山寒眠野鹿树静咽鸣蝉古洞朝霞隐空崖晚日悬何时结茅舍潇洒任栖禅

　　次上谷王掌印来韵

茅茨结构小山前时启蓬门待大贤夜静猿啼千壑杳春深鸟唤百花妍青松对榻欹书枕明月当窗译梵诠物外闲情谁似我生涯竟日钁头边

新诗几读夜灯前读罢含情忆古贤云拥晓窗烟嶂寂月明秋树露华妍高人别后何时见妙偈传来不用诠待向东林携手日相看一笑虎溪边

　　振华先生问余年庚以诗答之

四大本空休问年生缘如电几盘桓为君看取恒沙界过去来今一指弹

不欲佛兮不欲仙兴来偶尔寄林泉幻形有尽万年历谁了无生一大缘

　　游瞿昙寺

云连涧水树连空杳杳溪山一径通为问瞿昙何处是翠微深锁绿阴中

　　游皋兰五泉寺

一望无涯意渺然阴阴绿树翳禅关山童为指云生处便是皋兰古寺间

居然胜地绝尘埃入户闲花满径开为听泉鸣山更静日斜吟坐几徘徊

　　即事有感

此身只苦住娑婆漏影招风惹事多我欲藏身藏不得总然藏得待如何

唾面而今不柰何间非闲是总由他张公醉也李公醉李比张公多甚么

　　哭得戒和尚

报道吾师圆寂了神光已落泪空弹灯前作偈花前献松下留题竹下看望断白云思渺渺座间明月影团团当年遗我铁如意薄暮空敲竹影寒

上品伽黎不再披了无一法与人持身穿破衲聊尔耳踏遍芒鞋不可知日月浮沉凡圣眼乾坤新旧古今诗秋风昨夜篱边说报道吾师入定时

衣珠无恙付谁持祖意苍忙何所之记得云堂松影下石泉汲水供茶时

　　崆峒

石桥西畔去一径入崆峒蜡烛高台矗香炉远岫通晴光连晓树翠霭落寒空欲问广成子仙踪渺未穷

　　　　　　二

苍崖长接巘金刹遍玲珑浩荡千林日登临万古风鹤栖岩洞小钟响殿廊空太息轩辕帝长存问道宫

　　真乘次韵

才入真乘寺心清即是禅妙香晨夜炷慧焰古今传径冷鹿迷雪峰晴鸟破烟相期玄度隐敢比道林贤

　　　　　　二

结社向东林香台地布金讲堂开自久禅舍闭还深已识幻中幻何劳心外心松风吹万壑依约听潮音

　　香山晚眺

玄武祠明片片霞晴云拥起碧莲华闲来更上香山寺古木苍茫映日斜

巉岩松翠碧玲珑几度鸣禽几树风无数丛林频伫望淡烟余霭夕阳中

　　崆峒除夕

寒暑亭亭一载还息心却好住名山鸟迷雪径眠幽树云锁霜钟闭远关炉火夜增寒凛冽涧流春度水潺湲跏趺得悟无生理颇笑丹成欲驻颜

　　山居

去去青溪上云边独隐居已知心似水安得我非鱼趺坐入禅定闭门罢读书山空人事少落叶遍阶除

　　　　　　二

人间长懒住栖迹向林丘竹径摇晴碧松门带晚秋观空一念尽说法万缘酬身事浑如此还于何处求

　　　　　　三

谁识居山意而今幽兴长六时惟静坐几载不参方谷雨茶初熟松花饭更香此生随分过那管世人忙

　　　　　　四

饭罢一携筇山行石磴重岩前方睡虎涧底欲飞龙送供无人至谈玄有客从上方钟磬寂归卧梦初浓

　　题古松赠了息长老

老干苍鳞不记年半依岩岫半临泉茶烟断后苔痕湿又枕云根一觉眠

　　灵龟台次稚庵朱先生韵(五首)

缥缈云山一径封巉崖深处好藏踪元知世事溪头水已识禅心江上峰志冷难消三寸雪窗明长对几株松迩来安坐无余事静里惟闻晓夜钟

叠嶂嵯峨列翠屏画图原不属丹青天成实树云为叶帝坐名山龟化形夕景落时终黯黯春花开处便零零而今觑破恒沙劫为诵牟尼止观经

梦游曾记印心堂行脚何由到上方借地栽松添积翠买盆移菊待舒黄诗情一笑因君得客路十年为道长坐对云深烟树里从教燕子绕空梁

连朝世事罕曾闻起坐看山直到昏瑟瑟风声传佛偈喃喃鸟语译玄文禅心静似千峰月幻迹空如一涧云笑指堂中双侍者忘言欲与尔为群

扰扰纷纷置一边栖迟方丈几经年窗前种竹因遮屋月下看经足遣眠骨老频堆颠上雪颜红终化陇头烟从今游戏成三昧缓酌狂吟醉后禅

　　和船子和尚拨棹歌

倚棹长吟对日斜且随渔钓乐生涯侵雨雪伴烟霞到处江湖是我家

风平烟霁且收竿整顿荷衣别上滩急拨棹谩追欢若山若水一毛端

一纶舒卷一渔翁物外生涯趣不同收且放脱还笼捞三搭四在当中

出没周旋波底求临机得失总无愁鸥泛泛水悠悠卷起云帘别下钩

石桥南岸水芙蓉露滴香余逐晚风青且绿白还红枝枝叶叶澹晴空

竟日轻舟傍水旋渔翁活计总天然或独钓或围筌不遇金鳞不覆船

一钩随处乐闲情风定波心已断尘无多事了余生罢钓归来带月行

偶遇知音便系船一壶共醉柳阴边寻乐事笑长天隔江招手似徒然

淮北江南日转新去来不立一微尘有时屈有时伸升沉不属钓渔人

买舟乘兴入烟滩两岸潮平野径漫前浪急后波翻掣转芦头搭一竿

冒险生涯水国间潮奔万马势如山朝柳岸暮芦湾人生能得几时间

截断横流把断机芦花两岸逐风飞水泱泱山巍巍身在寥天何所归

水满清江月满船隔江燃竹起苍烟浙西北海东南去来何用一丝牵

咫尺云山万里情笑谈百斛一毛轻从薄暮到天明元来寸步不曾行

贫来彻骨亦何嗔啸傲江天只此身披荷叶席蒲茵白眼看他世上人

一舸风来蒲苇间夜深明月满江关鳣泼泼水潺潺波头波底意闲闲

而今挥手懒垂钩任意鱼儿得自由全放下六不收高歌一曲兴悠悠

人世间忙知未知若为相反若相宜吟梁父语吴儿王佐功名只任伊

此身安得我非鱼究竟原来一物无赤条条一棹夫归来依旧宿菰芦

　　　　　再和

水面风清拨棹斜一声欸乃意无涯看远岫落轻霞柳外烟村四五家

终岁船头把钓竿船行常恐到沙滩休懊恼莫贪欢人生得丧总无端

湮波江上钓鱼翁短棹长歌幽兴同适野市携筠笼归来半醉夕阳中

生涯一棹更何求少米无柴不用愁山淡淡水悠悠荻花飞处下银钩

里湖深处看芙蓉冉冉香来阵阵风流水碧落花红究竟花开都是空

多时钓艇几回旋贪逐游鱼亦枉然方得手顿忘筌镇日间眠不放船

物外光阴自适情沧江雨过净无尘却世虑达吾生坐看轻鸥止复行

两两三三齐放船将钱买酒白云边歌笑处晚凉天醉里陶陶亦偶然

垂钓春江草树新韶华过眼栖轻尘宠与辱屈还伸断送阎浮多少人

昨日开帆七里滩舟行石罅水漫漫风正紧浪齐翻为忆严陵一钓竿

笑傲乾坤云水间回头处处是青山花两岸柳一湾时人不识谓偷闲

风顺船开似发机日高云净去如飞潮信起远山微返棹来朝归未归

秋尽芦洲正泊船遥看群雁破苍烟经塞北过江南那有乡心可挂牵

从来世事不关情到处扁舟一叶轻随雨雪任晴明趁着风头莫慢行

得鱼何喜失何嗔楚水吴江自在身倾野榼衬香茵笑看碧桃花下人

除却纷纷扰扰间眼前何物与相关林影动水声潺得意忘言岂等闲

金鳞跃处懒随钩无束无拘也自由将网晒把纶收两间物我共悠悠

富贵功名总不知乘流鼓枻是便宜呼渔父谕樵儿莘野幡然好笑伊

生计朝朝惯打鱼归来赤手却全无输野叟让农夫析薪种谷等蒲芦

　　行实

　　予生于顺治丁亥三月三日戌时字佛敏讳寂讷秦州天水苍平头人也俗姓姜母陈氏三岁失母髫年丧父于十三岁纳王氏为室同庶母苟延时日至十五岁偶触境缘乃弃俗依本州海会堂太虚和尚脱白未几王氏去世因思父母早丧妻子成空若不励志修行徒然身依佛地遂朝参暮礼勤修苦行乃至扫地焚香浑无异念如此力行三载就于海会座下圆受三坛戒法时年十八岁矣乙巳秋随师往牛首扫塔丙午三月辞师南行师嘱曰割爱祝发大丈夫所为汝既如是须求妙悟若不妙悟难逃生死不见道莎底苾刍蛇毒之苦也予闻之不觉疑情顿发胸中似有物碍不能自释遂求开示师云我者里不会禅西蜀昭觉不异圆悟复出宜往见之予受命遂往参昭觉丈老和尚丈问何处来予曰长安来丈云何处人予曰长安人丈云老僧久住长安为甚么不见予曰欠慕和尚高明柰不由己丈云为甚到者里予拟开口丈劈面一掴予曰何苦如此丈喝退翌日具威仪复上方丈作礼丈云为甚么代魔王礼拜予曰不敢负恩丈云魔王有何恩予曰昨日打得鼻头疼丈微笑令参父母未生前话依止数年全不得力因辞别复参长破淡竹莲月诸老总毫无趋入嗣朝峨嵋归至伏虎寺有僧杖笠过门予问之僧曰欲往昭觉汝可偕行否予欣然与行至途次予曰此事人人有分独我无缘终日出者丛林入那保社费了许多草鞋总没个入处不若休归本地图两日快活去罢僧云恁般说话不顾傍观者哂既尔本地快活何劳倚门傍户予一时心境俱空豁然有省随口偈曰咬着踏着万金不换今日识得蜣螂粪弹时同此僧回昭觉未几因缘不偶后参草堂本师师问甚处来予曰昭觉师云何人同来予曰只是某甲师云昭觉安么予曰不劳动问师云若不问过恐露柱发威予作礼师云且到客堂着予便出次日辞行师云铁蛇横古路作么生过予一喝师云且缓缓着予云镞去久矣师便休当晚偶得寒病霅时坐卧不宁神昏意倦如在百尺竿头落不下相似及看平昔参的悟的记得佛说的祖说的到此时一些也用不着自思生死临头谁作主宰只得强自支持看个本参话头如此数日心如木石睡不知睡坐不知坐八苦交煎全然不晓总在本来面目上看去至第二七本师请医看脉拟伸手时廓然于向之碍膺之物嚗然自落不觉通身汗出觅病了不可得师问这回得快活否予曰何须更道师云当以忘身为法予曰请法来为师云赖子担持予笑就枕本师时加调治经三阅月始获大痊念此恩此德粉骨莫报师一夕举女子出定话予曰某甲不入者个保社师云你又作么生予曰和尚请茶师云未在更道予曰瞒某甲不得值慕义侯请上堂予问猛虎不栖平川狞龙不宿鬼穴时如何师打云者野狐精不打更待何时予曰济得甚么边事师连打予拂袖归众己酉七月因业师年高有书召予省侍辞师师出源流衣拂授予云此是从上来底公文汝善护持予拜受来东语西话已十数年矣者是从前忍饥受苦奔南走北讨来的冤债今因大众请说生平事实聊此忉怛一上然山僧宿业不清生逢坎坷总然逆顺现前只是随缘消受眉公云福乃祸之基祸乃福之本诚哉斯言久立珍重请各归堂。

　　重兴印心寺碑记

　　西宁古湟中地也襟带属羌控引西域天竺鹫岭之间得其传者接踵而至宗风所被故奉佛者多城南门内旧有白衣寺肇自前朝平羌将军柴公所创为香火之祠湟人欲祈福求嗣而向往于此者靡不响应也及经兵燹后殿舍倾隤仅有存者处于榛莽萧条之中不复昔时之盛观矣康熙癸丑岁余自参方北返瓢笠西游平羌公之孙崇基居士根器宿成能绳祖武倾心象教崇事沙门与余论究宗旨相视莫逆乃具斋粮设器皿凡其乡之宰官耆旧翕然相与乐从延余其中主法席焉余悯殿宇欹斜檐廊摧坏图更新之于是即其隙地恢构讲堂三楹翼以广厦别为东西两院悉捐衣钵之赀以倡首鸠工庀材竞竞业业朝夕董理山主忻然率旅以助力役其缺略者补之而朴陋者饰之虽不足称为名刹然金碧辉映固已蔚然改观矣因念宗门既辟缁众渐多行脚往来者亦复不少每日饔飧所需殆无可给崇基居士复施东稍门外别墅一区水田二十亩以供常住日用之资其所输之德抑亦备矣监督通府张公易其名为印心而协镇庄浪副总兵陈公又题其额曰选佛场余惟兹寺初建以白衣为名盖专奉白衣大士祈广嗣胤故也今易之以印心其义何居夫大地众生只为不识者一些子昡于迷途堕于苦海者众矣如来慈悲方便见象说法开响往而力拔之然后皈依者皆是也故舍心则无以立教舍教则无以示悟舍象则无以见心象设而教兴教施而悟启以迹印心寺于是乎构焉因名求实其取义不益深所讫者不益远哉余故于印心一刹不惮竭力以冀落成深有志于启诱湟人而使绵绵于百世不衰者也。

　　时
康熙丁巳中秋日双桂下第三世佛敏寂讷手记

　　印心佛敏讷禅师语录卷第二(终)

　　板存嘉兴楞严般若堂流通
