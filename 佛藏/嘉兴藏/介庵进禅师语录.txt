嘉兴大藏经　介庵进禅师语录


　　序

　　佛祖密室中有一段因缘从来无人觑着何故觑着则瞎秪如临济兴化父子授受源流有据诸方但以化得三圣大觉力而拈临济香更有谓临济不传兴化而化在三圣大觉处悟得先师吃棒底道理后拈香临济盖僭嗣也若此妄凿古人何异矮子观场今诸子云从上佛祖皆见有付法偈既已刊出灯录何至马祖下不刊亦复不见法偈为是无付为复珍惜不彰咄黄河三千年一度清汝等冬瓜茄子见个什么虽然悯子诚恳不得已即将佛佛授手祖祖相传源流法偈机语随录颂出辄成一帙敢曰公诸天下万世明眼报佛深恩知佛祖授受之有的据益俾德胜无焚衣之悔耳还见正法眼藏么一只破草鞋无底亦无对。

　　秀州金明寺嗣祖沙门悟进书

　　介庵禅师语录序

　　临济之道今所行于世者惟断桥雪岩二枝雪岩之后代不乏人至昔天童密云大师而盛断桥之后亦代不乏人至今金明介庵禅师而显余观禅师住金明二十余年一衲数椽萧然自适体和而恭情约而素履务实而志严不为誉喜不为毁怒不为身亲不为物疏视末俗之夸耀纷争不啻倍蓰余尝得一再见私心仪之谓有古人之风兹而牧公项子及诸同学皆久事参访深明法要于师服勤不替特切皈依云集辐凑之侣咸能普师之化遍于诸方诸方因师之化追断桥之烈永临济之传于不孤师之功不可诬也维师抱德而彰故逃名而追其住金明与先住径山等处上堂入室拈颂诸篇大慧觉范举无以加嗣法门人为刻十卷公之当世余岐而二之乎余曾聆师之教而欣服之因敢以管蠡道其万一或者以儱侗罪我其文奚辞。

　　后学施博拜题

　　诸乡绅请启

　　伏以高悬法印拈花启不立文字之传直指真宗折苇唱与汝安心之旨一队老古锥弄死蛇而解活千年陈骨董触臭气以如新以至化被人天良县道穷思议虽禅学于今为盛然孤高杰出者谁恭惟
介庵大禅师座下派衍滹沱脉承鸳水上振断桥伦祖之家风数百载而洪力肩敬畏趣翁之公案咫尺间而近林下水边久潜道用湖滨范里大锻圣凡全机施设英灵汉匍匐归降赤体提持门外人皈依乞命唱出无生雷音普闻于海内备扬家丑道眼卓绝乎诸方斯真末世之津梁法门之柱石也默等向沾法味素饫玄谭固宜金明作略遐迩皆知犹恐威德韬藏趋跄或后伏愿慈悲一切毋论已到未到尽与肺腑清凉彻底为人不问明头暗头咸令脑门迸裂使野干尽吐狐涎涌出当空杲日狮王不行兔径果然世跻平康临楮曷胜翘企恳切之至。

　　法末谭贞默曹　溶张晋征吴　铸庄　鏻朱茂时钱　江戴长治汪　挺李丹衷沈闳劭何元英许宗浑朱　介曾王孙严　勋姚原沩徐李熊吴源起项　谦金大起黄士杰　　同顿首拜

　　介庵禅师语录目次序启卷一上堂卷二上堂卷三示众卷四小参卷五拈古颂古行实卷六机缘问答垂问卷七像赞法语书问卷八偈颂卷九诗偈卷十疏引序跋箴铭佛事附源流颂一册

　　介庵进禅师语录卷一

　　住武康柏山资寿寺嗣法门人真理等编

　　上堂

　　顺治戊子岁师受嘉禾诸绅衿护法阖山耆旧启请住金明禅寺五月初十日入院升座拈香毕问答不录师乃云清波匝匝浸烂衲僧鼻孔榴火炎炎燎却佛祖面门若是道头知尾底锦鳞便乃翻身于范蠡湖兴涛作浪苟非眼听耳明底个汉安能跨步于陶朱里转铁成金所以道得之于心伊兰作栴檀之树失之于旨甘露乃蒺藜之园遂拈起拄杖云唤作拄杖子则触不唤作拄杖子则背且道毕竟如何即得卓拄杖一下云大家出只手扶起破沙盆便下座。

　　师值五旬众请结制师接帖云时节若至庭前黄菊铺金其理自彰大似冷灰豆爆这是灵鹫付嘱辱承瑶翰特颁愧某宿债难逃将此深心顺受且道应缘一句作么生十月望日启期大众各各努力珍重。

　　至座前云寂然不动感而遂通欲明向上一着须在这里荐取遂升座召大众僧问拍板未举法令先行如何是法令先行一句师云好个消息僧云若恁么龙行云拥虎到风生师云你且礼拜着僧喝师云站过那边僧礼拜归众师乃云大众娑婆世界以音声为佛事香积世界以香饭为佛事金明则不然以破院为佛事还见么破禅堂灰头土面破佛殿马额驴腮破山门擎拳持杵破佛阁重整规模破钟楼知音者少令一队破衲僧居此以破破不破破破不破不破不破底运用无尽直得四面无遮七通八达墙堑不牢一任放牛趁马檐椽坠地何妨待月眠云所贵黄金失色岂图瓦砾争光到这里天神送供无门百鸟献花无路若是个超宗异目底到来必不向那边寻讨轻轻向这里拶入拍拍相应呼之以牛自能拖犁拽耙唤之以马便乃衔铁负鞍山僧只得另眼相看以破破底相待彼有旋天之作此有入地之资直使尽大地人到此破院不独转凡成圣得个大安乐处且着著有出身之路所以富者不骄贵者不陵贫者不谄穷者不乏贪妄者念息狠暴者慈怜痴迷者醒悟悭吝者解脱总使知这破院别有一段奇特风光山僧住此十有余岁与大众唱无声曲操没弦琴于破蒲团上得不快乎由是累我知事人力撑底撑拄底拄撑撑拄拄到如今亦不孤负也若作今时望风有分今日又被阖郡诸大护法觑见要将不断传持事换我一生林下闲奈何奈何众中还有斫不开劈不破底么将来作个中流砥柱如无山僧自道去也良久云闲槜楖栗当轩坐铁额铜头一并敲卓拄杖喝一喝下座。

　　十月望日阖郡护法司业谭埽庵司农曹秋岳郡伯朱葵石诸乡绅暨文学居士等敦请结制上堂师至座前拈帖示众云佛祖心髓人天肝胆总在里许更欲分明却请维那宣过师指法座云这宝华王座从上老古锥尽向这里弄巧成拙山僧今日忍俊不禁不免据款结案喝一喝云又是一重便升座拈香云此一瓣香二千六百年前灵鹫已曾拈出二千六百年后金明更复重拈爇向炉中供养
本祖释迦牟尼佛万德至尊弘慈普荫拈香云此一瓣香巍巍然开天地之正气荡荡然起万类之光华爇向炉中端为祝延
今上皇帝圣寿无疆伏愿干戈偃息四海安宁仁政普施万民乐业次拈香云此一瓣香道德之源忠孝之本奉为满朝勋贵文武官僚暨本郡当道宰官大护法绅衿居士惟愿世世为法苑金汤生生作王家柱石次拈香云此一瓣香不得抢夺行市有纵有夺有杀有活这是无幻老人父子刀斧劈不开底今日拈来大似拙妇见姑翁奉为径山无幻师祖南明师翁同伸供养复拈香云此一瓣香不可说不可说说着则口哑嗅着则脑裂始于白苎村曲识得根源末上至八闽山中普明寺里被没意智老和尚一槌了当从此二十年来欲隐弥露爇向炉中供养福建建宁府普明堂上传临济正宗三十世鸳湖先师老和尚以酬法乳之恩敛衣就座东岩首座自槌云法筵龙象众当观第一义师云若论第一义山僧未出方丈法堂前早已举似大众了也若向槌下荐取何啻落七落八还有递相证据者么出来与拄杖子相见问尧天舜日野老讴歌护法临筵忻闻法要向上宗乘即不问福慧同圆事若何师云天长地久僧云秪如今日结制开炉烹佛炼祖正恁么时设有个没面孔汉到来却又作么生接待师云上座也须回互僧云一句语中含日月片言千古振家风师云你甚么处见得僧云大众看这老汉拗曲作直师便喝问新开炉鞴陶育贤才千圣顶　一机到此如何垂示师云范蠡湖头光灿烂僧云拈香祝圣端拱无为万民瞻仰一句又作么生师云大家在这里僧云太平有象野老讴歌去也师云赖子证明问昔日法灯和尚。

　　上堂秪为未了公案今和尚出世端为何事师打云殃及儿孙僧云秪如大开炉鞴锻凤烹龙一句又作么生师云你也在里许僧云与么则个个承恩去也师云知即得问炉鞴弘开锻炼十方凡圣法幢高竖光扬济北风规从上宗乘则不问当机觌面事如何师云冷灰里豆爆僧便喝师云果然僧礼拜云可谓一气不言含有象万灵何处谢无私师云且放过你问临济大师云大凡演唱宗乘一句中须具三玄一玄中须具三要请问和尚如何是第一玄师云一箭过西天僧云如何是第二玄师云穿过髑髅前僧云如何是第三玄师云两眼不能全僧云如何是第一要师云千圣莫能到僧云如何是第二要师云石火电光耀僧云如何是第三要师云头头齐合道僧云玄要已蒙师指示斩新条令如何施设师便打僧喝师复打云再喝看僧云虚空合掌大地和南师云许你半个问正当今日结却布袋头请问和尚意旨如何师拈拄杖云识得这个也未僧云打开八字纵横去更不重看水牯牛师云你莫胆大僧作礼云更嫌何处不风流师云礼拜了退乃云祝圣拈香了也问答了也向这里休去皇恩佛恩一时酬足倘或未然山僧向第二义门通个消息举拂拂云三世诸佛一大藏教诠注不到历代祖师拈提不起天下老和尚赞叹莫及所以天封老祖以此高竖法幢示蜂阐化山僧以此掀翻断碣继踵芳猷王臣居士以此永作金汤弗忘记别现前大众以此环座听法达本明心于是尘尘尔刹刹尔莫不由此建立无不依之发生恁么茶饭不中饱餐若论祖师门下举扬向上一路无你开口处无你措足处南赡部洲上堂东弗于逮打鼓西瞿耶尼吃饭北郁单越床眠且止秪如今日祝圣开堂一句作么生八表讴歌风雨顺尧天舜日万年欢复举三圣开堂云逢人即出出则不为人兴化云逢人即不出出则便为人师云这二大老主张临济宗旨检点将来未免各见一边金明则不然今已逢人为是出不出为人不为人若道出则不为人埋没他三圣若道出则便为人又孤负兴化若道总不恁么又被金明拄杖子穿却毕竟如何缁素得去不然更听一颂白鹭下田千点雪黄鹂上树一枝花丛林浩浩何知已自古风流出当家喝一喝首座结槌云谛观法王法法王法如是下座。

　　师诞前一日值大士殿落成两序预祝请上堂问挝鼓升堂即不问预祝一句请师宣师云红日当天竹翠新僧云恁么则祥云扶晓日瑞气拥千山师侧耳云你道什么僧云庆赞已毕师便打僧云三十四十即不问如何是五十而知天命师云这是儒家底你底聻僧云轻轻跳过龙门去引得清风动地来师云却被居士笑你问泼天门户开张千圣仰攀不及四众临筵一句请师举扬师云天空海阔僧云恁么仰之弥高钻之弥坚师云你在甚么处着脚僧云敌胜人中出须凭狮子儿师云领取话头乃云法本无生灭人间有故新秪因不了义特示蠡湖滨遂以拄杖作[中-口+○]云山僧出世佛殿落成万汇呈祥八方庆贺若道是一仰面不见天若道是二低头不见地当知为栋为梁尽出公输之手乃能成其大厦今令大众总入此圆通不妨拨火焚香披缁应供成就种种佛事虽然且道还有向上事也无良久喝一喝云一喝分宾主照用一时行下座。

　　师诞日众护法请上堂问宝座高登象龙济济庆祝一句请师举扬师云霜天日露僧云秪如王母蟠桃三千年一熟蒙庄大椿八千岁为秋未审还有优劣也无师云这里总用不着僧云与么则禾城增瑞色蠡水自汪洋师云不妨赞叹僧云金明从此开生面济北宗风调转新师云也要子知恩问从上葛藤即不问喝一喝云且道这一喝寿量有多少师亦喝云你道是多少僧顾众云记取老汉这一转语师云三十年后云卖憨作么师云放过则可乃云欲明奇特事须还奇特人若是奇特人当知奇特事金明这里有一段奇特因缘我本无所希求法王大宝自然而至五百年前有个天封佛慈老汉于此建立法幢阐扬宗旨发所未发闻所未闻以来丛林兴替贤拙迭更没匿宗风深埋断碣直至山僧承乏此寺偶尔移梅一锄掀出落在山僧手里始知天封重复出兴恢弘祖道良有以也余语且止即举蜂子一段家私尽大地人莫能测识且道这蜂子有甚长处召大众云见么山僧不惜眉毛略通一线令这蜂子打开泼天门户放出本有风光应时及节庆无不宜把住也密不通风放行也针锋遍界直得搅乱虚空君臣道合宾主交参不期自贵更有百十三昧无量妙义有如是种种神通种种变现与其世出世间无不具足世问蜂子且置秪如出世间蜂子作么生自开辟以来不独临济宗在这里出曹洞宗亦在这里出云门宗亦在这里出沩仰宗亦在这里出法眼宗亦在这里出复召大众云要知临济家蜂子么四料拣四宾主三玄三要者是要知曹洞家蜂子么五位君臣三种堕者是要知云门家蜂子么三句一字关者是要知沩仰家蜂子么圆相义海默论暗机意语者是要知法眼家蜂子么六相义者是大众若会得五家宗旨便识得蜂子底落处识得蜂子落处便会得五家宗旨乃至佛未生前也着已生后也着正当恁么时也着总不恁么时也着小中现大大中现小有如是广大神通如是广大妙用纵使遍虚空法界针锥无能越此阃奥岂不一大法幢殊胜事哉大众且道这蜂子有如是威光为甚又要山僧拈出良久云若无春信力争得百花开于是天封老汉得山僧光扬末劫山僧得天封老汉狗尾续貂若谓天封即是山僧易分雪里粉若谓山僧即是天封难辨墨中煤到这里直得分疏不下今日承众护法居士诚请升座不免拈此支应一上若谓山僧五十初度莫道今时当初释迦老子未离兜率早已为我漏逗那堪降迹重宣便下座。

　　冬至上堂问群阴剥尽化日舒长一阳复生灵禽解语正恁么时不涉动静一句请师垂示师云冰河发焰僧云古人道能为万象主不逐四时凋秪如霜风匝地叶落归根又作么生师云枯木又生花僧作礼云全承渠力去也师云三十棒也须领取问朔风凛凛零露瀼瀼复伫思后语师云忘却了也云学人今日败丑师便打僧便喝师云果然败丑云涅槃心易晓差别智难明如何是宾中主师云尽力跳不出僧云如何是主中宾师云垂手入闹市僧云如何是宾中宾师云两脚不曾停僧云如何是主中主师云抛出令人惊云秪如宾主相逢又作么生师亦打罗居士问万象回春即不问如何是一阳来复底消息师云露柱也怀胎士云秪如古人道有物先天地无形本寂寥傅大士在什么处安身立命师卓拄杖一下士云弟子又不然师云你道看士云无阴阳地起宝刹不萌枝上灿莺花师云不是知音争得知乃云冬至月头卖被买牛冬至月尾卖牛买被京师出大黄洞山退果桌节序暗推移个个呈头角大众会么一轮红日耀中天几树寒梅香扑鼻复卓杖下座。

　　罗子后居士为女全珠过限领众设斋请上堂僧问高挂钵囊安家乐业即不问如何是金明境师云范蠡湖头风瑟瑟僧云如何是境中人师打云你且吃棒僧云如何是夺人不夺境师云山深樵径杳僧云如何是夺境不夺人师云阇黎试道看僧云如何是人境俱夺师云拟议隔千里僧云如何是人境俱不夺师云讴歌遍地欢问十五日以后预借一问得么师云何不高声问将来僧云九九八十一冬尽复还春事如何师云风生虎骤僧云正当十五日如何话会师云云起龙骧士问昔日灵山龙女献珠今日和尚上堂童女全珠奉上宝珠是同是别师云一彩两赛士云秪如世尊拈随色摩尼珠诸天竞说青黄赤白世尊藏珠诸天罔措世尊道真珠示汝总不知得又作么生师云塞却眼睛士云夜光休向龙潭觅定慧堂前不覆藏师云居士自知即得士云且喜日轮正当午森罗瑞气满庭中便礼退师顾众云还知居士落处么风生虎骤云起龙骧此是家里人方知家里话不然更为举似今日罗居士为女三岁过限据山僧看来才举此念早已过限了也何故自从闺阁中打开金锁运出家珍令见者闻者莫不称叹致使张婆婆李妈妈手忙脚乱直得前街头后街尾倒廪倾箱今日到此设斋请上堂供养大众一个个饱齁齁地同声合掌愿言如新初月渐渐光圆运转虚空无诸云障虽然秪如全珠设供何异龙女献珠良久云南方无垢处成佛有余时下座。

　　嘉兴二尹王古修秀水二尹王玉铉(号惠道人)守府田久声盛京刘玉山别驾项牧公众居士同设斋请上堂问按倚天长剑佛祖心寒奋踞地狮威人天胆丧今日檀护临筵请师一接师便喝僧云这犹是方便门头句如何是正令全提句师云你要吃棒那僧云恁么大众瞻仰有分师云你又作么生僧云莫怪从前多意气他家曾蹋上头关师云如何是上头关僧云何劳再勘师便打问向上宗乘即不问眉间挂剑事如何师云遍界髑髅僧云范蠡湖浪涌千层是何祥瑞师云佛殿阶前狗尿天僧云释迦弥勒闻风喝采明什么边事师便打问德山老汉既为佛祖儿孙为甚佛来也棒祖来也棒师云阇黎不妨识好恶僧云临济大师既为佛祖苗裔为甚佛来也喝祖来也喝师云疑杀天下人僧云秪如和尚为人天慈父为甚触着便打开口便喝师云秪为不唧溜僧云德山临济棒喝与和尚棒喝相去几何师便打僧云学人有一棒一喝与和尚棒喝敢分优劣也无师云切莫乱做僧云恁么截空开口截海吐舌龙兮蛇兮呈坐具云以此取则师云大众笑汝项居士问范蠡湖中有一龙无头无尾无背无面赤条条净裸裸无翼而飞九霄之上无足而至恒沙国土能屈能伸即不问全机独脱请师宣师云也甚奇怪遍界腥风士云某甲知恩报恩去也师云如何是知恩底事士便喝师云好一喝士云蒙师一滴车溪水普润三千及大千便礼拜师云许你伶俐乃云古殿洪修兰田馨郁牧尔溪山惠彼来福汉家不是姓刘人六六元来三十六这片田地人人本具分明只在目前要且目前难睹卓拄杖云见么这是宋天封佛慈禅师道场于此阐扬临济宗旨所以立处孤危取向迥异卓出诸山百城环互后有净惠大师鼎建宝阁巍峨要津坐断金锁玄关不通凡圣若谓金明朝北只可门外观瞻犹未知我门内种种致趣倘有入得门来更须知范蠡湖烟波缥缈直示个中原委槜李亭暗香浮动全彰劫外根由龙潭水活作大旱之甘霖狮窟林深启末秋之法社突出秃帚于一击轩前揭扬无毒于天封室内于是头头显现法法明了犹未知我堂奥中事要知我堂奥中事何啻朝三千暮八百栗棘蓬也须吞金刚圈也须透直饶吞透得向上一着直是未在何故不见道惊群须是英灵汉敌胜还他狮子儿喝一喝复卓拄杖下座。

　　解制上堂问春回腊尽圣制告圆正当与么时一句请师举出师云今日立春僧云向来凡圣交参鱼龙混杂毕竟有几个知恩师云巢知风僧云秪如有一人招之不来麾之不去和尚又作么生师云穴知雨僧云恁么则春风动地万汇承恩去也师云另道一句看僧便喝师云秪这一喝僧云将谓别有那师云更须珍重乃云纲宗举起众目齐彰放去收来四楞榻地有权有实有照有用若也委悉便知我为法王于法自在然而厨库空疏别无长物秪有一件陈年腐烂底东西今日拈来却好斩新条令蓦竖拄杖云见么一枝梅破腊万象悉回春下座。

　　元旦上堂祝　圣毕僧问元正启祚无物不新请问如何是新年头佛法师云康熙立极僧云恁么则春风吹绽千林玉依旧庭花笑槛前师云山僧拄杖子未开封在僧云且喜今年乐太平师云阇黎作么生僧便喝师云今日且放过士问月正元日万物维新如何是和尚为人一句师云今日好风起东北士云昔时无趣元旦云群灵咸在此光中皆得如来三昧力还会如来力么以两手作掇石势云遏拙来意旨如何师云居士委悉即得士云时有僧问重多少趣云饭袋子轻重也不知又作么生师云大有人疑着士云恁么则祖孙嫡骨亲承绍一度拈来一度新师拈拄杖云这个不属新旧你作么生士云风和鸟语媚沙界尽沾恩遂作舞归位师大笑乃云古今天地古今日月张公吃酒李公醉东村王老夜烧钱若非爆地一声焉知有这个境界且道是何境界聻元正启祚万物咸亨便下座。

　　惊蛰圆期上堂问风和日暖花笑鸟啼祖意明明千差一贯正当恁么时如何是上元消息师云金香炉下铁昆仑僧云目前四众伫听雷音见闻未兆之先且道是何境界师云你道个什么僧云秪如今日解制应时及节一句又如何师云知恩者少僧云范蠡湖头可谓光辉溢目师云再道一句看僧云不必重宣师云一任　跳问结制时把断要津解制时放开一路如何是一路底事师卓拄杖云你道是解是结僧云春风来户牖拄杖拨烟云师云钟楼无耳朵阇黎试道看僧呈坐具势师云傍观者哂僧云大众沾恩学人礼谢去也师云看仔细问有问有答且止无问无答作么生师便打乃云即心即佛按驴头吃草非心非佛嚼饭喂婴儿不是心不是佛不是物僧从天台来却往匡庐去恁么也一顿不恁么也一顿则且置秪如圆期一句作么生霹雳一声开蛰户虾蟆蚯蚓尽翻身遂撺下拄杖下座。

　　普明鸳老和尚灵骨入塔至兴善寺师拈香云此一瓣香触不得背不得爇向炉中供养三十年前当山本师鸳湖大和尚今日入此清净光明幢中得大安隐惟愿四海臻从八方稳密亘古亘今为祥为瑞且道我先师归根一句又作么生崇云绕飞阁乔木荫清溪遂烧香。

　　二月十九日盐官仲璘徐居士设斋请升座僧问阐佛法于光天扇慧风于化日秪如整理颓纲一句作么生道师云你且吃棒僧云智与师齐减师半德智过于师方堪传授如何是智过于师底句师云且道老僧在甚么处僧便喝师便打僧云棒喝权衡施妙用词锋纵夺续风规师打云这一棒赏你罚你僧云某甲分疏不下师云纳败僧礼归位师以两手策眉云圆通门打开了也汝等诸人还见大士么如或未然山僧为汝注破今日有个盐官徐居士不忘灵山记别至我寂寥之门恭请山僧举扬个事遂举拂子云处处是弥勒家家观世音掷拂子下座。

　　子瑜汪朝奉荐孙请升座问昔日药山久不升座意旨如何师云鸡寒上树僧云及至升座一言不吐便下座又作么生师云鸭寒下水僧云今日和尚被汪居士逼勒升座如何利生一句师便打乃云心生则种种法生心灭则种种法灭这是先圣慈悲随机方便若是宿有灵骨底便能全身担荷即知一大藏教是个注脚如或不然未免被言句所转声色所笼鸟能得大解脱乎今日子瑜汪居士恭请金明举扬般若为拔亡孙翼升证此不生灭地免堕沉沦且道作么生荐拔遂拽杖云空山积雪都融尽满目春光到处新下座。

　　慧峰请升座师蓦拈拄杖云观音大士在山僧拄杖头上降生了也大众见么若也见得大悲愿力示现受生或现一切种种身说一切种种法度脱一切种种众生情与无情不可思议功德众中还有知恩者么如或未然更听一偈炎炎酷暑正斯时懒鼓娘生两片皮欲识普门真面目黄莺啼在绿杨枝复举僧问圆悟如何是诸佛出身处答云薰风自南来殿阁生微凉金明不然如何是诸佛出身处清晨吃白粥而今又觉饥卓拄杖下座。

　　佛成道日升座问智慧德相人人具足旷劫未尝迷今朝奚有悟不涉迷悟一句请师举扬师云透顶透底僧云与么则龙吟雾起虎啸风生师云更须着力乃举拂云这一着子自尘劫以来无纤毫隐蔽只因迷悟之殊致有圣凡之别所以荒城破寺洪扬古佛纲宗断碣遗文突出祖师巴鼻头头显现物物全彰且道山门与佛殿又商量个甚么欲穷千里目更上一层楼昔日世尊睹明星大悟乃叹云奇哉一切众生皆具如来智慧德相秪因妄想执着而不证得师复举拂召众云若道这个是拂子又是妄想若道这个非拂子又是执着且道作么生是智慧德相还见么其或未然更听一偈明星灿烂古犹今无奈群生眼自昏此夜雪山成道后炜煌原是旧乾坤击拂子下座。

　　圆期卜右文罗子先严铭之卜逸仙文学陶尔彬居士等设斋请升座乃云旧阁闲田本现成多年颓败勉支撑幸然不昧灵峰记要逼生蚕作茧呈蓦卓拄杖云鲁祖见人面壁漏逗不少药山升座一言不措太煞葛藤金明又且不然修千佛阁始作礼千佛期已圆直使尽大地人有眼者见见是佛色有耳者闻闻是佛声乃至行住坐卧于此阁中成就一切种种殊胜佛事成就一切种种殊胜妙缘所以经云佛子住此地即是佛受用信不诬矣秪如麻三斤干屎橛扇子　跳上三十三天　着帝释鼻孔东海鲤鱼打一棒雨似盆倾又作么生喝一喝云有麝自然香何必当风立下座。

　　上堂衲僧行处有权有实有照有用有时拈一茎草作丈六金身有时将丈六金身作一茎草用譬如善舞太阿终不伤锋犯手秪如杨岐道三脚驴子弄蹄行汝等作么生会其或未然问取新长老去复云老僧主持金明多年虽则稍挽颓风实赖弘护之力迩来身疲神倦无补法门合宜退隐且道转功就位一句又作么生还家尽是儿孙事祖父从来不出门拽杖归东堂。

　　鸳湖老和尚二十周忌设供拈香值永正和尚在右师顾云你看这老汉二十年来面目俨然相见则可道破即不堪召大众云还见么遂插香云珊瑚枝上意行泪为谁思喝一喝云大众礼拜老和尚。

　　项别驾荐严慈二十五周忌请升座师举拂子云身从无相中受生犹如幻出诸形像幻人心识本来无罪福皆空无所住这是古佛大慈悲故于无所住处种种示现入灭受生以生死为游戏之场而不被生死之所窒碍今日孝子项谦恭请金明举扬个事用荐伊先考锦衣卫大堂中府左都督赐蟒玉特进荣禄大夫兰斋项公先妣诰封一品沈氏夫人于无所住处同明般若正因共证菩提道果且道金明作么生举扬遂挥拂云净法界内任逍遥于无所住常安乐下座。

　　嘉兴总镇请上堂师拈拄杖卓一下云生生本不生灭灭何曾灭即此无灭生示现于生灭昔有张拙问长沙和尚云弟子尝闻千佛名经未审千佛居何国土沙云黄鹤楼崔颢题后秀才可曾题否拙云不曾沙云得闲题取一篇好师云长沙老汉虽则婆心格外全提未免误人失拈脱韵若问山僧千佛居何国土劈脊便棒苟知落处便知今日督府特建千佛道场敦请山僧举扬般若为荐少师元朴李公早登净妙国土速证无上菩提且道少师即今在甚么处其或未然更听我偈百千诸佛无回互黄鹤楼前绝覆藏识得大虫元是虎莲开腊月更馨香复卓拄杖下座。
嘉兴大藏经　介庵进禅师语录


　　介庵进禅师语录卷二

　　嗣法门人真倪本则真鉴真启编

　　司农曹秋岳居士设斋邀诸绅士放生请师升座僧问护生须是杀杀尽始安居因甚金明又放生师云只因原是钓来鱼僧云犹是人天不了句毕竟如何得大安乐去师云直须退后僧云学人则不然师云你作么生僧云一句截流万机寝削师便打僧云这一棒不当吃师云伶俐衲僧僧云被和尚看破便礼拜师复打云不可放过乃云薰风自南来殿阁生微凉溪深荫乔木蝉噪芰荷香昔有庞居士云护生须是杀杀尽始安居会得个中意铁船水上浮庞公与么道虽则权衡在手据令而行检点将来大似有违句义欲与尽大地众生解粘去缚直是未得在何故太赊生今日曹秋岳居士设斋邀诸绅士广赎放生使其顿破网罗脱活自在岂不畅快也哉且道与古人是同是别若道同有屈庞公若道别又孤秋岳居士毕竟作么生拈拄杖云看看飞潜纵林壑正是报恩时复卓一卓下座。

　　开炉梵胜二知浴请上堂首座问当阳突出觌面相逢旧案重拈即不问迥出威音句若何师云万里江山一团铁僧云今日炉鞴弘开陶铸圣凡正令全提千差坐断又作么生师云义出丰年僧云若然则顶门眼正肘后符灵作家宗师天然有在师云俭生不孝僧云看这老汉一条铁脊梁总被法上座折倒了也师云不信道僧云人天众前捋虎须等闲不是小儿戏师云切须珍重僧礼拜归位尼问世尊广演三乘十二部又言无法可说灭度无量众生又道无众生可度和尚今日升座未审是有是无师云且道我今日说法不说法尼云恁么则截断两头腾身物外师拈拄杖云你还识这个么尼举拳云耀古腾今去也师云不识不识尼喝师云再喝看尼拟议师喝退乃云金明今日开炉炭墼浑无一个且喜露柱灯笼个个围炉打坐纵有伎俩神通到此俱成话堕直使见闻扫除根尘脱落冷灰里爆地一声定然露出本来面目顾左右云秪如僧问赵州万法归一一归何处州云我在青州做一领布衫重七斤汝等作么生会良久云不经霜雪苦争得岁寒心拽拄杖下座。

　　俗弟张翰芳张承芳请师为母贺氏孺人十周忌辰上堂问香飘岩桂即且止体露金风事若何师云抖擞不下僧云那吒太子析骨还父析肉还母然后现本身说法且道本身作么生现师云瞎僧云师今高升猊座为母说法未审先灵在甚处安身立命师云放汝一顿僧云秪如一子出家九族升天因甚目连母堕地狱师云确问金风透体全彰本地风光丹桂飘香触破当人鼻孔正恁么时不涉证修一句请师垂示师云拄杖长七尺僧云秪如昔日世尊为母说法诸天咸证无生今日和尚为母追修四众得何利益师云知恩者少僧云与么则忉利宫中陈旧案金明堂上又增新师云阇黎作么生僧礼拜云一句无私语大地尽沾恩师卓拄杖一下乃云昨秋桂逐金风去今得金风桂又开此事明明人不荐自携竹杖点苍苔遂顾众云我老母来也在山僧拄杖头上大众见么苍天苍天容颜甚奇妙有眼莫能见惟我出家子慈悲通一线昔有那吒太子析骨还父析肉还母然后现本身为父母说法当时太子全施大用不无报本酬恩若是析骨析肉未免伤毁至体金明则不然今日不动一纤毫直现本身为父母说法且道他说个甚么聻良久云眼里无筋一世贫下座。

　　师诞日曹府倪全寿送法被请上堂问威音那畔早落今时朕兆未分已前请师庆诞师云露僧云秪如古人道金莲从地涌宝盖自天垂明什么边事师卓拄杖一下僧云上来法要已沐垂慈济上宗乘还许别通消息也无师云彻骨彻髓僧云锋铓不展六国升平如何是一喝如金刚王宝剑师云利害也不知僧云牙爪才施群灵失色如何是一喝如踞地狮子师云野干潜踪僧云龙文出匣照尽妍媸如何是一喝如探竿影草师云看破了也僧一喝云如何是一喝不作一喝用师亦喝便打僧顾众云大众看看临济老人放光动地也师云你瞎那僧云大众证明师云恰是士问如何是父母未生前面目师挥拂云见么士云现今和尚登座龙天庆祝与父母未生前相去多少师竖拂云且道是多少士一喝师云你这一喝落在甚么处士云日暖小春添瑞气法筵灿烂庆华封师复挥拂一下尼问请问和尚如何是寿师侧耳云问什么尼复问师云过去了也尼云如何是寿用师便打乃云霜天旧日古院新兴八字打开风调雨顺山河大地尽作琴声草木丛林悉为狮吼发最上机成无漏智即此一片法被多少人到这里补缀不来惟有曹府倪全寿乃能善巧成就并祝山僧初度作大胜事今日挂向宝华王座一任人天瞻仰取足以此祈福则福崇以此祈寿则寿永乃至一切以此祈求无不遂意秪如山僧未升此座为什么亦要伊预为施设召大众云且道他有甚长处良久云高着眼便下座。

　　众居士请上堂僧出才礼拜师云今朝不答话便打僧喝师复打僧云礼拜和尚有分师云好棒可惜许士问三藏十二部教一期方便世尊说不到处请和尚说师云纸灰里烟云士云千七百则公案总属葛藤祖师举不到处请和尚举师云又一点也士云秪如孔子道吾道一以贯之如何是一贯师云截断葛藤士云曾子又说夫子之道忠恕而已矣唤什么作忠恕师云问取居士士云恁么则三教同归去也师云唤甚么作三教士云一句了然超物外千圣从教立下风师云更须努力乃云一生二二生三三生万物是则是秪是顺水张帆且无逆风把舵金明要问一从何生良久云力口希咄咄咄猫有插血之功虎有起尸之德复举庞公云难难十石油麻树上摊庞婆云易易百草头边祖师意灵照云也不难也不易饥来吃饭困来睡这公案古今拈提不少秪是未具透关眼在金明有八十拄杖这三个汉不合将官路分疆立界说难说易好各与二十拄杖还有二十拄杖聻有功者赏喝一喝下座。

　　腊八日升座师云跨深山擒猛虎猎夫之勇也入渤海斩蛟龙渔父之勇也舍万乘之躯睹明星而悟道瞿昙之勇也水棱上走马剑刃上翻身衲僧之勇也且道金明拄杖子勇又作么生良久云自出洞来无敌手得饶人处且饶人拽拄杖下座。

　　大雪慧峰设斋请上堂师云扑落非他物纵横不是尘山河及大地全露法王身古德与么语大似话作两橛金明与么拣点还有过也无蓦竖拄杖云于此会得便能掀开无底藏运出自家珍信手拈来无非是供管取延龄益算集福弥增秪如今日慧峰设斋山僧上堂且道还有优劣也无卓拄杖云年年送供非无事只为灵山受记来下座。

　　解制梵知浴请上堂僧问香风满座即不问上元消息事如何师云天晴日头出僧云好个话端师便打问尽大地是劫火举坐具云这个可坏么师云正好参取僧云为甚么火不能烧水不能漂师云那里见得僧云礼拜和尚去也师云　哩　哩苏噜苏噜乃云执之失度必入邪路放之自然体无去住祖师三百六十骨节八万四千毫窍一时打开了也汝等诸人作么生有一般汉闻之便恁么去必入邪路不恁么去执之失度且道毕竟如何得放之自然体无去住聻良久云雪后始知松柏操事难方见丈夫心复举僧问智门如何是般若体门云蚌含明月如何是般若用门云兔子怀胎死心和尚拈云如何是般若体云一堆屎如何是般若用云屎堆里虫应庵老祖拈云如何是般若体云相见便无礼如何是般若用云从来爱打哄师云这三个老汉直是好笑一人头匾如扇一人鼻孔撩天一人舌头拖地若人拣点得出许伊具一只眼或问金明又且不然如何是般若体但对他道佛眼觑不破如何是般若用闪烁无亲以拄杖卓一卓喝一喝下座。

　　浴佛日觉上座初度请师上堂才出娘胎血未干带来毒气逼人寒当时若遇英灵汉两手教伊何处安遂喝一喝云昔有遵布衲浴佛次药山和尚云汝但浴得这个要且浴那个不得遵云把将那个来药山休去师云你看他两个一个有头无尾一个有尾无头拣点将来二俱不了若是个汉待他道要且浴那个不得便好与一杓不惟头正尾正管取愈添光彩药山休去脑后见腮今日觉上座初度直是小出大遇何故聻不因渔父引争得见波涛下座。

　　腊八空有知浴请上堂僧问鼓寂钟沉集圣凡前三三与后三三个中自有真消息两不成双一不单如何是人中境师云门前一湖水堂后千竿竹僧云如何是境中人师云你总见渠不得僧云如何是人境俱夺师云吃棒吃棒僧云如何是人境俱不夺师云不知痛痒在僧礼拜云放去蠡湖千尺浪收来梅岭一枝春师云闲言语僧问抬头双眼瞎彻骨叹奇哉雪岭梅花放香风动地来如何是未睹明星事师云眉毛在眼上僧云睹后又如何师云鼻孔大头垂僧云世尊悟道此事确否师云正好疑着僧云本具如来智慧为甚又假明星而悟师云不是苦心人不知僧喝师便打乃云过去诸如来斯门已成就以杖左卓一下云向那边着现在诸菩萨今各入圆明以杖右卓一下云向这边着未来修学人当依如是法以杖中卓一下云大众见么若道这是法如何又唤作拄杖子若道是拄杖子且道法在甚么处以杖横按云向这里得个入处管取参学事毕何故等闲抛出活人丹自有清风动天地复卓一卓下座。

　　元旦上堂师拈杖云三百八十四日之元四千六百八时之首灵光独耀万物咸亨新妇骑驴阿家牵借婆裙子拜婆年则且止只如不涉新旧一句作么生良久云昨夜睡来床荐暖天明又觉晓霜寒拽杖下座。

　　佛成道日慧峰请升座师云今朝腊月八事事都寥廓小乘是钱贯大乘是井索铁人心胆倾石女寒毛卓拾得火柴头刚拈破木杓蓦卓拄杖一下云释迦老子以此大惊小怪三世诸佛以此出生入死历代祖师以此联辉续焰天下老和尚以此接物利生且道金明以此又作么生遂喝一喝云寻常一样窗前月才有梅花便不同拽拄杖下座。

　　师诞日卜右文施约庵罗子先暨众文学等请师升座僧问法筵大启四众云臻师今诞辰愿闻斯要师云天上天下僧云恁么则万人瞻仰处红日耀中天师便喝僧云全承恩力去也师云你甚处见得僧喝师便打僧云也是过后张弓师又打乃云灵光独耀迥脱根尘正眼洞明十虚无间如是则掀翻是非窠臼截断生死根株山林城市全彰少室风规海月湖天揭示拈花要旨佛祖不传之妙心直使人人知有父母未生前面目管教个个知归所以释迦老子云于一毫端现宝王刹坐微尘里转大法轮虽然犹是化门未是衲僧本分且道如何是衲僧本分设有个傍不甘底出来掀倒禅床喝散大众踏倒烂槌一顿堪报不报之恩共助无为之化有么如无今日进上座不敢囊藏被盖去也遂卓拄杖云天上有星皆拱北人间无水不朝东喝一喝下座。

　　师至海盐福业寺乡绅徐伯玄禅德济公暨众护法设斋请升座问正值清和朔四众请上堂敢问如何是曹溪金弹子飞向武原台师云普天匝地僧云如何是鸳湖千尺浪三竺万重波师云没头浸杀僧云如何是正法明如来今日登狮座师云一任观瞻僧云满堂朱紫客尽是读书郎三教原无二一贯发金光师云惟汝漆桶问向上宗乘即不问入廛垂手事如何师云福业堂前看取僧云千峰势到岳边止万派声归海上消师便打乃云堂堂正体亘古亘今公案现成十方坐断所以天地以此覆载日月以此照临君王以此坐享太平蓦拈起拄杖云且道木上座以此又作么生遂卓拄杖云观世音菩萨将钱买糊饼为什么放下手来却是馒头铁蛇横古路一马生三寅下座。

　　法上座设斋请升座云鲁祖面壁土旷人稀秘魔擎叉相逢者少咄哉这汉子全身入荒草入荒草谁可晓卓拄杖一下云有意气时添意气不风流处也风流喝一喝下座。

　　结制主峰首座设斋请升座僧问展开临济旧旌旗迅发普明新号令横按莫邪即不问法战当阳事若何师云风高日朗僧云恁么一句语中含日月片言千古振宗风师云海晏河清僧云秪如结制开炉煆炼圣凡正令当行千差坐断正恁么时设有不受煆炼者和尚又作么生师云有甚长处试举似看僧云今日不但人天赞仰古佛到来也须作礼三拜师云三十年后有人笑汝在乃云结在解处无绳自缚解在结处将错就错去此二途眉须堕落这是丛林古例金明今日随例颠倒与诸人结却去也且道汝等向甚么处出气遂以拄杖卓一卓云不是一番寒彻骨争得梅花喷鼻香下座。

　　腊八日宦陈上座设斋请升座僧问今朝打失娘生鼻带累儿孙拖水泥即不问未离兜率事如何师云大雪满长安僧云恁么横身宇宙到处称尊师云泥猪癞狗僧喝师云乱喝作么僧云切莫压良为贱师云被汝看破僧礼拜师便打乃云朔风凛冽瑞雪飘飖尽大地变作一个雪山了也众兄弟汝在此中行住坐卧还见头头琼楼玉殿么还见处处琪树瑶华么直得普贤失其境界文殊无处藏身还见么苟或瞥地便见黄面瞿昙在雪山睹明星悟底如龙得水似虎靠山不然莫怪他道奇哉一切众生皆具如来智慧德相秪因妄想执着而不证得良久云这老汉拾得鼻孔失却眼睛大似无人证明幸有金明拄杖子与他证据且道拄杖子阿谁证据遂喷嚏一下下座。

　　内院陈太夫人吴氏同罗门胡氏子上騆居士等设斋请升座师拈杖云即心即佛非心非佛不是心不是佛不是物且道毕竟是甚么遂卓一下云今兹众檀信皆夙植德本不昧初因赍送净资设斋恭请举扬个事山僧亦未免作个普门品随类应化去也或现佛身或现菩萨身乃至或现长者居士宰官妇女童男童女人非人等身应以得度即皆现之而为说法令其解脱众中莫有知恩报恩者么若信得▆永劫不忘苟或未然孟春犹寒伏惟珍重下座。

　　解制益庵设斋请升座当阳一着绝是绝非才涉思惟白云万里所以有时把住水泄不通有时放行风行草偃有时放行中把住处处绿杨堪系马有时把住中放行家家有路透长安金明与么语话犹是黄叶止啼秪如总不恁么时汝等诸人向什么处趋向良久云莫将闲学解埋没祖师心喝一喝下座。

　　丙申护法众绅士迎师回院设斋请上堂师拈香毕举拂拂云春光遍野足生涯头角峥嵘绝覆遮业债九年偿未了今朝又扯上犁耙召大众云还有共相证明者么众无语师云金明今日失利乃云大道无形离名绝相虽有世间一切成住坏空之相而实无有蓦竖拂云且道这个又是甚么于此荐得便能于成住坏空处头头显现法法全彰终不被成住坏空之所转换且能于成住坏空之中作大殊胜佛事建立宗旨扶竖法幢洪扬古道重整颓纲不妨掀翻如来宝藏运出自己家珍庄严法界供养十方直使尽大地群生解粘去缚拔楔抽钉岂不畅哉苟能如是亦不枉在阎浮提打一番之绕其或不然未免迷真逐妄自暴自弃且道金明还有为人处也无喝一喝云漏逗不少复举雪峰禅师行脚回院示众云光阴倏忽暂须曳浮世那能得久居出岭年方三十二入闽早是四旬余他非不用频频举已过还须渐渐除传语满朝朱紫贵阎王不怕佩金鱼师云金明今日回院不免效颦举似大众幻生沤泡命须臾百岁时光亦暂居一日云居犹分定九年蠡水又成余人情冷淡闲消得名利空花早已除自笑江头蓑笠老垂丝千尺为鲸鱼以拂连击下座。

　　上堂举凌行婆问浮杯尽力道不得句分付阿谁师云贼是小人杯云浮杯无剩语师云俗气也不除婆云未到浮杯不妨疑着师云识甚好恶杯云更有长处不妨拈出师云剑去久矣婆敛手哭云苍天中更添怨苦师云勘破了也杯无语师云放过则不可婆云语不知偏正理不知倒邪为人即祸生师云时衰鬼弄人有僧举似南泉泉云苦哉浮杯被这老婆摧折一上师云人平不语婆闻得笑云王老师犹少机关在师云掩耳偷铃时有幽州澄一禅客诣婆乃问南泉为甚少机关师云水平不流婆哭云可悲可痛师云直不藏曲澄罔措师云看即得婆云会么师云乞儿伎俩澄合掌而立师云拟即失婆云跂死禅和如麻似粟师云欺敌者亡澄一举似赵州师云传语汉有甚了期州云我若见这臭婆问教伊口哑师云太劳生澄云未审和尚作么生问伊师云失钱招罪州便打师云果然澄云为甚却打某甲师云不知痛痒州云似这般跂死禅和不打更待何时师云可赏可罚婆闻却云赵州合吃婆手中棒师云病患膏肓州闻得哭云可悲可痛师云惯得其便婆闻乃叹云赵州眼光烁破四天下师云捉败了也州闻得令人去问婆云如何是赵州眼师云瞎婆乃竖起拳师云将谓将谓僧回举似州州乃有颂与婆云当机觌面提觌面当机疾报尔凌行婆哭声何得失师云放去又收来婆有颂答云哭声师已晓已晓复谁知当时磨竭令几丧目前机师云且许一半复云这队老婆禅汉今被山僧一个个剿绝了也众中还有傍不甘者么遂喝一喝云杀人刀活人剑下座。

　　上堂金明度夏出寻常乔木阴森野鸟狂破屋无门云自掩行深更有草花香大众还见么堂前草堂后草出门便是草不出门亦是草老僧与大众总在草里辊正恁么时还有出草者么一僧云唤什么作草一云某甲总不会一云和尚是何心行一云正是某甲放身命处师云有甚么交涉便起。

　　上堂莺啼溽暑风送花香嫩绿含烟于池畔新篁吐雾于庭旁一等共坐吃杯茶须是家里人方知趣味试看大通智胜佛十劫坐道场为甚佛法不现前既不现前十劫将甚么受用若向这里道得一句不妨安茶适饭遣兴过时其或不然草鞋钱教谁还我颂云十劫堂堂尽打开髑髅见鬼莫疑猜只知事逐眼前过不觉老从头上来。

　　上堂举五祖演上堂云释迦弥勒犹是他奴且道他是阿谁祖便下座师云金明当时若见他下座好与一掴何故见义不为非勇也遂以拄杖一时打散归方丈。

　　上堂举石屋上堂云我有一句子欲与诸人说破又恐诸人骂我不与诸人说破又恐诸人疑我且如今说即是不说即是抚膝云知我罪我吾何辞焉师云石屋老人牙如利剑口似血盆到这里藏身露影未免使人向句子下卜度金明则不然遂拈拄杖卓一下云我有一句子早与诸人说破了也一任诸人骂我也可疑我也可何故心不负人面无惭色复卓一卓下座。

　　上堂举道吾云高不在绝顶富不在福严乐不在天堂苦不在地狱相识满天下知心能几人大慧云高在绝顶富在福严乐在天堂苦在地狱谁知席帽下元是昔愁人师云道吾径山各见一边金明则不然处绝顶而未尝高住福严而未尝富居天堂而未尝乐在地狱而未尝苦举头天外看谁是我般人。

　　元旦上堂举僧问镜清新年头还有佛法也无清云有僧云如何是新年头佛法清云元正启祚万物咸新僧云谢师答话清云镜清今日失利又僧问明教新年头还有佛法也无教云无僧云年年是好年因甚却无教云张公吃酒李公醉僧云老老大大龙头蛇尾教云明教今日失利师云二尊宿提特个事不合道有道无鼓弄人家男女或问进上座新年头还有佛法也无但向他道金明今日失利便下座。

　　端阳上堂举大慧上堂今朝又是五月五大鬼拍手小鬼舞蓦然撞着桃符神双手捶胸叫冤苦笑岩云大慧恁么道大似少个禁方何为向青天白日里见神见鬼笑岩则不然今朝正是五月五云从龙风从虎山僧要与十方现前诸大圣凡赌个赌信手拈来百草头甜者甜兮苦者苦师云笑岩和尚太煞提持未免随邪逐恶口忙手乱金明又且不然今朝正值五月五不用雄黄并艾虎理能伏豹泽藏山云散青天日当午卓拄杖一下。

　　上堂举僧问忠国师青青翠竹尽是法身郁郁黄花无非般若有人不许云是邪说亦有信者云不思议不知若为国师云此是普贤文殊境界非诸凡小而能信受皆与大乘了义经意合故华严经云佛身充满于法界普现一切群生前随缘赴感靡不周而常处此菩提座翠竹既不出于法界岂非法身乎又般若经云色无边故般若亦无边黄花既不越于色岂非般若乎深远之言不省者难为措意又华严座主问大珠和尚云禅师何故不许青青翠竹尽是法身郁郁黄花无非般若珠云法身无象应翠竹以成形般若无知对黄花而显相非彼黄花翠竹而有般若法身故经云佛真法身犹如虚空应物现形如水中月黄花若是般若般若即同无情翠竹若是法身翠竹还能应用会么座主云不会珠云若是见性人道是亦得道不是亦得随用而说不滞是非不见性人说翠竹着翠竹说黄花着黄花说法身滞法身说般若不识般若所以皆成诤论妙喜云国师主张青青翠竹尽是法身主张到底大珠破除青青翠竹不是法身直破到底老汉将一个主张底一个破底收作一处更无拈提不敢动着他一丝毫要你学者具眼透国师底金刚圈又吞大珠底栗棘蓬具眼者辨得出不具眼者未必不笑师举起拂子云若道拂子是法身落他国师圈圚里若道拂子不是法身落他大珠圈圚里若道不得道是不得道不是又落他妙喜圈圚里且道如何得不落他圈圚聻遂掷拂云要出三大老圈圆则易要出金明圈圚则难便下座。

　　上堂举宋天封佛慈禅师云禅家须贵大机大用要大休大歇安乐之地矣其或单明自己汉埋在化城不肯前进宝所便谓法眼言德山小参决定话作两橛云峰言雪窦示众真实入地狱良由未至大机大用休歇大受用处妄以识情卜度尔祖照师颜有志于道当于古人未到处着眼师卓杖云佛慈老汉立宗旨建法幢于范蠡湖上可谓呕心吐胆救时救弊虽然却被颜侍者看破秪如道古人未到处着眼汝等作么生良久云鲸吞海水尽露出珊瑚枝且道金明是化城是宝所若向这里得个撇脱要至大机用大休歇大受用处也不难说甚么德山小参雪窦示众大众还见佛慈老汉落处么顾左右云看看拽杖归方丈。

　　上堂举无趣和尚问无幻师翁云径山颂三玄三要彻骨彻髓道一句三玄三要绝遮护此二句中我欲取一句为法汝道取那一句好师云贼身已露幻云和尚适来道那一句师云看孔着楔趣瞋目叱云汝得恁么无记性师云试玉须经火幻云秪为和尚彻骨彻髓师云可谓父严子孝趣笑云不然为子一人即得争奈大众何师云就窠打劫幻云取即不辞恐孤负先代丧我后人师云披肝露胆趣云如是如是师云草贼大败顾左右云会么不然更听我颂玄要分明意转深就中一句实难禁可怜无数痴男女往往随言逐句寻喝一喝下座。
嘉兴大藏经　介庵进禅师语录


　　介庵进禅师语录卷三

　　住蕲州三角禅寺嗣法门人真文等编

　　示众

　　崇祯癸未冬师受径山观音殿朗玄监院请结制示众欲识佛性义当观时节因缘时节若至其理自彰秪如今日结制诸方必有上堂小参攒花簇锦巧妙尖新布缦天网罗龙打凤捡点将来尽落时弊径山则不然且道如何施设顾视大众云白日青天切莫瞌睡好拍膝一下便起僧问如何是径山境师云百万松杉双径杳三千楼阁五峰寒僧云如何是境中人师云九九八十一僧云人境已蒙师指示向上宗乘事若何师便打问径山祖窟八十七代祖师未审在何处师云眉毛在睫上僧云不会师云佛殿前看取。

　　因雪示众百万松杉被雪埋檐前鸦鹊绕生台寻思秪为饥无食远远飞从殿角来召大众云既是百万松杉被雪埋为甚么殿角不被覆却众下语不契师代云无他栖泊处。

　　师为雪轿大师上堂白槌云法筵龙象众当观第一义便一椎峤乃震威一喝有僧请益师示偈云一惟一喝震天嘶就里明机孰可知独许凌霄委此事石人抚掌笑嘻嘻。

　　解制示众豁开户牖当轩者谁若也见得不妨腰包顶笠竿木随身一任南天台北五台其或未然各须照顾脚下好。

　　师住余杭广福寺示众举先广福惟尚禅师述偈呈觉印印竖拳云正当恁么时作么生尚掀倒禅床印遂喝尚云贼过后张弓便出师云觉印恁么接人固是勾贼破家惟尚虽则当仁不让早已堕坑落堑且道新广福又作么生客来无管待蒿汤备礼仪。

　　师住钟溪太平庵示众四月村庄菜麦黄衔泥紫燕语声狂太平境色谁人委独坐溪头看水忙。

　　示众僧问师烧木佛意旨如何师云图取舍利僧云为甚某甲不见师云瞎乃云大凡烧神化佛须具这些眼目始得不然各各照顾眉毛好只如赵州道金佛不度炉木佛不度火泥佛不度水真佛内里坐又作么生蓦召众云还见真佛么众无语师呼行者点灯来便归方丈。

　　师住武康天池寺示众举玉芝禅师问碧峰如何得不落人圈缋峰打一掌云是落也是不落也师云玉芝父子与么问答大似二俱不了或问新天池但向他道未有这个消息道将一句来他若拟议劈脊便棒。

　　师置一斫刀日随众务遂举起刀示众云亦能伐材亦能养材复偈曰刚刀铦利出红炉斫尽云根不用磨衲子腰间曾佩得何愁栗棘葛藤窠。

　　示众举玉芝禅师因陆五台问东土一千七百善知识即今向什么处去了芝指庭树鸣蝉云这里也有一个台云只这声响便是么芝云唤作声响即错过去也师云玉芝与么为人不惟被此老看破要作他临济儿孙未得在且道天池又作么生谁知远烟浪别有好商量。

　　因僧说梦师举仰山梦入弥勒院见堂中诸位皆足惟第二位空仰山遂坐有一尊者白椎云今当第二位说法仰山云摩诃衍法离四句绝百非谛听谛听及觉举似沩山山云子已入圣位仰山便礼拜师云沩仰父子梦中说梦致累后昆瞌睡不醒随语生解召大众云还有不梦者么良久云更深犹自可午后更愁人便起。

　　除夕示众收拾闲家具烧除烂葛藤山房分岁静深夜独挑灯。

　　上元示众千灯万灯从这一灯起且道这一灯从何处起苟知落处交光相罗灯灯无碍秪如十方俱击鼓十处一齐闻东家点灯西家暗坐又作么生良久云一种是声无限意有堪听处不堪听。

　　示众细雨落花香冷淡晚风敲竹响晴空西来祖意我不会午夜推窗月上东。

　　示众举雪庵示众云乍住城隍寺无东又缺西汝才抬眼起我便放头低须发白如雪身心烂似泥本来无佛法何处是全提逆川和尚拈云雪庵和尚固是寻常说话其奈家丑外扬雅山则不然水自悠悠云自闲紫廛原不异青山缺长欠短寻常事只恐葫芦醋不酸师云二老各逞家风别调固是雪曲阳春其奈高和者稀金明又且不然城市山居绝异同颓然蒲坐没西东身心佛法俱潦倒见色闻声不用聋。

　　示众大士神通无刹不现总皆知之及乎妙相庄严于十字街头无人识得金明为伊庆诞且道作么生庆翻转地皮苔尺厚铲去堂前草丈深还见观音大士么维那云昨夜三更月到窗师大笑归方丈。

　　示众举僧问雪峰古涧寒泉时如何峰云瞪目不见底饮者如何峰云不从口入赵州闻举呵呵大笑云不可从鼻孔入僧却问古涧寒泉时如何州云苦饮者如何州云死雪峰得闻乃云赵州古佛遂遥作礼从此不答话大慧云雪峰不答话疑杀多少人赵州道苦面赤不如语直若是妙喜即不然古涧寒泉时如何到江扶橹棹出岳济民田饮者如何清凉肺腑此语有两负门若有辨得许你具参学眼师拈云一人理上有余事上不足一人事理兼带一人事上有余理上不足唯有这僧置此一问却较些子若是金明又且不然古涧寒泉时如何快与老僧持竹篦子来饮者如何劈头便打且道答这僧不答这僧速道速道。

　　端阳示众灵符一道示端阳万法本闲人自忙疗病不须寻百草安心奚用觅诸方鸟啼花笑山犹静云散风清日更长笑看小儿乘艾虎却将虚势丧真常因僧请益示众举赵州问僧发足甚处师云贼身已露僧云雪峰师云面赤不如语直州云雪峰有何言句示人师云一不做二不休僧云寻常道尽十方世界是沙门一只眼汝等诸人向甚处屙师云勾贼播梯州云阇黎若回寄个锹子去师云贼过张弓保福展云南有雪峰北有赵州师云就窠打劫雪窦云这僧既不从雪峰来可惜赵州锹子师云把髻投衙琅邪觉云众中有云寄锹子去埋却雪峰若道寄钵盂去便道盛粥饭用狂解梦见作么商量不是僧县手谩说学丹青师云自贼识贼乃云这一队老贼今日被山僧据款结案缚做一团掷向诸人面前了也还有与伊出气者么遂拍膝一下云一状领过。

　　示众举古大慈示众云山僧不解答话只是识病时有僧出便归方丈雪窦拈云大凡扶竖宗乘须是辨个得失且大慈识病不答话时有僧出便归方丈雪窦识病不答话或有僧出劈脊便棒诸方识病不答话或有僧出必然别有长处敢有一个动着大唐天子只三人师云大慈雪窦可谓好手手中呈好手殊不知得便宜处失便宜新大慈这里又且不然总不管他答话识病只是饥时吃饭倦来打眠如或未然老僧不惜眉毛更为汝等颂出风规杰出没多般一点灵犀照胆寒虾跳不出斗凭君作话端大唐天子只三人千古万古　轹钻。

　　中秋即事示众灵山指月家丑外扬曹溪话月外扬家丑隐川风味要且不然楖栗杖开花木患子白醭黑豆未生芽明月当轩挂致令精空甏彻底掀翻破家私尽情托出虽然不挂绝粮牌亦未免惊起庐山子魏胡子背地里商量便将二斗黄米连宵供养拈起饼云大众只如这个作么生消受良久云数盏酽茶茆屋下一声长啸碧天秋便起。

　　芟草示众久雨初晴庭前草深为汝铲却自快胸襟且道作么生铲稊稗直教无影迹只留梅竹引清风。

　　示众东热闹兮西热闹忙忙业识不知老城市山林尽炙慌独我陶朱静悄悄三伏之中别有秋竹风满院谁云扫任他烈焰炽炎炎烁石流铅日杲杲夏虫若解识寒水铁牛决定被蚊咬被蚊咬惊起杨岐三脚驴百亿须弥都撞倒。

　　昙维那请示众举王荆公入寺设斋看经师云利动君子公问佛未出世时看甚么经师云瞎端师云相公周孔未出世时读甚么书师云瞎公云伶俐衲僧师云是何言欤复云荆公秪解险崖夺足不知平地吃跤端师虽则就险翻身大似顺朱填墨金明则不然待他问时但向道请相公高着眼他若定动不妨道又是一卷不惟不负来机亦且经义有据秪如节文又在何处良久云离娄明未彻师旷听非聪喝一喝。

　　示众举西余端禅师示众云当山僧堂漏损寮舍崩摧经年无施主烧香累岁少檀那羞供恐有十方禅侣云水高人暂入荒山难为驻锡可以溪山为乐松柏充饥名利不干怀饮食不为念罢参知识懒访禅林闻说教似春风听谈禅如说梦共居岩畔同受寂寥师云进朽这里与端师不别虽然更有一般奇特处自来千圣莫能知便起。

　　隐川大慈庵开田示众若论这片田地从无始来人人本具号段四至毫不差误只为当人情生智隔逐妄迷真以至惰农失业田地荒芜甚而狡兔狐狼窟宅焉不惟输官乏税亦且无立身之地矣若是克家儿一见便识得自己这片田地号段四至分明决不犯他人苗稼定然起勇猛志发精进力操智慧刀刈除稗种握坚固钁铲绝稊根趁时培植而灵苗自秀及节耕耘而异草不生花开果实秋收冬藏如是则不独输官有税亦且安家乐业受用无穷岂不庆快也哉秪如酬恩报国又作么生良久云皇风化蛮貊尽唱太平歌。

　　端阳示众师书五毒拈起召众云是甚么众无语师即扯破便归方丈。

　　示众举盘山云似地擎山不知山之孤峻如石含玉不知玉之无瑕若能如是是真出家育王杲云若能如是捏目生花师云若能如是踏破草鞋。

　　示众举古德云佛祖门风将委地师云苦说著令人心胆碎师云吾尝于此切扶持全赖我儿孙师云有么有么不料儿孙先作弊师云填沟塞壑古德救时救弊不无显扬家丑虽然还有知恩报恩者么良久云涅槃心易晓差别智难明。

　　久雨示众云久雨不晴衲僧无处晒朗皮草且置秪如虚空烂却汝等诸人作么生会复云收。

　　示众举洞山请泰首座茶次乃云有一物上拄天下拄地黑似漆常在动用中动用中收不得汝道过在甚么。

　　云洞山大似将虾钓鳖争奈无大人相首座食到口边被伊夺却当时洞山若问金明但向他道孟春犹寒伏惟珍重管取洞山别眼相看亦且话行天下若作洞山待首座云过在动用中便与一枚果子且道赏伊罚伊。

　　示众风柔日暖鸟语花香祖意教意尽在当阳山僧拄杖子适才园中散步耳畔闹哄哄地将谓闹市里有甚奇闻仔细一看元来是蜂拄杖子不觉一笑便归且道笑个甚么百花丛里过一叶不沾身。

　　示众举无趣老人与无幻和尚经行次闻风撼槎梿树声趣云此树风来狮子吼风寂便涅槃幻云树倒风息时狮子在甚么处吼趣良久幻云大好吼即不是狮子趣便掌幻礼拜师云树倒风息时狮子大哮吼拟向树上闻金毛变作狗。

　　示众举慈受深云秪是旧时行履处等闲举着便淆讹夜来一阵狂风起吹落桃花知几多师云山僧寻常说汝等饭也不解吃且道淆讹在甚么处苟知落处要见他慈受也不难。

　　示众举白云端和尚云若端的得一回汗出便向一茎草上现琼楼玉殿若未端的得一回汗出纵有琼楼玉殿被一茎草盖却师云大众还见白云和尚落处么甜瓜甜兮苦瓠苦。

　　示众举僧问云峰如何是心地法门峰云不从人得僧云不从人得时如何峰云此去衡阳不远大慧云云门即不然如何是心地法门不从人得不从人得时如何但云看脚下师云二老恁么答话心地法门何曾梦见金明则不然如何是心地法门不从人得不从人得时如何劈脊便棒。

　　示众举僧问投子一大藏教还有奇特事也无投子云演出一大藏教又一老宿云演入一大藏教径山杲云演出演入则不无二老若是奇特事三生六十劫也未梦见在师举起拂子召众云还见么毫厘有差天地悬隔。

　　示众举世尊见文殊在门外立乃云文殊文殊何不入门来殊云我不见一法在门外何以教我入门来圆觉云门内语门外语师云门内门外且置大众还见世尊么良久云莫道无事好。

　　示众师以拄杖按膝良久喝一喝遂归方丈。

　　因僧请益传灯正宗摘谬中有赵州别雪峰答古涧寒泉语峰闻云赵州古佛遥望作礼自此不答话摘云此亦传灯所无者又云按赵州归寂于唐咸宁四年雪峰归寂在梁开平四年去赵州之寂已十三年矣设使赵州雪峰果是同日而有此语则应于遥望作礼曰自此不答话却别有旨如无日字则又不止一十三年师时方旺化雪峰徒众一千五百乃谓此十余年中并不答话甚无著落者师云凡集佛祖宗统者须要具大知见大手眼宗匠乃能至公无遗始可矢心秉笔不然焉知有若隐若显佛祖垂手不同及种种淆讹差别处以定千古不磨之案作后世破暗之灯乎当时雪峰赵州如风吹水偶尔成文为天下万世则安得执死板子谓无后语可发一笑且云雪峰徒众一千五百乃谓十余年中并不答话甚无著落如此见解妄判古人其谬更甚又将年月文字泥为实据而集宗统大有乖于要旨则又远之远矣然则古今明眼宗师如大慧等拈提此案亦不少却被涂糊俱为瞎汉可不痛惜哉今有禅德相逼不已山僧只得据款拈出也汝等大众还知雪峰不答话底落处么三十年后自有人在拽杖归方丈。

　　弥勒殿上梁师以杖拊梁云久藏深谷养育良材自出山来便成梁栋今者光辉林泽荫翊山崇众材端拱惟尊尔躬遂顾左右云且道上梁后又作么生香风吹四野阖国尽兴隆遂曳杖云起。

　　启七示众一七七一银山铁壁一锤粉碎大事了毕且道从甚么处下手遂拍膝一下素弘维那出云和尚一场败阙师瞠目视之那便喝师云已迟八刻那礼拜师打云也不得放过。

　　示众举无趣祖心与身语云我有为尔有尔无我本无有无端在尔生死干涉我有尔有生死尔无生死无不是我多尔累我处也多金明阅此直是好笑看这老汉葛藤不了今日不肖儿孙缚作一团抛向人前一任拣责偈曰心身本无殊体用自分别有无俱梦幻生死如汤雪动静不相干迷悟一轮月尔我实同途圣凡皆共辙或有旁不甘出来道金明与么语葛藤转不了但对他道情知你向鬼窟里作活计。

　　示众举石雨和尚示众举鸳湖老人颂瑞岩唤主人公案云白日青天作梦梦中频唤主人直饶惺惺喏喏也是无主孤魂乃云瑞岩是了手底人为甚他道是无主孤魂不知瑞岩过在什么处众下语不契复云莫道无人激发好师云惜乎我当时若在见他道瑞岩过在什么处但云和尚又恁么去也又云莫道无人激发好不妨云若非和尚几乎孤负普明金明与么道汝等作么生还知他落处么不然莫道无人激发好。

　　示众举石雨和尚参南明师翁于龙居问一念缘起无生超彼三乘权学等见阿谁缘起有生耶翁与一喝石茫然始知有做工夫事后石和尚作翁语录序中出此语真见其所得终不自欺也颂云震声一喝绝离微彻底婆心接上机触着顿忘三际断炎炎六月雪花飞。

　　玩月示众举普明老人同雪峤大师上弦夜看月次雪指月问云这半个在那里去了老人良久云会么雪云也只得半个老人云这半个在那里去了雪亦良久老人云也只得半个雪大笑师云大众看他二大老举扬个事如善舞太阿终不伤锋犯手虽然金明当时若在忍俊不禁便好拂袖而出何故聻此夜一轮满清光何处无。

　　因雪示众举南明广和尚看雪次因侍僧云满山都是雪尚云随声逐色汉僧云乞师离声色道一句尚云满山都是雪金明既为他儿孙不敢囊藏被盖今日举示大众也要各个知其落处且道当时吾师翁答这僧语为复压良为贱为复以楔出楔试道看若下得这一语许伊具一只眼。

　　落堂示众结制以来又七日灯笼露柱绝消息后园竹子数百竿横者自横直者直咄。

　　上元示众今夜上元节无法可与说常住兼淡薄无物可与悦只有一盏无尽真灯明如杲日宽若太虚汝等一期辛苦不妨拈出应个时节遂以如意打圆相云大众见么三世诸佛在此灯光里转大法轮历代祖师在此灯光里联辉续焰天下老和尚在此灯光里建立门户且道金明在此灯光里又作么生施设试道看良久遂起身云大众谢茶便归方丈。

　　示众举杨岐会和尚示众杨岐乍住屋壁疏满床尽撒雪珍珠缩却项暗嗟吁翻忆古人树下居山僧亦有一偈举似大众十载金明败屋居从教风雨懒嗟吁高枕卧胜山庐等闲唱个乐余余。

　　祖师进堂示众九年面壁水出高原只履西归苗从地起且道祖师到金明作么生师顾左右云携瓶拽杖着。

　　病中示众病乃众生之良药所以佛病众生病众生病佛病咄唤什么作病若会得此病根源不独觅他起处不得亦非攒簇不得底说甚三百六十骨节八万四千毛窍通身是遍身是直得绝后再苏出一身白汗始得自在方可津济四生梯航九有所以入众生身即为众生之良药岂不快哉且道还有不病者么嗄德山道底。

　　筑墙开示山僧以大圆觉为我伽蓝身心安居平等性智所以主宾互用与夺临时不葺墙堑而自固不立知事而普坚纵有贼来窥伺无门要且觅其贼影了不可得设若迷云障天慧日不露便见墙堑不牢道根不固未免引贼入宅以劫家宝大众还知么即汝六根门头放光动地底是汝等主宰一点瞒他不得为墙为堑扶佐法门为甚不知汝既不知贼得其便即此不知底则被意贼劫汝珍宝了也乃至色声香味触又被眼耳鼻舌身等贼劫汝珍宝了也岂特身外贼而已哉即今汝等主宰在什么处苟得落处无论身内身外才见贼影便好一刀两段何故当断不断反遭其乱虽然汝等还见贼么拍膝一下云或有人出来云和尚与么道也是贼过后张弓即向他道我亦识得你。

　　端阳示众今朝五月五划龙船打鼓道人真个贫懒向诸方赌独存穷相手拈起越今古收拾百草头那管甜及苦烧取一锅汤弗论凡与祖澡浴病根除黄金贱如土阿呵呵数莫数临崖看浒眼夫子不生鲁。

　　示众举南明和尚住径山时雪庭大师呈偈曰从来无物可同侪自向山中自活埋五十年来践履事娘生一只臭皮鞋明答偈云既云无物可同侪谁向山中谁受埋五十年前娘未养唤他甚么作皮鞋师云山僧亦有一偈举似大众遂拍膝云不是物兮不是侪重峦卓出绝烟埋自来忘却年和月刚晒阶头破草鞋。

　　示众今朝六月六猫狗尽洗浴人家裹馄饨金明搅麸粥非是矫世孤天然不同俗掀翻三藏经不将口来读好摘火中莲劲栽石上竹清彻绝比伦别有顶　目忽思田舍翁如油爊炙肉报告出家儿毋虚度此伏。

　　佛诞日示众摩耶腹内善哮吼一出头来便见丑人无下贱贱自生至累儿孙不唧溜漏逗镇州普化翻筋斗。

　　佛诞日示众众作礼师云今日释迦老子露头面时节好与一杓恶水喝一喝云贼过张弓维那一喝师便打归方丈那随入师云你喝老僧喝世尊那云宁可截舌不犯国讳师亦打。

　　分饼示众举无趣老人分饼次云道得即与老人与么垂慈大似量小金明则不然道得与一枚道不得与一枚且道作么生一僧云某甲惭愧师云与汝一枚。

　　僧请益师示众云须是恁么人始知恁么事大凡禅家语录一出如随色牟尼珠使仁者见之谓仁智者见之谓智赞叹及毁骂皆归第一义近观一等不知皂白便乃胡言乱道真不识羞耳昨某孙卤莽书至老僧一看中说老僧有失捡点处恐防后患不测所云顺治问木和尚一则机缘传讹之甚不觉绝倒老僧与士大夫应对机语具在录中辛丑冬一日偶与曹司农阅弘觉北游集上问参禅悟后人还有喜怒哀乐也无弘觉云逆之则怒顺之则欢老僧见此畅快之甚因曹云和尚如何老僧云不是喜怒哀乐所以古今拈提俱向得意处别出手眼无非显扬个事若道不合应答恐防后患只如云门为佛儿孙拈佛初生云我当时若见一棒打杀与狗子吃贵图天下太平亦不合下此语耶汝等作这般见解错会古今入地狱如箭射莫言不道。
嘉兴大藏经　介庵进禅师语录


　　介庵进禅师语录卷四

　　住苏州青莲禅寺嗣法门人真炯编

　　小参

　　冬至小参僧问仲冬严寒即不问一阳来复事如何师云七花八裂僧云秪如拨转天关掀翻地轴是什么人境界师便打僧云恁么则独步大方去也师云看你出丑乃云群阴剥尽一阳复生范蠡湖寒冰发焰陶朱里枯木花开直得灯笼起舞露柱怀胎若是目机铢两底一点瞒他不得脱或未然未免寒暑推迁随流节序蓦拈拄杖云只这个能为万象主不逐四时凋且道作么生是不凋底意良久云我爱日长添一线大家抚掌乐升平卓拄杖一下。

　　佛成道日小参僧问雪拥岩扉直得寒灰豆爆云开户牖洞明古佛家风未审威音王已前还有这个消息也无师云塞却汝眼僧云灵山一会俨然未散师云你鼻孔在甚么处僧云万古碧潭空界月再三捞捷始应知师便打僧云大众证明师云证明你这漆桶乃举华顶无见睹和尚赞云六年苦行一麻一麦饿得面皮黄冻得眼睛白夜半睹明星无端扬丑恶累及后代儿孙个个无绳自缚髼头跣足出山来一任天下人贬剥卓拄杖云大众还见释迦老子么若也见得便见无见老祖设或未然更听一偈弃王宫投雪岭一睹明星成正觉皮穿骨露叹众生赢得年年呷薄粥呵呵呵也大奇一轮杲日丽中天六六元来三十六复卓下座。

　　除夕小参穷时穷日穷月穷年北禅烹牯王老烧钱金明这里无可与诸人分岁刚刚只得一双空手不妨应个时节遂掷拂子云拨烧榾柮火随例接新年甲申东塔请师秉拂小参僧问拟伸一问师还答否师云不答僧云为甚么不答师云咭嘹舌头三千里僧礼拜师打云且道是赏是罚僧云棒头有眼通消息句下无私越圣凡师云负恩者多问如何是话头师云残碑横古寺僧云不会师云月落响前溪一僧遽出云达磨来也师云也须吃棒和声便打乃云若论此一着子多宝佛塔从朝至暮竭尽为大众说了也何用进上座摇唇鼓舌作么今日既承方丈和尚命为小参不免略通一线良久云无情说法响如雷彻底教人当下归闻者自闻聩者聩故来土上又添堆且道闻又闻个甚么竖起拂子云若向这里透得去不妨省力闻也得不闻也得闻与不闻总得设或未然闻也不得不闻也不得闻与不闻总不得何故若将耳听终难会眼处闻声方得知喝一喝下座。

　　小参师云无去无来全体现不生不灭绝行踪只因迷妄见差别直指人人彻旧容拈起拄杖云见么见则非色卓拄杖云闻么闻则非声所以云只此见闻非见闻无余声色可呈君个中若了全无事体用何妨分不分若也会得生也是这个死也是这个分也是这个不分也是这个这个且止秪如今日孝子赵永声追荐先考敬萱先妣李氏即今在甚么处安身立命还委悉么头头尽是光明藏遍界无非极乐邦复卓拄杖下座。

　　佛诞日笑堂请小参今朝正值四月八摩耶夫人生悉达九龙吐水彻金躯六种震动双眸豁手指天地逞本怀周行七步遍尘刹口里喃喃称独尊赚他男女多惊赫惹起韶阳老古锥铁棒横拈要打杀打不杀伊流至今一年一度恶水泼山僧乞食过盐官檀信殷勤请说法升于此座说甚么无孔铁锤当面掷蓦竖拂子召众云还见释迦老子么遂掷下一僧拈起云原来在这里师便打一僧顾傍僧云多口阿师师亦打。

　　荐慈小参师以拂子击三下云秋风生夜凉破壁吟寒螀若人信得及处处没遮藏昔有殃崛摩罗尊者因持钵至一长者门其家妇人正值产难长者问曰瞿昙弟子汝为至圣当为何法令免产难尊者曰我乍入门未知此法待问世尊却来相报及返具事白佛佛云汝速去告言我从贤圣法来未曾杀生尊者奉佛疾往告之其妇得闻当时分娩师云好与三十棒不意二千年后有罗氏淑人欲翻旧案且无尊者至门及居士发问便乃撇然长往亦好与三十棒今值五七之辰孝童周櫮周梁恳请山僧举扬此事用荐先慈蓦召大众云还知山僧两处棒头落处么苟知落处方可自由随处解脱不为富贵之所笼罩苦乐之所缠缚直得生死一如古今一致脱或不然未免情生智隔想变体殊业识茫茫无本可据便有四生六道三涂八难之苦且道今日山僧作么生荐拔良久云见么血河化作白莲池浊世顿成清净界喝一喝击拂子下座。

　　冬至罗居士荐亲请小参问群阴尽一阳生正当与么时荐拔一句请师举扬师便打僧云恁么则湘琳老居士全承恩力去也师云更须进步僧呈具云大众见么师云你见个什么僧云不妨疑着师呵呵大笑乃云一切法不生一切法不灭若能如是解诸佛常现前喝一喝云冷灰里豆爆了也汝等作么生若是宿有灵根底汉管取一拨便转便知自己安身立命处时时顶　上一阳来复日日脚跟下万汇发生如盘走珠转辘辘地众生秪为昧此不生不灭之体随境生情随情造业随业缘故三界升沉受报好丑今日孝子罗开驎同弟子騆以此不生不灭之诚恭请山僧举扬不生不灭之法用荐严慈衡阳令湘琳公沈氏孺人证此不生不灭之体直与三世诸佛同一道场同一受用出没卷舒纵横自在秪如超然独脱一句又作么生天高云象正瑞气满庭中喝一喝下座。

　　圣节以拄杖横按云世尊不说说迦叶不闻闻蜘蛛非乌梅蜻蜓非锈钉紫云峰下折脚铛复卓一卓云金明以此祝圣君。

　　小参师云法不孤起仗境方生悟进自住金明以来杜门六载抱病过时不料于今有执事人等相逼病僧结制况且柴无一根米无一粒菜无一茎直得空牢牢地致使诸方衲子到来闻见笑破唇皮有分今晚事不获已举个旧案昔日睦州唆临济问话不是好心杨岐请慈明晚参不是好心今晚执事逼我病僧结制且道是好心不是好心试定当看苟或不然未免唐丧光阴虚消信施一朝打到阎老子面前吃铁棒莫道病僧不为汝等说破。

　　除夕弟子全真设斋请小参师云年去年来没有尽期致得北禅分岁一味丰饶石屋除年十分卖俏金明这里总不与他斗富且道又作么生过岁顾左右云明晨大殿里拈香复举僧问无幻祖翁云腊月三十日到来时如何翁云家无索债人金明则不然设有人问腊月三十日到来时如何但向他道爆竹响如雷且道与古人是同是别试分析看。

　　除夕小参问古德云晚参不答话今夜和尚晚参还容问话者么师便打僧云分明一句无私语举出诸人侧耳听师云礼拜了吃茶去僧云金风吹玉笛几个是知音师云独你不知乃云岁尽月尽日尽时尽无明烦恼一齐尽所以经云无无明亦无无明尽向这里得个入处始知金明度岁家风迥别无牛可烹无道可说踏著称锤原是铁不则更烧一炉榾柮烈焰亘天使大家暖烘烘地一场快活虽然各须照顾眉毛明朝与汝等宣妙诀下座。

　　师为峡石汪子瑜对灵小参云畴昔金明坐七期几番锥劄为君痴而今既得知归也劈面霜风正此时昔道吾吊慰侍者拊棺云生耶死耶吾云生也不道死也不道侍云为甚么不道吾云不道不道这老汉只解把住不解放行金明则不然若有问生耶死耶但云道道更问道个甚么劈脊便棒苟知落处便解活人路上死人无数死人身上有活人出身处其或未然更听一偈踢翻生死海打破涅槃城从来十九路迷悟几多人。

　　护法众绅士请修建竖竿小参师横按拄杖云世尊建梵刹拖泥带水长者插茎草见义勇为二千七百年前已曾倒却鸡足峰头贫如彻骨二千七百年后今朝竖起范蠡湖上特地光辉直得掀天揭地换斗移星管取福国祐民时清道泰召大众云金明复整规模且道承谁恩力蓦竖拄杖云将此深心奉尘刹是则名为报佛恩下座。

　　除夕小参去年贫彻骨今年彻骨贫直贫贫彻底始见彻贫贫蓦卓拄杖云击碎虚空煨榾柮拍双赤手接丰年复卓一下。

　　项别驾请师点主对灵小参师云无常生死法沤露若梦幻惟善能奉持当处即解脱所以古佛云假借四大以为身心本无生因境有前境若无心亦无罪福如幻起亦灭蓦竖拂子云这个是心耶境耶既不是心又不是境且道是个甚么击拂云君子可卜今日牧公居士为先伯思华公五七之辰敦请山僧举扬个事用荐先灵且道思华公四大归空五蕴非有主人公在什么处乃举笔召众云还见么如或未然山僧为伊指出去也点一点云金刚三昧力在处是祇园遂掷下。

　　对灵小参师云诸行无常是生灭法生灭灭已寂灭为乐咄古佛侥舌放过一着金明无法可说且喜公案现成蟾桂暗飘香日轮正当午遍界绝遮藏一一无回互秪为当人迷己逐物故被轮转而不证得还有不受轮转者么遂以拂拂云今日孝子沈梧阳恭请山僧举扬般若为荐先严常德少府镜湄沈公资生净土随处解脱不被诸缘缠缚任运逍遥何妨本地风光且道少府公即今在什么处以拂指云见么要且不是死放下拂云还闻么要且不是生既不是生又不是死毕竟作么生良久云道吾道底昔有盘山闻升丧歌云红轮必定沉西去未审亡灵往那方幙下哭哀哀盘山闻之大悟师召众云还会么孝子哀哀也大奇盘山刚悟鳖成龟秋风满地无人顾赤焰丙丁不属离击拂子下座。

　　施约庵荐室请小参师挥拂云西来祖意绝言诠角里街头说炽然寂灭现前无挂碍谢三端坐钓鱼船所以经云惟为此一大事因缘故出现于世如优昙华时一现耳蓦拈拄杖云见么若也见得便知今日居士施博同男鉴蘧鉴夔恭请山僧遽升此座为荐徐氏孺人早登莲界其或未能更为拈出昔有庵提遮女问文殊菩萨云明知生是不生之理为甚么却被生死之所流转文殊答云其力未充师云大智老汉慈悲之故有落草之谈拣点将来只解把死雀儿就地弹不解脱粘除缚令伊扑地高飞或问金明又且不然但向伊道今日断七召大众云还知徐氏孺人落处么良久云东篱黄菊绽木马啸清风卓杖下座。

　　朱孝廉荐室请小参师云妙性圆明离诸名相皆因妄想执着故受轮转所以有生有死有天堂有地狱有苦有乐被诸缠缚不得自由蓦卓拄杖云若向这里会得生死不是生死天堂地狱苦乐不是天堂地狱苦乐一切笼槛随处解脱今日孝廉朱之佐同男蝥弧恭请山僧举扬般若用荐王氏孺人悟无生忍且道如何指示良久云逍遥步步莲华国蟾桂娑婆暗度香复卓一下。

　　小参师云正值村庄菜麦秋山悠悠处水悠悠扁舟渡此分明示纵使迷流也彻头卓拄杖云若向这里会得如子得母如贫得宝壒　堆头辉杲日全彰智体谷庄溪畔鼓蛙鸣悉是真机脱或不然未免如蚕作茧自缠自缚又如苦鸦鸟昼夜啼不辍胡能得自由耶今日机圆为母金氏四七之辰恳请老僧举扬般若令其解脱速得往生且道作么生拯济以杖击几云弥陀恒不昧何处不西方拽杖便起。

　　小参僧问朔风侵骨髓两眼失西东寒梅才扑鼻不与圣凡同不与圣凡同者却与阿谁同出气师云脑后见腮莫与往来僧云世尊睹明星未审悟个甚么师便打乃云世尊睹明星大众吃饘粥个事知不知寒鸦鸣古木今日行坚荐母记得古德云婆婆送我一百光要荐丈夫往西方此去西方十万里百钱只好到余杭果生余杭端师说法虽然灵验检点将来大似埠头舟子只在涂路上较短论长致令不得到家金明则不然但有诚心何论光直指其母往西方识得西方路无别才生一念到莲邦遂召僧僧出作礼师便下座。

　　即事晚参举南泉住庵时一僧到泉乃云某甲上山作务请斋时作饭自吃了却送一分来其僧斋办自吃了却将家事一时打破仍就床卧泉伺久不来遂归见僧卧泉亦一边卧僧便起去泉后住院云我住庵时有个伶俐道者来直至如今不见师云南泉老汉大似勾贼破家重重纳败这僧虽则呈露本有风光只是胡行乱做不意金明亦有个俗来却把常住家事打破如虫御木偶尔成文未免累他卫护费力整理设斋复请山僧回院升座山僧今日只得将错就错圆此一段公案了也蓦召大众云且道南泉住庵底是金明住院底是众中若有缁素得出许伊具一只眼其或不然顶笠腰包齐放下大家重整旧家风遂拽杖归方丈。

　　结制晚参末法丛林浇漓日甚去实取华忘源失旨乃至业识茫茫无本可据逐妄随情深可怜愍山僧本欲埋头遣过生绿争奈普明老人有不了底公案今日出来钝置幸有诸昆仲相聚克究此事当知参须实参悟须实悟莫效他依依俙俙魍魍魉魉及莽卤承当者只如初学晚进固宜废寝忘餐摩裙擦裤总使宿学久参也须更宜进步切忌坐在无事甲里更有不能脱下贴肉污衫者如是禅病各各仔细切不可空过复举僧问乾峰十方薄伽梵一路涅槃门且道路头在甚么处干以杖划一划云在这里云门云扇子　跳上三十三天　着帝释鼻孔东海鲤鱼打一棒雨似盆倾师云一人高高山顶立让之有余一人深深海底行争之不足金明即不然或有人问劈脊便棒还有知棒头落处么卓拄杖便起。

　　宁南候二十周忌小参师拈拄杖顾左右云会得这一着便解发大机显大用按河海而不波镇华岳而不动权衡在握纵夺自由虽然须是恁么人始得今日孝婿项谦特请山僧升于此座为荐伊先外考世镇湖广等处宁南候昆山左公先外妣诰封一品彭氏夫人同登极乐悟无生忍且道即今在什么处安身立命还委悉么遂卓拄杖云幽州江口石人蹲下座。

　　项居士荐室小参师云霜树万山花明明祖师意去来人不知却把路头弃今兹项真本存心于孝义特请老比丘说法荐其室左氏二十周直示元无忌一念顿回光超彼三乘地。
嘉兴大藏经　介庵进禅师语录


　　介庵进禅师语录卷五

　　嗣法门人真璨真智仁旭真照编

　　拈古

　　举迦叶初祖一日踏泥次有一沙弥见乃问尊者何得自为祖云我若不为谁为我为法眼益云我当时若见拽来踏泥五祖戒云迦叶与沙弥说得道理好洞山价云莫要茶吃么保宁勇云虽然如是傍观者哂。

　　师云这一队汉总被老头陀拖在泥里辊何故将头不猛带累三军。

　　举六祖谓门人云我却归新州汝等速治舟楫门人云师从此去早晚却回祖云叶落归根来时无日五祖演云祖师恁么道犹欠悟在。

　　师云五祖与么道淆讹在什么处。

　　举安国挺禅师因僧问五祖真性缘起其义云何祖默然挺侍次乃谓大德正兴一念问时是真性中缘起其僧言下大悟径山杲云未兴一念问时不可无缘起也时有僧云未兴一念问时唤什么作缘起杲云我只要你与么道。

　　师云正兴未兴则且置只如五祖默然还答真性缘起也无若道无负他五祖若道有为甚其僧向挺侍者而得开悟试道看。

　　举归宗常禅师因普请乃问维那作什么那云拽磨宗云不得动着中心树子那无对保福展代云比来拽磨如今却不成法眼益云恁么则不拽也师云。

　　拽磨已竟。

　　举断桥和尚室中示万法归一一归何处凡下语不契即趁出高峰于此打失眼睛。

　　师云断桥老汉固是婆心大似教坏人家男女高峰大师虽然于此打失眼睛恩大难酬金明要问大众且道如何是万法归一一归何处月似弯弓少雨多风便下座。

　　举僧问长庆众手淘金谁是得者庆云有伎俩者得僧云学人还得也无庆云大远在高峰云或问高峰只向他道阿谁无分僧云学人还得也无但云犹嫌少在。

　　师云金明则不然或问众手淘金谁是得者但云妄想不得僧云学人还得也无答云莫向我觅。

　　举僧问佛曰弼禅师如何是毗卢印弼云草鞋踏雪僧云学人不会弼云步步成迹高峰云忽有人问但言文不加点云学人不会但云要会作么。

　　师云高提祖印还他二老争奈错下名言金明或问毗卢印向他道你问我答云学人不会但云狼藉不少。

　　举雪窦示众云客从远方来遗我径寸璧中有四个字字字无人识佛鉴云中有四个字不必重拈出高峰云中有四个字字字无平仄。

　　师云三老拈提四字转见糊涂未免乌焉成马金明不惜眉毛特为诸人正讹去也遂展手云中有四个字逢人莫错举。

　　举应庵和尚举世尊初生及云门语乃云云门此话虽行未免落他陷阱黄面老子末后卖俏正是依草附木二俱不了以左手拍禅床云过这边着汝诸人还知明果落处么珊瑚枕上两行泪半是思君半恨君。

　　师云举此话端实是好笑三老汉用尽许多气力直至而今抬他不起且道他是阿谁遂拍膝一下云祖祢不了殃及儿孙便下座。

　　举僧问茱萸如何是沙门行茱云行即不无有觉即乖其僧后到洞山举似问山如何是沙门行山云头长三尺颈长二寸。

　　师云或问金明如何是沙门行即与踏倒。

　　举百灵和尚一日路次见庞居士乃问昔日南岳得力句曾举向人么士云曾举来灵云举向甚人士以手自指云庞公灵云直是妙德空生也赞之不及士却问灵得力句是谁得知灵便戴笠子而去士云善为道路灵更不回首径山杲云这个话端若不是庞公几乎错举似人虽然百灵输他庞老一着何故当时若不得个破笠头遮却髑髅有甚面目见他庞公师云等闲看来彼此暗藏春色仔细拣点大似橘皮作火鱼目当珠蓦拈杖顾众云要知得力句太远在举罗汉桂琛禅师与长庆保福入州见牡丹华幛子福云好一朵牡丹华庆云莫眼花琛云可惜一朵华。

　　师云三尊宿拨草瞻风则不无若是看华直似不解何故只为说黄道白金明当时若在拽杖便行。

　　举古德赴一俗士斋次德问参禅念佛是同是别士云识得是同不识是别。

　　师别云和尚今日不着便古德大笑不斋而去师别云山僧今日失利乃拈云当时此老大似不解作客劳烦主人俗士将成九仞之山犹欠一篑之土却被此老一坐直至如今起身不得简点将来二俱不了且道全主全宾一句作么生两段不同收归上科。

　　代古

　　达磨大师因梁武帝问如何是圣谛第一义磨云廓然无圣帝云对朕者谁磨云不识帝不领悟。

　　代帝云远临不易。

　　赵州因殿上过乃唤侍者者应诺州云好一殿功德者无对。

　　代云和尚合礼三拜。

　　赵州上东司召文远远应诺州云东司上不可与汝说佛法。

　　代远便好度一筹子。

　　赵州问座主所习何业云讲维摩经州云那个是维摩祖父座云某甲是州云为甚么却为儿孙傅语主无对。

　　代云家丑不可外扬。

　　赵州见婆子携篮过州云那里去婆云偷赵州笋去州云忽遇赵州时如何婆近前打州一掌。

　　师云败也。

　　雪窦云好掌更下两掌也无勘处。

　　师云雪窦只解助强不解扶弱。

　　赵州问僧什么处来僧云江西来州云赵州着在什么处僧无对。

　　代云久向和尚。

　　南泉一日牵牛入僧堂内巡堂而转首座乃向牛背上三拍泉便休去赵州后将一束草安首座面前座无对。

　　代云贼过后张弓。

　　赵州与文远论义云不得占胜占胜者输糊饼州云我是一头驴远云我是驴胃州云我是驴粪远云我是粪中虫州(云云)。

　　师别远云某甲输与和尚看这老汉通身手眼不得动着糊饼。

　　僧问赵州如何是不错路州云识心见性是不错路。

　　师云且道心作么识性作么见。

　　云居送裤与僧僧云自有娘生裤居令人问娘未生时着个甚么僧无语。

　　代云却被和尚看破。

　　颂古

　　经题[米-木+八]。

　　不是以字不是八无毛大虫戴双角铁眼铜睛失却威镇州普化摇铃铎。

　　世尊拈花。

　　末梢拈出祸生芽一笑头陀自着枷将谓密传正法眼灵山若个不知花。

　　黄龙三关。

　　我手何似佛手当下自分妍丑纵饶伎俩十分虾跳何尝出斗。

　　我脚何似驴脚拟议便遭一踏当人直下知归赵州桥是略彴。

　　人人有个生缘壶中别是一天渔父惯会打鳖农夫偏解种田。

　　三不是。

　　不是心佛不是物抖搜不下为人彻一阵金风赤骨凉携筇卓破莓苔石。

　　兴化打克宾。

　　虎解起尸猫能插血正法眼藏瞎驴边灭。

　　僧问无幻和尚如何是提婆宗幻云一字不着划僧云某甲不问这个幻云圆相不着圈。

　　一不着划圆不圈铁狮吼过海门前姹女已归霄汉去痴人犹戽夜塘泉。

　　无幻和尚烧火次僧问如何是自性天真佛幻云与我搬取一束柴僧搬柴了又问幻云这奴子好恶也不知便打。

　　大富须还长者家天然到处有生涯可怜瞎汉不知宝错过栴檀作野柴。

　　牛过窗棂。

　　邪法灵验正法难扶牛过窗棂笑倒子湖。

　　百丈野狐。

　　甜瓜彻蒂甜苦瓠连根苦百丈野狐精泥牛趁石虎。

　　中邑猕猴。

　　佛性垂慈也不妨猕猴内外太郎当若非寂子超方便开眼明明入镬汤。

　　古德吃油糍。

　　正贼吃油糍逻赃甘受屈赖有个庄主将谓别奇特。

　　僧问金明如何是虚空髓师便打。

　　突出难辨的拈来信不欺掀翻四大海击碎五须弥。

　　女子出定。

　　是定非定因邪打正女子瞿昙急急如令。

　　僧问汾阳如何是祖师西来意。

　　青绢扇子足风凉祖意明明绝覆藏觌面全提如不荐通身难免汗浇汤。

　　赵州过殿。

　　白日间行殿上过赵州父子转模糊堂堂一殿好功德叵耐无端臭气污。

　　瑞岩唤主人公。

　　独逞家风老瑞岩自呼自应恣盘桓惺惺将谓无相识莫被人瞒转不堪。

　　僧问竹篦话师以水滴桌上云道得铁丸自易化道不得滴水也难消僧拟答师云不是不是。

　　背触俱非验作家铁丸滴水又添沙明州城里憨布袋却笑佳人弄木蛇。

　　马祖三十年不少盐酱。

　　纲宗一振辟寻常倒握龙泉魔胆丧盐酱从来不曾少鹧鸪啼处百花香。

　　德山托钵。

　　托钵回庵话不堪岩头密启更无端末后句会还难抛出当阳仔细看。

　　乾矢橛。

　　稽首云门。乾矢撅。虚空逼塞几人知。拟将净秽分臧否。赫赫皇天定有私。

　　临济再参黄檗。

　　黄檗付禅板。临济将火烧。国清才子贵。家富小儿娇。

　　僧至曹溪问守衣钵侍者。此是大庾岭头。提不起底么。者云。是。僧云。为甚在上座手里。者无对。师代云。逢人切莫错举。

　　画堂云静日迟迟。帘动风微山影移。识得曹溪路无别。逢人切莫乱针锥。

　　行实

　　主峰上座设普茶。同头首执事等。请师行实。师因病。不允众。复致恳。师乃云。夫。出家者当正因出家正因行脚。如是庶不负父母生我身。师友成我志耳。余乃嘉兴人姓张。父号舜甫。母贺氏好善放生。梦睹日轮乃妊。余生于万历壬子十月初九日辰时也。自幼不乐儿嬉。唯喜近佛僧。外祖贺铭庵公无嗣继。余六岁习学至十七。训诂为业。常持大悲咒。志慕出家。一日过街坊。闻妇人语。修行出俗事。余即感叹。我为丈夫汉反不若女流之志耶。遂书偈辞亲弃室。遍访诸善。知识。看个父母未生前本来面目。话二十三岁。参本师鸳湖老人于桐月庵。即蒙垂诲。余不觉汗下。复求开示。即欲追随老人入闽。因事乃止住。吴门禅院读楞严半载。无有入处。一日闻室人病故。则欣然曰。我事成矣。寻回桐月。遂礼老人之系。万如和尚剃染。命掌库事理务。之暇刻究本参。略有少怠即自责云。出家所图何事耶。便废寝食。危坐数炷香亦不觉。尚见云。常住事不顾。如深山里土地作么。便打。如是提挈。转增疑闷。自恨福薄障深。痛发苦志。尝私立七日限讨个下落处。断不肯向故纸上卜度。拾人涕唾及莽卤。承当日夕。唯是一个话头默默提撕。常被动静二境打做两橛。戊寅岁礼密云大师。奋志请益。重蒙赐棒未决疑情。后因庵中修造劳极。足患水毒。三月不起。彼时尽把从前识见一齐放下。如未断气死人一般。一日侵晨。忽闻匠斧斫大木声。有省直似网罗中跳出。乃述偈云。父母未生前佛祖也难宣。木马追风急。泥牛吸海干。呈尚。尚颔之。一夕。侍次尚问。如何是你库头事。余云。丝毫不错。尚云。你问我。余云。如何是库头事。尚云。件件分明。余遂颂云。丝毫不错。件件分明。两个八两元是一斤。一日。余看雪次寒剧问众云。寒则普天寒。为甚面目不惧冷。众下语无惬者。余自代云。秪是盖覆他不得。尚闻之。即命侍者请入方丈云。你何不问我。余即理问。尚云。我只要他出气。余亦颂云。盖覆他不得。只要他出气鹁鸠树上啼。意在麻畬里。辛巳开堂。余掌书记期毕。随至建宁。尚入普明设斋请老人升座。旋至曹山料理院事。闻老人过福州天宁。余即谢事奔候叩问起居。老人云。不须更问山中事。观着容颜便得知。余便礼拜老人。命坐理人事留歇足。旬日忽得黄海道书。复回曹山时值酷暑。患痢几绝得祖山福生二禅师汤药。幸存残喘。未几即辞尚。拟归禾省亲。结茆养病时。一初法弟同过建宁。入普明礼别老人。复蒙留住一日。命余入室才跨门。老人云。是甚么。余拟答。老人震威一喝。余即契悟。遂掩耳而出。一日老人欠安。命余衡石一初三弟兄茶次。老人云。汝字觉先唤甚么作先。余云。且喜今日得自在。老人云。如何是觉后。余云。请和尚尊重。老人云。你还分得先后么。余良久老人便喝。余云。某甲只管吃茶。老人云。如何是吃茶底事。余云。柿枣腐干都在这里。老人云。你作么生。余云。却被某甲一口食尽。老人云。滋味如何。余云。甜者是甜。咸者是咸。老人云。未在更道。余云。某甲谢茶。便礼拜老人。深喜一日。老人索余二人末梢颂。余云。绝后再苏事。纵横杀活时。圣凡俱罔错。独许老胡知。呈老人阅毕。二人拟出。老人云。两个瞎驴向甚么处去。余弹指一下便出。又一日。老人集众乃举拂子云。世尊拈一枝花。老僧举一枝拂。且道是同是别。余出礼三拜归位。老人云。这瞎驴遂掷下。即将从上源流衣拂并书法偈云。沿流一段事。竟无头与尾。付与狮子儿。哮吼满大地。授余。余见老人为法谆谆种种嘱付。义不可辞。再拜而受。年三十一岁也。一初法弟一时随付。时云峰法兄主寺。不幸老人逾月谢世。理后事至癸未春抵武林。谒。石雨和尚于宝寿具人事。石作佯狂势。余即近前呈书云。师兄有书请和尚鉴。石云。是谁。余云。某甲。石云。面目如何。余与一掌。石举书云。个是甚么。余拂具便出。少顷。石复请茶。余入作礼。石云。元来是鸳湖和尚法嗣。余云。适来曾相触。石乃大笑揖坐。余叙事请老人语录序。遂归嘉兴。寻老人受业地。于兴善寺承馥。师坚留度夏。复得白生法属。殷勤款于静室。是秋旧疾复作。奈有径山观音殿朗玄主人等。致书恭请为众结制。余不能却。负病强赴入山。扫无幻祖塔。一日过。雪峤大师千指庵坐次。余云。大师庵前好山水。峤云。老僧终日看。余云。东坡池上石崚崚。峤乃命茶叙先老人同住。话又一日。峤他出还山。有僧问。峤云。狮子出窟即不问到家一句。是如何。峤便骂打出。其僧复问余。余云。打水与老僧洗脚。僧礼谢。余亦打出。明春解制遂赴余杭之广福寺住。静一载是冬。馥师主东塔院事。请余首众期毕。掩关堂左编次普明语录。乙酉春。闻国变。即启关复至兴善静室。避居至冬。应钟溪太平庵请。及祇园寺共住两载。丁亥秋至禾城扫无趣祖塔于敬畏庵。日明耆旧并诸法属。延憩数月。乃受武康天池山请住。未久山寇复起。遂辞归禾。受诸护法绅衿阖山耆旧请住。金明是戊子仲夏也。复承诸檀信竭力护持。致得城市山林之况。不觉住此廿有年矣。院虽淡薄。喜有衲子相聚。以不负先老人所嘱为幸。前岁有禅者索余说。行脚数次矣。余自念无补法门。不欲露布丑拙。今值病中。汝等三复致请。余不得辞。略述始末。以塞众望。伏唯珍重。众礼谢。
嘉兴大藏经　介庵进禅师语录


　　介庵进禅师语录卷六

　　住秀州三塔景德禅寺嗣法门人圆法编

　　机缘

　　师举临济大师云。有一无位真人常在汝等面门出入。未证据者。看看众无对。师顾远。门禅师云。如何是无位真人。远一喝。师云。毕竟是何面目。远以袖掩师口。师云。别道。远云。鼻孔依然向下垂。师云。三世诸佛为甚么不知有。远云。相逢尽道休官去。师云。狸奴白牯为甚么却知有。远云。林下何曾见一人。师对傍僧云。汝何不看他下语。

　　僧问大事未明乞师指示。师云。与我过竹篦来。僧便呈。师接得便打。僧云。为甚打某甲。师云。汝这般逐块汉。不打更待何时。又打。

　　素弘参师云。汝还识我么。弘云。识即不无。争奈落二落三了也。师便打。弘礼拜。

　　一晚师指琉璃问素弘。经云。如净琉璃内外明彻。为甚有时明。有时暗。弘云。一任和尚分别。师云。分别且置。毕竟作么生。弘云。打破琉璃来向和尚道。师云。破时又如何。弘顿足三下。师云。正好吃棒。便归方丈。

　　牧山参才礼拜。师便打。山便喝。师云。更喝喝看。山云。好个话端。师云。且坐吃茶。

　　师与牧山茶次。有两居士在坐。师顾士云咬咬菱角。士罔措。师将菱拗作两橛分士。山云。作家宗师。师云。难瞒衲子。山云。两重公案。师便打。山掷下菱角。师云。山僧罪过。山便出。

　　师一日问众。我身体不安。汝等还安也。未素颖答云。老老大大作这个语话。师颔之。

　　僧参作虎声。师作怕势。僧拟议。师云。这掠虚汉直打出。

　　茶次。师问天真茶味如何。真无对。师问天岩云。你作。么生。岩遂泼茶。师云。未在。岩遂出。

　　师问。古璧你一向在诸方。参得底与我抛却东洋大海里去。举拂子云。向这里道将一句来。古云。某甲礼拜和尚。师打一拂云。更道。古便礼拜。师亦打。

　　罗子先居士参。不是物话。师问。今日事如何。士云。十方三世秪是这个唤作一物便落窠臼。师云。如何是你不落窠臼底。士伫思。师云。才涉思惟。千里万里。便打一如意。

　　师问。如何是探竿影草。一僧云。情知和尚出某甲手脚不得。师谓僧云。是你答底。那僧云。是。师云。却是你出我手脚不得。

　　师一晚论一喝不作一喝用。僧云。和尚曾有语么。师云。有。僧遂问。师便打。僧拟答。师云。当时有人与么问。直打折一条拄杖子。僧云。说甚么当时语未了。师又打。

　　元旦东岩问。尧风荡荡。舜日熙熙。新年头佛法。请师祝圣。师举如意云。万岁万岁。岩云。恁么则一人有庆。兆民赖之。师云。亘古亘今。岩云。还许学人赞叹也无。师云。试乱统看。岩便礼拜。师云。今日且放过。

　　既白参。师以杖画地云。向这里道一句看。白拂坐具。云。道个甚么。师便打。白喝。师云。胡喝乱喝。白云。还唤作喝得么。师亦打。白礼拜。

　　履坦参师云。道得也一棒。道不得也一棒。意作么生。坦云。自远趋风。合施三拜。师便打。坦云。今日始遇作家。师又打。坦云。和尚得与么老婆心切。师云。你那里见得。坦喝。师亦打。

　　师举赵州勘婆话问。疏我那里是他勘破处。我云。瞒和尚不得。师云。勘破了也。我拟议。师便打。

　　师问祖印。清风拂翠竹。白日印青天。且道是何意旨。印云。秋来分外凉。师哂之。

　　一日既白呈颂次。师云。那一则颂也未。白云。早已颂过了也。师云。何不呈似老僧看。白展两手师便打。

　　天荫参师云。那里来。荫云。吴江。师云。这样大水争得到这里。荫云。无毛鹞子泼天飞。师云。昨日雨。今日晴又作么生。荫云。和尚不得分身两处看。师便打。荫便喝。师又打。

　　师为亡僧举火回。僧问。亡僧迁化向甚么处去。师云。猫。僧拟议。师劈面掌出。

　　僧参师云。那里住。僧云。普贤寺。师云。曾见普贤么。僧无对。复问。洞山麻三斤意旨如何。师云。我适上山来。走得气急。歇歇向汝道。僧茫然。师云。去。

　　一僧求开示进堂。师云。你做什么来。僧云。巡山。师云。昨夜贼来偷竹子去。你还知么。僧罔措。师云。你且去巡山。

　　僧问。如何是学人亲切处。师云。一棒两条痕。

　　僧问。如何是祖师西来意。师云。金风吹秀水。桐叶落莓苔。

　　居士问。尽大地是刀枪。不动干戈如何得胜。师云。山僧从来不眼花。

　　陆君重文学问。经云受持四句偈等。不知那四句是。师提起数珠云。向这里会取。士礼谢。师示偈云。瞿昙宣妙偈。不属前后句。当机觌面提。我无隐乎尔。

　　高峰僧参师云。你是高峰那。僧云。是。师云。既是高峰。为甚在我脚下。僧无语。师便打。

　　主峰参师问。那里来。峰云。江北。师卓拄杖云。还识得这个么。峰云。瞒某甲不得。师便打。峰礼拜。师云。纳败不少。

　　主峰入室。师竖起拂子。峰便喝。师云。从上佛祖尽向这里流出。你还见么。峰云。这伙老古锥又恁么去也。师云。你甚处见得。峰又喝。便礼拜。师云。三十棒。一棒。也少不得。遂掷下。

　　师与曹司农看山翁录中　　上问。参禅悟后人。还有喜怒哀乐也无。山云。逆之则怒。顺之则欢。师云。金明则不然。曹云。和尚如何。师云。但对道不是喜怒哀乐。曹大悦。

　　禹公参师云。那里来。禹云。栖云。师便打。禹礼拜。师亦打。茶次。语及参禅。师云。我这里无禅与你参。禹云。恁么则孤负学人来也。师云。原来是个禅客。禹云。和尚(不得)压良为贱。师云。识甚好恶。

　　僧问承闻和尚。有四破如何是破破。师云。卸甲倒戈全体现。如何是不破破。师云。阿旁狱卒悉皈降。如何是破不破。师云。王令已行天下遍。如何是不破不破。师云。将军塞外绝烟尘。僧礼谢师便打。

　　师问众云。昔年我在兴善时。闻殿上贼偷灵圣去。曾有一问。既是灵圣。因甚被贼偷却。众无下语。今日汝等着语看。主峰云。也是抱赃叫屈。师颔之。

　　居士问。供养百千诸佛。不如供养一个无心道人。既是无心。为甚受人供养。师展两手示之。

　　又问。猝风暴雨中路相逢。如何躲避。师云。看脚下。

　　陆元度居士参师云。南老人录请得来么。士云。在。师。云。在那里。士展两手云。请和尚看。师云。且待来日。

　　僧问。昔有一鬼障佛光明。失其两眼。只如打破琉璃又作么生。师云。遍十八。

　　僧问。经云。毁谤三宝应堕恶道。即如打僧还有罪过否。师云。不罪过。僧云。为甚么不罪过。师云。得人一牛还人一马。有甚么罪过。

　　师同蔡子谷居士。阅雪峤和尚初参龙池幻老人机缘幻竖一指云。会么。雪云。这个唤作甚么。幻微笑。次年又参。穿草鞋直上方丈。幻云。你草鞋犹未脱也。雪云。何处见草鞋来。幻又微笑。师对居士云。你看他两处微笑是何意旨。士看毕。复问云。还是肯他不肯他。师云。但看即得。士云。一点水墨两处成龙。师亦微笑。

　　师问田道耕居士云。田中事作么生。士云。荒芜久矣。师云。将何纳税。士云。也要和尚出只手。师云。何苦殃及。士便礼拜。师示偈云。良田本得不多争。道眼分明岂断耕。且喜秋成家业稳。法门零落赖扶撑。

　　师经行。次立住问众云。庞公倒身。灵照相救。赵州抱柱。南泉出手。金明也不倒身。也不抱柱。汝等作么生相救。众下语不契。师云。苍天。便归方丈。

　　侍僧云。当时无趣无幻二老人。常在范蠡湖头。步月。有机语载在录中。师云。我未住金明时。石雨和尚在敬畏庵上堂。僧问。如何是无趣塔中事。石云。金明寺前看取后。石迁化。我住金明这段因缘。为是神通法尔。为复别有奇缘。侍僧无对。令众下语。一云。难逃业债。一云。月沉湖底静。千古逼人寒。一云。溪深杓柄长。一云。龙腾云起。虎啸风生。师云。有甚交涉。众请师代语云。不因同道者。埋没老天封。

　　师拣药次。一僧呈偈。师接搓作团问云。且道是病。是药。僧云。是病。师便打。复唤一僧云。你道是病。是药。僧云。是药。师亦打。汪居士云。药病总不是。师亦打。

　　师与王言远方伯茶次。谈及法门事。乃云。近见得道者易莫非菩萨否。师云。居士你岂不是菩萨。只恐不自信耳。士点首。

　　僧问。如何能由境灭。师云。阇黎。进云。如何境逐能沉。师云。还见老僧么。进云。如何境由能境。师云。此间无老僧。目前无阇黎。进云。如何能由境能。师云。目前无阇黎。此间无老僧。

　　师垂语云。数珠颗颗圆活。为甚被一线穿却。勇云。知恩报恩。师云。那里是知恩处。勇云。船外风声。师云。没交涉。真化云。全承渠力。师便打。

　　僧问。诸方要出头。和尚为甚不肯。师云。任他浩浩地。我观大清国里没有个出头底。僧云。如何是出头底。师云。石敢当。

　　僧举古德月落后相见话。师云。月落后作么相见。众下语不恰。自代云。三十年后。要举此话也难得。

　　一日行者着境师以杖击之。者闻鬼神相唤云。和尚来也。我们去。行者方脱。师垂语云。若道无鬼神。为甚他与么道。若道有鬼神。他为甚惧老僧。众下语师代云。金明今日失利。

　　师问。何花为尊贵。众无对。师示偈云。不属阴阳造化功。劫前开出少人逢。若知问处真消息。一朵优昙火里红。别传答云。天然尊贵绝施功。睫上分明处处逢。若可拈将来举似。依然瞽者睹青红。呈师。师云。如子所见。以何为证别。即礼拜。师便打。别云。请和尚归方丈。师乃休。

　　师问别传如何是出头一句。别云。天上天下。师云。犹未出头在。别便喝。师云。好一喝。别默然。师云。你问我。别如前问。师云。去取水与老僧。别礼谢。

　　曹秋岳居士看师法语次。师云。连日被众居士相逼。今日又塞责一上。士云。正是和尚老婆心切。师云。又被你居士看破。

　　昙维那入室。师举临济大师。横也打。竖也打如何意旨。昙云。彻骨彻髓。师云。子如何免得。昙云。某甲知恩有分。师云。如何是你知恩处。昙便掌。师云。你亦捋虎须那。昙便礼拜。师云。只如人问你。狮子窟中事你作么生。昙便喝。师云。还别有么。昙云。有请和尚问。师云。老僧问过了。昙云。某甲亦答过和尚了也。便出。

　　僧请问工夫。师云。你会吃饭否。僧云。饭会吃。师云。将甚么吃。僧云。将口吃。师云。口不自动如何会吃。僧云。将心吃。师云。心无形相作么生吃。僧无对。

　　懒若参才入门。师云。看槛若呈坐具。师便喝。若亦喝。师云。更下一喝看。若云。又要某甲再道那。师打云。也少这棒不得。若礼拜云。谢和尚证明。师亦打。

　　昙维那举女子出定公案。师云。文殊。罔明。出得出不得。且止你唤什么作定。那云。今日不说。师云。为甚么。那云。明日向和尚道。师云。子见如是已。吃我三十棒了也。那便礼拜。

　　项别驾参问。涅槃心易晓。差别智难明。请问和尚如何差别智。师云。差别且置。涅槃心在什么处。士云。弟子只是说不出。师云。这便是差别了也。

　　性侍者参礼。师与一掌。性云。和尚可闻雷么。师又掌。性礼拜。师云。可惜两掌。性一喝。师云。好一喝。性拟答。师与一喝。性礼拜。师便打。

　　僧问四大分离法。性在何处。师云。水涨船高。

　　三僧参礼。师便打。一僧喝。师云。不是那一个。看打左僧。左云。这老汉漏逗不少。师又打右。僧云。放过则不可。右僧云。今日只得口哑。师云。且参堂去。

　　顶居士参三不是话。一日呈解。师尽情扫辟乃云。此事不从人得。士问云。师从何得。师举茶杯。士伫思。师云。你作么生。士举拳。师正色云。死了。烧了在甚么处。士无对。师震威一喝。士蓦然。礼拜。师以如意打云。见何道理。便礼拜。士云。道过了也。师云。今好留心。

　　除夕。徐敬可。朱晋臣二居士参师。敬可问。年三十夜到来时如何。师云。穷。士云。新年佛法作么生。师云。明日向你道。士云。除却新旧。正当恁么时如何。师唤小童云。打茶与居士吃。

　　黄道婆避大兵归。参师云。你避在何处。婆云。避在和尚处。师云。因甚我不见。婆云。若见依前眼里又添沙。师云。若见则不避在和尚处。

　　师一夕与隐崧孙树下经行次问。马祖三十年不少。盐酱意旨如何。隐云。问他作么。师云。也须知始得。隐云。老和尚又如何。师云。古木交加。一天风月。

　　师与祖岩论及宗门中事。岩云。若论平实。一路犹可商量。陟险一机。人难措置。师云。正好下语。岩云。须是和尚始得。师云。杜撰禅和。岩云。且放过和尚。师云。乱统。岩礼拜云。真丰罪过。师云。却是我放过你。

　　师问田头云。你在家种田。出家种田。若道同原是俗人。若道别。为甚在家六科。出家亦六科。田头罔然。

　　师玩月云。汝等看。月在树里。树在月里。一僧云。秪在目前。师云。你参学多年俗气也不除。

　　师游何山前有狮象。两山即垂语云。狮子回旋。象王奋迅。此名何山。复是何物。古首座云。瞒和尚不得。素维那云。绿阴深处啭黄鹂。别书记云。行人更在青山外。师问斐公云。你聻。斐云。两眼对两眼。师云。何不道独坐大雄峰。斐云。有和尚在这里。师云。堕也堕也。斐云。让老汉一头地。师击禅床三下。斐云。又上一层霜。师云。大好山水。

　　师问一士云。既是宜兴货。为甚么在你店里。士无对。师代云。和尚莫抢夺行市。

　　曹方伯赴任广东过。别师送至门。伯云。乞和尚行道。法师骤步云。至此以代远送耳。遂归方丈。

　　师问。哂庵兴化受临济付后。复向三圣大觉。为复显扬家丑。为复别有商量。庵云。和尚是何心行。师云。正要你疑着。庵云。疑着则错。师云。如何是不错底。庵转身便礼拜。师打一拂子。

　　师问。竹庵殃崛产难因缘。你作么生。庵作呱呱声。师云。是男是女。庵珍重作礼。师便打。

　　师问。竹庵女子出定。文殊乃七佛之师。因甚出不得。罔明初地菩萨因甚却出得。庵云。文殊用尽腕力。错用牛刀。罔明因风吹火。迥出乾坤。总是一状领过。师云。秪如老僧常在定。子作么生。出庵遂高声云。和尚。师良久云。汝道老僧出不出。庵便捧壶作斟茶势。师大笑。

　　桐邑陆大胜居士举世祖问。木陈和尚云。如何是孔颜乐处。答云。一个闲人天地间。又问。玉林和尚答云。忧心悄悄。此二语和尚以为何如。师云。金明又不然。陆云。乞为垂示。师云。我与居士且吃茶。陆大悦。

　　师问。佛音。蚂蚁负一座须弥山。绕四大部洲转。汝还信得及否。音云。信。师云。作么生。音便扣桌一下。师云。乱道。

　　可度参师。举如意云。道道看。度云。道什么。师云。当知受用不尽。度云。知恩报恩。师云。作么生。度抽具便出。师到三塔方丈问主峰长老云。这是什么像。主云。送子观音。祈求必应。师云。与人祈。何不自求一个。主云。求底不是子。师云。恁么更须着力。

　　师一日看花问。润生。花红耶。眼红耶。心红耶。生微笑便归堂。师示以偈曰。花不自红。心眼非怜儿。掷下钓鳌矶。虽然微笑归堂去。也是如虫御木机。更下语看。生云。再犯不容。师云。乱道。

　　衡山参才展具。师便打。山喝。师云。是何意旨。山拟答。师又打。山又喝。师复打云。且道是赏。是罚。山礼拜。师亦打。

　　山铎在维那一日入室次。师曰。不是心。不是佛。不是物。是个甚么。在云。露。师曰。昨日有人恁么道。三十棒趁出了也。在云。要打便打。说甚昨日。随声便掌。师约住曰。者瞎驴乱作那。在云。赚吾来也。师曰。且莫乱统。今日事作么生。在震威一喝。师拈拄杖。在便出。

　　在维那次早复入方丈作礼。师曰。昨日公案未圆。子试圆看。在打露柱一掌云。痴桩桩地作么。师曰。怎奈目前何。在云。者一掌合是某甲吃。师便喝。在亦喝。师。曰。三喝四喝后又作么生。在连喝两喝。师曰。识此一喝。恩大难酬。在珍重礼三拜。师遂出源流法偈付之。辛亥秋。逾祖觉公参人事毕。师曰。诸方参得底。拈向一边。道得也打。道不得也打。觉便喝。师云。除却者喝更道看。觉云。特来亲近和尚。师以拂打云。是赏。是罚。觉便礼拜。师又打。觉豁然大悟云。将此身心奉尘刹。师度拂子与觉。觉随接打傍僧一下云。是则名为报佛恩。师云。子当珍重。

　　师与铨部文镫岩居士茶次云。及东岩山铎二子在庐山话。师云。昔有贵乡黄海岸。令嗣来贫道病中失晤。士云。黄老师无嗣。师云。今日幸晤。士云。断桥老人在何处。师便挥扇一下。士乃俯首。师云。请茶。

　　南庵主看台帏。师云。你被红绿换了眼睛。主云。换他不得。师云。如何换他不得。主竖拳。师云。你问来。主问。和尚如何。师云。红红绿绿。主点首。师云。红红绿绿你如何会。主云。台子四只脚。师乃休。

　　许无声文学请师开示。师云。曾看语录否。士云。曾看临济在黄檗吃棒公案。弟子领会得。师云。你作么生会。士云。待和尚棒便会。师云。与么则落七落八钝置了也。士伫思。师云。我有三十棒。你未入门早已吃我。也还知么。士罔然。师云。你但参取这棒去。少顷。士礼拜云。真馨不待和尚棒。师云。你唤什么作棒。便打。士踊跃而退。

　　问答

　　僧持兴福牧云和尚十问(乞师代语)

　　问。雪子落纷纷。因甚变成雨。师云。漏逗不少。

　　问。河路既通枫桥。船因甚不到。师云。利动君子。

　　问。久旱逢甘雨。物情皆喜。为甚么石敢当。只是不点头。师云。作家。作家。

　　问。昨日雨。今日晴。覆盆之隙尚可容光。庭前竹子心里日月。如何照临。师云。一茎。两茎。斜三茎。四茎曲。

　　问。路逢剑客须呈剑。不是诗人莫献诗。且道函人与矢人相见要得投分。呈个甚么即得。师云。用呈作。么。

　　问。相看两不厌。只有敬亭山。且道敬亭山具甚么眼。师云。清风匝地。

　　问。一钱为本。万钱为利。早晚时价不同。因甚滞货不脱。师云。阿谁识得伊。

　　问。炙背可以献天子。大好笑事因甚载留典籍。师云。今古罕闻。

　　问。色斯举矣。翔而后集。因甚山梁雉鸟撞入网中。师云。达者方知。

　　问。既是村僧理合随缘。因甚只想山中。师云。今日失利。

　　答铁轮法孙监院大慈庵八问

　　问。歇心堂七穿八穴。为甚却向桃花坞里卓锡。师云。不是苦心人不知。

　　问。慈行树拄地撑天。因甚含元殿盖覆不得。师云。汝不枉为我孙。

　　问。百步溪鱼行水浊。鸟飞毛落未审亮。座主即今甚处安居。师云。切忌妄通消息。

　　问。挂笠轩目视云霄。毗庐师。法身主抛向烂草堆头。阿谁着眼。师云。待虚空扑地却向汝道。

　　问。示耕室个个披蓑顶笠。露地牛全无巴鼻。为是沩山旧例。百丈绳规。师云。三十年后有人悟去在。

　　问。大慈院钓风弄月。打水鱼惊。还是为人句别有道理。师云。莫谤老僧。

　　问。胜山居竹影。穿窗芦花透室。毕竟为祥为瑞。师云。汝庐山到此一千八百里。脚下犹带泥水在。

　　问。廿泉池世所罕。逢大慈近日朝烹暮煮。为甚无人饮着。师云。老僧许伊具眼。

　　答僧问十智同真

　　僧问。如何是汾阳十智同真。师弹指一下云。会么。僧云。不会。师云。逐一问来。

　　问。如何是一同一质。师云。软如绵。硬似铁。

　　问二。同大事。师云。饥时饭。倦则眠。

　　问三。总同参。师云。鱼龙虾蚬。

　　问四。同真智。师云。猫儿偏解捕鼠。

　　问五。同遍普。师云。总跳不出。

　　问六。同具足。师云。阿谁欠少。

　　问七。同得失。师云。衣破露出肘。

　　问八。同生杀。师云。倚天长剑逼人寒。

　　问九。同音吼。师云。驴鸣犬吠。

　　问十。同得入。师云。看脚下。

　　问。甚么人同得入。师云。突出难辩。

　　问。与谁同音吼。师云。一掌一握血。

　　问。作么生同生杀。师云。赏罚分明。

　　问。甚么物同得失。师云。抛出大家看。

　　问。阿那个同具足。师云。眼里无筋一世贫。

　　问。是甚么同遍普。师云。空里念摩诃。

　　问。何人同真智。师云。无孔铁锤。

　　问。孰与总同参。师云。清风拂白月。

　　问。那个同大事。师云。衔铁负鞍。

　　问。何物同一质。师云。漆桶不快。

　　答龙岩问六刮

　　问。如何是就毛刮尘。师云。你问我答。

　　问。如何是就皮刮毛。师云。忠言逆耳。

　　问。如何是就肉刮皮。师云。赖知痛痒。

　　问。如何是就骨刮肉。师云。直教他死不得活不得。

　　问。如何是就髓刮骨。师云。堕也堕也。

　　问。秪如髓又如何刮。师云。待刹竿倒却。即向汝道全豁。问。临济大师云。第一句荐得可与佛祖为师。如何是第一句。师云。千圣莫测。云。第二句荐得可与人。天为师。如何是第二句。师云。突出难辨。云。第三句荐得自救不了。如何是第三句。师云。有问有答。云。三句已蒙师指示。最上宗乘事若何。师云。彻骨彻髓。云。即今。堂奥中事又作么生。师云。终不向你道。云。临行一句有何分付。师便打。全一喝。师云。再喝喝看。全礼拜。师云。礼拜始得。

　　师云。落叶知秋晚。逢烟见火迟。归鸦鸣古木。几度好风吹。有应时底。不妨道将一句来。梵为云不道。不道。师云。为甚不道。梵云。只为公案现成。师云。现成在何处。梵便喝。师便打。

　　垂问

　　即事十二问

　　秀州古寺莫不南面。且道金明为甚独背却。

　　人皆曰。富若陶朱。及乎到此。为甚赤骨　地。

　　槜李亭觌面相呈。为甚往来寺前不见。

　　一击忘所知。更不假修持。且道他香严悟个甚么。

　　尽法界是个阿字图。为甚有入与不入。

　　天封室。贵在藏锋密用。为甚相逢便劈面一锥。使人无回避处。

　　古云。范蠡湖有龙出现。今此潭深水清。为是浪得其。名。为复风雷乘便。

　　狮子窟中应无异兽。因甚有此狗子。

　　范蠡大夫越国臣子。为甚却居吴地。

　　遍地葛藤如许得。何神通不被绊倒。

　　百城环绕。川流不息。千佛阁坐断要津。且道各逞神通。为复别有道理。

　　一条白炼挂在山门。见与不见总被穿却。如何免得此过。

　　祈雨垂问

　　各处人人妄想。为甚祈不得雨。自代云。正好疑着。一处不妄想。为甚却自得雨。自代云。秪是少他不得。

　　天道至公无私。为甚有得。有不得。自代云。苍天苍天。

　　师垂问老僧。要塑一尊祖师像。且道祖师法身高多少。自代云。请和尚度取。又云。恰好。

　　即事垂语。雪月争明。梅花大笑。为甚么却被露柱不肯。自代云。不经一事。不长一智。

　　垂语。好肉生疮不为分外。因甚要割而治之。自代云。贵图天下太平。

　　师喜随众务。一日侍僧劝止。师即垂语云。百丈一日不作。一日不食。为复无人代作。为复为人榜样。众下语不恰。乞师代语。师云。惭愧。

　　师垂语。人人有个鼻孔。为甚不知香臭。一僧出。礼拜。师便打。

　　腊八日。陈渭如居士送善财来。师问天。随云。今日善财入门。你作么生。随云。正是好消息。师云。好在什么处。随云。在这里。师云。亲切道一句看。随云。穿衣吃饭。便礼拜。师打。
嘉兴大藏经　介庵进禅师语录


　　介庵进禅师语录卷七

　　门人永修真净真琦性严等编

　　佛祖赞

　　释迦文佛

　　万德洪名不必论。普天匝地尽埋根。老汉意孰知恩。蛊毒之家水莫吞。

　　弥勒菩萨

　　灰头土面笑咍咍。布袋横拖要打开。衣破褴残浑不顾。呆呆只等个人来。

　　观音菩萨

　　古释迦不前。新弥勒不后。惟有这老婆。却是较些子。涌渤海波涛于桑陇之中。坐洛伽山岩于隐川之上。垂头接引。侧耳思惟。无字经置之高阁。破沙瓶且得施为。只是不合赚他。善男子倾心合掌。善女人露胆献珠。惊起红嘴白鹦哥。或翔。或集。无有定期。咄。好与三十拄杖。时有傍僧云。忽有人出道。这个老和尚。予即向他道只一杯茶。少你不得。并书以供养。

　　　　　　又(若愚法孙请)

　　放下蒲团。兀地打坐。卖尽风流。净瓶插竹。这些心事许谁知。几片白云又飞过。

　　　　　　又(身云法孙请)

　　轮珠蒲坐净瓶杨柳。示拯沉溺方木圆窦。且道是天竺观音。为是普陀大士。咄。虾跳不出斗。

　　　　　　又(陆元度请)

　　乱草堆头揭开肝胆。清泉盏上横放杨枝。试问元度居士。是何意旨。道道。

　　关中观音

　　老汉之慈悲非心所测。非口所宣。予又乌能赞之哉。但不违我愿。成就我志。恩莫能酬。且道伊在关中作甚么。一张木几一炉香。独坐蒲团竟日闲。

　　出海观音(复禅人请)

　　闻性既灭。音性亦空。能所双泯。唯显其中。随类应机。罔不圆通。咦。洪涛说法。何人委。又使莺啼到绿丛。

　　飞来大士(周摩云请)

　　大士慈悲。岂唯岩窦。童子莺篁。却成漏逗。笑杀傍观门外走。

　　初祖达摩

　　见贵则价重。娑婆遇贱。即分文不值。蓦头撞到范蠡湖。声声唱出无平仄。有平仄。刚对君王道不识。咄。

　　　　　　又

　　九年面壁。弄巧成拙。当时不遇神光。看他坐到驴年也。转身不得。若是忤逆儿孙。一拳打倒这老贼。

　　　　　　又

　　只履西归。忒煞之绕。叵耐宋云。漏逗不了。葱岭风高月皎皎。

　　天封佛慈禅师

　　横拈楖栗。继起圆悟纲宗。倒用钳锤。直接祖照弘范。开创嘉禾。范蠡湖上放蜂采蜜。大坐华顶。天封寺里打凤罗龙。及乎五百载。深藏忽尔。一旦时揭露。冤无头。面目既彰。债有主。遗踪莫睹。咄。道是佛慈。老汉之风规。却成千古钝置之漏逗。

　　无趣老人

　　三笑耳聋。鸡鸣眼突。头长如泰山之顶。迥乎莫揽须眉。若冻严之雪凛乎。难窥范蠡湖。打草惊蛇。敬畏庵开门放贼。且道阿谁无趣古佛。

　　　　　　又

　　鼓翅鸡鸣起。野翁于福城院中。惊蛇打草。接车溪于范蠡湖上。断佛祖之命根。以吹毛瞎人天之眼目作榜样。而今。高揭金明寺里。一任脚下儿孙拾干屎。当栴檀为供养。

　　题祖帧图(三塔主峰长老请)

　　梅雨初收。晴川历历。一片清风。迥绝尘迹。主峰。主峰。何得无事生事。特特请我祖孙父子作么。今既到此。你且烧香供养我。为问候。趣祖默然。幻祖云。我今日事烦。南祖云。我今日劳倦。鸳师翁云。今日不着便。我乃大笑云。一个头若玉岩。作大狮吼。众兽脑裂。外扬家丑。一个眉清目秀。与贼布梯。破家荡产。冷暖自知。一个面如满月。惯卖死猫。昨日赚钱。今朝失利。一个骨瘦如柴。拈只折箸撑天拄地。更有一个无面目汉。敲骨打髓。讨甚么碗。汝住龙渊已数年也。行难行事。将此破家私。干屎撅。麻三斤。一时漏泄。不独令人瞻仰。取足辉映于四方矣。设若有个忤逆儿孙到来。又作么生。切切。

　　无幻和尚

　　击碎骊龙珠。翻转祖翁田地。跳出猛虎穴。收得原本契书。裂破面皮。煆佛祖于双径。横拖泥水。定棋局于车溪。这个老和尚从来不识伊。顾左右云。还有识得者么。道道。

　　　　　　又

　　双径峰头拾得契书。鸳鸯湖畔翻转田地。打开棋局满盘不容。抢行夺市。争奈一着落在金明手里。咄。只许老汉。

　　　　　　又

　　抢夺行市。半盘棋局打开。拨草冲关。秪为难逢敌手。碎佛祖窠窟。祛众生械杻。振起断桥。作大狮吼。谓是径山和尚。又是车溪老叟。

　　南明和尚

　　秦溪掩室。幻翁跌足于关前。双径指挥。雪峤呈鞋于座下。明头合暗头。合佛祖罔措。杀人刀。活人剑。孰敢当锋。自非久炙巾瓶。而乌能蹈其高风耶。

　　　　　　又

　　这个老秃中。车溪毒不肯悬羊头。且要卖狗肉。惯作死马医。将佛慧命续。致令后昆赞毁莫及。夫。是之。谓人天眼目。

　　　　　　又

　　面如月。心似铁。直指人口。无舌黑竹篦。蓦头楔陈。葛藤和根截。个是阿谁。车溪嫡血。

　　鸳湖先师

　　竖法幢兮。建溪山顶。理颓纲兮。鸳水湖傍。灭正法眼藏兮。双径剪邪见。稠林兮。狮冈横拈楖栗。端坐匡床。继悬丝之慧命。启末劫之津梁。且道是谁。传临济正宗三十世。普明老和尚。

　　　　　　又

　　这老和尚在径山检故纸获得些子。便向异类中行。披毛戴角。颠三倒四。换却天下眼睛。金明忍俊不禁。揭示当轩。唤侍者快烧柏子。薰伊鼻孔。何故。雪屈。雪屈。

　　　　　　又(主峰上座请)

　　这个老汉。平生别无所干。隐遁山林数十年。家风零落从天判。禅者参寻白棒当头按。临济纲宗断。桥公案。撞着忤逆儿拈来俱坐断。分付主峰揭起令人看。

　　自赞

　　湖州柏山素弘理长老请

　　一茎草上现丈六金身。是甚么干屎橛。更打圆相作女人拜。呈拳进前。拂袖退后。要相见。也大难。直饶喝上梵天。扑下来。亦未向紫罗帐里撒真珠。在是何面目。问取兰若理。

　　梦堂倪请

　　通身没形影。遍界绝遮藏。觌面无回互。薰风彻骨凉。梦堂。梦堂。又安可以累儿孙。半满偏圆乘狮象。家丑外扬。弗弗。

　　徽州璨首座请

　　这汉绝无打算。随缘应度。或慈。或喜。或瞋。或怒。把烂井索穿却佛祖鼻孔。将折木橛擉瞎人天眼目。作大阐提入无间狱。为甚如此。问取东岩首座。

　　扬州既白旭上座请

　　个阿呆甚古怪。质拙性粗。心直口快。偏不入锦簪花。且向寒炉着炭。了人天宿债。几坐道场。累破上牢漆桶。推倒我慢高山。扶起天封石块。接断桥之源。出车溪之派。横身不顾泥水之拖带。魔窟虎穴之利害。直饶胡汉。齐来管取一时捉败。旭首座。汝既知。不须家丑外扬。自有清风下载。

　　炯西堂请

　　咄哉。痴老年登半百。犹不知命吃璎珞粥。全提正令。赚他千指龙象蹴踏。范蠡湖头。力挽浇漓之病。这般面目。那堪为末劫之大柄。炯西堂。切勿效伊如此之道行。

　　主峰法请

　　倒用横拈。全提正令。就里一机。不通凡圣。独坐当轩。更为谁。峰高耸出天涯净。

　　高峰净名雪子上座请

　　耳侧腮边。眉横睫上。不善韬藏。露出模样。有时高高峰顶击响敲空。有时深深海底无风起浪。及乎金明冷坐一十二载。恶声遍布。幸自可怜生。岂堪更与天下人瞻仰。莫莫。

　　性侍者请

　　咄哉。老汉通身是病。袖里金锤断人性命。倒用横拈。维持正令。巍巍堂堂。佛也难近。为甚更有这个　。我住天池。及蠡水提瓶挈杖。曾亲证。阿呵呵。休错认。断桥水长。少室风峻。

　　江西源书记请

　　一双冷眼青白相半。踞坐匡床。触事而断。剖万劫之讹。定千古之案。岂容末世魔魅之胡乱。是以直指迷途。寒光烜焕。何似秦时　轹。钻呵呵。今既落丹青之手。一任瞻之仰之。呼驴唤马。于松岫峰顶之畔。

　　琳维那请

　　胸中没个字。佛手驴脚。棒头有只眼。醍醐毒药。是非不到处。千圣也难摸。琳维那。逢人切莫举错。

　　清湛二上座请

　　这汉初无隐匿。全没准的。不论亲疏贵贱。相见一味粗率。有时十字街头。啸月眠云。有时孤峰顶上。喝驴趁马。有时搭黄衣提陈烂之纲。有时拈白棒整荒残之席。招佛祖怨。结人天贼。如此为人。笑破诸方。唇吻。安可起模画样。作后昆之标格。清监院。湛知客。快把付于水火之中。免得大家殃及。

　　真禅人请

　　临济一只箭。断桥一口剑。袖手不善藏。端坐露方便。露方便。白日青天轰闪电。八万四千摩尼珠。撒向阎浮见不见。

　　慧侍司请游山

　　千年松下有茯苓。堆藓石边有毒货。老僧既到此。不妨与说破。将谓目视云霄。翘足而堕。殊不知。涧水响潺湲。两腿酸如醋。咄。一片白云又飞过。快拿拄杖子来。莫要坐此。赚他描摸青天箬帽大。

　　圆监院请

　　看你这个脸嘴。宜乎贬于隐川之上。负钁披蓑。栽田博饭。示耕室得一种生机。挂笠轩。有无穷趣向。咄。但肯歇心。同话会不堪赏处也堪赏。

　　项牧公居士请(康熙甲辰元旦)

　　眉罅突双睛。鼻端垂两孔。刚拈楖栗杖。圣凡俱罔措。谓是介庵镜里求形。谓非介庵水中捞月。唯牧道人乃知源核。无限春风吹八极。一轮新日上孤峰。咄。

　　庐山中峰涌莲铁轮法孙请

　　描不成。画不就。更说甚么顶门眼。正肘后。符灵若是跨灶。儿孙定不外扬家丑。呵呵。秋月隐川曾命事。春风又欲上匡庐。

　　楚黄石丈法孙请

　　文殊三处度夏。老僧三处过冬。道同迦叶。拟摈道别。石孙请诀。面目甚分明。当阳难掩拙。为汝远来随侍。安可与之饶舌。咄。棒头滴滴是鲜血。

　　温州灵峰法孙请

　　心洁胜月。骨硬过铁。这个阿呆佛祖。罔测年来。老大不善藏。又累儿孙扬丑拙。且道是何面目。咄咄。

　　金明监院请

　　世尊说法四十九。不曾说一字。矢上加尖。金明出世四十九。唯袖手兀坐。加尖矢上。若以语默动静。邈摸其行。仪何啻天壤哉。汝不我欺。皆当作佛。

　　隐川监院请

　　这老秃奴。终日哆哆啝啝。胸中一字也无。不特他人。不识自己。不知者乎。钁头边相逢。钝置不论。是佛。是魔。更使问法。问道。安可与之。如何。若何。居常虽无侍者眷属。匝地宁有亲疏针劄。不入匙。挑不上。却向无措足处。婆娑与么不与么。且道是。毒药醍醐若也道。得。犹在半途。其或未然。破沙盆也要人扶。隐川一阵清风起。黄叶飘飘不较多。速礼三拜。呵呵。

　　觉禅人请

　　驱耕夫。牛扬良马鞭。便恁么去。且见一边不恁么去。犹隔三千。毕竟如何乞我一文钱。

　　如侍者请

　　这个滞货。赚断主顾。不落圣凡。端坐冷铺。笑倒诸方。欲隐弥露。倘遇其人。定然勿肯放过。咄。

　　明心戒庵主请

　　咄哉。这老汉。肘后悬符。眉间挂剑。是圣是凡。一刀两段。却来鸳水之旁。示大悲心。随类化现。还有知恩者么。鹑衣披起。坐木榻。白拂横拈为阿谁。看看。

　　三塔主峰长老请

　　癸巳写我形。丙午重乞赞。屈指十四年。看来都不像。自己尚不识。云何为人样。呵呵。今且坐三塔起废席。于兵燹场中整颓纲。于马粪堆里。不论是佛。是魔。杀人不眨眼。将军也须倒退万里。何故。自从胡乱后。三十载不少盐酱。

　　先福别传长老请

　　老白拈人叵测。面目甚分明。睹伊没影迹隐显。以时。喜怒不一。驾断桥而横亘宇宙。总教度驴度马。洒鸳水而弥润乾坤。毕竟成苗成实。惟别书记。具那只眼。知我之律。请题供养。乃示之云。何必。

　　易赞

　　大哉。古羲初无言说。肇开混蒙。惟此一截。画破太虚。七花八裂。消息既露。是谁甄别文王。周公。孔子。三人证龟成鳖。

　　题陆钦华居士行乐(法名真和)

　　探玄探妙。犹非究竟。入佛入魔。亦非分外。拟欲彻法源底。更须向万仞崖头。撒手一回。通身白汗。始得庆快。切莫坐在山穷水尽处。赚他携篮负钁。采得灵芝。自为足矣。咄。个是阿谁。

　　题项别驾小像

　　裴休请黄檗安名。长髭求石头点眼。今日牧公乞金明题像。这三个汉。不论是缁是素。好与三十拄杖。何故　松下。石边桥流水响。

　　题钱子无居士小像

　　身披衣。头顶笠。手携筇。脚踏屐。昔人行处不能藏。却把春波漫陶泽。相看更问。拟何之四事。分明为君掷。咄。

　　题渊若师小像(独照堂请)

　　神清眼活发冰霜。齿密耳聪貌古苍。持木患坐石床。此是九九翁之行藏。吾欲赞之言辞荒愿师温饱独照堂。还将散步于筼筜。

　　题张道生居士像

　　从来不相识。才见便礼拜。视之信有余。听之情未解。白白一脸胡黑黑。双睛带遽。坐拟思谁。张公吃酒。李公醉。咄。试问。道生居士李公是何面目。与人缘而无碍。

　　柏山素弘理长老像(宝如法孙请)

　　这风颠汉。惯捋虎须。谁知我正法眼。向这瞎驴边灭却。柏山峰顶。呵佛骂祖。坐断天下人舌头。山东宝孙。请归法源供养。不是好心。将刀斧斫不开底面目揭。示大众还见么。切莫觑着。觑着则瞎。咄。

　　　　　　又(身云法孙请)

　　一茎种草亲为记。莂兰若芬香。柏山结果。将父子不传之妙。死猫头扶起破沙盆。能纵能夺。能杀能活。夫是之谓行解相应。名之曰。祖今身孙殷勤请赞。其师朽不知。伊何劫中结此冤家。又殃及祖祢也。呵呵。

　　法语

　　授素弘理上座

　　达摩西来。不立文字。惟以直指人心见性成佛。可大师断臂安心。卢行者黄梅踏碓。以至临济吃三顿痛。棒棒下儿孙焉用文字耶。己丑春。有旧识理上座。参予金明刻究此事。眉毛撕结已数载矣。今辞去。乞予数语。正所谓。不是冤家不聚头耳。偈曰。直指本无说。无说说直指。今付直指时。直指直指旨。

　　与祐上座(今名真倪)

　　欲识佛性义。当观时节因缘。今病僧出山。住个破院。秪为普明先师有未了底公案。所以与他了却。不意有个祐上座。撞入金明。觑见转转不能了也。且道作么生了。偈曰。妙道本无传。无传真妙道。无传今亦传。无道道亦道。

　　示启上座

　　达磨西来。唯直指教外别传。不立文字。以度众生。若假异方便接人祖道。安有今日哉。嗟夫。近世有称宗属者。炫耀见闻。鲜务正行。斯皆由识见不超宗眼。不正致令。识者笑徒自欺耳。故佛鉴云。若有一物所好。则被外物贼矣。盖吾禅家。贵乎眼目正当。唯露些子。如石火电光。如金刚王宝剑。如踞地狮子。令人凑泊不得。除非知有。莫能知之。若能如是。绵密操履。无丝毫透漏。方可拈头作尾。拈尾作头。不妨孤峰绝顶。十字街头。十字街头。孤峰绝顶。驱耕夫之牛。夺饥人之食矣。如皋启上座。参诸方有年兹。中夏参山僧于金明丈室。咨决大事及禅。暇尚有余。习未尽终。累大德。山僧。常呵斥之。一日翻然觉。跃然起。再拜余前乞示名字。遂名之曰。真启字。之曰。天岩意望。其卓出情量。迥脱盖缠。则不孤负一生行脚也。切嘱。切嘱。

　　示文上座

　　自古迄今这一着子。明如杲日。宽若太虚。无丝毫隐蔽。才涉思惟。则白云万里。所以二祖得之。不往西天。玄沙得之。不出岭。德山得之。见僧便棒。临济得之。见僧便喝。吾普明老人得之。孤峻二三十年。颠三倒四。而时人莫测。山僧亲遭毒手。得来今十载矣。然无一日不挂肝尝胆也。且道。山僧为甚么事。思之。思之。

　　示敏上座

　　欲明恁么事。须是恁么人。若是恁么人。何愁恁么事。昔临济大师。建立四料。拣四宾。主四照用。三玄三要等。令人一一明了。一一透脱。方能得自由分。可以自利利他。随处作主。遇缘即宗。如狮子游行不求伴侣。壮士展臂不借他力。淮安敏上座。不远千里参侍山僧已半载矣。今辞去。且要山僧鼓粥饭。气山僧。有时恁么。有时不恁么。有时不恁么中却恁么。有时恁么中却不恁么。汝可知之。更有一句。他日为汝说破。

　　示智上座

　　诸佛出世。祖师西来。为渡迷津。直指人人本有。不从外得。亦无一法可传授于人。若谓有法可传授。是外道法。非正法也。所以古德云。若以实法系缀人。土亦消不得。山僧这里与先圣不别。亦无实法与人。亦无。迷津可渡。且道佛祖既无法与人。将甚么为直指渡迷津耶。咄。痴子面前切莫说梦。

　　示丰上座

　　末法垂秋。古风扫地。余尝思老赵州之遗踪。自住金明十载。孤冷时流验尽兹。祖岩上座。维扬人也有志于道。前岁八月至。虽参诸方有年。尚未肯休歇。余时扣叱之。忽一日。呈行脚稿。余目之曰。你到处有许多络索。因甚到这里一点也无。答云。不须锦上铺花。余云。漏逗。漏逗。渠即礼拜。余喜其老成。遂书偈曰。狮子丛中验克家。生擒活捉绝周遮。末梢一句无多喝。慧命悬悬露爪牙。

　　徽州汪朝奉子瑜乞示

　　甲午秋。山僧过峡石田。道耕斋头古上座。率子瑜汪居士参请。坚志苦心备。呈所解乞示法语。山僧迫不得已。为汝葛藤一上。夫参禅要诀贵在猛捷。大丈夫若于此事信得及。认得真。一刀两断。千了百当。那有许多禅道佛法商量。今日三。明日四。依依稀稀。若信若不信。总为戏论。何能得自由分。先圣一切语言。皆药病相治。岂有实法与人耶。如云。即心即佛。非心非佛。不是心。不是佛。不是物。又云。有时教伊扬眉瞬目。有时不教伊扬眉瞬目。有时扬眉瞬目者是有时扬眉瞬目者。不是。且道。他意在于何。无过为人。抽钉楔解粘缚也。子瑜居士留心此道二三十年不为。于般若无缘。但当时被邪魔中毒。深远一时。卒未能撇得闺阁中物耳。却把种种缠缚二境所牵。打作两橛。不能了断。较之卤莽。承当实云泥矣。然亦不得死。执影子络索。自苦山僧。要居士将从前所有之物。尽情撇下。冷地里看看。是个什么意旨。若了得去。那怕瓮中走鳖。果得自由田地。山僧为汝助喜。何如。

　　与施约庵居士

　　余与居士机契。夙昔因缘而患祖道之微。力挽真风一十四载。此实乘愿再来。非同小遇。时义不容隐。特授以老人杖子。为末法宗眼。偈曰。杰出古人风。昂然势莫穷。本无言语道。纵夺为流通。

　　师见元卓日持经咒拈示

　　看经须透旨。持咒要明心。咒心不明故。日持总无益。经旨不透故。纵看亦枉然。经旨果能透。牛皮也须穿。咒心豁尔明。云山别一天。不见道海底。泥牛衔月走。品前石虎抱儿眠。铁蛇钻入金刚眼。昆仑骑象鹭鸶牵。若也会得其中句。能纵能夺。能杀能活。好吃老僧。一日三顿拳。不然逗到腊月三十日。阎罗老子与汝打算饭钱。莫道不言。

　　示禅人

　　一度相看一度了。法法头头勿草草。吊月吟松我不能。抛纶掷钓何可晓。自知没用日间闲。那管诸方▆浩浩。禅人若肯伴寂寥。佛法身心俱靠倒。俱靠倒。珊瑚枝上目杲杲。

　　书问

　　与葵石朱郡伯

　　昨承过晤。惓惓为道。贫衲不胜欣跃。向曹秋岳居士。屡颂老居士大有根器。要贫衲与居士。眉毛撕结。究明个事。为法门之柱石。贫衲素蓄于怀。昨得询及工夫。承备述留心。乃云。无门可入。贫衲云。唤什么作门。居士于此悟得。便是入门处。更无异路。又闻日课经咒。及诸务作障。若以贫衲观。老居士根器不凡。固当直捷提持。犹如金刚王宝剑。一切斩断。自能随处解脱。何有一物为障哉。且喜近闻有人与居士盘桓。甚善。但不宜泥于文字。增益解路。闭塞悟门。必须屏绝尘缘。看即今自己安身立命处。念兹在兹。久久纯熟。忽然　地一声。得大自由。得大安乐。为近世士大夫之光明幢。是贫衲之所愿耳。

　　与福建普明思达监院

　　禅流沿习。时风不古。老朽痛念于斯。因病体。深愧不能还山。然无一日不在紫云峰顶也。每怀吾侄。苦守多年。真见岁寒松柏。设若狮虫魔种。不顾先圣遗范。竟将常住物为己有。早变了也去。冬得吾素颖上座。归细述颠。未益见。吾侄坚操苦行。自不被邪魅所惑。耳老朽。本欲还山与诸侄相商个事。奈有常住修造。卒未遂愿。特命素上座主之万祈。吾侄痛念祖父。道场更为辅弼。成就法窟。永护主持法门。忠孝尽始尽终。而吾侄断断乎不可离此山也。切嘱切嘱。外祖衣一顶。汝师所遗。前岁。秀云送至金明。老朽意俟。一人杳绝影响。今与素上座带归普明供养。不致匪人窃负矣。其藏经。语录板。时当拣点。不令散失。山门幸甚。余不尽言。

　　与一和尚

　　己亥十月廿一日。妙峰到金明。知吾先师道场。实赖思达侄苦守以俟。吾弟兄入山之切。近来想。其岁久情疲。乃有傍观之隙。又得吾妙峰。闻之顿起悲痛之思。不辞数千里险崖之峻。又至陡门。遭掳罄劫。虽则赤体归家。喜其恬然。绝无难色。可谓法门忠孝。良有以也。然某极欲过岭。奈诸病绊身。不克遂愿。惟望吾师弟不吝慈悲。为法道故。非惟与先师法席重光。亦俾妙峰一番苦心。及闽中诸侄有赖矣。某稽首。江干临风。把臂为赆耳。

　　与项牧公别驾(法名真本)

　　昨谈。有公案未透。过在胸次有物。快将万缘放下。与朽盘桓。嚼铁丸。饮洋铜过日子。其铁酸馅。金刚圈。栗棘蓬。无不百杂碎矣。何更许他囫囵吞个枣耶。但办肯心。必不相赚。无虑无虑。

　　　　　　又

　　佛祖之道。诚非细事。真大丈夫方能担荷也。观居士为道殷勤。不弃寂寥。常至蠡湖。刻究此事。可谓智过诸方矣。前日因缘。你居士近日何如病朽。昨遣侍者来看。为甚你居士不在家中。速道速道。

　　复田道耕居士病中

　　维摩居士以疾而卧。五祖以疟喻示人。不意居士又落此圈阓也。适读来翰。以知足。力未佳。望当更宜珍惜。为法自爱。病中十咏。阅之颇佳。亦可消遣耳。承惠。谢谢。

　　复周莲斋(法名真洁)

　　节读来教。已知为道殷殷。所和蜜蜂颂颇佳。中有不到处。过在错用心耳。如教有云。昨蒙和尚以本分事锥劄。奈某虽究心有年。日在影响里。未能　地一声。所以极力欲道。道不着之语深见。居士虚心请益。然贫衲不欲与改正者。正要居士用一番真实苦心。参究那个蜂子。忽得一劄。冷汗通身。自知痛痒。彻头彻尾。岂不庆快平生也哉。
嘉兴大藏经　介庵进禅师语录


　　介庵进禅师语录卷八

　　住嘉兴先福寺嗣法门人真化等编

　　偈颂

　　五言律

　　赠张恒所医士

曾受医王嘱。深栖桃杏林。千般枯草料。一片活人心。指下定生死。机先按古今。丹炉煮明月。赤土变黄金。

　　哭鸳湖先师

法门何不幸。大厦忽然催。落月谁能挽。遗风莫可追。忆恩深痛切。睹迹转伤悲。令予失依怙。翻思没一词。

　　和无趣老人参禅偈三首

参禅觅玄要。终不明妙道。抛却自家珍。更向外边讨。头头意地行。物物胸襟扰。何日歇狂心。当下一时了。

参禅莫执坐。随事忙闲做。处处尽生机。法法皆显露。使得十二时。盘旋八角磨。日用不留心。驴年也弗悟。

参禅真妙诀。只要话头彻。莫谓佛祖疑。贵在生死切。等闲一觑破。称锤元是铁。撒手上高山。踏破澄潭月。

　　壬寅夏送主峰都寺归淮

立事须当早。为人贵老成。谦光深有益。养德重无争。揭起顶门盖。露出鬼眼睛。此日炎炎地。途中仔细行。

　　端午

日日是佳节。头头现本光。不知榴火热。便觉艾心凉。煮石堪为供。烹泉聊作浆。山中无监历。胜世有端阳。

　　癸卯八月示罗子先居士五帙(法名真性)

真性起天命。心灵蚤已知。谦光无以尚。隐德莫能施。蟾桂愈闻远。幽兰益见奇。净居香满座。顽石展双眉。

　　访黄坡蔡子谷居士

清秋动野思。拨棹访君庐。路僻惊鸥问。山遥破浪舒。尽溪观古致。就烛读新书。令我幽斋榻。烹珍带月茹。

　　春日即事简埽庵谭司业

春晴鸟语碎。云淡露天涯。盘礴松门古。茆茨竹迳赊。山寒苔裹石。林暖蝶穿花。不觉思樵路。经行日易斜。

　　五言绝句

　　金明古迹六咏

　　槜李亭

槜李传谁氏。溪头更立亭。自堪香味别。千载忆枯棂。

　　范蠡湖

泓水何清澈。名贤尚隐踪。倾心时鼓棹。栩栩越仁风。

　　天封室

腐楹重整立。辟土露针锥。碑砌茆檐下。真风未易窥。

　　一击轩

竹密余苍翠。乘轩事可追。帚边闻一击。不失两行眉。

　　狮窟

蜗涎成古篆。空谷赖残颜。丛树参天碧。曾无毛异还。

　　龙潭

珠吐危楼畔。波腾雉堞阴。临渊情未已。风冷动幽吟。

　　示徒

学道本无难。知羞心自安。莫将轻放过。徒取面红看。

　　　　又

识得知非处。偷心何所安。头头皆是道。玉石不相瞒。

　　夏日口占

赤日炙耕牛。田衣挂树头。蓬门常不掩。竹室冷如秋。

　　示乞食

敲出虚空骨。结取世外缘。钵盂开口笑。个个要周全。

　　天岩

天生岩自高。峻嶒莫可上。我独杖其顶。群峰悉相向。

　　东岩

东岩尤且孤。突兀依山户。常被老僧嫌。推窗日轮午。

　　警策

佛法本无多。因循便错过。六根俱显现。触处别无他。

　　　　又

急急莫蹉跎。光阴焂忽过。忆时小儿戏。今又白头何。

　　心空及第

虚空扑落尽。渠侬总不知。豁开顶门眼。露出珊瑚枝。

　　本地风光

笑傲日悠悠。从来绝外求。经行及坐卧。何处不风流。

　　现成受用

耳朵两片皮。牙齿一具骨。熟睡到天明。洗面摸着鼻。

　　渔

钓尽寒江月。披蓑烟雨深。锦鳞才入手。不是等闲吟。

　　樵

惯入虎狼穴。梯云樵转幽。只知泉石伴。那识有王侯。

　　耕

翻转劫前田。生涯到处全。倦来无别事。放倒钁头眠。

　　牧

放下鞭绳了。牛儿方始淳。一腔短笛后。骤过绿杨滨。

　　湖上步月

皎皎无伦匹。湖头深夜行。橘皮犹未制。白水咽香清。

　　口占

瘦竹庭前劲。幽兰石畔舒。明明西祖意。不会更何如。

　　闻人自欺拈偈策之

明珠产老蚌。白藕出淤泥。清浅一湖水。游鱼何自迷。

　　除夕

兀坐卓然真。人间作故新。春雷连夜发。全露法王身。

　　移竹

喜尔操有节。亦且得虚心。自予亲手植。慎初成茂林。

　　廛居即事

径幽苔地滑。门静竹风寒。车马曾无迹。惟闻鸟语欢。

　　与世高上座

狮子窟中事。善哮吼者得。今得本无得。无得得亦得。

　　七言律

　　金明即事

范蠡湖头影草枯。百城连落入清波。断碑横岸堆苍藓。截壁分烟挂紫萝。盘曲杏松巢鹤瘦。凌空楼阁老僧多。扶筇笑看忘珠者。拟索池中五色螺。

　　寿石雨和尚

拟师之寿不寻常。何物堪能为比量。云纵丹山看消长。风翻碧海探温凉。虚凝浩荡乾坤永。尘净经纶日月长。演尽无生咸妙协。森罗齐拱法中王。

　　重阳送一初法弟住院次来韵

九日霜华特递来。行行令我脱襟埃。多年室掩秦溪默。一旦光摇濮地开。麈尾乍挥黄落木。锥头才卓绿凝苔。喜君不弃连枝恶。永正淳风过狭垓。

　　答汪玉水居士还家韵

荒郊若个肯还家。旧业从先不属赊。韵起墨花(阁名)惊昔梦。句生东雅(堂名)动人嗟。城烟断处维摩默。巷月辉时颜子夸。岂似未归流浪客。相携林下草深遮。

　　廛居

偶尔从缘得敝庐。何期城市有山居。六窗扃碧尘烟净。一户常开车马稀。接巷弦歌咸妙道。隔邻鸡犬总玄机。廛居莫谓无幽趣。黄独深煨香又肥。

　　题雪牛

懒擎头角隐林泉。彻骨冰姿绝影鞭。吼断青山眠夜月。吸枯沧海卧晨烟。无心香草从他异。有意蓝田疑自偏。漫道牧童收不得。一陂寒色倩人怜。

　　酬姚自先居士次来韵

廛居弘荫胜青山。曲径苔封野衲闲。折拄杖抛蠡水畔。破芒鞋挂雉城间。爱培疏竹影萧寺。喜对乔松日启关。兀坐蒲兮忘岁月。何期垂念道风还。

　　蠡湖放生

何缘舌味起贪饕。作尽伤心杀活烧。蠢蠢不知循业至。灵灵争昧本因招。慈开死结三祗释。悲放生冤万劫消。快看飞潜纵林壑。自承恩处总逍遥。

　　答天游骆居士来韵(士之祖复斋公为车溪法门昆季)

祖业荒残尚有墉。七穿八穴显真宗。野翁曾示青缁谶。趣老刚遗车复踪。涧底水狂猿弄月。岭头云净鹤鸣松。蠡湖独坐无聊赖。何幸知音一击钟。

　　示法灯祖印祝发

一入缁门唤作僧。形骸拼舍好拳膺。离尘须要离生灭。断发还当断爱憎。微细威仪宜谨慎。幽玄妙道莫粗矜。从今刻志超前辙。擉破皮灯即法灯。

割爱辞亲到我林。勤行行业要纯谌。偷心死尽方堪指。恶习全除始可箴。印破虚空为祖印。心融尘垢是真心。一朝僧相非轻易。犹入红炉百炼金。

　　壬辰春与埽庵谭司业话旧拈赠

先师底事灼然彰。旧案拈来意更长。著作堂前辉化日。普明寺畔雨秋香。一溪烟水人难测。满苑光风剑不藏。愧我匪才成懒癖。幸逢佛法有金汤。

　　寿文节法师并贺重建真如宝塔

行藏六十绝偏圆。独步高风鸳水边。慈影已彰忻草木。法音恒震利人天。香飘薝卜千秋业。花拥真如百世缘。一段春光铺地锦。长年此日更鲜妍。

　　壬辰夏赠海盐觐周徐居士用费隐和尚韵

先圣仪容固可凉。潜行密用赚诸方。见超今古人难测。道绝形名不易量。生灭未忘情自异。盛衰才论实堪伤。可怜满地滔滔者。带累毗耶愁断肠。

　　次韵酬仲璘徐居士

慧华香喷出林前。透石穿云非小缘。海上揭开春暮月。斋头全露夏初天。珠回玉转忘情用。武纬文经不昧传。轰地一声双眼碧。驱邪还幸握金鞭。

　　天池退院酬澹庵潘居士韵

春云冉冉揭岩扉。卉木枞然隔世非。新月带梅扶岳出。晚霞和鹜泛湖归。明堂文质来清韵。古殿幽闲照紫微。几度光临愧何似。素风摇竹步依稀。

　　壬辰冬同右文摩云子先新在众文学居士过隐川插草即事

病骨扶桡度隐川。风霜凛冽亦堪怜。短蓑才褂桑枝上。破笠刚悬锄影边。一个瓦铛烹陇月。半间茆舍拾芦烟。自来只为荒田地。博饭讴歌答众贤。

　　示舒中上人入闽用韵

子为何事入禾西。几度担囊扣我扉。棒下知归犹是钝。言中领会未堪齐。若能爆地一声断。始可乘风千里栖。莫谓山居便无作。也须相唤食茎齑。

　　癸巳春子先昆季请观梅拈赠

每对清姿便解愁。秪因春色有根由。双双共气情真异。朵朵连枝意自幽。碧干光摇擎丽日。玉葩韵竞醒昏眸。芬芳庭际谁知己。疏影横斜香喷楼。

　　答吴秀才来韵

两度霜风扑面倾。残林若处脱然清。危楼破格披烟露。老干扶疏带月擎。就局门舒人气爽。通津路滑浪波平。满庭黄叶天成现。一鉴高明非色声。

　　回院自慨

揭开古迹示初因。力挽颓风已九春。自喜陈纲彰有目。却悲荒院继无人。少林面壁寻知己。船子抛纶为锦鳞。肝胆一时俱裂破。陶朱公里石头蹲。

　　秋日口占

城市山林幽且静。蓬门永昼掩芳菲。乔松未许闲禽宿。勺水频添赤鲤飞。石塌虫吟兰萼秀。竹窗风淡豆蔬肥。草堂独坐日当午。自剪烟霞补毳衣。

　　甲午春喜远门禅师见谒拈赠

忆昔福城宛不同。诚如私意出群雄。吸干沧海灯灯焰。踏断烟霞脉脉通。洞济激扬光化日。主宾互换振家风。欲言懒癖衷肠事。尽在相看一笑中。

　　示卜右文居士五十

畴昔经纶翰史功。今朝更不与前同。陶然半百知天命。呱地全彰继祖风。无影树头云挂彩。不萌枝上日初红。湖边满座辉珠玉。笑看丹青入画中。

　　自述

自知髭白起腮边。惹得空花笑大千。懒向沧浪探珠玉。老来廛市守山川。家风孤冷浑忘岁。祖席重辉亦待年。人事不关搔首处。满林松竹锁寒烟。

　　咏梅

素心冷澹越精神。逸世孤风不异真。瘦骨棂棂扶皓月。清臞落落出红尘。香飘断碣惊残梦。韵起空山恼乱人。自笑烟霞千嶂外。一枝独占上林春(梅下有蜂颂碑)。

　　赠蔡子谷居士用来韵

潦倒弘深护法王。高林绝巘莫遮藏。赤心布地云门子。瘦骨擎天金粟香。拼命驱邪惊闪电。横身扶正凛冰霜。谁知具有无欺眼。共助金明破院凉。

　　金明佛阁雪月灯次古韵三首

若处林亭一夜无。寒光灿灿是银壶。才思古德盆成句。又睹杨岐床满珠。势压万烟排玉嶂。平铺千涧绕冰湖。楼头兴起谁能共。六出翻飞击野凫。

一灯悬起黑云无。四壁辉煌映宝壶。光彻昏衢彰断喝。影垂暗室露真珠。鳌山人佛陶朱里。火树天仙范蠡湖。此夜一期千古胜。光明照曜宿芦凫。

夜阁尘嚣阒寂无。婵娟窈窕出晶壶。楹檐绕砌连城壁。林卉均嵌耀乘珠。遍布灵山标月指。潜光绣水浸天湖。凭栏自喜披衾玩。长啸一声惊起凫。

　　丁酉春朱钦臣居士请看梅即事

裴西古苑展丰神。物物陈前致趣真。岩畔步来无俗客。溪边访得总幽人。寒香缥缈浑铺雪。疏影徘徊绝点尘。竟日书斋谈道话。更闻枝上鸟争春。

　　赠徐完愚居士五十(法名真果)

枞然佳景好徜徉。更有奇观不我藏。鸳水渡头辉宝日。鹤洲林外驶仙樯。渔歌时听临崖草。野色遥看隔岸芳。莫道懒佣无物赠。却将闲事作商量。

　　罗子先居士请看梅即事

丰标挺劲转精神。一度相看一度真。两树交加藏达士。半庭俯仰可畸人。美哉见色非千色。羡尔居尘不是尘。排榻坐来时供茗。暗香浮动石头春。

　　答三宜和尚(时讲法华经)

法苑凋零赖有人。寒岩煦日展阳春。云门堂奥恢犹古。长水波涛翻更新。敛锷吹毛全杀活。高悬毒鼓绝疏亲。何当陋室飘香至。一朵青莲映水滨。

　　施约庵居士五十

二月风光特地新。知非蚤已卓然真。浮华力挽行藏古。朴素堪垂节操淳。法苑金汤声历历。儒林砥柱色璘璘。更持一脉维摩旨。桃实分香海岳春。

　　戊戌夏住敬畏庵步周居士韵

百城环座一残林。古佛家风不用寻。粝食充肠聊展钵。恶衣遮体恰无心。未闻瓜熟论甜苦。那探渠成别浅深。自喜春山秋水处。殊非知有莫知音。

　　戊戌腊日回院见庭梅被残示众

久植空庭望蔚然。何期运歉病堪怜。枝残还有新条发。干老宁无瘦玉鲜。澹泊韵敲情更惜。萧疏风冷骨犹坚。断碑野叟时同晤。不觉仰嘘月到椽。

　　即事示徒

寂寞山中事可嘉。肯将真实博虚华。蜃楼易得人情悦。蜗屋难逢智士家。廿载寒暄亲试隐。千年风月若为嗟。如松之操诚然别。得到湖头且吃茶。

　　己亥秋寿谭司业七帙

才闻芳桂拟何知。刚忆东君初度时。香韵不逾方自乐。风清所欲恰神怡。毫端泻出碧天气。研底挨开明月池。鄙野总无羊犬赠。聊呈只手笑鸱夷。

　　元旦鸡声二首(陆元度文学请)

独占元声莫可争。轰然由此发机生。讵因德感惊人梦。犹且灵鸣醒物情。宿草衔恩酬未足。临风披意语初呈。朱翁绝唱闻堪颂。音韵还应仔细评。

且喜年朝鼓翅鸣。信乎德备起群英。自闻腊至承君放。始觉春回贺圣明。慈转杀机因莫重。仁离庖惨得非轻。最初一句谁能和。试听窗禽答太平。

　　慨时

嗟见秋林鲜老成。不求妙悟不求精。金刚衣底何曾炼。宝镜尘中孰为明。着意闲花违法式。无心照烛逐风情。最怜一等飘零者。铁棒临头作么生。

　　癸卯春送主峰首座重整三塔寺

慨古悲今必自强。行难行事始相当。奋回法社风尘地。力整僧堂戎马场。一语维持山镇永。八荒倾动日遍长。龙渊幸尔重拈起。粪火堆中道更香。

　　祷雨戒杀

祷之久矣复何词。惨酷声号谁反思。乐意触神招大旱。纵心残物误非时。烧枯业海慈龙现。炙倒情山悲雨施。愿得世间存少愧。莫愁无雨不生粢。

　　廛居

一等山居出市廛。岂图大隐作生缘。种瓜得豆引溪上。刈草成蔬傍屋边。饭后欲茶闲扫叶。课前排榻谩垂帘。更看明月来窗白。钝钁高悬取用便。

　　示耕即事

　　丙申仲夏。予解蠡湖院事。抵隐川示耕寻月。挂笠枕流。颇有村居之兴。旦暮胧间。翛然独步。不觉咿唔。偶成十二章。非为骚人。捧腹特以。举似耕耨。不孤道行云尔。

村居莫道少相资。物物分明不我欺。百合香芬桑底玉。日葵花放陇头姿。蝼鸣壒　开心眼。蛙鼓池塘醒梦岐。自得个中真境趣。何劳数墨透牛皮。

盘曲桑蹊尽可资。黄花翠竹总无欺。插锹处露祖师意。铲草时扬古佛姿。牧笛风吹赓别调。树标月影接多岐。茫茫未解村居事。徒使人开两片皮。

落落生涯为我资。色空明暗讵相欺。三间茆舍超尘境。数亩荒丘产玉姿。栗棘蓬中无鳖鼻。平原地上有惊岐。但拈钝钁耕云石。莫管丛林分髓皮。

篱编木槿本无资。成现拈提绝自欺。处处犁风牛显迹。村村梅雨地生姿。窗前林鸟偷园果。槛外行舟问水岐。博饭栽田真受用。烂泥刺破脚头皮。

半衲褴襂满钵资。绳床土凳有何欺。泥垣蜂砌玲珑壁。瓮牖花穿玛瑙姿。百草头边宣妙偈。一竿影上指讹岐。谁知王老无情思。挈挈东村铁面皮。

蜗庐活计不多资。钝钁横拈蓦地欺。秕稗直教畬断种。荆蓁那许岸萌姿。恒翁曾示惭知义。沮溺尝芸羞问岐。缁素一般归耨处。几能着眼脱毛皮。

大幻人间非幻资。独怜于爱憎犹欺。桃溪日照翻红雨。荻浦风清卷绿姿。地臼舂梁留故客。豆掤排榻展新岐。相忘抑有不如意。水浸黄麻烂骨皮。

野僻荒陬莫解资。满川风月若为欺。良苗莂去争先翠。异卉栽来越外姿。塍小接溪桥过柳。村深连市驾无岐。携诗车水凭栏咏。更打痴蝇铁嘴皮。

道从本立尽生资。才见安闲便有欺。时雨失栽禾欠美。晴空怠刈豆无姿。屋边蛛网重重布。场畔蚯泥岌岌岐。一自入乡行化后。山清水绿快人皮。

挂笠轩前颇有资。何须他处觅缘欺。破砂盆贮隐川水。无底篮盛美石姿。烂煮瓜蔬怀抱瓮。香吹芽茗点疑岐。更看绕燕喃喃语。一种生机非地皮。

道业森森何所资。及时干办始无欺。蝉啼落日犁轻病。鹊噪归林耙瘦姿。遍地蚊雷寻血汉。一溪萤火照昏岐。休云白饭难充口。愧杀通身换肉皮。

连宵雨足启晴资。造化生灵信弗欺。一片嫩禾青倍色。半湾新月碧添姿。舟移岸上萍填洫。鱼跃田中水没岐。且喜桑阴堪晚眺。落霞飞处影皮皮。

　　新霁

喜逢新霁起村隈。茅舍家私尽打开。折拄杖挑川上草。破蒲团晒陇边梅。窗掀素练飘玄路。衣洗清风飏绿苔。更看佳禽惜毛羽。树头飞去又飞来。

　　古体

　　和南明师翁十究竟

究竟身。四大繇来非假真。万象之中刚独露。坚密维持正法门。

究竟心。泥团打破绝纤尘。仔细看来无所用。普天匝地是何人。

究竟事。日暖月凉皆分处。鸟啼花笑各呈奇。物物头头只这是。

究竟理。穿山透石何堪举。等闲踏断那乡关。东土西天通故里。

究竟生。万般缘起不无根。庭前花景非同梦。白发婴儿即古今。

究竟老。磨尽春秋岂曰小。时携竹杖坐当轩。蓦示儿孙问家宝。

究竟病。觅他起处浑无分。假饶攒簇不得底。争似苕溪行正令。

究竟死。藤枯树倒原何始。当知触目是菩提。富贵贫穷几如此。

究竟苦。幸然灶里有烟火。端的不在黄连枝。如丧考妣曹山堕。

究竟乐。赤脚波斯戴双角。相逢好笑又惊人。万虑千酬惟一错。

　　和达观大师夜行偈

昼夜经行时。自能步步起。前步不及地。后步又摧起。后步若不动。前步如何起。前后不相及。腾腾起不已。以此谛观之。足何尝履地。足既不履地。空水乃可履。空水既可履。说甚神通具。

　　破衲歌

蠡水家私无别物。刚刚只剩破直裰。通身细碎费成文。受用无穷何可说。这皮袋。没遮盖。破补襕残无内外。零零落落好风流。一颗圆明终不坏。领尚无宁有带绳。牵线结。驴驼载。穿来那论重七斤。披向人前真可怪。此毛衣。何堪卖。这般滞货有人爱。皮穿骨露许谁知。东掷西抛始是快。风又吹。日又晒。佳宾懒顾诚潇洒。等闲为褥更为毡。粪扫堆头偿夙债。识因果。知利害。针线不牢若有代。任他笑我太痴憨。随地飘摇无挂碍。寒暑来。实是赖。出入山林光体泰。常将篾束住岩隈。衲衣下事恒不昧。仔细看。绝无对。锦绣伽黎岂同类。褴褴褛褛总堪怜。非圣非凡观自在。阿呵呵。眇眇乾坤云霭霭。

　　苦雨歌

春风春雨竟忘日。隤落椽檐满地湿。可怜败屋转离披。东拄西撑谁为葺。足踏地。头顶笠。举意欲行还复入。倦来忽听数声鸠。瞠眼烟云忙习习。无限春光风雨过。赢得溪涛汹涌急。掩柴门。幸无客。这般虫豸为标格。绿树阴依折脚床。笋芽穿破梅苔石。偶拈秃笔胡乱挥。分明个字难书掷。难书掷。笑倒虚空暗里藏。拟欲参详霄壤隔。

　　知足歌和子蕃朱居士韵

物我无殊真自足。随之顺逆非同碌。翛然个里一壶天。举世几能获此福。等闲事事卖肝肠。猛虎何曾食子肉。岁月消磨没短长。山中却有松花禄。体上烟霞云雾衣。豁开独露顶　目。石女垂垂发似丝。图画虚空偶成幅。逍遥世外非人间。豕鹿同行复同宿。这段风光本自然。从缘恰寓破落屋。破落屋。风雨承渠覆。几案绝香尘。刚悬一祖轴。日常无别者。置卷懒翻读。相逢相唤吃杯茶。那管浮沉荣与辱。

　　手卷

卷舒皆自在。横放总悠然。佛祖从渠转。流芳万古传。

　　芒鞋

鼻孔辽天。耳门卓朔。踏断尘寰。高挂壁落。

　　斗笠

超然一道具。无物可同俦。每每蔽风雨。常常掩日头。

　　竹杖

天姿挺特。节操迥出。扶倾辅危。机用莫测。

　　缚帚

客来访懒叟。面垢三五斗。住院已经年。无钱置苕帚。树叶风卷堆。尘沙时疾走。家亲但觉贫。那解当处有。篱傍足生缘。拈起便哮吼。谁谓般若体。未免堕窠臼。堪笑老赵州。怜儿不觉丑。

　　过严滩吊子陵

钓台巇险兮。千峰拥座。岩滩浪滚兮。一派清溪。迥绝功勋兮。名超列士。晦迹潜光兮。声振古今。

　　数珠颂示人

颗颗圆活。眼眼通神。会得。途中受用。不会。且自规绳。

　　闻举子先居士德行

至德不德。大行何行。伟哉。伟哉。因邪打正。

　　次韵酬高五采文学

曾闻诸法从缘起。玉趾何期过蠡水。僧俗之交已有秋。羡君佳景无忧矣。携筇话旧发成斑。儿孙满座真且喜。称意逍遥秉烛游。清池修竹岂徒尔。枫叶霜华得几时。人生百祀犹弹指。捧读瑶篇自赪颜。恐负乔松荫这里。
嘉兴大藏经　介庵进禅师语录


　　介庵进禅师语录卷九

　　嗣法门人真范寂昙行瑸真源编

　　七言绝句

　　示当湖陆永侯文学(法名真修)

觌面提持四句偈。明明历历不曾藏。闲忙着眼看端的。山谷木樨香又香。

　　示钟溪晋侯叶文学

一句时中密密参。从缘逆顺自相便。蓦然触着寒毛竖。始信真宗别有传。

　　喜愿庵禅师过访

苔封小径绝尘嚣。赚我同人破寂寥。话到水穷山尽处。舌尖端不动纤毫。

　　示折蜡梅

玉蕊霜花傍壁披。一枝横亚最新奇。清香打动邻家鼻。引得游蜂不识时。

　　示子先罗居士

七日枅穷非等闲。羡君聊识面门斑。更须会取祖师意。莫向人前道易难。

　　怀余杭余栖云居士(曾参南明师翁于双径)

双径因缘羡未忘。寻源徐步冷山房。不嫌懒僻时相候。又入云深插草扬。

　　寄朱清远居士

几度荒居意不堪。松山顿辟拟茆庵。虽然未遂君嘉志。亦可将题作指南。

　　慰约庵施居士病中

好肉生疮少有胎。通身痛痒出头来。血脓脓地亲殃及。莫怪当年流毒材。

　　偶成

幽胜不离当处有。市廛古寺即山居。成群松鼠偷瓜豆。拍手不回加两嘘。

　　示瞽者舂米

惯舂老米足堪夸。椎下分明是当家。糙白不将双眼验。唯凭赤手作生涯。

　　出闽题江郎石

江郎三片绝囊藏。何代安名亘古扬。插入太虚星斗落。清旸云雾总风光。

　　和阳明先生良知韵

剔起残灯午夜时。岩阿冷暖自家知。自知不向他人说。知与无知是阿谁。

知与无知是阿谁。天池月色几人知。莫将光影认为是。只管区区向外为。

　　酬右文卜居士(法名真仁)

情尘觑破密参玄。奕世金汤蠡水边。惭愧僧家无可报。披毛带角被人牵。

　　酬钦臣朱居士

阿谁多口递裴西。且喜知音不我欺。雪里桂香须委悉。几翻觌面已全提。

　　摩云周居士乞和放生偈(　轹居士韵)

沟渠争识江湖阔。惭愧古人徒折摄。飞潜乞命略拈提。各各试看是何物。

末劫众生恣迂阔。贪饕杀味无拘摄。佛祖洪开解脱门。急须跳出釜中物。

　　酬中瓒施居士募酱

那事明明不露文。一湖鸳水一湖云。三年盐酱承君力。沾着唇皮个个欣。

　　拽磨

磨轮转处泄天机。手眼通身吼似雷。玉石总教成作粉。中心端不动纤微。

　　怀祖山福生二禅德

古今密行有人作。彼此皆施无缘慈。翻忆曹山危病处。煎汤送药五更时。

　　示绣雪巨石

石头巨细分明了。驴脚精粗见也么。趁此早年强壮力。汝师公案莫蹉跎。

　　癸巳曹太仆鉴躬居士过院。值余病中。劝饮陈皮汤。拈偈奉酬

抱病荒庐谁起忧。几经风雨涕寒流。高车何幸垂残榻。一盏橘皮彻体休。

　　筝

放去收来一鹞筝。撩天扑地为谁生。虽然不食腥膻食。也使林间鸟鹊惊。

　　示狮吼孙

愚钝也知忠烈后。破铛须信旧家声。忽然突出顶门眼。狮子吼时野干惊。

　　留宦维那

粗食敝衣堪禁足。危床土凳可安居。金明不是老兴化。留摈分明意莫躇。

　　答徐敬可居士次放生偈韵

仁能大施放生湖。业债从前不较多。未释个中关捩子。明明开眼入汤镬。

破寺傍通一蠡湖。古今贤达放生多。虽然池小堪容活。但愿慈兴出沸镬。

　　丙申观音诞日出山即事

飘然拽杖入深村。叠叠春光一个僧。自笑蠡湖成底事。驴腮马额得人憎。

　　鹰

俊哉不打篱边鹊。劈海擒麟霄汉飞。啖啄一声狐兔尽。新罗又过铁牛机。

　　因士持纸求示

白纸从来没一字。云何要我更涂煤。病僧无力难拈笔。却负当人卷玉回。

　　示磨粉炊糕

急急揩磨洁白心。镬汤炉炭上亲蒸。名模脱尽香甘美。好奉公婆也未曾。

　　扫鸳湖先师塔

昔日普明遭热喝。今朝兴善礼慈容。塔前松柏青青候。匝地光扬少室风。

笑不成兮哭不成。绿阴黯黯鸟嘤嘤。儿孙济济咸瞻仰。肯负单提折脚铛。

　　示众

饱腹经行非分外。虚心请问是工夫。夜来八万四千偈。不会依然在半途。

　　示罗子先四十

一声　地出胎时。两手划划更有谁。不惑年来报恩处。因行惊起睡猫儿。

　　礼虎丘隆祖塔

咄哉睡虎拟何酬。赚杀儿孙笑不休。三拜更添绕一匝。山悠悠处水悠悠。

　　风铃颂

一出红炉便有声。高悬楼阁转光明。因风直示檐前事。未审何人听得清。

　　读易

形名未具孰为庖。一画才彰便落爻。底事明明人不荐。咬蓍嚼字梦中敲。

　　启华严会斋单(云壑禅人请)

重重严饰杂华林。童子来参意更深。托出满盘咸妙供。好将阿字细沉吟。

　　火炮颂

锥劄曾经毒手来。灵机一窍顶门开。等闲触着无明火。裂破虚空震九垓。

　　偶成

万物尽从时节换。不知时节任谁行。空斋极目间消遣。长啸一声天地清。

　　夏日面水

一杓清泉堪自足。通身受用无穷福。枕箪席椅俱抹过。尚余恶水好灌菊。

　　慨古

笊篱捞尽千秋月。粪火煨空万古云。近看大都皆滞货。奚嫌黄叶乱纷纭。

　　玩月

芒鞋踏破千山月。拄杖伶丁唱妙诀。木人抚掌笑呵呵。石虎咆哮跳出穴。

　　示徒息诤二首

理深何必形声色。见浅徒劳论是非。谩道老僧无料理。一条白棒活人机。

但得境闲浑是道。莫愁浊世有邪魔。消归自己皆堪用。不必寻求过与他。

　　即事

栽梅涤竹野人风。扫尽繁华眼界空。更有一般堪羡处。数声幽鸟绿阴中。

　　示病中

痛痒于身便谓灾。那知罪福不无胎。快将毒药还医毒。脓血尽时好肉来。

　　赠断愚侄掩关

吾孤汝负不须陈。三应三呼定有因。总是老婆心甚切。管教槌破铁昆仑。

　　示雪宗悦众

莫将命蹇便自屈。妍丑皆从密行修。若具赵州清白眼。腾蛇改格未为忧。

　　赠金居士送子出家

裴君送子有多偈。公送云何无一言。夜宿隐川看新月。层层花影到窗前。

决当行此勿因循。报佛祖恩一句陈。千古英名留后望。莫教错过太平春。

　　酬文节法师过访

象驾何期过隐川。重重铺锦菜花天。惭余蓬室无相接。一盏蒿汤桑陇边。

　　周摩云居士求偈

隐川室里留君宿。敬畏堂中示再参。举手低头频顾语。莫云无法为人嫌。

　　无禅帐即事

水国蚊雷觜如铁。赤肉团边咂鲜血。谁能于此契生缘。历劫无明当下彻。

　　喜剑安法侄禅师即事

本色住山非染造。为怜尘世觉心寒。和烟入水超方便。明月芦花孰解看。

　　示东岩上座

九上三登未是亲。一言契入始为真。从今收拾瓢囊也。他日分明举示人。

　　立冬即事

敝衣重补足遮寒。日卧闲云败屋宽。黄菊数枝乔木下。飘飘落叶许谁看。

　　劝断愚法侄启关

凋林欲挽正斯时。何必拘拘俟满期。放出从前真面目。移风易俗好施为。

　　冬至

晓鸡才报一阳生。凛凛霜天梅蕊擎。旧案日新辉宇宙。焚香拨火不虚行。

　　示项牧公别驾(法名真本)

维摩之疾好承当。痛处何妨炙艾疮。眼正心光扶祖道。任教乌兔起沧桑。

　　示古岩知客

金明寺里钳锤处。范蠡湖边赤骨肩。但办肯心追古哲。不须岩外更栽莲。

　　除夕

一炉猛火度残庚。岂与诸方斗富行。茶罢各归寮舍暖。现成公案到新正。

　　入新方丈酬曹秋岳司农

无知老衲累秋翁。明暗相参两眼红。居易昔年遗十笏。又承新整定西东。

　　示范维那

鼻孔撩天意可投。丛林踏遍已知休。从斯放下身心后。蠡水风清款款酬。

　　自娱

幻住不须频计较。随缘放旷得安然。任他为佛为官去。我只破庐枕石眠。

　　答曹秋岳司农

五百年前未了因。深埋尘土得无亲。曾思坡老完经事。此案重圆须旧人。

　　寄禅人

三顿因缘不用猜。当机只贵眼睛开。金明不是闲饶舌。钝斧重拈期再来。

　　示陆缘度居士(法名真慧)

灵鹫峰头一点因。自来蠡水日相亲。而今既得本来面。万紫千红不是春。

　　示净名雪子上座

末法垂秋正此宜。莫嫌穷谷少人知。脊梁硬竖半撑拄。自有香风扑鼻时。

　　赠罗又先文学

武略文经非偶然。家声祖父又争先。笔花满案咸珠玉。且喜高标不浪传。

　　上元和无际祖师走马灯(原韵附)

　　团团游了又来游。只为无人指路头。歇却心中三昧火。刀枪人马一时休。

一点无明遍界游。只缘不识这毫头。谁知尽力跳不出。息却心中火便休(示净道新戒)。

人马团团奋迅游。英雄豪杰孰回头。若能觑破影中事。好示傍观归去休(示牧愚新戒)。

　　师垂语云。时当酷暑。大地火燃。语默动静。莫能逃其燎。却汝等如何免得。罗子先答云。更嫌何处不风流。师颔之。遂示以颂

更嫌何处不风流。犹较炎威过一筹。未得个中三昧力。行人却与路为仇。

　　壬寅春仲即事(有引)

　　禅林澹泊。素让金明。此亦自甘。外缘不务。况值岁歉。信施尤难。然喜众皆孜孜为道第。愧无法供养。秪得丰俭随家。宁独篾束三条而已乎。

为法忘躯信不诬。充肠藜藿把尸扶。蓦头撞着庭前柏。肯放灵山老秃奴。

　　贫颂

参禅学道学先贫。彻底贫来道自亲。果是赤贫浑是道。试看谁是赤贫人。

　　璎珞粥

几颗玉粒缀青荠。满钵横挑香更肥。翻忆荷衣松食辈。只忧无法不忧饥。

　　佛音尼在罗子先家作鞋。次。忽闻楼板声。有省。居士即开空室勘验。机缘呈师。师以古德接尼悟道。颂韵示之

大似吴山老秃奴。权开空室接师姑。果能不负娘生面。自出群中一丈夫。

　　示梦庵书记

离钩三寸子须道。相逢慎勿妄盘桓。头头公案虽成现。漠漠烟霞仔细看。

　　示空有知浴

顿空诸有捞明月。谁灶无烟没夜光。收得海中龙藏宝。翻身索价有人偿。

　　过楞严吊紫柏大师

阿师半偈理更残。始得丛林复壮观。此日往来发长叹。抬眸又觉苦心寒。

　　示身云法孙

柏山恶辣谁能近。汝独相依事有年。言行无违成就汝。更加戮力绝狐涎。

　　示朗上人

最喜山禽不乱鸣。一时叫出一时声。声声相唤谁能醒。面面青山面面青。

　　庚子八月朔旦为范大夫受戒偈引

　　大夫为金明伽蓝。今受五戒已。竟此不忘灵山授记。诚非梦事。正如径山之龙神。鹤林之米老。然大夫之为伽蓝。又杰出矣。偈曰。

霸业垂成即泛舟。岂图血肉念无休。从今受戒登坛后。永佐金明第一筹。

　　瓦

做得工夫成一片。方堪大冶炼身坚。莫嫌此是路傍土。偏向毗卢顶上眠。

　　树灯偈示慧峰八十寿

一树灯明亘古今。森森枝叶佛皆钦。当阳直示无偏党。鉴地辉天意转深。

　　示衍法华维那

试看谁能转法华。念翁撩起事堪夸。何期子拟追踪者。撇下湖边也克家。

　　示佛心

火镬铁丸居常饭。刀山剑树自家园。可能于此同栖止。始信壶中别有天。

　　示灵虚

虚而灵寂而照。动静施为有玄要。触着金风彻骨凉。捧炉神却翻茶铫。

　　示众

桑阴盘曲路无石。雨后往来看脚下。拟议之时跌一交。莫道隐川苔地滑。

　　雨中向日葵示梵为

越出群芳不二天。狂风妒雨一心悬。任从日处重云内。自向东西义莫迁。

　　种田

退步由来是上前。低头觑破水中天。忽然插到退不去。撒手翻身跳上巅。

　　隐川即事

本自无心于富贵。清香满院扫难开。白云澹泞天空碧。灯盏无油明月来。

道人到此且开怀。今日无粮又有斋。邻过笋笾穿曲径。鸟衔红柿落霜阶。

　　示照先

两度追随入蠡湖。不离家舍在中途。于今直示还乡去。绣雪香芬莫负孤。

　　示舜日杲法孙

旧案新翻喜有源。急须戮力报师恩。老僧亲勘无忧矣。眉目分明嫡骨孙。

　　示宝如玉法孙

末季陵风孰仔肩。瓦瓢盛雪煮青天。春来又见儿孙事。一树寒梅映水边。

　　住敬畏庵示众

慧命悬丝入隐川。那期旧话又新圆。儿孙殃及重拈出。夜半优昙火里鲜。

　　晓窗即事书为罗子后又先叔侄

依依嫩绿雨初晴。兀坐晓窗鸟语清。且喜兰馨真实境。道人风味不虚声。

　　示周莲斋居士远过隐川(法名真洁)

沩山泥壁我打墙。此事如何作较量。相见别无闲话会。抛槌归院点蒿汤。

　　示罗居士舍地重修建祖塔二首

祖塔秽污深可悲。者回不用问钻龟。个中血脉无多子。嫡骨儿孙更有谁。

买地葬人非分外。孙承祖业岂胡猜。道人有地不须买。掘个深坑便好埋。

　　留文允言居士度夏(丁未)

毒暑飞蒸孰可逃。惟君与竹却相饶。庐山旧面分明现。来向凄凄破寂寥。

　　示休岩壁法孙

沿流不断要分明。卓出重函贵眼清。欲报汝师恩怨处。急须努力振家声。

　　示耕十颂(并引)

　　余尝示耕。此题立来已久。尚未拈出。恐多事耳。今有某某。从侍殷勤。特以祖业为问。余但微笑。某乃至。再因。出颂示之。彼且不嫌荒鄙。随即赓和。洵知时节因缘。良有待也。举似大方。狮子吼。野干鸣。请试简看。

　　未耕

寥寥祖业不多争。才见田园蓁莽生。契券幸然明号段。惟人努力起家声。

　　开荒

钝钁横拈入草丛。那论朝夕苦施工。荒丘若处都翻转。一曲高歌日已红。

　　下种

种子携来绝妄传。好平因地下机先。但能不失农时候。自有灵苗透水田。

　　灌水

一莂根苗慎勿枯。时将恶水长荣株。纵教垂实还须润。未审农人会也无。

　　耘草

异卉灵苗一处陈。拈来须要别疏亲。更加耘到无耘处。野色青青满眼新。

　　刈实

试看良田稻正香。及时收拾好秋光。镰刀拈起从头刈。风卷烟霞坠地黄。

　　登场

风清月白满肩挑。大担收来路不遥。一总上堆随日选。好留佳种接丰饶。

　　筛飏

曾将敲落积山中。净谷还须入磨砻。无数糠秕倾飏尽。重筛白米奉姑翁。

　　上仓

验尽精梁收上仓。颗颗圆净此中藏。老侬印记重叮嘱。珍重吾家克肖郎。

　　赈济

忽怜饥馁苦何求。岂吝家私不我忧。一自打开无底藏。人人饱足我方休。

　　和普明牧牛颂

　　未牧

昂然头角日咆哮。逐色随声路转遥。无限春光浑不觉。何论触处犯佳苗。

　　初调

狭路相逢蓦鼻穿，绳头紧把猛加鞭，一回入草一回拽，那许从前野性牵。

　　受制

一经苦制息横驰，且把鞭绳款款随，纵使绿杨溪上卧，眼瞠瞠地岂能疲？

　　回首

忽然识得便回头，鞭影无加性自柔，漫道牧童为易事，手中绳子放还留。

　　驯伏

随顺从教这那边，逢源左右得安然，试看步步春风里，不费纤毫腕力牵。

　　无碍

人牛坐卧总如如，芳草坡中转不拘，绿树阴浓新雨后，数声短笛乐余余。

　　任运

鞭绳撇下白云中，踏断山丘草正茸，几度烟峦情未已，夕阳归罢兴还浓。

　　相忘

调余无事没偏中，那更有心分异同，谁道潘郎多快便，倒骑驴背过桥东。

　　独照

牛儿已丧赤身闲，懒说枯椿天地间，啸月吟风虽足快，还须更透一层关。

　　双泯

合水和泥绝影踪，孤城山寺日当空，应知个里真端的，幽鸟一声花满丛。

　　和宋天封佛慈禅师蜜蜂颂(有序)

　　予庚寅春移梅次掘深土，得断碑半截，洗阅蝌额，有天封佛慈禅师法语八字，下勒示语一篇，并蜜蜂颂五首款，识绍兴已未长，至日华顶支离叟书遗祖照颜侍者，予乃恍然曰：此地五百年前事弥露矣。即置之法堂，及稽灯传佛慈为圆悟嗣，又考真歇了塔铭，了曾祖照会中首众，洵知二老出世开法金明非小缘也，适子谷蔡居士觑见，力请表扬，因述缘起，并勉赓和顺治乙未春悟进识。

　　　　附原颂

　　千花蕊上刺香时，百草头边得意归，一窍透穿通活路，游丝无碍去来飞。

　　风光占尽作生涯，闹合门前趁晚衙，君看不期而自信，儿孙整整世其家。

　　桶底遭君打脱时，从前活计顿抛离，超然不恋旧窠窟，空有层层酿蜜脾。

　　平生底事付风光，日暖花开个个忙，　着等闲遭一劄，痛连心髓要承当。

　　老○○○闭刳桐，向上同参一窍通，禅者不须窥户牖，针锋劄着面皮红。

类堕风光妙密机，纷纷闹里带香归，百千慧命同心接，不令而行翼翼飞。

同门出入各天涯，纵在途中不离衙，满径芳菲皆活计，翩然落草问君家。

惊天动地出窠时，义断恩忘永别离，从此门庭虽各立，同风千里蜜生脾。

朝朝鼓翅弄晴光，拭露穿云花底忙，劈面相逢无避处，一锥脑后痛心当。

从缘入得这空桐，透过窗棂处处通，丰俭随家同受用，江南三月落花红。

　　　　再和

豁开户牖蚤春时，觅得些些悄地归，试看当轩人迹断，高吟一曲百花飞。

没生涯处忽生涯，出内翻飞声震衙，就里分明宾主定，何劳更问我王家。

绵密针锋点点时，恣探花落影离离，从教铁面铜睛汉，触着浑惊毒入脾。

春来若处逞风光，岂似花间蝶恋忙，奕世儿孙承大荫，酬恩须要自担当。

个里藏锋妙古桐，和光出入绝相通，尽知酿蜜成家业，不觉芳菲满迳红。

　　　　三和

百万英灵簇拥时，独拈花髓几知归，头陀不禁轻遭劄，恼乱丛林千古飞。

光生漆桶足生涯，日暖花香大放衙，挨羽去来成底事，孰知福国裕民家。

正值移梅春仲时，钁头边遇老支离，盘桓彻底针锋露，句句希声畅蜜脾。

两股花呈种种光，回途不是等闲忙，密移一步倾筹室，未许傍观胡乱当。

才扬眉目倩疏桐，不坏色香窍自通，万丈华峰留不住，却来槜李刺新红。
嘉兴大藏经　介庵进禅师语录


　　介庵进禅师语录卷十

　　嗣法门人真在真觉真性真本编

　　疏引

　　募修金明寺缘起

　　金明乃宋佛慈禅师道场，继有赐紫净惠大师鼎建千佛宝阁，开禧赐额，至明成化间，得祖昭大师重新，迄今又二百余年矣。余于戊子仲夏赴诸檀护之请，卓锡此地，亦不免理废席于榛莽，整颓纲于荒陋。时有僧拟充修造事，余但以古德住院偈止之，已经十三载，惟清冷逼人，禅侣往来鲜能措足，比见山门愈圮，堂阁愈危，得无坐视之责乎？今蒙诸大护法矢心以修葺见示，余不得不拈出以告众善信，伏祈协力共襄福。有攸归偈曰：海月湖天境自宽，危堂破阁逼人寒，要新此个旧公案，信手挥来直下看。

　　乞修造偈引

　　隐川大慈庵乃金明寺之故地。去濮溪二里许，有胜山居之况，新篁环翠，细柳垂阴。近构堂宇数椽，其奈卧房未备，有失往来禅侣之接。今岩轮二上座，远从匡庐至此，挂笠数月，且不嫌荒僻，坚请历事，观其志，可谓为法忘形也。余不能固辞，特以举似檀那，惟欣然捉笔，挥出家珍，作不朽之胜因，则福果乌可涯量哉？更述一偈：

　　廿年不打这鼓笛，今朝特地一翻新，知音自肯倾心和，韵脚分明十一真。

　　大乘庵募重装佛像偈引(慧上人请)

　　刻雕成众相，聚沙为佛塔，无为真佛实在我身，由是观之，老瞿昙慈悲之故，葛藤太煞。余又如何引蔓牵枝耶？偈曰：小乘钱贯大乘井，索要须圣相重辉，必请高檀注脚。

　　普明修造引(妙峰素颖长老请)

　　建宁普明山寺，乃我先老人养育贤才陶铸圣凡之所，其层峦拥翠，万脉归宗，南北往来，鲜有不至者。予自癸未春出山屈指于今一十七白矣屡欲慰安众望无奈蠡湖破院，兼病体羸尪未遑跋涉溪山，因循岁久，以致妙峰素公深忧古道，垂秋丛林凋落，特与普明知事相商不辞数千里杖笠来迎过岭共整陈纲继起祖席，亦足知其为法门师弟之谊至矣。然病朽愧不能入山，又乌忍安坐付倾倒于弗闻耶？凡我同志力挽颓风，普明有赖，其中更有一段光彩劫外风流，试问取妙峰，定为道破。顺治己亥孟冬下浣七日。槜李金明介庵进朽题。

　　斋单

　　陶朱富而有余金，明贫之不足，说甚云门饼赵州茶，一味五味管取无下口处，而今不妨更拈草料细切，清风一任横吞竖咬，忽得嚼着些些，定见千佛阁顿生光彩，槜李亭重整规模，人人庆赞皇图，处处庄严佛土，大众莫道空疏，伏唯珍重。

　　敬畏庵缘起

　　嘉禾范蠡湖西有敬畏庵，乃我祖无趣老人隐居道场也。创自明之嘉靖间，其来百余年矣，缘老人俗姓施，里中多称施庵，云庭旁有大槎梿树，老人尝与径山无幻祖说法其下，有陆五台诸公访道参扣。老人寂后即塔本庵。庵中疏竹清池佛室数楹，后有见如彻师启建楼宇，崇祯戊辰岁，彻孙日明轮公继扩中楼，彻师系老人外孙老人外孙五彻师行四长为沈鹤斋公，即护法罗仲吴居士外翁也。居士于构中楼时，曾助轮公缘就，自鼎革以来，顿觉颓圮，余住金明，去庵不数，武常过礼塔，目击心忧，兹日明公拟完夙愿，同余弟子罗子先持册乞数语引导众信，盖子先乃仲吴居士之子，轮公不忘旧护故，偕之来余，合掌加额，遂述缘起以告檀那，共襄胜举，俾古佛道场复见一新，其福德又乌可涯量哉？凡乐助者点笔于后，勒石以垂不朽焉。

　　化斋米疏(无能乞)

　　釜甑生尘，法从缘起，钵盂启口，道在人弘。展布袋于十字街头，露肝胆于三家村里，固廪打开，管取人人具足，坚囊顿破，直教个个周旋。化亦真，施亦真，篱根香拥菊花新。食轮转，法轮转，风吹落叶两三片。时当九日，捉笔欣然，大力檀那，快心乐助。

　　化灯油引

　　纸捻无油，通人委悉，空谷有神达者，方知若向无油处着眼，管取腾今耀古，能于有神中展手，直教赫地辉天，搕　头显发无始威光，漆桶里露出本来面目，举似高檀，快然倾倒。

　　序跋

　　源流颂序

　　佛祖密室中，有一段因缘，从来无人觑着。何故？觑着则瞎。秪如临济兴化，父子授受，源流有据，诸方但以化得三圣大觉力而拈临济香，更有谓临济不传兴化，而化在三圣大觉处，悟得先师吃棒底道理后，拈香临济，盖僭嗣也。若此妄凿古人，何异矮子观场？今诸子云：从上佛祖皆见有付法偈，既已刊出灯录，何至马祖下不刊，亦复不见法偈，为是无付，为复珍惜不彰。咄！黄河三千年一度清，汝等冬瓜茄子见个什么？虽然悯子诚恳，不得已即将佛佛授手祖祖相传源流法偈机语随缘颂出，辄成一帙，敢以公诸天下万世明眼，报佛深恩，知佛祖授受之有的据，益俾德胜无焚衣之悔耳。还见正法眼藏么？一只破草鞋，无底亦无对。

　　鸳湖和尚颂古序

　　从上慧命，源源如线而出，车溪尤甚。一丝悬于九鼎，幸我老人一肩担荷，密用潜行于水边林下二十余年，隐显以时罕逢识者。崇祯乙亥春，有严　轹居士参师，殷殷不下，便乃复白苎普明废址，恳请以居，及郡绅士咸迫。师以病坚辞，不得已勉赴插草开荒，率众住静。不期丙子秋因事挈杖入闽。后之住院开法亦号普明，正如杲日丽天，无有所不烛也，尝谓余曰：老僧和牧牛并诸颂，古子看何如？答曰：情知老人向异类中行。师曰：如何异类中行事？余便两手拓地再拜而出。今复阅普明遗稿，牧牛诸颂大有不同处。如何是我老人不同处聻？谨辑此刻，以俟贤者。

　　跋无趣和尚真迹

　　丁亥秋抄，余过敬畏庵礼吾无趣祖塔，次有孙喻微忽出残纸一幅相似，余捧读之，是趣祖亲书示龙湖先生法语，不觉忻喜，乃云：祖师真迹，若优昙花，实为希有，今既见者，宜珍藏之。喻微云：见此一篇，即见祖师面目矣。咄哉痴子，祖师面目安在纸上耶？既不在纸上，且道祖师面目又在何处？吁：袈裟零落难缝补，收卷云霞自剪裁。

　　隐川集自叙

　　壬辰秋，余同卜右文居士抵濮溪，道经村落，讶其遍地荒芜，狐兔陵食，星散农家俱困缓惰，至于禽无巢卵，树乏斧柯，纵使神农之化亦难矣。士乃指片地云：此金明赘疣也。余目之曰：噫，此地只少一椽耳。是冬，卜右文、罗子先二居士同众信捐赀购地，别创一庐于川上，余名曰大慈庵，盖取济度此方之义。示耕数载，颇与彼生息迥别，农人皆异之。虽大义茫然，乃有稚子傍桑阴学种瓜之意。但觉狐兔潜藏，桑苗葱郁，悠悠乎风清月霁，于三间茆下，落落乎鸟啼花笑，于千顷畬头。余时啜白汤烹野藿，吟咏其间，庶不孤村居之幽况矣。爰述数语，以揭初因，并志诸护之竭心焉。

　　跋子蕃朱居士宝梦记

　　未到这里直须疑着，既到这里切忌住却，若恁么会与宝梦记转，不恁么会亦与宝梦记转，举似明眼，请下一语看。

　　跋南明和尚语录

　　法门陵替甚矣。按万历间宗师家，颇尚孤峻，递相隐谢，此一变也。逮天启时，方有人出法门，似觉可观。至鼎革来十余载，泛滥弥漫，此又一变也。盖翁于泰昌改元迁化，其操履卓伦，非今时可拟。阅是录者，当具别眼，法门有望焉。

　　箴铭

　　即事偶箴

无上妙道。不落言诠。真妄双泯。直指单传。或棒或喝。非教非禅。了达知见。勿谈要玄。和光同尘。有实有权。无挂无碍。任运翛然。独超物外。迥出劫前。巍巍堂堂。阔步大千。风清月白。别是一天。大慈佛法。博饭栽田。葛藤铲断。弗扯章篇。初调犊子。蓦鼻绳穿。或犯苗稼。时猛加鞭。纯乎哮吼。放浪林泉。绍隆佛祖。惟在志坚。千钧重担。努力一肩。主持门户。赤手空拳。无量妙义。一一重宣。中道不立。那有偏圆。一金镕出。钗钏瓶钿。横拈倒用。信手自便。懒残风味。石枕高眠。日上月下。何故周旋。体性圆明。电拂圣贤。迷真逐妄。诚可悲怜。贫穷学道。淤泥出莲。生死呼吸。何论少年。耽着五欲。业覆情牵。渠无能所。宁有盖缠。须知端的。山边水边。诛茆伐竹。聊构数椽。或问如何。谁曰隐川。不局命运。岂逐世缘。腾蛇改格。枯淡自全。若为知己。芳草芊芊。

　　牙铭

我年刚五十。牙生四十五。尔以我固坚。我以尔利腑。嚼断玉石根。吃尽咸酸苦。无尔不相和。无我不吞吐。齐密且关风。深隐自回互。今者脱然离。我何忍其土。哀哉铭尔衾。日轮正当午。

　　眼镜铭

昏之以明。明之以昏。惟尔其精。莫知其神。

　　狮子玉章铭

狮子牙爪。琢出昆冈。踞地哮吼。惊走狐狼。虽无一字。文彩难藏。印住印破。隐川之章。谁能任重。惟尔用光。

　　玉鱼铭

美质无瑕。深藏峙屺。谁琢谁磨。彻头彻尾。平地波涛。泼天风雨。慎勿轻跃。善为珍体。

　　佛牙柜铭(广若姚居士请)

无上慈尊。从地涌出。微尘界中。放光现瑞。直示群迷。广宣妙义。世所希有。凡圣叵测。若能见闻。殊胜福利。拥护是幢。赖斯名器。

　　佛事

　　为径山昙周师火

　　师以火炬指龛，召众云：还见昙周师落处么？脱或未然，今日进上座，为伊点出去也。良久云：丛林辅弼已经年，一旦相倾五老前，山岌岌水潺潺，昨夜三更月正圆。掷炬云：优昙花发火中鲜。

　　为敬畏庵莲禅人掩龛

　　师以拄杖击龛一下，云：生耶？不道云断，寒猿啼古路。又击一下，云：死耶？不道林残，羸鹤唳空巢。喻微莲公于斯会，得白日传心静，青莲喻法微，其或未然，金明为汝说破。遂掩上，云：树头黄叶落，且向此中看。复击一下。

　　又火

　　举火炬云：生死关头绝要津，西风切切送归人，急须火里翻身去，一朵青莲劫外春。遂投火炬。

　　为万福庵法林上座火

　　师云：圆公圆公，汝当时在我室中有一则公案，有权有实，有照有用，争奈末后未圆，汝还记得么？金明今日为汝当众拈出。良久云：明明不覆藏，明明绝回互，生死与去来，杲杲日轮午，若也圆得，定然不向别处流转，脱或未然，我今为汝圆，却且道作么生圆？百草头边光灿烂，更嫌何处不风流。遂掷火炬云：烧。

　　为母贺氏孺人掩棺

　　师至棺前，作女人拜，顾视左右，云：还见我老母么？若谓此便是，此乃父母精血所成，终归败坏，且道我老母在什么处？复高声召云：老母老母，放下着！即以手掩上。

　　起棺

　　师以拄杖击棺三下，云：来时不增，去时不减，此土西方，不隔一线，若然凝滞，体亦难见，惟我老母，信行自便。且如何得自便聻？遂以杖引之而出。

　　掩土

　　师撮土召云：老母，离尘合觉，离觉合尘，今日离合，且置秪如归根，得旨一句，作么生？铲开荒草地，遍界藕花香。以土掩之。

　　为张恒所居士掩龛

　　师云：生也恁么，死也恁么，生死去来了无干涉，脱或不然，金明为汝下手去也。遂掩上，云：坐断千差路，从教五眼窥。喝一喝。

　　为柏山素弘理长老起龛

　　师以杖击龛云：横身异类于西子湖头赤骨婆心，于柏山寺里，三十年来忠孝，验在目前，百千载去恩怨，且看脚下，将谓你完我，谁知我完你，且止，更有一着，汝等还见么？卓一卓，云：步步着力！便起。

　　举火

　　师举炬云：起废席整颓纲，素位而行建法幢，立宗旨恢弘祖道，只如事理圆融，彻骨彻髓一句又作么生，迸出通身三昧火，为人不顾两茎毛。遂撺下。

　　入塔

　　师至塔前，以杖指骨云：大众！这是你本山堂头和尚一生受用不尽底，今日入此殊胜光明幢中，辉天鉴地，无党无偏，且道全身奉重又如何？竖起拄杖，云：巍然一塔黄金骨，直矗青霄万壑垂。喝一喝，便放下。

　　为太仓宦陈修长老封龛

　　师至龛前，卓拄杖云：古塘插草运大悲，手于未萌绣雪开，山努摩醯眼于末季，今虽能事已毕，尚有公案未了，以致老僧不惜眉毛，要问汝大众，还知伊不了处么？良久云：问取我孙澄首座便封。

　　为敬畏庵日明耆旧火(平野监院请)

　　师举炬云：林泉落莫正斯时，黄叶纷纭满路岐，聚散不知情自戚，槎梿岁岁露霜枝。这是吾祖无趣老人受用不尽处，幸我日明耆宿，固守一生，适来遽尔长往，金明无可荐扬，惟赠一星猛火。便撺下。

　　为得中知客火

　　师举炬云：会么？赤日炎炎，万里无云，薰风煜煜，青天有过。去此二途，中道不立，且道别资一路，又作么生？山僧为汝下个注脚。遂撺下，云：烧。

　　为本智上人火

　　师举炬云：全愚不愚，本智非智，或喜或瞋，如幻如寄，逻斋供众十二年，终日街坊耍儿戏，一朝拾得草鞋钱，撒手呵呵便归去。大众！且道他归何处？遂掷炬，云：急着眼觑。

　　曹继宗请为郁氏全玉掩棺

　　师以杖击棺云：全玉，二十年前取名，二十年后入殓，汝心念佛已切，佛令汝心已清，忽得前后际断，撒手归家，心佛一如，无非极乐，虽然，更须知藏身处没踪迹，没踪迹处莫藏身，还会么？腊雪未融千涧水，春风又发万山花。复击三下。

　　为张居士火

　　师以杖击棺云：寒云楚楚，生也。一棒。寒色凄凄，死也。一棒。惜乎尔兄，可悲可痛，五十二年一场春梦，今日到此还醒也未？若也醒得，红尘堆里一任逍遥，荒草溪边无非极乐，新殃不作，旧孽自除。如或不然，看看火来也！遂下火。

　　为香祖兰公掩棺

　　廿年深隐冷栖迟，孤影追踪足孝思，不意去春归此日，何期此日又归西。兰公，兰公，啸月眠云于黄叶庵中，生本不生，攒眉跨灶于▆老堂里，灭何曾灭，潜心幽韵未透玄关，细嚼寒冰方伸雅志。虽然兰植中涂，犹未免无经时之叹，且道：即今还有去来之相也无？以杖击香几云：全身放下浑闲事，劫外臞梅瓣瓣香。

　　为报忠德安公火

　　师云：春风澹荡，去来情自涩，春雨初消，泥水滑如油。秪这个时节，若也会得，不惟云开日露，便得就路还家，如或未然，总是生死岸头事。今日汝徒传慧，特请山僧为汝荐往一句作么生。遂举炬云：桃萼烂红鸟语碎，绿杨垂处棹方归。乃撺下。

　　为倪全寿起棺

　　师以杖击棺，云：一切众生，性清净，从本无生亦无灭，既无生灭，安有去来。倪全寿还会么？放身命处，超于彼铁壁银山，绝盖缠。拽杖便起。

　　举火

　　师举炬云：七十余年却似风，此回锻过总成空。昔时曾示于今日，无限春风入普同。遂撺下。

　　为无尘上座火

　　师举炬云：出家修道贵真实，毫厘有差天地隔。五十六年虚自持，平生甘苦俱狼藉不狼藉。遂打一圆相，掷下云：竹边猛火烧，来春好笋出。咄！

　　为秋涧禅人火

　　师举炬云：学道之人不得真，秪为从前认识神，无量劫来生死本，痴人唤作本来人。所以老僧日前为汝锻炼几番，其奈汝夙障缠固，不得脱洒自由，今日又承汝父潜愚、汝叔完愚两居士，始终请老僧了汝一生之事，可谓恩大难酬，老僧不免放出火光三昧，更为汝锻炼一回，彻骨彻髓去也！遂撺下。

　　为心融境师火

　　师举炬云：心由境灭，境逐心沉，心境一如，山高水深。今日孝孙眉公虔请本山方丈，为伊师祖心融境公送往生。本不生法腊七旬，灭本不灭，匋山戒律不惟报本酬恩，可谓一心而融万境矣。且道即今心在什么处？不则更为下个注脚。良久云：腊月火烧冰。遂撺下。

　　门人　施博　真洁　真慧　真仁　真和　真馨　阅

　　古吴门人　真衍　等敬梓

　　金明介庵和尚源流颂世序西天本祖释迦世尊始祖摩诃迦叶尊者二祖阿难尊者三祖商那和修尊者四祖优波鞠多尊者五祖提多迦尊者六祖弥遮迦尊者七祖婆须密尊者八祖佛陀难提尊者九祖伏驮密多尊者十祖胁尊者十一祖富那夜奢尊者十二祖马鸣尊者十三祖迦毗摩罗尊者十四祖龙树尊者十五祖迦那提婆尊者十六祖罗睺罗多尊者十七祖僧伽难提尊者十八祖伽耶舍多尊者十九祖鸠摩罗多尊者二十祖阇夜多尊者二十一祖婆修盘头尊者二十二祖摩拏罗尊者二十三祖鹤勒那尊者二十四祖师子尊者二十五祖婆舍斯多尊者二十六祖不如密多尊者二十七祖般若多罗尊者震旦初祖菩提达磨大师二祖慧可大师三祖僧璨大师四祖道信大师五祖弘忍大师六祖曹溪慧能大师曹溪第二世南岳怀让禅师曹溪第三世江西马祖道一禅师曹溪第四世洪州百丈山怀海禅师曹溪第五世洪州黄檗山希运禅师曹溪第六世镇州临济义玄禅师临济第二世魏府兴化存奖禅师临济第三世汝州南院慧颙禅师临济第四世汝州风穴延沼禅师临济第五世汝州首山省念禅师临济第六世汾州太子院善昭禅师临济第七世潭州石霜慈明楚圆禅师临济第八世袁州杨岐方会禅师临济第九世舒州白云守端禅师临济第十世蕲州五祖法演禅师临济第十一世成都府佛果圆悟克勤禅师临济第十二世平江府虎丘绍隆禅师临济第十三世明州天童山应庵昙华禅师临济第十四世明州天童山密庵成杰禅师临济第十五世夔州府卧龙破庵祖先禅师临济第十六世杭州径山佛鉴无准师范禅师临济第十七世杭州净慈断桥妙偷禅师临济第十八世天台山瑞岩方山宝禅师临济第十九世天台山华顶善兴寺妙明真觉无见先睹禅师临济第二十世处州福林院白云智度禅师临济第二十一世太平府繁昌八峰山古拙俊禅师临济第二十二世四川东普州道林无际悟禅师临济第二十三世南京太岗月溪澄禅师临济第二十四世太岗夷峰宁禅师临济第二十五世天目山宝芳进禅师临济第二十六世嘉兴东塔野翁晓禅师临济第二十七世秀州敬畏庵无趣如空禅师临济第二十八世杭州径山无幻性冲禅师临济第二十九世秦溪兴善寺南明慧广禅师临济第三十世建宁府紫云山普明寺鸳湖玄微妙用禅师

　　介庵和尚源流颂

　　门人　真理　真本　等录

　　同山居士　曹溶　阅

　　西天

　　本祖释迦世尊

　　在灵山会上拈花示众，是时人天百万众皆默然，唯迦叶尊者破颜微笑。世尊曰：吾有正法眼藏，涅槃妙心实相，无相微妙法门，不立文字，教外别传，付嘱摩诃迦叶，并敕阿难副贰传化，无令断绝。付法偈曰：法本法无法，无法法亦法，今付无法时，法法何曾法。

　　颂曰：

　霜天欲暮朔风寒　　黄叶飘飘孰耐看
　忽地晚钟鸣古寺　　一轮皎月出重峦

　　始祖摩诃迦叶尊者

　　阿难一日问师兄：世尊传金襕袈裟外，别传个什么？祖召阿难。阿难应诺。祖曰：倒却门前刹竿着。后祖欲入定鸡足山，乃召阿难言：我今不久世间，正法付嘱于汝，汝善守护。付法偈曰：法法本来法，无法无非法，何于一法中，有法有不法。

　金襕裟外别无传　　弟应兄呼梦不全
　一段真风亘今昔　　优昙朵朵火中鲜

　　二祖阿难尊者

　　于恒河中流将入寂灭，念先所度脱五百弟子悉皆来集中。有弟子一名商那和修，二名末田底迦，祖告之曰：昔如来以正法眼付大迦叶，迦叶入定而付于我，我今将灭，用传于汝。付法偈曰：本来付有法，付了言无法，各各须自悟，悟了无无法。说偈已，复以正法眼嘱累商那和修，而谓末田底迦曰：昔佛有记汝，当于罽宾国敷宣大法。

　法涌恒河逝不休　　一般心事动人愁
　如来法眼亲殃及　　试看分支两道流

　　三祖商那和修尊者

　　化缘既久，思付正法于吒利国得弟子优波鞠多以为给侍。祖因问曰：汝年几耶？答曰：我年十七。祖曰：汝身十七耶，性十七耶？答曰：师发已白，为发白耶？心白耶？祖曰：我但发白，非心白耳。鞠多曰：我身十七，非性十七也。祖知是法器，经三载，以法眼付嘱之。付法偈曰：非法亦非心，无心亦无法，说是心法时，是法非心法。

　问南酬北露英才　　口款相随欠一锤
　三载巾瓶无别嘱　　与师把手上高台

　　四祖优波鞠多尊者

　　在世化导，证果最多。最后有一长者子，名曰香众，礼祖求出家。祖问曰：汝心出家身出家？答曰：我来出家非为身心。尊者曰：不为身心，复谁出家？答曰：夫出家者，无我我故，无我我故，即心不生灭，心不生灭，即是常道，诸佛亦常心非形相，其体亦然。祖曰：汝当大悟，心自通达，宜依佛法僧，绍隆圣种。因为剃度，授具名提多迦，且告之曰：昔如来以正法眼藏次第传授以至于我，今复付汝。付法偈曰：心自本来心，本心非有法，有法有本心，非心非本法。

　狮子全威便出群　　吼声未许等闲闻
　堂堂圣种真堪绍　　次第传流非世勋

　　五祖提多迦尊者

　　行化中印度。彼有仙名弥遮迦，昔与祖同生梵天，遮迦遇阿私陀仙授之仙法，祖则修习禅那，报分已经六劫，以夙缘故，舍邪归正，率众求解脱。祖即度之，其众亦一时发心。祖以法眼付弥遮迦，而说偈曰：通达本法心，无法无非法，悟了同未悟，无心亦无法。

　一念才分万劫殊　　刹那回步便同途
　虽能逐日追风疾　　狼藉春光不较多

　　六祖弥遮迦尊者

　　游化至北天竺国，于阛阓间遇一人，手持酒器，逆祖问曰：师何方来？欲往何所？祖曰：从自心来，欲往无处。曰：识我手中物否？祖曰：此是触器而负净者。曰：师识我否？祖曰：我即不识，识即非我。彼即置器礼祖，自称名婆须密，愿加度脱。祖与剃度。付法偈曰：无心无可得，说得不名法，若了心非心，始解心心法。

　趁性颠狂笑傲频　　茫茫谁识瓮头春
　拦街撞着刚知己　　共醉桃源好避秦

　　七祖婆须密尊者

　　常服净衣，执酒器，游行里闬，或吟或啸，人谓之狂。遇六祖弥遮迦受法，行化至迦摩罗国，有智者佛陀难提索祖论义，祖曰：仁者论即不义，义即不论，若拟论义，终非义论。难提知祖义胜心，即钦服祖。说付法偈曰：心同虚空界，示等虚空法，证得虚空时，无是无非法。

　额有圆珠长七尺　　特来呈伎彻光辉
　当机直示虚空法　　拶入虚空绝是非

　　八祖佛陀难提尊者

　　适提伽国毗舍罗长者家，长者作礼问：何所须？祖曰：我求侍者。长者曰：我有一子，名伏驮密多，年已五十，口未曾言，足未曾履。祖曰：如汝所说，真吾弟子。伏驮闻之，遽起礼拜，而说偈曰：父母非我亲，谁是最亲者？诸佛非我道，谁是最道者？祖以偈答曰：汝言与心亲，父母非可比，汝行与道合，诸佛心即是。外求有相佛，与汝不相似，欲识汝本心，非合亦非离。伏驮闻偈，便行七步，随祖出家。付法偈曰：虚空无内外，心法亦如此，若了虚空故，是达真如理。

　五十年来口不开　　鹅王择乳亦奇哉
　刚行七步扬家丑　　引得儿孙入祸胎

　　九祖伏驮密多尊者

　　受八祖付嘱，至中印度。有长者香盖携一子，名难生，礼祖曰：曾有一仙，谓此儿骨相非常，当为法器，今命出家。祖与剃发，付戒羯磨之际，祥光烛座，舍利现前，自此精进忘疲。未几，祖付法焉。偈曰：真理本无名，因名显真理，受得真实法，非真亦非伪。

　才举金刀顶相圆　　祥光遍布耀人天
　分明舍利人难睹　　一领袈裟搭半肩

　　十祖胁尊者

　　本名难生，投九祖执侍左右，胁不至席，因号胁尊者。至华氏国，憩一树下，有长者子名富那夜奢，合掌前立。祖问曰：汝从何来？答曰：我心非往。祖曰：汝何处住？答曰：我心非止。祖曰：汝不定耶？曰：诸佛亦然。祖曰：汝非诸佛。曰：诸佛亦非。祖乃付法。说偈曰：真体自然真，因真说有理，领得真真法，无行亦非止。

　夙债来偿自古衣　　不投机处却投机
　其中一语谁相谙　　夜半金乌扑地飞

　　十一祖富那夜奢尊者

　　得法胁尊者，寻诣波罗奈国。彼有马鸣大士，作礼问曰：我欲识佛，何者即是？祖曰：汝欲识佛，不识者是。曰：佛既不识，焉知是乎？祖曰：既不识佛，焉知不是？曰：此是锯义。祖曰：彼是木义。祖问：锯义者何？曰：与师平出。马鸣却问：木义者何？祖曰：汝被我解。马鸣豁然省悟。付法偈曰：迷悟如隐显，明暗不相离，今付隐显法，非一亦非二。

　拖来拽去绝遮藏　　木义解开汗似汤
　突出本来非二一　　薰风拂拂透身凉

　　十二祖马鸣尊者

　　于华氏国宣化，俄有魔来与祖较力，祖震伏之。魔遂现形忏悔。祖问：汝名谁耶？眷属多少？曰：我名迦毗摩罗眷属。三千祖曰：尽汝神力变化若何？曰：我化巨海极为小事。祖曰：汝化性海得否？曰：何为性海？我未尝知。祖曰：山河大地皆依建立，三昧六通由兹发现。迦毗闻已，遂发信心。付法偈曰：隐显即本法，明暗元不二，今付悟了法，非取亦非离。

　三千业力逞神奇　　性海扬波总不知
　无量法门由此立　　盲龟值木几人思

　　十三祖迦毗摩罗尊者

　　入西印度北山之中，山有大树荫覆五百大龙，其树王名龙树，常为龙众说法。祖访之，龙树出迎，曰：深山孤寂，龙蟒所居，大德至尊，何枉神足？祖曰：吾非至尊，来访贤者。龙树默念曰：此师得决定性明道眼否？是大圣继真乘否？祖曰：汝虽心语，我已意知，但办出家，何虑吾之不圣？龙树闻已，悔谢祖度。付法偈曰：非隐非显法，说是真实际，悟此隐显法，非愚亦非智。

　意知心语显真乘　　沧溟由来鲲化鹏
　但办肯心承圣业　　法中何虑冷如冰

　　十四祖龙树尊者

　　至南印度导化时，有迦那提婆来谒，将及门，祖先遣侍者以满钵水置于座前。提婆见之，即以一钺投之而进。祖后造智度等论，垂世，以法眼付提婆。付法偈曰：为明隐显法，方说解脱理，于法心不证，无瞋亦无喜。

　陷虎之机不易亲　　当阳拈出便通津
　针投水乳风前祸　　烂熳山花别问春

　　十五祖迦那提婆尊者

　　从龙树祖得法后，至迦毗罗国。彼有长者梵摩净德，以其子罗睺罗多，随祖出家。祖曰：昔如来有记，第二五百年，此子当为大教主，即与剃发。至巴连弗城，闻诸外道欲障佛法，祖乃执长幡入彼众中。彼问祖曰：汝何不前？祖曰：汝何不后？彼曰：汝似贱人。祖曰：汝似良人。彼曰：汝解何法？祖曰：汝百不解。彼曰：我欲得佛。祖曰：我灼然得。彼曰：汝不合得。祖曰：元道我得，汝实不得。彼曰：汝既不得，云何言得？祖曰：汝有我故，所以不得。我无我我，故自当得。彼辞既屈，乃问祖曰：汝名何等？祖曰：我名迦那提婆。彼众夙闻祖名，咸悔过归伏。祖随告罗睺罗多，而付法眼。偈曰：本对传法人，为说解脱理，于法实无证，无终亦无始。

　因邪打正逞襟怀　　入水求人似有乖
　二五百年传佛记　　好携瓢杖踏烟霾

　　十六祖罗睺罗多尊者

　　行化至室罗筏城，有河名金水，宝庄严王之子号僧伽难提者，居河之源，安坐入定，祖与学众溯流而上，伺之三七日，难提从定起，祖问曰：汝心定耶？身定耶？提曰：身心俱定。祖曰：身心俱定，何有出入？提曰：虽有出入，不失定相，如金在井，金体常寂。祖曰：若金在井，若金出井，金无动静，何物出入？提曰：言金动静，何物出入，言金出入，金非动静。祖曰：若金在井，出者何金？若金出井，在者何物？提曰：金若出井，在者非金，金若在井，出者非物。祖曰：此义不然。提曰：彼义非着。祖曰：此义当堕。提曰：彼义不成。祖曰：彼义不成，我义成矣。提曰：我义虽成，法非我故。祖曰：我义已成，我无我故。提曰：我无我故，复成何义？祖曰：我无我故，故成汝义。提曰：仁者师谁得是，无我祖曰：我师迦那提婆证是无我。难提以偈赞曰：稽首提婆师，而出于仁者，仁者无我故，我欲师仁者。祖以偈答曰：我已无我故，汝须见我我，汝若师我故，知我非我我。难提心意豁然，即求度脱。祖曰：汝心自在，非我所系。语已，即以大法嘱付。祖说偈曰：于法实无证，不取亦不离，法非有无相，内外云何起？难提闻命，说偈赞曰：善哉大圣者，心明逾日月，一光照世界，暗魔无不拔。

　大象游行兔径希　　义持金井涉离微
　豁然心意无我我　　千圣同途把手归

　　十七祖僧伽难提尊者

　　行化摩提国，历山谷间，至一峰下，时山舍有童子持圆鉴直造祖前。祖问：汝几岁耶？曰：百岁。祖曰：汝年尚幼，何言百岁？童曰：我不会理正百岁耳。祖曰：汝善机耶？童曰：佛言若人生百岁不会诸佛机，不如生一日而得决了之。祖曰：汝手中者，当何所表？童曰：诸佛大圆鉴，内外无瑕翳。两人同得见，心眼皆相似。其父命随祖出家。祖为名伽耶舍多。后复因风吹殿铃声，祖问曰：铃鸣耶？风鸣耶？舍多曰：非风铃鸣，我心鸣耳。祖曰：心复谁乎？舍多曰：俱寂静故。祖曰：善哉善哉，继吾道者非子而谁？即付法眼。偈曰：心地本无生，因地从缘起，缘种不相妨，华果亦复尔。

　圆鉴风铃彻底清　　童儿百岁语人惊
　现成公案亲分付　　花果圆来又发萌

　　十八祖伽耶舍多尊者

　　经大月氏国婆罗门鸠摩罗多之舍，祖将入，罗多问曰：是何徒众？祖曰：是佛弟子。罗多一闻佛号，心神悚然，即时闭户。祖良久扣其门。罗多曰：此舍无人。祖曰：答无者谁？罗多闻已，遂发宿智。付法偈曰：有种有心地，因缘能发萌，于缘不相碍，当生生不生。

　佛号才闻即悚神　　开门元是闭门人
　为怜击破牢关键　　一树寒梅劫外春

　　十九祖鸠摩罗多尊者

　　适中天竺国，有大士名阇夜多，问仁夭暴寿逆吉义凶之故，祖答以善恶有三时报。夜多顿释所疑。祖曰：汝虽已信三业，而未明业从惑生，惑依识有，识依不觉，不觉依心，心本清净，无生灭无造作，无报应无胜负，寂寂然，灵灵然，汝若入此法门，可与诸佛同矣。一切善恶，有为无为，皆如梦幻。夜多领旨，即发宿慧。祖告曰：吾今寂灭时，至汝当绍行化迹。付法偈曰：性上本无生，为对求人说，于法既无得，何怀决不决？

　亡羊泣路事如麻　　梦幻空花总被遮
　宿慧顿明诸佛义　　何烦门外驾三车

　　二十祖阇夜多尊者

　　至罗阅城，敷扬顿教，彼有学众，惟尚辨论，首者名婆修盘头(此云遍行)，常一食不卧，六时礼佛，清净无欲，为众所归。祖欲度之，问彼众曰：此遍行头陀能修梵行，可得佛道乎？众曰：我师精进，何故不得？祖曰：汝师与道远矣！设苦行历于尘劫，皆虚妄之本。众曰：尊者蕴何德行而讥我师？祖曰：我不求道亦不颠倒，我不礼佛亦不轻慢，我不长坐亦不懈怠，我不一食亦不杂食，我不知足亦不贪欲，心无所希，名之曰道。时遍行闻已，发无漏智。付法偈曰：言下合无生，同于法界性，若能如是解，通达事理竟。

　苦行勤修路转增　　悬崖撒手事何曾
　隔墙见角知牛在　　一种平常继祖灯

　　二十一祖婆修盘头尊者

　　罗阅城人，行化至那提国，王常自在问曰：罗阅土风与此何异？祖曰：彼土曾三佛出世，今王国有二师化导。王曰：二师者谁？祖曰：即王之次子摩拏罗，乃其一也，吾虽德薄，敢当其一。时王方同祖语，忽使者报：有象巨万逼城。祖曰：拏罗出，患解矣。王遂命之。拏罗出城，向象大喝，城为震动，象皆颠仆驰散。于是，王大敬信，命拏罗依祖出家。祖授付法偈曰：泡幻同无碍，如何不了悟，达法在其中，非今亦非古。

　宾主相看风土扬　　乡谈谚语灼然彰
　众流截断知端的　　海底泥牛趁夜光

　　二十二祖摩拏罗尊者

　　行化西印度，知月氏国有鹤勒那比丘，堪为法器，乃躬往化之。时鹤勒那以昔缘故，感鹤众相随，见祖遂问：有何方便，令彼解脱？祖曰：我有无上法宝，汝当听受，化未来际。即说偈曰：心随万境转，转处实能幽，随流认得性，无喜亦无忧。时鹤众闻偈，咸飞鸣而去。

　众鹤追随业自殊　　一机掣断始无疑
　飞鸣濯濯衔恩去　　物外超然识得伊

　　二十三祖鹤勒那尊者

　　中印度师子比丘问：我欲求道，当何用心？祖曰：汝欲求道，无所用心。曰：既无用心，谁作佛事？祖曰：若有用心，即非功德。汝若无作，即是佛事。经云：我所作功德而无我所故。师子闻已，即入佛慧。祖告曰：我灭后五十年，北天竺国当有难起婴在汝身，今以法眼付嘱于汝，善自护持。乃说付法偈曰：认得心性时，可说不思议，了了无可得，得时不说知。

　缦天网子颇相宜　　打凤罗龙蓦面欺
　一句了然超百亿　　三贤十圣那能知

　　二十四祖师子尊者

　　求法嗣于罽宾国，遇一长者引一子问祖曰：此子名斯多，当生便拳左手，今二十年终未能舒。祖即以手接曰：可还我珠。童子遽开手奉珠。众皆惊异。长者令之出家，以前缘故，复名婆舍斯多。祖即告之曰：吾师密有悬记，罹难非久，如来正法眼藏，今嘱付汝，汝应保护，普润来际。偈曰：正说知见时，知见俱是心，当心即知见，知见即于今。祖说偈已，复以僧伽黎密付斯多，俾之他国。斯多受教，乃抵南天。

　捏紧拳头二十年　　才逢识者便开拳
　目前多少淆讹事　　只许渠侬到处圆

　　二十五祖婆舍斯多尊者

　　受师子祖嘱，独迈南天，潜隐山谷，天德王、迎供王有二子，长曰德胜，次曰不如密多。密多和柔，德胜凶暴。及即位，惑外道说，欲抑祖，密多谏德胜囚之，乃诘祖曰：师子尊者已遇罽宾国王难，何缘付法？祖出尊者先所付僧伽黎示胜，胜命焚之，衣出五色光，薪尽如故，胜乃追悔礼祖，立出密多。密多遂求祖出家。祖问曰：汝欲出家，当为何事？密多曰：我若出家，不为其事。祖曰：不为何事？密多曰：不为俗事。祖曰：当为何事？密多曰：当为佛事。祖曰：王子智慧天至。即度出家，侍祖六年，乃付法偈曰：圣人说知见，当境无是非，我今悟真性，无道亦无理。密多受偈，问：衣可传乎？祖曰：此衣为难故，假以证汝身，无难何假传衣？密多作礼。

　罽宾挥剑一臂堕　　德胜焚衣满面惭
　迥绝是非亲嫡骨　　绳绳不断语喃喃

　　二十六祖不如密多尊者

　　得法，至东印度，王坚固敬信于祖。祖曰：王国有圣，当继我法。时国中有婆罗门子，年二十，幼失父母，不知名氏，或自称璎珞，人遂呼为璎珞童子，丐行间里。有问：汝行何急？即曰：汝行何缓？问：何姓？即曰：与汝同姓。人莫测之。一日，祖与王同车而出，璎珞稽首自陈往因，祖乃名为般若多罗，付法偈曰：真性心地藏，无头亦无尾，应缘而化物，方便呼为智。

　无头无尾不曾藏　　逼塞虚空孰敢量
　瑟瑟金风轻泄漏　　枝枝丹桂自芬芳

　　二十七祖般若多罗尊者

　　因南印度，香至王供以宝珠，祖即取试三王子曰：此珠圆明，有能及否？二王子皆曰：此珠七宝中尊，固无逾也。第三王子菩提多罗曰：此是世宝，未足为上，于诸宝中，法宝为上。此是世光，未足为上，于诸光中，智光为上。此是世明，未足为上，于诸明中，心明为上。此珠光明，不能自照，要假智光，光辨于此。既辨此已，即知是珠。既知是珠，即明其宝。若明其宝，宝不自宝。若辨其珠，珠不自珠。珠不自珠，要假智珠，而辨世珠。宝不自宝，要假智宝，以明法宝。然则师有其道，其宝即现，众生有道，心宝亦然。祖叹其辩慧，乃复问曰：于诸物中，何物无相？曰：于诸物中，不起无相。又问：于诸物中何物最高？曰：于诸物中人我最高。又问：于诸物中，何物最大？曰：于诸物中，法性最大。祖时知是法器，默而混之。香至厌世，遂依祖出家。祖以其通达大法，乃名菩提达磨，而告之曰：如来以正法眼付大迦叶，如是展转，乃至于我，我今嘱汝听吾偈曰：心地生诸种，因事复生理，果满菩提圆，花开世界起。

　心明世宝别端倪　　迥出人间东与西
　一夜好风吹不辍　　晓来黄叶与阶齐

　　震旦

　　初祖菩提达磨大师

　　受西天二十七祖般若多罗嘱识，于梁普通七年来震旦，初至金陵，与武帝机不契，寓止嵩山少林，面壁而坐，人莫之测。二祖慧可躬诣求法，立雪断臂，向祖问：诸佛法印，可得闻乎？祖曰：诸佛法印，匪从人得。可曰：我心未安，乞师与安。祖曰：将心来，与汝安。可良久曰：觅心了不可得。祖曰：与汝安心竟。可悟入。越九年，祖命门人曰：时将至矣，汝等合言所得。有道副对曰：如我所见，不执文字，不离文字，而为道用。祖曰：汝得吾皮。尼总持曰：我今所解，如庆喜见阿閦佛国，一见更不再见。祖曰：汝得吾肉。道育曰：四大本空，五阴非有，而我见处，无一法可得。祖曰：汝得吾骨。慧可出，礼三拜，依位而立。祖曰：汝得吾髓。乃顾可曰：昔如来以正法眼付迦叶尊者，展转嘱累而至于我，我今付汝，汝当护持，并授袈裟以为法信。付法偈曰：吾本来兹土，传法救迷情，一花开五叶，结果自然成。

　　颂曰：

　长空云淡没间关　　月照松梢山影悭
　一片清光辉宇宙　　夜深兀坐听潺湲
　面壁嵩山成话堕　　安心得髓恨添多
　西天法印分明极　　恼乱春风撼薜萝

　　二祖慧可大师

　　从初祖得法，博求法嗣，时三祖为居士，年逾四十，不言名氏，礼祖问曰：弟子身缠风恙，请和尚忏罪。祖曰：将罪来，与汝忏。士良久曰：觅罪了不可得。祖曰：与汝忏罪竟，宜依佛法僧住。士曰：今见和尚，已知是僧，未审何名佛法？祖曰：是心是佛，是心是法。法佛无二，僧宝亦然。士曰：今日始知罪性不在内，不在外，不在中间，如其心然，佛法无二也。祖深器之，为之剃发，名曰僧璨。付法偈曰：本来缘有地，因地种花生，本来无有种，花亦不曾生。

　毒流四海广无边　　风恙缠身乞忏愆
　罪性顿空三宝住　　夜寒月映渡头船

　　三祖僧璨大师

　　自二祖授法，深自韬晦，居无常处，积十余载，人无知者。四祖道信时为沙弥，年始十四，礼祖问曰：愿和尚慈悲，乞与解脱法门。祖曰：谁缚汝？曰：无人缚。祖曰：何更求解脱乎：信于言下大悟，服劳九载。付法偈曰：花种虽因地，从地种花生，若无人下种，花地尽无生。

　受恩深处本无多　　一语相投便上科
　解脱法门谁缚汝　　信知脱下自淆讹

　　四祖道信大师

　　嗣法三祖，住蕲春破头山，学侣云臻。一日往黄梅县，路逢一小儿，骨相奇秀，异乎常童，祖问曰：子何姓？答曰：姓即有不是常姓。祖曰：是何姓？答曰：是佛性。祖曰：汝无姓耶？答曰：性空故无。祖默，识是法器，即遣侍者，从其母乞出家，后付法。偈曰：花种有生性，因地花生生，大缘与性合，当生生不生。

　破头山上播真风　　喜得黄梅蓦地逢
　性有性无全体露　　小儿原是老栽松

　　五祖弘忍大师

　　前身为破头山中栽松道者，转遇四祖得法嗣，化六祖。时为居士，姓卢名慧能，闻读金刚经有省，自新州来参祖，祖令随众作务。祖一日令众述偈，意符则授衣。法会下七百余僧，上座神秀者于廊壁书偈曰：身似菩提树，心如明镜台，时时勤拂拭，莫使惹尘埃。祖见，知秀所作，乃赞叹曰：后人依此修行，亦得胜果。各令念诵。卢在碓坊闻之，至夜倩人于秀偈侧亦书一偈曰：菩提本无树，明镜亦非台，本来无一物，何处惹尘埃。祖见曰：此是谁作？亦未见性。众闻祖语，遂不之顾。逮夜，祖潜诣碓坊，问曰：米白也未？卢曰：白也，未有筛。祖以杖击碓三下而去。卢即三鼓入室，祖密付衣法，嘱善保护，无令断绝。付法偈曰：有情来下种，因地果还生，无情既无种，无性亦无生。

　本来无物顶　开　　米白倩筛满面灰
　三鼓密传衣钵去　　刻舟争见化龙才

　　六祖慧能大师

　　黄梅得法后，住曹溪。南岳让祖来参。祖问：甚么处来？让曰：嵩山来。祖曰：什么物恁么来？让无语。经八载，忽然有省，乃白祖曰：某甲有个会处。祖曰：作么生？师曰：说似一物即不中。祖曰：还假修证否？让曰：修证则不无，染污即不得。祖曰：祗此不污染，诸佛之所护念。汝既如是，吾亦如是。祖为说法，偈曰：心地含诸种，普雨悉皆生，顿悟花情已，菩提果自成。

　当阳一拶远趋风　　八载投机亦不中
　修证不无染不得　　山丛丛处水蒙蒙

　　曹溪第二世南岳怀让禅师

　　见马祖常习坐，禅师问曰：大德，坐禅图甚么？祖曰：图作佛。师乃取一砖，于彼庵前石上磨。祖曰：磨作甚么？师曰：磨作镜。祖曰：磨砖岂得成镜耶？师曰：磨砖既不成镜，坐禅岂得作佛？祖曰：如何即是？师曰：如牛驾车，车若不行，打车即是？打牛即是？祖无对。师又曰：汝学坐禅，为学坐佛？若学坐禅，禅非坐卧，若学坐佛，佛非定相，于无住法不应取舍。汝若坐佛，即是杀佛，若执坐相，非达其理。祖闻示诲，如饮醍醐，礼拜问曰：如何用心，即合无相三昧？师曰：汝学心地法门，如下种子，我说法要，譬彼天泽，汝缘合故，当见其道。又问：道非色相，云何能见？师曰：心地法眼，能见乎道，无相三昧，亦复然矣。祖曰：有成坏否？师曰：若以成坏聚散而见道者，非见道也。乃说偈曰：心地含诸种，遇泽悉皆萌，三昧花无相，何坏复何成。祖遂开悟，心意超然，侍奉九秋，日益玄奥。

　轻轻阃外展机筹　　引玉抛砖格异眸
　打叠车牛三昧起　　木童骑鹤上杨州

　　曹溪第三世江西马祖道一禅师

　　百丈为侍者。一日侍祖行次，见一群野鸭飞过。祖曰：是甚么？丈曰：野鸭子。祖曰：甚处去也？丈曰：飞过去也。祖遂把丈鼻扭，负痛失声。祖曰：又道飞过去也。丈于言下有省。又后侍立次，祖目视绳床角拂子。丈曰：即此用，离此用。祖曰：汝向后开两片皮，将何为人？丈取拂子竖起。祖曰：即此用，离此用。丈挂拂子于旧处。祖振威一喝。丈直得三日耳聋。祖付法偈曰：心外本无法，有付非心法，既知非法心，如是付心法。

　鼻痛始知灯是火　　耳聋难掩掣风颠
　大千沙界文同轨　　天自高兮海自渊

　　曹溪第四世洪州百丈山怀海禅师

　　一日谓众曰：佛法不是小事，老僧昔被马大师一喝，直得三日耳聋。时黄檗闻举，不觉吐舌。师曰：子已后莫承嗣马祖去么？檗曰：不然，今日因和尚举，得见马祖大机大用，然且不识马祖，若嗣马祖，已后丧我儿孙。师曰：如是如是，见与师齐，减师半德。见过于师，方堪传授。子甚有超师之见。檗便礼拜。师付法偈曰：本无言语嘱，强以心法传，汝既受持去，心法更何言。

　陈年蛊毒水难当　　触着通身皮骨丧
　识得根源为活计　　一般酥酪是砒礵

　　曹溪第五世洪州黄檗山希运禅师

　　临济在师会下，行业纯一。首座睦州叹曰：虽是后生，与众有异。遂问：上座在此多少时？济云：三年。座云：曾参问也无？济云：不曾参问。不知问个什么。座云：汝何不去问堂头和尚，如何是佛法的的大意？济便问。声未绝，师便打。济下来。座云：问话作么生？济云：某甲问声未绝，和尚便打，某甲不会。座云：但更去问。济又问，师又打。济如是三度问，师三度打。济白首座云：幸蒙慈悲，令某甲问讯和尚，三度发问，三度被打，自恨障缘，不领深旨，今且辞去。座云：汝若去时，须辞和尚去。济礼拜退。座先到师白云：问话底后生甚是如法。若来辞时，方便接他，向后成一株大树，与天下人作阴凉去在。济辞师，师嘱云：不得往别处去，汝向高安滩头大愚处去，必为汝说。济到大愚。愚问：甚处来。济云：黄檗来。愚曰：黄檗有何言句？济曰：某甲三度问佛法的的大意，三度被打，不知某甲有过无过？愚曰：黄檗与么老婆心切，为汝得彻困，更来者里问有过无过。济于言下大悟，云：元来黄檗佛法无多子。愚搊住曰：者尿床鬼子适来道有过无过，如今却道黄檗佛法无多子。你见个甚么道理？速道速道！济遂筑大愚胁下三拳。愚拓开曰：汝师黄檗，非干我事。济便回师，见便问：者汉来来去去，有甚了期？济云：秪为老婆心切人事了。侍立。师又问：什么处去来？济云：昨奉慈旨，令参大愚去来。师云：大愚有何言句。济遂举前话。师云：作么生得者汉来，待痛与一顿。济云：说甚么待来，即今便吃。随后便掌，师云：者风颠汉却来者里捋虎须。济便喝。师云：侍者引者风颠汉参堂去。后付偈曰：病时心法在，不病心法无，吾所付心法，不在心法途。

　三回痛棒骨生痕　　一筑高安便答恩
　更把虎须频倒捋　　乾坤搅动斗星昏

　　曹溪第六世镇州临济义玄禅师

　　兴化为侍者，机缘默契，师以法偈印之。偈曰：至道无拣择，本心无向背，便如此承当，春风增瞌睡。化后充三圣首座，次任大觉院主(云云)。开堂日此一炷香，本为三圣师兄，三圣于我太孤，本为大觉师兄，大觉于我太赊，不如供养临济先师。

　家富儿娇无拣择　　机筹互换始承当
　春风瞌睡流千古　　有眼如盲日正央
　顶　竖亚摩醯眼　　肘后横悬夺命符
　毒气迸开无限意　　赚他驴粪较赊孤

　　临济第二世魏府兴化存奖禅师

　　南院久依座下。师以法偈付曰：大道全自心，亦非在心求，付汝自心道，无喜亦无忧。

　自心大道没遮藏　　花笑鸟啼山更长
　月白不从门外得　　踢翻尿器露风光

　　临济第三世汝州南院慧颙禅师

　　风穴在会作园头，师一日入园问云：南方一棒作么生商量？穴云：作奇特商量。穴却问：和尚此间一棒作么商量？师拈棒云：棒下无生忍，临机不见师。穴于言下大彻。依止六年。师付法偈曰：我今无法说，所说皆非法，今付无法法，不可住于法。

　棒下无生绝较量　　临机不见太郎当
　颙翁若遇风颠汉　　劈面拦腮没处藏

　　临济第四世汝州风穴延沼禅师

　　首山充知客时，常密诵法华。一日侍立次，师乃垂涕告曰：不幸临济之道，至吾将坠于地。山曰：观此一众，岂无人耶？师曰：聪明者多，见性者少。山曰：如某者如何？师曰：吾虽望子之久，犹恐耽着此经，不能放下。山曰：此亦可事，愿闻其要。师于是上堂，举世尊以青莲目顾视大众，迦叶正当与么时，且道说个什么？若道不说而说，又是埋没先圣，且道说个什么？山拂袖而退。师掷下拄杖，归方丈。次日，山与真园头，同上问讯。师问真曰：作么生是世尊不说说？真曰：鹁鸠树头鸣。师曰：你作许多痴福作么？何不体究言句？又问山曰：你作么生？山曰：动容扬古路，不堕悄然机。师谓真曰：你何不看念法华下语？付首山偈曰：无说是真法，其说原无说，我今说付时，说说何曾说。

　日忧祖道泪潸潸　　铁石心肝也痛酸
　拂袖一肩担荷后　　令人闻见胆毛寒

　　临济第五世汝州首山省念禅师

　　一日上堂，汾阳出问：百丈卷席意旨如何？师云：龙袖拂开全体现。阳云：未审师意如何？师云：象王行处绝狐踪。阳于言下大悟，遂提起坐具，顾视大众云：万古碧潭空界月，再三捞漉始应知。礼拜归众。时叶县省和尚作首座，才退便问：昭兄，你适来见个什么道理，便与么道？阳云：正是我放身舍命处，省便休。师付汾阳法，偈曰：自古付无说，我今亦无说，只此无说心，诸佛所共说。

　皓魄当空绝点埃　　一枝丹桂月中开
　香飘扑着人间鼻　　放舍身心寔俊哉

　　临济第六世汾州太子院善昭禅师

　　慈明，参师，师揣其志，经二年未许入室。明每诣方丈，师见必诟骂，或毁诋诸方，及有所训，皆流俗鄙事。明一夕诉曰：自至法席已再夏，不蒙指示，但增世俗尘劳，念岁月飘忽，己事未明，有失出家之利。语未卒，师熟视骂曰：是恶知识敢裨贩我？怒举杖逐之。明拟伸救。师蓦掩其口。明忽大悟，曰：是知临济道出常情。服役七年，辞去。付偈曰：虚空无形象，形象非虚空，我所付心法，空空空不空。

　煆凡炼圣妙炉殷　　格外钳锤非易闻
　一点始知唇在口　　等闲出语便惊群

　　临济第七世潭州石霜慈明楚圆禅师

　　自南源徙道吾，石霜皆杨岐总院事岐，依师虽久，未有省发，每咨参，师曰：库司事繁，且去。他日又问，师曰：监寺异日儿孙遍天下，在何用忙为？一日，师适出，雨忽作。岐侦师小径，既见，遂搊住曰：这老汉今日须与我说，不说打你去！师曰：监寺知者般事便休。语未卒，岐大悟，即拜于泥涂问曰：狭路相逢时如何？师曰：你且躲避，我要去那里去。岐归来日，具威仪，诣方丈，礼谢。师呵曰：未在一日。师上堂，岐出问：幽鸟语喃喃，辞云入乱峰时如何？师曰：我行荒草里，汝又入深村。岐曰：官不容针，更借一问。师便喝。岐曰：好喝。师又喝。岐亦喝。师连喝两喝。岐礼拜。师曰：此事是个人方能担荷。岐拂袖便行。师付法偈曰：虚空无面目，心相亦如然，即此虚空心，可称天中天。

　这般家业要承当　　毒药甘浆着甚忙
　幽鸟一声相借问　　春风吹绽百花香

　　临济第八世袁州杨岐方会禅师

　　白云端参。师一日忽问：上人落发师为谁？端曰：茶陵郁和尚。师曰：吾闻伊过桥遭攧有省，作偈甚奇，能记否？端即诵曰：我有明珠一颗，久被尘劳关锁，今朝尘尽光生，照破山河万朵。师笑而趋起。端愕然，通夕不寐，黎明咨询。师适岁莫，师曰：汝见昨日打驱傩者么？曰：见。师曰：汝一筹不及渠。端复骇曰：意旨如何？师曰：渠爱人笑，汝怕人笑。端因大悟于言下。师付法偈曰：心体如虚空，法亦遍虚空，证得心空理，非法非心空。

　巧将黑豆换明珠　　鬼脸神头见自殊
　直下顿忘渠爱怕　　卓然垂手御龙驹

　　临济第九世舒州白云守端禅师

　　浮山远闻师颂临济三顿棒，有过人处，指五祖演见师。祖请益南泉摩尼珠话。师叱之。祖领悟，献投机偈曰：山前一片闲田地，叉手叮咛问祖翁，几度卖来还自买，为怜松竹引清风。师印可，令掌磨事。一日，师谓祖曰：有数禅客自庐山来，皆有悟入处，教伊说，亦说得，有来由，举因缘问伊，亦明得，教伊下语，亦下得，秪是未在。祖于是大疑，私自计曰：既悟了，说亦说得，明亦明得，如何却未在？遂参究累日，忽然省悟，从前宝惜一时放下，走见师。师为手舞足蹈。祖亦一笑而已。祖后曰：吾因兹出一身白汗，便明得下载清风。师付法偈曰：道我元无我，道心元无心，惟此无我法，相契无我心。

　隔溪共语有来因　　吹落黄花始得真
　下载清风刚付汝　　海门迸出一红轮

　　临济第十世蕲州五祖法演禅师

　　圆悟出蜀，遍参诸宿，最后见祖，尽其机用，祖皆不诺，乃谓：祖强移换人！出不逊语，忿然而去。祖曰：待你着一顿热病打时，方思量我在悟。到金山，染伤寒，困极，以平日见处试之，无得力者，追绎祖言，乃自誓曰：我病稍间，即归五祖。病痊，寻归。祖一见而喜，令即参堂充侍者，方半月会部使者解印还蜀，诣祖问道。祖曰：提刑少年曾读小艳诗否？有两句颇相近：频呼小玉元无事，秪要檀郎认得声。提刑应诺诺。祖曰：且仔细悟。适归，侍立次，问曰：闻和尚举小艳诗，提刑会否？祖曰：他秪认得声悟。曰：秪要檀郎认得声，他既认得声，为甚么却不是？祖曰：如何是祖师西来意？庭前柏树子。聻悟忽有省。遽出，见鸡飞上阑干，鼓翅而鸣，复自谓曰：此岂不是声？遂袖香入室，通所得呈偈曰：金鸭香销锦绣帏，笙歌丛里醉扶归，少年一段风流事，秪许佳人独自知。祖曰：佛祖大事，非小根劣器所能造诣。吾助汝喜。后悟与佛眼、佛鉴。侍祖于一亭上，夜话及归，灯已灭，祖于暗中曰：各人下一转语。佛鉴曰：彩凤舞丹霄。佛眼曰：铁蛇横古路。悟曰：看脚下。祖曰：灭吾宗者，乃克勤耳。祖付法偈曰：真我本无心，真心亦无我，契此真真心，我我何曾我。

　声前色后谩劳追　　一段风流出大奇
　灯灭暗中呈好手　　扳麟夺角上云逵

　　临济第十一世成都府昭觉寺佛果克勤圆悟禅师

　　虎丘隆入室。师问曰：见见之时见非是，见见犹离见见不能及。遂举手曰：还见么？隆曰：见。师曰：头上安头。隆闻脱然契证。师叱曰：见个甚么？隆曰：竹密不妨流水过。师肯之，俾掌藏。有问隆：藏主柔易若此，何能为哉？师曰：瞌睡虎耳。付偈曰：得道心自在，不得道忧恼，付汝自心道，无喜亦无恼。

　见不能及草芊芊　　头上安头更可怜
　一句峭然云影断　　狰狞牙爪露山巅

　　临济第十二世平江府虎丘绍隆禅师

　　住宣州彰教时，圆悟归蜀，指应庵华见师。师移虎丘，华侍行，未半载，顿明大事。师付法偈曰：天晴云在天，雨落湿在地，秘密付汝心，心法只这是。华后住饶之报恩，师忌辰，拈香云：平生没兴撞着这无意智老和尚，做尽伎俩，凑泊不得，从此卸却干戈，随分着衣吃饭，二十年来坐曲录木，悬羊头卖狗肉，知他有甚凭据。虽然，一年一度烧香日，千古令人恨转深。

　咄哉睡虎彻生缘　　雨湿天晴花更鲜
　血战沙场人尽晓　　悬羊卖狗把香然

　　临济第十三世明州天童山应庵昙华禅师

　　密庵杰初参师于衢之明果，师屡呵斥。一日问杰：如何是正法眼。杰遽答曰：破沙盆。师颔之。付偈曰：佛用眼睹星，我用耳听声，我用与佛用，我明汝亦明。

　掇不去兮拈不来　　风吹日炙赚人猜
　当阳触瞎娘生眼　　独露堂堂遍九垓

　　临济第十四世明州天童山密庵成杰禅师

　　住乌巨。破庵先参师，命典客。一日，师偶对僧举：不是风动不是幡动。先闻豁然大悟。次日，师遇先众寮前，问：你总不得作伎俩，试露个消息看。先应声曰：方丈里有客。师呵呵大笑。先侍师凡五载，尽得旨要，后辞归蜀，师以偈送之曰：万里南来川藞苴，奔流度刃扣玄关，顶门戳瞎金刚眼，去住还同珠走盘。付法偈曰：佛与众生见，元本不隔线，付法付自心，非见非不见。

　不是风兮不是幡　　平生底蕴尽掀翻
　要津把住通消息　　度刃奔流始彻源

　　临济第十五世夔州府卧龙破庵祖先禅师

　　住苏之西华秀峰，有僧入室，师打逐至法堂时，无准范解曰：禅和家争禅亦常事耳。师曰：岂不闻道我肚饥，闻板声要吃饭去聻。准闻，不觉汗流浃背。师居灵隐，准复从。一日侍游石笋庵，庵有道者请益，曰：胡孙子捉不住乞师方便。师曰：用捉他作么？如风吹水，自然成，纹。准在旁大彻。付偈曰：我若不见时，汝应不见见，见见非自心，自心常显现。

　江南三月趁春风　　两岸桃花映水红
　欲识渠侬真面目　　鹧鸪啼在绿阴中

　　临济第十六世径山无准师范禅师

　　赐号佛鉴，断桥伦祖在会下，准以狗子因何有业识令祖下语，凡三十转不契。祖云：可无方便乎？准举真净颂曰：言有业识在，谁云意不深，海枯终见底，人死不知心。祖竦然良久。忽闻板声，通身汗下，于是脱然。准以从上源流，并付法偈曰：真理直如弦何默更何言，我今善付嘱，表心本无得。祖出世祗园，迁天台瑞岩国清。准于淳祐己酉三月十五示疾，集众遗嘱，其徒众请偈，准乃执笔书偈云：来时空索索，去也赤条条，更要问端的，天台有石桥。

　养子之缘意自深　　海枯人死要知心
　板声一击通身脱　　迥出天台亘古今

　　临济第十七世杭州净慈断桥妙伦禅师

　　台州徐氏子，室中尝举万法归一示徒，日随众务。方山宝侍次，师以苋菜根示之，宝悟入。师付法偈曰：本无迷悟人，迷悟自家讨，记得少壮时，而今不觉老。即继师席。

　苋根拈起骨毛寒　　好肉无端索灸瘢
　悟得单传真秘诀　　风前总是活人丹

　　临济第十八世天台瑞岩方山宝禅师

　　初住西庵，无见参师，虽有所契，未臻其极，遂筑室华顶，精苦自励。一日作务次，涣然有省，平生凝滞当下冰释，遂走瑞岩呈所解。方以偈证曰：道人得得出山来，尽把襟怀对我开，坦坦平平如镜面，澄澄湛湛绝纤埃。忽然得个转身句，衲卷寒云便归去，万八千丈华顶峰，一笑裂开铁面具，家山到后绝思惟。拗折乌藤拄竹扉粪火堆中消息好，芋香便是道香时，并付法偈曰：此心极广大，虚空比不得，此道只如是，受持休外觅。

　一鉴当天照影寒　　瀑飞深处展眉端
　虚空绝巘情难比　　分付清风直下看

　　临济第十九世天台无见先睹禅师

　　一坐华顶四十余年，足未尝辄越户，至正赐号妙明真觉。白云度深习禅定，后一策南游，遍叩禅林，无有可其意者，闻师说法天台，欣然就谒。师见器之，充侍者。度问：西来密意，未审如何？师云：侍娑罗峰点头，即向汝道。度以手摇曳拟答。师便喝。度云：娑罗峰顶，白浪滔天，花开芒种后，叶落立秋前。师云：我家无残羹剩饭也。度云：此非残羹剩饭而何？师颔之。付法偈曰：至大是此心，至圣是此法，灯灯光不差，了此心者达。

　虎啸龙骧山势险　　西来密意灼然酬
　残羹剩饭都掀却　　百亿须弥笑点头

　　临济第二十世处州福林白云智度禅师

　　初住普慈诸刹，洪武己酉应召，寻隐福林。平昔机语，不容人录，古拙俊侍师室中，了明大事，深契牧牛之作，乃付法。偈曰：心中有自心，法中有至法，我今可付嘱，心法无心法。

　帏幄坐筹声价重　　不容裨贩出常情
　其中有个真消息　　戴角披毛异类行

　　临济第二十一世太平府繁昌八峰山古拙俊禅师

　　无际参，师问：还我照用来。际云：若有照用，即成障碍。师云：这厮着空，佛也救不得。际云：有无俱寂灭，空佛悉皆非。后示以偈云：忆昔繁昌一别时，此心能有几人知，无弦曲子真堪续，慧命悬悬付阿谁？付法偈曰：一道不心光，三际十方明，何于明白中，有明有不明。

　年老婆心彻底祜　　翻云覆雨验淆讹
　繁昌嫡脉今犹在　　空佛俱非唱哩啰

　　临济第二十二世川东普州道林无际悟禅师

　　别号蚕骨蜀中人也，年二十，出缠缚，竹为庵，研励无懈，四指大书帖亦不顾，只是拍盲做钝工夫，后得大彻大悟，即呈本师偈云：寂照无上下，光明处处通，本来无皂白，无处不含容。正统九年，应召说法，上大悦。师尝以无字公案示徒，月溪澄久依座下，深得奥旨，特书月溪二字，法语示之，并付法偈云：我无法可付，汝无心可受，无付无受心，何人不成就。

　惯将无字立关枢　　杀活纵横似太呵
　一段寒辉亲入手　　等闲拈出斩痴魔

　　临济第二十三世南京大岗月溪澄禅师

　　景泰三年敕赐回大岗，号慈善。一日室中出祖衣示徒，乃云：此衣是唐朝宫主所置，今八百余年矣，祖祖相传，至东普先师，普付与老僧，若是克家种子，方堪绍荷，狐假虎威，焉敢希冀？又云：如百丈侍马祖，祖侍南岳，岳侍曹溪六祖，皆久久亲炙，磨光剉锐，乃能豁彻重关，羁锁扫尽，微见窠臼，深得大机大用，可为人天眼目耳。师居，尝凡见僧请益，乃云：佛法不是鲜鱼怕烂却，那即趁出？夷峰宁侍傍，忽悟入。师付衣法，偈云：心即能知心，法即可知法，今所付法心，非心亦非法。

　授受僧伽古至今　　克家方许示丛林
　幸然不是鲜鱼物　　留得宗风不坠针

　　临济第二十四世大岗夷峰宁禅师

　　宝芳住天目往参。师器之，乃付法，偈云：祖祖无法付，人人本自有，汝受无付法，急着传于后。

　大地山河蓦入官　　松风水月不相瞒
　滔滔只要源头活　　何虑人间沧海干

　　临济第二十五世天目宝芳进禅师

　　示众云：拈花微笑，节外生枝，面壁安心，画蛇添足，山僧这里无禅可参，无道可学，直教一个个成佛作祖去。汝等还信得及么？良久，拍膝云：剑号巨阙，玉出昆岗。付野翁晓法。偈云：真性本无性，真法本无法，了知无法性，何处不通达。

　好儿终不使爷钱　　便把家私彻底掀
　无限风光遮不住　　东西南北有知恩

　　临济第二十六世嘉兴东塔野翁晓禅师

　　无趣参，每呈见解，师尽与扫辟昔日所负，直使索然。一日，师谓趣云：我有一言，要与尔说。趣便问师，但笑而不语。趣又问，师又笑。趣不谙旨，遂礼拜恳求。师不得已，乃云：达磨西来，直指人心，见性成佛，唯在直下体取。子若信得及，可放下万缘，参个万法归一。趣领旨后，闻鸡鸣有省，即剃染。师乃付法。偈云：非法非非法，非性非非性，非心非非心，付汝心法竟。

　舌头无骨觅知音　　笑里藏刀意更深
　直使万缘俱放下　　鸡鸣方契祖师心

　　临济第二十七世嘉兴敬畏无趣如空禅师

　　无幻参。师诲以教外别传之旨，朝夕参究，有所契入，遂剃染，结庵径山，集无趣语录，往见趣。趣问：子向在甚么处？幻曰：径山。趣曰：做得甚么事？幻曰：某甲买得一段田，收得原本契书，请和尚佥抑。即将集本呈上。趣接得展看，曰：者个是我的？汝的聻？幻曰：和尚莫抢夺行市。趣便掷下集本。幻便出，复呈偈。趣曰：非语言文字也，是汝作底么？幻曰：某甲鼓粥饭气，若谓有所得，辜负和尚不少。趣乃点首，即付法。偈云：师传拈花宗，示我微笑法，亲手展付汝，持奉遍尘刹。

　重重勘问别亲疏　　号段分明总不孤
　点首契书收拾起　　不愁田地致荒芜

　　临济第二十八世径山无幻性冲禅师

　　初住车溪，后开法径山，示众云：老汉本拟深藏乡僻，遣过生缘，争奈无趣老人有不了底公案，山僧出来与他了却。僧问：如何是无趣老人不了底公案？师便打。僧云：某甲有甚过？师云：殃及儿孙。南明掩关兴善，师至关前勘问，南将前工夫举似，师跌足云：悔我来迟，向后总欲到此，不易得也。南即启关，往谒于车溪径山，服勤八载。一日于地上拾片纸，有观，方知彼去去者不至。方之，句有省，呈无幻，幻乃印可，即命充首座。付法偈曰：得本无所得，传亦无可传，今付无传法，东西共一天。塔于径山。

　扣关跌足不无胎　　刻骨铭心去复来
　八载途中亲荐得　　寒梅偏向雪中开

　　临济第二十九世兴善南明慧广禅师

　　径山示众云：五峰头卓朔，双径尾颠先，喝石岩一任　跳，明月池覆地倾天。此四句中，有一句有杀人刀无活人剑，有一句有活人剑无杀人刀，有一句杀人刀活人剑俱有，有一句杀人刀活人剑俱无。伶俐衲僧检点得倜傥分明，许你一生参学事毕。普明鸳湖初谒无幻于车溪，开示禅要后，侍南明于径山。一日阅思益梵天经有省，即呈无生偈曰：铁壁银山谁敢摧，贼身蓦地拶将来，相看元是旧相识，当下惭惶笑脸开。又曰：历劫多年穷苦事，风光流得到今朝，笙歌车马门如市，内院依然锁寂寥。南阅之，痛加呵斥，更不作偈颂。南后掩关皋亭诸处，不离左右一十三载。值南病笃，一日举香严独脚颂问明。明才开口，南便喝。明复拟开口，南又喝。明方点首。南即付法。偈云：无传无受法，无传无受心，付与无手者，掣断虚空觔。

　啐啄同时血也枯　　命根不断奈伊何
　特然啄破琉璃壳　　别有超宗异目多

　　临济第三十世建宁普明玄微妙用禅师

　　别号鸳湖。初住嘉兴白苎普明寺及桐月庵。介庵进往参，师即垂诲，便有师资之契。庵因卧疾，忽闻匠斧斫大木声，有省，即呈万如和尚。万颔之后，闻师住建宁普明，及侍万入山，请师升座扣问。师云：不须更问山中事，观见容颜便得知。庵便礼拜。未几，辞往曹山再参。师于普明即命入室，庵方跨门，师云：是甚么？庵拟答，师震威便喝。庵豁然契悟，即掩耳而出。一日，师欠安，庵侍次，师命茶，问：云：汝字觉先，唤甚么作先？庵云：且喜今日得自在。师云：如何是觉后？庵云：请和尚尊重。师云：你还分得先后么？庵良久。师便喝。庵云：某甲只管吃茶。师云：如何是吃茶底事？庵云：柿枣腐干都在这里。师云：你作么生？庵云：却被某甲一口食尽。师云：滋味如何。庵云：甜者自甜，咸者自咸。师云：未在，更道！庵云：某甲谢茶。便礼拜。师深喜之。又一日，师集众，乃举拂子云：世尊拈一枝花，老僧举一枝拂，且道是同是别？庵出，礼三拜归位。师云：这瞎驴。遂掷下。即出从上源流衣拂，并书法偈付。云：沿流一段事，竟无头与尾，付与师子儿，哮吼满大地。师于崇祯壬午十月十一日说偈而化。嗣法者三人。庵出世嘉兴金明寺。

　　颂曰：

　旧债思酬蓦掷竿　　电光石火逼人寒
　死骷髅上开活眼　　抛出当阳一任看
　冷灰豆爆忽抬眸　　薄暮晴空月一钩
　长啸一声天地动　　不风流处也风流

　　介庵禅师源流颂(毕)
