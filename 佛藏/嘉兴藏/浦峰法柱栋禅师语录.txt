嘉兴大藏经　浦峰法柱栋禅师语录


　　浦峰法柱栋禅师语录序


　　法柱栋禅师目录卷上上堂示众拈古颂古牧牛颂四威仪联芳卷下机缘法语示偈杂偈(七言四句　五言四句　七言八句　五言八句)像赞书序佛事法派行状

　　浦峰法柱栋禅师语录卷上

　　嗣法门人(慧升集　慧渠编　慧岱录)

　　住辰州府天云山浦峰寺语录

　　师在卲州金峰青莲庵受众护法请于康熙辛亥年十月初一日入院。

　　据室师云昔先师于此建立龙山宗旨生擒猛虎活捉狞龙今日栋上座承檀护公请继主此席且道子承父业一句作么生道拈拄杖卓一卓云看取令行时
江东浦市众绅士请上堂师拈疏云百千诸佛向一毛端放大光明四十二般若经在诸人舌尖上演出还信得及么若信不及更请维那宣过宣疏毕师指法座云宝华王座无机不备坐断古今谁能委悉遂升座拈香云此一瓣香呈祥光于凤阁结瑞气于龙楼热向炉中恭为
今上皇帝祝严圣寿万岁万岁万万岁伏愿尧风清一统舜日照三千此一瓣香掌邦国之权衡施民间之号令奉为满朝文武当道勋贵及绅衿士庶等伏愿威镇三楚之上禄位高增光耀五溪之中寿山永固复于怀中拈香云此一瓣香不从他得本自心传专申供养传临济正宗第三十四世长明炅和尚用酬法乳之恩敛衣就座维那白槌云法筵龙象众当观第一义师挥拂云龟毛拂子兔角拄杖横打直敲当仁不让还有恁么人么僧问学解多闻即不问接引初机事若何师竖拂子示之进云者是禅意如何是经意师云收归一处进云果然妙句无私屈一踏鸿门两扇开师云不劳赞叹僧礼拜师云放汝三十棒一僧才出师便喝僧一喝师便打问如何是第一玄师云天上有星皆拱北如何是第二玄师云人间无水不朝东如何是第三玄师云急水滩头浪拍天问向上宗乘即不问日朗中天事若何师云照临无私进云只将捉雾拏云手拨转灵光耀大千师云重下注脚乃云一毛头上现无边身转大法轮威神自在若说即心即佛节外生枝非心非佛望空启告不是心不是佛不是物且道是个甚么喝一喝复举沩山云一切众生皆无佛性盐官云一切众生皆有佛性师云二老与么道也是徐六担板浦峰即不然众生佛性无蟭螟眼里翻筋斗众生佛性有汪洋水底捺葫芦诸人若向者里会得许汝参学事毕其或未然两头截断无依倚一个闲人天地间结追云谛观法王法法王法如是下座。

　　结制上堂僧问法幢高竖人天交接如何是浦峰境师云千山耸翠凌霄汉一水中流亘古今如何是和尚家风师云清水白米一任饱餐进云学人久侍巾瓶如何得见性去师云着甚死急僧礼拜师乃云太阿出匣横挂眉端截断众流不通凡圣神光独耀匝地普天妙用纵横更无回互直饶释迦弥勒未敢觑著文殊普贤退身有分到者里明明绝渗漏了了没遮拦苟能直下承当珠回玉转拟涉纤毫白云万里喝一喝下座。

　　开炉上堂浦峰炉韝今日打开顽铜钝铁一任将来山僧不惜腕头力直教凡胎转圣胎卓拄杖下座。

　　上堂僧问浦峰门庭即不问向上宗乘事若何师云佛眼觑不见进云还许学人会也无师云莫妄想进云寒山逢拾得转笑转相亲师竖拂子云还逢者个么僧无语师喝退乃云一毛吞却山河大地则易山河大地吞却一毛则难蓦竖拄杖云莫有向者里会得者么若有则不妨随缘放旷任性逍遥拈一茎草作丈六金身将丈六金身为一茎草饥莺爪下夺食猛虎颔下摘铃如无莫怪山僧粗糙遂旋风▆▆扫方丈。

　　上堂诸方道浦峰如架千钧之弩一箭射中一群似漫天网水陆空行无处躲避者个说话是则是未免有屈浦峰大众且道甚处是屈浦峰处卓拄杖云莫将闲学解埋没祖师心。

　　上堂问尽大地是个解脱门把手拽不入未审过在甚么处师云逼塞虚空进云莫是和尚境界么师云且莫错会进云作者好求无病药师云忌口忌口问学人有一宝毫光灿烂照地辉天请和尚鉴师伸手作接势僧无语师云却是一颗鱼目乃云只者没量人作事太莽卤打杀鳖鼻蛇射透蓝田虎大洋海底行须弥顶上舞左右顾视云大众且道是什么人行履处检点得出浦峰明窗净几安顿。

　　上堂僧问昔日世尊拈花迦叶微笑即今和尚又作么生师竖起拄杖云敲风打雨进云某甲有颗宝珠呈似和尚未审纳受否师云试拈出看进云万仞岩前能撒手千峰顶上现全身师云放汝三十棒乃云十五日已前血流满地十五日已后皮脱骨露正当十五日把断要津不通凡圣你诸人作么生得恰好去谩言博地无寻处马额驴腮面面逢。

　　上堂僧问如何是父母未生前面目师云风吹柳絮毛毬走雨打梨花蛱蝶飞进云踢倒须弥压碎虚空师云诚希有事也僧礼拜师竖拂子云会么僧一喝师便打乃云道本无言佛亦何相掀翻野狐窟魔外心胆丧个无面目底举世无比况拈拄杖卓一卓云大众且道那个是无面目底芍药花开菩萨面棕榈叶散夜叉头。

　　上堂僧问坐断十方风清月白是如何师云非公境界进云主山高案山低师云着进云浪翻沧海无人识春到云山花自开师云闲言语问丹霞烧木佛意作么生师云因寒所逼进云为甚院主眉须堕落师云打着南边动北边乃云动若行云止犹谷神不假雕作面目现成蓦竖拂子云大众还见么一僧出云见师云我何不见又击禅床云闻么僧云闻师云我何不闻掷下拂子云观音妙智力能救世间苦。

　　上堂僧问四大本空五蕴非有未审法身在甚么处师云眼上眉毛横八字进云开口不见齿伸手不见掌师云瞎问如何是天堂师云担枷带锁进云如何是地狱师云鼓瑟吹笙进云和尚莫颠倒师打云者漆桶乃云万仞岩前垂手者眼空四海气压诸方百尺竿头进步底横眠宇宙裕后光前拈拄杖竖起云释迦老子在山僧拄杖头上放大光明报道无边刹海自他不隔于毫端十世古今始终不离于当念诸人还会么若也会得始识浦峰为人处以拄杖画一画云截断千差路方知出处高复卓一卓。

　　解制上堂九旬禁足千岩万壑露结为霜今朝放开两粤三湘风行草偃虽然且万里无寸草处如何话会良久云若到诸方切忌恁么道。

　　怡元禅宿荐受业澹泊师请上堂举南堂静云一物长灵甚处安长空云散碧天宽莲宫佛刹花无数眨起眉毛子细观师竖拄杖云澹泊老宿向山僧拄杖头上道赤洒洒的逍遥自在根尘迥脱灵光独耀诸人还见么者里见得眨上眉毛一任云散碧天花开佛刹然虽如是且唤什么作一物长灵喝一喝掷拄杖下座。

　　示众云六根门里无非古佛家风万法丛中尽是普贤境界伶俐汉才闻举着直下更无纤毫过患内不见有我人外不见有凡圣一切处一切时坐断两头古今不易孤迥迥无回互赤洒洒绝罗笼任运腾腾纵横自在直得与佛祖同一鼻孔出气所以道若人欲识佛境界当净其意如虚空远离妄想及诸取令心所向皆无碍古人倾心吐胆剖腹刳肝只要诸人亲到亲证浦峰不惜口业恁么告报直须向言语未形之际朕兆未发之先着得只眼犹是教乘极则且道衲僧分上又作么生万法都来尘不动一超直入如来地拽拄杖归方丈。

　　示众云猛虎口中夺雀骊龙颔下取珠且道是个什么人众无对师云山僧自道去也便下座。

　　拈古

　　僧问云门初秋夏未前程或有人问未审对他道什么门云大众退后僧云过在什么处门云还我九十日饭钱来。

　　看风使帆固是跛足阿师随波逐浪不无者僧若是浦峰待他道还我九十日饭钱来劈面便掌看他云门怎生合煞者僧若下得者只手自然通途通辙亦使云门法道不至有今日也。

　　风穴在郢州升座云祖师心印状似铁牛之机去即印住住即印破只如不去不住印即是不印即是时卢陂长老出问某甲有铁牛之机请师不搭印穴云惯钓鲸鲵沈巨浸却将蛙步　泥沙陂伫思穴喝云长老何不进语陂拟议穴便打一拂子云长老还记得话头么试举看陂拟开口穴又打一拂子牧主云将知佛法与王法一般穴云见个什么道理牧主云当断不断返招其乱穴便下座。

　　诸方尽道风穴一箭落双雕浦峰拄杖子犹未相许在殊不知风穴却被牧主看破众中莫有不甘者么若有出来与拄杖子试道看。

　　僧问五祖一大藏教是个切脚未审切那个字祖云钵罗娘。

　　者僧与么问五祖与么答且道者僧还曾理会也无者里有人下得一语恰好天云山院两手分付如无参。

　　德山小参示众云老僧今夜不答话问话者三十棒时有僧出礼拜山便打僧云某甲话也未问因甚打某甲山云你甚处人僧云新罗人山云未跨船舷好与三十棒圆明云大小德山龙头蛇尾。

　　德山做处如此可谓观前顾后为甚圆明道大小德山龙头蛇尾敢问诸人德山蛇尾龙头在什么处者里如有道得底许汝具衲僧眼如无归堂吃茶去。

　　太原孚上座问鼓山父母未生已前鼻孔在什么处山云即今生也鼻孔在什么处孚不肯乃云你问我与你道鼓山问父母未生已前鼻孔在什么处孚但摇扇而已。

　　二老与么道不妨奇特但父母未生已前的鼻孔何曾梦见设问浦峰父母未生已前鼻孔在什么处但唤云阇黎他若拟议劈脊便打。

　　沩山普请次静板鸣有一僧拍手呵呵大笑归去沩山云奇哉此是观音入理之门至晚问其僧适来你见什么道理僧云朝来未吃饭闻版声欢喜沩山云赚杀人。

　　者僧朝来未吃饭闻版声欢喜沩山云赚杀人诸禅德沩山恁么道许者僧不许者僧者里检点得出一任天下横行。

　　僧问镜清新年头还有佛法也无清云有僧云如何是新年头佛法清云元正启祚僧云谢师答话清云镜清今日失利又僧问明教新年头还有佛法也无教云无僧云年年是好年为什么却无教云张翁吃酒李翁醉僧云老老大大龙头蛇尾教云明教今日失利圆悟云镜清道有也失利明教道无也失利且道淆讹在什么处若明得去不妨识进退别休咎始知一句下有分身之意有出身之路今日圆悟忽有人问新年头还有佛法也无对他道不在者两头他或道为什么如此圆悟今日失利且道与古人是同是别。

　　镜清道有错明教道无错圆悟道不在者两头错浦峰恁么批判错良久云浦峰今日失利。

　　僧问长庆如何是合圣之言庆云山僧被阇黎一问直得口似匾檐。

　　长庆被者僧一问直得口似匾檐检点将来长庆心若毒蛇者僧无端受伤至今起身不得正所谓牧童短笛横牛背不知吹出洞中春。

　　玄沙见鼓山来作一圆相山云人人出者个不得沙云情知汝向驴胎马腹里作活计山云和尚又作么生沙云人人出者个不得山云和尚与么道得某甲却与么道不得沙云我得汝不得。

　　我得汝不得瞒人昧己驴胎马腹里作活情知有分人人出者个不得是甚么碗脱丘浦峰与么道当门齿缺。

　　僧问石巩生死到来如何迴避巩云者里无生死。

　　诸仁者还会么姹女已归霄汉去呆郎犹向火边存。

　　德山挟复子到沩山上法堂从东过西从西过东沩山默坐不顾德山云无无便下去复云也不得草草遂具威仪见沩山提起坐具云和尚沩山拟取拂子德山便喝当时背法堂着草鞋便去沩山至晚问首座适来新到在什么处首座云当时背法堂着草鞋便去沩山云还识此子么已后向孤峰顶上蟠结草庵呵佛骂祖去在。

　　德山大似飞骑将军死中得活沩山虽则坐享太平却被德山觑破天云恁么道一任诸方检点。

　　颂古

　　风幡。

　　不是风兮不是幡泉声鸟语暮云间谁知八面玲珑外盘走珠兮珠走盘。

　　南岳让和尚。

　　了知此法实渊源一念无私天地间谁信祖师真实理无言无得古今传。

　　非心非佛。

　　朕兆未分前底句个中无相亦无名通身手眼居言外妙手王维画不成。

　　五通仙人问佛。

　　试问瞿昙那一通随呼随应自圆通直饶句下翻身去未免抛沙堕眼中。

　　文殊三处度夏。

　　大鹏展翅三千里燕雀蓬栖意自赊举起金锤无著处等闲不觉眼生花。

　　善财采药。

　　万紫千红总是春善财拈弄却劳神师资相见无多子杀活全彰草一茎。

　　舍利弗问月上女。

　　蓦地相逢便问伊根源本不异毫厘与么共大涅槃住爱煞张公眼下眉。

　　母子产难。

　　一颗灵丹济及时堂堂面目廓无疑豁然桂子月中落笑杀灵山老古锥。

　　有无佛性。

　　拔出吹毛利剑是非当下截断五湖四海难藏直透威音那畔。

　　赵州访二庵主。

　　只马单刀入碧油横施戈甲好风流等闲勒转追风骥白牯狸奴一箭收。

　　傅大士见武帝。

　　衲衣儒履道人冠三度求玄三指南无那梁王浑不荐空亭流水夜潺潺。

　　广额屠儿。

　　屠刀掷下万机忘壁立灵山选佛场一句迥超千圣外眉端灿烂玉毫长。

　　若能转物即同如来。

　　若能转物即如来千圣顶　眼豁开拈起须弥藏芥子全身赤洒玉珠回。

　　七处征心。

　　吹毛割开铁网突出天外之天征散多闻无一物北斗夜夜面南看。

　　八还辩见。

　　不见明珠不走盘瞿昙狼籍在西干个中消息无还处鼻孔何曾失半边。

　　见见之时见非是见见犹离见见不能及。

　　空劫圆明本寂然殊形劣相鉴无偏山河大地浑如故莫分梵语及唐言见非见彻底圆到头无义无文字百千三昧一毫端。

　　达磨大师初至金陵见武帝。

　　觌面当机绝覆藏廓然无圣对君王只因辜负东君意两脚芦花默渡江。

　　觅心了不可得。

　　觅心不得安心竟穿着惺惺日正中大抵少林深种毒儿孙匝地布春风。

　　六祖。

　　石坠腰间与么来碓头皎皎玉堆堆东山山上传心洞今古曹源正眼开。

　　马祖盐酱。

　　胡来胡去定干戈四海英灵其奈何从此令行气息尽不须盐酱味调和。

　　鸟窠吹布毛。

　　大用临机秪自然不从别处起帘纤布毛吹见当人面直下心安绝往还。

　　百丈野狐。

　　一言谛当绝狐疑就路还家也大奇迷去犹嫌谁拣择悟来却信自家痴三千劫外元周固五百生前本不迷从此髑髅情识竭太虚何处着思惟。

　　水潦和尚。

　　踏倒翻身笑满腮朦胧心眼豁然开始知百千三昧法总在一毫头上来。

　　南泉水牯牛。

　　堂堂揭露一头牛父子临机把价酬水草足来头角现和云带月卧林丘。

　　盘山见舁丧歌哭。

　　未委灵魂往那边破家散宅彻根源不离当处还乡里明月依然满钓滩。

　　亮座主。

　　当机一拶眼初开放出从前者汉来却向西山埋姓字不留踪迹惹人猜。

　　吸尽西江水。

　　马师机用独超然一吸西江彻底干寻到源头无一滴龙光直射斗牛寒。

　　清源庐陵米。

　　曹溪一派水源清到此方知意自深不解庐陵酬米价那能识得饱餐人。

　　药山升座。

　　鼓响钟鸣第二筹刻舟求剑是同流锋铓未露如能荐脱体无依法法周。

　　赵州问南泉离四句绝百非请师道泉下座归方丈。

　　父慈子孝起家门子却夺爷家内珍锦绣鸳鸯犹不顾霜天月下觅金针。

　　平常心是道。

　　一种平常事分明人不知冷泉亭子上空有古人诗。

　　秘魔杈。

　　急水滩头把钓钩烟波深碧一轮秋金鳞不解离钩意几丧禹门赤点头。

　　庭前柏树子。

　　庭前柏树祖师机拄地擎天谁不知当日若逢个毒手和根拔倒上天池。

　　沩山踢倒净瓶。

　　全提正令没人情赢得沩山是净瓶一脚踢翻归去也撒开毒气满乾坤。

　　沩山水牯牛。

　　老觉情多虑百年胁书名字为人传将知彻体风流处寂子无端更着鞭。

　　仰山插锹。

　　沩山问处不为多直下承当会也么掣电光中开正眼摩天俊鹞过新罗。

　　临济四料拣(并总颂)。

　　夺人不夺境露布锥头利觌面拟扬眉靠倒在平地。

　　夺境不夺人箭穿万户春山河及大地白昼也黄昏。

　　人境两俱夺七星光灼灼一箭落双雕空王殿谁坐。

　　人境俱不夺被此无穿凿帘卷桃花红风吹杨柳绿。

　　乾坤一色黄金国八表四夷拱帝王海宴河清尧舜日顶门正眼更无双。

　　临济三玄三要。

　　第一玄拳头触破梵王天两岸山花笑不彻千▆坐断月明前。

　　第二玄也不方兮也不圆参天一柄龟毛拂▆▆横穿着正偏。

　　第三玄宝镜当台万里天任汝神头又鬼面灵▆何处躲丑妍。

　　第一要戴角毒蛇出阃奥纵横霹雳海山崩当▆谁敢立途道。

　　第二要正令全提长节操吹毛出鞘耀天地拟议思量血腥漂。

　　第三要金刚宝杵无别窍当头一击铁山摧惊落虚空开口笑。

　　临济四喝。

　　临机四喝镇威权外道天魔心胆寒掣电光中分皂白毫端影里纳山川。

　　临济四宾主(并总颂)。

　　宾中宾一杖走红尘不识玄中旨江山秋又春。

　　宾中主拈出一葫芦机前如不荐乌藤未放汝。

　　主中宾两脚下风尘无私正法眼贵贱一相亲。

　　主中主山藏戴角虎杀活任纵横谁敢当头睹。

　　寄言达道者须识自性宗主宾不立处午夜日头红。

　　牧牛颂

　　拨草寻牛

　　蔓蔓荒草乱烟峰蓦直穷源不见踪踏尽翠崖云断处叮咛又手问山翁。

　　蓦然见迹

　　忘疲决志不论程花径幽通过上林忽睹蹄痕新踏处逡巡端在此山深。

　　捕步见牛

　　树里一声幽鸟鸣廓然特地露全身谁知渠自不逾矩熟睡元来在故林。

　　得牛贯鼻

　　始得今朝见主人扭来鼻孔贯芒绳鞭头指出家山水两岸云收月正明。

　　牧护调训

　　放去收来春月天殷勤牧护古林泉虽然总不伤苗稼水草频添不记年。

　　骑牛归家

　　特地骑归来正夜坦然独步月明中牧童唱出还乡曲万里山河一笛风。

　　忘牛存人

　　无来无去无东西脱却烟蓑卧月迟气息泯然霜夜静许多清况孰能知。

　　人牛双忘

　　不立功勋一段奇机忘实际少尘泥门前日暖山花发树倒藤枯鸟不栖。

　　返本还源

　　月白风清宇宙宽渠侬得得自闲闲家风举似同门者日用真机处处圆。

　　入廛垂手

　　戴角擎头意气雄单拈露柱为人通豁开心眼超群类显出家风调不同。

　　四威仪

　　山中行杜鹘花笑人杖头挑日月手内握乾坤。

　　山中住巍巍不动步小大尽圆融有何不具足。

　　山中坐雨打苍苔破白石演摩诃古今成话堕。

　　山中卧石头枕一个和月带云眠万事都忘却。

　　联芳偈

　　付殊伦相首座

浦峰出个真狮儿露爪张牙步四维遇象逢龙善解吼门庭高设任伊为

　　付崇鉴晟后堂

担囊负钵有多年便契浦峰一味▆点着通身手眼出提持祖印接高贤

　　付断疑智侍者

侍我杖头历有年泥团触碎受心传龙天推出龙▆护大阐宗风辟正偏

　　付宗庆升维那

金刚王剑付儿曹杀活全提胆志高龙象齐来俯席下宗风永煽出英豪

　　付天祥祯西堂

宝剑拈来付尔挥万人队里显神威全提正令弘宗旨对御谈玄接上机

　　付六融观悦众

老僧亲付一藤杖伏虎降龙任举唱正眼弘通续我宗儿孙代代传灯上

　　付阆仙怡知藏

立志苦心已有年从斯放下得安然拈来拂子亲分付处处逢人把鼻穿

　　付碧岩渠头陀

七斤衫子传来久付与渠侬老作家一任孤峰闹市里骂风呵雨验龙蛇

　　付如初恒侍者

身心放下在其间数载殷勤击透关今日山僧嘱付汝芒鞋竹杖且居山

　　付昶东耀记录

浦峰公案妙无言棒棒令人彻骨寒珍重儿曹勤举用人天瞻仰尚奇峦

　　付宗序原知客

曹源一派普天周饮着凡流转圣流分付当人善守护逢人济渴解人愁

　　付中山岱书记

浦峰辣棒露当阳指示人天不覆藏今日拈来亲付汝家声振振续宗纲

　　浦峰法柱栋禅师语录卷上
嘉兴大藏经　浦峰法柱栋禅师语录


　　法柱栋禅师语录卷下

　　嗣法门人(慧升集　慧渠编　慧岱录)

　　机缘

　　僧问如何是浦峰境师云千竿修竹参差绿扫月披风透碧天曰如何是境中人师云娥眉潭底秦时月突出山僧拄杖头僧拟议师拈拂子便打。

　　僧问如何是佛师云我若向汝说汝还信得及么曰学人不信争肯礼拜和尚师云浦峰拄杖今日不开封曰乞和尚慈悲师云情知汝不信僧拟开口师云可知道。

　　僧问西来的的大意乞师指示师云吃饭也未曰吃也师云江头担柴去。

　　贝子王参问如何是明心句师云胡来胡现汉来汉现王曰本命元辰又在甚么处师顾侍者云捧茶来与大王吃。

　　张居士问弟子特来未审和尚将什么管待师云满盘栗棘蓬士拟开口师云吞吐不下么士无语师云莫道山僧无管待。

　　法语

　　示断疑智禅人

　　十二时中不依倚一物由是教乘家活计未为衲僧极则若是个没量汉直须透顶透底始得智阇黎于此依先师有年勤劬弗怠山僧继席亦不惮劳盖因操履真实识见不群行业纯熟脚跟稳贴纵横自在收放自由诚不负出家操道之苦志也珍重。

　　示佛旨最禅人

　　学佛祖大道只贵脚跟稳当如靠一座须弥山相似内不见有根尘外不见有凡圣观三世平等一道清虚如此日益日新久久操炼时节到来心花发现如推门落曰始知者个消息弗从人得本自现成吾其勉之。

　　示偈

　　示净参纯禅人

参禅贵要自心坚勿逐痴狂入闹阑十二时中如会得高高心月照无边

　　示鉴遐昱禅人

此事拈来没甚奇直教用力发真疑一朝黑漆桶底脱须信珠藏内里衣

　　示大寂定禅人

大寂定中非有言太虚无物自如然若知者个真消息任尔施为遍大千

　　示僧游方

大道无分西与东布毛举起事难通临行嘱汝无多句紧俏草鞋莫放松

　　示哲彬禅人看楞严经

饥则餐兮倦则眠只因早已悟楞严八还见处非真见七处心通意了然

　　示崇鉴晟禅人三上明山

三上明山不覆藏一朝瞥地始承当横吹铁笛千峰外干屎橛拈遍界香

　　示德融忍禅人

阜上清风入竹林溪间明月照幽深轻舟渔父将垂钓惊起狞龙出海门

　　示巨耀烜禅人

尘网脱开便是禅锄头只把掘心田忽然水到池成处彻底从前一贯穿

　　示古彻清禅人

大道寥寥达者稀高人踏着便知机杖头指出金刚眼万古晴空绝点翳

　　示中山岱禅人

九岁辞亲志出家殷勤学道植灵芽根深蒂固枝荣茂覆荫人天五叶花

　　示大智愚禅人

韶光暗度鬓霜班松老云深鹤自闲悟彻曹溪流水韵本来何处异真颜

　　示志洁瑛禅人

青山花绽泄真机匝地周天一段奇珍重常人脚底事铁鞋踏破了无疑

　　示也庵构禅人

祖父门庭不易持儿孙相继正斯时破沙盆子扶将起道化寰区当尔为

　　示破空丽孙

云门饼子赵州茶吃着通身现爪牙哮吼一声惊宇宙寰中独踞验龙蛇

　　示碧辉明禅人

搬柴运水总神通奋力提持莫放松一日打穿漆桶底彻头彻尾露真空

　　示宗镜觉禅人

去去来来心未休担囊负钵玩山头有时行到水穷处始觉骑牛更觅牛

　　示涵辉清孙

碧天日朗净涵辉性地涵辉尘不依鉴地辉天施大用拏龙捉虎显全机

　　示学智禅人持法华经

念念无私转法华须知火宅驾三车一门超出无岐路宝所分明是我家

　　示李居士持法华经

法华转得自心坚日用寻常无间然念去念来无念念明珠衣里绽金莲

　　示不退勇禅人

勇向前行不退时吹毛宝剑奋提持任是佛魔难住足机用超群始是奇

　　示佛观禅德

蒲团坐破乾坤小拄杖悬来日月明汝问神通并妙用又是将眉眼上横

　　示破云▆法孙

大庾岭头提不起今日阇黎已获披会得赵州洗钵意衣珠灿烂古今辉

　　示恒杲霖禅德

即心即佛盘珠走非佛非心珠走盘若是两头俱坐断红炉片片雪花鲜

　　示恒高辉禅德

心忘情绝迥无依触着方知底事奇金毛出窟群狐遁纵横妙用复何疑

　　示灵璧文禅人

实处是虚虚处实逆来顺去明端的直须除却句中玄管教出人一头地

　　示智潭池沙弥

小小沙弥志气昂依师学道越寻常一朝彻见娘生面绍祖传芳祝我香

　　示大贤尼

念头把定莫他游十二时中惺惺求彻见娘生真面目拈来法法悉能周

　　示硕庵俊孙

割爱辞亲到浦峰随师受业继师宗从头彻尾成一贯所向龙从虎亦从

　　示碧峰舁孙

万花开放暮春天鸟语松风唱道玄珍重汝归休放过勤劬努力种心田

　　示庆生芳孙

山自幽兮水自清鸟鸣泉响弄琴音声声自合无生旨揭露真机等现成

　　示美庵彦孙

尔问西来意若何老僧口謇怕言多青山绿水无施说历历明明会也么

　　示旭庵晖孙

父子同来入此山一翻猛力辟荒田清风明月堪为伴云去云来得自然

　　示印文策典座

三千公案止啼叶八万行门心外诀但住自家无相位能超一切诸功德

　　示佛果王居士

忙闲动静未曾迷贵在当人　地奇一句无私重道破如如不动应来机

　　示堪舆朱居士

高观旷览审来踪掌握阴阳造化功试问阴阳不属地从何下手觅真龙华▆

　　示裁缝张朝铨

几片青黄赤白云无情铁剪巧裁陈就中任尔分长短争识穿针引线人

　　寿良臣姚居士

水自清兮山自秀满庭黄菊增荣茂拈来庆祝老维摩永证金刚无量寿

　　寿宾实姚居士

林峦紫气霭春风鸟噪玄音花笑容闻见古今元不异长生消息在其中

　　寿佛演法大德

桂树森森妙体彰金风拂拂吐清香当阳指出上人事寿同天地永昌昌

　　赠天祥祯长老

出窟金狮露爪牙全威高步踏云霞千妖百怪潜踪迹凤子龙儿任捉拿

　　赠碧岩渠长老

浦峰一脉属儿曹祖令全提正眼高任是狞龙归足底灯传奕世启英豪

　　送秩臣姚学彦赴试

桃开浪暖仲春时花雨飞飞点翠枝最喜风云刚际会锦鳞得意跃龙墀

　　秋日登大朝山访净光老宿

层峦笔削亘长空险巇斜封曲径通策杖登临方日午青云捧出白头翁

　　偕人龙唐文学坐叙次韵

雾敛风清天霁　寻幽仙子过桥西山间鸟语分明道勿逐声香带水泥

　　送尚玉姚文学

儒称君子独公贤道脉渊源一贯传试问当人脚底事行行稳步御阶前

　　祈雨拈香口占

炉热栴檀香一橛腾腾瑞气冲天阙龙王惊起怒风雷直得滂沱降不歇

　　师疟疾口占

寒热两重相斗侵是何神鬼是何精杖头击碎浑无物暑往寒来任变更

　　黔阳邑大纶向文学再晤次韵(公讳于经)

本来无物洗何尘结个茅庐远世名惟喜青云佳客至擎杯且叙旧时情

　　春日野望

远眺溪山翠欲流俄惊春色上林丘红红白白争时艳谁识乾坤造化由

　　夜坐阅指月录

明灯静夜坐窗前展卷频频见昔贤看到德山不语处者回亲证祖师禅

　　山堂闲坐三首

赢得余闲寄草堂藤萝铺径鹿为床柴门尽日未常掩风自来兮花自香

柴门无锁有云封古径苍苔少客踪日出黄蜂穿菊里夜来明月到窗中

古涧层峦碧树林潺潺流水演玄音晚风相送鸦归去物外闲僧卧白云

　　葵花

瑶台花放澹烟轻品冠群芳一段清傲骨不随风力转丹心惟向日中倾

　　怀友

寥寥飘泊两心同怅望云山砌几重此夜幽窗成独坐举头唯见月华浓

　　咏竹四首

龙班凤尾节交疏正气森森入画圆一段风高标雅致肯随蒲柳遍皇都

几经霜雪几经春弄月吟风数玉茎不是一翻高直节那能消受岁寒情

▆田卓出绿茎茎几易春秋未变心节操至今唯尔重清高千古荫丛林

秀发根头意气长从来不畏雪风霜虽无桃李争妍色幸有清标压海棠

　　雨后野眺

云开石涧廋风定竹林幽目断清江远渔舟泊岸头

　　雨中望雁塔寺

四际空蒙雨烟霄接地丛应知山有寺只在白云中

　　宿香山寺

香山留寺古翠竹倚栏栅夜静无灯火持经对月看

　　赠如初上座

浦峰放一箭直射九重殿龙象都收伏逢人穿鼻而

　　杂偈

　　山居十三首

年来懒与世奔躔缚个茅庐傍岳巅离相不拘佛圣戒无心慵论祖师禅林间修竹云铺衲涧底担泉月满肩除却现成公案外难将别调寄名贤

高枕松窗午梦微觉来山静客来稀风生竹畔流清韵鸟语枝头达上机怪石藤蟠龙挂锦奇峰雾霭豹垂衣分明一段天然趣心眼开时几个知

山中无历浑忘年几见明窗缺月圆风透体寒嫌衲薄雪残眼阔爱松坚野云出岫迷樵径幽鸟衔花入洞天曲路柴门人罕到拈香择火自消闲

极目林峦春色彰风吹花气入帘香脱胎竹笋参天杖倚壁藤萝锦石床报客杜鹘啼蜀魄迷魂仙子梦黄梁劳劳世事如飞电逐影迷头空感伤

万虑潜消百不知韬光泉石乐无为删藤刈草培清舍钁雾锄云种紫芝火熟芋香思懒赞山晴薇长想夷齐休将世念存毫发对境忘缘绝是非

偶因客问山居意我话幽栖不计年岭后栽松将合抱槛前插柳可垂肩芒鞋脚底狞龙活拄杖头边玉兔悬大道原来无指示莫将往事污心田

四壁崚　绿树彰雨余春色入虚堂新荷水面连云翠梅子枝头带露黄座上懒将诸佛供胸中直把万机忘而今觑破劳生梦水际泉声风韵长

万壑烟云一柄锄随缘日作且安居种松倚翠根宜固爱竹垂阴笋不除性内有天须自觉胸中无字向人书也知近代淳风易世事何堪问古初

懒把浮生花甲轮惟于道乐守天真半铛石煮三更月一钁松裁四季春佛法荒凉因世滥人情寂寞为厨贫几回笑傲孤峰顶及第心空自主宾

山居夜静转幽然万境空闲自在禅黄叶供炉无宿火青香煨鼎有残烟一帘月色浮天外半岭松涛落枕边满耳盈眸非别物几多英俊被遮瞒

携将钵杖挂嵩巅不学诸家五味禅引水浇花清舍外开田种粟野云边名贤有意开三径野老无缘受一廛翻忆古今谁是侣寒山拾得可同传

千峰影里结蓬茅一念无生万虑消性地廓然无草秽心田坦荡绝尘嚣月临霄汉磨天镜云走长空识锦袍自是此身闲不彻青山绿水任逍遥

草阁玲珑得自便谩将石鼎煮寒泉乾坤尽在杖头上日月收归钵底边花灿碧峰装翠面日穿疏壁照寒肩坦然万籁咸俱寂赢得风高物外闲

　　登明山宝顶

峰高路古砌苔华四顾春辉景物佳云澹天空明日月风驰草偃走龙蛇林松点翠栖幽鸟涧水流香带落花采罢紫芝依石坐逸情岂羡泛仙槎

　　明山与友人夜坐惜别

炉香断续晚钟暹冷露无声湿翠微素壁灯光浮琥珀疏帘月影映玻璃花开别苑金风爽鹤唳霜天云梦稀话共知心唯此夕江南江北两依依

　　除夕

自从浪迹走天涯甲乙浑忘屈指推乍见梅开春又到忽闻竹爆岁除来老临白发添何易时去黄金换不回珍重两堂云水客一年好景付茶杯

　　元旦发笔

东来晓日照山堂兀坐斋头世浑忘炉内添香和案暖池中洗笔带花香檐前好鸟鸣生灭槛外寒松较短长对境吟哦清兴远少林公案岂囊藏

　　春日寻芳

云澹山空积翠深杖藜缓步出幽林雨余青嶂烟岚重水落寒潭日影沉鱼跃锦江波砌玉风翻嫩柳叶筛金悠然一笑晴光好无处山河不带春

　　题浦峰寺

兰若巍峨宋帝封明山秀水护重重三更鸟宿凌云树五夜僧敲醒世钟幻梦须从空里觉道源宜向静中逢大开炉韝镕凡圣祖印单传正脉通

　　参禅偈

参禅本要自心明莫向他人行处寻念起一丝眼着楔腹藏万卷镜蒙尘家家户透长安路处处山含太古春撞遇虚空连架打髑髅干尽见天真

　　麻阳邑侯陈公过访次韵(公讳五典)

树锁苍烟涧隔尘萝龛共坐雨花新成仙作佛无多体治国齐家总一真翰院文明传道统楚国善政布慈因伫聆丹诏登台辅勿负灵山记莂诚

　　赠宗庆升上座

寥寥祖道继今时正眼弘通属尔为吹毛杀活勤摩用钩钓抛垂莫浪施搂碎兔　狐穸种夺来虎穴凤巢儿圣恩圣德从斯报此是吾家向上机

　　午日二首

朱明日正照林端徙倚楼台对碧澜龟鼓频催江上酒龙舟兢画水中天长吟玉偈逸情远满泛霞觞客兴宽彩系五丝垂续命风流不尽万人欢

佳节中天日正长声声画鼓落平江朱楼酒重留人醉碧水舟轻斗浪狂吐火柘榴红映彩出波菡萏绿生香从来一味禅风别香积频频发上方

　　芭蕉

素质参天碧玉茎横拖青剑倚龙门光浮古干留云住影覆苔寒绝鸟痕晚抱麒麟和月卧朝看蝴蝶弄春晴灵根郁密超群品未许时人取次论

　　代友人一律

自归酉水远云林几度逢春柳绽金门外青山看是旧镜中白发鉴来新半生书债余闲少百代兴亡醉梦深遥忆故人湘浦隔濡毫走墨一传心

　　中秋

谁将玉镜挂苍穷一片清辉处处同印破水天分上下移将花影转西东光临狻兔成胎息影射潜龙起锐雄万里山河浑白昼良宵谁不仰高风

　　暮秋有感

兀坐江头对落晖风恬浪静水声微深秋红叶和霜醉薄暮黄花带露肥白发谁惊催世梦朱颜那省乐闲机乾坤否泰何堪论我与青山绝是非

　　代僧答文友

圣学贵心空心空至理融山川皆道用草木尽文风室朗晴霞照窗虚夜月通毫端生瑞彩直射斗牛宫

　　赠隐者

结草云林下无腔曲自吟弹琴音动指作赋韵劳心竹迳苔痕湿松庭积翠阴山泉饶独饮谁与漫清缨

　　象山值雪

谁把珠玑撒溪山一色妍苍松成玉树古壁挂银笺白象增雄峙虬龙带暮烟圆明舒一鉴处处两花天

　　舟中有感

飘泊寒江际轻舟慢橹游春晴开柳眼云懒卧山头蝶梦花间醒波光天外浮问予何所似坦荡一沙鸥

　　宿玄武宫

几村青嶂外一寺白云中贝叶翻明月松风度晚钟茶香忘客倦枕堕得心空梦断烟霞里醒来日正东

　　重经青莲庵

此地我居先溪通隐者泉开窗迎白月凿沼种青莲迳竹节无改庭松老更坚知君深院里别有洞中天

　　中秋

一轮今夜满何处不圆明影逐蝉光冷香浮桂魄轻露珠连柏翠潦水共天清此景家家赏谁人识暮晴

　　菊花

群芳春兢艳贵种别寻常不逐炎凉变还经岁月长清机凝玉露翠色傲银霜自识陶潜后逸名遍界香

　　赠隐者

结庐人境外尽日少尘鸣涧杳猿声度林深鸟语穿树摇青径柳花发玉池莲坐待熏风暖支铛煮瀑泉

　　春日送别友人

溪山冰雪瘦送客度平川迳草铺罗襦藤花插翠钿舟行残照里帆挂夕阳边此会知何日千江一月圆

　　春日雨霁

雨歇泉声朗风微竹韵清陇头蛙唤子陌上鸟鸣春蔓草驯蛇性名花恰蝶情乾坤无覆蔽造化坦然平

　　春夜坐

清夜凉如洗轻寒入毳衣云移惊石瘦露重觉花肥鹤唳闻天语猿啼见月辉其间端的旨欲辨已忘机

　　客中阻雨

风忧松篁韵云封野甸迷气寒花态弱露重柳头垂世念同冰冷禅心共水栖旅怀何所寄洒墨暂留题

　　春日喜晴

四嶂云开晓寒光逐涧流石林烟气尽楼阁曙光浮盗果猿摇树寻香鹿趁丘静观时泽润物物自抽头

　　独坐有怀寄黄居士

曲迳苔生绿蓬门永日关悠然居世外迥矣别人寰旧识山川阻心知梦往还天台何日晤携手白云间

　　夏日寓天龙山

林幽山寺古修竹护危墙花雨空中散沉檀室内香野情随放逸世态任奔忙寂静无人语钟声到上方

　　赞

　　自雕布袋罗汉像赞

乾坤法界不可说纳向其中无一物十字街头大打开　头狗肉谁能别咄咄休怪捏憨布袋里有弥勒

　　双桂破山明祖像赞

者老汉杀人处极救众生酒肉里吞吐佛祖脚跟下鸾翔凤翥棒头边虎骤龙骧铁棱棱面孔耿落落心肠遍地儿孙觅伊起处不得(咄)西蜀梁山双桂堂上

　　自赞

咄哉者村汉名不得状不得毕竟如何施设娥眉潭上已多年贯逐狞龙吞夜月

者老汉古怪样任他赞任他谤不着凡见不住圣相横打直敲一条白棒逢场作戏当仁不让呵呵却被个没眼波斯东摸西涂唤他做法柱和尚

　　书问

　　谢泸溪邑侯吴公启(公讳嵩)

　　圣道巍峨惟赖英才而治化佛天光耀全希仁善以洪扬起唐虞泰运于斯际家家乐业颂风高镇华夏安平于此日处处歌扬称至德不惟紫极注心实乃苍生拭目恭惟台台道融三教学富五车列赤帜于词坛播清名于海甸驱邪远佞易俗移风拯▆▆之水火郊鸿甫巢拥缁流之屏翰龙象奔腾诚哉一路福星久矣万家生佛栋也山林樗栎泉石慵愚形尚不中于规绳志岂堪俦于鸿鹄道薄德微学疏才浅饱餐香积至今齿颊生凉宠锡佳章终古名蓝绚彩欣观云汉之篇已识道隆先哲快诵珠玑之句更聆德配一君佩感无涯衷酬莫罄临楮瞻依并复并谢。

　　复僧书

　　承来翰云业缘所系山僧三复而三叹然上无攀仰下绝己躬净裸裸赤洒洒有何系哉山僧乃栖心于孤峰顶上志泯心灰炊木樝羹煮铁钉饭以消日也上座忽尔问心乃问是何人心是何物若言是一不应又有问心者若言是二乃元无二古且将甚么唤作心所以古德云似地擎山不知山之孤峻如石含玉不知玉之无瑕今上座既有向上之志须用智慧之刀斩断一切独立于万仞之上无论是佛是魔一齐剿绝绝后再苏提持祖印利物维新堪报佛恩始不负出家之志耳依依是复。

　　重修浦峰寺序

　　立茎草而建梵刹正眼弘开移片石而得云饶敏手亲切所谓锻琢金玉须凭良匠之工拥护法幢必假恩檀之力古称裴公夺笏于石霜苏子解带▆▆▆所以道不虚行乘时而合也爰有辰郡胜境浦峰▆寺曲水拖蓝群峰耸翠钟如是之灵秀产如是之英贤高也明也松风鸟语演不尽之玄音奇哉俊哉萝月烟云协无穷之妙旨宛然鹫岭西开俨若普陀南现嗟吁沧桑之后一片丘墟殿阁楼台苍苔叠锁墙坦户牖荆棘丛封画栋倾而鼠雀成巢丹壁颓而狐犴作穴风轮雨矢无日催残金容败露人意何安兹略竭以寸忱冀重新而鼎革谅一木之难支思众擎之易举仰祈尊官长者达士仁人发难舍能舍之心施极爱所爱之物共勷盛事快睹落成庶使佛日重辉法轮再转功高德厚注北海以无涯善因乐果积南山而有庆现手眼于当时勒芳名于不朽谨序。

　　募修普同塔缘引

　　历古丛林知识建立法幢激扬宗旨墈龙验象竖拂拈槌是谓禅宗之极则也然而收骨殓骸普存合塔亦先佛之定制兹以山僧劣志固不敢效古人之大作别展一线风规化道有缘缁素同发盛心多寡施助共成一塔功勒千秋是疏。

　　佛事

　　为铁脚禅德起龛举火

　　以拄杖击龛云生也者重关死也者重关打破者重关出头天外看喝一喝云照顾脚下以杖引行。

　　举起火炬云铁脚铁脚踏翻海底掀倒山岳龙来一拳象来一脚任尔大显神通不出末后一着撺下火云烈焰光中请君自顾。

　　为送拂尘老宿入塔

　　云法法俱圆事事已毕来亦无来去亦无去正体凝然一尘不立山僧如是举扬犹是者边底事且道拂尘老宿毕竟向什么处安身立命以拄杖指塔云团团无缝罅千古立高标。

　　为拙之大德起龛下火

　　喝一喝云菩提大道无去来相生死通明了没遮障咄泥牛举步超三界木马追风越十洲。

　　以火炬指面云拙之老拙之老一气不来东歪西倒者个赤肉团作么生销缴撺下火云足下红莲开灿烂无相光中独露身。

　　法派

　　海慧明常净通真达本源道弘证佛果绍继祖灯。▆

　　行状

　　师讳海栋号法柱姓陈氏先大人名三桂母赵姓澧洲石门人也廿龄父母双逝悉废儒业至二十五岁因思亲恩难报乃弃俗出家往慈利七星山礼长明炅和尚披剃参三不是亲炙三载到龙山颖秀师翁座下圆具又随炅至沅州明山巾瓶七载一日炅问从苗辨地因语识人秪如苗未发生之际语未开口之先作么生辨得师云不会炅曰汝实不会么师云一轮明月千峰上古往今来一串穿炅曰又道不会师作礼复随炅至辰州浦峰寺一日坐次炅曰达磨西来传个什么师云路逢毒蛇长千尺脚下翻腾势转高炅曰也须吃棒师拂袖便出后一夕闻风动树鸟作喧洞明此事偶成一偈娘生鼻孔本来长八字打开不覆藏风韵鸟鸣元不异灵灵紧俏绝商量炅曰塞却鼻孔坐断舌头作么生出气师云顶门上七纵八横炅曰放汝三十棒师震威一喝炅亦喝师过前便作掌势炅谓座元曰此是浦峰第二代主人亲炙十有余载后受记莂往住邵州金峰青莲庵适因老人示寂归浦峰收葬事完受请继席帅众廿载朝夕不怠精勤垂训遐迩缁素披沥钦崇提持正令大启宗猷祥麔威凤振振绳绳殿阁寮舍俱成大观▆装圣像百有余尊一切常住诸事具备时年五大▆六栖心泉石暂截葛藤将院务交付嗣法门人轮▆住理自此袍道情闲以乐余年耳。

　　康熙辛未岁蒲月　夏至前五日刊

　　法柱栋禅师语录卷下　　(板存嘉兴府楞严寺流通正藏)
