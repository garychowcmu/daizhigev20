嘉兴大藏经　象田即念禅师语录


　　嘱刻象田语录序



　　敬赠　即念大师序



　　象田即念禅师语录目次卷一小参示众秉佛示做工夫要语卷二颂古问答机缘杂着卷三室中漫言卷四山居诗关居诗杂咏

　　象田即念禅师语录卷一

　　书记净痴录

　　门人本致辑

　　崇祯己卯冬。结制小参。闻声悟道。见色明心。观音将钱买胡饼。放下手却是馒头。这般话也大奇特。山僧则不然。夜半摸得个拂子。拈起也是拂子。放下也是拂子。也有些子奇特。拈起时直得乾坤陡暗。放下时从教海晏河清。更有不拈不放的句子。诸善知识若也知得。便可与三世诸佛、历代祖师把手共行。其或未然。且听山僧处分。蓦举拂云。这个天见之为天。人见之为人。仁者见之为之仁。智者见之为之智。百姓日用而不知良可悲哉。且道还有知者么。今日法筵初启。四众云臻。岂不是知有此事。云峰禅人为山僧造祖衣请说法。岂不是知有此事。及众护法宰官参请。岂不是知有此事。信么。信则知。知则信。乃举袈裟角云。大庾岭头提不起。我今举出大家。看僧问。闻声悟道。唤甚么作道。师云。君子惟慎口。进云。见色明心。将什么作心。师云。山僧口唇未生白醭在。进云。观音将钱买胡饼、放下手却是馒头意旨。请师再举。师云。且道我舌头在不在。僧拟进语。师便喝。

　　晚参。二七去、三七来。也曾大遣。也曾大排白汗。出了又出。妄缘灰而复灰。秪恁么休去歇去木头石块去。第一义谛。灼然昭著。从教枯木花开。大众还信枯木花开么。作手舞势云。只有一双无相手。不曾容易舞三台。

　　小参。三七从来二十一。若智若愚俱委悉。及问前三与后三。十个五双会不得。千七百则亦复然。拶未透时如铁壁。朝铁壁暮铁壁。二六时中无罅隙。人人不奈铁壁何。谁知铁壁好消息。好消息。识不识。远山浓似佛头青。近水湛如僧眼碧。乃举昔日白云端云。参究古人公案。未透时如铁壁。相似及乎透了。元来自己是铁壁。山僧则不然。参究未透时如铁壁。及乎透了百杂碎。且道古人道的是。山僧道的是。试简别看。一僧出云。二俱有过。师云。百杂碎。进云。转见有过。师云。晴天不肯走。直待雨淋头。监院问。三七已去。敢问赤梢鲤鱼能有几个。师云。满堂俱是。进云。个中还有透网金鳞么。师云。驴子脚下骑。进云。恁么则堂内坐禅、堂外禅坐去也。师云。再跳跳看。院礼拜。师便下座。

　　小参。师举拂云。大众。拂子举扬个事了也。说法了也。直得三世诸佛侧立下风。历代祖师亡唇结舌。只这拂子有如是威光。如是奇特。山僧今日为他作个通事。舍人且道。如何是他拂子所说的法。他道。五蕴山头一段空。明明独露主人公。殷勤五七无寻处。只为全身在此中。这个意旨初结制时。山僧已曾举拂子道。得鱼忘筌。得兔忘蹄。得意忘言。争奈诸人不能直下荐去。乃不得已扯上葛藤。还将拂子盖覆。殃及诸人。朝寻暮寻。横寻竖寻。三七排遣。四七立香。及乎寻至五七日。有寻不得者。攒眉蹙额。或有见些光影者。眼豁眉开。殊不知总不干拂子事。亦不干山僧事。却是你诸人觌体错过有如是事。而又五日一考工。七日一小参。挨拶得你诸人行也如拂子。住也如拂子。坐也如拂子。卧也如拂子。眼也如拂子。耳也如拂子。乃至心意识皆如拂子。何以到我室中问着诸人拂子。便道不知。我道不知却好。你又道不会。我道不会最亲切。你又道不知。恁么教我也没奈何。又只得教你极力参取去。众中如有知得拂子落处者。出来相见。僧问。拂子说法且置如何是觌体一句。师云。唤作拂子则触。进云。古人道。第一句荐得堪与佛祖为师。如何是第一句。师云。无你问处。进云。第二句荐得可与人天为师。如何是第二句。师云。你问不着。进云。第三句荐得自救不了。如何是第三句。师云。问着则不堪。进云。敢问吾师。还是那句中荐得。师云。你不会我意。进云。恁么则拂子头边无限春也。师云。闲言语。

　　小参。辄辄结制来。不觉期已半。无相主人公。朝暮惺惺唤。父母所生眼。莫教乌豆换。向来拂子说法。已六七矣。争奈不遇知音。今日借重拄杖子。行新条令。乃卓拄杖云。说法了也。当知拄杖子相承少林单传之旨。直指人心。不立文字。有所说法。是真语者、实语者、如语者、不诳不妄不异语者。于斯会得。便知青青翠竹。总是真如。郁郁黄花。无非般若。变大地作黄金。搅长河为酥酪。不为分外。其或未然。自是诸人根性迟钝。莫道拄杖子有所秘密不显说。好。乃举昔日芭蕉和尚道。你有拄杖子。夺你拄杖子。你无拄杖子。与你拄杖子。师复云。阿　山僧错说了也。众中可有记得芭蕉说的么。出来举看。监院问。毕竟如何是芭蕉说的。师举拄杖云。会么。进云。大众证明。师云。也须知恩报恩始得。院便礼拜。

　　师诞日小参。一念浑忘吾我我了无生死。得相关本来面目元如是奚。假南山作寿山。诸仁者还见本来面目么。良久云。秪这是。若向这里会得。始不被佛祖相瞒。乃举世尊初生。一手指天。一手指地。周行七步。目顾四方。天上天下。惟我独尊。这则公案。商量者极多。错会者不少。人人尽道。世尊离兜率、降皇宫。方能如是。还梦见么。殊不知水牯牛初生下。不止周行七步。目顾四方而已。又作么生。会即我山僧初生时。无气及烧胞。始叫一声。而举家相庆然。彼时山僧曾不知父母生我。亦不知自有气无气及烧胞。始叫一声。举家相庆。亦不知有内六根外。六尘中六识。乃至物我之名。圣凡之号。混混沌沌。七窍未凿。浑然一际。大众。盖此初生时节。非独山僧如是。要且若男若女。莫不如是。然则何以佛是佛。水牯牛是水牯牛。吾人是吾人。诸仁者知么。镜分金殿烛。山答。石楼钟。

　　冬至小参。举古云。有物先天地。甚么物无形本寂寥、强叨叨。师拈拄杖云。我今为众亲拈出。乃卓一卓云。从来只么赤条条。赤条条。似吾曹。能为万象主。不逐四时凋。诸仁者好生观。刹刹尘尘绝覆藏。为渠非物非非物。切忌从中道短长。乃举昔有僧问一老宿云。一阳来复。日长一线。未审佛法长多少。宿云。长一线。后复有一老宿云。一线长。师拈云。二老宿虽有补缀虚空的手段。要且红线未断。只向长短上作活。相去佛法奚啻十万八千。若是山僧则向他道。休将玉线较长短。好把金针绣出看。且道绣个甚么。师以拂子打一圆相。僧问。既云一阳生。为什么古干依旧赤条条。师云。冬至。子之半天心无改移。进云。秪如霜清月冷。水冻鱼沉。又作么生。师云。一阳初动处。万物未生时。进云。节令乍从今日起。岁华犹似去年晴。师云。玄酒味方淡。太音声正稀。僧问有物先天地。无形本寂寥。还许学人会么。师云。万里长空。片云点破。进云。木女频频挝石鼓。师云。但形文彩即属染污。僧礼拜起立云。正恁么时。聻师云。好个漆桶。书记问。鸳鸯绣出从君看。不把金针度与人。三藏十二部一千七百则都是鸳鸯。如何是金针。师以手搔鼻云。山僧鼻孔有些痒。进云。某甲则不然。师云。你又作么生。书竖一指云。穿却佛祖鼻孔去也。师云。也许你一半。

　　结制示众。得鱼忘筌。得兔忘蹄。得意忘言。得了那个。蓦竖拂云。忘了这个。且道如何是那个。乃放下拂子。良久云。还有相委悉者么。须知达磨西来。直指人心。见性成佛。然乃心无形相。且作么生。指性无方。所又作么生。见莫是无见而见么。莫是见物便见心么。莫是心地法眼能见么。直饶与么见得。未是衲僧巴鼻。且道如何是衲僧巴鼻。一堂风冷澹。千古意分明。

　　旧住大本老宿。设茶请示众。师云。大众茶多吃钟。大本老师为此象田二十余年辛苦。方有今日悦。众云。茶已吃了。请师还茶钱。师云。更要山僧画蛇添足么。乃顾监院云。常住有事。不妨商量商量。院举三登禅师作知客。登出众。固辞。师云。我有一问。如道得。许坐禅。道不得。即作知客。登云。某向无舌头。师云。这般话。当不得也要山僧肯。乃托手云。你更道看。登默然。师遂说偈云。托出虚空一片心。秪将此事售知音。筵中若有真相识。黄叶何妨指作金。复云。大众谢茶。

　　觉初禅者设茶请示众。古人道。人莫不饮食也。鲜能知味也。是这般话言淡而旨远。时人往往强作道理。解注怎解注得下。要且有口者。孰不解饮食。有舌者。孰不知滋味。然吃淡即知淡味。吃咸即知咸味。以至吃酒定不说是茶。且有善吃茶者。才沾唇便知此是天池。此是龙井。此是松萝。一毫也瞒他不得。那里不是他知味处。大都不知正味耳。诸仁者要知正味么。须向未吃茶时识取。若识未吃茶时滋味了。更须知入口时滋味。若知入口时滋味了。又须知吃茶后滋味。直饶恁么了。要知觉初禅者今夜设茶的意。秪要诸禅德闭口。然而丈夫有口。要开便开。要闭便闭。为甚么要人设茶。然后闭口。有等好事之者。或逞才辩。或逞学问。或逞道理。摇唇鼓舌。妄生长短。殊不知言生理丧。故藉善知识于空中突出一言半句。直如金刚圈、栗棘蓬。使人吞不得、吐不得。等闲塞断人咽喉。饶你有口到这里也无用处。只如昔日赵州问一僧。曾到这里么。僧云。曾到。州云。吃茶去。又问一僧。曾到这里么。僧云。不曾到。州亦云。吃茶去。时院主在座。问云。和尚为甚么曾到也吃茶不曾到也吃茶。州亦云。吃茶去。诸禅德。这则公案千古之下塞断人咽喉。然还塞得山僧的咽喉么。良久云。且喜山僧咽喉不塞自断也。便归室。

　　示众。挂钵千山里。霜空境寂寥。一心冰更冷。诸念已圆消。且道是甚么人境界。上来诸佛祖。斯门已成就。现在诸禅侣。合各证圆明。行行诸菩萨。应当如是学。诸仁者切须笃信力行。若信有十分。则悟有十分。悟有十分则行有十分。行有十分则证有十分。所谓佛法如大海。转入转深。直到修证不立。人法两忘。直须更进一步。则知海底飞红尘。山头翻白浪。僧问。海底飞红尘。山头翻白浪。是阿谁境界。师云。问在答处。进云。烦恼海中为雨露。又作么生。师云。答在问处。进云。吾师。恁么话惯卖死猫头。师云。一般冷色空山里。霜叶虽红不是春。

　　桂庭居士设茶请示众。静夜霜鸿天外过。圆通筵上几禅和。声消闻脱浑无际。谁谓观音在普陀。大众要知。普门品人人具有。所以道。应以佛身得度者。即现佛身而为说法。应以菩萨身得度者。即现菩萨身而为说法。应以居士等身得度者。即现居士等身而为说法。虽则现身可知。且道法如何说。即如鸡鸣清晓。犬吠黄昏。事存函盖。理应箭锋。又如磬出云衢。歌来渔浦。醒迷途之幽梦。启静虑之玄门。妙在浑忘管带。不立功勋。所以道。将闻持佛。佛何不自闻。闻盖闻理。既妙见性亦玄然。理固如是。且道事作么生。秪如今夜桂庭居士闻此象田安般若期。特特入山设茶供众。又合将何酬他则是。良久云。即此见闻非见闻。无余声色可呈君。

　　尔策居士设茶请示众。古镜埋尘黑似漆。左揩右磨光赫奕。悬向虚空照胆寒。偷心管教一时息。大众要见古镜么。以如意画圆相云。应如是。知如是。见如是。信解莫生法相。倘有个汉出来道。法相生也。便向他道。应如是。知如是。见如是。信解莫生法相。所以古德道。须参活句。莫参死句。若向活句中荐得。可与佛祖为师。向死句中荐得。自救不了。乃举云居舜老夫少时在洞山聪会下。一日乞食鄂渚。有居士问舜云。古镜未磨时如何。舜云。黑如漆。又问。磨后如何。舜云。照天照地。居士笑云。上人不是洞山来耶。舜默惭驰。归举似聪。聪代前语。此去汉阳不远。又代后语。黄鹤楼前鹦鹉洲。舜悟其旨。今夜居士若问山僧。古镜未磨时如何。则向他道。门前水一溪。磨后如何。便道。屋后山万层。居士若向这里会得。始知本有光明照天照地。不孤今夜设茶。其或未然。大须策起眉毛。好。僧问。古镜当空胡来胡现。汉来汉现。胡汉不来时。又作么生现。师云。吃茶也未。进云。露滴松枝。翠青山。绝点埃。师云。吃茶莫道渴。进云。恁么则惯捉龙头擒虎尾。无名山上显云雷。师云闲言语。僧问人人有面古镜。且道如意还有古镜也无。师云。牙齿一具骨。进云。打破镜来。又作么生相见。师云。耳躲两片皮。进云。恁么则云归五夜晓。月落万山寒。师云。知你不知落处在。

　　师诞日。莲宗禅人设茶请示众。养愚端的在萝间。终日无心思往还。雨滴乔松声历历。风疏修竹韵珊珊。因观流水心常寂。为玩浮云梦亦闲。满座嘉宾岂偶尔。煮茶相共话青山。竖如意云。大众。今日是我如意师兄诞日。莲宗上人特特设茶。而幸嘉宾毕聚。亦莫大之缘也。诸仁者欲识佛性义。当观时节因缘。今既是我如意师兄降诞时节。便好识佛性义发如意信。既信入已。更当修如意行。成如意事。作如意福。满如意愿。至于如意了达。如意证入。则世出世法。莫不如意。还信么信。则法法皆如意。究竟般若波罗密。僧问。佛性义师已道了。秪如今夜上坐下陪主宾奉向。且道是向上事否。师云。吃茶如意。进云。烧破烛痕红滴滴。何人不吃赵州茶。师云吃果如意。进云。即此月冷香沉、风高树肃。又作么生是茶罢一句。师云。知音不在重重举。达者应须暗里惊。

　　法源禅人设茶请示众。以如意画圆相云。众兄弟看看。此乃万法之源。众灵之宅。不可以空空。不可以色色。包法界而非宽。入微尘而非窄。然则有渠不得。无渠不得。名渠不得。状渠不得。向渠不得。背渠不得。取渠不得。舍渠不得。良久云。默时说。说时默。大施门开无壅塞。无壅塞。青山青。白云白。白额尾巴焦乌龟。眼睛赤好消息明。中坐舌头暗里抽横骨。今夜法源上人设茶。偶尔话及若也知端的。夜半金乌出。还有知端的者么。出来相见看。僧问。如何是万法之源。师云。生铁如意被虫蛀。进云。彻法源底一句作么生道。师云。默时说。进云。万古碧潭空界月。再三捞捷始应知。师云。说时默。

　　炳宇姜居士设茶请示众。世上万般皆小事。惟有参禅是大事。参禅意在了生死。诸人生死了也未。话头却是取灯子。点着炳然照海宇。回此光明反照看。物物头头皆自己。皆自己。忘彼此。秪要诸人心自委。但得心空及第时。始知佛种从缘起。炳宇居士慕庞老。慕庞老。君财莫沉湘水好。将来施与转法轮。二施之功非小小。了得三轮体本空。即此便是无上道。今夜炳宇设茶。仍请山僧示众。记得高峰和尚道。资生贵图求富。参禅贵图求悟。参禅若同资生。个个超佛越祖。甜瓜彻蒂甜。苦瓜连根苦。吾闻居士善能作家。又慕禅道。可谓佛法世法打成一片。乃甜瓜彻蒂甜也。虽然如是。且道。庞居士问马祖。不与万法为侣者。是甚么人。祖云。待汝一口吸尽西江水。向汝道意旨如何。僧问。心空及第且置佛种从缘起。请师再举。师云。香烟书梵字。进云。不因修竹吟风弄。怎解孤松吼太虚。师云。好诗句。

　　湛如上人设茶请示众。尽十方世界是个自己。争奈诸人不委只得。强你看个念佛的是谁。大似按牛头饮水。前日也按牛头饮水。今日也按牛头饮水。后日也按牛头饮水。后后日也按牛头饮水。且教日日只如此。却如梦里合眼跳黄河。人人将谓逃生死。一朝忽地醒将来。啐。只道有多少奇特。元来只是这般底脱却笼头。谢却角驮。捩转面皮当处作主。从前许多淆讹公案解交不得的。当下如冰释耳。今夜湛如上人设茶。复请山僧示众。简点将来。大似佛殿里屙屎。众中或有未尽然者。不妨再泼一杓恶水。往往谓念佛参禅不同。谁道参禅念佛不二。当知参禅参此心也。念佛念此心也。盖参禅者。贵乎心如墙壁。方可入道。念佛者贵乎一心不乱。始得三昧。若得心如墙壁。自然一心不乱。若得一心不乱。自然心如墙壁。岂有二哉。所以古德道。参禅为了生死。念佛亦为了生死。要在生死切则信心切。信心切则参念切。参念切则一心不乱。一心不乱则无一法当情。无一法当情则惟心净土。本性弥陀现前。本性弥陀既现前。见色时则弥陀眼家出现。闻声时则弥陀耳家出现。乃至分别法时。则弥陀意家出现。然弥陀既在六根门头出现。则六尘自净。眼见色则色。乃净土耳闻声。则声乃净土。乃至意分别法。则法乃净土。六根六尘既如是。则六识亦如是。要且不离秽土而见净土。是故一句弥陀。有如是威光。如是妙用。能使上根者直下荐取。等诸佛于一朝。越三祗于片念。中下者不妨渐修渐证。至于匹夫匹妇。亦可与知与能大矣哉。阿弥陀欤。僧问。既云惟心净土。本性弥陀。为甚么教中又道。从是西方过十万亿佛土。师云。从是西方过十万亿佛土。进云。又道人人本具。个个圆成为甚么学人不会。师云。人人本具。个个圆成。为甚么不会。进云。恁么请大众谩念弥陀。再吃杯茶去。师乃高声叫云。大众再吃杯茶。僧礼拜。

　　慧空上人设开口茶。请示众。永嘉道。了了见无一物。亦无人。亦无佛。大千沙界海中沤。一切圣贤如电拂。若依山僧简点将来。大小永嘉却似寱语。何则然既无人无物。又见个甚么。见者又是个甚么。象田这里则不然。有好山。有好水。有好宾。有好主。堂里诸师不语而语。堂外诸师语而不语。又喜执事殷勤。内外和美。但光阴迅速。一期又将毕矣。今夜慧空上人又设好茶。请禅师开口。试请出来开口看。且道象田与永嘉是同是别。众默然。师云。既吃开口茶了。大家不妨说说。一僧云。师耳聋么。师云。唔。只可堂里讲话。谢茶。

　　解制夜道兴师设茶请示众。乾峰道。举一不得。举二放过。一着落在第二。云门出众云。昨日有僧天台来。今日却往径山去。师云。山僧则不然。蓦举如意云。大众会么。如意之法。如优昙花。时一现耳。向这里荐得。则知举一其或未然。则落二去也。今夜道兴师设茶。请说解制意。若论解制。则须上大人丘乙己一一从头起。今冬一期。乃亏了如意拂子说法也。是如意拂子答话也。是如意拂子有时问如意答如意。问拂子答拂子。有时问如意不答如意。问拂子不答拂子。有时问如意答拂子。问拂子答如意。有时总不恁么所谓回互不回互。回而更相和不。尔依位住大众。若知得如意的落处。则知拂子落处。若知拂子落处。则知如意落处。知么。堂里也如意。堂外也如意。及施主来设茶办斋。悉皆得如意。既皆得如意。为甚么如意却在山僧手里。良久。放下如意云。如意则且置如何是解制一句。有么。请出来道看。如无。自道去也。便归方丈。

　　庚辰岁冬不语。期结制小参。江南不语。期其来久矣。上承石霜置枯木堂安枯木。众务在克期取证者也。是以贵乎操履。而不贵乎言说。然初又不妨言说。何以。盖其人既众。则未免见有明昧。行有浅深。故进期头三日。必须勘验见地。审究工夫。见处既明。路头已正。然后特设闭口茶。以一众志而惕励深操。于是继之三七排遣。要在洪波浩渺处证取也。四七站香。要在壁立万仞处证取也。至于五七坐香。以去要在寂然不动处证取也。于四仪中如是用心。则契道忘言。故谓之不语。岂做模打样者。可同日语哉。然虽如是。众中倘有不待修证而荐去者。不妨出来相见。问答不录。

　　晚参忙忙。日月相催逼。才则安期已二七。莫道家书无路通。霜鸿声度孤峰侧。众兄弟。闻不闻。闻则遐迩一体。不闻则动静体一。若恁么领略。何其现成。何其省力。从教眼处闻声。耳门见色。然虽如是。更须知有衲僧巴鼻。且道如何是衲僧巴鼻。乃卓拄杖云。咦。

　　晚参一七。一七不觉三七。扑面霜风。令人汗出。且道既是扑面霜风。为甚么却令人汗出。知么。时不待人。生死事迫。兄弟家果能信得生死事迫。不怕疑情不奋发。不怕工夫不得力。不怕心地不开通。不怕公案不明白。如或未然。看看一期逗将毕。个事依然黑如漆。他日老阎拷饭钱。朝打三千暮八百咄。

　　晚参。师良久。以如意击香几三下云。会么。先以定动。后以智拔。法身不堕。于诸数。四七从他。二十八麻三斤。干屎橛千七百。则烂葛藤信手拈来都是药兄弟家。随分服取一贴。管取身病、心病、禅病。乃至无始已来。世医拱手的夙病。一时都了却。昔日文殊师利命善财童子采药。殊云。是药采将来。善财遍采。无不是药。却来白云。无不是药者。殊云。是药采将来。财拈一茎草度与殊。殊接得。示众云。此药亦能杀人。亦能活人。有杀有活。有纵有夺。还他作家。蓦竖如意云。象田者。一茎亦能杀人。亦能活人。脱或遇着个四大忘我、百骸调适的出来。且道杀他则是。活他则是。放下如意云。须知者一着。

　　晚参五七。三十五日矣。个事诸人委未委分明。动静总承渠。何自忙忙寻自己。寻自己。强作主。一朝兴尽路头穷。始信踏翻波是水。伶俐汉撩起便行。明头一句。且许你。暗头一句。犹未许。且道如何是暗头一句。举杜顺和尚法身颂云。怀州牛吃禾。益州马腹胀。天下觅医人。炙猪左膊上。只此一颂。直如万仞银山。你欲上。作么生下脚。亦如一团栗棘。你欲吞。作么生下嘴。山僧不惜眉毛。一一下个着语。怀州牛吃禾。上大人。益州马腹胀。丘乙己。天下觅医人。化三千。炙猪左膊上。七十士。众禅德如其忍俊不禁。齐出来道。长老恁么着语。大似将土泥里洗。则向诸人道。尔小生八九子佳作仁可知礼也。

　　晚参六七。工夫成底事。诸公不用重筹虑。千方百计总徒劳。但得心空方及第。山僧恁么告报。如王髻珠。双手分付。为什么无人承当得。莫是只为分明极。反令所得迟么。莫是小见狐疑。转急转迟么。莫是夙习浓厚。盖覆佛性么。莫是现业流识。违时失候么。莫是家贼难防。损失法财么。莫是一曝十寒。工夫间断么。须知总繇自己。不干他人事。你若只为分明。极反令所得迟。何不剔起眉毛。直下觑破去。你若小见狐疑。转急转迟。何不放之自然。体无去住去。你若夙习浓厚。盖覆佛性。何不高提慧剑。斩断情根去。你若现业流识。违时失候。何不把住要津。不通凡圣去。你若家贼难防。损失法财。何不捉贼见赃。搂番巢穴去。你若一曝十寒。工夫间断。何不单刀直入。良久云。后句还有续得者么。众下语不契。

　　晚参七七。懒调平亥。信口道。信手拈。乃卓拄杖云。鬼神莫测莫测莫测拄杖原来是楖栗。西来大意有甚奇特。大众还见达磨祖师么。良久云。但秪恁么几乎面壁。

　　师诞日小参。湛兮。寂兮。父母未生之先。寥兮。廓兮。有生之后。依然生死其犹旦暮。蓦竖拂云。这个本不变迁。既不变迁。则其寿量。南山曷得而喻焉。松柏曷得而喻焉。龟鹤又曷得而喻焉。直饶溟灵寿大椿年亦不可得而喻焉。则当知其尘点劫前本不曾灭。今日又何以生。本非众生。今日又何以成佛。本无元字脚。今日又何以说法。本非佛、非众生。今日又何以度生。然既如是。要且世尊何故离兜率、降王宫、八相成道说法度生也。只为应个时节。今日大众为山僧庆诞。复请小参也。不可不应个时节。且道如何是应时及节的句。以拂子拂一拂云。不萌枝上花开。无影树头凤舞。

　　心田赵居士设茶请示众。佛说。僧为净福田。福田端的在心田。心田居士信福田。为种福田到象田。教中较量福田功德。云。饭恶人百。不如饭一善人。饭善人千。不如饭一持五戒人。乃至饭三世诸佛。不如饭一无心道人。毕竟何等样的是无心道人。惟有真参实悟的。衲僧不求诸圣。不重己灵。净裸裸、赤洒洒。没可把。终日吃饭。不曾咬着一粒米。终日穿衣。不曾挂着一缕丝。方可为无心道人。今晚心田居士设茶供众。结般若缘。大众相聚。吃杯茶。且道还从口入么。如从口入。必然灌溉心田。既灌溉心田。平日所参知识。所有般若种子自当发生。为甚么道。善财参遍处。黑豆未生芽。蓦竖如意召云。大众。众举首。师云。黑豆芽生也。

　　设开口茶请示众。拈花微笑。不传之妙。少林面壁。重玄之则。是乃至道也。而世人希及之善。继其道者。非吾枯木堂中客而谁。兄弟家合生庆幸。当知不是一生两生三四五生而种般若根。定是灵山亲承授记来还。识不传之妙么。以如意左边击云。咦。还识重玄之则么。以如意右边击云。咦。向这里会得。一任开大口。吞却乾坤。吸干沧海。其或未然。吃茶也。须防咽。

　　解制小参。举世间觅一个无事无为人难得。不碌碌于名利。则碌碌于衣食。拈拄杖云。只有这个木上座。终日赤条条。不挂一丝。不占粒米。无声无臭。无事无为。衲僧家若能如是。则可与伊作同参。有自繇分。若不然者。明日出门不易洞山道。兄弟家东去西去。须向万里无寸草处去。象田则不然。兄弟家东去西去。一任向草披离处去。秪是不得触着死蛇头。若触着他则断子命根。亦不得背着他。背着他则不知伊落处。要且不触不背一句作么生道。放下拄杖云。了。

　　示众。至道无难。唯嫌拣择。若然则何必辨金沙分玉石。拈拄杖云。恁么拈来用得亲。卓一卓云。会么。又卓一卓云。不会么。但莫憎爱。洞然明白。虽然更须知有一人不在明白里。大众还识此人么。复卓一卓。掷拄杖。归室。

　　小参。今日不为别事。有则古公案。与众判断判断。良久。以拂子拂一拂云。判断了也。诸仁者还见据款结案处么。如未见。且看判第二则去。举世尊一日升座默然良久。羊打干处卧。文殊白椎云。谛观法王法。法王法如是。驴打湿处溺。这则公案自古至今俱判为作家相见。高提向上。若如斯见解。要见他师资唱和的落处。何异面南看北斗。今日山僧于无意中。蓦忽觑破黄面老子与文殊做处。大似把手上高山。未免傍观者哂。

　　甲戌冬。天华寺秉拂举拂云。拈起天华拂一枝。冲开石伞云千尺。遂竖拂云。会么。放下拂云。不会么。须知会与不会总不干他事。所以达磨西来。直指人心。不立文字。良久云。大众莫更要首座画蛇添足那。以拂左右击云。不徒打草。只要惊蛇。莫有丧身失命者么。回顾大众云。阿谁不挂眉间剑。莫待腥红溅梵天。僧问群阴剥尽时如何。师云。明日一阳生。进云。一阳生后如何。师云。万象增辉。进云。正恁么时是何时节。师云。非君境界。

　　晚参。道人贵办铁肝肠。逆顺情尘俱莫顾。吹毛利在及时磨。直下莫留凡圣路。丝毫念起丧天真。点着不来何劫悟。瞥尔情。忘万境。闻色色声声。是甚么不是心。不是佛。不是物。以拂打圆相云。敢问诸人睹不睹。团团月上圆如鼓。今夜清光绝覆藏。等闲识得云门普。敲一拂云。当阳一击碎空明。拈来殃及诸君补。恁么补。不许恁么补。不恁么补。却许恁么补。要且端的意如何。苏鲁苏鲁苏鲁悉利娑婆诃师兄弟首座。恁么举扬还有直绝承当者么。不妨更借一则古人公案。一一下个注脚。与师兄弟简辨看。乃举药山参石头脚跟下错过了也。山对石头云。某甲三乘十二分教颇知。藏舟于壑。闻南方直指人心。见性成佛。实未明了。藏山于泽。乞师指示。藏天下于天下。石云。恁么也不得。面赤不如语。直不恁么也不得。千虚难抵一实。恁么不恁么总不得。门外远山寒有色。槛前流水寂无声。山不契。铁橛铁蒺藜。石头指参马祖低声低声。山依教参马祖如前问。千里持来呈旧面。一番举起一番新。祖云。有时教你扬眉瞬目。心月见天水。无复乃相比。有时不教你扬眉瞬目。月明心水清。情尽物殊始。有时教你扬眉瞬目者。是学道苦无方。致穷欣有具。有时教你扬眉瞬目者。不是徘徊清素光。寒石高天吹。山于言下大悟。也是哑子吃苦瓜。无伎俩可呈识法者。惧。但低头礼拜而已。知者不贱用。祖云。你见甚么道理便礼拜。瞒不得和尚。山云。某甲在石头处如蚊子上铁牛。相似不是苦心人。不知师兄弟首座与么注脚了蚊子上铁牛的意。端的得也未如未端的须各努力。问答不录。

　　小参。以拂画圆相云。高悬照妖镜。不降镜里怪。昨夜南山白额虎。咬杀街心石。敢当海底泥牛痛不禁。贺家池上虾蟆叫怨苦。悲哉妈妈观世音。全身入草泪满襟。欲把净瓶水手掬与洗。令具慈忍力。蓦有一个不顾好恶的孟八郎。劈头撞着便一喝。观音菩萨连忙旋倒返闻机眼门。火星已迸出。等闲烧却须弥卢。大千世界无灰迹。咦。若向者里直下会得。更有甚么可得不见。达磨位下有个神光。抛却己见。为法断臂。至于觅心。了不可得。达磨便与他安心已竟。这是第一个参学的榜样。而今时世不古。多觅知解。且好奇特。只管图口头便利。自谓会得禅了。殊不知全是弄精魂。与本分事料掉没交涉。若不信。但日用中。向脚跟下简点看。一切情尘于染不着么。习气使我不动么。明心见性。如观掌中。了了分明么。无梦无想时。主人公知得落处么。真当了得我生死么。如果能彻头彻尾了。不妨拈来。无不是用。去萨婆诃脱或未然。所谓未得谓得未证。谓证。大妄语成。忽地生死到来。业识茫茫无本可据。入地狱如箭射。苦哉。痛哉。悔之晚矣。现前诸兄弟虽真实要做工夫。然多有不能了当者。过在于何。不是看做平常。或忒看奇特了。不知个事初无易难。贵乎撩起便行。如其不能直下领略。自当奋发勇猛心、真切心、长久心。若具有此三心。随分参取一则公案。无有不悟去者。只争早晚耳。其于工夫自能得力。疑情自能顿发。妄想自能不生。一切境界自能动我不得。那时孤孤迥迥、峭峭巍巍。直是银山铁壁顿在面前。要推也推不去。要歇也歇不下。然到者里无你用心意识处。慎勿打退鼓。要晓得无你用心处正好用心。无你捞摸处正好捞摸。无下手处正好下手。推门落臼。岂有他哉。达磨所谓。外境不入。内心无喘。心如墙壁。可以入道。正是者般时节。但莫顾危亡。只恁么蓦直向前捱拶将去。自有日忽地磕着　。原来者般现成的。始信睦州见人便道。现成公案。放汝三十棒。无业国师见人便道。莫妄想。至于即今。天华堂头和尚横拈倒用了无疑矣。亦信首座今日之言不谬妄也。珍重。

　　示做工夫要语八则

　　参究个事。如祖上一片闲田地。久被牛羊践踏。瓦砾堆积间无空隙。苟要洁净。须着打屏一番。当知吾人心地亦然本来清净无物。奈何无始虚妄。人我践踏。五欲尘劳。堆积于中。求斯须净处亦不可得。安得与大道相应。惟有看个话头是把铁扫帚。直须拼命迅扫一番。始得虚豁豁、平贴贴。身心一如。身外无余。正与么时回观古人千七百则是甚闲家具。虽然犹有人不放过你在。

　　做工夫。无有别法。惟精切而已。精则用志不分。切则专一研究。用志不分。则杂念不生。杂念不生。则心光独露。专一研究。则无有间断。无有间断。则性体全彰。所谓譬如磨镜。垢净明现。岂有他哉。

　　有久看话头而疑情发不起。于日用中不得力者。无他。一者把生死不以为然。二者把话头看得泛了。遂致疑情发不起。疑情既发不起。工夫便不得力。工夫既不得力。便与昏散打做一团。且昏散尚打不脱。要脱生死不亦难乎。须把生死要看得毕竟是一件极大的事。盖古人示语是断生死的公案。若于公案不决。则生死断断不明。而欲不疑可乎。要明生死。只将个本参死不放舍。顿在目前。反覆看渠。是个甚么道理。毕竟祖师意在甚么处立地。要讨个分晓。不明断不休。苟得真疑奋发壁立万仞。便是好消息。向这里着一只眼悟去有甚难。

　　有多于无义味话头咬嚼。既久不得其滋味。又不得其趣向。往往自谓工夫做不上。打退鼓。把好光景当面错过了。殊不知但向无滋味、无趣向处吃紧看去。便是工夫得手处。如若于兹不下手。然欲望其间悟。驴年去。若信得此语。及不管做得上、做不上、得力、不得力、有滋味、无滋味。尽情不顾。只把个本参横咬竖咬。时刻不放。但孜孜矻矻。一味咬将去。脱或错口一咬百杂碎。那时通身罄快。始知我语不欺人也。

　　兄弟家要了生死、明大道。必先把现前习气及爱恶情识等一朿丢开。然后看个本来面目。或看念佛是谁。或看万法归一。或看狗子无佛性等话。切须咬定一则。直下看去。从教孤孤迥迥、洒洒落落。如香象摆脱枷锁。于日用中荡荡然无丝毫系绊。管取　地一声有日也。

　　做工夫到水清月白时。觉纤悉洞然。所谓虚明自照。不劳心力也。虽然犹未是歇脚处。须知心照俱亡。复是何物。

　　工夫贵在一门深入。若稍带联纤。则到底知见淘汰不尽。心挂两头。徒自泣岐。至于白首无成。悔之晚矣。

　　参禅参到觌体处。如日方中。万象昭著。岂容拟议。然亦须知日午打三更。夜半日头红。意旨落在何处。始可归家稳坐也。
嘉兴大藏经　象田即念禅师语录


　　象田即念禅师语录卷二

　　书记净珠录

　　门人本致辑

　　颂古

　　世尊初生。

　　特达施为非近理。真龙不在丹青里。分明说与无人解。莫怪杜鹃啼不止。

　　世尊睹星。

　　六年坐得眼如眉。忽睹明星便谓奇。哑子游春作么说。风流岂合自家知。

　　世尊升座。

　　首出庶物。倩影难描。七佛之师。蜜口心刀。咦。灵鲲独运兮。摩云降霄。枇杷肯翠兮。梧桐肯凋。

　　世尊于一切众前。现大神力。出广长舌。上至梵世。

　　以相见如来。是人无智慧。口缝未开时。舌已超梵世。

　　外道问佛。有句无句。世尊良久。外道谓。开我迷云。

　　死活将来难世尊。世尊有耳若无闻。从教伎俩全消落。方入吾家解脱门。

　　阿难随即问。外道有何见处。便云得入。世尊云。如世良马。见鞭影而行。

　　良骥天然自不群。不烦鞭影骤风云。驽骀侧耳瞠乎后。犹待重论盖代勋。

　　善财参德云比丘。

　　瞻风拨草路方穷。四顾寥寥两眼空。莫怪德云无觅处。只因亲到妙高峰。

　　按下云头过别峰。谁知不觅却相逢。芒鞋踏遍春方歇。无影枝头花正红。

　　文殊三处度夏。归会中。解制迦叶欲白椎摈出。会中有无量文殊。世尊云。汝欲摈那个文殊。

　　净眼何曾着得沙。一尘才翳落空花。文殊无数将谁摈。笑倒傍观老作家。

　　女子出定。

　　伯夷叔齐。耻食周粟。介子焚身。比干剖腹。哭不得笑。笑不得哭。一曲离骚自隐身。汨罗江上空捞捷。

　　少林面壁。

　　折芦暗渡蹑寒冰。憨坐栖栖冷彻心。不料雪中人断臂。腥风千古振丛林。

　　百丈参马祖。

　　一喝耳聋惟自知。得便宜是失便宜。无弦音韵谁能会。须把黄金铸子期。

　　佛法从来不顺情。耳聋吐舌话分明。小根魔子随人转。往往空瞠鬼眼睛。

　　德山参龙潭。一夕侍立次至更深。潭点纸烛与师。师拟接。潭吹灭。师于此大悟。

　　暗向当空书一字。行人觌面却成迷。纸灯吹灭方明见。始信无题是大题。

　　德山托钵。

　　意外之谈没主宾。寻常蓦面便欺人。曹溪波浪如相似。无限平人被陆沉。

　　睦州举一不得举二。

　　买上明知。买下放生。始悔打杀。二人同心。其利断金。

　　僧问睦州。一气还转得一大藏教也无。州云。有甚饆饠　子。快下将来。

　　饆饠　子下将来。担板老师图口实。顿渐偏圆且许你。大经敢保转未得。

　　赵州赌饼。

　　洗耳其如落一筹。饮牛何事占高流。堪怜二子轻天下。可怪驴虫斗赵州。

　　赵州问僧。甚处来。僧云。雪峰来。州云。雪峰有何言句示人。僧云。雪峰寻常道。尽大地是沙门一只眼。汝等诸人向甚处屙。州云。上座若回寄个锹子去。

　　寻常默默念弥陀。见者咸疑暗骂他。知己幸遗闲话柄。只应撒手笑呵呵。

　　青州布衫。

　　长江影浸一天秋。霜叶飕飕风骨愁。野老忽歌新水令。浪花惊起月边鸥。

　　台山婆子。

　　冤有头债有主。狭路相逢不容己。杀活锋藏语话中。冷口热心谁个唯唯不唯已已。已负恩者多。报恩者几。

　　万法归一。一归何处。

　　万法归一一归何。老鼠搬金恨不多。争奈肚饥吃不得。虽然似有却如无。

　　婆子烧庵。

　　寒崖何意避阳春。倩女无端解诳人。烧却茅庵浑不管。一回拈起一回新。

　　南泉斩猫。

　　拈出无情三尺铁。虚空也着流鲜血。草鞋独贵逞风流。拈得鼻孔失却舌。非折合。有正经。公宪容情罪不轻。

　　南泉云。心不是佛。智不是道。

　　逢人且说三分话。未可全抛一片心。琴子无弦如弄引。世间几个是知音。

　　南泉不是心不是佛不是物。

　　野渡无人解问津。自言自语抑伤神。杜鹃枝上啼红雨。啼乱东风杨柳春。

　　庄上吃油糍。

　　江北牯牛伸一鼻。搅乱江南千顷麦。若作神通法尔看。马驴相对胆生寒。

　　沩山笑。

　　问得孤高答亦亲。呵呵赤胆向人倾。布单卖了浑无事。却使沩山笑转新。

　　沩山水牯牛。

　　唤作沩山。又是水牯。唤作水牯。又是沩山。两边不实。中道亦闲。青山叠叠。古涧潺潺。行住坐卧。常在其间。

　　洞山价禅师过水睹影大悟。

　　无底篮盛活死蛇。藏身露影混尘埃。独临水镜忘回互。渠我相逢擘不开。明中暗。去还来。谩把空花石上栽。脱或邈成虚幻影。远山如黛望天台。

　　洞山麻三斤。

　　如何是佛麻三斤。无星称子好生称。钩头曲是初三月。看去迢迢十万程。

　　洞山辞云岩问。百年后有人问。还邈得师真否。如何秪对。岩良久曰。秪这是。师沉吟。岩曰。价阇黎承当个事大须审细。

　　画虎画皮难画骨。知人知面不知心。鸳鸯毛羽金针出。彩线无施何处寻。

　　僧问洞山。清净行人不入涅槃。破戒比丘不入地狱。何如。山曰。度尽无余影。还他越涅槃。

　　一叶翩翩不系船。夜深月落正堪眠。芦花两岸无余影。白鹭飞来破晓烟。

　　洞山因僧问。寒暑到来时。如何回避。曰。何不向无寒暑处去。曰。如何是无寒暑处。曰。寒时寒杀阇黎。热时热杀阇黎。

　　目窈窈兮见而不见。耳肃肃兮闻而不闻。明暗代谢兮虚空常若。寒暑变迁兮至道无分。偏来正去兮虚舟不系。功明位转兮郢匠运斤。寒时无寒。暑时无暑。父来就子。寒时寒杀。热时热杀。臣去朝君。还知有那边事么。夜来何处火。烧出古人坟。

　　洞山蛇咬虾蟆。

　　救取还他不救人。岂从形影妄疏亲。机轮活转无踪迹。叵耐渔郎错问津。

　　云门偃禅师因僧问。如何是超佛越祖之谈。师曰。胡饼。

　　超佛越祖谈。胡饼何奇特。自古真师子。咬人如火急。

　　干屎橛。

　　拈出通红铁一囵。哪吒辣手一难扪。曾经巴峡猿啼处。不是愁人莫与论。

　　观音胡饼。

　　黄鸟啼春黄菊令。秋风吹起故园春。易识阴阳颠倒术。难知石虎产麒麟。

　　回天关转地轴。日出西月东没。兔生丝。马生角。倒骑驴。登华岳。言前荐得自嘘嘘。句下承当阿错错。

　　门里出身易。身里出门难。

　　句中无句若为参。才着思量早不堪。脱体道来犹不许。那容儱侗逞瞒盰。

　　翠岩眉毛。

　　伯夷之清。下惠之和。伊尹之任。孔子之时。噫。身到黄河。此心不死。三千里外。切忌错举。

　　无著五台与文殊对谈。

　　三三不解问均提。石火宁容伫所思。端的大人门下事。依稀不许野僧知。

　　俱胝指头禅。

　　既知明本分。又用指头何。斫却月中桂。清光应更多。

　　大颠摈首座。

　　才得春风花正开。翩翩蝴蝶过墙来。忽然又被风吹落。庶免游蜂胡乱猜。

　　临济见僧入门便喝。

　　佛法无我无人。何劳特地生嗔。引得瞎驴趁队。当阳乱触嘉宾。

　　临济一喝分宾主。

　　一喝谁云分主宾。垂钩意在钓金鳞。繇他白浪风涛险。收放须凭把柁人。

　　兴化摈维那。

　　自来无实法于人。兴化老汉解当真。屈辱维那犹自可。余殃后代恨何伸。

　　芭蕉拄杖。

　　贪者不与。廉者不取。忘取与者。一任随喜。

　　鼓山赴请。

　　凡圣交参总成戏。何如傀儡夜登场。夜阑人散场收后。留得虚声到处扬。

　　水庵一禅师曰。西天胡子因甚无须。

　　西天胡子没髭须。逐日同门见也无。不是顶门开只眼。宁知此语不欺吾。

　　佛照禅师因孝宗宣问。释迦佛入山六年。所成何事。对曰。将谓陛下忘却。

　　六年坐卧白云深。天眼龙睛孰解寻。幸赖君恩犹记得。春风化雨满丛林。

　　疏山造塔。

　　为卖丁田故弄钱。登山志岂在腰缠。幸然古佛谙家计。一状领过公案圆。

　　疏山尝手握木蛇。有问手中是什么。曰。曹家女。

　　以木为蛇早眼花。那堪字女姓曹家。无端邈摹虚空骨。怪得沩山笑转赊。

　　夹山无义语。

　　廿年胡乱语如雷。平地无端起骨堆。伶俐衲僧忽掀倒。一坑埋却请无猜。

　　如来转物。

　　有物可转被物转。无物可转转亦多。有无心物两不立。虚空奚碍白云过。

　　杨岐三脚驴子弄蹄行。

　　心意相像。马面团圞。驴子三脚。明眼难瞒。

　　雪峰砂米。

　　淘米淘砂验若翁。无钱名纸信难通。饶将砂米一时去。熨斗煎茶铫不同。重勘过活搏龙。相见饶伊过别峰。

　　雪峰云。望州亭相见了也。乌石岭相见了也。僧堂前相见了也。

　　望州乌石先相见。莫看仙人手中扇。若然不具摩醯眼。等间錯过娘生面。僧堂前见又怎生。脱底漆桶不劳呈。

　　雪峰召曰。傋头陀何不遍参去。备曰。达磨不来东土。二祖不往西天。峰然之。

　　懒向青山举足。浑忘白日移轮。翡翠踏翻荷盖。鹭鸶冲破溪云。虽是龙头蛇尾。到底卑不动尊。

　　僧问岩头。古帆未挂时如何。师曰。后园驴吃草。

　　古帆未挂蓼花汀。水碧苹香野趣真。料得问津人不解。风前一笑动江滨。

　　云居膺禅师因僧问羚羊挂角时如何。师曰。六六三十六。

　　好个六六三十六。斩草为筹数不足。踪迹羚羊固不同。痴狂猎犬空相逐。

　　曹山章禅师因僧扫地次曰。佛前扫佛后扫。答曰。前后一时扫。师曰。与我过靸鞋来。

　　善属文者不起稿。善走之人不触道。说得分明直甚的。争如过靸鞋来好。

　　南院颙禅师问僧。名甚么。曰。普参。曰。忽遇屎橛时如何。曰。不审。师便打。

　　普参不审干屎橛。不审便打知赏罚。若然特地审将来。肯把不审轻埋没。

　　九峰不肯泰首座。

　　石霜枯木谁堪偶。布衲区区尝克守。将谓坐断九峰舌。孰解返遭渠毒手。噫。久案谁为断不平。乌台之畔起包丞。

　　云盖问石霜。学人无奈何时如何。霜曰。老僧亦无奈何。

　　云霞作饭满林泉。露柱无心不解餐。禅客有心餐未得。只应常供觉皇前。

　　龙湖问石霜曰。祖师事肯相付乎。霜云。莫谤祖师好。湖云。是虚妄耶。霜云。是实事耶。

　　仰之弥高钻弥坚。瞻之在前忽后焉。非实非虚传未得。教君莫谤祖师禅。

　　张拙参石霜。

　　巧不可得拙何为。点铁成金不费辞。随顺世缘成大用。孰云妙悟不从师。

　　地藏种田。

　　熏风翻片雨。翼翼野苗新。浩浩商禅处。何如树下人。

　　僧问落浦。一向何处逃难。浦云。阛阓中。

　　避秦阛阓一何深。为报渔郎莫浪寻。啼断子规花事了。杖藜闲步绿杨阴。

　　报慈屿禅师因僧问。如何是佛性。师曰。谁无。又问净果。果曰。谁有。

　　佛性谁有谁无。自己原不馍糊。大人磊磊落落。婴儿哆哆啝啝。

　　同安丕禅师因僧问。依经解义三世佛冤。离经一字即同魔说。如何。师曰。孤峰迥秀不挂烟萝。片月行空白云自异。

　　依不是。离不是。玄机妙处须神会。孤峰元不挂烟萝。片月行空云自异。是则是。莫错会。乘言犹未离心意。撒手悬崖苏醒来。斯时宗教浑闲事。

　　佛印问东坡云。四大本空。五蕴非有。学士向甚么处坐。士无语。师代云。适才冒犯。

　　捏定咽喉塞却口。一切佛法谁敢有。牢关把定不通风。飞骑将军何处走。

　　白水声色。

　　声非声兮色非色。狼藉幽芬满都邑。呼卢喝采非丈夫。万两黄金只一掷。

　　瑞岩彦禅师尝坐石上。每唤主人翁。复应曰。惺惺。着他后莫受人瞒。

　　惺惺石上重重唤。无耳阿师孰解闻。唤起怪生连累汝。傍观俱道弄精魂。

　　玄沙三种病人。

　　佛法不在阴界里。三种病患无端起。地藏善回逆水波。玄沙自合惭惶死。

　　玄沙白纸。

　　封取虚空上雪峰。果然千里喜同风。为怜漏泄虚空髓。仍把虚空漫塞空。

　　仙棋仙着许谁晓。胜负寻常一笑了。堪怜傍玩采樵翁。烂却斧柯何处讨。

　　镜清道怤禅师因僧问。未达其源。请师方便。师曰。若是其源。怎受方便。

　　不识其源出处何。谁知与世不同波。澜翻不借东风力。倒岳倾湫见也么。

　　镜清问。门外是什么声。曰。雨滴声。师曰。众生颠倒。迷己逐物。

　　门外何声轻借问。髑髅穿过不多争。众生颠倒无分晓。解作萧萧雨滴声。

　　风穴昭禅师因僧问。如何是道。师曰。五凤楼前。曰。如何是道中人。师曰。问取城隍使者。

　　五凤楼前达四方。城隍使者貌堂堂。鹧鸪自古啼南国。风气初移到北方。

　　风穴因僧问。如何是佛。曰。杖林山下竹筋鞭。

　　杖林山下竹筋鞭。偶露春风舞翠烟。杜宇声中归去好。休教遗恨在桑干。

　　明招谦禅师上堂众才集曰今日风头稍硬不是汝安身处且归暖室商量便归方丈大众随至师曰才到暖室便瞌睡以拄杖趁散。

　　风头稍硬便抽身暖室商量意气新开眼其如皆瞌睡一时趁散有来因。

　　白马霭禅师因僧问如何是清净法身曰井底虾蟆吞却月。

　　寸草拈来善隐身虾蟆吞月显诸仁果然独步威音外别有壶天不夜春。

　　首山念禅师因僧问亲到宝山空手回时如何师曰家家门前火把子。

　　门前火把照荒凉空手归家活计长若也贪他一粒米管教失却半年粮。

　　首山因僧问如何是祖师西来意师曰风吹日炙。

　　不是心兮不是佛风吹日炙是何物穷深不必复挑灯照破多年山鬼窟。

　　法眼益禅师因琛和尚问何往曰行脚去曰行脚事作么生曰不知曰不知最亲切。

　　衲僧行脚事何如亲切原来当不知行到水穷山尽处坐看云起夕阳时。

　　法眼因僧问如何是曹源一滴水师曰曹源一滴水。

　　答处仍将问处酬从来直道懒绸缪茆庵一个源头上那管飞花逐水流。

　　天台韶国师因闻前语即得开悟。

　　万山堆里碧崔嵬占断春风消息稀无意反闻闻底事曹源一滴绝流机。

　　宋太祖问卧龙深处不朝天来此何事雪窦云难逃至化。

　　白云岩下不贪闲直欲敲开金锁关不是无心逃至化大都有意面尧颜。

　　宋太祖托钵问王随大庾岭头提不起今日因何在朕手里丞相无语。

　　不忘付嘱作家君治化渊源迥不群托起钵盂轻借问智臣应得谙斯文。

　　僧问投子一大藏教还有奇特事也无师曰演出一大藏教。

　　尝言一字值千金写尽黄庭一卷经世上所传皆膺本徒然留得换鹅名。

　　五祖戒禅师因僧问如何是佛曰踏着秤锤硬似铁。

　　秤锤踏着硬紏紏拾得归来便好休只个己灵仍不重阿谁更向佛边求。

　　太阳玄禅师曰道即不辞恐上纸笔在。

　　蓦会观音吴道画始知处处得逢渠道即不辞恐上纸斯言镌石又何如。

　　清凉灯禅师问如何是西来意僧曰不东不西师不肯僧即蹑前问师曰不东不西。

　　杀活从来作者机莫将心识妄思齐凤凰鸣在青霄上争比山鸡胡乱啼。

　　慈照圆禅师因僧问如何是佛曰水出高原。

　　水出高原味异常休从涟漪裛余香源头本在威音外佛祖从来不敢尝。

　　慈照圆禅师因僧问如何是古佛家风师曰银蟾初出海何处不分明。

　　转出水轮空界行千山万水忽光明众生心地元清净古佛家风自坦平尽道金波无透露谁知银汉好藏形栖栖乌鹊南飞尽又听啼鸡报五更。

　　慈照因僧问如何是不动尊师曰提不起。

　　甚的提不起目前露些子不与同床卧谁知被无里。

　　慈照因僧问如何是佛法大意师曰一亩之地三蛇九鼠。

　　一亩古地足蛇鼠没量大人请随喜举头明月在孤峰放目已临千涧水。

　　佛鉴禅师因僧问如何是佛师曰吃饭咬着砂。

　　吃饭咬着砂连饭须吐却肚里没冷病不消服热药。

　　大慧杲禅师因僧问心佛俱忘时如何师曰卖扇老婆手遮面。

　　无心作佛佛无心个是丛林没处寻陌路忽然亲会着几乎无语对知音。

　　高峰上堂作女人拜。

　　八十老婆重带花淡妆浓抹拜年华只图诸子伸眉宇净眼谁知也撒沙。

　　高峰悟道因缘其来久矣比年众论纷然各封己见莫一是非余因不揣鄙陋欲以己见折中之辄作十颂谨似宗匠虽亦掉棒打月然而知我罪我我何辞焉。

　　本来非佛亦非心无梦何缘梦里寻莫谓主人成断灭不闻闻即是观音。

　　梦想俱无睡正酣兹时孰与对谈禅醒来忽地开双眼月挂长空印百川。

　　一拶五年疑不彻闻声荐去话头圆但得时中不瞌睡苍苍元是旧青天。

　　懵懂无知水牯牛顶门扑破展双眸当年枉向无中觅到此方知总自繇。

　　劫外今时有宗旨尊卑贵贱当知耳驴前马后认主公者等何曾出生死。

　　娘生皮袋假名人似幻如风总不真一念不生谁是我岂容仍认梦中身。

　　扑落无物岂不伟头正尾正能有几若然死抱主人公虽作阎王犹是鬼。

　　法身不堕于诸数执有执无总差误有想无想仔细观是我非我秪者个。

　　遍界无我遍界身莫依己见妄疏亲须将猴子一刀断始见本来真主人。

　　露柱灯笼竞不休聊将古句为君酬而今四海清如镜行人莫与路为仇。

　　一喝金刚王宝剑。

　　万里飞霜一剑收挥时魔佛尽含愁直教舜若难逃避死活须来剑上游。

　　一喝踞地狮子。

　　石头坐破未开口狐自潜踪象自走夜深极目月光寒肯向南岩看北斗。

　　一喝探干影草。

　　你诵诗书我读易乌焉莫是探来客生平不作亏心事半夜敲门不惊吃。

　　一喝不作一喝用。

　　木人执笏舞三台礼岂玉帛云乎哉杨柳蕴情歌石女乐岂钟鼓云乎哉。

　　偏正五位。

　　正中偏金乌夜半丽中天本来非照非非照突出无门显妙传。

　　偏中正动涌吼击谁司柄万民乐业夜停巡道泰不传天子令。

　　正中来玉堂无锁禁门开静鞭初向香云袅不挂纤丝舞御台。

　　偏中至大权在握无猜忌推枯拉朽戏功前岂待心空方及第。

　　兼中到该罗五位三玄要内外和融宾主忘山门佛殿呵呵笑。

　　问答

　　答海岸黄居士十二问并为颂出

　　问法身有三种病两种光且道是什么病什么光。

　　答几乎错答。

　　颂。

云山叠叠流水漫漫擒虎容易告人固难

　　问雪覆千山为什么孤峰不白。

　　答阿谁面前无三尺暗。

　　颂。

眼不自见耳不自闻两个八两元是一斤

　　问如何是夜半正明天晓不露。

　　答明修栈道暗渡陈仓。

　　颂。

至人出处隐显无方身居朝市意在沧浪

　　问东山水上行毕竟明什么边事。

　　答烽火连三月家书抵万金。

　　颂。

雁声本哀猿声本切忽动秋砧一鸣肠绝

　　问坐断十方犹点额密移一步看龙飞如何是密移一步。

　　答里急屙去。

　　颂。

煮凤烹龙未足惊异吃得撒得福不思议

　　问从天降下则贫穷从地涌出则富贵如何是从地涌出则富贵。

　　答禹力不到处江河流向西。

　　颂。

旧性不改仍旧下海臭鲞烂鲊卖与要者

　　问清光照眼却迷人明白转身犹堕位意作么生。

　　答幽州犹自可最苦是新罗。

　　颂。

关中令严不许私市一家有事四邻坐罪

　　问杨大年云八角磨盘空里走是何意旨。

　　答秋风生蟋蟀鸣。

　　颂。

有口无舌证龟成鳖西国乡谈音韵自别

　　问上座以露柱明不迁义水流风动又作么生。

　　答火就燥水就湿。

　　颂。

旋岚常寂兢注不流火传薪灭切忌他求

　　问玄沙云谛当甚谛当敢保老兄未彻在请师道一句。

　　答者田库奴。

　　颂。

者田库奴一刀两断放过一着三马九乱

　　问杜顺和尚云怀州牛吃禾益州马腹胀天下觅医人炙猪左膊上意旨如何。

　　答道火不烧口。

　　颂。

大人坦荡开口厮当无实无虚不诳不妄

　　问寿昌大师云奋然揣出虚空骨惊起须弥折断腰。

　　答言不该典君子不谈。

　　颂。

言不该典君子不谈木童何意特地詀諵

　　答云怡陈居士十七问

　　问渴鹿逐阳焰时如何歇答只须高着眼不用动干戈问摩尼珠久埋没尘土中如何急切觅得答到头霜夜月任运落前溪问一斩一切断如何得此利剑答劄问等是水味有品为第一泉有品为第二泉作何剖分答饮者自知问黑夜中认贼为子认子为贼作何判断答唯云怡问家亲作祟如何处置答家堂前上一分羹饭问的的主人公如何得觌面一见答莫怪相逢不相识问堪舆家罗经纵横移动针必指南是谁作主答居士莫嫌无棒分么问家宅是诸人生身活计见得什么便肯破家散业答我闻上古其风朴略问电光中良骥瞬息千里如何得一往追上揽辔入手答知音不在频频举达者应须闇里惊问大慧云将八识一刀凭什么安身立命答山高月小水落石出问胡来胡现汉来汉现是镜体是镜光答古岸黄鹂弄好音六桥桃柳不胜春问未开口以前为甚便棒便喝答将为仙陀婆问日升月沉雷轰电掣水流花开农歌牧唱妇谇儿嬉莫非是这个迸现如何拈向得脚根下要用便用答白家酒三盏犹道未沾唇问修行人多怕去后黑漫漫地不知现前黑漫漫地更苦尽说生死事大不知现前刹那死死生生更切此际重关一击如何下手答打鼓下沧洲问高峰语大彻的人不脱生死为甚命根不断命根未断而云大彻彻的何事答明年更有新条在恼乱春风卒未休问一句当天百万门永绝生死者一句得恁么有力答为我移却净瓶来。

　　答盘铭师十六问

　　问古人道青山覆白云白云终日倚为什么又有道白云与青山从来不相到答夜来无相火烧出古人坟问受尽天下人供养不知惭愧者此人如何答土地前更着一分问又有一人知惭识愧不受一切人供养者如何答髑髅里眼睛问如何是向去的人答人情可恕问如何是却来的人答物理难容问如何是不去不来的人答昨日有人亦如是问问有一无病人服尽灵丹命在呼吸未审是什么人答不因渔父引怎得见波涛问有一大病人从来不服药寿得长生未审是何病答叔孙礼可信天子贵难明问当途猛虎踞劈头相遇时如何答背后的一场懡　问除却现前身如何本来面答悄语不若低声问生长王宫不知贵穷途落薄时如何答莫将前路险说与夜行人问家私荡尽无锥立伏藏出现时如何答眼里无筋不是好人问客路中人前不及村后不迭店没栖泊时如何答一翻雨过一番寒问拈槌竖拂不当宗乘古人横拈竖弄又作么生答山东宰相山西将问繁兴问答只为其中如何是其中的答东西休辩南北须分问其中端的承玄旨不落其中又若何答苏噜苏噜　利苏噜。

　　答无情话九问

　　问无情说法是何章句答家藏白泽图不降门外怪问拂子说法香炉得闻么答两耳对两耳问有情说法无情还闻么答同家不共活问佛祖说法是有情说是无情说答更教我道甚么问佛未出世草木瓦砾还说法么答只许和南不容礼拜问灵云见桃香严击竹莫便是无情为有情说法么答笑时牙齿露又云马是官马不用搭印问生公说法石点头为什么无情类有情答孤雁声回沙塞梦芦花影动钓渔舟问会无情说法者向上还有事也无答减灶不添兵问无情说法是最初句是末后句答添兵不减灶。

　　答本行禅人四问

　　问善财童子在妙高峰参德云比丘如何又在别峰相见答欲见葛仙翁须繇樵子径问世尊在法华会上指示化城人只言宝所在近不言其方何也答指不指指问二祖云觅心了不可得如何经中又道应无所住而生其心答驴头没马头回问善财楼阁参弥勒何故弥勒又从他方来答不放风前火难烧山里山。

　　答禅客十八问

　　问向上转处可以穿天下人鼻孔如何是转处答无须锁子两头摇问大用现前不存轨则如未现前还有轨则也无答吃饭休言饱休粮莫道饥问古人道一纵一擒一杀一活有甚么本据用此等作略答后园萝卜大问香象渡河截流到底如何是到底的事答长鲸一吸西江水露出珊瑚撑月枝问难咬难嚼难见难透节角淆讹处请道一句答痴人面前不要说梦问机机相赴句句相投且从上来甚么人合恁么事答开眼莫尿床问声前一句千圣不传如何是不传意答波斯嚼冰铁问会则涂中受用不会世谛流布会与不会过在甚么处答不敢相欺问建法幢立宗旨向何处举扬答牛字从头起问定龙蛇别缁素在那里施设答雷门布毒鼓问天不盖地不载是甚么物答无可奈何花落去似曾相识燕飞来问来为先锋去为殿后只饶不去不来又作么生答几乎打破蔡州问运筹帷幄决胜千里甚么人底手段答丈二眉毛颔下生问斩钉截铁衲僧本分无此作略如何为人答杀人不用刀问顶门具眼肘后有符不恁么来如何接待答漆桶不快问牢关把住锁断要津有方便也无答其意至诚无不感应问似鹘摩天如虎插翅此意如何答不因沙塞雁怎识海门秋问水上葫芦是肯语不肯语答驴唇搭马嘴。

　　机缘

　　僧问但有佛法可商量亦是韩卢逐块若无佛法可商量犹如离宫失殿如何得却好一句师云舌头百杂碎僧云犹是胡饼里讨汁师云血滴滴的。

　　为海浪禅人举火

　　父母未生前境界风未起觅海浪了不可得父母既生后境界风正起假名为海浪即今境风已息海浪初停有眼不见色有耳不闻声然虽不见不闻举火炬云要且海印发光上来与么举示海公还会么掷火炬云不见一法即如来是则名为观自在侍者问亡僧即今向甚么处安身立命师云在你鼻孔里。

　　杂着

　　题达磨像赞

者个若是老达磨当时天子识何难汝不是渠渠是汝分付诸人仔细看

　　生死十咏

生同梦里醒死似梦中睡惟有大醒人惺惺常不昧

生谁拖死尸死奚拖不去梦想两不俱枕头忽堕地

生死人间世堪嗟事似麻尽营儿女计谁悟眼前花

生忧难得官死忧官不久除却陶渊明孰不恋五斗

生前秉大义死后护禅思勇敏独髯公一点吹毛利

生死因缘会参寻贵眼明悟迷谁得失隔壁堕钗声

生缘荐得亲死句投机钝黄蘖打临济婆心为彻困

生既未知生死又焉知死达磨不会禅夫子不知礼

生死出入息寿夭原不贰彭祖八百年陈团一觉睡

生时竖一指死时垂一足十力大丈夫始终道不辱

　　和普明禅师牧牛颂韵

　　未牧

只在山前山后哮苔痕新迹似非遥锄犁不得牛来拽野水荒田怎种苗

　　初调

顽蛮打教肉皮穿鞭断从新再换鞭若更奔驰逞野性夜间高系日间牵

　　受制

殷殷调尔暂忘驰忽忽乖违用紧随直下教伊狂性歇丝毫不尽肯言疲

　　回首

喜尔知非自转头轰轰烈性已温柔还如顽铁初经煆炼久方纯绣不留

　　驯伏

放去看伊往那边荒田不拣草绵然东西不乱纤毫步尔既驯兮我不牵

　　无碍

路头纯熟意方如鼻断枯桩不受拘喜得山中水草足一声短笛日无余

　　任运

绿水青山在眼中寒岩看尔草茸茸而今运足知伤触体尽虚明夜色浓

　　相忘

往来路断白云中月色依依绝异同不是草深无觅处都缘无意辩西东

　　独照

觉来一曲万缘闲明月孤圆空汉间影落寒潭无透路殷勤捞捷始相关

　　双泯

云无虚影月无踪孰证从前云月空不信泥牛归大海别参木马骤花丛

　　警玄篇(并序)

　　古者以日月星配乎三教今有不得其旨者互相诋訾以惑来学於戏殊不知见性无尚乎释保命莫过乎道治世必遵乎儒是三者纲维大道犹鼎之足也且夫释家衣钵代不乏人今虽像季犹有得其传者儒则无论惟道家竟失其传然有修者循名滞迹亦鲜成功余皆年亦曾访及终南得一二稍通玄理者犹未尽然故作警玄篇以晓其趣亦犹黄龙点洞宾之意焉其词曰。

静观造化根阖辟犹橐籥吾人空洞心泛应无适莫昧者多劳劳惺者惟落落飘然烟霞外昔亦慕所乐流览诸子书丹经知大约精神行气主气馁精神恶要欲迈形骸必先志寥廓无欲是丹头忘情乃灵药精一坎离交失念火候错存诚神复虚中和道盘礴沐浴去渣滓防危安淡泊会理总无门施为各有托孟子养浩然老聃守柔弱犹羡康节云天地尚吾作名教凭群英随宜善斟酌灵性即金丹余门总戏谑故吾老金仙圣凡齐扫却故吾非故吾故吾方洒落浮世逐浮华谁解真修学为报参玄人无为名迹缚

　　在渊珠公结制兰芎参无字话一日于洗面处忽触石巩因缘摸着自己鼻孔不无欢喜争奈仍被赵州狗子拦却活路不解作狮子翻身因述二偈示之

石巩一张弓自射却不解架箭三十年拗折始痛快

打杀赵州狗烂醉曹山酒莫道佛性无一吐七八斗

　　示静心禅人

言思动静自分明不动干戈定太平佛祖到来无著处莫嫌衲子不容情

　　示心印禅人

叵耐西来老达磨九年面壁竟何图自云航海传心印及至传心一字无

　　示大生禅人

道成须得髑髅干熟息移人固自难一息不来谁是我君今应作死尸看

　　示五云参谁字

念佛者是谁晴空轰霹雳当机觌面提云卷千山亟

　　示行者作务

作者是何人务者是何物直下便承当主人仍受屈

　　示水头

溪浅杓柄短溪深杓柄长忽然杓柄断斯不属商量

　　坐石

若将石作佛人人皆礼拜若将佛作石坐卧有何怪

　　题天童密云老和尚像赞

咄哉者老和尚单用一条白棒不管是非便打佛祖也难近傍

　　题梦云静主募米疏

　　吾友梦公殊不群欲结茅庐掩白云探尽青山尚无处数声猿啸已先闻然虽万事皆已休己躬下事仍为谋良以不能煮白石夫惟檀越资清修但得四八愿成就一卷真经消白昼消白昼檀信之功自无漏。

　　募讽华严经引

　　佛种从缘起殊因信心力受持尚杂花功德不可测即于一尘中示经现尊特在在处处然法法心心得舌相流泉光慈容出山色琅　才展看梵音动林樾心开古岫云性冥清溪月不须移一步百城顿已谒奉劝清信士莫昧灵山记标名选佛场皈命华严会夙业等闲消常光永不坠好把不坚财博兹真富贵。

　　堂规

　　世良马不烦鞭影仙陀婆曷待叮咛所以上根利智之士入门知有乘言会宗自是不规而规不矩而矩何法道绳墨之不合哉今禅侣既众其机器云为宁无太过不及者乎故约堂规数条各知遵守庶使就乎中道而殆无索盐奉马之误亦鞭影之谓也欤。

　　僧约

　　盖巧木不弹而自直智人不令而自行奚待夫绳墨而后为然哉其如品类间有不齐苟非规矩而孰能一之是以百丈建立丛林所制有礼法焉有摈辱焉务使人人举措得宜威仪整肃动静有常去取有节莫不规正学者之心术而后可使决择其玄奥耳赏罚既分明人矣故尔略取数条砥砺吾人智刃庶齐其所不齐以报佛祖之恩乎。
嘉兴大藏经　象田即念禅师语录


　　象田即念禅师语录卷三

　　书记净珠录

　　门人本致辑

　　室中漫言

　　道不可以有言不可以无言有言之则局于有无言之则局于无所以宗门垂示语带玄而无路舌头谈而不谈其朿于名教者不可以语道也。

　　夫言不尽意意不尽道故须忘言以会道是以得意忘言之道非证莫知然则道其不可示乎于是佛祖立言以示意立意以示道鼓之舞之以尽不言之妙。

　　道无方道无心道无得无心得道道无不在神用莫测古人全心在道所以通身是力其于造次颠沛之际系绊他不得如香象王摆脱枷锁去住自繇其应机接物亦然辄能全体大用与夺临时正如狮子虽捉兔亦用全力也岂泛常禅流可同日语哉。

　　百川万流皆水也而清浊浅深异焉注焉而不满酌焉而不竭澄之不清淆之不浊者惟大海能然以其下之也夫道亦然诸子百家皆道也而邪正曲直分焉大包无外细入无间泯是非绝对待唯悟唯心者为然以其无我也。

　　山溪之水流而常清远尘垢也至人之心用而恒寂忘物我也。

　　人无幽显道在则为尊法无高下理当自可贵所以君子不器神用无方而处之在我惟义是从也。

　　佛祖递代出兴或语或默纵横莫测正如掷剑挥空剑刃无亏空轮绝迹后之学者不得其神解将谓有禅道佛法与人遂成世谛流布想耳。

　　既为佛祖儿孙固守道德不待言亦须善养气节历观前辈立身行事其处顺逆得丧卓然与时流不侔要皆平日有养而然也轲氏所谓是集义所生者非义袭而取之也吾侪固能好善如好好色恶恶如恶恶臭而君子自亲小人自远实充于中德符于外自然清振一时美流万世纵使无缘其固穷之节谁得而掩诸。

　　盖夫道人言行动天地感鬼神者无他惟其胸中空洞元气完聚其盛德合天地其高明并日月故动静俯仰遂乃参造化是以有感即应疾如影响非吾人至诚实德之所在孰能与于此。

　　古人云妄想从来本是真然既曰妄矣又云即真何也切不得作文字道理念过了须着贴体不二始得。

　　昔人云虽有驷马以先拱璧不如坐进此道而云栖推之不惟驷马拱璧虽王天下亦不如坐进此道又推之不惟王一天下虽王四天下亦不如坐进此道乃至三千大千世界亦不如坐进此道然昔所云此道乃长生久住之道云栖所谓乃无上菩提大道也当知此道人人具足个个圆成只欠笃信力行所以不得相应唯笃信者自能力行力行者自能笃信如其半信半疑焉能为有焉能为无。

　　慈受深禅师曰忘名利甘澹泊世间心轻微道念自然浓厚谛此则知人心道心云泥迥别。

　　夫人心本自圣一为物蔽即鄙夫耳苟非修省何以克复是故学者必兢兢业业以收摄其心令几微不敢自昧克完吾固有之德岂有他哉古德所谓修证则不无染汗即不得乃万世之心要也。

　　人莫不有所好也莫不有所养也至人好之以道众人好之以物好以道者养之以恬惔好以物者养之以嗜欲嗜欲令人心动心动则神疲恬惔使人心安心安则道得。

　　有善剑者藏而不用宝之至也得至道者晦而勿彰养之至也。

　　学者于日用自当观其存心若存心于道耳目所接皆道若存心于物耳目所接皆物中心树子一错凡圣悬隔是故存心不可不慎。

　　吾人一灵真性不澄而寂不虑而知岂非元自明妙然而丝毫念动则蒙蔽矣何况终日攀缘曾不自觉望其不汩没尘埃得乎于是先圣悯之多方设化淘之汰之使复其本有耳苟闻而不信信而不行诚为自暴自弃之徒可不哀哉。

　　视夜杌意为鬼杌岂能迷人睹弓影疑是蛇影胡为毒客心怖成境意疑为病如能以此推之则可知四生如幻翳三界若空华惟心之旨无外于是矣。

　　逐兽者不见山物敝其目攫金者不见人利囿其心住山者不见道境移其智见道者不见山识忘其心惟无住而生心者无见而无所不见也。

　　心之妙不可以喻喻曷可以言言止动无动行云讵能拟其妙动止无止湛水奚足方其清。

　　人之有佛性犹木中之有火也苟非方便则不能彀出得必须加精进力钻之研之钻研不已火星自见古德所谓学道如钻火逢烟未可休直待金星现归家始到头而参禅之要莫出于此矣今之学者务多欲速微有知解已谓到家是不惟逢烟而休亦乃未见烟而休者矣学道如此安望其实证实悟者哉。

　　古人有言学道须是性躁汉若是孟八郎更不回头转脑一踏到底袁石公又曰学则无不入之理但莫急性是第一义然则性躁急性理岂二耶此所谓毒药醍醐并行不悖之谓耳且善用在人不在法也若真为道者将古人一则没滋味话头到手决定不令流至第二念当下要讨个了段如遇杀父冤仇若不一死定不开交宁肯依门傍户求人和释者哉若然如是管保大彻大悟此之性躁不可无也若也行人为道不切急求解会比并合头求相似语所谓依他作解塞自悟门今之学者十有五双堕于此窠窟中即谓急性则走入知解窠里容易脱不出也切哉是言此公真过来人也是故古人有曰欲速则不达如是急性不可有也。

　　去古日远于道日支过在于何良繇主法者不以本分事为人只管哆哆啝啝牢笼三五百众热闹门庭以为侥幸全不顾学者有真参无真参是实悟非实悟只要他说得相似即与冬瓜印子印将去便了而学者又不带行脚眼但见众多处便攒头而入亦不顾主法者有鼻孔无鼻孔了得我生死了不得生死一往懡懡　觅得些子知解将为究竟可怜可怜上下苟合递相聋[(壴皮)/耳]此则末法之大弊深可痛惜者也。

　　万庵谓辨首座略曰常常在绳墨上行勿趋势利佞人颜色生死祸患一切任之即是不出魔界而入佛界也近有一辈邪禅不思古人所明履践如此妄谓道本天然事事无碍至于流俗卑陋之事靡所不为反谓见地超诣入得魔界嗟夫毫厘有差天地悬隔何况谬解至此诚可谓波旬之流亚矣自魔犹可魔人奈何他时异日向泥犁中吞铁丸吃铁棒且看道无碍得么。

　　曹溪转识成智颂其末曰若于转处不留情繁兴永处那伽定是知道人不为情牵一动一静无非那伽定矣然情见如芭蕉相似剥一层又有一层直饶剥到无下手处仍恐坐着净妙境中古谓之见地不透脱障正知见而况凡情乎是故经云知我说法如筏喻者法尚应舍何况非法呜呼吾辈日用自视为何如耳时当勉栴石霜诸禅师尝示人休去歇去一条白练去特置枯木堂安枯木众故其门下多坐脱立亡者如泰首座自誓香烟尽处便脱去囚九峰侍者不肯他会先师意而后人多藐视之殊不知首座摇头侍者摆尾中间一着同道方知不见役役于外物者求其炷香安静尚难何况脱化如游戏乎呜呼参此者其思之。

　　达磨九年危坐虽非习定然未尝不定也今人多尚慧解忽于禅定殊不知性犹鱼也定犹水也鱼不可一日离水离水则死性不可须臾离定离定则慧命断昔者圆通讷禅师常入定初乂手自如中夜渐升至膺侍者每视以候鸡鸣竟岁如此可谓本其源矣非苟然也吾辈不承古人深操将欲忽之皆自欺耳得无愧乎。

　　今时学者多见不祈妙悟只管向古人言句中卜度错过好光阴殊不知饶你卜度得七通八达了到底抵不得生死受用不着何故要知全是意识作活举时似有放下全无所谓相似禅也怪乎德山云你诸人好似老鸦身在虚空心在粪堆上只觅死物吃者此也是乃古今通弊有志学道者切勿踏此。

　　今时一等伶俐禅从不曾用死工夫猴狲子终日跳梁曾无一念停息遇境逢缘不管他相应不相应但儱儱侗侗都作禅会了且说法一般也说得拈颂一般也拈颂得转机着语一般也会得自谓参学事毕更无余矣只道古人悟处也只与你相似岂不闻毫厘有差天地悬隔不知古人生死心切至于用力之久一旦磕着砰着卒地折爆地断豁然开悟彻见本来者绝不与你相似秪如香严击竹悟了遂有一击忘所知更不假修持动容扬古路不堕悄然机之句可谓从胸中流出曾不用心思意度得者尚且仰山恐伊悟处不实而曰此偈聪明记持得者须某验过始得严复作颂曰去年贫未是贫去年有卓锥之地今年贫始是贫今年连锥也无仰云如来禅许师弟会祖师禅未梦见在严又作偈云我有一机瞬目视伊如若不会别唤沙弥仰方肯云且喜师弟会祖师禅也你看他古人真到不疑之地者自然一颂一颂俱有出身之路入理也入得格外也来得今人一般说禅说道称杨称郑果到恁么田地也未如其未到与么地切忌错认驴鞍桥作阿爷下颔好。

　　诸子百家之书及吾佛经纵极深玄处具可以智知识识唯宗门语句非唯不可以文字道理求抑且不可以智知识识何也须知古德云垂钩四海只钓狞龙格外玄谈为求知己是故凡看宗门语录须另具眼始得。

　　自有禅道以来儒家有信者有谤者且置而莫论每见教家尚不信禅何也此亦无怪其然古谓三乘胆丧十地魂惊岂虚语哉噫嘻禅客相逢只弹指此心能有几人知。

　　石头参同契云乘言须会宗勿自立规矩自是宗门秘要也是知从上大老得之机先及其应用如击石火电光使人应接不暇随意所如皆入法则岂预存规矩者哉只是渠悟处真所以用处亲耳以是为神品也。

　　向学人问不到处问问在答处就佛祖答不得处答答在问中虽然言无展事要在善巧投机。

　　方见乐从者宿根发现将成乎千仞之山一闻深悟者暗机成熟始完美一篑之土岂偶然哉。

　　理路不可不熟若遣不去反为理障世法不可不通或看不破徒增烦恼是故法无定法妙在机宜自为为人岂容莽卤。

　　人知格物不知物本无物人知穷理不知理本无理理无理故理斯穷矣物无物故物斯格矣子韶格物妙喜物格良有以也。

　　教中谓烦恼即菩提生死即涅槃固是难信之法而六祖特为之释云前念迷即烦恼后念悟即菩提前念起即生死后念灭即涅槃祖师婆心如此伤夫人情之惑也久矣目对真而莫觉饶直示而奚为哀哉。

　　向声色里识得自己形骸自化于心念上不昧性空情境俱融如是则佛法世法打成一片真身应身讵碍千差。

　　度人者不应舍筏自度者法亦成多用之在我舍岂繇人。

　　千七百则公案皆是古人入道之溪径暂时之岐路耳后人于兹研求解会是乃岐路上更增岐路也岂不闻从门入者不是家珍若也真要入古人堂奥必须有真正悟门始得岩头云一一从自己胸中流出方始盖天盖地岂欺人哉。

　　大海水波澜浩渺何曾有意禅和家机锋峻利悉属无心。

　　今时知识说法有好新奇有好平淡有好走明路有好走暗路种种不同且不识古人用意因时说法不自立规矩耳以其得处深玄用处潇洒时出新致不主故尝初未尝有意于新奇及平淡等然或时音变要皆从平淡中逸出故新奇处未尝不淡宕耳岂有意乎哉所谓明暗相参杀活机大人境界普贤知此今人所未尝梦见者。

　　古人云祖师公案状是铁牛之机尝见此语令人汗流岂同比来狂禅解得几则公案看取几卷语录　取一肚皮杂骨董影响得些子解路以当悟门自谓为禅也便不思真实履践妙契真宗一味逞狂解逢人便斗机锋角伎俩谁知此正是鬼家活计阎胡子案前的招头尔还梦见祖师也未余只闻此是选佛场心空及第归曾未闻口头滑溜谓之禅也。

　　禅机乃到家人会道语也虽有言句然其意出于文字蹊径之外自非妙悟者不可得而仿佛焉今之禅者工夫不知路头长短本参未识性地青黄便要转机着语颂古何异八　学人语乎自误犹可误人多矣呜呼不知错答一转语五百生野狐况乎一味莽卤无本可据悉啻野狐而已哉正恐饮铜食铁有日在是故须求正悟莫图解会二者如甘草甘遂之相似而相反误服者必至于丧身失命禅者不可不知利害。

　　岩头嗣德山而不肯德山末后句疑杀天下人将无青出于蓝水寒于水乎故先辈目为淆讹公案孰知岩头乃屋里贩杨州耳虽然如是要且大德山家者岩头也千古以之辩魔拣异岂非于选佛场中竖大法幢者是所谓知过于师方堪授受。

　　一日偶阅涅槃经众盲模象喻不觉慨然流涕深感我佛预知末法之病故说此喻发挥执己见者殆无不尽然众盲所说之象非象耶曰象也但不见其具体故执异端而是非蜂起惟具眼者始能会众说为同体混是非为一致即以其众说而说之或言其首之若此或语其尾之若彼以至或形容其背其腹其蹄而随宜所说岂有异象乎哉众盲尚惑其语有似己者而犹固执之可不悲乎迩来禅者则何异于是未见道之全体而拟为人说法或即其所见而说之或莫之见而臆说之或习古德理路机缘逞知解而说之是故有喜棒喝为痛快者有喜语句为绵密者有喜石火电光不容拟议者有喜入理深谈可以智知者如斯之类不一故宗镜录有一百二十种痴禅之说彼岂非各有所见而然耶但所见者非具体耳悲夫禅者固封己见而是此非彼与众盲摸象何异乎。

　　拄杖拂子及竹篦之类要知不易拈弄是乃师家妙用宗眼关系处临时一拈一放无非要点活人眼目决非苟然者故前辈即物寓神随人施设如雪峰辊毬玄沙砟牌禾山打鼓道吾舞笏各以之应机接物其间杀活纵夺如云行水涌变弄一时其音响节凑自然合拍天机所在岂虚鼓弄哉今人于拄杖竹篦之类一般皆用只是往往用不落拍岂非自误误人要且罪过不小利害利害。

　　今时知识说法亦有与古人绝相似处评者皆谓可与古某颉颃并重余独不肯焉知其非摹拟得者直须目击其平日为人真履实践何如耳。

　　宗门所有言句往往超然谈在格外而使人心思识想之莫及所以教家与儒者见之十有九不能信以为其语言无义味故耳此亦不思之甚欤当知世教不出五经子史出世教不出经律论而况兼后贤著述其两家道理典故莫不备且极矣何待祖师更言之乎然而达磨西来自谓教外直指意超出常情即如司空图之论诗而曰梅止于酸盐止于咸饮食不可无盐梅而其美常在咸酸之外盖自列其诗有得于文字之表也况我宗直指之禅而翻可以文字义理求之者乎吾独服云栖论义而随笔云古尊宿作家相见其问答机缘或无义无味或可惊可疑或如骂如谑而皆自真参实悟中来莫不水乳投函盖合无一字一句浪施也后人无知效颦则口业不小譬之二同邑人千里久别忽然邂逅相对作乡语隐语谚语傍人听之亦无义无味可惊可疑如骂如谑而实字字句句皆衷曲之谈肝肠之要也傍人固不知是何等语而二人者则默契如水乳如函盖矣噫自信者方能信人云栖识见语言卓然如是彼虽不主宗门孰敢不信其为格言。

　　云栖大师答石篑陶太史书云参一句死话头甚善非死不活恐时人未信耳玩时人未信耳一句即可想见大师精神乃经验切言岂泛泛入耳出口者可同日而语哉。

　　门庭嫌冷淡不知冷淡乃佛祖家风人意喜喧嚣孰识喧嚣即众生境界舍尊崇而不居甘下劣以流落哀哉径山道人不赴来日之斋岂非痛念生死事大无常迅速者乎今之称道人者作法不古往往攀缘以事积蓄是则何为者也将谓古不足法耶然则当真生铁灌铸脚而永不死耶不然何以作此痴计噫知识如此亦可谓真痴矣。

　　颠倒是凡夫常习或有不情处犯大义处为知识者如见此辈不必惊怪不必怨恨亦不必尽情欲推之于沟壑当起慈悯心发救济心善巧随宜折摄令其服善若见是辈真心恨毒而我于彼何殊知识每多称性于此寻常忽略亦是一种颠倒不可不审。

　　刚于取义柔于辩非福德日集而灾害自远厚于责己薄于责人怨毁日消而仁闻自着。

　　利诱之不去者乃善根成熟法禁之不止者是业力使然。

　　天大事放下便了丝毫念纵之无穷。

　　备尝世味说着梅子流涎久经险处话及悬崖腿战于斯堪悟惟心触处自能转物。

　　庞居士以家财沉海世人莫不大惊小怪不知居士犹寻常也何故盖世人以财为宝而不宝其道而居士以道为宝视财物为尘埃耳夫送尘埃于海何怪之有。

　　世间但知功名富贵财色为乐是故深深好着不知出世间恬惔无为之乐而更超过万万倍者人莫之信且古云贪世乐是苦因要知世乐有得则有失有聚则有散有合则有离所谓功德天黑暗女紧相随也惟出世法乐历劫不坏亘古如然所以天女得维摩居士开示法乐不肯复享五欲之乐即可知二者之优劣矣斯乃希有之法人多难信苟能反其好五欲之心而好道敢保妥手可得耳故孔子先我叹曰吾未见好德如好色者也又曰仁远乎哉我欲仁斯仁至矣教中目孔子为菩萨诚然可信若有疑信未决者姑请一试之始知所言不妄也。

　　快意事人情喜做殊不知乐是苦因当场时急宜退省逆耳语自觉怕闻谁知道苦口良药对谈处固要虚怀居富贵无骄倨傲慢之态有仁慈忠恕之心抑且不恋世荣雅好佛法是乃决非凡品吾谓定从灵山付嘱来者。

　　富贵而贪心不止总富贵犹贫贱寒微而素分知足虽寒微胜富贵。

　　以情视之有贵有贱以道视之何荣何辱是以圣人视富贵如浮云。

　　人而有才苟非圣贤不为君子即为小人此确论也幸而从君子则君子矣不幸而近小人则小人矣是故亲师择友不可不谨也。

　　世典云凡读圣人之书当以变化气质为美今有熟烂佛经祖录而人我贪嗔益炽者何也岂宿习之难除乎抑亦佛法之无灵验乎悲夫。

　　经云末世诸众生心不生虚妄佛说如是人现世即菩萨诚哉佛语而今求一实头人固自难得。

　　夫造物者能造于物者也故物为所造还为所化化化无穷生生不已消息盈虚周而复始唯人自心非古非今本不可造孰能化之明者明之昧者昧之呜呼孰知虚灵其为造化根。

　　王阳明云处处相逢总戏场还如傀儡夜登坛此老自是活佛出世点化世间惜乎知恩者少耳固以冷眼看来尽乾坤大地是个戏场男女人物是一班子弟古今治乱兴亡贫富贵贱于中离合悲欢是一本做不了的传奇奈何世人无慧眼看不破是戏从无始至今将身心世界件件认以为实而轮转是中无有底极可不悲哉故我佛特愍斯辈示离兜率降王宫至有游国四门见生老病死一旦感激顿舍国城妻子而发心出家然后成道说法利生也只为一番点化世人耳以是知灵山一会亦戏场也然做戏者将千百年事摄在旦夕令人看之宛然法华云五十小劫坐如食顷而较之何异然则岂非人人可以现证法华三昧也欤故述是语以警策夫信者。

　　或谓余曰儒礼事师已极其尊矣然观释礼又倍于吾儒盖执劳奉养且不待言加之日夕三时礼拜得非太过乎曰不也须知出世间为教不同得益亦异长吾法身开吾道眼非师其孰能之是故古人为法忘躯其服劳礼拜又何足道师尊法尊心虚道进委身尽敬不亦宜乎。

　　崔赵公问径山道人法钦弟子可出得家否钦曰出家是大丈夫事非将相所能为赵公叹赏其言盖径山自处何其高尚也然亦出乎理之当然非强言也良繇相有才者则可致将有力者亦可致惟出家于才力无预焉自非宿植德本善根成熟则莫能离烦恼之家割尘劳之网也而况沙门志在超佛越祖奚翅将相而已乎故明教嵩作尊僧篇云其为僧也以佛为性以如来为家以法为身以慧为命至于僧乎其为人至其为心溥其为德备其为道大其为贤非世之所为贤其为圣非世之所为圣出世殊胜之贤圣也如此可不尊乎又云僧者天子不得臣诸侯不得友可辱而不可轻可同而不可损今吾徒如其不自奉重以身徇名徇物苟同于流俗者岂非径山明教之罪人乎佛示比丘常自摩头厥旨深矣予故朝夕自警不敢不勉。
嘉兴大藏经　象田即念禅师语录


　　象田即念禅师语录卷四

　　门人本致辑

　　山居诗

烟水倦南寻茆庵构北林道同山并见静与竹俱深逐日宁辞影安心在息阴夕阳栖鸟定课罢磬声沉

空山谁作伴身与影为双积雪留深壑孤烟度远江机忘狞虎善念息毒龙降一种平怀久真成寂灭幢

幻寄千峰里随缘度岁华世人俱有族衲子一无家林末风声细云中日影斜难堪春欲去不忍看飞花

野性只宜山舒怀寥廓间法凭流水说心共懒云间当吾定方出幽禽去复还此中惟自得与世不相关

固穷君子道陋室畅余怀但得中无愧何妨俗不偕空花徒把玩生计懒安排况惜千金体终消一把柴

结庐松树下复用松为椽门就松根设壁将松板编茶收松子煮炉扫松丝然还以松为榻松月照吾眠

丘壑古风在邻庵畔不分地余同种竹田瘠并耕云果熟先尝我黍香方请君兹当吾辈乐薄俗不堪闻

启牖焚香坐秋风冷竹屏四山红叶乱一榻篆烟轻是日景方淡于吾思益清未知羁绁者此际若为情

花间蝴蝶醒问尔黑甜时昔是庄周化今知君姓谁未穷生灭幻安解梦魂为犹惜南华意劳吾一赋诗

风里花神乱雨中蛙吹频谁怜九十日又过一年春衰质同残艳空言徒自新那堪清两眼相看老红尘

澹泊为长策安心独老禅非关文字得岂藉异人传托钵嫌村远开田较力便仍余言外意峰顶月孤圆

青山欢喜住素性懒逢迎世法何妨淡人情不厌轻云笼崖树暗日照水痕明石上苍苔路寻常只独行

村寺檀那厚山堂一味清晚参忘夜永蚤课候禽鸣如此终身世自然空死生古风惟冷淡吾辈合相承

秋砧鸣远近凉叶日飕飕僧定依山寂鸥眠任水浮是知机息者宁与世同俦堪叹沧江上更谁垂直钩

日脱青桐叶覆虫声似诉起看秋水篇因知养生句得道岂无方致穷欣有具徘徊清素光寒石高天吹

冬日山多冷池常不解水远山惟有雪近境寂无人衲破何妨旧围炉不惜薪自惭修德浅安得不孤邻

幽谷风光淡情忘物自灵篱间蛇入定竹上鸟闻经日色兼云暖花阴和草馨堪怜人世上几个得惺惺

道人宜远俗遂性乐山中灯续松梢月经翻蕉叶风感怀双树老得句一花红此况谁堪共多嫌趣不同

从来道与利自是不相参颇有忘机友方堪共草庵家蔬随地种野菜遍山探秪取寻常用谁嫌吾辈贪

单丁居剡上锄钁乐无穷傍屋留疏竹缘山足老枫梵书翻夜月虫语乱秋风境寂尘情远无烦更论空

僧俗谁无累休心累自轻看空身外物何有事关情直道天相眷无欺梦不惊始终深谷里庶几乐平生

拽杖独登眺栖栖鸟闹林自疑同野鹤何事亦惊禽径转孤峰出溪回众壑深默惭居薄世犹得畅幽寻

深山何所乐幽寂不期然有地偏宜竹囊空仍好贤良谋殊物外远托古人前难舍惟书史禅余未暇眠

风气日趋下安能似太初溪山饶古意云物及时娱于世惭无策浮屠赖有书身心犹幻寄此外更何如

素怀无俗好活计爱山林木石同知己风泉并素琴虑忘千嶂寂闻入一音深不是幽居久安知古隐心

穷谷少人住空山我独家个中常自足意外复何加如问居山趣休言酬话夸大都无俗物只是有烟霞

溪源深酿白云浆流水烹来气味香访道他山皆暂住卜居此地可终藏因寻古迹披荆棘为创新基就石床一枕浑忘人世梦醒来高咏破天荒

百叠青山一个身岭头雨过景初新高崖瀑泻晴空雪小径花开幽谷春物外逍遥真极乐俗间名利尽埃尘此中自可忘人世何独桃源好避秦

尘埃尽是自甘心几见英雄肯陆沉得宠有谁怀范蠡事穷徒尔叹淮阴休云北关恩荣浅当惜南山隐欠深垂老更投荒僻处千秋下必有知音

佛诫沙门远市朝为言底事尚孤标公侯向道惟躬扣天子曾师不可招野鹤秪怀腾碧落海鸥何意下奔潮是知世外无羁侣去处飘然一破瓢

非耽游玩爱青山秪爱青山一味闲习气从教闲里断妄情每向静中删屋梁月落顿生白槛壁云凝渐上斑竹韵松涛清耳目自来忧患不相关

庵中尽日吾何事拾得名香独自焚白日易过人易老青山难得道难闻惟岑惟寂峰头石忽有忽无溪上云梦里每惊时世异只堪麋鹿与同群

秪个无心妄自沉何烦云水费参寻清贫到底情方逸疏懒从教山更深只有松风宣梵韵更无尘影乱禅心古琴别调操犹在不识谁能解正音

夏日炎炎似火烧赖居幽谷每逍遥溪云片片飞来冷岚气飘飘近可撩趺坐日移阴石磴翻经风动韵芭蕉炎凉秪是人间有暑到山中也自消

从来阒寂是山居一榻清风万虑除目尽翳花忘起灭捞空水月绝踌蹰玄机自许还龙象文字惟堪饱蠹鱼为道有余仍为学不教错解圣贤书

山中境不费安排溪绕峰回足可佳一任白云封竹户从教青草上莓阶纷纷极目非他物历历于心自偶偕此外更无尘得遣晏然终日坐清斋

半窝修竹翠森森添长新篁居倍深有限风光宜取适无涯尘事莫经心卷帘当昼溪云淡移榻将昏阶砌阴且喜青山不用买从吾早晚恣幽寻

新晴清景引清机闲看溪禽斗远飞风趁云归空海甸花排香出袭人衣当年有约同袍友此际无人扣翠薇所得只堪成独咏固知雪曲和应稀

清眠初未启山窗何处歌声入草房带梦将疑过钓叟开门方喜见樵郎溪前霜压梧桐老篱外风吹橘柚香羽士或来频采药为言余也解休粮

处世让他呈伎俩藏身许我道山林峰峦苍翠晓方露溪水澄停秋渐深白饭新炊香满钵黄花初绽色含金道人居此更何事惟有寥寥无住心

堪嗟人世不知休转眼看看白了头性命工夫无一办浮云富贵尽多求花开那见经三宿松老曾云树百秋智眼观来方感慨阿谁不是梦中俦

剡上山峰个个尖参差如画向茅庵春时簇簇红如锦雪里堆堆白似盐所赖天公旋幻就不劳人力去庄严自怜魂梦尝相得睡起从容揭草帘

竹指才申破藓钱飞花满径带云翩闲心似水虚含月宴石如人醉倚轩黄鸟引雏枝上织白猿弄子岭头喧不遑应接山阴道一斗茅蓬醒梦缘

念余自小懒为家喜与儿童戏聚沙情性至今忻木石梦魂安肯负烟霞一钱不有何妨得粒米如无且自奢壁落任疏风雨夜盖头聊藉把茆遮

寻常僧俗各争长今日何妨略较量利锁名缰人苦具蒲团禅板佛津梁当知世俗灾危阱须信空山安乐乡高着一双云汉眼试看沧海变田桑

得把茅盖头万事皆可休任从风雨急此处竟无忧

情忘心自妙道在不愁贫寂寞深山里青松常傲人

竹外日初暑竹中凉似水坐久心自怡追念古君子

触处有真趣猿闻溪外山白云飞亦寂流水动常闲

濠上观鱼乐园中蝶梦优借问漆园里那个是庄周

不住华房住草房玄机不待再商量寻常趺坐青松下阒寂中闻鹤息长

溪畔桃花逐燕飞关心谁不叹春归山僧别有间情绪且喜庵前笋蕨肥

僧住深山意固优柴门静掩冷如秋蒲团一个云根坐野鸟衔花袭布裘

闲看溪云多变态忽然淡了忽然浓阴晴未定明朝雨不意先吹一夜风

草迷古径不妨勤每喜携锄斸白云斜倚锄头看落日山冈尘鹿漫成群

　　关居六首

丛林秋晚秪堪悲百丈清规孰护持拂子头边如不荐衲衣下事吾谁欺风尘一日老一日岑寂片时安片时所好掩关无别法身居方外合无为

数闻荒乱足堪忧扰扰劳生不自繇为避风尘侵病骨且扃蓬户暝闲眸半窗影碧千山月一窦光澄四海秋屈指同年几人在吾心休矣复何求

浮世曾无顷刻停谁同山野乐清宁关中日月居三载静里工夫养一灵橘柚颗黄霜正白雕胡米黑叶犹青自怜时节等闲过闭户真堪老着经

世间无事吾堪任独掩空关惬素襟趺坐浑忘今日我看书方见古人心庭花砌月投禅思岩桂柯风引静吟得句于怀殊自乐箧中留稿待知音

自喜关居趣味闲况兹关复傍青山因题短句蕉新剪为补疏篱竹故删纸被勤熏香气透席帘懒卷雪痕斑此中风景谁相识只有云禽共往还

深掩山扉僻坞东谩云千里有同风云林自许烟霞合苔径宁容车马通竹色映杯茶透绿桦香书篆火潜红单丁尽日余何事古教相于乐此中

　　补屋

茅蓬年久鼠攻穿风雪满床心自怜斧钝磨消溪畔石椽枯斫断岭头烟藤萝自绊千条线莓藓频添几片钱从此梅花春梦稳奔雷一任老龙颠

　　十僧诗

　　山僧

云岫多松桧，萧萧来万籁。低头向下看，牛马似蚁大。

　　禅僧

坐得蒲团破，何愁家活窘。俱胝个指头，一生用不尽。

　　讲僧

法华一妙字，九句谈不彻。顽石解点头，何劳鼓唇舌。

　　诗僧

鹑衣百结心，吟成惊世句。深文动鬼神，谁悟劳生具。

　　游僧

遍投佳山水，天台访寒拾。蓦地问西来，悠悠指杖笠。

　　贫僧

身贫未是贫，道贫无剩物。烟消古庙中，一钵千家乞。

　　孤僧

割爱为修行，孤居完己志。翻然忆隐伦，梅鹤犹多事。

　　病僧

太息健时身，倦抬今日手。惟同枕子亲，其外非我有。

　　懒僧

懒瞠云汉眼，慵揩寒涕鼻。三召不抬头，当今还有不。

　　老僧

发白志随灰，精神日徂落。怪哉老赵州，八十犹行脚。

　　象田咏

观象田兮景物幽，原元化兮明化则。山蟠龙兮祖四明，势迢迢兮云翊翊。怪石露兮鹞子尖，松妖矫兮虬儿螣。盻攒丛兮远近峰，指越州兮一点墨。意缥缈兮视听凝，俄混沌兮忘南北。坐中闻兮天若语，仔细听兮不可即。隔红尘兮静可居，不干人兮亲稼穑。大舜耕兮犹老农，梵卿祖兮曾修洫。飞来廨兮今不飞，动静道兮人莫测。自来风兮达自然，鉴舜井兮清可克。罗汉塘兮水清沧，小天台兮山崱屴。好鸟鸣兮韵致高，栖翠竹兮候生食。将得食兮声喈喈，余默时兮他亦默。笕流泉兮便种蔬，浇花果兮易讨力。果将熟兮松鼠多，半咬破兮情难拭。善言嘱兮若不闻，日徘徊兮管到黑。谷麦熟兮人暗偷，菜甲肥兮虫又蚀。设谨防兮不奈何，讪吾侪兮没慈侐。作佛易兮为人难，三自反兮心不忘。世纷纭兮冷世肠，自坦率兮还自得。爱山水兮不惮劳，任甜淡兮学韬匿。翻贝叶兮导山灵，课坐禅兮奉己职。觉荒唐兮笑鹭鸶，殊独立兮傲鸂鷘。防疏惰兮学种瓜，任优游兮旷胸臆。盼穷途兮叹阮狂，顾老梅兮哀靖殖。何所为兮掩山关，每相笑兮问奇特。月孤悬兮境未忘，且随缘兮调平亥。青山诺兮如我怀，老青山兮何所惑。

　　即事喻古灵监院

屋壁虽疏破，应知胜树间。精神能有限，日月况无还。所为道难办，将非余爱闲。杨岐真可法，不是妄追攀。

　　物可入剡山采茶赋得辛苦歌为赠

莫辞辛，休道苦。既为僧，师佛祖。佛祖皆从苦过来，声光浩浩垂千古。朝辛苦，暮辛苦。赋性拙，勤可补。那事虽然本现成，也须福智为佐辅。苦娑婆，无不苦。火宅喻，君稔睹。藉此堪忍励吾操，存心期与古人伍。旧年已辛苦，今年又辛苦。苦因缘，君荐取。荐取从前苦者谁，威音那畔无宾主。无宾主，有何累。为君歌，采茶去。西来大意满茶山，眼辩手亲无处避。昔日沩山勘仰山，仰山便撼茶树意。者般节目岂难论，直须用去忘猜忌。理非理，事非事。一回碾碎紫龙团，习习清风生两翅。脱然未透古人关捩子，宁许栖迟安。乐地好，光阴莫。虚弃此，去好看。经风耐雪黄金芽，烹来满碗冰霜气。

　　寄赠天华正衡关主

不自掩重扉，安知与世违。定中忘岁月，静里泄真机。避俗地兼远，爱闲人更稀。关居吾亦久，此道固深微。

　　送尔戒兄长往

千嶂孤明一夕分，疏藤挂断剡溪云。鹤飞数转沧浪外，为吊芦花影不群。

　　赠予默兄同谦光园居

僻寓荒园里，高怀俗莫知。人心俱有属，君意独无为。日宴起嫌早，月低眠故迟。料来交际少，相得狎鸬鹚。

　　寿得法和尚(时和尚住持云门)

　　曾闻玄侣话游终南，邂逅异人，佩剑携甔，饮伊潇湘。道经商蓝山，有数老同坐小庵。其须皓，如其貌憨憨。问渠路，迳以目视。韽势跨苍穹，足音洞函。物陈奇状，花见优昙，遥光夺目。高峦有三，正中一门，悬石如弇。山深境寂，峡丽云含。上有重台，高不可探。偶见苍龟，背圆毛毵，毫光恍欻，五气相惔。左有老柏婆娑，大泽亦多芝草，有群仙奕。右傍古椿，高千万尺。树上老鹤，鹏大而白。树下鹿薮，孙麑育奭。鹿和鹤鸣，上天惊怿。溪前牧童，骑牛读易。令骑此牛，其台可适。瞥尔之间，见苔上额。风鼓真气，飞光赫奕。直造其堂，形容莫格。香空人心，风清人魄。非高士居，必圣贤宅。中有一叟，神明敦厚。风骨刚悴，宝冠严首。万指围绕，作狮子吼。扣彼大道，直指本有。问渠春秋，手指南斗。祝愿云门，同彼福寿。

　　次和尚启宝寿石田禅师塔韵三绝

宝塔既现矣，试身堪是谁？不因亲着眼，千古许谁追？

五百年前话，五百年后言。开门忆闭者，一笑自知源。

深广寻尺余，全身曰里许。注念光不隔，特地荐黎糈。

　　金泽十咏(并序)

　　嵌石长兄自己卯掩关于金泽颐浩寺微笑堂，即佛鉴和尚弘宗处也。每于禅寂之暇，即其莺啼花笑，月落霜飞，餐采而为诗。阐夫微笑之意，及表徐公衮衣护法之诚。咏怀不已，灿然成章。并赋八景诸作，以慨畴昔之盛，意欲使诸缁白，知有此段大事因缘，岂小补哉。遂信笔。

　　微笑堂

迦叶一破颜，笑声千古遍。快哉颐浩寺，建此堂独善。

　　有衮楼

衮衣珍护法，重在衮衣人。有衮楼如在，遗风与日新。

　　五老峰

玩此五老峰，何似庐山者。得趣乃为优，万物总一马。

　　空假山

平地叠为山，日夕恣登眺。前后望菰湖，湖人弄轻棹。

　　不断云

神奇不待论，致雨宜君事。每看电光中，自有从龙势。

　　梅雪轩

梅雪难兄弟，名轩意最新。玩时诗兴发，宜得雪梅神。

　　檐葡室

檐葡有清香，高僧命为室。怀幽宜此居，珍重花狼藉。

　　天香亭

天香异世香，氤氲空中布。步月此庭前，余芬闻坠露。

　　贝多林

每入贝多林，如闻仙梵音。无心入三昧，浮虑顿消沉。

　　金鲫池

循飞腾赋性，晦迹养全神。试待春雷动，乘风跃锦鳞。

　　东山棋墅

石上楸枰久，昔人还在否？松楸影乱敲，风月偶然友。黑白能误人，行藏让隐叟。试看樵子过，斧柄谁无有？

　　小东山

奇哉两峰高，自名为小东。居高以卑处，大有道人风。苍苍松杉谷，萧萧两三秃。土瘠少腴田，沿山种黄独。但不学古人，一年三百六。饥仓饱便休，何须蔑朿腹。兴至偶然歌，击木惊山鹤。山鹤竦然闻，渐近渐相属。不须名世花，自长青青竹。槲叶侵云香，古藤垂异木。春有映山红，秋有傲霜菊。何贵金谷园，聊堪以逸目。金谷景虽饶，买石成山碌。斯山天生成，居之岂小福。总在天地中，于世不同轴。山下桃花飞，山上梅方馥。云深花自迟，树老果先熟。爱夏日深凉，喜秋气高肃。所茹惟菜根，壮岁如僚倒。人老鬓犹苍，鬓苍心已老。歌笑友同声，何异寒山道。径僻行踪稀，花落宁容扫。三冬更好笑，日头搕着脑。寒灰惊爆豆，何用问伊讨。或时豁远眸，山阴山水渺。南顾剡溪长，北觇秦望小。绰约西子来，若水浮鸥鸟。五云绕若耶，屈曲如丝袅。两岸高远林，隐隐似禾秒。兹山久埋头，始得吾侪投。誓不走名利，愿为终老俦。梦中犹得意，觉忆颇奇猷。白日两无事，相对常悠悠。真源流白乳，可以润诗喉。青嶂有云鹿，可以同遨游。山中所出息，颇足度春秋。药简药方种，花依花史修。自足知自若，心幽境更幽。佳山并佳侣，尘世亦难周。半生贫所博，可以忘百忧。吾将与天言，欲起高高楼。

　　春梦

春山涩断花间路，呕虎惊风落花露。暝戛香吹入竹鸣，萧嘈呼枕飞声度。山头光吐拟天开，山腹归云击关户。欲藉轻云踊碧空，清磬一鸣如昨寤。

　　柴门犬吠和盘铭兄韵

安贫僧舍少桑麻，小犬寻常只管花。荒径岂容过驷马，生池谁敢捷鱼虾。惊风惊月声应缓，关雨关晴亦不哗。今夜无端声切切，多缘渔火隔溪斜。

　　笔泪歌(并序)

　　石屋一均老师以道义相爱，交往有年矣。每叙间，未尝谈及世谛，唯以佛法为念。多慨今时禅病。单尚见识不知，有函养工夫乃被逆顺境缘和身没却。犹为全体作，用引经据教，将一切障碍，即究竟觉等论，并古德机缘为证实。此老师所深痛惜者。尝谆谆然以香林赵州不杂用心等语诲，及至于堕泪处多也。又素招现同住，因自癖犯，山居独处，有孤其愿。师寿逾古稀矣。自壬申岁结制柯亭，季冬示微恙，及孟春若愈。现往叩之，喜不自胜，畅语连日。引古人知有奉重之语叠出，恨己不能为法门增气为叹。临别嘱云，而今时道不古，唯住山庶几也。今日一别，不及再见矣。携杖送出山门，怅望而别。于癸酉五月间，是日早嘱付快作龛，遍阅祖像已，索笔写偈，跏趺而逝。时现在小天荒，屡梦日月西坠。一日闻讣音，痛绝而苏，泪下如雨，呜呼不及再遇矣。今于耳目间，迥迥然惟一老师，意忘之转转如在。繇是举笔，泪而歌之。歌曰：

日月西坠世途危矣，巨树摧颓庶无居矣。秋风萧萧山寂寥矣，矧奚悴憔怀悠悠矣。嗟兮忡兮绝帡幪矣，眷西顾东天悾恫兮。哲人靡兮，道几穷兮。仰白云兮，问清风兮。宣离微兮，慰忧衷兮。伏惟格思药瞑眩兮，策剔玄源击闪电兮。磨厉禅雄麾素先兮，不饬不讳互闻见兮。古兮今兮，别方甸兮。在为之则兮没令警栗矣，云死云生兮影动神谧矣。经斯时渐兮知音何戌矣，愿勿售昨兮斯心委毕矣。凤隐麟潜兮宁再出矣，莫为之歌兮泪零笔矣。

　　和石篑先生题兰芎韵赠瑞峰关主

形胜从来不自陈，知音点出一番新。藤花草果藏灵药。鹤迹仙踪隐石鳞。学道既能追古德，题诗宁肯让前人。可中两眺难同语，极目谁谙不是尘。

　　送大生参方

落落象田山里僧，且喜不曾谙佛法。江北江南任脚行，泥水莫教轻溅着。

　　赠君谦族侄二首

贫贱志须恬，交游义尚廉。骑牛堪读易，成务信凭占。多学理自得，阙疑书下签。圣明征有道，君术善能谦。

苟复初心善，自然能日新。染情早晚淡，静虑见闻真。有志从先子，何妨作野人。直饶文雅士，此不易为陈。

　　拟洞宾参黄龙

精气载神游天渊，凡世声色一敛藏。真息内发天根光，精神炯炯照沧茫。河车自运归黄房，白鹿紫芝生河傍。寤寐闲闲静一床，龙昂虎伏龟蛇盘。主人惺惺视明堂，黄婆婀娜醉郎当。三十六宫春正芳，花气氤氲风异香。召尔琼京时分良，俄陟太清无有乡。下视八荒空苍苍，凡愚错识殆可伤。庶几神仙大眼眶，内外谛观规中常。物虑冰消形神忘，杳兮忽兮灵化阊。乾坤日月葫芦囊，随意卷舒妙无方。阴滓炼尽号纯阳，真境自任气鹰扬。翩翩跨鹤过潇湘，来参黄龙矜自强。粟藏世界九转羌，锅煮山川配酒觞。却遭黄龙呵空亡，听之悱愤气荒唐。腰间飞剑逞猖狂，空中飞绕音凄锵。左右将刺难近旁，一咄两剑插高冈。收之不去心彷徨，信得禅门别有长。重新屈膝启法王，蓦与一拶空飞霜。饶君云水徒跨张，云尽水干尔何将。神机到此亦难量，犹待黄龙出现章。伊人方悟非玄黄，始知寿命本无疆，不炼汞中金玉浆。

　　咏蝉

所性能清洁，时栖择柳阴。无功耻食粟，饮露自甘心。蜕质如仙化，怆音似苦吟。愁生羁客梦，归思转教深。

　　种茶

乞得蒙山一段春，将来深种白云根。每从雨后频芟草，待摘新芽醒梦魂。
