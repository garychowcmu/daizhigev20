嘉兴大藏经　正觉润光泽禅师澡雪集


　　正觉润光泽禅师澡雪集序

　　粤形诸言句谓之文字禅铲去言句谓之祖师禅总然镂尘雕雪得无眼中金屑耳从上千七百则诸方正襟而谈言句乎文字乎　润翁大师究竟穷极不存轨则于是向日用酬答中或行吟泽畔或卧病床头不觉成帙甲子秋抄余归自洞庭闻师迁化人琴之感涕泗滂沱适上人春台诣余袖出册曰此先师澡雪集也欲谋剞劂知公与先师最善乞一言以弁诸册余曰诸方用升堂入室为传心大师以诗歌尺牍作佛事耶阅之语语风来层层空到文冶丹融词珠露合古今雅俗泚笔皆佳沛公殆天授非人力乎至于绰虹布桥食肉带刺冷哨打世边鼓挝人不疼不痒处真有涕腐坟之海泪斩猿圈之利锋若夫向夕阳古道乞一文钱于衰柳寒蝉修五供养木土垩丹一期心血水月镜花半世行履此亦苾刍之急务也余埙篪此集若有获心者得澡雪则作者传者亦胜礼忏三年矣爰命受梨以传不朽但能了然一句勿夸念佛千声世人眼开大师眉舞。

　　康熙乙丑仲春上浣之吉发弟陈闻道沐手敬题

　　正觉润光泽禅师澡雪集目录序七言古七言律山居五言律山居七言绝口鼓子歌示徒书问杂着广东和尚泡影集序自状辞世偈

　　康熙庚辰冬日板存浙江嘉兴府楞严寺大藏经坊

　　正觉润光泽禅师澡雪集卷一

　　香岩照水重编

　　七言古

　　和吴干中侍御

小春霰拂松千树语涩莺声声数数寒岩冻谷忽生辉墨沈淋漓苏涸鲋支离未及一百年山林城市悲岐路惠我来年一晤之卜期九十春光暮明朝今日却成新今日明朝又是故故故新新尽白头逝者如斯寐不寤人世堪怜聚晤希辟之电火与沤露睦州担板老婆禅亲见海田曾几度频搔短发却怜人笑破衰颜偶寄句谁家瓶盂种芝兰侬自林泉侣豕鹜赘哉五可孝标哥一诺千金谁季布老年诗兴学新腔生熟青黄污白素滑稽春秋货殖篇庄子只堪郭象注五湖水阔忆池鱼三窟草深矜狡兔富春滩上严子陵千载风高褫知遇讵云贫贱亦骄人世外浮云何所慕古今成败车马尘飞作游人眼中雾出处兄弟各存亡涕泣无从成笑具风流犹念赤城霞公案漫翻白马渡镜花水月事有无邮亭往来浑客寓自来倔强惯穷途薄劣敢道儒冠误百岁无多义则长知音曾把黄金铸乳花雪似滴春香寄我髫年老师傅挑开笑脸待阮刘渔郎谷口横舟住赫连双塔一品题荆棘铜驼元昊墓岂不道蜀道难于上青天疲马先之胜学步

　　寄陈麟图茂生

足狂突发登高兴筇涉危岩攀石磴劈破虚空囊白云分来一片与君赠白云嚼碎漫吟哦中有章台十二歌行行写出相思句万语千言不是多多君冷洁清于雪渴仰中怀徒哽咽诺重骊龙颔下珠啼轻杜宇口中血口中血溅有谁怜捶胸顿足哭苍天含元殿在长安内文君误上子陵船子陵水面平如镜唧唧文君嗟薄命忘却夜来琴里心教奴若个工欢敬欢敬徒工都是错旷野相逢且广漠咄咄驴年孟八郎鸡鹅队里觅鹏鹗一飞九万秋风迟擘海吞龙未是奇怪他燕雀处堂里大火聚时总不知知不知兮不可说北邙英杰眠金穴踯躅一任牧樵来谁向黄泉吊明哲金铸子期事已残孟门蜀道未为难人情反覆为云雨白首相知剑气寒金刚宝剑吹毛利击碎虚空特小试我王库中无此刀如虫食木偶成字忉忉怛怛作么生平到无缘自绝鸣鬼语听残恬不怪人情见惯浑无惊中流砥柱我无力子曰人之生也直请自思惟当内惺眼睁睁的不相识兄弟父子亦皆然曾诵阋墙三百篇天性同条常各爨儿孙卖尽四郊田翟公从未事轻傲朱履纷纷情深到倏忽门前见雀罗死生贵贱一相告带砺山河闪电光见闻事不属荒唐有言寺系汾阳宅故国园林树树霜功名铜柱麒麟阁风雨潇潇空落寞有欲与之谈真诠九原可惜人难作季伦当日忒招摇金谷繁花绝代标更羡一端豪侠甚珍珠六斛买阿娇千秋谁得复谁失人世百年且未必莫学五陵轻薄儿能有长绳系白日暂愈于今见小康病时方拣二陈汤后来再犯且姑置不信奄奄又健忘忘却去来这一着无绳自缚红绒索万劫千生只此回隋珠轻易弹黄雀黄雀高飞珠亦无沉河落海苦支吾一言倘得我君寤知罪从他作者乎者乎还我白云来此物清寒绝巘隈磨尽古今浑不住痴人拟作笼中栽君不见贵妃　的马嵬山韩信恁么未央间晨星暮日与春雪

　　小雪后五日送林我和尚归兴善有引

　　某恳恳苦留已弗能挽离弦之弩惜囊无金赆偶得虫木数字呵笔玄沙之纸或于旅邸火炉头少破笑颜却不是别筵离套也。

赫宝塔上光才曙悦服云奔士女庶贺兰山色沐风流讵道振衣赋归去朔风趁冷雪初狂有客闲歌岐路羊潭北湘南在比屋寒岩不惮走斜阳斜阳踏破黄金隩霭颓岚凋峰正秃弹指长安春到来终南一样饶嫩绿溪岫虽殊云月同岁寒松老耐霜风江河日下水流去成家何事建别峰别峰奇特惯闲事抹杀苍公无画字擒虎甚易行路难我忆古人善游戏不是轻颠杨柳花随风飘泊野情奢山光弗用多钱买好择佳邻陶姓家虽云懊恼犹多兴惜我贺兰还抱病乳花雪似泄春芬一曲巴歌希笑政函开自是笑诙诙唐突馍糊何事哉破沙盆子少有力愿效驰驱归去来归去来归去来放下老胡那只鞋

　　寿熊协台

月映元宵旧腊雪一片清光真皎洁新春刚刚十日来正值将军初度节将军世家起三楚禅参姑熟瞌睡虎君子千里道同风邂逅神交足千古千古风流在一时玉蕴荆山价大奇庭前柏树参天碧分惠三门竖两枝枝挂慧灯光照远点出苍龙一对眼昏衢长夜旦如如百世千秋非浅显若个足矣寿君家日前曾开火树花珊瑚枝枝撑着月赤龙骑电戏烟霞烟霞便宜林泉客浑忘离乱年和月溪山虽别云月同世间广博休嫌窄黧奴白牯却知有八棱磨盘云里走把将宝剑挥虚空切忌伤锋与犯手流水高山行路难冤家一会六月寒半句了了超百亿好参父母未生前迩来寒峭烧榾柮讹言猬集谣荧惑树稼霜凝大有年事非怪异胡咄咄甲子千千亿小年刹那海水变桑田世态人情如见惯何妨游戏老婆禅禅道可笑亦可涕接响承虚都学句如印印水水成漪黄面何曾说一字字字葛藤何事焉逢人舍我一文钱单刀直入空王殿携手重歌寿量篇

　　七言律

　　山居

聊遮风雨竹篱墙云外桥斜横石梁芍药花红开易落幽兰色老久犹香兴来有句书残壁客去无情折嫩杨一种老僧忙不彻采来荷叶补衣裳

苔花雨细色多班为爱清芬就石删转度西峰云簇簇归寻东岭月弯弯佳游独唱文殊顶胜迹两存牛首山足供幽人佣僻致鹿豕机化碧溪间

如簧鸟语弄疏檐寂寂声消逾静恬闲把竹和蚁子酱慵将盘择水晶盐锄云石迳常披雨爱月柴扉不挂帘散步几回将懒发呼童柏子向炉添

一雨紫芝破石生携篮扶杖拂烟行奇花色媚如含笑好鸟声娇似远迎却识山中无俗客不知世上有间名希夷怪抵经年睡为道先生不近情

烟淡峰孤分外嵘明朝犹未卜阴晴林凋古木寒鸦集石响空山老鹿行变易沧桑随物态高低冷暖任人情老僧功课随时足寂寂红尘远市城

梦对痴人说一场羊亡岐路忒奔忙世家百代名王谢帝统千秋诵汉唐金谷寒烟迷伊阙阿房荒草刈咸阳伤今悼古今还古觉后方知夜梦良

炊作烟霞煮藿藜菜根嚼断抑何为每经按剑讶多异弗贵连城弃小玭携我凉风归北陆任他彩凤出西岐无情鹿过草庵后衔去云中五色芝

阴雨重重见晓晴谁将姓字着闲名鸡声空杳仙人宅麦秀风摇帝子城碎石连云将柏煮龙牙和月取泉烹归来婚嫁无家累千古知时说向平

溪烟清冷绝纤尘茅屋连松结胜因路僻犹多采药客云深也有弄风人波涛返覆人情险变易沧桑世故新收拾山光归钵底道人出处总无垠

莫教万壑眼迷麻富贵何曾更学奢打碎水晶炊白玉砌残丹石践红霞就中重结摩罗果劫外新开优钵花坐断云根犹未妙不知谁是主人家

　　七日寿方融和尚是日立秋

甲子千千亿小年甚么桃熟岁三千秋从此日胡凉矣巧到今宵曷乞焉诣造劫前终有漏法空合下总无缘病予五十三年客一起聊歌寿量篇

　　赠黎副使愧曾檀越

好将赤日系长绳风雨初晴感废兴喝下浑忘骄贵客坐中弗计妒贤僧石林选胜应难际野寺寻凉岂易登千古一时有话在尘氛拂袖且谁能

　　赠叶司理

秋来几日见新凉俚句惭惶报大方驴背鞍头飞蛱蝶羊羔盏内卧螳螂门前朱履情深浅世外白头念短长欲把禅宗阐一字恐依义路笑僧狂

　　红山口访彻光大士

入云攀磴踏山巅茅屋斜连怪石边古灶香炊千岁柏瀑流吼落一溪天等闲漫道随缘好底事堪参枯木禅惜墨如金方郑重浪将俚句逐波涟

　　寄秋山大士

行云不住怪他忙麝弗因风亦自香梁上无蛇疑影病镜中有客怖头狂人知云月溪山别谁道薰风殿阁凉大意现成如荐得至今刹说舌元长

　　和省之大士游贺兰韵

俯仰古今笑捧腹奴儿诸子百家仆花光灿烂慵开门春色浓淡犹闭目一树樱桃抹瘦红几溪荷叶妆肥绿孤峰顶上唾才喷错落玑珠拟万斛

　　寄陈二猷居士

长安市上问神洲踏破草鞋事浪游不是仲宣怜去国何方宋玉迥多愁埋牛日午犹担雪救火山尖尚觅流怪道鱼藏波底宿碧空新月亦惊钩

　　五言律

　　山居

始快多年兴思狂浪作铭石渠清抱碧松岭雪函青远塔标霄汉鲜云湿画屏凭君休妄计闻说北山灵

　　　　　　其二

碧嶂有佳致冷云间不飞巅危峰欲堕崖险水如推苔里埋文碣霞中见石扉山灵多护惜不令老僧归

　　　　　　其三

秋暮山光淡千峰翠色移寒泉甘石乳茶灶馥松脂稻熟鸡都壮云深鹤渐嬴古今殊胜事独为衲僧私

　　　　　　其四

旋风无有数破屋不成问于此日复日自然闲又闲幽禽穿乱竹冷月伴空山老我惟高枕何人为扣关

　　　　　　其五

悠悠又一年眼看春已暮千秋底事何恁么成虚度今日事如新明晨即为故故故复新新穿破娘生裤

　　正觉台

精舍连官路风尘到此休树中无缝塔云里几层楼惆怅临河口徘徊觅渡头迷途人可惜事事向他求

　　清明

清明方此日细雨涤花尘远岫山光媚平原草色新秋千喧粉黛荆棘隐麒麟野哭闻郊外悠悠常睡人

　　七言绝

　　游贺兰山

一路草香都是药千林树老尽生苔浮云似水流将去怪石如人立起来

　　再过蕴空山房

削就悬崖如翼开唯余一迳滑苍苔老僧欲住秋云冷踏破西风却又来

　　观瀑

横披白练到于今又说空栽玉树林满地珍珠无人拾入地谁知百尺深

　　偶题

贺兰山上笼云痴曾澡千年老雪池举似诸人浑大笑自搔白首一书之

　　赠淡汉大师

多病强歌几度哀谁家玉管带春回曲终袅袅声犹在窗外梅花逐月来

　　吟雪

谁撒珍珠万亿斛沟壑平盈千峰秃丛林变作白珊瑚老僧暴富卧银屋

　　马提督柩归

人世存亡能几何旌旗南往素车过棺中将帅余曾会不让当年老伏波

　　口鼓子歌(述以志感聊为末后警训云)

润光自来不知禅润光自来不会教随缘放旷病逍遥心地法门戒热闹糠秕簸去亦云佳生也死也总不道马祖踏杀天下人百丈投机解哭笑实实公案最现成妄生卜度与计较若有实法系缀人尸佛留心皆不妙直教人悟不教疑堕在野狐何而貌十二时中作么生昼吃粥饭夜睡觉任他蝗虫虾蟆禅仅去乱飞于乱跳幻化之中罪福空天堂地狱由人造妄言狂语当甚么泥犁拔舌终须到名相不除眼中尘执着圣名于凡号参禅人莫乱叫南山大虫戴纸帽驴前马后总不知记个三玄共三要杜撰雷同总　眯迦叶门前刹竿倒错知解尿屎窖一着输了脑后炮因果分明勿强为戒之题目首云孝又云父母非我亲又云诸佛非我导踏破草鞋作么生南北东西徒浩浩行藏虚实自己知明明两字偏酷好法尚应舍会也么三心不得真玄奥非玄奥谁不屙屎谁不溺一喝谁当三日聋好参古人堕破灶末法时代要至诚格物格天真克肖苍蝇善盗逐臭腥老鼠善偷能穿凿高亭隔江见德山招手横趋越时套临济三度受棒时打出顶门眼一窍佛法无多蓦地惊是恩是冤一时报汾阳冷淡绝攀缘叶县孤高疑执拗古人方便为垂慈灸疮疤上不着爝释迦老子忒无缘事为不平刀出鞘麻木不仁问医王不知痛痒难治疗可怜聋瞽掠虚人捧着猪头不识庙高着眼睛看新罗飞过冲天一俊鹞阳春白雪和应难唱来总是巴人调鱼目冶鋀混金珠熨斗不是煎茶铫药中也有寄生奴别家树上生一茑小儿满地捉柳花任公海上将鳌钓香饵却是无意男不管肥瘦与老少梦对痴人说一场不搔痒处搔靴靿休胡为莫轻躁米不细熟元粗糙良田不锄草便生五谷佳种焉得茂看事为甚不分明眼中毕竟有倒毦积功累德希普贤不哭孩儿人会抱善星比丘却问谁落下懊恼休伤悼换手捶胸哭苍天驴年瞥地知好乐以胶投漆奈尔何垂涕而泣为正告好个奴见婢殷勤木叉吃紧贪妄盗狮子哮吼儿威狞韩卢逐块口料掉多见犬吠与驴鸣纷纷鸦鸣共鹊噪馲驼尾上吊东瓜按着牛头吃草料若不挥剑禅似麻一刀两断黄幡纛莫教鼻孔谩辽天按下云头须履蹈四大幻出无常身生灭不停水上泡东村有个丑老婆皱眉也把颦来效自己面貌丑与妍请往明镜台前照燕石等闲似羊脂赤藜不杂蒿草藋什么禅什么教心地法门戒热闹

　　仲春雨雪示寂果九十春句

春风白雪和阳春春半春分春未▆春去春来春不住因春不住法常新

　　示寂担

出家一样出家修道各自修道省发公案现成莫说不打紧要解脱枷锁千条远离尘缘愦闹途中受用无穷今日才会哭笑阿兄元是亲哥打饼定要面造

　　示徒

　　圣道式微禅宗末法江河日下之势日月迟暮之辰僭妄和尚以不息奢侈互胜而骄矜人心日增世运渐减所以灾异频兴兵荒不息正天心之慈爱令改往以修来若人情以吉祥定反邪而归正体圣贤言尊佛祖教毕竟实学真参不作两眼瞎汉果能考详返约免得双耳聋人以乌为鸟久假而不知归将刀作刁乌知其为非有要参真正知识莫选矮子将军学语学言系金绳之鹦鹉作腔作态换头面之梨园望道而未之见圣贤之心虚空有尽无穷如来之愿得少为足二乘为菩萨所诃自以为是乡愿为大贤所斥浓妆石青以画月快磨铅刀以镂冰自用自专者为当时之愚贱谦卑忠恕者作毕世之嘉贞远岚淡霭不借春风而荣老柏苍松不因岁寒而落此则专望于小子幸而无负乎老僧井中元自有天蒙人亦尝说象若索隐恐堕齐谐笈内太平常坐在无事甲中深人会之以搔首浅人得之以解颐祈天风调雨顺祝君国泰民安克勤克俭全始全终切忌把髻投衙勿得思凡落草但尽凡心别无圣解建立毕竟扫除扫除方成建立者也。

　　　　　　又

　　毗蓝方晨惜我风前剪烛太阳正午笑侬日里挑灯穷措大弹指千生老头巾回心一日狮子之儿必善哮吼天马之驹自能　跳嗟嗟七十岁一场懡　念念二三子十分精进孤峰顶上切忌弄月吟风十字街头遮莫出身露面叹世故人情骄征化民末也悲禅宗佛法裨贩色庄者乎名利不到心中一心名利是非不来口上满口是非未见重生白骨曾闻再醮红颜河伯亦足兴波不必海若红土堪能染紫何用朱砂木杓笊篱或者仅有井绳钱贯未必全无山人诗汗牛充栋大师录塞壑填沟苦我割股救饥痛尔鸩酒止渴撒土扬沙把屙放尿熟读楞严一部真参般若三心好梦只做一遭美酒勿思千日彻底掀翻微尘也要击碎从头又起万行定要庄严无钱当枉罚道理毕竟作么遍地总黄金玄奇元来如是行路之难不在山水成佛之易放下屠刀龙头蛇尾善因而招恶果有始无终福地以致半途古镜若明砖头鉴我面目宝珠既得弊囊早已遗亡休图门庭热闹随缘淡饭粗衣但愿堂构清凉本分迟眠早起瀛浡海底惯骑追风之马须弥山顶能泛逐电之舟龟毛绳穿铁牛鼻孔冷灰豆换石女眼睛虽然恁么说话恐汝不能践言剑赠易水之侠客诗和青莲之作家任他居士轻贱莫令宰官卑污烈风暴雨古庙藏身可避晨星暮日顽空着眼看他唤声俗僧堪笑骂个秃贼可悲千劫难得人身一朝既入僧侣白拂红衣万万不可将就两点一画三三慎勿糊涂五位皆非实法三玄总是假名都卢在机先言外大抵向马后驴前咄哉截断葛藤允矣重添络索勉尔儿孙肖乃祖父。

　　书问

　　赠黎副使愧曾

　　老檀越海内大方其诗其文早名天下我正觉勒碑刊木又名万古矣幸逢嘉会两沐风流承问百丈卷席因缘老僧下得一喝不知唐突多少耳根曾震动也未喝下曾解会也未至今浑无消息有消息无消息且置即以名天下大笔头赐一转语来为我荒台辉天鉴地不令裴丞相白侍郎专美大唐国内也幸勿谓和尚家说没正经话行没要紧事虽然暂奉腊月扇子聊博清暇一笑兼付塔亭志一纸更冀增玉减砖经指点顽铁不难成金足沾老檀越翰墨佛事为林下人增一胜概令他年传为佳话也临启不胜惶恐。

　　与叶司理

　　人生聚散如赫日升沉只旦暮焉有何暌隔即某老病愚腐何缘沐浴春风虽三生庆幸实为世外知遇其所赐碑翰对联已刻石刊木于亭于柱至今奕奕乎辉天鉴地也一时佳话护垂千秋虽某与老檀越溪山各别而云月则同一仰瞻如亲其温和清凉之德色矣某既七十多年倘不即填沟壑俟光明之霁中天犹有待也不尽。

　　与提督陈檀越

　　边氛招摇犹单刀入正觉一晤三十年风尘暌隔物色老僧全无半点骄贵气像此定见破山老人以后风度平固小疵帏幄自有胜算只大将军马一身汗耳老僧某若不填沟壑俟凯旋煮茗烧沉水重话功成封侯之佳绩实某祷之朝夕也。

　　与枣园众文学

　　某感沦病骨愧溢孤魂虽无悔而终见其销即招之而难从其返且长途弗责以老马密林有憩于穷猿素餐空门宁亡羞恶忌言长者实恃哀矜将谓药采桃源卜从此日讵意道逢荆棘遇匪其时支离之病虽深恺悌之腆方切鸡肋已弃而犹惜凫颈欲续而徒悲前三十年穿针趁电后七八载担雪埋牛问刍狗于造物小儿不延屡空之寿看沧桑于人情世故何妨非道之穷一衲头安往而不贫贱只草鞋何处而非水云长往滚钟殊属轻车熟路暂寄正觉又值窄路冤家彼既恳留某亦将就儒云行素释曰随缘几年嗟蜀道之难一旦识长安之近目官路来来往往类市井攘攘熙熙白浪红尘祁寒暑雨吃金牛饭或免束腹饥虚饮赵州茶暂苏喉咙烟火施粥得状元之报感见在家吉人任劳代庖厨之勤是名行行衲子借此方便补天地之憾庶几委曲济尧舜之穷奈囊绝半文家徒四壁有怀杞虑空勒婆心念为善当与众同之思美行非一人做得敬修琐芜延达高明仗借口角春风大沛穷途雨露莫效新贵人哭穷套子当扩大圣贤饥渴良能某幸甚众生幸甚。

　　为保文学圣吾

　　近来百病攒簇惟思石头高枕仿希夷子睡方奈何岳色堆蓝峰光拥碧秃屡生妄想不尽意欲携囊挹取赠我故人作山中清旷人事又是笼云第二道题目也被这厮勾引崎岖险窄而石波雪浪当春寒料峭之时种种惊人谷口桃花如脂壑底烟气如绵瀑声松韵又种种羡人兴虽不浅嬴形瘦骨破衲风欺勉强股怀为歌行路难以遣之因思髫年弟兄有力有兴且有学倘得共游赏出不羁奇句而山之佳丽秀特批抹品题一番或者作后世佳话也频频入梦想已尔葛居士入山道老檀越言待毕向子平之家累想不遑暇游也某日唯唯五十年白首心知久旷未晤人生聚散如空中云物不知何年何时一沐颜笑如昔日者以是缕缕。

　　寄省之大师

　　白首弟兄离长会短前于落花前草草一晤未倾倒而轻别如电光中着眼至今尚如醉梦馍糊未真弟业病百日虽未即填沟壑止余一具瘦骨头吊影支离颇觉寂寥如阿兄禅暇携杖登临分开石桥野色踏破草迳苔痕于系风岭看千顷云气浣月溪听万壑松声耳目亦觉清胜况山林薄霜染淡红亦骚人奚囊中批抹物尔如此胜妙新凉竟令病屡生独自享受山灵亦笑人太俗矣若待体露金风弟茶残饭剩笔尖子秃了也。

　　杂着

　　乱谈

　　莫嫌削骨冲寒梅将天心漏泄氤氲一年一年开开落落生叶人生大抵如斯人身千生难得千生得个人身昏迷错过时节只因两字业尘轮转尘沙刹劫老僧耳目昏聋或者道听途说说则快于飞龙行则疲于跛鳖五浊恶世尘寰三界不安火宅三界淫欲众生圆觉佛语弥勒法华罗刹罗刹食人精气不歇七卷重说偈言不为女人乱惑楞严一部为何天堂地狱此得虞姬至今乌江杨妃马嵬狼藉春风芍药牡丹岁寒青松翠柏曾向贺兰笼云却来正觉澡雪闲将撑月珊瑚轻易击作两截一为门前马椿一作园后驴橛世所宝惜稀奇如何恁么贱阅只有烈马狂牛不知不识踏折参参参参参参吃水也须防噎朋友数斯疏矣颜之厚也饶舌信与不信任他尽我悲心切切抛却遍地黄金甘去针头削铁浊恶造业多端五欲首先财色欢喜恩爱冤家冤家果然路窄曾见丈夫续弦又闻红颜改节风狂水而生波云黑天心无月明季八股文章唐晚七言诗绝说理十分逼真入套百倍重叠君臣父子之间亦有臣乱子贼朱砂为甚点红烟煤云何作墨过去多少英雄未来无限豪杰现在宠辱荣枯人人皆曰明哲文章才子白头武略壮士落魄阳春曲调孤高芦花仿佛雪白万劫千生这遭浪作邮亭过客大鹏擘海吞龙蟭蟟巢住蚊睫藕丝牵象上山狮子肩舆狐穴只顾眼前欢娱不管三途跋涉食思百味珍馐衣想绫罗缎帛金银珠宝盈堂受用娇妻爱妾子孙兰桂庭除园房异常奇特方得如意称心奈何求之不得今世福乃前生后世又报今业三世因果分明报应纤毫不忒儿孙贤愚参差千年田房八百万事总归无常四大一包脓血亟亟悟道明心轻省淫杀盗窃拔去眼中金钉抽却脑后铁楔当识赤白青黄要明东西南北与么馍糊招摇六道四生怎彻荒草古墓新坟白骨黄泉可骇蜀道崎岖非难人情返覆叵测客气好胜好名做假驾言任侠李斯东市下场淮阴未央宫阙贺者未已吊来歌舞化成哽噎安者当须虑危平坦陆地一跌放下急早修行莫待阎老逼迫勿种娇苔媚藓休采浓岚艳霭杂货布袋无穷骨董皮箱排列到头两眼皆空须教徙薪易辙遍地总是葛藤绊倒铜头铁额禅参白骨淡漠泪下黄金交结翻手为云雷陈覆手作雨吴越彼此冷暖炎凉水火益深益热人情见惯不惊鬼语听残弗慊鲇鱼倒上竹竿漆园夜骑蝴蝶若是勘破了也致知即能物格至诚之道前知善恶祯祥妖孽有些英灵男儿埋没红尘紫陌妄僭骄吝凌人天道好还似刻柔媚忒煞谄谀肮脏未免激烈若为有智主人二者寂无拣择当念花不常红请看日中昃昃作德心逸日休作伪心劳日拙求仁强恕而行广福处处功德罟获陷阱之中强半智者驱塞牛山之水美矣以其郊于大国斧斤旦旦伐之牛羊食其萌蘖谁家墓横断碑谁家坟斜残碣真个相见了可长叹一声手拍请看龙女屠儿刹那三祗忽越千古只是一时人言某某淑慝天上水火风灾刀兵饥馑瘟疫照见五蕴皆空真度一切苦厄无无无无无无三世承他恩泽泽是凶顽恶人酷尚轻躁薄劣何缘际会先师又值我明改革一旦放下归来身心万分忻悦人皆掩鼻过之西子偶蒙不洁琐碎逆耳忉忉非敢唐突塞责若是诳语欺人定堕泥犁拔舌禅宗不留路头命根偷心剿绝电光不属断常刹那念念生灭会得教外别传拈过千七百则勿去棘句钩章玄要不从方册千仞铁壁银山绝无攀缘扯拽黄面一法也无净名居士默默若要过我禅关千里马须鞭策进步撒手悬崖抛却手中朽索未克硎发吹毛漆桶驴年方瞥八万四千胶盆凭君作么应接真个云月是同果然溪山各别水中之月请捞镜里之花请摘。

　　十月朔十日口占续乱谈示众

　　选佛场处处大开休卖弄心空及第炉韝火时时发焰漫招摇铁额铜头炉无跃冶之金匮乏燕石之玉其庶几乎未可知也虽然钳锤之下多顽铁良医之门足病人笋毕竟成竹鱼将来化龙时节因缘春桃秋菊但我空着死急怜尔竟不自新家无白泽囊乐青蚨事索隐而人行怪法久弊而老成魔有可共见之肺肝原不妨剖以相示无可欺人之心事又何必揭以自招比匪故君子之伤包荒非小人之福掩耳偷铃悬羊卖狗赤土染朱衣马尾作白拂梨园着将相衣冠鹦鹉歌唐宋诗句老将不谈纸上之兵医王能用方外之药流水不腐天地旋而愈出户枢不坏日月转而愈明顽空死定默照枯禅紫草朱砂河伯海若淡漠则人人可置包荒则物物可亲野芹奉极尊贵鱼眼卖瞎波斯定盘上有星水面上有乳错认者故多能择者似少野犴师子楚翚凤毛路上竖行人碑板诸方严皮里春秋图了个甚么作这样行踪百年能几日谁得百年过去即今朝明晨过去日十是早刀不成刁重说偈曰明季八股文章唐晚七言诗律认理十分逼真入套百倍深密。

　　广东和尚泡影集序

　　珠藏于蚌金隐于沙会得这两句才肯他珠师金师这两句那一个不会却觅个不会的更不得即有一个半个未免珠铺金市上酬价值十百换来者似与买卖交易无异也如珠何如金何如蚌沙何我师播弄许多络索皆入水入泥婆心耳曾亲到波浪里捕蚌峰顶上淘沙九死一生方才识得珠光金色到恁么田地却依旧掷珠于海撒金于沙全无纤毫贵重矣元来尽大地是个珠砌金妆的世界间有珠商金贾百折千穷总不能谩他些子具眼人定要亲见一番始得莫将鱼目珍为宝黄叶拈来也是金。

　　自状

　　润光镇人生来薄劣父母以凶顽舍太平寺竟不乐习僧法十五还家冠十九即然尪羸吐血之病以欲而致二十三父逝岁旱连岁大旱三十二母逝适崇祯十数年兵燹饥馑贫无以殓逼真泣血是年李闯僭京师明运革清兵逐闯出关诏天下剔发虽有淡漠之心则善根未熟信力弗笃观望迟疑又八年是时广东和尚住持海宝法席余少生信慕师座下有南方隐衲言苏州退翁和尚大阐禅道便有书问往来无何廿岁子夭王氏妻丧先师移锡牛首苍天夫何使我至于此极也乃决意出家携凝光入四莲求师披剃师曰出家好事恐尔难耐岁寒余泪下师随淮余年四十有九开园种树欲营静室而中阻侍师入马鞍甘露虽内地异域仅隔一墙且荒焦甚山灵亦有薄福之处水草不多见矣偶灵岩寄书至内云日用随缘便与么去扇偈山录系老僧极重人事不可以孤赊较量也云云余呈先师师曰灵岩好条长拄杖四千里外打你到者里越明年师示寂余扶龛过海宝亲见斌雅和尚亦如水乳实未见个元字脚余云塔涌书空笔谁呈咄咄章随入贺兰层峦瀑布雪浪松涛与夫赫连元昊断碣残碑不识名字之花鸟晤对养痾可以终老薄福人弗克享此清致竟为正觉土木魔王所魅拮据辛苦十载焦劳遂成不治之病徒众知其定死营塔亭成延余一瞩余云我已入荒草子何归醉乡为住色身色身无常为住法身法身无相二俱不住夫何为哉火葬脓血之腐败囊盛白骨之烬余有何交涉夫何为哉汝等道一句看道得与汝生受如道不得并汝大家活埋去也众无语寂果云请师代一转语余云夜来阿修罗食月余姓陈先父玉轩先母朱氏生于万历三十九年辛亥时年七十有三余实未悟亦不知其死之何时预搔待痒笑笑家私故以倾尽少不得明眼人指责预书偈告众润光无德死毕竟恶随顺恶死不得穿凿死了就烧不可停着柴火要干衣衫要薄骨石一把塔中停着河里一半令水族觉幻人说梦梦人觅活一任披毛一任戴角大众会么佛手驴脚恶恶将错就错此处安闲诸方快乐。

　　于康熙壬戌年蒲月临终索笔书偈曰。

润光自来自去却不关天干地死了烧了了了一任轮回六趣如是说者是名正说若它说者即波旬说

　　书罢掷笔吉祥而逝塔于正觉之后师虽受记莂灵岩不肯匡徒领众者何盖师生平多病色身羸瘦缘力之不充耳故未有上堂小参然无上堂小参即古人咳唾掉臂皆是西来祖意然师所著藻雪集无有一言一句不是发明向上又奚用上堂小参而为哉师全集二卷行世板存正觉照水捐钵资编刻藻雪集一卷附入嘉兴楞严大藏并与法宝流通以传不朽耳。

　　照水谨述
