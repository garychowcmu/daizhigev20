嘉兴大藏经　滦州万善晖州昊禅师语录


　　晖洲旲禅师语录序

　　像法之季去佛益远学者穿凿迷失其真滔滔莽莽愈趋愈下余尝为之太息乃欲楷其宗极论其旨趣而得所正虽有其心奈时为限无可如何须知佛祖典型儿孙眼目先天地而非无后天地而非有摄山河日月于一微尘里现广大色身于百草头边变通则无穷无尽宣扬果难说难明还望有志之士研精而信其诣推订而合其规甄别去取务臻其妙使后进稍有式从故余求贤之切日汲汲而不能已也忆昔晖洲旲侄禅师由奉天到山冲然伟度其言恂恂与我周旋犹子之谊殊恭出开法语要读之攻实学修笃行根本端详师模从古不以凡近杂出无愧于龙池嫡系遴次数则补入全书别去二三载今年夏忽命一使修简牍备隆仪申省候礼甚虔呈其十二会录请余鉴定并求弁言殊难固辞略为考正观其发演该通应对敏捷不走险而挺奇亦可为中行独复者也宜付枣梨传之将来庶不负余汲汲求贤之三致意焉。

　　康熙三十八年岁次己卯闰月望日深雪永潜叟撰于西山圣感方丈

　　晖洲旲禅师语录目次卷首序文第一卷住滦州泽它万善禅寺语录第二卷住高山白道子石佛寺语录第三卷住盛京奉天府华严寺语录第四卷住锦府宁远州地藏寺语录住辽东剌儿山朝阳寺语录第五卷复住宁远州地藏禅院语录住永平府乐亭圣严寺语录第六卷玉田县圆通院法语天津卫放生院法语乐亭县圣严寺法语盘山正法禅寺秉拂永平府地藏院小参天津卫般若院小参奉天府杨家寺小参滦州万善禅寺小参随缘荐亡小参垂问开示示众入室机缘请益第六卷之下代古别古拈古颂古佛事略状音释

　　晖洲旲禅师语录目次终

　　晖州禅师住滦洲泽它万善寺语录卷之一

　　记录侍者(性珍　寂宝)

　　康熙岁次戊辰四月十五日护法山主高雄高升高魁高兴监院明顺实在恭请住万善寺。

　　至十月十五日护法高升高魁高兴及缁素人等请结制上堂至法座前拈疏云灵山奥旨少林密诀山僧不敢囊藏对众一一拈出递疏与维那宣毕指法座云高而无上阔而无边尽十方总是一个宝华王座许甚么人登喝一喝遂升拈香云光辉法界耀古腾今信手拈来爇向炉中供养释迦文佛历代祖师端为祝延
今上皇帝圣躬万岁万岁万万岁伏愿龙图凤历恒新玉叶金枝长茂此一瓣香为中为正乃瑞乃祥奉为满朝文武阖国公卿伏愿高迁禄位福寿俱崇此一瓣香灵根宿植久已培成奉为十方檀越本寺护法及现前诸师恒获坚护之心永作法门桢干此一瓣香不从灵峰带来亦非海藏流出从盘山紫盖峰前遇着一个铁面老汉一椎击碎即今对众拈出供养万善堂上传临济正宗三十三代上了下宗先老和尚用酬法乳之恩敛衣就座维那白椎云法筵龙象象当观第一义师云钓头垂饵直钓[昆焦]鳌汲浪乘风不妨相见僧问昔日世尊升座诸天散花今朝和尚开堂有何应瑞师云碧天焕彩红日腾辉进云如何是万善境师云孤松秀北岭丛菊绽东篱进云如何是境中人师云手持山藤杖身着割截衣进云人境已蒙亲指示向上一路请师别通消息师便打进云莫非是和尚家风么师云汝未识痛痒在僧弹指一下师云果然话堕也乃云一切众生自从威音劫前与佛祖同成证觉无欠无余只因一点妄想不了返堕愚迷不知不觉是故佛祖设种种方便百千法门使一切众生个个惺悟自心本来面目所以如来为一大事因缘故出于世乃谓此也汝等诸人不识自心是佛向外驰求为之小知小见说个成佛成祖亦成剩语喝一喝曰会么翻身跳出白云窟提起眉毛亦是迟维那结槌毕下座。

　　开炉上堂尽十方总是一个清净身遍大地无非是个选佛场人人皆证个个相踏举处自由用时无碍净裸裸赤洒洒犹如涂毒鼓太阿剑闻之则亡近之则丧若有彻骨彻髓恁么承当也不劳再举何故聻总是无为无事汉也须槌下解翻身。

　　刘维汉请上堂幻海之中驾钓舟英雄无数被沉浮到头业识牵将去何日何年得出头举拄杖云三世诸佛不知有八角磨盘空里走青州布衫重七斤普化摇铃翻觔斗须弥顶上扣金钟惊起泥牛半夜吼岭上石人暗点头谁解南辰藏北斗喝一喝下座。

　　众执事请上堂诸仁者还识得老僧么若欲识得只须鸣钟击鼓顾左右云适来钟已鸣鼓已向作么生识老僧众无对良久云钟鼓尚然不识何况老僧喝一喝下座。

　　德本法主领众请上堂德本法主设斋特请山僧升座说法即今抖搜精神将如来三乘十二部一切修多罗祖师一千七百陈烂葛藤及天下老和尚长歌短曲倾心吐胆不惜唇皮尽从独露布施诸人举起拄杖云会么复卓一下为此一是实余二则非真。

　　祖师安慰上堂少室山前风凛凛雪庭不见旧时僧欲知断臂安心士依旧眉毛眼上横竖起拂子云祖师来也还见么良久掷拂云此去西天路迢迢十万程。

　　爵轩西真比丘请上堂僧问梅笑春风暖鸟啼气象新旧时风景即不问如何是夺人不夺境师云花下郎君梦未醒进云如何是夺境入夺人师云波中独占一芦新进云如何是人境两俱夺师云三更月落绝言诠进云如何是人境俱不夺师云野老堤边观绿莎进云人境已蒙师指示向上一着是如何师云殿上鸱吻口向天僧拟议师便打乃云松色青青柳色黄岭梅破雪尽含香几多寒鹊争枝舞倒惹鷬鹂话短长多意气好商量琵琶一曲越宫商木童唱个无音调金乌惊起上扶桑更问道是何章会不会去问东村李大娘参。

　　美亭和尚请上堂黄钟月十五一阳从地鼓郊外野烟飘太史书云舞分明说与知音知冬至寒食一百五。

　　赵君爱领众请上堂问教中云诸可还者自然非汝不汝还者非汝而谁且道谁是甚么人师云始来问话还记得么僧云记得师云更道甚么僧拟开口师打一棒云不唧溜汉进云释迦弥勒犹是他奴他是阿谁师云东家牵犁的西家拽耙的进云恁么则拖泥带水去也师云面前更有一重关僧喝师云不斩败将乃云佛与众生不二门堂堂独露遍刹尘欲知段化分明处扫地烧香非别人。

　　默然请上堂问达磨西来所传何事师云一二三四五进云何不直指师云老僧从来不扭曲乃云一二三四五任君颠倒数观汝非是　观　非是汝张公吃酒李公醉婆王凑乐迦叶舞寒山扫地接丰干喜得禾山解打鼓卓拄杖下座。

　　护法高升腊八日请上堂月落三更夜已寒明星独露眼皮穿平生埾　瞿昙老殃及儿孙为祸端竖拂子云会么若向这里会得眉毛卓竖八字打开方能识得移星换斗运月捶空到这里谈甚么玄说甚么妙论甚么智慧德相道甚么妄想执着总在龟毛头上识取根源了也虽然如是不是一翻寒彻骨争得梅花喷鼻香。

　　张显吾请上堂客来相待贼来相打山门头金刚擎拳持杵诸日相对是嗔是喜大众试道看卓拄杖下座。

　　恒如设斋请上堂问日日是好日如何是好日师云日出东方月转西进云此意若何师云照天照地乃云日日日如是日东月复西以拂子敲香几云欲明般若智但看与么时掷拂下座。

　　假可全领众请上堂德山入门便棒临济入门便喝这对无孔铁锤也是无风起波蚯蚓跳上南岳虾蟆蓦过新罗撞倒张三李四笑杀东村王大哥且道他笑个甚么也是食盐加渴。

　　尼平祥昆山领众请上堂问香烟笼法座瑞气绕禅床文殊是七佛之师为甚么出女子定不得师云青山进云罔明是初地菩萨为甚么出得女子定师云白云进云文殊罔明还有优劣也无师云优则总优劣则总劣进云恁么则十方无二路到者便为尊师云又在半途乃云若见诸相非相即见如来举拄杖云还见女子么内无自己外无他个中消息难摸　蓦直向人人不识依前撒土又抛沙喝一喝云金刚宝剑任从施截断昔年葛藤窝下座。

　　上堂今朝腊月二十九文殊普贤呈拙丑笑杀明州布袋憨普化空里翻觔斗目瞽仙人偷眼睄无言童子连声吼惊起南山鳖鼻蛇咬杀紫胡一只狗张公醉倒御街头原是李公吃醉酒喝一喝。

　　解制上堂滦阳城畔水流南逐浪随波下钓竿夜静水寒鱼不饵轻舟高举过芦湾。

　　上堂蕤宾端月日初长万境真如处处彰匝地松涛花烂熳清池蒲剑叶生凉峰峦叠翠扬真谛碧水层波演妙香一派清光俱漏泄不劳弹指觅宫商。

　　记录恒如。

　　康熙己巳应钟望日护法高升高魁朗空和尚共施衣钵结制传戒恭请上堂拈香祝
圣毕次拈香云此一瓣香根盘劫外叶覆娑婆遇贵则贱遇贱则贵第二回拈出爇向炉中供养上了下宗先师用酬法乳敛衣就座美亭和尚白槌云法筵龙象众当观第一义师云一槌击碎匝地腾光还识第一义者么不妨出众证明僧问金钟才罢玉磬方歌四众临筵乞师垂示师云杲日丽天进云莫便就是别处更有师云时清道泰进云请和尚傍通一个消息师打云晴天不肯走单待雨淋头进云恁么则个个沾恩去也师云不信道问抛纶垂钓即不问冲浪金鳞如何取师云点僧喝师云虾跳不出斗乃云万善堂前非等闲滔滔绿水泛慈船欲渡迷人登彼岸可怜无数业牵缠当机若具金刚眼说甚前三与后三挥拂子云放开一线瓦砾生光把住一丝黄金失色若向这里会得运诸佛之洪机全千圣之大用当阳晓示直下知归拟议思量白云万里若是伶俐汉子闻山僧与么道一见洞然更不狐疑会么喝一喝云豁开户牖当空寂刹刹尘尘戒定香结槌下座。

　　印江请上堂玉蕊飘飘降瑞祥千林万卉尽流芳银光莹彻周沙界涌出枝头一段香。

　　尼实祥请上堂举赵州狗子无佛性话乃云赵州狗子佛性无深更夜半月轮孤南山鳖鼻吞香象海底波斯诵梵书咄。

　　刘继汉合宅请上堂时逢三九连天雪冻的乌龟变作鳖东土西天总不知狸奴白牯更饶舌不饶舌踏着秤锤硬似铁。

　　受沙弥戒护法高魁请上堂僧问巍巍宝座传演毗尼诸人进戒得何三昧师云速礼三拜进云此戒如何奉持师云是事如是持进云持后是若何师云直超佛地进云谢师慈悲师云莫将赤土作朱砂乃云此衣如来亲口宣迥超俗服越尘寰忍辱倍增功德具人天恭敬种福田举起拂子云诸贤者还见么优波离尊者现在龟毛头上舒种种玉毫神光说波罗提木叉大戒于斯明得七遮八难尽得消忘五逆十恶悉皆殄灭到这里天龙鬼神同被威光僧俗男女齐登戒品且道报恩一句又作么生共持清净无为化仰体寰中太极春。

　　腊月八日赵国器请上堂今朝腊月八凡圣齐抹煞不拈云门饼不举赵州茶有人来请益举棒蓦头拶复举世尊夜睹明星悟道仰面叹曰奇哉奇哉人人俱有智慧德相皆因妄想执着而不能会得这个老汉虽然倾心吐胆一一告报正眼观来也是梦中说梦且道还有知恩报恩者么拈一瓣香云年年此日一炉香供养灵山大法王。

　　张显吾请上堂年年今日庆初八目击道存路不遐果是昔时曾悟得腊梅枝上结冬瓜。

　　恒如请上堂僧问东风连夜发西岭碧梅开如何是今佛放光明师云崖前石笋露进云如何是助发实相义师云岭后老猿啼进云恁么则处处绿杨堪系马家家门首透长安师云路头在甚么处僧喝师云无地头汉乃云日暖风和百草芳法身全体露堂堂枝头不住传春令懵懂依然在醉乡举古人云大道真体不离声色言语若即声色言语求道真体正是拨火觅浮沤若离声色言语求道真体好似含元殿里问长安总不恁么毕竟如何以拂子挥一挥云梅逢腊去腮垂玉鸟遇初春自在啼珍重下座。

　　明空和尚请上堂以拄杖向前打一圆相云虽然筑着磕着未免拖泥带水复以拄杖抹却撺下云抛却棒泯其迹仔细观来更是谁嘘嘘下座。

　　成方请上堂雨下地湿天晴土干花开日暖叶落风寒且道还有祖师意也无以手抚按云只要诸人着眼看。

　　元旦高升请上堂问岸柳闻风开梦眼岩梅见日发新花如何是最初一句师云爆竹一声催腊去梅花几点送春来进云如何是庆赞一句师云日日香花夜夜灯进云弥勒菩萨即今说甚么法师云天上地下僧礼拜师云也是土上加泥乃云日暖融和万象丰五云呈瑞吐光浓展开无相毗卢印气转洪钧法运通竖拄杖云见么弥勒内院楼阁门开慈氏菩萨转大法轮作狮子吼普告大众十方如来同游华藏之门共乐真常之道与汝诸人头头相触步步相踏佛与众生一音酬唱无有间然果然与么会去丹霄武步共享太平且道庆祝新春一句又作么生遂拈一瓣香云百料千方酬不尽一炉香爇祝能仁。

　　解制上堂问单刀直入即不问收兵罢战是如何师云道泰不传天子令时清还唱太平歌进云将主已归宝帐内三军何处去安排师云无生国里乃云有始有终有收有放有佛处不得住无佛处急走过以拄杖打圆相云若向这里透彻去一任横担楖栗游荡天涯其或未然关津渡口有人索取草鞋钱大须仔细喝一喝卓拄杖下座。

　　美亭大师为严得法师请上堂僧问瑞亭和尚即今是生也是死也师云两处非存中间不立进云毕竟在甚么处师云痛处着伤进云如何是瑞亭和尚本来面目师云井边树下进云学人不会师云浇菜的浇菜歇凉的歇凉乃云阵阵薰风动大地飘飘法雨润群蒙其中有个真三昧拈向吾兄鼻孔中以拄杖击案一下云还闻么瑞亭和尚闻此法音直上拄杖头边同音酬唱从一鼻孔中流出无边法界从一界中能现无量法身从一身中悉彰无穷妙用从一用中皆放无量光明从一光中涌出无量音声从一声中广演无尽妙义复将无尽妙义无量音声无量光明无穷妙用无量法身无边法界总归一鼻孔中去也汝等还信得及么于此信得昔本不生今亦不灭其或未然拄杖子与汝指个落处良久云不居人间与天上山自高分水自深。

　　晖洲旲禅师语录卷第一终
嘉兴大藏经　滦州万善晖州昊禅师语录


　　滦阳高山石佛禅院晖洲禅师语录卷之二

　　记录均沾

　　康熙二十九年岁次庚午十月十五日高山白道子石佛寺信士王之焕吴守高院主明瑞等恭请。

　　结制上堂拈疏云未离万善漏泄久矣已至石佛难已囊藏还会么却请维那对众剖露指法座云不秉释迦慈父非礼须弥灯王头头常光现前步步真风显露喝一喝便升拈香祝
圣毕　次拈香云佛祖同根人天瞻仰第三回拈出供养万善堂上第一代上了下宗先师和尚用酬法乳敛衣就座维那白槌毕师云言中有向句里无私还有觌面相酬者么出众与拄杖相见僧问万善堂前松柏翠石佛殿内法云飞去此二途请师指示师云高峰崖下烂石棚进云莫非是和尚奇特句么师云不落两头进云毕竟若何师便打问向上一路千圣不传如何是不传底事师云无底钵盂口向天进云恁么则闲杀人也师云汝还手忙脚乱进云也知和尚不肯放过师云自知较一半乃云全大机显大用一微尘里能藏百亿须弥百草尖头流出无边刹海尘尘刹刹在在处处总不离当人分上故我先圣出世为一大事因缘祖师西来亦不过见性成佛即今众信檀越特请山僧重建法幢举扬宗旨于此不敢囊藏八字打开一一拈出举起拂子云会么一处通百处千处一时通一处透百处千处一时透其或未然喝一喝云当阳独露真常剑截断千江水逆流维那结槌下座。

　　任宗干赵进贵请上堂问今日居士设斋请和尚说法有何利益师云种豆不生麻进云客来将甚么接待师云入门一杯茶进云和尚说甚么法师云车不横行理不曲断进云灵山奥旨迦叶亲闻石佛法令谁人得师云只汝不闻进云争奈人人鼻孔撩天个个脚跟踏地师云犹是寐语乃云今日檀信设斋供养一堂罗汉仍请山僧升座说法以拄杖击案一下云大众这个是有法说无法说诸仁者试道看若道有法可说释迦四十九年随方演化未曾说着半字若道无法可说古今尊宿鸣钟击鼓聚众上堂竖拂拈槌又作么生复击一下云若向这里果然缁素分明日费斗金不为分外苟能未然筵前有齐也少不的这一分何故不见道是法平等无有高下卓拄杖下座。

　　美亭和尚领众请上堂问今日打七所为何事师云证龟成鳖进云从来个里无变改为甚么乌龟却成鳖师云不是苦心人不知进云拶碎虚空掀翻大地还得个伎俩么师云贼过张弓乃云今朝正起七一段好消息门外石罗汉参学事已毕悟者一任悟迷者一任迷贤者贤兮愚者愚喝一喝云当机觌面无回互提起眉毛亦是迟。

　　羲晖请上堂月前数九霜飞寒抖擞月后数九花开绽梅柳正数九冻落虚空颠倒走大千沙界绝驱驰枯木堂中狮子吼吼吼吼虾跳何曾出得斗。

　　王养粹请上堂泥罗汉前仰后合石菩萨东倒西歪禅衲子颟颟顸顸小沙弥莽莽卤卤诸佛心印祖师密诀秘魔放下手中杈石巩架起千钧弩参。

　　王之焕吴守高请上堂恁么恁么烟翠鸟啼杨柳岸不恁么不恁么钓鱼人卧玉芦湾不恁么中却恁么杨柳岸啼烟翠鸟恁么中却不恁么玉芦湾卧钓鱼人于此明得三头六臂于此不明天上人间毕竟如何喝一喝卓拄杖下座。

　　示众上堂朗然寂照廓落无边尽十方总是一个清净身满大地无非是个正法眼汝等诸人向甚么处着足于此洞明如龙得水似虎靠山从前无明业识一见冰消如斩一綟乱丝一斩一齐截断赵州道我见千百亿个尽是觅作佛底汉子于中觅个无心人难得虽然如是告报犹欠一着在何故聻莫谓无心便是道无心犹隔一重关喝一喝下座。

　　普博大师请上堂世尊拈出迦叶漏泄殃及后代儿孙个个呈丑美拙君不见绿杨处处醉春风黄鸟声声啼不彻。

　　纯湛请上堂湛湛澜澜一派清何须海外觅濴声豁然踏破澄潭月一道寒光亘古明且道不离当处一句又作么生良久云鹤飞千点雪龙起一潭冰挥拂下座。

　　欧阳泰延生请上堂一阳复始日初长特地登堂为举扬昨夜东风行正令西园梅放两三行拈起拄杖云会么唤作拄杖则触不唤作拄杖则背若也识得荆棘林中直过红尘堆里横身风后先生即今现在汝眉毛尖上一一重添算筹福亦如是寿亦如是我今为汝保任终不虚也掷拄杖下座。

　　祥光领众请上堂寒梅破雪冻柳舒眉风鸣琴管之音鸟哢笙簧之调渔父讴歌樵人鼓舞一一为汝诸人助发实相之弘机显耀真宗之大用于斯明得乾达婆王退身无路苟或未明且向红罏边识取火箸院主明瑞请上堂残腊方已尽春气复和融翠柳黄鹂啭荒田烟雾重透出声色外识取主人公虽然如是透声色一句又作么生竖拂云金鳞游海底鸿雁唳长空挥拂下座。

　　朗空和尚请上堂一不成二不是眼闻声耳出气且道鼻孔在甚么处咦抛却金刚圈莫争铁蒺藜。

　　上堂悟处无迷迷处无悟迷悟两忘虚空骨露木马踏翻洋子江泥牛捔碎珊瑚树。

　　解制上堂问人人有条古路为甚么踏不着师云含元殿里觅甚长安僧进前一步师云犹是枷上添锁进云逍遥去也师云更有人索饭钱在乃云人人担着一付屎肠东行西撞却不知里边更有一条活路若觑得见处处通衢卷舒自在若觑不见触途未免成滞高声云诸仁者还识活路么肯诺不得全卸却方为妙。

　　晖洲旲禅师语录卷第二终
嘉兴大藏经　滦州万善晖州昊禅师语录


　　盛京奉天府华严寺晖洲禅师语录卷之三

　　侍者明宗录

　　康熙三十年岁次辛未端月望日众护法杨芳声穆梦奇刘颜明杜宗茂田九成李祖隆韩正照佟望年马三贵金国栋文自成李登科韩得贵杨进忠郭景荣沈荣祥邵成德　僧录司王师元僧纲司徐宽习院主宽万等恭请住华严禅院开堂。

　　上堂拈疏云千佛命脉诸祖根源尽在里许会么却请维那高声敷扬宣毕指法座云这条古路人人皆有个中还有略通线径者么若无山僧当面谩汝去也遂升座拈香祝
圣毕次拈香云昔年盘山会里最初打成一片的消息今日华严堂前不免对众说破第四回拈出爇向炉中专为供养天津放生堂上传临济正宗三十三代上了下宗先老和尚用酬法乳敛衣就座林灿和尚白槌毕师云吹毛横按谁敢当锋还有不避危亡者出众与拄杖相见僧问一句当阳验主宾一番提起一番新如何是主中宾师云黄金殿上礼当今进云如何是宾中主师云宝殿龙楼登九五进云如何是宾中宾师云三岔路口问关津进云如何是主中主师云巍巍独坐太雄峰进云宾主四句蒙师指百尺竿头是若何师云看脚下僧拟议师打云漆桶不快乃云时逢仲夏炎日舒长万卉竞颜千花斗色游鱼跃浪于莲丛翠鸟齐歌于乔木头头悉显法法全彰昔日老古锥四十九年说圆说顿说正说偏未曾说着半字且道作么生说个彰显的道理卓拄杖云掀翻大海方知水踏碎须弥始见山维那结槌下座。

　　李祖隆请上堂若论佛法二字山僧未出雄关拄杖子早已发露了也及乎到此清风浩浩明月辉辉个个目睹耳闻为甚么不会聻到这里总然说得诸天散彩帝释献花与自己生死分上全没交涉不见道谈尽世间玄妙语不如口挂碧崖峰。

　　刘颜明请上堂祖师真妙诀分明与君说绿水绕青山金风拂白月。

　　马三贵请上堂今朝二十八祥瑞满天涯宁远和尚到扬尘又撒沙大众既是和尚到来为甚么扬尘复撒沙以拄杖击案一下云添人多助力锦上更铺花阿呵呵下座。

　　佟望年请上堂僧问梁武殿前道不识少林山下嘴嚧都昔年曾脱云门棒却到而今作画图如何是佛师云东村孟八郎进云如何是祖师云西庄胡大嫂进云恁么则千处不从他处会顶门流出始方亲师云见者依然还不是进云不是个甚么师云休瞌睡乃云祖与佛佛与祖觌面相呈无可睹等闲抛向人面前面前一一任君数九九八十一五七三十五八两元来是半斤大虫本是山中虎喝一喝下座。

　　僧录司王师元僧纲司宽习及八旗僧纲请上堂道非物物非道识得目前机物物玄中妙云月溪山舌广长树林花鸟通音耗不是云门词亦非妙普调就中那个是知音露柱灯笼呵呵笑。

　　杜宗茂领众请上堂华严有一语分明为君举不是赵州无亦非云门普千圣莫能测万灵提不起若问意如何眉毛是两缕。

　　田九成请上堂僧问如何是奇特一句师云不是阇黎问老僧及乎忘却进云情知和尚不会师云剑去久已尔方刻舟进云如何是睹面相谈事师云今年雨水多稼穑甚茂盛进云某甲不会请和尚更道一句师云子粒成熟秋后看复云会么僧罔措师云钝根连庄稼也不知乃云子粒成熟秋后看物物何曾有余欠信手拈来呈似君尽力承当只一半且道是那一半露柱撞倒灯笼山门走入佛殿卓拄杖下座。

　　赵门赖氏请上堂桂月风清彻晓天秋深叶落满山川欲知初祖西来意花绽东篱鸟语玄。

　　屈海会金国栋请上堂师举僧问睦州以一重去一重即不问不以一重去是如何州云昨日栽茄子今朝种冬瓜师云这个老汉虽然善接来机未免境上作活计难为者僧未得了脱山僧今日也无茄子可栽也无冬瓜可种面觔豆腐白面馒头满盘托出若向这里道将一句来一任汝诸人横嚼竖咬若道不得也较睦州一半。

　　赵国雄金济远请上堂师乃举乾峰示众云举一不得举二放过一着落在第二云门出众云昨日有人从天台来却往径山去乾峰遂唤维那云来日不得普请师云一个猛大虫撞着焦尾虎虽然棋逢对手未免惊群动众检点将来乾峰云门也是睁眼说梦何故聻临济喝如雷奔且道落在第几德山棒似雨点是放过不放过碧眼胡僧未至此土一杓恶水早已泼出及乎到来波涛遍地卓拄杖云个中还有不避这杓恶水者么喝一喝云钢圈锻出从君看岂把金锤度与人。

　　王道远请上堂道不远人人自远矣四海澄清乾坤皎洁万法本寂寥为人心不歇心若歇那个青山不挂月。

　　古林和尚请上堂师才至法堂忽然澍雨僧问久雨不晴是如何师云老僧也疑伊进云龙王也须吃棒师云且放过一着进云和尚棒教甚么人吃师云汝在此作么僧喝师蓦头一棒云云消雾散杲日当空进云恁么则辉天鉴地去也师云也未免托泥带水乃云忽然风雷掣电光满空澍雨润群芳山河大地重增秀涌出林泉一段香今日古林和尚特请山僧升座说法到这里无法可说无道可谈恰似逼石女生儿教雄鸡放卵更着老僧说些甚么聻良久云凤舞瑶台光现瑞龙腾沧海布云霞百般拈弄阿谁晓体态风流出当家。

　　信女杜实行请上堂僧问暑往寒来即不问夏末秋初是如何师云渐渐梧桐凋败叶声声鸿雁报秋深进云恁么则玉露洒时黄叶坠金风吹散岭头云师云秋空月朗千江静影落寒潭几个知乃云山僧连日事繁甚是疲倦尽力抖搜精神一个元字脚也无更着老僧说些甚么若是诸佛心印祖师密诀亘古亘今冬寒夏热春暖秋凉一点也不曾谩汝诸兄弟为甚么不会上来下去更要觅个甚么汝岂不见昨日夏今朝秋凉风深夜到床头梧桐不住凋残叶抱树秋蝉叫未休珍重下座。

　　赵门赖氏请上堂夏去秋来叶落满阶四时现成何用安排会么不见道一尘一国土一叶一如来。

　　信女儒人卜门正见请上堂道即禅禅即道拈得金针失却妙禅非道道非禅青山依旧白云边识的日用平常理方知东土即西天。

　　裴世勋请上堂若具顶门正眼方明向上一路明的向上一路直下千了百当且道如何是向上一路喝一喝云三冬岭上飞云火九夏长天降雪霜。

　　李光先请上堂虎啸龙吟鸟飞兔走面上眼睛鼻下唇口无二无二分别哄哄秪一哮吼若非透过祖师关空认木瓢作柳斗。

　　金国梁金国柱请上堂问安居学道城市山林那一处好师横拈拄杖云任汝那头观僧拟议师打复竖起拄杖云说法不如这个亲那论城市与山林收来放去浑无事一段风光亘古今且道不与万法为侣者是甚么人八角磨盘空里走参。

　　姚家庄苏居士暨合庄檀越请上堂僧问不问有言不问无言请师说法师默然进云这个是世尊的那个是和尚的师亦默然进云何不慈悲师云痴人面前不得说梦乃云老僧不吝与君说世法佛法无间歇欲识西来掣电机掉棒打落天边月山层层水叠叠青松翠柏谈般若燕语莺啼迥不同尽是灵山真妙诀。

　　张登云请上堂僧问净照诸日作工夫不知向甚么处下手师蓦头一棒云但恁么进云今日得也师云汝得个甚么进云亲蒙和尚赐棒师云不识痛痒在僧无语师连打两棒云若是伶俐汉果然若向这里会去正是汝着力处若是不唧溜守着饭山饿杀守着泉水渴杀莫怪老僧不道卓拄杖下座。

　　巴国臣金世科刘芳起恍有功请上堂红尘遍地无人扫深夜凉风秋月皎恰似当年识的渠又转千峰过别岛不出门也是草何用东寻与西讨直下透出顶门关不如休心歇去好诸禅者晓不晓处处家山无价宝等闲莫教老胡知布袋和尚笑不了。

　　僧纲司徐宽习及檀信佟有光王重臣请上堂师拈拄杖云赤洒洒露堂堂通身没影相遍界不曾藏一道平怀无可说诸人直下便承当横按拄杖云莫将面上分轻重踏著称锤硬似钢。

　　郭景荣请上堂心无二用事有千重山翁闲不彻村夫忙更庸且道他忙个甚么君不见百谷尽上场打稻又牵砻。

　　杨芳声请上堂今朝诸佛欢喜之日衲僧自恣之时冥府大赦幽关天下设供兰盆胜会超度法界孤魂为甚么古人却道下无众生可度既是无众生可度不知今即超度底犹是阿谁良久云明年依旧设斋筵。

　　韩正照请上堂问如何是祖祖相传的心师云韩干马嘶青草土戴松牛卧绿杨阴问如何是拄杖头边事师云百拶碎师拈起拄杖云已入山僧手中唤作拄杖子未入山僧手中唤作甚么卓拄杖云扶过断桥水伴归明月村复卓一卓下座。

　　闻自成请上堂师震威一喝云一喝辉今古谁敢当锋触大地绝淆讹处处超佛祖超佛祖是何物兮同遍普胡张黑李暗沉吟火里蟭螟咬猛虎复喝一喝下座。

　　信官屈大城马倪杨芳名李茂春张九成郑文灿请上堂僧问临济喝少遇知音德山棒难逢作者和尚今日作么生师云老僧打退堂鼓进云作家宗师今日罕遇师云一句伤人六月寒僧进弹指云争奈这个何师云又来纳败阙乃云全杀活行正令超佛祖越凡圣有权有实夺人夺境赵州擎茶东坡姓秤昔人妙用舞三台未足神通为上乘举拄杖云何似这个木上座也非凡也非圣这段风光无偏正横拈倒用任施为令人触着丧性命。

　　上堂僧问如何是天下不疑底事师云足下是实地头上是青天进云此意如何师云头头相戴步步相踏乃云足下是实地头上是青天大清国土里那个灶无烟。

　　上堂山叠叠水潺潺云片片鸟喃喃遂顾左右云今朝风雨急叶落满前川。

　　解制穆梦奇请上堂安居三个月万事悉皆周钳槌高挂起红罏烟尽休撒开布袋口放出一群牛绳锁浑彻断东西任自由且道收钩罢钓一句又作么生掷下拂子云生涯不在丝纶上稳坐芦花一小舟。

　　晖洲旲禅师语录卷第三终
嘉兴大藏经　滦州万善晖州昊禅师语录


　　三韩宁远州地藏寺晖洲和尚语录卷之四

　　侍者明宗录

　　康熙岁次壬申年十月十五日宁远州大护法驻防佐领邬尔都杨文政暨阖城信善人等同院主成宪恭请地藏寺冬季结制上堂。

　　师拈起疏云曲不藏直真不掩伪明明显示更莫自埋维那宣毕以拄杖击法座一下震威一喝云诸人于此会去更不落二落三便升座拈香祝
圣毕次拈香云此一瓣香天不能盖地不能载睹之眼睛枯嗅之脑门裂第五回拈出爇向金炉供养盘山古中盘正法寺上了下宗先师和尚用酬法乳敛衣就座彻元和尚白槌毕师云真机独运截断众流妙用全该当阳显示个中还有明眼衲僧不妨出众共汝商量僧问师唱谁家曲宗风嗣阿谁师云春风浩浩翠鸟喃喃进云恁么则盘山嫡嗣龙池曾孙师云放汝三十棒问古人云佛来也挥祖来也挥既是佛祖为甚么却挥师云贼不打贫儿家进云如何是杀人刀师云不斩死汉进云如何是活人剑师云令不重行进云德山棒如雨点临济喝似雷奔明甚么边事师云一状领过乃云阐扬宗旨事理全彰正令当行纤尘不立方能露金刚之手运老婆之心处处拔楔抽钉在在解粘去缚百尺竿头打翻觔斗十字街前撒土扬尘随缘演化到处利生信手拈来由心应用且道当阳一句又作么生喝一喝云拶碎虚空浑没事大千沙界露全真维那结槌下座。

　　天宁寺复宜请上堂日午当天万事周全平常日用米面油盐。

　　住持夙独请上堂师举祖师云至道无难唯嫌拣择师拈拄杖云这个是拣择底是明白底三祖大师倾心吐胆呈似诸人且道那个是不拣择底聻良久云易开始终口难保岁寒心。

　　复念请上堂有念生死续无念落空亡去此二途如何进步以拂子敲香几云北俱卢洲打鼓南赡部洲上堂掷拂下座。

　　生员马负图请上堂仰之弥高不隔丝毫钻之弥坚本自天然瞻之在前非圣非凡忽焉在后推门落臼会么咄见三下三三三如九。

　　畅弘续请上堂风来树舞响琳琅鸟噪声歌演妙香多少游人频侧耳知音元不在宫商举教中云我意难可测亦无能问者无问而自说称赞所行道所以诸佛同源诸祖共传自悟妙觉真如清净本然不与世间文字所同方知佛祖众生性相平等不受五阴生死羁缚假若意识情解犹如敲冰觅火蒸砂作饭都无实处总然读尽世间文字只图一时口滑过后何堪诸人者总不如休去歇去好且道平常一句又作么生聻顾视左右云各按生涯弘圣道莫听闲人说是非。

　　蕴无请上堂老汉从来无别禅搬柴运水与耕田虽然一段平常事觑得分明见者难见不难急耳观牦牛烟锁绿杨边。

　　梁铭章请上堂僧问教中云三世诸佛及阿耨多罗三藐三菩提皆从此经出未审经从何处出师云亲言出亲口进云佛能演化法能示人谁先谁后师云才过初一复是十五进云即色即空二乘见解非色非空是甚么人境界师连打嚏喷云老僧今日伤风僧罔措师打云是个漆桶乃云也非色也非空处处着衣吃饭同拨土扬尘无觅处扶桑依旧海门东。

　　信女李门李氏请上堂个里圆明纯然清净本无毁犯之名那有人我之相只因众生业识纷然迷失自性妄生种种妍丑之质从古至今迁流不息但能一念回光返照直下便同诸佛圣号凡名何处安着男女之相何处分别不见法华会上龙女献珠即成正觉此土灵照一念心空直超三界岂不是回光返照底模范当知水流风动总是真如鹊噪鸦鸣无非佛事竖拂子云会么近水楼台先得月向阳之地易为春。

　　赵自明赵奇俊请上堂问尽大地是个火坑作么生跳师云阇黎僧应喏师云作么生跳进云也知和尚婆心太切师云知恩者少乃云顿悟心空万虑忘更无毫发可商量而今随分些些纳觌面拈来为举扬大众还见么今日大雪严寒个个寒毛卓竖。

　　高登云孙光先请上堂一僧才出师云且住僧拟议师打退乃云道由心悟不在问答眼色耳声心思意算与之此道远则远矣但能识心达本返照回光他时日后自有些相应去在总然眼前学底玄谈妙句与自己本地风光全没交涉所以道凡圣情尽善恶两忘事理不二真实道场。

　　郭毓荣郭毓文请上堂辽外秫米乌喇参食来壮力又壮筋卓拄杖下座。

　　魏门田氏请上堂僧问文殊是七佛之师为甚么出不得女子定师云只为他是七佛之师进云罔明是初地菩萨为甚么出得女子定师云只为他是初地菩萨进云弟子初参请师直指师云云在岭头闲不彻水流涧底太忙生乃云是定非定是出非出文殊罔明切忌问卜镇州大萝卜依旧长深土。

　　锦州知县刘允恭及亮庭大师天玺大师请上堂僧问西来密诀即不问如何是主人公师云赞者则喜谤者则嗔进云恁么则和尚认贼为子也师云汝又作么生进云赞者则喜谤者则嗔师云咬人屎橛乃云相逢睹面喜容容达者方知格外宗一句迥超凡圣路个中谁识主人公个个眼能观色耳能闻声鼻能嗅香舌能谈论身知寒暑意能分别各有所执主人公在甚么处举起拄杖云若唤这个作主人公也是认贼为子唤奴作郎若唤这个不是主人公犹是舍父逃逝向外驰求且道毕竟作么生喝一喝云若择水乳须是鹅王。

　　李魁英请上堂木马踏碎须弥泥牛耕破海底以拄杖画云若向这里觑得破也未具衲僧正眼且道如何是衲僧正眼半夜穿花针。

　　高有才李君表请上堂举古德云有一物上拄天下拄地黑漆漆明历历常在动用中动用中收不得古人大似向虚空里着楔且道唤甚么作一物既是在动用中为甚么又收不得击拂子云果向这里出只手无量劫不异今日今日不异无量劫也不被十二时所转量周沙界寿等虚空其或未能今朝正是腊初三切莫忘却。

　　田门丘氏赵门商氏请上堂今朝腊月初五忽听椎钟击鼓山僧拽杖上堂并无一法嘱咐欲识祖意西来野鹊穿梅戏舞九九八十一五九四十五任君从头算戊己原属土。

　　信官赵起蛟施朝凤请上堂问云门扇子　跳三十三天触着帝释鼻孔东海鲤鱼打一棒雨似盆倾未审是神通妙用法尔如然师打云向这里会去进云早知灯是火饭熟已多时师云也是王四郎幞头乃云法身清净亦无比露柱灯笼相共语三脚虾蟆飞上天撞断东海乌龙脊分水夜叉击一槌晴天平地轰霹雳须弥顶上浪滔天九曲黄河干到底疑杀东村王大伯看来原是胡张李。

　　腊月八日护法驻防佐领邬尔都洎合宅亲属眷等受三自归请上堂僧问万法归一一皈何处师云老僧在盘山紫盖峰东川亲折一条山京拄杖上下长七尺五寸进云邬护法合宅受三自归和尚与伊先受那一归师蓦头一棓云先受这一归进云归依三宝有何功德师云高车骏马横门外朝罢归来坐锦堂进云恁么则三宝地中亲植得九朝门外夺高标师云若非亲着力争得挂黄金乃云大人具大志大根成大器故我释尊勤修三祇末后雪山六年苦行至腊月八日忽睹明星豁然了彻方为天上天下第一班首长庆坐破七个蒲团临济连吃三顿痛棒堪作人天眼目汝等诸人若是英灵汉闻山僧恁么道果能愤志如猛烈将军出寨一般将魔军一时战退鞭敲金镫齐唱凯歌洒洒乐乐归家稳坐岂不快乎珍重下座。

　　宋天禄请上堂风息浪静一光普照万象顿悟心空大千不隔毫端本来一道清虚凡圣性相平等所以净法界身元无出没大悲愿力示现无穷大众还知世尊悟处么梅花乍放惊人目添的黄鹂话更多。

　　信官白崇禄请上堂山僧有个古公案未曾举似诸人今日布施大众高声云会么东序一僧鼻孔短西序一僧眉毛长阿呵呵笑杀人。

　　元旦夏守祖请上堂三世诸佛不知有八角磨盘空里走狸奴白牯却知有虾跳何从出得斗新妇骑驴阿公牵为伊独尊遍大千明明报与参禅客旷劫今朝无两般。

　　赵国柱等请上堂春日春天里春来喜更多春光春色照春暖春气和春雷惊春梦春雨润春萼春老行春令春童唱春歌恒河沙数劫一曲演摩诃。

　　正月十五日监院请上堂正月半元宵节火炮辉空连天热敲落须弥嘴半边海神忙叫疼不彻彻不彻掉棒打落天边月参。

　　解制上堂春风遍暖四野烟浓万里芳草绿千峰花树红黄鹂宛啭俊鹞腾空九旬安居已竟百日佛事周隆衲僧未庄包裹犹如将军建功脚尖趯出报化佛倚天长剑果磨砻喝一喝下座。

　　康熙三十四年岁次乙亥无射上旬重阳日三韩中后所内务府笔帖式石有用及众乡绅恭请住剌儿山朝阳寺至丙子年孟夏望日结制上堂师拈香祝圣毕　次拈香云不假造作本自天然第六回拈出供养滦阳泽它万善第一代了宗先和尚用酬法乳敛衣就座维那白槌毕师云一不成二不是睹面相呈已成钝置还有本色衲僧么不妨出众证明僧问山花铺地锦涧水绿如蓝如何是夺人不夺境师云山深松桧广路曲客来稀进云如何是夺境不夺人师云连夜风吹花落尽频呼行者扫丹墀进云如何是人境两俱夺师云峰高路远绝方信断首乌龟脚指天进云如何是人境俱不夺师云满院榴花香扑面游蜂不住乱争妍进云恁么则不到朝阳之地焉知临济家风师便打乃云剌儿山子长城边胡汉交参话正偏秦令已行今古格楼台烟锁角声连且道此四句语是宾是主是正是偏于此辩得凡圣同居今古无二虽然如是不立凡圣不落古今又作么生良久云辽河水阔连天碧剌子山横宇宙宽维那结槌下座。

　　护法石有用请上堂父母未生前有个本来面分明举似君问君荐不荐且道如何分明底事挥拂子云厨库连僧堂山门对佛殿。

　　儒人石门傅氏等请上堂僧问千峰秀色遍地花开格外玄机请师直指师云高着眼进云当阳无物呈师座阵阵香风满法床师云犹是个里底僧罔措师云将为贩参客原来买菜人乃云炎天日暖遍地花开云淡风轻千峰秀色所以时节若至其理自彰即今节届仲吕且道彰个甚么忽然一阵风雷澍雨个个面前一片清凉　籼　瑞晔树呈祥百谷丰稔调和万民了无饥色也不可作世谛流布也不可作佛法商量毕竟作么生即得良久云鸳鸯绣出从君看不把金针度与人。

　　中元节上堂十五日已前炎天暑热鱼跃莲丛十五日已后金风渐爽山色凄凉正当十五日金钟连吼玉磬长鸣于斯会得见闻觉知头头是妙步步归宗总是本地风光无非当人正体其或未然今日正当中元节令处处庆赞水官莫要错过时光好。

　　晖洲旲禅师语录卷第四终
嘉兴大藏经　滦州万善晖州昊禅师语录


　　晖洲禅师住三韩宁远州地藏寺语录卷之五

　　记录(恒如　文学)

　　康熙三十六年岁次丁丑十月十五日院主成宪驻防佐领邬尔都及阖城檀越等恭请住宁远地藏禅院传戒参禅上堂拈香祝
圣毕次拈香云盘根错节声价难酬第七回拈出爇向炉中专为供养盘山古中盘正法寺上了下宗先师用酬法乳敛衣便座彻元和尚白槌毕师竖拄杖云世尊拈出迦叶漏泄个中还有通这消息的衲僧么僧出便问释迦三昧迦叶不知和尚三昧甚么人知师云夜半木童穿鞋去天明石女戴帽归进云恁么则学人礼拜有分也师云非汝境界僧罔措师云可惜许乃云昔日老古锥开百千法门设种种方便无非教人明得向上这一着子大众谁是少这一着子的聻若道人人本有各各不无为甚么问着诸人舌似扁担眼如流星作么生又明得这个道理去以拄杖打圆相云大众会么若向这里缁素分明那论持戒毁戒地狱天堂魔宫佛国总向这里一一了也虽然如是试羯磨看维那结槌下座。

　　生员马负图刘贵臣请上堂僧问若人转物即同如来面前境物作么生转师云东边是僧西边是浴进云如何是东边是僧西边是俗师云光头的光头戴帽的戴帽士问达磨西来意不问如何是仲尼之道师竖起拂子云会么士云不会师云吾无隐乎尔进云如何是达磨西来意师云南园梅北园柳士罔措师云时节也不知乃云宁城此际建法幢曲涧峰峦古韵彰琴管声歌谁荐得石人双耳听宫商不是西天梵语亦非仲尼文章毕竟如何良久云今日天寒明日与汝商量。

　　授沙弥戒内务府笔帖式石有用请上堂诸仁者还知今日祥瑞么十方如来诸大菩萨同一门而出各升狮子宝座一音演唱敷扬毗尼即今现前或僧或俗或男或女乃至天龙八部一切鬼神情与无情悉皆闻声尽得其戒各证无生法忍去也忽然从龟毛头上跳出一个无面孔的汉来拦胸便问既然与么今日椎钟击鼓集众上堂一伸一问拈椎竖拂又作么生山僧到这里有理难伸无言可对只得口挂壁上幸得木上座在手蓦头一棓吓得那无面目汉赤身　跳倒骑山门走入佛殿扬声大叫虽然与么未会向上事在大众出来道道看那个是向上事聻莫非传演毗尼是向上事石护法设斋是向上事鸣钟击鼓聚众上堂是向上事拈椎竖拂一问一答是向上事以拄杖打圆相云果然于此会得十方如来诸大菩萨与汝诸人头头相捔步步相踏其或未然年来更有新条在脑乱春风卒未休。

　　不琢和尚请上堂僧问古人云有时拈椎竖拂即得有时拈椎竖拂即不得拈则是不拈则是师云总不离老僧手里进云拈与不拈总不恁么是若何师便打师竖起拂子云恁么恁么正是脑后加楔眼里添砂掷下拂子云不恁么不恁么亦如敲冰觅火缘木求鱼且道地藏恁么告报诸人何异身外寻身梦中说梦谁能识的道无迷悟发证由师运万行之因圆一身之果或深藏于穷谷或游化于诸方或幽栖于殿阁重楼或静隐于茅堂小室循途得贵渐悟心源到这田地直须　地一声桶底脱落方能鉴地辉天震威一喝云出群原是英灵汉敌胜还他将相才卓拄杖下座。

　　冬至天玺请上堂向阳之地春先到近日崖前发早梅历历分明无缺欠何须特地更安排有指示莫疑情无指示话先乖百草头边浑漏泄一毫端上现楼台。

　　弥陀圣诞爵轩恒如请上堂孤松岭秀岸柳含烟鸟栖幽林鹤鸣霄汉若是家里人便说家里话方知家中事且道谁是家里人家中更有甚么事顾左右云即今弥陀如来现在说法现在度生令汝个个福慧无尽寿量无穷得大辩才自在无碍还信得及么雪后始知松柏操事难方见丈夫心。

　　锦州住持寂谟檀信杨林翰请上堂释迦未出世达磨不西来人人常光现前个个超今越古本无毗尼可传那有佛法可示及乎释迦出世达磨西来拈椎竖拂立主立宾若向释迦未出世已前为人堕在那边若向达磨西来后为人落在今时若总不恁么又坐净洁坑里众禅德作么生即得良久云风雪交加特地冷归堂且向火炉边。

　　蕴无天真请上堂僧问如何是空手把锄头师云莫要忘却本参进云如何是步行骑水牛师云拖死尸的是甚么人进云如何是人从桥上过桥流水不流师云万古长空一朝风月乃云穷玄究妙望空祈告拈今举古扬尘撒土二途不涉谁是知音喝一喝云若向这里会去非但超今越古现在参学事毕。

　　不大师请上堂阳回气转日丽风和林下生涯若为举似瞌睡汉才下单头便觉暖生腊退梅绽春来岸柳垂丝萌芽出土所以欲识佛性义当观时节因缘时节若至其理自彰如何是自彰底道理汝等见么满院馨香关不住南园又放两三枝。

　　本州李护法信官宋护法请上堂问一阳复始万物生辉二阳发动沾恩有几师云目前背后进云恁么则冻柳垂青方觉嫩寒梅才放透馨香师云好个消息乃云梅放南枝呈旧面冰消北岸发新波当机更问西来意烟柳飘飘鸟语多。

　　灯节义州住持德兴请上堂僧问三阳开泰即不问五谷丰登是如何师云天下乐升平进云洪钧气转凤历阳回如何是万物发生之意师云处处绿杨莺啭滑家家门首月灯辉进云恁么则大地沾光去也师云为甚么汝面前黑漆漆乃云向上一路匝地普天筑着磕着越圣超贤以如意击香几云当阳独露无生旨一曲升平乐太年。

　　晖洲旲禅师住永平府乐亭圣严寺语录

　　侍者(玫声　悟真)记录

　　康熙岁次辛巳大蔟中浣八日乐亭县吴家林监院爵轩徒理会洎本寺护法檀越高聚善萧陈舜等敦请住圣严寺参禅传戒至姑洗望旦上堂拈香祝
圣毕次拈香云此一瓣香舒之则离娄莫觑卷之则法界难藏第八回拈出爇向炉中供养万善堂上了宗先师用酬法乳敛衣就座维那白槌毕师云相逢觌面无余事只要时人正眼开果有仙陀会里客不妨出众舞三台有么僧问钳槌密运煆铁成钢展演毗尼群机普利即不问如何是觌面相呈的事师蓦头一棒进云不到场中亲负命焉能棒下解无生师云且缓缓问佛真法身犹若虚空应物现形如水中月如何是法身体师云庭前金线柳进云如何是法身用师云殿后碧桃开进云体用双彰是如何师打乃云最喜清和三二月露花烟柳斗芳烈青山尽得解无生浩浩圆音没差别到这里有甚东土西天南窟北穴尽大千总是戒坛遍十方皆一宝阙会么个中无是不毗卢处处总成华藏界维那结槌毕卓拄杖下座。

　　信官刘可富请上堂僧问泥牛踏翻澄潭月惊起金乌半夜红东土西天即不问如何是第一玄师云海底泥牛吼震天进云如何是第二玄师云石火星飞鼻孔穿进云如何是第三玄师云广博无遗应用全进云如何是第一要师云猢孙正睡觉进云如何是第二要师云铁蛇横古道进云如何是第三要师云枝头寒鹤噪进云临济宗猷振千古庭前柏子迈常伦师云水流风动任宣扬乃云拨转天关掀翻地轴这段风光阿谁不有庵主竖拳百丈展手孤山栽梅彭泽种柳任伊妙用与神通依旧舌头不出口。

　　萧陈舜请上堂道也者不可须臾离也竖拂子云见么不见道二三子以我为隐乎吾无隐乎尔且道既是无隐乎为甚么人人不悟若向这里会得更不被之乎者也换却你眼睛掷拂下座。

　　恒如请上堂僧问狸奴白牯即不问天地同根万物一体事如何师云野阔牛羊同雁鹜天长草树接云霄进云清风吹面冷春意点花容如何是万物齐彰的意旨师云猢孙上树尾连颠进云恁么则头头西来意物物祖师心师云莫将瓦砾认琦珍乃云三春节届万卉敷荣正燕呢喃馨风满阁且道山僧恁么举扬还有为人处也无以拂子挥案云寻冰寒不见避暑热偏多。

　　张义公领众请上堂瑞气绕精舍烟光射远村云堂鸣法鼓狮象宣华文人天悉瞻仰大地沐深恩龟毛横宇宙兔角吞乾坤以拄杖打圆相云宇宙山河被他吞却尔等诸人向甚么处安身立命良久云有水皆含月无山不带云喝一喝下座。

　　宝三福元等请上堂三界无安犹如火宅且道出身一句又作么生震威一喝云云消山顶露龙隐浪头高。

　　真然等请上堂僧问一天云月全无异万里溪山迥不同在昔三圣道逢人则出出则不为人意旨如何师云十字街前碌砖进云秪如兴化道逢人则不出出则便为人又作么生师云刹竿头上竖旗进云且道出则是不出则是师云乘风千汲浪徒自鼓波涛进云和尚今日是为人也是不为人也师云滦阳城畔水自古向南流乃云不拈一物无一物不是法身不举一念无一念莫非本觉昆仑自高渊海元深先哲恁么建立山僧如是拈题且道有指示无指示一手抚案云土旷人稀处端的有知音。

　　朗空和尚同元初请上堂僧问一念超六度弹指越三学日礼千佛功超几劫师云珠辉玉润进云清净行者不般涅槃破戒比丘不堕恶趣是何意旨师云枣甘梨酸进云坐断两头中间不立是如何师云汝非其人僧喝师云果然虚头乃云天不能盖地不能载这段风光阿谁境界咄洎合停囚长智。

　　晖洲旲禅师语录卷第五终
嘉兴大藏经　滦州万善晖州昊禅师语录


　　晖洲旲禅师随录小参卷之六

　　记录恒如

　　到玉田县圆通禅院金光先蔡文魁暨众檀信请上堂僧问蓝田种玉即不问圆通消息为举扬师云不是苦心人不知进云恁么则绿水波中从现瑞红莲舌上复重光师云即今觌面已相呈进云法性海中为雨露千华台上起清风师云犹落第二头问临济宗风即不问西来大意请师宣师云腊梅吐玉蕊寒鹊哢娇声进云人人赤肉团上有一无位真人如何是无位真人师云贫儿思旧债进云学人诸日参见知识不得入处乞和尚直指师云老僧从来不曲说进云恁么则火向石中取冰从水上生师云海枯石烂汝在甚么处僧拟议师打云钝汉乃云海枯石烂尽独露法王身青郁郁碧林林百草头边古佛心孤迥迥澄湛湛三世如来全体现井底虾蟆吞月光鲇鱼咬破乌龟面分水夜叉击一椎铁嘴乌儿频嗟叹叹莫叹老僧与汝重批判喝一喝云白云绕座飞普请着眼看。

　　天津卫放生院尼昙裔禅师信士吕大纯请上堂慧济和尚问慧印全提列宝珍一番拈出一番新尔今既坐卢能位端的请师拂镜尘师云表里无私进云如何是放生境师云庭前兰桂连枝秀池内芙蕖带叶鲜进云如何是境中人师云游蜂对对穿花舞弄蝶争妍扑面狂进云自从识的枝头意花绽鸟啼总是春师云莫眼花乃云昙花异味岂寻常妙裔离尘越众芳匝地氤氲盈宇宙凌空瑞霭影斜阳风吹石臼谈三昧鸟噪鸦鸣是道场万像森罗齐作舞堆阜瓦砾悉生光从来亘古无埋没一段真风处处彰以拂子打圆相下座。

　　师住圣严寺阅藏期郝交干请上堂僧问夏末秋初即不问如何是圣严境师云鸟栖树头巢犬守柴门卧进云如何是境中人师云闲刈堂前草勤浇园内花进云正当恁么时如何师云千林黄叶坠四野稻禾香乃云金风渐爽玉露垂珠遍地稼穑自成熟却被庐陵生机悟米价高低任君酬暑往寒来归何处归何处六六原来三十六。

　　师住盘山古中盘正法寺西堂寮众请秉拂若论这一着子犹如击石取火钻木生烟猛然金星发现光明普照大千无遮无碍无正无偏腾今贯古越圣超凡随缘设席化利人天但要自己脚跟下明得这一着子不须东寻西觅洗脸摸着鼻孔吃饭咬着舌头方知达磨老汉航海东来不曾谩人喝一喝下座。

　　永平府地藏禅院众新戒请小参僧问世尊说法已十九年未曾说着半字今请和尚升座又说些甚么法师云莫谤老僧好进云既无半字为甚么又有五千四十八卷师云莫谤世尊好进云恁么则晴天轰霹雳旱地起波涛师云早已没头没额僧问古德云念佛一声漱口三日未审佛有何过师云真金虽贵落眼成翳进云为甚么又劝人念佛师云为止儿啼进云若有大根器人来如何指示师云坐断两头乃云若是这般语话大似望空着楔将肉剜疮个个鼻孔撩天人人脚跟踏地欲谈则谈欲默则默更要指示个甚么若道本自现成不假造作为甚么问着十个更有五双不知落处于此辩的分明与三世诸佛历代祖师天下老和尚把手共行同一鼻孔出气苟能未然更待来年蚕麦熟罗候罗儿与一文。

　　天津卫般若院众新戒请小参腊梅绽暖气暄杨柳翩翩舞翠烟木童唱个无音调惊起泥牛吼破天谁知临济正法眼无端灭却瞎驴边喝一喝。

　　盛京杨家寺众禅者请小参独坐萧然绝世尘更无毫发可呈君欲知个里风光处花笑鸟啼总是春。

　　盛京杨家寺晚参僧问世尊三昧迦叶不知如何是和尚的三昧师云饭罢经行摸瘦腹闲游松下捋苍髯问如何是佛师云眉高耳长进云如何是祖师意师云少林山下雪齐腰乃云本自如如何须特地古今山河古今日月古今草木古今人伦明明历历一点也谩你诸人不得更来这里讨个甚么分晓欲知奥语玄谈都有十二分教注解分明老僧又不是座主之奴下去便归方丈。

　　王爱民请小参向上一着末后一句到这里总是撑天拄地没量底道理亘古亘今明明历历一点也埋没不得兹因诸人情识深厚爱锁缠缚迷失自家珍宝向他外边驰逐若是个英灵汉闻山僧恁么道从前无明爱锁一齐顿断直下承当更无他事不见古人道打开自己宝藏拈之不尽用之无穷诸人面前如何施设喝一喝云路逢剑客须呈剑不是诗人莫献诗。

　　优婆夷实清请小参至理圆没拘束逢场便作无生曲声歌古调遣谁知露柱灯笼堪荐取亦非佛亦非祖独露堂堂无可睹和身透出顶门关大地山河无寸土。

　　万善为众小参天寒地寒处处安然滴水滴冻万缘皆共到这里有甚闲工夫指示与人总然彻底风光未有衲僧气息在且道如何是衲僧气息良久云毒元旦小参一年春一度一度一年春莫非者个事何必更多云不多云八两原来是半斤。

　　早参欲学般若智须发上品心万缘悉殄灭何处不超伦若道此个法门别无奇路只要发勇猛心愤无上志朝参暮究究到无疑之处豁然云消雾散明镜当台胡来现胡汉来现汉表里洞然了没瑕玷向那十二时中洒洒乐乐自管行将去更有甚么事若不如是非但一生空过了就到驴年也难逢。

　　晚参廓然无圣一呼一应蟭螟飞上梵天老鼠走入油瓮不是法尔如然亦非神通妙用良久云本来一段闲田地那堪钵柄重拈弄。

　　授沙弥戒显奇请小参师举阿难入廛托钵世尊曰当依七佛仪式阿难问曰如何是七佛仪式世尊唤阿难阿难应诺世尊曰托钵去师云世尊见境发机阿难闻风扑影虽然一呼一应宾主历然且道七佛仪式还有也无良久云急着耳觑。

　　公案桥天仙院小参草蓠蓠花熳熳风吹绿柳丛露滴桃萼面添的鷬鹂绕树啼声声漏泄春无限岭上石人笑点头千眼大悲觑不见觑不见荡荡皇风成浩瀚万别与千差吾道一以贯。

　　师住石佛寺早参僧问以字不成八字不是毕竟是个甚么字师云今朝腊月一进云意旨如何师云历日甚分明进云明个甚么师云寒风彻髓僧拟议师云时节也不知乃云八不八以不以个中那事可堪比满天风雪骨毛寒此是经题真意旨喝一喝。

　　尼性宝荐严请小参问万物皆有无常还有不迁的物么师云舌头在口进云生死海中依何为舟航师竖起拂子进云如何是涅盘真心师掷下拂子进云恁么则有星皆拱北无水不朝东师云也是随人脚跟转乃云脱落皮肤达本源一微尘里遍三千归来不是儿孙事自有神光照胆寒与么会得举起则千光共耀放下则万派归源须是大根大器方能明得这着子所以七珍八宝种种不从外得总在当人分上到这里人法双忘圣凡俱泯非但阎王老子觑不见就是千手大悲也摸　不着且道毕竟在甚么处聻良久云寂灭光中舒妙相九重天外吼真风。

　　小参若向百尺竿头进步只须截断脚下丝头方然得个入处若不如是总然句意精通未免堕坑落堑且道脚跟下一句又作么生喝一喝云东胜神洲持钵西牛贺洲应供。

　　真空荐亲请小参休把红尘将自缠挺然迥出更逢源通身脱洒归何所三界游来一念间。

　　胡应魁为慈母请对灵小参正值重阳无射时飘飘红叶堕丹墀当机莫问还乡事菊放东篱慰所思。

　　尼元理为荐胞兄请小参叆叆愁云弥宇宙飘飘霓雪落阶前其中有个真消息举似亡灵作指南以拂击案一下云已逝于公还会么十世古今始终不离于当念百千刹土自他不隔于毫端且道正当恁么时毕竟在甚么处喝一喝云东山云接西山雾南甸雪连北甸霜。

　　杜文智为荐母请小参欲登上品只须顿悟本性根源直入莲池当下彻开尘劳羁锁方乃头头是妙步步通衢一段神光腾今贯古向因一点业识牵缠迷失自家珍宝妄生男女之相堕在爱欲海中生死漂沉无穷轮转但能回光返照契悟真常人间天上信步逍遥宝地莲池由心自娱且道不被生死所转一句又作么生以拄杖画一画云从此个中亲荐得九霄云外任纵横。

　　张义公为荐父请师对灵小参残菊香尽所风寒吹卸园林落叶丹朱艳已随秋影去惟留狼籍动悲惨且道一杰居士即今在甚么处聻良久云丹桂枝头绝影相竹窗横月照人寒。

　　成宪同胞弟葛永祥为荐母请师小参僧问六律铿锵香云叆叇荐扬一句请师垂示师云铁轮天子寰中敕帝释宫中放赦书进云荐扬已后居何国土师云绿杨枝上莺啼翠青草池塘鱼跃澜乃云今朝正值立春节梅柳香飘无间歇绿水青山悉赞扬频频何待更饶舌不饶舌万卉枝头蚤漏泄以拂子打○相云唱氏灵魂还会么若向这里一言便契万法皆空更道甚么涅槃生死之名男女人我之相尘劳业识总是本地风光这边那边无非当人境界迥脱根尘一句又作么生喝一喝云画堂绣枕浑闲事月照幽窗影自孤。

　　碧修为慈母请秉拂撒手全无依堂堂没覆藏豁然达彼岸何必话途长不行花下路岂坐万年床九重云散净一月印千江挥拂下座。

　　佟吉年为荐弟妇请小参大道本无男女相至真那复有支离兹因缘爱沉生死爱尽忘缘越圣级且道达本归源一句又作么生良久云泥牛眠海底木马上须弥。

　　小参僧问大雪严寒人人向甚么处回避师曰雪窟里进云丹霞烧木佛院主为甚么眉毛堕落师云脱体风光进云不经严霜苦争得桃李香师曰狂花刺眼举教中云尔时无我相无人相无众生相无寿者相师云这个老古锥虽然处阴休迹未免贼身蚤露且道既是无我人众生寿者现今坐立俨然孤明历历地说法听法宾主交参复是阿谁竖拂子云还见么喝一喝云还闻么见乃亲见闻乃亲闻既是闻见分明又欠少个甚么聻咄即此见闻非见闻无余声色可呈君好看陌上二三月那个枝头不带春。

　　垂问

　　万善堂中因甚钳椎恶辣。

　　既结戒坛波离尊者还在甚么处。

　　荷花夏月开因甚莲花院里却无。

　　大雨时行为何久旱甘霖不降。

　　师至长春曰既是长春为甚秋风叶落。

　　开示真玉无瑕真金无价参学须具参学眼莫向邪师被眼遮诸兄弟们参须实参悟须实悟更莫辜负平生己灵好岂不闻昔日可大师博览诗书广通经论还向少室庭前立雪断臂才得安心临济老祖初参黄檗苦吃痛棒并无退悔为法忘躯建立千古宗旨时人床头未温话头未熟强与为师便道我会自赞毁他眇无贤圣落得空腹膏肓真是焦芽败种就是妙手神仙也难疗治这样秃奴打死千个万个更有甚么过犯若论佛祖门头须是铜头铁额的汉子不惧恶辣钳椎方能了脱大事所以道若不一番寒彻骨怎得梅花喷鼻香诚哉斯言急须努力。

　　开示凡学道之人不可避懒偷安光阴莫要虚度当知施主供养欲求福祉身穿不织衣口吃不耕食正好努力修行行到山穷水尽之处方知自己一段光明不曾外得且道那个是自己光明以拂子挥一挥云若向这里会得处处任纵横事事无忌讳。

　　示众欲学此道先要自己脚跟稳实向十二时中绵密不漏凝然一片十圣三贤莫能窥测天魔外道亦难摸　行而无所行住而无所住打破生死窟透出无生路在在纵横处处解脱虽历无穷劫只么如如地方可建立宗旨拔楔抽钉能令诸人直下承当岂非小缘珍重珍重。

　　示念佛参禅无二师云若论禅净兼修别无奇特只要放下身心忘言绝虑各向本参念佛是谁彻底掀翻疑情顿破心鉴圆明了无瑕翳头头总是西方步步无非极乐若将经文之中求生净土声色堆里觅讨根源犹如水中捉月镜里寻花枉废身心虚消神气与之此道远之远矣不见古人云水即是冰冰即是水若要弃水觅冰全无是处认贼为子唤奴作郎抵盗法财蠲消宝藏此是生死之大患也更有一等愚汉朝礼暮诵只要面见弥陀金光接引却不知阿弥陀佛现在说法现在度生朝朝对面夜夜同眠不见祖师云此土人求生西方西方人求生何国古人只教休心息念更无余事有念尽是烦脑锁无念唤作清净身一念心起触途成滞一念心灭大千通彻一念心嗔业火烧身一念心喜爱水漂溺乃至三界二十五有悉是梦幻浮沤空花阳焰但有虚名都无实意喝一喝云若向这里醒得非但了脱平生也不辜负先圣珍重。

　　师一日示众曰做工夫者犹如在万丈崖前行步但若丝毫失足则便丧身东倒西歪驴年出得去么所以先圣权宜教你将一句话头抱在胸中朝参暮究究到山穷水尽之处豁然　地方知秤锤原是铁铸成丈夫原是男儿所作将那千金重担平空放下江南塞北任意游行柳巷花街由心自娱洒洒乐乐做一个无事闲人岂不快哉。

　　示众风飒飒雪片片冻得山门入佛殿赖得老僧眠蚤来普请诸人着眼看看任看春来依旧水湛湛。

　　示众清净真如何劳更觅着衣觉寒吃饭知饥饮水知渴困时觉睡从今至劫无欠无余还会么咄识得平常日用间不须更问西来意。

　　入室机缘

　　僧入师问吾有一句不容拟议若道不得打断脊背速道速道僧喝师云那里学这虚头来僧复喝师打出。

　　僧入师问汝从那里来进云堂里来师云世尊说甚么法进云也只恁么底师云恁么底是个甚么进云念七念八师云何不道九僧拟开口师蓦头打出。

　　僧入师问汝名甚么进云弟子性珍师云何不呈上老僧僧展两手师云瓦砾不劳拈出僧无语师打出。

　　僧入师云世尊降生一手指天一手指地是何意旨进云通身显露师云为甚么又周行七步目顾四方进云为伊独尊师云既是独尊云门棒下不肯放过僧罔措师打出。

　　僧入师问汝参的甚么话头进云本来面目师云如何是你本来面目进云蚤辰吃粥晌午吃饭师云何不还老僧饭钱进云今日不着便师云却来诓饭吃直打出。

　　僧入师问路逢达道人不将语默对将甚么对进云一拳拶碎须弥山师云山门头金刚为甚么笑汝进云也不放过师云过在甚么处僧礼拜师直打出。

　　僧入师问不是心不是佛不是物毕竟是个甚么僧云是个没量的汉师云为甚么在老僧手里进云非但和尚人人少不得师云为甚么汝却落空僧无语师直打出。

　　僧入师问有拄杖子与你拄杖子无拄杖子夺你拄杖子僧提起坐具拂一拂师云此是风力所转终须败坏僧云请师指示师打出。

　　僧入师问汝从那里驮这死汉来僧喝师云这一喝落在甚么处僧云归堂向和尚道师云也是强作主宰打出。

　　僧入师问年头月尾如何过僧喝师云虾跳不出斗僧礼拜师云劳而无功打出。

　　僧入师问向上一路千圣不传达磨西来所为何事进云也知和尚今日婆心太切师蓦头一棒僧拟议师云不识痛痒汉直打出。

　　问答机缘

　　僧问弟子诸日做工夫未审向甚么处下手师打一棒僧罔措师云漆桶不快。

　　僧问诸日走红尘不识自家珍如何是自家珍师云待汝出得红尘向汝道僧云出也请师道师云道甚么僧曰慈悲何在师云抱赃叫屈汉。

　　师住盛京杨家寺结夏户部莽公来参师拈起一枚果送与公公曰吾这里也有师曰护法从甚么处得来公曰也知和尚有此一问师曰是谁聻公才拈起茶盏侍者将钟内水撒于地师曰净地不可污公罔措师曰请茶。

　　侍卫阿护法来参阿曰满堂僧众是作甚么师曰打七阿曰本自现成打七又图个甚么师曰只教他休至歇去阿曰和尚还休歇也未师曰不从休歇阿曰和尚利益人天教化众生为甚么还不休歇师曰老僧若休着甚么人教化阿便礼。

　　师住宁远州地藏寺结冬礼方院来参师曰护法贵姓院曰臊达子无姓师曰护法无性将甚么治国院曰不知请和尚慈悲师弹指云还委悉么院曰意旨若何师曰能杀能活能纵能夺院曰请和尚更道师展两手云道甚么院作礼。

　　驻防佐领杨文政来参曰人人都言有个佛性弟子不知佛性在甚么处忽然城内连声炮响师曰是甚么响政曰炮响师曰又道不知政从此生疑。

　　礼部傅公户部马护法佐领张护法一日来参傅公问和尚是宗是教师曰宗公曰常闻宗门只言见性成佛性作么生见师拈起拂子云见么公曰不知师掷下拂子曰提起放下历历分明有甚么遮碍公曰若论此事只须心似枯木寒灰死中发活方能识得师曰从门入者不是家珍复曰人人脚跟下自有一段光明辉天鉴地耀古腾今不见老儒道人之初性本善所以本来清净不受污染皆因妄想执着盖覆而不能见得若向语言文字之中别作生涯向外驰求而与此道远之远矣儒教云道也者不可须臾离也可离非道也但向己寻莫向他觅佐领张护法问人之初性本善如何是性本善师曰杀人不眨眼张曰既是善知识为甚么作这等见解师曰太平原是将军致张曰和尚也不敢承当师曰好事让与他人师到乐亭古皇院师遇一僧问汝号甚么僧曰古峰师曰既是古峰为甚么被人踏如微尘僧弹指师云也是强来挣命师良久云大师受那个咐嘱峰曰达仑师曰达仑鼻孔有多长峰喝师曰如一人在万丈深井不假寸绳如何救得此人出井峰曰我有无底篮师云这等模样还来这里冲禅师擘面一掌峰拟议师复打两掌。

　　师在雄关慈愍庵问僧汝从甚么处来僧曰京都师曰圣主在甚么处僧曰某甲来时闻说出冷口外去师曰衲僧家五戒也不持僧无语师复问一僧上座亲近那个老人来僧曰摩竭和尚师曰摩竭陀国亲行此令上座为甚么清规不守僧曰某甲过在甚么处师曰汝为甚么撞倒露柱惹得灯笼扬声大叫僧罔措师曰同坑无异土。

　　师在三韩千山见一病僧来师曰上人从那里发足僧曰川场师曰还带得人参来么僧曰和尚用他作么师曰老僧见汝病深僧曰弟子无病只有一个冷疾今犯师曰实说不遭殃僧礼拜曰乞和尚慈悲师打一棒曰先吃一付消食化气丹。

　　请益

　　僧问释迦弥勒犹是他奴未审他是阿谁师曰搬砖的是张三担瓦的是李四僧曰且道是法身也是报身也师曰驾车负重▆僧问古德云念佛一声漱口三日未审佛有甚么过师曰金屑虽贵落眼成翳僧曰为甚么又劝人念佛师云以楔出楔。

　　僧问如何是屋里佛师曰老鼠眠洞里僧曰如何是门外佛师曰癞狗卧高墙僧曰如何是祖师西来意师曰梁王殿上道不识少室山下却安心。

　　僧问牛头未见四祖是若何师曰天寒水冻僧曰见后是若何师曰日暖冰消。

　　师住剌儿山朝阳寺僧问如何是朝阳境师曰路曲山更险僧曰如何是境中人师曰烧炭又担柴。

　　师一日在殿前经行惺博近前作礼师曰作甚么惺曰学人悟了一个天地同根万物一体师拈起拄杖云这个是甚么惺曰拄杖子师曰唤甚么作天地同根惺无语师连打两棒。

　　僧问春移夏景即不问正当炎暑请师宣师曰三伏不是重阳节僧曰学人不会乞师再指师曰火里寻冰　师到燕京严净寺居士问无梦无想主人公在甚么处师扣齿士曰文殊是七佛之师为甚么出女子定不得师曰只为他是七佛师士曰罔明是初地菩萨为甚么出得女子定师曰只为他是初地士曰不是师曰不是个甚么士云不会师曰正好不会。

　　僧问如何是古佛心师曰浮图八面悬金铃僧曰以何为验师曰风动震雷音。

　　僧问和尚有好话慈悲弟子两句师曰道有恐汝信不及曰和尚慈悲焉敢不信师曰寒时向火热时乘凉天阴备柴天晴晒　汝若信得别无商量。

　　师一日同众择菜一僧便问如何是本来身师拈起一科菜曰土厚菜肥僧罔措师劈面打曰骗饭吃汉师在场中打谷一僧担着行李讨单师曰单则有只是不留行脚僧僧曰为甚么不留师曰为汝肩头特重放不下僧曰不识和尚便礼师曰空着草鞋。

　　殿主从法堂过师问从那里来主曰殿里来师曰释迦老子说甚么僧竖起苕帚曰者个师曰何不道那个僧拟议师打。

　　师到盛京杨家寺与王僧录关护法共茶关问曰和尚法驾东临所为何事师曰千钧之弩不为鼷鼠关曰和尚高隐甚处师将手内茶盏掷于棹上关不解复问师曰盘山关曰圣君脚下信重佛法者多辽外人境荒野非旦佛法难信就是儒礼会者也稀师曰处处春风鸣翠柳人人鼻孔大头垂僧录问曰和尚从山几时发足师曰山僧一步也不曾移录曰为甚么不曾移师曰大地无寸土录曰和尚向甚么处居止师曰无刹不现身录曰请和尚显现处看师便打录同关作礼而退。

　　咐嘱知藏天玺印禅人

诸佛心印非色非空信手拈来付汝流通

　　晖洲旲禅师语录卷之六下

　　代古

　　举安国师一日唤侍者将犀牛扇子来者云破也师云扇子既破还我犀牛儿来(者无)对。

　　代云若还和尚只恐惊群。

　　举昔有一僧到曹溪因守衣钵僧提起衣云此是大庾岭头提不起底僧云如何在上座手里僧无对。

　　代云祖祢不了殃及儿孙。

　　举昔有一道士在殿前背佛而坐僧云道流莫背于佛道云大德本教中云佛身充满于法界教我向甚么处坐僧无对。

　　代云向道士鼻孔里坐。

　　别古

　　举南泉住庵时一僧到师乃曰某甲上山作务请斋时作饭自吃了却送一分来其僧斋办自吃了却将家事一时打破仍就床卧师伺久不来遂归见僧卧师亦去一边卧僧便起去师住后云我往前住庵时有一个伶俐道者来直至而今不见。

　　别云直至而今不可更见。

　　拈古

　　世尊未离兜率已降皇宫未出母胎度人已毕。

　　拈云悉达漏逗不少谁知弄巧成拙正眼观来未免风尘满面。

　　举释迦夜睹明星。

　　拈云瞿昙却被明星打失眼睛检点将来也是梦中说梦。

　　举世尊才升座有一女子坐在佛前文殊尽其神力出女子定不得罔明却至弹指而出。

　　拈云水朝海云归山不是知音者徒劳话岁寒。

　　举世尊一日坐次见二人舁猪子过乃问云这个是甚么人云佛具一切智猪子也不识佛云也须问过。

　　拈云世尊雪上加霜二人随风倒柁当初老僧若见世尊与么问将猪子向伊面前一捔便行管教倒疑三十年。

　　举世尊拈花迦叶微笑。

　　拈云世尊扬风撒土迦叶眼里着砂虽然各展风规未免却成话把。

　　举文殊请佛再转法轮佛言吾住世四十九年未曾说着一字。

　　拈云文殊逆风张幡世尊见孔着楔这两个汉虽然一宾一主显露当阳未免傍观者哂。

　　举殃拙魔罗托钵至一长者家值产难因缘。

　　拈云世尊应病与药长者抛砖得玉尊者传言送语打失眉毛还会么白云原是无心物却遇清风出洞来。

　　举经云见见之时见非是见见犹离见见不能及。

　　拈云见非是见空花阳焰见犹离见霹雳闪电见不能及土中洗泥还知世尊落处么觅火和烟得担泉带月归。

　　天衣举金刚经云若见诸相非相即见如来法眼云若见诸相非相即不见如来。

　　拈云风来树响水长船高。

　　举达磨初至梁国武帝问朕造寺度僧有何功德祖曰实无功德帝曰如何是圣谛第一义祖曰廓然无圣帝曰对朕者谁祖曰不识帝不领祖遂度江至魏。

　　拈云武帝眉毛长祖师舌头短仔细观来二俱失。

　　举僧问清源如何是佛法大意源云庐陵米作▆价。

　　拈云清源虽然彻底婆心未免境上作活带累这僧不了当时若问老僧庐陵米作么价擘面一拳且道是甚么价。

　　举云居道膺禅师令侍者送裤与一住庵道者者云自有娘生裤竟不受居复却令侍者去问娘未生时着个甚么道者无对后迁化烧舍利持似居居云直烧得八斛四斗不如当下一转语好。

　　拈云云居见水擒龙道者龙头蛇尾若是伶俐者问娘未生时着个甚么翘起一足云可怜可怜侍者拟议擘面一拳打出门外管教那老汉倒退三千里。

　　举城东老母与佛同生不欲见佛每见佛来即便回避东西南北悉皆是佛母遂以手掩面乃至十指掌中总皆是佛。

　　拈云一翳在眼空花乱坠还识老母意么从来不借三光照自有神珠亘古明。

　　举古德食油糍。

　　拈云南泉与庄主诳惑人不少侍者孟八郎若是伶俐衲僧问他是甚么滋味拟议不来擘面一掌管教吞吐不下。

　　举南泉归宗麻谷三人同去见忠国师至途中南泉就地画一圆相云道的则去归宗坐在圆相里麻谷作女人三拜泉云恁么则不去也。

　　拈云三个把手上孤峰未免傍观者哂且道谁是傍观喝一喝。

　　举僧问投子一大藏教还有奇特事也无投子云演出大藏教僧复问一宿云演入大藏教。

　　拈云这一对担板汉虽然收放不无难为这僧一生空过。

　　举前宝寿问后宝寿父母未生已前阿那个是汝本来面目后宝寿罔措一日在市见二人相争有一人相劝云你得恁么无面目寿豁然大悟。

　　拈云风卷云散瓦解冰消直下无私当阳独露这汉虽然悟去还会他恁么无面目也未。

　　举遵布衲在药山浴佛次山云汝浴得这个还浴得那个么遵云把将那个来。

　　拈云遵布衲不算奇特若有人问着老僧你浴得这个还浴得那个么提起一杓热水擘面浇去管教老汉无立地分。

　　举僧问赵州未有世界早有此性世界坏时此性不坏如何是此性州云四大五蕴僧云此犹是坏底如何是不坏之性州云四大五蕴。

　　拈云长空无异色洪波彻底清。

　　举仰山指雪狮子云还有过得此色者么云门云当时便与推倒雪峰云云门只解推倒不解扶起。

　　拈云仰山捏目生花云门雪峰一倒一起未免向境上作活计还会他三人的意么不因一事不长一智。

　　举南泉问座主讲甚么经主云弥勒下生经泉云弥勒甚么时下生主云现在天宫未来泉云天上无弥勒地下无弥勒。

　　拈云南泉担板座主支离若问弥勒甚么时下生向伊道高着眼若云天上无弥勒地下无弥勒竖起拳云这个从甚么处来待伊拟议拦腮便掌管教有理难伸。

　　举修山主垂语具足凡夫法凡夫不知具足圣人法圣人不会圣人若会即是凡夫凡夫若知即是圣人此语具一理二义若人辨得出不妨与佛祖位中有个入处若辨不得莫言不疑。

　　拈云全身没影相遍界不曾藏看来这汉只顾逆风扬波不觉灰尘满面还识修山主意么韩卢咬杀金毛兽三脚驴儿上九重。

　　举僧问天龙色身败坏如何是坚固身龙云山花开似锦涧水绿如蓝。

　　拈云这僧将头觅头天龙把土作金一对郎当不少若问万善即不然向伊道蟭螟吞香象蚯蚓鼓风雷。

　　举洞山聪因僧问既是四州大圣为甚么在扬州出现山云君子爱财取之有道。

　　拈云洞山虽然偏正不无未免途中所转万善即不然若问既是四州大圣为甚么在扬州出现向伊道清灯辉暗室明月照高楼。

　　举乾峰示众云举一不得举二放过一着落在第二云门出众云昨日有人从天台来即往径山去峰云分付维那来日不得普请。

　　拈云日暖花开风寒叶落一人山头鼓浪一人井底扬尘虽然各不相违未免惊群动众。

　　举赵州一日从殿上过乃唤侍者一声者应诺州云好堂功德者无对。

　　拈云为怜三尺子不惜两茎眉。

　　举圣寿云月半前用钩月半后用锥僧问正当月半是如何寿曰泥牛踏破澄潭月。

　　拈云不居闹市不住孤峰两无取舍任运腾腾会么闲来打一盏何处不纵横。

　　举赵州令僧洗钵因缘。

　　拈云者僧土上加泥赵州舌头拖地还识者僧悟处么不着渔父引怎得见波涛。

　　举洞山垂语云体得佛向上人方有说话分僧问如何是佛向上人山云非佛法眼云方便呼为佛。

　　拈云日出乾坤耀风动浪花生。

　　僧问叶县省雪山童子舍身为求诸行此行如何师云掉臂街头走仰面见青天曰恁么即迷人寻着向城路也师曰此人入地狱万劫出应难。

　　拈云不是擒龙手焉能入虎穴。

　　颂古

　　拈花微笑。

　　拈花举处得机先满目春光敛笑颜百亿天龙难领解有何教外落人间。

　　世尊一日坐次见二人舁猪子过问这个是甚么其人言世尊具一切智猪子也不识世尊曰也须问过。

　　瞿昙无事强生端掷下寒江一钓竿水浅夜深焦不饵扁舟且自过芦湾。

　　文殊白椎。

　　好个文殊令再申一椎拶断葛藤根果能纬地经天手漏泄枝头无限春。

　　楞严经云佛谓阿难若能转物即同如来。

　　若人转物即如来野草闲花处处开冥坐静观无异色分明大地绝尘埃。

　　金刚经云应无所住而生其心。

　　幽居晏坐默无言夜静更深月影寒不觉西风黄叶坠无言童子口喃喃。

　　阿育王问宾头卢尊者曾见佛来尊者掀起眉毛会么王罔措。

　　清波汲动月钩寒若个知音把钓竿香饵不吞空点额徒劳跃浪禹门关。

　　那吒太子析骨肉还父母因缘。

　　幻色不是色真空不是空皮肤脱落尽八面显玲珑。

　　文殊问无著。

　　日映峰峦云雾弥金毛闪出露全威当机不具金刚眼才到灵山是也非。

　　马祖玩月。

　　清虚月朗管弦繁处处楼台杨柳烟一等清音云树里就中曲调不同看。

　　云门因僧问如何是佛门云干屎橛。

　　云门干屎橛凡圣俱超绝无事御街游杖头挑白月。

　　德山托钵。

　　一拨当阳便转回太虚何处着思惟世间多少痴男子却寄枯椿待兔归。

　　破灶堕为灶神说法因缘。

　　灵从何起圣何来棒下超然眼自开弗是灶公亲点破几乎将业自活埋。

　　玄沙因僧问如何是亲切事师曰我名谢三郎。

　　如何亲切事觌面不曾藏江头垂钓客原是谢三郎。

　　赵州狗佛性。

　　道有也不多道无也不少赵老两重关为君注破了。

　　楼子闻唱。

　　诸日区区寻径途谁知衣内有明珠忽听窗外莺声啭去住纵横任卷舒。

　　黄龙三关。

　　我手何似佛手推落南辰北斗回头日午三更惊起金乌便走。

　　我脚何似驴脚乾坤任我伸缩蹋翻大海没踪折角泥牛咆哮。

　　人人有个生缘放去收来目前已任呼驴唤马总是阃外威权。

　　怀州牛吃禾益州马腹胀天下觅医人炙猪左膊上。

　　和风吹动百花芳到处游蜂暗度量阵阵清香何处觅一枝红杏出东墙。

　　僧问万善有佛处不得住无佛处急走过一切圣凡居何国土师便打。

　　劣形殊像两无差犬吠驴鸣共一家佛祖位中留不住渔公依旧宿芦花。

　　佛事

　　为毗卢瑞亭禅师起龛炎热薰风六月天荷花开放满林泉瑞公才欲贪游赏忽地严霜落叶残恭惟毗卢堂上瑞亭法兄禅师龙池嫡系盘山真传紫盖峰前打失鼻孔福城东际大设法筵正宜善导化利偶尔波逝归源群迷失度曷胜悲惨诸仁者还知和尚今日复现无量德像就路还家的消息么以拄杖打○曰乾坤直摄毫端上不涉程途遍大千。

　　秉炬喝一喝云一句当阳迥绝俦通身不挂纤毫头大冶炉中须信步毗卢顶上任优游撺下火炬。

　　为兼然秉炬兼然兼然急着耳观娑婆三十二今日万缘完疾惺惺莫颟顸真空在处显威严撺下火炬曰娘生布袋悉焚却一曲歌遥忘旧颜。

　　入塔万缘放下当处解脱本来位次何用造作以拄杖指塔曰个里常存元不变孤光炯炯照山河便入。

　　为张得庆起棺生死涅槃无别说临时只要万缘撇山僧今日指路归佛与众生无二辙竖拄杖曰得庆居士还知路头么复击棺一下曰蓦直去(引行)。

　　为广福自修上座入塔秋天冷落夜长长路上行人返故乡且道故乡在甚么处掷下骨衬曰豁开无缝当轩坐几度风来几度凉。

　　为天宁现玉起棺风飒飒雪片片山河大地如白练堂堂体露已分明且问行人荐不荐竖拄杖曰须知随处是家乡步步行行登彼岸。

　　秉炬逐日忙忙忙不彻忙忙今日以何消当阳荐得无生意烈焰光中长异苗以火炬打圆相曰一道红光才举起虚空宝月彻凌霄。

　　为宝觉李居士起棺以拄杖击棺一下喝一喝曰击碎无明窝臼迥出业识根苗通身了没影相己任独步青霄起。

　　秉炬真生无可生真灭何曾灭截断两重关红炉飞片雪撺下火炬。

　　常禹门为荐祖母请起棺豁开顶门正眼方识竿头进步且道临行一句如何指示喝一喝曰起。

　　略状

　　晖洲旲禅师滦州乐亭刘氏子胎不茹荤诞而凝静十一岁母逝父送依韩家道晓空剃发十八岁发心闭关跪讽法华至安乐行品佛子住此地即是佛受用顿然生疑赴盘山参了宗见将胸中所疑请问见便打以此疑情越发行住坐卧执定一个话头时刻不放值七见落堂问云父母未生已前如何是你本来面目师云月白风清见曰月落后又作么生师转身归位见休去中秋同众玩月见令着语师以手画圆相呈偈云碧天云净智光圆洞彻玄微绝正偏万户千门悉仰赖威严空寂照人间见首肯之即出源流记莂命书记寮五载随见赴天津放生院晋西堂三载戊辰出住滦州万善高山石佛盛京华严宁远地藏青山朝阳乐邑圣严随缘化度二十余年偈曰幻海之中驾小舟金圈直把钓鳌头任他汲浪千层涌捷尽沧波始便休。

　　康熙壬午季春谷旦板送嘉禾楞严般若堂流通

　　滦州万善恒如大师送
令师晖洲和尚录板入藏请楞严。

　　峻峰和尚升座法语钳锤佛祖还凭过量之人模范人天须是超方之作然虽如是事全凭恁么人若非恁么人难肩恁么事如我
晖洲法兄和尚数踞名蓝道风盛被于金台四众钦崇法化弘敷于燕地或一毫端上现宝王刹一微尘里转大法轮说法若神龙出海垂机似香象渡河永绝渗漏不留朕迹幸我法侄恒如大师不惮数千之遥将伊师和尚数十年横说竖说炽然说无间说一总拈撒楞严藏海遍界流通庶使祖灯永耀慧日长明今日敦请山僧升以此座举扬个事大众且道即今又作么生水归大海波涛壮云到苍梧气象雄下座。

　　侍者实伟记录
