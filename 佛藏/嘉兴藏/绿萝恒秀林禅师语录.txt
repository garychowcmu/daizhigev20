嘉兴大藏经　绿萝恒秀林禅师语录


　　序

　　秀师夙契如来三昧咄咄信是再来甫参云幻和尚机缘相合即为水乳之投真破山和尚法派当日咸为云幻得人庆并为破山有传人庆良不诬也考其得道时尚在三十五岁而开化吉祥而弥勒州大隐而沅江万寿而鹿苑而皈依两纪之内滇蜀大道场早已坐遍就中浩浩洒洒眼筋舌骨弘阐宗风非似他人沾沾错认片纸黑字也今披阅其语录吐三十八世真机开七十五灯正眼指示直明那畔虽云片羽已呈苞采宁曰寸脔足赛侯鲭真末法之光明幢也稔知倾动诸方正当天龙推出法嗣嗣宗悠公爰为编次而复有玄微慧初两公不惮跋涉以本师祖翁东塔示现之地特来禾郡挂瓢于清白大师古新庵梓送大藏流通今而后闇室灯传指头月现禾城诸刹虽未获秀师开堂说法而手持语录一编已不啻耳提而面命之矣且回忆畴昔之日祖师破山住锡福城时以大悲阁胜因未就撩起即行重归汤沐至今犹为遗憾兹得秀公杰出之嗣孙提唱宗传而当年未竟之胜因不益阐扬而光大之哉是则仰秀师焉抑思破山和尚而不值读秀师语录如睹破山和尚一班焉余系门外不敢窥测堂奥而玩其词绎其旨惊喜信爱之心跃跃乌能已于赞叹也敬为序。

　　时
康熙岁次甲子仲春上浣
文林郎奉天府知海澄县事双溪里人江溥洄叟氏谨撰

　　绿萝恒秀禅师语录叙

　　万峰破翁自东塔一番罏鞴而来川中向干戈丛里建大法幢以维末运海内学者莫不从风而偃若龙之宗而有鳞凤之集而有翼也其门庭孤峻子孙超卓率皆耆年宿德一点龙睛俱绍弘规吾乡恒秀禅师弱龄出家问道四方几经丧乱既弘烁迦之心遂撒悬崖之手最后余相晤于黔之思石间见其雅度玄朗一门深入因尔结茆问难五越寒暑迨虎溪话别相隔旬年戊戌中余有绝域之游遍历刀山剑树生死未了复入五浊而秀师自蜀得天童嫡孙云幻和尚之法一枝南来丙午冬握手仙湖抚今悼昔则已十有三年矣夫以予百折狂澜之尘客而对不见不闻之逸致其芰制可楚荷衣可裂也暇则出其示众小参而余复屡炙其上堂法语言言入木字字顶针且栖心方外化导随场既不立崖岸于法林岂复争标帜于庄市临机问答见病书方触境歌吟随风彻籁原无纂述水到渠疏噫是真禅之大总持也欤予虽得及门未晓堂奥中事仅述所见如此明眼作家有深知师者当别有向上全提一着在。

　　时
康熙己酉长至月东华逸民刘莅稽首拜题

　　恒秀林禅师语录目次卷上上堂示众小参机缘卷下颂古书问真赞杂着佛事行实附录

　　绿萝恒秀林禅师语录卷上

　　嗣法门人光悠等编

　　住云南开化府吉祥寺语录

　　康熙戊申九月师在报国受开化太守刘公及众檀护请住吉祥禅寺十月一日入院。

　　山门一弹指顷吉祥门启宗庙之美百官之富喝一喝便入。

　　佛殿城东不欲见佛赵州不喜闻佛山僧到来又作么生万事无如和气好得盘桓处且盘桓乃展拜。

　　据室喝一喝云会么者是人天瞻仰不及处蓦卓拄杖云作风作雨任他忙。

　　拈护法疏示众云河山森列将相功勋一句无私当阳独露正法眼藏总在个里如或未委便请表白。

　　指法座云占断毗卢顶不禀释迦文虚空乘宝座园绕吉祥云遂升祝
圣毕复拈香云此一瓣香光吞佛祖气压诸方伶俜十载一朝击碎躬承记莂不敢孤负此第一回拈出奉为忠州石宝山万佛禅寺传临济正宗第三十二世云幻大和尚用酬法乳敛衣趺坐上首白椎云法筵龙象众当观第一义师震威一喝云第一义谛山僧底白椎上座底者里彻去拄杖子与汝相见问吉祥云绕吉祥座大转如来正法轮如何是最初一句师云未到开阳时早向汝道进云恁么则占断风规去也师云莫乱走进云还有为人处也无师蓦头一棒问如何是宾主句师云看取令行僧礼拜师乃云吉祥门大启十方同聚会踏着吉祥地心空始及第即今莫有踏着底么山僧与你证据如无未免自拈自弄去也喝一喝以拂子击禅床下座。

　　结制黎国兴王胜诸居士请上堂十方薄伽梵一路涅槃门窄处通车马宽处不容针还有透得过底么问宽窄即不问用透作么生师云山僧今日失利进云果然现大人相师云险乃云门里出身易身里出门难圣人俱从难处易凡夫自向易中难且道迥脱难易一句又作么生鹤有九皋难翥翼马无千里谩追风下座。

　　上堂竖拂子云突出难办久参未免踌躇信手拈来后学那知端的会得者白云万里不会者明月千江假饶直下承当未免当面错过良久掷下拂子云还委悉么六国安宁边塞静珠帘高卷竟忘尊。

　　一相任护法同诸居士请上堂问莲花未出水时如何师云莲华进云已出水时如何师云莲华进云已出未出时如何师云莲华莲华进云直下承当去时如何师云利剑挥空乃云未达境唯心起种种分别达境唯心已分别即不生良久卓拄杖一下云长忆江南三月里鹧鸪啼处百花香。

　　居士丁应龙徐承业邵兴诸居士请上堂举庞居士云难难难拾担油麻树上摊婆云易易易百草头边祖师意女云也不难也不易饥来吃饭倦来眠师云庞公一家恁么语话大似从前汗马无人识只要重论盖代功吉祥者里且不然或有人恁么道但云凤鸣晓日秋空静雨打黄花蝶梦轻。

　　元日监院海修请上堂拈香祝圣毕乃云春风笑桃李花鸟绣苔痕寂寂松涛起家家别调新东村频劝酒西舍醉相迎此中无限趣料得少知音山僧恁么告报大似境见情生诸兄分上又且如何良久云还委悉么更有一般奇特处铁牛产下玉麒麟喝一喝下座。

　　解制护法戴惟高请上堂解开布袋口放出一群牛纵横芳草去得意任优悠任优悠半含春色半含羞举芙蓉一日辞马祖祖曰装却包了来与汝说一上佛法蓉次日到方丈少顷祖曰时寒善为道路蓉转至法堂忽然有省师云马祖平地上推人一跌好与三十拄杖蓉乃随人起倒也与草鞋一辆今日设有人辞吉祥但向他道春雨蒙蒙途路滑和风细细上林芳。

　　上堂举石巩和尚昔为猎人赶鹿从马祖庵前过问祖曰见鹿过否祖曰汝何人巩曰猎人祖云汝能一箭射几个曰一个祖云汝不善射曰和尚解射否祖云解曰和尚一箭射几个祖云一群曰彼此是生命何用射一群祖云汝既知此何不自射曰若教某甲射只是无下手处祖云者汉旷劫无明烦恼当下顿息巩即拗折弓箭投祖出家师云石巩见义勇为真大丈夫马祖将错就错可谓百发百中只是眼孔太窄吉祥则不然等闲一箭管教大地人丧身失命何故聻不见道护生须是杀杀尽始安居。

　　非涯禅人请上堂山僧久不升此座舌上生尘毛欲布今朝歌首上场诗普请诸人和一和莫有善和底么一僧才出师蓦头一棒僧一喝师亦打问临济在黄檗三度问佛法大意因甚三度被打师便打进云在黄檗下吃苦为甚向大愚处拔本师直打退乃云要明恁么事须是恁么人若是恁么人须解恁么事便乃拳踢相应唱拍相随虽然如是要见二老则易要见吉祥则难何故聻有眼无耳朵六月火边坐。

　　住鹿苑寺护法周继瑗等值佛诞日请上堂问法身无相法海无边和尚升堂说个甚么师云法身无相法海无边进云某甲不会师云自语尚不会那僧伫思师云法身无相聻僧踊跃礼拜归位师乃云目顾四方行七步天上天下太孤生当时若遇拏云手管教大千海岳平喝一喝下座。

　　上堂举龙潭问古德云某甲自到来不蒙和尚指示心要德曰吾未尝不指示曰何处指示德曰汝擎茶来吾为汝接汝行食来吾为汝受汝和南吾便低首何处不指示汝心要潭伫思德曰见则直下便见拟思即差潭当下开悟复问如何保任德曰任性逍遥随缘放旷但尽凡心别无圣解师云古德被龙潭一拶只得净地上撒屙龙潭当下悟去也是平地吃交今日若有人问鹿苑不蒙和尚指示心要和声便打管教立地水消何故聻字经三写乌焉成马诸兄还委悉么听取一颂心要不劳频指示十枚曾以一枚还无端特地重申问一棒须教髑髅干髑髅干低头归去也惭颜。

　　己酉秋受弥勒州刺史王希圣护法王世锡等请住大隐禅寺至九月初十日入院。

　　三门竖拄杖云无门之门高大难论转大地山河归门里罗十世古今入域中卓一卓遂入。

　　方丈舞笏擎叉未免手忙脚乱张弓驾箭射得半个圣人检点将来未是超方作者新大隐则不然一句无私彰宝印笑看千嶂起风雷。

　　拈护法疏示众云者是灵山会上付嘱来的落在刺史王居士毛锥子头上山僧不敢囊藏却烦维那宣过。

　　指法座云大法空座佛祖共登山僧到来岂免随例且道作么生步骤要提无相毗卢印须向千峰顶上行遂升拈香祝
圣毕复拈香云者瓣香三巴林里得来六诏街头拈出奉为万佛禅寺云幻老人用酬法乳敛衣趺坐上首白椎云法筵龙象众当观第一义师云当阳击碎直下平坦惯战作家便请直入有么有么一僧才出师云好一员战将僧便喝师便打进云铁牛不怕狮子吼恰似木人见花鸟师亦打乃云铁牛不怕狮子吼恰似木人见花鸟木人花鸟本无情一切圣贤如电拂所以终日吃饭不曾嚼一粒米终日着衣未尝挂一缕丝便能摄无边刹海于毛端融十世古今于一念出没卷舒无非佛事逆顺去来总是道场任运腾腾全规全规虽然如事你诸人还知落处么若不蓝田射石虎几乎误杀李将军复白椎云谛观法王法法王法如是下座。

　　结制上堂问跳出金刚圈又入狮子窟时如何师云截断脚跟进云一锤打就时如何师云看汝伎俩僧便喝师云只恐不是玉是玉也大奇进云骑牛穿市过师云终是淆讹乃云一言截断千圣消声一剑当前横尸万里所以道护生须是杀杀尽始安居遂顾视左右云千圣不知何处去倚天长剑逼人寒。

　　光圆韩夫人供法衣请上堂举岩头因沙汰次在甘贽家过夏补衣次贽行过以针作劄势贽遂整衣欲谢妻问云作么贽云说不得妻云也要大家知贽举前话妻云此去三十年后须知一回饮水一回噎女子闻云谁知尽大地人性命被奯上座劄将去也师云岩头吃了甘贽家饭不守本分反惹他一家人大惊小怪是何心行甘贽听妻处分也合吃棒即今韩夫人造二十五条衣供奉山僧历历金针不昧明明锦缝重开全机显示独露当阳一家大小互相作用虽然如是且道与古人是同是别你等诸人还知针头落处么良久乃指袈裟云此际山僧才一披如云普覆华王座卓拄杖下座。

　　居士杨真直冯永清请上堂问千年暗室一灯能破因甚还有三尺暗在师云昨日有人从天台来进云某甲不会师云炭里坐问百尺竿头如何进步师云退乃云山僧昨来刈茅辛苦正在打睡知客报言众居士请和尚说法山僧从睡而起只得之乎也者与你诸人一上众中还有不之乎也者底么众无语良久卓拄杖一下云莫谓水寒鱼不饵吾今钓得满船归。

　　护法丁大来词林刘　等供法被请上堂师指法被云蜀锦吴绫白玉黄金打成一片特地相呈蓦拈拄杖云还着得者个么复靠拄杖云谩谓须弥藏芥子且看芥子纳须弥卓拄杖下座。

　　解制上堂众手淘金谁是得者得也赏你一锭金不得也赏你一锭金何以如此不见道锦衣公子贵林下道人高。

　　师诞日得寿李护法及两序请上堂师顾视左右以拂子打○相云大众会么只者生铁团子多时撒出人前了也同一眼见同一耳闻更要上来下去觅甚缝罅还委悉么劫石不能比其坚须弥不能匹其量喝一喝下座。

　　住沅江府万寿寺

　　结制上堂士问三界火宅如何避得师云用避作么士云恁么则被烧却了也师云怎怪得山僧士云岂无方便师云随缘消旧业更莫造新殃问如何是玄要意旨师云并却咽喉唇吻问将来进云学人并却了也如何是第一玄师云接竹点青天进云如何是第二玄师云空里打秋千进云如何是第三玄师云藕丝系铁船进云如何是第一要师云饥来吃饭进云如何是第二要师云寒来着袄进云如何是第三要师云寒山逢拾得抚掌呵呵笑进云玄要已蒙师指示庐陵米价事如何师云逢贵即贱问如何是火里栽莲师云则今便请云恰遇和尚师云可知礼也乃云三界无安犹如火宅蓦竖拂子云大众见么若也见得彻去变秽邦而成净土转火宅而为清凉处一尘而一尘不能移其质历万劫而万劫不能易其长可谓心同虚空界量等虚空寿无生亦无灭无解亦无结净裸裸脱尘情赤洒洒绝盖覆直得千圣同躔万机顿赴还有恁么人么见义不为非勇士临危不变始惊群击拂子下座。

　　上堂举僧于马祖前作四画云上一画长下三画短不得道长不得道短离四句答某甲始得祖乃画一画云不得道长不得道短答汝了也后僧举似忠国师忠云何不问我师云者僧画长道短要且不知饭是米做马祖恁么答他其然岂其然乎忠国师云何不问我总与一坑埋却何故不见道字经三写乌焉成马。

　　解制上堂二僧齐出师云一箭落双雕二僧一齐归位师云死底死活底活乃云山僧去冬此日有一则急要事在诸公分上诸公还知么若也知得许你放胆摘杨华脱或未然出门便是草。

　　住皈依禅寺

　　绅衿张星耀等值佛诞请上堂问和尚烧香庆诞世尊云门便要打杀且道与烧香庆诞是同是别师云同也同不得别也别不得进云只如今日和尚上堂有人要打和尚又作么生师云退身有分进云恁么则释迦不前和尚不后师云且照顾脚跟僧便喝师云又被风吹别调中乃云指天指地太郎当万古千秋是祸殃劄破面门何处去一年一度一烧香卓拄杖下座。

　　因事上堂庭前草深一丈格外大用无私从前俱已不是今日又复何非良久云三寸密藏浑是胆一丝才有便成冤。

　　住绿萝山继祖堂

　　大殿落成众护法请上堂西堂问梅稍星月弄华香雨众摩尼越样妆梁木此时新意气现前一众尽称扬如何是斩新一句师云祥光周法界龙象尽趋奔进云恁么则大树之荫满中夏去也师云且喜阇黎共证明知客问四众临筵共乐升平超宗手眼请师拈出师云杲日丽中天进云恁么则人人添得一重光彩师云休从他觅维那问如何是绿萝境师云千峰笑点头进云如何是境中人师云一句定乾坤进云人境已蒙师指示向上全提事如何师云坐却舌头都监问如何是最初句师云末后问将来进云如何是末后句师云最初问将来进云如何是即今一句师云阇黎连日辛苦书记问寒暄宇宙天花落地暖红炉一片水露地狮儿头戴雪唤回亲见本来人如何是本来人师云自领出去进云一种没弦琴惟师弹得妙师云又来者里念篇章悦众问今日绿萝上梁却是释迦成道还合著也未师云好日多同乃云今日是我释迦文佛成道之期所以缘萝大殿落成正用此日两彩一赛千祥雾集十方聚会万善云臻说甚一切众生具有如来智慧德相但以妄想执着自不证得即今缁素高人个个蹋着绿萝者片场地入此无碍法门睹此无量光明尽证菩提悉得心空觅一毫德相了不可得况妄想执着乎虽然如是且道功圆果满一句又作么生宝网重重弥亿匝圣凡普会日交参卓拄杖下座。

　　旦日上堂拈香祝圣毕有二居士齐出作舞而去师云一得一失良久维那云谁得谁失师云剑去久矣汝方刻舟便下座。

　　天童密祖忌上堂拈香云恶声克满三千界毒气郁蒸亿万年触之则倾湫倒岳背之则倒岳倾湫不犯风规如何通信桐溪水急鱼行浊太白峰高鹤宿安下座。

　　上堂蓦拈拂子击香几一下又连击两下光悠西堂白椎云谛观法王法法王法如是下座。

　　佛诞上堂举世尊才生下一手指天一手指地周行七步目顾四方云天上天下惟吾独尊云门云我当时若见一棒打杀与狗子吃贵图天下太平琅玡云云门可谓将此深心奉尘刹是则名为报佛恩又云贼过后张弓师云二大老大似泼油救火绿萝则不然任他稽首麻三斤我但南无干屎橛且道与古人是同是别还知落处么遂喝一喝云有佛处不得住无佛处急走过。

　　同乡道旧至上堂巫山一带锦水吴绫木鹅三峡且听同音还委悉么逢源不尽长河起流入沧溟引兴长击拂子下座。

　　上堂拈香示众云者瓣香是从无量劫来自心中流出光明烜赫为祥为瑞为盖为云爇向炉中供养三世诸佛历代祖师并天下老和尚伏愿道心坚固种智圆明遂敷座乃云国家柱石佛法金汤现成公案本愿力故顿开千眼坐断十方明明绝渗漏历历无覆藏直下分明是个本来面目有时抹过太虚空踏杀南山鳖鼻蛇不为分外且道功用两忘一句又作么生到头霜夜月任运落前溪。

　　佛成道日上堂值雪大地尽成银色界长空普放玉毫光瞿昙冷坐孤峰顶冻落当门齿一双乃竖柱杖云大众见么释迦老子来也口喃喃底道奇哉奇哉一切众生具有如来智慧德相但以妄想执着而不证得山僧看来尽大地人被他涂污一上不同小小即今还有不被他涂污自解作活底么众皆沉吟师云依旧随他脚底忙。

　　上堂上苑春华取次开庭前燕子语喈喈个中会得真消息何必胡僧特地来卓拄杖下座。

　　示众

　　辛亥秋师命门人光碧等扫双桂破山师翁塔回持天童密祖像及师翁所受密祖二十五条衣继席云峤和尚转授万寿到山示众云天童密云老和尚及我破山师翁源来曹水振起滹沱父子相承的骨的髓递至于我未有了期故万寿祖天童而翁双桂也乃举起袈裟云者是师翁留镇醉佛楼的今日落在林上座手里对众显示非图报德酬恩只愿天下衲僧鼻孔端正毛羽鲜洁人人水草具足个个脚跟点地虽然如是还有灭却正法眼藏蓦栽荆棘底么出来道看良久众不出师云且到祖堂烧香着。

　　中秋示众金风凋落千林色雨过青山翠泼门竹影扫阶尘不动月穿潭底水无痕此四句内有一句有照有用有主有宾若检点得出明头也合暗头也合若检点不出头上漫漫脚下漫漫遂以拂子击禅床云还会么月明此夕清光满秋老长空万里天。

　　双桂破师翁忌日示众以拂子点空云呵　呵　春水满泗泽夏云多奇峰秋月扬明辉冬岭秀孤松仰面觅地底头视天水作何色柳绿含烟世谛流布底似鸭闻雷途中受用底如龙得水正与么时且道师翁鼻孔落在甚处良久云阿　阿　。

　　云幻老和尚忌日示众昔年石宝室中相见不相识今日绿萝堂上相识不相见大众为甚石宝室中相见不相识他赚我碓觜花开香朵朵因甚绿萝堂上相识不相见我赚他依旧百花开碓觜遂举香云还委悉么秪因者着翻成错撼岳旋乾宇宙昏。

　　示众若论个事不但山僧口挂壁上直饶三世诸佛也说不到历代祖师也行不到假使行说俱到正好吃棒何故聻理长则就。

　　小参

　　小参举云门云结夏得数日寒山子作么生沩山云结夏得数日水牯牛作么生象崖云结夏得数日拄杖子作么生师云三大老虽然同放不同收究竟何曾异者里翻覆数来百千番依旧当年李八伯山僧者里不然结夏得数日肚里有饭身上有衣便是安乐法门且道与古人是同是别试定当看定当得出横身当宇宙遍界绝遮藏若定当不出业识忙忙无本可据还委悉么甜瓜彻蒂甜苦瓜连根苦。

　　启隆王护法诞日请小参举那吒太子析骨还父析肉还母然后现本身为父母说法今日督府王居士总不恁么只将一味无米饭供养大众请山僧为二亲说法山僧夜来枕上作得一偈今日举似大众良久云忘却了也拄杖子你还记得么同坑无异土喝一喝下座。

　　解制小参问自从那畔归王化直至如今彻骨寒师云大众见你败阙进云竿头丝线从君弄不犯清波意自殊师便打乃举叶县省和尚示众云达磨卤来直指人心见性成佛独标万象物外宣扬悟之者纤毫不隔迷之者背觉合尘中下之机也须仔细莫虚度时光况以西来的意教外别传道契一言纵横自在打破髑髅揭却顶盖岂不庆快师云大众叶县虽然脚下无私须防泥里有棘还委悉么一把柳丝收不得和烟搭在玉阑干曳拄杖下座。

　　师诞日小参蛾眉女子裙拖地无位真人首摩天一点灵光含万象蟭螟眼里打秋千若向者里瞥去不但山僧性命不消一捏以至三世诸佛历代祖师如按指掌脱或未然诸人性命又落在山僧手里还瞥也未良久云钓来明月卖风流拾得黄金如粪土靠拄杖下座。

　　机缘

　　僧问如何是佛师云眉横眼上鼻长觜边云天不能盖地不能载时如何师云脚跟下一场懡　。

　　僧问尽大地是个眼睛乞师指示师云尽大地是个眼睛指示甚么僧拟师蓦头一棒。

　　僧问学人有一问在和尚处师云山僧住持事繁云和尚何得忘却师云大地绝尘埃僧伫思师打云头上吃棒口里喃喃。

　　僧问一切诸法本来是有那个是无师云是有是无汝自知之云也要问过师云险。

　　僧问祖师西来当为何事师云不为别事云罢却干戈也大难师云有甚奇特云不是苦心人不知师云脑后见腮莫与往来。

　　僧问学人皂白不分乞师方便师云你眼在甚么处僧无对师便打退。

　　僧问世智辩聪总不要拈出还我话头来师便打云瞪目不见边际时如何师云苦。

　　僧问上苑春早到百华竞秀开若能转物则同如来还有不被物转底么师云孟八郎汉云只得物我同归时如何师云出身犹可易脱体道应难。

　　督府王护法问昨日杀人今朝礼佛是同是别师云车不横推理无曲断云善恶两忘时如何师云可知礼也。

　　刺史王居士问山中有千年葛藤之利器如何斩得师云将葛藤来与汝斩士沉吟师云绊杀人绊杀人。

　　僧问凡圣交参时如何师云验出你骨髓云棒喝交驰时如何师云裂碎你心胆云如何是无底意旨师云声震大千。

　　士问三藏教中即不问黄龙三关意如何师云不许夜行投明须到云如何是我手何似佛手师云摸着鼻孔打失口云如何是我脚何似驴脚师云踢到三山五岳云佛手驴脚与生缘又是阿谁师云与我过拄杖子来士拟议师云棒头直下无生忍拟议寻思隔万山。

　　姚文学参师云居士何来云江南师云江南与者里相去多少士鼓掌云一二三四五师云远之远矣云和尚是何心行师云念子远来三十棒且待别时士便作礼师云吃茶去。

　　僧问汾阳三诀意旨如何师云汾阳无此说云如何是第一诀师云子规啼出血云如何是第二诀师云夜行莫踏白云如何是第三诀师云拔出眼中楔云尽力道不得底句分付阿谁师云孟八郎僧礼拜师便打云拶。

　　绿萝恒秀林禅师语录卷上

　　　　　　　　　　　　　　门弟子(光定弘彻)对

　　　　　　　　　　　　　　嘉兴　吴知先书
　　　　　　　　　　　　　　　　倪尔绳刊
　康熙甲子年仲春　吉旦禾郡楞严寺般若坊藏板
嘉兴大藏经　绿萝恒秀林禅师语录


　　绿萝恒秀林禅师语录卷下

　　嗣法门人光悠等编

　　颂古

　　世尊初生

天上人间谁似君放开圭角便称尊虽然万古无伦匹几个知恩解报恩

　　夜睹明星

冷坐六年成戏要等闲觑得眼皮穿眼皮穿一道神光烁大千

　　世尊拈华

瞿昙才露锋铓迦叶眼中着楔疑杀百万人天个个证龟成鳖

　　阿难持钵

王舍城中持钵去威仪整肃到人间可怜孤负婆心切犹待门前倒刹竿

　　女子出定

廓然大定等虚空女子瞿昙伎未穷纵使罔明能出得青山依旧白云中

　　镇州萝卜

镇州萝卜也寻常拈出令人脚底忙堪笑刻舟求剑汉夜深犹忆下沧浪

　　破山足痛

者回败阙岂寻常失足县岩自肯当却被樵夫亲见得忙施一掌破天荒

　　牧牛颂

殷勤直上最高峰拨草撩风翠蔼中烟水重重何处觅奋身又过白云东

披云转步别峰头寻到无寻便了休偶尔溪边露个迹新蹄渡水带烟流

云深溪渺入无边步步追寻却宛然露地稳眠浑不顾森森头角锁苍烟

虽然擒下气昂昂摆尾摇头劣性狂恶辣鞭绳时在手金针习惯自归降

水草频添牧养勤时加鞭策没因循驰驱不犯人苗稼放去收来渐渐纯

倒跨牛儿意兴狂横吹短笛曲无腔而今莫讶归来晚此事从来没覆藏

鞭绳掷下浑忘工眠云枕石睡方浓一声野韵殊天籁不出白云谷口中

弹指人牛俱已忘腾腾任运绝商量东西南北浑无碍逼塞虚空也不妨

百川众派皆归海万岭千山到岳边信手拈来无不是任从沧海变桑田

横肩楖栗到人间为度群迷出市廛狭路相逢穿耳客趁他平步上层巅

　　联芳偈

　　浩然读印

黄檗室中三顿棒大愚胁下便还拳老僧伎俩随施设付柄吹毛续正传

　　皎月光文

万峰山顶桂双开风送秋香特地来轻折一枝分付汝直教馥郁赚英才

　　嗣宗光悠

忆昔灵山拈一枝饮光微笑露全机老僧翻藉瞿昙手历代相承祖道辉

　　续之光世

一条拄杖逞风流竖去横来得自由随放随收随作用逢羊虎角跨龙头

　　蓝田光碧

辅弼丛林独汝先不敲文字不参禅吾今与柄鈯锄子任运随缘得自然

　　长目光电

出窟威狞任纵横。堂堂大用许谁尊。当阳一喝分宾主。见者闻之丧胆魂。

　　慧初光定

绿萝中毒已多年。苦侍巾瓶岂偶然。放出人天随作用。五湖一钵济高贤。

　　月霞寂慧

老僧年迈喜闲暇。懒着袈裟经几夏。付与阇黎任意披。大千刹土无缝罅。

　　玄微彻禅人

芒鞋亲授汝亲承。踏遍诸方不二门。直下顿明玄要旨。大开只眼定乾坤。

　　真赞

　　初祖

西天二十七。东土第一祖。分身遍刹尘。处处扬家丑。扬家丑个个。面南观北斗。

　　天童密祖老和尚赞

握条拄杖。开张臭口。把四十九年家活一捏粉碎。千七百则骨董一线穿下。悟却震旦多少人。赚杀天下英杰汉。放出寻常脚手。打开一条活路。直待江河竞注之时。方才掉转风帆。即今海内。能有几人不遭魔魅者哉。试道看。

　　双桂师翁破老和尚赞

破翁吃了曹山酒。痛骂诸方五味禅。拄杖横行天莫测。是凡是圣任人传。呵呵。大千沙界海中沤。一切圣贤如电拂。

　　中峰幻老和尚赞

白云人间来。不染飞尘迹。有时幻出中峰顶远近骇苍黄有时敛迹何有乡人天失瞻仰。丹青传不真。变换千般样。夫是谓之云幻和尚。

　　自赞

　　归根请

破尽家私三十年。归根那复图吾相。等闲抛出金刚圈。徒与人间生怅望。

　　真才请

望之俨然。默默无言。因甚如此。我不会禅。

　　光电上座请

这个不情汉子。何假图相逢。人无贵贱。蓦头便顿棒。逆风吹了顺风吹。见者无不生讪谤。只好狎泉石以自娱。岂可与儿孙作榜样。

　　普明请

三十二相无此相。八十种好无此好。参天荆棘蓦门栽。引惹人间增懊恼。咄。

　　书问

　　复刘太史(讳莅)

　　护法道学笃至。绝去世味。斫额相望非一日矣。故每接德音。一读三叹不谓老。护法垂念法门之深切且喜能以正知止见。振起儒释。从上家声。得不令人私心。爱之慕之。但未审何时。下我久县之榻耳。承谕戒以迟起。谨遵药石。然边地瘴雾不时长作。似不能久处。待来春戒期之后。轻衣薄裳。曳杖而来。与护法徜徉于松石之间。一开怀抱。或可期也。

　　通本师幻老人

　　昔年钝置。深蒙痛棒。撇转机轮。亲承印可。是以法乳之恩未报。省觐之礼还亏。恭惟老和尚。击大法鼓。吹大法螺。纵夺随宜。绝万端之穿凿。生杀自在。翦诸见之稠林。化顽石而作佛标。黄叶以为金法门。有赖祖焰重光(发林)樗栎庸材伶仃泉石。窃拟混迹白云。无如檀护之坚请。虽然出丑人前。诚恐罪戾于法社。间有一二偈语。未就赍呈慈览。暂修寸敬。聊表芹私。恕百千之罪咎。乞亿万之仁慈也。前辛亥秋。专使双桂赍奉片檀。扫师翁之塔。并此以闻。统祈慈照。宽宥不情。不胜惶悚之至。谨启。

　　上天童法叔大和尚启

　　伏以慧日。光通万汇。森罗里许慈云瑞霭。一天净绝。微尘那边引带。霎时人境悉翻空者畔昭垂满座。主宾齐踊跃。妙契心传媲饮光。如是如是。严提法令超临济。谛观谛观。恭惟天童堂上法叔大和尚。灵钟大峨峰。香象撑天。建极秀毓沧溟水铁航破浪乘风。数载乌藤雨点。只期桶底惟穿。几经白昼雷轰。看取米筛相应。北到南参。都卢手眼翻筋斗。西来东印。微细毫毛辊绣毬凛凛禅风第一绵绵记莂无双灿然佛祖宗猷(允矣)帝王师范(发林)。双桂嫩杪。不忘木本灵。根万工余。波有溯水源。清致奈缘调恙滇土。举步维艰。犹愧守愚。绿萝将敬。何似特令光定等怀片檀香。致烦西峰。我净代为(发林)拜扫祖翁宝塔。虔备輶礼专伸法叔狮　。治斋治供献嚫献芹。伏愿握向上风规。惊起鸡足之定展衲僧巴鼻挽回熊耳之宗。俯念遐私。垂青法语。顿令迤云。方惺惺得俾苾草更欣欣(发林)曷胜激切屏营之至。

　　复西峰法侄我净禅师并谢

　　一花五叶。幽香荫继于双桂。而双桂之幽香亦荫遍于天下也。虽则各擅家声起。化门之铎。未有如我法。伯福深德厚感招克家之后裔。令双桂之幽香又有托于静公操手弘兴。从唐至清。千有余年之。萧寺焕然一新矣。兼之请藏及安置上二代之塔。并二代之语录。俱刊归藏海。可见家声者。亦未有如贤侄迥出世人头地也。欣羡。欣羡。兹虽专使扫我伯塔者。六千里程。止赍片檀。奉薰灵幢。因三十年前侍巾瓶于大酉洞天。蒙施十戒。深受训益不过。聊表寸心。何乃敢烦金心代为上堂。垂示法语。附还山中。令天末是善益深加。信念愈弘。赞扬其君子成人之美不过是也。此段因缘岂独愚之深感则青松必不敢笑象幻二老矣。临颖神驰葛藤谢复原韵。

　　滇山楚水万千重。走侍鞋穿字脚空幸得静公伸只手频拈柏子触翁翁。

　　复寿官保城壁马檀越

　　山野在万峰时。耳食威名向往十有六年矣。及壬辰萍寄阡阳。为武陵杨公所留。相去麾幢仅百里。不获一觐龙光为歉。后晤燕和尚。备道护法。留心此事。时有所得。山僧深为助喜信乎。无始以来。慧灯不昧。照耀今古。非寻常根器可同日而语也。昨接来教。字字似从拈花微笑处融会而来。虽然碍处非墙壁。通处没虚空。护法应久彻此理也。待躬谒戟门把手一笑。

　　复开化米二尊

　　昔佛印禅师与苏端明以文字交为禅喜三昧。心切慕之而竟不能仿佛其万一。昨以中秋后一日。得聆謦欬。所谓吐白凤而吞云梦者。公之谓也。直令山野过屠门而大嚼。不亦快乎。佳作既成。便中相示。以此代玉带之镇何如。

　　复沅江王护法

　　数蒙注念。殊缺报谢。云水萍踪。谅不以世法相拘也。老居士弘护法门。深根固蒂。加以坚持。淳素厌薄浮嚣。举家事佛。清净为业。得不出庞公一头地也。山僧敢为饶舌。且道者一头地是何意旨。幸通消息。堪作驴年旧友。承颁鼎贶。向人天众前。结一不思议功德缘耳。他时后日自尔受用不尽时值风便裁。复并谢。

　　与余山法兄和尚

　　向在东山一晤。临风击节。忽焉几易岁星矣。无如老病相侵。樗栎自守。岂若老法兄之令行滇南而道播寰海者。历三十余载。持此一片不倦之婆心。岂小补哉。当嘉运初度之日。任竖刹竿于昆池。使一切人未得者得。未证者证。弟以事不从心。坐乖嘉会。专遣侍僧代为致敬。聊具不腆。惟冀莞存。愿言珍爱。以臻遐嘏为祝。

　　与密印法兄和尚

　　湖海茫茫。五浊遍地。当此际者。驾铁船游陆地。格格难入矣。奈何奈何。客秋策杖。欲上鸡足。忽遇贵门人。得读尊录。不但顿开弟之茅塞。真令法门生色。祖灯长耀。于兄有后望焉。闻有退闲之举。曷不再声涂鼓。使百千年后。当有闻之而死者则法兄后之垂范宁有穷乎。愚固若此。兄意何如。今贵执旋楚聊附菲供以致芹私伏惟莞存不尽依驰。

　　附双桂云峤法叔和尚来书

　　万峰门庭。高在天表。其间垂手坚贞。殚心竭力。惟公唯能耳某株守双桂不及撑住远承物仪却乃不恭。受之惶愧。兹读法录钳锤妙密风高价重更冀留心尽善尽美。可谓希世之珍也。特寄老人法衣顶像及天童师翁真轴。并愚叔拙偈。付诸来人。第恨途遥。见晤无由。聊布寸楮驰候并复。

　　价重风高自不同。顶门眼正有全功。操持临济金刚剑。倜傥扬岐栗棘蓬。铁壁银山随作用。魔宫虎穴任流通。摄将中外无边刹。并入钳锤罏韝中。

　　杂着

　　复白溪戴居士次来韵(二首)

大隐市朝小隐山。世情冷暖一齐删。红尘易尽因先觉。白业须勤最后关。涧底游鱼吞皓月。岩前石虎抱儿还。从容话与维摩诘。只在当人返照间。

道者幽栖世味轻。也知随分乐生平。烹茶汲水邀明月。种竹锄云了幻情。黄菊共看知有句。青山相对复何声。举心恐落枯禅病。一种平怀自坦行。

　　游华藏寺次太史刘护法韵

楼阁门开不二关。到来华雨丽其间。庭前嫩柳舒青眼。涧外寒梅展翠颜。太史藤疏蜂酿熟。僧岩松韵鹤吟还。谩将儒释窥门户。人是人非总掷闲。

　　步灵隐法伯和尚紫皇阁元韵

地辟潕阳悬古洞。层楼百尺倚长天。飞泉溅石分江韵。幽鸟穿华破树烟。帐幔紫云垂岸草。竿欺碧水拜池莲。虽然毒鼓声消后。法令犹然见大全。

　　同文燮姚护法坐雨华舫姚拈雨丝风片烟波画船八字于首并限韵

雨过平林泛野溪。丝竿斜钓夕阳西。风幡墙尾招云鹤。片石滩头赚泽鹈。烟树重重樵径曲。波光漾漾海天齐。画图一派堪幽赏。船泊芦华鸟乱啼。

　　赠久默静主

多年住锡碧峰头。一默如愚得自由。闲玩白云眠野岸。静观明月载虚舟。青山缥缈寒烟翠。玉练横拖紫气浮。高枕松床清梦稳。浑忘人世几春秋。

　　与和宛樊子兼别

遍寻知己入云端。长啸一声天地寒。岐路尽经愁里过。千峰又到眼中看。老僧下榻常留客。樊子灰心懒做官。珍重临行一句子。这回不必问丰干。

　　分松岭步天隐法兄和尚韵

奇分峻岭几时栽。气合连枝辟不开。盘结虬龙腾碧汉。斑斓石虎啸莓苔。披云带月磨今古。覆盖垂阴任往来。雪后始知君独操。亭亭角立占高魁。

　　示真玄上人

鸡群独立凤凰儿。欲得高飞且待时。饮啄莫随愚伴侣。依栖许共圣贤师。敲空有响非他物。击木无声秪自知。透过者些玄要句。乾坤拈作一联诗。

　　圣征管护法同真玄上人及诸子请游太平寺

太平原是旧同群。携手相将把韵分。天地不言都是字。水云有句尽皆文。风生满座华惊落。赋就凭阑日夕昏。吟到无吟吟始妙。一声啼鸟隔坞闻。

　　除夕

自住山来不计年。柴扉静掩枕高眠。是非绝倒何兴废。行业那能验劫前。懒把新诗黏素壁。惟翻旧案阅残篇。木鸡啼彻钟声动。又点霜花上鬓颜。

　　初夏步法叔莲月和尚韵

南薰来殿阁。入室转清凉。新雨增晴爽。奇云巧样妆。儿蛙鸣碧沼。乳燕舞茅堂。剩得惊人句。何妨对月商。

　　夏日过题清凉庵

烟澹风清处。山深月色凉。到门无曲径。入户有花香。谈笑竟终日。拈题兴亦狂。新篁初出土。冉冉绿成行。

　　山行

倚杖观山好。物华更有情。青松长秀丽。白石少枯荣。得句莺联韵。忘情鸥不惊。锄云开古径。谁共此中行。

　　舟中

摘叶辰溪下。孤帆竟日投。人从舟上渡。影向雾中收。起落波层叠。参差岸树流。烟村分曲折。此际晚堪留。

　　水墨画屏

粼粼秋似碧。一片淡如神。绿柳溪边密。白云天际频。好花长岁茂。奇果四时新。树树飞寒玉。丹心绝点尘。

　　庚申秋再至皈依寺

几载离斯地。翻然曳杖来。草香新过雨。寺古旧生苔。再到拈华处。重临点石台。秋蛩鸣素壁。归赋报君栽。

　　重九登烟霞山

此日逢重九。登临兴亦奢。天高涩雨露。竹密隐人家。怪石倦趺坐。疏篱晚放华。无风吹帽落。绝胜在烟霞。

　　航园中作

一航绿蔓长。可以共云厨。瓜瓞如星坠。芙蕖似镜舒。花间新蝶舞。篱侧旧莺呼。随分生涯足。偏宜拙者图。

　　山居

山深地僻绝人还。雾锁苔封竟日闲。愧我憨憨无别计。新松带雨种林间。

　　同庭表王先生登东山楼次韵

携筇缓步上层楼。伫立凭栏一展眸。回首忽惊云影散。远山突出碧如秋。

　　丙申访刘太史

一自阡阳分手后。韶华又度十年余。客中秋色随愁记。及至相逢半句无。

　　谢刺史王护法饭僧

云厨寂寂断炊烟。入市化粮空钵还。不是维摩出只手。破沙盆子不圆全。

　　复语嵩法兄和尚来韵

双桂门高日正红。道标风远没西东。家声重震唯兄力。愧我无能继此宗。

　　初雪王护法索偈

昨夜漫空匝地堆。庞公曾送客泉来。当时若遇山僧在。拈起一团打落腮。

　　己酉中秋同我净知玄二法侄夜坐

寂寂清辉月正圆。风摇竹影拂窗前。流光欲度山僧榻。开户何妨让半间。

　　与梅眼法侄禅师

柳眼拖金梅眼开。清香遍界绝纤埃。冰心自不同时调。岂是阳春和得来。

　　示玄微记录

掷钓江边那计秋。烟波影里任沉浮。纶竿忘倦频添饵。不钓金鳞誓不休。

　　示辨才侍者

口如瓶泻未为奇。直下翻身事可期。觑破娘生亲面目。再来吃棒未迟迟。

　　与慧光禅人

坚侍西峰请藏回。更持先哲到滇来。山家无物酬行脚。笑指床头破草鞋。

　　示湛微禅人

老大方知世念灰。发心铲草乞吾侪。从今为汝解粘去。他日应须笑一回。

　　示含微禅者

一尘含法界。大定等虚空。禅者须亲荐。天然意气中。

　　示灵虚库司

扬岐灯盏明千古。宝寿生姜辣万年。惟我库司伎俩别。许多滋味不如盐。

　　示以权监院

人能弘道道能优。非道弘人人自投。珍重长年遵圣哲。残羹剩饭似今秋。

　　示朗朗禅者楚归

大地山河脚底收。乌藤拨转洞庭秋。草鞋钱价差多少。算得来时不浪游。

　　示融然禅者楚归

楚水滇云路渺茫。途遥不计脚头长。草鞋到处通消息。法法头头自肯当。

　　示馨野行者

佛法无多贵久长。莫行岐路错商量。心期远▆岭南佛。始信当人一段香。

　　示自心禅者楚归

楚行来去八千里。会得丝毫犹未隔。百步源归一步初。逢人漫道脚跟彻。

　　示门人扫天童塔偈二首

命伊拜扫天童去。太白峰高贵竭诚。努力向前登极顶。自然亲授祖叮咛。

曾孙受法廿五秋。木本水源尚未酬。命尔天童观境界。万工池也水悠悠。

　　酬藿思李先生给照门人扫天童塔兼感怀(二首)

昔在灵山曾有约。君为柱石我为僧。果承弘护因非浅。大转法轮济上乘。

法海滔滔福海清。万山耸翠寿山峥。是僧不仗山河倚。山亦无僧安可祯。

　　示鹤友禅人

人友鹤兮鹤友云。翱翔天际可同群。禅人素志如云鹤。物外翛然独羡君。

　　示静修上座

静里工夫闲里证。一丝不合不相宜。有时动静俱忘却。忘到无忘始是奇。

　　示月辉禅者

磨砖作镜镜何光。鼻孔依然眼下藏。不信但看潭底月。清辉耿耿露堂堂。

　　示震音静主

一音演唱古今同。震起犹能望在公。莫恋白云深处好。白云深处草茸茸。

　　示月霞书记回川

一钵烟霞去故乡。脚跟下事气昂昂。这回踏着自家底。不负峨嵋老放光。

　　示镜微知客

东风才拂碧桃开。何事灵云笑满腮。珍重逢人谩举似。莫教混入着疑猜。

　　示天生书记行脚

去去来来有甚由。草鞋几破价难酬。只须提起吹毛利。剖出天生第一头。

　　示覆隐监院

搬柴运水老阇黎。赤手调羹六味宜。格外家声藏不得。拈来物物是珍奇。

　　示归根禅人

萧萧黄叶对君飘。着意听声声转遥。片片不随流水去。归根满地落枝稍。

　　示尼闻庵

平田之下古南章。出个尼师牙爪长。不惜当阳为点出。蓦头一棒绝商量。

　　示闻一监院

和颜为众特殷勤。因果分明绝点尘。但使此心常不昧。他年头角自峥嵘。

　　示光照任居士

单刀直入展雄威。剖破当人第一机。坐致太平无个事。只教明月增光辉。

　　与光相安护法

宰官身也比丘心。两相双垂护法城。物外经纶培种智。流芳千古播仁声。

　　喜光中陈居士得子

德善仁贤久植耕。老来天赐一麒麟。君看世上尊荣者。尽是从前福慧因。

　　复东山法兄止和尚冰泉弄影次来韵

泉开石壁水云图。弄影神驹是有无。竹舞斜风鱼不饵。莫教明月堕冰壶。

　　示真阳李居士

善觉堂前一片地。莫教荒却变桑田。掀翻时把灵苗种。果熟香飘不计年。

　　示悟道向居士

一苇传来直指禅。单刀直入贵心坚。目前斩却闲机境。蓦地顿开火里莲。

　　示真直杨居士

闻君学道心真切。动静勿忘这个事。一念纯清万念休。一超直入如来地。

　　示真德道婆

持斋念佛要殷勤。便是离尘出苦津。日用寻常莫弃舍。声声唤醒梦中人。

　　示弘珗李夫人

富贵聪明非偶得。还从那畔久栽培。现今受用无穷尽。大好从头检点来。

　　瀑布

哮吼云中烟外流。奔流倒挂玉龙浮。光涵秋色连天碧。乱撒珍珠未肯休。

　　蚤梅

玉骨云埋带雪芳。孤标耿耿占春光。山前昨夜通消息。时拂清香到草堂。

　　半松轩偶吟

老学逃禅天外天。诛茅缚盖半松轩。苔深路滑无来客。肯把浮名播在先。

　　卜吉塘

乐农人秉性纯良。脉结回龙卜吉塘。碧水有情能递事。浊兮殃也总成祥。

　　绿萝八景

　　绿萝山

独立嵯峨势插天。樵歌牧笛近云边。众山一目如屏帐。几片落霞共锦连。

　　继祖堂

柏子灯分双桂来。绿萝丛里祖堂开。直教狮子长为吼。走破英灵几草鞋。

　　龙松崖

势摩云汉踞雄峰。头角森森烟雾中。传说当年沾国泽。龙崖种满大夫松。

　　九曲溪

漩流洄伏绕山川。九曲名溪月一湾。波绿涵空疏影淡。藤华两岸点苔斑。

　　上方阁

画阁凌空势接天。云霞缥缈杂炉烟。登临可共天人语。俯视群峦只一拳。

　　双狮峰

双双雄踞一峰头。卧雪眠霜尽日幽。牙爪通身轻不露。全机隐伏混春秋。

　　烟竹岭

绿竹漪漪翠带烟。虚心劲节势摩天。投林金凤长需荫。浮世何如君独贤。

　　乐农村

绿阳峰下乐农村。浅水平田亦可耕。富庶如今通至化。弦歌不减武城声。

　　示玉琢侍者归里

春水涨平桥。波涛怒亦哮。珍重玉禅者。牢把浪中稍。

　　示玉璋侍者

一片蓝田玉。琢磨便圭璋。有时彰大用。汝器岂寻常。

　　示参识禅人

入道有多门。单参者一着。直教漆桶穿。大似破灶堕。

　　示尼光相

道无男女相。殷勤贵向上。猛然省得来。圣凡不两样。

　　示真麟张夫人

福从真实得。果向善心生。念佛心无退。飘然出化城。

　　示真镜道婆

真镜似秋月。不磨光皎洁。照彻岁寒心。无得亦无说。

　　示纯和禅人

峰顶构茅室。通身烟雾侵。偶来城市里。只说白云心。

　　示太枝静主

何来行脚士。住锡白云间。地僻无尘到。柴门静不关。

　　春晴

风和花吐气。日丽柳含烟。逸兴东郊外。农夫畔在田。

　　壁间竹影

欲拈拈不起。拟拨拨不开。壁上磨窗影。风生亦快哉。

　　寒潭秋月

碧潭彻骨冷。秋月重点景。试问山中人。几曾来照影。

　　示玄印侍者

一念不生。万念自灰。惟有者个。放去收来。

　　行实

　　师于辛亥冬。染疾日久。上首弟子读印。率众上方丈作礼。白云某等虽亲侍老和尚有年。未敢叩请和尚行脚乞慈悲。为说作将来模范。师曰某才疏智浅德凉行寡自救不了。岂可为后学作范模耶。众坚请不已。师曰山僧乃西蜀邻阳人也。祖讳许逊。父讳仲登。母何氏。弟兄四人。予处最小。生前胜国天启丙寅实今　皇代天命七月念三日也。时方髫龄。见伯父仲科日修静业。偕僧梵呗整肃。遂猛出尘之念。白父。父不允。即不食。母曰若食即许。遂送辩融师剃落。法名行林。后易发林。未几。融师别去。父兄接回。予不茹荤。后依伯父言。转送至碧云庵云峰师处供事。有尊宿号笑破者。予敬礼焉。一日影师兄问如何是生死大事。破应声曰将得生死来也未影礼拜破便打。予在旁。不觉惊疑汗出。遂屡求指示。破曰欲明生死大事。须参个万法归一。一归何处话头。话头若破。则生死不必问人也。予虽耿耿在怀。不知下手工夫。后往隐微座主处听讲楞严至见。见之时。见非是见。见犹离见。见不能及。与万法归一。疑情顿发。遂请益座主。主以道理释之。又到野愚座主处问。答一如。乃归本庵。见破师。破便问你这许多时在甚么处。予吐实情。便蒙开示。稍觉有些进益时。闯寇入川。有长者曰国运将倾。死生何逃。予愕然曰生死未明乃遭此际。奈何哉。于是急回省亲。不日寇至。焚杀殆尽。父兄散去。渐离乡井。几至饿死途中。走到镇安。访卓尔座主随敏悟师卖薪度日。有邹士谓敏曰吾欲此子赘婿何如。敏曰你自问他。予闻逃去。敏亦尾后。同参破石和尚。寇亦至石又遁去。敏死生相顾。谓予曰吾老朽。勿我虑。恐汝年幼。虚却前工。予曰誓不以此苦退失初心。敏曰汝若此。吾何多嘱。潸然别去。予趋酉阳。参象崖和尚。值佛诞日得禀沙弥十戒。更号恒秀。一日象问曰如何是有主沙弥。予曰和尚尊重。象曰山僧耳。聩时长破和尚自川来。与方丈和尚夜话予。瞌睡长曰者瞌睡汉。予微笑。长忽以袖掩予口云笑什么。便打。予通身汗下。思此大事。愈加迷闷。便染大病。汤水不入者屡日转更惶恐。自忖参禅日久。今在病中。工夫全无灵验。走白象。象曰你今日方信老僧话也。予遂死誓拚舍身命。咬定牙关。单提一归何处。三四日间。病乃稍退。放身便卧。忽生惭愧。急起扑地。有省。次日上方丈礼谢。象问病中还作得主么。予云时起时倒。象曰万法归一聻。予曰红炉焰里雪花飞。象曰拶。予礼拜。象便打。自此巾瓶三载。因象和尚示寂。事毕便回本庵。破曰久不见汝。还我草鞋钱来。予作掌势破休去。一日破问狗子还有佛性也无。予曰道什么。破便打。予曰赵州犹在。便随破师阅藏于思南。得参丈雪和尚。丈问那里来。予曰思南观音阁。丈曰大悲千手眼。那个是正眼。予便喝。丈便打。又到石谷和尚处。石曰小者何来。予云老者何住。石云大家在这里。予礼拜。云适来触忤和尚。石曰先师去世时。上座在否。予云忝侍巾瓶。石曰有何祥瑞。予云红霞荫碧落。白日丽须弥。石曰即今又作么生。予云天下太平。石曰不妨惊人辞去抵石扦得圆具于破石和尚处。不意通城殿下及刘太史强住须溪。遂约同参念。余人打七。至第六夜。闻报钟声。脱然彻去。不见有一物为碍。悲喜交集。又值戒和尚示寂。门下无人。予于庐塔一十三载。时天隐和尚有书。欲予出山。不得已。往见之。隐便问向闻子名未见子形。觌面一句。作么生道。予云十个指头八个又隐。曰大似保福道底。予便问世尊未出母胎。度人以毕。意旨何如。隐曰梅开不待春风发。予云百杂碎了也。次日隐示予偈曰。坐破蒲团一物无。已知无物是工夫。云云。遂辞回向梵晋山住。静三载。庚子秋。有万峰之行。与本师云幻和尚邂逅相逢。冤家聚首。是年三十五岁也。壬寅元旦。师上堂。拈拄杖示众云。吞却乾坤世界了也。你诸人若眼目定动。白云万里。予出问乾坤世界即且置。子承父业时如何。师云好手手中呈好手。红心心里中红心。便将源流拄杖袈裟一齐掷下。曰吾得本师宝印三昧以来。未常轻许一人。今日事不获已。转授于汝。善自护持。云云。予意秪图自了隈岩傍穴以适余生。岂敢出丑人前。却被你诸人及刘太史众护法勉予应个时节。做成不了公案。以至逗漏。及此是不唧溜中之不唧溜汉也。若是伶俐。衲僧举尾知头。那有许般工夫。毋劳久立。伏惟珍重。

　　绿萝禅寺碑记

　　夫佛祖以一大事因缘。故出现于世。究其所以。无非开觉群迷。俾明自性而已。然众生根器不齐。则自性岂易明欤。且尔迷途未复。菩提涅槃尚在遥远。苟不遵修福慧以基之。何由得达于彼岸哉。盖恒禅师之辟绿萝继祖堂者。原佛祖之心行。知众生不能自拔。方便演唱。随机浅深。譬如大海。蚊虻阿修罗饮者皆得饱满。而弘法利生之心至悉矣。秀师得法于蜀都破山师翁。嫡嗣云幻和尚。自是游黔而来。说法于滇之开化吉祥。蒙自鹿苑弥勒。大隐沅江万寿。虽住诸大名刹。毫无假借。既谢事吉祥。退隐绿萝。顿成宝所。千峰拱峙。叠嶂飞云。溪流环涧。洄绕平田。可耕可食。无适不好。独怪绿萝。乃荆棘场地。虎迹狼迹。樵歌放牧俱不敢入。不知几许年来。特留此片袈裟地以待恒禅师作开山鼻祖。事亦奇矣。总之。时节因缘斯院也。始创于丁巳之春。而成于戊午之夏。虽猓僰之众。趋走恐后。而佛殿法堂。而方丈三门。而厨库寮舍。而宝像庄严。金辉玉射交光。映彻前后。所费岂止一二千金。而工不下万余也。饭堂食众济济。多士法席之盛。滇南罕见。成千古之祖域。为现今之法窟也。时节因缘苟可强乎。时有里人谭琏王伯鼎等。将谜奈寨无主荒田若干亩。该粮一石五斗。岁岁赔纳。民甚苦之。于是佥议送入绿萝。而作焚修。常住听其徒众。招佃开垦。惟辨正项钱粮。特以此意达之于余。余亦为国赋有赖。民累以除。梵刹可永。一举而三得焉。乃尽免其杂派差役。任给照以存之。乃勒石垂诸久远。以为后之不知者示也。嗟乎。莫为之前虽盛而弗传。不为之记虽美而弗彰。今有其地。有其堂。有其田。有其僧。俾能世世守之。灯之。续之。于以供奉千百年之香火。晨昏钟鼓以提撕警觉于愚不肖。则此一宝坊虽在蠢尔椎结之中。端不异西方极乐国土矣。因为之记。而说偈曰。

　　天生绿萝。不崩不骞。星雾在址。云泉在巅。神龙守之。破荒立禅。绿萝既开。式是莲台。瞻之仰之。以奉如来。维彼夷方狡焉。其狂仇则尔记。恩则尔忘。一眦一睚。何时可解。其愆如山。其业如海。愿尔有众。勿贪勿嗔。种此菩提。以树尔身。愿尔有众。勿轧勿倾。饮此甘露。以净尔心。世界何窄。心性何宽。诸天佛祖。与尔同欢。罔念则狂。返念则觉。虽则殊方。有同极乐。

　　康熙己未孟夏开郡守建陵恕庵何清撰

　　绿萝恒秀林禅师语录卷下(终)

　　　(沅江开郡安南乐农四众同刻
　　沅江阿迷弥勒蒙白既山县开化安南乐农皈依
　　弟子信官李寿等同刻伏愿法界之内华藏海中
　　人人自性宗通个个心华灿发情与无情同缘种
　　智)

　　　　门人　光定
　　　　　　玄微　校对
　　　嘉兴吴知先书　　倪尔绳刊
　康熙甲子仲春　吉旦禾郡楞严寺般若坊藏板

　　附录

　　　天童叔翁。上山下晓。老和尚为云南恒秀法侄。扫　南山先老和尚祖塔。请上堂。

　　　佛佛授手。祖祖传持。开凿人天眼目。挽回上古风　规。此乃我
　密祖崛起。太白勒转滹沱。时之机用普天匝地。缁　流莫不遭其涂毒。受其嘘吹。然克绍嫡传。只获二　六真种。兹驰瓣香远供　塔头即法伯双桂老人　之嫡孙恒秀林公也。能于滇黔。绳其祖武。饮水知　源。难忘木本。不远万里虔赍净资。恭启山僧。向人　天众前。为伊拈出蓦竖拂子云大众。且道拈出后　如何。优昙花正开。清香来不彻。掷拂子。下座。

　　　　　复书

　　　伏以大道无方敲唱。全凭乎师子。祖灯赫奕弘扬。　必赖乎伟人。虽域有九区。而法无二致。纵途分南　北。而辙合古今。惟我恒公贤侄和尚。心传双桂。派　出天童。宝剑横挥。开瘴疠于桂林象郡。慈云遍溥。　振滹沱于滇水黔川。化被南天。声驰岭表。实惟师　门有幸。三十八世之獦獠重见于今。真乃孝念殷　诚。十千余里之窣堵。遥虔瞻礼。三门增彩。四众欢　腾。切惟朽　发白齿颓。德凉道俭。肩祖庭之巨任。　日夕彷皇。接玉启之揄扬。中心愧悚。清斋上献。大　惠均沾。远承申请。欲鼓两片唇皮。深自思惟。却无　一言可说。凭宣肤语。勉应来机。即所谓惊鸡足之　定。挽熊耳之宗者。奚不深有望于贤侄也耶。云天　修远。良晤难期。草复神驰。曷胜缱绻　寄赠。

　　　太白灯传黔水外。绳其祖武最艰时。不忘木本驰　天末。信是吾家白额儿。
