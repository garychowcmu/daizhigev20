嘉兴大藏经　玉眉亮禅师语录


　　玉眉亮禅师语录序

　　予昔奉
命宰蜀新宁公事之暇谒昙华三山老人深蒙扣击发明个事迎老人于署中咨决宗旨门人中相与唱酬者有天湖定公云林现公大笑崇公冷眼证公若玉眉禅师所称机锋峻捷识量超群者予敬服之老人尝指目之曰此耳庵兄狮子儿也方是时甚幸良师益友晤对一堂将以永朝而永夕无何以并邑归里旋任栾城牧商州瞬息梦游廿年于兹适冰弦大师自蜀来持玉师语录问序于予予受而阅之见其言言见谛句句超宗纵夺所施不啻身受钳锤觉廿年前面目俨然在睹况冰公克承先志武林永寿笑公丕振家声法化今且南行夫耳庵嵩和尚绍三巴掌祖之传今师继之能裕其后只令宝峰巴掌打尽天下无疑矣述而序之奚辞。

　　时
康熙庚午秋九月上浣　嘉禾法弟沈廷劢顿首撰

　　玉眉亮禅师语录

　　书记空谧编

　　康熙八年九月十八日师受请住忠州五峰山天宁禅寺入院。

　　三门　无量法门百千妙义新长老到此不消举足踏过了也以拄杖画一画遂进。

　　伽蓝　空杯一举便入山门好不唧溜新长老法令森严不作者般去就拈拄杖画一画云放君出入一毫也不能勾天宁院里破沙盘大家出只手。

　　佛殿　佛是自家屋里底顾视左右云直下荐取遂展身作礼。

　　方丈　从上古锥据此室中说道说理谈妙谈玄直饶簇锦攒花尖新巧妙总无一字道着天宁今日斩新一句合作么生喝一喝云符到奉行。

　　祗围檀越请升座山僧自到天宁钁头斧子日未释手运水搬柴是吾日用到者里胸中佛法一点无存更要抑逼山僧向曲录床头好肉剜疮作么但举则古人公案以表檀信布发之诚昔帝释随世尊山行次世尊以手指地云此处宜建一梵刹帝释拈一茎草插于地云建梵刹竟世尊微笑昔年张会极率侄瑞奇男思胜舍宅为寺复同本境众檀信捐资重建以比一茎功增万倍若论举手未动分毫虽然如是毕竟如何举唱来年更有新条在无限风光向后看升座上大人丘乙己佳作人可知礼唵苏嚧　唎　哩。

　　示众出家参禅更无别法直须向自己脚跟下荐取若向外驰求则无禅也何故一切众生有生以来于一切尘劳境界中纵六根贪六尘根尘无染无明杂毒妄想纷飞随起随逐毫不知返把本来清净性体搅得浑扰扰地未免六道轮回好丑受报如此是皆尘合觉之众生也如修行人于二六时中妄想起时便自觉照摄六根离六尘破无明绝纷飞久之尘净光生方能证得清净本体圆明无碍如此即是背尘合觉之诸佛也故曰迷时诸佛即众生悟时众生即诸佛须是恁么人始解恁么事恁么事且置如何是恁么人师召大众云汝须会得好。

　　佛事

　　安本师和尚真

　　是真非真是相非相良久云天宁老和尚来也见么拈香入炉遂礼拜。

　　为本师和尚扫塔

　　南山南北山北东西何处堪摸索指塔云吾师面目在此中觌体亲承瞒我不得还知瞒不得底事么不腆供养伏惟尚飨。

　　礼本师和尚真

　　债有主冤有头检点将来事不自由某甲昔在熊耳庵中咬着一粒鼠子粪翻肠搅胃历有多年而今毒害恶发直得偿债酬冤去也喝一喝作礼三拜。

　　闻返素师伯讣音设供

　　春雨淋淋没个事六门闲旷坐泉林倏报南滨音信至愁天点点泪痕新顾视左右云大众还知返师伯去处么无端向没底船中掉转面目黄河九曲蜀水三巴云生古洞月照长沙举钵云今朝瞻礼处请吃赵州茶。

　　为鹤林大德起龛

　　小尽二十九日到来有甚巴鼻忽遇暴雨卒风折却鹤林廊壁咄咄咄不不不到者里那容阇黎久住急急回头照脚跟又看面皮归何处。

　　举火

　　春山青秋水绿野鹤栖巢寻归路撺下火炬云烈火焰中解抽身一脚蹈翻娘生裤咄。

　　为圆初硕德起龛

　　现成公案不用踌躇欲得大用现前须是别行一路会么乃以手引龛。

　　举火

　　汝虽出尘不明大事汝虽年耄未达性空而今四大巴离作么是转身底一句良久云涅槃台上不用迟留急急回头更须进步遂举火。

　　为长安湛休耆宿举火

　　以火炬画一画云识得一万事毕无去无来只者便是老湛休知不知今朝抛御者臭皮长安虽乐不是久居复画十字云一任南北东西。

　　为见玄硕头举火

　　以火炬点龛云会么者个是汝效六祖处的公案今日尽情放下了也且道抽身一句合作么生湘之南潭之北绿水悠悠青山叠叠。

　　偈赞

　　嘱冰弦首座

天宁兀坐已多年为法烦心自有传狮子窟中无异兽他时吼出遍人间

　　赞达磨

到梁不契摘芦渡江努睛拗杖为谁着忙正眼看来手脚欠当若非莫后行履大似游花浪荡还知末后事么九年少室分皮髓万古流传作话扬

　　颂古(着拈)

　　举僧问赵州柏树子还有佛性也无(说甚有无)州云有(诺)僧云柏树子几时成佛(即今)州云待虚空落地时柏树子成佛(诺)僧云虚空几时落地(即今)州云待柏树子成佛虚空落地(诺)。

　　拈云颠拈倒弄本无他覆去翻来只者是。

　　颂柏子何知虚空何物毕竟如何落地成佛咄呵呵大笑一场哭。

　　举南院问僧(老不歇心)名甚么(李四张三)僧云普参(亲言出亲口)院云忽遇屎橛时如何(普参聻)僧云不审(恁么那)院便打(赏伊罚伊)。

　　颂名甚么云普参忽遇屎橛参耶不参才言不审便遭打一棒凑成一二三。

　　举僧问赵州(便好劈口　)如何是祖师西来意(此话问者甚多)州云庭前柏树子(拈出了也)僧云和尚莫将境示人(唤作境得么)州云我不将境示人(剜心刳腹)僧云如何是祖师西来意(这边向汝道底聻)州云庭前柏树子(喏喏)。

　　颂西来何意柏子何物重重拈来更无不足咄。

　　举双岭真和尚问道吾(是非只为多开口)无神通菩萨为甚么足迹难寻(不从人大来)吾曰同道者方知(将谓目前无)云和尚还知否(瞒得过阿谁)云不知(和尚真同道者)云何故不知(不从云水来)曰去(恭敬不如从命)不识我语(山河大地如草如木)。

　　颂菩萨没神通处处足迹难寻入化工莫道不知无伎俩两岸杨花带晓风。

　　举兴化在三圣处做首座(贤者多劳)圣云我闻你在南方行脚一遭拄杖头边不曾拨着一个半个你具甚么眼便恁么道(问过始得)化便喝(太相生)圣云须是你始得(口胡心反)兴化又在大觉处做监院(礼下于人必有所求)觉云我闻你在南方行脚一遭拄杖头边不曾拨着一个半个你具甚么眼便恁么道(放过只不可)化便喝(莫犯当头)觉便打(真门一钉)化又喝(元向你道)觉又打(苦哉苦哉)次日在廊下相逢(冤家路窄)觉云我直下疑你昨日那两喝(莫针锥好)化便喝(筑着磕着)觉又打(苍天苍天)化又喝(猛虎口里失身)觉又打(苍天中更加冤苦)兴化云某甲在三圣师兄处学得个宾主句总被师兄折倒了也(者里恰好会取)愿与某甲一个安乐法门(蹉过了也)觉云者瞎汉来者里纳败阙(为▆要▆彻)脱下衲衣痛与一顿(还会疼么)化当下悟得临济先师在黄檗处吃痛棒底道理。

　　颂一打二打三四打弥天风雨一齐下宾主句折了也莫道相逢不下马。

　　举临济示众云(作么作么)有一无位真人(夜叉头菩萨面)常向汝等面门出入(有多少奇特)未证据者看看(祗恐入眼成翳)有僧出云如何是无位真人(十万八千程)济以手托开云(▆)无位真人是甚么干屎橛(喏喏喏)。

　　颂无位真人干屎橛堂堂大露漫徘徊看看着莫疑猜一任面门去复来。

　　举万象之中独露身。

　　颂绿树成阴在上林草花木叶景鲜新春色满园关不住香风习习树头生。

　　举黄龙和尚因化主归升座云(大似开眼说梦)有五种不易(且听分解)一施者不易(也不得拖敬)二化者不易(无一不辨)三变生为熟者不易(油盐费多少)四端坐食者不易(祗管下口)且道第五不易者是甚么人(阐提汉)良久云聻(举出了也)便下座(一场懡　)。

　　拈黄龙老汉恁么道若无末后一语管教失利不少虽然也要识得此人。

　　颂独坐高堂口易开随君举步任徘徊个中说破无余事一句明明尽道来。

　　举云门示众云(便好劈口　)闻声悟道(耳根有事)见色明心(眼里有▆)作么生是闻声悟道(鸣啼诗梦醒)见色明心(茶熟敬人来)观世音将钱买糊饼(水向石边流出冷)放下手来(风从花里过来香)元来是馒头(瞒和尚不得)。

　　颂桃花灼灼傍银墙晓逐游蜂偏韵长自从得啖波罗味直至而今齿颊香。

　　举曹山问僧甚处来(老老大大来处也不识)僧云扫地来(实实答)山云佛前扫佛后拂(一尘俱无何佛之有)僧云佛前佛后一时扫(太洁白生)山云与我过袈裟来(只者个更别有)。

　　拈者僧直解扫除不解动用曹山道个与我过袈裟来可谓别有方便。

　　颂甚处来云扫地佛前佛后一时毕但云教过袈裟来大用明明不可弃。

　　举僧问马祖(讨甚碗)离四句(东▆水流西涧水)绝百非(南山风送北山云)请师直指西来意(直至而今笑杀人)祖云我今日劳倦(尽力道不道▆)不能为汝说(▆)问取智藏去(赚过了也)僧问藏(错会不少)藏云何不问和尚(谢师答话)僧云和尚教来问(真实不虚)藏云我今日头痛(也须问过)不能为汝说▆▆▆海兄去(赚过了也)僧问海(诸会不少)海云▆▆者里却不会(赚过了也)僧回举似祖(▆会不少)祖云藏头白(唯唯)海头黑(唯唯唯)。

　　拈马师父子不约而同把者阿僧三回赚过且道过在甚么处。

　　颂西来大意直者便是三问三答不解其意马大师太饶舌头白头黑谁人瞒得。

　　举庞居士问马祖(作么作么)不与万法为侣者(太尊生)是甚么人(本来无面)祖云待汝一口吸尽西江水(作吐势云不中饱人▆)即向汝道(善哉善哉)。

　　颂胡焉万法不为侣赤条条地尽无倚大洋海里转身来煦日映川红似脂。

　　举保宁和尚云(切忌说道理)一是一(○)二是二(○)三是三(○)四是四(○)数目甚分明(喏喏)上下依资次(一二三四)依资次(再道即不堪)有何事(良人自断)以拄杖画一画云(不劳拈出)大众一时乱却六十甲子了也(拍掌云一场笑其)。

　　拈者老汉恁么说话且道有过无过。

　　颂没弦琴上韵幽然数目分明不用凡从今画破娘生面六十甲子颠倒颠。

　　诗

　　上恩师(有序)

　　(亮自婴孩沾师最▆后参叩五云失依左右不胜▆▆▆▆▆答)。

幽兰产大壑朝露亦何浓芬芳无时惜移傍出头峰峰头更值寒三友独羡冰魂临九九九九严寒不堕颜清香荫得一枝剖一枝得继腊梅香不让群英赴焰阳群英斗丽当和煦幽兰一萼占春王为惜当年善财子南询五十经烟水烟水茫茫何所求不登楼阁终无已忍听啼鹃带血呼玄猿月夜啸声孤鹃啼猿啸惊残梦带血和肠可忆无堪嗟久历长城下几度披星跨铁马悬知令教夜寂寥戊儿何恋征途也隆冬冽冽放江梅秋季风寒晚菊开空林落尽人踪灭鱼舟独载一轮回未羡春淋滋众甫可怜黄口经慈母蓦念鸦雏为哺翎倏觉潸潸泪如雨清宵良夜动深思襁褓曾沾只手携总有伯牙难泻曲幽衷布作扇头诗

　　赠无言法兄口占

曹溪相悟是何年喜遘五云共一天场头社火重烹炼煆出精金色灿然君在炉头称社长钳锤敲处弄声响吾曹也自列其班不觉销忘闲伎俩刚才别去不双秋及第心空三两俦楖栗横担谁是者无端冤债上君头我君此衷恨未了归来仍旧依山岛五云及到不逢君卜日叩关绝懊恼西龙山真奇特赖是君家新构结落落疏疏独掩关顿使虚空咸结舌无言此际作何言不动唇皮道亦得歇歇长三短五无平仄

　　祝庆云衡老和尚寿

丹桂竞开拥绿云新香遥透气芬芬尝味游人意若醺寻芳陟径几回闻更有万竹常围绕微风呼岭鸣同鸟如筝弹彻河天皎声传到处咸缥缈曾看带水演溪潮急揣拖练带山腰堪乘一叶任飘飘好向轮桡泛小舠般般色色信舒陈舒陈今际庆谁人想是人天知此日频将众髅已先屯独余弱侄傍幽谷斗室空空无可掬为揉掬水携满壶三盏两盏歌一曲▆何方适我师欢留得仪型长相慕

　　答应真和尚见寄

本来非合亦非离觌面从教东复西麈尾清风扬少室杖头明月映曹溪烟霞有兴随君赏泉石无心怏我栖此日相将同社火殷勤莫负一联诗

　　答玉峰法兄见寄

几度春来几度秋梅花斗雪绽枝头常惊异质畴堪比每窃余芬莫与酬愧我樗才甘独竖期君上苑前同游今朝且话无生句不羡王家利建侯

　　斗室夜坐

选胜幽栖夏日长箭深云鼎暗生香危楼布塌堪容膝斗室撑窗可纳凉漫竖唇枪诛地芜横拖舌剑破天荒偶来话到成功处罢却干戈忆子房

　　上元后二日祝无言法兄

庚星掩映色光铓火树余辉庆未央照彻柳堤金染翠耀开梅甲玉含香有生处处标宗趣常住时时建法幢喜是君家无量寿联枝永祝乐榆桑

　　雨后看山

长空初霁耀金蟆照彻嶒崚草径斜落落光浮水上石青青色映树头花狂猿啸日曾闻否俊鹞乘风可见耶一片白云飞尽处数间茅屋野人家

　　山居

闲僧问我西来意我话山居不记年汲水但将两只手担柴唯用一头肩更无瓢衲穿城市那有弓雄▆石泉落落蓬门空自启当机古柏竖庭前

　　耕事二首

衲僧且自作农僧解却腰绦系短绳试把钁锄开半亩莫教空钵叩频仍

插禾一自树枝分直至山鸦趁暮云懈倦不须生▆怯田间应有鹄超群

　　春望

散步踏林烟松风代素筵落花堆上苑流水过前川有树皆鸣鸟无云不系天凝眸看未尽又是一芳年

　　书问

　　候应真和尚

　　拜别慈颜将近一载瞻恋之怀寤寐云切侄不肖历年以来悠悠度日今春谬受衣钵于昙花者般冤债当之痛感深愧浅薄根基匪能担荷聚云门庭者诚恐驽力不前有负先师望并负老和尚一体之爱也空启上达容啚面礼不宜。

　　上弘归尊宿

　　亮托足空门三十余载劣质钝根一无所得▆春谬受昙花方丈之嘱以豖未了公案于先师深愧薄德匪躬无能担荷不知何日得报师恩并答先德瞩望之恩也敬启上达瞻礼有期。

　　候大笑法兄

　　悠悠岁月又别多时手足之思日夕切切弟不肖▆春谬受函丈之累诚如螳臂当车乌能胜任其如先债未偿不能推脱何哉吾兄闻之当亦为之诮我致意翠影师徒以酬关切并高峰诸德统此未另。

　　候离幻禅兄

　　话别归来甚多离合之感　则如斯禅兄又何如耶今大笑兄出江特具草楮奉候禅兄心腹之语不识肯真心相许否直饶心不肯许叵耐五云和尚数番留念宝圣制解不妨紧鞘芒鞋踏过五云一晤再此代面余不赘。

　　复应真和尚

　　接老和尚法教始知锡转天宁侄以期制执事羁身未能躬礼至于触忤先师无端呓语俟叩觐时方啚请正权此上复不宣。

　　复无言法兄

　　数载睽违中心怏怏忽接飞轮满面春风弟庸才弱质何能诱进后昆祖道重光惟吾兄是望倘出关后不吝移玉谈心话会庶不令山林寂寞耳郁郁离肠难将笔罄临池权复不宣。

　　复大衍法兄

　　前承移玉天宁惭多亵慢奈终朝碌碌未▆▆▆高梁罪歉弟偷处林边不过消磨岁月又何足烦言▆烦若论聚云后望唯吾兄衣▆能之至于家归后裔在头上公如何安顿岂心力之所能办欤然终成其事效法叔三老和尚之所为弟其有望于吾兄者矣忙中上复修候不悉。

　　候郎于碉老先生

　　二十余年乡关如梦其不与世局递迁居诸迭更者此旧识之老悉檀时时胸臆久思归里得觐龙光奈先师塔住天宁庐守难去法门分谊忍▆不能家师叔幸旋祖院明仗护持斗山在望兹有恳者先师心苦平生所遗法录未经刊刻且缺只字题于简端揣非大方无由借重仰希大檀越垂念梓桑不吝金玉弁以数言俾知我酆陵慈棹尚荡漾于洪波浩渺间也亮以后生忝承衣钵擅敢唐突恐属昧狂惟冀▆原蚤赐肯诺功德应无量矣临启可胜瞻依。

　　达陈恒初

　　吾乡之三姓梵刹由来旧矣虽经兵燹之后尔之尚有余芬况得护法重兴如诸大檀者乎亮离乡之一四年故知旧识辽在天末每一念言臆腕憧憧追▆古柏苍岩奇萝怪石祖院风景心目宛然首丘之▆未敢忘也奈因先师塔墓▆▆▆▆▆▆▆▆▆▆家师叔杖履之末共关荆▆▆▆大▆不▆▆▆▆手雄支俾二谛交功鼎新建立亮异日亦将溯水▆山合掌称善于舞偕戏砌之间也遥闻垂念莫罄遐思肃启专候凡遇诸檀统希转拜临颖依依。

　　募灯引

　　万松庵一方檀信之香火也为一方之香火必有一方之护法论护法则无如供养慈尊供养慈尊则无如点然灯炬夫然灯供养檀度之信心也以此一段信心而长明不息是则回光返照作善植福之一端也山野居此而缘为之引供慈尊也明檀度也是亦劝善修福之一助也一方诸檀其勿我诮。

　　万松庵募塑佛引

　　佛而可以相作乎何以色见声求者谓之行邪道耶佛而不可以相作乎何以无相不皈者莫以感众生也故知佛真法身犹若虚空应物现形如水中月明乎此者直以法身还之虚空而以月影照其应现应现之说所以示皈依之相也皈依在相而佛又岂不可以相作乎万松有庵庵宜作佛作佛之事系伊谁事亮曰吾有檀信皈依足尊者久矣皈依者在心面所以致皈依者未必不在相在相而作相匪其力无以竭其心也竭其心当必尽其力力尽而心以见心尽而力乃随随其力即长短布帛可也随其力即多募朱提可也随其力即随募而随施随施而速应可也亮曰如是为檀信之力即如是见檀信之心矣一月千江佛其有感召也哉勿谓应现之说徒示皈依之迹可也证法身于虚空亮道人人有分在。

　　玉眉亮禅师语录终
