嘉兴大藏经　彻庸和尚谷响集


　　妙峰山开山善知识彻庸禅师小传

　　彻庸旧号彻融易融而庸则自余始住余读礼青莲兰若汗漫华严大指与吾儒中庸义互发而顿显彼既彻而复融政如儒友家谈切而磋既琢而磨愈进愈入终生无我歇脚处互于互庸而奇近而远小而大入缠垂手迥脱凡情岂浅根劣种一肩担玄故以庸易之乃彻于此深信不疑世亦遂称妙峰山德云比丘彻公云是时师已从空观入定又从定发慧知见正而性光朗疑情勃勃欲动而话头时节逼拶上身矣欲罢不能佛力加被密藏印证赞叹者久之喜滇中佛法幢在兹岂诬也哉比得古庭录心师之恍若付嘱者语言文字外卓有觑入得大自在一时道风旁畅门庭耸峻得法弟子则有无住名弘如者又有法海名弘一者一得髓一得骨声震鸡山试问老盘当时门宇有此半个上坐不一轮皎月万行庄严日升川至妙峰山之为少室为曹溪诚不可知知其为盘龙为归化寺祖庭断不疑矣。

　　天台葛阆陶珽识

　　谷响集序

　　吾滇自饮光入定华首门前天高日午袈裟石上花放鸟啼尔后代有名贤阐扬宗教最著若盘龙古庭瞬目扬眉穿人鼻孔无那末法沉沦牵缠义海虽正法眼藏尚在西南而拈花公案寥寥绝响不啻法堂前草深一丈而已所幸产我彻公手提正令善吹无孔笛直教顽石点头吞尽棘栗蓬嬴得木人眨眼然且不惜婆心放出辣手结集曹溪一滴与诸方换却眼睛为前人重开生面功亦伟矣法莫尚焉缘公也家世力农不习儒业幼岁出家质钝语蹇因礼观音号豁然开朗十八岁见顿悟要论维摩经知所用心处又以空观习定大有得力处及读大慧中峰诸书乃知用无所用得无所得处而未敢足也邂逅密藏和尚印证四楞始觉帖地此廿五以后十年行径岁丁巳余兄弟延为先君转经即皈依恐后不啻针芥投而水乳合也天缘哉甲戌秋家不退小草出山邀之来南礼普陀请大藏时密云和尚佩祖心印说法于天童公往谒童一见便问万里到此费却多少草鞋钱公曰某甲乘船而来又问来此作甚么曰有事借问得否童曰你在甚么处曰和尚还见么童拟取杖公便喝童打公接住送一送童曰你作甚么公曰和尚要杖便送还童大喜遂许入室气吞诸方咸称吾道南矣久留之不可以请藏期迫还金陵诸缙绅若今大宗伯增城叶公总制修龄杨公直指二瞻赵公吾卿学士昆华王公给谏敬与戈公武部兰室阮公国博完璞赵公皆引为方外交而戈公深心信向即杨大年于广慧赵清献于佛慧不是过序公所著梦语唤醒人人而师在妙峰与诸高足三三两两语东话西无住上人为公法子不愧家风编次其语题曰谷响集问序于余以附曹溪一滴后天法不孤起时亦待人吾不知饮光再来与否而临济嫡骨血仍还之西南俾盘龙古庭林林鼎立从前拈花公案殊不寂寞何快如之余自愧佛顶着粪公为我忏悔乃可。

　　崇祯九年丙子初夏西南学人陶珙
沐手书于水部公署

　　曹溪一滴卷之八(彻庸和尚谷响集)

　　侍者洪如随录

　　妙峰山升佛上座师秉拂示众云大众还会么释迦老子来也若也不会未免山僧为汝诸人饶舌去也秪如教中道法性遍在一切处一切众生及国土三世悉在无有余亦无形相而可得又道天上天下无如佛十方世界亦无比世间所有我尽见一切无有如佛者既道无形相而可得又谓一切无有如佛者汝等诸人作么生商量良久云善来世尊安然而住拈拄杖下座。

　　师曰上前一步不如退后一步上前一步死退后一步亡只如不进不退未免死水里浸杀诸仁者作么生是出身之路。

　　师曰有心思量是贼无心思量是魔总不恁么又是鬼窟里活计以眼顾视大众便下座。

　　示月面禅人法语

　　我说恐你信不及你即是佛莫别思想这个会不来且将眼前事问汝汝一一答来今日是甚么日曰初一怎么是初一众无对曰尔等可从这初一数起曰初一初二初三初四至初八曰又将这初八作初一数起数至二十八又以此二十八作初一转数回去如是往返数次众无会者师曰月小以二十九日为三十以三十为初一月大以三十为二十九以三十一为初一大众初一从何处起尔等会得日子头落处便会得佛法月面禅人初不相识尔在宁州我居妙峰虽都在一法中为僧而各不相识亦不知名况知学道与不学道乎盖因汉禅客于去岁问我大事因缘一语相投便服膺座下朝参暮参而月面禅人与汉有道旧闻汉之去就遂骇然惊异不远千里来得得访汉禅客遭际此时见此间山僧一众各究本有知以为非常特发希有心舍其旧习要改观参禅以其心事直白上妙峰再三恳切誓舍一生以死为期不悟不歇头区区再三请问妙峰妙峰被他拶逼不过不得已而将恶水向伊头上蓦浇举目前事问伊因伊向者与我请华严合论读问妙峰云何是刹那际当时只得结角罗纹向伊道你问甚么而月面不会决要请我于此日说禅但禅岂可是说得的又岂是参得的说得的是唇舌牙齿风息鼓播而成音声参得的是意想交加钻研而成道理都是戏论都是法尘禅岂任么而然教中谓若以思惟心测度如来大寂灭海如取萤火烧须弥山又云是法非思量分别之所能解我又争说得说得底是埋没汝如今不说你又不明白只得以目前俗事对汝说会得目前便会佛法你问云何是刹那际你但看既如此数将去何处是起头何处是结尾莫是二十九前三十后作起头结尾乎决定要知下落处审得出勘得破便知刹那际落处切不可作三世本空无时无有在处一句说过以为了当又不可以十世古今始终不离于当念作凭据又不得数日子过时光赵州云诸人被十二时辰使老僧使得十二时辰云门云十五日前不问汝十五日后道将一句来百丈云日日是好日勘得破日子头便勘得破数老汉用处便知使得十二时话亦勘得破刹那际三昧善财童子从文殊师利所至妙峰山见德云比丘最后至普贤菩萨处中间经历一百一十城五十三员善知识于诸善知识处所得法门各各不可思议而于普贤法门中不啻如一滴水投于大海尽将从前所得法门一一忘却于普贤身毛孔中行一步过不可说佛刹月面禅人会得日子头落处便会得此与古今十方三世诸佛诸代祖师十二类生一时成道福城东际普贤毛孔总不出尔脚跟下大众还会么会则直下便是莫于意根下左思右想才落思想便隔千万里若果会不来虽将这日子头落在何处大起凝情一七二七三七日乃至一年二年拶定追审推问务要知其下落大众果要敌他生死莫将此事当儿戏参须真参悟须实悟时不待人伏惟珍重。

　　书傻僧请云台山孔雀殿疏

实际理地不受一尘事相门中不舍一法于此会得凫雁孔省飞舞翱翔其或未然宝网光重为说偈拈疏云诸檀越大家上

　　赞

　　苦行佛

谓是夷齐却不去采薇谓是巢许不洗耳前溪疑为伊尹吕望不闻永镇邦畿好象吴泰伯断发文身走入千岩万壑里为甚的受冷耽饥莫不是净饭太子舍金轮王位证阿耨菩提

　　救苦观音

旷大劫来从闻思修娑婆界内施大无畏人皆以耳闻独我以眼听获二殊胜四大思议十九说法十四无畏是故我名为观世音夜叉恶鬼毒龙猛兽生死趣中声叫声应叫处即应不离尔近你受苦时正我心病是心病如何不应出入尔边说汝不信为汝不信累我成病从劫至劫相连绵要穷除是虚空尽

　　圆通观音

耳里闻声口中食味者些子不费纤毫气力大海中风吹浪滚小村里鸡啼犬吠休说从闻思修谩言入三摩地昔日祗洹精舍二十五人中第一

　　达摩大师

一阵腥膻气特地往西来吹到大梁国平空起骨堆打落当门齿绝江去过魏自后熊耳峰日日祸胎起毒他毒不死逐他逐不回兀坐碧岩前含嘿不出气遍地一国人都没奈何你霜寒雪飘飘冻彻你精髓不是神光来看你如何起送出五乳峰都卢一张嘴最后去活埋又留一只履咦这只履千古与人作祸基

　　六祖赴舂

唯舂不起大石坠腰脚脚踏着下下实落红谷白米努力磕磋十斗一臼五斗窝愈舂愈白转扫转多米熟了未只欠筛簸

　　天台三圣

寒山今已去拾得不复有天台空千载花开还依旧拾得真拾得不是偶然称常时把扫帚无人处嘘声丰干何处人每自乘虎出到处没相知寒拾是心腹南无文殊尊南无普贤父应供正遍知如声叫空谷

　　补衲

白云几片清风一线拈头作尾补成一件年老眼花气衰力倦更有一缝虚空那边

　　翻经

读罢残经月将为落念尔沙弥添香则那目不识字合掌已过甚深法藏南无南无

　　道高

大海在手虚空在口象罔之珠忽前忽后龙虎闻经拏攫哮吼善哉尊者将何为咒

　　德重

千重山里敷草而坐闹市街头携杖而过身似闲云意如野鹤我无道德何从钦着

　　偈颂

　　读华严

大哉至教不可思议此妙法门旷劫难遇我今一见精神超益始终不离因果同时刹海毛端一念三世不去不来非他非自如大圆珠方方皆是浑绝上下了无彼此如琉璃瓶盛多芥子粒粒分明纤毫不隐住一切住起一切起毗卢遮那法界众生肝胆相连中间无倚是故善财悟入法界五十三人互换皮袋外道天魔恶王淫女剑树刀山濩汤炉炭无孔铁锤嘉州大像去一就一转成戏谤取正舍邪觌面乖张不用亲疏不分内外以少方便得大自在不历诸地不论僧祗道贵平常大心凡夫一下顿证十方轻快了了圆明永无挂碍

　　静坐

竟日清闲无一事心中犹若太虚空虚空但空无一物心内青天数万重

　　观蚁

闲来徐步谩径行拳山枝木可乘阴回观蚁聚丛沙里笑我来生三界身

　　苍蝇

钻头刺尾实奔忙面前不透几多难如何不走来时路却在这里撞纸窗

　　螃蟹

近视旁观似转身定看依旧是横行多少世人观不足者个众生笑杀人

　　萤虫

萤火之光执几多腐草尚不能奈何学道不知心地者看烧须弥着也么

　　上天童密云和尚报国院小参

　　未得个入头遭毒害了也既得个入头遭毒害了也偈云。

当头一棒破天荒耀古腾今赤骨寒海宇一吞云外去痴人犹在是非关

　　又

多年六国未宁今日通身快乐明月拿在手青天觅不着活活活万象森罗都拂却谁解当中一点恶

　　又

大用堂堂现前不离声色语言只要直心直行自然处处方圆

大用堂堂现前落落乾坤两边拄杖直通上下打尽此土西天

大用堂堂现前城中车马骈阗都是穿衣吃饭莫教念佛参禅

大用堂堂现前多年枉费钻研今日当机劈面拟着依然半天

大用堂堂现前丈夫志气冲天遇佛当头一棒只教海宇平恬

　　又

若人欲识天真佛只向穿衣吃饭观旷大却来无面目切忌当机唤作禅

不须端坐与忘情此事犹来者么宁入水入山随他去到处拈土便成金

　　同颛愚法师礼德山祖庭

多年尝慕周金刚今践金刚大道场进步燎空青龙钞回眸便是宝华王赤体只教捱白刃通身那许更商量参罢吾与真面目山茫茫又水茫茫

　　答问如何是彻庸

庸普通通庸普通彻迫窄窄彻迫窄木人夜半火中回撞着石女笑咳咳秤锤飞出井栏来铁牛头上三点血个事惟许黧奴知胡言汉语难辩别

　　戒杀

前世他负人今生汝杀他一般甚惨恶冤家对冤家犹如双轮车展转为高下何时得休歇南无佛菩萨

　　猎者获鸟

随身生就天然羽从来高下任吾举而今误中牢笼计一踏绳头飞不起

来时翩翩逐队行去则群归尔独殃但恨隔江难救汝此情付在急流湍

昭灵一物与我同吾人何不揣心中顷刻教他毛羽落闻声争忍下喉咙

一阵飞鸟下平川中间数个不能还只为饥肠来乞食那期特地遭他网

　　参禅偈

　参禅如觅仇　　无事强添愁　　若要心自在
　除非死对头

　参禅起疑情　　如山塞住面　　没处下心思
　日在东边现

　参禅到罢功　　心意自然穷　　目前如有法
　还是运不通

　参禅才摄心　　便被心所碍　　形影不相离
　何时得自在

　参禅不是习　　参禅不是修　　生死不明白
　只向本参求

　参禅不是止　　参禅不是观　　一个疑团心
　钻在话头上

　参禅只要明　　不是专去妄　　把这生死心
　翻将过来看

　参禅无智巧　　只要妄缘了　　心歇即菩提
　莫更从头讨

　参禅参者个　　举意处便错　　拟欲问如何
　便与劈面唾

　参禅参万法　　那吒遇黑杀　　夜转夺命符
　两眼尽突瞎

　参禅参狗子　　当门便打死　　捉败老赵州
　勘破这些子

　参禅消息通　　心意全不会　　春信到枝头
　万物犹如醉

　参禅莫思多　　思多转迷瞒　　多少参禅客
　只向意里忙

　参禅何所得　　万里徒跋涉　　家住海南西
　日出面前黑

　参禅何所了　　中天明月皎　　只此妙峰山
　德云何处坐

　参禅达至理　　不离日用间　　春夏秋冬佛
　东西南北天

　参禅得佛时　　不离五蕴心　　不是身变化
　只是识性停

　参禅有法则　　全身卧声色　　日出满江红
　薄暮通天黑

　参禅参不着　　胡僧亦错过　　堆堆熊耳峰
　九年长枯坐

　参禅有所得　　打杀这奴贼　　参禅无所得
　打杀这奴贼

　参禅参得时　　参禅自不识　　参禅参得识
　辜负诸祖师

　　法元洪如禅人

　参禅为不了　　强立一个参　　若是上上士
　直下便承当

　参禅者件事　　宜要大根器　　鄙志狭劣儿
　终是望崖退

　参禅莫求真　　求真妄转生　　波停即是水
　歇即菩提心

　参禅莫怕死　　只要知道死　　我身即虚空
　死个甚么子

　　法海洪一禅人

　参禅无一能　　只要心地平　　汝今莫狐疑
　密密是家珍

　参禅这个人　　了了亦非真　　法法都不是
　瞎子睁眼睛

　参禅须决择　　水底看明月　　分明在目前
　捞起他不得

　参禅没安排　　休使心意猜　　三界无系缚
　那个入母胎

　　法明淇闻禅人

　参禅等虚空　　一物更莫提　　丝毫如不了
　万劫费心机

　参禅存知见　　昧却主人公　　一翳在眼时
　空中花片片

　　弥庵洪汉禅人

　参禅绝疏亲　　无古亦无今　　欲识禅宗旨
　泥牛水上行

　参禅非小可　　如与万人敌　　一击破重围
　处处狼烟息

　　德云洪众禅人

　参禅参何物　　法界没依止　　纵是张僧繇
　难描这些子

　参禅有别旨　　不属见闻知　　兀兀似枯椿
　声色如木石

　　月面洪所禅人

　参禅无别法　　不使念头杂　　魔佛尽皆挥
　说甚无生话

　参禅要决定　　步步往前奔　　不下死工夫
　何时得相应

　　道庵洪南禅人

　参禅如觅物　　翻过古窠窟　　撞破太虚空
　还在旧落处

　参禅勇猛力　　勿使有空隙　　坐断命根时
　浑身赤历历

　　普门广衢禅人

　参禅如上阵　　拼此一生命　　赶罢心也酸
　加上铁拄棍

　参禅莫生厌　　坚久自成片　　默默不移时
　贼在家中现

　　书

　　与陶工部(讳珙)

　　连日坐丈室而居士欠和不能瞻对殊为念切来谕虽病却有不病者又云将病魔何处安着大医王何处下手(咄)多年学道俗气未除大似有个病者不病者要去排遣他能所角立未离有无既有见在自然痛苦与八苦交煎总不妨者没交涉在古德云如何是清净法身答浓滴滴地还有不病者么答我常看他有分居士要得病中自在但看此二老用处此中看破纵八万魔军现前自然倒戈归降不然经书上着脚心意上支当如油救火益增其炽。

　　答戈给谏(讳允礼)

　　若是真龙得半点水便能兴波鼓浪而虾蟆则却被泥潦浸死了也老居士相别数日出语甚奇但此事非言可及见时劈脊三十棒再看分晓。

　　与赵直指(讳志孟)

　　两翻相会众口哓哓。

　　都无一语老檀越在甚处见贫僧若言有语则辜负贫僧了也若言无语则辜负檀越了也请于是着眼。

　　净土偈

　大梦宅中谁是觉迷魂阵上孰为真闲来极目频频看得自惺惺有几人

　三界依依如狭器四生扰扰若狂蚁啾啾乱鸣鼓方寸不向瓶头空处飞

　西方慈母号弥陀怜子心诚劫劫波贪玩着珍乐戏处唤不回头争奈何

　人人自有亲爷娘不识轻抛在别方一唤便闻携手去这回不用别商量

　极乐国中诸台观半入空中半入林此意初无人作者悉是如来愿力生

　众宝器中纯妙味意欲食时即现前食已不知何处去天华散落满林间

　八功德水沐金躯至颈至膝不相违浴已各坐莲花上泰然心意乐无为

　善因恶果自抽芽生时喜悦死时嗟一梦做回形忽异这番撞入别人家

　恩爱倏焉成离别送到穷山哭未休忍泣不哀含泪处山河草木也生愁

　为爱西方祗树林万古千秋不凋凌不知何处来春意昼夜尝闻说法声

　一出头来发绀青七宝池内浴金身彻体莹然琉璃色原是娑婆那处人

　子母相忆要情深情若不深没处寻试看目前啼哭子哭声极处见娘亲

　鸟语风声皆念佛楼阁花台尽谈经音声相联无断续唤醒阎浮梦里人

　黄金台上优钵枝根在娑婆华在池根若不枯华自茂根枯便是叶枯时

　宝珠网间玻璃镜玻璃镜上有文名不是他方诸佛子便是娑婆国里人

　七重行树周匝围七宝池中鹦鹉啼声声只念弥陀佛天鼓鸣处逐花飞

　清旦盛华供养佛食时将至便归来经行不离方寸地从君谩说有徘徊

　兄呼弟应出尘埃数朵莲华池内开旨告十方诸佛子佛国相携归去来

　音乐锵锵震空来接引此方众善才多年枉作沉迷客而今觉地拂衣回

　脚踏坤维望西程望见西程路转深李陵虽然居北塞到底还是汉朝臣

　时时只念安养国不知何日到华池稽首瞻依弥陀佛惟愿慈悲亲接之

　界名堪忍实堪忍众生忍苦自甘心堪笑他家痴兀子不羡莲华国里人

　早辰欢娱暮悲伤乐未毕而哀继然吾人不识哀乐事辜负东风一夜凉

　贪嗔痴爱如火聚一声佛号似雪团一念绵绵常不绝猛炎胜处白莲香

　人言举世皆醉梦我说醉梦有醒时惟饮狂泉水一滴只至如今迷不知

　娑婆极苦几人知奈何众生一味痴百年换去三身世那似西方一食时

　才得相逢又离别百年已经几别离此别不知何处去庄周蝶梦满天飞

　一劫劫了又一劫劫成劫坏无了绝只因这念爱离情生生死死无间歇

　几根骨头一段肉一张皮袋一握箸若将此身来作我北邙山下许多身

　劫劫只任这乾坤生生不离此四生朝朝只是这般事哀哉这般没量人

　西方之乐真常乐天宫之乐五欲乐若以五欲比真常便是丐者同王坐

　可笑道流张平叔强将极乐比金丹海岛若为究竟处天宫人不往西方

　空处识处皆幻住非想非想总非真纵饶安养与兜率也如水上一沤生

　劫石成坏数万秋沧溟迁变亦难筹娑婆几度须弥改莲台依旧绿水浮

　无量劫又无量劫无量劫中无数身反思无数身中事今日都成梦幻影

　闫浮极苦并极酸西方真乐及真常愿与此土同心者生生世世乐长安

　位登九二终是幻功高一品岂逃亡说与当局英灵子莫待临行一着忙

　汉末三分唐五代算来已是几兴败于今乔水尚依然辈辈君臣皆安在

　吁哉吁哉苦娑婆寒暑交攻患难多不似西方安乐国四时常自处天和

　一朵莲华一尊佛不由父母受胞胎寿量无边喻劫海丈夫何不归去来

　来生三界无别法都缘一点贪爱心贪爱若除烦恼断如鸟飞空任纵横

　逆水撑船用力多顺浪移舟不由柁忽然行到湍流处拍掌捶胸始觉讹

　杀盗淫如猩猩酒又贪其味又知苦依稀不觉遭他捉浑身血肉从头数

　满腹文章盖世才都送荒郊土里埋恰如鸟迹空中过一去于今不见来

　潼关明辅今何在赤壁周郎命不长至今九里山前过令人追忆汉张良

　北邙郊外古松边野妇黄昏烧夜钱三奠酒浆三叩礼一声爷罢一声天

　爱河波深没奈何自家瞒昧自弥陀无绳自缚堪忍国苦到如今出也么

　刀山剑树周围布濩汤炉炭横交驰念彼一声弥陀佛翻然变作八德池

　宝云遍覆宝国界无边楼阁列参差宝光隐隐交罗处铃铎徐徐轻动之

　檐卜华开满林枝便是西方游乐时童子去攀多罗树鹦鹉频伽似不知

　微风习习入华丛浪静波澄根已萌也自得他轻动力玉胞胎里碧芙蓉

　七宝庄严黄金地黄金地间八德池宝光忽飞香忽发池底又开华几枝

　西方生地果奇哉尘心净处觉华开不似此中情欲本臭皮囊里出头来

　再无爱欲与贪嗔其国尚无恶道名坐卧尽皆纯真境往来都是菩萨人

　其国人民身长大不知几千万由旬处处皆有宝衣服珍馐宝座自然成

　每日焚香祝上苍不求仙界及天堂不羡王位并宰辅惟愿临终往西方

　不须分作十六观不须更作三等乘但观一尊弥陀佛百千三昧一时成

　初观弥陀是一丈一丈转作十由旬及至观满虚空际弥陀与我同现身

　观法不熟成妄想妄想破则成真谛真亦不留妄不立便是当头作观人

　欲向彼中登上品先从此处识一心识得一心无剩法便是莲华国里人

　心是弥陀身是国耳为莲畔眼为池佛亦不来我不去生不生时独自知

　弥陀之愿我之心若水投水冰合冰愿满心圆垂接处琉璃盆中宝月明

　情一断处极乐客念不清时娑婆人欲得我处生他处先须我心合佛心

　爱河阔量万由旬漂没阎浮世上人波涛汹涌几千丈不知何日得澄清

　毒名爱欲与贪瞋误服而今久失心不信此方良药好纵他扁鹊也无能

　一重清念一重波佛为众生没奈何拽断念头不复续西方归去礼弥陀

　曾见老猿生二子子声叫处母声随一旦子遭人毒手连母之命总成非

　又闻昔日吕丘亮移舟每济穷途人宝刀不受沉江死杀身成人芦丈人

　佛为众生起大悲众生受苦箭入心尘点劫来不疲厌宁有几个知恩人

　人生聚散都不知称此光阴未谢时乘空偷闲且念佛火坑种下白莲池

　弥陀元是自家身枉费工夫向外寻识得自家真面目快哉拍手笑吟吟

　莲华都从心内开弥陀不自性外来蓦然鼻孔绳索断满目辉辉七宝台

　眼见眼为真净土耳闻耳是活弥陀父母本生明历历不识何缘隔住他

　归去来兮归去来宝池优钵罗华开抬头猛省从前事佛国一去不复回

　曾见辊弹之螳螂一片精神里面藏皮肉顿消功业就一翅飞起作金蟾

　又曾见个蜾裸虫衔个螟儿在窝中似我一声下一恳叫来叫去与彼同

　若人欲知今时佛今佛还是古人成今人欲到古人地须如二虫之用心

　天真父子别多时转觅转逢转见迟为何屡唤屡不应无他只为一念痴

　万虑齐冰意坦然惟有一个念心专念得念头无处着壶中别有一花香

　大地都作琉璃色虚空亦是七宝成弥陀不知何处住莲华却向此中生

　逢人劝念阿弥陀自利利他功行多劝得十人生净土我身自证六波罗

　父教子勤修净土夫劝妻急念弥陀大家团圆归佛国休使流落在娑婆

　阳恶阴险几万端铁人闻见也辛酸堪叹娑婆痴业子屡遭刑虑不知伤

　造十习因成地狱修十善业乐诸天苦乐二途都不到华池又绽一枝莲

　净土永无三恶道亦无善恶及阴阳受用胜过天万种故曰极乐无有上

　丁兰未足称全孝王祥难尽报脂甘虽然卧冰并刻木不知魂魄在那方

　世间若有真孝子度脱父母生西方此是至孝无过上幽显两地获清凉

　人生大似蚕吐丝爱绳牵裹没回时吐得丝成无事后连身共茧下烹池

　苦海重波渺茫茫问予何是救急方只须一句弥陀佛念得通身彻骨凉

　十方诸佛广长舌赞叹西方净土人释迦折服弥陀摄几番劳碎老婆心

　琉璃地上庄七宝楼阁花台胜妙好光光交罗无暂歇如夜暗中燃炬火

　宝树林中握手闲一步行时一步莲忽听丁丁音乐至元来又是散花天

　八功德水响潺潺流声急处赞空王洄漩便有菩萨现一一菩萨放宝光

　众宝树下琉璃殿琉璃殿中狮子王狮子放光照一切但蒙光者获吉祥

　一朵红莲浮水面光辉映夺诸人天玛瑙池边呈瑞彩照见父母未生前

　十方诸佛广长舌诚言共赞阿弥陀弥陀又赞此土佛堪忍久住在娑婆

　八万四千白毫光宛转犹若五峰山宝莲目如四海水故称诸佛中无上

　无量无边之劫海无量无边之行愿劫海有尽愿无穷故我稽首无量光

　南无十方法界佛南无本师释迦尊我今发愿亦如是愿我当来证后身

　　作此偈时予礼佛已稍倦伏案半梦半醒中见莲池和尚与我数语觉而都不复记却自喜曰将欲着偈有此境界吾与西方亦少有因缘乎遂援毛信平写去自辰至午不二三时而纸都尽满不觉有百十偈矣(噫)莲池和尚出于杭州予生云南沙弥时即闻迁化矣且素不识面而今梦之岂非
弥陀世尊托意以慰喻我欤时天启元年兰盆斋日也。

　　诗

　　中秋寄陶紫阆居士

三月三日玩月时半个银钩挂天上是日与公相聚首争奈人圆月未圆八月十五玩月时一轮明镜秋江上是日与公隔地远又见月圆人未圆人离已是分两地月缺依旧不离天月缺不知可有意人离心内大不然此时此夜中秋节千门万户对樽前宇宙山河同一色婵娥一夜不曾眠团团遍照四神洲不在天上在指间与公相去万里远万里同看一月圆

　　夜坐水边

一榻蒲团一篆烟孤孤相对两间闲忽然觑破水中影廓尔身如碧落天何处蝉声鸣唧唧隔林石咽冷涓涓明月不随流水去梦回高卧白云间

　　与徒行脚

一番别子一番惊是非荣辱不由人累重始知身是苦贫来方觉道为真心性相投才是友语言不合总非伦此日分携无别嘱狮儿莫恋野狐群

　　答陶不退居士阅华严合论(并叙)

　　合论有无时无念众生无明即不动智佛十方一如古今一智即凡即圣无此无彼识尽情忘当下超越不假修证不贵神通不劳转变之句似乎最切近奈何读者承当不下于觉时梦时逆顺境缘交集时未免打作两撅。

　　老居士日用成片否梦觉一如否千万劫性命大事自家得失如鱼饮水不能语人十二时中母无轻易放过可也和曰。

随顺世缘住大方目前无法得真良婆须无厌凭淫怒龙女善财作梯航时时相应天花坠日日清闲宝藏将不忮不求无怨欲衲僧何处不清凉

　　睡起

无事山房门不开碧垓香草夜抽台此时身在云山里犹梦云山坐天台

困卧蒲团绿阴低孤孤一鸠枝上啼梦中家在万里远声声直唤到滇西

　　行住坐卧

游遍三峰五岳归来屋里洞天纵饶上方物色何如此地心田

孤峰顶上草庐不属中间内外身似白云缥缈心如流水自在

磐石三生心念庵头万古云烟野性懒从人世都由此物留连

山色重重梦里溪声派派枕边欲识玄玄公案黄梁未熟已前

　　渔樵耕牧武陵舟中为俗士作

持鱼上岸卖钱沽酒波浪生涯日日皆有

入岭归来身心憔悴日图三餐夜间一睡

垦土掘地种瓜得瓜百般手艺不如庄家

不解生理秪会牧牛今日者边明朝那头

　　采芝歌

岩居已久日爱打眠拖白练飞来宿在檐前笑山猿池中捉月林外指天

空树为家半片篱笆每日里吃些岩麦山麻况甚么皇宫快乐人世荣华

肩锄树下掘土坡前猛抬头忽见红日半天归家去漫熬松柏细煮清泉

盘桓峰顶蹴踏悬岩望溪边童儿不见回来莫不是东村托钵西市赴斋

郁密林深水石幽清茅庵中惟我师弟两人闷来时山头摘蕨涧下采芹

蟾鸣树杪鹤唳岩边闲道人不挂些儿世缘山中乐松花半岭茅屋两间

寂寂禅关密密云烟庵门外只闻鸦雀争喧闲无事饥来吃饭困时打眠

不交公卿不结王侯白昼中自有猿鹿来游到晚来清风作伴明月为俦

　　福慧箴

息小人之口是不言调大众之心惟以宽厚事每悦己者不如谋多遂心者而非福知止知足无耻无辱此之谓大福

养道德之机非静难成求世间之事不谋难遂善反于心者皆良欲役于物者不利知安知荣识进识退此之谓大慧

　　工夫问答

　　有禅客问参禅做工夫如何是俗念起时莫与作对如何是堕无事甲如何是举起处承当如何是意根上卜度如何是光影门头领略如何是以古人公案作凭据如何是落断常答曰此事如人上长安路上纵遇恶人莫与作对但走过便了莫同恶伴侣行休认省分郡邑为家休因劳苦而生止息想切忌把他人口说的京师光景当是而不亲到虽然如是欲行千里贵在初步于此会得不涉途程其或未然听吾偈云。

　修行若问参话头须如失物去寻求疑而莫怨莫停息得见原珍始可休

　参禅如人出远路举头常自望家邦歇处不停关隘透不须百日到长安

　话头初参不上时多因杂念障所知札住两头中莫放目前勿论见功迟

　疑来疑去转疑难昼夜相妨如泰山个中疑处轻磕碎一味柔时便胜刚

　疑情不起急须提如衔冤人皱两眉几番欲见冤仇面得见冤家却又迷

　话头着紧无杂念工夫才放又涉缘十二时中无缝隙直透威音那畔前

　悟心若在疑心先佛气不全魔气坚学人不破此关捩工夫历劫总徒然

　参禅要勇又要谋谋而不勇志气柔多勇少谋必堕失智勇兼到始收功

　工夫到底不亏人铁壁无方强入门纵饶劫火烧三界当下清凉如片冰

　师家只说参话头其中消息难举示雄哉丈夫须自强莫讨他人口里是

　与君一会即忘缘须似当初未识前相逢不用相回互祗在轻轻不着间

　万里归来家最近到底还如在客边逢人休话程途事说起途程甚可怜

　　祝延

　　(上堂祝国经咒仪文还依旧本下堂祷圣祝白因本山学人所习不一或增或减不无欣厌之叹故新更数词以教家门非意流传也)。

　　祝韦陀(或诵咒或念诰其最后一句宜高举使音韵相接此中不用称号)

　　手捧降魔杵万劫作金汤虚空法界尽此愿卒难量(上来)讽经功德专伸仰祝。

　　南无三洲护法韦驮尊天普眼菩萨侍从天等(座下)。

　　惟愿。

　　受佛付嘱现天神身被坚固甲护法卫僧魔障永息万众归钦惟其普眼德无不宁。

　　童真宝体海量天心手擎宝杵伏魔军示现作天神助佛护僧水月印无垠。

　　南无普眼菩萨摩诃萨。

　　祝伽蓝

　　首有三明心具六通身有六臂妙用无穷感无不应格无不聪以誓愿力掌护宗风(上来)讽经功德专伸仰祝。

　　南无当山护教五通明王菩萨(座下)惟愿。

　　保持僧众殄息尘氛仰仗神威梵刹兴隆。

　　自在天上阎浮提间不动本处遍三千摄毒除魔冤誓愿无边常在僧堂前。

　　南无神通藏菩萨摩诃萨。

　　祈祷祖师

　　灵山传来二十八代大海一源千流万派惟吾祖师兹土永赖代代儿孙面目斯在。

　　法传东土花五叶开廓然无圣绝安排明镜本非台性无尘埃个个证如来。

　　南无法身海会佛菩萨。

　　祝监斋

　　一句子禅百味具足钵饭桶水千劳万碌眼中耳中上下照顾仰彼神功终日化度。

　　水有八德火性无方性空真智妙难量魔外尽皆降六根清凉万众悉安然。

　　南无紧那罗王菩萨摩诃萨。

　　祝龙王

　　泉从地涌雨在天上龙居水中妙用无量(上来)讽经功德专伸仰祝。

　　南无五通自在护法龙王菩萨(座下)惟愿。

　　五通自在一性离尘护持佛法妙悟无生。

　　出没隐显风卷沙飏霁云和月耀祥光海阔与天宽佛法无疆处处尽称扬。

　　南无龙树王菩萨摩诃萨。

　　嘱孤魂(文长者谓幽魂独识非诫以浅近俗白之言恐被未易晓了故不用短句隐辞读者勿生厌云)

　　识心不破六根里乱起狂花见习不明情境上瞥生异相(上来)讽经功德专伸至嘱本寺僧俗觉灵三途众生十类孤魂既已沉迷日久安能自识觉路幸得观音大士化为鬼趣主者地藏菩萨誓作地府慈父但听其言可以永离诸苦若得见面自然当处解脱吾愿诸鬼神等若遇苦时当称佛名莫随物转觉察自心。

　　三途八难九有四生未离三界总迷心闻法得超升顿破无明万劫常惺惺。

　　南无救苦地藏菩萨摩诃萨。

　　(嘱孤魂须主意重在孤魂上鬼王乃▆观音大士不待有祝而度生也其后随称救苦观世音菩萨或地藏菩萨不必念愿往生脱苦轮等俗语不惟本无出处且不当其位)。

　　祈祷圣僧

　　明月一轮天上天下菩提妙心孰能识价(上来)讽经功德专伸祈祷。

　　南无大德阿若憍陈如尊(座下)　伏惟尊者不般涅槃何常入定以此妙法广度众生。

　　浮云野鹤空举高飞千江一月类非齐度世运慈悲赴感群机虚空里照眉。

　　南无阿若憍如菩萨摩诃萨。

　　(在祖师圣僧则称祈祷韦陀伽蓝监斋龙王可称仰祝至于孤魂则曰谨嘱故祝与嘱不同虽皆一寺之当位然不无优劣而于观音至圣不宜妄加言以祝之若可祝则三世诸佛亦应祝也且祷与祝白与嘱不可一概无分云)。

　　楞严咒

　　七征八辩三续起缘真胜义性广无边魔外与业冤顿悟心田万行悉皆圆。

　　云山发愿文

　　稽首十方三世佛甚深发藏修多罗大乘菩萨贤圣僧有学辟支阿罗汉权衡三界护众生八部龙天威神众我今忏悔诸恶业不舍慈悲垂怜悯五逆十恶尽消灭身心障难息水清我今欲发弘誓愿愿借威光作证盟尽未来劫度众生舍身命财无穷数法性虚空众生界大地须弥并大海日月轮及铁围山摩尼宝王伽陀药十种世间最难尽我所发愿亦如是愿我速悟菩提心永净六根入圣伦亲蒙诸佛得授记分身尘刹度众生奉事一切诸如来摧灭一切众魔军三十二应而说法十类生中普现身或作国王或大臣或为医士婆罗门或为长者与居士或作外道或仙人或天或龙或鬼神乃至蜎飞蠕动身但有形质气血者靡不以身同彼生人间八苦不暂停天上五衰常共恼三禅四禅水风灾乃至非想亦有尽愿与此界及他方等类现形无穷应地狱众生受苦多饿鬼众生饥渴恼畜生苦更难勘忍尽未来劫恒救护众生冤憎交会时偿命偿身无避处恶神恶贼与恶兽饥馑刀兵兼疾疫尽百千劫舍身形此苦难处作依怙过去诸佛愿无边现在菩萨无数亿愿诸众生得安乐如观世音施无畏地藏愿空诸恶趣普贤行愿更无极文殊世世法王子常精进行不休息愿我行愿亦同等不等其行终不息愿我尽诸恶道苦恶道不休心不退不惮苦恼同其事不惜身命拔其苦行等菩萨德齐佛众生界尽方休息愿我当来作佛时三成正觉度众生第一愿如释迦佛第二愿如弥陀尊第三成佛如文殊十方佛刹为一土依正行愿光明等一一愿如三世尊不得是愿不作佛惟愿世尊作证盟舍身爱身不忘失从劫至劫不迷心生生常愿值诸佛世世恒作净戒人不值恶王生恶国不生边地并杂形不作下役不丑陋黄门二根与女人生生不食众生肉生生不行杀盗淫宁生苦恼三恶趣不愿不闻三宝名所生必在善人家童真出家知宿命佛佛出世永法中愿具威神护正法他方无有佛名处愿向其中而开化诸佛初生及涅槃愿我常设先后供当机先请转法轮乃至声闻一如是愿我普现刹尘身刹尘佛所皆承事中间无有一如来不以深心而供养一切众宝随念至持以供养诸如来并供无边诸圣众及施一切诸众生愿诸众生见我形乃至得闻我之名决定不生诸恶道只至成就菩提身愿我随处现身时福得智慧超彼伦身相圆满第一净但见我者皆欢喜我今发此大愿心普施一切众生乐此时十方世界中无边受苦并受乐我若当来度生时处处愿得常相遇皆向我生欢喜心一闻我名众苦息愿今共发菩提心世世相逢诸佛会我若当来入地狱一切地狱成净土我若当来入饿鬼一切饿鬼皆饱满我若当来入畜生一切畜生悟无生多劫积业一念消犹如明灯破暗室随所生处破苦轮开示涅槃第一义同其所好度彼伦三恶道尽方止行我今未证菩提道先运菩提大愿轮依法界性度众生法界不尽行不停稽首十方三宝众惟愿证盟我愿心。
