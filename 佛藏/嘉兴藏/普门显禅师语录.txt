嘉兴大藏经　普门显禅师语录


　　佛无取于语言文字也弹指印心拈花悟法何语言之有独是玄宗秘要虚无空寂即具生知之哲尚莫窥其涯际而况顽根钝质者养非木鸡涉猎驰情者行同野狐甚矣禅定之难也苟非藉语言以警发其性灵则黑暗千重终从何处着脚此
普门大师之录所宜亟为拓揭者也师乃
铁壁大师之苗裔接续
吹万老人之灯传诚实精进了彻真诠得未曾有且复弢光晦焰不以舌锋求闻达诚有见于禅定之难未易以语言文字示人者但虑后学厌膏梁而啖糠秕舍精髓而饰皮毛故不惮婆心偶尔饶舌举圆通弥沦景象悉从语言中逗漏些子惟望龙象众于无言中求有言于有言处悟无言将问答棒喝权实照用浑成一片以各还其灵明不昧之本原是则师之宏愿也虽计语录无多然径尺珊瑚可当连城白璧谅具择法眼者当必有以辨之矣。

　　康熙戊子春王上元日古临江贺勋熏沐敬识

　　诸山请启

　　伏以梅熟枝头颗颗金丸映佛面麦翻陇畔腾腾银浪洽天心喜值圣诞良辰敬启法筵再振治平继述宜埙篪以协韵相和宗派悠长正薪火以频然不烬恭惟普门大和尚裔本世胄缁着龆龄慧焰发桐山几遭老人毒辣法源来字水曾经入室亲承职理有年弗让杨岐独步仪清细轨不减马胜遗风众等叨荷净名期仰止而踪前可进忝列同派冀登堂而提挈逾阶灯传有赖雨化无疆众等无任踊跃欢忭之至谨启。

　　普门显禅师语录卷上

　　书记性胤录

　　康熙壬子四月佛诞忠南合郡缙绅士庶四众等请师住振宗禅寺入院上堂拈启云鸟篆虫文云龙风虎裕后光前立宾立主如何是宾主混融一句试道看宣毕师以拄杖击法座云祖有祖制佛有佛规山僧据令而行这里容你不得遂升座拈香祝
圣毕次拈香云此瓣香宝圣山中得来治平堂上拈出看来不直半文却也恩同海岳爇向炉中供养临济正宗第二十六世庆忠铁壁先师大和尚用酬法乳之恩敛衣就座上首白椎毕师竖拄杖云太阿坚吹毛利十圣三贤莫能避斫普贤胫断文殊臂无容顾后瞻前那许沉言滞句有么僧出便喝师便打僧复喝师复打僧归众师连打乃云迅雷风烈擎斧竖钺虎骤龙骧应时及节喝一喝云还会么兹乃郡侯刘公暨合郡缙绅士庶等不忘先师记莂之谆托付之重特迎山野住持治平继兹院事即此不独光辉法门亦且因斋庆祝如何是庆祝的句浴佛日雨初晴人天皈仰景运升平黄莺啭杜宇颦龙象集水云臻高悬鞀铎普洒甘霖喝一喝云虽然旧阁闲田地一度赢来一度新。

　　腊八上堂道悟明星曲不藏直一恁前三后三何妨赵甲钱乙玉兔趁金乌推车又触壁谁是出头人为汝咨端的有么有么众无出乃云阳九阴六阴六阳九小往大来逆数顺数无穷数看看数至一年零绕屋梅花开又萎复竖拄杖云惟有这个不属变迁卓一卓云在在和泥合土既是不属变迁因甚和泥合土良久云一岁二春牛头鼠尾。

　　佛诞启华严会上堂九龙吐水天外来捧足金盘从地至日轮瑞应降皇宫承斯共建无生会如何是无生一句莫是指天指地大口开张得么错莫是摩竭提国三七思维没处启口得么错莫是不离菩提而扬七处九会说理说事权实双行一音演唱得么错若会得这三错始知释迦老汉始从光耀土终至跋陀河于是二中间未曾说一字既无一字且道这八十一卷又从甚处得来复举东印土国王请西天二十七祖般若多罗斋斋毕王曰和尚何不转经祖曰贫道出息不涉众缘入息不居蕴界常转如是经百千万亿卷岂止一卷两卷师云祖师恁么应答大似灵龟拽尾拂迹成痕殊不知既云出入早已蕴在阴界涉在众缘又何常离得泥水葛藤今日设有人问山僧还转得经否但向道清晨一钵粥斋后一杯茶长伸两脚卧别有好生涯若云这长老恁么道岂不违背经义但向道真金自有真金价终不和沙卖与人。

　　重阳解制上堂竖拂子云炉鞴新开四月头三三两两无空缺不贵按豆遮晴唯喜证龟成鳖报诸人休间歇本来面目看时节且道是甚时节掷下拂子云金风催落叶黄花灿晚秋。

　　腊八上堂蓦拈拄杖云还见么昔时这日释迦将无作有治平今日指有言空总属乌焉成马唤瓮作钟大似捏目生花无病着灸即今座下莫有不被瞒顸者么如无山僧自定当去也己酉年是月终梅斗雪霜露浓千峰飞蛱蝶遍界瑞盈空开正眼兆年丰人人及第悟心空还识心空及第么复以拄杖画○云夜半明星当昼朗无端拈出又重新。

　　净信表华严期会请上堂竖拄杖云倒骑铁马入昆仑景泰时亨家国兴一日索诃开正眼却教枯木尽同春人天普集选佛场开人人怀报佛报亲之心个个享安国安邦之福地炉煨榾柮浊酒庆春秋嘉谷阜丰雨旸时若看来色色现成却也般般具足何须木上座重打葛藤更添注脚虽然如是功不唐捐不见华严会上智首菩萨问文殊师利云一切菩萨云何得无过失身语意业等事文殊末上答以善用其心则获一切胜妙功德即如众净信于己酉夏开建百二十日华严道场结夏安期持斋奉戒兹又重建无遮胜会普集诸山耆德超宗荐祖广利人天仍请山僧举扬般若得非善用其心耶心既善用则各各成佛无疑成佛无疑则各各获无量无边殊胜功德功德获矣亦不见其善用之心所成之佛无心无佛则理无碍事无碍理事无碍事事无碍观法界于一尘之中以一尘遍法界之外尘尘尔念念尔法法尔无非普贤道场毗卢境界复竖拄杖云还见么恒沙诸佛来也在山僧拄杖头上普为证盟放不思议光明照不思议法界说不思议法要度不思议众生修不思议因成不思议果果因既尔法界众生亦复如是更唤什么作不思议法要喝一喝云吼遍吼击遍击铙钹幡幢迎圣集不贩旃檀航拗曲还作直贵买贱卖颠三倒四藕丝孔里飞大鹏蟭螟眼中开夜市普请诸佛来临共赈九幽十类都卢合掌赞扬尽道吉祥如意掷拄杖下座。

　　庆忠老人尽九四众请升座拈香毕竖拂子喝一喝云杨岐三脚驴无端添只角触碎昆仑山踏翻海底月而今解作狮子吼百兽闻之头脑裂正恁么时如何是全体大用喝一喝云此日恰逢九九宇宙乾坤作口森罗万象齐来共扬庆忠家丑且那个是家丑聻忆昔先师寓白岩时山野同众侍立次先师举良久公案验众山野云也是屋里贩杨州先师云汝等诸人莫道无事好山野云和尚也是无端先师便掌山野便喝先师云异日不得辜负老僧山野作礼继随老人过高梁寓五云堂山野病起一日呈偈云改头换面几生来此日无端眼豁开吩付目前皮袋子从教马腹与驴胎先师征云那个是你豁开眼山野竖起拳头先师云何不放下着山野便放下先师云又在甚么处山野云明日同大众侍和尚金城斋先师云放你三十棒山野珍重而出后先师应向化侯谭公请住宝圣命山野监院一日入方丈先师竖起拳山野便喝先师云见什么便喝山野云无柰院事甚繁先师遂以偈嘱曰宝圣丛中狮子儿十年院里布全威于今奋迅机无畏吼向人天自有时自来络索虽是往日葛藤莫道不相干涉兹乃先师尽九亦非山野露丑张乖却与大众应个时节以拄杖击案云骑虎头把虎尾鸑鷟麒麟龙孙凤子治平堂上唱卷阿锦水金鳞烧赤尾布慈云洒甘雨这回特地斩新双径葛藤又理复喝一喝。

　　说戒上堂寒风吹广漠嵩岭雪齐腰消息梅先露节候不相饶无端着赚英灵来此开眼作梦竿头进步则易平地打脱则难不荐袈裟裹草鞋偏取探珠宜浪静恁么不恁么非得亦非证蓦竖拂子云还委悉么优波离尊者来也。

　　上元节陈文学暨众净信建千佛道场请上堂直饶将虚空作口草木微尘作舌说得大千粉碎佛祖结舌依然巴水向东流南辰朝北阙不见长沙岑和尚一日阅千佛名经时张拙相公问曰千佛名在这里未审千佛在甚么处说法岑云黄鹤楼诗崔灏题过相公题也未拙云不曾岑曰得闲题一首好师云岑公舍近图远张拙当面热瞒不惟累及崔公更要点污千佛虽然如是怎柰蚁从膻处聚蝇逐臭边飞不因黄鹤韵铿锵那讨千佛说法处即如今日一会千佛名总在这里未审千佛又向甚处说法良久顾视左右云元宵佳节频歌舞处处咸然无尽灯。

　　康熙乙卯仲冬朔日忠南众净信请师住桐柏山昙华禅院上堂拈香云这瓣香咸宁万国镇静八荒尊贵本自天然磬蔚不从地得或调玉烛或佐金汤爇向炉中奉祝
当今皇帝万岁
太子千秋文武宰官郡主檀越绅衿护法等伏愿主圣臣良雨顺风调宣至化民安物阜含哺鼓腹乐周年这瓣香无量劫前种就六度万行栽培经劫火而不烧历烽烟而不变爇向炉中供养治平堂上圆寂先师庆忠铁壁大和尚用酬法乳之恩伏愿旃檀林枝枝郁秀柳溪月在在辉光维那白椎毕师云九夏三冬去即来一阳初复法筵开天心既见无容隐好把机关仔细裁喝一喝良久乃云非是无人酬酢因有庭竹当机不独清风高节兼引鸣凤来仪这里荐得始信无情说法最上玄机那堪线去丝来百拈巧弄不见临济才入僧堂首座会得第一句世尊方据座外道赞谢而行此是师家本分提持平常心地至于入室操戈机锋问答皆是接物利生之方未是宗乘极则如何是宗乘极则兹乃国运重新之际一境叨荷无虞众净信均感圣恩安期护众保境祈丰特请山野举扬法化山野不负肫恳只得因斋庆祝如何庆祝一句掷下拄杖云但愿四方戎马息普天率土贺升平结椎下座。

　　腊八日说戒上堂雪积高山霜铺平地明明百草头历历祖师意何劳绳自缚空负沙拣金黄面睹星悟道都云梦眼空花神光断臂雪腰总是伎穷力极怎如桐山这里渴饮饥餐勤眠热觉以日月两轮为衣珠以古往今来为定限以草木微尘为偈咒以尽十方世界为袈裟卧具亦任诸大德入乎其中出乎其外不持而持不受而受说甚三千威仪八万细行这里荐得始信高沙弥不登戒坛其或未然待拄杖子再与通个消息卓一卓遂说戒。

　　解制上堂僧问若人欲识佛境界当净其意如虚空虚空且置如何是佛境界师云天高地厚进云犹是声色活计师便打乃云九九八十一看看今日毕向下事如何年年向此夕解开布袋口畜生驴马走踏过上头关遍地狮儿吼所以道尽大地是个禅床尽大地是沙门一只眼尽大地是个话头尽大地是供养以如是人坐如是床以如是人具如是眼以如是人参如是话头以如是人受如是供养绵绵密密昂昂藏藏东涌西没南涌北没中涌边没高坚前后仰瞻钻忽不解而解不结而结如是而解如是而结十方薄伽梵一路涅槃门喝一喝云还会么兹乃九十日禅期方毕众净信积悃既中加功宜表到这里山野无可为说但向道个福无量寿无量因无量果无量功勋无量记莂无量无量无量不可说不可说我等与众生皆共成佛道卓一卓。

　　建千佛道场请升座师云出队逢残腊携筇入远村谁家伶利子相共话知音开明居士出画一圆相师便喝士于圆相中一点师复喝士拂袖归众师云不是知音徒呈伎俩乃云此日逢法席千圣齐云集消息是谁传岭梅香喷鼻莫昧好良因大家齐着力复竖掌云还见么遂抚案云还闻么若也共见共闻则此番功不浪施其或未然山僧不惜两茎眉更与重下注脚昔广额屠儿于世尊涅槃会上掷下屠刀便云我是千佛一数世尊便授记今辰乃玉干黎善士建千佛道场赈幽布福看来却与世尊涅槃一会不别是中若男若女乃僧乃俗各各所禀智慧刀惟恐不肯放下若肯放下则人人千佛个个屠儿举足下足总皆增胜福田出有入无尽是屠儿应迹山僧恁么举似会中设有个旁不肯的出来道佛之一字吾不喜闻山僧只得无言可对如无还须把本宣科依仪作范他年优钵花开日果证同归功德林复喝一喝。

　　辉衢黎居士荐亲礼千佛忏请升座僧问凡圣交参龙蛇混杂龙蛇混杂即不问凡圣交参事若何师云这里那容说凡说圣僧便喝师便打问如何是清净法身师竖拄杖如何是圆满报身师以拄杖画圆相如何是三类化身师于圆相画十字僧归众师乃云问三身答最亲历历明明非佛非生人天交感千圣云臻摩顶授记满愿随心而康而寿乃福乃荣这里犹有一句未道且道是那一句喝一喝云大好报本追亲。

　　普说

　　初夏普说师云一年将过半今夜重打算阳极始阴生流光急如箭若肯究时节何须重判断试问诸人还着忙也未不见古德云三分光阴二已过灵台一点不措磨岁月不知何处去唤不回头争柰何且道唤甚么作灵台一点莫是开眼合眼么莫是昼明夜暗日往月来么莫是鹊噪鸦鸣见闻知觉莫是春云夏来阳消阴长么若于开眼合眼昼明夜暗日往月来处着亦是逐色违声汉若于鹊噪鸦鸣见闻知觉处着亦是扬声止响汉若于消长盈虚往来顺逆处着亦是逐境随流汉若执此果然唤不回头舍此却又当面错过若是明眼汉如杲日当空明珠在握开眼也得合眼也得昼明夜暗也得日往月来也得鹊噪鸦鸣见闻知觉春去夏来秋去冬来总得辟如天地无不持载无不覆帱更说甚么灵台一点二分三分细则入于微尘广则包于沙界无一物不具无一处不遍小德川流大德敦化到这里间不容发倘如思前算后得失是非不唯错过目前时节只饶从威音王已前展转至楼至佛已后也不得这一点的受用试问大众且道是那一点蓦竖拂子云还委悉么能为万象主不逐四时凋。

　　小参

　　小参竖拄杖云据此令行此道复击案云当锋者斩躲闪者亡莫有夺鼓搀旗者么出来相见如无山僧为你说个譬喻此事如百刃临前计穷力极退不能进不得似漫天网罗银山铁壁触不能背不能这里须是个超生死绝去来的汉方能从千层戈戟中蓦直拥身出来说甚下客盗裘相如夺璧正令全提在在劫外阳春时时石人拱手若未到这田地不可虚度时光恐他日有人与你算饭钱莫言山野不道参谷雨节小参谚语云谷雨有雨碓头有米大众拍掌呵呵农夫鼓腹忻喜山前百花烂熳开江村渔父歌声美陈年佛法浑教烂都来饿杀饭罗里大众且道还有指示也无唤作一物即不中落花依旧随流水。

　　小参喝一喝云一声荼毒鼓趁出桐山虎咬杀翠屏峰羊鸣山作舞惊起佛华会上五十三员知识四部地神三界天主一时回避不及却来山僧拄杖头上连声叫苦无边身忍俊不禁忙道个佛身充满于法界普现一切群生前随缘赴感靡不周而恒处此菩提座致令山河大地万象森罗有情无情等各各闻法解悟一时同证阿耨多罗三藐三菩提复喝一喝云参。

　　法语

　　多见做工夫每向蒲团浸杀死水里藏身忽遇浪鼓沧溟雨风大作却遏捺不住双睁两眼似无舵之舟随风浪飘沉于东西南北何常得稳载不摇的工夫若是铁艄公把得定作得主纵临洪波浩渺之际便能轻轻拽转舵来不觉霎时急流已过方称越格丈夫湖海杰士若一向死守辽城何时得出头天外。

　　悟一禅人知有此段大事得得入山一见便覶缕于他处记忆得的备陈山野山野知他误入假银城示以赵州无字令参须知这无字如大火聚无论山林树木但有形质者触着便烧烧到无可烧处灰飞烟灭人我俱空忽猛省来略与己事有少分相应既得相应不可得少为足若得少为足便向中途退堕若中途退堕则不能到家若得到家方知佛云治生产业皆顺正法若未如是徒记空言以资谈柄于己何益禅人勉之。

　　谛观象季学者多是炫虚名图利养身在丛林心趋异域此法席未终彼妄念复起逐日朝东暮西奔南走北那有半点参学实落念头正如做虚圈套人上街身无百钱却去张铺标名李铺显字其实囊底空虚腰间空乏又有一种学得口头禅几句设有人问他也扯草凑篮答语作颂殊不知总属虚头更有一种身威仪而心挟杂不唯名利不除而且余习未尽到处夸经纪阐才能如此等类欲学菩提终莫能得既欲力究此事先须立定脚跟将从前杂毒打屏净尽单提本参话头无论积年累月朝参暮参行参坐参到无可参处忽然翻转面门运出自己家珍一任利人利物报佛报亲有时转山河大地归自己有时转自己归山河大地南北东西人间天上言为则行为法光显祖庭经纪后世始不负出家之志如一向冒名虚诳门外之绕不惟弥勒下生没柰尔何直饶千佛出兴亦无如之何也。

　　　　　示镇九文学(号唯唯)

　　欲究此事不须向外别求须从本领透出唯字始知金色破颜微笑阿难倒却刹竿曾子守约颜子屡空乃至执中之旨精一之妙总不出这唯字只这唯字包四维廓上下在圣不增处凡不减不即不离非缚非脱但恐不究唯字之旨趣于唯字下躲根不惟辜负古人亦乃错过自己自己既错过则日用二六时中应机接物皆属杳茫既属杳茫则无捉摸既无捉摸则心无所归既无所归如紧水葫芦抽缰野马拟欲追寻远之远也不见僧问古德万法归一一归何处德云我在青州作领布衫重七斤若万法既归一贯豁然唯字既明布衫不别到这里犹是借路还家假舟到岸的方便倘他日见得分明彻底透过只这唯字亦是注脚时因镇九张居士归京持册请开示山野以唯唯号之不觉叨叨呾呾。

　　机缘

　　师住聚云时县尹汤公至问如何是三宝师竖指请鉴公云此是据实问师云山野亦是据实答公复问令师与破山和尚俱皆用棒师云莫谤家师好公曰何以故师云家师有时用有时不用公曰有等禅师常用如何师曰若常用则非也公曰令师既不常用将何接物利生师云或乘狮子或驾象王逢强即弱遇柔则刚公曰此义幽深遂作辞而去。

　　僧问如何是法身师曰苦竹夹篱笆僧云法身如何透师云钻进又钻出。

　　僧参师令参不是心不是佛不是物僧呈颂云青寥寥白滴滴左右逢源如杲日何须觌面更端的师征云还端的也无僧拟议师便打。

　　僧问如何是金刚不坏身师以火箸插炉心会么僧沉吟师拔火箸便打。

　　僧问如何是十八女子不系裙师拈榾柮示之。

　　僧问尽大地是普门学人从甚处入师云汝适从甚处来僧云看经师云更觅入处那僧礼拜师便掌。

　　僧问如何是无位真人师云张公吃酒李公醉。

　　僧问南泉斩猫赵州顶草鞋出意作么生师云九九尽后又逢春。

　　衡山和尚问佛身充满于法界普现一切群生前随缘赴感靡不周而恒处此菩提座因甚一切众生不见佛师云用见作么。

　　僧问说的是法不说时还有佛法也无师云粉团花僧请益师书了字示之僧拂袖便出师云伤弓之鸟见曲木而高飞。

　　师因托钵入城有僧问钟未响鼓未鸣托钵向甚处去师云今日刘施主有斋。

　　僧问牛头未见四祖因甚百鸟衔花师云后生可畏见后因甚不来师云非汝境界。

　　普门显禅师语录卷上终
嘉兴大藏经　普门显禅师语录


　　普门显禅师语录卷下

　　书记性胤编

　　佛事

　　庆忠老人五九四众设供请拈香云才见金乌驾铁船扑落虚空颠倒走山河大地作琴鸣特为吾师应五九五九四十五马腹驴胎今亘古这回掉臂去还来面目依然照下土还见么依稀似是仿佛不同这里荐得许见师翁其或未然瞎驴灭却正法眼满地儿郎唱祖风既云灭却因甚又道唱祖风良久云鸳鸯绣出从君看不把金针度与人。

　　庆忠老人周年设供吾师六十年前提纲挈领六十年后惯妄脱空向人天众前卖悄赢乖假示出生入死榜样直是瞒某甲不得不肖儿郎今日也只得屈顺人情将计就计烧一炷香点几盏茶叙两句寒温略尽人子之念诸昆仲还知么若向这里知得不谬作他儿孙其或未然大家作礼。

　　参府靖远袁居士请为王母对灵蓦拈拄杖云见么身从无相中受生犹如幻出诸形相幻人心识本来无幻出无根无实性即如袁母太夫人从如幻受生以来营家治业懿德受褒柔顺内贞膺夫荣子复承圆通大士之愿持佛母准提之素一夕知身是幻内寝告终可谓得大自在得大受用虽然如是犹属泡影沤花未是太夫人本命元辰落处且道落在甚么处复画圆相云还见么蜡炬满堂明似镜灵台一点照无偏。

　　为用禅人举火偃月炉大火聚禅人到此休回避锻尽无明扫除根蒂胜热坑中无向无背以火炬绕龛云还会么吞却金圈栗棘蓬出头天外阿谁是。

　　庆忠老人忌辰拈香云年年三百六十日日日聚头昼夜十二时辰时时亲执甘则同甘苦则同苦说甚寒暑迭迁违时失候柰有先德仪规未免依期展布兹乃吾师忌辰有恒禅人设斋供养灯显但将吾师龟毛拂兔角杖咬不破的铁馒首无滋味的木楂羹呈在吾师座前诸昆仲还知这等供养么若也知得是真报恩共或未然须依旧列。

　　为冰玉沙弥举火生也玉洁冰清灭也泥团土块出脱一步别有生涯撺下火炬云还见么赤光灼出金狮子巨焰堆中结圣胎。

　　为鸣岐文学对灵戒慎恐惧守约安贫苦乐顺逆素位而行此是相公生平践履且道今日事作么生弹指云会么吾无隐乎尔。

　　为近轩禅德举火菊花黄秋露碧木落水寒龟哥眼赤汝近轩须委悉功全行全心直口直念佛八十图甲子六百一于今舍妄归真却也敏速端的还知端的事么掷火把云巨焰堆中飞铁马琉璃地上产狻猊。

　　庆忠老人忌辰有恒设供请拈香云年年有恒岁岁性一有恒性一非离非即不独忠孝兼全更喜恒久不易如何是不易底一句以香插炉云祈师慈悲伏惟尚飨。

　　为明初禅德起龛喝一喝云直截一句迥绝言诠向上路头还须独步若欲归根得址也须亲到一回设使顾后瞻前终是半途作活且到家一句如何指陈以拄杖指龛云楖栗横担休顾人直入千峰万峰去。

　　　　　举火

　　执炬云万仞岩巅撒手栗棘蓬里转身务须稳步毋得因循火把在手休要生嗔与君烧却臭皮袋换取金刚不坏身。

　　　　　入塔

　　指穴云离中虚入灵骨云坎中满透体玲珑如驴觑井女娲炼石补天至今犹填不满毋住此中勿离根本复掩却盖云休云密密不通风须知别有好光景还识别的光景么复画圆相云江头雪积拥芦花山寺台高明月迥。

　　赞偈

　　达磨真赞

弯弯一枝芦得得阐神妙二龙机不契九年恣朕兆呵呵若无神光僧懡　一场笑

脚底水弥漫肩上披磨衲卖卜赤县神洲面壁嵩山九夏哄得儿孙没来由处处相逢便打骂唯有普门解报恩表画题赠堂前挂咦好个短贩经纪只是无人酬价

　　观音赞

谓是观音却是普门普门观音名非其名度生无际限弘愿孰比伦试问题赞者噫看来非别人

　　聚云师翁真赞

满面丰神辽天拄杖人天皈敬佛祖不让胸藏万卷书眼中空四相定慧圆明作则慈悲真实是仗人天瞻礼谓是谁吹万师翁大和尚

　　庆忠老人真赞

右手执拂左手搭膝有照有用有权有实含默不言为人克的咦稳坐影堂不记秋续焰灯灯永不息

　　题四景画轴

馥馥芝兰杳杳烟树芍药牡丹谁与争富二雉忘机物我无惧试问纸墨未行时木树草花在何处

未读花木纪难将夏景题但凭胸臆写杜撰不成辞锦鸡虽美无如白鹇素姿唏嘘这轴长生画点缀不萌枝

菊兮芷兮有山有鸟锦绣清奇浓淡恰好胡公张设画堂前只中观兮不中讨

独有孤根首畅争先清姿淡泊杰出于兰不同丹紫讵染胭脂四禽二宿一飞一潜若取不凋恒不谢须从这里看鲜妍

　　巡照警语

板声初工夫问有无急须捡点免落迷途珍重禅人莫放逸拾取衣中珠

板声随倚枕合双眉间情放下个里须知珍重禅人莫放逸急早悟玄机

板声响无梦亦无想堕枕高峰沉迷自引珍重禅人莫放逸午夜明星朗

板声催催尔何所为灯沉香寂月影斜低珍重禅人莫放逸觉后始知归

五更终板杂钟声重敲翻漆桶唤醒愚蒙珍重禅人莫放逸及第悟心空

　　示镇九文学

昔别灵峰直至今投机一语庆忠门他年一贯通三氏名遂功成显聚云

　　示舌端上座

五十三参功行满普贤大士来摩顶珍重舌端多口人在在度生立根本

　　示何居士再晤

一自江南晤别时每惊风鹤不如初几回历尽烟波险干木随身隐蔽庐偶过高梁访名宿拨草瞻风渡桥木时逢山上老头陀遥指前村是君处相见相欢意未休知是三生何所由一会灵山俨然在报君不必别参求声色之中有标格净名由兹顿超越恒持道法显威仪不二门开阶侵▆庞家父子有准凭金沉沧海永留名机锋迥绝传今古去住翛然谁与伦个中却有好消息忙里闲里须委悉红尘堆里辊出来三三两两称饶益

　　示同参

方外多年语共游何如此日寡朋俦兰臭室中谁为契孔怀之谊当何求忆昔人生空聚散诚如旅邸虚相念晓来分析各东西究竟觉时成梦幻君入林泉乐饮瓢我随函丈话腥臊任重才疏唯勉强几美杨岐德倍高吾兄宁翅沧溟广讵滞蟭蟟一枝想他年逸翮起翱翔大地山河平一掌

　　示睿珍上座

古佛堂前显大机沉踪隐迹至今时云笺一幅权书示他方此界恁施为

　　示单传书记

直指由来是几年权拈一语且留篇他年底事知端的倒腹倾怀为子传

　　示中行名性心

既入如来地蓦直向中行见性明心后菩提果自成

　　咏莲

旧院新标筑沼台无忘悲愿结莲胎馨香本自淤泥出绰约还从净地来三笑虎溪方韵冷几开茅舍把诗裁徜徉不改观河见自有芙蕖日日开

　　　　　　其二

丝藏藕窍叶团云颜色鲜妍夏日欣梳蕊轻风开玉片翻波野影织回文萨埵悟矣争先睹醉客迷之自不闻澹泊清香滋味别超然迥异出群芬

　　　　　　其三

叶盛明珠蕊带香根深蒂固自来长候迟漫把荷钱出热至先将翠盖张随处为人作益友依时植种待中王心空节劲谁堪比杰出波心映月光

　　　　　　其四

缓步观花出院行团团荷叶渐成阴不奇馥郁人多植为羡鲜妍蝶不侵习习清风生玉朵芄芄翠盖霭波心几回曾入淤泥里错节盘根不厌深

　　　　　　其五

灵根已种在池塘四面培栽壮晚凉菡萏新开僧俗冗祇园乍结水云长远公社里妍如玉茂叔池中鲜更香不是弥陀曾有记肯来浊水共和光

　　辞老人复归聚云

破雨冲风一径来荒园松菊几经开唯闻野鸟啼庭树不是天花坠雨台嫩草蔓延穿祖墓疏椽影漏照空垓慈恩弗计巾瓶日惭憩三冬满愿回

　　拙庵居士见访次韵奉酬

幽居泉石远金坛何事由来到美官芋熟久思邺相辔果馨重展睦州盆修篁斫径邀鸿鹄戛玉敲金引凤鸾香社若能新此日谈心秋夜不教寒

　　次宝善居士除夕

为怀摩诘喜廛居云水行踪不定除尽有残羹充野腹且无深任荷肩舆漏蓬疏壁随风卷妙旨箜篌送岁余莫谓寒霜斯夜尽迎新春雨水成渠

　　中秋无月

节临丛集水云臻灯烛连宵代月莹江汉尽迟渔者钓楼台空负亮公吟夜昏令彼秋砧隐漏黑唯闻蟋蟀鸣荐得当年拂袖旨超然物外有光明

　　贺侄检选

壁水桥门掩映长延津已化破天荒科传直手文章贵荣入成均姓氏香王树光腾辉祖室金茎秀拔启维桑芳姿绰约宁馨远箕业于今赖尔扬

　　郡侯杜公次韵

伟政忠南泽益深琴堂瑞霭播清声辰移字水舒光蔚日射珠林映彩旌经史名标绵世胃山房菊绽待渊明闲中若肯临车驾挥麈谈心把赋陈

　　山居

年来无志破沙盆缚屋蟠龙伴野村幻住古今忘岁月一鼾天地老乾坤庭前翠柏依云水槛外青松绕寺门兴适烟波怀钓叟几人宁识隐溟鲲

　　山居(五言律)

林泉何所事趺坐结萝衣神寂心珠灿云收皓月辉饮茗怀古宿修竹待贤栖禽鸟呼终日山花伴四时

　　　　　　其二

徐步登峰顶舒眸望远山淡云飘野壑曲水绕东川眼底乾坤小胸中宇宙宽无人偕我志独自听潺湲

　　　　　　其三

松竹恒增秀茅斋映日新推窗吟夜月倚案听春禽芋熟怀檀度茶馨想故人轩车迟不见惆怅赋空亭

　　次张相公韵

镇日焚香煮茗无人启我坛经宵中忽接眉宇玉树月皎风清

　　乙卯春因郡侯刘公升任夔州历感弘护兼别赠言次韵酬答

九夏住治平悉荷栽培力溪柳倍甘棠檀波重乳蜜有玉镇金山无文空丈室握别感贻言依依正有日

　　游白帝城口占

千丈墙围布大罗由来蜗角苦争多弯弓跃马人何在唯有香山永不磨

　　示了明吴居士法名性己号自在

了明自身已入世元无碍他年解脱来与君说自在

　　示了凡夏居士法名性侣

了却凡情入圣流三贤十圣共君俦尘情见网齐超脱百千三昧一时周

　　示祇园游居士法名性地

结就祇园地优钵花自开愿心周佛数觌体证如来

　　示龙华谭居士法名性一

直达菩提岸一性便无差浮幢时现瑞三会证龙华

　　示廿五游居士法名空持

廿五方持素于今是几年女嫁男婚后领取未生前

　　募衣偈

大庾岭头提不起南泉唤作破袈裟四七二三相授受黄梅室里难迫凑遗来卢行作争端衣钵由斯不复传其如后代儿孙辈呼朋引类逐群队明文教我实斯先三学仪规岂违背启我慈悲两片皮信手信笔不成辞持告十方诸檀信失便宜是得便宜咦见闻随喜悉发菩提

　　书问

　　复太守刘公(附来书)

　　十戴檀波一宗弘护当此道法衰微之际悉荷我公大力鼎新然治平禅林之有今日得非香山公不忘鸟窠记莂柳溪遗规安能有此惟愿我公于政事之暇留心坚实庶几入世出世方得两全昔冯给事有云公事之余喜坐禅未尝将腋到床眠虽然现出宰官相长老之名四海传又清献赵公云默坐公堂虚隐几心缘不动湛如水一声霹雳顶门开唤起从前自家底可见从上名公巨卿于公事之余不忘本分一着公历来着意治平留心佛法不啻苏文忠之解带韩子之留衣王沂公之舍宅施其财捐其粟塑其金像永其香灯岂非白文公不忘其旧复承悲愿再来耶缁衣辈知恩有怀衔环未遂惟朝暮向黄面前颂视注候纶音晋爵仙任荣升尹喜堂前又得重瞻紫气。

　　昔老和尚以一见相投遂辟荆棘和尚复以半纸应命构结梵林此俗语所谓都是会中人也数年来虽未曾施舍资财然一片护持之心未尝一刻稍懈正期共讲禅机徐探妙理而沧桑变矣而离情生矣以何因缘堕此火宅分手之前屡承和尚瞻瞻恋恋方外之朋情反深于世间之交道某静坐舟中回想景况使人不能不一低徊一叹息也夔门之苦一时难述惟愿和尚践石上之言垂三顾之雅便航过我那时方话终夕矣。

　　复城守李公(附来书)

　　季春廿二日自尊衙作别舟次五林连日阻雨廿八日方抵夔门寤寐神思无刻不怀我公护持之德然则桃投有自琼谢未能致令此心怏悒本欲图归因夔门诸公挽留休夏直得勉应其诚俟秋水小落买棹方归五柳堂前渊明远公又得重新一番话会。

　　初夏晤别倏忽新秋企慕之私莫能自逭且愧寒官恒以俗务掣肘弗获少申供养屡荷垂注殷殷愧感交集今宝刹已得众禅师协力肩任诸务就妥伫望转棹俾发弟再得时聆禅教为幸也临颖伫切。

　　寄同乡李公书

　　三十年破家散宅浪荡天涯只做得个没勾当人欲与家乡父老阿翁作一出世了生脱死的榜样其柰没个知音为之柰何客岁溯舟上游适值我公他出凡所到处满目尽属异乡四顾彷徨一带寒烟荒坰总属众生业感居士以为何如倘念畴昔知交至情骨肉那玉治平一晤不独蓬薜生辉便是再生良晤。

　　复楚省童真和尚书

　　八经寒暑两辱佳音昨接云章三番又至柰弟年来癖懒成性未及回音几拂来意若非手足相关不几以不情视之耶殊不知正是我弟兄亲切处只这亲切处国一马师犹落下风思备雪峰犹剩白纸这里说甚福盈福亏苦乐安养四无量何据何凭钝阿罗是真是假游戏神通非分外美食不中饱人餐既能快活优游谁是寂寥境界湖北之山兄无住足花冠萎坠弟等何干若云会聚之缘不须弹指盖其中自有不隔者在也临颖神驰依依不尽。

　　复南滨三一和尚

　　雷惊出蛰雨化从新桃花浪暖时南滨万寿金毛哮吼须是恁么人始解恁么事贺贺兹以薄务萦身不及握椎座右共唱卷阿实深抱歉虽然一昌众甫化母机梭蚤已逗漏于山前岭后更看阿兄复从何处启口。

　　复静默上座

　　来札殷勤深感关切正谓水乳兰莅馨味自投知我者其谁欤今不能无说但当此时世隐处为高其奈欲隐弥露所以古人居山林隐朝市或出或处或语或默总皆方便机权若论个里关头最难透过果尔透得过客岁玉干处境不曾逢今日夔门亦不曾别说甚旧岁新春悲欢离合鹤迹翩翻之语个中消息已露狮音海底之言无耳偏能得闻猿肠寸断我知音炉鞴欲开君自得不须舍此觅彼直须密在汝边不妨反覆二三莫作口头读过。

　　复睿珍单传二座

　　年来亏二座导引勷厥胜事总欲智行两全方是圣贤能事唯愿二座日新其学以悟为期行坐准于清规动止合乎先德休矜己长勿论彼短自有出头时节古德云不惜过秋霜徒教滋味长纵然生摘得终是不馨香唯二座勖之。

　　普门显禅师语录卷下终(附塔铭)

　　普门显禅师塔铭

　　己酉经魁任忠州儒学学正几江袁州铎熏沐撰

　　释之不类于儒者其立教宗旨崇虚蹈实迥然异也释之有合于儒者其往继来开薪传灯续无弗同也考释之达磨初祖以释迦为百世不迁之宗东土之传则临济之派称盛其间别户分门禅代衣钵之详释氏子孙自能言之非吾所得悉即非吾所能赘也[土頁]至忠南获睹吹万大师及铁壁和尚语录闳博奥衍机敏警拔赏者久之讶者久之以为儒也而居然释也以为释也而又有非儒不能及者未尝不欲溯其源流于从游者一时证道上人不啻数十辈而普门显师其最著者师俗姓夏氏故涪陵右族与津邑之夏一本而分支于涪津涪两派代各有显者乃今普门师不以儒显而以释显则自其命名之初其意固以远矣且其显也不惟自显其大法并吹万铁壁二大师未坠之统绪亦藉以显则是昔以儒显者但焜耀于一时今之以释显者直昭垂乎奕祀其显之久暂殆未可同年语也师讳灯显号普门开堂者二一为涪之回龙一为忠之昙华年五十示寂回龙堂中盖诚得首丘之仁者今涪忠两地门人各崇塔以藏不朽之骨是又能以其师显者果不负师命名之意已显师乎显师乎乐有师之弟而师之所师又不均赖师以显乎惜辞世早语录只一卷贻似刻行余未获见其人亦尚未读其语也其慈仁戒行度越等辈者涪忠从游之士类能称述之余无容置喙也聊因其弟子之请略志其谱系始末云铭曰。

　　不有以作之孰从而成之卓哉显师吾不得而见之矣卜之以其师且卜之以其师之师善乎仲尼之论宓子贱也曰鲁无君子者斯焉取斯虽然不有以述之亦孰从而闻之灯灯之相续者匪伊二三子其何以使来许之昭兹善乎子与之叙道统也曰若禹皋若伊莱若望散则见而知之若汤若文王若孔子则闻而知之后之作者其亦将征信于斯。

　　　　　　　胤　　　钧　　　长
　嗣法门人性　法孙空广曾孙法　捐赀刊刻
　　　　　　在　　　镜　　　海
