嘉兴大藏经　三宜盂禅师语录


　　显圣三宜禅师语录序

　　世尊有密语迦叶不覆藏夫一华拈出觌体全彰果世尊有密语乎然而百万人天咸皆罔措者何也昔者赵简子因姑布子卿以翟妃子毋恤为贤欲试之乃告诸子曰吾藏宝符于常山上先得者赏诸子驰之常山上求无所得毋恤还日已得符矣简子日奏之毋恤日从常山上临代代可取也简子于是知毋恤果贤则世尊拈华之旨盍可心知而百万人天且碌碌如诸子直以常山有符在焉耳故四十九年从佛口生皆如诸子而末后始以正法眼藏付嘱摩诃迦叶者所谓废太子伯鲁而以毋恤为太子者也西天无论已东国自有宗门以来师师授手皆命世亚圣大人虽机用罗张于李唐语言绚烂乎皇宋一如青天霹雳旱地雷鸣南山起云北山下雨苟非毋恤之雄略罕窥其意旨之所在者沿袭至于元明之季尊其师说而已无复神而明之之道遂使从上真规死于绳墨千秋堂构坠之非人彼步趋尤难况奔逸绝尘得游戏如风大自在三昧者耶三宜禅师天岸祥麟云中逸翮茂龄悟道石笋抽洞上之条早岁分镫空华结云门之果尤复涉南北于数千里外困风霜于二十年间始归而遁迹化鹿山之阳会尔密澓公迁化显圣席虚四众挽之出世于是果熟之香风飘偏界盈科之水决而滔天遂有升堂示众等语皆脱略窠臼铲去尘封直欲与五祖共唱巴歌瞎堂同呼哨指乃过践偃师之迹不许流传一字侍者随闻记集仅若干篇余过吼山始得读于尼净琦家不觉掩卷拊几长太息日此龙光射斗者也曷为薶藏于此因持入天台为之参详校订复捐赀寿梓公诸同好於乎师弦绝响野干乱鸣彼黄头乳口尚往往以禅语炫保社况牙似剑口如盆反深自弢藏有如师者往余与师同参黄檗继今乙亥盍廿有余禅始获对谭五云山下然皆法门细大无他及逮过显圣观所为布置丛林缔修堂舍亦可谓二严无憾者矣当丙戌之秋因事径拂衣去不顾则视蚖蛇恋堀掩先业为己有者何如而增上慢之徒且以风流潇散短之龙象蹴蹋抑岂跛驴所堪哉。

　　岁在着雍困敦月维林钟同参弟广润道忞谨题

　　

　　三宜禅师语录目次第一卷住云门显圣禅寺语录第二卷住云门显圣禅寺语录第三卷住姑苏古朱明寺语录第四卷小参晚参第五卷普说第六卷普说问答机缘第七卷拈古第八卷颂古第九卷佛祖历传像赞第十卷佛祖像赞自赞第十一卷佛事塔铭(附)

　　三宜盂师语录卷一

　　住云门显圣寺门人净范编

　　山阴嗣法弟子祁净超较订

　　住越州云门显圣禅寺语录

　　山门八万四千门门门一切境白狗上树乌驴落井大殿佛身充满于法界普见一切群生前大众觌面相呈又作么生展坐具云盖覆却。

　　伽蓝金汤佛法干城净侣灶底要有柴锅里要有米禅道佛法不劳重举。

　　祖堂来时无口去时无舌且喜诸公鼻孔依然拈香云以此为验。

　　据室骑虎头收虎尾第一句下明宗旨拾得师桦冠楮衣达磨老当门缺齿。

　　谒当山先湛老和尚像昔既非亲今则成冤华开铁树火里红莲。

　　上堂拈檀越疏云大众莫被者毛锥子将黑豆换却眼睛鸟篆龙章纸墨文字秪可作世谛流布岂可作佛法商量且道如何是佛法度疏与维那云你试念看。

　　法座未有世界先有此座十方诸佛不敢正位历代祖师秪可旁立山僧今日倒骑佛殿顺跨山门且道却为何事卓拄杖云若不登高望焉知沧海深升座拈王臣檀护香讫复拈云此一瓣香根生灵鹫叶覆娑婆今日拈来却为山僧二十年前在瓶窑烧得一担破砂盆自谓奇奇特特谁道云门路滑和身跌倒人天众前不敢覆却奉为显圣堂上传曹洞正宗三十二世先散木大和尚用酬法乳之恩白椎竟师云若论第一义华擘了也向山僧未屙已前荐取早已落七落八况在文字语言白云万里除此二途君子可八万不得已借路经过聊塞一时之责蓦竖拳云此是老和尚一生用不尽的馊残盂上座贵买贱卖不妨奇特屈指云一二三四五南赡部洲普请北俱卢洲打鼓七金山下乾闼婆阿修罗迦楼罗耸身起舞须弥山顶帝释天主高声唱道汝等佛子各各本有灵明妙智与刹等世界等诸佛等菩萨罗汉贤圣僧等众生等神通等妙用等说法等寿量等相好等光明功德等拂一拂云这一络索向甚么处去也风从华里过来香水向石边流出冷。

　　度僧上堂甘霖弥八极起枯槁于田畴德泽被三根丽芬芳于原野法无定相是处可以圆融理绝自他随方不妨建立是以道人行履迥异常情有时独足立于万仞峰头把臂行于际天洪浪纵使一色边也须尽情铲却果是无瑕玉也要一椎击碎遂拍案云呵呵呵前无村兮后无坫雨过溪塘柳如线青蓑绿笠旧家风吹落荷华三四片擿拂云鉴。

　　祈雨上堂拈拄杖云震法雷兮鸣法鼓山门头弥勒开眉布慈云兮洒甘露塔尖上商羊起舞四海龙王脑门裂三十三天叫冤苦云锁赵州关雨打云门普拈起一豪端尘刹无焦土于此作佛法商量笑诸君从头莽卤所以此一着子大似龙王行雨不从龙王身出不从心出不自云生亦非空有以不思议力时行雨事成熟谷稼繁长草木大众既不从身心空云中出且道雨自何来卓拄杖云赫连皇甫。

　　尔密和尚入塔上堂白椎竟师云若论第一义适才密兄道过了也山僧仰不得已赴众贤侄之请只可依科顺释据理分章击拂一下云二繇一有一亦莫守雨余松径苔钱滑水到石头声转高若是白云中坐任绣帏里藏身堪作甚么所以没量大丈夫去住自繇非凡情之所测识播弄乾坤棋分岳渎黄金铸就铁疾藜到口便吞白玉碾成金刚圈横身直过针锋上走马钱眼里秋千其住也虎踞岩前其行也龙归渤海回视以鹪鹩窝为玉殿琼楼鼷鼠穴为广宫大厦可谓崖州万里山僧作恁么语话密兄闻之不觉绝倒大众你道笑个甚么宝镜堂前万竹圃雨一天云一坞丈夫经济平生肺腑以拂左击云赵州关右击云云门普中间一击云带月担泉和烟取火。

　　上堂举僧问赵州云万法归一一归何处州云我在青州做领布衫重七斤这老汉潦倒龙钟齿不关风山僧即不然今日十月初一种麦刈禾俱毕知事行人收收拾拾不胜劳力堂中首领执事上单下单与你同休同戚独有山僧随例打哄两饭一粥坐方丈楼唤侍者开却前窗后窗看他落霞孤鹜齐飞秋水长天一色从上来这些禁鬼神底符子我今为你分劈乃舞拂作喷水势云太上老君急急如律令敕。

　　上堂最相应竖拂子云这句子不起于此座可以超生死眼里着却须弥山耳里能藏四海水蹋翻四部洲身如葶苈子口中不断妙伽陀头戴华冠手持杵击拂一下云我见灯明佛本光瑞如此。

　　上堂芭蕉碎剪难添线霜叶因风落似华最惜上林萧索也不知华发在谁家谩咨嗟到得一番寒彻骨竖拂子云且看雪里一支斜。

　　上堂时值鸡唱师云叫一声应一声声声唤出本来人左右顾云情知汝等向四大里作活计复云大众窗外红冠上座从晓至昏为你提纲挈领你总不会适来鼓声带我披帽钟声穿我草鞋走入厨房里得罪了普贤菩萨回到僧堂中触忤了文殊大士只得向佛殿前高声唱云若耶溪上云门寺万竹林中最深处我是观音独露身为君拔却眼中刺大众大众频呼小玉元无事。

　　上堂举拂云向这里见得彻去七穿八穴东涌西没便向粪埽堆头拈起一丝豪许可以塞破虚空平沈大地尽十方世界是个眼睛你向何处顾盻尽十方世界是个鼻孔你向那里喘气然后转过身来七珍八宝填沟塞壑无有寸土不是金铺玉甃琼楼珠殿宝树华台随身受用切忌向钵盂内经行里着衣吃饭迎宾待客边作窠臼立墙堑岂不知显圣这里滴水滴冻偶然咳嗽一声也遭他简点良久云如何得不遭他简点竖拂子云妙法坚手天华鬘天四王天忉利天夜摩天他化自在天乃嘘一声下座。

　　上堂夜来月色溶溶今朝烟雨蒙胧谁家华表柱水上卖东风一个衣绿一个穿红衣绿者手拨琵琶穿红者羯鼓冬冬高声唱道应物见形如水中月竖拂子云佛真法身犹若虚空擿拂子呵呵笑云到头辛苦到头穷。

　　上堂今朝十月有十五两个孩童弄华鼓左边打了右边舞露柱与灯笼声声叫怨苦鸟啼两岸苍黄猿叫千山月午良久顾左右云大众莫莽卤。

　　上堂好休休去不休休白首登科恋墨裘黄菊谩夸霜后色白云红叶满荒丘舍利弗没来繇剑去徒劳更刻舟果然世系金轮子岂肯要功万户侯大众且道舍利弗悟个甚么良久云两段不同消归上科。

　　上堂漪漪修竹千竿清沁一溪流水有智不在多言好景何藉华卉笑他聚石谭经无事听闲人说鬼可惜日居月诸底事如何不委若要委且看铁树生枝华开碓嘴。

　　上堂疏雨打窗清梦里好山深锁白云中有题最是难藏覆竹浪萧萧一夜风百草头识取祖师草枯了也闹市里识取天子市散了也与诸兄甚处相见良久以手招云猩猩我与汝相见了也。

　　上堂寻常肝胆向人倾底事堪嗟叶满庭好句不知谁领得寒鸿依旧宿沙汀释迦老子说法四十九年谭经三百余会撮东风达磨航海西来撮东风历代祖师升座说法撮东风众中有个师兄突出众前高声大叫盂上座你恁么道也是撮东风可谓出乎其类拔乎其萃大众你道他具个甚么眼便敢恁么良久云撮东风。

　　上堂山顶月微微林外云无迹不见渡头人独自溪边立以手招云在者里休相忆令佛放光明助发实相义当日山僧若在座下拄杖子决不放过秪如不放光明实相义那里缺半边何处失一角南北何曾长东西何曾润红日岂从西出明月岂从东落只是你诸人眼里耳里闻见熟了头头放过山僧作是说时主山案山一齐冷笑不禁且道笑个甚么主山道长老只见锥头利不见凿头方你道头头放过病在于何有禅有道是病有佛可成有法可得有众生可度是病案山道你只见凿头方不见锥头利岂不闻病从心生心从业生业从妄想生妄性本空不在内不在外不在中间于病何有心无病故一身清净一身清净故多身清净多身清净故一切众生清净众生清净故世界清净一世界清净故尽十方世界一切清净喝一喝云若不喝住直说到明日拍案一下云谁家萧管梅花引惹得春风入户来。

　　上堂曲不藏直真不容伪寒鸿至而霜满林黄鸟啼而春光媚得之于心者一尘一佛国失之于旨者触树而迷昧击拂子云碎。

　　上堂道吾舞笏小神通石巩张弓失楚弓堪笑西河弄狮子一拳打杀岑大虫竖拂云总不若山僧此拂子在众生唤作现行无明在诸佛唤作根本性智在他分中无可不可无彼无此有时以根本智作现行无明有时以现行无明作根本智所以众生淳如也诸佛淳如也世界淳如也虚空法界淳如也然后兴大慧云布大法雨使一切众生从大梦觉具顶门眼方知道岩头针锋上有无边世界灵照菜篮里有百亿须弥禾山击着涂毒鼓闻者丧身失命云门胡饼骑声盖色超今越古然虽如是还我翠岩眉毛多少长达磨鼻孔几许大罢罢罢休休休山青水绿听取云门一曲以拂子置案上作抚琴势连挥拂子云妙妙妙纯如也皦如也绎如也擿拂子云以成。

　　上堂连宵好雨初晴远山叠翠碧水生澜正恁么时有一句子蹋破草鞋赤脚走金毛师子云端吼海底波斯暗展眉八臂那吒难下手投老归来事事空翻然一笑无何有击拂子云三三成一九。

　　长至上堂今日一阳复始穷汉摇头摆尾眨眼之间会见千红万紫诸禅德好个时节诸佛出世祖师西来也不过为此个时节历代宗师激扬酬唱亦为此个时节尽大地草木丛林人天诸趣蠢动含灵一举一动总是此个时节不料汝等一队蒙懂汉见山僧上堂便延颈举踵及乎一下座去松风竹韵犬吠鸡鸣寻常放过就不关你事了也但只闻钟响念功课也闻打鼓上殿也打梆普请也打木鱼吃粥吃饭也山僧恁么举扬以袖掩面云羞杀我也复云东方朔平原厌次人。

　　值雪上堂一片两片佛祖正眼觑不见五花六花八臂那吒不敢拏落地无声混沌银成世界太平有象天开玉砌楼台最苦鹭鸶无处避飞上松梢有时白鹤共翱翔寒空清唳一色边坐住元非本地风光洁白里安身岂是到家消息文殊不出头风来时满林狼藉普贤呈丑拙日出后一场懡　今日檀信不在家中受用红炉暖阁得得入山将珠尘玉屑轻轻攃向诸人面前更要山僧说些闲话向雪里送炭好雪呀片片不落别处且道落在那里竖拂子云求福者福臻祈寿者寿永求消灾者灾消禅德家又作么生雪与梅共嚼不惟齿颊生香亦且清芬肠胃归堂去试嚼看。

　　上堂描不成兮画不就山光飘渺水连天髑髅有眼看霜叶枯木龙吟古路边逢迎处吾无隐乎尔何必道象帝之先幽禽处处呼人梦莫待春风听杜鹃。

　　上堂隔林残月晓诸峰竹色霜华荐朔风山得我游权有主云过西岭碧玲珑若物属他他所守护世间一事一物总属于人惟溪上清风山间明月尽可以适性怡情取之不尽用之无穷是所谓造物之无尽藏也却又被拄杖子管辖没奈何只得行则偕往往则同居休戚相关性命连络渠得我如虎靠山我得渠如龙遇水山僧偶然瞌睡他便作怪去也耸身上忉利天击着帝释天鼓尔时天鼓作如是言人天诸佛子还识拄杖子么有句无句顶天立地上无片瓦盍头下无卓锥之处遇富贵而不骄居贫贱而不媚能使蠛蠓醯鸡浩然之气塞乎天地螳螂蛣蜣净智光明遍乎寰宇续佛祖之命脉作众生之本智如我鼓声不从内出非从外来亦非空有以不思议力出此音声复鸣云冬冬冬山僧此时骤然惊觉拄杖子依然在手蓦举手云呀原来是空手分明香在梅花上寻到梅花究竟无。

　　上堂耿耿寒灯劳睡眼其如所禀天资浅不若当时般若多罗老瞌椿常转如是经百千万亿卷化城固虚设家乡去不远秪如宝处在近毕竟在甚么处良久云险。

　　请宝寿和尚上堂引座澄江清浅时白鹭和烟岛良哉观世音全身入荒草古人恁么说话虽则如骇鸡犀骊龙珠山僧则且不然松阴野寺遥堆积无人扫清风来故人竹暗啼幽鸟畏寒烘焙暖贪眠不觉晓岁月成蹉跎可惜衣中宝大众如何是衣中宝以拂子连拂云曼陀罗华曼殊沙华栴檀香风悦可众心喝一喝云下座同请宝寿和尚说法。

　　上堂霜重芦花柳岸低一钩新月钓寒溪金鳞已是无消息又听前村报晓鸡钟楼上撞钟墙脚下种菜猛虎山里踞大众且道与古人回互不回互以拂子左击云回而更相涉右击一下云不尔依位住。

　　送六如禅师入祖堂上堂头枕须弥峰脚抵云门麓芥孔里游戏大海中洗浴是葛天氏无怀氏混沌氏之流从来不受官家禄手持断贯索神号而鬼哭今朝荆门上座送六如法兄木主入祖堂便抴条竹杖子要来显圣这里量香炉峰几许高探耶溪水多少深山僧略施神通香炉峰已被云遮了若耶溪被雾掩了无计可施别行一路拏了些砒霜巴豆饭里菜里水里都放些些大众切防丧身失命山僧抑不得已将六如兄留下底云门饼供养大众去也以拂子打圆相云一把柳丝收不得和烟搭在玉栏干。

　　上堂丈夫儿无等级所以人天不可测行藏着着异常流岂肯随人画模则广南珠作么色白月白兮黑月黑大众如何是五百弟子衣下明珠师作咳嗽云失。

　　上堂竖拂子云大众这句子与三乘十二分教是同是别同同同一声羌笛白云中别别别芦华搅乱江天雪除却同异两重关露柱灯笼炽然说喝一喝云也是证龟成鳖。

　　解制上堂风吹上马石雨打望仙桥圣僧前问讯山门外伸腰乌鸦飞过岭白鹤立松梢显圣这里气宇如王顶天立地草鞋似虎拄杖如龙就是钵囊鞋袋针筒帽样也会放光动地超佛越祖说甚么雪山六年苦行冷啾啾地末梢头又道睹明星悟道举头望琉璃云山僧今日睹见琉璃且道悟个甚么蓦拈拄杖擿下云不是下座。

　　上堂修多罗青天云翳老瞿昙眼中一刺四十九年云行雨施末后又道我未曾谭着一字盂上座也是抴尾灵龟无事生事不见道如虎之缺如马之馵。

　　上堂穿靴赤脚走面南观北斗我脚是驴脚我手是佛手用尽自己心笑破他人口更有一句子大众还知否良久云曹山颠酒。

　　元旦上堂旧年今日新新年昨日旧新旧自迁讹梅花一枝秀俊哉拄杖子不肯随人后是以衲僧家有格外提持别行一路释迦老子不降生达磨祖师不西来堆山积岳填沟塞壑若还向他语脉上跻攀旧路里挨排何异蒙人离拄杖寸步难移显圣今日悬斗大之胆开谩众之口洒洒落落自繇自在拈须弥山卓你眼里掬四海水灌你耳中运阿修罗手拊摩日月广舜若多身塞破虚空然后随分甚么油煎马杓酢浸擂槌新换桃符陈年爆竹一事一物气宇如王向毗卢顶　上大方润步神歌社舞鼓响钟鸣都可以振提蒙聩起发将来三藏教诠显不着历代祖师拈提莫及且道如何得恁么灵妙嘘一声云掀翻海岳求知己拨动乾坤见太平。

　　回院适诞日上堂自离真寂来归显圣在山僧分中所谓泥上偶然留指爪鸿飞那复计西东拈拄杖云总不如此木上座无去来今绝尔我想灵枝永秀智种常明齐无量寿为日暮总法报化为一身外绝遮拦内无藏覆你诸人举足便蹋着他影子开眼便看见他光明属耳便闻他音声只恁么寻常过了山僧不惜与你通个消息卓拄杖云但愿春风齐着力一时吹入此中来。

　　上堂大众莫道槛外微阴正好搪风抵露直教盖覆人天一个个不致风吹日暴所以道此事不在言诠秪贵心领神悟月照一帘秋水夜半正明云藏几处峰峦天晓不露类之不齐乱落树头红叶混则知处浅水银砂白鹭透得赵州关不重云门顾且道以何为验正是不欺之故。

　　上堂恁么也不得不恁么也不得恁么不恁么总不得潦水静而寒潭清烟光凝而莫山赤我适曾供养竖拂子云今复还相识合掌云南无药王菩萨摩诃萨摩诃般若波罗蜜。

　　上堂取次闲行看暮鸦白云依树便成霞首题最是难消释错恨瞿昙欠作家世尊拈华如虫御木迦叶微笑偶尔成文只如前溪一带水不待拈而知其水也远山数点青不待笑而知其山也却来观世间犹如梦中事恁么告报犹欠彻在且道过在于何也是矢上加尖堆头添土。

　　上堂是则穆王骑八骏马非则纪信驾九龙车事事无碍霜横篱落华犹在法法无差鹭鸶溪上啄睛沙直得是非不立理事两忘鹏搏万里凤翀霄汉若是死守寒崖蚖窟蛙墟堪作甚么大众观世音菩萨来也以拂子作吹箫势云咿唔咿唔松间惊起鹤飞去数点残霞接断云。

　　上堂火焰里拈得眉毛大海中寻得绣针惯打漫天网子怕见清平世界向者里挨身而入才有你说话分若是山河大地煆炼得无有织毫过患如新磨镜水洗一样只是把缆放船抱桥洗澡更有个汉将佛祖言教诸子百家束作个枕头长伸两脚终日打眠佛来摩顶授记他也不采祖师送禅版拂子与他他也不要泰山崩于前疾雷震于后他也不动山僧且疑着这汉拈条纸捻悄悄向他鼻孔里一通这汉也忍俊不禁打个喷啑依旧将三藏十二部教诸子百家一时倾出何以如此夹路桃华风雨后马蹄何处避残红。

　　上堂新丰一句当阳道破不涉唇吻已成露布细雨蒙蒙黄花满路打失衲僧鼻孔忘却邯郸故步古镜台前几多错误大众一切众生皆繇不知常住真心性净明体用诸妄想此想不真故有轮转且道既不用诸妄想毕竟用个甚么左右顾大众云骼。

　　东山诸法侄过显圣扫塔请上堂未老先惊鬓发秋陆沉季子弊霜裘徒知年往无生计日操南音学楚囚苍天苍天先兄若在山僧必不致恁么败落此老汉一生来抖擞精神拳倒了舜若多神踢翻了须弥山王呼喝之间四大部洲缩入藕丝孔里只差些性气不驯至使草枯蓬断犹幸有麟趾振振凤羽翩翩山僧所以不甚寂寥如今总无他说所虑诸兄弟向靛缸里漂白酒瓮里签油没奈何只得将先兄遗下底破家破伙提掇一上遂竖拂子云此是他赶蚊虫过底要他作么乃擿下复拈拄杖云此是他打癞狗过底要他作么亦擿下乃嘘一声云曾经三峡猿啼处不待三声已断肠。

　　上堂丰标太古雕绘今时月色共星河散彩梅华与雪浪争妍澄江如练碧落无瑕正恁么时尊而无比切忌向十字街头遇着个扬尘播土汉不免惜破甑于回头惊蜂虿于掉臂设使透过无厌足王底牢关觑破胜热婆罗门底机械须信衲僧家更有向上事在今日檀信要与山僧相见于三千里外不妨奇特直得耶溪水逆流秦望山起舞尽大地草木昆虫一时间转凡入圣何以见得过头拄杖齐眉帽子独自行喃喃语石伞峰前云门路里茫茫烟雾潇潇雨数点鹭鸶飞起喝一喝下座。

　　先湛老和尚讳辰上堂举僧隔窗问石霜咫尺之间为甚么不睹师颜霜云遍界不曾藏大众不曾藏东风摇抴柳丝长红肥绿瘦纷纷蛱蜨度危墙燕子双双绕画梁遂作弹琵琶势云漫剔银红夜深独自理宫商喝一喝下座。

　　上堂天地与我同根万物与我一体秦望山为头大峰山作尾游偏了四大部洲托生在三江城里当初姓张如今姓李资积富称敌国终日愁柴少米且道是甚么人拈拂子击左边云露结为霜击右边云云腾致雨。

　　上堂摇拂子云一声鸡唱梦初回雁带新霜数字来好个祖师亲切句向人开口惹人猜昨日三今日四要得茅塞开拔去了眼中刺衣冠美丈夫岂可无此志大众昨日释迦老子从山门里来被山僧一顿拄杖打出去尔等寒症未除吃一粒米也可成疾左右顾云险些反输一帖。

　　谢两序上堂大业不论功大悟不存师龙门跃鳞不堕渔人之手来仪彩凤岂入庶子之家山僧与古人可谓同港不同舟不见道南山有竹不扶而直筈而羽之其入不愈深乎北溟鱼化不假他缘风培云拥其飞不愈疾乎拈拄杖云渡水穿云全凭渠力且道是甚么力摘杨华摘杨华。

　　解制上堂云堆浪打竹枝邪不见梅华见雨华无限白云浑似海不知何处有人家然虽如是山僧有时恁么泥猪癞狗气宇如王有时不恁么三贤十圣饮气吞声看看逗到末梢头就是释迦老子也只得和盘托出况是诸兄临行之际山僧如何忍俊得禁没奈何今日缶泻河倾去也乃咳嗽一声下座。

　　大悲菩萨开光上堂知人法无我烦恼及尔焰常清净无相而兴大悲心一目二目八万四千清净宝目一臂二臂八万四千母陀罗臂金色臂腾耀古今青莲目横亘十方初不因山僧未至少却一目又不因山僧已至增却一臂然虽如是今赴请至此又不可一往拖顺风旗打太平鼓去也拈拂子云山僧拂子善别机宜巧于冥应有时东山水上行有时北斗里藏身一茎草见丈六金身一微尘见大千手眼缩四海水入一豪端纳须弥山芥子孔内直得海龙王发恶阿修罗动瞋帝释天主再三劝勉道观音妙智力能救世间苦十方诸国土无刹不见身且道见甚么身喝一喝。

　　元旦上堂隔得一日添却一岁长汀憨布袋无钱终日醉却笑卢行者黄梅去舂碓辛苦几多时依然道不会致使儿孙辈成群而打队大众千说万说总在今日今日若清楚得去不必得横挨竖拶便能怀揣日月袖纳乾坤山青水绿万紫千红不着一些儿气力都领略了也不管他钵盂大小净缶阔狭总在里许拍手大笑云独有山僧不在里许何以见得有名闲富贵无事小神仙。

　　上堂明月照华胥国土白云笼金阁宝坊于斯也有人焉而不知谁之嗣柳生乎肘腹栽松树我知之矣繇是之故我不敢轻于汝等汝等皆是是个甚么顾左右云贼。

　　荐亡僧上堂山色蒙茸春光明媚竖拂子云独有这个迥超物外复击一下云一击粉碎然虽如是佛界则可魔界未在须得向破沙盆里陶铸一番折脚铛中煆炼一上一任落花飞絮风打成堆水流夹岸藻荇参差然后羚羊挂角也得狮子颦吟也得佛界里作班头魔宫中为首领也无不得今日心莲上座将四亡僧鼻孔一串穿却向山僧这里要发付个下落还着在佛界耶魔界耶闻说莺啼在杨柳如何尚有未开华喝一喝。

　　上堂枫无剩叶瓦有重霜寒鸿健翮夜过钱塘日居月诸一切寻常万法归一一归何处谩说青州布衫朝日上团团有事不相谩芭蕉难补袈裟破山月重新窗外光。

　　送先湛老和尚入径山祖堂觉浪和尚请上堂未有此山先有其人未有此位先有其道是其人则山道两忘契乎道则人位双泯然后可以坐断十方陵铄今古到这里诸佛不敢正坐祖师只可旁立若万仞悬崖相似且不许你攀仰况游历乎万不得已说有个绝顶句子如凌霄峰只可从偏径而入有般汉才到得半山亭便恁么去更不知有向上一路在审如是则何以见有空中宝阁幻化琼台翠绕松杉森围古寺所幸有径山法兄公天下无我之心定古今不易之论越阡度陌互为宾主左手提纲右手张目向高高山顶打个漫天网子尽大地鱼龙虾蟹无地藏窜山僧恁么道有个汉出众高声云只如龙门显圣又作么生大众云幕幕水滔滔但见树老不觉天高就是顾虎头吴道子有笔难描以手招云大众大众饭后闲行何处不凌宵复喝一喝下座。

　　上堂破晓春霜压残雪梅华弄景寒香冽多因为惜陇头春折向人前叹奇绝竖拂子云释迦老子只得一橛要得完全听吾重说遂下座。

　　上堂好生怕杀升堂鼓侍者憨头不知苦提衣催我上高台枯肠无字从人吐孩提失读上大人于今老大将何补最喜华亭船子风烟蓑雨笠清江浦一切智智清净无二无二分无别无断故松颠早晚弄波涛寒窗带月连风舞。

　　结制上堂指座云大众看看须弥灯王如来玉齿唠唠咬文嚼字太无厌生山僧为你剿绝去也良久嘘一声乃升白椎竟师高声云龙象众还闻么木上座与磬长老互相激扬一槌之下敲出诸佛骨髓披沥祖师肝胆汝等耳又不聋更何假于山僧设使山僧见出三头六臂左手擎着须弥山右手掬着东海水你又道是山僧捏怪不得已脱珍御服着垢弊衣随你颠倒一上大众如何是颠倒良久云今日结制。

　　上堂夜深纸帐梅花冷尝思羁客回乡井今朝且喜得相逢不是相逢吊孤影竖拂子云如何是还乡句子粪火煨香芋松子煮龙泉饱食香田脱粟饭放下拂子云日高三丈我犹眠。

　　到吼山请上堂携筇独自步睛沙风卷霜林似落花犬吠只疑门有客原来竹里有人家大众且道是甚么人家还是彭泽五柳还是右丞辋川山僧只是不能忍事往往向人道破放年签相似不管人要不要送上门来然一生止有者点热肠别无长处倒吊起来要点墨水也无昨日受请勉强打点得几句及乎升座却一字也忘了罢罢罢休休休四十余年早白头破衲胜重裘水边林下得优游处且优游青目睹人少白眼笑王侯残霞落尽前峰外又见飞鸿过渡头云门云六不收。

　　上堂钟鸣鼓响下堂来郁郁惭惶拨不开若问旧时间骨董风吹黄叶满苍苔大众古往今来列圣相传原只得这些子间或倚门傍户沾着纤毫气息便好骤千里追风之马展鹏搏六息之翼火不能焚水不能溺入军不避甲兵入林不避兕虎所以道世界阔多少古镜阔多少劫运长多少古镜长多少山僧这里虽是旧时文约无不是以一偿十以十偿百以百偿千以千偿万而况今日受檀越之请升此宝华王座岂可盖覆却耶拈拄杖击香几三下。

　　上堂森罗万象一法之所印龙门坑里三条桥鹦鹉峰前九曲岭猢狲惯上树虾蟆跳入井还知一法么两段不同收归上科。

　　上堂山僧有生已来将铜铁铸得一副心肝打得一副面皮陵铄诸方气吞佛祖正恁么时咳唾之余便好擿地作金声弹指之下不妨珠回而玉转三年前跨入显圣寺门被个绊脚索子跌上一交便恁么软挼挼地不知不觉闯入个野狐精瞎秃丁伙队里挨到此一时提掇个事何啻千钧之重直至如今分疏不下诸兄弟幸自可怜生好个时节且道是甚时节竖拂子云甲子乙丑。

　　上堂衲僧家高高山顶立深深海底行十二时中红炉片雪百千三昧擿剑挥空列圣笼罩不住万灵不可为俦天共白云晓水和明月流咄。

　　上堂竖拂子云描不成画不就添不得一丝减不得一豆三世诸佛趁伊不上历代祖师参前落后盂上座只好做个通事舍人所以不敢轻于左右学得神仙好方子自然点石黄金就。

　　上堂阴极则阳生腊尽春来早略见梅花报早春窗前适有呼春鸟殷勤报与白头人怎奈白头人不晓古人也虑头角生佛法二字何曾表今日檀信一以荐先一以度生请山僧升座说法可谓一椎两当山僧如搭箭之弦势不容己打开布袋头将七珍八宝撒向山门佛殿厨库厢廊填沟塞壑磕头撞脑曾无一字覆藏好似向火焰里添油冰盘里泼水便饶恁么尚且有不知冷暖底汉子以手拊胸云气逼杀人大众要且无他有个关捩子儿若是拨得转水鸢也会翀霄若拨不转就是宝剑空埋泉下山僧今日为你拨转去也乃拍案一下下座。

　　上堂昨日冬行春令会见千红万紫打开地网天罗放出无毛鹞子拈花微笑睹桃击竹吹灭纸灯三顿痛棒立地成佛超生脱死巢知风穴知雨鸡鸣丑鹤鸣子既不是神通妙用又不是法当如此为甚么刺脑入胶盆钻他故纸认奴作郎被渠驱使今日宗林上人设斋办供山僧睡如小死设斋者是真法供养打眠者是真精进之旨三世诸佛赶入水牯牛队里何处更容得达磨这个胡子诸兄弟诸兄弟归去好归去好残雪在山梅有月莫教冷落花无主。

　　上堂禀明于心不假外也薄批潭底月细切岭头云吃则从君吃不吃也从君蜉蝣吞却须弥山白牯蹋翻沧海水我在峰头最高处细数飞鸿渡江浒。
嘉兴大藏经　三宜盂禅师语录


　　三宜盂禅师语录卷二

　　住云门显圣寺门人净范编

　　山阴嗣法弟子祁净超较订

　　　　住越州云门显圣禅寺语录

　　解制上堂诸兄弟山僧一往来竖拂子敲香几鼓两片皮总道是三江人唱曲尔等都不在意且莫说起只如尔等上来下去打坐经行松风竹韵鸟语泉声若是有血气底汉闻见便好通身汗下如何就像个厨下木鱼子终日唤人吃粥吃饭自己一粒也咬不着岂不惭惶杀人又有个汉如登秦望山见个平坡处便乃坐定还要擉瞎释迦眼睛有甚明星可睹抹杀三世诸佛有甚菩提可成大尽三十小尽廿九殊不知有极则事诚为可惜今日临行之际别无他说只要个本道底公验印信分明到前途去被人盘诘不致差讹山僧不免两手分付去也擿拄杖下座。

　　上堂残月如钩柳青溪堰把住则霜风凛冽放行则桃花人面若究到露柱灯笼释迦老子犹隔一线。

　　赴吊佛日请上堂扁舟薄暮上亭皋风飒飒雨潇潇昔人已乘黄鹤去空教孺子泪如潮松窗一夜听鸣条寒入裘貂往事且置只如诸兄们镇日在黄鹤山下只恁么食息兴居认渥洼池为沧海将仙姑洞作窠臼堪作甚么若据山僧何不向玉门山挨身而入便截断了杜长老悟道松有甚么半青半黄铲去了怀禅师葛藤椿管甚么一枯一荣然后可以将黄鹤峰放在钵盂里玉屏山纳在龙藏中到这里方有一条择木岭底出路任你象王行狮子吼岂不庆快然虽如是有个汉中途把住要问你近来佛日法道如何作么秪对梅花掩露潸潸泪夜来邪月上栏干。

　　上堂陕府铁牛转作嘉州大象本是一版印出看来却成两样观音菩萨饱食胡饼憨布袋膨脝气胀葛藤桩子重新举无端笑倒天台拄杖且道笑个甚么春风是处有香来鹧鸪啼在花枝上。

　　武林宗会庵结制上堂丁一卓二雨七长五风送残云月沈前浦诸仁蹋步向前问长问短只见山僧是个卖糖老儿却拏了些锈钉烂铁到这里讨个甜头那知山僧向陈年布包中取出些老鼠药来撒向面前你也不问好歹取放口中忙忙救得转来不是耳聩眼盲便是手挛脚跛诚可惜许山僧恁么举扬不甘者只道和尚是个人原来是个货郎儿顾左右云大众人家须是自家做有钱何处不家乡莫教倚他门户傍他墙刚被时人嗔作郎参。

　　上堂法王法令超群生尝以法财施一切以拂子左拂左顾云漫空匝野右拂右顾云填沟塞壑然虽如是有个汉总不恁么他也弥纶八极融贯十方奴呼诸佛婢视列祖向刀枪林里过不损一毛蹈水赴火不焦不湿地狱天堂系属他不得所到之处随分拈一毛一粒一尘一沙可以富称敌国贵比王侯今日檀那在匕箸上显大神通盘盂中作大佛事要使大家亲见一回光明烜赫耀古腾今山僧今日不妨为渠拈出拍案一下云骊龙珠在手何处不称尊。

　　上堂如是身空法亦空千差品类悉皆同大众这个空字陶渊明饮酒苏子瞻脸红棕鞋竹杖自西自东篮舆最爱秋光好历遍桃花杨柳风。

　　上堂秉金刚王宝剑才可杀活临时开摩醯首罗眼方有定乾坤句子倔起于草莽之间开辟于垂绝之世差珍异宝随处受用寿量光明本自天成毗卢遮那不与方乎境界无量寿佛那共论乎短修等闲垂一机一境立一事一法皆可美流万世誉播今时丈夫汉都不分外但山僧从来与这些窠臼无缘如针毡石壁相似不惟无缝罅可入亦且坐住不得盖为资性鲁钝自幼失师友之教迄今老大无成所以四十年来墨突不黔孔席不暖奔驰云水之间啸傲烟霞之际有时与林处士把臂孤山麓有时与韬光师话会冷泉亭不意寒虫蛰户不紧被业风吹到宗会这里与诸仁者眉毛厮结构海大冤仇你一个个头角峥嵘山僧只可惭惶有分今日众居士又把山僧逼拶到宝华座上人天众前其奈腹中原无一点墨水蓦展两手云教我说个甚么苍天苍天大众八十婆婆旧话头买些脂粉卖风流招人谈笑惹人羞只得无言下翠楼以袖掩面踊身下座。

　　上堂一声鸡唱五更中多少英灵一梦同却怪道人间理会楼头又打晓来钟遂击拂一下下座。

　　上堂僧问鸟啼华笑风动尘起明明西来意为甚学人不会师云争怪得老僧僧顾左右师一喝僧云一般清意味料得少人知师乃竖拂子云大众会么一般清意味料得少人知若真师子儿不入他群队提持佛祖命脉开张向上纲宗移星转斗纬地经天横冲直撞左右逢原向肉案头展具酒楼上闯席憨布袋十字街等人丰干老方丈中养虎袈裟里草鞋赤脚下桐城得大自在如风奋迅三昧所以测识他不得名目他不得趋向他不得比拟他不得如水中木不住此岸不住彼岸不着中流顺流而入萨婆若海三昧海智慧海福德海寿量海神通光明海此也是你本有底山僧到这里添减他一丝毫不得适有一事与诸人商量僧问赵州至道无难唯嫌拣择岂不是时人窠臼州云曾有人问老僧直得五年分疏不下拈拄杖卓一下横几上乃屈指云一祖摩诃迦叶一祖阿难三祖商那和修四祖优波鞠多喝一喝云若不喝住数到明朝擿拄杖顾左右云漆桶不快。

　　上堂密室深闺不见人纵然桃李未逢春偶来月下调弦管隔院梅华照比邻竖拂子云贼身已露。

　　上堂拈拄杖云见么卓一下云闻么即此见闻非见闻无余声色可呈君举拄杖云此是体横案上云此是用个中若了全无事体用何妨分不分所以一句能该八万门说甚么云门胡饼一机迥超生死路又何须赵老清茶若是悬照妖镜秉昆吾刀坐断十方冶铸古今便见天平地成万民乐业诸仁者不望你手段恶辣在毒蛇头上抓痒猛虎口中分腥但切莫向虚空中挖缝顽石上栽华今日好生底向本位中去鹭鸶腿蜘蛛腰紧峭草鞋结束将来山僧当头点你一棒你也须知痛痒始得嘘一声云摘杨华摘杨华苏嚧悉唎吽泮吒。

　　上堂远山如黛野水碧波清漾斜桥隐隐听鸡鸣村舍竹篱门巷鹭鸶刷羽芦汀征雁数声嘹亮风中箫管短长夜来月自凋桐上政黄牛橘皮汤止渴懒残师芋香无样发长藉草坐南昏白眼视公侯卿相化山老僧船子和尚堪笑个不唧溜汉摈出院又罚饡饭总不若今朝善信设伊蒲管教你个个气充腹胀免使得穷厮煎饿厮怅吃饱了经行似群蜚之鸟打坐如土木之像十洲春尽华凋残珊瑚枝头红日上参。

　　上堂一切声是佛声一切色是佛色钟沈露晓烟光涩清唳芦汀鸿雁集落叶打寒窗残灯一夕天宽地广个闲人搅动愁肠如织谁相识。

　　上堂捏不成团一池冰映水晶盘放无著处碧琉璃月冬青树鸣条之风难为把捉秦宫之火谁敢栖住有时还漏泄幽鸟蹋寒华而共语不意自然来白云覆青山而淡泞离别处伯仲同欢相逢时参商异处日月非明四时无序盖升沈者如幻生灭者无住山海不足以并其高深太虚安能共乎宽裕山僧到这里无可奈何双手度与你却又不解接罗列在眼前你又看不见放在口里你亦不解吞流入耳里你又不解闻只得向粪扫堆头拈一片黄叶来你才接得便欲去打鉼环钗钏山僧亦无可奈何良久云懵懂者一任懵懂惺惺者到底惺惺。

　　上堂六般神用空不空一颗圆光色非色沉香亭畔牡丹风师子岩前虎狼迹百城烟水走天涯投老归来暗相惜如今粗可立门庭又被雷公打霹雳击拂子云百事大吉。

　　上堂中邑狝猴长沙老虎沩山水牯牛南山鳖鼻蛇为人为己撒沙撒土金刚王剑法堀爪牙东涌西没随处作主总不如十字街头石敢当顶天立地周匝十虚终日叨叨呾呾啀啀喍喍绝没个人会得纵然智如鹙子辨若满慈到这里也无奈何他山僧不避腥膻也有些子只是诸人见得熟了把将来不当个事眉毛落在钵盂里你便和饭吞下鼻孔失却茶盏中你亦连水咽下总不知滋味香臭山僧所以随搂搜打搂搜屋上架屋楼上安楼收摄玄要主宾该罗君臣偏正击拂子三下云俞任袁柳苗凤花方。

　　至能仁寺请上堂日月灯明佛威音王佛大通智胜佛过去二万亿佛竖拂子云此是万仞崖千丈坑攀揽者跳跃者悉皆近傍不得盖为搏积厚之风盘清虚之汉差排佛祖铸冶古今实南金之一人而已吾乌得名言哉昨来买桌山阴依例晋谒那知能仁法兄钩锥便利雷电难期团仁义忠信为栗棘蓬煆禅道佛法为金刚圈其奈山僧荒疏已久到这里直得吞又吞不下透亦透不过展两手云却说个甚么来拍案一下云罢罢罢休休休樛木园里能仁寺晒书台上藏经楼许玄度祁德侯红灯毬打紫灯毬拂一拂子云收。

　　上堂万象之中独露身呼不来趁不去金毛师子五彩凤皇毛羽可怜生空将欲归意说与不行人。

　　圆戒上堂阿难尊者不历僧只地狱天子高超十地岂知野鸭子飞过去也隔江望见资福刹竿横趋不顾犹隔津在释迦老子昨夜睹明星悟道被山僧逐向他方世界外去所以道言前荐得屈我宗风句下分明沉薶佛祖若是个丈夫汉断乎不向人家门户偎倚揭开顶门放出烁迦罗眼拈却髑髅剖破娘生鼻孔直得露迥迥地虚空与针眼同宽世界与古镜不二然后拈瓦砾土块便好作无边佛事放无量光明度无量众生一一众生得无边三昧得无边智慧得无边神通却笑长汀布袋里贮百亿香水海百亿须弥卢卢舍那如来于摩醯首罗天王宫对千释迦传佛大戒道戒如明日月亦如璎珞珠微尘菩萨众繇是成正觉被山僧将布袋子扯得粉碎喝散大众弥勒菩萨也只得呵呵大笑云鲸吞海水尽露出珊瑚枝。

　　上堂无缝塔盖覆官家吃油糍难瞒土地三世诸佛有智而沉下寮黧奴白牯无德而居上位直贱非贱直贵非贵总不若露柱灯笼善于和会卓拄杖云此是无诤三昧。

　　上堂冬至有富家作酒冬至无穷汉数九衲僧家向火曝背呵脚呵手忽竖拂子云看看波斯匿王于龙光佛所曾问此义佛亦无说王亦无闻无说无闻是名一义二义放拂子云雁栖湘浦月船泊鉴湖霜。

　　上堂公输子木狗司夜自行车供母竟失其母刻飞鸢七日而不下其妙在关捩子也诸仁不得圆活高蜚远走者关捩子拨不转尔我今为汝转却遂拍案一下。

　　上堂才有是非纷然失心等人不来闹市望河里失钱河里寻拈花旨祖师心错将鋀石认黄金以拂子作垂钓势云不如蓑笠烟波叟独钓落华春水深。

　　解制上堂山僧向居湖上但见云留峰顶水满堤塘两山开四序之华六桥映五更之月洎至宗会这里又见桑林池沼野坫孤村市井闻隔河之语旁晚听萧寺之钟然则湖上之境不可移至宗会宗会之事不能置之湖滨彼彼不相知各各不相到物各性住于一世无有往来之理故世尊三昧迦叶不知迦叶三昧阿难不知阿难三昧商那和修不知譬如水波浪前际与后际各各不相知诸法亦如是譬如大火聚前焰与后焰各各不相知诸法亦如是山僧今日破其籓篱去其墙堑拈五印土为新罗国将兜率天为震旦方十方世界融为一刹各不留碍亦不相参来来来无所来晓云南陌白银堆去去去无可去夜深叶落塘南树不来不去两无交华影横窗月色娇一枕松风鹤梦醒拂一拂云飞过湖山十二桥。

　　结制上堂蜗牛角上三千界云月溪山共一家知是业缘无避处不如随分纳些些古人到恁么田地也只是万不得已山僧三十年前却是我累着他三十年后却是他累着我所以投老领众扶病渡江子细理会将来东西南北上下四维就是千佛出世也是迴避不得山僧没奈何只得和康粜米搀水卖油去也竖拂子云西余师子子湖狗云门胡饼曹山酒摄无量劫为须臾顷撮十方世界针锋首随事建立浑然大有嘘一声云风来松顶掀涛云戴远山微皱。

　　上堂击拂子云依无住本建一切法春风至而万物萌动鲲化为鹏抟风而上几几万里凤来仪而致祥龙得云而翀举山苍苍而韫玉水含珠而潴成川浒风翔则风霜蜚则霜露翥则露雨舞则雨勃然而生忽焉而萎雕镂万物彩绘群汇心不可思口不可议杳不知其所以三世千佛以虚空为口须弥为舌只说得万牛身中一毛头许历代祖师有擎山举鼎之力也担荷不起总不若山僧这里今老矣尽收拾在骨董箱里乃袖拂子下座。

　　上堂僧问向上一路千圣不传向上一路千圣不然只如五台山上云蒸饭佛殿阶前狗尿天还是向上事向下事师云不传不然陆地行船僧作听势云依俙似曲才堪听又被风吹别调中师乃曰向上一路千圣不传向上一路千圣不然真师子儿难为话会此也是破网兜风篾篮挑水自古及今多少英灵豪杰尽欲向生铁秤锤白木砧杵上求些五滋辣味殊不知空花佛事水月道场与尘劳中颠倒妄想都来是庄周一梦幻住三昧山僧今日提个断线傀儡无灯影戏直是好笑大众蓼花红芦花白扁舟一钓江天月霜雁宿沙汀烟村明灭惭愧老僧擿拂子云无法可说。

　　宝福达侄九逵和尚请上堂昔有僧问十方薄伽梵一路涅槃门未审路头在甚么处云门酬机大奢乾峰答他大啬奢则不便愚蒙啬则不周广众竖拂子云显圣这里九逵八达之路其道坦坦其平如底君子所履小人所视一任你骑驴骑马奔南走北经商负贩来来往往只是山僧于津口要路要讨个本道公验你却又眼　眵地了无下落山僧今日不若两手分付免使后来说长说短以拂子画一画云此是朱签拍案一下云此是印信良久云汝等还要讨甚么碗下座。

　　上堂拈拂子一缕良久嘘一声云可惜许只此一丝豪日月不足比其高明四海不足方其深广超劫石而长龄等虚空而不朽正四序也为华为实为雪为霜济物类也为瑞为祥为霖为雨若是立待构去坐待构去说甚么赵州关云门关黄龙关直是横身而行掉臂而过所以道家国兴盛野老宁怗地平天成河清海晏风不鸣条雨不破块况进于此者举一念动一步游历十方恒河沙世界承事恒河沙诸佛闻恒河沙诸佛所说妙法证无量三昧门得无量陀罗尼门此也是你脚前脚后底事有般汉只管提灯觅火家里问程山僧亦听其自然却不道瓮中走却鳖以拂子打圆相云大众正觉山头月一轮不分昼夜照乾坤昨宵抛向波心里自是鱼龙不解吞击拂子三下。

　　果园请上堂欲识佛性义当观时节因缘时节若至其理自明绿橘黄柑未霜而摘何异退华杏子落地杨梅滋味全无徒增酸涩既不能益于己又不可利于人海外有蟠桃一华一实各三千年果熟香飘法利人天若是尝禅师梅子虽熟吞得吐不得甘蔗种一枝扫土而尽须知有向上一着衲僧巴鼻于此转得身来方堪受用所以象骨山老汉拈一颗荔枝塞断天下人咽喉有个泰首座果子方到口边一口吞却是以祖师道吾本来兹土传法救迷情一华开五叶结果自然成竖拂子云大众华开也且道成个甚么庵摩勒毗黎勒诃黎勒喝一喝下座。

　　商韦绪居士捐躯死义大祥请上堂竖拂子云会么百尺竿头舍得性命针锋上也好走马陆地上也好行船诸兄弟你一往底只抱得个不哭孩儿总不曾经过毒拳毒掌恶棒恶捶所以临敌而怯见事而馁你看他古来豪杰之士从容就义杀身成仁视死如归不可枚举更看他肇法师就白刃似斩清风岩头老一吼等若雷轰有此等志勇有如是气骨方堪绍述吾宗刀山剑树纵身游历镬汤炉炭自在纵横韦绪居士果然丈夫方且操导禅师之权柄跨师子尊者之阃阈说甚么三界尘劳四生桎梏更听一偈脱却儒衣着战袍丈夫身世等鸿毛佳筵移到华间饮一曲清歌月渐高。

　　上堂游江海涉山川寻师访道为参禅自从认得曹溪路有生死拈将来我为汝了顾左右云又恁么去也大众你不远千里担囊挈钵走诸方参尊宿及乎到这里斗凑言语问甚么向上向下讨山僧颔下涎何不将个自己与你问端一齐抛却更将山僧弄猴狲底圈套与那系驴撅子拈放一边转过位来向枕头边床脚下试一摸索看或者偶然觅得个夜光珠连城璧岂不庆快平生即如今日众善人将▆七珍八宝和盘拓出你们总用不着更向山僧这里鹰头鹘脑宝笼儿里看纵使山僧拈与你却又是他家之物大众昼夜日月运行霜雪衰杀林薮禽会飞兽能走一一天真本来自有王逸少能书顾虎头善画又何假他人之手以拄杖舞云东抛西擿乃掷下云腊月二十九。

　　解制上堂那伽大定游戏三昧春风堤上柳丝轻月上湖心清彻底钵盂里洗澡净瓶中撒屎新妇禅女儿禅郎君子弟禅努目切齿岂知那师子奋迅牛王哮吼象王回踽击拂子云尝把一声归去笛夜深吹出潇湘雨。

　　元旦上堂年新月新一纪二纪世法佛法抹桌儿另起何吕施张朱秦尤许露结为霜云腾致雨所以道圆觉自性非性性有循诸性起正月悠悠二月耕田使牛三月花柳满林丘志士晚闻道聊以拙自修下文繁长念佛回向乃轮珠念佛下座。

　　龙门石和尚木主入祖堂诸法侄请上堂击拂子云此是虎穴龙渊鸾巢凤窟一切人无敢措足除非没量大人方能移干转坤唤东作西所以道向这里去则易向那边来则难二俱不立中间不住一柄石伞盖覆无边一脉耶溪润泽群有旋拂云收圆结果仍到此间嘘一声云雨余泉响隔华溪溪上芹芽长玉犀大家相聚吃茎齑隔林犹有鹧鸪啼谩看白雪踏乌鸡。

　　祈嗣请上堂有时不恁么则迅雷疾电等于秋虫萤火有时恁么则驴鸣犬吠鹊噪鸦啼着着都有下落故能额上挜摩醯首眼指上见金毛师子向酒楼肉案城市山林随分作些去就直使一个个气冲宇宙不废本业行诸佛事不似那释迦老子阔大门庭惊群骇众又道是澜翻海藏云拥灵文使后来山精水怪据曲盝木析楚分秦大惊小怪称郑称王山僧日来偶作个勾当喜得露柱生儿节届三朝朱居士特为弄璋之庆邀尔辈同作汤饼之宾要使家业有承先宗可继大众还识山僧作略么喝一喝云向疑春色偏桃李自是根深子亦繁。

　　普门大士诞辰上堂独坐须弥峰吸干四海水眼见则瞎耳听则聋尽大地人无敢近傍就是云门古佛赵州杰出丛林德山牙如剑树口似血盆洞山横抽宝剑妙协弘通这些老汉曾未动着一丝豪头许今日冠裳济楚四众骈阗没奈何只得另开三径别启偏门以手招云善男子来柳陌华街神歌社舞草褥苔茵拏三道五反舌黄鹂律音相鼓观音妙智力能救世间苦。

　　上堂日上海门东云里越山无数前村红树欲与杏华相妒横桥野水杖藜徐步只恁刘郎前度一切智智清净无二无二分无别无断故。

　　过漏泽寺上堂非尝之人乃有非尝之用真师子儿善师子吼将南北二高峰取向秀州来其或有之移鸳湖彪湖至金牛湖则不可近有个没面目汉把住关津不通水泄就山僧到来也要向他喉下取气更说甚么烟雨楼　跳上三十三天东塔三塔解打悬空筋斗且道为甚如此良久云纸灰飞作白蝴蜨血泪染成红杜鹃正是清明三月天喝一喝。

　　上堂对朕者谁诚不识良遂知处或可知去岁岭梅新岁落今年华发旧年枝。

　　过白莲寺上堂岁月如流物理变更来时梅花将破玉只今柳线舞轻风拈杖云惟有山僧拄杖子根深心实冬夏常青虽不是龟息延龄熊伸鸟经却要与释迦老子同寿量光明卓拄杖云佛界魔界总难桎梏大众有竹不俗有堂可宿一饭两粥千足万足莫向灯窗下钻他故纸眼华碌碌复卓拄杖云白莲多福。

　　上堂大众只如世尊拈华后还有人举着个事者么良久云要识来年米价问取东村王大。

　　上堂文殊普贤二大菩萨庭前相扑东司厕筹厨房面杖僧堂里横冲直撞大众见么以手前指云云重雨微山色淡风高原野雁痕斜。

　　请漏泽和尚引座无位真人筑大愚胁下老婆心切掌黄檗面门烹凡煆圣随身七事互主回宾料拣四科大悟不存师掘坑生葬大方无轨则法座掀翻电光影里穿针绣凤击石火中掉棒降魔言前荐得知君未彻句下承当犹在半途万寿这里可谓医师之门足病夫炉鞴之下多钝铁诸兄弟我寻常教你凡事必须预先整顿手脚你总不在心上今日要你师子尾上抽鬃猛虎口中截舌情知你是做不来底然趑趄不能行嗫嚅不能语则亦不可若是临出嫁医瘿袋将进场染胡须堪作甚么速速请盆漏泽和尚切莫蹉过。

　　上堂前山门后佛殿一到便见青菜心白米饭一任你横吞竖咽桃花人面柳垂青线春暖旸旸终日打眠无厌又被众居士催逼到这里来要我说甚么金牛饭赵州茶云门一箭其奈学疏才浅老人家久弛笔砚怕与诸人相见高声云侍者行童卷起帘来放进那一双孤燕僧问山门与佛殿斗额且道孰胜孰劣师云厕坑筹子神通十八变。

　　上堂雨后远山风致美窗前红树看花萎楼头清夜洞箫声月下相将步烟水委不委切莫蹉过棚头傀儡。

　　上堂万寿院里声钟考鼓侍者拈香两序施礼直得尽大地草木丛林飞禽走兽改头换面东海阿修罗王大自在天坐不稳席睡不安枕文殊普贤中庭相扑释迦老子独自个走入铁围两山之间其奈无人证明累他众居士将些馒头　子一齐下将来你又眼瞉瞀地总没奈何伊就使将个箸子噇将下去你也总不知个须弥山底软硬四海水底咸淡东胜神洲西牛货洲长短阔狭山僧不向你道又道是主令不行将道废矣但山僧有三十棒没个人下得手总使下得手我要问你上座棒教谁吃喝一喝云鸳鸯湖里桃花浪烟雨楼前杨柳风又一喝下座。

　　上堂如世巧幻师幻作诸男女息机归寂然白鹭归烟渚鱼行偶然水浊鸟过适时风霁长藤紫翠压倒了凌霄古树飘飖柳絮取不得舍不得招不来趁不去好生愁绪万寿这里也只得开只眼闭只眼随你长街短市三三两两渡头人晚霞西聚等个船儿归去喝一喝下座。

　　上堂牛头前百鸟街华牛头后野鬼飞沙堪笑长汀布袋子却从闹市作生涯大众归堂请吃茶。

　　上堂这里开却两扇大门自来无人拦阻一任你掉臂直进只如平地上有个陷阱你不蹋着转弯头有个机械你未拨着吃万寿饭饮万寿水交肩过顶足睡都道无一星子事了他时后日尽谓曾见万寿来殊不知闹市中有个无厌足王底恶器甲万华丛里有个婆须密女底软套索不放你在须是空却五漏壳子入火不损一毛入林不沾一片可中便见石乌龟向火乌刍瑟摩烧得虚空粉碎瓦兽头澡浴跋陀婆罗悟得妙触宣明阿那律陀盲人绘像观音菩萨聋子调琴月光童子水天如来鸳镜湖交明空底琉璃光法王子与不动世尊汇龙山坐镇乾坤竖拂子云此是摩诃悉呾哆般怛啰无上宝印击拂子云此是妙莲华王十方佛母陀罗尼微妙章句大众会么华残细草春如织粉蜨黄蜂绕地飞。

　　上堂西风一夜好雨古佛过去久矣独有文殊普贤特地较量彼此禅和子禅和子为甚东倒西起顾左右云老僧罪已。

　　上堂拍手云牛背无鞍稳便骑任伊芳草绕湖堤晚霞又促人归去短笛无腔信口吹以拂子作品笛势云咿唔遂下座。

　　上堂不是心不是佛不是物王廿八老开眼着贼非背非触东震旦国升堂中印土打鼓古殿风摇挂角铃一钩新月清江浦。

　　上堂竖拂子云不得已作死马医东西十万南北八千须弥倒卓四海播迁刹竿头上煎　子三个猢狲夜簸钱。

　　上堂飘风不终朝骤雨不终日躁人之辞多吉人之辞寡上来下去朝参莫礼讨甚么碗若是手亲眼快善别来机向粪埽堆头拾得一颗鼠黏子便好塞断天下人咽喉那里来长篇只须三两言短偈只消数十行万寿今日因齐庆赞事不分外你若臭布衫脱得下破草鞋丢得去闺阁中物放得尽陈年骨董扫得净今时门头清明如镜向风吹草动处豁尔圆闻再到万寿这里来分顶门与你一棒向后去莫得辜负万寿亦不可带累万寿那时节一任你　跳擿妙喜世界如陶家轮拈舜若多神放入龟毛孔里背手插华支面南观北斗三三成一九一喝下座。

　　上堂尽十方世界拈来如粟米子大擿向人前不直钱可惜许残冬日暖花偷发况复春深三月天。

　　上堂矫矫佳公子终日醉银泥一曲阳春调无人和得齐容成氏大庭氏柏皇氏中央氏桌陆氏骊畜氏赫胥氏。

　　上堂雷惊蛰笋电萎豆花犀玩月而角成纹豹披雾而体生霞天高地厚情无情万别千差此是你面前背后底事岂可推向他家就使山僧将三藏十二部瓶泻出来你又当作呢喃燕子官田里虾蟆而况这着子臣不能上之于君父不能授之于子朋友不得彼此相馈兄弟不可共菂分瓜山僧没奈何左不得右不得但只暗里咨嗟最爱他放下屠刀底汉子荷锄归去僧伽风吹古殿雨打篱笆九十日春将归去是可惜千红万紫一随流水委泥沙幸喜官闲无事霍山庙里且退衙良久高声云阔门呀。

　　上堂大丈夫汉事不寻常手握灵符胸藏韬略佛祖是冤家言句是鸩毒尽世间无物可以笼罩等闲拈弄一些挥珠吐玉点铁成金是他品第高骨气峻波澜阔法性宽所以有如是威光有如是妙用有如是超脱有如是广大却不是抱桥洗澡把缆放船打洁净毬子的所能梦见尔辈眼里着不得一微尘耳里灌不得一滴水一具臭骨头栽下许多无根荆棘动则牵絓又引他山高壑深松直棘曲鹄羽白鸟色玄鹤胫长凫胫短孔子与阳货形同伯仲颜渊共盗跖寿若彭殇将许多络索做个护身符子总来可发一笑以拄杖横案上云不消一弄。

　　上堂点得无油灯豁开顶门窍走入闹市丛中左右逢原得妙如何寒山子忘却来时道阮藉倡狂孙登长啸。

　　合郡士绅请上堂吾道一以贯青衫不换鹔鷞裘吾法贵无住渔郎随处系孤舟万寿则不然别卖天龙一指头堪笑台山老婆子撮俏卖风流诸仁者你似　似痴山僧作哑作聋一任你山悠悠水悠悠得休休便且休休何必重参旧话头煮新茗对沧洲你一盏我一瓯消却胸中万斛愁桃花日暖春光好明月清风十二楼说甚么披发左衽思彼管仲乘桴浮海从我其由君不见禹王脱衣而入裸国孔子微服以过宋州君子素其位时哉不自繇僧邪俗邪儒邪释邪华邪夷邪天共白云晓水和明月流喝一喝。

　　上堂山僧披珍御服如羊裘而钓于大泽之中不免为人物色若是着垢敝衣行于长街短巷总不见有甚奇特所以日光烁破阇黎面明月照见夜行人水泛荷钱风飘柳絮你们便恁么寻尝放过山僧也只得坐而听之一任你钻龟打瓦暗里念灶经灯下写神符个个都道才高班马智决先天及乎山僧将个障眼纱儿向他面上一罩竟不知爻象从那里画起字句甚么处写来可惜一世辛勤白首无冯回头转来却又道佛法无灵祖关无济击拂子云但向此中提掇得起举一不得举二天得一以清地得一以宁侯王得一而天下平竖拂子云引起卧龙梁父呤击拂子云听。

　　上堂有缘佛出世缘尽佛入灭到处度众生犹如水中月水中月香山居士李谪仙以拂子打圆相云捉得便呈君万里山河明不彻山僧夜起北窗看芦华浪静寒江雪。

　　上堂祖翁巴鼻达磨不识流传至今织壁织壁。

　　上堂古路坦然谁措足无人解唱还乡曲清风月下守株人凉兔渐遥芳草绿竖拂子云万寿一条古道七通八达直透长安船来陆来无不可者但是乾峰为你太简云门为你太奢山僧波波汲汲前导后奖左提右挈也不过要你到得家歇得下彩服堂前面奉二亲紫荆花下重逢伯仲此时山僧添不得你一丝减不得你一缕你自家到此田地方信吾言不谬虽然如是只如混沌未分阴阳未剖那里是你家乡威音王以前佛未出世那个是你父母此却不是认驴前马后得底须得把胶盆子击碎顶门眼豁开将十方虚空炼作铁蒺藜解吞亦解吐诸佛众生煆作金刚圈直透又横行吃官酒卧官街当处死当处埋红稻啄残鹦鹉粒碧梧栖老凤皇台一喝下座。

　　上堂竖拂云尽大地众生向一尘入正受诸尘三昧起萱草能忘忧秦禽解人语巢知风穴知雨。

　　上堂万寿这里原高绿野水草俱便养得个露地白牛角明蹄健拦又拦他不住遮又遮他不转直得露迥迥地举足蹋着开眼便见大众会么若道个逢人即出群盲摸象逢人即不出众手淘金不若一切处放教闲闲地不犯他家苗稼要骑便骑要下便下到此际佛祖犹是冤家况有甚么生死可说今日周居士为荐先兄又要讨个生邪死邪底下落山僧若向他面门上写个姓字手心里着个华押闻者见者岂不可笑不若分付与东风吹得华飞水面红今朝是春尽明日夏初烘竹高堪宿凤松老自成龙总是飘蓬湖海客你兄即我兄我翁即若翁家家新月照帘栊遂击拂子三下。

　　上堂万法归一一归何处赵州道我在青州做领布衫重七斤山僧却不恁么人行窄径印霜踪残月僧房淡晓钟好句等闲狼藉也断云斜挂隔林松。

　　上堂锦江澄练天际征鸿一线秦山蜀阜晚云绮僩小桥西孤村野坫政黄牛已矣共谁闲玩幸有个人儿不随四时迁变且道是甚么人日面月面。

　　真如文大师七帙众居士请上堂今朝三月十五蓦地声钟考鼓遍界六种震动四海龙王起舞真如塔样尖新格调迥超今古启智轮于法际阶差类同先祖大众山僧今日借座灯王衣婆衫子开虚空口覆广长舌略说如来寿量品夫世寿之言修短者有以时计之日月计之此虫鱼鸟兽之算人寿则以岁计之诸天则以劫计之竖拂云惟有这个不随四序推迁等太虚而永固既以虚空为身还将法性为寿就以性寿发为妙用如赵州老百二十龄操道履德之为寿也宝掌存影济物以大悲为寿也宾头卢尊者不入灭应四天下供此以良福田为寿也是以应迹圣贤人微尘国化随类身其身与寿随众生心应所知量初不异乎真如之体法性之量所以非常之人有非常之智而运非常之用其人也解脱坚固其智也多闻坚固其用也塔寺坚固是吾文兄之谓也寿七帙而备七级之塔应以天华而散其处融三宗以摄三轨之仪庄严佛土即非庄严正犹大禹之治水挂冠不顾过门不入平成江河淮济女娲氏炼石补天之缺平地之窳斩新日月乾坤是以崇高而不危行大而愈精撑天拄地镇古维今竖拂云大众此中有如来全身还见么左右拂云为供舍利严饰塔庙国界自然殊特妙好。
嘉兴大藏经　三宜盂禅师语录


　　三宜盂禅师语录卷三

　　住云门显圣寺门人净范编

　　山阴嗣法弟子祁净超较订

　　住姑苏古朱明寺语录

　　乙未岁十二月初十日合郡檀护请入院。

　　山门东西十万南北八千森罗一印出入圣贤春回腊后梅花玉衬步香生贴地莲。

　　佛殿星宿劫贤劫庄严劫法身佛报身佛应身佛天籁地籁人籁横说竖说倒说以手指上云你只知背手弯弓却不虑当面着贼遂大展三拜。

　　伽蓝金炉内腾法界之香蜡炬上分四照之光自非夙乘悲愿我与你咫尺参商烧香云闰余成岁律吕调阳。

　　祖师摩腾竺法兰破东震之荒菩提达磨老凿混沌之穴百丈规绳顶门着楔今日撞着个无情汉子烧香云烧却这一橛。

　　据室蹋翻沧海坐啸乾坤太行千里墨黄河一度清澜翻舌卷寂若无声卓拄杖云碧宾斑豹剥当滴帝都丁。

　　即日上堂拈疏云龙章凤彩云篆星文珠明照乘玉润连城若是雕琢将来堪作甚么但成文彩即属染污其或画前有易删后无诗山僧到此口挂壁上乃度疏云通事舍人试道看。

　　师指法座云狮子吼黄金遍地象王行匝野花红霜鸟上枝栖一声啼破陇头春色遂升座拈香毕乃云诸佛出身处苏台水上行朔风自北来殿角生微冷清除荆棘林幻出祗园境日射风窗鸾凤鸣月高霜瓦鸳鸯影弥勒道场闹市丛中梵王宫殿福城烟井侧布金砖前朱公后朱公当空宝剑人王令法王令钟磬笙歌黄粱唤醒将陈年滞货提向十字街头出卖云门胡饼良久云领。

　　元旦上堂宝炬香生玉鼎烟和风淑景贺新年春光一到花枝上笑破沈空自了禅年新与月新晴霞转绿苹梦回蝴蜨梅花圃缓步黄鹂杨柳滨且喜官清民乐舜德尧仁道人高枕竖拂子云宝筏度迷津。

　　立春值雪青龙斯长老至上堂今日朱明寺里玉砌楼台银妆世界略无缝罅入我门来扑头扑面无处回避绝教通身是遍身是更喜青龙岁首春回万井遍界琼瑶满城箫鼓只是溪深雪厚难觅芹芽客来无只待如之奈何拈拂子一缕云幸得这里还有些些下座。

　　合郡护法绅衿等请上堂古圣前贤主世界声教化或有言或无言其有也灵文宝藏玉轴琅函其无也心心相印脉脉相连即以此正人伦立纲纪定出处建功名利己利人启后承先朱明这里不住两岸不住中间春风芳草万卉争妍桃花人面杨柳拖烟上林雨过沸笙弦不是黄鹂是杜鹃正是姑苏二月天上堂朝朝日出朝朝雨细草沉沉杏花如许反舌新莺啼在深林里好一似织锦天孙丝丝缕缕遍乾坤总属朱明春晓惭愧杀达磨胡子。

　　长水古资圣寺大殿落成腊八日请上堂此一具地寻方琢圆不惟契约分明亦且代有令主千圣万贤各各居神通大光明藏与大佛事显大神力现等法界身庄严云历等法界梵行庄严云证等法界定慧庄严云声等法界音教庄严云至于人天七趣亦不失三昧正受尘须弥吸沧海如佛身如法界出百万亿宝手献百万亿宝供竖百万亿宝幢悬百万亿宝幡覆百万亿宝盖山僧既作飘蓬之客随例闯入毗卢遮那庄严藏大楼阁中一时遍历无边刹海何止移武林来嘉禾将秀水入姑苏而已哉适当解维之际聊以一偈为别云霭霭风凄凄殿角凌云接爽溪梅花新月野云低一色香光照水西大众葫芦提又葫芦提。

　　归院请上堂旅雁书空队不孤盘旋犹忆洞庭湖好将南国花堤月残雪连山夜入吴拄杖捎空往复无际芒鞋海阔动静归源竖拂云虽然如是也须识得这个方可毛吞巨海芥纳须弥拽取占波国与新罗斗额东涌西没南涌北没云行雨施草木蒙润大众会么一阳复始春将至遍界奇香发满枝。

　　上堂长门永巷寂寞秋清古寺荒园萧条风景法堂前草长厨灶下断烟法昌遇挝鼓还他一力泉大道应门只用小童倩人看院始是全提破屋杨岐才能半展所以黄茆白屋之下有盖世英雄清泉幽石之边住超尘逸格之士运日月于掌中正乾坤于跬步与诸佛以齐肩同圣贤而一躅就使一劫二劫直逗到八万四千劫总不出今时上方下方东南西北方仍在这里潇潇洒洒勤勤渠渠杨柳日高浪激太湖之碧桂花雨后风摇月下之香任意徜徉洞府潇湘大众恕我老狂。

　　至崇先寺请上堂师云大众十五日以前有个截流句子须是向威音那畔父母未生时会取始得你若眨上眉毛便不是也岂不知崇先有个没人情汉若向门前抽起桥板截断往来你等从何处跻攀山僧今日忽撩起衣云此是借来衫子假道于虞不妨为你花擘一上展两手云呀到这里又忘却了也复以手招云来来事无一向拍案一下云一任船来陆来黄鹤峰前辟通天大路龙到水到师子窟内有踞地之威也只为祖父田园儿孙受用开甘露门列君臣位小可作个去就直得黄金遍地朱紫满林十月应小春花开一坞三冬临大有月映千江水足草足家丰民乐有不唧溜汉漆桶不快往往于虚空挖缝离水求波是以山僧向未屙以前先步先趋若逗到十五日堪作甚么然虽如是不直我浪兄一笑且道笑个甚么他道是钝鸟先飞直其后也珍重。

　　师集诸山知识为西遁超道者庆六帙寿上堂宝镜堂前风月石伞峰下家声没量汉手眼通方出处无碍陶靖节松菊犹存程明道花柳随步维摩诘儒冠说法庞鹿门儿女团圞戒禅师何妨乘愿再来严头陀且于梦中显现大众知么超道者一向足不越户药不离唇谁知他斗室中藏无边佛土葫芦内有大路通天击拂三下云老僧今日借一节渔鼓三尺板简唱个道情引起白云用之花发四时红深绿浅隔帘栊清香一线移时添海屋筹那知门儿外沧桑几变此是他自受用的履践如梦中人上兜率宫受无量乐虽同寝者不闻亦不见老僧到此有口难宣下座去请诸上座助显第一义说个异方便顾左右云切莫刻舟求剑。

　　请天界和尚上堂引座君视臣恭道统源长子孝父慈法绳绵远得之者月上照梅花失之者古镜添黑漆思大鼻孔撩天雪峰眼睛遍地拍案一下云这个所在争容得妖狐首领魔种元凶薄我籓篱穿予墙堑所以洞山老祖横抽宝剑斩诸见之稠林妙协弘通截万端之穿凿古道寥寥玄音绝唱幸有我天界法兄节拍相谐嘉猷并谛其奈门庭高峻波澜浩大竖拂子云大众会么殷勤为解丁香结放出枝头自在春。

　　上堂稻子秋登蟹正肥果然一饱便忘饥堪嗟清白传家客身入西山自采薇云冉冉水依依主人何事不来归大众要识主人么以手斫额云猫。

　　上堂雁唳秋声到客窗寒风独坐剔银缸筹输白手成家子博得蓝田玉一双些个事恼人肠从前事业费商量夜月一钩清汉碧渔歌嘹亮在沧浪还我云门一句子前三三与后三三。

　　上堂不应住色生心不应住声香味触法生心应无所住而生其心师望空打一掌云者老汉老老大大牙黄口臭作恁么说话大众谛听良久云若也不会山僧打之绕去也左顾云大众应如是住右顾云大众应如是降伏其心复喝一喝云参。

　　果园净器净辨舍法衣请上堂黄梅亲手付将来大庾岭头争不去提起也乾坤失色放下也草木腾辉少林初祖衣法双传衣在者里如何是法唵摩诃迦婆波吒悉帝娑诃。

　　上堂日出皇皇那事如尝邪桥连野店新米菜羹香因寻酒浪子小艇泛溪光大众今日有佳客来也且道是甚么人摇拂子云贺家池上天华寺日午三更到客航。

　　上堂言无展事语不投机承言者丧滞句者迷祖师道非风幡动仁者心动十月二十九上高楼饮好酒你弹琵琶我拍手以拂子击三下云甲申乙酉。

　　上堂岁登事事收成足正好窗前含苦读冠天履地丈夫儿岂可因循类流俗异时马上锦衣归法雨均沾于草木阿呵呵且唱云门一曲良久云六六三十六。

　　上堂触处逢源识得渠石伞峰前一带溪落花无限春山暮就路还家听鸟啼老僧四十年前于先显圣处狭路相逢纳尽许多败缺一回想起满面羞惭今日春山不远啼鸟依然恻恻关心也要大家委悉。

　　上堂霜重芦华柳岸低一钩新月钓寒溪金鳞已是无消息又听前村报晓鸡钟楼上撞钟墙脚下种菜猛虎山里踞大众且道与古人回互不回互以拂子左击云回而更相涉右击一下云不尔依位住。

　　上堂残月如钩柳青溪堰把住则霜风凛冽放行则桃华人面若究到露柱镫笼释迦老子犹隔一线。

　　上堂丈夫格调原超脱岂肯从人觅绣针十里繁红原旧物冰华二月本无心竖起拂子云若向者里结构得去头正尾正者里若结构不去君归东鲁我归秦。

　　武林古报恩寺入院上堂师云本是潇湘一钓客自西自东自南北端狮子解翻筋斗老僧只知拍手潦倒龙钟甲子乙丑学得个象王回顾拈得鼻头失却口更说甚么江水逆流日月倒走兹者辱承众护法之招聊塞一时之丑桑梓不叙生缘展驴脚而为佛手用处猫头当药挝涂毒以开枢钮蓦拈拄杖云也只可将虾钓鳖掉棒打狗。

　　结制上堂问陶铸圣凡即不问如何是无生一曲师云老僧向你道不难不可作野狐精见解进云因甚又道三贤未达十圣难知师云三贤十圣且置达磨在你脚跟下还知么僧便喝师屈指云老僧被你一喝僧礼拜云是何言欤问经有经师论有论师今日伐钟捶鼓和尚升堂为些甚么师云两肩挑不起僧拟议师一喝问昔日瞿昙说法四十九年无一字可说今日和尚升座将何法与人师云才过万松关便见浙江潮进云踢破分明师乃竖拂子云向这里构得撩起便行顾左右良久笑云恁么则老僧诳谑你去也新罗国里谭禅济济英贤车马骈填拄杖子飞上三十三天癞虾蟆做了月里婵娟碧海清光万古悬一似水银泼地大也圆圆小也圆圆凤皇山下好因缘步步衬青莲拍案一下云入我门来全福全寿全更向凌烟阁上题名到处流传山僧又将七珍八宝撒向闹市街前阿呵呵说向人前不直钱。

　　请崇先和尚上堂引座世界未分先有此一坐具地千佛出世无敢正坐不意普通年间达磨老臊胡窥我藩篱掩我畿甸山僧自堕下母胎便带得有一条云门拄杖不但使其喂狗饲狼直欲剿其窠窟灭其种族使一个个作顶天立地大丈夫光齐二耀物不能碍奈有其志而不逮逗到今日方知道捉刀翁真英雄也他一双眼耀古腾今数茎眉撑天拄地胸罗星斗寥廓太虚掌握乾坤气吞佛祖扭转达磨鼻孔抽换野狐肝胆钻仰者徒然攀仰者莫及今日以慈悲故为不请宾此番佛事大非小可汝等当敛其锋韬其耀避其爪牙设或犯手伤锋莫谓老僧不为汝等说破下座。

　　上堂僧问万卉俱狼藉寒风逐月波如何是境师云杖黎不为前村酒乘霁登高看远山进云如何是境中人师云到江吴地尽隔岸越山多进云如何是人境俱不夺师云愁过万松关山路滑如油进云如何是人境俱夺师云塞外绝烽烟将军数雁行僧礼谢师乃云好棚傀儡线索何繁五车书不消一瞬三藏教贵在离言授衣钵于黄梅行者领袈裟乃树下头陀至人不逾乎常情大圣心如赤子有般汉只知道到江地尽犹不识隔岸山多以情见而望胜果几多蹊径惟晏坐而散天花尚属嶒岩况乃潮生汐落伍相国吞吐钱塘地转天回维摩诘掌擎佛刹凤皇山下凤皇儿狮子窟中狮子子大丈夫不受囊藏好男子肯投齑瓮宝镜悬如杲日吹毛利似严霜地藏这里竹摇拭翠三更雨松卷寒涛一坞风知之者吾无隐耳不知者人可玩乎所谓恁么也不得不恁么也不得恁么不恁么总不得审如是则老僧不奈诸君何诸君又何奈老僧何云飞岭北雁度前津我归东鲁君向西秦大家丢得不猩猩击拂子三下。

　　鼓山永和尚讣音至上堂今日有一句子山颓石裂川竭泉枯万里无寸草遍界绝遮拦虚空突出面孔月下写得真容举讣音云大众此是南闽鼓山尊宿永觉老和尚末后一著有烦专使三千里外持来个消息顶相圆光更无回互大众还知此老汉么儒释兼备金翅腾空宗教两优骊龙出海数十年来壁立千仞虽侍者边了无个入处有时节泽沛为霖虽婴儿亦受奖提喝水逆流曾不着意主山倒卓太煞无情其德隆道茂俨宴国师之再来贞亮含弘乃古寿昌之家法联博山而为昆季契真寂以为金兰钵袋子宁教鼠蠹虫食水田衣肯教魔孽假贷长年不出户掩被单而高卧接向上机今日始亲承向帷幕里低声来中下士实为法门之墙堑亦乃后叶之籓篱惟吾师腊高而德长且倦乎津梁顾吾辈德薄而人微谁为砥柱师泣云罢罢罢哀哀哀今也借人情为佛事业宝志公之遗烛备汾阳昭之楮钱聊为曩日于真寂院继灯室中一面之交其来不来享不享火中纸鹞子水底石麒麟。

　　自觉禅人领众请上堂出郭面无尘登山眼无障抹过了世界又不着虚空赤骨律浩浩地脚头脚底磕着撞着拂子左一拂云此是湘江头右一拂云此是湘江尾掷拂子云不见湘江人只见湘江水大众大众对面不相识咫尺成千里啾啾一夜寒蛩语西风乱卷芭蕉雨宵昼不成眠那人儿在那里擎起拄杖云哪复掷下云朱秦尤许。

　　若云监院为寿冯昆石居士请上堂千岁宝掌遍历支那百二赵州吞吐诸方枝强知本固源远识流长有如是履操则有如是福德有如是悲愿则有如是寿考所以光明硕大照映今昔竖拂云总从这里蕴藉将来山僧今日不妨因行掉臂顺水张帆一一为你指出以拂指云此是金刚宝窟华藏楼台阁道旁通朱栏曲折窗开四面之天门对远山之秀乃佛祖之化域亦众生之栖止所以善财童子举一步过无量无边佛刹一一刹礼无量诸佛一一佛演无量契经海化无量众生海一一众生证无量三昧海入无量辩才海得无量神通海悟无量陀罗尼海诸兄弟你身在其中开眼便见举足踏着为何当面蹉过良久云大颠昼夜一百八若人不会从头数下座。

　　武林众护法请上堂老僧辱在桑梓勉承众护法之请虽则踞此宝华王座岂可向鸿儒宿学前引蔓牵枝但家里人说家里话自古及今诸缙绅借方外以雪胸中块磊凡老衲假名贤为吾道之金汤以故钱武肃与寿禅师节拍苏眉山同元长老输筹儒释同揆素缁比翼天共白云晓水和明月流若夫门庭峭峻天龙竖指谈禅本色家风地藏栽田博饭识取城南草色便可对御谭经触着庭际花香肯向痴人说梦我这里祖翁分付下一片田地券约分明四至无恙罗刹带长江之险金牛潴震泽之澜晓鸡唱扶桑日上春鸟啼天竺云深聚宝为塔月轮峰月离沧海筑钱为塘凤皇山凤落瑶池沙平鸿雁落风定白鸥闲山水钟灵英奇粹美玑衡象正忠义联芳却怪法眼二十年只作境会雪峰尽大地是眼睛竖拂子云大众且道是甚么眼目一枝梅破腊万象尽回春。

　　解制上堂托出拂子云卖不了的鲜鱼掷拂子云仍旧放在西湖里游泳乎绿波之上潜藏于九渊之底不问他禹门浪滚桃花雨更不知化金鹏搏风万里鱼乐云乎哉一任流行坎止岭之西三山半落青天外岭之东十二书桥春如许出没卷舒总在这里大众我与你散步湖山试看千红万紫喝一喝。

　　上堂云山何苍莽人从迢递来惭愧黄牛师遗累生公台如何沧海里　飞尘埃君母谓萧瑟取次梅华开有三摩提名大佛顶首楞严王蟭螟虫儿无大人相眉毛孔里有百万龙天一一都来香象往十恒河沙界外严持香华供养薄伽梵问道一路涅槃门路头在甚么处师咳嗽一声云伤风多发呛。

　　上堂何处仙人下九垓飘飖衫袖笑盈腮果然一展秋波后多少英雄当下呆舍不得取不得勃然沧海飞尘埃不可得中恁么得特地虚空眼豁开击拂一下云观音妙智力能救世间灾。

　　上堂三十六种随器能银盆盛雪明月藏鹭一十四种悲智心类之不齐混则知处君不见寒山子十年归不得忘却来时路饶君神用百千般不若云门者一顾。

　　示众

　　示众以拄杖画一画云向这里去不可落他家蹊径其余言教如过蛊毒之乡水也莫尝他一滴释迦老子达磨老汉你眼里看他一字则眼瞎耳里听他一字则耳聋看话头底堕穿胸地狱学转语底堕拔舌地狱做静工夫底堕黑暗地狱做偈作颂底堕滚油地狱师正说时忽和身跌倒叫云相救相救三四僧忙来扶起师各与一掌复云山僧今日生陷地狱还有救得者么一僧云苍天苍天师举手云我手何似佛手僧云请和尚救取师指琉璃云琉璃上道一语看僧云二边不立师急以拄杖指圣僧云圣僧又如何僧无语师以手指僧云情知你是个死汉复云还有救得者么一僧云请和尚归方丈师云乌龟钻破壁僧无语师便行。

　　示众不道流光似箭忙菊华初萎早梅香莫悲往复催人老只恐心田蔓草荒古人道大家相聚吃茎齑若道一茎齑入地狱如箭射既不许道是齑你道是个甚么玄沙拈荔支云这个荔枝得恁么红那个荔枝得恁么赤不得道荔枝既不道荔枝且道是个甚么所以道唤作竹篦则触不唤作竹篦则背不得有语不得无语不得作女人拜不得拂袖便行古人披肝沥胆投明珠于暗里赠尺璧于穷途可惜许诸禅德不向意根下卜度便于举起处承当有甚了期若然定当得去移山门来佛殿里将厨房放僧堂中总非分外虽然且道圣僧落在那里良久云旧阁闲田地赢来方始休珍重。

　　瓶窑真寂院示众鬓霜斜插一枝华老卖春风笑作家十二楼头闲岁月暗题诗句暗咨嗟山僧向年被先老人将猢狲圈子套却十有余载左右不得自在后被业风吹过钱塘江撞着个无面目汉暗排八阵明布三军虽有赵常山胆勇韩淮阴韬略无敢与之对垒正恁么时山僧将左眼角一觑从上诸祖直得摸索不着从此已来笑傲林泉随意放旷然虽如是此二老汉恩大难酬近来出羞卖丑自觉惭惶今日又被众耆旧将先老人手书符约要讨山僧破砂盆落处其奈山僧向年总不当个事至十字街头不觉失手打作粉碎欲要另烧不是本匋之物意欲买赔却非古时之式烦大众下一转语免致诸师向山僧需索如无山僧自道去也以手打圆相云廿七。

　　示众超离朱之明辨缁铢于未兆夺师旷之聪识宫商于匪形宝剑出匣寒光射斗牛骊珠泛海绚赫争日月两堂争底是猫儿南泉斩底不是猫儿赵州顶底不是草鞋南泉斩底却是草鞋既不是猫儿又不是草鞋且道是甚么摘下竹篦云山僧有一语相诳甘堕拔舌地狱。

　　示众箭穿石虎啮指心痛唐王挥剑阆守堕头李善报主男身涌乳古德云五台山上云蒸饭佛殿阶前狗尿天刹竿头上煎　子三个猢狲夜簸钱恁么说话闻见岂不骇异若是头脑清楚如观掌物有般汉只管向秤锤上呷汁沙石里打油堪作甚么且道如何是头脑良久云东大众且道是那个东字还是东西底东字冬夏底冬字众无语师乃云苍天苍天。

　　示众五九四十五多不须增少不须补孔夫子千古圣人禁不得子路冯河暴虎新春至今才一七长不必添短不必析释迦老子三界大师免不得提婆达多流言下石所以道高处高平低处低平在僧而僧在俗而俗在天而天在人而人厉与西施恢诡憰怪道通为一起身立云大众好去看残雪未消满庭月色。

　　四弘摄真寂院事请示众此院为佛法之丛林执事为佛法之辅弼乃至一茶一饭一举一动无往而非为佛法也同住大众即此推广更愁甚么道业不办丛林不兴虽然不知唤甚么作佛法若道山僧举拄杖子是佛法则山林树木竹摇草动皆是若以山僧举拂子为佛法则牛狗尾巴东摇西拽也是若谓弄两片皮鼓粥饭气为佛法则鹊喿鸦鸣亦皆是则新监院请予说法已自错了也又虽然若论佛法固有道亦不难只是说破不值半文钱大众还会么典座切菜失手割破指头这里打入一生参学事毕饭头下米偶然溅起一点沸汤这里领得何等直截行堂的掇着一桶粥忽被门槛绊倒桶箍爆断何等庆快圊头浴锅里柴头柴担上园头钁头边尽有亲切句子何待山僧口吧吧地然后为佛法邪若恁么则先老人在也是佛法不在也是佛法山僧开口也是佛法不开口也是佛法住也是佛法去也是佛法以手掴两掴云早间道牙痛胡说个甚么便归方丈。

　　水月庵示众衣下有珠蓝田有玉分明此道通长安多少人龟钻瓦卜释迦老子八字不着人达磨西来一字重添画所以个中人能转得十二时错乱了东西南北山僧以初度将临贤主人致申万福设斋筵罗品核尽道是华封三祝是以山僧不惜为君刳心剖腹屈指云正月一二月二三月三四月四五月五六月六七月七八月未圆桂华发罗睺罗命犯生杀吃了好茶好饭终日里咳咳连咳数声云会么众无语复云唐明王会打羯鼓惹得猿啼三峡。

　　示众昔有僧问青林曰如何是学人自己林曰丙丁童子来求火后有僧问云门先师如何是学人自己先师云汝无自己僧云因甚学人无自己先师云汝若有自己则不来问老僧举竹篦云青林不合将一杓恶水蓦头泼使后来人错认驴鞍桥作阿爷下颔先师恁么道不独有杀人剑且有活人刀忽有人问山僧如何是学人自己以竹篦指左右云你这一队瞌睡汉怎么看得下座便行。

　　示众云乾坤之内宇宙之交中有一宝随处逍遥华岳山崩压断了天台石桥寒山拾得有命难逃普化木铎志公剪刀。

　　示众古德云知而无知不是无知而说无知露凝残月梨花瘦丁香纽缬鸳鸯扣垂杨堤上马嘶风烟浓绿厚黄鹂斗画楼人眉峰双皱琴调管协落在人儿后俯瞰花影穿鱼金针难绣参。

　　示众举龙牙问翠微如何是祖师意微日与我将禅板来牙遂过禅板微接得便打牙日打即任打要且无祖师意又问临济如何是祖师意济日与我将蒲团来牙乃过蒲团济接得便打牙日打即任打要且无祖师意后有僧问和尚行脚时问二尊宿祖师意未审二尊宿明也未牙日明即明也要且无祖师意师云龙牙问祖意于翠微临济俱唤度禅板蒲团二师接得便打牙皆答曰打即任打要且无祖师西来意雪窦颂云龙牙山里龙无眼死水何曾振古风禅板蒲团不能用只应分付与卢公卢公付了亦何凭坐倚休将继祖灯堪对暮云归未合远山无限碧层层觉范见瞎龙死水之句意谓雪窦罪龙牙洪公具如此眼目敢复轻重古德然不知罪雪窦者自罪之矣圆悟勤有拈语试一辨看。

　　示众举圆悟勤云古有定乾坤底眼方有定乾坤底剑正令当行十方坐断此事知如此分明不在情尘意见上讨若向情尘意见上讨则孤负南泉大慧云归宗斩蛇南泉斩猫学语之流多谓之当机妙用亦谓之大用现前不存轨则殊不知总不是这般道理具超方眼举起便知落处若大法不明打瓦钻龟何时是了诚哉言也何不看他题目东西两堂争猫儿南泉提起道道得即不斩当时合下何语纵有人下语难道南泉便恁么休去惟赵州戴草鞋出去泉云子若在救得猫儿即赵州在试为赵州卜度看赵州下甚么语始得不斩猫儿除却情尘向顶门大开正眼看他千圣万灵间世同揆的道理如指诸掌却又极现成的事即千圣亦移易不得一丝毫许雪峰问德山南泉斩猫意旨如何德山以柱杖便打趁出又真净举拂子云今日归宗举拂子与当日归宗斩蛇是同是别又云南泉斩猫归宗斩蛇丛林中商量还有优劣也无只如赵州顶草鞋出去又作么生于此明得德山呵佛骂祖于此不明丹霞烧木佛院主堕眉须只如世尊拈花迦叶微笑节目在甚么处便以涅盘妙心流传将来又道这等样事极易明者偏淆讹处又为极难明者雪峰道望州亭与汝相见了也作么生见香岩上树如何下语玄沙三种病人如何接取山僧不惜口业为汝花擘一上还知么老僧话堕也明眼者试辨看。

　　示众临济住黄檗三年为睦州激劝且授问端始知参请则胸中曾未有个佛法知见后筑拳于大愚肋下反掌于黄檗面门则宾主玄要料拣诸事毕露于此凤有九苞麟有五彩胎壳中皆天成者也洎住镇州垂法立宗辨魔拣异克符普化互相酬唱所有建立亦不过发扬所得然居黄檗时师资之间已是层见而叠出祗如锄地一则黄檗见之师拄钁而立檗曰这汉困那济曰钁也未举困个甚么檗便打济接住棒一送送倒檗呼维那扶起我来维那扶起日和尚争容得这风颠汉无礼檗才起便打维那济钁地曰诸方火葬我这里活埋其次栽松话代饭头下语等黄檗以先知其他日为人钳锤炉锻之妙故云吾宗到汝大兴于世用棒用喝岂师授耶磁石吸铁有不知其然而然会下参徒多效之此所谓学我者拙。

　　上堂次两堂首座齐下一喝僧问只如两堂相见同时一喝还有宾主也无师曰宾主历然复谓众日要会临济宾主句问取堂中二首座试拣点看那家是宾那家是主何处是宾主互换若道无宾主现道宾主历然若道有宾主同时一喝向何处分宾分主卓拄杖一下复喝一喝云我这里也有宾有主有照有用若拣点得出可与二首座同参若拣点不出与拄杖子同参有么否则山僧自道去也复喝一喝曳杖竟行又有僧问临济如何是佛法大意师便喝僧作礼师云你道好喝也无僧曰草贼大败师云过在甚么处僧曰再犯不容师复谓众日要会临济宾主句问取堂中二禅客师会下有同学二人相问一云离却中下二机请兄道一句子一云拟问则失一云与么则礼拜老兄去也一云这贼师闻乃升座云要会临济宾主句问取堂中二禅客下座异日复示众云参学之人大须子细如宾主相见便有言论往来或应物现形或全体作用或把机权喜怒或现半身或乘师子或乘象王如有真正学人便喝先拈出一个胶盆子善知识不辨是境便上他境上作模作样便被学人又喝前人不肯放下此是膏肓之病不堪医治唤作宾看主或是善知识不拈出物秪随学人问处即夺学人被夺抵死不肯放此是主看宾或有学人应一个清净境出善知识前知识辨得是境把得来抛向坑里学人言大好知识知识即云咄哉不识好恶学人便礼拜此唤作主看主或有学人披枷带锁出善知识前知识更安一重枷锁学人欢喜彼此不辨唤作宾看宾古德贻型范之先且以身试之注释亦甚明显后之不惟溟滓其语阃幄嘉猷略而不问是可危也方其令之所属师资易位彼此相忘观者擗易不知所裁两镜相悬于宾主大法之中垂之于千百世之下将有以继斯化者耳皆以门庭相尚鲜有以此话及稍有拂意大相諠噪更敢复前所谓草贼大败之语以进之耶德山示众云道得也三十棒道不得也三十棒临济闻得谓洛浦曰汝去问他道得为甚么也三十棒待他打汝接住棒送一送看伊作么生浦如教而问师便打浦接住送一送德山便归方丈浦回举似临济济曰我从来疑着这汉虽然你还识德山么浦拟议济便打又僧参南院问僧近离甚处僧曰襄州院曰来作甚么曰特来礼拜和尚院曰恰遇宝应不在僧便喝院曰向汝道不在又喝作么僧又喝院便打僧礼拜院曰这棒本是汝打我我且打汝要此话大行瞎汉参堂去至如守廓侍者拣点鹿门鹿门纳款摧辱华严声满天下鹿门华严是皆出世有众少不相当降阶下礼古德藉重于宗旨无彼我威势也如此所以鹿门为侍者煎茶晚参云夫参学龙象直须子细入室决择不得容易逴得个语便以为极则道我灵利只如山僧当初见兴化时认得个动转底人道一喝两喝便休以为佛法今日被明眼人觑破却成一场笑具图个甚么只为我慢无明不能回转亲近上流赖得明眼人不惜身命对众证据此恩难报何故兴化云饶你喝得兴化老人上三十三天却扑下来一点气也无款款地苏息起来向你道未在何故如此兴化未曾向紫罗帐里撒真珠与你在胡喝乱喝作么真谓药石之言道流难信如今直须明辨取岂不庆快平生参学事毕鹿门明明道动转施为的一喝两喝认作自己既是无明我谩下针砭于膏肓可不一惺耶此非兴化侍者鹿门未必诚服然非鹿门返醍醐为毒药早见一场人我是非也又兴化谓克宾维那曰汝不久为唱道之师宾曰不入这保社化曰会了不入不会不入曰总不与么化便打曰克宾维那法战不胜罚钱五贯设钻饭一堂次日师自白椎曰克宾维那法战不胜不得吃饭即便出院云居舜云大冶精金应无变色其奈兴化令行太严不是克宾大难承当若如今泛泛之徒翻转面皮多少时也又从漪上座到西院旬日常自曰莫道会佛法人要觅个举话底人也无西院闻之而默然漪异日上法堂次院召从漪漪举首院曰错漪进前三两步院又曰错漪近前院曰适来两错是上座错是思明错曰是从漪错院曰错错乃曰上座且在这里过夏共汝商量这两错漪不肯便去后住相州天平山每举前话曰我行脚时被恶风吹到汝州有个西院长老勘我连下两错更留我过夏待共我商量我不道恁么时错我发足向南方去时早知错了也老僧每举此话问学人来十余年无有惬意者都道天平后语正与未跨船舷未过新罗早已吃三十棒了也一模脱出有何二致苦哉屈哉天平以我谩偷心不肯度夏商量致使终身不知西院落处至后开法犹作个语话可谓迷而不返我辈更食他唾余不肯虚心体究鹿门所谓认得个动转底便以道极则极灵利此之谓佛法也天平别西院不知多少时了将语录成一则是有待后人拣点必有大义存焉何不细心体究看便恁么容易开口若未跨船舷之语有何难会不见首山拈云据天平作恁么解会未梦见西院在何故话在圆悟勤云如今人闻他道未发足向南方去时早知道错了也便去卜度道未行脚时自无许多佛法禅道及至行脚被诸方热颟不可未行脚时唤地作天唤山作水幸无一星子事若总恁么作流俗见解何不买一片帽大家戴有甚么用处佛法不是这个道理老僧要与二老把臂共行西院要做他家嫡骨儿孙观风知变不昧其源七事随身师子威狞有照有用将道天平是个人临济爪牙实有望焉那知是个抱桥柱洗澡汉有欲与天平雪屈者试来与老僧商量这两错看。
嘉兴大藏经　三宜盂禅师语录


　　三宜盂禅师语录卷四

　　住云门显圣寺门人净范编

　　山阴嗣法弟子祁净超较订

　　小参

　　住显圣当晚小参底事无端苦催逼柳丝烟惹梨华湿黄鹂声里鹧鸪天依俙曲调叫冤屈屈屈屈东山兄向南山隐化山主领云门职旧者不往新不来前山后山春如织端师子巧翻筋斗岑大虫所向辟易巧伪不如拙诚说得不如行得吾有一句要紧佛法仔细听我分析早来春仲犹寒恰好二月廿一。

　　普请砍柴小参毒日斫青柴昏灯打死坐恁么住丛林大似挨铁磨仔细一思量都为山僧故大众莫蹉过左右顾云祸昔小寿禅师因堕薪有省说偈曰扑落非他物纵横不是尘赤眼撞着火柴头山河及大地全露法王身眼上不可栽眉大众小寿担柴诸兄斫柴是一是二且置只如道山河大地既是法王身恁么则斫也斫却法王烧也烧却法王若不斫则常住又无柴烧且道如何折合以手作斫势云是甚么茅梗松丫下座。

　　中元普度小参拈拂子云今朝七月十五夏去秋来莽卤脚跟未曾点地草鞋又沾泥土带累目连尊者钖杖卓开地府无量劫来若冤若亲霎时间停酸息苦有个强项提婆达多他要做狱中高祖高声道你一队不唧溜汉东去西去听我临行之语若到人间天上切不可皈依佛法僧走诸方参这些老秃奴鸣钟拷鼓竖狗尾巴摇唇鼓舌使汝填胸塞腑本来大丈夫英灵汉岂可将来赚误大众提婆达多可谓诬人之诬反自诬也何以见得喝一喝云芭蕉风雨袈裟破海棠露湿胭脂虎。

　　过天华庵请小参天华庵对贺家池月映寒空雁落迟千手大悲藏不住梅华香散向南枝僧问古德千眼大悲如何是正眼古德云如人夜半摸枕子恁么则诸人有生已来有手执捉有足运奔在眼曰见在耳曰闻又何秪摸枕子而已尊而为诸佛菩萨卑而为鼠肝虫臂不害其为染净分岐亦不失其为无方妙用所以道灵光独耀体露真常但离妄缘即如如佛佛如如菩萨如如众生法界如如一如无二如或千世界见千界身或百世界见百界身其中天龙八部人王宰官命妇大家童男童女随一一类说种种法此是古人建化门庭随人颠倒忽若休歇得去那见有许多般事所谓见闻如幻翳三界若空华闻复翳根除尘消觉圆净竖拂云还见么复击云还闻么既是见闻了然作么生说个觉圆底道理收拂子云掬水月在手弄华香染衣。

　　小参风光匝地满目韶华杨柳放圆通眼溪声吼师子音山华似锦难为话会好鸟呼春不堪图度得之者握土成金失之者刻舟求剑君不见金轮王御四天下到处称尊又不见寒山子十年归不得忘却来时道击拂子云坐着其中宗不妙。

　　过宗会庵请小参哉生明哉生魄箭急流阴荣枯存活唯有山僧拄杖子不随四序推迁渡水穿云良宵玩月一任你杜长老肆口批评那知我这里龙象蹴蹋宗会庵特地乾坤斩新日月山僧到来敢有甚么指东画西横说竖说咦满庭桂子泛清香远山翠映秋云薄。

　　世臣徐居士荐严请对灵小参生死乃含灵之大变涅槃为至圣之通津了变如幻明星不消一睹识妄归真朗月已谢重轮擿世界如陶家轮纳虚空于葶苈子分身异类不变精金往复随缘无端环玉直其秕糠之余耳况有进于此者乎恭惟汉文老居士知儒契释综博该通阳春与伊长老赓谐雪曲共本禅师酬唱性同姜桂老而愈辣身如松柏岁寒后凋疾革之初山僧隔江招手所图神会治命之际居士入水求人有望同伦不居印土释迦老徒然饮气匪入莲邦弥陀佛且尚吞声但临行仓卒失下个护身符子此却是假借不得底在居士岂有藉于他人梅华自有天成骨六月犹能傲雪香举扇云居士会么伏惟尚飨。

　　结制小参老将临场当有作家战将试出相见僧出礼拜师云不是鲸鳌客徒劳上我钩进云欲听凤鸣反闻鸡唱师云吉了舌头三千里进云和尚先须缩却乃云欲听凤鸣反闻鸡唱此也是盲者不见聩者不闻却争怪得山僧竖拂子云岂不道法雨均沾二木三草雨霁后远山浓淡却又是杜鹃春晓残红满地休教扫谁家亭院数声啼鸟游春人历尽芬芳多少放下拂子云你看他卖尽风流自取闲愁恼以手斫额云今宵月上梧桐早掷拂子下座。

　　六通堂头伊侄木主入祖堂请小参天地有正气物冯之则为瑞为祥人禀之则为直为方况进之以道德沃之以文章故人存则道固兴隆人亡则道亦不熄今日是六通伊长老忌辰顾渠生气勃然竖拂子云欲向山僧拂子头上扬眉吐气发泄胸中平昔所积击拂子云天普盖地普载四时各得其位二三子以我为隐乎吾无往而不在白云几片竹林东青山数点斜阳外大众进祖堂触礼三拜一轴丹青古之遗爱。

　　小参若论盖天盖地未出众前早成话堕更得掀翻法座早已落七落八了也所以当家种草不用栽培宿学饱参从来本色握一段竹篦勘佛勘祖拽七尺藤条驱鬼驱魔风行草偃水到渠成今日檀越设斋也不过要诸人饮水知冷暖吃饭识饥饱大众莫管他一七二七三四五七以至八万四千劫总在今时三条椽下七尺单前大展愁眉鼓腹雍熙说甚么宝华王座金色之躯那怕瓮中走却鳖簖里失了鱼以两手左右撒云东撒些西撒些七珍八宝贱如泥高声云大众随分纳些些。

　　小参云门乡里若耶溪上隐六寺之幽踪矗三台之秀朗书藏玉笥路入花宫牧童归去短笛横吹樵子还家山华满鬓泉涓涓以含珠山苍苍而蕴玉游不足看不足带以长流绕以修竹闲来无事杖笠逍遥楼阁重重宝树簇簇竖拂子云青色光明云因陀罗摩尼璎珞云帝青宝摩尼璎珞云金刚摩尼璎珞云拍案一下云大方广佛华严经世主妙严品第一。

　　小参行到水穷山尽转将过来自然有到家消息老鼠入牛角透得过去方见本地风光有般汉只管向白云堆里坐住纵然于平地上也解弄些神枪鬼棒及到千丈岩前银山铁壁处却又缩手无措所以古人有许多系驴橛子唤作祖师关云门关赵州关黄龙关向这里一一清楚得来便好独镇寰区超今压古山僧所以有时雷霆有时阳春忽尔狂风暴雨忽尔霁月光风也只要向无星秤上定得觔两分明说甚么无量百千三昧门无量百千神通门无量百千总持门无量百千辩才门好似梦里渡黄河用尽多少方便及至醒来嗄窗前一夜芭蕉雨擿下拂子下座。

　　小参若立一尘色香溢目紫翠盈衢不立一尘万籁悄然古路无踪山僧数十年来小可立个家计也只是烟霞肺腑泉石膏肓于今老矣和个家计也无没奈何只好唱个随心曲子自来腔诸兄弟谩商量且听山僧话短长东村人姓李西村人姓王清闲快乐住村庄门前一湾水屋后数株桑新草荐旧绳床一睡睡到大天光大众请归堂踊身下座。

　　觉如禅人祝母九十寿请小参竖拂子云大众试看渠曹家之女左拂云现身如云右拂云说法如雨一切地水是我身一切火风是我体虚空既与之同生世界亦随之共起向往无终最初无始沙算之龄不多尘点之劫无已身心乃能度百千劫犹一弹指更说甚么洞府仙班诸天净侣释迦如是弥勒如是拄杖如是拂子如是今日沈善人也如是大众亦如是以八千岁为春秋却又值清明在迩庭前柳引东风门外花堤映水击拂一下云委。

　　吴居士荐室请晚参摄大地春来一枝头引大海水归一滴内殊非分外事若夫失其旨趣云生湖面鸳鸯失偶迷其源委浪起海中比目难偕山僧此间拄杖点出西方捷径人人可证拂子豁开华藏玄门个个堪登千里不妨对面隔世无异同时所以道生而天纵者灵死而不已者寿今日吴永言居士设伊蒲之供藉众僧之力要与他尊夫人指出金刚正体弘开般若真乘更要山僧于晚参一席之中讲涅槃经四十一卷这也不难但须是无心者领略无耳者听闻拍案一下云如是我闻一时佛在便下座。

　　晚参檐前雨滴春归花萎寒山拾得向国清寺里发狂却怪丰干多觜须菩提岩中晏坐不免白日里见鬼恐怕路绝人荒西丽桥北丽桥马台石祇树林相为料理左右顾云山僧这里一向来拖泥带水。

　　沉木公居士荐室请晚参山僧一向来有一曲高山流水知音若钟子期者固亦鲜矣今日木公沈居士袖香入室更请山僧作孤鸾别鹤之操直得乾坤失色云雾惨愁檐前紫燕不敢双飞池上鸳鸯黯然独立居士伉俪之情要问个离色身外毕竟归于何所山僧道譬如浮木不住此岸不住彼岸不为樵牧之所薪不为鬼神之所碍顺流而入萨婆若海至此心眼开明虚空粉碎观妙喜世界如在掌中以随类身行无为事回视昔日脂粉绮罗恍如春梦即义重恩深亦若空花还知渠落处么以拂子打圆相云行到水穷芦荻暗碧天初涌一轮高。

　　铸钟开炉请小参月沈清籁五更钟有者惺惺有梦中不是圆通起分别一般声作两般风古人恁么告报也是为钝汉而说若是不烦炉鞴不用钳锤生铁面孔纯钢肝胆岂肯从模则里脱印出来所以有亘古声名超方声教着着提持在威音王那畔更那畔十二时中自然如大火聚无你趋向处若毗岚风无你近傍得或者于建化门头强教你从火焰中脱尽皮毛橐籥里换转筋骨也须要一火铸成然后可以升之于殿堂之上悬之于簨虡之间大扣则大应小扣则小鸣聋者得闻梦者得醒云集法会开拓弘基击大法鼓吹大法螺演大法义以拂作扣钟势云锽下座。

　　师至蜀阜鉴侄启明和尚请小参祖翁田地父母乡邦嫡骨儿孙掌握着真文旧契正好承家绍业点课收租若山僧者似冯欢之市义文券已焚既无立锥之地只可沿村行乞觅得些残羹馊饭便拟陶铸圣贤不免取笑大方唯我东山兄所贻克家之子符印在手号令严明将三世诸佛历代祖师一脉接下可谓妙协通玄正偏交互鹭鸶雪里争妍乌鸦炭中斗色大众正恁么时如何话会以拂子向空一点云东方启明。

　　结制小参问有时吟风啸月有时补柳栽花还是调心还是垂手师云秦望山大有长处进云若非和尚未免遭人拣点师云君子避醉汉进云万绿丛中红一点动人春色不须多问大开炉韝点铁成金是金到来作么生师云败铁进云老老大大话头也不识师便打僧无语师云果然败铁乃云放闲则万绿丛中红见把住则真金色里无黄太平市上足醉人炉韝之门多钝铁岂知云门这里煨萝卜也好大展佛法炙茄子亦显妙用通神又有个净寮里茂实上人将三世诸佛道不尽底历代祖师提不起的满盘托出诸人面前有者似饿虎食羊总不知甚么滋味有者眼睁睁地无下口处有者但知好吃不解吐核似此般邋遢穷酸堪作甚么所以山僧寻常道你须有一层去一层直得净裸裸赤洒洒更须向盆池里刮垢磨痕香皂汤洗出一身白汗然后到山僧这里来当头点你一棒方才成得个出格汉拍案一下云会么雨催樵子还家风送渔舟到岸喝一喝下座。

　　小参僧问盘山道向上一路滑南院道壁立万仞险临济道石火电光钝未审和尚作么生道师云只怕你不问问则山僧自有话说进云请和尚道师云可怜生可怜生进云和尚惯用此一机师云不但一机还有元木乃云向上一路千圣不传石霜云向上一路千圣不然大慧云向上一路热碗鸣声蓦顾左右云放你三十棒山僧今日里不得已别行一路略通个消息黄檗三顿棒活埋却一个临济后生西园三拊掌断送了一个俱胝老汉鲁祖无转身句子且喜堂头老汉果与寻常不同所以云门有脑后箭岩头有末后句此是古今透不过底重关从来割不断底葛藤左拂一拂云罢罢罢右拂一拂云休休休这总之和尚门庭高峻何不向侍者边觅个入处卓拄杖复擿下云荐(时元木为首座一机为西堂)。

　　小参竖拂子云还委悉么自地登空也须从空放下以其培风厚所以波澜阔从一毛窍中绣针眼里总不着意流出些珍珠玛瑙珊瑚琥珀虽是世宝他却也会拈弄些佛事或放光明或震世界或供养诸佛或成就众生或庄严佛刹或广行万行或为宝楼阁云宝宫殿云宝池宝树轮台基陛好一个华藏庄严世界海竖拂云我是善财善财始自文殊德云以至弥勒普贤经历一百余城所证法门敢于龙天众前横开大口寿命无量福德无量智慧无量三昧无量神通无量辩才无量现身说法无量广化众生无量忽顾大众云你道不拏得栲栳来袖拂子云我且收归宝藏下座。

　　能仁斯侄百愚和尚至小参活烹佛祖生锻圣贤笑比黄河昺铁面霜气侵人慈犹白堕忠国师春风入座嵩长老一生怒骂邓隐峰到老颠狂山僧从道场来扁舟刺入樵风径游涅槃海杖黎拨动石帆烟要须家里人方知家里事诸兄弟你却好笑将些天晴日头出雨落地下湿小尽二十九大尽有三十两个五百共一贯师姑原是女人做这些平实头话绨巾什袭宝燕石以为良玉忽有个汉将一件物置在你面前长不盈尺短可接天大如芥孔细若虚空平如山岳峻似康庄你就眼盵瞪地可惜许老胡一杖扫地而尽且幸天之未丧斯文有我能仁长老在他是个未睡着底骊龙你试探颐看竖拂云不行山下路争见虎狼踪击拂三下下座。

　　冬至小参日月星辰垂四时之象山川草木运一岁之机物有流动人之常情若夫百千万劫一念中十方世界一毛头物各性住自觉圣智是以圆融则浑元一气行布则天干地支乾坤若有主宰万物各有司衡主山神主海神主地神主林神主江神主河神普德净光主昼神婆珊婆演底主夜神或得救护一切众生离灾难得安乐海解脱门保绥国界无争兢离兵戈解脱门成熟谷稼永离饥馑解脱门若昼若宵梦想无惊骇解脱门离痴暗解脱门使一切众生智慧海解脱门竖拂子云独有此上座节候不迁绳约不受善财童子出门去信手拈来都是药潘阆倒骑驴笑倒黄幡绰大众皈依佛皈依僧皈依法喝一喝。

　　至能仁请小参破砂盆有人提去了十字街头相待者出来相见僧才出师云冒名者不准问答竟师乃云下方城郭近钟磐杂笙歌酒楼肉案法窟禅林推倒界墙打成一片到这里那许你别圣甄凡分净拣秽只见云生远岫雁落前蹊禹帝宫前山拱北越王城畔水东流许玄度千古卧龙祁德公一时名凤此是南国冠冕江东佳秀山僧今日因访友以游山被方丈长老引到此间也须仰酬今古人物不辜十方龙象始得其奈山僧少小不勤学老眼泪空流索尽枯肠无可应酬诸兄弟我也知你有些钵囊鞋袋针筒袜底更有裈无裆裤无口补底要补修底要修拱手云老僧只得再四哀求何不问取自家堂头以袖掩面云老婆怕见桃花面寂寞无言下翠楼。

　　小参鹫岭玄风原无定法云门古调幸有家传调狮弦于水际鱼龙起舞吹凤管于林中鸟兽惊飞堂开五位次列君臣机贵回互行须绵密枯木龙吟白云不坐胶不上者终是他人割不开者始称父子渠与我只是难分主中主难为话会风摇浅碧门窗静雨打梅华古殿深善男子来来来受用还须自己家宝岂从外得宝树琼林金阶玉殿三山洞府十二楼台又道是渠无国土何处逢渠大众宰我子贡子路颜回喝一喝。

　　晚参多子塔前消息别开溪径立雪庭中家法暗转机筹东震旦国未有此事原是个水清月白底世界人人气冲宇宙草木昆虫头角峥嵘无敢撄触可怜生流传将来举国若狂总之是看他眼目定动借他鼻孔出气和个自己也忘却了或有个间世英杰拈起豪端若迅雷疾电于一弹指顷成就百万人天檀波罗蜜具足圆满戒波罗蜜具足圆满却又被那寒山拾得拍手呵呵大笑此一笑笑得好旧画龙眠新著彩锦堂灯火照春风喝一喝。

　　退院谢两序小参拈拄杖云山僧老矣鬓销容皱筋衰力竭卓一下云全凭此上座左提右挈还有首座借去看牛西堂携来玩月打克宾维那建立宗旨指杨岐监寺竭尽股肱典座撼门圆却野狐公案知浴挑柴续他堕薪家风放下拄杖云山僧叙谢两序本拟说些法要为甚么却将个拄杖来塞白诸兄弟只因一期中今朝小参明日普说逗到临末梢头自然肚里干干净净无一字可吐山僧今日打个赊帐你们到湖上来呵小庵前有扁舟一叶泉烹虎跑茶饮兰雪作摇橹势云咿咿哑哑载你去以手西指云此是两峰插云东指云又看断桥残雪且住着到晚来雷峰夕照直玩到三潭印月擿拄杖云接。

　　荐亡又因事小参山僧数日前也备得些馒头　子楮锭羹汤其奈显圣这里尚有祭不了底鬼神静夜里啾啾唧唧适遇檀越荐亡不免与他一总荐却左擿拂子云唵哑吽右擿拄杖云唵哑吽以两手望空一撒云唵哑吽下座。

　　施主忏罪请晚参提婆达多全性起恶身遍法界业遍法界苦具遍法界释迦老子全性起善智遍法界道遍法界神通光明遍法界说法利生遍法界独是山僧拄杖子功德天黑暗女有智主人不如此南山云北山雨泥猪癞狗气冲寰宇有时飞上兜率天有时闯入魔宫里惹得乌刍瑟摩降大火轮将四天下烧作微尘许四天王转瞋作喜说道露出水晶宫吸尽沧海底下座。

　　住朱明寺当晚小参具超世之品行出尘之业视身界若浮沤等富贵如水月梁陈卖身王许舍宅奈何缁衣之流衣虎之皮见草而悦曾不若尘劳中现身而法说君不见姑苏台吴王殿一时富贵汤浇雪此日朱明亘古今谭禅演教无时歇十字街头活祖师三餐烂嚼邠州铁。

　　为山阴奕远祁公对灵小参再闰姑苏麦正秋扁舟枕疾下扬州一腔热血英雄泪细雨猩红百草头恭惟奕远祁公阀阅名门簪缨艺圃潇洒襟怀宽弘量度玩诗酒以遣兴借优场以自污控鹤上维扬冥鸿落江渡山僧辱把臂于世系之交君之知爱稔我狂素世外金兰兼美檀护今者鹅儿瓶破猩猩出户姑苏台畔山阴道上随方显露师高声云奕远复顾众云还闻么蘧庐逆旅生死旦暮赤肉团嫩绿池塘黄鸟无位真人明月坡头白鹭二鼠难侵三尸无措放鹤亭吴门市别展家风与君相晤击拂三下云上飨呜呼。

　　为语溪子虎吴文学对灵小参赤乌挟日飞箕星灿昏晓如何修文郎不待春秋老武略与文韬一梦归花鸟山僧来也鸿雁南翔子虎去也鹏抟万里雁无遗迹之心鹏有凌霄之志乾坤浩渺沙界纵横庞居士口吸西江张秀才手擎沧海山僧只将旧日锁匙付与子虎便花分华岳直透威音竖拂子云山僧今日可谓吾无隐乎尔子虎子虎故当知之莫愁夜落霜风叶会见春回雨后花。

　　惠安寺请小参春雨丝丝嫩柳条逻斋山院度华朝道人拄杖浑无住最爱闲云缔不牢兹者常山惠安禅寺内有贤主外有弘护山僧去年偶为业风吹上博山得奉光仪今岁来自博山又承款留假如博山有山僧杭州却无常山有山僧博山却无他日别去常山向日之有又如博山杭州之无矣都来是藏山于泽藏舟于壑不免有力者负之而趋作么生说个藏天下于天下的道理除是将山僧烧作一堆灰撒向三千大千世界一尘一沙一草一叶总万物无不是山僧恁么则举足蹋着伸手摸着开眼便见属耳便闻正是取不得舍不得桃花红李华白去不逝住不留山苍苍兮水悠悠竖拂云大众莫教虚度韶华空白头拂一拂云卷起湘帘好看西峰新月白龙湫作抚琴势云此是云门一曲暗凉州下座。

　　为祖洲吴大金吾对灵小参乾坤秉太极之真宰贤圣揽洪范之道揆真宰也化育无穷道揆也备集五福燕山窦培厚德而为祥麟威凤汾阳郭建勋业而表大义精忠竖拂子云太极洪范真宰道揆总向一豪头上纶贯无遗包罗周备去也恭惟祖洲老居士亲传大司马安邦雄略特着大金吾捧日功勋德厚坤舆芝兰馥郁器宏乔岳松柏岁寒当变革而康宁如故登上寿而观化归真大众会么存顺没宁儒者为性命之归源何来何去释宗示涅槃之大道生死亦大矣竹密不妨流水尘鞅亦繁矣山高岂碍白云是故大丈夫行履若师子迅象王旋人世不能羁天堂不能安随他极乐琉璃国拈来粟米纳大千擿向人间当等闲击拂子云卧云深处不朝天。

　　为宁国白云庵心如禅人对灵小参西天竺国东真丹邦竖拂子云原有此一句子其奈开眼着贼梦中说梦自我达磨始祖权衡两土道振千秋更有认贼为子头上安头有类乾坤衰杀日月晦明除是烈丈夫不为其所移易迥超凡圣别行一路兹者心如禅人脱却壳漏不带联纤两土不能收真俗俱不住不离跬步来我钱唐正值春风二月湖光抹腻花柳成行逐队鹭鸶比翼鸳鸯山僧这里多不敢添少不须增借无尽藏于造物加以溪芹荐以羹汤可谓真智无碍明德惟馨伏维尚飨。

　　入云栖扫塔净莹禅人荐严请小参山雨朦胧松竹摇空偶然不收拾打湿了主人翁没奈何就瓮为钟或西或东随处相逢两袖春风今日山僧以扫塔入山净莹禅人设茶汤礼要觅个尊亲落处打圆相云我道总不离这里山连琪树德水藏龙灵禽异鸟踏花啼夜月朝云一坞钟且又是列祖托宿之地诸佛之所住处雨洗淡红风摇浅碧藤萝石壁大块小块山僧到者里不会不会。

　　为高善人对灵小参日上海潮落观音独露身圆通无剩法随处易天真是以妙性圆明朗秋清皓月净智无依廓太虚寥寂月色本无向背空体迥绝去来所以圣凡一贯事理交融失之者纵使拔宅飞升白日冲举总属支岐得之者到菩提岸踞涅槃城游功德林开智慧花结总持果皆归圆觉回视尘寰可谓却来观世间犹如梦中事高善人只为当时一念点染便见多少青黄赤白自闯入个脂粉行中不免恩情爱欲今也四大分张谁是其主五蕴散坏何处生心即今无主无依正是常光独露本命元辰正好向这里识取净土天宫随缘自在不因桐叶落那见菊花秋。

　　为章门李孺人对灵小参要知千佛居何国黄鹤楼前一首诗大启阁门通法界莫教游子叹归迟闻夫月缺花残催龄促算世所共惜殊不知月有重轮之日花有再艳之期舍一壳漏受一皮囊移因易果此界他方如环无端犹轮相次无有已也有者道一死永灭此　士之见若不知有因果循环耳是以吾佛世尊启日月之休明豁虚空之广厦世界幻域也躯壳幻影也心识幻梦也不随乎幻漏之所迁变者活泼泼如雪峰毬子光烁烁犹东平宝镜涅槃妙德正智圆明情无情一体生与佛同源真常流注无时而已李孺人听着你但除却脂粉态断尽儿女情灵明朗照脱体无依咦雪消峰顶仍如黛会见梅花报早春。

　　为密玄　公对灵小参夫为大雄氏之子宅心于道揆智忍于利物惟戒定慧为三无漏学是则如来清净明诲虽曰未备可以为阶只如密玄　公种竹留门因花扫径辟一具地以纳方来构数楹椽将待老僧固未游历曾亦心许惜乎尽瘁而不寿垂成而中止孰不兴叹兹者老僧因事而来副其先志以一宿为住持领三餐作佛事举拂子云复留取一丝头以待将来扩充便见清凉地上龙蟠虎踞三山半落青天二水中分白鹭作圣贤千古弘基为生灵通霄宝路脱或密公再来击拂三下云也不离这里大众须认取刘郎前度。

　　为徐母陈孺人对灵小参明湖征雁唳西风山路如花踏乱红好是归源亲切句月明南北二高峰呜呼生灭去来枯死残蠹在古皆然至如手握金刚宝剑胸题照胆菱花出矿之金百炼愈精无瑕之玉不受点染作尘中主冲虚妙粹炳焕灵明卓然而独存者岂可以凡情拟议哉惟这孺人大梦方惺孑尔西来金牛鼓浪彩凤笼烟葛坡下化龙之杖钱塘君镇海明珠信手拈来通身受用既能从空放下何妨随处逍遥试看弥陀向山僧拂子头上放白毫光照彻微尘刹土山河大地无有纤毫过犯琉璃宝地宝阁华台其奈观世音菩萨出自三天竺路大势至菩萨来从九里松关向横冲桥把住要津讨个末后句子竖拂云弥陀觌面无回互何必池开九品花。

　　为玛瑙寺允若上人对灵小参玛瑙山前月明湖碧玉光本来真面目晓起蒲头霜恭惟允若上人自有风光原非他处移来泼天富贵由我胸中流出擎妙喜世界于掌中纳须弥山王于毛窍即真即俗无佛无生入刹那际三昧古今一贯升大菩提场百界同源法遍天下我本无心经传后裔不落言诠婆伽梵涅槃一路祖师门空印同文於戏乎哲人已往犹冀仰山再来还向闹市丛中设教好从苏子堤边闲玩举拂子云葛岭岁凋仙子柏园梅犹放允公花。

　　为先慈大椿寿师太对灵小参覆载慈恩六十三幸于法海共波澜功归有地临行验一朵莲花火里看哀哀我母折肉无补现身说法却不是我蓦竖拂云贼身已露却无处躲大众若将容易会便作等闲看即这一句子全主全宾偏正回互似虎之缺如马之馵如荎草味似金刚杵所谓五彩描成白凤皇黄金铸就铁金刚乾坤吞却复吐却震动东溟主藏王上出顶天下透风轮贯古该今陶铸贤圣难信之法难解难入诸佛同证诸祖行履诚不可得而思议不得已而形诸言语我母大人严若秋霜和似春风吐气犹虹霓双睛若闪电一怒如雷霆泛爱如时雨这又是子称父德识者所鄙即今顶相圆明神光万里法尔如然元非修契更有一般杜禅和担板汉毕竟向这里要说个本命元辰归根之地分秦别楚指东划西老僧这里生也不道死也不道请益亦不道打老僧去亦不道则如沿街唱道情当门念宝号直得左不得右不得分别不得意想不得两相钝置分疏不下到这里罢罢罢休休休龙飞凤舞钱塘柳洲亭地涌金牛九里松风天竺路两峰云绽雷峰落照湖心亭新月如钩十里荷花烂熳红画舫笙歌十二时别有采莲舟得休休便且休休不风流处也风流唱个驻云飞恩重山丘五鼎三牲未足酬亲得离尘垢子道方成就孝子贤孙好向真空究大众且道如何是真空良久顾左右云你这一队黄瓜茄子。

　　孙启晟荐亡请小参彭殇修短类蜉蝣生死迁讹水面沤究竟总归无住本一双孤雁落沙洲於戏孙孺人芳兰入梦紫翠初齐惜乎鸾镜中分玉钗惊断党里惜其贤淑门庭伤其短算我母孺人素昧生平同日仙游可谓虽不同条生却与同条死今其孝眷人等特请老僧举扬个德山岩头公案先母之长寿孺人之短算毕竟有个末后句子正是紫薇风细水亭凉芙蕖水面香画舠虽莫不归去一曲在潇湘以拂左拂云这是同条生复右拂云这是同条死竖拂云这是最初句放下拂云这是末后句复打圆相云总收归在金刚圈里孙孺人你听着这是金刚王句子横摄十方竖该三际生佛一致染净同源正好向这里放下闺阁中物脱却鹘臭布衫友菩萨僧侣阿罗汉游历十方世界供养十方诸佛犹出谷之云归洋之水了无挂碍正是江干潮汐西湖月水色天光总是秋。

　　众请为先慈大椿师太小参露湿豆花羊眼泪风摇衰柳断肠诗人情佛事聊酬德难挽终天去后思於戏我母之及笄而字寒宗上有再娶之严姑下无携瓶之弱婢短袂操作洗手调羹井臼躬勤所不能免而况鞠我伯仲十余辈三十余年有子之累更无所委者自愚昆季稍可成立流离颠沛死亡相继我母孀居训育幼弟其于心境情绪总无善状至老僧构室湖滨少尽菽水之娱而我母之年已耄耋矣奈老僧辱有主法之名符牒相招奔走于东西南北是虽有养亲之名而无定省之实今者示微恙不崇朝而逝追思曩昔五内俱裂深惭敬养寸肠几断正是曾经三峡猿啼处不是愁人也断肠或有谓这老汉为禅者而不达生死乃生人之常分涅槃为诸圣之归途衣麻哭泣俨然流俗是可怪也老僧今日承诸上座之请因行掉臂试一论之曾闻古德凌晨闻丧歌云红轮毕竟沉西去未审亡灵往那方棺旁孝子应声泣云哀哀哀古德于此旷劫无明一时放下便能横冲直撞东涌西没作大佛事况乎肉案头片片皆精酒楼上声声演妙皆是古德放舍身命处这些却又是三藏十二部所不能诠显者老僧今日于我母之灵前炷香时举哀上食时举哀答礼时举哀逢节忌举哀唤一声我母哭一声我娘直得川竭泉枯赤地千里四海波腾须弥震动且道与昔孝子是同是别是僧是俗是事是理这是天共白云晓水和明月流岂知老僧秪知有我母不知有众生诸佛世界山河绝教大地众生草木丛林一时痛哭云哀哀我母墙角榴花似火万绿丛中露出这个哀哀我娘水面白藕花香分明祖翁田地错认西方哀哀师太法身无赖生死涅槃融成一块哀哀我亲孔子圣人樊迟问孝颜渊问仁道孝悌也者其为人之本欤义者尊贤为大仁者亲亲为大又道诸佛非我道父母非我亲大众你自有个肉块子已来总非伊尹生于空桑除却生身父母那个是你至亲遂放声大哭下座。

　　荐严请小参往复犹环旧主人辛荑初放柳条春当阳指出通霄路不必从人辨主宾灵光独耀迥脱根尘但离妄缘即如是佛此虽古德一期酬应正是人人放身命处若向这里了得三界羁縻醒却积生幻梦逼塞虚空无藏隐处几无藏隐竖拂云就在这里显出脱体神光此段光明诸佛谓之觉性众生谓之灵性包罗万有谓之法性审如是则华藏庄严世界海东方阿閦西方弥陀亦在许里今日老僧受孝子鹏等为其妣陈孺人要说个生前死后落处试问孺人你有生来事父母敬公姑谓之孝亲爱宗族谓之仁戚睦党里谓之义恩加庶类谓之慈见觉闻知灵明不昧此段光明上齐列圣下共含识决不是有漏败坏之躯亦不是迁流幻妄业识脱或要问孺人即今毕竟落在甚么处复竖拂云大众看看山尖残月江天晓露滴春风隔院花。

　　为灵悦善人请小参二由一有一亦莫守云中狮子赵州狗移花兼蝶至买石得云饶星罗碧落帝网光交须知我此法门广大难量如琉璃瓶盛多芥子粒粒皆明似海中明月浪浪成金得之者如龙王施雨一掬之水便能倾湫倒岳老僧今日借邻壁之光续已烬之灯为灵悦善人重说偈言敢向一毛端上转大法轮于微尘里现宝王刹通贯十虚平吞三际灵悦善人汝还知么皮袋一灵一灵皮袋生死涅槃涅槃生死菩提烦恼烦恼菩提虚空大地大地虚空众生即佛佛即众生类之勿齐混则知处推不出约不进清净圆满中不容他身含十方无尽虚空以故佛亦可生亦可既不择乎净秽之方更不定乎随类之身花飞尽道春归去会看新红上海棠。

　　荐亲请对灵小参迤　香生雨后花送人亭子步晴沙亭边有个船儿渡彼岸先登即问家大道通长安潼关秪在半途须知有帝乡极则处也得挨身进步努力向前方知本地风光竖拂云这是空王宝殿亦名毗卢遮那庄严藏大楼阁诸佛诸祖托宿之处或为常寂光土实报土方便有余土凡圣同居土而况西方安养东震广严而不在其中耶今日因孝女为先母张孺人迟老僧前趋之路拜申鹢首请说个死此生彼之由夫孺人寿高大耋藻行坚贞其于世法立身成人又何足言至于离却这壳漏子生前所为总属华胥若论此去下落要出法界量去无可去来亦无踪净土亦可天宫亦可到处安闲随心自在复竖拂云总不离此空王宝殿从兹处处闻天乐幽树深林鸟乱啼。

　　为徐太夫人小参楼阁台池尽宝庄池生间色妙莲香花开露出金刚体天乐声中礼法王又道来来来实不来古路生苍苔去去去实不去月上珊瑚树不来不去两难言生铁秤锤被虫蛀到这里无法可当情火中飞鹞子所施皆妙用海底浴泥牛其来也春回大地其死也叶落秋林在处莲邦随心佛国日映江淮声归空谷约类现身五德五福具丈夫相二利二足生也不道死也不道握剑当轩念宝号了知生死不相关大虫戴纸帽惊人又好笑如何寒山子忘却来时道僧问涅槃门乾峰以柱杖一画云门云扇子　跳上三十三天触着帝释鼻孔东海鲤鱼打一棒雨似盆倾一人为人太俭一人为人太奢我则不然竖拂云太夫人还会么梅花开近屋窗前带月香为单门张孺人对灵小参晓泛明霞白葛凉扁舟迤　藕花香得来为指通霄路不作人间儿女行天高地厚山深水长寻思罔极拟报无疆竖拂云这是白毫相光甘露琼浆骊珠独耀妙莲华香得之在一毛头许博地凡夫可称法王举足踏着开眼觑着瓮中不怕走鳖取之一似探囊生死去来空花梦影世界净秽法菩提场方便以为父智度以为母善心诚实果法性以为家一弹指头遍参知识历尽南方老僧今日作慈悲法施借水鸟树林共演真常弹指一下云露零残月江天晓古寺钟声出凤皇。
嘉兴大藏经　三宜盂禅师语录


　　三宜盂禅师语录卷五

　　住云门显圣寺门人净范编

　　山阴嗣法弟子祁净超较订

　　普说

　　普说喝一喝云山僧连日来抖擞尿肠费尽气力总不见有个出格丈夫向山僧未开口前掀翻法座把山僧打进方丈去一者见得显圣法社有人二者免致山僧向耳里灌水眼里攃沙山僧留个缝罅与你尚不会挨身而入更说甚么狮子颔下摘铃猛虎口中夺食汝既认黄叶为精金山僧不免着水卖米去也以拄杖击香几三下云此三击有一击超威音那畔越象帝之先转南为北易东为西十方诸佛不敢正眼觑着历代祖师亡锋结舌有一击虾蟆吞却香炉峰走入蟭螟虫眉毛孔里高声唱云五台山上云蒸饭佛殿阶前狗尿天刹竿头上煎　子三个猢狲夜播钱镫笼沿壁上天台怀州牛吃禾益州马腹胀有一击干三连坤六断震仰盂艮覆碗离中虚坎中满兑上缺巽下断主山高案山低大尽有三十小尽二十九若向这里简点得出潦水尽而寒潭清简点不出烟光凝而暮山紫诸兄弟此一着子没量大人到这里斗凑不上你诸人今日三明日四半青半黄半生半熟奴奴娘娘有甚交涉所以古人云此事不在语言文字上又云吾宗无语句亦无实法与人父母未生前会取未举心意识前会取始有少分相应又古德云法性不宽波澜不广盖为命根不断所以被山僧轻轻拶着便七华八裂手忙脚乱他日如何抵得阎老子铁棒古人公案虽是破草鞋不如赤脚走到爽快也须穿破始肯丢下若一串穿过自然左右逢原八面受敌两头不着中间不居即如今日施主送供请说法要若道有财可施水也难消若道有法可说开眼做梦记得昔日波斯匿王问佛世俗谛中还有圣义谛也无若道是有智不应一若道是无智不应二一义二义其义云何佛言大王汝于龙光佛所曾问斯义我亦无说你亦无闻无说无闻是名一义二义这老汉只可欺他俗汉当面热谩据山僧判断将平天冠衮龙袍与世尊穿戴了将毗卢帽僧伽梨与匿王披顶了正恁么时唤作世尊又是匿王唤作匿王又是世尊且道如何折合竖拂子云梅华连月和香送玉映清芬进户来。

　　普说大道只在目前要且目前难睹欲识大道体宽不离声色言语大众作么生领略莫得一往向册子上忆持语言里卜度见山僧升座时鼓两片皮便道说佛法及乎山僧下座去其中佛殿山门廊厢厨库又却蹉过也鸦鸣鹊噪语笑喧哗又不是也正恁么时见色处眼又不瞎闻声时耳又不聋且道目前大道在甚么处昨日吴居士进方丈瓣香作礼云弟子母亲产难身故切思欲报亲恩须脱生死因入显圣日则挑水夜则禅思一切所为回向先母山僧道你要报母恩今日母在甚么处士云不知山僧道你礼拜着士便作礼山僧笑云我儿你会礼拜耶士懡　而退今日又设茶请山僧为众开示亦为度他母亲大众要见吴居士母亲么高声云行堂的摆茶去良久云大众会么今日居士尊亲在你茶杯果碟里现神通十八变身上出水身下出火或见大身满虚空或见小身如尘微大复见小小复见大入地如水履水如地男子身中入正定女人身中出比丘身中入正定比丘尼身中出色尘中入正定声尘中出眼处入正定耳处出耳处入正定鼻处出拄杖身中入正定拂子身中出竖拂云山僧拂子吞却乾坤去也直得四海波腾须弥震动于中人天八部鱼龙诸趣惊恐无量吓得帝释夫人走向东北欢喜园中手攀员生树枝高声道阿呀呀下方世界为甚这等热闹山僧道夫人不要慌擿下拂子云放下便安稳。

　　普说欲行千里始于初步云门这里虽则石路坦夷动着则丧身失命有入水不动波舞蹈不生尘者请出相见僧出礼拜师指云两堂人总不如此僧僧拟问师云依俙似曲才堪听又被风吹别调中又僧问独行千里即不问如何是密移一步师云樊江未举足时道将一句来进云鹤出银笼始自奇师云去樊江远在问如何是心意识师云不蹑前踪更置一问来僧举拳云这个是离心意识师云可知道乃云离心意识参绝凡圣路学白鹤出银笼猴子过山峡是恁么人随处拈来可以塞断咽喉若赵常山向百万军中取胜淮阴侯背水阵上建功到这里一齐抹过纵能运筹于帷幄之中决胜于千里之外堪作甚么吞得栗棘蓬透得金刚圈袖里藏杀活剑口中有纵夺机更向此中觅为人句子崖州万里诸兄弟切弗草草佛法须是个汉子若是朝三莫四总没交涉僧问赵州云学人乍入丛林乞师指示州云吃粥了也未僧云吃粥了也州云洗钵盂去其僧言下大悟云门拈云且道赵州有指示无指示若道有且道赵州向伊说甚么若言无此僧为甚么悟去云峰悦拈云云门不识好恶大似为蛇添足云峰则不然此僧恁么悟去入地狱如箭射师云赵州向蝎瓮里蹲踞云门入蛇坑中坐卧云峰向虎穴里游戏蝎不能螫蛇不能毒虎不能措其爪牙果然妙手据山僧判断赵州也无洗钵盂话云门纵有画蛇之笔向甚处添足还是云峰入地狱此僧入地狱拍案一下云山僧今日将三大老顶相光明神通妙用拈向诸人面前漆桶不快喝一喝云万山紫翠烟岚里浓淡浮沉画不成。

　　普说连日来东语西话打一返观八万四千毛孔根根卓立且道病在何处良久云作贼人心虚复云山僧病处惟我自知诸兄们何不自体贴看莫只南去北来东奔西讨学得些些以当平生及乎被山僧轻轻拶着虾蟆禅也跳两跳总没个丝线脉络曾记陆亘大夫问南泉云肇法师也大奇解道天地与我同根万物与我一体泉指庭前牡丹云时人见此一枝华如梦相似审如是则适才钟鸣鼓响是梦沉檀龙麝是梦膏粱美味是梦见前听法意下卜度亦是梦你莫见山僧与么举便道这样语句是谁不会山僧还要问你三十三天帝释夫人乌纱冠顶何处得来山僧为你颂看好支华向梦中看紫翠芳菲色已阑到得惺来华又落前三三与后三三诸兄弟你于古人平实处不妨领得少觉淆讹便吞吐不下如僧问古德如何出得生死答云无生死你出如何是佛即心是佛如何是道平常心是道有些滋味便去咬嚼被他别行一路将黑豆子换却眼睛就不是也东寺会禅师示众云佛无住处说甚即心心如工技儿意如和技者如何即佛复云心不是佛智不是道剑去久矣汝方刻舟诸方尊为东寺禅东寺是马祖儿孙便翻案了也何尝一往平实将去山僧也有一颂杨柳莺声春昼长桃华寂寞暗生香谁家曲调吹离恨客思凄然空断肠后仰山来参东寺问那里来山云广南来寺云闻广南有镇海明珠可收得否山云收得寺云珠作么样山云黑月即隐白月即显寺云何不呈似老僧山乂手向前云昨被沩山亦索此珠直得无言可对无理可伸寺云真师子儿善能哮吼山复整威仪进人事寺云才方相见了也山云恁么相见莫当不得否寺便归方丈闭却门后来仰山举似沩山沩云寂子是何心行仰云也要识得他大众思忖看古人通身手眼恁么样子问他明珠却恁么道若是今时便竖指下喝张唇努舌如何及他不费纤豪气力活活泼泼自繇自在何曾思议造作得来山僧不惜为你一一颂出广南珠作么色白月白兮黑月黑十二连城换不来海藏龙宫收不得攃向人前太狼藉牧童牛背无腔笛住住住甚么南泉陆亘东寺仰山拍案一下云不消山僧一拍百杂粉碎顾左右云你这队噇酒糟汉又却如何嘘一声云自出洞来无敌手得饶人处且饶人。

　　普说举拂子云摩尼珠人不识良久云如来藏里亲收得顾左右云漆桶不快诸兄弟你岂不是正因出家好心学道及至挟袱子担钵囊上他门户便见许多淆讹这也是你眼里无筋骨头软脆自家不能成立一往随人上下不知不觉打入骨董袋里去筑了一肚皮杂毒种子口滑如油自称禅客不知古人苦口切诫何曾教你留个元字脚于胸中但教你休去歇去上无攀仰下绝己躬识情枯得尽妄想放得下还有甚么事来诸兄弟你走诸方参请为个甚么事你莫生死不了脚跟下事不荐祖关不透心地不明么且生死是甚么东西把将来我为汝了却若是脚跟下事不着问人又不知脚跟下甚么线索羁绊着汝更道祖关不透我问你祖师有几个关你过去不得殊不知古人随人颠倒一时酬唱你去不得立地便成隔碍何曾有恁么事若问心地汝心本自清净用明作么良久云虽然如是痴人前不可说梦也须打彻一回始得我且问你唤甚么作心莫是见觉闻知动用不失昭昭灵灵者是你心么若此是心因甚庆喜尊者认个见前能推的被世尊呵为虚妄想相无始至今认贼为子我再问你只如二祖求达磨安心至觅心了不可得与汝安心竟便悟去为甚么后来在淫房酒肆人问其故曰我自调心非关汝事若心既安云何欲调则安者何心调者何物若道一心何为有安调二致若说二心有是理乎试定当看果若心即是佛都莫分别如何马祖又道非心非佛又云不是心不是佛不是物又云智不是道心不是佛即汝自心便有许多安顿不下总之情识用事将意路通处认作心性所以东磕西撞不得痛快今时有一等于心意识路上略通得去便自称为了事人因果罪福曾无畏惧跨脚出众置个问头定要问到座上老汉不管语脉乱统将来与你分门别户某是某非怀着许多心行大众此正所谓生灭心也去道远矣阎家老子打你鬼骨臀有日在这着子莫说未得的人不可造次就是得了还须保任涌泉景欣禅师云我四十年在里许尚有走作汝等诸人莫开大口古德云见解人多行解人万中无一若识漏未尽敢道轮回去在又曰汝但尽却今时始得成立亦唤作立中功转功就他去亦唤作就中功亲他去所以道亲人不得度渠不度亲人恁么譬喻尚不荐取秪管乱动舌头不见洞山道相续也大难盘山道譬如擿剑挥空空轮无迹剑刃无伤又道时中常在识尽功忘瞥然而起便是伤他你等向人天众前欺心乱统者试将从上古人真掺实履一自反看禅以何为力以不欺为力又曰若以豪端许言于本末者皆为自欺惟古人见彻处方可谓之不自欺也五祖演和尚在白云端处掌磨司一日端至语之曰有数禅客自庐山来诘之皆有悟入处教伊说亦说得有来繇举因缘向伊亦明得去教伊下语亦下得只是未在你道如何演于是大疑即私自计曰既悟了说亦说得明亦明得如何却未在遂参究连日忽然有省从前宝惜一时放下厥后尝语人曰我因兹出一身白汗便明得下载清风雪堂行有颂发挥之曰脑后一椎丧却全机净裸裸兮绝承当赤洒洒兮离钩锥下载清风付与谁大众知么凡船自南运货而北谓之上载自北卸货而还谓之下载此是夜静水寒鱼不饵满船空载月明归之意你看演和尚在众时岂不是翘楚犹自甘没下寮一闻举着便自不安此正所谓不自欺也又道从前宝惜一时放下放得下方名到家则多知多解大不相干故古人心如太虚随叩而应就等闲垂一机发一语初不着意你却尽平生力量咬嚼他不破其或旗枪展布各有回互纵使横拈倒弄事无虚设你既宗旨不明语句不透不曾到古人地位硬着牙关要图排抑堂头呕血有分在你道利害在甚么处盖为情识用事我见未空此是你百劫千生受亏底至今犹不知非诚可怜悯我举则极熟公案与你商量看僧问赵州如何是祖师西来意州云庭前柏树子僧云和尚莫将境示人州云我不将境示人曰如何是祖师西来意州云庭前柏树子彼时觉铁觜到法眼处眼问承闻赵州有柏树子话是否觉云无眼曰往来皆谓有此语上座何得言无觉曰先师实无此语和尚莫谤先师好大慧拈云若道有此语错过觉铁觜若道无此语又错过法眼若道两边俱不涉又错过赵州直饶总不恁么别有透脱一路入地狱如箭射毕竟如何举拂子云还见古人么喝一喝大众听着要识赵州么如天普盖似地普擎觉铁觜坐镇寰中四方纳款且道大慧知柏树子落处么春风隔院桃华暖不许游人浪品题还有六十拄杖三十拄杖打法眼三十拄杖自有一人领去在可知山僧这里赏罚分明又僧问赵州狗子还有佛性也无州云无妙喜老人恒举此话令学人参云佛语祖语诸方老宿语千差万别若透得个无字一时透过又五祖演云狗子胜猫十万倍我常室中举此则因缘问人一味乱下语南泉赵州一等是公案为甚么五祖却恁么道聱讹在甚么处若是透得斩猫公案我要问你赵州狗子若两则语一齐穿过无丝豪疑虑我要问你五祖演意在何处作此语话试听一颂荒院深村景寂寥有门无奈客来敲子归啼瘦华无主夜静钟沈月又高这些关捩子你敢一时抹杀么若是清楚不来打一反观岂不惭皇杀人尚敢大呼小叫妄自尊大惊愚骇俗耶大众此一络索潜心体究看若向这里掉臂而行方出得生死三界不能管辖佛也无奈你何洒洒落落作个大丈夫汉回视山僧所说岂不开眼见鬼以拂子直一直云我为你一笔勾销。

　　普说师升座大众集定师蓦云讨甚么碗即下座复转身云大众你既恁么莫怪山僧泼恶水去也诸禅德你蹋步向前莫不是问佛么莫不是问法么且问你唤甚么作佛唤甚么作法即今佛在那里法在那里却不去自家理会只管倚门傍户向人口角边册子上筑上许多奇言妙句在肚里所谓泉眼不通被沙塞了道眼不明知解碍了诸仁者若是此一着子在语言文字上为甚么世尊说法四十九年又有末后拈华彼时百万人天无敢措一辞者是他寻尝只向语言里作窠臼知解上去留心所以构他不着迦叶尊者此时忍俊不禁不觉微笑这也是如空合空似水投水世尊方才道我有正法眼藏涅槃妙心付与迦叶则知四十九年所说直是正法眼之绪余耳要知诸佛出世递代相沿不过开发你我本有光明唤作正法眼名为涅槃心云门垂语云人人尽有光明在看时不见暗昏昏作么生是诸人光明自代云厨库山门又云好事不如无圆悟勤云如今人才闻举着光明便去瞠眼云那里是厨库那里是山门且喜没交涉所以道识取钩头意莫认定盘星此事不在眼上不在境上须是绝知见忘得失净裸裸赤洒洒各各当人分上究取始得云门云日里来往日里辨人忽然无日月灯光于半夜中未曾到处取一件物还取得么参同契云当明中有暗勿以暗相睹当暗中有明勿以明相遇若坐断明暗且道是个甚么所以心华发明照十方刹盘山云光非照境境亦非存光境俱忘复是何物你看张拙秀才参石霜有个入处解道光明寂照遍河沙凡圣含灵共我家下边两句又注得好一念不生全体现六根才动被云遮有者只认得个昭昭灵灵底业识他所以道要一念不生方见全体六根才动便不是也下来又道断除妄想重增病趋向真如亦是邪妙妙看他得底人出语不同断除是病趣向亦是病所以道取不得舍不得不可得中恁么得雪窦显禅师特颂此一则语山僧不妨随例打哄颂云自照列孤明为君通一线山僧道益州瓠子建州姜华谢树无影看时谁不见山僧道麻黄巴豆砒霜毒药一时撒来见不见倒骑牛兮入佛殿山僧道若不是闭却天麦门冬槟榔木泽一时闯将进来诸兄弟这些葛藤椿子识得则包罗目前若不会且向此中透过一番五色线断自然八面玲珑随处自在岂不见香严在沩山会下问一畣十问十畣百及乎问着父母未生前道将一句来不能加畣披简旧日所见书籍无有一字可仇然后焚弃所业往南阳忠国师旧址结茅内究一日除瓦砾击竹有声凝滞顿然开豁便矢口说个偈云一击忘所知更不假修持动容扬古路不堕悄然机此却不是当年学识来的亦非是知解边事所以置个上树公案却也奇特道如人上树口衔一支脚不踏支手不攀支树下忽有人问西来意不对则违他所问若对他又丧身失命会中有个虎头上座领得香严意便出来道上树即不问未上树请和尚道香严呵呵大笑师竖起拂子云山僧今日上树去也置将一问来代云金香炉下铁昆仑更听一颂黑貂裘敝出秦关万言书上不为难穷到骨头皮里出肘悬金印故乡还诸兄弟一等是个参禅这些圈缋若不打彻尽是鬼家活计如今一个个都道大事了毕我且问你十方总一个法身为甚么南阎浮提不晓得北郁单越事东弗提婆不晓得西瞿耶尼事居下方不识忉利天非非想天事在天上亦不知地狱道事竖拂子云山僧今日将东胜神洲为西牛贺洲转南赡部洲作北俱卢洲搅作一团混作一块东西不辨南北不分西来意即东土意恁么则上树也是这个未上树也是这个拈华微笑厨库山门举着便知光明寂照父母未生符到奉行岂不快哉诸仁者莫道山僧恁么举话便去商量公案此则如何那则又如何大众断断乎没有此则会了那则不会底事昔大慧杲禅师斥尽诸方禅病道一种商量古人公案谓之针线工夫又谓之郎君子弟禅正堕在言语文字之最恶者故痛斥之如商量女子出定话云文殊是七佛之师为甚么出女子定不得曰文殊与女子无缘罔明是初地菩萨为甚么出得女子定曰与女子有缘便下语云冤有头债有主又有商量道文殊不合有心所以出女子定不得罔明无心所以出得便下语云有心用处还成错无意来时却宛然又有商量道文殊为甚么出女子定不得曰杓柄在女子手里罔明为甚么出得曰如虫御木又曰因风吹火又云争奈女子何邪解甚者至于作女子入定势出定势推一推弹指一下哭苍天数声伏惟尚飨拂袖便行之类冷地看来惭皇杀人妙喜颂曰出得出不得是定非真定罔明与文殊丧却穷性命你看透关人出语自有来由又如大愚芝禅师每举此问僧莫有对者乃自代云僧投寺里宿贼打不防家石门禅师特爱此语作偈记之曰出定只消弹指佛法岂用工夫我今要用便用不管罔明文殊真净和尚见之明日升座曰文殊罔明见处还有优劣也无若言无文殊何故出女子定不得只如今日行者击动法鼓同到法堂与罔明出女子定是同是别良久云不见道欲识佛性义当观时节因缘亦有偈曰佛性天真事谁云别有师罔明弹指处女子出禅时不费纤豪力何曾动所思众生总平等日用自多疑师竖拂子云大众妙喜大愚石门真净在山僧拂子头上放大光明照彻微尘刹土直得山河大地俱时不见云台楼阁宝网庄严毗卢遮那如来据天光台文殊师利说十信法门法慧菩萨说十住法门功德林菩萨说十行法门金刚幢菩萨说十回向法门金刚藏菩萨说十地法门普贤菩萨说等觉地行位如来说妙觉果海自受用境界还有善财童子自德云比丘历五十三善知识末后于普贤菩萨毛孔中一时顿证佛等刹等神通等相好光明功德等拂一拂喝一喝云此一络索向甚么处去也依旧山是山水是水众生世界一一如然所谓不坏法界性而显法界理百华落尽啼无尽更向乱红深处啼复拂一拂喝一喝云此一络索又向甚么处去也大众山僧岂敢恃有超前作略贵图今人与古人相见将这些老骨董缚作一团放在太上老君炉里炼作一堆灰分与娑竭罗龙王从色究竟天雨将下来直得尽大地一草一叶一尘一沙无一处不是这些老骨董恁么坐则见文殊立则见罔明一举一动大愚石门真净大慧如影随形朝莫不离开眼也见合眼也见眉毛眼睫间无处不是拂一拂云狭路桃华风雨后马蹄何处避残红。

　　普说老僧彻困也良久云谁人知此意令我忆南泉诸兄弟总无一星子事放下去好山僧不得已随你颠倒向盘碗里撒上些藿头你便道有味却不识好歹以虚为实殊不知我这里是木札羹无你绵味处是铁钉饭无你咬嚼处是涂毒鼓无你听闻处是铁壁铜墙无缝罅可入处是栗棘蓬无你插足处是金刚圈无你透过处自你走诸方参得多少禅菽麦不分指鹿为马似个猴子相似到处攀缘狂象一般信脚乱走亦似个羊吃物触着便安在口里又似穷措大见食好歹筑上一肚点胸点头道我会禅生大我慢自误误人不问青白开口乱道坐绳床底自眼不开不透古人关捩安有为人手段所以临济大师道参学之人大须子细如宾主相见便有言论往来或应物见形或全体作用或把机权喜怒或见半身或乘师子或乘象王如有真正学人便喝先拈出一个胶盆子善知识不辨是境便上他境上作模作样被学人又喝前人不肯放此是膏肓之病不堪医治唤作宾看主或是善知识不拈出物只随学人问处即夺学人被夺抵死不放此是主看宾或有学人应一个清净境出善知识前知识辨得是境把得抛向坑里学人言大好善知识知识即云咄哉不识好恶学人礼拜此唤作主看主或有学人披枷带锁出善知识前知识更与安一重枷锁学人欢喜彼此不辨此唤作宾看宾大德山僧所举皆是辨魔拣异知其邪正看他临济立出个宾主彼时善其机者亦不多得况至今日此道寥寥玄音绝唱适才有僧问我宾主入境因之话及若论主看宾如安石围棋赌墅破符秦百万直得草木皆兵如公瑾羽扇纶巾焚赤壁樯橹一时灰飞烟灭若论宾看主如武王陈师牧野纣兵倒戈如沛公直抵函关子婴衔璧若论主看主则彼此主将善别来机虽则旗枪展布对垒交锋看去似有输赢并不损兵折将若论宾看宾则彼此主将非人两军步伐不整不审虚实强弱不识进退作止两下乱杀一场各各覆师辱国此等大概诸人也须共知莫一向瞒盰乱统只成一场笑具临济之后首山中兴他更将宾主话特出手眼示众曰诸上座不得胡喝乱喝寻常向汝道宾即始终宾主即始终主宾无二宾主无二主若有二宾二主即是两个瞎汉又曰我若立汝须坐我若坐汝须立坐即共汝坐立即共汝立虽然如是到这里着眼始得若也眼目定动中间即千里万里何故如此隔窗见骑马眨眼便过去也直须仔细不得掠虚好山僧今日试举几则话柄贵与首山相见法华举到琅玡觉处玡问近离甚处曰两浙曰船来陆来曰船来曰船在甚处曰步下曰不涉程途一句作么生道举以坐具摵一摵曰杜撰长老如麻似粟拂袖而出玡问侍者曰此是甚么入者曰举上座玡曰莫是举师叔么先师教我寻见伊遂下旦过问上座莫是举师叔么莫怪适来触忤举便喝复问长老何时到汾阳玡曰某时到举曰我在浙江早闻你名原来见解只如此何得名譒寰宇玡遂作礼曰某甲罪过大众你看他作家相见有如是风规有如是进退大慧拈云二大士蓦劄相逢主宾互换直下发明临济心髓苟非彻证向上巴鼻具出常情正眼未免得失论量或者道举公前来一一据实只对琅玡末后不合作佛法道理是杜撰处或者道琅玡被他道个杜撰心中疑惑即时倒戈卸甲挽留举公咨决此事谓之坐参一犬吠虚千猱啀实盖由主法者智眼不明疑误后人殊不知二大士激扬若日月丽天龙象蹴踏非驴所堪井蛙醯鸡又焉知宇宙之宽旷乎又如僧问桐峰云和尚这里忽遇大虫作么生峰便作大虫吼僧作怕势峰大笑僧云者老贼峰曰争奈老僧何雪窦云是则是两个老贼只解掩耳偷铃你看此两人自起自倒彼此干戈山僧有一颂云山里大虫山里吼借你拳头筑你口大丈夫气宇如王岂肯参前落后贼贼贼喜的是风怨的是雪又如甘贽行者一日入南泉设斋黄檗为首座行者请施财座曰财法二施等无差别甘曰恁么道争消得某甲嚫便将出去须臾复入曰请施财座曰财法二施等无差别甘乃行嚫翠岩真云甘贽行者点儿落节黄檗施财何曾梦见妙喜举翠岩语云一等是随邪逐恶这云居罗汉犹较些子翠岩大慧观风知变裁抑有方只是但见锥头利不见凿头方黄檗运筹帷幄之中决胜千里之外行者两度冲锋一抬一捺黄檗坐观成败可谓用尽自己心笑破了他人口又一日入寺设粥仍请南泉念诵泉乃白椎云请大众为黧奴白牯念摩诃般若波罗蜜甘拂袖便出泉粥罢问典座行者在甚么处座曰当时便去也泉便打破锅子兔子怀胎蚌含明月三十棒寄打雪窦六不收看破云门女娲氏炼石补天秦始皇驱山塞海虽然如是三十年后一回饮水一回噎又如谷泉慈明一见便问白云横谷口游人何处来谷泉却乃左右顾云夜来何处火烧出古人坟你道我白云横谷我还你赤火烧坟慈明到者里直得无可奈何便裂幅布遮却面皮呵曰未在更道谷泉乃作虎声慈明以坐具摵之谷泉接住推置禅床上慈明却作虎声谷泉大笑曰我见七十余员善知识今日始遇作家今时据曲录木底若不具如是爪牙不知宾主互换要擒纵临时岂可得也且断断乎不是斗百草底你一语我一句不问主宾无有合杀方知我此法门如龙有翼似虎戴角婴他不得近他不得如一盆猛火触着便烧大方阔步起死回生继佛慧命岂不美哉又如三圣问雪峰透网金鳞以何为食峰云待汝出网来向汝道圣曰一千五百人善知识话头也不识峰云老僧住持事繁三圣是将门之子用处固有家法雪峰是卜商之后善于方人一个是海东青惯打天鹅一个是金翅鸟擘海吞龙虽然作雪峰则易作三圣则难他要从刀枪林里过不损一毛百花丛中来不沾一瓣始是作家又如岩头一日参德山方跨门便问是凡是圣山便喝头礼拜有人举似洞山山曰若不是奯公大难承当头曰洞山老人不识好恶错下名言我当时一手抬一手捺德山是韫玉之璞石岩头是剖玉之良工始终俱妙只不当持一条断贯索要量无边身菩萨身才多少长不免被旁人耻笑且道笑个甚么笑他是贵介公子打驱傩沿门乞丐大慧拈云猛虎不识阱阱中身死蛟龙不怖剑剑下身亡岩头虽于虎阱中别有透脱一路向剑刃上有翻身之机若子细检点将来犹欠悟在山僧极爱大慧此一拈时尝举以验人无有惬老僧意者但大慧拈底固妙中间有个丝头不接处直待你五色线断方才向你道山僧上来一一恁么批判你若向语言上卜度则山僧有没量罪过若一往不疑言句则你有没量罪过所以道识取钩头意莫认定盘星有者道但尽今时莫着言语今时若尽更有甚事山僧道你若语句过去不得今时正未尽在盖为一法不明尽是生死根株又有强作主宰只要谩过一时所以光阴唐丧虚度一生又不肯潜心体会虚心请益是以言不足听行不足法取次乱道识者所鄙可发一叹掷拂子下座。

　　冬至普说侍者烧香毕师蓦云烧香了礼拜了十一月二十八千好万好便下座顾左右云作么作么复升座云乾坤生息衲僧巴鼻四序迁流横三竖七天得之以清地得之以宁侯王得之而天下平这里了得见前受用其或未然枝蔓上更添枝蔓有物流动人之常情徒知年往不觉形随又道子在川上逝者如斯未常往也火传于薪火传也不知其尽也所以千圣万贤间世而出不过提掇我见前这着子只是个活猴子总没奈伊何都道我是衲僧奔南走北八字脚立在法座前问个向上向下纵有些长言短句却又是经行路里长连单上穿凿来底仔细回头打一想何曾于己分中些须受用得着未梢头依然打入轮回里去黄面老子所以设下许多圈缋为你无明不尽说个菩提生死不了谈着涅槃妄想不净立个真如见前不荐是鸣佛性这也是抚婴育孩提蒙振瞆底标指若是无明体空说甚菩提生死无住涅槃亦假妄想无性真如无处合觉背尘佛性亦空山僧这里别转家风另行溪径南岳天台灯笼露柱厨库山门钟楼佛殿行来坐去总在里许要取也取他不得舍也舍他不去如有人欲取虚空尽千万亿恒河沙劫亦取不着更有一人欲舍虚空尽千万亿恒河沙界外亦无有能舍去所以道佛真法身犹若虚空应物见形如水中月竖拂子云此是物作么生说个应底道理挥拂子云此是水复打圆相云此是月作么生说个如的道理于此会得菩提涅槃无明生死真如佛性妄想尘劳打作一团掷向他方国土直得世界山河含蠢蠕动不一不异无断无坏非彼非此如天帝网重重交映光光相摄苏州城中打鼓显圣寺里舂米弥勒菩萨呵呵大笑十方诸佛俱共弹指寒山拾得发垂肩达摩老是个胡子置拂子云总在这里喝一喝下座。
嘉兴大藏经　三宜盂禅师语录


　　三宜盂禅师语录卷六

　　住云门显圣寺门人净范编

　　山阴嗣法弟子祁净超较订

　　　　普说

　　万寿禅院普说这着子如节度使符到手便行擿拂子云莫妄想良久云便恁么去已是不着便何况挤挤匝匝讨甚么碗古人入草求人锤拂之下诚恐渠承当不性躁若是皮下有血眼中有筋底汉捺着便动拨着便转那讨甚么脓脓滴滴不干不净长篇短偈杂污心田山僧也曾被些真言咒语狐媚过来今日可谓浪子怜客病夫知医不惜为你披析一上众兄弟你离乡别井辞亲割爱走丛林参知识甚么是你究竟事听经听论通性通相当得究竟事么问禅问道学偈学颂当得究竟事么不知三藏十二部都是纸墨文字且道里边说些甚么道理他不过指你本有之性生佛平等教你尽却今时别无他事你却自己不了将来筑在肚里增长我见竖无明幢何曾依他行得些子纵有一二聪明人也解弃讲入禅又只认得个驴前马后边事问他如何是你主人公或竖一指喝一喝退身三步拂袖便行嘘一声作女人拜除此昭昭灵灵能竖能喝的便茫然无主正如洞祖云苦哉苦哉今时人例皆如此只认得驴前马后底将为自己佛法平沉此之谓也宾中主尚未分如何辨得主中主遂说偈曰嗟见今时学道流千千万万认门头却似入京朝帝主才到潼关即便休正切时辈参禅之病又有一种打入骨董袋学相似语者问他青州布衫他道脱不下问他狗子为甚么无佛性他道若论佛性非但狗子又指灯笼问渠他道杭州买来底又问露柱作么生道他说是桐油灰布底又问我手何似佛手曰月下弄琵琶我脚何似驴脚曰穿靴水上立人人有个生缘上座生缘在甚么处曰某甲是秀州人倚墙傍壁弱羽循支语不离窠臼安能出盖缠情识依通落在蕴魔界中又有道祖师西来意极是径捷天晴日头出雨落地下湿大尽三十日小尽二十九如何是道墙外底如何是佛殿里底这唤作平实禅不用心思意想随口畣出何其成现山僧道个未在他便作色道和尚只如墙外底与殿里底是赵州语为甚也道不是山僧道你怎么带累赵州入地狱他却又懡　而去是以山僧每每拈提聱讹公案也只为今时师僧家或堕在儱侗或落在平实或堕在穿凿或坐在死水饶你苦口相劝一总付之不闻堂头老汉连他自也分疏不下况能为人彼此颟顸只恁么流传将去胡种绝矣后生晚进无所适从可悲可痛兹有个香严李居士前有书来见教又亲来坐谈竟日总是近来诸方弊病山僧矢口信意说些话正是居士疑处故要山僧拈出病根布施大众山僧曾见大慧录谦禅人为秦国夫人计氏请普说并要说些禅病大慧曰禅有甚么病可说禅又不曾患头疼脚痛又不曾患耳聋眼瞎山僧道诚然诚然若如古来大老真参实究必至大悟命根不断必不肯歇手者有甚么病加得他上其或师家失于锻炼学人不务实参失锻则容情不实则认识此其所以无病生病也山僧记得古人有个譬喻正切时症昔日王荆公新法病民有一宰官借疾上疏曰臣本无宿疾适遇庸医妄授药剂始也肢节之伤竟为心腹之患且将有性命之忧云云大众你们用功未猛话头不清昏妄为祟此病尚在肢节若向古人相似门头配合领略某句如何某节若何实无契证用些情识拟度将去病已入心腹矣遇境逢缘飘流无主一场热病便手忙脚乱临命终时原与流俗人无二此却正是性命之忧了也更遇个瞎汉自眼不明好为人师便将个鹘臭布衫浪打冬瓜印子不知害却多少好人盖因今之开法者惟图门庭热闹不念法道陵夷学人中或望族或富姓或诗文有声或人才可观一进门便下钩饵款以上宾沃以优礼宠之要位置之明窗或以诗偈奖誉或以法语赞扬多方推毂百计周旋学人所惧者入室辨验所安者偈颂着语便教渠长篇累牍写将来便道老僧也只到得这里或曰汝已有省去不远矣或曰汝已悟心法尚未明或曰汝须久住莫离方得入吾堂奥苦哉屈哉上古何曾有此等事大慧云佛法不是日逐长进底又曰我宗无语句亦无实法与人若以实法黏缀人土也消他不得若是个人风规愈峻法爱愈深钳锤愈辣亲附愈众大慧室中不假辞色学者亲如父母可见彼时师资皆人杰也不特此也如叶县省撒灰泼水浮山远只是不肯舍去后复百般摈罚愈见貌恭色和遂云叶县这里有个古佛你看善煆人的知识何曾款曲学人具眼的衲僧何曾要人款曲又如黄檗云将先师禅板拂子来临济云侍者将火来授受之际如此光明烜赫道法所以至今不泯你看古人几曾有轻付授的事又几曾有要付授的衲子至于师家还有个锻炼人灵丹湛堂所谓今时诸方多是无此药头者此也试看洪觉范拈灵云见桃因缘云沩山老子无大人相便曰从缘入者永无退失独喜玄沙曰谛当甚谛当敢保老兄未彻在犹较些子客问觉范未彻之处安在作偈曰灵云一见不再见红白枝枝不着华叵耐钓鱼船上客却来平地捷鱼虾初时觉范参侍真净一日客问净曰洪上人参禅如何净曰也有到处也有不到处洪公殊不自安即诣真净求决所疑净乃举风穴颂曰五白猫儿爪距狞养来堂上绝虫行分明上树安身法切忌遗言许外甥且作么生是安身法洪公便喝净曰这一喝也有到处也有不到处忽于言下有省一日因违禅规删去寓杭之净慈以颂发明风穴意寄呈真净曰五白猫儿无缝罅等闲抛出令人怕翻身跳踯百千般冷地看他成话霸如今也解弄些些从渠欢喜从渠骂却笑树头老舅翁只能上树不能下大众灵云以偈呈悟沩山证据他为甚么觉范爱玄沙语而抑沩山觉范在真净门下岂非一个英杰真净酬客当播扬其美却为甚说个有到不到觉范于此有省且道省个甚么试参取看有者道万寿老汉不识好恶古人一期抬捺怎么将来作实法会山僧道说得有理为甚么山僧此间钳锤紧些你却撩起便行见他家有商量处肯道你个好字你便被他罗笼下古人底既不是实法他底说话便认作实法你道可笑不可笑设使你果有悟门我这里正要整顿你一上实法也与三十棒不是实法也与三十棒且看你作么生山僧今日手攀剑树身坐刀山作个语话谤大般若将古人公案不合向诸昆仲华擘至此也只是为众竭力祸出斯门只要大家晓得我此法门不是等闲这里少觉用情便见七华八裂近来闻见比比皆然引得那一队不务实底汉子将付受一事类同儿戏不管生死了不了大法明不明学转语作偈颂弄得一张口滑似油尖似钻打听得某日堂头上堂便于打坐时经行里打点问头我如此问将去待他答我我却又如此再问上去直要问得他口哑方才是人天众前得胜可怜生古人为生死不明不惜身命千山万水请为决择怀着疑团出众申问诚望向一言半句下了脱生死那里似如今怀了一腔生灭心造泥犁业者乎古人纵使偶有抑扬也不过是到家人干木随身逢场作戏一一从不思议中流出岂似今人打点作意来的又有　利禅和或古诗或自造约成六句分为三联首二句谓之钓话待座上答完便念第二联谓之转身句座上又答了再念第三联谓之结案句下边还有个尾声道恁么则礼拜和尚去也或云大众证明或顾左右云还是者老汉或云大众蒙恩去也如此之类不能尽述座上汉也随他念上两句刻在语录中成一篇问答若拆开原是二首诗问者答者各不相干可笑可笑前者升座有僧出问曰澄潭无影像霜月不留光如何是脑后一椎山僧曰你问我脑后一椎山僧不答你大众笑山僧去在僧云错山僧道恁么则大众笑上座去在僧又云错错山僧今日将此话与诸人一解说看此僧问澄潭无影像霜月不留光是个清净境后边带着个脑后一椎与上两句全不相干他只看你怎么答他下边打点个字等着若向上两句答他自然是错了如在脑后一椎上答他也是错了山僧只就他语上道将去此是运筹于帷幄之中决胜于千里之外他初下个错字这也罢了山僧道恁么则大众笑上座去在却怎么连下两错此却放在那里若是个汉待山僧道大众笑上座去在何不道个某甲罪过岂不据款结案为甚么连错错将去就使你千错万错将秀州城铁通来铸成个错字且道山僧还肯点头么又一僧问云太阳普照诸暗皆明正令全提群邪敛迹还是神通妙用还是法尔如然山僧道谢胡子吃辣面一头吃一头扇你道是神通妙用法尔如然他原打点着三联六句山僧答他就带着一问他却第二联用不着了便懡　而退又一僧出众便喝山僧竖两指云两重公案他道老汉放憨作么及至山僧法语说竟又出众曰和尚三重公案了大众彼时山僧竖两指已是落七落八若是法语说竟十百千万了也若果然善别来锋待山僧竖指恁么道时却反问我如何是一重公案待山僧一喝彼时道个三重公案了岂不美哉如何说法已竟作恁么语话山僧只轻轻道个贫儿思旧债已有三十棒在里许矣又前日山僧为众入室指香炉问僧云此是香炉不得道道过了也不得道香炉试道看此僧拈香盒便走山僧云我问你香炉你为何拈香盒去僧以盒置原处云恁么则还和尚也山僧打云这汉瞌睡犹未醒在有者道当时和尚问香炉便与他掀翻香几有者道把香炉覆却有者道拈一瓣香爇向炉中道是出此僧一头地可不惭皇杀人不见玄沙道用处不换机你既不善来风只管东卜西卜就是尽你力用山僧还肯点头么盖为语不知偏正为人则祸生山僧今日不妨因邪打正不惜口业为你注释一上昔闽王送荔枝与玄沙沙拈起示众曰这个荔枝得恁么红那个荔枝得恁么赤诸人作么生会若道一色犹是儱侗若道众色又落断尝诸人作么生时有个彦瑫上座曰只是和尚自生分别沙曰这儱侗愚痴有甚么交涉又有个冲机曰都来只是一色沙曰总与么儱侗有甚了时乃回顾问皎然汝作么生道曰不可不识荔枝沙曰只是荔枝又曰汝诸人如许多时在我这里总与么说话不辨缁素不识吉凶我比来向汝道用处不换机因甚么只管对话有甚么交涉大众看他拈荔枝问你就上边转个机用道一色众色便手忙脚乱去也久参宿学且尚如此况其他乎所以先圣悯汝颠倒驰逐使汝死却偷心然后盖天盖地一从自己胸中流出开口动舌自然识些好恶只如山僧问云此是香炉不得道道过了也不得道香炉试道看你却问我和尚不是问某甲香炉么我道是你便道和尚还识香炉么彼时下得此一语纵使山僧有棒也打不下来山僧拈香炉正要与荔枝相见你却乱做乱道有甚交涉大众你莫见山僧恁么说便去暗地揣度当时应该如此如彼打点问答斗凑话头仍旧打入近时野狐队里殊不知胸中流出一一天真水到渠成风来纹现几曾是你安排得来布置得就的事纵使学得来时徒增口业于道愈远又有道山僧不许集诗句问话背地里作恼道古人问答亦有成联句子诸兄弟诚然有之但古人与你不同他却临机随事信口道来俱是主宾回互函盖相承不似今时没有杀合不见大慧至奉圣初和尚处出问承师有言金莲从地涌宝盖自天垂为是神通妙用法尔如然初曰金莲从地涌宝盖自天垂大慧曰鸾凤不栖荆棘树燕雏犹恋旧时窠初曰三年不相见便有许多般大慧曰只如适来这僧道昔日世尊今朝和尚又作么生初便喝大慧曰这一喝未有主在初回头取拄杖稍迟大慧曰掣电之机徒劳伫思拍手一下归众大众你看他成联句子却不是预先斗凑的设若大慧先有这句存乎胸中与奉圣答处无干乱道将来成个甚么这个所在问者答者原非草草一句不来则千里万里去也所以岩头道但明取纲宗本无实法向上觑即疾若向意根下寻卒摸索不着又曰此是向上活计只露目前些子如同电拂如击石火截断两头灵然自若道向上有法有事真热碗鸣声涂糊汝系罩汝古人唤作系驴橛又曰夫大统纲宗中事须识句若不识句难作话会甚么是句百不思时唤作正句亦云居顶亦云得住亦云历历亦云惺惺亦云的的亦云佛未生时亦云得地亦云与么时将与么时等破一切是非才与么便不与么便转辘辘地若也看不过才被刺着眼　眵地恰似杀不死底羊若是个本色底拨着便上咬人火急却似刺猬子未触着时自弄毛羽可怜生才有人拨着便瞋斗吼地有甚么近处又曰但放却自然露裸裸地才有所重便成窠臼古人唤作贴体衣病最难治又曰若是有筋骨底诸处行脚也须带眼始得莫被人谩不见道依法生解犹落魔界夫唱教须一一从自己胸襟流得出来与人为榜样此等语并载岩头录中汝等看语录只爱相似语山僧独喜啮不破钻不入打不透无意味语汝等爱看尖新句山僧最爱德山恶口恶骂句大慧所谓第一慈悲法施也若是识羞耻底打一反观自然面热耳红不敢自欺今时人若不到古德绝后再苏不识古人末后一句守着个死猫头见识跳几跳虾蟆言句以当生平直是无惭愧自欺汉堪作甚么试看大慧在圆悟薰风语下豁然前后际断动相不生圆悟察其坐在清净处死了不得活谓曰不疑言句是为大病不见道悬崖撒手自肯承当绝后再苏欺君不得又令参有句无句话才开口便曰不是大慧念念不忘于心陪客饭时把箸在手都忘下口后悟举五祖相随来也等语当下释然悟举淆讹因缘酬对无滞此岂不是一个参禅的样子又高峰见反复元来这汉之语已打破拖死尸之疑自谓虚空粉碎大地平沉物我俱忘如镜照镜及雪岩诘以无梦无想时主在何处便去不得雪岩嘱以饥来吃饭困来打眠才睡觉来抖擞精神看我这一觉主人公毕竟在甚么处如是经于五载因旁僧推堕枕子廓然大彻如在网罗中跳出如泗洲见大圣远客归故乡此又是一个参禅的样子再看雪峰与岩头至澧州鳌山阻雪头每日只是打睡峰但坐禅一日唤曰师兄师兄且起来头曰作甚么峰曰今生不着便共文邃个汉行脚到处被他带累今日到此又只管打睡头喝曰噇眠去每日床上坐恰似七村里土地他时后日魔魅人家男女去在峰自点胸曰我这里未稳不敢自谩头曰我将谓你他日向孤峰顶上盘结草庵播扬大教犹作这个语话峰曰我实未稳在头曰你若实如此据你见处一一通来是处与你证明不是处与你铲却峰曰我初到盐官上堂举色空义得个入处头曰此去三十年切忌举着又曰见洞山过水偈曰切忌从他觅迢迢与我疏渠今正是我我今不是渠头曰若与么自救也未彻在又曰后问德山从上宗乘中事学人还有分也无德山打一棒曰道甚么我当时如桶底脱相似头喝曰你不闻从门入者不是家珍峰曰他后如何即是头曰他后若欲播扬大教一一从自己胸襟流出方始盖天盖地去峰于言下大悟便作礼起连声叫曰师兄今日始是鳌山成道住后有两僧来峰以手托庵门放身出曰是甚么僧亦曰是甚么峰低头归庵僧辞去峰问甚么处去曰湖南峰曰我有个同行住岩头附汝一书去书曰某书上师兄某一自鳌山成道后迄至于今饱不饥同参某书上僧到岩头问甚么处来僧曰雪峰来有书达和尚头接了乃问僧曰别有何言句僧举前话头曰他道甚么曰他无语但低头归庵头曰噫我当初悔不向伊道末后句若向伊道天下人不奈雪老何僧至夏末请益前话头曰何不早问曰未敢容易头曰雪峰虽与我同条生不与我同条死要识末后句只这是后有僧问招庆庆云彼此皆知何故我若东胜神洲道一句西瞿耶尼洲也知天上道一句人间也知心心相知眼眼相照雪窦颂曰末后句为君说明暗双双底时节同条生也共相知不同条死还殊绝还殊绝黄头碧眼须甄别南北东西归去来夜深同看千岩雪山僧不惜狗尾续貂亦有一颂曰去年桃李今年节打着心头脸儿热幅巾携手步芳丛飘飘柳絮梨华雪没奈何为君重解丁香结又德山一日饭迟德山擎钵上法堂雪峰晒饭巾次见乃曰钟未鸣鼓未响托钵向甚么处去山便归方丈峰举似岩头头曰大小德山未会末后句在山闻令侍者唤头去问汝不肯老僧那头密启其意山乃休明日上堂果与寻常不同头至僧堂前拊掌大笑曰且喜堂头老汉会末后句他后天下人没奈伊何虽然也只得三年活山果三年后示寂大慧杲颂云一挝涂毒闻皆丧身在其中总不知八十翁翁入场屋真诚不是小儿戏天童觉颂曰末后句会也无德山父子太含糊座中亦有江南客莫向人前唱鹧鸪好个太含糊只是无人领得若也领去始知恩大难酬山僧亦有一颂云榴花红似火芙蕖飘暗香夜来风雨后零落满池塘三年活甚参商令人错忆修文郎总来二大老一个在高高峰顶立一个在深深海底行一个山上行船一个岩前走马直得华飞锦上月上林梢然虽如是禾黍不阳艳竞栽桃李春反令力耕者半作卖华人又清素侍者久依慈明老寓湖湘鹿苑人莫之知偶从悦禅师与之邻居同食蜜渍荔枝素曰自先师亡后不食此久矣悦曰先师为谁素曰慈明某忝执侍十三年悦乃疑骇曰十三年堪忍执事之役非得其道而何遂稍稍亲之素问子所见何人悦曰洞山文曰文见何人悦曰黄龙南素曰南匾头见先师不久法道大振如此悦益疑骇遂袖香诣素作礼素避曰吾以福薄先师授记不许为人悦益恭素乃曰怜子之诚违先师之记平生所得试语我看悦具通所见素曰可以入佛不能入魔悦曰何谓也素曰岂不见古人道末后一句始到牢关如是半载素方印可仍戒之曰文示子者皆正知见然子离师太早不能尽其妙吾虽为子点破使子得大自在他日切弗嗣我后出世如素所戒仍嗣真净悦禅师又将个末后句网得张无尽解道鼓寂钟沈托钵回岩头一拶语如雷果然只得三年活莫是遭他授记来无尽后语觉范曰可惜真净不知此事予欲为点破方叙末后句未卒此老大怒曰此吐血秃丁脱空妄语不得信之既见其盛怒更不欲叙之觉范笑曰居士只知龙安口授末后句真药见前不能辨也张大惊起执范手曰老师真有此意耶觉范曰疑则别参张急请真净像展拜忏悔诸兄弟你看得的人到这里尚过去不得你莫开大口道我会禅会道盖为你所遇庸医以致病根日深日厚山僧今日不妨为你发药去将些砒霜巴豆麻黄朴硝纵你不肯吃我也管你不得灌将下去直得八万四千毛窍通身换过三百六十骨节一一改变扭转娘生鼻孔揭却顶门一盖大死后醒将转来然后始开着眼便见世界作黄金色白银色琉璃色玛瑙色将须弥山四海水纳在毛孔里自身走入蟭螟虫眉睫间去三藏十二部抛向东洋大海里去释迦老子口挂东壁历代祖师锁却咽喉其逆行也淫房酒肆天人莫测其顺行也身云法雨乐利有情卓拄杖云此却是你自家底不从外来忽起身云既不从外来你一队拾涕唾汉还在此听些甚么以拄杖赶散归方丈。

　　问答机缘

　　垂问云移山门来佛殿里即不问圣僧前一句试道看黄鹤峰前亲切句鸟啼花落分付阿谁山前山后随君玩赏前村土地与你道甚么来。

　　垂问云霜风遍寰宇含元殿里作么生红树满千山白鹭点沧波时如何动着即头角生如何免得无过。

　　垂问云老鼠咬破云门胡饼露柱镫笼连声叫屈五台山上石梁桥麒麟阁下马台石是何宗旨良久代云摩诃般若波罗蜜复云洗脚上床眠。

　　垂问云不学佛祖行径方堪荷负钟楼佛殿请下一语除却露柱灯笼还有出身句也无虚空销殒那里是你立地处。

　　垂问云父母未生前万丈髑髅圆须弥山倒卓家家化楮钱向者里通个消息看众无语师代云三餐一觉睡何必问神仙。

　　垂问云钟声披我七条鼓声撞破秀州城声前一句作么生道众下语不契师代云某甲只道得声后底。

　　垂问云有问有答即且置无问无答事如何众下语不契师云你问来一僧理前问师擿下拄杖而退。

　　僧问千里闻风特来亲近如何指示师云请作揖进云即此便是别更有师云你适才见个甚么僧礼拜云谢师指示。

　　普请次师擎起数珠翘一足云向这里道得一语免汝等出坡一僧云放下着师云什么所在又僧竖拳师云乱道出坡去。

　　一僧辞曰某甲出山去和尚有甚佛法说否师云脚下草鞋系紧些僧云恁么则得路便行去也师云看前头路滑。

　　僧问取不得舍不得是个甚么师云你怎么打碎常住碗一个不赔钱僧无语师便打。

　　僧问如何是生死透脱处师云翠竹黄华有甚么孤负汝僧无语师便打。

　　僧问和尚还许商量么师竖拳云商量看僧拟议师打出僧复入云看破了也师云那里是看破处僧亦竖拳师云拄杖为题试一颂看僧拟议师云弄虚头汉亦打。

　　居士问儒家道智者见之谓之智仁者见之谓之仁未审和尚见之如何师云居士今日从那里来士云无立地处师云毕竟居士向那里安身士沉思久之师云学来底且坐士又曰如何是圣人心师云九月菊华黄士云弟子未到秋底田地师笑云又在秋边着脚士作礼而去。

　　一僧入室云求和尚解制师曰金针入眼事如何僧无语师打出。

　　一僧云赵州狗子被某甲打死了也师云赵州道我在青州做领布衫重七斤是甚么意僧拟议师云打死狗子还我骨头来僧无语师打出。

　　晚参次僧礼拜云求和尚开示师云移镫台过来僧移过师便喝。

　　僧问某甲一向参底是死句不得活句如何是活句师云我右边耳聋你过左边来僧过左边立拟问师便起身云你驱死人。

　　僧问圣僧前着一分是何宗旨师云此话那里来底僧云贴在穿堂里师便掌云是这宗旨。

　　居士问吾道一以贯之且道一从何来师即席拈豆示云东关籴来二两九钱一石士罔措师云我不负汝。

　　居士问竹篦子公案意旨何如师云雪化见尸。

　　居士问青州布衫意旨如何师翘一足示之。

　　僧问二亲俱丧时如何师云好个消息进云还假保任否师云一翳在眼空华乱坠。

　　僧问最初工夫从何得入师以手画地云从者里入进云入后如何功行师云一翳在眼空华乱坠进云毕竟遇何境界方可休息师竖拳云会得者个方可休息进云正恁么时有何受用师云会得受用不会则不受用僧乃拜云几番误入烟霞内今日云披不昧天师笑云闲言语。

　　僧问洞山云吾尝于此切意旨如何师云老僧二十年亦曾疑着今日被你一问直得口哑。

　　僧问逼塞虚空如何转步师云我对你说你不可与人说僧拟议师云妄想作么僧云把断关津还许通个消息么师云如何是把断关津僧无语师云者消息也不少。

　　僧问念佛是谁师云城东南进云和尚将第二门头示学人看师云瞎汉僧礼拜。

　　僧问万法归一毕竟一归何处师云我清早割菜晚上抬水那有间气力与你们缠僧无语师云菩提萨婆诃僧礼拜。

　　垂问云唤作竹篦则触不唤作竹篦则背速道速道僧云老汉伎俩不忘师云草贼大败僧云勘破了也。

　　垂问云恁么也不得不恁么也不得道将一句来僧云和尚未入室已前早已三十棒了也师云者棒教谁吃僧云不得连累学人师云苍天苍天。

　　问僧云镫笼沿壁上天台明甚么边事僧拟议师震威一喝。

　　问僧云怀州牛吃禾为甚么益州马腹胀僧云香炉两个耳师云未在更道僧拟进语师云者个所在许你打妄想那便趁出。

　　问僧云你做甚么功夫僧云参如何是佛法大意师云你为甚么进厨下去偷萝卜吃僧罔措师一喝。

　　问僧云你做甚么僧云参主人公师打喷嚏一下僧罔措师云谁在那里说我了僧礼拜师顾左右云老僧入地狱有分。

　　问僧云万法归一一归何处僧云并却咽喉师起身顿足云者里一个老鼠僧伫思云一归何处是某甲明白底师云青州布衫试道看僧云只知一归何处他总不知师云怪道一个老鼠没奈他何僧无语师直打出。

　　问僧云孤山牛鹿在你肚里展手云还我马来僧云看本来面目师云你不要说谎僧无语师打云是个木头僧作礼师云今日捉败你老贼。

　　僧问某甲参万法归一不明求和尚开示师顾侍者云者个袖口你与我缝缝僧罔措师便喝。

　　僧问如何是法身句师喷嚏一下进云如何是透法身句师云礼拜着进云勘破了也师云也须记取还我北斗里藏身来。

　　问僧云还委悉得么僧云香烟与和尚道甚么师云朝打三千暮打八百东家杓柄长西家杓柄短还有话会也无僧拟议师便打。

　　一僧礼拜起师云错僧一喝师以杖作呈势云此令合上座行僧以坐具打圆相师搊住云何不道将一句来僧云恐成狼藉师连打云一个纸老虎。

　　问僧云道个如如早已变了如何免得无过僧云动即不动师申手云我与你打个拳僧拟议师便打。

　　一僧才入师转身背立僧亦背立师直趁出。

　　僧礼拜起师以鞋覆桌上云是何意旨僧一喝师云是何意旨你便喝直棒出。

　　师阅语录次指录中有施主妇人入院行众僧随年钱僧曰圣僧前着一分妇人曰圣僧年多少僧无对师问侍者云合下得甚么语方好者云待某甲悟后自然有语师曰你问我者举前话师曰和盘下将来僧入室师云万里无云青天也须吃棒且道过在甚么处僧云正要问和尚师便打出至明日复进云和尚昨日问着某甲疑处师云昨日道甚么僧云万里无云青天也须吃棒师转面云话也不会举出去。

　　问僧云尽大地是黄金为甚么东邻西舍一贫如洗僧呈坐具师便打。

　　问僧云天地与我同根万物与我一体为甚么皋亭山与南高峰各各不相知彼彼不相见僧拟议师便打。

　　问僧云一人在昭化寺一人在宗会庵不得道相见了也试道看僧云人天善知识作者个去就师云问你相见说甚么去就僧礼拜师便打。

　　师问云除却抽钉拔楔外还有甚么事也无众下语皆不契宣侍者云苍天中更添冤苦师唤宣侍者至云是你下底语么侍云是师拈竹篦云错下转语该打三十侍云苍天苍天师打一竹篦云苍天中更添冤苦复代云枷上更着杻。

　　仪侍者云某甲看忘却用心时是个甚么两年无所契入乞师指示师云堂里开静也未侍云未师展两手云忘却用心时。

　　垂问云尽大地是自己北俱卢事作么生未跨船舷早已三十棒且道节拍在甚么处有问有畣尽是鬼家活计未开口已前试道看。

　　垂问云古德曰遇着道伴交肩过一生参学事毕且道节凑在甚么处众无语师代云霜天月冷数痕雁万里关山愁杀人。

　　师入堂一僧云昨日有个僧到方丈里未开口和尚便打还是赏伊罚伊师竖拳云会么僧拟议师便打云云门这里赏罚分明。

　　垂问云拄杖子吞却乾坤了也特舍儿担枷过状众下语皆不契一僧入室云昨日和尚垂底语某甲畣不得请师代一语师云你问来僧理前话师云可惜释迦老丧却穷性命僧作礼而出。

　　一日普请挑柴次师问曰大众挑柴且道圣僧作么生畣者不甚惬意师代曰幸不登金榜悠然林下人又曰明日再担一转又曰如今老大无筋力独倚衡门数雁行晚坐次又问曰午上挑柴为甚么佛牙塔震动众畣不契师代曰东胜神洲西牛货洲。

　　师过天华请上堂西堂出众师云龙生龙子凤养凤儿堂云忙作甚么师云话头安在堂便喝师云忙作甚么。

　　僧问法雷震处声传谷惹得云来绕座行未审还有为人句子也无师云此去绍兴二十里进云恁么则任运东西去也师云一听上座卜度。

　　僧问不是杨岐三脚驴亦非沩山水牯牛得得请师亲指出免劳平地起戈矛师云断索系铁牛进云夜来风色紧满地是严霜师云可怜生进云长剑逼人寒佛祖无藏处师云也须惜取眉毛好。

　　僧问父母未生前与即今面目是同是别师云同则春华红满路别则秋叶舞长空进云为甚么头上安头师展两手云是谁之过与。

　　先和尚讳日僧问昔年此日惊天动地今夜此日动地惊天意旨如何师云雪压梅华靠粉墙进云老和尚即今在甚么处师云山僧在云栖见憨大师面如传粉唇似丹砂进云是何面目师云我道你不识进云老人末后句何不布施大众师云尽道了也只是你不会。

　　师至弁山僧问云门发焰弁岭飞光正恁么时未审和尚如何酬唱师云松宜近竹种华应傍柳栽。

　　僧问阴阳未判难以得名朕兆已形当分五位请问如何是正中偏师云提镫夜入百华园进云如何是偏中正师云疏星残月芦华泾进云如何是正中来师云虚空特地笑颜开进云如何是兼中至师云鸟蹋华枝啼不住进云如何是兼中到师云闹市丛中识天子。

　　僧问如何是事事无碍师云青山掩映斜阳外进云如何是法法无差师云寒崖古木乱啼鸦进云只如事事无碍底人还超得一切否师云上座恁么问未领话在僧指净瓶云还超得这个么师云这个是甚么僧便喝师云盖覆得好僧礼拜云作家宗师。

　　僧问今日比丘追荐先亡未审先亡超登何处师云雨过君山一点青。

　　僧问陵铄诸方气吞佛祖以此为极还有向上事也无师云达磨祖师在你鼻尖上还见么进云横开尽在枝头上无有风流别样奇师云教你吞吐不下。

　　僧问二十年前左遮右掩时如何师云谩上座一点不得进云二十年后通身显露又作么生师云苍天苍天进云忽有个汉总不恁么来时如何与他相见师云三十棒自领出去进云坐断十方犹点额密移一步看飞龙师云切忌撞倒露柱进云顺水张帆易逆风把舵难师云倒也倒也。

　　僧问斩钉截铁固是作家宗师丝豪不滞亦是通方作者旧铺重开如何酬唱师云明让不赊进云石伞峰侧耳秦望山吟哦且道明甚么边事师云莫将黄叶当春华进云好个斩钉截铁宗师师云莫涂污人好僧云恶。

　　僧问昔日亮座主见马大师后一入西山杳无消息未审他见个甚么道理便恁么去师云一钓沧浪烟水秋进云有个无面目汉与他同条生不与同条死还许此人么师云相逢那得此般人进云羚羊挂角千峰外更有羚羊在上峰师云闲语作么。

　　答位中符侄湖上问

　　问南高峰晴北高峰雨一般是湖上峰峦为甚干湿不等。

　　师云西施老态浑娇绝不点胭脂坐翠楼。

　　问师子峰高摩云汉直是三世诸佛也构不及为甚却被钱塘江渡船子笑。

　　师云一从和靖归山后湖上渔郎尽有声。

　　问荷榭酴酥犹未罢画楼歌管又相邀时如何。

　　师云月上苏堤人未散荻丛嘹亮雁声过。

　　问雾锁南屏烟埋龙井寂寂不逢人时如何。

　　师云谁道晚霞苍翠里风中吹出柳枝歌。

　　问一笛清风信轻舠所至无问朱门草阁兴亦至矣忽被个汉夺却时如何。

　　师云白鹭啄沙牵老兴古墙亲写断肠诗。

　　问拳倒孤山踢翻石屋意气则不无且道济得个甚么边事。

　　师云拭目远山烟卷去独许雷峰镇古今。

　　问官巷口掣风掣颠断桥头拏三道五食不论顿困不择所未审凭何节目乃敢尔耶。

　　师云高阳才子青楼女花落花飞尽可偕。

　　问适才湖心亭见个官人奴尧婢舜未审他是何种族得恁尊贵。

　　师云明州市上憨和尚近日风流不让人。

　　问昨夜黑观音生得个白头孩子三天竺为甚么一总不知。

　　师云飞来峰下石幢子席帽红衫进武林。

　　问湖涌堤没城涌山没底汉为甚却被个岳武穆庙里典馔夫收下了也。

　　师云苏公风雅传今古题遍湖山事等闲。

　　二僧洗浴次一僧问你那个为甚不同来浴其僧无语因请益师代云赤身露体不为你说佛法。
嘉兴大藏经　三宜盂禅师语录


　　三宜盂禅师语录卷七

　　住云门显圣寺门人净范编

　　山阴嗣法弟子祁净超较订

　　拈古

　　世尊因长爪梵志索论义预约曰我义若堕当斩首以谢世尊曰汝义以何为宗志曰我以一切不受为宗世尊曰是见受否志拂袖而去行至中路有省乃叹曰我义两处负堕是见若受负门处粗是见不受负门处细一切人天二乘不知我义堕处惟有世尊诸大菩萨知我义堕回至世尊前曰我义两处负堕故当斩首以谢世尊曰我法中无如是事汝当回心向道于是同五百徒众一时投佛出家证阿罗汉。

　　师云梵志拂袖而去不足以定粗细负处是弟子之所贺天人二乘又何得而知梵志回以赴斩首之约此政大丈夫所为不失为外道之魁如能拂袖于世尊问汝义以何为宗处虽世尊亦当赞善岂不俊哉老僧谓此处负堕更粗于请斩首以谢不闻未跨船舷已吃棒乎。

　　女子出定。

　　师云女子入定于世尊之前固非所宜文殊运智力神力可谓至矣女子必不能为其所移岂女子优于文殊抑世尊使之尔耶世有舍兹二力而能使乾坤易位日月退舍四时失度生佛倒置更不失其为山川时序十界所置之常请问罔明大士。

　　世尊因波斯匿王问胜义谛中有世俗谛否若言无智不应二若言有智不应一一二之义其义云何佛言大王汝于过去龙光佛时曾问此义我今无说汝今无听无说无听是为一义二义。

　　师云王之问真俗二谛互与否耶世尊用今之语答龙光佛时问不识匿王于彼时何如人哉世尊亦谁与使匿王即古佛之再兴是不得为佛之子若世尊居龙光而王匿王之与龙光之席舍龙光而问王有是理乎吾于此思定人王法王久不可明是名一义二义。

　　乾闼婆王奏乐迦叶尊者起舞。

　　师云方乐王质尊者事是可疑也然以头陀之藻行素有重望三作三舞此又非乐王之所知尊者忍为之此何说乎山河大地协宫商而鸣迦叶协宫商而舞乐王为然宫商为然尊者竟可例之于物类物类宁不可为尊者乎指万物为阿罗汉可乎云中之雨点疏密有度水边之沙粒行次无移风之触物而成籁抑亦乾闼婆王所为耶。

　　殃崛摩罗因持钵至一长者门其家妇人正值产难长者曰瞿昙弟子汝为至圣当有何法能免产难殃崛语长者曰我乍入道未知此法待我回问世尊却来相报及返具事白佛佛告殃崛汝速去报言我从贤圣法来未曾杀生殃崛奉佛语疾往告之其妇得闻当时分娩。

　　师云殃崛为传语则不足以明彼妊妇又安得而知所传之语与临产之事毫不相关余初入道独于此碍膺者久之既读大慧语录请益湛堂后读华严十地品始有入复以颂明之曰华阴山前百尺井中有寒泉彻骨冷谁家女子来照影不照其余照斜领始知所谓金矢法耳今复请世尊以殃崛为千百亿身传语至阎浮提使蒙者明聩者聪偻者舒跛足挛手颠痫痼癖者各得安其常即一语一人所愈者众彼蒙聩挛癖者不知也殃崛为传语亦不知也。

　　马祖因僧问离四句绝百非请师直指西来意祖曰我今日劳倦不能为汝说问取智藏去僧问西堂堂云何不问和尚僧云和尚教来问堂云我今日头痛不能为汝说问取海兄去僧又问百丈丈云我到这里却不会僧却回举似祖祖曰藏头白海头黑。

　　师云僧问离四句绝百非请师直指西来意为祖者说法为任竟以劳倦辞西堂则头痛百丈却不会三大老被这一问四百四病一时拶出则西来意固亦难言耶这僧来往亦不易凡为人天师当知有药头之妙方能纵夺临时不假拟议心性之学至马大师为大变矣握一口剑横挥竖削鲜有不受其伤者就入泥入水无不臻妙失之者摸索话头斩新辞句则何有于药头之妙此其所以去古远矣还知马大师么如今老大无筋力独倚衡门数雁行。

　　南阳慧忠国师一日唤侍者者应诺如是三召三应国曰将谓我孤负汝却是汝孤负我。

　　师云国师三唤侍者三应节拍分明下个注脚道将谓吾孤负汝却是汝孤负吾丛林古宿便有许多络索有谓侍者却会若不会争解恁么应好一碗羹却被鼠粘污却有谓国师侍者总欠会在试问作恁么话会桶底脱落也未。

　　天童净禅师上堂云霜风号肃杀霜叶堕萧颾举拂子曰看惟有玲珑石崔嵬望转高所谓天童滞货今朝短贩一遭莫有酬价底么下座。

　　师云端午后神符除夜旧历日请自留取糊壁。

　　忠国师因丹霞来访值睡次乃问侍者耽源云国师在否者曰在即在秪是不见客霞云太深远生者云莫道上座佛眼也觑不见霞云龙生龙子凤生凤儿国睡起侍者举似国国打二十棒趁出丹霞闻云不谬为南阳国师。

　　师云国师高枕丹霞得以乘间而入耽源道莫道上座佛眼也觑不见却被丹霞从[空/心]隙中送眼旁偷耽源吃棒出院此时和耽源也不相见了也虽然耽源两处受棒还知丹霞受棒处么若知得好与国师相见亦不谬为佛祖儿孙如或不知莫向秦庭夸好手荆卿事业竟何如。

　　青州辨云二边纯莫立中道不须安且道甚处相见得个端的。

　　师云可怜无定河边骨尽是春闺梦里人。

　　又云回途转位直须戴角披毛唤作畜生得么。

　　师曰妓女不知亡国恨隔江犹唱后庭花。

　　百丈再参马祖。

　　师云始而百丈语黄檗云老僧昔被马大师一喝直得三日耳聋黄檗闻举不觉吐舌此宗之妙自马大师融冶乾坤指挥神策百丈握阃外之威权黄檗搀枪夺鼓所向无敌故知机用为列祖之神髓乃万类之钳锤汾州谓悟去便休更说甚么三日耳聋石门云若不三日耳聋争得悟去恁么批判古人还甘么老僧不避腥膻试为断看烽火渔阳楼上月曲中都是断肠声。

　　青州辨云念念释迦出世步步弥勒下生为甚么拟心即错动念即乖。

　　师云富嫌千口少贫恨一身多。

　　青州辨云有口赞不尽无言心自明是则裂破虚空不是则鬼家活计上人端的处道将一句来。

　　师云骨锉又云背手抽金镞。

　　百丈因沩山五峰云岩侍立次问沩山并却咽喉唇吻作么生道山曰却请和尚道丈曰不辞向汝道恐已后丧我儿孙又问五峰峰曰和尚也须并却又曰无人处斫额望汝又问云岩岩曰和尚有也未丈曰丧我儿孙。

　　师云百丈置个问端沩山曰却请和尚道五峰曰和尚也须并却云岩曰和尚有也未象王回顾挂角羚羊还他三老临场试卷却忘了题目明明道并却咽喉唇吻乱开口作么脱有问老僧曰和尚试道看老僧时以他事所移不及与渠分秦别楚前汉后唐一揖而别。

　　青州普照一辨禅师垂语曰声前荐得落在今时句后承当迷头认影作么生是空劫已前自己。

　　师云道即不难恐落今时或曰试道看师打一掴曰羞也不识要称禅客。

　　百丈野狐。

　　师云前百丈错一转语五百生为野狐利害在甚处大凡宗师家着着拈提向上先自有出身之路则不被目前所碍若儱侗将去则不堪也云峰圆闻二僧举野狐话一僧云不昧因果也未脱得野狐一云不落因果又何曾堕野狐来道圆过涧有省更以呈偈南公公见之为之助喜圆公悟去则不无之二僧披毛戴角有日在或曰谢师授记咄这野狐精复云不落因果兔子窠边遭野火不昧因果粉蝶飞上梨花朵参。

　　大名雪岩满禅师参普照宝宝垂示语曰兄弟年俊正宜参叩老僧当年念念常以佛法为事满避席曰禴尚而今如何也宝曰如生冤家相似满曰若不得此语几何枉行千里宝下禅床握满手曰作家那。

　　师云普照当初待他问和尚而今如何也分顶门一棒或再进语再与一棍且教这汉参三十年普照若行得此令吾宗不致寂寥也便软拖拖地道作家那虽然烂泥里有刺作者方知。

　　百丈普请钁地次。忽有一僧闻鼓鸣。举钁头大笑便归。丈曰俊哉。此是观音入理之门。丈归院乃唤其僧问。适来见甚么道理便恁么。曰适来肚饥闻鼓声归吃饭。丈乃笑。

　　师云这僧闻鼓声举钁头大笑便归。丛林喧传赵州洗钵盂话。此则因缘宁不胜他十倍。但在千百众中夺锦而归。及乎询其所以。却又将扇子掩面而避。镜清云沩山当时有此僧。鼓山云沩山当时无此僧。普请钁地次时实有此僧。荷锄归去实无此僧。则二师为僧担板各有所见。要识此僧也大难在。分明只在秋江上。明月芦花何处寻。

　　鹿门觉禅师示众。曰尽大地是学人一卷经。尽乾坤是学人一只眼。以者个眼读如是经。千万亿劫无有间断。

　　师云正恁么时。有经处无眼。有眼处无经。举意读时便成间断。报恩秀云看经不易。师咄云。寐语作么。

　　百丈谓众曰。有一人长年不吃饭不道饥。有一人终日吃饭不道饱。一僧着语云。一对鸳鸯池边独立。一双孤雁扑地高飞。

　　师云堕地狱如箭射。一僧着语云。渠今正是我。我今不是渠。师云衔铁负鞍有日在。且道过在甚么处。试检点看。

　　报恩万松行秀禅师示众。曰机轮转处智眼犹迷。宝镜开时纤尘不度。开拳不落地。应物善知时。两刃相逢时如何回互。

　　师云遍身绮罗者。不是养蚕人。

　　大名宝禅师示众。云若论此事如人作针线幸然。针针相似。忽见人来不觉失却了针。者边寻也不见。那边寻也不见。却自曰近处尚不见。远处那里得来。多少时寻不得。心烦不好昏闷。打睡拽衣就枕。方就枕时蓦然一劄。曰原来在这里。

　　师云且道是针不是针。复曰大名不能为后人抽钉拔楔。作洒落了事人。反引渠向针线上作活计。就使摸索得来。往往迷头认影。虽然三十年后一回饮水一回噎。

　　南泉问黄檗。定慧等学明见佛性。此理如何。檗曰十二时中不依倚一物。泉曰莫是长老见处么。檗曰不敢。泉曰浆水钱且置。草鞋钱教阿谁还。妙喜曰路逢剑客须呈剑。不是诗人莫献诗。

　　师云老僧则不然。南泉还浆水钱。黄檗偿草鞋钱。不见道贼是小人智过君子。

　　盐官谓众曰。虚空为鼓。须弥为椎。甚么人打得。众无对。有僧举似南泉。泉云王老师不打这破鼓。黄龙云甚么处是破处。直饶拣点得破处分明。我还要觅鼓在。

　　师云山僧有鼓便打。有笛便弄。无论渠破与不破。若要问我觅鼓在。自领出去。

　　王山体禅师发明洞上宗旨。曰既有尊贵之位。须明尊贵底人。须知尊贵底人。不处尊贵之位。方明尊贵不落阶级。

　　师云。如何黑漆屏风上。更画卢同月蚀诗。

　　南泉因陆大夫道肇法师也甚奇怪。解道天地与我同根。万物与我一体。泉指庭前牡丹花曰。大夫。时人见此一株花如梦相似。陆罔测。雪窦颂云。见闻觉知非一一。山河不在镜中观。霜天月落夜将半。谁共澄潭照影寒。

　　师云梦中作梦法师语。南泉梦中占梦。也大奇怪。雪窦善于原梦。镜里山河影中闻见。扑碎镜拂却影。可惜一株花拈向霜天月下。更来到澄潭摸索。可不道月落夜阑。不知何处相见。知有者拣点看。

　　万松示众云。去则留住。住即遣去。不住不去渠无国土。何处逢渠。在在处处且道是甚么物。得恁么奇特。

　　师云枰锤蘸醋。

　　南泉问座主。讲甚经。主云弥勒下生经。泉曰弥勒几时下生。主云现在天宫未来。泉曰天上无弥勒地下无弥勒。

　　师云南泉等闲置个问头。不特座主口哑。洞山被问直得禅床振动火炉振动太阳玄地动。彼此随搂搜。你也动我也动。动到弥勒下生有甚了期。忽有问天上无弥勒地下无弥勒。谁与安名。老僧直得八万四千毛窍一时卓立。打失了娘生鼻孔。

　　万松示众曰。动则埋身千丈。不动则当处生苗。直须两头撒开中间放下。更买草鞋行脚始得。

　　师云曾经三峡猿啼处。不是愁人也断肠。

　　南泉住庵一僧到。泉向伊道。我上山去作务。待斋时作饭自吃了。送一分上来。少时其僧作饭自吃了。却打破家事就床卧。泉待不见来便归庵。见僧卧泉亦至僧边卧。僧便起去。

　　师云可惜这僧泯然无闻。当时风仪令人可爱。南泉过后思君子见之晚矣。彼时下山来何不掘个坑将这僧埋却。岂不据款一结。或云老汉聻。老僧与一顿棒趁出山门。

　　万松示众。云踢翻沧海大地尘飞。喝散白云虚空粉碎。严从立令犹是半提。大用现前如何施设。

　　师云琉璃殿上无知识。

　　南泉示众。云唤作如如早是变了也。如今师僧须向异类中行。归宗云虽行畜生行不是畜生报。泉云孟八郎汉又与么去也。

　　师云似地擎山不知山之孤峻。如石含玉。不知玉之无瑕。大通智胜迁座而成正觉。善财童子别峰而见德云。僧云智不到处切忌道着。道着即头角生却。为甚么作这般语话。乃喝一喝云孟八郎汉又与么去也。

　　万松示众。曰向上一机鹤冲霄汉。当阳一路鹞过新罗。直饶眼似流星未免口如匾担。且道是何宗旨。

　　师云闭眼食蜗牛。一场酸涩苦。

　　南泉问僧夜来好风。僧云夜来好风。泉云吹折门前一株松。僧云吹折门前一株松。次问一僧。云夜来好风。僧云是甚么风。泉云吹折门前一株松。僧云是甚么松。泉云一得一失。

　　师云一僧云这公案与赵州验二庵主法眼指帘一样。一僧云刁刀相似。鱼鲁不同。争之不能已。以质之。老僧乃云一得一失。

　　西京雪庭福裕禅师因僧问。如何是祖师西来意。庭曰待乳峰点头即向汝道。师曰一字入公门九牛拔不出。僧复问曰。如何是尊贵一路。庭曰渔歌惊起沙汀鹭。飞出芦花不见踪。

　　师云乳峰点头也。道个甚么。火里鹪鹩吞大虫。

　　南泉上堂云。王老师自小养一头水牯牛。拟向溪东牧。不免犯他国王水草。拟向溪西牧。不免犯他国王水草。不如随分纳些些。总不见得。

　　师云且道这些子还是溪西溪东。除是这牛儿不啮一茎草。不饮一滴水始得。就使牵到他方世界外。还出得他国王水土么。试请王老师定当看。

　　灵隐文泰禅师上堂云。尘劫来事只在于今。河沙妙德总在心源。试教渠觌面相呈。便不解当风拈出。且道过在甚么处。卓拄杖曰。秪为分明极。翻令所得迟。

　　师云只如灵隐还拈得出么。若拈得出何不略借一观。若拈不出河沙妙德向何处去也。隔墙恩怨如何说。独抱琵琶月下弹。

　　南泉上堂云。王老师卖身去也。还有人买么。一僧出曰某甲买。师曰不作贵不作贱。汝作么生买。僧无对。

　　师云雪窦拈云雪窦拟酬个价。直令南泉进且无路。退亦无地。不作贵不作贱。作么生买。别处容和尚不得。山僧独爱此语。然虽如是。雪窦只可作南泉奴。秪如进且无路。退亦无地。还容得雪窦么。

　　宝应遇禅师因僧问如何是西来的的大意。遇曰风送泉声来枕畔。月移花影到[空/心]前。

　　师曰大小祖师引人向声色里作窠臼。好与三十棒。除却声色也与三十棒。秪如老僧聻。点石化为金玉易。劝人除却是非难。

　　南泉云三世诸佛不知有。狸奴白牯却知有。

　　师云试问如何是狸奴白牯知有的事。或曰黄金国土琉璃地。师子岩前水草香。作恁么语话。衔铁负鞍有日在。

　　香严文才禅师依缝州福严普公出家。尝读证道歌至幻化空身即法身之句。豁然契悟。乃入还源之室。

　　师云若向这里悟去。披毛戴角有日在。

　　盐官安国师一日唤侍者。曰将犀牛扇子来。者曰破也。安曰扇子既破。还我犀牛儿来。者无对。

　　师云犀牛儿随扇子破了。就将得来也。是无用之物。投子云不辞将出恐头角不全资福作一圆相。心中书牛字。师云当时盐官原向侍者根讨个活泼泼的牛儿。诸方拈颂总是死牛。良久云。老僧恁么告报还得么。

　　俱空契斌禅师因僧问。如何是空劫已前底事。斌曰乌龟向火。

　　师云料掉没交涉。且道过在主家宾家。这里明得。方许你会空劫已前事。如或不明。且看乌龟向火。

　　鲁祖宝云禅师寻常见僧来。便面壁。南泉闻乃云我寻常向僧道佛未出世时会取。尚不得一个半个。他漝么驴年去。

　　师云也奇怪。古人拈弄个事。费却许多威神。露风规于百草头上。总不放过。释迦掩室净名杜口。须菩提晏坐岩中诸天散花谢法。又何常绝无会取领意者。南泉作个语话学人。须知岩头道雪峰我当时不与伊道个末后句。若识得末后句。天下人没奈伊何。吁。番令力耕者半作卖花人。

　　大觉方念禅师游初祖面壁处。忽然契悟。乃曰五乳峰前好个消息。大小石头块块着地。

　　师云祖师恁么悟去。且教面壁僧曰和尚不肯古人耶。师打一下曰。你还梦见么。

　　盘山宝积禅师云。诸禅德譬如掷剑挥空。莫论及之不及。斯乃空轮无迹。剑刃无亏。若能心心无知。妙喜云咄咄咄。我王库内无如是刀。

　　师云若论本色衲子。实无是刀。若论本色衲子。实有是刀。一僧哂曰。不见盘山道学者劳形如猿捉影。喝一喝曰情知你坐在鬼窟里。

　　云门澄和尚至。云栖莲大师举高峰海底泥牛话问门。门推出傍僧曰大众证明。莲颔之。

　　师云彼时此语传之海内。直得须弥震动。大海波腾。阿修罗手擎日月。高声唱曰邪正不分。过由傍僧。

　　澧州苕溪道行禅师尝曰。吾有大病非世所医。

　　师云吾有大病。一物可医。不识是甚么物。若拈得出。可与苕溪同病。

　　云门澄和尚一日送亡僧回。云栖问亡僧迁化后向甚么处去。门出众曰谢和尚挂念。栖休去。

　　师云云门老汉虽善机宜。还得替这僧入涅槃堂始得。

　　西园昙藏禅师一日烧浴次。僧问何不使沙弥。师抚掌三下。曹山云一等是拍手抚掌。就中西园奇怪。俱胝一指头禅。盖为承当处不谛当。

　　师云俱胝一指。诸方古宿拈颂揄扬。不翅稻麻竹苇。曹山引西园一相形比和俱胝承当时便差了。大众为复是一期压捺。为复别有道理。有者道古人提唱总不可作实法会。理固如此也须要头脑。清楚西园抚掌是甚时节。俱胝竖指是何节目。这里缁素得出。许你亲见西园。否则在人家屋檐下。住着驴年去在。

　　云门澄和尚上堂说法竟。问众曰还有问者么。若有出来。祗要打草惊蛇。一僧才出门。曰真是一场业地。卓拄杖下座。

　　师云这老汉图得一时俊快。不顾后日风波。这片地从古至今何曾清净得来。偶然一时打草。却被这僧靠倒。

　　乌臼和尚玄绍二上座参。臼问云二禅客发足何处。玄曰江西。臼便打。玄曰久知和尚有此一机。臼曰汝既不会后面个师僧祗对看。绍拟近前。臼便打曰信知同坑无异土。参堂去。

　　师云乌臼只管据令而行。弥勒释迦立在下风。试问二禅客还甘么。若甘则瞎却天下人眼。若不甘瞎却乌臼眼。或曰甘与不甘一并收下。也是瞎驴趁大队。

　　乌臼问僧近离甚处。曰定州。臼曰定州法道何似这里。曰不别。臼曰若不别更转彼中去。便打。僧曰棒头有眼不得草草打人。臼曰今日打着一个。又打三下。僧便出。臼曰屈棒元来有人吃在。曰争奈杓柄在和尚手里。臼曰汝若要山僧回与你。僧近前夺棒打臼三下。臼曰屈棒屈棒。曰有人吃在。臼曰草草打着个汉。僧礼拜。臼曰却与么去也。僧大笑而出。臼曰消得恁么消得恁么。

　　师云要做济下儿孙。须知有这般机用。我坐你立收放自由。主宾互换血脉贯通。自然风云凛冽。所以谓之得大自在。若一棒差排到底了无杀合。不识曾一览乌臼语否。今之所谓风斯下矣。

　　则川和尚摘茶次。庞蕴曰法界不容身。师还见我否。川曰不是老僧泊答公话。士曰有问有答盖是寻常。川乃摘茶不听。士曰莫怪适来容易借问。川亦不顾。士喝曰这无礼仪老汉。待我一一举似明眼人。川抛却篮。便归方丈。

　　师云庞公向雪中觅粉。墨上寻煤。则川把定牢关。不通水泄。可谓头正尾正。庞公用尽自己心。笑破他人口。幸而免者。不为则川所逐。

　　净杯和尚。凌行婆来礼拜。杯与坐吃茶。婆乃问尽力道不得底句分付阿谁。杯曰浮杯无剩语。婆曰未到浮杯不妨疑着。杯曰别有长处不妨拈出。婆敛手哭曰苍天中更添冤苦。杯无语。婆曰语不知偏正。理不识倒邪。为人即祸生。后有僧举似南泉。泉曰苦哉浮杯。被这老婆摧折一上。婆后闻。笑曰王老师犹少机关在。澄一禅客逢见行婆。便问怎生是南泉犹少机关在。婆乃哭曰可悲可痛。一罔措。婆曰会么。一合掌而立。婆曰伎死禅和如麻如粟。一举似赵州。州曰我若见这臭老婆。问教口哑。一曰未审和尚怎生问他。州便打。一曰为甚么却打某甲。州曰似这伎死汉。不打更待几时。连打数棒。婆闻却曰赵州合吃婆手里棒。后僧举似赵州。州哭曰可悲可痛。婆闻此语合掌叹曰赵州眼光烁破四天下。州令僧问如何是赵州眼。婆乃竖起拳头。僧回举似赵州。州作偈曰当机觌面提。觌面当机疾。报汝凌行婆。哭声何得失。婆以偈答曰哭声师已晓。已晓复谁知。当时摩竭国。几丧目前机。

　　师云可惜浮杯带累着王老师。赵州不打澄禅客。这婆子视秦无人矣。毗耶离城摩竭提国多少奇特。我此一宗尽底掀翻。是所以光明烜赫照映千古。设有问老僧。乃曰试举看。僧才举。老僧揶揄曰话也不会举。更问甚么浮杯。僧曰不识和尚如何举。老僧打曰可悲可痛。

　　遵布衲浴佛。时药山曰这个从你浴。还浴得那个么。遵曰把将那个来。药山休去。

　　师云好个休去。药山岂不能似今时粗浮暗短之流。宗旨不分血脉不贯。满腔是生灭心胜负见。问个把将那个来。便打便喝。掀翻浴盆。乱统一上。好不知羞。我道药山若不休去。提将来撇向东洋大海里。绝教他浴个像心像意。待弥勒下生。我还要他把将那个来。

　　药山因僧问平田浅草。麈鹿成群如何射得麈中主。山曰看箭。僧放身便倒。山曰侍者拖出这死汉。僧便走。山曰弄泥团汉有甚么限。

　　师云这僧置个问头也不易。及乎发箭原来是个死鹿。或幸而他处饮甘露而再生。不失其为威音王如来始祖。复望空作弯弓式。

　　药山因僧问学人有疑请师决。山曰待上堂时来与汝决。至晚上堂。众集。山曰今日决疑。上座在甚么处。其僧出众而立。山下禅床把住曰。大众这僧有疑。便与一推。却归方丈。

　　师云是醍醐是毒药。杀人剑活人刀。

　　药山久不升座。一日院主白云大众久思和尚示诲。曰打钟着。时大众才集定。便下座归方丈。院主随后问云。和尚许为大众说法。为甚么一言不措。山曰经有经师。论有论师。争怪得老僧。

　　师云经师论师不失其为药山于一弹指顷成就灵山百万龙神人非人等。有个汉断断不受老汉颟顸。可以为千佛师。药山虽用尽伎俩。争怪得这僧。

　　丹霞烧木佛院主堕眉须。

　　师云时天实寒。大地人冻死几半。独丹霞有出身之路。不致为害。院主为常住惜责任当言这是常理。祗如寮舍僧徒炉煨榾柮炽炭闲谈。院主为客计则吝。为主计则奢。还知丹霞眉须被火燎却赖得院主救取一半么。是则龙女顿成佛。非则善星生陷坠。

　　丹霞访庞居士。见女子灵照洗菜次。霞曰居士在否。女子放下菜篮叉手而立。霞又问居士在否。女子提篮便行。霞遂回。须臾居士归。女子乃举前话。士曰丹霞在么。女曰去也。士曰赤土涂牛你。

　　师云维摩会上散花天女与舍利弗用尽神力显个不思议解脱法门。不如灵照一个菜篮十八代先灵同受供养。丹霞只见菜篮惜乎不见居士。灵照若不是个菜篮。何处觅他父亲。居士曰赤土涂牛你。非此一端。

　　黄檗希运禅师一日捧钵向南泉位上坐。泉入堂见乃问长老甚年行道。檗曰威音王已前。泉曰犹是王老师儿孙。下去。檗便过第二位。泉休去。

　　师云王老师年尊。何不退位。致使后代儿孙向头上屙是何道理。

　　黄檗示众云。还知大唐国里无禅师么。时有僧问诸方尊宿尽聚众开法。为甚么事却道无禅师。檗曰不道无禅。秪是无师。

　　师云黄檗一时将个正法眼擉瞎。要津坐断。却被个噇酒糟汉一拶粉碎。

　　大慈寰中禅师上堂。山僧不解答话秪能识病。时有僧出。寰便归方丈。

　　师云不是这僧。争见国手。且道这僧是甚么病。我道这问便是还甘么。

　　赵州到一庵主处。问有么有么。主竖起拳头。州曰水浅不是泊船处。便行。又到一庵主处。问有么有么。主亦竖起拳头。州曰能纵能夺能杀能活。便作礼。

　　师云一样拳头。两个庵主两样判断。一个拳头生铁铸就纯钢打成。一任挨排还曾动着他丝发许么。然不可不知赵州择法眼亦不可失二庵主。又要知赵州落处。不可颟顸不可儱侗。竖起拳头云。试定当看。

　　赵州因僧问学人乍入丛林乞师指示。州云吃粥了也未。云吃粥了也。州云洗钵盂去。其僧因此大悟。后雪窦云我不似云门为蛇画足。直言向你道问者如虫御木。答者偶尔成文。虽然与么瞎却衲僧眼。作么生免得此过。诸仁者要会么。还尔赵州吃粥也未拈却这僧吃粥了也。雪窦与你拄杖子归堂。

　　师云这僧千余年下又得雪窦一拄杖子。老僧道且缓缓地。要过赵州桥则易。要闯雪窦关则难。无风荷叶动。决定有鱼行。复云瞎。

　　赵州因僧问如何是祖师西来意。州曰庭前柏树子。曰和尚莫将境示人。州曰我不将境示人。曰如何是祖师西来意。州曰庭前柏树子。后法眼以此话问光孝觉。觉曰无。眼曰往来皆谓赵州有此话。上座何得言无。觉曰先师实无此语。莫谤先师好。

　　师云衲子竞头纷纭柏树子话。则所尚者岂非话柄。纵你识得赵州意。还须知有觉铁嘴这一门限在。卓拄杖一下云。今日要与光孝相见者试道看。一僧才出。师便打。僧掀翻香案。师直打趁出。

　　赵州因僧问狗子还有佛性也无。州云无。

　　师云妙喜将僧问一节至赵州答无处止。令学者参。但透得无字一切皆明。又五祖演和尚示众云。狗子胜猫十万倍。要须搂破南泉窠窟。掀翻赵老家私。再看五祖为甚么平白地上分个胜负。为复抑扬之语耶。为复故意扭捏耶。为复一期方便耶。若作如此见解。不惟不识五祖。要见南泉赵州远之远矣。亦且呕血有日在。古德一般提个事。利害在甚么处。法性不宽波澜不广。不到七通八达。难以评量古今。却不是一味盖抹得去的道理。不见道。当时摩竭国几丧目前机。

　　赵州因侍者报大王来也。州云万福大王。者云未到在。州云又道来也。

　　师云侍者虚报军情。赵州望敌轻进。直得双凤云中扶辇下。六鳌海上驾山来。

　　赵州因二僧相推不肯作第一座。主事白州。州曰总教他作第二座。事曰第一座教谁作。州曰装香着。事曰装香了也。州曰戒香定香慧香解脱香。

　　师云赵州着个座元于佛祖位上。使天下丛林无敢正坐规绳。自此一跌直至于今整理不起。还有人为法社正纪纲者么。不必相推请来相见。如无则山僧摈却圣僧去也。

　　赵州因僧问至道无难惟嫌拣择。是时人窠臼否。州曰曾有人问老僧直得五年分疏不下。

　　师云赵州古佛尚且经年道不得。何况其余。你们只管乱开大口。旁僧哂之。师打三下。曰举似明眼人看。

　　赵州勘台山婆子。

　　师云赵州婆子这僧以诸方判断互有勘破处。台山一条路直得七湾八曲无所适从。不若这一队汉。总被台山路勘破。合吃台山路手中棒。这也免不得依样画猫儿。还知么。这婆子是个老滑头。佛来也恁么道。祖来也恁么道。赵州久经行阵的老将。岂是寻常行脚之流。这僧踏毗卢之顶超佛祖之上。若论赵州勘破婆子。苏卢悉利娑婆诃。婆子勘破赵州。悉利苏卢娑婆诃。这僧勘破婆子。苏卢苏卢娑婆诃。台山勘破诸方。悉利悉利娑婆诃。僧云和尚聻。师云老僧罪过。

　　赵州因有一婆子。令人送钱。请转藏经。州受施利了。却下禅床转一匝。乃曰传语婆。转藏经已竟。其人回举似婆。婆曰比来请转全藏。如何秪为转半藏。

　　师云赵州既受施利。许为转藏。以不全转。大失所望。历来禅林诸大老拈颂批判。总为那半藏。欲补赵老之不足。细算大藏之数。却也争不多了。其余只待星宿劫千佛出世以补之。或不能。待老僧不惜腕头气力。代为一二。却也懒下禅床。更不能绕经周匝。极是省便。分明记取数目。更不可谓老僧负汝也。

　　赵州因僧问承闻和尚亲见南泉是否。州云镇州出大萝葡头。

　　师云要见南泉则易。要见赵州则难。要见赵州则易。要见萝葡则难。还有要见萝葡者么。请来与老僧相见。老僧卖身供养他。不见道拾薪设食。乃至以身而为床座。

　　金川操禅师请米和尚斋。不排座位。米一到便展坐具礼拜。操下禅床。米乃坐操位。操却席地而坐。斋毕。米便去。侍者曰和尚受一切人供养。今日坐位被人夺却。操曰三日后来即受敕在。三日后米果来。曰前日遭贼。

　　师云当时米和尚一到便席地而坐。绝教金川上天无路入地无门。直坐到楼至如来出世。我那时再来与渠相见。以手斫额曰猫。

　　湖南上林戒灵禅师初参沩山。山曰大德作甚么来。林曰甲胄全具。山曰卸却了来与上座相见。林曰卸了也。山咄曰。贼尚未打卸。作甚么。林无对。仰山代曰。请和尚屏却左右。沩山以手指曰喏喏。林后参永泰方谕其旨。

　　师云且道上林悟沩山旨耶。悟仰山旨耶。若从沩山上悟来。甲胄何在。若从仰山上悟来。试问仰山还曾屏却也未。若总不恁么。从自己领得卸却个甚么。或曰和尚何得以己方人。以手指曰喏喏。

　　沩山上堂。僧出曰请和尚说法。沩曰我为你得彻困也。僧礼拜。

　　师曰须知沩山未上堂早已彻困也。

　　沩山一日唤院主。主便来。沩曰我唤院主汝来作甚么。主无对。又令侍者唤第一座来。座便至。沩曰我唤第一座汝来作甚么。座亦无对。

　　师云若是不来有违师命。随唤而至又触师嫌。已后第一座师自下堂见他便了。

　　沩山一日见刘铁磨来。沩曰老牸牛汝来也。磨曰来日台山大会斋师还去么。沩放身作卧势。磨便出。

　　师云沩山被铁磨一问。直得倒街卧路。牛马践踏。总不顾也。且道大会斋还去不去。到来日再看。

　　沩山与仰山行次。指前枯树问仰山云。前头是甚么。仰云只是枯树子。沩却问耘田翁。翁亦云枯树子。沩云这耘田翁向后亦有五百众。

　　师云沩山作恁么语话。耘田翁未肯点头在。

　　云岩扫地次。道吾曰太区区生。岩曰须知有不区区者。吾曰恁么则第二月也。岩竖起扫帚曰。是第几月。吾便休去。玄沙曰正是第二月。

　　师云云岩果是第二月。玄沙只见第二月。争者不是。辨者不真。所以道吾休去。

　　灵云志勤禅师见桃花悟道。有偈呈沩山云。三十年来寻剑客。几回落叶又抽枝。自从一见桃花后。直至如今更不疑。沩览偈诘其所悟。乃符契。嘱曰从缘悟得永无退失。善自护持。玄沙闻云谛当甚谛当。敢保老兄未彻在。

　　师云灵云若不是玄沙。几被桃花误了一生。沩山也是怜儿不觉丑。或有问老僧灵云未彻在甚么处。曰不妨疑着。

　　仰山在沩山为直岁作务归。沩问甚处来。仰曰田中来。沩曰田中多少人。仰插锹乂手而立。沩曰今日南山大有人刈茅。仰拔锹便行。

　　师云作务归来父子酬唱。直得填沟塞壑无处出头。雪窦道仰山被沩山一问直得无绳自缚。死去十分。还知仰山么。偶行花下路。惊起树头莺。

　　临济见僧来。举起拂子。僧礼拜。济便打。又有僧来。济亦举起拂子。僧不顾。济亦打。又僧来参。济举拂子。僧曰谢和尚指示。济亦打。

　　师云有宾有主有照有用。其中一棒超诸佛之先。一棒为列祖顶门。一棒撑天拄地。试拣点看。旁僧云这老汉向这里分先分后论佛论祖。师便打。

　　临济问僧甚处来。曰定州。济拈棒。僧拟议。济便打。僧不肯。济曰已后遇明眼人去在。僧后参三圣才举前话。三圣便打。僧拟议。圣又打。

　　师云竹上泉通竹下水。涧东花发涧西红。

　　三圣慧然禅师至仰山。山问汝名甚么。圣曰慧寂。山曰慧寂是我名。圣曰我名慧然。山大笑。

　　师云仰山向虚空里挖缝。三圣炼石补天。陈希夷一觉睡千年。至今不知直是好笑。

　　三圣上堂云。我逢人即出。出则不为人。便下座。兴化云我逢人则不出。出则便为人。

　　师云三圣不为人。不知误却多少人。兴化便为人。不知误却多少人。还有不误者么。相看两不厌。惟有敬亭山。

　　桐峰庵主。僧问和尚这里忽遇大虫来时如何。主便作大虫吼。僧作怖势。主大笑。僧曰这老贼。主曰争奈老僧何。

　　师云桐峰不用棒所以妙。这僧不用喝所以妙。桐峰大笑这僧亦大笑。梁山泊里称豪杰。看来都是不良人。

　　夹山将示灭。垂语洛浦曰石头一枝看看即灭矣。浦曰不然。山曰何也。浦曰他家自有青山在。山曰苟如是即吾宗不坠矣。

　　师云石头一枝有赖洛浦。此语坠吾宗者。惜夹山后语。减价卖丝帛。儿孙尽布衣。

　　白头因参韶山。山问莫是多口白头因么。因曰不敢。山曰多少口。曰通身是。山曰寻常向甚么处屙。曰向韶山口里屙。山曰有韶山口即得。无韶山口向甚么处屙。因无语。山便打。

　　师云拨草蛇伤惹火烧身。恁么人在在有之。因禅多口直得闭杀。韶山无口直得屙杀。

　　岩头一日参德山。方跨门便问。是凡是圣。山便喝。岩便礼拜。有人举似洞山。山曰若不是奯公。大难承当。岩曰洞山老人不识好恶。错下名言。我当时一手抬一手搦。

　　师云还是洞山错岩头错。复云德山有定乾坤的句。岩头握阃外之威权。虽二大老犹不免千秋之下遭人拣点。且看他罅漏必竟在甚么处。

　　雪峰普请次。路逢一猕猴。峰曰人人有一面古镜。这个猕猴亦有一面古镜。三圣曰旷劫无明何以彰为古镜。峰曰毛生也。圣曰这老汉着甚么死急。话头也不识。峰曰老僧住持事繁。

　　师云好一面古镜。被二大老椎得粉碎。直至如今要个完全也难得。一僧曰老汉又恁么去也。师云老僧罪过。

　　雪峰因僧问声闻见性如夜见月。菩萨见性如昼见日。未审和尚见性如何。峰打三下。后问岩头。头打三掌。

　　师云雪峰打岩头打。若论见性如隔罗縠在。

　　雪峰上堂云南山有一条鳖鼻蛇。汝等诸人切须好看。长庆出曰今日堂中大有人丧身失命。云门以拄杖撺向峰前作怕势。有僧举似玄沙。沙曰须是棱兄始得。虽然如是。我即不然。曰和尚作么生。沙曰用南山作么。

　　师云雪峰毒气薰蒸。长庆拚命挨拶。云门矢上加尖。堪作甚么话。玄沙用南山作么。巧不如直。然虽如是。即今还有不被其所薰者么。不妨出来与老僧相见。罢罢。救得来已是不堪了也。

　　雪峰上堂云尽大地撮来如粟米粒大。抛向面前漆桶不会打鼓普请看。

　　师云会得则埋身千丈。不会则遍地尘埃。

　　雪峰上堂云。诸上座望州亭与汝相见了也。乌石岭与汝相见了也。僧堂前与汝相见了也。

　　师云请和尚下涅槃堂里去。

　　北院通禅师问夹山曰。目前无法意在目前。不是目前法非耳目之所到。岂不是和尚语。山曰是。院乃掀倒禅床乂手而立。山起打一拄杖。院乃下去。

　　师云夹山好拄杖。秪是分付迟了。待北院问到岂不是和尚语处便打。此时北院纵有神用。也措手不及。虽然如是。北院待夹山打一下始行。是何意思。弄玉已随萧史去。丹青留与后人狂。

　　芭蕉慧清禅师上堂。拈拄杖云你有拄杖子我与你拄杖子。你无拄杖子我夺却你拄杖子。靠拄杖下座。

　　师云老僧即不然。你有拄杖子不是我与的。你无拄杖子不是人夺你的。与不得夺不得。善用则敲骨打髓。不善用则当面着贼。芭蕉滞货只好靠壁。

　　玄沙师备禅师问镜清。教中道不见一法为大过恶。且道不见甚么法。清指露柱云。莫是不见这个法。沙曰浙中清水白米从汝吃。佛法未梦见在。

　　师云玄沙幸遇镜清。若是个返踯的汉。那里容得我常见欺敌者亡。

　　云门到洞岩。岩问作甚么来。门云亲近和尚来。岩曰乱走作么。门曰暂时不在。岩曰知过即得。门曰乱走作么。

　　师云得便宜处失便宜。

　　云门问卧龙。明己底人还见有己么。龙曰不见有己始明得已。又问长连床上学得底是第几机。龙曰是第二机。曰如何是第一机。龙曰紧峭草鞋。

　　师云锦包特石。铁里绵团。

　　云门闻斋鼓。曰鼓声咬破七条。乃指僧曰抱取猫儿来。良久曰。且道鼓因甚置得。众无对。乃曰因皮置得。我寻常道一切声是佛声。一切色是佛色。尽大地是个法身。枉作佛法知见。如今柱杖但唤作拄杖。见屋但唤作屋。

　　师云鼓因皮置得。拄杖唤拄杖。屋唤屋。瞎却云门一众眼即得。如何瞎却天下人眼。

　　云门云光不透脱有两般病。一切处不明面前有物是一。又透得一切法空。隐隐地似有个物相似亦是。光不透脱又法身亦有两般病。得到法身为法执不忘。己见犹存。坐在法身边是一。直饶透得法身去放过即不可。子细点检将来。有甚么气息亦是病。

　　师云世尊三昧迦叶不知。迦叶三昧阿难不知。阿难三昧商那和修不知。佛祖三昧众生不知。众生三昧山河大地不知。灯笼三昧露柱不知。打破情识窠臼。掀翻从前鬼窟。柏树子开花。虚空粉碎。且道是三昧是病。若捡点得出。好参云门禅。捡点不出。不免髑髅前见鬼。试商量看。

　　云门垂语云。人人尽有光明在。看时不见暗昏昏。作么生是诸人光明。自代云厨库三门。又云好事不如无。

　　师云云门代两语。一语水里拈星。一语山头张网。大唐国里打鼓。新罗国里鸣钟。料掉没交涉。请归堂吃茶。

　　云门拈杖云凡夫实谓之有。二乘析谓之无。圆觉谓之幻有。菩萨当体即空。衲僧家见拄杖便唤作拄杖。行但行坐但坐。不得动着。

　　师拈拄杖云。凡夫二乘缘觉菩萨。总向这里着倒。直得行不得坐不得。动不得静不得。掷下云如今抛向东洋大海里。免教向这枯木上生枝生叶。

　　云门因僧问树凋叶落时如何。门云体露金风。

　　师云释迦老子无事向水中捞月。达磨祖师有手只可擎空。挨得黄檗痛棒。再到睦州折脚。三个毬子一时辊来。四下藤条好称禅佛。竖拂子云。云门大师来也。你若向体露金风上见。崖州万里。

　　云门问岭中顺维那。古人竖起拂子放下拂子。意旨如何。顺曰拂前见拂后见。门曰如是如是。师后举问僧。你道当初诺伊不诺伊。僧无对。门曰可知礼也。

　　师云和尚也须防护口业好。

　　云门上堂拈起拂子云。这里得个入处。去捏怪也。日本国里说禅。三十三天有个人出来唤云。特舍儿担枷过状。

　　师云是时诸天子雨曼陀罗花。摩诃曼陀罗花。曼殊沙华。摩诃曼殊沙华。旃檀香风。悦可众心漆桶不快请过一边。

　　云门上堂。众集门。以拄杖指面前曰。乾坤大地微尘诸佛。总在里许争佛法觅胜负。还有人谏得么。若无人谏得。老汉为你谏看。僧曰请和尚谏。门曰这野狐精。

　　师云这老汉挟势陵人。取面镜来。请老汉试照看。且道面皮厚多少。

　　云门上堂。眼睫横亘十方。眉毛上透乾坤。下透黄泉。须弥塞却汝咽喉。还有人会得么。若有人会得。拽取占波国共新罗斗额。

　　师云上南京船往福建去。北京人来为甚么不得江西信。试道看。

　　风穴延沼禅师上堂云。若立一尘。家国兴盛野老颦蹙。不立一尘家国丧亡野老安帖。于此明得阇黎无分全是老僧。于此不明老僧即是阇黎。阇黎与老僧亦能悟却天下人。亦能瞎却天下人。欲识阇黎么。右边一拍曰这里是。欲识老僧么。左边一拍曰这里是。

　　师云吃官酒卧官街。当处死当处埋。妙手何须夸板拍。三台须是大家推。

　　明招德谦禅师在疾。一日国泰深和尚来问疾。侍者通报云。深师叔来。明乃令请入方丈。明曰阿　阿　。深师叔救取老僧。深云和尚有什么救处。明举头一觑云咦。眼子乌　地。依前是旧时深上座。乃回身面壁。便不相见。

　　师云高声唤侍者拏汤来。复云苦哉屈哉。

　　明招与僧拥罏僧问。目前无法意在目前。不是目前法。非耳目所到。那句是主那句是宾。明指火罏曰与我向此中拈一茎眉毛得么。僧曰非但学人尽大地人丧身失命。明曰汝因甚么自把髻投衙。

　　师云前不构村后不构店。且幸留得个火罏子。

　　招庆道匡禅师于中路按拄杖问僧云。上窟泥下窟泥。僧云上窟泥。招打一棒。又问一僧。僧云下窟泥。招亦打。又问明招。招放下泥担乂手云。请师鉴招。便休。

　　师云上窟也打下窟也打。放下泥担便休去。好不了事。且道是赏伊是罚伊。若捡点不出。也与你一拄杖。

　　大龙智洪禅师。僧问色身败坏。如何是坚固法身。龙曰山花开似锦涧水碧如蓝。

　　师云试问大龙还曾梦见坚固法身么。

　　广德周禅师因僧问。教中道阿逸多不断烦恼。不修禅定。佛记此人成佛无疑。此理如何。广曰盐又尽炭又无。曰盐尽炭无时如何。广曰愁人莫向愁人说。说向愁人愁杀人。

　　师云不是问津来洞口。安能游遍武陵春。

　　洞山守初禅师参云门。门问近离甚处。初云查渡。门云夏在甚么处。初云湖南报慈。门云几时离彼。初曰八月二十五。门曰放汝三顿棒。初明日却上问讯。昨日蒙和尚放三顿棒。不知过在甚么处。门曰饭袋子。江西湖南便恁么去。初于言下大悟。

　　师云云门到这里也把不住。使人上头上脸。会见老胡一枝扫土而尽。

　　洞山初示众云言无展事。语不投机。乘言者丧。滞句者迷。于此四句语中见得分明也。作个脱洒衲僧根椽片瓦粥饭因缘。堪与人天为善知识。于此不明终成莽卤。

　　师云夜梦不吉题破在壁。君子读过化为大吉。

　　洞山因都监大保问眼处入正受诸尘三昧起此意如何。洞山云洞山茶碗里有太保。太保茶碗里有洞山。太保无语。却将此语问谷隐。隐云不落无言。说问延庆。庆云唤甚么作三昧。

　　师云一个老婆禅。一个新妇禅。一个女儿禅。总被太保折倒了也。

　　奉先深禅师同明和尚到淮河。见人牵网。有鱼从网透出。深曰明兄俊哉。一似个衲僧相似。明曰虽然如此。争如当时不撞入网罗好。深曰明兄你欠悟在。明至中夜方省。

　　师云一年被蛇咬。三度怕烂草。

　　首山省念禅师因僧问如何是佛。山曰新妇骑驴阿家牵。曰未审此语甚么句中收。山曰三玄收不得。四句岂能该。曰此意如何。曰天长地久日月齐明。

　　师云钦深渊默漆鸡头大将军除壁虱。

　　龙济绍修禅师示众云。具足凡夫法凡夫不知。具足圣人法圣人不会。圣人若会即是凡夫。凡夫若知即是圣人。此语具一理二义。若人辨得。不妨于佛法中有个入处。若辨不得。莫道不疑。

　　师云辨得来也是草里汉。辨不来也是草里汉。▆龙济不敢批评。请自领去。

　　法眼禅师因僧问。声色两字甚么人透得。眼即谓众曰诸上座且道这僧还透声色也未。若会此僧问处。透声色也不难。

　　师云平地上死人无数。

　　石霜诸禅师问英首座。近离甚处。英曰金銮。霜曰去夏在甚处。英曰金銮。霜曰前夏在甚处。英曰金銮。霜曰先前夏在甚处。英曰和尚何不领话。霜曰我不能勘得汝。教库下供过奴子来勘。且点一碗茶来与汝湿口。

　　师云石霜不柰这担板汉何。只得打个悬空觔斗。何不与渠本分草料。赶出山门。绝教渠一世向金銮坐着。

　　大愚芝禅师示众云。三世诸佛不知有。狸奴白牯却知有。乃拈拂子云。狸奴白牯总在这里放光动地。何为如此。两段不同。

　　师云大愚拈个狸奴白牯还曾梦见么。

　　大愚因僧问通身是眼。口在甚么处。愚曰三跳。僧曰不会。愚曰章底词秋罢歌韵向春生。

　　师云大愚果有悬河之辨。争奈这僧无眼。

　　舒州法华全举禅师到琅玡觉和尚处。玡问近离甚处。华曰两浙。曰船来陆来。华曰船来。曰船在甚处。华曰步下。曰不涉程途一句作么生道。华以坐具摵一摵。曰杜撰长老如麻似粟。拂袖而出。玡问侍者。此是甚么人。者曰举上座。玡曰莫是举师叔么。先师教我寻见伊遂下旦过问上座莫是举师叔么。莫怪适来相触忤。华便喝。复问长老何时到汾阳耶。曰某时到。华曰我在浙江早闻你名。元来见解秪如此。何得名播寰宇。玡遂作礼曰某甲罪过。

　　师云妙喜曰宾则始终宾。主则始终主。二大士蓦劄相逢。主宾互换。直下发明临济心髓。苟非彻证向上巴鼻。具出常情正眼。未免作得失论量。复引云门问洞山近离甚处。曰查渡。夏在甚处。曰湖南报慈。几时离彼。曰八月二十五。门云放你三顿棒。为证大慧法眼精明鉴彻千古。使法华琅玡辉腾。末后石霜克宾亦得之以发扬。不合为蛇添足。具眼者试拣点看。

　　法华示众云释迦不出世。达磨不西来。佛法遍天下。谈玄口不开。

　　师云法华龙头蛇尾。

　　天衣义怀禅师示众云。古人云五蕴山头一段空。同门出入不相逢。无量劫来赁屋住。到头不识主人翁。有老宿拈云。既不识他当初问甚么人赁屋。恁么拈也太远在。何故。须知死人路上有活人出身处。活人路上死人无数。那个是活人路上死人无数。那个是死人路上活人出身处。若捡点得分明。拈却炙脂帽子。脱却鹘臭布衫。

　　师云辨金鋀分玉石。还他天衣古佛。不解出身者不免向鬼窟里作活计。这里甄别得出。正好戴却炙脂帽子。穿却鹘臭布衫。且道与古人是同是别。
嘉兴大藏经　三宜盂禅师语录


　　三宜盂禅师语录卷八

　　住云门显圣寺门人净范编

　　山阴嗣法弟子祁净超较订

　　颂古

　　世尊初生云门太平。

　　韩侯开国已多谋。岂忆邦宁将不留。堪笑云门诚厚面。自添脂粉不知羞。

　　世尊拈华迦叶微笑。

　　杜鹃飞入春园里。稳蹋华枝零碎语。林间惊起昔愁人。眼看华枝泪如许。最难举。东土西天骤红雨。

　　五通仙人问那一通。

　　那一通你问。我猢狲上树偷生果。满口嚼得不甘香。眼里耳里都是火。忽然撞着看园翁。没处躲。

　　女子出定。

　　玄石一醒醉三年。妻儿抱首哭苍天。饶君题尽招魂赋。落得安闲自在眠。文殊智罔明贤。出入如何得话圆。春光不改东风面。惹得江南啼杜鹃。

　　金刚经以今世人轻贱三句。

　　抱璧投秦定国谋。指瑕多为易城羞。归来不失荆山宝。明月清风满御楼。

　　楞严经见见之时四句。

　　九里松风天竺路。十洲月上珊瑚枝。此来山水连天碧。正是吴江枫落时。急着眼莫差池。此事如何说与知。玉鹭飞归芦荻渚。芙蓉寂寞秋光迟。

　　圣女三般物。

　　髑髅遍野实堪嗟。拈着无端变作蛇。能是女郎机更捷。解从石上插成华。

　　殃崛尊者救产难。

　　厨下嫂堂上姑。不是家亲谁敢相呼。平心等视失却宗图。咄。莫谓六桥花烂熳。须知春色满皇都。

　　冰挟虾蟆火飞蝴蜨。柳絮愁霜荷花爱雪。要得燕国宁。太子入秦质。

　　去年今日此门中。人面桃花相映红。人面不知何处去。桃花依旧笑春风。

　　六祖风幡雪峰与棒。

　　一点私情奈得羞。也曾漏泄在君侯。病躯正值春三月。华落华开总是愁。

　　一祖安心。

　　教子番成不克家。无端清眼见空华。当时若不来兹土。连璧如何得有瑕。

　　国师无缝塔。

　　月照芦华霜风凛冽。渔歌一曲沧浪里。芙蓉秋老寒江侧。

　　洞山寒暑。

　　画阁钟沈隔亮纱。梧桐微映月痕邪。海棠春暮成狼藉。风打停舟起浪华。

　　经首▆字。

　　以字不成八字不就。乍看是岂细读如豆。不若两宜剜襟续袖。

　　德山托钵岩头末后。

　　榴花红似火。芙蕖飘暗香。夜来风雨后。零落满池塘。三年活甚参商。令人错忆修文郎。

　　洞山麻三斤。

　　龙鳞独角碧麒麟。火眼流光若电新。金锁玉栏留不住。夜来飞上紫霄宸。

　　敲空有声击木无响。喘月吴牛得珠象罔。不必如之若何。岂用心思意想。直底直似弯弓。曲底曲如秤干。棒打石人头。嚗嚗短幸底安能漏网。

　　兴化摈维那。

　　苍天苍天。长底构不着。短底探过肩。汉王滴泪斩丁公。东方朔割肉而伤廉王。彦方德被乡井感得盗牛人守剑之虔。

　　赵州勘婆子。

　　赵州勘破婆。羲之好养鹅。白毛浮绿水。红掌拨清波。

　　百丈野狐黄檗赤须。

　　黄连性苦甘草性甜。不落不昧穷汉赌钱。赢得五百输了一千。岳阳楼上春风暖。为看桃花自卷帘。不向骊龙求夜光。野狐之说成商量。可怜一段天机锦。裂碎人间作小裳。落不落昧不昧。春风一曲蔷薇醉。

　　沩山仰山摘茶体用。

　　只得用不得体。沙里无油却有水。只得体不得用。龟毛拂子三斤重。放子三十棒。呵呵呵。衣罗娘子自言俏。三度下堂呼婢子。

　　国师三唤侍者。

　　端阳解粽中秋步月。不是好事应个时节。彭祖奇寿八百岁。有话不对妻儿说。

　　三呼侍者弄巧成拙。侍者三应自失一橛。天上月圆人间半月。有恩难报朝提暮挈。复云咄。

　　赵州斗劣不斗胜。

　　得便宜底常带羞。赢官司底常叫屈。为甚如此。小雪见雪囤米底折一橛。

　　黄龙三关。

　　我手何似佛手。鼻头底下是口。若不是王老师机关。险些儿证猫成狗。

　　我脚何似驴脚。海龙王昨夜恶发。连下了三日三夜。石乌龟几希晒杀。

　　人人有个生缘。不是花边是柳边。吕洞宾岳阳三醉。张果老骑驴上天。

　　灵云见桃花悟道。

　　一分春色一分华。却笑灵云眼翳沙。假若鄙夫无识见。定知田服是僧家。复斫额云　。

　　子湖狗。

　　子湖狗。竹响风过便哮吼。取人心取人首。衲子望崖俱却走。纵使当时不渡江。也被拦胸伤一口。为甚如此。骏獒原不受人驱。司夜韩卢随处有。

　　赵州佛性有无。

　　狗子有。卖扇老婆日遮手。狗子无。种瓢先得吃胡卢。天禀原来各不同。卢同不饮刘伶酒。

　　乾峰举一云门出众。

　　桃如是红李如是白。虽则各无言。一一依时节。鸟飞空而无踪。鱼行水而不辙。非因缘之他宗。非自然之邪说。问取露柱灯笼。有口两难分别。

　　疏山造塔罗山着语。

　　一文钱。纷纷叶落正秋天。两文钱。水光山色楚江边。三文钱。杏花如雨柳拖烟。不若南阳无缝塔。官家亲为发工钱。至今独镇干舆里。山海悠悠月自圆。

　　船子接夹山。

　　灵龟抴尾迹偏赊。挂角羚羊事可嗟。不若石人骑木马。临宵解辔早归家。

　　夹山接洛浦。

　　沉香亭下醉题诗。宠辱相怜在一时。云月溪山同有异。终身落魄夜郎西。

　　临济吃棒悟后还掌。

　　冶城鞴铁冲牛斗。黄檗偏遭霹雳手。掀翻沧海蹴须弥。阵衄修罗俱北走。儿孙从此说家风。罗刹江声日夜吼。

　　金刚宝剑。

　　出鞘龙泉觌面挥。临机正令壮军威。徒劳拟思难回互。腥血从兹溅衲衣。

　　踞地狮子。

　　锋牙利爪踞崖前。叠嶂春风华木鲜。香象且无栖泊地。野狐何事得跻缘。

　　探竿影草。

　　水满平湖月满川。梢人难自定风烟。要知入海堪行候。且看云飞出渡前。咄。请下一转语。

　　一喝不作一喝用。

　　电卷星驰难侧转。穿针石火休迟眼。吹箫人在画楼中。华落莺啼水清浅。

　　婆子转藏。

　　转全藏。初三月挂梅枝上。转半藏。春光深入蕉心放。妹嬉尤物能亡国。仙子修丹在蓬阆。要得公案圆臭鹘臀挥三十棒。

　　香严击竹仰山亲勘。

　　悟在从缘得最亲。也胜纸墨远求人。从兹一击清风起。翠影萧萧抴四邻。

　　云门须弥山。

　　须弥山。南州之北北州南。腰躔日月天在顶。李四不识问张三。洞庭湖阔连天堑。秋深水色湛如蓝。鼓山箭折。

　　夺路临机自得宜。宁知出马被人嗤。纵然箭折归城去。不受军师暗里欺。冻侬老有乡情。黄河千载一时清。果然豹有吞娘志。两个黄鹂一样声。

　　瑞岩主人公。

　　瑞岩老翁。唤主人公。一声霹雳。打死雷公。

　　玄沙因我得礼汝。

　　因我你得礼。对镜勤梳洗。一个搽胭脂。二人红却觜。

　　寰中大慈禅师云。山僧不解畣话。只能识病。时有僧出。师便归方丈。

　　霜摧秋叶满秋山。古路无人鸟自还。出谷白云飞不定。数行征雁影斑斑。

　　赵州勘二庵主。

　　有口难言不共仇。赵州陆地善行舟。严陵岂肯从君命。稳坐潇湘明月楼。

　　赵州云佛之一字吾不喜闻。

　　佛之一字不喜闻。长安争看状元新。金花亲赐金銮殿。不是当时窗下人。恩可酬怨难申。面南率土皆王土。易姓良臣便不臣。

　　黄檗坐南泉位。

　　陷虎之机当仁不让。可惜王老师。输却无头状。

　　盐官犀牛扇子。

　　扇破之言却好酬。如何诘着便亡牛。盐官只为婆心切。彼此都成第二头。

　　东寺示众曰。心不是佛。智不是道。剑去远矣。尔方刻舟。

　　水村山郭自成家。前后红黄四序花。渔舟傍晚不归去。深树高栖乱乳鸦。

　　西园昙藏禅师。一日自烧浴次。僧问何不使沙弥。园拊掌三下。

　　寻得桃源好避秦。桃花又见一年春。花飞已是随流水。引得渔郎来问津。

　　金牛舞饭。

　　龙得水时添意气。虎逢山势长威狞。黄河尽有通天路。不是其人不敢行。

　　浮杯和尚凌行婆来参。(至)为人即祸生。

　　觌面之机作家颇爱。失之豪牦汞飞炉内。

　　后有僧传至南泉。(至)伎死禅和如麻似粟。

　　灵龟负图两彩一赛。可悲可痛失钱遭罪。

　　一举似赵州。(至)几丧目前机。

　　拈得黄金变成土块。碧琉璃瓶一锤击碎。虽然坦途好生险隘。

　　道吾云岩一荣一枯。

　　云岩春色满皇都。叶落根枯是道吾。还有春秋俱不涉。洞宾腰挂药胡卢。

　　丹霞烧木佛。院主堕眉须。

　　丹霞火浴三千佛。院主眉藏五老峰。莫道是非难辩别。有钱何处不春风。

　　大颠摈首座。

　　一样酬机动齿龂。生缘难说共青春。雷同若是登金榜。误杀英雄没量人。

　　一释迦。二元和。三佛陀。自余是甚么碗跶丘。

　　释迦元和与佛陀。摩诃　达哩娑诃。自余甚么碗跶丘。六一居士欧阳修。三山半落青天外。二水中分白鹭洲。

　　百丈并却咽喉唇吻。

　　却请和尚道。野火烧神离古庙。折角泥牛飞过山。风卷波涛云渺渺。和尚也须并却。大雪纷纷正飘攃。蓝关欲度马难行。云里仙人绾ㄚ角。和尚有也未。泥塑天王打瞌睡。寒山拾得笑归来。两脚何曾蹋着地。

　　人梅鼠声。

　　即此物非他物。杜鹃啼出猩猩血。行人错认柳梢头。春城几个知时节。山有谷而藏云。水有渊而含月。家家地上可栽松。一任枝枝与叶叶。

　　南泉斩猫赵州顶鞋。

　　南泉有擎山之手。赵州有掬海之能。令严则佛祖攒眉。法正则四海准绳。分明白日昭昭也。多少愁人暗里行。

　　刀头有物甜如蜜。妙在善尝不割舌。赵老曾不动锋芒。烂嚼秋江一片月。

　　三世诸佛不知有。黧奴白牯却知有。

　　三世诸佛不知有。自甘落魄沽清酒。终日昏昏不举头。猢狲海底翻筋斗。黧奴白牯却知有。指挥日月朝东走。端的难谩王老师。癞猪生得子湖狗。

　　香严独脚颂。

　　子啐母啄易。子母两亡难。夜来霜重芦枝折。鹭鸶对对出沙滩。

　　钟楼上唱赞。床脚下种菜。

　　十字街头石敢当。离家日久却思乡。鲈鱼毕竟江南美。莼叶浮波橘正黄。

　　渐源觅灵骨。

　　败子当时不做家。却来洪浪汰金沙。犀因玩月纹生角。象被雷惊华入牙。针劄不入何处觅。铁锤煮出黄金汁。秦皇暴虐好焚书。土壁泥墙幸收得。

　　大死却活侯黑侯白。

　　此事谁言调不同。原来到处有春风。作家彼此皆堪赏。竹杖投陂化作龙。识药忌。正宗风。可知版荡出英雄。

　　兴化打中间。

　　古庙里堪避雨。白日休言曾见鬼。柳条芳草一时新。池塘香透荷华蕊。

　　桐峰大虫。

　　山里大虫山里吼。借你拳头筑你口。丈夫气寓信如王。岂肯输人甘落后。贼贼贼。喜底是风。怨底是雪。

　　岩头四藏锋一就事藏锋。

　　就事藏锋理不诠。只于事上用绵绵。黄鹂不为贪华住。飞入桥西杨柳烟。

　　二就理。

　　就理藏锋理最真。晴空无地着纤尘。鹭鸶夜宿芦华里。秋水秋光一色新。

　　三入就。

　　入就藏锋理事全。白云飞起正晴天。青猿攀折香梨树。万水归江月满川。

　　四出就。

　　出就藏锋事理融。一轮红日正当空。龙吟虎啸宣何旨。木马泥牛调不同。

　　雪峰南山鳖鼻蛇。

　　好条蛇谁解弄。动着蓦然生罅缝。长庆老不惜命。出向人前夸口骋。云门拄杖似县弧。玄沙所贵言前定。象骨山高草最深。如何能得免蛇侵。锋牙吐毒气熏天。龙甲金精千百变。学禅翁。须子细。十二时中切须避。些些失照便遭伤。鲜血淋漓腥满地。

　　曹山井觑驴。

　　驴觑井。尊中错认弓蛇影。井觑驴。滚油铛里煮醯鸡。两重公案一般参。庄周蝴蜨二俱宜。春回是处难藏隐。琼林华发珊瑚支。

　　禾山四打鼓。

　　嵇康精于锻。冯妇善搏虎。纷纷衲子用心求。争似禾山解打鼓。君不见。有条攀处便攀条。黄帝以蹴鞠而练军武。拟求禅道佛法。高声云苦苦苦。

　　雪峰火焰。玄沙王令。

　　一番提起一番新。续火传薪用得亲。二老欲思重话会。佛前银烛笑频频。阿呵呵。荒田没人耕。耕动便来争。

　　长庆二种语。保福吃茶去。

　　如来语无二说。棱公何苦霜加雪。儿啼不止无柰何。笑指精金即黄叶。二种语。吃茶去。夺得锦袍称及第。棱公棱公休耳聋。一轮月上海门东。

　　云门对一说。

　　对一说较奇绝。白额大虫新出穴。风行草偃吼如雷。牛羊不见流鲜血。韶阳老失一橛。

　　玉不雕而有文。空已印而成诀。宝轴盈海藏龙宫。金章与法界齐说四十九年。波翻海口三百余会。长空满月只为逗教关机。失却从前一橛。对一说。万里一条铁。

　　云门倒一说。

　　倒一说难语决。镂尘析缕重重说。云起南山雨又来。大抵不是晴时节。白白白。梅花香冷霜天月。

　　云门倒一说。临济白拈贼。虎养豹须防。狮子解反掷。月落潭有声。花飞侵草色。柄杀活之威。得权衡之诀。倒一说趯。倒系驴橛。

　　云门六不收。

　　金木水火土。西天人打鼓。惊动海龙王。苦苦苦。水晶宫里日方午。

　　云门日日好日。

　　日日是好日。何劳魏阙颁春历。古今晷运送春秋。虚空画出龙蛇迹。山苍苍水潝潝。西江一口从容吸。南高峰瞌睡了一生。错计小尽无三十。

　　云门顾鉴咦。

　　已入吾门。不再三祇。于顾处越重关。可怜拟议成涂路。要转灵机直下难。

　　法灯西来意。

　　版齿毛长白醭生。唠唠犹说继传灯。要知世代金轮子。不受台衔俊髦称。

　　倩女离魂那个真。

　　离魂倩女忽还家。堂上相逢不较些。月下错惊梅蕊落。原来上下一枝华。

　　妙喜问僧。五祖道赵州狗子无佛性也。胜猫儿十万倍如何。僧云风行草偃。喜云你也不乱道。却作么生会。僧无语。喜云学语之流便打出。

　　狗子胜猫十万倍。金毛狮子草里擂。草偃风行不乱说。妙喜大似白拈贼。学语之流正好打。苏噜　唎吽泮吒。

　　竹篦子。

　　推位让国。有虞陶唐。始制文字。乃服衣裳。此去三千里外切忌举着。为甚如此。不见道云腾致雨。露结为霜。

　　镇州萝卜。

　　镇州萝卜青州枣。万物无过出处好。炉里炼底不是精金。绨箱畜者还非至宝。赵州本为定干戈。惹得烽烟云袅袅。

　　云门干屎橛。

　　鸡冠华当当。顶上胭脂搽。秋初夏末红满园。却被杭州城大井巷里张妈妈家满头插得向人夸。高声唱云好刷牙。

　　仰山明珠。

　　师子儿善哮吼。明珠不惜当人剖。匠石斫垩兮运斤成风。良庖解牛兮曾未伤锋犯手。能明能暗兮黑月白月。有擒有纵兮乌飞兔走。超群还说石崇家。顾指挥珍八百斗。

　　雪峰三相见。

　　相逢不在望州亭。相见何曾在僧室。杖头果若有余钱。莫愁天下无相识。乌石岭上闲云浓淡。太华山顶秋风萧飒。南岳天台觌面逢。高拱手兮低作揖。

　　马祖一喝百丈耳聋。

　　霹雳一声天地开。银山铁壁已成灰。谁言毒鼓无消息。百丈魂褫当下薶。有机用绝安排。电光影里雨华来。江西从此宗风立。法令严行遍九陔。

　　平常心是道。

　　古今天地乾坤。来往星辰日月。寒则寒杀阇黎。热则阇黎都热。山高翠嵷云霄。水远沧茫不辍。春回是物生光。柳絮纷纷似雪。

　　云门胡饼。

　　闻声无道悟。睹色无心见。一个铁囫囵。大地成一片。细读寒山诗。饱吃青州面。观音买胡饼。青天飞闪电。

　　龙牙二鼠侵藤。

　　二鼠啮枯藤。渠侬善隐身。天宽覆不及。华开不遇春。胡僧无觅处。佛眼觑难真。龙牙机辩捷。一语见君臣。

　　审卞畣僧问佛法大意。贫儿抱子渡。恩爱竞随波。

　　滔滔云影共天流。切骨恩情不忍投。两岸芦华飞玉蜨。半江秋色一腔愁。

　　玄沙三种病人。

　　闭门打睡草萋萋。客到何妨三转泥。若肯同居分脱粟。自家有病自家知。

　　鸟窠吹布毛。

　　长林幽鸟谩嘈嘈。嫩柳临风舞翠涛。富贵春城谁不爱。引人徐步上林皋。

　　高峰无梦想主人公。

　　青年负侠骨。操锤击秦主。臣事汉高王。报韩心未死。定鼎戮力非臣功。挂冠辟榖归赤松。阿呵呵。垂条春晓水西东。十二楼台路路通。所爱风光只如此。一溪流水落华红。

　　高峰枕子堕地。

　　富春居士钓江矶。得味无如茹蕨薇。不意羊裘囊颖露。动他星象宿宸围。枕子落梦初归。月照梅花泪湿衣。丈夫心事谁相委。白雁数行霜夜飞。

　　西院两错。

　　狮子反掷象王回踽。孔夫子失了仁义礼智却是他自家言语。羿之妻窃得一丸灵药倒做了月中之女。琅玡觉法华举。匝匝清风遍寰宇。错错错。不须提起。

　　深明二上座见捕鱼。

　　渔歌一拍芦华雨。鹭鸶惊入秋烟里。向来羁宦长安游。此幸承闲步清浒。苏公苏公刎颈交。如何草具酬知己。

　　香岩上树。

　　月色迟迟舞鹤桥。香岩公案利吹毛。当时祇道簪缨美。谁识孙登一啸。高出其类在吾曹。拈来瓦砾等琼瑶。莫从树上寻消息。圣主何曾一姓尧。

　　父母未生前。

　　父母未生前。无星秤子两头县。莫从傀儡寻消息。须知定有里头牵。栽五柳忆陶家。停车坐爱枫林晚。霜叶红于二月华。

　　五位偏正(有序)。虚空着色画出劫外真容。白日挑灯照见当时面目。如劫前未兆可以墨上加煤。事落今时难辨雪中有粉。故知言无其言。鼓橐籥之宫商。事无所事。敲秋雯之髓骨。惟证据者知之也。

　　正中偏。秋光雪影楚江天。寒鸿不到芦华岸。隐隐山河色未全。

　　偏中正。婴儿白发羞窥镜。梅华雪里最难分。乌鸦点破寒光印。

　　正中来。泥牛蹋破石苍苔。鸟飞虽到华枝上。啼尽春情不染埃。

　　兼中至露刃交锋撤红帜挥戈指日战犹酣剑去刀来善周致。

　　兼中到。庖丁善得屠牛道。一般锋刃用来殊。不落庸情方得妙。

　　答即念法侄梦话二十二问并颂。

　　问如何是佛。答猢狲吃苦瓜。

　　怨家生劫难回互。却遇云门恨转赊。满身有口难分说。饿久猢狲吃苦瓜。

　　问如何是法。答阃外将军令。朝中天子宣。

　　塞外将军令最严。朝中谁敢悖君宣。如今海晏河清日。处处讴歌乐舜年。

　　问如何是僧。答锡杖拨开金世界。袈裟斜搭晚来云。

　　锡杖拨开金世界。袈裟斜搭晚来云。异时展钵吞铜汁。带角披毛共一群。

　　问如何是法身。答瞎子不眼华。

　　瞎子从来眼不花。骑牛终日不还家。溪边捉得乌龟子。产下高飞赤老鸦。

　　问如何是透法身。答骑驴上火墙。

　　骑驴上火墙。苏武牧羝羊。昔时人已老。归家笑一场。惊走新媳妇。东山水上行。

　　问如何是向上事。答今岁天多雨。米价不如常。

　　问予向上事。老鼠吃生姜。今岁天多雨。米价不如常。

　　问如何是向下事。答愁杀李将军。

　　手拈黄叶笑殷殷。为止儿啼唤作金。烽烟未息边多事。一时愁杀李将军。

　　问如何是最初句。答嚼饭喂婴儿。

　　少林面壁强安排。多少英雄掘地薶。识破英雄关捩子。何须沉醉舞三台。

　　问如何是末后句。答屋里贩扬州。

　　掣电之机亦强为。只祈当下自知归。西施若不来。吴国勾践如何霸九畿。

　　问如何是道。答猛虎挂金铃。

　　石女秋深夜击砧。方知枯木里龙吟。原来祖道无他故。只要檀郎认得声。

　　问如何是禅。答迷人不问路。

　　困人窗下忆鹏程。岂道诗书不误人。相思何事关情急。一树桃华几度春。

　　问如何是宗。答教书不识字。

　　宗绪繇来立祖翁。各随门户显家风。奈余邋遢居村里。数树春华几样红。

　　问如是日用事。答新妇下厨房。

　　紫芋新煨午膳香。随缘事事得寻常。泥牛从是归沧海。展脚高眠折脚床。

　　问如何是衲僧巴鼻。答湘江水倒流。

　　不因吸尽西江水。那得中峰向下垂。可惜至今无定迹。依俙拈作雪峰蛇。

　　问如何是衲僧拄杖子。答穷汉哭家亲。

　　一条白棒专打龙象。佛祖若来当仁不让。无根无枝难比难况。有人问我是何宗。秋高月照梧桐上。咄。又道难比难况。复云参。

　　问如何是洞上五位。答除夜旧门神。

　　君义臣忠父慈子孝。要嫁竹夫人。土地前讨笤。报道石幢子生来多不肖。且道侍奉一句又作么生。若还借借终不妙。

　　问如何是三要。答棺材屋里挂钟馗。

　　大虫带纸帽。惊人又好笑。老鼠打壁洞。猫儿爱钻灶。为甚如此。不见道不许夜行投明须到。

　　问如何是三玄。答哑子看西厢。

　　第一玄月落不离天。第二玄姜维一计害三贤。第三玄绣针眼里打秋千。第四玄自笑云。多了一玄了。呵呵呵。关主胡须落半边。

　　问三玄三要是同是别。答闭眼食蜗牛。一场酸涩苦。

　　若道同。十个驼子各有宗。若道别。纷纷大雪难分。说癞子唱个谎山歌。碧眼胡僧都结舌。我也似矮子看戏。你若笑时我眼热。

　　问如何是四料拣。答西湖犹说林和靖。

　　夺人不夺境。谢隐山华开似锦。夺境不夺人。汝州山畔楚王城。人境俱不夺。洪都江渚滕王阁。人境两俱夺。塞外将军无勋爵。祖翁立此别邪宗。等闲漏网成虚谑。

　　问如何是四宾主。答华子拜财神。

　　宾中宾。抱璞投人不赏音。多少夜明帘外过。顽铁如何点作金。

　　宾中主。是谁能敢锋前语。二月寒风愁杀人。宇宙横行难伴侣。

　　主中宾。秋风吹起海天云。当锋宝剑吹毛利。若个龙门运斧斤。

　　主中主。修罗趯倒须弥柱。四海波翻怒不休。此来失却金师子。

　　满腔心事语人难。空向松窗耐岁寒。主主是谁相续得。宾宾错认失邯郸。主宾仿佛门庭事。宾主依俙悟后看。岂是强猜心意识。珠圆不拨自周盘。

　　问如何是九十七圆相。答狗不咬家人。

　　圆相有六。所谓○相。曰暗机。曰义海。曰意语。曰默。论曰回互。咄。住住住。恁么说话。好似数他家宝。祖师门下有甚交涉。阿呵呵。且道笑个甚么。不见道。将酒酬人意不差。灵龟特地自生嗟。暗机夜奔文君女。义海难明鳖鼻蛇。问答不摇三寸舌。有言何必五乘车。眈原远授手。繇兹各一家。

　　乌石因雪峰扣门。石问谁。峰云凤凰儿。石曰作么生。峰云来啖老观。石开门搊住。曰道道。峰拟议。石托开掩却门。峰住后示众云。我当时入得老观门。你这一队噇酒糟汉。向甚处摸索。

　　凤凰儿善锥啄。乌石峰头云漠漠。翻腾碧浪觅金鳞。几个解寻师子躅。悔悔悔。恨不当时下一错。

　　古德吃油糍。

　　日上扶桑遍界晖。竹林新汲启柴扉。问津小艇偏多语。逗得郎君笑眼微。

　　头上花枝照酒卮。酒卮中有好花枝。身轻与世太平日。眼见六朝全盛时。
嘉兴大藏经　三宜盂禅师语录


　　三宜盂禅师语录卷九

　　住云门显圣寺门人净范编

　　山阴嗣法弟子祁净超较订

　　佛祖历传像赞

　　毗婆尸佛

　　世种刹帝利。受身了无相。母槃头婆提。以幻出诸幻。不动遍尘刹。至尊以化王。复以一微尘。含摄莲华藏。华藏复有尘。海会亦无量。是处宝庄严。幻出诸形像。世界与众生。幻师心所创。试觅幻师心。沤华起洪浪。沤灭惟虚空。明月来青嶂。

　　尸弃佛

　　明相与光耀。表世彝伦道。一坐分陀利。始唱通别号。七众如云骧。初会即申诰。聚业如聚沫。随心妄颠倒。祸福缘善恶。颠倒心所造。心如风过枝。风息但虚窍。七浪依境风。智海成浩浩。智不得有无。悲愿随所好。说法终三会。晴空起雷瀑。

　　毗舍浮佛

　　居城无以喻。况复慈尊也。命世须有繇。坐娑罗树下。训尔身心空。犹吾假四大。汝固执有身。散坏亦可诧。更执心不灭。离境胡为者。心境与罪福。空花一开卸。何须问开落。一悟出长夜。吾父名善灯。吾母称戒姹。世幻出世幻。郁多摩侍者。

　　拘留孙佛

　　一会一弹指。一悟人四万。同证金色身。一济菩提岸。佛身无实身。佛幻是人幻。生佛身心空。吾道以一贯。我无授汝记。汝亦不须赞。是汝本有之。一鉴森罗判。我坐尸沙树。花开正烂熳。法法本天然。何物为羁绊。说是法要时。天女持花散。

　　拘那含牟尼佛

　　烦恼及菩提。一智无二智。说法清净城。惟此无二事。垂发与火轮。翳眼心之使。了妄不从心。当下偷心死。文殊试仗剑。如来岂能弑。如彼梦中人。杀盗与淫肆。既已违条律。怕怖有追吏。忽焉从睡觉。业性了无恃。云绽见青天。虚空无姓字。

　　迦叶佛

　　种姓婆罗门。亦住波罗国。众生性清净。谁为汝桎梏。神珠原不染。并复离罪福。试取道中泥。梵相金庄簇。像坏复为泥。成毁在倏忽。成既不为净。毁亦不为浊。猒喧而取静。所以为独觉。常御白牛车。宝所可托宿。尼拘律陀树。永劫为覆育。

　　释迦牟尼佛

　　现生迦维罗。以手指天地。受请净居天。龙马逾城去。一睹长庚星。超然登宝位。且着垢弊衣。鹿苑谈四谛。迦叶现传衣。弥勒当来记。娑罗双树间。去住作游戏。一自拈花来。虚空用绳系。此土沐弘恩。起自汉明帝。东震古圣贤。是谁传舍利。

　　一祖摩诃迦叶尊者(西天初祖)

　　可令法久住。笃行第一义。身衣粪埽服。随身十八事。全体阎浮金。衣罅黄金悴。金棺示双足。如来意已至。瓦钵金襕衣。大法之所寄。解行鸟二翼。法眼愈精睟。阿难漏未除。不得入众位。一激而果成。安非师所厉。鸡足有龙眠。脉脉启灵瑞。

　　二祖阿难尊者

　　如相拟如来。为佛之从弟。宝瓶贮甘露。旷劫备明慧。以弟而事兄。佛裔饮光裔。刹竿既倒却。春风起棠棣。如何水潦鹤。取与正法戾。摧邪即告寂。国主为零涕。地震吼江海。闻见辄悲殪。金色殑伽河。分身竟长逝。闻闻非反闻。虚空始落地。

　　三祖商那和修尊者

　　师生应奇谶。岩麓生瑶草。服饵衣云霞。清虚住蓬岛。顾命受恒河。顿契如来道。梵室据龙宫。化风正浩浩。鞠多小侍僧。一老一不老。授法即深隐。随身一瓶藻。鞠多鸟集树。徒众多潦倒。复现龙奋迅。断彼诸烦恼。火化入三昧。舍利为世宝。

　　四祖优波鞠多尊者

　　十七证十力。道震魔军怖。三尸酬璎珞。群魔罢抵牾。石室筹化机。奚不怕沙数。香众长者子。不与羊皮伍。数语代悬金。即为授剃度。汝父梦金日。大法之园圃。心法本诸法。我悟契汝悟。踊身虚空中。竟趋涅槃路。阇维用室筹。云散阴风暮。

　　五祖提多迦尊者

　　巍峨大宝山。鸣泉涌香玉。山生照乘珠。泉明落清旭。法源与灵岳。何期出常俗。于时遵导师。吾师住身毒。法缘将有待。仙子来焦沃。同师大梵天。弥遮备陈告。曾忆阿私仙。记我受师最。八千草衣人。一时叙齿录。法藏得斯人。前后光明续。

　　六祖弥遮迦尊者

　　大法系一身。所关亦以大。深山友麋鹿。岂虑不测祸。兢兢履先训。所念在良佐。雉堞有祥云。不惜风尘播。阛阓有人焉。提樽欲前过。逆问自何来。邂逅为倡和。我名婆须密。世系颇罗堕。师资俱秉记。是以相克荷。试观末法流。青蝇溺于唾。

　　七祖婆须密尊者

　　我初未入道。或吟或狂啸。壶中别有天。谁识壶中妙。无羁赤梢鲤。亦上弥遮钓。竟尔改前辙。遵奉如来诏。声化摩罗国。慧光烁微爝。须知鸾凤鸣。岂是寻常调。平居常在定。屹然若山峤。诸天复哀请。定中现微笑。更作最后谈。从兹归寂照。

　　八祖佛陀难提尊者

　　顶有肉髻相。复姓瞿昙氏。辩才可万敌。转折了无匮。师事密多尊。庶几可无愧。领徒以行化。所到即竖义。偶睹白光下。当有大乘器。伏驮年五十。与世迥相异。亲既非我亲。道复何所事。汝智汝心亲。悟此无二致。绳绳甘蔗种。永永为标帜。

　　九祖伏驮密多尊者

　　昔者不能言。说法遍天下。避秽不他适。道行已无价。自夸者不行。多言转多诈。斯宗贵默证。三藏可以谢。肘后悬灵符。印度为设化。嗟彼香盖子。处胎六十夏。此儿非常儿。与吾可并驾。试与授毗尼。戒珠光照夜。一箭中一群。从此不须射。

　　十祖胁尊者

　　师生周一甲。精进无伦匹。定慧为园苑。胁亦不至席。龙头属老成。何须问文质。宁有跻祖阶。唐丧此白日。兹地当有异。指处变金色。少顷长者子。合掌于前立。我住如无往。我与佛相秩。说斯法要时。金光相矞矞。如以印印空。岂是从门入。

　　十一祖富那夜奢尊者

　　生缘华氏国。与佛同世谱。胁师针芥投。遂尔绳干蛊。寻诣波罗奈。一发千钧弩。正值马鸣师。相与展旗鼓。问佛惟一体。佛岂有行伍。木义锯义解。闻之便蹈舞。乘先而启后。转转相跨釜。记来六百年。若子即若祖。愿海既无涯。相为济群苦。

　　十二祖马鸣尊者

　　尊为毗舍王。复化为微类。彼马亦何知。长鸣若妩媚。妙论建高幢。用以摧邪魅。果有魔幻兴。少以神力被。魔悸已难支。复形求忏悔。忏已尽归命。得与旃林位。乘戒两俱优。幸闻无上义。付受居大定。龙奋迅三昧。定中现红轮。金鹏一展翅。

　　十三祖迦毗摩罗尊者

　　术精异论师。力能搅沧海。就正三千人。悉被慈悲铠。一闻心海法。方知有真宰。印度遇檀越。太子云自在。请供于青宫。佛戒不敢怠。北山有禅窟。竟尔登隗嵬。毒蟒气如烟。殊不挠神彩。蟒复作人形。深悔先世罪。师枉欲栖钖。龙树最爽垲。

　　十四祖龙树尊者

　　山北大树王。垂荫覆原野。龙神被其化。岂曰窃名者。大蟒亦有灵。俯首受罏冶。岩旷集异类。到者亦以寡。身云而法雨。随机若瓶泻。聿来大导师。负图藉龙马。遂作月轮形。无言谭般若。月下惜花人。提婆尊者也。造论熄左道。月上秋风洒。

　　十五祖迦那提婆尊者

　　瓦钵贮新泉。金针刺轻縠。水月幸冥契。瑶光映寒绿。春风长者园。池上花如簇。芝菌生幽香。比丘亦报木。宿缘殊可征。舍子供简牍。随至巴连城。异教为窘蹙。手持金错幡。立论数反覆。邪不能干正。望风尽欸服。寻复放身光。竟趋寂光域。

　　十六祖罗　罗多尊者

　　宿符为教主。世尊有亲记。闻法舍尘鞅。受授始染剃。虽生迦毗罗。应缘室罗际。奇哉金水河。五佛舒光丽。依光溯其流。果有贤者憩。论空奚身心。复以金井说。既尔定师资。亦复了夙慧。擎钵至梵天。香饭开明睿。我师南天竺。吾子娑罗帝。

　　十七祖僧伽难提尊者

　　储位宜青宫。七岁而猒世。说偈恳后王。请遂多生志。王命就宫居。禅寂而不寐。一夕乘异光。竟尔飘然避。岩下惟禅那。身与土木类。顶巢而膝芦。星霜十余祀。罗　远方来。定起两相视。于斯有人焉。请为如来嗣。攀树而立化。就树为塔寺。

　　十八祖伽耶舍多尊者

　　童子之所之。常有紫云盖。手提大圆镜。晶光无内外。问年言百龄。不识何三昧。出自郁头蓝。难提亦叵奈。殿角戛铃声。出语有兼带。传持继上乘。青丝质方艾。颖囊既披露。便乃吹螺贝。教被月氏国。月镜此幸会。定里腾红光。竟尔焚其蜕。

　　十九祖鸠摩罗多尊者

　　闭门以拒客。开门续祖灯。绍隆应嘉运。月邦一个僧。复示阇夜多。善恶繇业兴。我昔自在天。遇物起爱憎。缘是谪忉利。复闻最上乘。惟尔常萦疾。可以我为凭。业识心为依。心净业不胜。吾心如皎月。云散而水澄。告寂自剺面。分光照远嶒。

　　二十祖阇夜多尊者

　　几微古圣师。启我渊弘智。照业繁霜日。破痈为利刺。敢以独善身。怠忽行法施。随至罗阅城。其中有金翅。一食复不卧。精励头陀事。勤苦不明道。难免狂心炽。不慢不须礼。不坐亦不肆。是名平等心。与佛无二致。遍行心顿降。一洗成良器。

　　二十一祖婆修盘头尊者

　　礼塔求良嗣。双珠出圣姥。树此精进幢。末世所依怙。手内有神弓。辩论摧陵侮。宁碎我头目。无毁我佛祖。我师阿罗汉。出世年十五。得戒大菩萨。砺行良亦苦。后遇阇夜多。一偻复三俯。少生轻慢心。学语之鹦鹉。诚勖摩拏罗。竞竞法前古。

　　二十二祖摩拏罗尊者

　　生为国王裔。出世法王子。复化印度王。不愧如来使。吾徒鹤勒那。宝印王所止。欲化且迟往。焚香作符玺。鹤众礼香光。师亦随香起。为说龙子因。再示鹤原始。鹤翔而龙潜。报缘固如此。随流识取性。此是吾心髓。鸣鹤之在阴。吾子和之矣。

　　二十三祖鹤勒那尊者

　　吾母金色光。梦环喜嘉肇。生而有异征。无敢忽少小。闬里昧淫祀。童子叱为沼。乡民呼神童。神亦无敢扰。国王无畏海。迎师以旌旐。日月二天子。谢法腾缥缈。上足师子尊。博识何皛皛。南北贯白虹。请师谕先兆。知难但密示。忧心徒悄悄。

　　二十四祖师子尊者

　　圣子婆舍斯。来化罽宾国。复有五禅众。亦隶缘将熟。聪辨达摩达。于心未膺服。愤悱若不平。迭难何漉漉。耽定为胜乘。安知惟朴樕。于兹虽可裁。祖亦未之录。童子舒拳珠。岂非有昔夙。外道善嫁祸。师已谙先嘱。白乳飞长虹。清风度林木。

　　二十五祖婆舍斯多尊者

　　梦剑而师生。师生屈其指。九鼎悬一丝。微师则已矣。有剑但诛魔。有珠尊道纪。师难不能援。弘法足可耻。遂尔避深岩。衣草掬寒沚。于时弘法者。谁不悲堤蚁。寻思法有属。不如蜜多子。饮毒试焚衣。邪暴抑至此。蒙难几两叶。吾子须自砥。

　　二十六祖不如蜜多尊者

　　我是国王子。宁复要外护。所为璎珞子。是以至印度。长爪老梵志。奴颜以自固。白气临休征。反以妖氛欣。虑王或迁善。移山雪其怒。师指反制之。魔党不胜怖。王出师同车。璎珞丐于路。相看叙夙因。还复来相度。势至即璎珞。慈云与甘露。

　　二十七祖般若多罗尊者

　　韬耀居尘寰。摧辱不与诤。人字以闲名。问姓则同姓。谁知般若师。所履如来行。玉未出荆山。难与石相兢。一遇丰城宰。愕然而起敬。南印香至王。奉珠以尊聘。擎珠验三子。菩提道光映。知是宁馨儿。授以先宗命。金河作二流。两土分真圣。

　　二十八祖菩提达磨大师(东土初祖)

　　法雨自东来。楞伽与贻谶。长夜天将旦。大梦始一震。祖道普通年。梁王争一瞬。飘然泛一苇。面壁俟神骏。首接可禅师。引臂而迎刃。重法而轻身。果有大乘信。得髓付袈裟。此行不为吝。受毒为传心。于此我心尽。塔于熊耳山。宋云岭头觐。

　　二十九祖慧可大师

　　闲辟首庶物。东土一轮红。为道而致命。大雪满长空。日上而雪消。大地瑶光同。少林春始花。谁不藉和风。危哉病居士。传衣继祖翁。攘攘义学流。奚不愧斯宗。猜忌挟豪势。所以外头凶。晦迹而韬明。屠门酒肆中。辨和翟仲侃。竟作师子虫。

　　三十祖僧灿大师

　　得法且受具。千载而一遇。计功则白衣。论修则病痼。操刀作屠户。释刀便开悟。若非顿教师。几为绳趋误。来隐皖公山。师年竟以暮。沙弥始十四。伯乐赐一顾。病老与童子。我不知其故。法眼何精明。曾不失晷度。信心既铭矣。秘传略披露。

　　三十一祖道信大师

　　克荷方幼冲。宁不为警惕。择居以自安。胁亦不至席。珍爱六十年。总以法道惜。吉州兴戈矛。弭兵般若力。黄梅梅子熟。小儿独戏剧。偶与谈大道。一悟显奇迹。斯时应化师。愍物将大奭。太宗政宝御。凤诏促传驿。师三以疾辞。赫赫见标格。

　　三十二祖弘忍大师

　　破头山上云重重。时有道者来种松。青松方毓秀。黄梅产异童。母弃之浊港。肢体花融融。里人相聚叹。相与古圣同。受法而领众。比师还幼冲。法道此一震。靡不知宗风。神秀七百首。行者劳夜春。法不先文学。竟尔授卢公。三更潜入碓房里。曹溪又种破山松。

　　三十三祖慧能大师

　　新州困蓬庐。采薪而奉母。客偶诵金经。明星正当午。辞亲走黄梅。一似出林虎。问字不识字。问义却能诂。弘师大无情。领执下廊庑。任春始八月。一旦受图谱。守纲混流俗。荷法良亦苦。法性开性法。始获落僧数。理楫归新州。一挝退堂鼓。

　　三十四青原弘济行思禅师

　　曹溪分一脉。得髓居首席。我道既坦彝。何处存阶级。师弟来寻思。巍然一片石。赠君鈯斧子。西来此舟册。六世衣不传。惟道相追绎。神会亦同师。但解振身立。犹各分门庭。真金与瓦砾。请食庐陵米。自然见端的。下世徒窥藩。一津自相隔。

　　三十五南岳石头无际希迁禅师

　　衡山石可居。便尔寄幻迹。奇哉肇法师。亦解惟心式。乘龟共游泳。我祖道同域。向云石路滑。行者多匍匐。诫尔参同契。光阴莫虚掷。先佛传此宗。初不论禅寂。或问曹溪旨。不会者能得。问禅是碌砖。问道是木杙。石路云门里。万古所凭轼。

　　三十六澧州药山弘道惟俨禅师

　　始石头终石头。马祖山前好放牛。向说三乘十二分。如今绳断一时休。三条篾住山去。某甲何人如此住。云岩道吾高沙弥枯荣。两是两不是。声钟集众将法说。经师论师两俱歇。洞庭雨骤水滔天。此僧可惜不能瞥。化主纳疏。岳阳回两铤。白金是赃物。嫌他逐句弄泥团。看经遮眼眼何别。长啸一声天下秋。千山万山一轮月。

　　三十七潭州云岩无住昙晟禅师

　　百丈二十年。虽僧尚俗气。只是一味禅。如何不能契。且喜没交涉。三句外六句。拄杖趁众散。海兄亦精细。广南一片石。方知移不去。翻身弄师子。或弄或时置。大悲千手眼。取枕夜展臂。扫地非区区。竖帚第几义。要见第一月。看取涅槃际。十六月上时。云散山光霁。

　　三十八瑞州洞山悟本良价禅师

　　三十走诸方。和璞待敏手。临溪一睹影。一笑无何有。始解邈师真。谁为辨妍丑。泐潭初座元。难为师子吼。新丰抽宝剑。通古归枢钮。诸方尊洞宗。嘉猷传不朽。宝镜受亲印。五位为组绶。既尔愍穿凿。更剪邪见薮。山颓梁木摧。徒然望霄斗。

　　三十九洪州云居弘觉道膺禅师

　　幽州王氏园。产得蓝田玉。丱岁便离尘。不习小乘牍。初参企洞山。应对转辘辘。思大不作佛。住山占一国。累日不下堂。天人供香餗。推挽住云居。四众云簇簇。最尔衣线下。不悟可悲哭。衣锦琉璃殿上行。也须击碎珍绨瑑。钟王尊礼世世师。那知世世尊吾属。

　　四十洪州凤山同安丕禅师

　　凤山山上鸟无巢。无缝塔里天涯路。日出鸣金鸡。月明升玉兔。青猿偷果客投空。鸟衔花去游人误。木童善乡语。石女易生怒。不若孤峰挂薜萝。试看白云逐飞鹭。短贩樵人徒自夸。剑甲未施贼身露。这是同安一只箭。佛来也不敢当面。箭过问如何。月落后相见。

　　四十一洪州同安志禅师

　　驴马不同鞍。这驴差可辔。踏断升仙桥。张果老不会。大雪满长安。我却有三昧。多子塔前风凛凛。五老山头蹄对对。卷起夜明帘。簪缨摇玉佩。万里和歌谣。尘面得一沬。觅渠遍处不逢渠。款段走入师子队。目前不现句不迷。嫦娥嫁取月中妹。

　　四十二鼎州梁山缘观禅师

　　和尚家风益阳春水。白鹿松高鸟栖花橤。水急鱼行涩。松高白云徒。贼据无生国。久之谋不轨。飞龙居九五。风云周帝里。炯炯正法眼。烨烨南华里。祖印岂从葱岭来。达磨不过老胡子。红罏焰上绦丝缕。叆叇云中劳屈指。后人邈我真。看取红罏里。

　　四十三郢州大阳警玄禅师

　　一语上丰碑。频伽方出壳。名无翼而飞。道无踪而岳。履剑刃轻冰。景行惟卓荦。语路确难陈。净名居帷幄。师子一颦呻。五位麟三角。大海飞红尘。须弥波濯濯。长年不越阃。日中惟一食。耄耋无惰容。危坐崒骨律。法寄远禅师。不欲授无实。连理栖青鸾。皮履偈亲笔。

　　四十四舒州投子义青禅师

　　展翅南图入华严。海梦兆高宗昙华。蓓蕾浮山分玉珏。师善连环解。秘府出直裰。大阳颜不改。曹溪钩洞帘。金凤飞绚彩。高卧圆通席。逢场戏傀儡。威音王一箭直透千层铠借得秦淮月郢阳光叆叆。弥勒楼中百亿日。夺耀辉腾及千载。

　　四十五东京天宁芙蓉道楷禅师

　　庭训遵父规。我是列祖命。再之受师模。我是千佛印。髑髅干教彻。革囊不足信。表谢紫方袍。孤风亦清劲。违旨下庭尉。敢妄辞以病。受刑戍远州。衲子复奔兢。一啜与一匙。拳拳法先圣。肃肃而凛凛。一堂风月净。犹谓惭古人。念之泪珠迸。

　　四十六邓州丹霞德淳禅师

　　擘开宇宙打破形山。运日月以西行。摄江海而归一。微尘间。千山雪似鹭鸶衣。一轮月上白芦湾。我宗有语句。金刀剪不开。我宗有玄妙。玉女夜怀胎。我与德山别。还共德山来。梅花树下梅花影。轻盈香色绕莓苔。十成事请飏却。掷地金声总戏谑。

　　四十七真州长芦悟空清了禅师

　　襁褓何所知。见佛动眉睫。灵鹫一枝花。禅源一滴血。才上钵盂峰。解却丁香结。四海一间人。所以号真歇。通身已红烂。从此口门拙。借火焰而转法轮。共江山而齐说妙。在一沤前竟越三祗劫。幻化身过桥村酒美。虚空身隔岸梅花雪。穷玄微而失宗。体灵妙而道绝。良久曰红叶岭头风。青松潭底月。

　　四十八明州天童宗珏禅师

　　峨峨太白峰。玲珑岩上月。一过小白岭。知君已落节。况复入我门。眼里着金屑。承君问我道。十字街头有豪杰。进曰。如何法隔篱。野菜飞蝴蝶。虚静敛氛白云被寒岩而啮灵光破暗。明月随夜船而折。斫额望前山。前山烟似雪。

　　四十九雪窦足庵智鉴禅师

　　图画自天开。山僧独怡悦。瀑布落千寻。仙音广长舌。象骨山深百怪兴。老僧不采徒轻亵。夜来独自上崚嶒。海涛一卷惊三浙。果是明星也诱人。谁道世尊证寂灭。忆我孩提时。曾解吞热铁。世尊有密语。迦叶不覆藏。一夜落花雨。满城流水香。山高不宜久立。且归方丈房。

　　五十天童长翁如净禅师

　　松萝亮格笑。枯枝落地解　跳。奉黄麻住云隩。短贩开箱走国宾。滞货弥天略粗糙。饭饱便弄箸。满床尽屎尿。天童铁臭老拳头。打杀参徒称有道。灵云见花开。天童见花落。花开一杯茗。花落初登广严阁。春风勾引鹧鸪啼。萝葡芋艿糁香藿。文殊智普贤行。隋珠秦镜。陶渊明陆修静。酒政茶政。

　　五十一襄州鹿门觉禅师

　　接人弄筇竹。汲水用长瓢。路远草鞋穿。云重袈裟潮。蜘蛛吸尽沧海水。蜻蜓翼负泰山高。蜘蛛肠饱蜻蜓重。天网恢恢两相弄却。被狂风两拆开。卢生一觉黄粱梦。始知大地一卷经。娘生大地两眼睛。经长眼捷日方午。经了睡来枕其股。玉盘金井秋寥寥。后山跳出斑斓虎。

　　五十二青州普照一辨禅师

　　主化当青徐。衲子走秦晋。嗟彼干慧徒。垂兹二百问。关吏一何严。假鸡且莫近。声前荐得落今时。不落今时是何韵。中边有着不须安。何处与君接雅训。裂破虚空绝拟议。请君为我通底蕴。衲子既望崖。缩肭无敢酬。且藏三尺匣中剑。荒径客来芳草幽。

　　五十三磁州大名宝禅师

　　深宫月锁主高眠。一片虚明照碧天。手握骊龙珠。从今不说禅。携手相将贺太年。熙熙风物暮春前。金针穿玉线。寒罏继断烟。线断失金针。鸳鸯谱未圆。木童俯首觅。石女痛加鞭。须弥峰下七金山。杼尽湘江及九渊。呀。鼻尖头上觜唇边。

　　五十四太原王山体禅师

　　巾瓶十载大名宝。牧牛不犯官家草。牛驯骑到家。衣上惹山花。花香蜂蝶随。山巅日已斜。衣中有宝不他求。一旦飘然十二州。侍者会禅否。岂似春风辊絮毬。如其终不会。堤边芳草绿茵柔。于此两堪疑。吾师亲送渡扁舟。果至王山建梵刹。瓣香法乳为师酬。师子有三种。细看还是牧来牛。

　　五十五磁州雪岩蒲禅师

　　寻师撞着生冤家。千里兹行苦路赊。师握手不胜嗟。少露大虫一爪牙。凡有诲必跪受。多见操戈类禽兽。吾道无诤古圣铭。余今肯落他人后。王山山头有法王。领得王山大明咒。诸兄弟莫草草。打叠灵苗异时秀。秋初夏末东西行。蔓也难图且易茂。及尽今时绝覆藏。会见龙骧而虎骤。

　　五十六燕京万松行秀禅师

　　道者曾栽万树松。如今僧老松如龙。转却山河为自己。松化龙兮龙化松。独有玄沙不肯在。玄沙水际一枯桩。骑驴不下亦何妨。猴子偏能入道场。禁庭亲赐紫伽黎。此会人王与法王。大功无所宰。至化却无方。机轮转处智犹迷。宝镜开时月满廊。向上一路鹤翀霄。当阳一着鹞儿翔。

　　五十七少室雪庭福裕禅师

　　太原张氏小儿圣。五龄头角便清劲。佛乎岂在一卷经。知其不可与之竞。仙岩古佛识龙象。一见肃然为起敬。后造万松炙清芬。十年为扫松花径。宿硕倚为甘露门。松茂少林允册命。受知世祖在潜邸。宪宗嘉号师辨正。诱掖后学无倦容。游戏翰墨行祖令。有问西来祖师意。五乳峰峦点头竟。

　　五十八西京灵隐文泰禅师

　　祖谶吾宗藉嫩桂。昌昌条茂今犹在。不是斯源系祖庭。振起江南何所赖。雪庭消雪产奇英。济济当时称二泰。中兴晋祀皆天功。谁道文公难克配。嵩山山高洛水长。文师挝鼓升高堂。尘劫前事河沙德。嵩山云绕山花香。殷勤为君拈出看。于兹不会诚荒唐。花落悲黄鸟。堤柳鸣蜩螀。

　　五十九宝应还源福遇禅师

　　落　首师兜率院。遍历艺园肆弘辩。义虎虽狞犹画虎。天花曾雨神光祖。宁使口边生白醭。丈夫可是耽糟粕。一遇文翁罢坐驰。桃花开上梅花枝。悔悔当年从外觅。迢迢与我遥相隔。风送泉声来枕畔。月移花影[空/心]纱乱。

　　六十邓州香严淳拙文才禅师

　　问法身云枯椿。幻化身虚空骨。枯椿析细为邻虚。又向虚空长眉目。法身果若是枯桩。腐草流萤不应育。法身幻化诚如然。红烂真常鸱犬福。我以此解呈还源。源老当膺只一擉。自此寻隐香岩山。不欲庭除伐筠绿。留取清风伴明月。差胜三冬倚枯木。

　　六十一南阳万安松庭子严禅师

　　缑氏山头吹凤箫。霓裳羽衣风萧萧。樊家有儿幼敏捷。耳聆笔绘歌虞韶。一曲唱出断肠韵。宝镜堂前有新证。自尔传衣五老峰。耀后光前提法印。驱牛耕种祖翁田。活泼生涯百丈令。荒田脱粟款诸方。金牛作舞因斋庆。宸帷颁赐紫田衣。谁道老农无善政。

　　六十二嵩山凝然了改禅师

　　鼻祖初来嵩山麓。泰室少室松风谡。寥寥不但鸟难栖。祖翁所食皆鸩毒。神光雪里和阳春。春回二室花如簇。自尔花香大地春。一隆一杀几颠覆。且幸梁山入少林。绳绳嘉裔存西竺。离微仅得凝然师。一言迥脱续昭穆。言中取则句外明。彻古彻今方郁郁。

　　六十三嵩山俱空契斌禅师

　　枞然溢目无与结。又道色前而不物。空色相持两不降。是与白马较白雪。即物而推肇论师。南泉指花警梦说。俱空政为两不空。一睹秦槐愕然瞥。凝然一见不待辞。从上机关都漏泄。向来纸上觅禅心。那知离指方见月。打破虚空月更明。松[空/心]风响芭蕉叶。

　　六十四西京定国寺无方可从禅师

　　始入龙潭问蛰龙。未获龙珠竟他徙。底事不明安肯休。劳劳杖笠参烟水。五乳峰前有一灯。吞刀刮肠去瑕玼。一造庭帷已茫然。再叩筹室觉自鄙。退归客次细追寻。天衣取像差可矣。一位才分五位彰。此时一似离弦矢。百丈狐窝狮子岩。九峰首座徒然死。

　　六十五嵩山月舟文载禅师

　　提刀肘佩将军印。拍马膺锋西渡河。蓦然释铠投弓矢。乔松得以依青萝。坐参古宿竹[空/心]下。执柯取则而伐柯。幅然一衲走关外。就正禅翁鸣玉珂。盘旋回互继宗猷。织锦天孙暗里梭。五宗九鼎系单丝。宇宙于今安奈何。三十六峰烟浪阔。投老归庵花满坡。

　　六十六燕京宗镜小山宗书禅师

　　业儒循圣纪。所谓尽伦理。圣脉有道衍。岂书史而已。登山而觅符。符在空门里。欲了此平生。一勇代可取。若一法不明。君子之所耻。釜破不须顾。弃家如弃屣。白业贵履践。八载无敢弛。受请领大刹。不失吾师委。日居而月诸。勤劬尊簠簋。假我而偷安。法道何所倚。

　　六十七西京幻休常润禅师

　　孤鹤之在群。自与群禽异。一飞而惊人。遥空一清唳。水上按毬子。夙兴不成寐。忽尔身心空。顽空非正慧。偶阅迦叶圆通章。方识阿难有真契。初心必不欲碎镜。及乎镜破了无倚。呈偈伸所得。乾坤纳蚊蚋。彩凤一腾霄。铁牛没绳系。表表人天师。芳名一何丽。

　　六十八燕京大觉慈舟方念禅师

　　何幸普通年。法雨澍南粤。神庙辛卯秋。慈云覆於越。始祖破天荒。吾祖中兴杰。于兹一甲周。海内绳瓜瓞。长夜而再旦。洪波砥[山/絕]嵲。玉殿真珠帘。纲宗起阀阅。宝镜白泽图。亭毒在明哲。阅人亦广矣。法眼何精晰。危哉无镞箭。未发先溅血。

　　六十九越州云门显圣散木圆澄禅师

　　呼吸毗岚风。手握追魂药。石路云门宽。却无处着脚。和蔼惟姁妪。近之则焦灼。森森万竹林。峨峨一峰削。耶溪逆洞流。栎树居广莫。日上海东潮。三浙为禹凿。法脉所注地。宇宙尽磅礴。狮弦振天音。狐兽归阴壑。曜灵既西垂。万山尽寥廓。
嘉兴大藏经　三宜盂禅师语录


　　三宜盂禅师语录卷十

　　住云门显圣寺门人净范编

　　山阴嗣法弟子祁净超较订

　　佛祖像赞

　　世尊

　　拈华默契披心髓也。印空印水授受以取信也。星分棋布风云际也。鋀石辗成白玉钏。黄金打就象牙环。所以声化也。雪堆师子火炼成。泥塑金刚水底眠。三老汉是不负于君也。(傍立迦叶下立达磨)。

　　我有真经了无一字。通古称尊无所事事。有感斯应不动而至。松风瑟瑟对谈初志。乘愿利生以行以智。若遇云门失却本事。且请向陶潜篱下看秋花。枝枝霜厌苍苔砌。(坐树下二大士侍)。

　　玉琢麒麟纸糊大虫。只可在身毒国。无佛处逞尽英雄。二尊者在左右声呼声应。彼此朦胧。丈夫汉岂随你转西为东。山僧也依例脑门点地。前有溪后有松。尔翁即若翁。(亦二大士侍)。

　　证向今古钻龟打瓦。睹星说梦晴空可把。道无可道骑牛不下。教设伦理麟经自写。世哀道丧幽然长夜。於乎吾徒与之俱化。奚以为辞之乎者也。(三教图)。

　　入舍卫国城祗园无我。青眼观空狂华万朵。目翳既除却无处躲。一钵多罗明珠甚伙。贪饵之鱼打成社伙。幸际风云一场懡　。(托钵像)。

　　观音

　　等法界身秋潭月印。等众生缘智悲兼运。如生如界一时顿应。拯溺救焚不起于定。春在华枝物临乎镜。饫我以甘露之浆。谁不稽首而皈命。

　　残夜海天日。春风初到华。不因怜赤子。瓢笠走天涯。空凌一月已。炽然说赤子。可怜饫以禅。说一杨柳枝。甘露津津三草二木。泽谁不均。(水月)。

　　弘慈叵测文在其中。不作字想无以句通。即普门品示普门翁。是一是二得弓失弓。如月在水未许尔逢。不持军迟不随一童。默而识之庶可以风。(周身书普门品)。

　　朱鱼卖尽出金沙。腊月能开火里花。此后春风竟寥廓。帘栊清瞰月痕斜。(鱼篮)。

　　月色朦胧倚松而立。水声淙淙松阴泻碧。是独露身有谁相悉。念彼长流奚时宁寂。不言而化惟三昧力。顿入无生海天一色。(水月)(三昧禅人请)。

　　合佛慈力悲济含灵。三俱无迹月朗波澄。其智止水其行繁兴。非心所拟非笔可形。瞻图思义莫认丹青。一念清净顿入圆乘。

　　悲愿在躬与汝同尘。慈颜妙相岂吾真身。离此而求钻仰无因。犹第二月孰幻孰真。非眼所见亦非耳闻。百草头上甘雨祥云。

　　幻住南海来自西洋。太虚之体应化无方。有水皆含是月之光。举众生类比翼同行。我目众目手足偕彰。业海无际与之茫茫。智山慧苑与之相羊。悲愿乃尔积劫津梁。弹舌称名如莲花香。一举心念宝相琳琅。即今何在山高水长。

　　倚松而立晴空寥郭。翠涛风卷溪云磅礴。童子不来山尖月落。收起丝纶囊中无药。一切众生同归圆觉。因有情根茂慈悲树。同体普门遍法界处。生界未空大悲无住。醉象狂歇月明清曙。野水涵碧遥空无玼。如是生心应如是住。

　　一坐弥纶森罗在定。寂场声化巨细齐应。如类而身犹生之命。逆顺叵测无择秽净。意卜情求空华眚病。离波问水执柯觅柄。是耶非耶以斯为证。

　　宝陀大士夐居天外。天竺慈尊祝融劫坏。宁知我太虚之身。纳尽尘沙之界。大海旋流无所不在。展轴谛观望容肃拜。注耳而听谆谆慈诲。我于古观音如来证此三昧。将寄辩于君。伟中禅人自珍自爱。(伟中请)。

　　十八罗汉

　　飞埃凝露佛清净智。众生昧之烦恼煎炽。幻人机息安有其事。生佛互融于世出世。游戏叵测唯高上士。有孚终吉凌波而至。一贝多罗有言无字。调师以驯华飞无住。莲华我心芥孔吾处。负此一囊太虚可贮。钵有潜龙为霖斯注。乘以大空威而不噬。随颠倒想坐菩提树。如寤时人说梦中事。掀然一笑海天清曙。

　　达磨大师

　　江水汪洋秋风萧索。君子之行见机而作。涉魏游梁出门便错。五乳峰前异花零落。

　　普贤洗象图

　　不调而驯以时拂拭。他方界外有发普贤行者。大士所知象王亦识。等法界之普贤如所乘而不失彼其现异类之形。具如斯广大神力。敢复以萤火之光向虚空而着色。

　　先师云门澄和尚

　　盂生而晚亲师未久。得丧不惊心。雌黄不及口。呼谷而应于谷乎。何有太虚之量。非宽沧海之度。如斗或入室而操戈。或面呈而背丑。或媚彼而反咎。以至腾谤书而相忸。师闻之殊无可否。数十年于兹可谓阅人多矣。千日后始知醉我者中山之酒。如其法道非我所知。炙吾师之余绪。敢沐手书而稽首。

　　道蹇于人。如处幽夜神庙御宇。吾师以驾振起东南。不在禹下。二轮双辔宗教兼化。假三寸镞为羿之射。英彦奔流指澥为舍。应疾施剂法雨瓴泻。究极离筌以借不借。次列门户腐鼠而吓。磷火燎原幽怪叱诧。飞章陈垒以乘　罅。师以无闻漫言无暇。於乎吾侪奚辞以谢。

　　聿兴於越辟大法久荒之径云龙风虎始得绍悬丝慧命敲唱合拍以镜临镜不动舌根陶凡铸圣甄别得宜老僧姓枰执柯取则空印水印月上波心水天交映圆下有孚古今向证智无师而师道法奚传而传令赫烜光明渊源相晟步趣武接绳绳裒顁式昭式穆浩归祖政於戏乎日月出矣爝火奚竞嫉忌分岐岂不曰僧中枭獍。

　　云栖莲大师

　　回曜峰高攀跻莫及戒月慈光水天一色以声为教用形为则不起灭尽定而智悲事毕禅耶净耶戴角虎师子翼如何狂慧之徒以萤火之光拟乎天日。

　　灵峰受嘱津梁之累聿兴末运方网三昧即形声化假言启类珠圆随映玉方雅粹岩岩峻极渊渊川汇临深罔测望岩自退炙其贻训抚膺默愧瞠若绝尘造父失辔即之可楷岂其图绘俯影而嗟感时而悔春后之花我生安贵青狮入窟原野狐媚谁为障川禹无稽会风斯下英苍生奚罪冀其再兴殍骸望岁吾其已矣炷香雪泪。

　　锄骄去吝尘芥荣贵蒙稚可矜谆谆提诲圆慈寂定方网三昧道大叵思闻名心醉以形设教不居尊位末运颓波所为不类望容膜拜继之以泪哲人已矣珠沉玉碎(锄麈上座请)。

　　天童密和尚

　　手握灵蛇穿破髑髅起济北欲地之风障东南趋下之流玲珑岩坐啸乾坤化雨所及叶落知秋。

　　七事风驰八纮被泽旱地轰雷血痕加炙望尘目昧峨峨太白偶幸下寮何睹影而自失久之始定梅花月色。

　　真寂闻大师

　　玉露明滩月色寒苕源谁复再垂竿大悲阁下春如许梦入梅华露欲干。

　　行踪一挂羚羊角劫火投薪烧不着苕溪一脉通长安石头之路果然滑庚寅春仲携李来童子至今奉菩萨况复曾聆毒鼓音当年饮者今药发安得金堤鸳水湖千里狂澜泞清汋。

　　道行八闽化敦吴越嘘蜃气而为宝阁琼楼惜骊珠而颠倒豪杰白马之夙负不偿云栖之新殃未雪始闻龙池有一顾之私竟遗之于佞人之谱牒於戏乎英哲讳名出类取洁名随以彰道碑叵灭窃疑乎四十余年粹凤毛麟趾之俦苕蓝之室称师林虎穴如何一泾上座不得与国士之捋想或拟博山舣之不授訚公之二师借二子将欲启末运之雏秋霜之叶授受戏剧慧命夭折祖庭芜秽纪纲灭裂锄芟信种燎延缁白呜呼乎睹帧兴嗟援毫涕雪博山圣人瓶窑古佛。

　　弁山瑞白雪和尚

　　烹博山茶用弁山水年历不乖饮者都醉散木一枝化为芝兰玉树金针在手巧绣出鸳鸯一对(破闇灯侄请二象同轴)。

　　香幢法师

　　虎无齿龙无鳞兽不敢触物不敢婴卖一指头坐断古今严冷之风以愧夫炎附者之心贝叶窗虚寒虫助吟潜溪之畔水月为襟名利之徒秪可隔岸兴叹三径草深青霜满林余得与乎伯仲之列遗语往行惟兹可钦。

　　东山尔密澓和尚

　　急性天尊雷公菩萨撩着烧身冲口恶发乃佛乃祖无地安插挝东山鼓高挥大抹二曜炳然野火徒爝一自锣鸣万象磅礴琵琶曲调谁成谱试问菩昙长老深公自若(自若深侄请)。

　　广润山翁忞和尚

　　余晚年狂逸山翁兄勉之摄众甚力实规我也因图像以随一以自教儿一以戢良规赞曰。

　　方面皆正骇鸡之犀式衡式仪形于坐驰珠玉是瞻难为瑕玼。

　　天界觉浪盛和尚

　　老虎无齿卧龙无鳞威而不咥妙化如神公诔曰毅刚果纯訚私谥曰文大造经纶犹不足尽吾道超伦赵州古佛问世而津竖帜殄邪向德来宾维石岩岩泉源新新秽流滥觞电目而暝雎阳捍御嚼齿穿龂吾为名乎卫道遗身昊天不吊竟尔传薪吾道东矣有子同尘斯清可濯贤溪之滨(贤溪同尘灯公请)。

　　道契古今法遍天下胸次落落所以光大维金刚幢明珠照夜有知而未识识而不知心窃疑之试问取东村老谢。

　　博雅渊贯如渔竭泽探颐穷奥水源山脉繄禹之功苍生有宅翰墨波澜化周蛮貉致雨之龙出林白额孔席不温作烟波客云山在望难以栖泊幸辱同伦略书其迹。

　　广厦须支兮奈余惟退残之黄耇闻变而奔赴兮中心自忸望天堑之芦雪兮徒然搔首走长干而兴叹兮我膺如剖松柏葱茏兮荫吾侪之君后丽阁凌烟兮翳谁之有风驰兮师吼云澄兮仰斗踏毗卢顶兮是所以越五十三友应机声教兮若不以口摄生兮曹山之酒无町畦兮维网维纽虎角兮翼银蹄兮黑狗霜凌兮双树无怙兮无诱天不吊兮豺狐躏蹂呜呼乎吾欲无言哉瓣香兮肠揉残烟兮哀柳。

　　龙门石雨方和尚

　　胸县宝镜肘佩神符摵瞎摩醯首罗眼睛击碎赵州东壁胡卢於乎方今之际莫赤匪狐莫黑匪乌起以振之者岂可得乎风清古路无人到月落云轻听鹧鸪。

　　响毡拍版横说竖说拊没弦琴调高韵别坐断古今讨甚涂辙冰溪上人万不可忘却松篁桥上偕师玩月(冰溪西堂请)。

　　义以人合法以天随一语类通倾胆扬眉既挹其衷复亲其仪衾影无愧砥之砺之吸尽西江水寒月上华枝。

　　硬似绵团软如生铁龙门峰峻望崖自跌哆哆和和以罗英杰出处洞然念兹末劫一倦津梁长空皓雪君岂往乎听炽然说。

　　钓得鱼来放却生龙宫虎穴灿珠明到今剩有西湖月坐对孤山落二更。

　　嘉禾挺秀金风剩叶定光摇影击竹云裂掷下木鱼神机活泼钓鱼放生水澄月白化陵八闽道周两浙奖育儿婴姁妪明哲峻其门庭心枯情折佩镜照妖图县白泽辞翰聊尔示广长舌佛日西沉龙门积雪无梁之津胡为厉涉云山在望云山[山/絕]嵲(位中符侄请)。

　　我以默为说所以门风别度尽诸有情一坐十小劫全入涅槃城证此甘露灭至今龙门山桃李花红白我既援毫无一辞法社处处飞春雪。

　　与君交臂别来经纪此日重逢楞伽会里握手无言相视而已少焉凭怒振衣而起吾道金瓯谁为摧毁我法宫垣坚不可圮颓澜下趋一至如此吾兄神明鉴之晚矣佛有先识自兹而始请君缄口无问簠簋威如猛虎软似绵团脚尖头不避佛祖掌握着生杀之权五色粪切诫霜秋拄杖子卓破常住方砖远门侄勉旃勉旃(远门座元请)。

　　因我得礼为近事男间世而遇等乎优昙宗说缘偶不啻喃喃亲亲仁仁前三后三可偕而玩夜月渟澜相依而听春鸟秋蝉毋忘先诫庶几再参(丁居士请居士父子侍于像测)。

　　难描难摹睹影犹疑问津求道杨朱之岐石田薰能复肇兴长耳相呼为客儿润龙门雨启佛日曦雨过明珠千万斛临风着意向人倾是渠之题瞻之礼之庶几解颐。

　　雪窦石琦云和尚

　　藤溪源委太白兴波沥血书经尽瘁鸣珂即义谊可以振迁就之法况法道耸雪窦峨峨狐腋之裘一掌千羊之皮何足云多。

　　无趣老人

　　杀活有刀得之于野翁笑里鼓翅鸡鸣如斯而已僧耶俗耶杏花红雨鸳湖有滔天之浪何必曰断桥流水吾师之塔且幸与堂庐密尔免致使野狐之属穴土穿圹反常越礼有者于兹然爝火而助明宁知乎日月之光已周寰寓。

　　嵌石大师

　　月来一天风韵雨过青山一抹道行则钻之仰之谧然则蕴却威音王那着威而不猛温而厉允吾夫子其三泖中柳堤之一筏也。

　　君岂迈乎犹新交臂泖水云门俨然生气精操匪倦欃枪变异岩头老大叫一声果尔惊天动地於戏已矣摩顶松东向共来说西游传记。

　　古心律师

　　入狮子林俨闻哮吼或瞻遗像若丧吾偶盛世祥麟末运瑶玖玉碎犹方盘珠自走四衣分化维德不朽轮翼福智纪纲贤否受嘱灵峰援携群有折憍慢幢焚邪见薮烁迦罗眼母陀罗手案金刚杵灵符在肘睹彼萤焰为光奚久黄钟绝响今惟瓦缶钻仰莫及望容泥首罄南山行赞不及口波离再兴奈余衰耇陵秋法社其如妖丑。

　　无作法师

　　四依应迹三轨律身龙树垂荫金地通津弘辩声化法王功臣鸣指喧殿七众訚訚福城东际企仰后尘双轮斯御向德来宾人道攸关请祷犹椿手持叶物得之秋林虽无藻翰可代徽音止啼啼止微哂而吟儿辈勉旃此非黄金。

　　释尊说法五聋集听图

　　观音正反闻世尊若瓴泻定慧圆明因果殊如何法界犹长夜定里之身定里闻梦中般若随机化比丘有目非不闻目既能闻鼻可诧根门可互法皆圆草木瓦砾摩尼价即彼异生身我身我身诸圣同无罅譬以灯辉类法身千灯一室交相射龙以角听牛以鼻异国尚有形语者舜若多身映佛光无身之身等空大如以虚空纳一毫次公阁笔难为下空不可图赞愈难老僧无语深深谢。

　　大椿寿老宿(即师之母也)

　　我母慈仁其性天植口无阿语心如弦直善则揄扬过亦难匿惜生犹子爱人以德表里俱正恶闻邪僻奉戒精笃晚年愈格至于梦寐佛声啧啧所以垂终别无他绎趺坐而逝时当赫日三曰掩龛了无异色生平修进于兹可核辛丑腊八全身窀穸图形拜赞永为贻则后贤知之业儒奉释。

　　自赞

　　火里炼成波底月黄金铸就玉麒麟千年桃核逢春发结子开花是旧仁。

　　忖其菲才僻处穷陬翻然而迈痛此先猷知不可为复泛扁舟益友孔多以类而俅狎玩既不可以风偶临众以规下秋名不可以久居处瑕污以优游其虎皮也庄重其羊质也俳优笃至性遵福田若有所繇禅道佛法楼上驾楼如出如处如愚如慧莫与之为俦似傲似狂似真似伪水上按毬清者也和者也任者也火中之沤抑亦船子和尚泉大道政黄牛卖盾卖矛庶几乎东方曼倩之流此余状此余传后来塔上之铭无用他求(题存玛瑙寺孤山法师塔院)。

　　瓶匋领八藤条偷心不死憨大师呼为不怕虎新生犊子玉笥山下石桥边果见千红万紫足踪几遍天下囊无半文钱使耽书史若贪饕援毫抽思却无一字上纸如今老倒郎当甚远禅人请自言之余不能细染溪藤弄古鼠(宗莲远教授请)。

　　风干羊枣道旁苦李范禅人爱人之所不爱取人之所不取以汝之贤孰不欲明窗置汝过不我摘詈不我去吾不知其所以或有一于此门对层峦碧水月上南屏钟里风动幅巾斜小舟听其所止(为则范侍者请)。

　　布荆棘林开没缝户我有通津君绝行路少觉伫机野鸭子过云兴博辨不消一顾是这等露刃之剑脱韬之矛也有个汉赤身而步(元木恒座元请)。

　　法无秦楚道乃至公金玉定价不约而同沉檀龙麝何必当风献公献公汝老矣我龙钟德何足以作汝翁且与你偷闲学少过前川柳绿花红(献公真座元请)。

　　振我家犹所贵英硕泽彼季昆美兹器识尊不在位望以副德西河之有师子东山之有三佛余终愧乎老云门者水溪禅人伐柯取则(冰溪融西堂请)。

　　龙门为宿客数载叩吾道可知我门风熨斗煎茶有同调图心或有之图形苦难肖异时拈出向诸方大虫戴纸帽(一机瞬西堂请)。

　　言隐则矫既出太鲁子高之画龙绘中之绣虎风不冽而云不生啸无声而鳞不舞生无闻死无补独得之于高山流水非知己者不敢轻吐(道和穆侍者请)。

　　君子知时达人通变迹似渔樵不攻文焕榴华竞渡锦堤风莲叶跳珠柳垂线任伊呼我济公颠笑舞狂歌适清玩知我者仁甫不知我者可憎可厌(何仁甫居士请适端阳日)。

　　秋云轻秋月明既无用于世姑藏拙于山城政黄牛之清风匪不钦企亮座主之高蹈实愧吾生或亦处乎季孟之间庶几坐苔石而听潺湲之声。

　　夜月湖心玉一片远山云静墨痕新沙堤绿柳黄鹂语水际青萍白鹭春咄清风明月一间人。

　　明日扁舟发今宵请像题人去杨花渡伫立版桥西谁道人生难再少试看游子有归期休将白发唱黄鸡(师将游江右众请题)。

　　烟蓼同舟上富春秋华堪对月华新睦州幸有陈尊宿肯惜关山礼后尘(严州钱居士请)。

　　睡不足食不饱兼人尚道饥天明不道晓日中欲逃影枕上听啼鸟利人寡学识自救且未了如此形神不若住山好(道晓维那请)。

　　策杖走天涯拨草寻知己白额遇大虫却是我和你南岳与天台冤冤相对理踏断草鞋筋展手云祁季超如斯而已(西遁超道人请)。

　　慧日峰前湖光漠漠金牛呈瑞狮子一角异花堤柳残霞西落枯木龙吟秋原萧索六桥烟静愚庵行乐(慧峰禅人请)。

　　思大鼻孔撩天法相两耳结颐闻嗅既不异乎寻常是不敢向颊上栽眉绘事后素书记坦持(坦持隆禅人请)。

　　科场捷报我孙山后文腹枵然敢期渊秀取适于林下优游德惭往行几多漏逗秉烛整理老而无救画虎不惊人木鸡不堪斗散步于花间柳边秋堤水际尚有黄鹂声奏(予获捷禅人请)。

　　面上益三毛何有于英迈铁铸觜唇皮毒愈蜂趸三十年坐席未温十八上却问中书堂做甚买卖析骨尽无一星子血气擢发不足以声其罪不知有甚长处多载巾瓶劳而不悔理公理公泥团土块一何足贵买朱砂中秋月倩人图绘(法聚理侍者请)。

　　膏焚以明麝剖以香处之樗栎无何有乡匠石不顾斧斤不伤悠裕乐只元吉黄裳人随天放澹漠优长容成氏子北牖羲皇无位而怡去名致祥彼萋菲者断水吹光击节而歌接舆凤皇。

　　徒有其年无知俗汉到处胡言得以人慢不谙佛律千佛难忏性同姜桂恶如爆炭燎着便烧有甚涯岸谤书成帙阎王有案如斯行止叠言为赞是佛是魔具眼者看(自讷法孙请)。

　　着彩瑱朱三村土地破庙灰罏台盘酒器泥滓合成有甚名字愚夫祈禳智者委弃筊卜休咎神谋鬼计年已往矣生无二利疲牛不耕老虎瞌睡绳灯继叶为不了义愚拙无似此余之谥论心与形都不足视禅人诫之以我为试(法纯上座请)。

　　个里能藏法界圆两峰云净月华天分明觌面难回互无那丹青画不全(玄印侍者请)。

　　兀坐如痴盲龟待木披衣似僧须长似俗茆塞未开藻华枵腹病蹇累人事煨萝卜问亦赴机随声鸣谷抚松玩石闯门看竹如斯而已胡为碌碌生无可道丹青一幅(谷鸣侍者请)。

　　长歌怜凤皇短歌悲铜驼时乎且居易君子志不磨孤山梅花媚香雪映月为清波小舟泛月剪重罗渔父为余歌复歌乐只明湖公无渡河凤兮凤兮将奈何。

　　为目无光为腹不慧田服圆颅执拗无类齿豁头童年穷太岁滥狮子座猴蹲鸟喙声化履操援毫有愧月落山晓所望贤辈坐向湖滨数雁行八翼斜飞说两对(晓山讲主请)。

　　苕水洋洋石伞高张龙门一跃化鹿苍苍思尽所业禅讲趋跄竟成图龙唐丧星霜今也奚如秋尽寒螀抚膺自顾无物以方指源模像请说寸长阁笔而绎几断枯肠既不成句托事相羊能蔽我拙卷而复藏(指源上座请)。

　　风摇荷叶雨珠活月照梅花露玉香黄鸟踏枝金点翠鹭鸶傍水雪飞光咦君居东越我近潇湘(季眉上座请)。

　　语水摄心绕林环水自余而后来宾粹美居是思之期其英伟道在一芥一芥纲纪维世垂法边幅筥簋玉卮有玷乌足以齿鼠璞名滥朱乱于紫用器卜智惩后知始不为鼎梅宁居苦李作赞中诫付子获子(行乐子获禅人请)。

　　以之为讲师蛇麻莫辨以之为禅翁车牛逆施滥缁流而僧中之刺多俗气而玩物成痴山居少宁静湖寓多坐驰得人詈惹人嗤老不知休逝者如斯阎家老子符牒至大冶禅人为我维持(大冶上座请)。

　　院主请晚参慈明不事事端公少丛林剪彩弄狮子一色潇湘云朗秀开动止拟将追后尘纷然乱朱紫请以法乎天一任指瑕玼宇宙既茫然事不止于此适腰者忘带适足者忘履以道历诸境如斯而已矣(道表禅人请)。

　　沾涕食芋分明俗汉倒着草鞋实不耐看过独木桥若荷重担问着个事满身白汗龟缩有余蛇行不惯图形上帧墨中添炭请君收起鼠窝蠹饭(离微禅人请)。

　　来住集福桂花芬馥云兮出岫清和之朔幻迹萍踪徒然描摸赞毁不惊形骸土木彼虚空身香涂刀割既不我知胡闻而愕扪心而忖梦蕉铸错(集福寺觉圆监院请)。

　　恶沉寂而赞禅悦鄙知解而升座谈经禅者斥为山外讲宗目为滥膺凫鹄相异金鋀两惩智非有无水炭相陵为学既驳为道无凭德天暗女总属可憎水底花枝第二月指目之奚称或可以呼牛类马即俗而僧宇宙亦广矣何所不容樗栎之才幸勿以樟梓而绳我自逢场作戏湘江水上波映日早霞升(存嘉禾万寿禅院)。

　　面厚三指觜长尺五自处无益法门无补倔强性成加以愚卤以我为戒超佛越祖无可安顿且作关主垂岩之木已灰之火于世漠然望道不果随风下趋打入社伙静犹壳虫动若水母追绎浮生总之是左日势西沉霞光万朵日落天空是你是我。

　　眉寒骨冷心劳日拙慢山毒海人所不屑既不法古所履覆辙姜桂不化至老愈烈垂西之影秋林之叶遗此陋形纳诸箱箧无使智知谓我多喋或询真伪庄周蝴蝶(即中允西堂请)。

　　石上栽花水中取火古董陈货麻缠纸里时宜不合所至坎坷耳目不灵难入社伙水边林下无可不可我本无形你却是我何事无言瞪睛而坐真月似月二俱负堕(瞻明堂主请)。

　　自唤猩猩三呼不起虽非木石了无生理不焰之灰污池之水江西湖南芒鞋万里至老不衰为寻知己觌面相逢如斯而已毕竟是谁大虫无齿(若木禅人请)。

　　口生白醭耳有鸣钟胶柱调弦子高画龙龙不致雨弦韵不融二利既失三轨无从请戒之哉取譬陋容慧业峻德潭水孤峰飞声走誉启迪聋蒙百川障回末运帡幪烛幽一炬赖有丽公(丽公法师请)。

　　跛鳖登山蒙龟值木缘高愈卑前趋后覆休荫林泉且教藏六宁静寡尤知足不辱忖无寸长诸方不录老志成灰狂牛不牧在山出山遇物即触阎家老子上福上福(际如知浴请)。

　　执卷横杖为余开说听不用耳语不关舌水乳主宾若无可别君臣父子梅花雪月以万象口谭虚空事心不可拟言不可议碓觜开华铁棰虫蛀和尚门庭乌龟上树向侍者边觅个入处(天界和尚同轴睿水侍者侍侧)。

　　居今之世局天踏地汝将入山老僧偕去目视云汉周览无际龙山我师大梅贤契枕流漱石藤缠麻系虚空扑落柏子花谢三年之期岂余之计清余上帧结伴同住(柏子上座请)。

　　落空外道著相凡鄙捉摸不住线穿不起虽具袈裟全非缁侣照镜爱头摘花空里无可药救自忖亦耻长老何心味兹苦李设与之化吾门孔鲤如或异趣跨釜可矣若和融融渭泾同趾百年之后是我是你(高闲维那请)。

　　龙蛇之蛰以趋时也尺蠖之屈以求伸也物类之微不移其度法时履信以乘其化我故与隐道启公维时峻德终其身而不忒不得已徇情领刹席未温即弃去犹不忍作断佛种人残僧数辈谆谆提诲神鼎諲冷落门庭法昌遇一力挝鼓人不我知世不我容独受之老僧图形请赞醴泉芝草不必有本青蓝水冰固当自爱老僧节隐道之概以自赞春树花芳秋潭月映隐道之启我多矣(隐道启长老请)。
嘉兴大藏经　三宜盂禅师语录


　　三宜盂禅师语录卷十一

　　住云门显圣寺门人净范编

　　山阴嗣法弟子祁净超较订

　　佛事

　　宗会庵县钟板鸿雁知秋商羊识雨画随灰而月晕缺箫吹寒谷而华开一坞黄初平叱石成羊李将军箭穿石虎谩道感应灵通其然法如是故举椎云若向这里会得自然翕辟古今纵横佛祖其闭也乾坤失色其开也万象起舞且道不开不闭时又作么生击钟板一下云还有个末后句子度椎与座元云若到诸方不得莽卤。

　　蜀山集善寺县钟板前佛后佛其道一揆千圣万圣其理一贯多少人向此中挨身不入插足不下举椎云幸流传得这一句子提纲挈领模范后昆师子哮吼象王回觑今日晴昨日雨孤村红树寺门清浒击钟板云我见镫明佛本光瑞如此。

　　嘉禾万寿院县钟板举椎云大众此是列圣之顶　先宗之弘范匿迹豪端光被九有以其履操明白所以出处洞然辟幽墟而为丛社起顽懦而为妙灵异目超宗原在声前耀古腾今还居句外其顺行也人天瞻仰古佛齐肩其逆行也群魔拱手外道丧胆困鱼止泺可惜许一向逐响寻音钝鸟栖芦悲乎哉往往沈空滞寂良久复举椎云大众所作皆办具诸佛法遂击钟板一下。

　　朱明寺县钟板妙湛圆明裁为规矩换斗移星拈头作尾黄钟与大吕声价满寰宇憍陈那纲纪丛林观世音圆通会里挟带挟路敲唱双举晴空霹雳乾坤一轨乃击。

　　天华庵大悲像开光远山横八字纤眉野水湛百千宝目既以虚空为体复将法界为身道有也文殊丧其智体道无也普贤失其行门正恁么时如何说个应物见形底道理举笔云如来眼有大人相名自在普照云以种种妙宝而为庄严摩尼宝光清净莹彻普见一切皆无障碍既然如此还着得一纤豪么你才动念却不是了也所以道金屑虽贵落眼成翳盖不知有向土一窍在如群盲摸象异端竞起大众如何是向上一窍以笔点睛云珊瑚枝上日杲杲。

　　观音势至二大士开光三十二相紫摩金色身总之是修来面孔有一人不习佛行径不历贤圣阶梯眼同世界阔身等虚空齐一毛孔里藏却百亿须弥泽利九法界众生云行而雨施却与大众眉毛撕结眼眼相觑独来独往处处逢渠只为太近所以逢渠而失渠山僧权作丹青手写出庞儿耀古今遂点睛。

　　古报恩寺挂钟板天目为群山之祖龙蟠凤翥结脉开阳落在这里东海乃百谷之王天旋地转洪波浩渺直抵钱唐今古人才到万松关便道已见山海大略总不知其源委所以昧却本来人了不识有函盖乾坤的句子也只是无人点破若知其源识其委便可以权衡佛祖号令人天声色堆里坐卧魔佛界中出没山僧今日为你点破去也乃击钟板一下。

　　普明寺大佛开光大众世尊今日重整灵山故事拈起一枝花解笑者岂止头陀直得春回大地遍界生香现前缁素人等即凡成圣随处解脱自一枝以至于百千万枝今一时至于百千万世灯联焰续继往开来派列洞源尊而无比贵不可言儿孙遍地法化无穷举笔云山僧今日信手拈来要与和璧争辉隋珠并价夺山川之秀丽朗日月之光华且道山僧手中拈底与世尊手中底是同是别以笔画[○@、]相云今宵月上珊瑚树海岳同时放宝光。

　　埽光湛老和尚塔玉鹭云边没乌鸡火里飞物类既繁植蒙庄不可齐山僧二十年前被我老人煮阳焰止渴炙画饼充饥转南为北移东作西既不能倒断于当初直得在洁白地上屙屎攃尿去也以拄杖划地云春夏秋冬。

　　尔密和尚起龛囊钵走诸方天下寻知己蹋断草鞋跟以手画相云原来在这里恭惟宝龛中尔密法兄大和尚气吞佛祖天然有不肃之威严仁育四来法尔具无缘之慈爱泥牛衔月覆盆下无不照之方木马嘶春不萌枝有新开之萼珠穿帝网正偏互互镜对菱华宾主重重临机应敌任器施权绕指柔拟之即丧神臂弓谁敢当锋今也虚空粉碎大地银装化山弟是个无情汉子若是把住关津不通水渫有脚铁牛行不动插翅大虫飞不回在我法兄固当别论大众且道放开一线作么生道磨盘空里走铁锯舞三台　入塔不挂本来衣姓字无人识手提华药篮东山水上立五帝三王是甚么天上天下无弥勒珊瑚林里水晶宫琉璃殿上黄金色斑毛师子白如霜藏身之处没踪迹松窗独坐两和谐夜半吹灯读周易铁新样子南阳来大明国里藏不得一自春回物阜时草木瓦砾通消息大众既是大明国里藏不得此后向甚么处相见卓拄杖云雪深埋却鹭鸶乌龟飞上兜率。

　　恒荫榆监收火才参萝卜禅便作生姜汉三十年来惜尝住如保护眼珠调大众若司空见惯毁不加挠善不须赞饶君百炼精金也着红炉再煆万山火烧赤虚空流白汗清净法身无处避淮阴侯弃楚而归汉大众只如亡僧迁化后向甚么处去顾左右乃擿火炬云老僧只管看　入塔卓拄杖云识得拄杖子立地超生死三山海岛六鳌擎一毛头上金师子长生方子涅槃禅廓落无遮离彼此看他榆上座急水滩头打毬子解放不解收至今无安处指塔户云不若这里万物一指。

　　瑞彰禅人入塔指塔户云这一窍是千佛之堂奥诸祖之归源东西十万南北八千云漠漠雨涟涟鸢飞戾天鱼跃于渊举骨云瑞彰瑞彰你今日落在化山手里纵使是火里炼过底精金荆山新剖底美玉也须更进一步始得大众且道从那里入擿骨云一从游冶江山遍始信壶中别有天。

　　埽弁山瑞和尚塔霅水汪洋弁峰突兀水自耶溪发源山从炉峰起麓蜿蜒起伏三百余里卓拄杖一下云谁知结脉开阳落在这里若是灵利衲子这里那里总不着问人其奈这老汉一似山僧鼻孔虽知决在面上却二十余年摸索渠不着何以见得这老汉斩荆棘而成丛林植豪末而为梁栋启三会于龙华振五宗于崆峒抚英育俊惜麟哀凤慨法道於陵夷念下流之可恸瞎宗师杜长老心怀嫉忌百端吹索在这老汉分中殊不足为轻重可谓遍地云门一时曹洞为甚么却又留下个未了底公案以拄杖画圆相进前立云大众珍重。

　　六如和尚起龛识得一万事毕若耶溪上打毬子秦望山头独足立万古徽猷祇这是展开坐具乾坤窄恭惟云门堂上法兄六如和尚踞涅槃城生法王家以六度为丛林以智光为家室引三昧水灌智慧苗植菩提树长功德花虽然如是在这老汉则得若是初心后学向这里一坐坐住则何以竿头进步悬崖攃手大众山僧为你转却去也向前举龛云金炉香冷玉殿苔生　封塔荆山韫无瑕之璧白发归来人未老红炉有百炼精金浪子惜华春起早手执夜明符全身入荒草石女夜登机密室无人埽所贵野老讴歌不喜乱红啼鸟一喝堂中风悄然五云山下音书杳粪扫里明珠灰堆中至宝坐断报化舌头蹋破毗卢顶脑这老汉一生来澜翻藏教火急宗乘如象王任重若师子游行今日若是缄默不言则何见得提纲挈领振末扶颠山僧不妨为渠道破去也若耶溪上浪滔天秦望山头日皎皎。

　　孤山法慧圆法师迁塔(戊子年十一月十二日启塔得一瓦缶中有铁塔一座高七寸余小瓦罐一中贮尊者顶骨舍利一齿八骨舍利四枚)恭惟法慧法师真中性具惟善惟恶妙协圆六不纵不横整足三千该事理以无遗天成六即贯生佛而一致惜吾完器济衍门之三术叹彼破瓶导观法之十乘境观双融金神七煞无敢谁何智悲兼利天龙八部为之呵护辟通衢于九达临法化于三根言何足贵契证法身常住道乌可凭仰瞻舍利重光开门人闭门人因缘不偶古塔主今塔主均显鸿慈湖山旧日音容霜月今时仪范三角麒麟何处觅独有梅华傲晚香。

　　野航禅德火三十九年江国春风一度千七百则葛藤掀翻几多滞货随身宝剑谁敢当锋出匣菱华等闲扑破皮袋一灵一灵皮袋且道一个两个叶落归根破灶已堕肘后县符岂肯挨门傍户自从舞折柳腰枝至今不入桃源路。

　　能仁寺无量敬耆旧起龛万里不挂寸云虚空七片八片切莫问是凡是圣亦不坐佛见法见龙女须臾成佛善财百城参遍摄海会而为一尘通古今而为一贯不坏法界性而行法界事百千方便是以僧俗男女圣凡魔佛不隔一线而况被如来衣行如来行慈非一种行非一愿起荆棘而为丛林拈茎草而作琼楼玉殿即此是渠生平梗概又何须问荐与不荐山僧今日把住要津要讨个本道公验良久云大众此是他亲口出亲言何其成见汝若不会到塔上来且看他神通显见　掩塔夫非常之人有非常之用具超师之作方解报师之恩若以功行而窥量兄祇见一斑不以功行而目量兄则何以起迪后昆惟吾兄双径发源云门结脉铁罗汉戒珠圆净石如来普照难穷弥陀佛福基两造阿育王舍利维新起数百年已废之能仁开百万亿难行之保社虽垂老而益坚乃扶病而缔构今则秦山惨澹镜水烟愁虽路人而为之感动是同侪岂不兴嗟岂知寂光真应无缝塔却教有缝真人得位有量身竟成无量大众向后去且道何处相见藏阁钟楼山门佛殿。

　　报国院养源耆旧入塔以义为身以道为宅言出无声色前不物见居士相可称一席之师作比丘僧不入他家途辙法缘知契迥出常情庞家父子门风自别但得头正尾正一任横说竖说如今老唱还乡曲看取桃红李白。

　　玄旨监收入塔露湿层苔华飞柳陌祖师心印几多漏泄既是玄旨安用言说一大藏教藏山于泽不若藏天下于天下指骨云这些骨董杨柳岸头晓风残月。

　　蜀尼明珠火披衣来有德有齿蹋遍了蜀山楚水飘然耳老到还乡总不烧钱化纸我为汝指出明珠只恁么五热炙身四山交逼便可见千红万紫毕竟向甚么处安身立命擿火苣云庭前柏子。

　　三亡僧入塔临入时失敬文一具摩竭提国亲行此令弟子如文殊普贤不敢措一词维摩老汉虽有锦心绣口祇可析线分科指骨云此上人他要与释迦老子把臂共行梵王赞叹莫及帝释散华无地独有敬文长老不入此伙队骑泥牛入海去也所以道金佛不度炉木佛不度火泥佛不度水复指骨云祇如这个着在甚么所在即得指塔云烟霞生背面星月绕檐楹。

　　良玉润微二僧火识得一万事毕达磨胡子直得分疏不下九年面壁云门老汉抖擞肝肠道得个廿七独有此两个上人不待山僧解制通身委悉举火苣云大众看看双垂两相二始同时大藏教一时演出且道是甚么法擿火苣云铁壁铁壁。

　　起日禅人火力疾为君举火要见空华结果我有时写马成乌汝却能反可为叵彩凤岂可笼牢师子孰能羁锁因甚么临行时一足微跛这些儿略肖云门是可录吾宗家谱末后句我却分明擿火苣云破沙盆从新入火　入塔白头人送少年郎不但堪悲可断肠说与神仙无秘诀从今祇可自商量起日禅人你尝追随我于松间溪上将谓启予者商昨夜一火锻成个黄金弹子不妨拈来举似诸方打散了双飞孤燕惊起了独宿鸳鸯活捉得南山鳖鼻擿骨云总教渠北斗里深藏。

　　无逸禅人火夜色上梧桐打送亡僧鼓蹋着两头蛇相逢白面虎不去见阎王须是纯阳祖山僧则不然擿火苣云纸鹞子落河雪观音向火。

　　性空静主火夜雨蒙蒙秋云叆叆汝性本空累却皮袋我有个安乐法门得之者通身庆快不往琉璃佛国不生弥陀清泰于刹那际证入神通三昧劫火洞然这个不坏大众是甚么擿火苣云甲戌乙亥。

　　进可直岁火八月十二日贺者在门吊者在闾我明日生汝昨日死要服延龄药先烧短白纸进可进可你好似东方朔有口腹之累四上蓬莱我却要行茶毗法就是铁拐李再来只可借尸于乞丐若谓附赘县疣是这皮袋且道汝之一灵毕竟安在蓦以拄杖打旁僧一下众中忽答一语师擿火苣云好好既有上座陪行不劳山僧覆盖　入塔大道无径大方无隅蟭螟眉里藏却三世诸佛蚊虻翼上载着百万亿天王进可进可你既有如是神通如是妙用为甚么前日被山僧一把火烧得天地玄黄直至今日悄无一言大众盖为他一向来认着个知痛知痒底所以蚊虫咬革蚤钉都当极则山僧向父母未生前轻轻一劄直是好笑取骨云冤家我与你道破了罢喝一喝云龙师火帝鸟官人皇。

　　送六如坤禅师木主入祖堂泥牛入市廛猛虎当头立同气连枝万法归一指牌云独有此老汉天上归不得地下归不得以拄杖击祖座三下权放在这里银山铁壁。

　　中秋雨霁为本际耆宿迁塔九原既可作今古而旦暮如何寒山子忘却来时路老兄二十年前曾与你谭笑于万竹林中不期今日破镜重完圆光复睹别转乾坤总不离本地风光百草头边见出琼楼玉树一豪端里具有金刚宝库向这里得之者其出其处利己利人无可不可向这里失之者动翻识浪静遭羁锁其奈山僧门庭迥异诸方所以尚隐不尚显贵藏不贵露金师子且教渠敛爪藏威多宝塔还可如故大众还识此老面孔么秋老桂华藏不住雨余香满山前路。

　　忍仪庵主火(值旁僧未烬)一生来六和完备果修到无垢世界掩不住衣下明珠身光明两边色赛离彼离此无向无背五浊世独自抽身净国土恰好有队山僧为汝借邻家之火解开布袋坐入三昧擿火苣云秋水连天碧长松发幽籁。

　　恒如老宿入塔今朝九月初一黄华一时开毕香风穿透髑髅会得圆通消息铁蛇钻入眼里乌龟扒上板壁狗子原有佛性万法不许归一且道一归在那里擿骨云摩诃般若波罗蜜。

　　奕生老僧火出门不动步归家不暖席面阔七八丈觜长三四尺夜光眼睛杨柳腰铁铸眉毛铜铸脊独坐香炉峰对面无人识当日礼天童参宝寿觐东山所得法门今日不妨和盘托出其在山僧放过即不得擿火苣云铁锤挤出黄金汁。

　　一如尊宿起棺道繇心证法藉人弘六度万行种智光明应迹圣贤命世高流古盖有之今未闻也钦惟越中首领浙右白眉一如尊宿大禅师其庶几乎大众还识此尊宿么一向来乳怜赤子提奖婴儿谦逊如不胜虽舆抬厮役一皆育以春和力学如不及纵名儒才士不敢与之抗席躬自厚而薄责于人自既利而复利于他今则高踞于万仞峰头追踪莫及龙蟠大海天然高尚凤不栖梧宛尔凌霄笑释迦老楼上安楼鄙孔夫子屋上架屋山僧虽不能与二古人扬眉吐气要在临行之际讨个的确符验金棺里展足直裰上摇铃这里总用不着举拂子云释迦如弥勒如众生如世界如一如无二如乾峰云举一不得举二放过一着落在第二举一既不能放过即不可且道如何折合敛手云苍天苍天蓼华秋水下夏桥不是愁人也肠断。

　　正鹄监院封龛正鹄禅人你尝树化山旗打云门鼓尔密兄处开华山僧这里结果心如直弦宽弘大度为人犹己立身如堵义之所在挥金若土丝粒锱铢不昧因果你累我不合劝做云门堂头我累你延为化山佐辅今日来脱却项上枷开却心头锁趯破虚空我为汝补　起龛愁云层叠化西东泪洒秋风血样红岂是道人溺情见法门牚拄赖英雄去岁致君来长空雪舞梅华开今日送君去银钩月照梧桐树不来不去山水长生铁秤锤被虫蛀不受人家齑瓮淹丈夫自有冲天志去去去一箭透三关猛虎当路踞　举火已度生死大鱼口已出黑暗无明薮如今独步妙高台清歌一曲曹山酒举火苣云大众今日树提上座为正鹄禅人从顶上放大光明照诸佛刹作大佛事从胸臆放大光明照诸天上人间增益福寿足下放光明停酸息苦且道如何是光擿火苣云甲子乙丑　入塔囊括三千界眉藏石伞峰吸尽西江水肘上种青松如何白云里见出金芙蓉若论这着子佛祖攒眉圣贤罔测总不若化山当家正鹄禅人今日四楞塌地八面威风胡来见胡汉来见汉孤迥迥峭巍巍终日在你诸人脚前后底放光动地拈拄杖云二繇一有一亦莫守举骨云且道这个是一是二擿骨云日午观星斗。

　　为何净僧入塔四壁青山列画图白云影里一峰孤睛舒眺眼天无际一线征鸿落鉴湖大众此善人前未皈依今作吾徒去却面上千斛尘要作人间美丈夫脱去湿重布袄留下赤水玄珠举骨云祇这些儿如何发付擿下云殿围深密重重锁金鸭香销玉鼎烟。

　　子白禅人火子白禅人你饮麦浪兄乳服瑞白兄药鹤立不群举止英发而嗜以铁蒺藜充饥热镕铜止渴既作赤梢鲤鱼肯向齑瓮里淹杀李长吉二十七身为名累颜渊子未三十鬓多白发为人厌者纵长龄而生已枯骨为人惜者虽短算而死有余香以火苣打圆相云雪里狸猫拏不住月中桂树和根拔。

　　入塔时有宝泉二亡僧骨同入举子白骨云此小师曾入大海中寻针猛火里拾芥今日粉骨碎身祇图酬报个所亲诸大善知识法乳之恩果然倜傥留得一口宝剑山僧收在这里今日法席将终有道得者山僧双手相赠总不分外有道得者么众无语恁么则山僧自道去也寒来暑往秋收冬藏乃擿骨复指二僧骨云惟有此两具骨蕫收不得藏不得寒不能侵暑不能炙入火不动眉毛过水草鞋不湿释迦老子分疏不下达磨大师道个不识大众收底是藏底是雪华莫作芦华看始信黄泉是宝泉。

　　万峰禅人火隔越数日不见虚空突出一片一春雪雨阴晴万峰日面月面受付托而不移临大难而不变莫道唐丧居诸今日为君略通一线喝一喝云旱地忽雷举火苣云晴空闪电。

　　日华灵腑二禅人入塔师子不食雕残俊鹰不打卧兔临济只好掉棒打月云门徒自东顾西顾说甚么玄要宾主君臣佐辅擿骨云一对鹭鸶三片翼夜深飞入清江浦。

　　尼戒初火癸未岁暮甲申日来梅华映雪葭管飞灰独有此婆子不受他四序差排一任渠桃符新换爆竹如雷金刚坚固无生国琉璃世界黄金台人踪不到迥绝尘埃举火苣云看看远山如黛春将至嫁与东风不用媒　入塔年穷月尽有一物剩放之则弥六合卷之则尽大地人索命开秘密藏佩毗卢印慧云法雨那伽大定大众要到此地位绝似不难以拄杖划一划云但得春到来何愁雪不尽。

　　五人入塔相将携手人烟霞异姓相逢共一家看尽落华无与结都来接拍弄琵琶如今弦断难为理角楼清夜听悲笳云门这里面如铁冷胆如斗大以拄杖点五骨云纵使此五人若临济若曹洞若沩仰若法眼若云门都作一坑埋却使天下人眼横鼻直气冲寓宙其余摘叶寻枝之流何足言也举骨云大众你道他甚么过作恁么语话太平本是将军定不许将军见太平。

　　六和庄谢庵主入塔黄蒿没胫纸钱香鼓吹灵舆到宝方惊起松巅双白鹤和烟飞入水云乡指龛云大众此庵主他擅美四德契合六和既以身为律令复将行作津梁向大寂定中一坐十小劫今日密移一步更进一层无缝塔中遍参知识云门山里亲见作家山僧亦不敢妄有所加祇要他做个洒落丈夫如香象渡河非羊鹿者比即今脑后圆光壁立千仞又何须起模画样咦无腔曲子随心唱不必宫商韵已齐。

　　仲雅禅师火(以掌毒故)髫年闬里会要久把手同行不同走蹉跎白业非如君多少丈夫空白首能于此际唱归欤草木瓦砾师子吼恶拳毒掌自能施舞之蹈之浑大有却是由僧门径宽任君气宇冲牛斗举火苣云仲雅仲雅你道是甚么擿火炬云拖金杨柳。

　　智安禅人入塔(时值久旱)行舟于陆地千里飞尘埃灯笼夜哮吼沿壁上天台母子投机玉兔怀胎指骨云大众此僧也到干爆爆地总不见有洪波浩渺白浪滔天底作略只为一向坐在洁白地上鬼堀里安身山僧今日教你老鼠入牛角便见到底入骨云前山应有雨云自洞中来。

　　龙门石和尚封龛祖道临川叹末流谁人独上远山楼西溪雪色梅华路兔迹狐踪上古丘恭惟法兄佛日和尚西筑庵木鱼擿地放生鱼原是钓来古石田今石雨事不崇朝先云门后龙门要终原始与你同条生君不愧双珠老蚌不与你同条死我却愧联璧荆山香柏峰循规蹈矩鹞儿山攃风攃颠法雨所沾三草二木同归甘润慧日有临五岳四渎总属含弘上八闽入水求人回两浙烧山觅虎操入室之戈宁可人负于我挂回车之剑无使我负于心饶你一橛头硬差排天上天下唯我独尊须知三渗漏软套索左旋右转落吾圈缋金针入眼乱却玄黄朱紫疾雷在耳难分角征宫商蓦举封条云大众此是先兄一生用不尽底鼠黏子塞断天下人咽喉法弟今目也只得看篓打篓相车造车管教你进了出不得关了不许开为甚如此折角铁牛何处觅鹦鹉峰前月一轮　县真大众最初句则易末后句却难肃清寰寓函盖乾坤千眼大悲觑不见八臂那吒无处寻洞山过水失却了自家面目大梅临终错听乎鼯鼠之声大众要见末后句么展真云哪　移像入祖灯阁难得不相见夜来月上林东今日始亲承一湾水落清渚离师子堀看取落花无住升忉利天不外菩提宝树所以没量大人超方上士石火电光难为顾注一坐十小劫百劫千劫直逗到八万四千劫总在今时从此一方东方西方纵移到十方世界外卓拄杖一下云不离当处大众先兄一生来十余坐道场虽则俨临万指不废吟风弄月岂肯向鬼堀里安身死水中浸杀今日密移一步便见神号鬼哭山僧不得已只得放开一线令诸大众见我先兄不难左右顾云且道如何见聻喝一喝云皋亭夜月春风暖十里桃华惹梦香乃安位　秉苣豁其门户放出无毛铁鹞决破籓篱难留折角泥牛鹭鸶牵昆仑之象铁蛇入金刚之眼恭惟法兄龙门和尚唯德者有容乃智者摄众绳继先贤惜珠惜玉奖提后学攃土攃沙法犹在耳鹦鹉峰华开鸟沸道岂泯乎龙门山云去月临拆不散生冤家显圣室中交臂唯弟唯兄打不开死对头鹞儿山下连床即师即友一朝管鲍义同骨肉终古参商痛切发肤天然法系定论难逃当家佛事不邀而至胜热婆罗门通身是眼火首金刚王随处光明直得七珍遍地八宝弥空不须寻讨枉自他求分明一具黄金骨却在洪波浩渺中　入塔断拂子华开拄杖赤骨　不动一尘利生事毕即此物离此物留与人间作模则十景神驹渡海南五色祥麟下天北一十余座道场二十年来狼藉却道是清凉池大火聚可入不可入总不若今日提持可谓超方越格赵州老胡卢端自挂东壁。

　　心珠禅人掩关拗折拄杖高挂钵囊达磨老汉请出门外德山临济唤来栽树到这里天地澄平万物雍熙根本智一切智从这里流出三昧门神通门亦从此中收摄古人得意之后向茆茨石室中长养圣胎名利不干怀声色不撄虑其出其处无所不可且道凭个甚么道理天高群象正海阔百川朝拈封帖云内不放出外不放入寒山拾得来又作么生苏噜苏噜。

　　亡僧入塔火出木尽风送渔舟到岸灰飞烟灭露出脑后圆光此是他身后底形模却是尔辈生前底仪状可惜许唐丧光阴我为汝等尽情道破举骨云会么复云莫妄想。

　　天真寺存虚老僧火师子岩秋风萧瑟凤皇山江天一碧为提持额上之珠偶打失祖翁巴鼻为甚么群盲摸象或是或非众手淘金有得有失愚智但在反掌圣凡秪争一息豪牦有差天地县隔举火苣云任他旷劫无明究竟只在今日竹景幽窗到者稀松风古殿无人识以拄杖击棺三下云今日是你收因结果之时还会么好向此时转得身吐得气八字打开和盘托出不则山僧为汝道破卓拄杖云不识。

　　为了尘长老起龛千圣同涂万灵一辙迷则有生悟不存佛迷悟两忘红炉片雪了尘非相水清月白到这里万不可坐住上一层进一步脱却鹘臭布衫翻却胡狲窠堀才有说话分且道东方阿閦佛乃至北方成就佛等各各有依报庄严华台宝阁毕竟在甚么处安着击龛一下云了尘长老你随我来抴杖而出　举火知幻即离不作方便石中取火麦中打面离幻即觉亦无渐次见性隔罗眼中着刺所以淡漠高流超方上士游冶于山水之间超然无事说甚么睹明星悟道达磨西来断臂安心三顿痛棒吹灭纸烛洞山过水一点浮云翳太清晓来雾锁塘南树又道是八万四千三昧门陀罗尼门菩提涅槃真如佛性根本智后得智如虎之缺如马之馵更问父母未生前死了烧了落在何处喝一喝云鸟啼华落赵家村柳阴残月湖心寺。

　　恒然如监院入塔四十八年一梦临行时虚空迸却一缝我道死水无龙寒山子认作神仙八洞走却金章师子藏不住绿毛么凤我今为汝补却免使后来津送掩塔户云恒然监院珍重珍重。

　　六通伊侄愿庵和尚火古藤一俯麦华秀断拂灵苗簇清昼共本同根原委来岂为异种萃光后天空眼界下诸方傲骨棱棱碧峰瘦明因杀草山欲颓六通破院天欲漏任伊千指热门庭我此山门蒙古垢墨沈撩狂笔似椽缃缣剡楮龙蛇骤祝余兴叹三复言庶草凡华易开茂狐狼砺爪新其牙日暗镫昏薄我牖愿公斯感将有为灼肺焦肠不能救谁道公为泉下人生气如然正襟袖此后拈提向上机疾电奔雷不堪凑霜风一似春风娇朱紫玄黄满林斗举火苣云大众正恁么时如何乃擿下云相救相救。

　　龙门石和尚木主入显圣祖堂先兄与山僧三十年凭着些血气之勇于此室中东壁打到西壁就是散木老人有三头六臂无处藏影将些家藏之宝尽情狼藉先兄得了许多奇珍异贝游三楚上八闽回两浙历三泖西溪东皋神奇鬼怪东涌西没总使人不可测识今日叶落归根坐镇寰宇肃清海岳山僧又恐有日难见有耳莫闻不免向大众再揭露去也遂展真云但愿春风齐着力一时收入此中来复捧木主云大众看看佛祖位中留不住笑入芦华信水云亡僧火旭日曈曈春色胧胧梅华破玉见主人翁山僧这里太杀不情借此东风加以火攻绝教身不移影足不留踪洁洁白白廓彻虚空沾他一滴师子乳好看拄杖化为龙。

　　因之老僧火出海明珠剖石和壁十二连城价三千大千值留与人间照耀古今日月光明所不能及山僧三十年来总不惜东抛西掷因之老师向岐路中偶然拾得便可出此入彼东涌西没诸佛国土一时游毕今又节届清明雨淋寒食木笔春风别院香海棠梦冷池塘侧。

　　德宣高公火近海风多利春寒禁落花鸟鸣乡曲语游子正还家举火苣云一条白练江山共色万里神光天涯咫尺诸佛无缝可出列祖无罅可入岂知僧俗男女世法佛法平等法门一时收毕深深海底行万仞峰头立。

　　万寿院诸亡僧焚棺金笺玉管走声誉于词坛宝盖云幢播佳名于法社陈年骨董不妨提掇旧日家声正好维新▆移一步追给孤长者之芳猷允我西迁实前代黄龙之道范况茶毗乃先圣成规三塔系丛林旧式死了烧了不须问踼倒须弥山一座生耶死耶何足言吸尽黄河水断流山僧与诸公生前无半面之交末后有同心之倡举火炬云会么好生识取金刚体所幸来乘般若船　入塔挖空寻世界笑憨布袋掘地觅青天恼杀空生丹青写行乐谩道本来面目鼓吹上优场错认自己营生所以道有一层去一层出家还须出世进一步退一步利己先在利人天宁庄万寿院沧桑一变昔幽墟今宝地庆吊同程兹者卵塔重新存没咸归福化刹竿初建往来幸有安居前僧后僧原无二姓古佛今佛本是一家含元殿里位次岂从外得娑罗园中主人要自天成师子吼花红满地象王回草遍郊原入骨云请君为我永振丛林。

　　为端实小师火粟畬里只恁么去纸衣下解恁么来饱食香积饭好打愚痴斋无依国解铁锁炼金刚堀举琉璃杯严禅人你但知古路长松却不管玉殿生苔骨鲠之臣其庶乎跛足阿师何俊哉哀哀白头人送乌头子落叶西风覆草莱　入塔端以自持实以律众一布衲终身不易三条篾毕世无他食则同众卧则同堂嫉恶如仇敌乐善若醇醪掩芝兰之幽香甘樗里之退藏山僧今日一任你归元还寂若赵氏连城之壁以手拊骨衬云送君归旧府月满前川碧泾庵主火铁船入海枯木花开白云冉冉长空色带水拖泥几度来一切智触目而现一切门应手而开泾庵主不行鸟道玄路却与古德律洽声谐擿火苣云我今赠你一茎柴。

　　道声尼火云在岭头闲不彻水流涧底太忙生当头一句明如日多少时人暗里行山僧法席将终多宝塔现有龙王女变成男子即往南方无垢世界成等正觉遗下个护身符子山僧不免亲手奉送举火苣云打破万重关唤醒这猩猩。

　　法相淡庵老宿火长年不出户天下无人识只许老胡知不许老胡值百草头上光烨烨闹市丛中鲜滴滴更说甚么金棺自举双林示寂大丈夫区处得宜又何曾于生死去来患失患得出匣惊人开弓中的直逗到奔马临崖推车撞壁向这里转过身来更进一层三个胡孙夜簸钱掷火炬云一把无明当面掷　复为木主安位渊智藻德砺行惟粹终古彝伦纪纲品类道无可道名无可名所以位非其位当堂不正坐玉殿苔花翠此是威音王以前缺限释迦老子求之未遂山僧今日补前人之所未备起风规于将坠日暮宿鸟投林月里鹭鸶成队整位云天然尊贵遥为元木恒首座火八字打开和身脱落双眉乍敛彻底掀翻文殊舒右手于百城之外资福吐心肠于一水之东从前恩怨三更月此后相思一笑空恒上座你历参名宿裂断葛藤望起吾宗之将坠有敷末叶之灵葩不意先我着鞭早唱归欤老僧不惜持一炬火神往于数百里之外纵有丧予之叹长恸之悲总分付与前江巨浪远岫层云睦州越岭同风处不是芦华是雪华。

　　荆门法侄封龛秦望古路道韵冲虚晋代云门家风迥别狮子子遵贤法圣凤凰儿逸众超群门锤拍板禅参九带三玄锡杖军持律奉五篇七聚吹无孔笛春花满谷抚没弦琴露草生光火炉与法界齐宽古镜同虚空阔大卓拄杖云此是诸佛秘密藏藏不得覆不得岂可与外人窥识。

　　献公真首座火含元殿里苔生锦带桥头花雨金牛断索凌空鼯鼠一鸣而已春风匝地无遮何曾隔却越山吴水河南三脚驴云门赤梢鲤胜热婆罗亲切之句方得扬眉吐气不知谁委缓行缓行我有一语雨。

　　琶山印空老师起龛即其室寂若无人披其帷其人在斯印空大德你欲十小劫而为一坐摄尘点而为一时山僧且未许你在何故聻佛道垂成十劫观树就是大通智胜如来也须迁座成道所以普眼之见普贤别峰之见德云自古以来有此法式以柱杖击龛云你今日若向这里坐住神通光明总成窠臼山僧为你密移一步转功就位去也卓杖一下云琵琶弦上新翻调响彻梅花月上枝　入塔残月蕾霜花书空雁字斜道人本无住插草且为家一生功行百世丕因那知到末稍头上收圆结果有印只可打空无言方成不二师子潜踪羚羊挂角障蔽魔王无处摸索洞山土地莫可追寻寂光有真境非权乘之所知界外有净尘岂凡夫之所识华藏庄严世界毗卢遮那如来逝多林法菩提场近有毗卢遮那庄严藏广大楼阁摄无边法界海无边诸佛海无边菩萨众会海无边众生差别海此乃离垢者之所住处净觉者之所住处真实无碍者之所住处超世者之所住处尔时弥勒菩萨从别处来弹指作声令善财入入已还闭击塔三下乃入。

　　道和穆孙火国有大难以身殉之之为忠国有大事以身成之之为功国有大义以身任之之为勇此三不朽者吾宗何独不然呜呼道和穆禅人茂年入道壮受嘱累吾门亢宗法社英秀适当狮虫起于济北戈戟掺于同衣穆禅人抚膺裂眦誓靖其难以子房搏浪之胆继明教叩阙之风奔走南北如救头然率能感动天龙赖诸弘护逐其人火其书熄其邪正其谬然事固毕矣而臣之精已消亡矣以视吾宗之中有袖手而观者有趋避其焰者有闭户不闻者有坐视而哂者以视禅人之鞠躬尽瘁宁不愧死乎乃若辈不死而禅人乃死乎岂不哀哉至其疾革之际犹喃喃以法社善后为虑益可以愧若辈之心矣老僧哀之至于再三不啻颜氏子之可恸也然见其委顺之时报谢怡然较往比今可以无歉老僧复奚言哉执火炬高声唤云道和道和虽然我欲无言止有一句子不可不与尔重宣以为津送举火炬云一灵真性不假胞胎时如何掷火炬云鹤翀霄汉和云白雁入芦汀带雪栖。

　　守真禅人火寿弥甲子事我十年端恭谨饬不约而虔短袂操作在人之先处众如水乳律身犹治田以其不忤于物故抱恙也孰不怜既具云鹤之志故临岐也洒然闯莲华国游性海天老僧之庶事丰约杓柄短长汝固知之兹以秉炬之际为汝状为汝赞庶几可传以风后贤举火炬云大众八万门一句当天万英座主火云门扇子　跳露柱灯笼好笑林木池沼皆演法音观音菩萨大开当门一窍直得万紫千红映碧溪头头得妙水底铁昆仑火中飞纸鹞　入塔游华严之性海借百川而为浴要灭南方魔种却被婆子窘辱烧却青龙疏钞接得龙潭纸烛便尔卸甲抛戈好向孤峰独宿瑞峰坞里覆祥云差胜湘南潭北碧霄洞里安身孙膑门户卖卜。

　　恒心禅人入塔二由一有一亦莫守葛坡下竹杖云中哮吼普化摇铃曹山颠酒跬步不移鸟飞兔走十方无壁落四面亦无门八臂那吒无处下手恒心禅人我道日中不藏影受用施为浑大有一对鸳鸯画不成秪可藏身北斗。

　　自觉修禅人火住毗耶城居维摩室掌擎佛刹毛纳大虚即小不思议境界没量大人难测正是自觉觉他将法界众生一时圆寂既是实无众生得灭度者所以不住涅槃四德独蹈大方光明赫奕三界优场推车撞壁更问个立命安身惹得丙丁童子发恶烧得石乌龟眼赤。

　　润凡老宿火乌刍瑟摩侍卫尊蓦然闯入圆通里夹岸斜飘杨柳风蒲园乱落桃花雨那伽大定用繁兴正是春光遍寰宇磨盘空里显神通石头大小皆能语柱杖从兹拔却根数珠莫教从头起举火炬云者点光明遍刹尘且道是你不是你。

　　吴门两孺人点主佳山开凤翼不必问牛眠峻德归幽圹家声起后贤恭惟吴太夫人并老夫人母仪可则内政堪贻耸南山之大师浚圣水之贤明仁慈春蔼人得而亲至性天成姑嫜有托门楣茂丹桂之香阀阅列芝兰之裔隋珠在乘前后俱照宝镜临台高低普应兹者受贤孝子之请要山僧向笔尖上说归元着落底道理举笔云看看任从世界沧桑变一点灵明亘古今。

　　坦持镒小师封龛云山嵯峨古木长萝定光圆寂彼岩之阿惟坦持镒公德不自彰行不存迹超超玄着落落襟怀其慧敏其学优其理圆其用周以山门之故鞠躬尽瘁其成与否殊不足介惟不能忘情于祖道垂秋其志在支大厦之将倾障狂澜之趋下昊天不吊吾其已矣又何言哉虽然如是思大师有言三世诸佛被我一口吞尽更说甚么度众生事审如是则镒公大事毕矣春寒竹屋梅花近闭却窗儿看月明　举火只履言旋葱岭西如来寂灭双林晓佛祖虽超生死沦也示众生业颠倒识得沤花有漏躯丈六金身同腐草镒公身是乱峰云去来踪迹难寻讨今日重参胜热师山前历乱啼花鸟举火炬云这段威光古定光同途异辙归家好。

　　一机关主封龛卜筑西溪溪曲里屋绕琅玕花覆水家风不让芭蕉庵门庭冷落祥庵主邋遢穷酸只恁过何曾一念吾宗旨近来踪迹似羚羊绝无一法为倚依闭却柴门春昼长这回相续主中主。

　　胡瞻云点主宝镜临台着眼看胡来现胡汉来汉一点灵明亘古今翻覆从前无两样兹者瞻云胡居士德以为科党里共闻大义天成愚智俱瞻忠信可通于遐迩仁爱姻睦于庭帷不欺于人不负于己去后追思无愧于衾无惭于影盖棺始定夙种有培为吾道之金汤灵苗再植作金田之秀实金枝衍茂宗祧有承贞嫠呈祥门阑可庆山僧今日向锦上铺花镂金嵌玉要使人人知有即俗可以明真因华以望得果现居士身行如来事举笔云留取汗青垂不朽江淹笔上亦生花。

　　沈居士请为荐亲点主春尽野花浓云开见远峰老僧三昧广动处显神通举笔云大众看看这管城子放大光明照东方十万八千佛土皆明金色其中显现无量佛刹见无量佛以无量佛事化无量众生得无量三昧大众还见么点主云一点水墨两处成龙妙香养虚上座起龛往复本无际动静归一源毗卢遮那不动而身临尘刹大通智胜迁座而立证菩提圆明如照乘之珠洁润似连城之璧法界圆摄智周无际有如是威光有如是神用若是金锁玄路槁木寒灰在古德之所切诫断断不是自己家乡山僧兹者来自圣湖袖匿烟霞眉藏丘壑竖拂云这里尽可适性怡情浚养道胎养虚上座既与山僧有法门瓜葛宗裔攸关何不向山僧拂子上转过身来方显通津妙用你有拄杖子我与你拄杖子你无拄杖子我夺却你拄杖子到这里会见两峰云净千山月三竺花连十二桥　举火常光如寂脱体无依赤肉团真人　跳白拈贼神异难思精金出矿掷剑挥空豆爆冷灰花开烈焰当门不挂牌闭户请救火往时君是君今朝我是我顶相圆光亘十虚清净法身无处躲举火炬云好个收因结果插翅大虫超海岳无毛鹞子贴天飞　封塔曹源一滴沾唇好共江山齐说脱却鹘臭布杉还我五湖风月红炉煆就铁蒺藜妙香世界黄金阙这是没量大人超方上士圆成四德涅槃可谓大休大歇生死关人鬼关祸福关掉头勿顾涅槃门菩提门般若门有位不居更说甚么莲邦震旦指东话西今日是一阳复始春色尚迟且教韬其辉敛其耀似拙如愚良贾深藏若虚大众自今已后且道何处与养虚上座相见且喜今年冬暖南枝早开香雪。

　　普明石照烨禅师起龛磨东山旗打云门鼓犹子比儿有光先祖其静也月印三潭其动也春花一坞若夫动静无干云门云腊月二十五兹我普明法侄冈陵丘壑之怀月白风清之度赤手拟扶末法之颓弘济欲拯苍生之苦其奈天夺其算只尺成今古可怜风雪满乾坤至今大地无寸土水寒鱼不饵且教收拾丝纶长空雁字斜云归别浦　入塔野鸭子落在何处白鹭鸶刚方下田极尽玄微施张门户总不离这里若是没底篮儿盛漫天大雾有缝微尘纳十界虚空乌豆子换却眼睛铁蒺藜塞断咽喉普明长老惯得其便今也岁穷月尽山僧只可借婆衫子拜婆年捉住了海底泥牛能开腊月红莲墨上添煤雪里着盐铁围山弥楼山大海江河移置他土菩提树师子座多宝塔此会方圆高至四天王宫龛室千万宝铃万亿而悬其上若要问塔中真主八臂那吒擎海岳三脚虾蟆飞上天。

　　具宗谟禅师掩龛弁岳垂青耸嵊山之岩壑云门衍派来语水之波澜圆明双眼杀活群机总持家法克振先猷克五位于过溪渠我利三根于大地含灵观行两融悟迷齐泯慨枯禅之沉寂洒之以津津甘露悲狂慧之轻佻丽之以赫赫曦和无心出岫宛尔寂光三昧有翼翀霄同臻觉路圆常生不道死不道灵骨依然钻弥坚仰弥高肉团真宰兹者节届中元瑶光后及於呼乎吾道何辜苍生奚恃举拂云大众向这里不必低头归庵道取个末后句子许尔未跨船舷领得当头一着否则山僧借路经过自道去也举封云且教闭却广寒殿露滴秋香听木樨。

　　天界觉浪和尚讣音来愚庵设位致奠塞雁凌霜唳月明不堪闻此断肠声芙蓉渡口无船渡愁绝行人此一程恭惟浪兄天界大和尚赤手空拳纬天经地扬眉瞬目陶凡铸圣融摄宗教贯通儒释世之所见者直文章耳舍此而求其戒律精严略无绳尺绝意纷华不为矫饰此其末事也即于太平狱谳一节身不辱于明教辞不屈于刀锯文章见诸行事道义本乎天性骈古方今盖僧中之杰者顾夫假窃之徒蝇应声而集膻蜣群力而举秽名之可滥不问彝伦利之有属竟遗清议行说相乖恃才欺世又何足道哉今也讣音远致法社陵秋弟谨奉片香聊陈蔬果将表其诚呜呼只恐千峰万峰无处觅馒头锤子下将来　封龛君从千峰万峰入我自千岩万壑来云月溪山了无异借婆衫子舞三台恭惟天界法兄浪大和尚悬白泽图佩秦宫镜妖狐丧胆佛祖攒眉几七十载身云随方陶铸历四十年法雨充栋琅函道通睿圣贯珠错锦行比婴儿浑金璞玉主中主不难于相续借不借何碍于通途菲于奉身陋于希世以不窘于世故不累于俗若夫卫教御侮假文章以感动儒林驾俊与贤借辞锋以风摇曲学弘慈济物若紫金山砥柱中流立论摧邪似石头城坚不可破八柱擎天亭毒群有是其法性广波澜阔左右逢源本根固枝叶茂高低普应祖寿昌而大好山影落群峰师东苑而曹源水稽天洪浪维弟者拟附骥以追风苍生乎眩青磷于白昼举拂云大众这是山僧千里持来个消息要向凤凰台上吹笙师子林中蹴鞠不过要显这老汉一生来提持个威音王以前最上一着子拈封条云大众看看玉殿无人虚夜月琼林花谢掩重门。

　　慧光尼火染净诸刹犹网罗状佛及众生别异无量以手运之如陶家轮千峰万峰去横担拄杖会见卢舍那如来登千华台上久修业所得慧光照无量一生来护惜个渡海浮囊丢得不惺惺秦亭山下致累老僧剔起佛前灯了却一函经又听得林外啼山鸟口口教人归去好劫火洞然时露出衣中宝有性无性齐成佛道。

　　熊庵惟实静主火山雨蒙蒙秋风萧索游子还家故乡寥廓可惜庞蕴婆至今无下落蓦直相逢见不难烟云缥缈黄金阁正好话团圞同跻寂灭乐夫唱而妇随母觉而子啄昆弟姊妹优昙萼萼同声相应鸣空天乐释迦引前弥勒约后中间的是什么人师子游行不求伴侣西湖水上行六桥烟雨火中纸鹞泥牛落水掷火炬云且道是你不是你。

　　德音老宿起龛梅花似月月如雪大功一色离分别深山里大小石头炽然说说说说水流涧底太忙生云在岭头闲不彻不如破衲道人间静然安不动一坐十小劫要合前古请观古辙岂不闻迁座成道大通智胜佛德音老宿你随我来今宵却好是上元佳节前来看高峰残月　举火正智妙超伦脱却形骸累惺眼阅尘樊不酒而自醉超然独露身岂是狐群队惟吾德音老宿享古稀之寿奉毗尼二百五十条律弘慈利物调众得方踵云栖之芳躅遵月国之嘉猷城市不堪飞钖深山阖户精修到如今直得髑髅干彻枯木龙吟来无伴侣去无踪迹好似春回大地花在枝头月到峰尖云眠山麓处处藏锋头头显露面目俨然不直云门一顾电光影里现全身只合还归炭里坐。

　　性林静主起龛信有桃源路无人得再游偶来逢渔父援引上秦楼古人道有佛处不得住无佛处急走过除却两重机鼻孔下头大然虽未有常行而不住未有常住而不行即使到五百由旬已进宝所须知向上还有事在性林师随我来卓拄杖云春花已放岭头看取幽香一坞　举火识得目前廓彻无碍掀翻大地不遗粒土智周三世而无来往生死涅槃空花水月烦恼菩提干城阳焰腰缠上市来百事成现一点光明亘古今开眼也见闭眼也见博地凡夫弹指顿超衲僧家横抽宝剑阿罗汉结习未除十地菩萨见性尚隔一线性公你知不知荐不荐我者里有个巧方便以火炬打○相云万姓笙歌彻夜明火树银花广寒殿。

　　(通共三百三十页总共板壹伯陆拾八块该板价银拾两贰钱计字十二万二千余连写刻银共该捌拾伍两二钱膳银贰拾伍两通共银壹伯贰拾两二钱零　尼净名助银拾两　▆▆▆助绵紬四疋　商文净浚助银壹两)

　　云门显圣愚庵盂禅师塔铭

　　敕赐太白山天童弘法禅寺弘觉禅师道忞撰

　　飞行皇帝身膺七宝王有四天苟无圣后所生太子则宝马金轮次第隐没七日之内王祚随终况复正法眼藏赖以传持者乎粤自灵山嘱累饮光以来相与继继承承者非大德天生即应真降迹所以僧伽本树王再世般若亦势至重来他若灵彰秀草瑞应金环圆鉴呈祥明珠协吉殆有不可殚纪焉者故得大法东流千灯照耀於乎羽嘉与凤凰日远彼翾飞维鸟者且为鹏为枭式贪式戾当世称为天外鸿云中鹤如我愚庵禅师复不慭遗一老俾守我圉予奈何不夷考其生平表章其行事以龟鉴一世哉请得而论次之按师钱唐丁氏子讳明盂字三宜晚筑室西湖自以为愚复号愚庵本四明望族五世祖迁杭为武林人幼闻梵呗则心悦睹象设即膜拜往往于夜寐中起坐念佛过公府疑为寺宇亦胡跪作礼年十四矢志离尘入云栖从莲大师受五戒直中元建会为命今名归而念佛益切时觉心想不停询一高道居士士亢声曰即今念佛者是谁邪师为芒负坐卧不安疑情顿发年十六阅真净语有省矢口成偈曰红日当空抬头便见掇落大门便好开店身心自此宁怗恒加趺累日不起后因禅侣激劝教看高峰主人公话历三载触发庞居士语忽成偈曰铁牛解吼木人善走心境如如打个筋斗时武林禅讲之师刹竿相望师靡不叩关请益深臻其奥独于真寂闻大师尤服膺焉年二十投真寂脱白为童行职槽厂日劳众务常蓬头垢面为诸同学援经引论剖析疑义有诘以离心意识参话师答曰离心意识作么参空钵无聊直到庵沿路拾来皂角子可当蓬阆大还丹闻者咋舌师亦点胸自喜但于托钵产难诸大禅头摆扑不破未能释然二十三岁剃发堕僧数益远大自期禅悦法喜日注身心尤复旁及百氏家言一时法社尊宿如憨山雪峤南明辈与师语未尝不击节称善闻大师直以为佩觿长傲屡挫抑之一夕绕佛经行暗触香桌豁如云披月现自况鳌山今日成道趋闻就质闻反覆征验不容申说然师至此机辩纵横不可遏矣有僧以高峰四句问师未审那一句能纵能夺能杀能活师曰是第五句曰如何是第五句师曰小鬼捱磨金刚解锯既而闻显圣宗风大[番支]四海云从忽动再参之想会闻亦远出金陵乃截江过云门参湛然澄和尚于显圣盖师未披缁时澄游省会曾一参礼蒙诲谆切内铭于心至是益发坚勇之志且曰大慧以再夏为期今我以再七为期禅若不异我亦作无禅论去也于时坐立经行方着意提撕忽澄入堂高声曰放下着不觉掀眉一笑简点从前碍膺直如大慧撒手天宁时种种差别淆讹迎刃而解遂披衣入室求证澄问怀州牛吃禾为甚益州马腹胀师曰问取露柱去祗如树倒藤枯毕竟句归何处师曰长江翻白浪如何是一口道不尽句师曰小月落孤峰复命作偈师口占曰石伞峰前玉一溪逢源那说动舟迷落花无限春山暮得路还家听鸟啼澄曰好聻师曰且莫涂污人好复索狗子无佛性颂师曰佛性如何道有无秤锤落井却能浮曾经捉败赵州后拍手终朝唱鹧鸪澄遂以洞上法印属累师焉时饱参宿学鳞集座下师年方二十有五未久之间遽蒙印可一众崖柴度不可留乃辞云门别真寂由吴入楚一衲孤筇探竿独挈凡循山傍涧一人半人之所罔不披榛叩激阐发大猷一日道旁见草舍有僧近百岁师入索茶僧目视茶铛师指棚上瓜曰可吃得么僧曰留种师曰此种何来僧西指曰那畔师曰那畔即不无争奈种杂何僧曰请佳种看师拱手谢茶僧曰效颦魔子回身入内不复见抵黄麻参无念有禅师有见师来诟骂不已师遽问南泉斩猫意旨如何有凭陵曰我杀不得汝邪师曰杀即任杀南泉意旨毕竟如何有曰待赵州来与汝道师拂袖便出从此嵩山礼祖燕市求人晨餐暮宿则野庙孤村肝胆形骸则冰霜土木见者莫能测也及乎洪音一唱云蒸霞蔚又莫不海沸波腾时师痁病连年衣惟骨见自号白骨道人远近趋参即传为白骨会云居燕凡五年闻显圣归真天童旺化即日赋诗南迈有云辞双凤阙麦秀五陵秋之句岂甲申之兆师固前知者邪既归哭临显圣圆聚天童返省真寂复掩关于语溪之摄心庵犹以愚痴没生死广化在多闻故虽祁寒冱冻溽暑流金而师嗜学之志如海吞流无厌怠时也未几应屺瞻葛太常之请出住龙门龙门岭纡市远寺无恒产仰给山君师芒鞋短褐日负薪而鬻于诸学子不废提持居一载因事去为季超祁仲子迎还会稽奉师化鹿山中师久怀深隐乐与劳侣驱犊饭牛来者既不辨师适有问者师则策牛饮涧多惝恍而返久之显圣席虚舆论归师一时贤士大夫与当山耆宿同申劝请师亦以先师公案未了故不峻拒直装包赴焉视篆之后整饰规绳肃张法令升堂入室无虚日学者至不能容乃外集檀施内竭衣赀凡堂庑寮舍前人所未备者毕举时戎马生郊四野寒色独师得悉心缔构增其式廓非天龙拥卫道德之灵曷以致之住五年因僧犯诤止之不可乃拽杖入化山不复出禅流失怗法社中衰山阴道上若邪溪头鞠为渔汀樵径越都人士殆不能一日忘师也往来敦请迄无虚岁者三年不得已再还显圣以三载为瓜期三载后于诸法侄中举唯岑嶾公代主其席师则挝鼓退即还西湖旧隐所谓愚庵者是也初师建此庵为修孤山舍利塔后度母为尼以此庵近市便甘旨故师终身奉母长居此庵至若住越州蜀阜秀州梵受苏州朱明或应弥陀应宗会应福臻或过天华过佛日过真寂因而或讲华严法华楞严楞伽金刚圆觉梵网惟识在处布慈云随缘施法雨不吝情于去来亦无心于彼此殆如雁过长空霞生碧落而已所有衬施或赎生命或惠孤贫或济人之有急难者余则悉以养母故得甘毳不绝于饔餐利养不分乎清众所以不别构周母之堂不更织陈蒲之屦或晴岚拨棹或雪港携舟放意湖山市城绝迹良有以也至年六十有三母始顺世师哭踊悲号日夕孺子慕睛为之枯焉自此不训徒不赴请闭门敛迹又四年而师亦迁化矣盖康熙乙巳孟冬之十一日也寝食谈笑如常时忽语侍僧曰三日后吾行矣集诸弟子规训法门细大不可滥名苟位取玷先宗言皆切至诸弟子为流涕请偈师瞋目曰痴众生不说偈便死不得邪如期众集相与语曰师今尊候如宜安得撒手便行师曰看老僧登场一笑泊然遂逝世寿六十七僧腊四十六遗言水葬莫慰群心属门人范为则主显圣乃即前冈建塔归窆全身焉师生知夙禀妙慧天成宗通则横穿四七二三说通则综括千经万论奯公偃老言前契旨悟后周参忠国大珠禅备众体法汇多门东山演大慧杲口似悬河机如劈箭拈来即是流出无垠师殆兼而有之若夫乾坤寄傲山水怡情风流倜傥豪放不羁则端师子政黄牛之英匹也住则随缘去则无矣耻作呈身之客羞为恋窟之蚖则高庵悟山堂震或庵体之俊流也缅怀高尚靖退是居厌薄十字街头架大屋养闲汉至于梵受朱明由师顾鉴蔚为宝坊一皆拨置不问其草芥名场霜雹利养为若此也有恩必报无怨不忘不以好恶偏心不以亲疏异视至于我宗我堑我法我圉焚我郊葆穴我藩垣则不难背城借一鞭橐是从其临危不慑见义勇为又若此也师少时恒梦游葛岭往来甚频当世学者多称师为孤山后身质之曹溪八十生为善知识益知师为再来人信不诬矣嗣法弟子自净范以下三十人传讲弟子二十人传法居士三人剃度亲依得戒与士大夫之问道获益者不可悉数焉师没之明年弟子范为则挺俍亭各以师状谒铭乃取二公之状与予生平所见知于师者论次为铭曰。

　　佛正法眼千圣攸宗西东分布世擅人龙道行有待至德乃凝昌期五百运会师兴生知特异迈往独前鳌山此日大慧当年汲造幽深探穷经论宗通说通岩瀑飞潠贯花新偈日演千行牙横剑树舌奋苏张妙语霞缫神机电疾捷狖魂亡天孙巧失进非坎满决若江河风行吴越草偃支那千里裹粮百舍重趼从者如云师心无选落魄乾坤聊以寄傲凡百有为风烟一扫显圣拮据朱明缔构屡典名坊云胡不逗爱道佛归章母师养德报劬劳道宁有上呼山邀月筑室湖滨六十孺慕大孝终身敦崇罔极培植彝伦谁敢予侮动厥讥唇高并秦山清同鉴水百世师仰曷其有已罏峰巀嵲天柱嵯峨铭诗我作终古载歌。
