嘉兴大藏经　博山无异大师语录集要


　　博山语录集要序

　　佛祖之道如金刚王宝剑得之不易用之不易付之亦不易以其皆不易也故传持斯道者实鲜其人而鱼目混珠山鸡冒凤者尝半天下也我曹洞一宗盛于唐哀于宋至元似复盛而实衰其故盖难言之也自
元朝初雪庭裕公奉
诏住少林天下学者翕然宗之历传至万历改元小山书迁化
诏幻休润补其席四方之腰包而至者如鸟投林如鱼赴壑而润公乃讲习评唱为事大失众望时有蕴空忠和尚先事小山老人有年受其密印归隐旴江之廪山天下不得而物色之寿昌先师从其剃落后蒙记莂始为弘扬既得博山来公继之其道遂大行于世师苦参日久备尝险阻故其言功夫为独详其慧光浑圆辨才无碍波澜浩荡莫窥涯际故学者多望洋而退其门庭紧密金鋀立辩高提祖印不妄许可故假鸡声韵者不得冒渡关津而惑乱群听也余因先师迁化后曾相依三载虽无所得于师然三载之中未见其一语渗入情识但勉以向上事则师之有造于余也大矣及余隐荷山师自石鼓归道经建州晤于光孝寺师曰寿昌塔扫也未余曰扫即不废秪是不许人知师曰恁么则偷扫去也余曰贤秪如此和尚又作么生师曰扫即不废秪是不曾动着余曰和尚却似不曾扫乃一笑而别及师灭其语录浩繁连编累牍流通为难故遐方僻壤闻师之名向师之化而语录实未尝触于目者有之余自壬午秋归锡石鼓乃因浑朴上人之请僭于全录中择其精要类而合之视全录仅十之三然简而易行约而易致使天下学者即是穷之可以见其大全使知博山之道其广大深密有如此非痴守一橛者可恍惚其万一也呜呼广陵散不复作矣今幸其谱犹存安得于凉风白月中再闻斯曲乎。

　　时
崇祯癸未春正月灯节日住福州鼓山涌泉禅寺传曹洞正宗沙门元贤题于所居之颦呻斋

　　语录集要目录第一卷博山语录第二卷董岩语录第三卷大仰语录鼓山语录天界语录答问第四卷拈古颂古赞禅警语第五卷书文序疏第六卷偈

　　博山无异大师语录集要卷一

　　首座成正　录

　　博山语录

　　师住博山有年未尝开法后因禅衲辏集四众启请乃升座拈香云此一瓣香金藏云而严枝干香水海以润根株龙楼迎瑞而紫气飞腾宝殿笼烟而祥云遍布爇向炉中端为祝延
今上皇帝圣寿万安
皇后齐年
太子千秋福基同华藏以庄严寿算共毗卢而等量更祈檀那衍庆海众安和此一瓣香净明日月旷荡乾坤空觉性而无佛无生薰万汇而有因有果爇向炉中专伸供养
寿昌堂上本师无明大和尚用酬法乳之恩敛衣就座白椎竟师乃曰佛不求佛心不传心如水与水似金博金会得也目前包褁山阔猿长啸会不得也目前包褁林疏鸟不惊会不会总目前包褁空宣无相偈即此包褁也须包褁水操没弦琴诸昆仲于此彻去以须弥山作四大海白浪滔天以四大海作须弥山红尘满地烹虚空之髓而滋味恒新挑水底之灯而光明亘大这里无加芒索个中何用金针所以道指南一路智者知疏向上一机石人抚掌开弥勒之楼阁而行愿重重踏毗卢之顶门而毫光烁烁到此则步步通玄智不能知识不能识诸昆仲此是故乡景象若肯就路还家便得转身归父还肯么自是不归归便得五湖烟景有谁争。

　　上堂倾湫倒岳大地全收　土扬灰纤尘不立全收则该罗广博须知白昼鸡鸣不立则澹泊虚明谁解红尘犬吠是佛亦打是魔亦打管甚船来陆来饥也一餐饱也一餐且喜柴干水便没踪迹莫藏身一双赤手逢人且乞一文藏身处没踪迹两朵攒眉遇佛堪消三拜吾在药山二十余年方明此事亲言出亲口莫使外人闻诸人藏身处博山总知博山藏身处诸人不知诸昆仲今日在此法筵不免觌面相呈若到诸方逢人不得错举珍重。

　　上堂冬不寒腊后看老侬不爱雪稚子哭衣单惟有东村一个没傝　汉髼头垢面赤手空拳寒不怕寒热不怕热最冷唱个雪词儿最饥做个粜米汉无一文钱要与天下人斗富无一分色要与大地人争妍有时在十字街头倒骑铁马有时在西洋大海逆上须弥有时在烈火焰中嚼冰啮雪有时在红尘堆里掐草挑灯有时指东话西有时呼南为北将三乘法堑以作门墙指十地菩萨而为眷属诸昆仲斯人还合伴不合伴复笑云已被博山收下了也。

　　上堂至理不渝至功不宰至道不形至了不办于此四句相应便做个洒落衲僧眼不染玄黄脚不沾泥水意不缘诸法舌不亲玄旨到此则圆机普应玄度该通净体无依灵明绝待所以玄沙大师云罗笼不肯住呼唤不回头古圣不安排至今无处所诸昆仲今时禅者不信自心是佛向外求佛不信自心具足诸法向外求法既昧自心纵有弘为皆生死之业耳又当知求佛求法即有所依既有所依于自心不得自在譬如穷子伶俜辛苦乞食自济昧却衣里无价宝珠岂智者乎夹山大师偈云劳持生死法惟向佛边求目前迷正理拨火觅浮沤无事久立珍重。

　　诞日上堂本无今有笑看镜里狂花本有今无搅动岩前湛水一片白云弥漫几多花鸟迷踪拶碎虚空炉鞴烹煎佛祖高挥宝剑草鞋救取猫儿还他一个皮囊赢得五湖明月所以大觉世尊舍王官入雪山睹明星开道眼于三七日中思惟是事然后开权显实说三乘法及至末后拈花示众便云有教外别传简点将来如梦境相似博山生居黎庶无王官可舍游化东土无雪山可入大地黑暗无明星可睹奴郎不辨无道眼可开然则贵贱虽殊要且头脑相似自幼便可怜生二十以前成家乐业二十以后花擘家财三十以前向北郁单越解三玄戈胄三十以后在南赡部洲碎五位枪旗四十以前你要去我钩儿钩你博山却不钩你任你千里万里四十以后你要住我有锥儿锥你博山却不锥你任你在蟭螟眼里今日正当四十岁钩锥一齐息博山不在这里博山有一块古地基自天台韶国师开创以来千有余载云峰信道者克绍相继亦数十余年今日在此说法是本有今无耶诸人面前不得说梦是本无今有耶诸人面前不得说梦看破梦境时如何诸人面前不得说梦何以故个中求其生无生不可得灭无灭不可得有本有不可得无本无不可得又将何而为寿也以诸佛身众生身为寿圣凡不可增减以过去劫未来劫为寿日月不可迁移以妙高峰娑竭海为寿燥湿不可损坏以尽虚空遍法界为寿天地不可覆藏然虽如是今日因甚么唤作四十岁良久云栖凤岩前云雾卷伏牛山下古今传。

　　上堂神藏禅师云知而无知不是无知而说无知良遂禅师云良遂知处诸人不知诸人知处良遂总知荷泽禅师云知之一字众妙之门高峰禅师云知之一字众祸之门诸大老敲唱傍提各具一只眼博山今日不惜唇吻从头注解秪要告报诸人知而无知头脑相似不是无知而说无知火烧眉毛救取一半良遂知处诸人不知大似压良为贱诸人知处良遂总知多知老翁莫与相见知之一字众妙之门把手牵不入知之一字众祸之门脚头脚底知字亦不恶诸昆仲博山恁么注解还会博山意么然虽如是博山决不恁么道无知而知为之知知知之为知不知为不知诸昆仲还有不向知上作活计另有超群拔萃者么当知水琴松韵堪传赤子之心赤尾金鳞不堕渔人之手且道与古人同耶异耶复云东西南北十万八千。

　　腊八日上堂维那白椎云法筵龙象众当观第一义师云第一义作么生观觑着则眼瞎嗅着则脑裂举步绝行踪动念非生灭眼色耳音声心忘思路绝古今诸圣贤同途而异辙中峰水底琴马师天上月投子手中油赵州庭前柏博山无可示梅花枝上泄吐翠与含芳凝寒傲霜雪清香满十方触着通身血捶手哭苍天浮杯老结舌诸昆仲当时释迦文佛于腊月八日抖碎虚空七花八裂尽大地无一人会得所以宝坊云不是凌行婆怎解同心结。

　　上堂在迷迷悟在悟悟迷从来迷悟似迷今日悟迷非悟迷悟两头拽断圣凡更复何言剔起眉毛惜取眼中瞳子绽开衣线露出铁石心肝灯笼与露柱相交佛殿共三门斗额赤手团成泥弹子红炉炼就铁馒头一任东掷西抛毕竟埋光铲彩从教野狐精岩中脱壳转转不错笑杀赤须老胡要知水牯牛山下投胎卓卓全该须是沩山大士诸昆仲沩山大士作水牯牛博山头角生已久矣还有人证盟也未良久云达磨大士来也放过一着。

　　元旦上堂春风才动春花开春雨相催春水来惟有通玄峰顶石依前白藓与青苔大众如何是新年头佛法复云东西林下鸟添得好音声。

　　解制上堂谁云结制仍解制纵有成规俱不是当空抛下云门柴雪浪银花匝地开简得多年破木杓鹞子飞过新罗国你既无心我也休后代儿孙笑酒楼香岩粥饭长行者击竹有声聋两耳翻思昔日老灵云一见桃花▆眼睛谁是迷兮谁是悟春风触着珊瑚树谁是悟兮谁是迷具足从前自家底心不心兮物不物连书几个向空咄诸昆仲因甚么书几个向空咄复合掌云我不敢轻于汝汝等皆当作佛。

　　上堂诸昆仲凡心入觉须善用心不善用心魔得其便所以一个计字出九十六种外道一个着字出五十蕴魔及魔王眷属等具在教乘不可不知经云譬如有孔隙处风则能入摇动于物而不自在菩萨亦尔若心有间隙心即摇动而不自在乃至成就皆魔业耳何谓魔也欢喜是魔也烦恼是魔也昏沉是魔也掉举是魔也惧动是魔也厌静是魔也喜谈论是魔也爱游行是魔也乃至斥像毁经破律犯戒拈颂机缘擅开异解诗赋词章文艺杂学并贪求说法悉是魔也所以博山教诸昆仲提一则无意味公案蕴在八识田中当下不知有血肉身心前境不知有山河大地非内非外滚作一个疑团行不知行坐不知坐如一人与万人敌又如心心常似过桥时直须发明此事到磕着撞着打破疑团通身是眼纵遇释迦大师摩顶授记佛亦不做何况魔军而能入耶诸昆仲如斯会去谁不丈夫虽然如是事怕有心人直须当下一念无生超彼三乘权学等见若将心令无心却成有直须觅心了不可得即证超魔法门。

　　上堂水流湿火就燥是水有鱼是林有鸟吃饭咬着舌头解道青天不用扫诸昆仲须自了同个夜兮同个晓试将此语播诸方谩道荒田不拣草更看云门拄杖子化为龙吞却山河大地了诸昆仲且道博山即今在甚么处良久云深固幽远无人能到下座。

　　开光解制上堂九十日期今已解百千三昧许谁知画龙未必乘云去可惜人间十二时十二时辰弹指过眨起眉毛还是错衲衣撩起伴云眠磐陀石上松花堕闻见清兮清亦非法身无病不求医顶门突出摩醯眼夜半乌鸡带雪飞带雪飞兮贵回互金凤不栖无影树纵横十字数将来佛祖位中留不住留不住兮劈面来兔角龟毛眼里栽今朝拄杖横挑出那个男儿肯活埋诸昆仲今乃解制之辰遇无量寿如来为汝诸人普作佛事放大光明照十方国土无所障碍更以无碍神力将极乐娑婆融成一界若说是净土却是娑婆若说是娑婆即是净土且道无量寿如来毕竟居何国土今日博山亲指出分明一点座中圆。

　　上堂僧问金钟才扣云堂已露真风法鼓重鸣海众更申败缺正当恁么时和尚如何结案师卓拄杖曰山水之间得渠侬力进曰某甲从此信入去也师云信后如何进曰向后与和尚更道师云分作两橛作么又僧问昔九座大师云我今日向孤峰绝顶驾一只铁船截断天下人要津秪如和尚今日又作么生师云铁船即且置阇黎要津呈似老僧看进云争奈学人不会何师云不会请人裁进云恁么则刚道是龙犹不信等闲夺得始惊人师云闲言语复曰诸昆仲佛法不是容易博山三十年来实际理地洞然无碍事法中较量与理矛盾者尚多即今与诸昆仲升堂入室结个粥饭因缘于此座上问来答去如鸟云空如鼠云唧虽有其声究竟将来都无实义岂但无益恐成赚误若是祖师门下客要知祖师行径方有说话分单明自己底不知有古佛家风此人有眼无身若明得古佛家风不知自己用处此人有身无眼直饶坐断两头不通凡圣转身气急犹在半途更须知有全提时节始得大丈夫儿步入重玄睁开只眼解作家活用不乖方敛沙界于毫端纤尘匪碍耀珠光于域内洞鉴无遗如日月光远近斯照拈拄杖云还有恁么衲僧么僧问透网金鳞因甚犹滞水师云度尽无余影还他越涅槃进云恁么则纵横沧海阔腾跃万波随师云作么生说个腾跃底道理进云分明头角久春江雨露微师云念文章可惜许师复拈拄杖云还有问话者么众无对复曰今日老僧失利。

　　诞日上堂僧问庄子八千椿正眼观来犹存数量大通尘点劫衲僧门下尚在半途寿等虚空泯绝途量一句请和尚指示师云玄沙元是谢家郎进云和尚与玄沙同生去也师云年年桃李树处处白红花进云这个且置秪如当时韩文公问大颠和尚尊寿多少颠提数珠云昼夜一百八今日座中诸大檀越或问和尚法腊多少和尚如何应对师曰漩复黄河水进云如是则和尚与大颠人有今昔寿无两般去也师曰干三长坤六短进云冰桃雪藕非为敬直奋空拳上法王时如何师曰坤在上干在下僧礼拜云谢和尚答话师乃曰天地旋山河走石女生儿世间希有白向本爷娘乾坤两眉皱今日无端举似人灼然笑破虚空口诸昆仲若道博山有生是不谙佛法若道博山无生是不谙世法生与无生拈放一边且道四大色身从甚么处得来良久云乾闼婆神无限乐宫商不与世和同首座问石女生儿得几个师曰五男二女进云和尚生身父母在甚么处师喝一喝下座。

　　佛成道日上堂僧问雪覆千山无点白云空万里绝纤埃未审甚么人到此境界师曰无缝袄子足风凉进云向上更请和尚道师云秦望岭头云楚人那得见进云还许学人进语也无师云试说看进云恁么则礼拜去也师不顾复云法本法无法庭前瑞草和根拔无法法亦法黄河九曲金沙混流今付无法时释迦鼻孔长多少法法何曾法瞒博山一点也不得诸昆仲释迦大师四十九年横说竖说逆说顺说谁人奈得渠何及入涅槃时以虚空为口沧海为舌日月星辰为庄严山河大地为听众横说竖说逆说顺说要且无人得闻博山今日在此座上横说竖说逆说顺说谁人奈得博山何博山今日不待涅槃即此座筵以虚空为口沧海为舌日月星辰为庄严山河大地为听众横说竖说逆说顺说要且无人得闻这里有些子淆讹诸昆仲过去释迦大师所说法要无人得闻即且置现在博山所说法要因甚无人得闻这里若缁素得出许你亲见博山既见博山即见释迦大师若缁素不出纵见释迦大师要且不见博山何以故有口非干舌无钱卦不灵下座。

　　上堂扑落非他物纵横不是尘山河并大地全露法王身古人恁么悟去大似吃常住饭作自己事博山则不然行年四十九皮骨若枯柳四大体自如面南看北斗博山恁么道大似吃自己饭作常住事徐六担板各见一边更有一偈为之解嘲不免总说向大众去也祖父田园自家产业匪守珍御不生下劣才涉思惟平地遭[跳-兆+(鐵-金)]醉酒卧街证龟成鳖博山恁么道早作死马儿医汝等诸人也不得钻龟打瓦珍重首座云某甲不似和尚师曰汝又作么生进云行年三十七通身赤骨律不吃常住饭钵盂两度湿师云却是汝来得要且不会老僧意在。

　　上堂僧问蛰户将开海门雷震敢问和尚一池鳣鲔何时际会风云师云拄杖时常头点空进云兴波作浪时如何师云阇黎脚跟下水深多少僧咦曰透网金鳞虽振鬣冲霄丹凤不遗苞师云更须按下云头始得又僧问乍入丛林蒙师命往白下请有字经敢问和尚无字经命向甚么处请师云磕破髑髅僧礼拜师曰便秪如此耶出去又僧问近阐宗猷既非临济沩仰不是法眼云门未审香火因缘从谁结得师曰渡河落影子进云大好山头一针锋地容尽大地衲僧因甚么这坐具也容不下师云阇黎曾到峰头么进云已拈玉线芒请露金针穴师云急着眼觑进云更有话问请师垂慈师云不妨举着进云如何是功师云三人同一春进云如何是共功师云力士舁杖鼓进云如何是功功师云猢狲上露柱进云不得敲唱双举请示正中妙挟师云高低云绕树进云谢师答话去也师云远近鸟衔花师复曰春日山多雾樵人路径迷纵然得入户脚下有黄泥诸昆仲冰厚三尺非一日之寒水涨千溪非一日之雨朝闻夕死非一日之功立地成佛非一日之行所以释迦大师旷大劫来难行能行难忍能忍为我等故修诸苦行成就无上正真之道正为我等今日事且道今日事又作么生若向今日会去与释迦大师共一皮袋子岂但释迦大师与恒沙诸佛共一皮袋子一心一智慧力无畏亦然于弹指顷成就无量无边妙行具足无量无边庄严圆满八万四千诸波罗蜜门其或未然而言凡圣齐同如持爝火拟比太阳又如初生鸟鶵欲冲霄汉多不自谅也首座曰和尚道冰厚三尺非一日之寒冰解后如何师曰七花八裂进云水涨千溪非一日之雨天晴后如何师云石头露也进云朝闻夕死非一日之功如何是无功之功师云阇黎向上觑着进云立地成佛非一日之行如何是无行之行师曰着衣吃饭未为分外进云和尚皮袋子与释迦大师皮袋子重多少师云半斤八两。

　　上堂僧问今在人天众前作么生相见师云是水东流进云和尚安住在甚么处师云门前刹竿二丈五进云花落月明时又作么生进步师云凭阇黎跳踯进云石泉一线水源从何处来师云喉咙下进云流向甚处去师云顶门上进云高低物象一顾齐平远近音声众响斯应是何人境界师云没来繇汉进云幽闲鬼如何杀得师云借阇黎刀看僧拟议师振声一喝师复云明暗交参正偏绮互言中有响句下无私揭开云雾见青天毕竟是谁遭点额龙门万丈笑看足下风云金弹一丸播弄手中戏具古人道一人所在亦到拄杖子不会诸人却会得半人所在亦到拄杖子会得诸人不会所以道石人机似汝也解唱巴歌汝若似石人雪曲也应和恁么商量惟木上座却较些子珍重。

　　上堂僧问如何是法身理师云伸手不见掌进云法身向甚么处安立师云暗地始惊人进云未审法身是何境界师曰山河大地进云离了法身又且如何师云烁破四天下僧礼拜师云是法非法是心非心非法即法非心即心打翻漆桶大地平沉云门大师甚是奇怪盏子落地碟子成七片又云扇子　跳上三十三天筑着帝释鼻孔东海鲤鱼打一棒雨似盆倾诸昆仲博山今日亦如云门大师气宇如王若渠来相见时又作么生定夺众无对师云拄杖不在苕帚柄聊与三十何以故若不挫其来锋将来必成过患。

　　上堂道非明暗法离有无布袋头边逴得看来犹是半途直饶坐断毗卢不通凡圣旋风扑面气急杀人直下相逢不是渠转位旋机沉毒海诸昆仲若言即心即佛大似黄叶止啼又云非佛非心还如梦中说梦不是心不是佛不是物是甚么碗塌丘江西老宿恁么说法尚唤作口里阿漉漉底诸人分上又作么生诸昆仲莫秪论他非是好门前更有凤凰山。

　　上堂甚么物恁么来重门关锁一时开甚么物恁么去佛机不隔时流意灵山会上有多端立雪庭前无二致甚么物几多般见未分明莫浪传尝记宝方言道好天非高大海非宽说似一物即不中多情不用眉毛动修证即不无染污即不得丫角女子发如银病中勘破维摩诘即此不染污是诸佛之所护念粉碎虚空扑地来百匝千重成一片诸昆仲既不似一物毕竟似个甚么有眼无耳朵六月火边坐任是同胞生也须更问过更问过是甚么良久卓拄杖子云拄杖子却辩得。

　　佛诞日上堂王宫未降佛事已周脚跟下好与三十棒未出母胎度人已毕脚跟下好与三十棒四十九年说梦取笑旁观脚跟下好与三十棒三百余会周遮馍糊正眼脚跟下好与三十棒忽遇恶水泼来即周行七步目顾四方自云天上天下唯吾独尊脚跟下好与三十棒独有云门大师云我当时若见一棒打死与狗子吃却贵图天下太平云门用此恶辣手段始能竖立宗乘若是倚墙靠壁汉又胡足道博山三十棒略与通信座中还有下得恶辣手段者么良久云黄金自有黄金价切莫和沙卖与人首座问云门一棒博山三十棒是同是别师曰出门是路进云未离兜率已降王宫未出母胎度人已毕因甚么又唤作四月八日活佛降生师曰争怪得渠进云诸佛出世为一大事因缘和尚出世所为何事师云笑看天花满裓进云佛祖来偿口业债未审是何口业师云恶毒纠缠进云设中道持戒但束身非身无所束因甚么千佛出世又与人授戒羯磨师云罗浮原在广之南进云前无重难后无轻遮方堪受戒或遇个大阐提汉杀佛杀祖底出来未审还与他受戒么师云堪为来学典刑留待别时供养进云恁么则和尚性命落在此人手里也师云老僧甚得便宜进云法施殷勤且酬三拜师云止莫碍第二座问。

　　上堂古德云日月未足以为明是甚么物得恁么明乾坤未足以为大是甚么物得恁么大博山今日不惜唇吻与汝诸人注破卓拄杖云拄杖子眼光烁破恒河沙世界明耶非明耶恒河沙世界在拄杖子里许大耶非大耶诸昆仲秪是根拄杖子又何得论明论暗论大论小大小明暗悉是对待之法然虽如是也不得草草何以故要知幽径趣须办半年粮珍重。

　　上堂师方升座二僧问不称理各赐棒复云毛吞巨海海性无亏芥纳须弥芥空宛尔若道是神通妙用斯人未达其源若道法尔如然犹是拍肓狂解是以二人各责三十棒趁出三门外去诸昆仲只须析毫端而泻海水碎芥子以露须弥旋岚偃岳而绝纤尘竞注江河▆▆▆性诸昆仲万花丛里去住揣空出骨何难清凉地上讴歌白日挑灯有据到此则正偏旋复云树绝依古木森然灵禽不住菩提涅槃真如佛性唤作破草鞋且拈放一边各人衲衣下　洗钱布施些子还肯么毗目仙人执手时善财眼底微尘佛珍重。

　　上堂三界无法何者是生三界无法何者无生生与无生二俱增语若谓是生前村古路坦然平若谓无生海门波浪万千寻若道生即无生楼头戌鼓正三更若道无生即生彩笔将来画不成诸昆仲幻化门头高着眼莫将阳焰乱纷纭生与无生姑置勿论且道二六时中折旋俯仰必竟承谁恩力良久云六窗虚净无依将来用度恰好珍重。

　　上堂大道虚旷无有程途几动之微自当审细若藕丝而牵大象匪假神通如宝树之宿蟭螟难窥异色活中死句笑容含冰铁之姿死处活来寒谷动阳春之焰更须知当机劈面毋待指陈互换相资那容凑泊诸昆仲当此时也寒灰发焰雪覆红炉水玉相衔谁能料拣若有人料拣得出博山明窗下安排着珍重。

　　在寿昌守先师七众请上堂一二三四五六天地位万物育个中有个无角泥牛东触西触至今无处藏踪秪得和尘混俗更须知平处险直处曲击破重关谩轻忽太平宇宙斩痴顽此是禅宗亲付嘱亲付嘱破驴春上苍蝇出达磨未识参禅孙膑不解货卜惟有寿昌老人一生向锄头上七纵八横至今也填坑塞窟诸昆仲还有为堂头和尚出气者么今日幸有博山不肖儿孙为伊雪屈。

　　结制上堂天地与我同根万物与我一体时人见此一株花如梦相似诸昆仲古人于黑漆桶底鉴貌辩色无影树下笑月吟风掣开金锁玄关扯破漫天网子博山则不然有人问天地与我同根万物与我一体意旨如何秪向他道昨日有人从燕京来寄得广南信岂不见溪山各异而云月是同又云时人见此一株花如梦境相似意旨如何秪向他道▆▆▆▆▆▆▆▆▆▆▆▆不见人无远虑必有近忧珍重。

　　开光上堂佛身无为不堕诸有慈德声名垂不朽今朝觌面绝周遮眼上眉毛谁不有丹霞拨火而寻舍利善现晏坐而睹法身云门用棒以酬恩洞山用麻而报德这一队老汉虽则一期方便怎奈千古颟顸何似博山将大冶红炉一模倾出使天上天下有情无情睹端严之妙相植菩提之正因度普耀之通津趋妙严之果海紫磨金聚咸转根本法轮白玉毫光旋入普明三昧使大地众生各各相谓有佛出世各各自见己身作佛无有众生无一众生相者如是则无施者无化者无造者无受者亦无见者何以故施者乃至见者如梦幻故山河大地草木丛林情与无情世出世间如梦如幻故乃至诸佛出世诸佛涅槃影现其中如梦如幻故还有不在梦幻者么卓拄杖云今日为君亲指出普天匝地尽光明。

　　上堂一二二三子平目复仰视两口一无舌此是吾宗旨仰山大师生平家活彻底为人若以意识度量正所谓平地上死人无数也然此偈无纤毫缝罅博山今日向虚空里钉橛子太清中加彩绘使诸人有所趣向有所扪摸也一二二三子抖擞不下平目复仰视北斗向南看两口一无舌空谷传声虚堂习听此是吾宗旨披拂有余恨诸昆仲当知此偈暗机圆合金钟同玉磬和鸣正按全提瑞草与琼枝并茂若向这里会去平常心与道相宜若向这里不会正是业识茫茫无本可据更有一事在佛殿东南缺了一角有人补凑得下博山遗只履以谢之珍重。

　　上堂诸佛秘密藏祖师递相付既同本来心何迷复何悟言语悉虚妄形色如朝露了形色语言究竟绝依怙譬如洞庭水今古清如故虚空非动摇太清绝点污有物终败坏无形始清素诸昆仲迷镜里之头徒劳狂怖昧衣中之宝枉受伶俜卓拄杖云若向这里会去犹较些子更欲迟疑向下文长留待来日掷拄杖下座。

　　上堂心同虚空界示等虚空法证得虚空时无是无非法大小祖师虽则是和泥合水要且弄巧成拙将心与虚空分作两橛说同说等论是论非虽不涉是非亦将是非弄影耳夫虚心独运妙湛何依至体弥纶空界何立大方莫比其量慧目罔眺其踪日月未足喻其明冰雪难以方其洁古涧之水湛湛浸杀法身不萌之草茸茸能藏香象诸昆仲且道彻底无依向甚处安身立命良久云众既知时节吾今不再三卓拄杖下座。

　　上堂灵光不昧万古徽猷入此门来莫存知解诸昆仲终日拈香择火待客迎宾动转施为折旋俯仰还有知解也无既无知解得恁么伶俐得恁么活泼古德云樵子负薪归机妇连霄织看他家事忙且道承谁力若向这里会去饭是米做底汤是水做底师姑是女人做底切莫当面错过不错过鹞子过新罗依然辜负我卓拄杖下座。

　　解制上堂世界干城众生阳焰诸佛镜像六道空花不跻圆觉大伽蓝终是痴狂门外走若带些些泥▆未免纸褁麻缠除是铁胆铜心始解步空捉影百尺竿头稳坐终落那边三家村里安身仍停此岸只须藏身处没踪迹金针绣出玉麒麟没踪迹处莫藏身铁掌挪成银弹子诸昆仲今日解制之辰三年果满万行周圆且道百步穿扬一箭作么生透得过良久卓拄杖云好手手中夸好手红心心里▆红心下座。

　　结制上堂世尊拈花芙蓉秋露冷迦叶微笑兰蕙晓风清又云我有正法眼藏涅槃妙心付嘱于汝可谓囊藏长者券腰没半文钱至今后代儿孙望影分波竟莫得其涯岸当此时也去圣时遥人心狂悖妄庸邪见布满寰宇称悟道者纷纷求其真参实究者盖鲜也诸昆仲若要会世尊拈花底道理竖起拂子云向这里会取若要会迦叶微笑底道理掷下拂子云向这里会取然须从冰山雪洞里穿下过来始堪共语不然则就窝子里打将去尽是掠虚汉与自己本分中有何交涉即今乃结制之辰有吉安纯初曾居士舟次一月而来为彼乃郎广修供养复请博山上堂敷演此事不免翻世尊之陈案燃古佛之慧灯踵列祖之芳尘续金刚之慧命然虽如是诸人分上也须向无阴阳地上衔一茎草来始得卓拄杖下座。

　　上堂单明向上语绝周遮洞鉴机微要在句外若在文言上理会正所谓埋没先宗辜负自己德山大师云毫厘系念三途业因诸昆仲十二时中折旋俯仰是系念耶非系念耶是正因耶是业因耶又云瞥尔情生万劫羁锁开口动舌处是情生耶非情生耶是解脱耶是羁锁耶汝等诸人各向衲衣下缁素看若以无念为无念无情为无情即坭塑木雕若以有念为有念有情为有情正是业识茫茫无本可据衲僧家须另行一路始得祖师云心随万境转转处实能幽随流认得性无喜亦无忧于诸境缘未免随流且道唤甚么作性若认得性正好吃博山痛棒若认不得性正好吃博山痛棒何以故龙门无宿客雨打石人头卓拄杖下座。

　　寿日上堂诸佛时常说法博山特地重宣是何言丫角女子鬓皓然是何法明察秋毫双眼瞎此情惟有木人知六月炎天生冻杀若向这里揭山头之宿雾破水面之印文古佛向汝诸人面前说寿量品报恩品已竟所以云博山生大地众生与博山同生博山寿大地众生与博山同寿然虽如是更须知有出世事始是报恩者博山尝有偈云欲报深恩出世奇报恩深处少人知而今洞彻无违理始信从前步不移古德云尽大地如粟米大抛向汝诸人面前诸人要且不会打鼓普请看若会得恁么说话始知不移步底道理国恩佛恩亲恩檀越恩一时报足若乃暖衾凉枕菽水承欢欲报深恩无有是处所以释迦大师弃皇宫如脱敝屣乃至忉利天为母说法此释迦之孝也目犍连尊者去须发如除垢腻乃至饿鬼道中救脱母难此目连之孝也现前大众思地狱苦发菩提心长连床上瞠眉努目究衲衣下一件大事此诸昆仲之孝也作么生是博山底孝拈拄杖云一条拄杖活如龙纵横全得渠侬力连卓拄杖下座。

　　除日上堂残冬已去春风到来木鸡报晓石女怀胎庭前翠柏堪剪溪边嫩柳重栽达磨不来东土寒山元在天台惟有临济大师赤肉团上无位真人分身无量散在汝诸人面门出入未证据者看看饥同餐渴同饮寒同火睡同衾若向这里儱侗瞌睡未免受无位真人当面热瞒竖起拂子云诸昆仲会么圆明了知不因心念珍重。

　　上堂佛法非非法非非非亦非非非俱绝迹始可话离微诸昆仲若欲决择是非除是向教乘中辩得清浊然后始透得祖师关捩何谓清浊如教中说贪嗔痴爱烦恼无明是障道法此是声闻藏说是浊流边说无佛可成无生可度情与无情性相平等此是菩萨藏说是清流边说至体无名圣功独照此是药言无病人前不得说药有修有证建立因果此是声闻藏说是浊流边说无修无证不昧因果此是菩萨藏说是清流边说修与无修二俱剩语此是药言无病人前不得说药若说有句无句是外道说若说亦有亦无句非有非无句亦是外道说离四句绝百非此是药言无病人前不得说药若贪着尘劳侵损正法此是波旬说失于正受乐着诸受此亦是波旬说山崩海竭不动其心此是药言无病人前不得说药诸昆仲百非俱遣宛然赤子之心一道齐平突出摩醯之眼珍重。

　　上堂寿昌先师云踏上云头第一峰眼中广博小虚空当初欲见无繇见今日相逢处处同诸昆仲此是曹洞宗旨分明向汝诸人道无纤毫盖覆若向这里会去洞山大师在诸人脚跟下放光动地入宝镜三昧也其或未然博山不免注解一遍踏上云头第一峰坑坎险巇也须仔细眼中广博小虚空眼在虚空里虚空在眼里试定当看当初欲见无繇见对面不相识千里却同风今日相逢处处同是何面目指东为西唤南作北得么若向博山注解处会去寿昌先师在汝诸人脚跟下放光动地入宝镜三昧也然虽如是博山不合将寿昌老人受用底家私撒向诸人脚跟下岂不见父为子隐子为父隐直在其中矣珍重。

　　桐城宰官居士请上堂拈香祝　圣竟复云诸昆仲参学须具参学眼若具参学眼脚踏实地步步登玄若不具参学眼与参学没交涉譬如善射者立定脚跟然后拈弓架箭始能中的也黄檗希运禅师云老僧行脚时见草里有人拦头一锥彼人若知痛痒便布袋盛米供养他雪峰大师三登投子九上洞山炊饭挪巾成办个专此宗门中参学样子不似而今口称行脚观山玩水较量是非三三五五聚头杂话有一等向册子上研穷枯骨上讨汁有一等长连床上睁眉努目胡思乱想想久成劳不是昏沉便是散乱如斯等类皆非法器诸昆仲洞房春暖须知锦帐香销庭际光生且喜寒岩发焰事惊极致理喜从虚所以道直须挥剑若不挥剑渔父栖巢闲时喜唱步虚词泥雨须防苔藓滑路凭高处险狮岩绝狐狸之踪影向暗中消灵运结灯花之彩诸昆仲博山舍父逃走伶俜辛苦三十余年今日到舒州城唱个还乡曲子彻见故乡田地彻见故乡人物彻见故乡春色世间之乐百千万亿倍不足为喻兹因桐城众宰官居士及诸山僧友请博山升座说法博山果有何法可说不免将生平所行底所见底所到底细详一遍然虽如是道旷无涯逢人不尽更须知有长处始得卓拄杖云莫谓故乡田地稳门前更有万重山僧问此土圣凡同聚会向上宗乘为举扬师云此去南舒一百余又问不问有言不问无言请和尚如何道师云岩前生石虎僧喝一声师笑云声响吼如雷僧无语师便打。

　　生生社升座拄杖子谓之有是增益谤谓之无是减损谤谓之亦有亦无是相违谤谓之非有非无是戏论谤只须向四句外会去始不被拄杖子瞒诸昆仲缘生无性拄杖子彻底无依无性缘生拄杖子建立世界拄杖子缘生一切法缘生拄杖子无性一切法寂尔所以道心生种种法生心灭种种法灭祖师云百千法门同归方寸恒沙妙德总在心源会此一心法说生无生亦得说无生生亦得说生生无生亦得说无生生生亦得繇此运大悲心兴放生业飞者适虚空走者适林麓潜者适渊溟岂可以世间生灭有无而较量其功德者哉博山今日登此座筵不说有法不说无法不说亦有亦无法不说非有非无法离四句绝百非石人点额青山皱眉深寒博得三春暖破雾披云入翠微诸昆仲南山起云北山下雨汝等诸人紧捎草鞋牢把脚跟然虽如是烂泥田埂石头路上也须防[跳-兆+(鐵-金)]卓拄杖下座。

　　生生社小参诸昆仲宗门中事难以措词尽力道不得句作么生开口三乘十二分教有人说去了也即心即佛有人说去了也非心非佛有人说去了也不是心不是佛不是物亦有人说去了也且道现前与诸昆仲分析底是个甚么若唤作业识茫茫正所谓怀宝迷邦若唤作直下是佛因甚么承当不下昔世尊拈花示众百万人天悉皆罔措惟迦叶一人破颜微笑且道迦叶笑个甚么博山不免为诸人注破若向世尊拈花处会去山涛海云为汝等助发机缘若向迦叶微笑处会去飞走鳞毛普现色身三昧到恁么田地不作个解会亦非无解会者云门大师云古佛与露柱相交是第几机且道现前唤甚么作古佛唤甚么作露柱又自代云南山起云北山下雨且道云门意在于何若向云门句下彻去会此分折底有甚么难然虽如是黄金自有黄金价切莫和沙卖与人珍重。

　　皖城宰官居士请上堂天地与我同根万物与我一体肇法师恁么道秪知全身拶入要且不会转位旋机殊不知大圆觉中无我无人无众生无寿者说个一体已成两橛岂不见唤作如如早是变易了也僧问大随和尚劫火洞然大千俱坏未审这个还坏不坏随云坏这僧倚墙靠壁冷地里抱个石头大随兵权在手符到奉行又何曾放过道个坏字正所谓杀人不眨眼僧云恁么则随他去隋云随他去大隋把定关钥添枷着杻两重公案这僧径往舒州见投子子云甚么处来僧举前话子装香望大隋拜云大隋古佛放光于此投子可谓具金刚正眼缁素分明复令这僧向大隋忏悔僧至大隋隋已迁化复往舒州见投子子亦迁化这僧虽然皮下无血要且有始有终后人赞云一句随他去迢迢几万余今时人坐参知识尚不肯真参力究见这僧也须知惭愧始得兹因合郡宰官居士于弥勒庵请博山登座说法诸昆仲当知古佛堂前曾无异说夜明廉外别有家传分明月照金沙喜见庭生瑞草家风笑展从他野渡无人宝树风清须信白云有主诸昆仲若向这里会去可以与古人把手入理深谭其或未然生死分中快须着力卓拄杖下座。

　　展墓归山上堂离山九十日谁是能离者本无心外境愚者妄分别诸昆仲会得此意虽经历恒河沙世界无彼此之分无自他之想良以世人秪知有一生身及一生底父母一生身底处所殊不知旷大劫来能生所生底父母及一一生身底处所尽其智力不得其数量诸昆仲若以恩报恩大恩莫能报不见报恩者始乃得常住是故诸菩萨借此世间孝运无缘之慈兴无碍之悲耳诸昆仲金棺扶▆认父骨于乱尸之中义井荐亲见天人于宝塔之顶此等俱见超物表理出常情若以世间情想拟报深恩虽肝胆涂地不能报也昔兴化令他人助哀山河挥泪迦叶藉琴声起舞草木含悲博山今日以现前血肉身心供养现前无面目底父母汝等诸人向这里还见得彻么卓拄杖云他家自有通人爱不以亲疏较短长便下座。

　　为官谕吴观我居士茶话真不掩伪曲不藏直大千沙界黑如漆揭开云雾见青天男儿肯向他寻觅一语中具三玄新妇骑驴阿家牵一玄中具三要跛脚猢狲多踯跳有照有用沙盆打着连底冻立主立宾相将携手过西秦唯有东村王太乙一番拈弄一番新今日为太史茶话要向博山言句下一一讨个注解其或未然三十棒寄在别来相见珍重。

　　二月朔旦上堂才方结制又是半月了也诸昆仲分上曾有个入处也无若无个入处须要寻个入处若得个入处须要寻个出处直须自看诸昆仲当知古路无尘只须知有门庭绝待尽却今时偏方与正位攸同枝派共灵源皎洁到此则髑髅识尽烈火流金始名出世更须知有野老家风始得且道野老家风是何景象卓拄杖云迟日穿芳迳春锄带雨归下座。

　　上堂僧问古人道从缘荐得相应疾就体消停得力迟请问如何是从缘荐得师云古镜不重磨进云如何是就体消停师云清光仍似旧进云从缘就体蒙师指格外玄谈有也无师云三岁孩儿头似雪进云恁么则碧桃绽蕊绿柳萌芽也师云远观山有色近听水无声僧礼拜师乃云切忌从他觅迢迢与我疏洞山老人草鞋断矣脚跟露矣诸人若知痛痒阿谁皮下无血博山与诸人同途不同辙诸人向正位中来博山不在正位诸人在博山拂子里许诸人向偏位中来博山不在偏位拂子在诸人袈裟里许所以道对面不相识千里却同风若向这里彻去当下知归不留朕兆其或未然千百世修行未为晚也故我释迦大师为勇猛众生成佛在一念顷为懈怠众生得果满僧祗劫诸昆仲当知明中有暗毫端现华藏之奇妙挟协通宝镜泻山河之影博山恁么道犹是葛藤诸人也须拼断始得且道拼断后作么生行履卓拄杖云不因樵子迳争到葛洪家。

　　结制上堂僧问古人道尘中能作主化外自来宾请问如何是尘中主师云江西原是豫章城进云如何是化外宾师云青山自青山进云宾主相见时如何师云绿水忻绿水进云恁么则金绳界畔飘黄叶般若堂前解垢衣一句作么生道师云顺数一筹进云博山今日结制人人鼻孔撩天请问更与诸人说个甚么师云空中施彩绘论劫不成颜僧礼拜师乃云便恁么进堂去犹较些子更欲迟疑剑去久矣博山从来无佛法系缀于人岂但博山乃至诸佛诸祖亦复如是但有言说都无实义所以道释迦不达南方禅达磨不会西来意博山与诸人秪知二时逐队但恁么过时临济三玄三要诳吓小儿曹洞兼带协通颟顸无识沩仰暗机圆合鬼面神头云门函盖乾坤心粗胆大法眼虽云平易机险杀人博山总不恁么今日与诸昆仲结制将九十日为一时以一时为九十日若向这里会去万年一念一念万年生死情枯真如体寂二途俱泯触处皆通兹有嘉兴沈居士不辞数千里来此供养大众且道作么生说个通底道理卓拄杖云根尘蕴界原无性谁道虚空碍眼睛。

　　上堂搏聚四大缘生九窍识蕴奔驰何日了虚空无限水云分石女从绿步荒草荒草披离四部洲烟云旋合锁重楼弹指豁开弥勒阁香水幡幢尽彻头诸昆仲当此时洞庭无盖冻杀法身庐阜悲酸清泪如雨欲偿庐陵米价踏翻东兖桥梁从教雪洁水清管取儿孙满地到恁么田地以何为验卓拄杖云深山乘瑞运处处紫云飞。
嘉兴大藏经　博山无异大师语录集要


　　博山无异大师语录集要卷二

　　首座成正　录

　　董岩语录

　　上堂诸昆仲若论佛法列位未出禅堂门博山未出方丈门早已漏逗了也又何待打鼓升堂拈槌竖拂扬眉鼓舌然后为佛法哉然虽如是不免向第二门头为大众宣说若欲决择此事须具大信根信根若具便起大疑心疑心若起便得大悟门所以云大疑大悟小疑小悟不疑不悟夫信者何须信有教外别传之旨拈一则无意味公案蕴在八识田中如弊囊盛宝相似将自己参悟一念如金刚王宝剑直须仗此剑剖此囊取宝到手始得正剖与未剖之际不可起第二念有毫厘分别处即是第二念也有毫厘被世境牵引处即是第二念也亦不得置在无事甲中若置在无事甲中即是第二念也离此种种诸念正是做工夫得力处且道如何是无义味公案如僧问古德如何是禅德云猢狲上树尾连颠又僧问古德如何是禅德云猛火着油煎又僧问古德如何是禅德云杖篱山下竹筋鞭又僧问古德如何是禅德云碌砖此四转语如天普盖似地普擎随拈一则参究若真发明一一皆吾家故物耳且道发明后又作么生行履复笑云海为龙世界空是鹤家乡。

　　上堂佛法知时节秋风特地来秋空秋色满秋叶砌秋　当此时也银蟾吐彩丹桂飘香雁传北苑之书人问归乡之路所以云欲知佛法当观时节因缘时节若至其理自彰诸禅德还有知此时节者么若未知便好知去当知知之一字众妙之门莫待腊月三十日手忙脚乱便悔云蹉过好时节了也若知得又何劳博山在此座上叨叨呾呾岂不见南台和尚云善哉三下板知识尽来参众既知时节吾今不再三然虽如是南台和尚脚跟犹未点地在众中还有简点得出者么若简点得出便进前掀翻绳床喝散大众博山也怪伊不得。

　　上堂若论佛法一切处现成法眼由斯领悟地藏以此传心看他师资授受之际有甚么奇特所以云释迦未出世达磨不西来佛法遍大地相逢口不开诸大德欲明佛法须向释迦未生时会取欲明教外别传正法眼藏须向世尊未拈花迦叶未微笑时会取欲明安心之理须向达磨未开口二祖未断臂时会取于斯时节会得犹较些子若待世尊生下时一手指天一手指地周行七步目顾四方自云天上天下唯吾独尊便已纳败阙了也所以云门大师云我当时若见一棒打死与狗子吃却贵图天下太平可谓将此深心奉尘刹是则名为报佛恩诸昆仲其中还有知恩报恩者么若有可请出来与吾相见其或未然可趁此手强脚健快须努力决明此事始不被天下老和尚舌头瞒也良久云会么相逢不饮空归去洞口桃花也笑人。

　　上堂诸昆仲欲参博山禅于未开口时会得犹是落二落三了也稍觉迟疑便合吃痛棒又何待开口纵能会得堪作甚么岂不见从门入者不是家珍又安可为当家种草也临济大师云向第一句荐得堪与佛祖为师向第二句荐得堪与人天为师向第三句荐得自救不了博山则不然向第一句荐得便合吃痛棒向第二句荐得添枷着杻向第三句荐得斩头求活何以故个中半句也容不得谁与你论第二第三鼓粥饭气去也诸昆仲欲明这个说话把万缘放下单单只究此事如一人被万人赶来一赶赶到万丈坑边若不跳下便碎尸万断当此之时悬崖撒手拌身一跳直教到底使虚空粉碎大地平沉待气息苏醒起来便走上岸此岸即是大路摇头摆手到家始得诸昆仲莫说此事是难便生退屈若生退屈百劫千生无繇解脱须发勇猛信根当知乃佛乃祖皆如斯成就彼既丈夫我胡不尔古所谓松花若也沾春力根在深岩也着开。

　　上堂至体无生何拘缘境理无修证行绝阶差所以云有相修行多劫终成败坏无心体极一念顿契佛家且如博山在此座上列位承听我法是有心耶是无心耶若说无心听法者谁若说有心将何顿契佛家非但不契佛家犹恐堕有相修行而多劫终成败坏矣诸昆仲若究本体无生便合本妙教中云诸法不自生亦不从他生不共不无因是故说无生此四句偈彻底为人是教中极则若是衲僧分上一点也用不着何以故在此净白地上谁管你自生耶谁管你他生耶谁管你共生耶谁管你无因生耶若向衲衣下会去说自生亦得说他生亦得说共生亦得说无因生亦得何以故在此人分上天不能拘地不能束阴阳不能管五行不能局不作众生不成佛道且道毕竟向甚么处去良久云佛祖位中留不住镬汤炉炭孰轮回。

　　上堂面西行向东北斗正离宫道去何曾去骑牛卧牧童慈明老人舌头拖地列位知得也未当知此偈非妙悟而莫能知悟非情尽而莫能晓情非工夫而莫能忘若于此偈彻去三千七百祖师说话皆一场笑具说甚么君臣五位接引初机说甚么照用三玄诱谕后学所以云灵苗瑞草野父愁耘玉琐金匙智人不顾若具超方眼目即是洒落衲僧便好打禾山鼓唱德山歌擎秘魔叉舞道吾笏向十字街头摇铃振铎于孤峰顶上啸月吟风其间还有与博山同游戏者么众无对复笑云有意气时添意气不风流处也风流。

　　上堂道非难亦非易要在当人无师慧一拳打破太虚空一脚踢翻沧海水翻身直向新罗国须弥倒挂毫毛角皓月团团出海门清风匝地难描摸难描摸知不知今古攸分类不齐丱角总言心量大年来方觉语声低语声低辨端的对面白云千万里分明觌面更无真暗似日兮明似漆诸昆仲须委悉更有容易禅重与通消息良久云初三十一中九下七。

　　上堂一即一切一切即一明似黑月暗如皎日于此四句之上会得便见灿大师七纵八横释迦尊九紫十赤其或未然更有容易禅与君须剖析岂不见水面挂灯毬东壁打西壁生铁铸蒺藜拶出黄金汁阿呵呵甚奇特明眼衲僧须辨别参。

　　因事晚参今晚好月天众见么可谓玉鉴光辉触处周几多盲瞽黑漫头可怜不受金錍者头白终归暗里休此月古今评论者不少自世尊以来迨于今日千贤万圣莫不尽力提携老婆心切简点将来秪说得月影边事要见真月么须是自己开眼始得所谓灵山话曹溪指南泉玩寒山比说得彷仿佛彿依依稀稀纵然道得十成博山未敢相许何以故肘后不具灵符尽在是非窝里大众直须努力跳出是非关若不跳出是非关三途黑暗将何抵珍重。

　　上堂二月半春风撼面时光换百花郊外斗芳妍好鸟枝头争噪乱惟有禅家浑不改尘毛括尽大千界净土分明在目前直下是名观自在谁更云玉阁琼楼谁更云幢幡宝盖咦梦幻空花何劳赌赛最喜杉山王老师人人只吃一茎菜。

　　岁旦上堂和气生枯卉寒云散野郊木人占吉兆夜半露龟爻大众此是博山寺五百年前无隐经禅师岁旦上堂语山僧今日亦有四句烛影摇红处香烟飞白时现成的佛法也要大家知如此会得便见一年十二月月月如然一日十二时时时相似如黄金之黄白玉之白旷大劫来未尝变异大众且道那里是现成的佛法众无对师良久云东君昨夜传消息报道新年喜太平。

　　上堂万里不挂片云虚空突出眼睛放开七片八片收来一丁两丁只饶通身是眼算来秪得八成大众还有十成的衲僧么咦且莫道着便下座。

　　董岩庵讲维摩经请师上堂五百童子从妙喜国来脚跟下多泥水三万菩萨往毗耶城去牙痕里尽雌黄不因示疾老毗耶剑戟枪林难下口诸昆仲当知至体无法可系强名曰净求其净相不可得但有其名名亦不可立或云无垢称木人看阳焰翻波石女听干城逸向不留朕兆法界齐观鼓吹将来一场露布纵是通身无口未免大笑毗卢诸昆仲当知法假人弘碑文刊白字题因人立当道种青松猛虎喉中活雀儿救得是好鳖鼻蛇边烂拄杖拗折为奇且道博山意在什么处吽吽以思惟心测度如来圆觉境界如将萤火烧须弥山终不能得然则博山今日高登华座大展法筵敢问说何法耶解脱法耶不思议法耶不二门法耶现神力法耶咄是何言欤良久云维摩大士来也稽首大士虽则尘面蓬心要且起居多福(经题)。

　　上堂如是之法我从佛闻如是之法佛从我生拶出虚空之髓倒拈莨荡之针触着三世诸佛鼻孔只得吞声忍气一任诸上座抱大不平诸昆仲当知身外无土谁是佛国土外无身谁非佛国湖南老人一麟角解道圣人无己靡所不己又云会万物而为己其惟圣人乎然此则佛即国国即佛佛外无国求其国不可得松阴凝翠壁国外无佛求其佛不可得香雾霭青萝博山总不恁么是佛好与一掴直教虚空粉碎大地平沉是国好与一掴直教大地平沉虚空粉碎诸昆仲直饶炼作一团未是衲僧向上事何以故功德天黑暗女有智主人二俱不受(佛国品)。

　　上堂法身无去来之迹应万有故不来而来至体绝上下之分总群机故不合而合宝盖覆三千之界微尘等刹海之方山河大地川流泉源日月星辰天龙宫殿乃至十方诸佛说法悉现于宝盖之中宝盖覆世界百千万亿世界入于宝盖而世界不小宝盖不大世界覆宝盖百千万亿宝盖入于世界而宝盖不小世界不大于此五百宝盖而结成一盖莫是如来神力耶大定庄严耶净心变现耶乃至无我无造无受者之所成耶若如此会则未梦见宝盖在古德云大千世界是沙门一只眼唤宝盖在诸上座眼里得么大千世界是沙门一点灵光唤宝盖在诸上座灵光里得么大千世界在沙门一点灵光里唤灵光盖覆宝盖得么若如此会去非但凡夫小乘所不共乃至诸大菩萨所不共文殊普贤亦不共释迦老子亦不共维摩大士亦不共何以故报化非真故华严经云若有见大觉解脱离诸漏不着一切世此非证道眼且道五百童子是证道眼耶非证道眼耶若是证道眼五百童子眼在什么处若非证道眼五百童子眼亦在什么处诸昆仲作么生是证道眼门前修竹来仪凤涧底清泉隐卧龙(献宝盖品)。

　　上堂若欲说佛法无法可说法若以法说法恐辱于大法然虽如是博山亦无开口处列位请博山登此座何为也不免俯顺机宜向第二门头聊开一线将净土二字从头注解一遍去也心净土净大千世界摩尼镜打破镜来时与诸上座相见土净心净运为不出那伽定七颠八倒时与诸上座相见众生行业不同途猛火焰中那容蚊蚋美恶从彼类所现琼花镜里影象昭然欲求净土众生心行中求从来不曾点污岂但净土佛亦不为安用求乎譬如造立宫室若于虚空终不能成西天不逢唐土不会若以空地随意无碍根尘界中具此一坐具地在梵天鹙子而所见不同易分雪里粉诸佛众生而本源一尔难辨墨中煤于是如来以足指按地旷大劫来未尝变迁不劳神用即时三千大千世界若百千珍宝庄严唤作瓦砾砂石坑坎堆埠得么譬如宝庄严佛无量功德宝庄严土等无有异自在天宫向什么处去也螺髻梵王亦须具惭愧始得诸昆仲清净宝庄严土悉皆圆现诸上座还要见也无若要见便向这里见去若不见自是诸上座不见怎怪得博山良久云舌头无骨眼无筋对面白云千万里(净土品)。

　　上堂善权有则谓之方物应斯顺谓之便大海全归一滴太虚秪是一线掷出骇鸡之犀入彼淫坊酒肆放出屠龙之手何妨俗舍魔宫现长者居士之身云藏无缝袄作帝释天人之主花绽不萌枝诸昆仲维摩大士以大悲入生死海不舍众生故以大智入生死海不迷众生故逮乎开物导迷应时动善如一面宝镜相似汝将一茎草来镜中便现一茎草镜安得成草也汝将一锭金来镜中便现一锭金镜安得成金也汝将瓶盘钗钏来镜中便现瓶盘钗钏镜安得成瓶盘钗钏也诸昆仲当知终日度生不见生之可度金刚三昧经云不生于化其化大焉南岳大师云十方诸佛被我一口吞尽亦此意也又如烈火焰中是草是金是瓶盘钗钏尽入于烈火焰中炼成一个不留影迹还知维摩大士落处么四海浪平看华鳞而吞吐九霄云净凭灵凤以翱翔诸昆仲且道吾祖师门下与维摩大士还有优劣也无叫侍者维摩大士在甚么处唤来与博山揩背(方便品)。

　　上堂诸仁者是身无常无强无力无坚速朽之法不可信也若如此看彻四百四病没处安着四百四病既没处安金刚不坏之身当念具足无量功德之聚觌体全彰四无量心六波罗密无不备举古所谓若要直捷会一切总不是若要直捷会一切总皆是诸仁者还要直捷会么金刚不坏之身即汝等精液脓血是也无量功德之聚即汝等四大五阴是也四无量心即汝等集起缘虑是也六波罗密即汝等根尘界处是也如此若不会执身取静非宴坐也我垢不除非说法也慈心不普非行乞也不达平等非法食也不观根器非适机也不了真空非论义也相无相见非天眼也不达实相非奉律也不履无为非出家也不识佛身非巾侍也诸昆仲十大弟子各负己之功干大似弃沧海而逐波向日中而逃影岂智者乎然虽如是总被维摩大士将泥弹子换却十大弟子眼睛去也十大弟子还知痛痒么譬夫尧眉八彩舜目重瞳从古洎今纵有巧手丹青毕竟描写渠眉目不出诸昆仲要见尧舜眉目么直须向尧舜未生以前开眼始得(弟子品)。

　　上堂妙道虚玄方之以实真空廓尔体之以灵彻妙德以无方齐古今于一念弥勒▆不退转之行撮摩空花释迦记未来世之尊延绵梦境四事推寻求其生不可得一念弥亘括其记安寄乎既解空里弄花不妨梦中说梦古所谓安置水月道场成就空花万行降伏镜里魔军成就梦中佛事非此之谓欤夫菩提者不可以身得六月火烧无影树不可以心得三冬人嚼孟津冰不可以身得身是菩提故不可以心得心是菩提故万紫千红就里无边春色身心及菩提是三无差别桂林月渚个中谁辨秋光于实际理地求其身不可得求其心不可得求其菩提亦不可得到此则步步登玄智不能知识不能识所以肇公云聪者无以容其听智者无以运其知辨者无以措其辞像者无以状其仪及乎开物成务应化无谋古今天地人物日月星辰森罗万象人丛鸟迹城市乡坊车马骈阗昼明夜暗莫不悉承菩提恩力当知举足下足无非净名道场左之右之尽是光严住处三万菩萨各运无功之行二千魔女堪传无尽之灯上至于难胜如来下至于最下乞者果能分别不生是无等等故般若云一切智智清净无二无二分无别无断故诸昆仲要会维摩意么都是菩提无有不是之者要会博山意么都不是菩提无有是之者个中有伶俐衲子将是非二字拈向一边从这里会去(弥勒品)。

　　上堂不来相而来不见相而见城东母指皆佛面来已更不来见已更不见万别千差成一片欲知万法皆空大似浮云闪电智者了无分别愚徒强析名言欲求正智当于六十二见中求几片白云横谷口欲求解脱当于众生心行中求一轮明月印波心野狐向金毛队里翻身金毛向野狐窟中踞地如斯会去则一切众魔及诸外道皆吾侍也众魔乐生死生死亦不恶菩萨于生死而不舍把将生死来外道者乐诸见还见诸见起处么菩萨于诸见而不动太跛挈生虽是拈空塞空正好以楔出楔吸尽去也三界何安倒跨泥牛纵之无所纵之无所则攀缘何生攀缘不生拔其病本到此则纯钢打就生铁铸成有时在泰山顶上安身有时在大洋海底立命若夫菩萨以爱见心贪着禅味等诸法是名无慧方便缚如时作么生待风清月白时共汝商量若菩萨无爱见心不贪着禅味等诸法是名有慧方便解顺时作么生待雷轰电掣时共汝商量解缚虽殊至体不二一根既返六用互施诸昆仲此是涅槃心如何是菩萨行如博山昼起暗眠五鼓烧香清晨礼佛天明早粥日中午斋乃至迎宾待客胡言汉语瞬目扬眉且道还与佛法相应也无唤作菩萨行即不可珍重(文殊品)。

　　上堂诸昆仲尽大地是黑漆漆地汝向什么处开眼尽大地如个猛火聚汝向什么处藏身尽大地如一釜洋铜汁汝向什么处开口尽大地是个铁刺林汝向什么处下足古所谓三界无法何处求心四大本空佛依何住经云夫求法者不着佛求不着法求不着众求乃至若求法者于一切法应无所求然则尽大地光皎皎地无你开眼处无你藏身处无你开口处无你下足处四大五阴向甚么处安着山河大地从什么处得来然此则孤迥迥峭巍巍净裸裸没可把尽大地无针锋许空缺处释迦老人亦无开口处神通妙用总用不着又何劳断取妙喜世界借座灯王如来敛沙界于毫端掷大千于方外纳须弥于芥子藏劫火于腹中延七日为永年促长年为顷刻大似聚沙作塔等同儿戏衲僧分上总用不着且道衲僧有什么长处自从劫外花敷后直至如今笑未休(不思议品)。

　　上堂诸佛是幻众生是幻菩萨亦幻幻出无根幻复成幻幻佛既知幻我我幻何如佛幻一切幻菩萨于此幻世界以斯幻法觉悟幻生于此幻化中行真实慈也于真实慈中成就无边幻善何无缘体上度脱无量幻生拶碎玉琉璃虚己实他是务揭开真宝藏赈贫济乏为佳善不善若浮云碧海珊瑚孕秀身受身如旅泊瑶池莲萼披芳欲贪从虚妄而生铁牛舐犊三春雨分别从颠倒而有木马嘶风一夜云诸昆仲当知幻法无依真心无住无住无依是大火聚石火电光无著眼觑取之是迷舍之非悟关阱险危鸦飞不度如马之馵如虎之缺指花梦花见柱非柱辅之顺之五五廿五于是文殊师利菩萨以无住本立一切法大似无风起浪平地生波简点将来好与痛棒何以故为渠秪会遮恶不知护善复笑云也是为他闲事长无明(观众生品)。

　　上堂虚而灵寂而妙才思惟行不到堪笑缺齿老赵州将丈六金身拈来当茎草一茎草是个维摩丈室天女从甚么处得来一茎草是个天女身形维摩丈室安在什么处只饶天花不着也被渠当面热瞒此花不如法是以去之眼里着沙不得耳里着水不得勿谓此花不如法所以者何是花无分别仁者自生分别想耳净白人前不得说梦天止此室其已久如灯笼同年露柱同寿吾止此室如耆年解脱净白人前不得说梦汝于三乘当何志求前不遘村后不迭店如入檐卜林惟嗅薝卜不嗅余香净白人前不得说梦汝何以不转女身舍利弗莫是男子么我十二年来求女人相了不可得当何所转净白人前不得说梦汝于此没当生何所镬汤炉炭剑树刀山佛化所生吾于彼生净白人前不得说梦汝其久如得阿耨多罗三藐三菩提七佛以前安名立字汝舍利弗还为凡夫时我乃得阿耨多罗三藐三菩提净白人前不得说梦我为凡夫时无有是处舍利弗即今岂是圣人耶我得阿耨多罗三藐三菩提亦无是处净白人前不得说梦诸昆仲寒则普天寒热则普天热甜瓜彻蒂甜苦瓠连根苦云从龙风从虎圣人作万物睹维摩会上一个个圣智睿聪何似博山座前聋者聋兮瞽者瞽(天女身品)。

　　上堂如何是佛七凹八凸如何是道冰霜雪雹要知佛道幽玄这里看来恰好通达佛道行于非道击水惊鱼穿林惊鸟行于非道通达佛道以缁混素呼白为皂谩将恶水蓦头浇昨日婴儿今已老行五无间罪而彻底冰清入三恶道而澄潭落影彻底冰清骨格繇来故旧澄潭落影风流不出当家示行三毒而成就慧心九转金丹堪点铁示行六度而豁开智眼几番落叶不知秋彻妙义于诸经架桥梁于六趣破魔外之计执成权小之智悲可谓宝手功德取之不竭用之不尽者也乃至投明珠于浊水掷至宝于淤泥兴正路于邪途现涅槃于生死譬夫一水成汤咸之淡之酸之辣之甜之苦之且道唤什么作水也唤什么作汤也经云如是行于非道是为通达佛道有人于这里简点得出博山将袈裟覆之珍重(佛道品)。

　　上堂蜂房有蜜粳米有粥无明是慧烦恼即佛月月月从东海升日日日向西山没大丈夫儿谁不知有虚空坐断成窠臼无为大浸任弥天殖种于空终不就经云有身是如来种真个是虾跳不出斗无明有爱是如来种好儿终不扬家丑贪恚痴是如来种一切佛法从斯有四倒五盖六入七识处是如来种人人鼻孔向下垂那个眉毛不解皱乃至十不善道六十二见一切烦恼皆是佛种榼　堆头无价珠一颗圆明非净垢诸昆仲若向这里会去正是借路还家就身打劫无量宝聚当下知归若这里不会直饶坐断虚空清光照眼不通凡圣正是迷家于衲僧分上了无交涉是以曼殊大士善用返魂之药仍续断途之桥捩转鼻头掀翻唇齿布菡萏于淤泥殖菩提于粪壤指生死海内有无价宝珠诸昆仲我等即今在生死海内头出头没且道无价宝珠在什么处脓血团中赤骨历精光直射斗牛墟(如来种品)。

　　上堂大道之源混沌之先腾今耀古彻地通天斫却中心树子看来秪得一玄诸昆仲若论此事要识得亲生父母若识得亲生父母莫道参学事毕更要知毗卢有师法身有主经云智度菩萨母方便以为父此是化仪父母非亲生父母也又云一切众导师无不从彼生此是化仪导师非毗卢师也法喜以为妻慈悲心为女善心诚实男维摩眷属一棚傀儡不假线索各人衲衣下简点看还有许多般么又当知空寂含覆是房舍也尘劳旋坌是弟子也亲益成已是知识也四摄诱引是妓女也歌诵法言是乐音也总持广纳是园苑也密固扶疏是树林也开合适时是妙花也知解造实是慧果也去热除垢是浴池也三昧澄清是定水也其间更有一事聱讹不可不辩经云布以七净花浴此无垢人若识得无垢人便识得亲生父母若知亲生父母便知毗卢有师法身有主诸上座要知法身主么无手童儿能指出分明貌丑不堪传(维摩眷属品)。

　　上堂南泉大师云我十八上便解作活计赵州大师云我十八上便解破家荡产南泉父子至亲骨肉因甚么造诣不同若向这里会去岂但彻见南泉父子亦乃入得维摩不二法门博山当时于赵州破家荡产处便会得南泉作活计于南泉作活计处便会得破家荡产此二语虽如冰炭唯亲履实践者乃能知之诸昆仲此事不从学问得不从思惟得不从修证得不从辨慧得只如维摩大士牙如剑树口似血盆问若云兴辨如瓶泻到这里亦开口不得只得无言可对无理可伸可谓理屈辞穷非但要默然不得不默也古德颂云维摩不默不良久据坐商量成过咎总是瞌睡汉说他作么文殊大士略较些子向这里按下云头睁开碧眼虽然如是秪知扫叶不觉瑕生独三十二菩萨一个个攒花织锦向无烟火处斗弄春莺于没踪迹处开展门户非但有益于当时正为有益于现今亦有益于将来也假如有一僧向博山道和尚莫错从古洎今未尝有人如是批判博山秪向他道博山错何似上座错岂不见不因夜来雁争见海门秋(不二门品)。

　　上堂饥来吃饭困来打眠咬着牙齿震动大千俊鹰不打篱下雀好儿终不用爷钱舍利弗才欲得食早已被呵我等一日三餐如何理会庐陵米价要且不知阎罗老子打算饭钱作么生折合到这里智慧辨才神通妙用总用不着只饶维摩大士遣化人至四十二亿恒河沙世界上众香世界乞香积世尊所食之余复至娑婆世界施作佛事衲僧分上简点将来正是鬼神活计当得什么事诸昆仲若知十方国土犹如虚空众香世界不离跬步一念清净释迦佛即是香积佛娑婆世界即是众香世界若一念非清净香积佛即是释迦佛众香世界即是娑婆世界诸昆仲若向这里信便信去若不信从教立在古屏畔待使丹青入画图(香积品)。

　　上堂寂然不动感而遂通释迦老人有耳如聋胡地冬抽香笋楚天雁入回峰击碎晴空一色揭开云雾千重此是衲僧分上具足底神通妙用又何劳化宝座将丈室置右掌然后为神异哉亦是维摩大士佛事门头瞥尔如是非实事也众香世界以香饭入律行娑婆世界以文字语言而入律行此悉是菩萨导机动善应权化物亦非实事也或有国土以佛光明而作佛事有以佛所化人而作佛事有以菩提树而作佛事乃至有以佛威仪进止诸所施为而作佛事然古今非一世变时迁在博山分上总用不着博山但将现成底现前底指示大众有时以森罗万象而作佛事有时以日月星辰而作佛事有时以园林浴池而作佛事有时以水流风动而作佛事有时以扬眉瞬目而作佛事有时以搬柴运水而作佛事乃至与诸上座耍笑讴歌而作佛事诸昆仲且道与释迦老人维摩大士是同耶别耶复笑云日月有明晦圣凡无二心(菩萨行品)。

　　上堂道远乎哉触事而真圣远乎哉体之则灵见闻觉知是载道之器道不即见闻觉知亦不离见闻觉知动静起止是圣所行处圣不即动静起止亦不离动静起止若得大转变方有语话分诸昆仲若以见为见有见有不见以无见为无见此即成断见若欲具正见无见无不见若以动为动妄心弥更动以无动为无动此人非佛种若欲知不动动上有不动会得此意纵万境纷纭之际而恬然寂然所以肇公云江河兢注而不流野马飘鼓而不动日月丽天而不周教中谓东方妙喜世界有佛世尊名曰不动东方乃群动之本佛名不动亦此意也而以妙喜世界入娑婆世界事有往还之迹理无往还之功如有一人从东方来东方虚空无有空缺处复至西方去而西方虚空无有逼塞处如断妙喜世界至娑婆世界妙喜世界无空缺处娑婆世界亦无逼塞处非神通力也法如是故若会得此意是名真法供养如来诸供养中法供养最何以故一切诸佛阿耨多罗三藐三菩提皆从此经出故法华经云假使有人登须弥顶为人宣说十二部经未足为难暂读此经是则为难诸昆仲黑的是字白的是纸纵是圆顿教乘不出大方广十二部经典等且道唤什么作此经这葛藤话不了喝一喝云专为流通(见阿閦佛供养品)。

　　戊辰重至董岩上堂天不盖地不载是甚么物诸禅者也须审细千人万人中不向一人不背一人是甚么物诸禅者也须审细虚空包不住大地载不起是甚么物诸禅者也须审细蚊虫眉睫上安身蟭螟腹中敷坐是甚么物诸禅者也须审细于此四种上会去许诸人升博山堂未曾入博山室更须知博山室中受用始得诸昆仲顿明佛心毫无差互世间心念不见纤毫始名出世间人逢世间逆顺境缘贤愚好歹如以手触空了无交涉所以达磨大师云亦不睹恶而生嫌亦不观善而勤措亦不舍愚而近贤亦不抛迷而就悟达大道兮过量通佛心兮出度不与凡圣同缠超然名之曰祖卓拄杖云达磨大师来也为汝等敷宣第一义谛且道是何章句层岩磊落从教日炙风吹行树清凉好看花飞蝶舞。

　　上堂佛不求佛心不觅心设有求觅者皆昧心取境耳若达境唯心不生分别想山河无影迹大地绝形踪青松与绿竹同科白鹭共黄鹂一色理无异状缘幻千途果然彻究根源顿绝凡情圣解古德云若人识得心大地无寸土当知此一字法门岂但夺尽世间法假饶千佛出兴于世行苦行坐道场说法利生般大涅槃秪是缘生法以智眼观之如梦如幻摄大乘论云即诸三摩地大师说唯心繇心彩画故如所作事业若达本忘情自然无惑诸昆仲此是教家极则更须知祖师门下长处始得且道作么生是祖师门下长处拈拄杖云昨日是重阳今朝又过一日也卓拄杖下座。

　　上堂如何是道平常心是道是圣是凡都一扫才生拟议隔天涯大似寻空向壁讨诸昆仲能繇境有境逐能成境繇能境能繇境能拄杖子唤作能三十棒趁出院唤作境三十棒趁出院唤作非能非境三十棒趁出院唤作亦能亦境三十棒趁出院三祖大师无风起浪平地生波简点将来不无渗漏虽然如是下文幸有救言岂不见六尘不恶还同正觉智者无为愚人自缚据此亦有过犯何以故说个同字好与三十棒趁出院卓拄杖云不是与人难共住大都缁素要分明。

　　宝方上堂第一义作么生观佛法二字不可黏着黏着则埋没慧命入荒田不拣草犹较些子博山当日在佛法中头出头没蒙先师亲垂只手提挈在净白地上仍被净白为碍不免将脚跟下一片地抛向他方不可说不可说世界之外然后向太虚空翻觔斗孤标独立始得些子实用今日与诸昆仲相见譬如白日攫金诸人历历见博山博山总不见诸人还信得及么诸昆仲若见明此事须在高高山顶立深深海底行撞破虚空始能捕空捉影也博山记得亲先师犹骊龙颔下探珠猛虎喉中夺雀今日不免贵买贱卖去也诸昆仲还有估价底也无良久云也不可当面错过。
嘉兴大藏经　博山无异大师语录集要


　　博山无异大师语录集要卷三

　　首座成正　录

　　大仰宝林寺语录

　　结制上堂诸佛出世为一大事因缘几幅素缣描不出博山出世亦为一大事因缘一条白练蓦头穿破颜老汉曾相委多少人天受热瞒博山今日不免信手拈来分明举似使人人鼻孔撩天个个脚跟点地迥出毗卢之顶笑拈帝释之花推倒大好之山吸尽西江之水如此奇特谁不丈夫自贵担荷诚难委绾诸昆仲此事不从功行得不从修证得不从思议得不从学分得有一等人闭门作活暗里休心将自己身心炼得如枯木寒灰虫唼衣而不知蛛结网而不顾纵是百年在定终如一个死人于本分事中全无交涉所以玄沙大师云直饶如澄潭月影静夜钟声随扣击以无亏触波澜而不散此犹是生死岸头事诸昆仲须就明中取则莫于暗里偷光向花柳街头逴得九衢春色于芙蓉岸上带来八面秋风应用无亏随缘自在诸昆仲且道作么生是博山行履处良久云秪有一双穷相手不曾轻揖等闲人。

　　上堂心不是佛智不是道智尽无知无知知要博山昼起暗眠算来恰恰却好对谈无论是和非三寸舌头胡乱扫有问禅夜深明月照窗前有问道无角泥牛卧荒草有问法南岳石头苔路滑有问僧眼中瞳子面前人更有当阳向上句分明说与君须记从来孝子讳爷名等闲拈出同儿戏诸昆仲博山今日拈出可谓不惜家珍也秪要诸人领略不然则辜负大众去也复笑云不辜负剩栽无影树留与后人看。

　　上堂佛法有因缘因缘非佛法彼此不相涉莲花从口发昔释迦大师托质阎浮降神兜率未受羯蓝之孕便展无碍之锋现世界而无边化众生而无量简点将来要且不曾度着一个既出母胎舍皇宫之快乐受雪岭之饥寒睹明星而悟真常即尘劳而成佛事要且不曾悟着一法及乎开场四十九年谈经三百余会龙宫塞满而法界全彰要且不曾谈着一字逮末后拈花示众便云有教外别传说印心之妙偈付上行之金襕要且不曾传着一丝及乎三千七百承虚接响人人拖泥带水而棒喝交驰各各带水拖泥而眉毛倒竖要且不曾沾着一滴今日博山远承慈荫虽是他家儿孙要且不行他故辙是佛亦铲域内不留朕兆是魔亦铲缘中岂涉尘劳是僧亦铲拂罗汉之我人是法亦铲出智眼之金屑当此法筵之际向苍烟紫雾之中细观豹变于流沙绝域之外捷见飞黄直下举向上机彻头示末后句诸昆仲既是直下唤甚么作向上机既是彻头因甚是末后句复笑云金背黄牛眠绿草银蹄黑犬吠青天。

　　上堂心本是佛智本是道认奴作郎终成不肖东寺要索镇海珠仰山倾出一栲栳释迦弥勒为渠忙带累博山浑落草不落草万里山河明杲杲西湖水浸碧琉璃南海波斯无处讨诸昆仲当此时也秋日微微秋菊离离秋雁南飞秋猿夜啼古所谓欲知佛法当观时节因缘今时节至矣作么生是本成佛的心以手约云看看傍观者哂当局者迷参。

　　上堂昨日是重阳今朝不见九惟有破落僧面南看北斗懒烹石女茶酷爱曹山酒棒打石头人不落瞿昙后诸昆仲通玄一脉智者知疏不动金鞭白牛迥野拟向溪东牧不免食他国王水草浑家不着孝扑碎玉琉璃拟向溪西牧不免食他国王水草罢拈金弹子大地没闲人不如随分纳些些秋风多带杀秋露逼人寒诸昆仲更须知人牛不见海湛空澄涓滴非声千山不露恁么时节转位就机一句作么生道堪笑陶彭泽无钱对菊花。

　　上堂云居祐禅师云月色和云白松声带露寒好个真消息凭君仔细看诸昆仲此四句偈如哑子作通事分明举似于人秪要披襟领荷博山今年到宝林寺恰恰应这个时节不免注解一遍与大众结个出世大因缘也月色和云白人居翠盖东更求亲切句欸乃月明中松声带露寒冷落绝跻攀浑身赤骨历坐破藓苔斑好个真消息全归顾盻中夜深人尽晓清碧许谁同凭君仔细看当下骨毛寒携筇深嶂里趺坐听绵蛮诸昆仲且道博山注解还彻古人意否一声铁笛归来晚笑展家风烂熳看。

　　上堂说一个禅字好与三十棒杖头有眼明如日说一个法字好与三十棒优钵无根满树花说一个佛字好与三十棒分付老卢高着眼说一个僧字好与三十棒莫教流落在天涯过得潇湘渡口便知清白人家管甚烟云埋没从教黑豆生芽翻思昔日云门老卸却铁枷真个好一棒打杀贵太平免使儿孙落荒草诸昆仲开眼说梦醒亦是迷白酒青盐我乃是谁寒冰烈火痛下针锥今古几多伶俐汉分明辜负一双眉复笑云博山罪过。

　　上堂我有一句子当下绝罗笼遇险收双足登山跨远峰云凝天欲晓雷震鸟潜踪瑞草和根拔昙花彻蒂红三玄称绝唱九带应奇逢淡淡澄江汉啾啾较蠛蠓不吐南山雾何妨八面风兔角情方瞥龟毛意转浓拈香添社火择菜挫来锋石女频加额木人幸敛容颇厌堆山富还期彻骨穷倒骑折足马踏碎玉屏风诸昆仲此句乃宗门中肯綮之谈博山今日尽情吐露若要会此偈意从水晶宫里穿下过来打破琉璃瓶子然后向十字街头与博山相见更有话在。

　　上堂诸法不自生高楼石女夜吹笙亦不从他生展似眉毛作么生不共不无因青山隐隐碧棱层是故说无生漫江水浸石头城几多猎犬寻羊迹谁知一马生三寅髫龀喜从城下看暮年不见白头人黄菊落英秋又过不知谁会凭栏情识尽髑髅听犬吠销干枯木喜龙吟诸昆仲更有三玄与三要铁胆铜心无处讨吸干沧海露出珊瑚枝冲开碧落不顾无根草诸昆仲不许夜行投明须到。

　　上堂世尊拈花久晴雨也迦叶微笑久雨晴也航海西来衣线绽也断臂酬心骨髓露也疯颠求忏罪性空也倩人书偈本无物也南岳磨砖牛非驾也马祖一喝雄峰震也三日耳聋聪无敌也踢倒净瓶世界倾也三遭痛棒杖开眼也卸却铁枷脚胫断也过水拶着渠是我也睹影大悟我非渠也迤逦行脚知亲切也博山大似不肖儿孙简点祖宗过失今日不免翻案做个克家子将七珍八宝收拾在一处然后跨白牛而坐断十虚乘清风而游乎八极斫尽青松惊起千年白鹤高登碧嶂踏翻几片闲云然虽如是更须知博山野牧樵情始到大安乐处不然只饶圣处受生未免竿头险堕。

　　上堂旃檀丛林旃檀围绕既披龙树影不问邓林材荆棘丛林荆棘围绕鹄鸿虽有志安识海云低荆棘丛林旃檀围绕客来虽不待应物善知时旃檀丛林荆棘围绕高楼声渐细移月过沧洲古人指出此四种丛林敢问诸上座毕竟在那一种丛林安身立命博山曾一一穿过今与大众开几重关锁要入之者不可儱侗善而择之若说旃檀丛林穿过荆棘丛林几点翠封阶下石数行雁过楚天秋若说荆棘丛林穿过旃檀丛林不因樵子径怎到葛洪家若说旃檀丛林不是荆棘丛林荆棘丛林不是旃檀丛林竹风与薰兰分香松影适茶烟异色若说旃檀丛林即是荆棘丛林荆棘丛林即是旃檀丛林水中择乳须是鹅王敢问诸昆仲博山即今在那一种丛林良久云野老不知庵外事殷勤只向佛前灯便下座。

　　上堂达磨不虚传二祖不虚受碧眼胡僧皱两眉看来不着随人后密究深裁全火祗候龙隐长空鸡鸣白昼诸昆仲当知鱼游陆地笑杀陕府铁牛虎踞冲衢惊倒嘉州大像法界撮来一粒太山只重三斤到此则罢扳云树懒听风柯饮啄随缘无循轨度有时在太阳门下而玄唱玄提有时在明月堂前而分斤分两有时在芳草波心澡浴而手拆青莲有时在紫罗帐里讴歌而针环玉线诸昆仲纵有欢客嘉宾向甚么处与博山相见良久云前村烟浪里犬吠有人家。

　　上堂春雨淋不去琼花生碓嘴夏日晒不干深阴净如洗秋月颇相宜澄潭不见底冬雪冻法身飘飘千万里四季共一年循环差可拟寒暑不同时彼此非相似恁么也不得黄河水倒流不恁么也不得虚空生两耳恁么不恁么总不得烧火拾枯柴游山观止水恁么也得买石得云饶不恁么也得移花兼蝶至恁么不恁么总得碧沼间红蕖清风翻白羽诸昆仲以字不成八字不是是甚么字以手画一圆相云白牛放去无踪迹空把山童赠铁鞭。

　　上堂古镜阔一丈世界阔一丈世界阔一丈火炉阔一丈火炉阔一丈法座阔一丈法座阔一丈髑髅阔一丈髑髅阔一丈眼睛阔一丈如何是古镜隐显几微无欠剩如何是世界拈来掷去椰子大如何是火炉深拨寒灰有点无如何是法座坐谈谁管天花堕如何是髑髅赵州东壁挂葫芦如何是眼睛团圞光莹若铜铃诸昆仲今朝初一明日十五雪峰抛毬禾山打鼓大家齐贺太平年聋者聋兮瞽者瞽惟有窗前白兔儿带角钻归三尺土咄下座。

　　上堂天不盖地不载逢贵买遇贱卖进前才索商量漆桶依然不快诸昆仲须是全身拶入彻底翻开大唐国里没禅师沸铁洋铜难下口今有一事问汝诸人水底石头颠倒走云中泥雁往来飞这个若是即头上安头如汝文殊更有文殊是文殊者这个不是即斩头求活如一月真其中更无是月非月目前无法意在目前见见之时见非是见见犹离见见不能及不是目前法非耳目之所到斫却月中桂清光应更多诸昆仲诸方将宗注教博山将教注宗还有优劣也无注则注矣破则破矣且道夹山意在甚么处好鸟尽从林下过凤凰不恋旧时巢。

　　上堂一法若有毗卢堕在凡夫富嫌千口少万法若无普贤失其境界贫恨一身多泰山与华岳争衡少室共雄峰侧耳腹藏四大海脚踏须弥卢于金轮际下探不二之真源向香积界中搏无殊之法食此犹是门庭施设小不思议衲僧分中了无交涉诸昆仲须知法外无身心外无境智外无土空外无尘纤芥方投千门洞达一尘才起大地全收结庵摩罗果于不思议之乡植旃檀陀林于无阴阳之地且道古今阿谁得恁么受用惟有傅大士较些子君不见山海坦然平敲冰来煮茶惜乎此老早矣未曾得见博山若见博山好与痛棒还是赏伊罚伊要渠识痛痒始得诸昆仲此事不要与列位公子得知若知时将谓佛法容易也然虽如是且道那个皮下无血珍重。

　　上堂居一切时不起妄念月中丹桂和根拔海底泥牛蓦鼻穿于诸妄心亦不息灭红尘堆里排班立白浪滩头撒手行住妄想境不加了知腊月火烧无影树三春人唱采樵歌于无了知不辨真实须弥顶上花冠子非是人工蕴造来诸昆仲博山有不思议的炉鞴将佛祖言教炼成一个铁橛子针劄不入水洒不湿若唤作教却又是禅若唤作禅却又是教直饶于禅教中分别不生更须知禅教向上有事在且道作么生是向上事玄都观里桃千树尽是刘郎去后栽。

　　鼓山语录

　　开堂拈香白椎竟师曰昔日世尊在灵山会上拈花示众尚余一枝在博山手里今日于涌泉堂上供养大众去也古德云昨日作婴孩今朝年已老未明三八九难踏古皇道恁么说话披心沥胆彻底婆心且道作么生说个三八九底道理卓拄杖云黄河水溢黄河水云雾山连云雾山珍重。

　　结制上堂三百年前诸尊宿在此一片地上东语西话三百年后博山在此一片地上东语西话虽则依模画样大似捕空捉影劈水寻踪简点将来不无渗漏虽然如是彼一时也此一时也诸昆仲若知得彼时即此时不见有三百年前此时即彼时不见有三百年后所以道一念普观无量劫无去无来亦无住此犹是教家事更须知有宗门下长处始得且道如何是宗门下长处卓拄杖云朔风凛烈吹开寒谷之花石火辉煌拍破木人之掌珍重。

　　上堂春日乍寒乍暖春风倏有倏无若从这里会去佛法天地悬殊不从这里会去向甚么处会才涉思惟成群作队不思惟处意如何行人更在青山外今日博山亲历其境有一首偈分明举似大众偈曰三脚驴子弄蹄行踏破苍苔知几层正恁么时谁会意白云深处坐禅僧卓拄杖云咦谁是其人珍重。

　　上堂举拂子云有物先天地无形本寂寥能为万象主不逐四时凋古人恁么道独步全提至微至着超规越矩方圆可成先贤朱晦翁尝以此偈示门人曰吾儒无此等语晦翁可谓知言也诸人还知么月渚风林流出现成公案莺声鸟语宣扬不二法门云中之木马长嘶山外之泥牛倒走母居正位不犯当头坐断十方不通凡圣然虽如是更须知有向上一缝子始得且道如何是向上一缝子良久云口是祸门。

　　上堂天地旋山河走面南辰看北斗家乡田地谩商量肉髻明珠谁不有诸昆仲论肉髻之明珠贵在亲知论家乡之田地贵在亲到亲知则取之不竭用之无穷亲到则春耕秋获布种以时果得如是受用譬如掷剑挥空毋论及与不及此等说话大似嚼饭喂婴儿诸人分上因甚么不荐卓拄杖云只为分明极翻令所得迟。

　　上堂黑狗烂银蹄白日通霄吠石女倒拈针木人相对语诸昆仲于此四句上透得过四方八面来虚空连架打所以道一双孤雁贴地高飞两个鸳鸯池边独立可谓明珠在握宝镜当台胡汉俱来隐讳不得诸昆仲团大千于掌上掷化土于他方探香水于金轮果能如是也尽奇特但切不得动着动着则打折汝等驴腰卓拄杖下座。

　　上堂卓拄杖云转山河归自己月明当户照转自己归山河风冷厌山居撞钟撞着老僧心祥云从地起钟声为甚么披七条衣宝盖自天垂总不恁么道又作么生不是家乡客徒劳话岁寒此五种见地虽则赏罚分明也要诸人委悉有一人在蕴界屏处说非法语犯十三僧伽婆尸沙有一人在净白地上涕唾犯一百应当学有一人拨草瞻风搀行夺市有一人露盘卓[犖-(火火)+(ㄙㄙ)]解作家方有一人针劄不见血火烧不知痛病在膏肓不堪疗治若有人于此简点得出博山分付拄杖子一任天下横行其或未然卓拄杖云楖栗横担不顾人直入千峰万峰去。

　　金陵天界寺语录

　　金刚殿拈香三门高耸临霄汉廓尔方知祖道玄今日脚跟亲踏着优昙花影遍三千。

　　天王殿拈香从来愿力展慈威烁破虚空毫相辉依正报中谁辨得山头多见紫云飞。

　　大雄殿拈香黄金殿上三尊佛白玉光中一个僧正恁么时何所据香云旋结万千层。

　　振宗堂据座宝镜当台验正邪阿谁独蹈大方家博山手段从来辣客到蒿汤便当茶。

　　开堂此一瓣香弥天亘地耀古辉今太极钟祥乾元衍庆爇向炉中端为供养我明
太祖高皇帝
成祖文皇帝建立
三宝弘通大乘广化众生同圆圣智山僧某今日在此法筵一言一句皆从
圣恩中流出以海水为墨书其赞辞不能尽其万一也伏愿
皇极御天遍大千而广被
圣灵奕世昭万古以常明。

　　此一瓣香灵苗含润宝树敷荣景星聚以沐清庥祥云凝而乘嘉运爇向炉中端为祝延当今
皇帝圣寿万安
皇后偕圣寿以无疆
太子懋元良而永泰伏愿
金轮永镇日新鹫岭之风
宝位增辉时迈唐虞之治。

　　此一瓣香万物毓以生成阴阳协而秀发为霖现瑞裕国祐民爇向炉中用酬
檀护
满朝合郡宰官护法大居士福基禄位咸增性种灵根并茂。

　　此一瓣香龙宫涌出鹫岭拈来辉宝镜而利益群生彻重玄而全该正命爇向炉中专申供养
先本师寿昌大和尚用酬法乳之恩师敛衣就座白椎竟师卓拄杖云诸昆仲达磨大师航海而来直指人心见性成佛虽则门庭万仞壁立千层秪演一心之法更无余事乃至六祖传衣五宗竞出运无碍轮化无缘众秪演一心之法更无余事沩山大师敲唱同时暗机圆合倾瓶以辨超方撼茶而彰妙用秪演一心之法更无余事云门大师箭锋相拄函盖乾坤扬眉落臼顾盻犹迟如流云翔鹤湛水晴空秪演一心之法更无余事法眼大师拈现前石塞虚空口一切处现成六根互用六用齐施秪演一心之法更无余事临济大师一语中具三玄一玄中具三要驱耕夫牛夺机人食电光石火开眼犹迷秪演一心之法更无余事洞山大师混不得类不齐立宝镜三昧照学者肺肝分五湖玉石雪盛银碗月照金沙秪演一心之法更无余事乃至博山今日远承诸祖慈荫循规蹈矩借路还家驾轻就熟秪演一心之法更无余事诸昆仲含灵具此一心之法学人欲明此一心之法三世诸佛历代祖师示此一心之法故楞伽经云佛语心为宗无门为法门诸昆仲大地没遮拦要行行不去要住住不得且道向甚么处出气还知么鸟鸣云树声声唤游子归家鱼跃烟波色色翻志公陈案漩澓空中梵字刮开眼底重朦且道向甚么处认取自家心地卓拄杖云鼻根浮面上更不用踌蹰珍重。

　　当晚小参南岳大师云一切万法皆从心生心无所生法无能住若达心地所作无碍诸昆仲心无所生山河大地从甚么处得来法无能住终日着衣吃饭因甚么只认定着个自己去此二途作么生折合诸人分上也须自看有人通得消息博山将袈裟以覆之。

　　茶话若论参学分中事当下教诸人领略去当下无事去早是埋没诸人了也其中有二种岐路一种学人担佛傍家走乃至求佛求法求禅求道求玄求妙等随处担一担子通身都是佛法如龟负图自取丧身之兆凤萦金网趋霄汉以何期又有一种学人自作主宰谓有甚佛可求甚禅可参甚道可学只剥得净洁无依谓是自己受用其实未到净洁处皆是业识心生出此等邪见只饶到净洁处未许有参学分在诸昆仲若起世间贪嗔痴罪虽重犹轻若将净洁处谓之参学极则此业最重世间无有与等者诸昆仲直须掀翻此二种邪见且道向甚么处讨个安乐古德云如何是头只须知有果是知有不愁不尽却今时也从上诸祖推此一事最妙最玄如荎草味如金刚杵若向这里开眼方许有说话分今晚为三方丈茶筵中吐露个消息大众作么生理会若就此言句中透脱也不难其或未然各自吃茶归堂去好。

　　上堂洞山大师悟道偈云切忌从他觅迢迢与我疏我今独自往处处得逢渠渠今正是我我今不是渠若能如是会方得契如如此是洞山宗旨绵密回互皆从此偈中流出不可不理会诸昆仲此偈中有二句最严渠今正是我我今不是渠渠者何物也而正是我我者复何物也而不是渠且道是一个是两个若向这里会去始可有参学分须知此偈岂但曹洞宗旨即五家应机接物皆当向此句中印过始得不然在一机一境上得些子解路尽是掠虚头汉有甚么话会处所以曹洞有三种渗漏一者见渗漏机不离位堕在毒海此不离即毒海也二者情渗漏智存向背见处偏枯此向背即偏枯也三者语渗漏体妙失宗机昧终始此体妙即机昧也若据此三种渗漏学者明晦如见肺肝所以博山举眼无人非敢以生灭勘验诸方若见彻此偈洞山大师未曾入灭博山虽在今时亦不谙今时事秪与诸人二时逐队诸昆仲古木丛中踯躅漏逗法身大洋海底翻腾清损渔父彻见本来面目野云散而天青掀开烦热胸襟衣线绽而体露还有与洞山大师共出一只手者么卓拄杖云举头天外看谁似我般人。

　　上堂如何是佛十方世界最灵物如何是法古路迢迢苔路滑仍将佛法问根源云散长空鹤唳天纤尘不立清如洗三个猢狲夜簸钱诸昆仲宗门中事岂同容易一言一句一大藏教注不破历代祖师机深智广潜兴密运须弥倒卓拄杖横趋绘彩色于空中掷大千于方外且道向甚么处扪摸所以云罗笼不肯住呼唤不回头古圣不安排至今无处所玄沙大师恁么老婆心切也只要诸人知个落处始得诸昆仲青黯黯处樵子不借路以还家绵密密时机妇罢金针而夜织香销锦帐露邑芙蓉发清啸于深闺吐微言于连枕情浓意洽试问诸昆仲还知得也无良久云分明一段风流事不与诸人较短长。

　　小参百千法门无量妙义尽在诸人心意识中悉皆具足汝若认着心意识便昧却百千法门汝若体会得百千法门何处有心意识来这些子关窍亦能杀人亦能活人诸禅者各各在衣线下开眼拼此一生讨个着落。

　　上堂南阳忠国师云青萝夤缘直上寒松之顶白云淡泞出没太虚之中万法本闲而人自闹诸昆仲作么生说个本闲的法若会得本闲法则大千世界有情无情等无纤毫闹相若有纤毫闹相则不得本闲法也何以故闹即法故所以道静则埋根千尺动则当处生苗只饶不动不静未免飘飘摇摇博山则不然动则寒冰凝结静则白浪滔天直下了无动静红炉片雪如绵若于此二偈中会去始明得本闲法也诸昆仲动非动相虽动极以恒安静复静元总静机而常运秉常运之枢机履恒安之玄轨宝镜悬而无隐慝珠帘卷以纳方来不涉呼吸之离微宁有去来之踪迹诸昆仲顺则吉也逆则忤也肯则自许也若于静闹亲疏而较其优劣者尽其恒沙思量分别莫能得其量也卓拄杖下座。

　　上堂僧问古德拨尘见佛时如何直须挥剑若不挥剑渔父栖巢又僧问古德拨尘见佛时如何渠无国土何处逢渠二大老各道得一边一个则门庭施设辉煌掌上之珠一个则入理深谭击碎秦时之镜若是博山则不然有问拨尘见佛时如何绀发旋螺髻兜绵印手文学人不会意旨如何青莲捧双足赤肉挂金祢且道与古人是同是别若说是同作么生说个同底道理若说是别作么生说个别底道理若向这里融会得去博山与汝结个同参诸昆仲居正而不立正位泥牛吼海岸之风垂偏而不住偏方石女弄珊瑚之影乞食于三家村里讴歌于万仞峰头借松镜以泻清光拾苔钱而严富态有人向三种问答上彻去洞上宗风于斯有赖矣珍重。

　　茶话不与万法为侣者是甚么人红尘堆里露全身了知万法空无物那见山河碍眼睛三岁孩儿头似雪神光万里一条铁底事分明说与知当户连山也太奇兼带位中亲迸破岩前石虎夜生儿生儿则且置且道是甚么时辰子丑寅卯辰巳午未申酉戌亥干三连坤六断离中虚坎中满屈指颠倒数来依旧寸长尺短珍重。

　　答问

　　僧问断简残篇即不问斩新条令一句请和尚道师曰裂破几重清世界倒骑玉象趁麒麟进曰此犹是断简残篇师便打进云恁么则天下太平万民乐业师曰吸尽南山雾长存北岭松僧礼拜。

　　僧问夹山大师云截断天下人舌头即不无争教无舌人解语敢问和尚如何是无舌人语师举拂子云会么进曰此犹是有舌人语毕竟如何是无舌人语师曰白云弥世界虚空无去留进曰如是则语带玄而无路舌头谈而不谭也师曰汝向甚么处见老僧进曰中兴曹洞之宗除是和尚始得师曰也是闲言语僧礼拜。

　　僧问古人有言有物先天地未审是什么物师曰空中书梵字进曰无形本寂寥髑髅边还有气息也无师曰扑破不成文进曰能为万象主未审是同是别师拈拄杖云这个不可唤作拄杖子进曰不逐四时凋究竟将来相去几许师云这个唤作拄杖子始得进曰正当恁么时普天之下兰膏继晷佳景呈祥如何是博山境师云阶下苔钱砌就进曰如何是境中人师云鼻梁向下垂。

　　僧问释迦老子四十九年说法正眼看来犹是无风起浪敢问和尚说法还有为人处也无师曰此去江西半月程进云倘遇个六根不具底汉和尚又作么生师云冰溪水底清如镜进曰向上还有事也无师云杨子江头浪泼天进曰恁么则和尚恩大难酬师曰礼拜了退。

　　首座问云适闻和尚高低一顾眼见鼻梁秪如逼塞虚空作么生转得身吐得气师卓拄杖云踪迹不施功千山添翠色进曰恁么则扑破虚空通身活眼师曰门前一水收三水屋后千松盖万松进曰秪如萧使君道山河大地浑成梦且道是真梦是浮梦师曰直下看取进云与么则龟毛拂子春风动拄杖纵横法界收师曰且放过一筹座礼拜。

　　僧问今日寿诞敢问和尚年多少师曰频添花甲子数到劫云初进曰秪如和尚未出世时一句又作么生师曰手中拂子三十钱买来底进曰谢师答话师曰且道劫云之前是何境象进曰今朝不用重追究曾向湖南佛国来师曰三十棒自领出去。

　　僧问如何是无量寿师曰乌龙潭上浪滔天进云恁么则有量也师曰天池一滴水怎与众同流僧礼拜。

　　茹居士问向上一着如何道师曰石头城外垂杨柳进云这是众生眼如何是善知识眼师曰吹尽残花色愈鲜进云未为奇特师曰居士向下会取进云弟子参学二十年今日学得一拜便礼拜。

　　卓居士问诸佛国土亦复皆空毕竟向甚么处庄严净土师云青龙山上鹿儿肥士无语师云会么士云不会师云流莺虽有语天籁听无人。

　　张兴公居士问和尚言学人须全身入理乃可问向上事即今请问如何是理师曰横身当宇宙大地没遮拦进云如何即得全身入师曰尽力推爷向里头进云未全身入者过在甚处师曰珍藏燕石不辨金光进云全身入时以何为验师曰十方消殒左右逢源进云全身入理后如何师曰跳出千层浪方夸称意鱼。

　　陈云怡文宗问渴鹿趁焰如何得歇师曰知不是水则了问摩尼珠久埋没尘土中如何急切觅得师曰觅他作么问一斩一切断如何得此利剑师云咄谁敢当锋问等是水味有品为第一泉有品为第二泉作何分剖师云尝过始得问黑夜中认贼为子认子为贼作何判断师云呼名即应问家亲作祟如何处置师云杀尽安居问的的主人翁如何得觌面一见师云求见者不的的问堪舆家罗经纵横移动针必南指是谁作主师云真个铁心肠问家宅是诸人生身活计见得甚么便肯破家荡产师云解作家方者问电光中良骥瞬息千里如何得一往追上揽辔入手师云辔在居士手里用追作么问大慧云将八识一刀凭恁么安身立命师云妥妥贴贴问未开口以前为甚么便棒便喝师云做贼人心虚问胡来胡现汉来汉现是镜体是镜光师云毋容凑泊用在临时问日升月沉雷轰电掣山静云闲水流花开农歌牧唱妇谇儿嘻莫非是这个迸现如何得拈向脚跟下要用便用师云居士终日还饮啄也无问今修行人多怕去后黑漫漫地不知现前黑漫漫地更苦多口说无常生死事大不知现前刹那死死生生更切此际重关一击如何下手师云眼上眉毛重七斤问高峰云大彻之人本脱生死为甚命根不断命根既未断叫做大彻彻底何事师云左搓芒绳缚鬼子问一句当天八万门永绝生死这一句如何得恁么有力师云世界赖斯成。

　　六雪首座问学凭入室知乃通方入室且置通方一句作么生道师云断贯索却用得问入室事作么师云稚子敲针问如何是坐断毗卢底人受用境界师云败叶成堆问倒跨师子底人向甚么处行履师云羊肠鸟道问横行四海底人未审具甚么手段师云小伎俩问悬崖撒手底人命根还断也未师云待阇黎命根断即道问八卦正位如何排得师云不得错下点画问路逢猛虎时如何回避师云叉手当胸问铁树珊瑚因甚么被泥牛冲破师云阿谁证据问无蒂昙花阿谁拈得师云无手者问金刚际水如何汲得师云何劳太攘问和尚寿室中有多少弟子师云心字不加点问祖祖相传衣钵未审和尚传个甚么师云案山石上共汝商量问千问万问不消咳嗽一声都已答竟未审和尚如何答话师云知时节即退。

　　僧问昨夜见一卤莽汉杀却毗卢遮那如来未审如何判断师云尽情断却。

　　僧问如何是白椎下事师云瀑布有声云不掩问如何是白椎前事师云深涧无鱼水自清。

　　僧问古人教人及尽今时秪如及尽后又作么生师云懒梳蓬乱发喜遇当来宾。

　　僧问楼阁门中还容打瞌睡汉也无师曰待汝醒后即向你道。

　　僧问善财五十三参未审如今还行脚也未师曰洗脚上床眠一夜三千里。

　　僧问楞伽山既不可往为甚么被夜叉王所据师曰手亲眼便。

　　僧问鳖鼻蛇撞着赤眼人作何躲闪师曰恰好恰好。

　　僧问五家宗旨俱明因甚么轮回不息师曰[弱/火]火烧山有光无焰。

　　僧问维摩经云除去诸有并诸侍者为甚么连侍者不存师曰久住令人贱新来语自亲。

　　僧问世尊赤手空拳开已又屈屈已又开未审明那边事师曰秪明这个事。

　　僧问一切事究竟坚固不知大佛顶还在里许否师曰暗里抽横骨明中坐舌头。

　　僧问棒喝如雷还供养得阎胡子也无师曰阎胡子若来也须吃棒。

　　僧问从前老和上髑髅即今还有眼也无师曰布袋里老鸦。

　　僧问释迦弥勒还酬引满二业也未师曰二业是他果用说甚么酬与不酬。

　　僧问金刚经云应生无所住心既无所住又作么生心师曰岩花铺地高秋兴松月衔山报晓晴。

　　僧问佛之一字吾不喜闻某甲不求佛日用事作么生师曰下咽勤把箸烧火择干柴。

　　僧问古德云渠无生死世人因何又被生死使师曰青山元不动白日鬼迷人。

　　参旦生孝廉问是何面目师曰天不盖地不载问作何究竟师曰地不载天不盖问用何修证师曰穿衣吃饭待客迎宾。

　　师垂四问一问殿角风摇树行人尽解衣时如何师自答云瞥尔沾尝清凉彻胆。

　　二问清风翻白羽野老笑相亲时如何师自答云春来花坞樵牧含情。

　　三问佛殿东南因甚缺了一角师自答云一人传虚万人传实。

　　四问僧堂中有几人坐卧师自答云翻身峰顶六不同谋。

　　僧问如何是君师曰澄潭水似冰曰如何是臣师曰杨柳拂飞尘曰如何是君视臣师曰古镜幔白绫曰如何是臣向君师曰纤手按乌云曰如何是君臣道合师曰一以贯之曰向上还有事也无师曰有曰如何是向上事师曰舌头无骨野马无缰。

　　僧问如何是君师曰水有筋山有骨曰如何是臣师曰鹡鸰鸟鸣似哭曰如何是君视臣师曰千年老树挂枯藤曰如何是臣向君师曰楼头画鼓正三更曰如何是君臣道合师曰金阙凤衔丹诏去边陲人唱凯歌归僧礼拜师问僧君位中事作么生僧曰虚突兀师便打。

　　僧问如何是博山境师曰栖凤岩前云叆叆浴龙池内水滔滔曰如何是境中人师曰光剃头净洗钵曰学人不会师曰这个阿师还未曾剃头在。

　　僧问如何是道师曰红绡曰红绡莫是道否师曰不是道曰既不是道因甚答红绡师曰因你问道我答你红绡。

　　僧问达磨未来此土还有佛法也无师曰有曰如何是本来底佛法师曰天不能盖地不能载曰是何物得恁么大师曰唤作物即不得曰不唤作物时如何师曰亦无你开口处曰恁么则不奈何师曰我亦不奈何曰和尚因甚不奈何师曰为汝不奈何僧礼拜师曰出去救得千个万个有甚用处。

　　僧问如何是某甲安身立命处师曰天无盖地无底问寿昌老人迁化去即今在甚么处师曰清谭对面秪是不知师复问僧问语且置天无盖地无底老僧意旨在什么处僧拟议师便打勉云拶出虚空髓有味掀翻宇宙壳无依个中不见寿昌老独有狸奴笑展眉。

　　僧问如何是北斗里藏身师曰掉转身来僧拟议师便打仍示偈曰掉转身来酬北斗藏身一句绝来繇要知大像嘉州路雪覆千山尽白头。

　　僧问寒暑相催时如何师曰镬汤炉炭问未与料作时如何师曰净地上一场懡　问成后如何师曰庄严妙丽一场懡　问家里事如何师曰坐底坐卧底卧问门外事如何师曰乡村险阻车马为难问和尚为人事如何师曰从来不曾费盐醋问一归何处时如何师曰却值老僧坐卧。

　　师问无择上座曰贤弟到罗浮要与博山相见时如何择曰遍界不曾藏师曰恁么则不见我也择曰两彩一赛师曰更要亲见一回始得择曰无两个舌头师曰待汝到罗浮黑夜动不得步时即有深入师遂示一偈曰遍界不曾藏青松遮翠壁黑夜步难移深山神鬼泣。
嘉兴大藏经　博山无异大师语录集要


　　博山无异大师语录集要卷四

　　首座成正　录

　　拈古

　　僧问清源如何是佛法大意源云庐陵米作么生价。

　　高低米价环翠色于奇峰吞吐庐陵锁蟾华于玉树须知大用无方有感斯应若论清源的佛法三生六十劫未梦见在。

　　南泉一日两堂争猫泉提起猫云道得即不斩众无对泉斩猫为两段南泉举问赵州州脱草鞋戴出泉云子在救得猫儿。

　　放开捏聚王老全机起死回生赵州手段救得救不得总不干他事有人识得南泉便入慈心三昧。

　　台山路上有一婆子凡有僧问台山路向甚么处去婆云蓦直去僧才行婆云好个阿师又恁么去僧举似赵州州云待与勘过州云台山路向甚么处去婆云蓦直去州便行婆云好个师僧又恁么去州回上堂我与汝勘破婆子了也。

　　飞腾不度赵州关也呼唤不回台山路也这婆子荆棘满地尘埃亘天不遇魔王安能捉败且道勘破后是甚么时节依旧孟春犹寒。

　　云门大师云光不透脱有两般病一切处不明面前有物是一透得一切法空隐隐地似有个物相似亦是光不透脱又法身亦有两般病得到法身为法执不忘己见犹存堕在法身边是一直饶透得放过即不可仔细简点将来有甚气息亦是病。

　　精造之迹研极之疵非慧目莫能鉴也若夫知心体合截流注之病根达本忘情镜无已之境象除非向威音那畔翻身十字街前打睡的汉方可诊候不然莫将日疟误作伤寒。

　　临济将示灭嘱三圣云吾迁化后不得灭却吾正法眼藏圣云争敢灭却和尚正法眼藏济云忽有人问汝作么生对圣便喝济云谁知吾正法眼藏向这瞎驴边灭却。

　　驱耕夺食须是玄师补网张风还他三圣正法眼藏向瞎驴边灭却分明露出半斑要得完全待临济眼光落地。

　　廓侍者问德山从上诸圣向甚么处去山云作么作么廓云敕点飞龙马跛鳖出头来山便休去来日山浴出廓过茶山抚廓背一下廓云这老汉今日方始瞥地山又休去。

　　眼如瞎耳如聋诸圣去处点不成画不就二老行藏还知彼落处么正是怜儿不觉丑德山一条棒寻常血滴滴地到这里因甚不用余所谓暗里抽横骨明中坐舌头也。

　　麻谷持锡到章敬绕禅床三匝振锡一下卓然而立敬云是是天童着语云错谷又到南泉绕禅床三匝振锡一下卓然而立泉云不是不是天童着语云错谷云章敬道是和尚为甚道不是泉云章敬是是汝不是此是风力所转终成败坏。

　　章敬是字天童错字南泉不字有甚么语话分惟麻谷锡杖头较些子善丹青者将此四老制作一图画是非窠臼自然瓦解冰消。

　　僧问云门不起一念还有过也无门云须弥山。

　　不起念横拈三尺剑须弥山坠下一茎毛博山二十年不着便从这里识得云门。

　　仰山指雪狮子云还有过此色者么云门云当时好便与推倒雪窦云只解推倒不解扶起。

　　五色令人眼盲五音令人耳聋既与眼对便成渗漏仰山指狮子示人卖弄太甚只饶推倒扶起总在狮子上作活计不受声色者知是阿谁。

　　法眼一手指帘二僧同去卷帘眼云一得一失。

　　明镜当台明珠在握照心彻胆无有遗余法眼用在机先这二僧一任指呼且道孰得孰失当衡者鉴取。

　　风穴郢州衙内上堂云祖师心印状似铁牛之机去即印住住即印破只如不去不住印即是不印即是卢陂长老出问某有铁牛之机请师不搭印穴云贯钓金鳞沉巨浸却嗟蛙步　泥沙陂伫思穴喝云长老何不进语陂拟议穴打一拂子还记得话头么陂拟开口穴又打牧主云佛法与王法一般穴云见个甚么主云当断不断反招其乱穴便下座。

　　风穴泥印子在手印住也得印破也得卢陂不搭印正是铁牛机可惜干爆爆地若带些水头管取泥印子烂去看他印个甚么。

　　云门问乾峰请师答话峰云到老僧也未门云恁么则某甲在迟也峰云恁么那恁么那门云将谓候白更有候黑。

　　非常之问非常之答迅雷不及掩耳良驷不及追风宛转偏圆各负钩深索隐底手段简点将来好与痛棒何也为他无事生事放过即不可。

　　德山上堂云及尽去也直得三世诸佛口挂壁上犹有一人呵呵大笑若识此人参学事毕。

　　孤危不立更用相亲法外无身犹欠哮吼鼻准与眉毛从来不相识相识去舌头元在口里。

　　僧问赵州如何是祖师西来意州云庭前柏树子。

　　庞婆百草头赵州柏树子二人向无烟火处斗弄天工冷眼看来犹是剪彩耳只饶西来大意露布庭柯更须吞却门前下马台始得。

　　维摩诘问文殊师利何等是菩萨入不二法门殊云如我意者于一切法无言无说无示无识离诸问答是为入不二法门于是文殊问维摩我等各自说已仁者当说何等是菩萨入不二法门维摩默然。

　　明修栈道暗度陈仓若语默商量钵盂安足二大士虽则传脂付粉水泄不通以不二法门较之尚晚也。

　　洞山供养云岩真举前描真话僧问云岩只这是意旨如何山云我当时几错会先师意僧云未审云岩还知有也无山云若不知有争解恁么道若知有争肯恁么道。

　　语步安详纽机圆活三玄五位尽在其中肯解二字披宝镜之精光彰兼到之赤帜洞上宗风于斯可究矣。

　　云岩问道吾大悲菩萨用许多手眼作么吾云如人夜中背手摸枕子岩云我会也吾云汝作么生会岩云遍身是手眼吾云道即太煞道只道得八成岩云师兄作么生吾云通身是手眼。

　　遍身是手眼泛宝舟而登彼岸通身是手眼搜要径而启重玄大丈夫横身当宇宙要用便用只饶八万四千没处安著然虽如是人出是非难。

　　密师伯与洞山行见白兔子面前走过密云俊哉山云作么生密云如白衣拜相山云老老大大作这个语话密云你作么生山云积代簪缨暂时落寞。

　　任缘而施随流得妙云萝舒卷峰岳凝然白衣拜相虽则异地生苗犹是功勋边事簪缨落寞之谈不无补于密师也。

　　僧问青林虔禅师学人径往时如何林云死蛇当大路劝子莫当头僧云当头时如何林云丧子性命僧云不当头时如何林云亦无迴避僧云正当恁么时如何林云失却了也僧云未审向什么处去林云草深无觅处僧云和尚也须堤防始得林抚掌云一等是个毒气。

　　青林棒喝不施针锥在舌根上何曾放过这僧烂泥中有刺纵得便宜不知早入行铺了也当时若问博山但咄云没去处看他道个甚么近时佛法凋零讨这个师僧也难得。

　　僧问乾峰十方婆伽梵一路涅槃门未审路头在甚么处峰以杖画一画云在这里僧问云门门云扇子　跳上三十三天筑着帝释鼻孔东海鲤鱼打一棒雨似盆倾会么。

　　问处太亲智眼成障倾出云门七珍八宝天童唤作返魂香诸人还嗅着也未乾峰这一画大地百杂碎非但路头这僧脚跟下七花八裂了也。

　　子昭首座问法眼和尚开堂承嗣何人眼云地藏昭云太辜负长庆先师眼云某甲不会长庆一转语昭云何不问眼云万象之中独露身意作么生昭竖拂子眼云此是长庆学得底首座分上作么生昭无对眼云只如万象之中独露身是拨万象不拨万象昭云下拨眼云两个参随左右皆云拨万象眼云万象之中独露身　。

　　法眼嗣地藏冤有头债有主子昭为长庆风不动浪不移岂可以人情污佛事耶当时待问独露身与万象拨不拨但云是何言欤管取法眼如哑子作通使吐露不出。

　　僧问九峰如何是头峰云开眼不觉晓僧云如何是尾峰云不坐万年床僧云有头无尾时如何峰云终是不贵僧云有尾无头时如何峰云虽饱无力僧云头尾相称时如何峰云儿孙得力室内不知。

　　指活路于廛中舌头不粘着肉披全提于向上额颅不柱着天九峰口齿若梭肠自有巧妇针线也所贵者儿孙得力室内不知且道不知者是何事从昔去问取九峰。

　　僧问夹山拨尘见佛时如何山云直须挥剑若不挥剑渔父栖巢僧问石霜拨尘见佛时如何霜云渠无国土何处逢渠僧后举似夹山山乃上堂举了云门庭施设不如老僧入理深谈犹较石霜百步。

　　门庭施设入理深谈孤雁群飞缺一不可一句则玄景未移而天机独运一句则神柯未伐而灵树绝依二大士气宇如王识得渠语者便好作罢参斋。

　　南泉示众云三世诸佛不知有黧奴白牯却知有。

　　手托地尾连天王老师异类中行也三世诸佛不知有掬明月于无影树头黧奴白牯却知有剪白云于不应山谷何人知此意除是长啸者。

　　进山主问修山主云明知生是不生性为什么为生之所留修云笋毕竟成竹如今作篾使还得么进云汝向后自悟去在修云某只如此上座如何进云这个是监院房那个是典座房修礼拜。

　　拈转鼻头披翻唇齿裁长补短自有机宜此语非但为修公截舌亦为后人点眼可谓绊断葛藤而游象径芟除荆棘以露琼枝其活句如此。

　　首山示众云第一句荐得与佛祖为师第二句荐得与人天为师第三句荐得自救不了僧云和尚是第几句荐得山云月落三更穿市过。

　　吞尽佛祖佛祖为师号令人天人天作则向没踪迹处立名题分数目唤作第一第二早是蛇足矣然其铺舒展演与夺临时首山舌上有锋咽喉若海也还知月落三更句么无为无事人别有间家具。

　　僧问仰山和尚还识字否山云随分僧乃右旋一匝云是什么字山于地上书一十字僧又左旋一匝云是什么字山改十字为卍字僧画一圆相以两手托如修罗掌日月势云是什么字山画一圆相围却卍字僧作楼至势山云如是如是善自护持。

　　这僧旋身拨无烟之火仰山画地挑海底之灯义天灿烂彼此作家六书中收不住且道是什么字大地无肓人谁是赏鉴者。

　　僧问云门如何是超佛越祖之谈门云糊饼。

　　运劫外之香糜兴现前之供养糊饼之谈塞断人口也其清音如玉只饶辨似悬河话会不下何也如野饥麦饭一饱即休若论佛祖之谈待别时来与汝注解始得。

　　玄沙到蒲田百戏迎之次日问小塘长老昨日许多喧闹向什么处去小塘提起袈裟角沙云料掉没交涉。

　　人将语探水将杖探烈火里辨真金闹市里识天子袈裟下认取老僧玄沙小塘斯人也纵然盖覆将来口苦心甜更有事在。

　　肃宗问忠国师百年后所须何物师云与老僧作个无缝塔帝曰请师塔样师良久云会么帝曰不会师云吾有付法弟子耽源却谙此事请诏问之师迁化后帝诏耽源问此意如何源云湘之南潭之北中有黄金充一国无影树下合同船琉璃殿上无知识。

　　古殿苔封逢人不到白云深锁有路犹迷青山逼近见巍峨万仞崖头不露顶古今多少人向塔影边描写不出唯天童雪窦较些子。

　　临济问黄檗如何是佛法的的大意檗便打如是三度乃辞檗见大愚愚问什么处来济云黄檗来愚云黄檗有何言句济云某三问佛法的的大意三度吃棒不知有过无过愚云黄檗恁么老婆为你得彻困在更来问有过无过济于言下大悟。

　　三年不开口毒气喷人三遭吃痛棒拂蒿枝相似黄檗处吃交大愚处拔本末后逢人胡喝乱喝是何道理不向紫罗帐里撒真珠毕竟是虾跳不出斗。

　　洞山解夏上堂云初秋夏末兄弟或东或西直须向万里无寸草处去良久云只如万里无寸草处又作么生顾视左右云欲知此事直须枯木上生花方与他合石霜云出门便是草明安云直得不出门亦是草漫漫。

　　洞山一具牙齿敲得鸣打得响胡言汉语撒得开收得聚可谓暧暧玄提也二老汉骑虎头把虎尾口似蜜甜心如鸩毒还知彼落处么。

　　仰山梦往弥勒所居第二座尊者白云今日当第二座说法山起白椎云摩诃衍法离四句绝百非谨白。

　　仰山梦里惺惺惊群动众说摩诃衍法离四句绝百非曾透彻也未快须抛却揵椎始得。

　　云门垂语云乾坤之内宇宙之间中有一宝秘在形山拈灯笼来佛殿里将三门来灯笼上。

　　历诸心指诸掌显诸仁藏诸用开发性源其至矣夫拈灯笼来佛殿里将三门来灯笼上云门大师来也放过一着。

　　临济问院主甚处来主云州中粜黄米来济云粜得尽么主云粜得尽济以拄杖一画云还粜得这个么主便喝济便打次典座至济举前话座云院主不会和尚意济云你又作么生座便礼拜济亦打。

　　临济棒头有眼善察来机不是不知来处要院主识痛棒始得院主便喝典座礼拜门里出身刚柔相济若彻困去可谓一点水墨两处成龙矣。

　　僧问琅玡觉和尚清净本然云何忽生山河大地觉云清净本然云何忽生山河大地。

　　清净本然山河大地从甚处得来云何忽生又一重也有眚者不可以语其纯素碧眼者不可以眩其玄黄天童所谓见有不有也于琅玡答处便恁么悟去不知谁是其人。

　　颂古

　　乾闼婆王献乐迦叶起舞。

　　袈裟角上带些些撒向阎浮布种芽最喜琴声清入骨山川随处绽昙花。

　　世尊因五通仙人问六通义。

　　应诺声消那一通山崩海竭绝行踪仙人有口难分剖双耳聪聪却似聋。

　　阿难尊者问金襕外别传甚么。

　　披得金襕早是迟声音相应合知时门前倒却刹竿子吹落空花第几枝。

　　二祖乞达磨大师安心。

　　觅心不得与心安月印澄潭彻底寒莫逐根尘生下劣金毛狮子大家看。

　　南岳遣僧问马祖祖云自从胡乱后。

　　尽扫▆尘志未休晴空白日使人愁太平不挂将军印掷刃悬戈始彻头。

　　庞居士问马祖不昧本来人。

　　山为图画水为琴谁解其中发妙音个是马师弹得出宫商清惨痛难禁。

　　马祖不安次。

　　玉回珠转发真机混不得兮类不齐莫谓老侬无气力倒骑石虎过辽西。

　　振声一喝三日耳聋。

　　竖拂当阳振祖威难将此际话离微灼然突出燎空燧个是金毛师子儿。

　　南泉问僧夜来好风。

　　试问松风逆顺酬谩将得失豁双眸毒龙未肯轻开目鉴在机先始彻头。

　　僧问南泉百年后向甚么处去。

　　拽耙拖犁异类中峥嵘头角出罗笼溪南溪北无踪迹茎草衔来孰与同。

　　盐官唤侍者。

　　灼然扇破索牛来树子无根石上栽当时圆相如抛出多少英雄被活埋。

　　归宗铲草次。

　　一锄两段血淋漓大地山河乞命时识得此翁真面目难将粗细与君知。

　　赵州问大慈般若以何为体。

　　相逢特地一重关大笑呵呵岂等闲置帚谩言今日事清机历掌逼人寒。

　　临济访平田遇嫂使牛。

　　路途不识棒加牛使得终须是对头行过平田长岸也耙犁未动合知休。

　　赵州勘婆子台山路话。

　　脚跟之下台山路今古无人辨是非勘过依前蓦直去却来平地捉盲龟。

　　婆子送钱赵州转藏经。

　　不受人间不施钱赵州多着一番颠劳渠四大和风转惹得阿婆道未全。

　　僧问赵州如何是道州云墙外底。

　　从来大道透长安墙外酬渠话转难会得若翁真实语现前一日饭三餐。

　　僧问赵州如何是祖师西来意州云庭前柏树子。

　　庭前柏子是西来眼上眉毛脚底鞋尝记江南三月里鹧鸪啼处百花开。

　　青州布衫重七斤。

　　七斤衫子真归处何必寻渠较异同更问其中端的旨赵州牙齿不关风。

　　僧问赵州如何是出家州云不履高名不求苟得。

　　三途迥绝出家儿身不寒兮腹不饥竹杖敲残山顶月倒吹铁笛咏新诗。

　　三次吃茶话。

　　南北东西四路通谩将曾未话形容醍醐滴入焦肠里静水无波看活龙。

　　婆子烧庵逐僧。

　　万花丛里不沾身陷杀阎浮多少人识得这僧行履处几回欢喜几回嗔。

　　丹霞参忠国师侍者被打逐出。

　　耳提面命贵当机大哭还思大笑时果是南阳门里漠皮穿骨露不饶伊。

　　僧问大隋投子劫火洞然时坏不坏义。

　　坏不坏兮较大千肮脏言句不胜钱衲僧眉下如开眼笑指虚空缺半边。

　　临济两堂首座齐下喝济云宾主历然。

　　未喝应须验主宾衲僧肯向句中亲若于喝下通消息木马嘶风过汉秦。

　　德山托钵。

　　家门兴盛子强爷密启灵机路转赊说法不同昨日语钵盂柄上较些些。

　　三玄三要。

　　言中有响句藏锋血染山花别样红聊尔与君通一线眼光如瞎耳如聋。

　　五位君臣。

　　正偏兼带验重玄君义臣忠事事便独蹈大方消息尽丝纶应兆未生前。

　　僧参雪峰低头归庵至见岩头指末后句。

　　低头无语便归庵今古将何作指南秪这是时犹不会青山如翠水如蓝。

　　雪峰南山鳖鼻蛇。

　　鳖鼻当轩好看来丧身失命话全该一▆傀儡都抛出何似玄沙带活埋。

　　僧问云门树凋叶落时如何门云体露金风。

　　树凋叶落露金风涧水山花处处同普字法门亲瞥地不须拟议话从容。

　　僧问杀父杀母佛前忏悔杀佛杀祖向什么处忏悔门云露。

　　杀佛还如杀父时忏无忏处显全机负惭懒向人前语笑逐清风倚杖藜。

　　玄沙三种病人。

　　刳肠吐胆老婆心拟议纤毫自陆沉要得现前真受用六根不具始知音。

　　大颠趁首座。

　　数珠提起问端繇昼夜难将百八酬趁出座元夸好手太山难掩大颠羞。

　　夹山答法身句见船子后亦如前答。

　　雪前风势侵空急雪后寒光照眼明黄叶纷纷如剪缀剩余松柏映山青。

　　六祖迁化云来时无口。

　　香烟直灌曹溪路石女犹眠锦帐中仍问归期何日月案山风起落花红。

　　鼓山圣箭。

　　九重宫里路通霄随处称尊舌更饶何似凤衔丹诏出边邮万里尽归朝。

　　大通智胜佛十劫坐道场。

　　灰头土面称知识踏破毗卢额顶红多劫不能成正觉秪缘身在道场中。

　　南院上堂举啐啄同时语。

　　子母浑融气未分只须啐啄乃相亲一朝壳破情忘处倒跨横趋不辨人。

　　僧问云门如何是诸佛出身处门云东山水上行。

　　水上山行能信否诚然诸佛下生时而今不许云门语电卷风驰秪自知。

　　法眼问修山主毫厘有差。

　　权衡掌握重轻分毫发无欺说似君用得熟时称好手公平须是当家人。

　　赵州斗劣不斗胜。

　　义胜缘输理一如横张赤帜道情殊赵州不是闲相识驴粪逢人换眼珠。

　　虔侍者不肯首座。

　　香烟断处辩聱讹肯信峰头语更多首座当时如出定管教人唱太平歌。

　　兴化奖在太觉时为院主一日觉勘验化连喝觉连打。

　　贩宾鬻主频施喝痛棒如风不顺情酸涩肚肠都呕尽衲衣脱下便惺惺。

　　雪峰古涧寒泉话。

　　万丈深潭彻底清随缘饮啄不关情赵州言句从来辣雨后青山眼倍明。

　　世尊升座迦叶白椎。

　　清白门庭无剩法从来一道绝周遮饮光不合重敷演击碎虚空路转赊。

　　迦叶尊者因外道问如何是我我。

　　医盲手段不寻常拨翳金针别有方炟赤太阳重益火真诚一片热心肠。

　　蜀僧为六祖塑像。

　　三十二相凭君塑就里何曾有梵音佛性分明亲指示莫教辜负老婆心。

　　马师令人送书上径山山发缄于圆相着一点。

　　钦师犹被马师惑杀得人兮活得人虎视诸方格外旨圈挛一点是关津。

　　马大师西堂百丈南泉玩月次。

　　穷源的是一家亲倜傥丰标压四邻拽断傀儡棚上索蓦然鹦鹉过西秦。

　　陆亘大夫向南泉道肇法师。

　　指花破梦南泉事天地同根陆大夫当下不知花是梦至今流落满江湖。

　　鹅湖义禅师麟德殿与众法师论义。

　　捏转鼻头行古路撇开廛市往山阿不知几度清风起无奈禅师一点何。

　　僧问兴善如何是道善云大好山。

　　满目青山谁是道居然知道不知山闭门作活何多事樵采归来镇日间。

　　僧辞赵州州竖拂子云有佛处不得住。

　　不行鸟道不居廛醉眼摩娑白昼眠谩道逢人莫错举摘杨花是季春天。

　　雪峰问灵云前三三后三三意旨如何云曰水中鱼天上鸟。

　　前三三与后三三鱼鸟何缘作指南因见桃花发一笑而今触处放痴憨。

　　石梯见侍者托钵赴堂乃唤侍者者应诺。

　　穿耳胡僧拍掌回寻常问答语如雷莫言此外无多事踏破须弥顶上苔。

　　僧问多福如何是多福一丛竹。

　　烟云铺地起重层斜曲纵横指似僧古殿不嫌车马迹清风起户雨如绳。

　　丹霞访庞居士见女子洗菜。

　　东邻翠钿映娥眉敛手当胸更是谁却被庞公着一箭骊龙忍痛虎伤肢。

　　丹霞问僧什么处宿。

　　食有因缘宿有繇缁衣端不向人求云山黯黯清如许一夜霜风尽白头。

　　道吾智禅师指佛桑花问僧。

　　禅心隐隐露春规酒味沾唇覆玉彝更向花源辩真假一双空手夜归迟。

　　香严击竹悟道。

　　一击有声聋两耳动容不堕眼初开未生面目浑如此无限行人被活埋。

　　赵州庭前柏树子。

　　庭前柏子西来意流布丛林是与非尽把干柴当猛火阿谁于此绝思惟。

　　云门饼。

　　特地来伸佛祖谈咽喉塞断莫颟顸若将此语重加注十担油麻树上摊。

　　南泉斩猫。

　　利刃当阳作者知何人救得此猫儿若无起死回生术空向沿途自泣岐。

　　洞山麻三斤。

　　端严妙相难描摸何似当阳指出来一夜西风侵骨冷天明满地是干柴。

　　自赞

生成眉宇是何标格从本无家随方作客或时被有识者呼为瞎驴或时被无知者尊为禅伯行藏不与众同流善恶难教分皂白兹因昙晦禅人勒逼将来不免书此塞责

　　　　　又

这汉子没来繇担阎浮重担结众生深仇破鹅湖戒律灭寿昌宗猷心毒如砒口甜如蜜狞恶若虎暴燥若猴且道是博山耶非博山耶依稀越国仿佛扬州

　　　　　又

这个老乞儿从来没事干平地起风波通身流白汗不曾遇着个真冤家生平行业难了辨夜叉罗刹最相亲只是不容人赞叹

　　　　　又

独坐蒲团想个甚么瓶泻云兴说亦不破有时唤作讶郎当有时唤作破灶堕从缘返复百千名地转天旋秪这个

　　禅警语

　　　　　示初心做工夫警语

　　做工夫最初要个破生死心坚硬看破世界身心悉是假缘无实主宰若不发明本具底大理则生死心不破生死心既不破无常杀鬼念念不停却如何排遣将此一念作个敲门瓦子如坐在烈火焰中求出相似乱行一步不得停止一步不得别生一念不得望别人救不得当恁么时只须不顾猛火不顾身命不望人救不生别念不肯暂止往前直奔奔得出是好手。

　　做工夫贵在起疑情何谓疑情如生不知何来不得不疑来处死不知何去不得不疑去处生死关窍不破则疑情顿发结在眉睫上放亦不下趁亦不去忽朝扑破疑团生死二字是甚么闲家具恶。

　　做工夫最怕耽着静境使人困于枯寂不觉不知动境人多厌静境人多不厌良以行人一向处乎喧闹之场一与静境相应如食饴食蜜如人倦久喜睡安得自知耶。

　　做工夫要中正劲挺不近人情苟循情应对则工夫做不上不但工夫做不上日久月深必随流俗阿师无疑也。

　　做工夫人抬头不见天低头不见地看山不是山见水不是水行不知行坐不知坐千人万人之中不见有一人通身内外只是一个疑团疑团不破誓不休心此为工夫紧要。

　　做工夫不怕死不得活只怕活不得死果与疑情厮结在一处动境不待遣而自遣妄心不待净而自净六根门头自然虚豁豁地点着即到呼着即应何愁不活也。

　　做工夫举起话头时要历历明明如猫捕鼠相似古所谓不斩黧奴誓不休不然则坐在鬼窟里昏昏沉沉过了一生有何所益。

　　猫捕鼠睁开两眼四脚撑撑只要拿鼠到口始得纵有鸡犬在傍亦不暇顾参禅者亦复如是只是愤然要明此理纵八境交错于前亦不暇顾才有别念非但鼠兼走却猫儿。

　　做工夫不可在古人公案上卜度妄加解释纵一一领略得过与自己没交涉殊不知古人一语一言如大火聚近之不得触之不得何况坐卧其中耶更于其中分大分小论上论下不丧身失命者几希。

　　做工夫人不可寻文逐句记言记语不但无益与工夫作障碍真实工夫返成缘虑欲得心行处绝岂可得乎。

　　做工夫最怕比量将心凑泊与道转远做到弥勒下生去管取没交涉若是疑情顿发的汉子如坐在铁壁银山之中只要得个活路不得个活路如何得安稳去但恁么做去时节到来自有个倒断。

　　黄檗禅师云尘劳迥脱事非常紧把绳头做一场不是一翻寒彻骨争得梅花扑鼻香此语最亲切若将此偈时时警策工夫自然做得上。

　　做工夫最要紧是个切字切字最有力不切则懈怠生懈怠生则放逸纵意靡所不至若用心真切放逸懈怠何繇得生当知切之一字不愁不到古人田地不愁生死不破。

　　切之一字当下超善恶无记三性用心甚切则不思善用心甚切则不思恶用心甚切则不落无记话头切无掉举话头切无昏沉。

　　切之一字是最亲切句用心亲切则无间隙故魔不能入用心亲切不生计度有无等则不落外道。

　　做工夫最怕思惟做诗做偈做文赋等诗偈成则名诗僧文赋工则称文字僧与参禅总没交涉凡遇着逆顺境缘动人念处便当觉破提起话头不随境缘转始得或云不打紧这三个字最是误人学者不可不审。

　　做工夫不得将心待悟如人行路住在路上待到家终不到家只须行到家若将心待悟终不悟只须逼拶令悟非待悟也。

　　做工夫着不得一丝毫别念行住坐卧单单只提起本参话头发起疑情愤然要讨个下落若有丝毫别念古所谓杂毒入心伤乎慧命学者不可不谨。

　　余云别念非但世间法除究心之外佛法中一切好事悉名别念又岂但佛法中事于心体上取之舍之执之化之悉别念矣。

　　做工夫做到无可用心处万仞悬崖处水穷山尽处罗纹结角处如老鼠入牛角自有倒断也。

　　做工夫最怕一个伶俐心伶俐心为之药忌犯着些毫虽真药现前不能救耳若真是个参禅汉眼如盲耳如聋心念才起时如撞着银山铁壁相似如此则工夫始得相应耳。

　　做工夫不可避喧向寂瞑目合眼坐在鬼窟里作活计古所谓黑山下坐死水浸济得甚么边事只要在境缘上做得去始是得力处一句话头顿起在眉睫上行里坐里着衣吃饭里迎宾送客里只要明这一句话头落处一朝洗面时摸着鼻孔原来太近。

　　工夫不怕做不上做不上要做上便是工夫做不上便打退鼓纵百劫千生其奈尔何。

　　疑情疑得起放不下便是上路将生死二字贴在额头上如猛虎赶来若不直走到家必丧身失命岂可住脚也。

　　做工夫只在一则公案上用心不可一切公案上作解会纵能解得终是解非悟也法华经云是法非思量分别之所能解圆觉经云以思惟心测度如来圆觉境界如将萤火爇须弥山终不能得洞山云拟将心意学玄宗大似西行却向东大凡穿凿公案者须皮下有血识惭愧始得。

　　道不可须臾离可离非道也工夫不可须臾间断可间断非工夫也真正参究人如火烧眉毛上又如救头然何暇为他事动念耶古德云如一人与万人敌觌面那容眨眼看此语做工夫最要不可不知。

　　做工夫晓夕不敢自怠如慈明大师夜欲将睡用引锥刺之又云古人为道不食不寝予何人耶。

　　做工夫不得向意根下卜度思惟使工夫不得成片不能发得起疑情思惟卜度四字障正信障正行兼障道眼学者于彼如生冤家相似乃可耳。

　　做工夫不得向举起处承当若承当正所谓瞒顸儱侗与参究不相应只须发起疑情打教彻无承当处亦无承当者如空中楼阁七通八达不然认贼为子认奴作郎古德云莫将驴鞍桥唤作阿爷下颔斯之谓也。

　　做工夫不得求人说破若说破终是别人底与自己没相干如人问路到长安但可指路不可更问长安事彼一一说明长安事终是彼见底非问路者亲见也若不力行便求人说破亦复如是。

　　做工夫不只是念公案念来念去有甚么交涉念到弥勒下生时亦没交涉何不念阿弥陀佛更有利益不但教不必念不妨一一举起话头如看无字便就无上起疑情如看柏树子便就柏树子起疑情如看一归何处便就一归何处起疑情疑情发得起尽十方世界是一个疑团不知有父母身心不知有十方世界非内非外辊成一团一日如桶箍自爆再见善知识不待开口而大事了毕矣。

　　做工夫不可须臾失正念若失了参究一念必流入异端茫茫不返如有人静坐只喜澄澄湛湛纯清绝点为佛事此唤作失正念堕在澄湛中或认个能讲能谭能动能静为佛事此唤作失正念认识神或将妄心遏捺令妄心不起为佛事此唤作失正念如石压草又如剥芭蕉叶子或观想身如虚空不起念如墙壁此唤作失正念落空亡外道魂不散底死人总而言之皆失正念故。

　　做工夫疑情发得起更要扑得破若扑不破时当确实正念发大勇猛切中更加个切字始得径山云大丈夫汉决欲究竟此一段大事因缘一等打破面皮性燥竖起脊梁骨莫顺人情把自平昔所疑处贴在额头上常时一似欠人万百贯钱被人追索无物可偿怕被人耻辱无急得急无忙得忙无大得大底一件事方有趣向分。
嘉兴大藏经　博山无异大师语录集要


　　博山无异大师语录集要卷五

　　首座成正　录

　　书

　　报詹定斋廉宪

　　自去岁奉谒奇遇欣跃谓禅与净土居士兼有之矣翰教远颁若犹有意于愚师弟者何谦抑亦至于此窃谓毗卢性海人人具有从上诸圣语言及诸家公案无非发明兹义总在学者见解何如居士书中超脱之见即是此境现前一了百了更无二语若曰明于此或昧于彼恐尚是意识中得来非性地上彻悟耳虽然大善知识种福田植慧根何难于此道也即以居士勋业较量之闱中品士尺幅证心塞外阅兵一鼓作气文经武纬用无不宜第令持此向最上乘中直是玄鉴洞观单刀直入气象贫衲将翘首居士了一大事因缘也。

　　与赵司理(二)

　　贫衲草野疏陋承奖借过分且诏以灵光独露之旨使振百丈家声自愧何堪诚知大居士得此光明幢相三昧久矣故能以此光回照一切每惟末法中士大夫不骂佛谤法幸矣如台丁深心力护如己眼目非彻照佛乘广行慈愿孰肯担荷如此耶然知大居士虽作如是广大佛事亦不作佛事之想虽发露此光而光非存照故盘山祖师云心月孤圆光吞万象光非照境境亦非存此正与大居士机理相契处然下文云光境俱忘复是何物这里到得便知云似地擎山不知山之孤峻如石含玉不知玉之无瑕学道入得此个境界自然生死心破智不能知识不能识如来禅祖师禅一并打彻矣教中所谓绝心生死伐心稠林浣心垢浊解心执着尘劳佛事皆为游戏出世入世云乎哉大抵贵在一念生死心破自肯承当而一切处自然法身独露如青天白日一毫遮障不得若有丝毫疑情未尽即障道眼古人云一翳在眼空花乱坠昔长庆棱禅师坐破七个蒲团因卷帘廓然大悟乃作偈云万象之中独露身惟人自肯乃方亲多年误向途中觅今日看来火里冰此即生死心破承当自肯样子也古人深山二三十年草衣木食真参力究盖为此耳贫衲自幼出家参寻颇力情关理路百揭千翻直得伎俩自穷所谓独露者虽欲隐而弥彰不知其然而然至今吃粥饭始知甜耳以台下家里人说家常话非敢驰骋机解自扬家丑盖承以灵光下照故尔借光放光然亦自知不揣其量。

　　沩山云此宗最妙难得其人末法宗风扫地久矣僧中寥寥不意缙绅先生犹见居士所谓清献公再来非耶承大教辨明实际无物不有无物不空真俗二谛于中影现无法也而假名为法无身也而假名为身此真性一段光明开发显露清净无翳如朗月处空无不现者至云潜思于髫年根力纯熟如此则十二时中固不待提撕话头如香象渡河截流而过一超直入已是渐言耳第禅宗向上不说法身边事要在机用回互深含独占古人云怀州牛吃禾益州马腹胀天下觅医人炙猪左膊上此语亦不可作道理会亦不可作机锋契要知十二时中潜行密用筑着磕着不差毫发彻见佛祖骨髓命脉则如居士所云纵横自在御风而行者也若然者不把绳头而绳头自把即此绳头复是何物上堂洵口而道为好事者录而成集忽被居士觑破又添一重公案也第捧读佳制霍然忘暑所谓薰风自南来殿角生微凉倘因合刻永载法云。

　　报沈东华廉宪(二)

　　春日得闻报知福星照冰溪也此非小缘皆湖东子民善因所致惟林下人踯躅不敢前盖公门中非僧家行处秪焚香遥祝而已承翰教丰仪仍问及宗乘中事岂但为僧者得沾惠泽即三千七百祖师公案亦复重宣也临济大师云一语中具三玄一玄中具三要此善知识临机慧辩三玄三要未兆之先已通身突露非临时凑泊如旃檀本香借火爇则分外香若以火论香则辜负旃檀若于言句中讨玄要大可笑也诸家录中皆下语大似以鹤粉喻雪虽色相似去雪实霄壤惟汾阳颂云三玄三要事难分得意忘言道易亲一句明明该万象重阳九日菊花新灼有真旨大居士切欲发明斯道在临济吃棒因缘上会去则待客迎宾拈匙把箸三玄三要不问可知其或未然父母未生前那里是我本来面目乌纱盖顶黄金束腰傀儡一棚不加线索则生死暗然无寄本来面目是甚么碗橽丘三玄三要留待台驾入山时再作个话会也。

　　读翰教不能释手知居士灵机浚发皆夙生般若慧之所成就非常情可及也惟祖师门下言句如煮木札羹如炊铁钉饭不可以智知不可以识识惟悟与悟乃能明了若谓某为三玄句某为三要句某为先照而后用句某为照用不同时句正所谓以管窥天以蠡测海多见其不知量也大居士决欲发明此一件大事赤肉团上无位真人在六根门头放光动地不得当面错过若错过时百劫千生未有了底日子将前解路如斩一握丝一断一切断更不相续无位真人是甚么干屎橛但恁么究去一朝知痛痒时向大愚肋下筑三拳是大丈夫作略非分外也若依草附木东引西证说心说性者可请一义学沙门将三经五论细说一遍禅之一字抛向万丈深坑过不可说不可说劫后再可谭不了之缘未为晚也不识大居士于此宁甘心乎。

　　昨承谕入道贵在真实真实二字诚入道基本也不识居士于真实处曾入道乎少林大师云外息诸缘内心无喘心如墙壁乃可入道果得心如墙壁则真实二字不言可喻若心中揣摩生诸解路早是不真实欲得心如墙壁安可得乎果得心如墙壁正堪入道若以心如墙壁便欲住足秪是个心如墙壁汉不堪与语道也然心如墙壁不容易到有一等人将妄心遏捺令心不起谓之心如墙壁大似水上按葫芦从少至壮从壮至老欲得心如墙壁无有是处真是个究心人将一句话头才方提起如吹毛利剑触其锋者即丧身失命欲其别生一念了不可得连真实二字安亦不住斯二字诚为入道之基本也大居士日用以此可坐进斯道不然则弹指一生可谓错过了也真实云乎哉。

　　报林季翀大宗伯

　　旧冬承翰教谓人生五十不知性命所在此为诚言非套子语也当知此事万劫难逢千生罕遇既知有此关捩若不发明肯甘心耶祖师答见性偈云在眼曰见在耳曰闻在鼻嗅香在舌谭论又云遍现该周沙界收摄在一微尘大居士可将此偈细看一遍眼所见耳所闻不逐声色毕竟是何物也世人都被声色所转轮回六道无有了期一失人身万劫不复可惊可怖可惧可畏如有智者当于此着忙世间功名富贵决定羁绊不得何也身非我有况身外乎看破此境界十二时中深追力究念念不移决欲发明而后已若能返照直下无第二人动转施为无亏实相视生死如梦幻观世界等空花永嘉云大千沙界海中沤一切圣贤如电拂如此做一个凡圣不拘底大快活人世间之乐事百千万倍胡足为比他日向栖凤岭头拍掌一笑何也笑此老婆心葛藤语耳。

　　报吴观我太史(二)

　　往返生生社与居士清谭将半月如坐毗耶城正所谓彼上人者难以酬对然不二门向上更有事在故云不可以智知不可以识识譬如入都城四会之衢非行到不能亲历诸境嗟夫此道闭之久矣投子远录公将五百余载其间提唱者罕得其人生死分中似不可以解心敌如南岳见六祖德山见龙潭大有样子居士于此但当尽心单提一句话头孜孜不舍以期大悟若彻见根源即无明结使不断而自消根识境缘不澄而自殒可谓灵丹一粒点铁成金自不与诸法门较优劣纵不悟站定脚根终有到家日子如不信斯道三阿僧祗劫始能成就古德云拼此一生乃至三生必能打彻岂欺我哉如看一口气不来毕竟向甚么处去此处字上要切要紧切不可将经书引证如教中谓无去无来等斯是毒药不可沾着一点但会深追力究决定要讨个下落如前教乘中有相应法急须吐却或澄心瞑目寂照相治虚灵不昧观法无我乃至究竟不即不离及事事无碍等语在佛法中谓之入理深谭在参禅人分上谓之野狐涎所以云凤萦金网趋霄汉以何期居士不可不慎贫衲不得不尽情吐露也。

　　贫衲生少智慧唯参究一念子盖切今与居士论及宗乘中事譬如居海者不问江河淮泗惟以海印印之耳所谓看话头六代相传未之有问答之际一语中放不过便顿发疑情如能大师问南岳大有样子自后诸家激励皆曹溪一个印子上来居士于此须发起大信心要彻生死决从斯门而入舍此别求是岐路非禅门捷径于此事上决不可生疑决不可以教乘中印证所云散位独头倏起倏灭者秪须切之一字是破意识利斧也禅警语大慧回书禅关策进悉能助发如参究一日得一日实用纵一生不明亦不妨具成佛作祖底基本古所谓但办肯心必不相赚承谕浮山圣道场处自有天龙拥护贫衲似不能应命山居人事丛杂年腊渐长兼以病魔日至每欲舍众入深山邃谷以度余年说法境缘付嘱于大地有情待时节发生耳齐群玉居士才发信心须臾即没无奈死魔坏菩提心印大可叹息唯居士体认自己本命元辰莫管他世界成坏永嘉云大千沙界海中沤况沤中一邻虚起灭耶。

　　与何芝岳相国

　　人生缘遇不易得皈向三宝倍复为难惟居士深入佛乘灵苗智种天性带来而究竟一念子肯心自许诚进道之基本也昔人云我得百丈一句语做宰相此话一行使天下人皆知有佛法利益甚大非世间功德可比希居士燮理之日毋忘此一句话头十二时中幸以大法为念直欲进陪上古洞鉴今时日应万机不坏不杂触境遇缘若临大敌欲胜重门欲开猛浪中欲登彼岸大旱时欲得甘霖思到思不及处忽然摸着鼻头原是旧时面孔端不借别人纤毫力若以世智辩聪揣度道理定信不及唯有力大人一担担荷更不摇头转脑也此事诚难决不可将经书上印证不可遏捺妄念不可使自心空寂凡诸动心皆成药忌谅居士已深鉴此意不待贫衲赘语耳。

　　报徐止观居士

　　承谕末法下衰魔风炽盛宗门冷落主法无人余尝于此抚几长叹可谓襟期不隔千里同风但不识于此事中曾瞥地否若此瞥地不妨向祖师门下抛砖引玉撮土成金垂手将来与物作则尽大地是魔直从魔队里穿下过尽大地是佛直从佛顶　上行然后向佛魔不到处解三玄戈胄碎五位枪旗黑漆桶里鉴貌辨色无影树下啸月吟风脚跟下动步觌体与博山相见倘未得如是禅警语不可不细嚼一遍提一个无义味话头做一场没巴鼻勾当一朝迸出头来浑身当宇宙求其一众生相了不可得何物在迷何人在悟居士与博山长太息悉剩语也贫衲扫一坐具地与居士作不动轩不识居士以为何如也。

　　报陈熙塘方伯

　　疑情不起是生死心不切似与前谕中不相符合果生死心切是谁二字不明安得不疑疑情顿发心意识尚不起况解路乎虽兼净土决不可生自足想安隐想斯二种是究心人大病居士不可不知识得是病终不蹈此二途祖不云乎不斩狸奴誓不休彼既丈夫我胡不尔是谁二字是断心意识底利斧截解路底垣墙出生死底要津也参此二字法门如韩信背水阵不顾危亡始得相应耳只此一生判百劫千生不了底公案有智者当以日代岁身可寒肚可饥不可使话头有间断只须迸破疑团心意识及解路冰消瓦解始得大安乐地是大得便宜人百千万倍不足为比也何如。

　　报陈若来使君

　　瓶锡过贵郡方登岸即蒙台驾枉顾谭及宗乘中事大发肯心欢忭无量别后六日登鼓山读旌孝善果二录足见居士一片慈孝婆心超出常情万万也然人生如芭蕉无坚实相又如作客寄住旅亭虽有旨酒嘉肴安隐快乐自非久长惟智者必寻归家计耳视此四大色身如幻如化一气不来作何究竟此是吾人一件最要紧事于此不忙温饱之余悉为别人忙即温饱亦是分外事况其他乎希居士慧发当机毋容暂息将一口气不来毕竟向甚么处去一句子孜孜切切只教觑破这一着始是大安乐处切不可从人言句上讨分晓不可将经书上印证不可默照澄思以为得意不可因因循循虚度日子二六时中秪是一口气不来毕竟向甚么处去忽朝迸破疑团如驾轻车而游熟路不亦乐乎放生业悉能助发机缘若得其所广其悲愿是贫衲至望。

　　报陈四游京兆

　　贫衲行业无补主持宗门无甚长处惟一肯心自许谬为先师印可自谓藏身幽壑以保余年不意往来禅者以情量推之遂使水涨船高名过于实愧也何如贵境鼓山圣道场处加以玄沙黄檗长庆雪峰每欲登攀无繇克就何幸檀越乘愿力来城堑法门兴扬三宝况以桢干宏猷庙堂远略为出世间画一筹策颓风复振于今日气象更新于此晤其功德炽然非毫楮能罄然依正互融真俗双显外营佛刹内护心城顿使无价宝珠辉天鉴地不知居士肯瞥然否古德云我有明珠一颗久被尘劳关锁今朝尘尽光生照见山河万朵繇此观之世界不在身外道场毋论他方鼓山博山似不劳动步也承名敢不趋命第寒山色色有羁殊不如愿谅抠衣有时但不敢以年月期限为约耳。

　　复邢梅阳孝廉(并答)

　　贫衲方息慈时即闻令先师居京邸说法服膺豪杰摧折慢幢如雷如霆可喜可惧因侍受业师南询不遑亲聆教益迄今渴慕之怀历历犹在庚申冬接翰教始知居士入令先师筹室味无上法乳弃梦幻功名自非深有所得安得如此行履今获居士长篇高论欢喜无量实以慰未见令先师之夙心也复承来谕谓时当叔季大法平沉魔外说法不啻河沙读之至此则抚几长叹足见居士一片大慈悲心肠虽未面晤可曰神交况古稀之年干干若是使懒惰比丘不无惭愧矣贫衲久废简编承居士殷勤致问不敢不竭思以酬来意。

　　一问狗子佛性之语似不可以识量卜度又不可在有无上作活计贵在真参实究果然当下绝亲疏如风卷尘不留朕迹若在有无上捉摸何啻扪空论太阳远近耶有角无须二种语翻赵州两重公案思之可见非泛论也。

　　二问谓妙明体尽正堕顽空此是居士错会纲宗之旨不但见错兼义亦谬解文中云妙明体尽谓理极情忘力在逢缘有转身活句况知伤触不借中自非知有不知有者如寐语相似安能识其来源也此正是曹洞血脉如灵珠在握又如哑子吃蜜心口俱甜不能向人吐露若以顽空释正所谓黑白相反也。

　　报阮澹宇郡伯(二)

　　昨于缘幻场中与居士论及佛乘俱无诠次即同体大悲亦是未了底公案吾人果于日用知同体大悲则步步踏着实地非心外之境耳古德云樵子负薪归机妇连宵织管他家事忙且道承谁力知恩报恩只此一偈不知居士折旋俯仰会荐之否果荐得则山头之白雪清冷冻杀法身脚跟之流水潺湲侵损渔父骈阗车马鳞跃子民不须格外酬机最喜尘中见佛狂歌醉舞夸本具之神通净几明窗乐现前之三昧不碍恒居火宅何妨倒跨白牛弄穷子珠夺饥人食剖微尘卷阅大千经世间之乐事百千万倍不足为比也贫衲以此酬居士枉驾之劳惟同体大悲订今晚向华严寺中以偿斯债希示的音其或未然明早则远征之念已动接浙之行也。

　　沧海一滴也世界一尘也贫衲近在石头城大作一场佛事究竟如幻大居士还见闻也无若见闻者作么生是亲切一句试拈出似贫衲使参禅作见闻种子也顷接翰教谓投芥未合良以宗门中事自非亲到古人田地所有议论悉梦寐中语阅九带叙焕然出奇所谓三止三观乃至无上无向无一无著而一非无者斯即向上着此论至精至极无人能到但以贫衲观之秪是教中底蕴亦是教中向上似非宗门中向上语吾祖师门下贵在转位旋机底一条活路居士肯向着衣吃饭处轻轻觑破大笑一场始瞥地耳然大章不妨流通与天下人作点眼药非文字也慧命中实受用也贫衲意谓宗门中长处只欲居士亲到耳诗酒二事故乃陶情然诗能劳思酒乃伤脾台下高年幸清损之慰所怀也。

　　报王季常郡伯

　　贫衲不惮番易八百长江千里为法求人虽则托钵空回惟与大居士夙缘深重而殷勤护念过于骨肉盖以法为亲非世谛比也向蒙问及楞严深旨若穷其始终虽释迦老人云兴瓶泻亦吐露不出况其他乎若云清净本然云何复生诸念此就众生界中未达清等四字而言果知得清净本然山河大地向甚么处得来缘生诸念从识薰起识如梦幻但是一心斯即从凡入圣又不当以觉复生迷为难惟吾祖师门下一句话头全身入理彻处如红炉烈焰干柴湿草无不烧尽还源如人到家决不被诸岐为障贫衲以此期大居士斯为出世正缘似不可别生疑虑也。

　　报俞容自勋卿

　　蒙问及曹洞宗旨此之一学最妙最玄拈穴细金针穿芒长玉线彩空中色相织劫外花纹若非家里人竟不识家里事非功力能到非智识能知惟没巴鼻道人始全身担荷辨荎草之味似不难耳想居士天资近道当深留意莫错过此一段大事因缘此生不打彻他时后日定悔恨在莫言贫衲不为居士说破决欲发明此事不妨以众善助之譬如雨露滋嘉苗也。

　　报余集生居士

　　震旦法席之盛无越于　帝都虽代有隆替悉系因缘非智力所能强也唯我　明圣祖神宗受灵山付嘱建立三宝弘通大乘是以天雨宝花塔呈奇瑞宰官开士倾心法堑实千载一遇应斯嘉运也二百年余芳规未替戴德愈新林下山僧朝暮祝诵未能报其万一岂敢效懒瓒辈不思弘法深益且念正法将沉魔风炽盛称悟称证者已遍域中付拂付券者几尽大地痛思古格为法重人宁以身陷泥犁不将佛法作人情是何心肠今时急于法嗣忘其远忧是何意调独掌不浪鸣只轮无单运拟欲遁逃深山不忍见此荼毒而居士复以慈心三昧见召将令不慧复为冯妇乎宗通说通内护外护居士似无愧公美印高敝刓心孤嗣乏贫衲实忝晞运耳旻昭横逼老人出山殊乏丈夫气象刚刀虽快不斩无罪三十棒远寄白门擒贼必先渠魁未知集生果能赤体承当与否百年旷兹盛举何异惯刽快睹肥牲两载疲于津梁犹如羸夫晲彼巨鼎且浮山双径先声已到诸执事人攀辕恐后今年决不出山语已在前意欲践后倘违初心以赴征命难辞众口进退维谷居士其代我商之一芥翳天毫端含刹边隅都会孰劣孰优今古异局彼此殊势易地未必相为暌合同异未可一辙而论若必按图索马恐剑去久矣高明如居士谅必不尔或是为法心深意圆而语滞耶　诸大檀护未及遍复幸宣鄙怀统希照亮不尽。

　　与顽石禅人

　　余出家来初历讲肆便知有此事因求出世心逾切于经教中非不留意知在识见中用事如经云以知解心入佛境界如将萤火烧须弥山终不能着又云如日当空照童稚闭其目自言何不睹多闻亦如是故知知解逾多非但不悟道且为障道缘也因拂袖别参初修空观五年虽则尘缘净尽于入理实未得力后于船子公案上又六年始瞥然也总不似贤弟寂而常照照而常寂谓之工夫欲将此心用心非但一生穷劫至劫似不能了何以故以能寂能照之心为根本故又以此心念虑不起为本体独露岂待少时只饶从生至老总不起念此念之根曾瞥然否若果无根性于境缘上自不别生心触目遇缘如木石相似于本体上亦没交涉也况在念佛作观之间邪不知贤弟将何为本体又将何为独露若以念虑不起时为本体自是念虑不起非本体也若以常寂为本体即是常寂非本体也若日用行事为独露正所谓业识茫茫非独露也若将常照为独露自是常照非独露也如贤弟本意恐在教上揣摩即在八识田中认作本体故曰朦朦胧胧如在灯影里行此是实供非妄语也去岁予与贤弟坐松阴闻鸟声堂上论现量取境如一一明了秪是教家事与宗门中悟入大似隔靴抓痒也三唤侍者非容易会去若作容易会国师彼时只消叫一声便好云将谓吾辜负汝却是汝辜负吾何必三呼三应然后乃尔须知别有深深意岂是檀郎认得声便作悟门也旧时行履姑置之勿论果到不疑之地当时便得实用又何待病后为然睡梦不得自繇此又据款结案大可笑耳复云岑大虫示人太孤渠往往见人陷此涂辙非是遏捺学者故尔为之乎当知岑师如吹毛利剑拟其锋者即丧身失命可谓婆心太切也佛云真非真恐迷岂但掀翻识情窠臼即真之一字亦不知置之何地况以外书平旦之气似之乎大似梦中说梦又可发千载一笑耳大珠和尚问马祖祖曰即此便是大珠故为有力者负之而趋恐亦未知日用行履若向这里认其太赊不但未会大珠恐亦未见马祖也又云识者知是佛性不识认作精魂折中且置贤弟还识也未只须日用中是佛也须吐却临济云老僧未曾向紫罗帐里撒真珠与汝诸人胡喝乱喝作么如不向紫罗帐里穿下过来未免有红紫之诮非宗门得力之句也又用心曰无事时不怕不明白唯防念虑起时若知一念缘起无生即化了此是将缘起无生化念虑宗门中还容得此等说话么三十棒教谁吃又云应物时不怕念虑起只怕不明白明白时即有念慧有现照此又以明白治念虑宗门中还容得此等说话么三十棒教谁吃又云本体本具照而寂也宗门中还容得此等说话么三十棒教谁吃此即是教家老婆舌头非悟门也又云不必工夫又云如是保任又云勿忘勿助种种皆颠倒度量之心非参究也即前为贤弟说只是似不是真即此似字亦权巧也安慰也如果似不待此体会动着便脱捺着便转不必引经引教转引转远不相应何也盖为从来不曾参究悉以知解心印定正所谓认奴作郎认贼为子也古德云三世诸佛不知有狸奴白牯却知有僧问九峰云如何是头曰只须知有进云如何是尾曰尽却今时其知有二字岂是揣摩识情以日用为知有耶予会拈云三世诸佛不知有掬明月于无影树头狸奴白牯却知有剪白云于不应山谷谁能知此意除是长啸者与贤弟知有是同是别又云宗门中一切奇怪言句无非要人知此事只此见贤弟悟处若作恁么知解宗门扫地而尽知有二字何曾梦见者乎只此知有贤弟便可用心直要彻见古人幽隐深奥所以云若要知此事直须高高山顶立深深海底行向威音那畔翻身十字街头打睡更须白汗交流吃痛棒始得不然则照而寂寂而照终日保任终日不起念无事于心无心于事体悉此意未为良证也。

　　与善来禅人

　　迢递三千里因循十二时支那都走遍可惜脚跟皮汝才入门时便识汝了也东走西撞图个什么若是皮下有血底汉子自当择一本分宗师三二十年搬柴运水垦土掘地未为分外今时有一等假知识魔魅人家男女开口便云有甚么禅可参有甚么工夫可做直下承当蚤是迟了八刻繇此谓之俊捷谓之英灵谓之天然谓之超拔于本分上既不用心将这些业识销磨不去噇了施主饭学诗学字学颂古学开示只饶学得口头便利诗过李杜字压钟王颂古如云兴开示如瓶泻秪唤作业识茫茫纵哄得人信向礼拜供养秪装束得一个皮袋子一朝败坏时手忙脚乱阎王老子放他不过镬汤炉炭剑树刀山百劫千生未有了底日子出得头来知是几多劫数以清净眼观此等假知识如厕中虫如净地上荆棘如清风里臭鸦又唤作无惭愧人无廉耻人汝还知么汝还辨得么若具参学眼向这里辨得真伪便好于衲衣下抖擞几根肋巴骨四大子假合便鼓两片皮能讲能言一口气不来向甚么处去莫承当个事便休去莫将经书上印证去莫随善恶业牵将去莫将尽十方世界都卢是个自己本无来去若如此见解将来饮洋铜吞热铁管取有分在既不如此又作么生得的当一口气不来毕竟向甚么处去如坐在银山铁壁之中秪求迸开还容得第二念起么还容得思惟分别么到恁么田地只须　地一声向威音那畔又那畔翻个觔斗来始可向博山这里吃痛棒不然且就千岩万壑之中打野梩消日子总不干老僧事偈曰学道如牛毛发明如兔角人人喜平易那肯窥山岳积翠与重岩终是难描邈名言并奇句情想乱穿凿撞着黑面老未免遭贬剥有志丈夫儿趁时须早觉打破生死关始可称绝学。

　　与刘胤平太史

　　佛祖之道贵在得人如弥勒庵与诸昆仲初会时秪欲居士深生信解世谛有为之法非山野所望今科名巍赫系因缘和合偶尔成褫亦乃夙世灵苗之所发生当思之未兆之先所谓寤寐勤劬思报佛恩切不可自生怯弱孰为有力孰为无力孰为大根弘愿孰为浅根劣器居尘出尘全身担荷者舍居士其谁欤又当念生死事大无常老病不与人期失之刹那悔之永劫参究一念不可须臾忘却禅警语作个策身符子远离诸过以期大悟凡在佛门一切善事尽其力量皆可为助道因缘若半遮半掩即同流俗非佛门弟子博山有一颂不免举似居士若向此颂子上彻去不须动步与山野大笑一场可谓老胡今日有望也颂曰博山事香灯居士援毫管千里审跬步两人缺一半惟有过量汉不被时辰转果知分寸长却笑丈尺短楚水吴山雾一团森然云树谩劳攒梅花无意枝头放烂熳枝头验的传后二句是山野昔所和偈语居士高发时不知曾记之否敬以点破可发千载一笑。

　　文

　　上养庵和尚七十寿

　　鹅湖山高云赩奕如盖如幢金蕊色照世明灯坐道场一道灵光烛天北独步寰中意自殊南方知识迥良模推开辨老门前臼夺得兰公肘后符梅花枝上露消息倒跨燕都神骏逸金钩海底钧鲸飞天目峰头银浪激归来占断白云春饭糗羹藜绝四邻德比黄梅躬饷母诗同慈觉劝尊亲天生纯孝既如此等视众生犹一子开堂法乳润枯松说法金鳞跃芳渚今年七十从心度半倍赵州花甲数使得时辰珠走盘吞干日月壶县树眉毛似雪画难传万仞须弥耸巨川拟同嵩少追芳躅笑与支那较大千。

　　奠鹅湖和尚

　　某年月日弟子某谨以素馐香烛之仪致奠于鹅湖堂上示寂先大师养庵和尚之灵龛而言曰於戏先师灵心湛寂道性贞醇幻化八十春秋浑无起灭成熟千生善聚示有去来梅花枝上笑拈不夜之春茶铫炉边剩得活人之句见野燹而知起处境量消融封锁钥以验方来真机独露不起日旋三昧大施无碍钳锤悲花法雨洒人寰慈意戒雷轰碧汉不谓化仪告毕缘应已周金棺掩耀俄惊白树以兴哀鹅水藏珠不睹玉毫之散彩白云惨乎无色瀑布凄以断流颓法门之华栋四众何依竭觉海之灵波群生失润某等夙承洪铸仰戴玄猷瞻模范以步趣风高莫及藉声光而提命恩大难酬叨餐法乳之深徒恋双趺之迹溪毛涧水聊为最后之纯陀海月山云永作吾师之供养至痛无文真照靡隔。

　　念佛文为栖霞一门禅人说

　　夫净土者乃一切众生究竟安身立命处也念佛者乃一切众生第一背尘合觉门也寂光真净惟是佛居从此垂作实报净方便净及同居净以接引彼菩萨人二乘人及凡夫人既从实以施权则无权而非实既随义以立名应顾名而得义惟净土之致不明故念佛之理亦昧但谓自性即是弥阤而不知弥阤不外自性但谓无念乃为真念而不知净念即是无念是以究极于一心不乱则诸佛心内众生时时成道托修于执持名号则众生心内诸佛念念证真念惟是佛如百川朝宗大海佛全在念如琉璃内含宝月不惟感应道交亦且自他不二但令谛信不疑决定无诸岐曲也余幼慕禅宗得入寿昌之室谬承记莂三十余年寥寥海内有唱莫和刁刀鱼鲁转见参差方知祖师西来事出非常有大利者必有大害功高易进无如净土一门念佛得度今正是时之语非欺我也一门禅友结莲社于栖霞禅室摄念佛人同归净土可谓末世津梁人天标榜乞余一言以作警策余尝谓一切行者须信自心有成佛种子信如来有接引大愿信有净土可生信有弥阤可见将一句佛号蓦直念去念到一念不生则凡心即是佛心更何生死不了真可谓直捷稳当者矣势至圆通文殊三昧谁有志者而肯舍置弗修习哉。

　　放生文为报恩自观以之二禅人说

　　五浊恶世缺陷众生举足动步无不是业招因带果无不是苦而杀生一事则犹业中之业苦中之苦也止恶行善莫急于戒杀转毒为慈莫善于放生故五戒十戒具足三聚莫不以此为初基果位圣人因中大士履真上贤出假菩萨莫不以此为首务初果锄地而虫离四寸道共戒也声闻入定而刀杖变花定共戒也菩萨以自在力现三涂为净土慈成力也如来以佛眼观大地众生同成正觉悲无碍也好生之德普涵于九界放生之功直圆于佛果而世人每易视之者良繇同体之理不明故也盖性为生理识为生基生机蕴于意地生缘炽于六情遍观三界无非受生之场备阅六道咸禀妄生之气达无性者方了缘生悟无生者乃能护物以无缘慈运同体悲能会万物为自己故拔苦与乐根于心现于事不期然而自然也若未明斯致形迹为碍物我成敌在彼既有必偿之果在我仍造必报之因因果相酬循环无际苦口良药如水投石则奈之何然奔涛狂澜勿忘中流之砥移山抒海弗替初心之诚难行能行亦在当人之自奋耳苟能断杀业除杀法离杀缘灭杀因忘杀机于根尘识界盎生理于依正自他则菩提涅槃便可向放生一事中荐取岂世间功德所能仿佛哉自观以之二禅者率诸善友创此社于报恩大刹予为申明其义以告同仁俾能放所放咸契无生缘生之理庶地狱可以顿空佛性可以顿了谓放生社即寂灭场可也。

　　序

　　重刻五灯会元序

　　释迦不出世祖师不西来佛法遍大地谭玄口不开当此时也语言文字踪迹不来棒喝机缘锋芒不露逮夫拈花示众牵起陈烂葛藤立雪安心突出现前公案遂使宗风广衍慧日高悬燃长夜之灯群昏顿晓拈一茎之草法界齐观驾车须是打牛磨砖岂能作镜如灵丹一粒点铁成金至理一言转凡成圣六代破水中之影触目皆真五宗竞空里之花通身是胆横趋而出笑木　以何堪撩起便行悟佛法无多子睹水影不从他觅处处逢渠断脚胫痛见己非头头是道若论佛法一切现成谛审玄猷千灯互照龙蛇分于棒下凡圣藉以喝通机发于未兆之先用施乎形声之外乃至一言褒贬一棒纵夺以非为是口似甜而意甚苦之以是为非心实允而辞无洽矣虽久参耆宿不敢以正眼觑况识情解路能通之乎所以道狂机劣解不可以大法示不可以宗乘闻譬夫美食置诸秽器祖不云乎醍醐上味为世所珍遇斯等人返成毒药惟大心众生始能担荷入斯乘者不可不自慎也会五灯为一书者宋灵隐大川禅师未蒙入藏虽一二处刊行安能广布自性禅人顿发大心谋于观察曹君为之首倡募诸同信工过半矣余初上鼓山闻其事欢喜乐成复征余为序因援毫以书其大概云尔。

　　万佛名经坛仪序

　　众生净觉诸佛慧门繇薰变而成凡随净缘而见佛既随缘染缘实无生圣凡迷悟悉强名也圆觉经云知幻即离不作方便离幻即觉亦无渐次如此领略不假渐修非作故无本性无故良以众生情生智隔想变体殊趋暗背明舍安投险纵无明之嗔火燎功德之稠林沉业识之爱源涨真常之觉海戒乘路塞人我山高众妄起而邪见生诸器成而金体昧随情逐境破四弃之清规动念乖真结八重之障罪根本系乎七众无论是俗是僧结业失于一时岂分在此在彼受六交之苦报虽千万劫必偿造十习之恶因纵亿万生不返是以群灵竞出大圣垂休驾苦海之慈航开觉城之锁钥说难思之忏法彰诸佛之洪名设坛结界献供悬幡烧种种香散种种花兴大悲念发菩提心礼佛一拜借壮士臂以折慢幢念佛一声掷如意珠以澄浊水空诸我相彻彼真源如涤净器以见纯金似揭晴空而清智眼贵在力行毋容忽念瑞凝相现罪灭福生若能谛信不疑定许超凡入圣斯经自某朝翻译载于藏典人所罕闻兹因某禅人化某居士运大乘心广诸佛行严涅槃岸拔众生苦消黑业于当念财法二施投智种于悲田贤愚一致或云我本宗门禅客毋容琐琐事诸坛仪当知彼即地狱罪人莫呵饶舌愿赐流通。

　　重刻圆觉经序

　　夫缘生无性生佛之迹本虚无性缘生圣凡之形宛尔随业感而报分优劣逐境浪而识变精粗如来大光明藏是众生净觉之本源众生最清净心是诸佛本起之因地当知无明无体皆是空花实际非尘妄念轮转究竟圆满体常寂以遍十方平等道成心恒通而舍利土不妨以幻修幻肯信居尘出尘开总持之门绝去来之相登涅槃之岸忘得失之心虚空何更生花真金不重为矿贪欲断而生死断爱渴除而理障除非植二乘顿超五性无取无证眼不自见眼非智非愚心不自生心植众德本成就道源悟圆觉以净觉心取静行而澄行证客尘永灭妙体方周闻在刹那悟通旷劫二十五种轮观随顺繇人百千万种法门枢机在我执四相而生颠倒二妄相依了六情以契圆明一心匪碍作止任灭仗知识以销融憍慢爱憎观众生而同体期限成纯净之乐忏悔断结习之根悉备上机顿圆种智是为十二分经清净眼目三千七百祖师密传之要领也兹因顾居士发心重刊使一切众生入文殊智海普贤行门履圆觉妙场坐华严法界激予序引予不敢以宗乘中较其优劣大抵就斯经旁通个消息耳是为序。

　　建州弘释录序

　　余作驱鸟时尝游闽中知建州为理学渊薮后阅传灯诸书又知建州为禅学渊薮每见建州僧必询其乡之先正然往往不能对因为悒悒久之丁巳春吾弟永觉师初弃儒入释从寿昌先师学枯禅因与道其乡之先正甚悉皆粹若珙璧逸若凤鸾多余所未及知者余喜甚指其胸曰此是一部僧史记师曰吾将志而传之无何先师没师来博山同居者五载余间索其旧诺师曰俟识鼻孔后为之后归闽隐山未通消息戊辰春余自鼓山还博山道经建州师迎于开元寺余一见而识之曰今可志建州僧也师笑而不答余乃问曰寿昌塔扫也未师曰扫即不废秪是不许人知余曰汝偷扫去也师曰和尚又作么生余曰扫即不废秪是不曾动着师曰和尚似不曾扫遂相笑而别至己巳冬以书来博山则建州僧志成寄以相示且征序焉余阅其所集凡分之为四科首曰达本重明宗也次曰显化彰[示曷]应也三曰崇德录众行也四曰辅教备金汤也合之命名曰弘释崇法化也其识正其论确其采访博其分界严非良史也耶昔者道宣作僧史于唐弗长于文且不知有别传之事齐达磨一宗于枯寂之辈识何闇也赞宁作僧史于宋学富而才疏且列黄檗于感通列岩头于遗身列永明于兴福至于云门僧中杰也反舍之而弗列则其谬为尤甚觉范继赞而有述高华秀朗登作者之坛然止传禅宗诸彦可以称全史乎今师所志虽仅仅一州而宣宁让其雅当觉范推其完备迥然独出前无作者即此可以窥师之一班矣矧千载之上藉师而传之千载之下藉师而知之是师之功固在千载之上下也建州称弘释者非师而谁欤余故乐观厥成不辞而为之序抑又闻师撰述甚富尽当杀青以传若然则天下后世有大造焉非独一建州也余请拭目以俟之。

　　重刻莲宗宝鉴序

　　优昙大师彻证禅宗专心净土自利早圆悲臻未悟将念佛一门集成十卷显诸佛转未转之机轮辟众生信不信之障碍其引据确其总摄周其设教融其指归捷可谓大有功于后学者也慨末法我相自高边见分执贬净土为小乘指念佛为权行甚者向人涎唾下觅尖新语句蕴在八识田中以为究竟极则及乎到头一毫无用是之谓弃楚璧而宝燕石返鉴而索照也其亦不辨甚矣夫我释迦文佛不妄语者不异语者弥阤经云一心不乱专持名号乃至七日即得往生法叶经云若人散乱心入于塔庙中一称南无佛皆共成佛道此其披心沥胆彻底为人此言不信谁为可信此言可信又何疑于净土念佛之门乎要而言之七日不乱为何等心入塔庙称南无佛之时又何等心能者得之禅道如是而已若是真师子儿哮吼一声百兽脑裂说净土亦得说禅亦得说净土即禅禅即净土亦得双是亦得双非亦得终日念未尝念终日生未尝生终日无念不妨说念终日无生不妨说生圆阤如摩尼珠求其住足处了不可得何禅何净土而乃二之然虽如是更有一句弥阤未曾道着欲尽情吐露奈舌根短也噫掣电之机留待哲者。

　　八关戒序

　　众生受佛戒即入诸佛位位同大觉已真是诸佛子此菩萨戒非八关戒也然戒有大小体非异同戒有广略理无分析戒有断续性绝开遮自非利生大士不无犯于尘劳有力行人何难行于顷刻跻缘生之道岸一日之斋通累劫之津梁一日之戒谩言琐细具得全功不论短长顿同全戒譬如饮海一滴味同全海又如一滴投海同海全波须知戒浅功深因微果彻兴圣人之方便悲开诣实之权标大士之指归喜见从权之实清山主撮其简要吴太史核其攸同收圆行于一时植殊因于永劫不拣贵贱勿论智愚但办坚实心肠定入华严藏海。

　　生生社戒杀放生序

　　语云护生须是杀杀尽始安居此勇猛丈夫决定志也良以众生恣无明窟养烂坏身秪解杀他不知自杀五魔炽盛六贼戕害四蛇毒攻二鼠交啮从劫至劫杀吾慧命劫吾法财可谓大冤家大怨敌而且亲之爱之从而结之杀一切众生啖其肉血恣养四大一气不来尽成灰壤因有限身造无穷罪根性陕劣迷极不返三途报至谁当代受若能返照是大不然当披坚固铠仗金刚剑斩魔贼于五蕴盖林中逐蛇鼠于无阴阳地上广法身之慈怒起同体之大悲见一切众生如一子想无彼我相以无缘慈化无相众生此云栖老人深达法相也湛上座兴悲运慈悉仿云栖轨则而桐之诸上善人互相鼓导生社繇此而兴杀业繇此而断岂但戒杀而且放生岂但救众生命实乃续诸佛慧命广一切众生慧命也何以故以同体故其无功之功无德之德所谓以杀为生吾不得以笔舌名之也。

　　报恩品序

　　闻夫苦海无边慈恩匪一情想局于限量识性迷于无知限量则灼有亲疏无知则妄分彼我轮回于生死三途之业报何穷旅泊于人天九有之升沉不息改头换面多生父母结盗贼之冤戴角披毛历劫宗亲偿儿女之债大师兴慈悲念说四难报之法施长者现衰迈年诲一恶性之逆子胸前而寝膝上而游真情普矣男为慈父女为悲母亲爱弥乎以世界为殿堂以人民为根本　国主之深恩莫报以神通为利乐以度行为修因诸佛之慈德无休舍幻化财植人天福身命顿超弃有漏躯绝坚固想传心为最解法义而流通法义还他三界智人知深恩而报答深恩须是九涛居士不辞饶舌愿入斯乘。

　　正观禅人刺血书华严诸经跋

　　夫大法难逢真乘罕遇千灯供佛酬半偈以何辞四句润心舍全身而不吝况破尘出宝法界全经大士因门如来果海塞满龙宫之藏具在一尘播扬鹫岭之奇纵横万象自非旷劫植菩提之因地安能手捧目观偶此胜缘哉正观禅人夙薰种智修假多方出娑竭之涌泉绣贯花之妙品加利刃不见当机之痛流鲜血无惭捐体之施书报恩金刚华严共计一百有余卷以弘宝筏庶渡迷津蔓衍不二之雄文舌根流出腾跃难思之义海笔底翻来反观法帙得成肌肤无损胜妙广博幻质何乖得浮世之便宜履法门之径路妙缘斯在道岸非遥。

　　疏

　　广福庵化藏经疏

　　个中不立元字脚一大藏教向甚么处得来随方建立总持门七百函经从自心中流出睹明星而悟道瞿昙之鼻孔顿开拈茎草以投机帝释之面门剺破一片白云弥漫几多归鸟迷踪山河大地作琴声到处花飞蝶舞水鸟树林谭实相何须鸟迹虫文得鱼兔方舍于筌蹄盈仓储始忘乎田地剜千灯而供养信知大法难逢舍四大以酬心秪为恩归有地周廉溪发弘誓以相资众居士乞片言而为引续佛慧命而寿命无疆劳己色身而法身始显佛缘克就世道遐昌。

　　觉慧寺化藏经疏

　　法幢高竖人天之白业薰成宝藏遥颁缁素之玄风始着舍金轮而谈真谛拴回带雨泥牛剜赤肉以博真诠倒跨嘶风木马普眼云兴二百问人人衣缝绽开普贤瓶泻二千酬个个钵囊盛满抉骊龙之至宝须探觉慧奇踪踵伏龙之芳尘要入普闻玄径天垂宝盖千余年之灵运重来地界金绳四大海之真源复涌打开瞿昙宝藏大家乞我一文竖起慈氏层楼普愿同拈片瓦缘生之实相有据谁申较量之功性地之灵苗再生好下有情之种。

　　护生社募缘疏

　　真心弥亘宁有六道之殊形妄念随缘遂感多生之异质如来大光明藏是众生净觉之本源有情最痴暗根含诸佛妙明之因地虽报缘聪聪蠢蠢然觉性完完全全蛛结网机械可知鹊营巢灵心逾巧鳝解钻泥而隐虱惟趋暗而奔观蠕动咸自贪生虽伤残而犹恋质舐儿之鹿涕泣而肠断幻囊护子之虫命坏而身环旧穴瘳乳舍将烹之鳖投珠医未死之蛇何忍剥皮剔骨活泼泼以入镬汤劈腹剜心魂飘飘而惊炉炭泪未干而皮毛脱落肉尚动而厨灶喧哗可怜顷刻下咽喉谁识神号鬼泣肯信无端被烧炙须知果欠因酬三途之业报无休万劫之羁縻不息岂可恣情悖理烹鲜择肥恻隐忘大圣之真慈食啖导凡愚之恶习无纤毫好生之念借口曰万物养人兴残惨造业之心又岂知三途在我不爽丝发如影随形普告达观长者大发慈心效解网之仁启放生之会杖头之青蚨不惜囊中之故钞何悭脱笼槛如出囹圄好看理羽毛而愉快免砧几如离屠肆灼然全幻体之灵知鼓翅空中现黄衣而拜主昂头水面旋印纽以酬恩果报无差循环不息莫呵饶舌愿赐登名。

　　法云寺修造疏

　　华藏献奇闽地概称佛国阎浮选胜樵潭剩有僧居喜列祖以传灯赖众檀而乐善山林积翠泉石凝光兹因道镌禅人锄破云霞芟除荆棘寺基复古殿宇维新酬微笑之胜因集同参之净侣横吹铁笛倒跨泥牛采汲不虚施一任蒸云骤雨茶汤应有待从教日炙风吹烹佛祖之心肝敲虚空之骨髓直欲顿开碧眼预须成褫茎茅严丈六之金身旋七重之宝盖饮断流之迅水踞峭壁之悬崖炊无米之香糜燃非薪之烈火乡坊城市总须乞我一文居士宰官普愿亲垂只手果因不昧佛道斯成。
嘉兴大藏经　博山无异大师语录集要


　　博山无异大师语录集要卷六

　　首座成正　录

　　偈

　　示董岩达空禅者

通达虚空翻白浪好把家私都破荡有眼不见有耳聋赤肉团中加痛棒从教白醭口边生佛法尘劳一坦平正念针锋劄不入面皮铁铸没人情非礼莫教轻动步举止安详要回互谩将知见妄疏亲拶碎疑团须妙悟不破疑团誓不休放出沩山水牯牛一朝蓦鼻穿归也迥地遮天这一头

　　示峰顶智建禅者参无字

狗子佛性无当下绝亲疏如入千寻浪惟求赤尾鱼有角非关鲤无须不是渠有无俱剿绝直探骊龙珠又如四面火前方一线余退步即烧杀横趋亦丧躯烈焰非停止求生莫待徐用意切如此管取发灵枢

　　示参禅偈

参禅须铁汉毋论期与限咬定牙齿关只教大事办猛火热油铛虚空都煮烂忽朝扑转过放下千斤担

　　　　　　又

参禅莫论久不与尘缘偶剔起两茎眉虚空颠倒走须弥碾成末当下追本有生铁金汁流始免从前咎

　　　　　　又

参禅没主宰秪要心不改万汇及尘劳旋坌谁愀[怡-台+釆]坚硬可擎天勇决堪抒海虽然未彻头管取前程在

　　　　　　又

参禅发正信信正魔宫震片雪入红炉赤身游白刃只寻活路上莫教死水浸大散关忽开倒跨毗卢印

　　　　　　又

参禅休把玩倏忽时光换至理虽玄奥秦时镀铄钻咄哉丈夫心着手还自判百年能几何莫待临行乱

　　　　　　又

参禅无巧拙一念贵超越识得指上影直探天边月劈开胸见心刮去毛有血分明举似君不会向谁说

　　　　　　又

参禅须趁早莫待年纪老耳聩眼蒙眬朝在夕难保生平最乐事到此都潦倒佛法本无多只要今时了

　　　　　　又

参禅莫治妄治妄仍成障譬欲得华鲸管甚波涛漾至体绝纤尘妄心是何状谨白参禅者斯门真可尚

　　为蒋居士荐母

叱去泥牛木马横拈玉线金针刺出真空锦绣何须向外追寻

从来不是众生何用更求活佛放光动地者谁唤作天真一物

　　示雪航禅人

行尽千山与万山逢人特地放痴憨一朝看破枝头月始觉澄潭彻底寒

　　示智镌禅人

一片闲云归岭去三间茅屋旁山隈乾坤褁向袈裟里今日分明付大梅

　　示照浮禅人行脚

问君曾读五车书[打-丁+龠]管成文似有余我已摇鞭君信否归家应笑倒骑驴

　　示成涵禅人省亲

几回梦入故家乡麦饭葱汤谩忖量踏遍山川图甚事只须亲见本爷娘

　　示志西禅人

分明两口一无舌　土扬尘无间歇突出海门大日轮元来却是新罗月

　　为六雪禅人入关

翻思昔日云门老关字相酬最上机分付博山訚道者莫教辜负翠岩眉

　　出关

始行大事六年雪顿入圆明一片冰今日幸亲无缝塔掣开关锁万千层

　　示穆禅人

逢缘不尽谩云休细看沩山五字牛肯信虚空成粉末劫外无身何处游

　　示筵禅人落发

当机削去娘生发露出摩尼顶上珠分付时人高着眼此回亲见赤须胡

　　答周肯成居士

苦海中流弄钓竿从渠漩澓不相参西江涓滴如吞尽沙界都卢一座龛

　　示素真居士请经坰

生成一片铁心肠猛浪狂风颇厮当今日回观山顶月逍遥谁谓脚跟忙

剖尘直欲见全经舟楫何辞泛远溟怪石狂风穿下过此回始道佛家宁

　　挽刘和鹤孝廉

澄江风细浪花开曾得金鳞上钓来抹嗒不随烟雨散暮云几度夜招回

岁寒心有几人知六月梧凋不近时却忆讲经台上约而今已写挽君诗

　　示众禅人

一茎草上现琼楼吸尽支那四百州嬴得清风收白汗何须特地使人愁

天高地厚问端繇棒喝交驰卒未休换骨洗肠犹不是谁知屋里贩扬州

话头一句如弦直闻说如何见面亲纵是风恬闲不彻还怜活水跃金鳞

一句话头如铁橛三千里外步如初从来心法无前境大地收来一草庐

一句话头如铁橛逢人那论是和非直教冻杀阿罗汉春到僧园菜甲肥

一句话头如铁橛年年九日是重阳旋风八字打不尽开眼明明入镬汤

一句话头如铁橛从前知解尽掀翻忽朝白浪滔天地无手人撑没底船

　　示如是禅人参无字

赵州无古今有伶俐衲僧颠倒走若于二处见根源大似面南看北斗破无字两重关重步登高万仞山纵饶绝顶横身过吸雾披云未可闲笔直路行将去谁管途中住不住只教倒跨紫金毛反侧始能张露布海底尘山头浪奥语玄机都不向月皎风清夜静时沾着纤毫成莽荡反覆看不较多泥牛解吼木人歌油瓶丢向篮筐里笑杀当年凌行婆

　　示六义禅人

谁云有六义宁知一字无寄身如浮云经世一须臾男儿气浩然眉宇动天枢灼然没巴鼻迥与生死殊打开大散关壮哉始自娱莫学班白人喃喃读梵书论义如流水究竟若交芦真是狮子儿生成铁额颅又如猛丈夫抒海求明珠只教亲瞥地裂破祖师图

　　示陈居士

遍界不曾藏眼根岂能见除是悟心人当下讨方便单提句话头深追与力究才欲涉思惟圆明成过咎譬如破重关力与万人敌通身都是胆输嬴在咫尺那复论危亡亦不分彼我抹转上头关无可无不可果是狮子儿不向那边讨力就解翻身根尘光皎皎清风拂夜月旭日尽朝露万象咸点头森罗尽回互唤作无事人唤作猛烈汉更拟问如何水浸石头烂

　　送无泽禅座上罗浮山

缅想当年景泰师芟茅构室海之湄罗浮绝顶恣遨游铁桥峰畔连瑶池石门方广容几席三更日上海水赤漩澓乾坤辩故新吞吐风云度朝夕上人今往亦何求纵步勤登二石楼倒视沧溟如涓滴一千瀑布称雄流明月坛边戒剩有杀佛焚经夸抖擞锡杖源清浴活龙玉鹅峰峻逢花首七十二洞奏天乐百千草木成琼阁夜深险极转身难踢破指头亲见脚我亦将来步此山入林端不问人问折桂茹芝间岁月时临清碧照衰颜

　　示林野上人

真修行办己事愿与释迦为嫡子迥脱尘劳大丈夫好将名字标僧史住深山栖岩谷那管春花秋草绿一个闲人天地间饥寒饱暖随缘足锄为枕草为毡睡眼摩娑白昼眠西来大意山头有何必临机更竖拳不劳心枉费力华藏庄严在咫尺大千沙界绝遮栏烦恼无明都解释不动步是真修体露金风得自繇看破世间颠倒事青林深处一声鸠

　　示念如上人

一口气不来毕竟甚处去重玄奥义从斯起阎浮走遍万千遭历劫何曾离自己识得自己是何颜毳衲横披露半班峭壁悬崖穿下过方知峰顶有层峦

　　示本宗上人

如何是本古路崚嶒踏得稳如何是宗澄江水底口头红麻三斤与干屎橛蹭蹬如吞荆棘蓬识得此心无二法动容不待眉毛眨破烂袈裟撩乱遮峥嵘头角恣腾踏不学诸方五味禅清风过耳自悠然圣凡家业都抛却撒手徜徉笑掣颠旋身不踏无明草佛法尘缘都潦倒本源灵湛绝周遮海底珊瑚和日皎

　　示慈门上人

一句话头如铁橛眉毛不与眼相参究心自古无多事劈破疑团是指南疑团破处无涯岸突出衣珠光灿烂从他八万四千门门门撞着是这汉临济当年赤肉团至今鲜血尚漫漫真人褁向袈裟里鼓掌难教觌面看只须揣出虚空骨彻底无依休恍惚顺流笔直到江西匡庐深处蛟鼍窟五老峰前翠作堆劫风几变尚崔嵬江涛响入游人耳莫错呼为脚底雷

　　示湛如上人

圆明湛湛妙无垠如涉纤毫即是尘大地都来银世界更于何处觅金身休云妄莫分真只知一马生三寅匝地清风何所有笑看鹦鹉过西秦

　　示吴观我宫谕

一口气不来毕竟甚处去血肉身心非常住勘破缘生缘不生根尘即是大宝聚闹市丛中景物披何须山坞与江湄负薪樵子机头妇渴饮饥餐步不移百草头边亲祖意母拘路滑恣游戏谩将佛法当真参沾着些儿成垢腻本来无古亦无今肉髻明珠岂外寻黄鹤楼前伸转语方知居士问头深

　　示何芝岳尚书

一口气不来毕竟甚处去灵山古佛亲分付回头石马出纱笼肯就家庭守珍御净几明窗自在时花香云照碧罗衣夜深月下翻清影无蒂珊瑚露几枝折杖行兮途路杳旋身逾觉乾坤小不须别样问通津万事无如出处好眼动眉舒曰妙存鸦鸣知是几黄昏依正报中亲瞥地迥然无佛处称尊

　　示方广野居士

一口气不来毕竟甚处去急着娘生双眼觑洞然无物饱齁齁逼塞虚空何处住既无住处肯干休铁壁银山迸出头谩道腰缠十万贯端然屋里贩扬州世缘那更分清浊赤肉团中光闪烁简个柴头品字煨风流何啻三禅乐抚掌扪空意洒然浮山湖畔草芊芊倒骑驴子都游遍破雾披云不记年

　　示吴九涛居士

一口气不来毕竟甚处去百年光景从头数忙忙三万六千朝莫待临时申苦楚长安大道痛加鞭行不前兮亦奋然直待九重宫殿里金炉应有暗香传翻云覆雨曹山堕活泼机轮无不可才欲将心度量来温州桔皮不是火世间无水谩云波吸尽西江奈尔何酬渠祖意山头有紫雾红霞映碧萝

　　示胡冰棱县尹

一口气不来毕竟甚处去白日青天谁不睹还乡尽道是儿孙就里无容夸佛祖个中原不立阶梯土面灰头孰与齐欲问故乡晴雨候须知脚下有黄泥驱耕夺食男儿汉步不移兮登彼岸何必区区藉世灯额上明珠光灿烂夜无恶梦日无惊大地山河一掌平好把虚空百杂碎不期华藏宛然成

　　示宋大山孝廉

一口气不来毕竟甚处去晴是日兮阴是雨翻来覆去见根源裂破胸襟夸步武母拘坐卧及经行展似眉毛作么生雨后花香人发笑霜前果熟鸟相争道人懒与分时节囫囵不用频饶舌铁马嘶残劫外风大圆觉里无豪杰你既无心我也休两忘何必强追求赵州可煞添盐醋倾出当年投子油

　　示方肃之馆元

一口气不来毕竟甚处去母问三千七百祖公案交横眉目间无心理会闲家具法身清净厕坑筹没来繇处有来繇一朝拶出通身汗始觉从前满面羞着衣吃饭随时好何自稽迟不自了抹转娘生恶面皮触着通身都是宝开不成单合不双后园驴子系枯椿翻他觑井真三昧随处逢人竖法幢

　　示林下石居士

一口气不来毕竟甚处去劈头认取最初步纵横万里不离天莫待临时泣岐路欲知淮甸与江干连络骈阗车马残散尽浮云开眼看洞庭无盖法身寒冻杀法身成底事隔岸无分他与自尘尘刹刹绝纤踪谁道淫房并酒肆峭壁层崖不可攀还期陆地见波澜风声鸟语宣真谛都在龙眠烟水间

　　示能止静主

一口气不来毕竟甚处去穿过千门并万户佛法何曾有覆藏只要时人行大路才有纤毫即是尘幻缘真谛不须分杖头痛处知端的直下原无第二人譬若行船牢把柁南北东西都看破只图柂后清风生管他眼底浮云过不涉廉纤彼岸登传衣无愧岭南能深山茅屋谁为主土面灰头一个僧

　　示杨兰似居士

一口气不来毕竟甚处去自古慈门无阻拒宝所非遥趋进时纵横原不循规矩明中有暗暗中明明暗相参罢问程拗折骊龙头上角珊瑚枝畔水痕新抖擞通身虚捏怪眼耳鼻舌分疆界捏碎挪圆总不妨自买应须还自卖运水搬柴识得渠从来就里绝亲疏深山佛法依何住鸟宿云藏月上初

　　示谢中稳居士

一口气不来毕竟甚处去倒卓眉毛别有路　地一声猛省来人在烟云最深处心如古井不生波笑杀台山指路婆竖起拳头明历历放开布袋奈渠何觌面纵横无忌讳当机那论刹那际十方三世绝周遮逼塞谁分心境异尘劳堆里妙莲香东土西天谩举扬更有一言吐不出无人处所为商量

　　示齐季吁居士

话头一句如弦直生逼鱼蛇化活龙大地山河成粉末眉毛血溅梵天红

　　示方奕予居士

话头一句如弦直人在冰山雪洞来时节不同尘世界桃花九月满园开

　　示姚申甫居士

话头一句如弦直混入方知不夜天路载碧云云载月无身人坐案前山

　　示刘君含居士

话头一句如弦直行遍三千及大千掉转身来何境界夜明帘外月当天

　　示刘尔静居士

话头一句如弦直水底红尘山上鱼布袋都来收拾尽珊瑚枝上喜跏趺

　　示古田上人

话头一句如弦直劈破虚空胆气豪按下云头收两脚真情踪迹在渔樵

　　示止水上人

话头一句如弦直直捷何须论法身果是超方烈汉子脚跟不带故乡云

　　示恒如上人

话头一句如弦直风雨无停竟到家却笑后园驴吃草夕阳西照影偏斜

　　示陈聘之居士

话头一句如弦直裂破阎浮猛丈夫倒跨昆仑何处去眉毛睫上好安居

　　示吴鼎甫居士

脚跟无地不青山祖意还期顾盻间识得未拈花去处是非不到饮光颜

　　示众偈

话头一句如弦直地覆天翻不动心只有一条生活计随缘逾入逾知深

　　　　　　又

一句话头如铁橛碧云深处有家传相逢不必重宣说处处春风杨柳天

　　　　　　又

一句话头如铁橛死中要个活人来六根粉碎成团去优钵罗花遍界开

　　示孤月上人

讲席都游遍来参没味禅锄云栽紫芋引水种青莲邃谷岚浮树干柴火少烟松风与夜月相向不须钱

　　示李若杜居士

日明事无别间栽石上花晴空寻鸟迹阳焰捷鱼虾酒肆寻弥勒淫房讯释迦才将清浊辨缘境乱如麻

　　示金灿宇居士

日用事无别避喧转觉难饭余歌昼永烛尽笑更残一切但仍旧万般都是闲才生分别想知隔几重山

　　示魁杓居士

信心功德聚凡圣莫岐分放出唯三要收来只一尘不从他变态母用自纷纭识得衣中宝何愁彻骨贫

　　　　　　又

信心功德聚真个火中莲旷劫元无异今生幸有缘揭开尘界网印破水中天最喜金刚宝光明照大千

　　次曹能始廉宪韵示诸同行者

登山须及顶纵步莫移时路险惟凭杖岐分必问师云深行趁早日落悔来迟力尽机忘处堂堂我是谁

　　赠宫保元勋徐六岳居士

不忘灵山亲付嘱长安大道行人速一鞭木马踏花飞九重宫殿炉烟馥闲拈拄杖撞虚空逼塞谁分心境同到得还家花未老白云依旧故山中

　　赠彻候方心寰居士

不忘灵山亲付嘱大鹏久住金刚窟但问归家归未曾休将古德商迟速虚楼百尺倚晴空门闭梯捐路自通不动步时弹指入楼前木马夜嘶风

　　赠勋卿詹见五居士

不忘灵山亲付嘱红尘岂障参禅骨云衣不挂忽然苏满目桃花春簇簇春风吹树看春来露柱生儿笑满腮识得无生亲的子任君掩耳过经台

　　赠大鸿胪顾醒石居士

不忘灵山亲付嘱这个都非心佛物蓦尔通身热汗流一味之间百味足百味谁尝一味非旅中无系自知归解道澄江静如练令人常忆谢玄晖

　　赠冏卿徐南高居士

不忘灵山亲付嘱红藕池边波可掬通身独露放光明万里山河清净目庭生瑞草未为奇瓮里腌齑变紫芝碧眼胡师吞未尽酸甜只贵大家知

　　赠冏卿何天王居士

不忘灵山亲付嘱识取未生前面目柳风梧月主人醒扫花间杀樵青仆春到黄莺语亦亲半塘遥隔见通津还他宝钏金羁子任我穿衣吃饭人

　　赠勋卿俞容自居士

不忘灵山亲付嘱学道先教无厌足假饶已悟更加鞭管取千魔俱殒没护持须护自心王冰雪中间别有香大著眼眶看仔细丈夫眉宇旧昂藏

　　赠侍御徐孟麟居士

不忘灵山亲付嘱光明智火烧残牍逢人何处着商量尽日芙蓉看未足芙蓉霜刃向云磨魔佛繇来奈尔何露布已闻铙吹奏太平端许卧山阿

　　赠侍御任文升居士

不忘灵山亲付嘱缘生世谛多林麓剖开慧眼显全机肯向尘缘空碌碌突出衣中无价珍从来见处不依人大圆觉体光明藏净白元无一点尘

　　赠侍御吴黄岳居士

不忘灵山亲付嘱清光霭霭弥山谷举头谁不见青天男儿肯向他寻逐待客迎宾事事长跬步何曾离本乡了知动转非他物优钵罗花遍界香

　　赠民部朱罗青居士

不忘灵山亲付嘱回首纸穴凝蝇出疑情举处要分明莫把心量重卜度大千经卷一尘微只贵当人剖出之曾向洛阳官里过春花春鸟总宜诗

　　赠祠部蔡圣龙居士

不忘灵山亲付嘱慧灯好向风前续青天白露鹫峰明更从何处分真佛无分无别阿谁知当下知归我是谁猛火煆成清净土一声孤雁夜听迟

　　赠司马丽序皇居士

不忘灵山亲付嘱春气非传红与绿一念攀缘眼底花片言玄妙膺中物空诸所有实诸无活杀从来是丈夫山色溪声还跳出闹蓝风雨对屠沽

　　赠司马曹安祖居士

不忘灵山亲付嘱浩然气宇餐天禄堂堂妙用绝周遮百匝千重光晃昱底事分明说似君碧空花雨乱纷纭饭余柳岸经行惯清风微动水成纹

　　赠缮部吴泊如居士

不忘灵山亲付嘱海外波斯双赤足夜来龙藏掌中生锤碎休教添碌碌俊骨摩天秋气高虚空无物见纤毫驱耕夺食男儿事一任西风爽布袍

　　赠缮部王季常居士

不忘灵山亲付嘱雪冷须弥偏突兀拈来青枣大如瓜见后桃花青似菊热油铛舐大方馋莫使重留贴肉衫到得感恩知愧日许君亲见老香严

　　赠虞部白雉衡居士

不忘灵山亲付嘱社舞村歌堪荐入歌声鼓节遣谁闻耳中供个观音佛虚空消殒一人边草净湖南万里天一句相凭重道当石人双耳听声前

　　赠水部周敏山居士

不忘灵山亲付嘱珊瑚影映澄江绿清风明月两相知莲花水面如车轴石头城外草芊芊踏月穿云知几年一自洞庭歌罢后至今花雨尚翩翩

　　赠田曹金萝石居士

不忘灵山亲付嘱禅林直竖苍山骨迥然一念射当人此是吾家真种族空花轮转本来无迷悟俱非井觑驴讨得钁头些子味卧云啸月种松株

　　赠田曹吴鬯膏居士

不忘灵山亲付嘱刻刻须教深入木和身迸透顶门开六六原来三十六铁船无恙海潮通月落沙寒钓已穷若向此中亲荐得竹箫吹过断芦中

　　赠国博丁莲侣居士

不忘灵山亲付嘱莲花漏里西装俶一轮海日两头忙六字弥阤千遍读口中读赞心思惟直下追寻影自随生则决生去不去子规啼过古梅枝

　　赠国博钱叔蕴居士

不忘灵山亲付嘱宝华净界无延促眉眶之下鼻头垂何人解把舟行陆方舟渡子不曾迷说着河源却未知雪满短蓑寒梦破自惊身是钓鱼师

　　赠奉常林如冲居士

不忘灵山亲付嘱熟处当生生处熟却将生熟一铛煎跛鳖盲龟称万福出门何地不青山傍晚征夫闲未闲开彻碓花供醉眼磨成砖镜照衰颜

　　赠中秘吴文孙居士

不忘灵山亲付嘱头头法法光明域虚堂无事一声雷野狐跳入金毛窟金毛狮子解翻身这里分明不昧因吐却狐涎入狐队出山人是住山人

　　赠进士汪叔度居士

不忘灵山亲付嘱康庄车马偏难忽黄尘冉冉遍天涯凭君拭洗青山俗青山无况着秋烟鹿草龙芝种玉田独有一年收未得祖珍抛散禁城边

　　赠孝廉沉得一居士

不忘灵山亲付嘱得意华骝风趁足奔腾蹴踏见分明万里空山寻古宿寻人花影落缤纷玉带谁教报衲裙合有临行饶舌处钟山云似博山云

　　赠孝廉陈贲生居士

不忘灵山亲付嘱白石苍松堪击筑击出针锋一线通千流万派堪漩澓山头白浪海中尘囊里无钱剩买春月满珊瑚枝自露跏趺应笑劫前身

　　赠孝廉徐六虚居士

不忘灵山亲付嘱宗门岂傍他人入英雄眼底笑男儿清风古路无迂曲参禅先令识心间锦鲤成龙一跃间皮袋生光情爱尽淡将言句写溪山

　　赠奉常曹清之居士

不忘灵山亲付嘱参禅莫就禅中宿当日惟知剑柄长而今始觉毬门复枯椿未始是枯椿触处风摇白玉幢万里泥牛奔影去碧云无赖满春江

　　赠广文陈允嘉居士

不忘灵山亲付嘱断崖峰顶黄茅屋十方坐断见春风拨云夜看千花谷跨着杨岐三脚驴不逢渠处也逢渠解开布袋凭人看妙用临机果不殊

　　赠参军张时华居士

不忘灵山亲付嘱十年豫造征人服征人未免挂征鞍会免临岐多仓卒绣幢烟影碧油车放出南山鳖鼻蛇若道葛藤犹未断一杯清供赵州茶

　　赠参军周元执居士

不忘云山亲付嘱牧童明月骑归犊未到人牛不见时休随草色平川绿雨余芳草是前村牧笛无端欲断魂却向古邻荒寺去大家扶起破沙盆

　　赠司马刘斗沤居士

不忘灵山亲付嘱纵横出没无拘束闲云踪迹渺天坏魔佛从来皆眷属放生容易杀生难火宅之中叫野干露地白牛车上坐宝铃珠网夜天寒

　　赠光禄吴淳太居士

不忘灵山亲付嘱钵盂中是千钟粟横吞一粒齿牙香却笑饥人果空腹一粒原来何处生大千心亩廓然平夜来剩有栽秧雨好向绿杨听晓莺

　　赠典谒叶翼所居士

不忘灵山亲付嘱花蜂岂就枯枝宿钻向银山铁壁中他家好似无情物场开选佛看登坛莫道心空及第难踢杀猢狲缚杀鬼不知菩萨是何官

　　赠宫端丘言思居士

不忘灵山亲付嘱弥陀一句无真俗数珠绳断佛声消卞和剖破荆山玉分明宝镜映千灯择叶寻枝我未曾识得烧庵真供养泥牛摇尾过窗棂

　　赠孝廉李在璞居士

不忘灵山亲付嘱修幢拗折潇湘竹实相门开声悄然短衣破笠黄金域江风淡荡法身寒江雨凄清夜未残休把鹃啼比莺语万花丛里现优昙

　　赠中翰叶白于居士

不忘灵山亲付嘱期君试听无生曲无手人弹无耳听聚合从前亲骨肉团圞何处问他方一片空心选佛场打鼓却看谁作主钓鱼原是谢三郎

　　赠问卿余集生居士

不忘灵山亲付嘱尔自弹丝我吹竹合成一调供众生梵天花雨成夭谷搅不清兮烧不香捉贼须教有正赃溺器踢翻清夜晓传灯名字间僧行

　　赠都阃余周生居士

不忘灵山亲付嘱日午虚窗剔明烛厨前巧妇细思量自笑能炊无米粥诸天同器不同餐肘后金符近已刓马足似云弓似月将军今夜下三韩

　　赠太学方士雄居士

不忘灵山亲付嘱青山满目原非物荆棘丛中穿过时何论横趋与直入旋风八字打将来宝网金绳触处开万壑千岩春自暖兔光和露护珠胎

　　赠太学汪吉所居士

不忘灵山亲付嘱加鞭倒跨泥牛犊牛背频将铁笛吹声声韵出无生曲无生曲子孰赓和石人解拍木人歌游遍支那归去晚衣冠之下古弥陀

　　赠文学陈旻昭居士

不忘灵山亲付嘱琼苗远发浏阳佛扬吾家丑逼吾忙管保千生受涂毒千生只在一朝圆毒鼓声腾万马先廓尔子韶明物格紫云金殿暗香传

　　示余得之居士

不忘灵山亲付嘱日用何妨耕与读书中全露圣贤心大似良田获嘉谷圣贤俱自道场来儒释源流莫浪猜会得拈花微笑旨龟毛拂子舞三台

　　示泰水禅人

一口气不来毕竟甚处去剔起眉毛知住处银山铁壁也须开劈面当机解回互大力量休恐怖赵州略彴古今传笑看几多驴马渡

　　示邓九如居士

顿悟心源开宝藏灼然笑点马师圈顶门果具摩醯眼黑白终归句下圆

　　示李何事居士

顿悟心源开宝藏摩娑睡眼见青天现成公案重拈出三个猢狲夜　钱

　　示傅远度居士

顿悟心源开宝藏衲衣底事有来繇囫囵吞个青州枣直至而今饱不休

　　示刘今度居士

顿悟心源开宝藏庭前柏子话偏长道人不谙西来旨一阵清风一阵凉

　　示邓直卿居士

顿悟心源开宝藏家风不与世人同百千万种诸三昧只在寻常语默中

　　示刘文长居士

顿悟心源开宝藏全身领荷亦迟迟更思吸尽滔天浪笑倒江西马大师

　　示叶对育居士

顿悟心源开宝藏肘后灵符衣里珠几多玄妙都抛却认取杨岐三脚驴

　　示王有功居士

顿悟心源开宝藏毗卢顶上好安居须知别有通霄路烈汉从来不畜书

　　示吴叔达居士

顿悟心源开宝藏随声逐色过朝昏一条拄杖穿云走得失亲疏总不论

　　示瑞崖上人

顿悟心源开宝藏扶桑元在海门东衲衣时藉云霞补剪尺无烦问志公

　　示泡庵居士

顿悟心源开宝藏眉毛血溅梵天红横拈宝剑当阳掷触处逢渠振祖风

　　示元淳居士

话头一句如弦直耀日精金觌面看行过水晶宫殿去门前尚有玉栏杆

　　示顾长卿居士

话头一句如弦直甘露还从天上来八角磨盘亲拨转无根树子倚云栽

　　示姚邻卿居士

话头一句如弦直进步宁知行路难稍得顺风催客便萧然无意过三滩

　　示刘自度居士

没踪迹处莫藏身钓尽澄江跃浪鳞藏身之处没踪迹华亭两岸花狼藉迸破虚空别有天绿杨深处草芊芊更须简点家常事跛脚驴儿在后园

　　示汪心镜居士

来机即赴未为难背触俱非肯綮间大火聚中看变态真文不欲露全班
