嘉兴大藏经　天界觉浪盛禅师语录


　　天界觉浪盛禅师语录序

　　余下根钝器衰老失学每见世间文字及诸方语录堆床积案便眼昏头运不能开卷每拈懒赞语那有间工夫替俗人拭鼻涕邪然每于灯残月落梦回寂醒先佛古师一二染神克骨语句影略逗漏时时落齿牙喉吻中如小儿弄语时婆婆和和有人诘之茫然不能置答有掩口一笑耳与觉浪和尚相闻十余年始得把臂不交一语顿觉心腑清凉辄伸笔为文以赠顷又见其天界初会语是四十年前与焦弱侯诸先生聚首提唱者迄今藏去箧笥未有人着语而公之上首鹤溪猥以见属每欲下笔辄作婆婆和和然是又可一笑也常闻长者言本朝禅门自琦楚石泐季潭后一灯迢然而憨山大师盛称寿昌无明以为法眼圆明振起末俗今浪师实寿昌的骨子孙建大法幢狮弦继响读斯语者有以洞见其提挈纲要照用纵夺之机无以斯世颟顸儱侗冬瓜瓠子之禅同类而举扬之庶不为延津刻舟之人所窃笑也昔吾憨师赞寿昌之像曰突出大好山千里遥相见博山见之以为知寿昌之深无如憨师也今吾幸于暮年得见浪师相与敲空作响无舌而谈善财童子登妙峰顶不见德云比丘及见德云乃在别峰之上盖余与浪师所谓千里遥相见者如此鹤溪以为然否。

　　岁在戊戌夏五望日海印弟子虞山钱谦益和南书于杭城之报恩院

　　天界觉浪盛禅师语录目录卷第一上堂卷第二上堂卷第三上堂卷第四上堂卷第五小参卷第六小参晚参卷第七示众卷第八普说机缘卷第九法语卷第十颂古偈卷第十一赞卷第十二佛事杂着塔铭

　　天界觉浪盛禅师语录卷一

　　门人　大成　大奇　等编

　　师于万历己未住福州莲山国欢寺受林宗伯请开堂升座拈香云此一瓣香诸佛顶　上透出正眼法藏中拈来祝延今上皇帝一人有庆天下太平此一瓣香同胞共乳灶里生莲一气连枝各自横出今特拈来供养堂上曹山本寂国欢文矩二老祖藉此穿过天下人鼻孔撩出大地人眼睛此一瓣香烈如鸩毒猛似灵丹劫火光中夺得黄龙颔下探来供养中兴洞宗寿昌先祖无明老和尚东苑本师晦台大和尚用酬法乳之恩上首白椎竟僧问少室二株分五派逆流意旨事如何师云妙高峰上飞云度逗出钟声彻九天进云莫是突出大好山千里遥相见么师云行人更在千峰外进云东苑独出一枝与少林分披五叶还有同别也无师云解笑还他碧眼儿进云恁么则心心相印无差互也师云直须亲透此消息始得问昔年灶里如何解生两朵莲花师云雷部主青山曰恁么声震古今也师云恼乱水火神进云曹山文矩一毋所生皆证祖位是何愿力师云乌碗飞白碟走进云莫是各显神通么师云山门无口石磉咬人进云今日重主法席则又彻见洞水逆流也师云线穿红叶奉双亲进云恁么则千古儿孙皆得力也师云谁抚梧桐思凤皇进云今日开堂祝圣一句作么生师云阖国欢呼无量寿普天乐唱太平年乃震声唱云会么千圣齐拜下风未为分外十方同时鼓舞乃见希奇到此还有领略承当处也无复笑云可惜许当年老达磨初遇梁武帝不曾推上此高座子看他将西来的的意作么生举似人若只是廓然无圣对朕不识可谓面皮厚三尺不被明眼人掀翻座子亦当自打退鼓折芦渡江而去那复出乖遗丑以累及后世哉秪如今日莲山新长老出世为人莫是特为初祖雪屈么儿孙各有超群志岂肯区区较是非然则斩新条令特地乾坤端为祝圣一句当作么生讴歌不识羲皇德海阔天空日月高结椎下座。

　　海澄诸居士请上堂今朝十月十五手提贯珠慢数高声只念弥陀不敢呵骂佛祖活冤家恰值顺风耳聋生魔障刚遭千里眼瞽决定今日莲山又是呵骂佛祖翻身急报阎罗忿气冲冠大怒撞幽冥钟击阴司鼓会同十殿阎君要使刑罚得所商量重铸油锅计较新栽剑圃必须活捉莲山亲身受此极苦牛头阿旁奉命而来争奈先声夺其气主近前却要近前触忤不敢触忤苦哑苦莲山见之不觉大笑一声直得十方法界与地狱天堂一时化为水乳正当恁么时如何天涯何处觅灵云桃花乱落如红雨。

　　罗山碧天请上堂罗山拈头不便莲屿捉尾谁能三人证龟成鳖木蛇笑倒枯藤曹家女切莫作怪蜘蛛丝咬杀蜻蜓石仓居士且披禅衣作李夫人叫救的梦碧天长老好提数珠敲叶相国底棋枰归去来兮聊寄三十拄杖莫教我摈出首座只因差一着赚却古传灯。

　　佛诞日上堂问才出生时已自指天指地如何又到雪山六年然后乃观星悟道还是真实还是方便师云烧羹易吃冷债难还进云毕竟如何师云嚼破舌头不是肉乃云拄杖子忍饥耐渴不过坐地吃了须弥山曾不见谢土吸了大海水亦不见酬源夜来创出个奇论谓世尊生时原不曾指天指地后来亦不曾悟道观星此皆是捏怪所以云门欲一棒打杀又诸祖皆呵为打失眼睛今特来告诉和尚明日上堂举出此意便见斩新公案也莲山大喝曰这妖怪便乃拗折抛在大火聚中烧去了今乃拈得这条新拄杖子头正尾正不敢妄生节目若有问世尊初生意旨如何但打云恭喜你好彩头又有问雪夜观星时如何但打云恭喜你好结款更有问中间与出世为人事作么生但打云恭喜你千古春风常在手但教随处有生涯喝一喝下座。

　　小年诸庄夫请上堂问南泉不出方丈到庄上吃油糍是何作用师云邪言不入正人耳进云秪如庄主亲到方丈谢和尚降重是如何师云何似时衰鬼弄人进云和尚尊重不受请今日诸庄送供养时如何师云好好与他一痛棒进云还有过也无师云重赏之下必有勇夫进云恁么则感恩不浅师云打鼓为三军乃云风俗作小年灶神送上天天帝有何说更不与人传果是个泥瓦合成灵从何起昔曾蓦地却生出两朵莲只今谁能向我杖头讨个压年钱。

　　除日上堂南泉提起猫儿刀前谁能救得洞山收却果桌句下孰能转身子湖捉住贼僧如何承当不下大随随劫火去直下无能知归汝等这里一一道得个出身句我与你分岁尚且大有事在若不透过银山铁壁如何得倒岳倾湫不见洞山老祖云三途地狱未是苦衲衣下不明此事最是苦诸兄弟好言语抖擞眉毛已是堕坑落堑谁能平日不急得急整理手脚如狮子游行哮吼返掷而去虎狼野干闻之遗尿失魂谁敢当前与之作敌哉奇男子须是如此气概始可与佛祖撑门拄户受天人供养消世间凶危不然暂时失念瞥起偷心打在那软洋海子底挣命不起来他时后日莫怪莲山不曾痛为汝等道破珍重。

　　乙亥秋住麻城龙湖寺李太宰请于宝筏开堂拈香祝圣白椎竟乃画一○云见么大镜中天物物自照若更待扬眉瞬目已是增金之黄添玉之白也虽然今日山僧升此宝华王座还有向上全提也无其中有得此先声者正好对众酬唱庶不负本分风光有么有么人人顶上有金轮万古威灵光圣代。

　　邑宰请上堂向上一路千圣不传本分风光须自领悟山僧恁么下座还有亲切为人处也无大众便恁么礼拜而退还有不相孤负处也无虽然官不容针私通车马正好锦上添花水中择乳石女夜抛梭文彩焕然满目木人朝唱曲音声杳尔难闻其中还有正偏兼带不落是非者出来唱和看如无山僧倒骑露地白牛游戏十方刹土去也以如意画○云见么自古轮王全意气不彰宝印自然尊。

　　大雄庵上堂击香台云闻么良久朗声云巍巍独坐大雄峰一喝曾教三日聋今日当阳明举似西江吸尽有庞公大众山僧今日为太宰公一门亲属升座秪如不与万法为侣者是甚么人聻一僧出众云阁静不须重借月三更自有夜明帘师顾视云乾闼婆王亲托出摩尼光影照三千更有于光影门头出身者太宰出云近日有提婆达多一颂呈上大师颂云平地孤堆最误人枉将法座赚冤亲瞿昙自有金针度认影迷头又隔津师云何不道提婆别有金针度聻太宰抚手云此又是老婆勘破有来繇也师震威一喝便下座。

　　六安齐头山水晶寺上堂修竹彬公礼拜请云今日某甲毋难之辰伏乞和尚法施使先亲速获超往并示某甲末后大事师良久云会么午夜日头红石女临盆急　地叫一声生个铁棘栗性猛利情奇崛假龙舒陈氏裔苗托齐头狮子躅踯吒吒呀呀翻破巢敌五十年来虎踪狼迹不觉逗遛至今且道承谁恩力乃画一圆相云若于此荐得不惟顿破生死牢关至于彼此冤亲总向这里七花八裂还会么五色彩霞笼玉像分明一点座中圆。

　　丙子冬住新城寿昌寺受邓太史涂冢宰黄司理请上堂拈香祝圣毕白椎竟问法窟当年狮子吼今朝据座又颦呻一声震动乾坤句请师分明举示人师云才望刹竿影摆手出章江进云初机未会玄微意请向从前话一周师云两手分付与阿谁进云擎出满盘皆具足当机领略事如何师云退身三步乃云天无私覆地无私载日月无私明时候无私序帝王无私德臣民无私功圣贤无私心善恶无私报所以灵山拈无私之花少林面无私之壁二祖安无私之心曹溪传无私之法青原南岳开无私之二宗马祖石头列无私之五派百丈拨无私之火沩山直下知归黄檗挥无私之棒临济顿彻婆心云岩示无私之镜洞山锦缝重开雪峰升无私之堂云门当机独领地藏竖无私之指法眼妙契天然乃至千七百没巴鼻汉一味无私心心相印法法相传至我寿昌先师翁触发大好无私之山重兴曹洞之旨洎我东苑先和尚勘破台山无私之路透过赵州之关迄我道盛偶入东父无私之室勒回鞭影之驹亲承寿祖无私之宗振起箫韶之凤是故二十年来纵横方外无私任运到处称尊今日归家幸逢法属推上法王无私之座重扬先祖无私之风何异削雪为银火不销白战未曾持寸铁虽然如是今日开堂祝圣一句作么生道良久云高提祖印当空照一道无私谢太平结椎下座。

　　宝方上堂竺土大仙心东西密相付且道如何是密付的意旨昔青原老祖命石头迁禅师往南岳通个书信大似拨开一条冲天大路自非足下生云的也不容易进这一步你看他石头如狮子游行一蹴便到那南岳见让和尚即问不慕诸圣不重己灵时如何让公眼似电光舌如利剑何曾放过天下一人即道子问太高生头云宁可永劫堕沉沦不向诸圣求解脱即拂袖便行不啻鲲鹏奋怒水激三千扶摇九万自此石头一宗传至云岩曹洞至我宝方灯灯相传而不绝全因此青原一足之真风也后世人徒知马祖一喝百丈三日耳聋殊不知青原垂足石头万劫心死秪如山僧今日绍登我祖法座既为承嗣子孙毕竟密传个甚么玉玺不离天子手金箱那许外臣知。

　　师诞日上堂特特升堂为证据要人透我秘密句一句父母未生前一句才生便　地一句四十五年的若人一句中荐得堪与佛祖为师切忌静沉死水二句中荐得堪作人天之主切忌动落今时三句中荐得堪与随流入妙切忌自救不了若能三句一齐荐得方能情见不偏始终超脱不纵不横如摩醯天眼相似此犹是门庭施设边事须知向上一路尊贵自别但能相续名主中主。

　　结制上堂木人采空花持归夸石婆盈盈插高髻风流果更多阿呵呵会也么参得透莫昧灭我正法眼藏参不透莫孤负我金襕袈裟诸禅哥自家消息自家摩况此生涯随分足莫嫌伎俩不如他。

　　上堂十道不通风哑子来传信夜半漆昆仑皎然雪万仞若向这里会得可与洞山老祖把手并行其或未然寿昌为汝说破噫锯　秤锤易决择生死难石上栽花易安立性命难难不难心上看黑豆未生芽去处善财童子未曾参易不易境上觑阿难欲速成宝王五浊恶世誓先入如何入无位真人干屎橛释迦调达暗承当赚杀文殊与弥勒。

　　黄司理海岸居士请上堂师升座士拈香云这一炷香特为新寿昌拈出师震声云速道士便喝师云且莫诈明头士云却是和尚颟顸乃礼拜归位白椎竟师喝一喝云大众见么黄海岸居士穿一双没鼻草鞋向南方诸知识肚皮里踏过一遭今日特归寿昌且作么生为他证据聻良久云请君吸尽西江水看取马驹踏杀人士云半滴不留师云已蹉过也士从西过东立师竖起如意士云张牙露爪即不无和尚且无转身句师云你且向脚跟下透出着士从东过西立师云东走西走即不无本分底事尚未在士云且道居士立在那里师云脱却草鞋着士云如何是途路中事师云莫向三千觅大千士云如何是入门句师云泥牛踞地笑呵呵士云如何是出门句师云南山起云北山下雨士云如何是不出不入句师云露柱向你道士遂礼拜云须是这老汉始得白椎将下座士复问云朗月当空时如何师作女人拜云深深拜到月儿高进云月落时如何师云相随来也。

　　广照上堂觉城东际会同参古佛堂前孰指南荐得文殊垂手处百城烟水逼人寒大众还见文殊垂手处么良久云弹指顿开弥勒阁慈门何处不皈依。

　　东湖上堂孤峰迥秀不挂烟萝丹凤冲霄略舒风彩这里荐得始知寿昌拄杖子未离广照已到东湖白云锁断去来机红日印开高下意虽然如是更须知有金针未露玉线不彰底事始透向上玄关尘中虽有隐身术争似全身入帝乡。

　　报恩寺上堂一家有事百家忙杓柄谁能较短长壁上葫芦偷眼觑塔头铃子舌根长且道铃子吐舌作个甚么莫谓鲲鲸无羽翼纷纷金翅海中飞。

　　净居寺上堂师以如意画○云会么宝镜三昧明暗交参洞上宗风正偏妙协如何大通智胜佛佛法不现前正以根根尘尘周遍法界本是如来藏心若是一法不现前则不名为佛法也所以外绍十八界梵王帝释乘光而来请转法轮佛虽默许只能开人之天至于内绍十六王子亲承血脉请转法轮佛乃许可为说三转十二行微妙大法于是佛法乃得现前诸法王子与诸闻法个个分散十方立地成佛始是开天之天且道如何是全提向上底主中主聻良久云自古轮王全意气不彰宝印自然尊。

　　藻林庵上堂城中多佛法烂贱没人要我今轻举时却恐大家笑且道有甚么佛法没人要聻只是未深参所以不得妙不见古人问如何是小乘钱贯如何是大乘井索如何是有漏笊篱如何是无漏木杓如何是教外别传的事分付典座咄切莫动着磕着咦若不动着磕着千年故纸争堪合药。

　　上堂司理黄公问万佛临筵时如何师云闹蓝且喜得抽头进云阿谁作主师云五凤楼前笼彩气进云争奈傍观者哂师云对管好凝眸公礼拜乃云滔滔起别峰谁是钓龙翁前头风浪恶淹没几船蓬若向其中作得主何如一镞便辽空会得底三关透出亲相见不会底当央迷杀主人翁众中还有劈开胸襟相见者么僧才出师震声喝云败将不斩复以如意打一○云大众还透得这个么一二三四八九十无限奇儿数不及数不及两眼星星黑如漆金乌戴雪夜间飞玉兔披星天晓出。

　　福山上堂乃画○云常啼菩萨卖心肝求般若寿昌杖人卖般若求心肝看看双林佛殿骑箫曲峰入诸人鼻孔去也绍隆大师合掌云唵嘛呢叭　吽家有白泽之图必无如是妖怪会么欲将我语同他语须是他心似我心。

　　丁丑住新城福山寺上堂司理黄公问绍隆出世七佛证盟和尚出世甚么人证盟师云星池重建幢幡影进云琼楼宝殿甚么人居住师云箫曲犹闻鸾凤音进云满堂龙象师还辨别得也无师云空王嚼碎赤波斯乃喝云覆船和尚无生可度撒手太孤危绍隆大师面目多端惑乱人不少西竺老子灵龟曳尾狼藉几丛林更有许多藏头露尾老古锥仔细简点将来不免一齐断案且道今日新福山出世为人当作么生聻良久云宝杖指开千圣眼普天之下共传心。

　　腊月八日上堂山僧昨夜正熟睡五更钟响方瞥地醒来犹自眼眯　拈得口时失却鼻低头吃粥乃思量不胜令人太惭愧愧个甚么愧彼雪山彻骨寒半夜星儿独自觑独自觑叫苍天说向人前不值钱。

　　师诞日上堂击如意云去年四十五大擂寿昌鼓今年四十六重挝福山毒福山寿山相对高红日光生白玉毫迦叶头陀不忍俊横披倒舞金襕袍且道迦叶意作么生也是家富小儿娇。

　　除日上堂昆仑奴着铁裤打一棒行一步打发根本无明撞翻从上佛祖逗到腊月三十日来折合不下依旧甜瓜彻蒂甜苦瓜连根苦。

　　祈嗣上堂良久云佛未出世曹山不如金乌抱子归青汉佛已出世不如曹山玉兔怀胎入紫薇正当出未出时同声相应同气相求一句作么生道黄公出云云从龙风从虎师云春风开竹户夜雨滴花心公云且喜曹山犹在师云蓝水远从千涧落玉山高并两峰寒公云威音王千佛为子转轮王千子成佛且道还有同别也无师云金冠顶上玉麒麟公云露柱生儿也师云看取五花今复开公云三千诸佛只有一子且道认那个作父亲师竖一指公云作家作家师遂下座。

　　竖造上堂实际理地不舍一尘应化门中不取一法若向这里荐得始知福山入林不动草梵刹已成入水不惊波覆船重泛虽然如是秪如世尊指地帝释插标又作么生击如意云夜半金乌生海底日中玉兔照天门。

　　解制上堂福山于四月十五日也无生擒活捉底手段与诸子结生死冤家正当九十日也无烹凡煆圣底炉锤与诸子敲骨打髓如今七月十五日也无杀人活人底刀剑与诸子作性命开交所以结制也灯笼搀露柱怀胎解制也木人倩石女原梦无端陷杀平民不妨笑倒作者虽然如是汝等诸子于三个月中特地吃了福山底金蚕蛊毒他时后日毒药发作却大有事在便下座。

　　戊寅住匡山圆通寺上堂拈香祝圣白椎毕乃云灵山花发亲示别传少室雪寒全提正令坐断十方无间石笋横空洞明一道无殊泥牛出海所以八万四千非凤毛独许三十三人入虎穴繇来此事奇特非常数百年来绍续不易今日寿昌杖人特登匡岳入圆通禅院已全身披露与十方尘刹诸没巴鼻老古锥及一切黧奴白牯觌面相见了也且道开堂祝圣一句作么生道良久云天开瑞色光河岳万国讴歌贺太平。

　　上堂牛头北马头南三脚驴儿上刹竿　地一声惊石耳森罗万象作同参露柱笑灯笼欢善财脚瘦草鞋宽回首百城烟水渺观音仍在洛伽山。

　　黄元公主监院上堂道济塔红已应再来之记圆机碑白方符同日之刊折半破三海岸道人今承斯谶拈一开五寿昌杖者正主其盟信是天缘有在神理自交啄啐逢时芥针协妙所以心空及第选官选佛即圆通学契无为监世监家真自在秪如顶门具眼肘后悬符宝印当空全提向上一句作么生道居士礼拜云专为流通师乃授拄杖云恁么则圆通新拄杖分付居士去也士云谢大众证盟师云大好山中枯木秀少林室内祖灯新士礼拜师下座。

　　黄元公设合山斋请上堂达磨不来东土二祖不去西天震旦更无别路儿孙脚下亲传既然如是匡山诸祖法席列刹可以相望如何数百年来却成土旷人稀相逢者少聻今日新圆通特提得寿昌一把没柄钁头涌向匡山峰顶着力一掘直得十方国土六种震动历代祖师灵塔舍利各各踊跃放光犹如出窟狮子一个个翻身返踯使大地山河草木丛林皆作狮子返踯围绕宝华王座作大哮吼去也师召海岸居士云前日分付底拄杖子今在何处士竖一指师云信手拈来无别物头头用得始全真便下座归方丈士问归宗以钁头斩毒蛇圆通用钁头斩甚么师举手云捻土定千钧士云亲见归宗了也师云为山成九仞。

　　元旦荆国主请上堂师升座拈香竟乃云元正启祚泰运维新恭遇荆藩国主闻圆通之风特使进香匡岳命臣僧升座祝延今上皇帝圣躬万寿此正国主真能与普天之下万国臣民同奉主中之主共尊天中之天也所以琅玡云扫除狂寇荡涤搀抢此是功勋边事君臣道合海晏河清此是法身边事臣谓功勋边事拨乱反正少不得法身边事居安思危放不过至于功位双超犹须横按莫邪传正令太平寰宇斩痴顽始得虽然如是向上尊贵一路又作么生乃画○云欲识诞生王子父九重深处御飞龙。

　　到龙湖新建法堂上堂卓拄杖云会么三世诸佛于此安身立命历代祖师于此返魂夺魄一切魔外于此换骨脱胎六道有情于此出生入死秪如山僧拄杖子纵横颠倒时又作么生复卓一卓云尽大地是一棋盘有能于黑白未分已前占得敌手全胜一着我许你着著有眼自能结成一大局面尽大地是一戏场有能于开台时唱得超绝古今一出我许你出出自能演出一大传奇是事且划断秪如此一坐具地当年周柳塘于此钓鱼台清损渔父李卓吾于此芝佛院刻削化身黄檗念于此龙潭湖浸杀瓜茄这三老虽则同床打眠未免各自作梦今日浪杖人将从前事一齐据款结案至于杖人本分受用一句又作么生坐断十方传正令点开大地看飞龙。

　　师归圆通上堂拈如意云异类分披作戏场纵横杀活绝锋芒仰山久不见临济瘦却法身三寸长谁云秤尺平直中还有曲谁云物理齐种麻还得粟直须倒吊虚空考出本来面目你不见大鹏奋翅绝侣孤风擘开千圣纲罗光啄出顶门真舍利击如意下座。

　　上堂偶向江头采白苹闲随女伴赛江神众中不敢分明说暗掷金钱卜远人既对众不敢明说则是心上底人既是心上底人即鬼神有所不知何更向外卜度乎噫无限相思空自委寻常触着最难禁。

　　结制上堂乌入一白开三丫角姝儿解玉环且喜且疑犹且恨俄然扑落破愁颜惊起文殊仗剑迦叶作舞空生流涕傅大士东山水上行十字街头廖胡子骑牛背面着靴衫复云放过即不可喝一喝下座。

　　解制上堂师升座良久云风冷雪寒特特向这三片板上坐有甚么意趣便下座。

　　师过归宗寺履云上座请上堂灵光不昧迥脱古今妙用无私超绝凡圣所以马驹踏杀天下人独有归宗较些子且道归宗有甚么长处击如意云当场放出斩蛇手千圣从教立下风黄公便问归宗斩蛇蛇在甚么处师云居士谩出头。

　　艾千子居士请上堂大地是沙门眼大地是法王身且道赵州寄一把锹子与雪峰当安在何处良久云是事且置山僧作得匡山志略一册欲请诸公作一序文今将真本呈似诸公幸一言弁之乃展两手云便请黄公出云临川一笔光照山河大师还拈得起么师云则文不加点也进云右军墨本还曾临得也无师云僧繇别有丹青笔一点龙睛破壁飞。

　　庚辰住书林一枝山上堂击如意云会么空王殿上未卷珠帘仙苑林中已腾瑞气紫微转处玉轮辉彩凤归来金阙启还乡一曲韵出丹霄特地知音同人拍掌秪如不涉正偏一句又作么生梦回夜月依稀晓丹桂香飘天下秋。

　　魏玉台荐妻请上堂秋江清浅时白露和烟岛良哉观世音无端落荒草荒草忙忙何处寻此有心彼有心山不高兮水不深金针闲把鸳鸯绣不犯锋芒用得亲倒刺横拈都泄尽何尝不肯度诸人。

　　九日上堂问桂花已发菊方开请师指示不迁义师云铁牛不吃栏边草直向须弥顶上行进云古人一言说尽山河界如何是一言师云舌头拖地进云恁么则一枝独出东篱外不许时人着眼看也师云须是时人眼始得乃云重阳九日菊花新一句明明玄要亲昔日汾州曾指出今朝得意许谁人知有者特地登高闲笑傲不知有者风吹帽落惹尘埃秪如今日圆通与建山诸公作么生举唱良久云忽见南山秋色好风光岂独让陶君。

　　祈嗣上堂从佛口生从法化生得佛法分是法王子如何是得佛法分聻卯生日戌生月芙蓉点灯来投子喜不彻喜不彻若朴刘公太奇崛春色秋光两袖生丹桂枝枝撑着月。

　　上堂碧落净无云秋空明有月许多闺阁中商量作话说何如透出海藏人两手呈来光洞彻不见大智文殊密移一步看飞龙可笑小慧鹙子睁着双眸如跛鳖。

　　叶尔亮庆母诞请上堂昨夜梦吾亲父母恨无一物奉尊堂醒来始觉身心幻独有灵衷不可忘不可忘男儿莫昧此恩光不见叶君能具庆椿萱举案喜双双斑衣可舞菽水堪将清机妙密空劫全彰满庭玉树临风皎绕砌金兰凝露香秪如山僧作么生庆赞翡翠帘前还合伴两眉珍重白毫长。

　　瓯宁黄岩上堂拈拄杖云灯心刺着石人脚惊得拄杖鸣剥剥大索天下了无形踪直得大海翻波须弥倒卓法身化作灯笼辉今耀古而文彩不彰古佛变作露柱撑天拄地而针劄不着忽然有个芭蕉老大叫曰你有拄杖我与你拄杖你无拄杖我夺你拄杖又作么生复卓拄杖云历劫鸟栖无影树少林花发不萌枝。

　　上堂拈一放一未是作家拿三道三亦非好手机缘合处针芥密投大法现前天机自协所以有忌讳无巴鼻恁么也不得不恁么也不得恁么不恁么总不得蚊子上铁牛无你下嘴处无忌讳有巴鼻恁么也得不恁么也得恁么不恁么总得拔剑搅龙门风雷天上起诸仁者还知今日时节机缘么杨道熙求授金刚宝戒为世出世法故。

　　辛巳春住福州鼓山涌泉寺上堂拈香竟乃击如意云一击响玲珑轰喧宇宙通丹山飞彩凤碧海起神龙若向这里荐得更须知屴崱峰前有古今不坠之意且如何是不坠之意聻鼓山一枝圣箭子射入九重城里去超然有路自通霄所以称尊于处处直饶倔强太原孚莫能把断于中路心折归来捋虎须雪峰牙爪犹可怖兴圣风高天下惊共诧不跨石门句从斯法语如涌泉狮吼象回迨武步至我博山父与兄先觉后觉相承续杖人于此笑轩渠东土西天齐露布无非打鼓弄琵琶莫若会归于一处且道会归在那一处复以如意画圆相云一花五叶此中开奕奕传芳照天地。

　　南禅碧池初度请上堂蚌含明月兔怀胎一点光生莫浪猜殃崛漫劳传佛语圣贤不向杀中来诸仁者今日是甚么时节南禅碧池公初度特于鼓山请杖人喧此石鼓举扬第一义以报母难之恩且第一义作么生举有条攀条有例攀例。

　　上堂师拈起如意云文殊仗剑逼佛为甚么灵山五百比丘一时悟无生忍涅槃会上广额屠儿为甚掷下屠刀便道我是千佛一数且道他提起底是放下底是直饶这里透得过犹在圆通门外若要入圆通门乃挥如意作那吒展八臂势云也须恁么恁么始得。

　　上堂六阴剥尽一阳旋夜半泥牛耕石田天晓细看何所似新妇骑驴阿家牵阿家牵不肯前手举珊瑚鞭笑看闹喧天善财龙女齐打鼓观音大士打秋千且道是甚么时节天长地久独斯先。

　　东苑老行者请上堂喝一喝云这个白拈凡宗门举唱道个甚么一句须具三玄张三有钱不会使一玄须具三要李四会使又无钱有权有实瞒人瞒不识有照有用欺人欺到底复喝云且道圆通恁么判断临济大士还有出身路也无临济不是小厮儿浪公岂是闲和尚。

　　地藏院上堂师击如意云这一锤会得大千法界百杂碎又击云这一锤会得大千法界圆陀陀且道会与不会意作么生看看地藏菩萨来也手持金锡掌明珠惜死怜生入水泥何事忍心幽暗坐不令地狱即空虚咄是何言与不见一切众生于无住法起诸生死而生死本无一切菩萨于无住法立诸誓愿而誓愿如幻所谓了即业障本来空未了应须还夙债秪如誓愿与业障如何得如明珠透悟去聻复击如意云罔象过时光灿烂离娄行处浪滔天。

　　天界觉浪盛禅师语录卷一
嘉兴大藏经　天界觉浪盛禅师语录


　　天界觉浪盛禅师语录卷二

　　门人　大成　大奇　等编

　　癸未住金陵灵谷寺上堂拈香祝圣毕白椎竟监院问蒋山虚席已多年今日吾师重布宣竖拂拈锤即不问太平一曲若为传师云紫金山上撞金钟进云恁么则寒松一色千年别野老拈花万国春师云合掌山门礼至尊进云木马嘶风云布彩泥牛吼月水波生师云偏是诈明人弄影维那礼拜起便喝师云红炉飞片雪进云大地起波涛师云阇黎在何处安身立命进云和尚还见学人也未师云你须仔细进云翻身击碎黄金锁露出山河一片春乃以如意画一圆相云会么千圣顶　上建法幢立宗旨方能振佛祖不传之真机威音王那边旋天关转地轴始可提圣凡无犯之正令至于入廛垂手临难救入却如大医王治脉调元唯扶血气而延年寿又如大将军伐谋制胜不动干戈而见太平是故我为法王于法自在何有世出世间生杀定乱而不繇于神妙之先着哉且道承谁恩力乃能恁么聻万代金轮全妙密不彰宝印定乾坤结椎下座。

　　天界寺三方丈禅堂暨诸法侣请上堂师击如意云一真印现大法门开超日月之光华透乾坤之秘密万化不能逃其性群机无所遁其情盖善逝世间之有主则妙尽身心性命之无亏也故先皇统百王之至治集三教之大成以如来万德十号而敕建天界禅寺为善世法门特欲会尽千圣之真宗以致天下之太平也议者以佛之戒律足以弼世为不治不乱佛之禅定足以正身为不言而信佛之智慧足以正心为不化自化所以三即一一即三神而明之存乎其人此盖我震旦孔子称赞吾佛西方大圣人之意也秪如吾祖宗门下鸾凤冲霄其谁能睹光彩如羚羊挂角何处得觅踪繇正当觌面全提即三世诸佛不敢正眼觑着觑着则瞎却渠眼历代祖师不敢赤体承当承当则殃及儿孙直得海底尘生山头浪起木人拍掌石女讴歌庶几通得个太平消息岂不见宗泐禅师初参天竺广智和尚智问国师三呼侍者三应意作么生泐云何得好肉刲疮智云将谓你有甚奇特元来无所得也泐便喝智拟棒泐拂袖而出于是顿见秘密法门而后大阐宗风以助无为之化此非千古之大奇特哉如今善世诸法侣英材拔萃不让当仁拶入此宗其谁能敌且作么生相为拨转上头关捩子大千法界现全机。

　　结制上堂诸佛不出世亦无法与人泥里洗土块何如金博金良以事无一向故能振法大机昔日达磨大师初到金陵见梁武帝早已漏逗了也帝问如何是圣谛第一义师云佛心帝主天然有在磨云廓然无圣师云拨开白雾透出红轮帝云对朕者谁师云圣执未忘可惜蹉过磨云不识师云灼然帝不契师云也怪不得磨乃渡江过少林面壁师云这个没孔铁锤复云诸仁者你看他一个如临宝镜胡汉自彰一个如拂吹毛圣凡绝迹达磨过后又有一个宝志公忍俊不禁问帝云陛下还识此人么师云这老汉惑乱人不少帝云不识师云较却些子志云此是观音大士传佛心印师云借红罗扇遮面帝乃惊觉即欲遣人去追师云鹞子过新罗志云莫道陛下遣人追即阖国人亦追不及师云志公齿不关风自呈败阙召云诸仁者这便是我初祖西来第一则公案也虽因举古验今实乃锥劄向上个个须是顶　吃痛始得不然特地受人欺瞒去也更以一偈向上全提圣莫知电光石火较犹迟当机点得龙睛活破壁风雷天下飞。

　　刘水部苏明府王孝廉请上堂威音王如来于空劫已前得一个没孔铁锤以为镇藏之宝命无知无识二臣子守之于是端拱无为得大受用尝能出生诸佛而诸佛不能授传尝能降伏诸魔而诸魔不能窥测所以一切众生虽沉没生死而不为生死磨灭至有贤圣能超出治乱而又于治乱游戏者是皆承此没孔铁锤之力也昨夜三更红日现时二臣子偶生奇特希有之想欲夸耀于人忽被无明业种大王一时将此锤摄去及乎天晓威音王摸索不着乃忿胸大怒直得虚空粉碎大地平沉惊起释迦弥勒揭古掀今文殊普贤追凡穷圣竟不能得及至求告于毗婆尸佛正当无可奈何之际值我金陵大护法宰官居士暨诸法侣入灵谷山请杖人举扬向上事以明治乱之机杖人方升座如意子蓦然　跳上三十三天高声大叫曰诸佛子莫痴迷其谁曾失没孔锤从来天下元无事秪为奇怪人乱之莫搅乱无明自化为光焕依然半夜日头红铁锤是甚干屎弹。

　　师诞日上堂乃举如意示云天人群生类皆承此恩力若向这里荐得则世出世法皆从此透去也且作么生透父母生我身生前谁是我知我未生前亲恩可报也国土立我身谁为立土者能了此立人君恩可报也师友出我身此身如何出真得出身路师恩可报也佛法明我心何以明心法能明此法心佛恩可报也众生及魔外能成我道果度尽能度人无恩不报也虽然如是可中还有次第同别也无若是个人直须一一透过始得若乃拈一放一不是作家拿三道三岂是好手直饶就里能抽骨明中不展眸须知更有一人不肯在毕竟如何透得聻虚空不假钳锤炼日月常旋天地机。

　　元旦上堂看紫金山中照耀日日无私大宝殿上光明时时不昧天地不能掩其质劫数莫能移其精佛性之妙义昭然时节之机缘自至今当木宿挥鞭泥牛运步踏出故乡田地放开格外春风所以帝登宝座发政施仁朝野协和神人欣悟各证性命之尝共乐无为之化万国仰呼嵩岳耸圣明仁寿与天齐。

　　陈光禄请上堂向上机关一拨便转十方慧命一点即通我今将此如意子搅动四大海使一切蛟龙鱼鳖妖怪等皆知以水为命诸仁者鱼龙是有情海水是无情如何有情却以无情为命秪如能知之心与所知之命是同是别乃击如意云看看山门骑佛殿向汝诸人鼻孔里去也阿刺阿刺若向这里打得个大喷嚏管取你见百草头上不动干戈定太平铁壁崖前迸出华严真法界。

　　上堂过去心不可得万里山河凭点墨未来心不可得千古老鸦一样黑现在心不可得天上有星皆拱北取不得舍不得相逢谁是知音客虽然向下文长须看一则两则世尊乞食归空生特地叹希有德山托钵出岩头皮里作阳秋一个感悟流涕空谷生春一个抚掌呵呵吹毛露刃虽则是法平等无有高下争奈车不横推理无曲断还有向这里作得主么兔马有角牛羊无角。

　　上堂师拈如意示云会么举不顾即差互拟思量穿过诸人鼻孔去也饶你能冲流度刃疾焰过风到这里不论构得构不得未免丧身失命不见清凉法眼禅师初开堂日僧问大众云集请师举唱眼曰大众既尽在这里山僧不可无言举一则古人现成公案去也乃云珍重便下座这老汉大似临嫁医瘿转见丑处败露云门大师上堂云闻声悟道见色明心观音菩萨将钱买胡饼放下手原是个馒头这老汉却似大虫戴纸帽好笑又惊人且道此二老如此举扬还有出身路也无逢人须说十分话莫负平生一片心。

　　大司礼请上堂天地有真性知性方能立命古今有大机知机始解通时知性而不知机静沉寂灭知机而不知性动落支离性机不失其尝正偏妙协动静不违其旨时命双超所以有时寒则普天寒贫者贱者思向红炉火边攒有时热则遍地热富者贵者长向清凉亭上歇有时天也不寒地也不热忽然撞个师姑是妇人踏着秤锤是生铁这里也有文章经济也有道德功业也有性命宗旨也有生死秘诀黄面老人四十九年费尽分疏碧眼胡儿十万里来难为辨别更若如何若何转见伤龟恕鳖若能一切现成自然合他古辙虽然如是也须知个时节且道是甚么时节宝铃迥出空中响震摄阎浮同异心。

　　千秋节上堂师以如意画○相云会么迥日轮而协梦夜半正明乘象驾以投机晓来不露天然贵胤才生即指顾称尊正位青宫初立便绍承大统优昙示现长春之花萼方新宝祚隆膺亿代之本支远茂继天地祖宗之慧命启朝廷社稷之光辉今当皇太子睿诞之辰特升座举扬庆赞永祝千秋同日月尝瞻万寿等乾坤。

　　甲申祖堂结制上堂如天普覆如地普擎如日月照耀如时序运行魔外无因而得执计佛祖无因而得证盟既然如是这里又特地结制作么从来海岳归王化也要人民见太平。

　　上堂问法王登座龙象交参三堕明宗请师指示如何是类堕师云狗薮掊走陡进云如何是随堕师云贼侧勒则革进云如何是尊贵堕师云珍申邻陈嚚进云未审学人如何用心即透此三堕师云打鼓冬冬震大唐乃云虎跑泉畔烟锁幽林佛字岩前月窥古洞千载风光不昧特地开眼其谁昔牛头第七世径山道钦禅师因马祖令人送书到师发缄见一圆相乃于相中着一点却封回忠国师闻之曰钦师犹被马师惑诸仁者何处是被他惑聻若向此中透得便见三老如摩醯首眼竖亚纵横照彻乾坤一道平等会么驴驼马载无人识踏上昆仑最上头。

　　上堂相逢不拈出举意便知有事故无一向何妨垂只手诸仁者不可作寻尝茶饭看须知有古今一段迥出尝流公案以作法施昔临济大师云第一句荐得可与佛祖为师第二句荐得可与人天为师第三句荐得自救不了还有荐得此三句意旨么山僧却有四句前三句不敢举似何故第一句能令人七颠八倒不敢举恐汝等皆七颠八倒去我亦禁制你不得又谁奈你何第二句能令人昏天黑地不敢举恐汝等皆昏天黑地去闷杀了你教阿谁偿命第三句能令人大彻大悟不敢举恐汝等皆大彻大悟打筋斗去了叫那个守这禅堂若恁么则第四句可以举似乎且缓着此时天气炎热人命无尝得坐且坐得行且行五月二十九昨日已过了腊月三十日大尽尚远未必阎罗大王即叫你们还饭钱但自耐烦切莫性燥燥则打破汝头毕竟第四句作么生大喝一声云剖心不用刀。

　　上堂大道原来绝异同无功勋处立奇功魔宫虎穴能穿过掉臂归来笑自浓复举甘贽行者一日到南泉设斋黄檗为首座甘曰请施财檗曰财法二施等无差别甘曰若恁么争消得某甲嚫便将下去顷又复来曰请施财檗曰财法二施等无差别甘乃行嚫师云你看南泉门风壁立万仞黄檗作略坐断圣凡甘贽机锋善能杀活虽然如是不免各自把定要关未有天然尊贵事在何如我圆通高坐湛公为之支撑高道特地设供不分大小亲疏平等一例行嚫可中更无一人敢居功恃德以己方人且道还有为人处么不因今日事争识古人心。

　　凤林上堂二十七年中两度曾到此今还特地来谁是旧知己莫是吹布毛底古鸟窠么须是会通侍者始得莫是问佛法底白侍郎么须是八十老翁始得莫是重阳九日菊花新么须是汾阳老汉始得莫是牛头一枝今当重于凤林横出么须向杖人良久处透得不触不背始得虽然今日得到凤林全是姚愚谷前年于庐山先与诸公通一消息相挽始得从金陵一路来此以酬胜愿其鸳鸯绣出妙在金针不落文彩更须着眼秪如杖人既已亲到与诸公亲见了也就中还有亲切提持事也无明圣湖中龙跃起越王台上凤飞来。

　　师到龙门石雨大师请上堂石雨大师问君臣未定宾主先分宾主协和如何开示师云彩霞笼玉像个里自分明进云秪如低处低平高处高平又作么生师云顾鉴本无私天然成照用雨顾众云毕竟是这老汉师云也须法兄证明僧问佛祖近傍不得的人未审和尚如何与他相见师云脑后着双眉进云莫这便是相见处么师云蹉过了也进云此邦不入彼邦不居且道他居何国土师云顶门突出进云杲日当空又作么生师云谁敢妄自瞻仰乃卓拄杖云为访同人度远峰龙门耸峻赖孤筇相逢不更倾心胆共看浮云弄太空诸仁者正当浮云弄太空时作么生到这里纵是明眼作家诚难话会在今日径山特访龙门承堂头法兄及诸禅侣深用激扬宗旨命登此座不免客听主裁相席打令去也还见龙门风景殊特么盖主人立处高巍会同云月溪山之同异可中严密妙尽君臣偏正之尊卑孰有门庭施设堂奥深微能过于是以故门下英才济济克绍芳规大法振兴正未艾也又何有浮云之弄太空哉虽然如是古人云万里无云青天亦须吃棒今此浮云弄空我与法兄当何处分使彼为霖为雨去好知渊默有真龙。

　　甲申冬住杭州径山寺上堂拈香祝圣毕白椎竟师以如意画圆相云会么大圆照内凡圣交参双径峰头人天围绕到这里文不加点新长老秪好证盟虽然如是也须是顶门具眼肘后悬符底人始承当得昔唐朝本寺开山法钦禅师道风闻于京师代宗皇帝遣中使诏至阙延咨询法要同弟子之礼一日师见帝乃起身帝曰禅师如何起身师曰大檀越何得以四威仪见贫道帝大悦谓南阳忠国师曰朕欲赐钦禅师一号国师欣然奉诏赐国一焉师辞归山帝曰彼地众生当得度与此地众生何殊师曰实无有一法可度众生者帝益深重之诸仁者你看他一个佛心天子一个法眼宗师一唱一酬如两镜相照是法平等妙密圆明然山僧既膺法席正当于黄金殿上揭开日月之光华白玉毫中指出古今之主宰一人有庆千载同风世出世法了无彼此且开堂祝圣共致太平一句作么生道金轮迥出中天照万世讴歌颂圣明结椎下座。

　　结制上堂举妙喜禅师云金佛不度炉木佛不度火泥佛不度水真佛屋里坐赵州和尚吐心吐胆恁么告报也还有知恩报恩者么师云大小妙喜不识好恶尽大地人被赵州老汉刳了眼睛鼻孔将个无位真人推下万丈深坑至今求出头不得径山别出只手救拔他去且作么生救拔金佛须度炉木佛须度火泥佛须度水真佛不许他在黑山下作鬼家活计直教他剑刃上行火焰里走入生死流辟圣凡路显全机大用向如意子头上续佛慧命去会么换骨洗肠重整顿通身手眼更须参。

　　除日上堂举赵州一日到僧堂后见一僧曰大众总在甚么处去僧云普请去州于袖中取出利刀递与曰老僧住持事繁请上座为我折倒便引颈向前其僧惊走师云赵州老汉生平血性为人末后要寻个英烈底作个结果不期遇这跂死禅和反成一场败阙这僧秪图一时躲根那知撞着冤家路窄即欲逃去其如天网恢恢当时若能将计就计便拶住云学人亦怕常住事繁正求这条路不得幸和尚有此快刀先将学人倒断然后待学人倒断和尚这僧果能如此秪应赵老无下手处亦特地欺人不得汝等且道此僧性命既断如何又能断赵老性命若向这里透得则知腊月三十日于生死结交处自有出身活路其或未然北斗藏身人不见翻然踏破也还难。

　　观音殿上堂古佛堂开不二宗杖头指处尽圆通新年佛法如何道万寿峰前祝圣躬且道祝颂意旨作么生龙图统御三千界凤历弘光万世隆。

　　苏司礼初度请上堂东海晓鸡鸣南海红日涌双径顶门开一轮天上迥秪如光明普照与光未发时还有同别也无若向这里会得始知吾人已生后与未生前曾无变异所以傅大士云有物先天地无形本寂寥能为万象主不逐四时凋祗这不凋的人阿谁不有直须深参实究一朝打破罗网始得定国安邦毕竟如何为公助发聻宝杖振开空劫梦超然顿惺主人公。

　　湖州陈公荐室请上堂诸佛与众生说了生出死之法细刮龟毛付与人众生向诸佛求安身立命之方击碎太虚重砌起只此迷悟两重关谁见空花生碓嘴复举七贤女游尸陀林一女问曰尸在此处此人何在一女云作么作么众女皆悟无生师高声云诸仁者若向这里荐得不但知自己性命落处则世出世间情与无情鳞介羽毛蜎飞蠕动皆了元因虽然点即不到到即不点天上人间惟自知觌面全提知电闪。

　　结制上堂盘山云向上一路千圣不传慈明云向上一路千圣不然妙喜云向上一路热碗鸣声径山又则不然向上一路天下太平既如此又结个甚么制也须到这里　地一回始得。

　　杭州妙香诸善女请上堂卓拄杖云看看径山拄杖子放白毫相光吞却东方万八千世界了也若凡若圣若依若正如黑漆桶里相似直得弥勒腾疑文殊决义到这里一些分疏不下独有八识藏海龙女一念瞥然顿破妄执透出妙性明珠便乃立地转女成男向南方虚明境界作大佛事若向这里荐得是法住法位世间相常住说甚么开示悟入佛之知见不得透脱还会么雪满千峰白天晴路不迷姨姨娘姊妹嫂嫂阿哥妻卓拄杖下座。

　　乙酉春住杭州净慈寺受方相国张抚台请开堂升座白椎竟良久云会么威音提密印法界尽称尊两轮交互照永启大明门诸公到这里直须剔起向上眉毛立定向下脚跟于自己历历孤光不可昧灭处荐取始知永明体露宗镜心开洞彻古今辉舍刹海魔外无能逃其迹死生不足乱其神为佛祖之鉴衡作人天之眼目更须知别有天然贵特之旨堪报不报之恩以助无为之化拈拄杖云揭开日月为天眼指出须弥作寿山。

　　佛诞日方相国请上堂师拱手云会么恭喜诸公人人头顶天脚踏地眼放光鼻出气从古以至如今未曾丝毫变异道个本来是佛自己糊涂更若向外驰求转成钝置当年悉达太子才生下来不守本分夸张尊贵遭他傍观不肯却成一场笑具既然如此今日净慈为甚安禅结制举扬宗旨不见道药因病险制尤奇剑为仇深磨更利喝一喝下座。

　　吴太史叶工部请上堂鸾凤冲霄不留朕迹蛟龙出海别有威神谁能到这里窥其风彩测其隐微虽然如是事无一向世出世法有共有不共果是透过向上大事底人已无凡圣生死影像可得故乃深入生死同其忧危之根在彼实超超乎世出世间影象之外也所以在天同天而非天在人同人而非人在异类同异类而非异类在尊贵同尊贵而非尊贵故能弘开不二法门会归性命宗旨而致君尧舜之上措民熙皞之间全机大用解脱自繇还会么春归华岳千峰秀风起沧溟万派奇。

　　陈水部请上堂觌面全提不劳打算两个五百原是一贯会得撩起便行不会重添公案那个是撩起便行底昔宋时陈莹中谏司立朝骨鲠有古人风烈尝留心杂华有所诣因质正灵源清公清曰须离心意识参出凡圣路学始得公承示久之开悟有偈曰书堂兀坐万机休日暖风和草木幽谁识二千年外事如今只在眼睛头诸仁者还会得眼睛头事么果若会得则风柯月渚皆契玄机烟岛云林咸提妙旨又何心外别有法哉今梅臣居士深究永明宗旨竭力赞兴净慈可谓前陈后陈千载一贯也山僧作么生相为公好亦有偈曰百草欃枪战未休心随境转孰能幽机前荐得太平意日照山河在杖头。

　　丙戌住淮安檀度寺结制上堂万古长空一朝风月金刚手里八棱锤踏著称锤硬似铁一朝风月万古长空江淮波浪虽相似熨斗烹茶铫不同喝一喝下座。

　　王大来户部汤右君孝帘请上堂乃云天地之心无私而化育万物圣人之法不二而保合太和心是无私之心范围天地而不过法是不二之法参赞性命以无违果能如是扶颠危而复正率殊异而同归又何难哉复举陆亘大夫问南泉和尚云弟子家中有一片石亦尝坐亦尝卧今拟镌作一尊佛可得否泉曰得陆曰莫不得否泉曰不得师云南泉一对眼烁破古今三寸舌杀活天下何故随风倒柁问得答得问不得答不得陆大夫于威音劫外拈出本地风光以验作家就中一片顽石谁能觑破还有知他二老落处么金鎞拨出娘生眼玉笛吹开太古音直下洞明尊贵事共相赞助太平春。

　　静川上座请上堂见么石火与电光结个同参友蓦地问空王生死如何了父母未生前还有安立否教外别传机作么生得取空王震威喝石火颠倒走亦复打一棒电光全不有惊得南泉猫咬杀赵州狗庭前柏树子藏身于北斗拄杖趁不及怒作狮子吼寒山拾得笑呵呵丰干老子饶舌不落瞿昙之后简点将来却是木扎羹铁钉饭使那没面目衲僧与那胡张三黑李四一个个吃得饱[飢-几+朋][飢-几+烹]地曰希有希有便下座。

　　正观如是二法师请上堂世法出世法各有时与机时机如凑巧悟发自神奇北溟有鲲忽而化鹏怒而飞水激三千里抟扶摇而上者九万里水力耶风力耶造物之所使耶毕竟承谁恩力而怒其谁耶昔长水法师问琅玡和尚云清净本然云何忽生山河大地琅玡凭陵云清净本然云何忽生山河大地长水言下有省这琅玡老汉虽能以机夺机争奈只有杀人刀而无活人剑长水虽则悟去争奈落在法身边未知有向上关捩子在若问我径山清净本然云何忽生山河大地但呼云座主待应诺便向道当时渭川叟八十遇文王后持的钓竿子分付与谁渠若向这里悟去更不作开眼尿床汉便捋虎须又何肯落他窠臼哉虽然末法之际求如恁么人也难得清净本然一句话谁不能知谁不解讲果能如彼于此语痛起疑情终有开发日也兹正观法师前日谒山僧有感特请举扬宗旨山僧昨问公作甚么来曰曾参竹篦子话未得亲切山僧曰如何太原孚上座才得辍讲于闻鼓角声处便道更不敢扭捏娘生鼻孔公如是益疑故今特拈长水公案以助发共向上之机使公果于此宗如结冤仇痛奋不已则自有　地时节如鲲怒鹏飞不亦超然出凡圣之外哉乃击如意云会么正令全提处英雄好转身。

　　上堂上不是天下不是地南北东西无定位十字街头石敢当天涯走尽无碑记忽然撞着露柱儿拍掌呵呵说妙义说甚么妙义教训三世诸佛不得弄精魂指点历代祖师休得无讳忌直得黧奴白牯跳上虚空乃称赞云善哉善哉麻三斤干屎橛十八女儿不系裙三脚驴儿弄蹄行会得直下成佛不会领取下文。

　　上堂一二三四五禾山解打鼓六七八九十杨岐横楖栗哽杀须弥喉嚼出虚空汁既是虚空为甚么嚼得出汁红稻啄残鹦鹉粒碧梧栖老凤凰枝。

　　云石禅人请上堂快人一言快马一鞭举起不会纸褁麻缠如何是生死事上天无路如何是本分事利刀切豆腐如何是向上事努力殷勤空里步如何是道拶碎红尘闹浩浩如何是禅痛将顽石着油煎如何是自己作得主若是跛猫儿也解捉老鼠如何是得自繇投子提来的是油果然会得有意气时添意气其或未然赵州衫子是青州。

　　居士请上堂至诚可以格天真参必然妙悟不见诵苕帚人一旦心花发露大圣有所不知可与造端夫妇天机只在目前鸢鱼各自有趣所以肉案头边掷下屠刀更无一块不精争闹市里蓦地一拳打着没面目汉虽则触事投机要是肯心倒断有漏笊篱无漏木杓大乘井索小乘钱贯一副陈烂葛藤千古奇特公案向这里荐得则心地清明事理光焕火里莲花朵朵开不出尘劳登彼岸。

　　祗树上座请上堂突出神难辩拈来鬼也愁聊通消息子接取断途桥且道如何是断途桥圆觉经云居一切时不起妄念寒则思衣饥则思食于诸妄心亦不息灭顺之则喜逆之则嗔于妄想境不加了知桃花见红李花见白于无了知不辨真实大者是兄小者是弟诸仁者秪如山僧恁么着语还与随顺觉性意旨有同别也无禾山打鼓雪峰毬俱胝逢人一指头若向此中能荐得更嫌何处不风流。

　　解制上堂今当解制之日是谁通此消息惟有两堂圣僧用尽娘生气力致得拄杖子起佛见法见被山僧一捏碎为微尘撒向十方刹土其有见此尘闻此尘者皆得开示悟入佛之知见其尘点落处皆成大菩提树而新悟入菩萨于此树下成等正觉吹大法螺击大法鼓演大法义汝等众生应如是知如是见虽然莫将容易得便作等闲看。

　　天界觉浪盛禅师语录卷二
嘉兴大藏经　天界觉浪盛禅师语录


　　天界觉浪盛禅师语录卷三

　　门人　大成　大奇　等编

　　丙戌冬住金陵天界寺上堂拈香白椎毕师良久卓拄杖云会么过去诸佛吞尽铁丸心已烂退步一边未来诸佛欲上刀山脚未登齐立下风现在诸佛镬汤滚处正翻身听令有分秪如今日新杖人又作么生不行诸佛行不受诸佛报聊借此戏游以阐解脱道三世诸佛性命在杖人手里杖人性命诸佛摸索不着所以放行也繇我把住也繇我不放不把也繇我须知放行也大地山河心眼露白牯黧奴笑不休把住也铁壁银山风不通黄头碧眼吞声气不把不放也横拈拄杖当轩坐杀活古今人不知虽然如是也须有异方便助发第一义昔裴相国一日捧一尊像跪于黄檗前曰请和尚安名檗呼云裴休公应喏檗云为汝安名竟杖人曰这两个美泥团汉互相钝置不少若是杖人见他请安名但震声一喝使他两手放下翻腾而去也若作裴公见他云为汝安名竟便好将像蓦面一掷使黄檗通身手眼无所施设杖人如此也不是埋没他何如我天界诸公人人鼻孔撩天个个脚跟点地又何待依草附木而弄精魂以自昧其本分乎会么五色彩霞笼玉像超然一句报升平。

　　蔡司马顾农部沈侍御请上堂当央直指未免淆讹出格全提却成钝置何似春日融融消落银山之雪春风拂拂吹开铁树之花木人得趣以高歌石女知音而密和此段天机太煞超绝正当恁么时释迦热肝胆达磨冷眼睛与山僧闲拄杖又如何分付噫到这里也须是个罗笼不肯住呼唤不回头底汉子转得身来入林不动草入水不动波拈一茎草作丈六金身拈丈六金身作一茎草方可与他通此消息从来海岳归真化未有乾坤陷吉人。

　　风隽荐苍森禅人请上堂盏子扑落地碟子成八片斩钉截铁人不肯通一线昔奯上座住山这汉太孤绝生一日贼来索宝撞着对头也奯云僧家之宝非君能用犹弄死蛇在贼云你但将来管我能用不能用迨得鲇鱼上竹竿奯震声一喝果然果然贼大惊挥刀便砍痛快痛快可惜这贼一场懡　去也苍森禅人尝参天童诸老每于棒喝下不能顿断命根去年偶遭奇祸直得一刀两段今日其弟与诸道友特请荐拔他若要我荐拔更须与一刀何则悬崖撒手自承当绝后重苏欺不得。

　　诸荐绅请上堂一不成八不就任穿凿不漏逗勘得破呵呵笑且道笑个甚么笑他跛脚老云门云乾坤之内宇宙之间中有一宝秘在形山将山门来佛殿里拈佛殿向灯笼上这汉移星换斗即不无若是此宝三生六十劫也未梦见在或有问山僧如何是此宝向他道天晴日头出落雨地下湿哑子吃黄连谁知甜如密。

　　圆通社万缘社西方殿请上堂佛殿里烧香山门前礼拜钟楼上念赞床脚下栽菜若也会得如龙得水似虎靠山赏你一个没孔铁锤若也不会八棱着地一窍通天赐你一挂宽皮腰带常啼菩萨卖心肝无厌足王好捏怪观音骑得三脚驴撞倒街头憨布袋憨布袋笑呵呵一毫不了万般差荐得西方日出卯便能火里种莲华。

　　无为州懒子请上堂十方同聚会个个学无为此是选佛场心空及第归秪如无为作么生学心作么生空心空之后又作么生一人曰夜来有一大变事十字街头一口井不知被谁偷去了一人曰怪道我早起开大门只见街头上湿一人曰不必忙我遣虚空去追捕他怕他走向草里去不成一人曰莫道虚空去捕他直饶遣万象森罗去敢保你寻他落处不着一人曰你这一队大妄语汉一个个好与痛棒三十一人曰你这不通汉的痛棒叫阿谁吃六人争兢不下乃共告诉于没盖藏大王大王呵呵大笑曰听讼我犹人也安得必也使无讼乎我今为汝判断汝等当自悟之断曰脱壳灵龟上酒楼从来醉不解真愁忽闻妓女一声曲你若无心我也休我若休与你腰缠十万贯大家跨鹤上扬州。

　　解制上堂刻期取证何如画水成文解制忘机孰能悬崖撒手到这里须知门里出身易身里出门难不见古人此处经冬彼处度夏饭袋子江西湖南便恁么去好与三十棒直饶一个个卸却炙脂帽子脱却鹘臭布衫做个洒洒落落衲僧也须透过向上关捩子始得如何是向上关捩子倒得门前刹竿去不风流处也风流。

　　丁亥住金陵大报恩寺受陈侍御蔡司马诸护法请上堂拈香白椎竟师召云还知你各各自己彻底无私最尊最亲的正法眼藏么虽然争奈黄面老人于百万人天众中付嘱迦叶一人皆好与三十棒何得以常住公法私相授受山僧不敢蹈他故辙乃打圆相云这个便是最亲切的正法眼藏且道又作么生相付金轮迥出中天照大地同成妙法亲。

　　上堂有时相逢不相见有时相见不相逢东山起云西山雨南山烧炭北山红无位真人面门出入没缝塔子透彻玲珑现成公案好与痛棒三十礼拜了退一任齐立下风吽吽太平日月无人识大坐当轩笑浪公。

　　上堂杖者笑呵呵诸人还会么眉毛才剔起鹞子过新罗既已过莫吟哦且吃云门饼再饮赵州茶打起关南鼓唱出德山歌阿呵呵会也么墙角一株梅生得两个叉未结黄金子先开白玉花卓杖下座。

　　上堂一年三百六十日日日日头东畔出照见十方诸如来个个眼前黑似漆因甚个个眼前黑似漆秪为觌面相逢不相识寻珠不必翻海求玉何劳凿石知亦不可知得亦不可得木马嘶开碧落天泥牛踏破澄潭月汝等毕竟如何切忌眼横鼻直遂拈拄杖下座。

　　师诞日解制陈侍御金沙诸大宰官请上堂杖人今年五十六自愧生平如转毂欲求天下知心人使我此宗无断续痴人面前不待说梦有智人前亦须慎独不轻以楔出楔岂易以毒攻毒此番解制如何就中有飞有伏罔象自获神珠卞和无劳泣玉且喜牛在山中水足草足牛出山中东触西触蓦然触着须弥灯王呵呵大笑一声直得辉天照地遍界是昙花馥郁诸公以此祝予予亦以此自祝愿我大众精勤各自乘时纳祐。

　　扫浮山远祖塔上堂卓拄杖云会么过去诸佛祖没奈这个何既已藏身退步未来诸佛祖没奈这个何不敢冒命出头现在诸佛祖没奈这个何直得浮逼逼地且道这个是甚么得恁么威力复卓一下云你知这个能出生三世诸佛祖是三世诸佛祖没有奈得他何者么设使有个不惜性命底出来便好吃杖八痛棒何故重赏之下必有勇夫。

　　戊子住芜湖吉祥寺上堂赵州云有佛处不得住这没胆量汉若是杖人偏要此中安住如有古佛如来却教他与杖人提瓶挈履指示他解脱法门州又云无佛处急走过这没机用汉若是杖人偏要此中从容如有邪魔外道却教他与杖人酌水献花指示他秘密法门何则不见道举头天外望谁是我般人也须知是法平等无有高下始得不然系驴橛汉又与么去也何处有恁么事。

　　奉新严省斋请上堂卓杖云横拈拄杖笑呵呵彻底风流奈若何惭愧古人无伎俩大家撞入葛藤窠古人为甚么撞入葛藤窠秪为他妄与人通消息何则若棒能与人通消息则尽大地当连架打去若喝能与人通消息则尽大地当雷轰霹雳去若言语机锋能与人通消息则尽大地之乎者也梦想颠倒去秪如西江严省斋居士到此还与他通消息么好看旭日临青嶂喜对山河照眼新卓拄杖下座。

　　比丘尼请上堂踏着秤锤浑是铁哑子得梦向谁说蓦地醒来眼忽开珊瑚枝枝撑着月昔归宗和尚座下有僧大叫云悟也悟也宗上堂召僧云你悟个甚么僧云师姑原是妇人做宗呵呵大笑归方丈这老汉通身手眼若不见此僧真个透切如何肯放过伊今比丘尼偕祝夫人请山僧指示教他转女成男立地成佛已是不着便也更指示个甚么此僧自悟则已如何说师姑是妇人会么脚头各有通霄路肯向他人行处行。

　　上堂师举手云会么拈得虚空撒向人撒向人前人不识临济德山触着之直得东壁打西壁打得来避不及有言时如宝剑拂挥无言时如轰雷霹雳没踪迹处莫藏身藏身处却没踪迹所以古之今之无能通此消息既无能通此消息为甚么无位真人在汝等面门出入你若拟议是甚干屎橛下座。

　　住太平无相寺上堂会么须弥山舞紫金襕四大部洲齐合掌笑杀灵山百万人迦叶俨然无伎俩空王佛不惜眉毛出来白椎曰法王之法更无有上于是大千世界有情无情及万象森罗蜎飞蠕动皆作狮子吼放大光明汝诸人还得此消息么得则直下而去不则庭前露柱笑呵呵徒把机关说与他。

　　大音恽道生大剑唐祖命二中翰皈依请上堂蔡五岳云三界是大戏场究竟傀儡系何人提美杖人云十方为空棋局始终着子繇自己主张有能于此问答透去不妨纵横自在更须知有向上关捩在不见陆亘大夫问南泉弟子少时养一鹅于瓶中渐见长大如何得不毁瓶而令鹅出南泉召大夫陆应诺泉云出也这老汉只知欲使人出瓶不知自己被语胍转却若是杖人待彼应诺但云瓶在那里岂不令他超然神解一任逢场作戏当局能提又如古调发音太阿出匣则其全机大用无有不妙协也一呼震醒威音梦古剑挥来凡圣惊。

　　恽道生内翰荐严请上堂夜半正明天晓不露牡丹花下睡猫儿向上之机须自悟诸仁者父母生子于未生前父母不知子生于父母未生前子亦不知父子不知故以恩爱而成能生所生之因缘父母既生子后养育之恩大于天地子既生父母后亲爱之至性与天成有其身者不敢遗其亲有其亲者不敢亏其身不遗其亲不亏其身而能全其生身之本此真世间之奇男子也恽道生孝友慷慨人所共推尝参三峰大师于此必须知其源本今是先严参军生忌特请杖人举扬宗旨此中生意贯通世出世法之妙何则干为父兮坤为母乾坤交而生六子六子交而万物生万物化生生不已生不已原始反终只此子世尊心悟证无生孔子朝闻夕可死死而不死生不生圣凡界外任纵横恽公能悟此生意百尺竿头进步行一口吸尽西江水听取日午打三更。

　　陶自淑奉拄杖请上堂师举杖示云我有能无法界之有我无能有法界之无我放能收法界之放我收能放法界之收使迷不能迷使悟不能悟在声色而超声色在异类而超异类在尊贵而超尊贵虽然别有一条根抵也须向这里断却始得。

　　上堂古佛空王传正令插草交芦齐选圣十字街头石敢当俨然入会求盟证文殊问获何圆通昂首仰天浑不应顿使枯木与寒灰发焰生花明自性明自性如今四海清如镜一句灵然定太平个个超凡还入圣汝等诸人到这里也须办个铁石心肠莫被他石敢当瞒定。

　　玉季优请上堂有事切于心寤寐亦耿耿就里未分明终须求大惺忽然惺却笑罔明文殊徒向空中掘井君不见王季优夫妇同惊生死事求予指示誓同修明明祖师意明明百草头火里莲花能结子别有风光世不俦。

　　上堂豁开户牖当轩者谁青霄散彩白日扬辉丹霞烧木佛却向寒炉添炭翠薇供罗汉何似闹市鼓吹马大师云自从胡乱后三十年不曾少盐酱正是如虫御木偶尔成文薛异凡祈嗣特向灵山饭十方贤圣端有感应会么为儿不识承渠力养子方知父母恩。

　　庚寅住栖霞寺上堂卓拄杖云三十年前在此金陵拨着达磨脚跟三十年后在此摄山刺着法度鼻孔直得千佛岭拶破面门舍利塔裂开眉睫智者九旬谈妙不觉咬断舌根素庵半个秤锤俄然迸出心血今日杖人到来与你诸人喝开向上一窍振动十方刹尘各各眼光烁破古今听我全提正令遂喝一喝下座。

　　观音殿上堂五台山上云蒸饭佛殿阶前狗尿天刹竿头上煎　子三脚猢孙夜　钱洞山老祖劈腹刳心与天下人道破开口了合不得合口了开不得独有三寸舌锥杀三世祖师无出气处今日不肖儿孙为他别通一线贵图门风远振法乳长流且道如何通一线去卓拄杖云震旦虽阔无别路要假英奇杖下行。

　　结制上堂拄杖子与三世诸佛作个同参至于向上句末后句未免匿怨而友其人摄山与他作个明证以全此结契直得大唐打鼓新罗作舞南山起云北山下雨无孔铁锤走向镬汤炉炭里藏身将谓众苦不能到那知禾茎粟干上头长三尺颈短二寸底汉横按莫邪不令与圣凡躲跟要他向荆棘林中转身夜明帘外移步打破灵床底酒颠汉尚不放过何故今日王令稍严不许搀行夺市卓拄杖下座。

　　上堂归宗斩活蛇圆通卖死猫径山跃鲤鱼净慈捉飞彪各有全机大用何妨随处风流自古祖庭多创于义学即彼仙苑尝插佛标此山开辟已来几经教观法席时节机缘有待金地仍以手招秪如今日建立我洞上宗旨又作么生睹影便能微笑去拈花不落箭锋机。

　　解制上堂铁生锈自食其铁珠生光还自照珠同是天地所住何一物自生自灭一物自生自全有能辩得许他具一只眼僧才出师便打曰自生自灭汉僧云某甲未开口如何便打师云你还知这一棒么僧云谢和尚点省师又打曰赚杀一船人僧云过在何处师云不关汝事且退三千里外师复顾众云摄山今日失利乃掷拄杖云且救取这一半。

　　壬辰再住金陵天界寺结制上堂拈拄杖示云当机觌面提觌面当机疾惊起铁昆仑高声叫奇绝何奇绝乾峰拄杖画断十方路头云门扇子打翻法界门户直得南山起云北山下雨三十三天洪波浩渺大鹏展翅直取龙吞若向者里夺得此拄杖子则一任他明头来明头打暗头来暗头打四面八方来旋风打虚空来连架打总不恁么来时正好和盘翻却且道汝诸人向何处安身立命复喝一喝云莫怪侬家多意气要君踏转上头关卓拄杖下座。

　　师居毗卢阁方丈张绿雪陈旻昭请上堂以如意画圆相云会么毗卢遮那如来于此中不动真际与十方诸佛作一处而尘尘刹刹天人群生所立无不即此一真清净圆满庄严无二无二分无别无断故所以法界莫大于此中十方无处觅虚空圣凡莫尊于此主法王有师佛有父古今莫间于此时感应全凭有大机不见我洞山价祖于云岩老祖处悟得渠我一如权开五位妙协全提曹山寂祖于宝镜三昧悟得无变异去去亦不变异妙唱嘉猷拔诸邪见云居膺祖于秪这是中悟得门里出身身里出门乃知向上一路尊贵各别于是敲唱迥出当时而立门庭堂奥有正偏君臣父子主宾功位王种臣种内绍外绍三纲宗三渗漏三堕四禁十玄门以辨魔拣异全提千圣不传之秘妙协世出世间之宗直至山僧久默斯要尝集佛祖宗教大成会通法界圣凡而归于毗卢之性海也今日机缘时至将见六种成就还有会得主中主么击如意云大千种满菩提树处处春开五叶花。

　　师诞日栖霞笑峰然首座请上堂乃击如意云花开千树觉梦断两眉清试问威音事怡然笑自盈不见僧问云门如何是诸佛出身处门云东山水上行又僧问雪窦窦云千峰寒色雨滴岩花又僧问圆悟悟云薰风自南来殿阁生微凉秪如此三老古答话还有同别也无设使问着德山临济不知作么生秪对他莫是当头一棒么莫是蓦面一喝么莫是用祖师巴鼻宗门牙爪敲唱双行么噫也须有个出身活路始得设使问着我杖人如何是诸佛出身处秪云逢人不得错举或更问如何是天界出身处秪云逢人但恁么举或更云便恁么去时如何秪云三千里外摘杨花呵呵呵会也么孔子不识丘乙己所以温故而知新上大人以能可知礼则亦可以为师矣复击如意下座。

　　佛成道日上堂知有者其神乎知几者其神乎知时者其神乎震声喝一喝云突出毗卢印放收诸佛机正中谁妙协今古有同时孰同时灵山尊者正狐疑夜来忽睹明星现赚却眼中这点儿噫。

　　上元解制上堂拈如意云如意子向这里成最正觉却于十方法界一切处解结汝等还会么这个如意子无门无毒无门为选佛之门无毒是心空之毒不见文殊仗剑能解五百比丘之结心弥勒腾疑善启十六王子之绍位更须知日月灯明佛本光瑞如此独有露柱石台不动声色游遍百城烟水黧奴白牯不露爪牙捉败五十三人还有知此向上一窍者么殷勤为解丁香结放出枝头自在春。

　　癸巳住杭州虎跑大慈寺上堂乃震声喝云顶门好一椎还见六种震动么达磨不来东土二祖不去西天未曾分皮分髓骨肉本自完全熊耳峰前一花常开五叶嵩山壁上面目谁敢钻研一自求心断臂便有密结恩冤若非者个恩冤如何见得教外别传有从这里荐得则能擒虎头收虎尾第一句下明宗旨秪这一句子有时如断碑横古路使他失后亡前有时如忤逆闻雷使他偷心立死有时如驰书不到家使他叫屈无分有时如红旗闪烁使他蓦地迷魂有时如巡人犯夜使他自投法网且道这句子得恁么利害若不是恁么利害又何处见此大阐提汉子于五无间中以毒攻毒救正此佛祖心眼续不传慧命还有知此落处者么识得个中亲切句虎跑泉涌少林泉。

　　师诞日天愚石照石公诸大师偕徐王诸居士请上堂古怪老赵州一百零八岁当门一个齿下下都咬着不知咬着个甚么杖人今年六十二当门亦一个齿下下都咬破且道咬破个甚么虽则年牙不同却也切齿不异所以千古风流驹过隙一身历事如猬集却忆西来碧眼胡特地要讨此毒吃此毒吃六遭不死还吐出那知还著于本人谁能出手为收拾要收拾直须是铁石心肝智可及其愚不可及底乃能同杖人挈挈波波东击西击使我少林九鼎浪花新千圣宗灯照奕奕。

　　师至显圣愚庵和尚请上堂九年别去甚相思今喜重逢别是奇不特同宗深法乳秪缘一笑未曾施诸昆仲千古关切独有笑悲正以三千年前黄面老人未能发得一笑至是杖人乃忍俊不禁特从三吴两浙访我愚庵法兄及诸护法证据我金针双锁挟路全该之宗旨以昔日灵山会上有魔王指佛曰瞿昙我今没奈何你待你灭度后于你法中为你弟子披你之衣破你之法你又奈我何哉世尊不觉痛为悲泣杖人曰大小世尊尚欠悟在我若见此大发一笑教这魔王伎俩俱尽无所逃遁虽然秪如世尊这一哭还有负堕处也无杖人这一笑还有利害处也无若于此简点得出则知我与法兄诸公明暗交互敲唱双行之密如简点不出尽他魔佛同恩怨愈见曹山三堕神喝一喝下座。

　　能仁百愚禅师请上堂若人识得心大地无尘点当年许玄度于此舍宅为寺可谓搅长河为酥酪变大地作黄金近代祁德公于此复古鼎新可谓拈茎草而建梵刹从火宅以现优昙至于诸尊宿与今堂头百愚斯公于此全提正令大振洪规开人天之眼目揭佛祖之纲宗又何待更推杖人敷扬家丑取笑傍观正以法乳相关见此魔氛蜂起且喜芒索未搓鬼子已先受缚剑锋不举贼身中自难藏既如此则我辈正好特地观光何用运筹决胜正当恁么时又作么生相将知己闲谈笑看此山高与水长。

　　云门惟岑禅师请上堂诸佛出身处石上好栽花打鼓普请看大地舞婆娑若能于此荐得则知我西江东越重兴洞上宗风万派逆流从斯奔出故我与愚庵法兄来此云门老和尚标宗浚源之地门堂妙密法度森严正值堂头岑公亲承祖父之印符绍述尊贵之宗旨自当有重见叠出之机用又何必增黄金之色琢白玉之文哉。

　　汪本和比部荐先严宫保大司农请上堂问世出世法以孝为先老云门以一棒酬恩汪居士藉大法报本二公手眼请师定当师云金鸡啄破琉璃壳海门别有一轮红进云恁么则恩酬罔极法利冥升也师云天上玉楼春正好人间秪见彩云飞进云曹山孝满巴陵供高不妨一赛两彩师云又被拄杖子吞却了也僧以坐具打圆相云大众还有向这里透得去么师云也须解翻筋斗始得进云且喜大慈山上云蒸饭虎跑井底火烧天师云看汝着得手么僧礼拜乃喝一喝云擎干盖而无私卓拄杖云持坤舆而有力这根源须端的贤哉汪老大司农妙有嗣君独超轶济美既已振家风克孝又能达唯识遍谒诸方逞见知不辞血战渠营壁曾来天界扣吾门三击犀牛眼赫赤复到虎跑探虎穴空中写出飞禽迹生身不敢昧恩亲山藤与决真消息古镜台前毒鼓谁挝石头路滑看你返踯喝一喝下座。

　　上堂偶然垂足曾非坐久成劳蓦地白椎切忌唤钟作瓮鈯斧子谁能拈去住山鞭影儿未可掠来试马直下针针相似何如大地火发虽然还知天界门下出身底消息么棒头别有通霄路看取男儿脚下行荐师请上堂望仙桥上仙何在白日红尘看负戴谁把虚空烹去渣浇渠热血还清快阿呵呵且吃茶赵老风流知几多欲识上禅真归处一钩烟月在松萝慕如禅人请上堂闹市滚花毬击着妙高顶笑杀常不轻箭穿红日影我不敢轻于汝等东头买贵西头卖贱汝等皆当作佛本店交易分文不赊棒下放收消息密恩怨深处起龙蛇。

　　闻心德彰二禅人请上堂有情之本依智海以为源含识之流即凡心而作佛好个消息太煞漏逗了也大小老黄龙却于百尺竿头弄佛手驴脚辊出一个花毬子直得南斗七北斗八使各自生缘至今无著落处权借金针用通玉线撒手到家人不识笑看花鸟满庭前。

　　赵居士请上堂尽大地撮来如粟米大打鼓普请看漆桶不会秪这些子便是擒虎头收虎尾觌面机锋如同电拂如何又向平地上打吃交使造物反常人民陷溺性命不知所归生死无从出息到此须有个不被心境惑乱底手眼始得从来有道归明圣独有精诚感地天。

　　上堂南高峰北高峰与汝诸人眉毛厮结了也为甚么相逢不相识聻西子湖苏公堤与汝诸人心眼照彻了也为甚么相见不相知聻更到大慈山中还见寰中老汉苕帚柄东抛西掷么汝若不见天界为汝点出乃卓杖云这里透出虎骤龙骧。

　　上堂天开日迥照彻阿谁透网金鳞激浪追风良马惊鞭还别有为人处也无复举大慈上堂云老僧不解答话只解识病有僧才出便归方丈师云杖人只解答话不能识病有僧才出劈脊便打且道与古人相去多少相逢不必尽教知别有风光动天地。

　　上堂古佛留心不得妙拄杖拈来忽大笑弥勒稽首问威音击鼓升堂征朕兆撑向顶　上不前拄向脚跟下不后突然创出此宗卓尔敲来别调直指全提傍穿曲逗玉转珠回龙骧虎骤千圣不能传万灵曾莫料古今承此恩威始终何以报效噫嘻嘻我自与你同条共命只觉快活不彻头头巧凑从此横拈倒用任法界交参更勿轻易与人通此一窍。

　　癸巳秋到嘉禾梵受请上堂古帆飞影到鸳湖坐我同人笑傲图何似云门枷卸汉东山水上倒骑驴若向者末后句子荐得则知诸佛出身处别有生机一路所以德山云有言时踞虎头收虎尾第一句下明宗旨秪如这个句子若非我同人如何得通者消息不知我龙门显圣二法兄从何处放了这毒气创发此保社于尸阤林内掀翻活埋死人顽石堆头火葬无依汉子拈一茎草建立梵王宫殿入此门限使他顿断偷心斫枯木桩示现丈六金身瞻此影光令彼全机脱颖不论船来陆来底不涉程途底各与三顿了去佛到祖到无可安排中也要为他处分打圆相曰向者里出得身者始能消我同人毒气使我此宗遮天盖地去也九万里鹏从海出三千年鹤远空归偕灵岩储和尚应朱葵石郡侯于真如寺建塔请上堂喝一喝曰向者里会得则许他是个顶天立地汉子脚跟下有眼顶门透尖迸出胸襟掀翻法界古佛今佛分座俨然宾主交参正偏妙协十方分影敲唱同时似拂吹毛如击毒鼓断他凡圣命根开我佛祖正眼且道这一着子落在阿谁分上黄檗呼来风凛凛裴休应处日团团长水于佛顶上生波彩云向拄杖头弄影于全主即灭处涌出大光明幢所以三峰和尚于此提智证传使觉范老人七花八裂文彩纵横许多人向这里要死不得死要活不得活正是罗纹结角处乃有追古遗风如庞裴者朱居士父子一门绍述祖先皆是从佛口生从法化生发此重兴真如愿力振起创造机缘故有印白上人之造端文节法师始终成此更有三个汉如常不轻现三头六臂敲磕无限顶门亲见法华一会诸佛同时蓦劄相逢机轮互换使现前人人眉光照破今古去也还有明证者么杖人适于舟中有一偈子对众拈出以似诸公载得钟声震水云笔尖不点已成文裴公风度今犹在孤鹜残霞落一群。

　　方荆溪请上堂天花处处鸟衔飞浩荡春光却自微尼父曾言吾与点风流千古几知归天不言而时行物生将谓藏舟于壑以为固有力者负之而趋正在昧昧又安知藏天下于天下有不可得而遁之者乎到此须是通身手眼已曾再三捞捷始得于指尖头弹去迷魂蝴蝶眉睫上掀落啼血杜鹃移步荆棘林中转身月明帘外于有佛住处竿木随身无师表时垢衣垂手出廛入廛纵横异类还有向这里能撩起便行者么乃喝一喝曰看脚下。

　　五龙坊众居士请上堂有物先天地呼客灼龟无形本寂寥隔靴搔痒能为万象主垛生招箭不逐四时凋平地吃交有个汉于此能抽脑后钉去眼中屑许他与傅大士空手把锄头步行骑水牛切忌龙渊门下过直教打折老驴腰何故相逢若不亲锥拶千古啀喍恨不消。

　　息波上座偕王文学张观察项别驾诸绅衿请上堂乃振杖曰会么孔子不梦周公万古人昏弗醒庄生能化蝴蝶大千物幻成迷文殊莫出女子禅德山不会岩头意大悲菩萨瓮里坐道士酩酊捧漏卮原始返终天地可测横施逆用鬼神亦疑看我杖头指点便能突出神奇是何奇龙生金凤子象趁玉麟儿太平曲调从斯唱振起新丰向上机。

　　佛诞日上堂佛真应身如井觑驴黄鹤楼诗崔颢漫题一棒撩空打出瓮中之鳖谁能垂手无底篮儿自提正当恁么时还有撞着至亲更问是甚么人者么于百万人天中见一个跳出指天指地有个傍观不肯欲处分他者么若有好与一棒若无好与一棒何故平分风月曾无异痛痒还他各自知如不知年年空将恶水浇头皮。

　　真如铸塔顶文节大师偕朱葵石曹秋岳诸公请上堂清净本然云何忽生山河大地重言不当吃琅玡拽转长水鼻吹散九霄云天花仍乱坠插茎草而建梵王宫拈一花而传西祖意荐取目前机莫作等闲戏法华以童子聚沙为塔渐渐积功德皆已成佛道既云皆已成佛则渐渐所积即圆顿妙道也如文与可胸中不有成竹何能疾笔一挥而枝枝叶叶皆成竹之清风高节哉只今现前诸公俨然一会心中如不有佛何能敬礼如不有塔何能瞻仰如不知有向上事何能亲向上事不见文大师朱居士与众耆宿才创造此七级之机则咳唾掉臂无非多宝玲珑十方影现又况有生铁铸成底三个汉子东敲西击使六种震动舍利飞光凡有见闻谁不平分此风彩今日特为开铸合尖一句作么生杖头点出千花影个个遮那顶上行。

　　天宁修千佛合静闻监院暨诸荐绅为张观察祈嗣请上堂问茎草重拈毕竟是谁能出手师曰天开瑞象光河岳八表飞腾五彩霞曰若然则楼阁重重见至尊师曰弹指一声超劫外刹尘于此各抽身曰大千觉海洪波静三世间名不待安师曰箭穿红日影珠涌海涛深曰秪如不立峻峭不居正偏还有转机也无师曰自己脚跟知落处自然光彩照人天曰轻将一句诗题出致使清风匝地来师曰头头别有好生机曰昔日长沙今朝和尚师微笑乃击如意曰会么正令全提蓦地凭空霹雳桃花浪暖烧尾跳过龙门正当恁么时难逢此快便昔长沙岑因秀才问弟子尝见千佛名经不知此佛居何国土亦化物也无沙曰秀才曾见黄鹤楼崔颢题诗后还有人题也无才曰未有沙曰得闲题取一篇好杖人曰这个岑大虫太煞奇怪且留一句子与诸佛作出身路好秪如今日天宁重修毗卢宝阁必欲使天下同见法身同闻妙法同得悟入又何妨别开一路乎蓦振杖曰看看云从龙风从虎圣人作而万物睹麟现瑞凤呈祥太平盛事有辉光所谓诸法性无常佛种从缘起一花开而万国春一佛生而千圣喜金盆捧出活孩儿宝合重重添紫气夜明帘外臣进位以朝君昼锦堂前子转身而就父秪此感应道交天机妙合岂不使千佛慧命常续此主中主还会么灵山今日亲分嘱花萼联辉万世芳。

　　天界觉浪盛禅师语录卷三
嘉兴大藏经　天界觉浪盛禅师语录


　　天界觉浪盛禅师语录卷四

　　门人　大成　大奇　等编

　　甲午住信州博山上堂问黄阁帘垂真音弗露紫罗帐合密信罔通如何得臣奉于君子归就父师曰揭出妙高峰顶日烁开东土与西天曰金针暗度到即不点玉线晓穿点即不到如何得敲唱俱行正偏兼带师曰少林岩上花含笑谁见风光特地新曰当机微笑窥见一斑依位无言犹亏全体如何得心髓相符门庭克绍师以手握拳曰还有窥此中机密者么曰向上蒙师亲指示格外明宗一句作么生道师曰放收别有家风在曰恁么则虎出渡河皆此日珠还合浦喜今朝师曰还须透过铁壁银山始得乃卓拄杖曰看看先老和尚骑了青金山王额虎雄视耽耽也还有冲风激电拼命直前不犯耳边之缺能追足后之尘者么试出来探我此藏身没踪迹之消息待我痛与一棒教你皮毛脱落血溅梵天此何等畅快惜乎一等没眼脑汉将谓此老人最初把断太危末后收来太急殊弗知不遇倾湫倒岳之作那有掀天揭地之奇以故将此华亭钓竿子分付我雪关师兄听他自弄当此时正是丝悬绿水浮定有无之意若有个不贪香饵浪激三千一怒而飞搏风九万者正好展开金翅劈破沧溟直取龙吞游戏自在去也何肯类盲龟跛鳖陷于昧昧自夸一隅以取笑于大方哉秪如全提正令一句作么生道复卓杖曰临风拈出吹毛利天下痴顽莫躲根。

　　上堂五更睡起手牵衣才下床时脚踏地抬起头来不见天几多打失娘生鼻有个不打失底却又笑他君子时中小人无忌何待伐鼓考钟引出这没拓　老侬上此曲录木指东画西不胜魔魅迫得露柱奔忙灯笼　跳恼乱无位真人向黄瓜茄子上挖肉作疮苦无出气何似怀州牛吃禾益州马腹胀遍界觅医人炙猪左膊上咄莫错会好不见庞公老泼皮偏能不畏石头路滑吸尽西江眼赫赤地咬杀了多少泥猪癞狗有如此活脱设使到我博山门下教他衣穿骨露无地藏身在何故不到洪炉亲煆过争得吹毛杀活人。

　　远门柱公禅师讣音至上堂石耳峰寒挝毒鼓龙门浪暖跃春雷昂藏头角擎霄汉洞上风生天地开天地开鸟飞兔走笑奇哉如何龙峰倒卓湖水飞埃黄梅石女夜生子仗剑横行甚可猜诸仁者还知我侄远门禅师底出处么惜乎天机密用太煞神驰法道夜长方喜灯幢高树祖庭秋晚俄惊乔木下摧血泪溅天痛远山之花落悲风刮地伤法脉之心灰既尔斯人云亡岂非吾宗不幸虽然我侄自从吾庐山石耳发踪而后得龙门雨兄之法出世于两浙如祥麟威凤文彩风流其座下之英才自济济其能振起祖灯如日月丽天此又岂邪云逆蚀之所能掩灭乎此摘欺之话既已大行则千古之下无论智愚之人自不能昧此本心之良也吾初闻讣已哭不成声特地举扬又喜而无憾且道博山今日表彰底意旨作么生满棚弄鬼惭无地敢望丹霄一羽毛。

　　佛诞上堂乃卓拄杖曰会么钟未鸣鼓未响博山未出方丈有个衲僧撩起便行好与三十棒为他无事生端钟已鸣鼓已响博山已出方丈有个衲僧便掀倒法座好与三十棒为他剑去刻舟正当恁么时利害在那一处博山拄杖子呵呵大笑且道笑个甚么笑他悉达太子才出母胎便不守本分称我独尊及至四十九年如螃蟹落锅相似独尊在甚么处更笑他跛脚云门被睦州拶断泰时　轹钻无出气处要将一棒打他二千年前悉达太子与狗子吃自陷陷人恩怨谁雪博山恁么举还有与佛祖作主者么出来吃博山痛棒若无少他一顿不得卓拄杖下座。

　　佛音禅人请上堂举南阳忠国师于肃宗内殿见侍臣有善奕称国手者帝问国师和尚亦善奕否国师曰老僧亦知奕但异于此帝问何谓国师曰世人只知以黑白相争胜负老僧能用两奁黑子奕还有能同老僧对手者么侍臣大惊帝亦大笑杖人曰大小国师大似白拈贼既已明中打劫又且暗里翻盘不免欺他大唐国里无能敌手博山今日不着便特地拈破国师这一着黑子还有知落处者么若有知得好与他三十棒若是不知缓缓自领出去。

　　端午上堂五月五日天中节毒鼓击兮甘露灭风从虎也云从龙笑看红炉飞白雪到此几括最微也须分明剖决六阳既升龙已亢此龙无首孰能降六阴欲兆虎将姤此虎无尾孰能揉有能降此龙揉此虎则玄黄交战之机原始返终之故皆在此斡旋中所以风同声而相应云同气而相求火就燥而上炎水流湿而下润然非圣人之能慎独以致中和何能使天地之气化自位万物之性命自育虽然此犹是治世边事秪如格外全提又作么生以杖敲空曰毒鼓击也还有绝后重苏者么复卓一下曰甘露灭也还有觉道顿成者么若有出来与汝证明其或未然就中杀活无人见争怪当机六不收。

　　上堂惜花春起早爱月夜眠迟此段风流事几人可与知咄直饶恁么去更须有西山擒白额东海捉苍鳞底手眼始得不见甘贽行者到南泉设供请和尚念诵南泉白椎曰大众为黧奴白牯念摩诃般若便归方丈甘贽乃拂袖而行南泉见贽去乃于厨下打破锅子看他这作略须铁眼铜睛亦觑他不破独我寿昌老祖拈曰拂袖便行钩有饵锅儿打破玉无瑕千古又谁能如此喝彩哉且道我博山门下还有恁么人也无拈拄杖曰劈开华岳参天色放出黄河动地声。

　　乙未归梦笔上堂举僧问先梦笔和尚如何是佛师曰不诳汝僧曰莫便是否师曰汝诳他杖人曰金刚圈栗棘蓬闽王请斋次问师还带得笔来也未师曰不是稽山绣管原非月里兔毫大王既垂启问山僧敢不通呈杖人曰通呈个甚么打鼓普请看又问如何是法王师曰不是梦笔家风杖人曰太孤峻生诸仁者还知此老法胍么秪此便是雪峰老鳖鼻底毒气彼曾三到投子九上洞山漆桶不快翻转米盆却于德山棒下打折驴腰犹不能点胸自肯及被岩头蓦地铲削始得大叫鳌山成道便能迸出胸襟遮天盖地门下杰出千五百人如云门　轹钻玄沙老冻脓辈要出此梦笔家风一头地也未易在虽然如是千百年来又谁知彼落处杖人自壬子于此誓死掩关打破诸祖窠臼业方外四十余年今日亲归得以全提向上纲宗揭示佛祖正眼使此慧命如火传薪诸仁者各须知自己性命落处始有出身活路且如何是出身活路聻拈拄杖下座。

　　立观涛首座上堂问答竟乃举拂子震声曰看看昔日青原老祖亲行此令直得曹溪帘卷鈯斧风生药峤吼出铁牛威天皇拈起胡饼毒洞山睹影而宝镜光寒雪岭翻盆而木毬踏活于是三宗竞秀独新丰之曲调深长大好中兴在梦笔之家风远振立僧立法必须首出为人选佛选官所贵心空及第秪如今日立僧结制意旨作么生道复挥拂子曰当阳揭露空王印放出吾宗千古机。

　　师诞辰上堂卓拄杖曰看看六十四年阿个痴一条拄杖路千岐狂言狂事人难构恼乱古今甚可疑能痛疑自有时习气那堪搔着痒闻琴不禁舞斑衣乃举衣曰喜此衣双见披打鼓冬冬看是谁梦花石上寒梅发大好山中笑展眉。

　　丙申元旦付衣拂与奇首座上堂问吾师已掷烟波钓几个金鳞上钩来师曰高着眼曰忽遇擎头带角底来时作么生师曰自有云雷相送在曰恁么则掷钓抛竿去也师曰更有英奇[卄/(隻爪)]浪来以拂子打圆相曰元正启祚拂端新多子峰前花朵春最喜金襕光夺日刹竿幡动笑偏亲笑何亲法王令旨谁能委梦笔家风已有人是甚人即此奇乎曾密嘱今特当阳更印真乃召奇首座曰即此衣拂用付与汝以表吾宗传续有在汝尚慎哉座礼拜曰和尚慈悲太过实是恩大难酬师复曰九苞瑞凤来天际十影神驹度海涯。

　　崔公涛山明府率阖邑绅士为梦笔山主建选圣场请上堂卓拄杖曰会么拄杖立处法界成感应道交佛祖现准上载而运化工传多子而分慧焰若于此荐得则知指天指地唯我独尊法位法幢随方表竖家家门前火把别是格外风光人人脚下儿孙各自寰中骤步机缘有在啐啄同时今当觉场启选圣之初正是东鲁筑杏坛之日喜神童于空中磨转奇真秀于天上星旋梦协江令之笔花文占章元之翰撰全提向上统摄普门双选宗风一赛两彩秪如杖人特地兴建以祈祝护一句作么生道复卓拄杖曰指出好山宗子秀骑来玉象趁麒麟。

　　上堂夜半金乌带雪飞家家门前有把火照破瞿昙黄面皮叫个奇哉成箭垛此箭垛谁廓尔张三解使又无钱李四有钱不解使人平不语水平不流崔颢题诗在上头一拳拳倒黄鹤楼莫嫌伎俩不如彼得优游处且优游。

　　上堂击如意曰嚼碎铁昆仑满口达磨髓哺彼石女儿全赖此法乳赖法乳知几许摊十石油麻于树上百草弄影太煞分明指蓦直路头于台山就中勘破俨然有在此有在谁痛快春风浪暖桃花飞一棹兰江歌下载。

　　上堂问如何是心相体信师曰三尺杖子搅黄河曰如何是出入无难师曰梦中摸着摩诃石曰如是则祖父家私全归掌握师曰何不问取拄杖子问三藏十二部千七百则公案皆是葛藤如何是不葛藤师便打曰恁么就不是葛藤那师又打僧便喝师又打僧曰犹是葛藤师连打僧便翻觔斗出师乃卓拄杖曰百草头边识取老僧觌面如何话会闹市丛里撞着拄杖当机作么支当到者里有能冲流度刃八面旋机正好垂钩于不疑之地撒网于无漏之天月里煮油铛风前吹玉笛又何妨千峰顶上独足立腰缠十万上扬州复卓拄杖下座。

　　乌龙深谷禅师请上堂杖头拨剔千山晓笑看天风醉花鸟峰峦峭异不停机相逢相慰知多少堪笑睦州老拶出秦时　轹钻重新韶国师满目青山灼然是曹源一滴不断知不知好向玉泉澈底深深处乘此风雷变化飞。

　　灵明禅人请上堂金牛呼吃饭大地没饥人鸟窠吹布毛天下无佛法月里塔高十二层天上星躔八百杪山之南江之北者些茄子瓠儿水土节气力尚未充却有多少人眼吧吧地望着你在。

　　丁酉住杭州皋亭崇先寺上堂拈香白椎竟喝一喝拈起拄杖曰看看新长老拄杖子全提正令也三世诸佛祖齐立下风各各鼻孔被拄杖穿却直得出身也由我吐气也由我佛祖三昧杖子尽知杖子三昧佛祖不知正以此无自欺三昧能使日月自丽乎天山海自列乎地春自开花秋自落叶鸟自飞空鱼自跃水凡自忘情圣自离解佛祖由斯而生邪魔由是而正更须拨转向上关捩透出教外别传始知刹竿倒而千圣迷踪骨髓空而二株永秀风幡不动而心开归根无口而体露庐陵米价震旦惊声鈯斧风规神机莫测乃至新丰一派法乳横流崛起皋亭开宗歇祖初吃一掌血溅梵天历世面门痛痕犹在迄我寿昌先祖突出好山东苑先师奇生武曲及今杖人主此祖庭重标宗旨还有承此无欺三昧者么卓拄杖曰指来皋岳千峰秀放出曹源万派清。

　　中秋上堂千峰秋色远撩人玉笛横吹别调新桂子庭前花正发月明帘外笑谁亲今值中秋月明诸人各剔眉毛猛着精彩还见我丹霞淳祖示众么日照孤峰翠月临溪水寒祖师言外旨莫向寸心安彼时独我歇祖闻之大叫曰此回瞒了上座不得也汝诸人直须到恁么痛快始得咦当央得月须忘指黄鹤风高有大机。

　　愚庵和尚至引座上堂卓拄杖曰看看一棹湖中发千峰引领来火烧衣带急不禁笑奇哉大众各须剔起眉毛猛着精彩好听杖人大惊小怪与汝说一奇特何则杖人四十年来以一霜藤横行海岳于刀兵惨杀天翻地覆中求个真伤心人不可得真快心人不可得而心伏口伏之人又岂易得哉自我千百年上祖宗服毒不死者别遗下一种丹头作千古补偏救弊之毒药使于此宗得皮者毒杀他皮得肉者毒杀他肉得骨者毒杀他骨得髓者毒杀他髓得心者毒杀他心正要他自有超脱活计以故留难于今独有生死同条老弟兄相与感伤不彻痛快不彻如冤家厮结斧斫不开入佛入魔纵横三堕若非毒毒相激安能与我傲睨于古今上下哉适此特来皋亭于一掌开宗快活不彻底歇祖无缝塔前烧此一瓣香用酬毒乳之恩老祖已自破颜一笑汝等何幸落此没量大人局内即我亦攀跻不及宁论汝等拼得命拼不得命构得上构不得上直须尽行拶入这愚庵老汉大毒海中翻腾一上翻腾得去许汝是个哮吼狮儿使祖父俱尽翻腾不去已在他金刚圈里终有透露汝等但随我礼请升堂自有一痛快打发汝也复卓拄杖下座。

　　开罏上堂当阳抛出抬眸鹞过新罗直下承当正好驴腰打折佛祖无凑泊处就中谁得安排特地奋起英奇不免全身拶入所以峰峦峭异鹤不停机灵木迢然凤无依倚于此荐得新丰老子玄中别唱密用全提也须向崇先拄杖头有个转身吐气始得还会么铁额铜头须着力大家踏转上头关。

　　严三求居士请上堂文殊眉棱挂剑惯于落草横身净名舌本藏雷善向晴空着橛坐断金锁劈破玄关月映芦花飞鹭春潜枯木龙吟十五年前灵谷杖痕刺骨十五年后皋亭锥影惊心当道青松空手把锄曷种碑文白字寒虫御木争刊秪这些子淆讹便是严三求昔年吃棒尿床底勾当今偕胞弟于崇先增庐陵米价出甘贽药金杖人一一按过也要他亲自拳倒黄鹤楼踢翻鹦鹉洲方许他北斗藏身于此入作喝一喝卓拄杖下座。

　　访愚庵和尚于古报恩寺请上堂桌引桐溪猎晓霜山光痕我影低昂仰山久不见临济瘦却法身三寸长正当恁么时还有能见杖人与我愚庵法兄底眉毛厮结处么虽则同条共命各自步趋及彼超轶绝尘仍自瞠乎其后即其宗兼众妙奇出异常一棒撩空八面受敌直使他西天东土者一队没巴鼻汉当机也进不得前退不得后况其余乎饶彼五祖演欲形容五宗之密如逆耳闻雷红旗闪烁断碑横古路语亦不过仿佛其一斑我又何能刻画无盐唐突西子也哉虽然今日客听主裁如何得不方命去莫怪驰书不到家窃恐巡人还犯夜。

　　上堂一句最淆讹当机杀活多刹竿曾倒却千圣尽投戈忽逢无鼻汉把臂入烟萝山海坦然平敲冰来煮茶或长啸或高歌就里风流谁得似未嫌伎俩不如他。

　　上堂巢知风穴知雨天机幻出谁为主岭梅绽玉占先春午马凌空看子鼠百尺竿头五两轻四升斗里呼相杵却有彰禅客偕友来于此助扬禅悦以乞法乳杖人点汝头点汝尾者风流须自许切忌向明眼人前错乱举。

　　武林诸缙绅请上堂举如意曰看八字不须撇十字未添画蓦劄两相交天机成造化复以如意画曰秪如这个是甚么老聃执大象而天下往刍狗是民仲尼各于党而斯知仁居易观过瞿昙拈出勾引傍嗤倒却刹竿撩天索价鸟窠布毛逐空中鸩影横飞大随草鞋惊岩下灵龟爆卦真天子不假尧舜敕文大英雄肯卖陈年滞货曹山按剑八面风生庞老吸江万机俱堕大藏切脚钵罗娘五宗不传精骨挫逗到今日物换星移江流愈下却幸武林诸公具择法眼能鉴千古神奸重开双选宗社且道斩新条令一句又作么生不见道蓦劄两相交天机成造化。

　　永觉和尚讣音至上堂山苍苍水茫茫藤林荒滞肌尪上不见天下不见地捏断咽喉何处出气咄咄咄鼓山法叔永和尚踏翻盘子也还有见秋清月转霜轮河淡斗垂夜柄默默全提正令者么此老叔初于寿昌师翁处得旨后于博山大师纳戒深得门庭堂与之密及归隐荷山著书自娱偶受知于瓶窑闻大师付以云栖戒法遂推扬于温陵出世继而主真寂法席大振宗风光摇海岳及山僧主鼓山闻师退居金华特与护法延归山中不动声光坐成宝所摩天峭异鹤不停机年登八十如太阳玄之高致且喜顶相皮鞋不更求人今者讣音初至使我换手捶胸哀泣不已正以寿昌一枝法焰光烁八方忽而扑灭直得天昏地暗魔魅横行及读归真记始知正法眼已付嘱霈首座乃翻然大喜一枝圣箭射透重关一棒霖盆发生大地使异苗灵根而深密也山僧忝在法乳相关特以表扬复缀一偈霜飞叶落金风冷屴崱峰头慧日颓莫道法幢今已灭好看铁树正花开。

　　观星日圆戒上堂白云向寒崖而断明月随夜船而归晓起一声渔唱芦花宿鹭惊飞无位真人向汝等面门出入无踪迹可得才眨上眉毛已打失眼睛也那堪于雪山冷冰冰处半夜大叫观星悟道赚杀了多少演若多迷头认影至今无能为无位真人雪屈者杖人不惜饶舌直与道破汝等一日不作一日不食既已披披搭搭钵盂口朝天草鞋鼻着地下雨在家弹指穆力陵天晴托钵底托钵搬柴底搬柴切莫辜负好。

　　上堂怀牛吃禾益马胀杜顺法身没伎俩却笑泼皮皓布裈葡萄棚倒夸向上这向上甚无状大似杖人住皋亭卧月眠云却难禁古殿子欲随风颓堕不免烦知事行人撑撑拄拄欲还旧观分疏那法身更向上虽然功不虚施作么生慰藉他好摧残枯木方新秀且喜寒梅春正归。

　　师诞日上堂真歇老祖去我五百年望我于无阴阳地上建大光幢寿昌先祖去我四十年望我于无影树头开花结果东苑先师去我廿八年望我于六毒峰前掀翻五乳争奈这孟八郎子孙以一条血滴滴拄杖子火驰水突冒命忘危坐不温席行不辞疲踏残芳草断送落花黄鹤楼前倩秀才次不成崔颢底一韵曹山井畔骑驴子觑不见法身茎眉凛良久邈真溯无言得髓谁堪振向上深微自应续主中尊贵逗到于今已六十六白接得几枚没勾挂底嗣子东穿西汲南掏北捞大似钱贯井索木杓笊篱何足塞祖宗之厚望慰慧命之传持甚愧马齿徒长鸡肋无力醍醐毒药快意伤心滞货与此遗艰都卢皆属分内是何初度受此祝辞新丰之曲调既高药峤之鼓笛犹渺朝无猿摘之金果晚乏凤衔之玉花如此荒疏实难酬酢然随时应节也须吐露一句且道吐露底又作么生法界不容吾自委敢推楼至与威音。

　　立春上堂昨日年正今立春双分锦缝露天真夜明帘外无私照金殿光含化育新秪这东皇秉令元首尊亲三阳交泰天下归仁木马嘶开空劫梦泥牛踏山故园春正好门前扶起风幡吹动海岳堂上唱来米价喜彻高深阿谁不承尊贵之力何地不乐太平之音惟诸仁者各自珍重。

　　灯节解制上堂制曾何结今何解可有点胸自肯无却好连宵风雨息伫看银浪涌芙蕖却讶苍天助兴还教灯月交辉半夜摸着枕头突出通身手眼五更吹来鼓角惊生漆桶爪牙明不越户暗不栖巢赤脚上刀山超生活计横身游毒海出死神机寰中敕旨密在九重塞外威风权归三尺更须知阐提行状异类淆讹始许你入作不见道金镞惯调能敌胜铁鞭多力孰能欺。

　　诸荐绅请上堂蓦劄心交格外微刹竿扶起饮光机油铛月里亲煎煮北斗南辰惊罕希秪这皋亭春暖梅萼香霏丹霄凤舞碧海龙飞是谁拨转关捩疾使草偃风威主明者全身拶入作倡者把手同归不必指庭前花梦何待讯壁上僧仪但得髻珠迥露自能锦缝光披骰子掷下满盘红香烟迸破一炉灰到者里大开笑口底你道孤负阿谁。

　　普门大士诞辰张方伯范兵宪李榷关刘给谏暨诸荐绅护法请于报国院上堂五更欲觉忽闻钟梦里风光一击空醒起六根齐感应普门何处不圆通诸大士还见过去正法明如来于现前出生为大悲观世音菩萨者么看看天际日上月下槛前柳绿桃红水流湿而火就燥风从虎而云随龙正以圣作而物睹寂感而道通圣人具足凡夫法圣人不知春风吹起百花枝凡夫具足圣人法凡夫不会荆山璞玉自藏粹感之时义大矣哉且作么生庆赞聻千圣不传真慧命薪薪丽火作灯宗。

　　上堂丹霞烧木佛累他院主堕眉须翠微供应真惹彼怀牛胀肚腹到者里须知有驱耕夺食格外全提拈山门于佛殿里拈佛殿于灯笼上呵呵呵何如我皋亭春光明媚桃李锦披灵云与剑客相逢蓦劄浑成一笑且道笑个甚么渔郎漫把竿丝弄纵浪金鳞别有机。

　　上堂以能分人已愈有火之传灯以能出生已愈多种之布谷乃于左边拍曰向者里与诸人分灯也于右边拍曰向者里与诸人出谷也若于此中荐得则能与普贤乘大愿王出入藏身三昧撒漫天丝网设遍地钩锥使人人就路还家处处转身归父其或未然夹路桃花风雨后马蹄何处避残红。

　　中元上堂春生夏长是化毋底勤劳秋收冬藏是化毋底俭约好于此知原始返终变生化死之故目连尊者之母既能生圣子如何自己无出身路却向鬼窟里作活计尊者于灵山会上称神通第一如何却假十方僧伽作兰盆会始能度亲莫是示异方便从井救人么汝等诸人赤肉团上有无始化毋向六根门头放光动地开秘密门示忠孝行如何不知本始颠倒行事以自沦坠若于此荐得便能穿却瞿昙与十方鼻孔不则汝等鼻孔被我拄杖子穿却向天苍苍地茫茫去也会么鸳鸯绣出自金针。

　　来云现公禅师扫歇祖塔请上堂双轮合壁泥牛入海如神五曜经天石马回途自妙微云淡河汉秋露滴梧桐路逢达道人不将语默对若有个汉向这里发得一笑许他亲见歇祖八字打开别施手眼衣被万物乳育群英使个个遮天盖地去还会么夜排月户清光远山拭秋棱秀色多。

　　立僧上堂乃喝曰看沉毛江上波涌铁船忽尔浮来没底蓝里风动玉花蓦地笑开瞿昙漏失消息达磨脱落皮鞋是谁于此扶竖佛祖纲宗表正人天眼目振大机而展大用擢群秀而拔群才神珠影吞海岳宝剑飞拂尘埃不劳敲骨出髓自能地转天回且道今日皋亭立僧底节文在甚么处欲亲拶入遮那藏好见文殊脑后腮。

　　结制上堂十字街头结制唯有石橛子自敢承当急水滩上白椎秪许竹篙儿全机活脱杖人恁么举忽有个出来卷却席子也好与三十棒且道是赏伊罚伊简点得出黄头碧眼剜肉成疮简点不出白牯黧奴开眼作梦秪如今日与众造个款端又作么生巨灵抬手无多子擘破华山千万重。

　　青原专使送衲衣至上堂曹溪得髓超超竖拂青原庐米吹毛凛凛全提震旦师承各禀谁破天荒敲唱同时独标宗眼在昔行倒竿之令方今逗微笑之机怪习气以舞琴声奇金襕而伫鸡足秪如天上无弥勒地下无弥勒直得云岩禅床震动洞山遍体汗流时又作么生闲拈拄杖风前立看鹤飞鸣上九皋。

　　寿昌南岳两专使至上堂先圣曰寄诸空言不如行诸实事与其举古何似验今秪如寿昌两长老之交代亦可法也还知竺庵成公之行履么独龙摆尾风雷迅双凤衔珠气象新扶起祖竿不恃成功汗马呼来弟喏能催跃浪神鳞到处好山春色秀随方相见倍相亲横拈鈯斧归衡岳谁识石头滑杀人如此已是一掷骰子满盘红何待遥观添喝彩况此原是渠之出身处也须有俊快衲僧竿木随身者去探他一嘘两嘘或如豹披雾而毛文象闻雷而牙灿不使古祖宗猷益远大乎虽然更须知光雪存公之出处石耳凌空铲佛殿前之夙草鼓峰放箭骑圣僧上之危肩此子天然踏翻钓艇直得通身顽烂于浓滴滴处遍着艾焦始悟天界杖下骨疼掘起向大好山无缝影里叫屈撞着同门冤对特地钝置恨更难消飞符皋鹤亭前惹杖人一笑且道笑个甚么疾风知劲卉傲雪见新条。

　　汪本和比部施材倡造大殿请上堂拈拄杖曰向上不传脚底踏通诸圣路独尊在我杖头点发大千机所以从门入者不是家珍直须向自己胸中迸出始能遮天盖地到此也须知者个消息始得碧眼胡留嵩山半片影石震旦敷五叶之花陈亚仙创曹溪一座祖庭万世传二株之命以故青原垂足南岳追风洞水逆流霞峰吃掌宋高宗御龙而听法真歇祖奉诏以开山宝殿琼楼妙丽参于睹史祥麟瑞凤声光协自中孚五百年隐见有时千古下心灯不夜今当恢复首倡遇人拈茎草而梵刹重新添九筹而洪钧尽转碑文刊白字主明更有亚仙当道种青松鸣皋自来灵鹤秪这便是天都汪比部剔起须眉大舒手眼自堪取足何待三千里外卖布单索我一笑而后能构去杖人只合率奇越诸子于佛殿里烧香念曩谟三满多任彼船来陆来风动幡动向山门前合掌赞曰异哉希有岂非我显孝中兴一大奇特公案哉复卓杖下座。

　　冯昆石居士倡社请上堂不与万法为侣一口吸尽西江且喜龙师火帝鸟官人皇乃能化被草木赖及万方鼻孔生来雄面目移他脑后不昂藏青州衫子俄穿破逗出锦绣银香囊互换风流非易识引商刻羽谩歌扬蓦然撞着麻衣道者于尘埃中偏能物色这个讶郎当却大叫非常正是寻龙得真胍于彼草蛇灰线又如相马取神骏而略牝牡骊黄请放眼光试择今之冯何似古之庞。

　　上堂空中着点文彩已彰句里藏锋杀活不测南阳忠国师无端向天津桥上弄猢孙却被大耳三藏迫得点鱼上竹竿未免勘破落处何如艮山门曹大郎一味本色入荒田不拣信手拈来草到此社伙与可禅随嚫下　子掀髯笑嘻嘻他家自有通人爱应时纳祐无不宜。

　　茂安领众尼请上堂料峭锋芒五台会上云蒸饭轩渠绝倒水牯栏边雪散花老沩山击来石火之机刘铁磨闪出电光之眼不是天然妙协安能啐啄同时莫怪者里断岸把竿水寒鱼少或到春风浪暖振鬣而起者应不减在试为拈出相见不扬眉君东我自西红霞穿碧海白日绕须弥。

　　妙诠言法孙请上堂疏山手握木蛇自命是曹家女吞吐八面锋机肯诺不得全许似者等聱头禅若非推倒有句无句的枯桩子彻见他笑里有刀安能向猛虎口中夺雀儿饥鹰爪下争兔子我这里潦倒随时跛跛挈挈无暇缚鬼左搓芒绳且喜一掌峰前尚有寻宗问祖者来此酌水献花亦可慰在。

　　腊八曹华国居士请上堂寒则普天寒热则匝地热刺眼不但是星透骨非止是雪胡为乎悉达太子独于此夜大叫悟彻况此世人逆之则嗔顺之则悦饥则思餐渴则思啜按之一例皆然何有迷悟之别秪如曹华公得甚消息特来饭僧问多子社如何能结杖人只令首座引到大雄殿上选佛堂中巡视一回乃大喜点首曰且莫泄且莫泄我已得不言之秘诀夫如是则古今又各自有亲切。

　　天界觉浪盛禅师语录卷四
嘉兴大藏经　天界觉浪盛禅师语录


　　天界觉浪盛禅师语录卷五

　　门人　大成　大奇　等编

　　峨峰小参师良久策起眉毛云见么某甲曾亲见峨峰和尚来莫道今日始到此中也秪如踏断千峰转身就父更将个甚么呈似诸公聻乃举如意云噫无影枝头凝玉露滴滴能开五叶花。

　　小参明夜虚空悟道今朝万象告报惊起北斗南星翻天扑地　跳幸有日月证盟昼夜如常照耀无端没孔铁锤开口呵呵大笑笑个甚么笑他过去毗婆尸佛早留心直至如今不得妙岂有顽空之徒能通向上一窍新寿昌长老本当夜明出生争奈闻之忍俊不禁向娘肚皮里大喝一声咄你这厮你何知不特虚空能悟道虚空成佛已多时。

　　小参过去心已过去电光石火杳难追未来心又未来兔角龟毛挑不出现在心虽现在水月镜花争摸捉良以昏沉成国土散乱作众生释迦从无始劫刻画晦昧之空弥勒尽未来际钩锁色杂之妄仔细简点将来大是开眼作梦秪如今日寿昌又教人参究个甚么一语顿消千古恨自教天下免干戈。

　　小参一性融通一切性文殊莫出女子定一法遍含一切法罔明弹指便超脱一身普现一切身瞿昙弄假却成真一命永证一切命坐断圣凡行正令性法身命曾无别日可冷兮月可热不是死中得活人谁能解此同心结这个结甚奇绝饶是德山托钵与岩头雪峰这般毒口蛇心毕竟三人证龟不成鳖便归方丈。

　　莲山小参昨夜得一梦无人原得若是沩山仰山香严一等糊涂人互相钝置不少还有原得者么僧才出师便打僧云某甲未开口如何便打师云我原得你未梦见在。

　　小参展两手云会么复顾大众云各展两手看众无对师震声云饶君掬尽千江水难洗今朝一面羞。

　　塔楼峰小参雨打虚空湿自愁无晒　急敲石火烘汗滴龟毛上这一滴西天东土真消息。

　　广照寺小参师击案云我有一机瞬目视伊若人不会别唤沙弥此香严悟后句也只今众中还会么众无语师复云山门前金刚为甚常努目佛殿里罗汉为甚常欣眉圆通殿观音为甚常自在若会得我这三句便会得香严悟后句大众汝等终日山门前走佛殿里坐圆通殿行为甚么不会这个消息聻良久云智者聊闻猛提取莫待须臾失却头。

　　小参奏时镀铄钻头新拈起偏能杀活人晴久也须加一劄髑髅半夜发清吟且道吟个甚么咦一曲两曲无人会雨过夜塘秋水深。

　　小参木人特地击铁鼓大虫吞却石老虎八角菱花北斗藏惊短法身三尺五若向此中会得来打破虚空许谁补你若不会且待腊月三十日参取云门普冬至小参群阴剥尽一阳复生欲见天地之心须识乘除之法法无异法妄自取着乃举如意云看看如意子吞却乾坤去也汝等向何处安身立命一跛僧出问梅花未发时如何师云太早生进云梅花已发后如何师云太迟生进云恁么则风霜都吃尽独占普天春师云切忌道着进云丹霞寒烧个木佛某甲寒烧个甚么师云抛却拐子着进云全得他力师云好与三十棒僧礼拜而退。

　　小参自入院来三阅月猫儿赶鼠咬生铁东逃西窜转茫然何如捉个直下啮直下啮无点血惹得傍观底叫道添盐添醋却也料掉没交涉没交涉且歇歇眼睛莫定动自有好时节。

　　除夕小参道头便知尾不如苏州有我在独龙岗畔拾了一副剪镜尺至今无人折合得若折合得莫抛向炭堆里去更有腊月扇子一把亦混在里许直须寻索出来还我其有个犀牛儿在何故以彼解三十日夜看圆月。

　　福山徒众至小参卓拄杖云这个杖子前年住寿昌穿却西竺鼻孔去年住福山擉瞎绍隆眼睛今年住匡庐敲出圆玑骨髓且道这拄杖子三处主持那一处最得力复卓拄杖云受恩深处亲骨肉不是冤家不聚头。

　　西方庵请小参一棹轻舟泛碧流小莲花刹正当洲江山绕槛机全胜谁向其中不远求且道如何便得自肯去聻偶因风便登沙岸笑看波间数白鸥。

　　解制小参鼓山结制已百日也只是打得个草稿且道这草稿还是山僧与诸人打底还是汝诸人自家打底若向这里认得题目分明不妨就里归家大好一个落处其或未然纵你扭捏得成争奈东里子产拱身退后。

　　延平华藏室小参卓拄杖云古佛堂前谁共参百城烟水有司南杖头到处风光好指出门前大好山且道大好山意旨作么生会若作大好山会又蹉过长安道若作长安道会又蹉过大好山毕竟作么生始得不相违去若向这里会得不惟亲见先寿昌和尚抑且不劳弹指华藏门开与文殊弥勒把手共行其或未然须学善财亲着力莫嫌脚瘦草鞋宽。

　　师诞日小参良久云会么山僧在母腹有一则公案如今已分明举似诸人了汝等须亲切记取莫待　地一声时又忘却了会么众无对师云父母所生口终不为君通。

　　小参参学须先有个痛切心伤感心如雪耻报仇底人始能斩截生死顿明心性不见德山号周金刚为蜀中义虎闻南方有直指人心成佛之说乃谓魔鬼子敢自妄言吾当往搂其巢穴灭其种类以报佛恩这个便是能与佛祖为生死冤家者也及遇婆子买点心被他问金刚经以三心不可得上座要点那个心直下便打折了金刚担子矣若是如今弄虚头禅客便好劈面一掌或推倒点心架子去何肯轻放过他此古人不亲见得决不肯自欺也乃到龙潭正以不见自己落处问云久向龙潭及乎到来潭既不见龙又不现龙潭不合为他下注脚曰子亲到龙潭若是今人便拍盲领会曰不见处便是我亲见也即死在他语下瞎弄将去又安肯必须亲自见得乎于是乃亲依龙潭一夜因接纸烛蓦被潭吹灭乃大悟曰从今不被天下老和尚瞒也以故龙潭大称之曰可中有个汉牙如利剑口似血盆于孤峰顶上呵佛骂祖去在使德山当时无搂人巢穴灭人种类之痛心到此焉能为婆子搂其巢穴又为龙潭灭其种类而立地如狮子之出窟宝剑之挥空乎此皆其痛心伤心不欺心之所致也又岂别有参禅之法乎又如临济亦无别参禅法只是一个不肯自欺当三遭痛棒不得　地痛快终日不肯妄意领略必须于大愚言下顿悟老婆心切然后得大痛快始能于黄檗面上捋虎须也是彼何曾因参玄要宾主人境照用而后始顿悟哉他大彻后人得座披衣自解作活而生擒活捉天下英雄全是这些子锋铓彼又何曾以死语死法系缀于人乎今人皮下无血无为生死心不去本分上一口咬断却如狂狗逐块咬他文字语言道理机锋以为参禅真个掩彩杀人如何得到德山临济底机用不见古人颂他一拳拳倒黄鹤楼一踢踢翻鹦鹉洲有意气时增意气不风流处亦风流盖从上诸祖只是与人助得发机如放大镜炮相似你腹中无许多猛烈火药我虽有火引如何点发其惊天动地之势你果有古人如此痛愤伤感自能触发得大彻大悟也只此一个痛愤感伤便是拨乱反正定国安邦之真作略也乃喝一喝而起。

　　立春小参春王秉令万物咸新小往大来地天交泰拄杖子冲散三十六员天罡撞倒七十二座地煞刚刚太岁头上打一棒泥牛忍痛不禁直得掀翻劫外拶断命根乃　地一声曰恩大不能穷罔极将此深心报太平。

　　司礼高轫初居士普同塔前小参内秘外现东涌西没卸蟒玉荣隐龙王窟成祖刹之庄严操梵行之嵂崒鼻孔撩天双箸垂脚跟点地千峰突生秉金刚心灭纯坚固骨感神鸦之衔薪入灵焰而超忽三世相承愿力深千生不昧灵明揭不同生死能普同无缝塔中藏日月。

　　小参人人脚下有一地步为甚么踏不着人人眼前有段风光为甚么看不破人人全身在这里许为甚么无个入处不是踏不着秪为向外驰求不是看不破秪为妄生分别不是无入处秪为承当不下虽然也须是亲自踏着亲自看破亲自承当一回始得何则不见道精金烹大冶美玉出蓝田。

　　小参十五日面前黑似漆两眼对两眼见见不能及不能及揭地掀天无处觅忽然吹灭龙潭灯万仞峰头挥楖栗大地圣凡齐叫屈卓拄杖云还有。

　　为大地圣凡雪屈者么众无对复云大地圣凡有甚么屈聻。

　　小参拈拄杖云横按莫邪传正令太平寰宇斩痴顽正当恁么时还是太平还是扰乱试出来定当看众无对云东家人死西家人助哀。

　　小参坐久却成劳出门又是草风吹琼树枝红日照杲杲昔夹山与定山同行言话次定山曰生死中无佛即无生死夹山曰生死中有佛即不迷生死互相不肯同上大梅山见常公夹山便举问未审二人见处那个较亲梅曰一亲一疏夹山复问那个亲梅曰且去明日来夹山明日再上问梅曰亲者不问问者不亲夹山住后自云当时失一只眼雪窦云当时换得一只眼山僧云定山只见锥头利夹山不见凿头方那堪更问谁亲所谓一字入公门九牛拖不出大梅虽似当断不断不同德山临济用事然其陷虎之机杀活有在秪如雪窦道他换得一只眼还有简点得出者么若有亦许他具一只眼。

　　小参道是则触道非则背触背双超是谁自在可笑野狐不落百丈不昧未免滞句迷宗乘言逐块直饶他是个斩钉截铁汉也须能吃杖人痛棒得个转身始到佛祖不能安排超出圣凡格量之外汝诸人会不会大家共唱太平歌乃知法施真个大。

　　小参古德云我若一向举宗门中事直得法堂前草深丈二何故向上一路千圣不传学者劳形如猿捉影径山则不然我一向若不举宗门中事直得世界黑漫漫地无有向明处何故宗门妙唱如日丽天凡有目者无不皆见诸仁者且道山僧恁么举还与古人有同别也无到者里也须具眼始得不然饶他古人不举宗门中事法堂前未免草深丈二饶我已恁么举世界亦未免黑漫漫地。

　　太平各庵请小参真狮子儿一拨便转大香象足截流而行若是群小野狐则疑虑不济何堪作者之机用昔有僧问古德云如何是佛德云我向汝道恐汝不信僧云和尚诚言安敢不信德云你即是佛僧云如何保任德云一翳在眼空花乱坠此便是师资奇特之遇也古德太煞狼手如将一千二百斤担子便教此僧担窥见他是个铁骨汉一肩即能荷负乃引上万仞悬崖极力一推且喜此僧却能撒手横趋而去岂不痛快今太平诸禅人发勇锐心来亲杖人使诸禅人有出问如何是佛我则道问佛且止如何是你果是有血性汉子被者一拶即猛省曰便恁么去时如何杖人不妨答个锦上添花色愈鲜岂不更痛快哉虽然且道山僧与古人有同别也无噫也须你各各别具只眼始得击如意云珍重。

　　诸善人为求慧寿嗣请小参日南午圣人作而万物睹水流湿而火就燥云从龙而风从虎野老门前歌太平三岁孩儿打花鼓打花鼓莫来拦我毬门路纷纷齐跨玉麒麟凤凰山下参老古老古摩顶称善哉信为道源功德母智慧寿命从兹生一切嗣子从此数汝修善则得乐汝作恶则得苦汝能戒杀放生则有慈悲种子可免轮回冤报与刀兵之灾危汝能念佛参禅则有智慧种子可超生死业识与开心性之奥府汝能一一于此信受奉行则不异灵山亲授记于你汝。

　　诸居士请小参信人不如信法信法不如信心信心不如透脱则有机有用有杀有活能驱耕夫之牛可夺饥人之食搅长河为酥酪变大地作黄金其或未然不免弄光影子有甚交涉昔大梅禅师尝问马祖如何是佛祖云即心是佛梅有省即往四明山隐居后马祖遣人去验他曰马大师近日施设又别也梅曰如何僧曰非心非佛梅曰这老汉惑乱人未有了日任他非心非佛我只即心是佛祖叹曰梅子熟也这个便是信法而能信心也汝诸人皆是为法而来还信得自心么若信得及则心外无佛若信不及切忌向光影门头自埋没好珍重。

　　小参天不高地不厚俯仰之中谁永久超然能悟此灵知天上人间何表表汝诸人须自保莫随妄想空颠倒斩钉截铁出凡流只今成佛未云早既不早急奋吼我不轻于汝等汝等皆当立地构去则一切功德智慧庄严曾无欠少我不孤负你你无自负好。

　　荐亡请小参良久云会么此中有个定盘针佛祖圣贤皆取正有能觑破此几微生死海中超性命诸仁者针在何处以如意指云见么这里见得便见重阳九日菊花开一句全提千古令惊起石埭沈总戎忙携妻子道快走快走一拳打破阳台镜拍手相将出闹蓝繁兴永处那伽定且道谁为作证不见似舅底外甥亲到灵山代皈命。

　　非远请小参鼠咬头巾破火烧裙带香这些消息子不待更商量非远昔来石耳峰前正值猛虎当路今到灵山堂上方逢毒鼓惊天到者里直须拼得性命全机拶透始知有急切相趋事鞭起泥牛耕石田。

　　小参有无偶欲结交特地反成憎爱更拟合避嫌疑冤哉没处躲背露柱撞碎额头直得血溅梵天虚空触破肚子却乃皮如蛇蜕德山临济路见不平一个棒如雨点一个喝似雷轰洞山云门傍观最亲一个机外杀生一个句中利害转使两下冤深流毒汝辈杖人到此作么生柰得彼何乃为他擒出板齿生毛老赵州问渠狗子有佛性也无向者个道有向那个道无成此两边隔碍者老妖精却道皆是出彼狗口问有问无争怪得我杖人大笑曰勘破者老淆讹也到此鲸吞海水尽露出珊瑚枝冻杀者法身风月难遮盖汝等诸人会也不会你若果然不会自有露柱当罪虚空当罪与你无干各自请退。

　　小参拈竹篦子云佛也靴尖绽线祖兮腰带生虫之乎勿左者也地水岂右火风块石舂烂难碎太虚打破易缝白牯黧奴何所恃而贡高我慢黄头碧眼作么的乃作哑妆聋拄杖子决断不下自己已吃了三顿竹篦子指点得透未免孟浪无所适从今日潦倒怜儿不觉丑抖擞屎肠为汝尽底说破他时大彻大悟之后切忌逢人靠实脱空如何不靠实脱空有僧出云石女弯弓射斗牛师云他为甚么要射斗牛僧拟议师喝云这脱空漫语汉以竹篦打散。

　　小参拈如意示云会么知有者始解奉重到者里自作得主始能于生杀法中逆顺自在不则自救不了何能出生佛祖慧命哉虽然成人不自在自在不成人同门出入者非冤即是亲不见鸯崛摩罗尊者是个杀人不眨眼汉六亲不顾只图快心蓦地被个佛口蛇心的老瞿昙轻轻一句咬杀乃命他托钵去却好撞着长者是个冤家彼有妇产难求为救济者汉到此一毫锋芒用不着乃曰我是初学待问世尊来着甚死急为俗人讨催生散者瞿昙舌里藏刀且掇一鼠粘子毒似砒霜曰我从圣贤劫中来未曾杀生谁知正攻着殃崛负痛处将谓代人传语不几丧身失命哉且喜彼母子不曾沾着毒气两得分娩使沾着了些岂得俱活若恁么则我此现前大众与央崛等谁不闻此未曾杀生之语者个淆讹在甚么处何不超然分娩去复拈如意云者个便是杖人取底疏山曹家女乃吾洞上血脉服侍我久怀得一胎未曾出生还有道得一句使此即分娩者么噫蓦能撞出头来者便是指天指地人。

　　小参冷灶里也有人能下火热锅里也有人能着水秪如四壁萧然一贫如洗时还有奇男子巧媳妇能不为无柴无米所苦困而不饿杀冻杀且能自作活计者么若有许他生死海中迥出魔佛界里横行不则如汝等终日穿衣吃饭忽被一人拶着便无出身路也岂不痛哉且道是甚么人乃能于此施杀活聻喝一喝下座。

　　冬至小参向上一路千圣不传正令全提十方皈命正恁么时直须识得主中主始能为毗卢师法身父与十方尘刹诸佛作藏心与法界圣凡依正造慧命所以不动心印华藏全彰主伴交参古今无间若向者里透得去则求其一毫潜见剥复与迷悟终始之异同了不可得也虽然若不亲的觑破此个机关又谁能向尘中作主使化外来宾于类不齐混不得处传此佛祖不传之慧命为世法出世法之宗本哉会么各自俨然好生尊重。

　　钮天倪荐室请小参有物先天地无形本寂寥能为万象主不逐四时凋还知现前这一念不生不灭底主人公么若知得则天上人间随意自在复云七贤女其入林游觌面全提各展眸谷响山中应作么春花春鸟十分幽孰能幽铁牛不食栏边草直入孤峰最上头。

　　嘉禾归居士荐子请小参镜光无异影眼幻却生迷惊破玉人梦黄鹂枝上啼诸仁者娇花易谢谁怜弱丧知归嘉实晚成自喜传芳有在父子之恩亲不爽去来之义命靡常就中拨转机关格外浚通法脉只今当如何拨浚心契可能形再合春还应见树重荣嵩乳和尚讣音至小参逝者果如斯夫犹有不舍昼夜者在花卸[卄/(衣-〦+二)/口]林清浦渡头烟棹冷月沈东海通玄岭外夜猿哀虽然此是今时门中世谛流布边事秪如法乳相关别有亲切一句作么生神其鉴诸妙协斯在。

　　博山小参宾头卢尊者应阿育王斋乃策起眉毛云大王会么我于阿耨达池龙王请佛斋亦预其数者个臊胡子虽则冷面热瞒却能撩人巴鼻何如我博山座下有个老骨董不学长汀子于十字街头伸手乞人一文钱偏于龙象蹴踏底脚跟下紧峭他底草鞋也不曾放过一个今当从心之年却做些馒头　子与一众横咬竖咬忽然咬着舌头乃知老骨董有红线穿人鼻孔在杖人不免打个呵呵且道笑个甚么一把柳丝收不得和烟搭在玉栏杆。

　　小参欲行奉马当食进盐王索仙陀婆智乃在机先凤林关键太密十字街多白拈灵龟脱壳方堪占不卜孙膑无饭钱况乃久雨不晴打湿眉毛无处晒眼只得横眸读梵字弹舌念真言争柰吹火常尖嘴柴生满灶烟。

　　小参卓拄杖云天晴日头出雨落地下湿可怜见打失了许多人眉毛脚跟也六祖问南岳甚么物恁么来当时便好打何待八年后始道得个说似一物即不中堪作何用先博山逢人便道一口气不来毕竟向甚么处去当时便好打何待黑牛卧在死水里更不见出个蹄角踏杀天下人去如今还有与六祖作主与先博山出气者么出来与拄杖子相见放过即不可拈拄杖打散。

　　小参召大众脚跟下事作么生众无对师云剔起眉毛看已蹉过也复击如意云天不能盖地不能载可笑韶国师无钱做买卖无端撞着把破木杓底老龙牙两个漆桶浑不快直饶向曹源一滴水里翻身依旧赤土涂牛你分付汝等横三竖四中切忌被那没面目大王捉败。

　　寿昌使至小参举玄沙遣僧致书上雪峰峰揭开缄见三张白纸乃拈示众云不见道君子千里同风沙闻之曰山头老汉蹉过也不知杖人云以寻常观他父子大似家富小儿娇殊不知雪峰惯撒漫天丝网玄沙却肯向明眼人前打失鼻孔今日寿昌成长老遣使到博山为杖人作供乃有一牍即以火焚之不妨千里烧却人眉毛但汝等吃他油面　子切忌东屙西屙。

　　小参举雪峰一日云此事如一片田地相似一任众人耕种无有不承此恩力者玄沙云且作么生是一片田地峰云看玄沙云是则是某甲则不然峰云你又作么生玄沙云秪是人人底师云一千五百人善知识父子亲承作恁么举止虽好一片田地未免互相荒弃若问博山作么生是一片田地便与一棒教他知些痛痒则种田博饭有余力鼓腹讴歌乐太平。

　　小参举龙潭一日问天皇云某自到来不蒙和尚指示心要皇云自汝到来吾未尝不指示汝心要潭曰何处是指示皇曰汝擎茶来吾与汝接汝行食来吾与汝受汝礼拜时吾与汝合掌汝更疑何处不是示汝心要潭忽然大悟笑岩拈云龙潭恁么问天皇恁么答若不悟去几成世谛若实会得凡圣秪有虚名迷悟皆为剩法若实未会不可瞎驴趁大队师云大小天皇虽则一期点化争柰将石头一宗打破狼藉那堪笑岩又向粪埽堆头添了许多臭秽薰人博山恁么道汝等又向何处措手足各自散去切忌磕破瞎驴鼻孔。

　　小参卓拄杖云我有一句到你不如拄杖子一句到你拄杖子一句到你不如你一句到拄杖子如何得你一句到拄杖子拟议即打折你驴腰。

　　小参举紫湖禅师一夜大叫有贼大众皆惊起紫湖于法堂前捉住一僧曰贼在者里僧云某甲不是湖曰是即是你不肯承当师云我闻紫湖有恶狗善能咬人性命原来也只是吠声无能啀实虽然做贼人心虚暗地里咬死一个半个也不见得我博山门庭广大不养此物只有一把吹毛利剑挂在冷处有不识好恶者犯其锋芒教他自丧身命我者里不动声色坐致太平汝等大众也须防慎始得。

　　小参举长庆示众云撞着道伴交肩过一生参学事毕杖人云撞着道伴交肩过一生冤结不开且道长庆与杖人撞着是个甚么道伴而利害如此秪如汝等摩肩接踵在者里又是个甚么试道看众无对师云也怪汝等不得。

　　小参举岩头见庵主拈一把斧云道得也一下道不得也一下主不对岩头掷下斧云草贼大败乃举似德山云洞山门下不道全无德山门下未梦见在师云惜乎德山放过问他德山门下又作么生待拟对便好痛棒打出虽然秪如岩头拈斧问汝大众又作么生对他他道洞山门下不道全无何处是洞山门下底事若透得去可以全机敌胜不则尽是立地死汉要梦见古人也未得在。

　　入堂小参举良遂法师参麻谷谷见来即拈锄入园遂即随入谷见彼来即出园入方丈闭却门遂乃敲门谷云是谁遂于言下大悟曰和尚我若不至洎被者两部经论误杀便归散却众曰汝等知处良遂总知良遂知处汝等不知师云麻谷未曾与一语如何才敲门便悟去杖人亦敲门进堂汝等面面相见如何不悟又如何是良遂知处汝等不知秪者些子便是古人急切处触着磕着便嚗地折扑地碎知此则亮座主之见马祖太原孚之闻鼓角一等是此毒发也汝等既不急切何处得此毒发可惜许可惜许便归方丈。

　　小参明镜当台纤毫不隐灵锋出匣凡圣不存须知向上一机如击石火闪电光相似还有转得身吐得气者么良久云没孔锤。

　　小参卓拄杖云养兵千日用在一朝博山今有最急切事先要个能夺我拄杖者始分付他众中还有么众无对师云劳而无功归方丈问侍者适间为何不秪对者曰鹞子过新罗也师便打侍者云和尚也是虚空着橛师云我橛破你头也没交涉者无对师自代前问云和尚不能与拄杖子作主也代侍者云也是勾贼破家。

　　小参解白玉大连环开黄金无缝锁也须是个超绝佛祖底妙手今日六月小尽一年已瓜分半个去也鸡足山中饮光尊者作么生思量兜率天上逸多大士又如何计较秪如壁上挂钱财老鼠咬腰带者个消息也须透过若透不过问取西楼笑长老师归方丈笑公随进师云如有人问长老壁上挂钱财老鼠咬腰带是甚么消息如何答他笑曰直待禅床震动师云秪如天上无弥勒地下无弥勒时是谁禅床震动笑曰多烦和尚挂齿师云恁么那笑曰谁敢击雷门师微笑。

　　小参庵提遮女问文殊明知生是不生之义死是不死之义如何又被生死之所流转文殊云其力未充杖人云当时只合扣齿三下进山主亦以此义问修山主修云笋毕竟成竹去如今作篾用得么进云老兄欠悟在杖人云我只将一把稻草与他修云老兄又作么生进以手指云者个是监院房者个是典座房修即礼拜杖人云我只震声一喝大众汝等若于此三转语荐得许你与古人各有出身活路汝若不荐且一坑埋却。

　　天界觉浪盛禅师语录卷五
嘉兴大藏经　天界觉浪盛禅师语录


　　天界觉浪盛禅师语录卷六

　　门人　大成　大奇　等编

　　小参举雪庭裕和尚因僧参庭问甚处人曰青州庭曰识得赵州布衫否曰赵州布衫近被人裂破了也庭曰因甚裂破曰风流不在着衣多庭便打曰因甚打某甲庭曰咄风流在甚么处杖人云者僧虽是青州人不知地头事却被雪庭老古董捉败发配在赵州去渠乃将错就错恰得个快活处。

　　小参举裕和尚示众云北斗似杓南斗似瓢任伊斟酌暖日凉飙冬至寒食一百五须知节候不相饶到此莫有解吞吐者么杖人云不见青源白家酒三杯犹道不沾唇若有点头知尾者应笑大悲菩萨瓮里坐道士酩酊捧漏卮。

　　小参举松庭子严和尚因僧问岩头参洞山不肯洞山嗣德山不肯德山岩头有甚长处庭曰若肯二师则孤负二师去也曰他道洞山古佛只是无光是若何庭曰渠却有光不是古佛杖人云者老汉舌头堕地也住山没柴烧近河无水吃作甚么家计若是问我岩头参洞山不肯洞山嗣德山不肯德山岩头有甚长处但答云岩头向锋刃上念供养咒曰他道洞山古佛只是无光是若何但答云你者般嘴巴骨驴年去在秪如杖人恁么道拟向何处撒屎尿。

　　小参举熊耳子定和尚示众云洞山金针玉线大似花前弄影临济三玄三要无非醉后添杯诸人还勘得破么良久云夜静水寒鱼不饵满船空载月明归杖人云熊耳老汉满口含冰还于洞山临济二宗旨中有出身路也无若能勘破不妨一赛两彩与千古人抽钉拔楔其或未然且试勘取千尺丝纶直下垂句子保你彻去在。

　　小参举凝然了改和尚示众云昔日祖师初来贩得久远滞货无人承当只得九年面壁后来二祖却似痴猿捉月问安心者老汉也是怜儿不觉丑向他道将心来与汝安二祖便尔承虚接响唤作得髓看来也好与三十棒何故才涉唇吻便隔千山诸人还会么咄山僧今日恁么道也好与三十棒杖人云要与佛祖为师开凿人天眼目直须有抽筋不动皮搀骨不见髓底手眼始得凝然老子不妨快绝只顾步步登高不知正在古人脚底要与上下平分风月尚欠一着在杖人也有三十棒不轻分付看那个能承当者领去。

　　小参举僧问俱空和尚如何是空劫已前事空云乌龟向火杖人颂云天下人情多不疑更询空劫欲何为乌龟向火分明事举似仙陀应皱眉。

　　小参举南阳忠国师因南泉来参问甚么处来泉云江西阳云还将得马师真来么泉云秪者是阳云背后底聻泉便休长庆云大似不知保福云几不到和尚此间云居锡云此二尊宿尽扶背后只如南泉休去为当扶面前扶背后杖人云南泉井架高楼国师漆桶里斫额此外两两三三扶面前扶背后正是扬州拾马粪却去苏州卖合香。

　　崇先小参春山青秋水绿明月清风四时自足常不轻菩萨来也向皋亭作贺曰恭喜新长老多嗣多寿多福而我生平广行礼拜往往受人毁辱你是何神通法力不招人自皈依不言心自信服弗吝垂慈为我指此幽独杖人蹴然而起曰善哉大士我何人斯敢当此高祝秪缘我昔曾供养以故今还来报复大士礼谢曰善哉长老我从今更不敢改此题目。

　　荐亡小参月澄香阁冷花谢玉楼空云外秋声切孤鸿唳远风向者里荐得一灵原不昧生死未曾迷则知灵照女夺庞父之机于百草头边透祖师意龙王女献海藏之珠于无垢世界成等正觉秪如荐拔底受用作么生超超桂毂无私鉴独运灵光透劫前。

　　小参百草头边见老僧千峰黄叶弄崚嶒闹市丛中识天子家家门前火把子何如日出而作日入而息凿井而饮耕田而食农夫陌上归机妇家中织此段风流说与谁个中未许明端的杖人拈出太平景致汝等好自委悉鸢飞鱼跃见天机社舞村歌忘帝力。

　　小参一二三四五六七万仞峰头独足立翻身撞倒老空王捉败真赃还叫屈谁见此真赃谁雪此冤屈欲识真金火里看杖头有眼明如日。

　　小参昨夜三更失却牛天明起来失却火王老师卖身无人酬价未遇甘贽行者到留得灶上个破锅不见山门前御龙桥畔草离离金家堰每有卖糖人打锣子向者里过此中有一僧闻此锣声却于糖上着到将一文大光钱托道友买一块来压馋此友过手掷地曰若作一文钱会入地狱如箭射此僧猛省曰捉败我偷心也杖人闻之乃呼此友来问曰是你恁么点发他么曰是被杖人一顿打趁出去汝等还有知此消息者么。

　　小参三七日前释迦掩室于摩竭三七日内海底波斯嚼生铁三七日后大家笑龟不成鳖无论是七后七前只要你自奋自烈不有伤心人争解死冤结说甚么为人须为彻杀人须见血若作一场鬼戏徒自掉棒打月。

　　小参异方穿心国有一好事自以出人头地者忽被大鹏金翅鸟擒向虚空抛掷寻落下我震旦国中彼陡见此中人个个胸次严密浑无缝隙乃诧曰原来者伙人皆是一窍不通者中有个眼光烁破四天下汉迎风与一痛掌直使血流披面疾奔杖人处叫屈杖人曰你道者一掌打着阿谁彼人目瞪口呿杖人曰徒自仰寒空那讨金翅影。

　　除夕小参百丈老汉不识好恶却于腊月三十日夜始问人作么生折合大似老鼠尾上击研锤若是趁狗迫墙掉过头来性命却在他口里云门道日日是好日时时是好时也是锦井陷人寿昌云是者等过日子不是者等过时光未免金鎞刮目北禅欲烹露地白牛与人分岁正是穷人多诈者队老古锥多处添些子少处减些儿自谓有杀活手眼消不得杖人一笑荐得此笑许他做个本色衲僧脱脱洒洒去若也不荐明年更有新条在引得春风笑不休。

　　小参举秀才问长沙弟子只见千佛名经不知居何国土亦化物也无沙云秀才曾到黄鹤楼否曰曾到沙曰崔颢题诗后还有人题否曰无沙曰得闲题取一篇好师云岑大虫洒食大地皮毛有滴血落处可成甘蔗种族若是我但呼秀才待应诺便向道你好个彩头一试便中状元颂云饱腹文章半字无俨然殿试便传胪春风得意马蹄疾一日观花满帝都。

　　小参岩头雪峰钦山同到德山三人并行尖的先露钦山便问天皇也与么道龙潭也与么道未审和尚作么生道德山权衡在手乃云汝试举天皇龙潭底看钦山措手不及拟开口被德山便打得一个痛快钦山归寮却又劄彼同伴曰是则是打得我太煞人却道钦山落节殊不知他藏锋有在岩头果然曰你与么他后不得道见德山诸昆仲既彼三个同上人门户如何岩头便靠倒德山还见者利害处么于此见得不妨于千载万载洞彻古人又不妨于千里万里吃杖人痛棒不则徒自冷地叫苍天尽是堕身死汉有甚救处咄。

　　小参鸟作巢于大树梢上谓先取得定风柴一枝在里许虽八风吹亦不倾覆此鸟具何眼便认得此枝此枝不知从何树上采得来底鸟能如此亦可谓不如人乎更有奇者蟭螟飞在十字街头巢于蚊睫上乃大叫云土旷人稀相逢者少不知此亦有定风枝否汝等须抖擞精神看或有一枝落下来一喝云看取眉毛好。

　　小参举琅玡觉和尚拈起拄杖作靠山猛虎放下拄杖如入水蛟龙靠山猛虎作么生商量入水蛟龙作么生话会若也不知者一窍拄杖子笑汝去也卓拄杖一下师云大小琅玡孤负者拄杖也杖人则不然拈起拄杖不许猛虎靠山放下拄杖不许蛟龙入水若才拟议者一窍打折你驴腰且道琅玡还有出身路也无放过即不可遂打地一下。

　　小参若有与从上佛祖言教如生冤家相似底不消我一拳若有与十方凡邪魔外如生冤家相似底不消我一掌还有与自己举心动念如生冤家相似底么良久云我不怕你走向草里去。

　　小参举长庆示众云净洁打叠了近前就我索蓦脊与你一棒有者一棒到你你须具大惭愧若无者一棒到你你向甚么处会师云天界则不然不消先打叠了来到者里便蓦脊与你一棒有者一棒到你你作么生会若无者一棒到你你也须具大惭愧还有知长庆与天界落处者么石压笋斜出岩悬花倒生。

　　小参物见主眼卓竖新罗渡海僧撞倒庭前柱三渗漏谁敢傍通四禁堕何劳过许卯出日戌点灯多少痴人以蛇为藤蓦地遭他一口待你叫得阿爷日午已打三更。

　　小参今朝八月朔是日月合璧且道金乌玉兔商量甚么良久云两个没孔锤相对不相识。

　　小参生意要逢时出处不如聚处奇我笑当年湖南个个饭在布袋江西米在　箕没鼻孔衲子无不饱齁齁地佛祖亦有所不为而肯为名闻利养之所羁縻至于今日不是狐狸之在枕席便是鬼魅之在薄帷噫嘻嘻争怪伊。

　　小参有利无利但看行市我欲叫汝等一声汝等若解应秪恐三十二应十四无畏一时都通达去了若叫汝等一声汝等若不解应又恐十方无壁四面无门一时都逼塞去了仔细思量不如密此三寸好何故开口叫人多误事令人自肯始相亲。

　　小参民之溺如己溺民之饥如己饥此禹稷之心谁能识彼之迷即我迷彼之堕即我堕此佛祖之心自不欺才作如此说无厌足王来大喝曰你者小厮儿何敢发此阿耨多罗大贪大嗔大痴之心我见他势头来得不好乃合掌云不审你也太杀无厌足生欲来使我皈依你么你若收了我者个门弟子教你此身没骨没皮去在彼呵呵大笑忽然不见乃顾视大众云你道他与我是甚么心行众无对乃云盘陀石上栽松柏别有风流人不知。

　　小参举僧问好大哥月生云际时如何三个孩儿打花鼓莫来拦我毬门路杖人云者汉快活却快活也只是沙里辊骨碌乃颂云月生云际是如何出格风光消几多换却虚空真面目木人拍手唱巴歌阿呵呵会也么会则明眼落井不会则哑子吃瓜。

　　祈晴小参前才求雨火烧海藏龙王今又祈晴水浸日宫天子水火互相凌夺谁能感格救民没孔铁锤忍俊不禁走向临济求晴临济曰不消我一喝教他迷雾顿开及喝得口哑愈见淋滴不绝又走向德山求晴德山曰不消我一棒教他太阳迸出及棒着东海鲤鱼转见盆倾不止更走向洞上求晴洞山曰不消我一劄教他大地如火发相似及劄得上天如米筛愈见渗漏不彻恼得没孔铁锤直得爆地破方乃到杖人处求晴杖人以双手扯自己两耳大笑曰阿呵呵好大哥我知你者一伙泼皮没柰何却来累我长耳定光吃糍巴复喝曰天晴了去。

　　小参举熊耳慈和尚云般若无知应缘而照山僧今日撒屎撒尿那边放者边屙东山西岭笑呵呵幸然一片清凉地刚被熊耳染污他师云者汉大似抱赃叫屈有甚出脱处杖人要驳他一上般若无知不缘而照谁解屎谁解尿杖子乘梦到中原东山西岭真堪笑老胡好坐熊耳峰无个衲僧闻屁臭者也是无赃抱屈徒自闷气作么平生怪底害相思草动风生禁不得。

　　小参举岩头与雪峰辞德山云子他后作么生头云不忘山云子何所据头云不闻智过于师方堪传授智与师齐减师半德德山曰如是如是当善护持师云汝者队黄瓜茄子闻德山岩头▆迅雷不及掩耳那知他末梢如臭蜣螂弄粪毬子相似当时若能于问子何所据便推倒禅床纵者老汉有追风捉电之机亦无及处岂不使后世子孙赫奕光明不致如今之灰冷哉噫前途更有险危在吹灭火光作么行珍重。

　　小参举白马喜被太阳玄叫一声便得一个入处或问佛法大意却云善犬带牌问如龟藏六时如何却云布袋里弓箭杖人云者汉却也明修栈道暗度陈仓又谁知有高着眼底在虽然更须知他有个出处在。

　　小参举岩头与罗山卜塔基罗山中路忽云和尚岩回顾曰作么山举首指曰者里好片地岩咄曰瓜州卖瓜汉又行数里歇次山礼拜问云和尚岂不是三十年前在洞山而不肯洞山岩曰是又云和尚岂不是嗣德山而不肯德山岩曰是山云不肯德山即不问秪如洞山有甚亏阙岩良久云洞山好佛秪是无光山便礼拜杖人笑曰者两父子虽则恩深义重却又互相活埋好个在洞山不肯洞山嗣德山不肯德山末上被罗山一拶却乃死去十分曰洞山好佛秪是无光转见郎当不少若是杖人便反转枪头道是则是汝于何处见我不肯待罗山拟对劈脊与一痛棒教那卖瓜汉扑地碎不死在句下不亦别得个通霄路乎虽然杀人须有活人刀活人须有杀人剑击如意一下。

　　小参风不鸣条雨不破块鸡不乱啼犬不乱吠此是甚么境界众无对秪如僧问曹山和尚国内按剑者谁答云曹山杖人云险且道是者僧险是曹山险众又无对师云汝等既是为生死为甚向者里不敢道一句冶公云险师云丧身失命也公云太平原是将军致不许将军见太平师云也是鬼门关上卖骷髅。

　　小参师顾众云选举以三场为凭据秪如选佛以何为凭据众无对师云不露风骨句未语先分付且道如何是不露风骨句良久云我昔在妙法寺曾有一语还有记得者么众又无对师云何不道天界堂上亦不少一僧云知音不在频频举达者须知暗里惊师云饿狗嚼枯骨僧咄一咄师大喝曰还知者一喝落处么僧礼拜师云可惜许者未语先分付底句子无人道得不免皆是立地死汉。

　　小参举大慈寰中和尚因僧辞问甚么处去曰江西去慈云还将老僧去得么曰非但和尚更有过于和尚者亦将不去慈休去师云大慈与者僧将欲把臂并行争柰前不爬村后不迭店汾阳代云知你力微大似作死马医法眼别云和尚若去某甲提笠子也是看风使帆若是天界见他恁么道劈脊便打若云和尚为甚打某甲与他道到鄱阳湖里见五老峰时切不得忘却者一棒还有知天界落处者么众无对师咄云礼拜了退。

　　荐亡小参师击如意云夜半放金乌通身黑似雪北斗里藏身拔出眼中屑且道谁能拔出眼中屑者里荐得玉线金针逗出风彩是甚风彩复击如意云十洲春尽花凋残珊瑚枝上月皎皎。

　　寿昌晚参大众其中有脚跟不踏着祖父田地者么良久云秪如山僧二十年前在此寿昌亲见师翁翁问山僧曰子日后当作么生山僧云不敢孤负和尚翁曰如何是不孤负事山僧云待和尚涅槃后向和尚道秪今已二十年矣且道师翁会涅槃也未山僧曾与师翁道也未现前诸公个个皆和尚子孙毕竟如何是不孤负事若向者里透彻道得者请出举扬山僧相为证盟僧出问先祖郎今在甚么处安身立命师云礼拜着进云恁么则觌面无回互相逢不展眉师云你见天上鹞子么进云见师云过新罗也僧礼拜师乃云日日日东上日日日西没寒则普天寒热则匝地热惟有大好山应时还及节且道只今是甚么时节聻噫一语唤回鹦鹉梦九霄夺得凤凰归宝方晚参师举云门大师云乾坤之内宇宙之间中有一宝秘在形山雪窦云挂在壁上达磨大师觑不见觑着即瞎却眼师云者二老汉拨乱乾坤即不无若是安邦定国尚未梦见在秪如山僧今承宝方老祖之力应得宝方受用且道宝方受用又作么生复云乾坤之内宇宙之间中有一宝一体同观龙蛇混杂凡圣交参噫无限珍奇无用处前三三与后三三。

　　晚参俨然朱紫同一会眼横鼻直各相对设茶为我庆生辰若个生辰肯自昧愧我四十有五年生计何曾值半钱乃伸手云展手示人人不会复竖拳云那堪更竖者空拳凤山老却天然一杯先为密相传但愿年年此夜月与灯相照未生前。

　　晚参举长沙岑禅师有一秀才问曰弟子见千佛名经秪见其名不知居何国土亦化度否沙云秀才曾到黄鹤楼否才云到沙云崔颢题诗后亦有人继作也无才云无沙云秀才闲时题取一篇好师召大众云会者秀才问么青蛇口里焰会者长沙答么黄蜂尾上针虽然如是若有人问我但答他云今日山中大众礼千佛辛勤楚中广上人闻予身外无余之说估自己长衣设茶供众山僧不着便待无人时来与你将那一队黧奴白牯一一按过且道寿昌与长沙之答有同别也无若也会得仙人有待乘黄鹤若也不会海客无心恋白鸥。

　　除夕晚参大众会末后句么开头句是会开头句么末后句是会成佛作祖句么发诸真实心是会生死轮回句么用诸妄想心是会腊月三十夜折合底么初一早造端底是会得正月初一早造端底则一年三百六十日与百年三万日乃至百千万亿劫底都折合了也你今夜折合得明白则明朝造端更明白也一年底事岂待今夜始知迷昧之人虽于今夜始知未必能知始终之故如人或放帐或欠债或勤俭或惰侈或得力不得力或决绝不决绝至于今夜公案方定业局已成急处先牵重边先坠故人一生之事都于临终时见盖阎罗之业镜台元在自己方寸中也其中有能作主宰有自繇分有出身路者虽于今夜见效而实操持在平昔也大众如人到了悬崖万仞始能撒手归家不然日暮途穷冤敌相遇争免丧身失命之患哉噫手把金刚锤有无俱击碎时你又作么生遂归方丈。

　　晚参世出世间事秪要有个承当底心无有一事不成辨也秪如帝王才一承当此大宝位则万国民物礼乐征伐善恶损益皆入方寸中如明镜对像也故曰道远乎哉体之即神又云未之思耳夫何远之有又如一僧闲居丛林数十年更不察常住中事一日住持以家事托付管理此僧才一承当不一日间将千百年开创本末及山场田地房屋器用与人境顺逆都明白了交往之善者知密迩之不善者知回互之急事则先之缓事则后之其中主宾照用与夺权衡俨然于心目之间凛然于感应之外此非一念之承当在己安能直疾洞察之若是哉故凡事必先认得题目明白其中行文自不难耳所以古今佛圣帝王乃至百工技艺才有一念承当皆能善其用心占其地步取其捷径讨其精微也我等参学之人不先承当此性命大事安能认取本命元辰之下落生死颠倒之根原哉故千年秘藏一旦打开万劫灵心一念透露其亦在直下承当而已矣珍重。

　　邵武眉寿庵请晚参师召云大众汝等要寿昌说晚参么寿昌先要与你断过你若肯掩却耳即向汝道众无语复云恁么则待寿昌无口时向汝等道遂归方丈次日庵主进方丈更求开示师曰待我有口时向你道。

　　晚参师召云大众见么同门出入夙世冤家所谓冤有头债有主只今海岸居士特请山僧开示毕竟为个甚么事大家在者里相攒簇聻大众试道看众无语师乃拍案一下云灯连凤翅当空照月映蛾眉　面看黄居士问冤家聚会时如何师云千刀同一割士云头落时如何师云　跳上三十三天打破弥卢脑顶士云还是和尚安身立命处么师云居士惯随人脚跟转士礼拜归位云还有问话者么问波涌断桥人唤渡柳阴撑出独舟来时如何师云泪出痛肠阿谁知得进云竿头丝线从师美不犯清波意自殊师云且待我打三桡着遂归方丈。

　　晚参阒公大师在众师顾曰先和尚云忽然踏着死猫头从前所有皆分付如今亦有踏著者么阒公曰踏得着不惟所有即所无亦分付也师曰大师太漏逗生阒公曰先和尚末后有偈遗博山大师曰吾道五十年大阐不合元来乱统之分付诸方为痛责相逢复以重加锥近见诸方往往谬为议论蹉过先师深旨和尚当一举扬母使后学失眼目也师笑曰者又争怪得他此我先祖末后全提之大炉锤亦未免为怜儿不觉丑耳如大富长者谓人曰我有如意宝珠被不肖子偷去你为我捉败夺转赃物来相似此正与南阳忠国师对肃宗皇帝曰檀越不会山僧有传法弟子耽源者却谙此事可诏问之其旨同也若诸方谬议是他无眼岂特不知先寿昌落处即彼临济末后所谓不知正法眼藏向者瞎驴边灭却并云岩相次欲绝之语皆不知也又安能灭胡种族自作斩新条令之人也阒公曰和尚今夜将者一队老贼底死猫头一齐捉败也师曰莫太累我。

　　新城缙绅诸公请晚参邑宰廖公因谭青原山有挂角寺灵迹甚奇师乃云善于名山挂角者莫若苏东坡辈也如匡山东坡亭双径东坡池西湖东坡堤之类何处非彼挂角哉至于佛印住金山寺昔人论苏公与佛印法战不胜输玉带镇佛印山门苏公亦自为诗云钝根犹堕箭锋机殊不知苏公惯用陷虎之计以一腰玉带占了佛印千古金山者则公案孰能辨其胜负所以吾宗独贵有转身活路耳廖公云请大师剖判师顾司理黄公及诸孝廉云诸公各下一语看黄公云弟子前日作金山语录序有佛印以衲衣授记东坡东坡以玉带授记佛印甚矣东坡之善作贼也正协大师微旨师云者两个白拈贼须是山僧捉败始得虽然官不容针且从私通车马处道取一句来诸公愕然异之师云天地造物机权古今功名事业皆天下公物从上佛祖出世为人宗旨及世间圣贤英杰或明取其名或暗取其实以为自己本分受用此非大白拈贼而何黄公云今日者里着贼底也不少也师云且道无位真人是甚么干屎橛群公相顾师云灵羊又挂角去也众大笑。

　　诸孝廉公请晚参司理黄公问云满筵英杰各具机锋大师如何接待师云铁关夜锁千家月金乌常照不当门进云银碗盛白雪意旨如何师云数点渔灯溪上发夜乘明月出芦花进云棒头有眼明如日要识真金火里看今日大众当机事又作么生师云夜静水寒鱼不饵公云此是古人底师云依旧寻流更入流公云恁么则随波逐浪去也师云海岸阿谁把钓竿公云幸遇大师垂手师顾云离钩三寸何不速道众无语师复问诸公六龙起舞时如何众愕然师云双陆盘中齐喝采其中那个是么头黄公云大师着眼始得师云我在公眼里公云双眼瞎却时如何师云恁么则山僧两手劈开新日月去也黄公拱手云作家宗师天然有在。

　　广照晚参师举南山鳖鼻蛇话黄公问玄沙还是官话还是土音师云西天东土进云恁么则又用南山去也师云嚗嚗论实事进云鳖鼻蛇出来师云藏头露影进云忽遇云门撺杀时又作么生师云又向杖头突出进云今日堂中大有人丧身失命也师云未必有此灵利汉进云大师不要颟顸师云弄蛇须是弄蛇人进云雪峰道底师云玄沙再来公拱手而退放生社诸居士请晚参司理黄公问十方是佛为甚么专主西方师云没底蓝儿盛皓月公云如何是殿里佛师云井里虾蟆跳上天公云如何是路上佛师云赤脚波斯无鼻孔公云如何是山里佛师云寒岩枯木发奇花公云古佛与露柱相交时如何师云山门前合掌。

　　圆通晚参藏舟于壑藏山于泽夜半有力者负之而趋其昧昧者浑不知也又安知藏天下于天下且能握其机乎其机是甚么人能握良久云昆仑骑象藕丝御就里抽牵意自殊。

　　晚参师顾视大众云与人实法吃土难消又云与人实法将金不换如何是金不换底实法莫是头长三尺颈短二寸么莫是麻三斤干屎橛么莫是庭前柏树子青州布衫重七斤么莫是即心即佛不是心不是佛不是物么莫是举一不得举二么莫是扇子　跳上三十三天么如何便吃土难消又如何便将金不换只此淆讹在甚么处有一人终日把刀杀虚空杀露柱杀灯笼又有一人每逢人不论是凡是圣即抉了他的眼刳了他的心又有一人杀佛杀祖党魔党外作大阐提甘堕无间且道者三个人如何只今还有此三人也无若有又如何判断他若无何故我老和尚又恁么举且道者是实法不是实法莫是老和尚捏怪欺诳汝诸子么莫即此是吃土难消么即此是将金不换么良久乃呵呵大笑曰此恨难消。

　　晚参道得也一斧道不得也一斧岩头勘僧两不愿握地讨天徒自苦洞山门下不道全无德山门下未梦见在能斩不平之人作家别有痛快且道岩头还有出身路也无声前古毳烂咄救取那一半。

　　晚参夜来雷震虚空如何门窗动禅床动若能知此落处见曹溪则易见天界则难何故风动幡动放过一着仁者心动好三十棒还有与六祖出气者么若不蓝田射石虎几乎误杀李将军。

　　晚参五百尊者渡海各显神力降彼毒龙忽有异方尊者来轻轻弹指便自平伏或有以此与文殊出不得女子定唯罔明能出其定意旨无异杖人云虽则刁刀相似争柰鱼鲁参差若如此则一板腔曲子谁不解唱或问毕竟此二公案淆讹处作么生剖决会么水不洗水金解博金每见恩多成怨去谁于恨极感翻深。

　　天界觉浪盛禅师语录卷六
嘉兴大藏经　天界觉浪盛禅师语录


　　天界觉浪盛禅师语录卷七

　　门人　大成　大奇　等编

　　示众峰峦峭异鹤不停机灵凤无依独翀霄汉且道是何人境界以如意画圆相云会么太煞天然漆桶不快太煞淆讹野狐作怪真机不发枉匿死生正眼不开徒偿业债秪如真机如何得发正眼如何得开复举如意云看看如意子　跳上三十三天触着帝释鼻孔十殿阎王打一铁棒怒气不禁直得南山起云北山下雨黄檗山上月白风清法眼寺中红炉飞雪会么良久顾视大众云陇上梅花开也未我将先寄有心人。

　　示众因一夕出视工课有私趋藏堂礼拜者师呼之曰你不功课在那里偷懒去曰礼佛也是好事师以如意击云莫道我打你是不好事复召众曰早晚功课乃一丛林人之功课也有一人不同始同终即不得为公也盖誓愿以激发一日之操持晚忏悔以较勘一日之心行是僧家一日之考察也朝乾夕惕使此身心不致少懈进德修业使此言行以及其时是故早晚对佛哀求证明以表不敢自欺此心免使异日于阎罗大王业镜台前消魂丧魄也今天下行人学人戒人禅人至于谈玄说妙便拟精义入神及乎两堂课诵如秦始皇驱穷民筑万里长城不胜逃匿畏填沟塞壑去也即有职事在身正如官差应赴虽具威仪何异沐猴而冠与使傀儡为戏口虽念曰猛火焰焰烧铁城铁城里面热鬼魂鬼魂若要生净土听诵华严半偈经你那方寸铁围猛火焰焰中魂魄曾不自听一字一句教他地狱里底肯来随堂课诵听你半偈经乎为僧者吃了佛饭尚自不肯礼佛受戒而彼饿鬼孤魂肯来七跪八拜受戒听法饱食舍贪而生净土乎秪此恐彼鬼也哄他不得又况哄那泥塑木雕与铜铁铸成底佛菩萨肯证明你昏头搭脑口喃喃地告诉甚么众生无边誓愿度烦恼无尽誓愿断法门无量誓愿学佛道无上誓愿成乎只者一个懒惰欺心众生也度不得只者一念昏乱妄想也断不得只者一时课诵经咒也学不得只者一刻精诚净念也成不得又说甚度尽众生断尽烦恼学尽法门成尽佛道者乎呜呼狮子捉兔如捉象皆用不欺之全力尊者一弹指而降大海业龙以能不轻学一突吉罗盖一汲泉清则一井泉清一斗水浊则一海水浊全心是旃檀析之则片片皆香全体是琼枝截之则寸寸是宝一堂佛尚念不清白一刻经尚诵不精诚说甚持戒修行明心见性道甚父母未生前骑声跨色与甚针劄不入斧劈不开之绵密话头淆讹公案之事此皆得罪三宝得罪丛林得罪师友檀那得罪身心性命之根本了也其余何足道哉其余何足道哉你诸人果能早晚精诚恳切则直下身心明净声色纯真令见者闻者皆得顿见一真法界于一时也即你自谓能了生死自能于心境作主者试于此自考察看果轻安不轻安果浊乱不浊乱当自明见不特此也即念一餐供养咒能惭愧以何法食济鬼神乎能一举筋拈匙不昧饮啄之人乎如何七粒即能遍河沙聻如何三弹指即超法界聻果能参透者七粒者弹指则你日消万两黄金及受我粉身碎骨供养不足多也若是恁么昧乱而去则知你寻常起坐日用交参出入屎尿处打失了多少性命他日滴水粒米又如何免得衔铁负缰还他债负去聻乃弹指一下云珍重。

　　示众一日师出牌命侍者鸣梆云今日新正大吉普请大众干运那事众齐集听之悚然阒然大师传语云伏惟和尚新正万福师笑云大师太斯文生至晚召大众云今日普请干运那事何如众无语师振杖云须知祖师门下不得草草我寿昌师翁开数十年丛林我是他脚下儿孙今日特要为他证据一番有么僧才出礼拜师便打曰灯笼露柱师又打云是甚么曰露柱灯笼师云是何意旨曰甜瓜彻蒂甜苦瓜连根苦师又打云者个是甜是苦僧礼拜归众师云抛钩钓鳖拈拄杖便行。

　　示众空谷传声皆因人之呼应昧己者自惊自怪而魂魄齐飞明镜现像本为物之露呈迷头者自惑自疑而形神俱失不知自心取自心以故非幻成幻法若知不取无非幻则此自心常湛然矣今之坐禅昏乱不明定者虽是夙习现业流识根因未绝亦是现前为生死心不猛切耳为生死心若切则杂想浮昏自然不生如金刚出匣寒光逼人鬼魅邪魔悉皆消殒安能于此张形弄影哉永嘉云大丈夫秉慧剑般若锋兮金刚焰非但能摧外道心早曾落却天魔胆此正直指吾人现前者一念金刚心也汝等不能顿发真心只去排遣昏散犹如乱军以追贼寇而乱军反自为寇矣故必大将军全提正令则军威自严而贼寇自败也秪如汝等尝侍立大人之前心上亦还凛然肃静乎亦还颓然昏散乎亦还三业孤迥乎亦还六识纷飞乎暂立大人之前尚能惠汝三昧如此又况自能顿起本心金刚三昧王而不能威伏八万浮尘幻想哉参禅人不能透出者离相离名之金刚王而圣凡情解生死命根终不断绝也复震声一喝曰是甚么。

　　示众自从胡乱后不曾少盐酱者个马　箕不惟舌覆大千亦乃眼空万象虽然如是其中还有简点得此老脚跟下事者么噫从来踏杀天下人谁识渠侬非莽荡。

　　示众因机利物就路还家此是杖人寻常活计到处称尊遇缘作主此是杖人本分宗风寻常活计本分宗风还有分别也无昔世尊因自恣日文殊三处度夏迦叶欲白椎摈出才拈椎乃见百千万亿文殊迦叶尽其神力椎不能举世尊问迦叶汝拟摈那个文殊迦叶无对汝看者一队弄泥团汉还知他底关捩子么今日杖人应仙亭黄岩两处禅期兹当一月以来幸有剡兄唱和成其始终更当别过黄岩幸有海兄辅弼尽其善美忽又广福大兄过我正不妨虚此丈室而待使我兄弟两地开宗一念无私浑忘彼此视他人之相呵摈与视我今之相赞扬末流之弄鬼眼睛妄生讥毁者孰能辩其优劣还有具择法眼者么乃喝一喝云劈开华岳连天色放出黄河动地声除夜示众问如何是末后一句师云正月初一降严敕曰如何是开头一句师云腊月除夜放赦书曰始末中间透脱一句作么生师云罗经背后定南针乃云周天三百六十日一年大事今宵毕特地抽筋不动皮暗里杀人不见血了得底早已转身了不得底莫在此叫屈更问折合事何如铁牛拶出黄金汁。

　　灵谷示众近日参究作么生还有进步处么的的确确出众说看为汝决择不得掠虚头众默然复云参须真参悟须实悟无门为解脱之门无意为道人之意虽则无门无意直须透过铁壁银山使此命根断绝大死活来始得受用不然说时似悟对境还迷又何劳于此结制今此结制正为参了生死禅非参道理知解禅也不见药山初参石头问云三乘十二分教某甲粗知尝闻南方直指人心见性成佛实未明了伏望和尚慈悲指示石头云恁么也不得不恁么也不得恁么不恁么总不得师云是个甚么你看师资相遇各有个至诚真实处所以石头知是个人也不肯孤负他药山罔措石头更不与他凿破乃曰子因缘不在此且往马大师处去药山禀命恭礼马祖仍伸前问师曰你看马大师到者里何不以本分事直截他祖云我有时教伊扬眉瞬目有时不教伊扬眉瞬目有时教伊扬目瞬目者是有时教伊扬目瞬目者不是师云是个甚么药山于言下契悟便礼拜祖曰子见甚么道理便礼拜山曰某甲在石头如蚊子上铁牛祖曰子既如是善自护持师云药山既在马祖言下契悟为甚道某甲在石头处如蚊子上铁牛是个甚么又一日祖见药山乃问子近日见处作么生山云皮肤脱落尽唯有一真实祖曰子之所得可谓协于心体布于四肢师云药山悟到证到无自欺处故马祖亦不欺他乃赞叹如是若以此公案举似今人着语拈颂更有十分尖新奇巧自谓者个公案早已透彻得也至于真真实实能如古人顿断生死命根如皮肤脱落而协布心体秪恐说食终不能饱说衣终不免寒也大众到者里也须亲自透彻始得。

　　牛首示众昔者开山懒融禅师终日宴坐观心以至天人送供鸟兽衔花世人不知以四祖谓观者何人心是何物为破其错用心此非冤诬古人及陷误后学舍真实参究而别寻道理乎使彼观心果错则亦不足以感动天人鸟兽与四祖遥观奇异气象而躬访真道人也既彼是错四祖何不教彼别参而但曰观者何人心是何物殊不知秪此一语是直指人心见性成佛之妙旨也融公如花蕊之将开如梦熟之将觉忽闻此指直下领悟而惊起乃问还识道信禅师否岂非公已深悟此旨非达磨直指之宗安能有如此微妙真可谓一句了然超百亿粉身碎骨不能酬也不然何以后来遂节作怕势写佛字犹有者个在是皆重重指归此百千三昧于一心之源故曰如是之法汝今已得与佛无殊不必更作观行正谓彼得鱼可以忘筌到岸可以舍筏也如今人流浪在生死业识海中全无把柄可据亦可不作观行不深参究本心而能一经指点即开悟乎如汝诸人现前历历明明与融禅师悟底曾无有别汝能于中作得主宰于梦想颠倒逆顺纵横有自由自在分也无如果不能则何敢放肆轻易不勇猛观心深自参究到那寤寐一如孤迥独拔安得有相应分有点化分有吃棒分哉前日铁汉一公问予曰时人但以牛头一宗为旁出其以四祖不曾传衣钵与融师之故乎抑大法之有正偏乎予曰四祖当年先得五祖忍大师传付衣钵四祖一日告众曰吾武德中游庐山绝顶望破头山见紫云如盖下有白气一道横分六道汝等会么众皆默然忍师曰莫是和尚他后横出一枝佛法否祖曰善即此便知付五祖在前访牛头在后也不见四祖与融师云吾受璨大师顿教法门今付于汝汝今谛受吾言只住此山向后当有五人达者绍汝玄化祖付法遂还双峰自尔牛头法席大盛此语不可为后世之据证乎若但以牛头未有衣钵为旁出则后来六祖之下不传衣钵者皆谓之旁出可乎盖彼后人不过以彼子孙之繁衍长远者为正传子孙稀少短促者为旁出耳岂心宗大法亦有正旁之别哉汉公大喜云此正某甲欲为辩正幸今和尚为发明之使牛宗一枝复横出于天下古今也师复召大众曰汝等皆在此山不可虚度必须各各真实日夜观心毕竟何者是我本心我本心上还有生死凡圣能所是非也无若于本心无一法可得则何有生死圣凡与你为迷悟聻不特融祖观心如此即二祖神光亦以觅心了不可得初祖始为安心三祖以觅罪了不可得二祖始付其衣法你不知觅心觅罪观心即今日之参究也工夫不极到处安得见自己本心汝诸仁者各各旋机悟此本有则不惟融宗不坠而一花五叶之宗旨皆振起也勉之勉之。

　　示众卓拄杖云会么昔平田岸和尚示众云灵光不昧万古徽猷入此门来莫存知解者老汉龙头蛇尾灵光不昧万古徽猷便了更说甚莫存知解既是灵光不昧则如杲日当空无不照彻矣又何有知解之不化为光明哉不见僧问赵州狗子有佛性也无州云无有甚么知解又僧问狗子有佛性也无州云有有甚么知解又僧问如何是西来意州云庭前柏树子有甚么知解五祖演云如何是西来意庭前柏树子恁么会争得有甚么知解又云如何是西来意庭前柏树子须是恁么会始得有甚么知解汝等若向者里透去佛祖也不柰汝何且道山僧今日毕竟为个甚么不见道灵光不昧万古徽猷你若拟议打破你头卓拄杖下座。

　　示众汝等果的要参了生死禅须向我者里将身心性命彻底放下又放下无一毫物为障碍则悟门自开本地风光当体迸现才有一毫利欲世情心文字道理心知解玄妙心欲作善知识心及种种心留滞在腔子里便障却本地风光不得大彻大悟何则成佛作祖与为人天眼目皆是世谛流布于我本分结根生死无明是最利害不令人开悟况彼利欲世情与妄想执着又可容留夹带于其中古人出世为人作佛祖事皆是悟后涉俗利生垢浊边底事此岂未悟之人可存此心为生死性命之迷障我今既以成佛作祖之心为障碍则此参禅岂非障碍盖参禅者乃借此大斧铖开辟我本来性命之秘非以此法为我本分事近世流俗阿师不勘验人于死生性命如何只要人着语拈颂便以为悟岂不大相孤负殊不知古人以此验人能了生死也无果了得生死则自能透此牢关非是今日参透者一则明日再参透那一则一千七百我今已透三分之一尚有二分未透容我渐次透去然则拈花已前都无公案只透一则便不足以透千百则不成此古人验人端的处全在此语中今日只管着语颂古其如生死心未破生死心破底人出语定不落人格套你才开口我早知了何必你与善知识争说我自有妙处善知识不知我若是则如何唤做善知识汝等要参了生死禅必须拼舍此穷性命则能透脱此性命不见大兵杀贼你若不惜性命去杀不惟能杀贼亦全得自己性命若乃先惜性命临阵畏怯不惟不能杀贼亦乃被贼所杀你还知奋此不怕生死心即所以破生死证性命之心么汝等切勿自委努力努力。

　　博山元旦示众今日新年别无佛法可说只有一则现成公案重新与众取决五百年前本山无隐子经禅师元旦上堂云和气生枯卉寒云散野郊木人占吉兆夜半露龟爻先和尚云山僧今晚亦有四句烛影摇红处香烟结白时现成的佛法也要大家知如此会得如金之黄如玉之白曾无变易也二老前后拈提如此今日杖人亦有四句新年头佛法拄杖未开封惊起舟山凤搅翻碧海龙大众既是拄杖未开封为甚能惊凤搅龙于此会得更不遂驴年马年而去会么手撮虚空成弹子打透天边白凤儿其或未然瑶台误却来时路莫恨神仙不指迷。

　　上元示众达磨大师以解行相应是名曰祖此是何解何行若不曾向大冶红炉中煆炼过得个脱胎换骨自能作活何能一言一行开人天之眼目作佛祖之师宗不见雪峰三到投子九上洞山末后始道得一个尽大地是个解脱门把手拽人不入长庆参驴事未去马事到来才悟得个万象之中独露身要人自肯乃方亲洞山邈一个云岩秪者是于过水睹影始悟得个切忌从他觅迢迢与我疏此岂不是古人于脱胎换骨始得个解行相应自能作活之真消息今日谁不在里许若是不肯拼舍身命求个入处设得个入处又不能踢脱窠臼求个出处所以古人竭尽婆心下尽毒手不过欲控人个入处与控人个出处使渠自得转身吐气始不被人欺亦不致于欺人也惜乎时人不自痛心头头蹉过如五更钟叫谁不在梦中打开眼光还曾见有威音王佛与日月灯明佛底神力者么若论者个谁不能知我问你香严是甚痴子如何因击伏始悟一击忘所知更不假修持灵云是甚瞎子如何因三十年寻剑客一见桃花更不疑又玄沙是甚疯子如何于飞鸢岭上踢破脚指乃悟曰达磨不来东土二祖不去西天至于沩山之拈出火柴头百丈之扭却鸭子鼻云居之因呼出本名各各始得知归而有出身路此何故正是佛祖言句与师资相遇如生冤家相似两不放过始得啐啄同时水乳相合又如击石乃得火迸鞭草乃见血流也若是聚头打哄互相赚误何异饭萝里饿杀大海里渴杀更怨谁乎又谁能自怨大众如今还知非非想天烂泥里有刺者么噫看脚下。

　　示众前日常住走却一只水牯牛大众还有知彼去处者么问取监院却云不知当时闻走却牛时已向汝心头东触西触也如何谓不知聻杖人试召南泉沩山懒安石巩诸牧人来问南泉道拟向溪东溪西牧不免犯人苗稼不如随分纳些些只今何处纳些些又问沩山道山下檀越家作一头水牯牛胁下书沩山僧某甲五字如今胁下还有个书博山僧某甲者么又问懒安道如执杖人看牛行则同行止则同止如今行止在何处又问石巩道一回入草去蓦鼻拽将回如今鼻孔索子在那里者一队执事底人还敢自语不知其落处乎而南泉又云不特昨夜三更失却牛天明起来又失却火也杖人大笑急得佛殿里灯笼如黑漆桶相似　跳上三十三天触着帝释鼻孔东海鲤鱼打一棒雨似盆倾打失汝等眉毛只愿天晴晒朗看取隔墙或见彼角隔山或见生烟正好来杖人处讨棒吃莫说不先为汝道破吽吽。

　　示众问僧作甚么来曰摘茶师云茶摘人人摘茶曰火炉里翻身师云好吃三十棒曰刚刀虽快不斩无罪之人师云你自招承那莫孤负拄杖子好不见沩仰父子摘茶沩云终日只闻子声不见子形仰撼茶树沩云子秪得其用不得其体仰云和尚又作么生沩良久仰云和尚秪得其体不得其用沩云放子三十棒仰云和尚棒某甲吃某甲棒教谁吃沩云放子三十棒者两个汉打葛藤不了虽然也须知他父子有时舍身饲虎割肉喂鹰有时虎口中夺雀儿鹰爪上争兔子还有于此中明杀活者么直饶于百草头上荐取老僧闹市丛中识得天子也须吃博山三十痛棒始得。

　　除夕示众大人无我自参同收放全机妙始终狮子吼时芳草绿象王回顾落花红可中还有能哮吼者么古人以腊月除夕为末后一着与诸人讨个折合者也是作死马医何知有最初底句子虽然走路走到家辛苦亦自喜做事做到头吃亏亦自己秪者自喜自己也须自有分晓始得不则岂但业识茫茫迷头认影与触途成滞无路出身也哉且道皋亭今夕底风光又作么生且喜寒林消息密梅花引得早春归。

　　示众古人立不语期要人言语道断撒手县崖立枯木堂要人心行处灭绝后重苏不是商量通消息得的直须拼性命与生死疑情讨个分晓愤激不已如轮刀上阵不能杀冤必被冤杀果能削平魔佛如许别立乾坤。

　　示众磁石之微能吸天下之铁春风之密能发天地之生此气机之必致非人力之所能也罗经盘之方寸以一无知无识之针能定乾坤之中分卦爻之正天地卦爻之神化无敢违此一针而此一针不能违天地卦爻之中正也吾人身世性命上此一针今在何处须能先自定之则十世古今微尘刹海咸不出此无知无识之针而自能无所不知无所不识而不为自欺欺世之人也。

　　处州龙泉西寺孤舟和尚请为众证戒师云昨日已与诸兄弟满口道破也今日又要梦笔杖子为汝等斩新敲磕我问汝等脚跟下谁无立地也要有处出身顶门上谁不撩天也要有处开眼到者里直须不行心处路而得纵横不挂本来衣而得严密虽不正恁么而得透脱切忌未生时而有杀活如此则不负卢舍那如来当当常有因当当常住法身而能出入华光三昧戒光从口出与十方诸佛作心地印也如此持得证得则堪报不报之恩以助无为之化会么一毛端上开心眼梵网光中笑杂华。

　　苏州居士供千佛衣奉祝文为庆师诞请示众江月照松风吹永夜清宵何所为佛性戒珠心地印雾露云霞体上衣若向者里荐得则今古曾无昧分明在目前那堪苏州有常州有一段天然尊贵焕乎其有文章底呈献杖人且道与昔年一宿觉于曹溪禀承底宗旨还有同别也无良久云多子塔前亲体露千华藂里现优昙。

　　示众赵州云世人皆被十二时辰使老僧却能使十二时辰云门云十五日以前即不问十五日以后道将一句来又自代云日日是好日寿昌云是者等过日子不是者等过时光是者等过时光不是者等过日子看者三个老汉大似有驱耕夺食定国安邦手眼简点将来于初三十一中九下七处也只是坐地说兵机何曾有一些子交涉秪如杖人恁么道有瞻风辩色底出来捋虎须看良久击杖云险。

　　示众翠岩夏末不惜眉毛洞山秋初无端落草七棒对十三一棒也较不得天界恁么举还免得么若有动弦别曲落叶知秋也好分取一半若是守株待兔缘木求鱼也好分取一半何故为众竭力也要他知得失别休咎为人即不祸生虽然一棒也较不得。

　　示众圆通卖死猫头无人着价径山鬻臭皮袜索值辽天栖霞锯解秤锤赚杀江南江北长干舍利塔与天界毗卢阁相顾曰我高底高出云霄你大底大如山岳争奈正法眼藏涅槃妙心者一枝慧命不知拄杖子作么生广为传续拄杖子笑曰止止不须说此中别有机北斗藏身须有语出群消息许谁知。

　　示众先寿昌门庭高峻迥拔当时以克绍古圣宗风全提向上使洞水逆流故诸方推为古佛以行解相应与一日不作一日不食巍巍独坐于大雄峰之百丈相震向于古今也先祖悟不让于古人功必齐于诸圣尝有偈警众曰冒雨冲风去披星带月归不知身是苦惟虑行门亏汝等亦知此行门二字切莫轻易看过正是狮子捉兔如捉象用不欺之全力何能入生死流骊珠独耀于沧海踞涅槃岸桂轮孤朗于碧天乎须知今日博山家风更别若非铜头铁额汉始终不易其操者未易承当在。

　　示众聚百草成药聚百虫成毒聚百毒成丹聚百丹通神通神则能破有翻空而超凡越圣所以庞公云十方同聚会个个学无为此是选佛场心空及第归无为作么学知此则神于破有翻空以毒攻毒也汝等须着精彩始得。

　　中秋示众广寒仙子拂银床玉树飞香彻夜凉引发皋亭俄一笑惊翻月里煮油铛。

　　师见月上高峰因示众云夜色生寒翠清光渐可扪蛾眉披秀颖明镜欲忘痕。

　　天界觉浪盛禅师语录卷七
嘉兴大藏经　天界觉浪盛禅师语录


　　天界觉浪盛禅师语录卷八

　　门人　大成　大奇　等编

　　普说吾宗门下须先认得正偏宾主向内向外则立地归根得旨而不随照失宗也故石头云本末须归宗尊卑用其语若不知其尊卑之语又安知其本末之宗哉此岂直曹洞立君臣之旨即临济诸祖人境等皆不离此法式也今且方便示汝参究之法秪如业海翻腾以一掌能平其风波乎惟捉败其识藏业龙则生死波涛化为觉海圆澄矣虽然若非顿发根本大智孰能秉金刚慧而剖此秘密藏哉故文殊尝于生死海藏中提出八识龙女舍去闺阁暗昧而呈掌上明珠佛为印可即立地转识成智为大丈夫于虚明法界而成正觉去也所以欲止鼎沸须抽其薪欲除贼乱须擒其首我此宗门秪贵单刀直入万重围中斩其将帅其余部属不待招剿自降伏也你今不求自己本来真心只去用他妄想以妄止妄以思系思念念相续如火益薪何日得执着心开与妄想机息哉盖此排遣昏散遏止念虑正大慧所排默照邪禅亦古人所谓落空王外道魂不散死人在鬼窟作活计者也又何日能破其巢穴斩其精灵哉又况此门元非专以止观为工以煆炼为行以修证三昧为归宿以破障除惑为根因盖欲当人直下发明自己本分大事耳你不见六祖云我法门秪贵明心见性不论禅定解脱故彼但教你不思善不思恶正当与么时阿那个是你上座本来面目亦何曾说不思善恶时即是你本来面目乎即初祖亦云心如墙壁乃可入道亦未尝说心如壁处即是道也盖祖师恐人心涉今时根境迷惑未能返转刀头向空劫前剖出生死伏藏耳故曰横按莫邪行正令太平寰宇斩痴顽是也今时门头躲根者尚易剿除于空劫前躲根者最难断绝也正云居所谓门里出身易身里出门难自非向铁壁银山迸出金刚王剑安能断此法身上贴体无明之知见根本哉故我常教人单求一念未生前自己本命元辰落处者正欲学人直捷根源于无生灭前看透者个则无明知见自然消落如使演若达多自见己头本来现成则彼狂心自然顿歇不复向外驰求矣噫也须是六根不具七识不全底大阐提汉子能一断一切断者始得击如意云珍重。

　　建安王修源殿下请于永宁古上蓝寺普说师举如意云诸仁者会么昔世尊于灵山会上亲自拈出示众独迦叶尊者领悟微笑故得传此直指人心见性成佛之宗又以此付嘱诸大菩萨于十方刹土示现国王宰臣长者居士等身而为内外法护使此慧命流通不尽传至西天二十七祖般若多罗尊者遥见震旦神州有大乘气象特嘱达磨大师云汝于此方有大法缘后来获菩提者不可胜数二百二十年后林下有一人当得道果听吾识曰震旦虽阔无别路要假儿孙脚下行金鸡解衔一粒粟供养十方罗汉僧此正识十邡马大师也后六祖亦嘱南岳云汝后当出一马驹踏杀天下人果于磨砖成镜良驷窥鞭而马祖大兴洪都与石头大兴南岳于是江西湖南二支分派五焰分灯天下宗风独盛于此直至宋元之末祖灯寂寥近世幸我寿昌先祖突出大好山法乳横流为博山东苑以及山僧前年因李家宰黄司理刘尚宝诸公请住匡山圆通乃有庐岳之举今过洪都果见有大乘气幸建安殿下不忘付嘱特请山僧开堂于永宁古上蓝寺重新提唱向上宗风且道向上宗风如何提唱复以如意示云若于此荐得便当与佛祖把手并行其或未然更与通一消息乃画圆相云会么天得此以清地得此以宁帝王得此以参天地之精公侯得此以辅日月之明仲尼得此以始终条理集群圣之大成老聃得此以常无常有合众妙而无名释迦得此以指天指地等法界而证明达磨得此以一花五叶传心法之绳绳马祖得此踏杀天下海岳俱灵沩山得此以拨出星火而虫木发荧临济得此以悟无多子而须尾双擒洞山得此以邈秪者是而渠我相应云门得此以拶断秦钻而拄杖直行法眼得此以心石扑落而法界峥嵘寿昌得此透过大好而曹洞中兴东苑得此以一枝横出而万物敷荣圆通得此以一声　地而今古齐轰且道今日始终全提一句又作么生复打圆相云一气不言含有象万灵何处谢升平僧问法王与国王说法意旨作么生师云龙袖拂开全体现象王行处绝狐踪僧拟再问师震声一喝下座。

　　云栖扫塔诸荐绅请普说师打圆相云向上一路千圣不传末后牢关直须亲到达磨大师特来东土遇梁武帝不契即渡江于少林面壁此时震旦义学相高多滞名相惊见斥相指心不能领略辄生嫉害乃至六遭服毒末遇神光安心归位始付衣钵并授楞伽经以印心嗣是东土一花五叶遍灿寰区皆是亲悟亲证始得使此真宗不坠也或谓达祖既以不立文字直指人心何复以楞伽为印乎此正明一切佛语皆以心为宗旨不特楞伽是离文字法如能亲悟心印则三藏十二部一切修多罗皆是离文字为宗旨也达祖斥相指心正以彼时教家执著名相不见心宗斥者斥其名相也非斥彼不当开阐教义也如能悟此心宗又何经律论观净诸教非直指之妙心哉不见我云栖大师最初发心即以生死大事而起疑情剃染之后即遍参诸方尊宿尝于京师参笑岩和尚求指示笑岩曰阿你三千里外来开示我我有甚么开示你时大师言下有省因过东昌闻谯楼鼓声乃悟其旨作偈曰二十年前事可疑三千里外遇何奇焚香掷戟浑如梦魔佛空争是与非此后见法门师承大坏参学无真乃大权设教开戒律阐教乘标净土而归于心宗世人不知大师悟证之由以大师乃教中圆人何必捏归禅宗以乱其统又孰知大师先悟禅宗而后开教海收摄群机消归正觉之苦心乎世间开戒阐教标净者甚多未必皆悟道之后设施也独大师于悟心之后弘法是以说戒戒即金刚戒相也设教教即妙明真心也立论论即直剖宗旨也标净净即全提佛心也挽近主法之人孰能如大师真参实悟而后举扬宗旨振作玄机密用哉今之参学曾起二十年前可疑之事乎曾有于三千里外一闻谯鼓而不疑乎大疑大悟小疑小悟不疑不悟如今人疑也未疑安得有遇而且悟此奇特乎云门湛和尚或问中尝载大师宗门机用甚悉如拈外道问佛空生宴坐公案云若于良久处欲望开迷阴霾万里宴坐边拟闻般若说竟多时既然如是鞭头得指空里飞花者是个甚么参又拈自性西方惟心净土云若直指自性不但过此娑婆十万亿国土为非也设个自性已涉程途若实谈性心不但宝莲金地种种庄严为非也设个自心早成垢秽你看大师如此起疑如此参悟如此提宗门向上机缘如此指示惟心净土此岂与未悟拈心宗而代佛扬化敷文演义者可比拟哉吾大师深念如来一代时教为后世分门别户互相矛盾之弊故于悟心之后密移一步始能会通佛语诸教而归于无门法门之心宗也不然达祖只须传心不必以教为印矣予舌短何足以举扬万一但禀承法荫今敬入山扫拜灵塔诸护法尊宿命登此座辞不获免强为赘疣惭愧无地还知此一举扬底意旨么亲到须弥莫问山既游大海休夸水下座。

　　福山普说司理黄元公居士请师云山僧出处那堪对众举扬事不获已聊为今日法门点缀故事或藉此为启发之助则亦不负生平与先圣后圣作一明证也予族柘浦张氏父存三居士万历壬辰生十五入赘十九岁庚戌值祖父卒见其谈笑而化辄疑此个灵明向何处去此时视世界我人便如轻尘浮沫矣即走庆源忠堂冈礼孤舟和尚求出家父兄执之归求脱心益急一日上街正痛疑此个没分晓忽闻猫子堕地声顿令身心豁然自此孤光迥迥愈切寤寐偶书林瑞岩识源和尚过浦询之乃密投其剃落时年二十辛亥六月也及秋间又为亲友执归父兄知不可夺遂求邑西梦笔山令住即誓死闭关决大事因看高峰录至枕子堕落处喜得为我印契却于门前倒刹竿日面月面青州布衫密启其意等言句全无理会心益苦无可诘问迫成病亦几死几生乃于五灯会元单单只看古人未悟以前如何参究如何开悟始得大机大用反覆自勘自对辄多开发辄多疑惑然终不曾透过祖师就中秘密关楗复因阅百丈扭鼻彼已有省及再参于即此用离此用处被马祖一喝直得三日耳聋乃大惊悟曰者马驹亦复踏杀天下万世人也于是乃知古人所谓虽得悟明自己还须透彻大法然后垂手为人始能杀活自在所以祖祖相传独授此心之法为真印耳偶见人书寿昌和尚颂临济曰三十棒头开正眼何尝传得祖师心辄大叫曰此时尚有若而人乎我当嗣之丙辰出关造董岩从博山和尚受具即问从上佛祖如何行履山曰直须工夫透彻始得曰佛祖行履岂因工夫得到耶山曰我者里不许人论机锋子且去做到那田地着予即呈偈曰试问古人行履事如何特地设梯阶相逢若是知音者岂待扬眉眼始开山看曰后生家莫轻易承当此事如挑千斤担子过独木桥稍有差迟即丧身失命也予礼谢及解制即辞往江西参寿昌和尚道经书林访故人余继泉偕见东苑和尚苑问你在董岩曾闻博山提唱维摩经否曰曾闻苑曰弥勒得一生受记作么生曰大有人疑着苑曰你又恁么去予异之向火次因举僧问古德劫火洞然者个坏不坏有云坏有云不坏此意如何苑曰你又恁么来予遂折节过冬时方病劳苦双目几瞎苑与继泉亲调药饵为救疗之有间苑辄细究其平生参证处及征诘五家门堂差别之旨予恣意披其所见苑感叹曰不期子乃能深入此秘密法门吾寿昌者枝慧命属子流布去也即付寿昌宗派并书偈云道盛群英祖德尊万古师钦承诸圣旨启我永怀思予拜受明年即随苑往礼寿昌师翁及见翁即问从上佛祖如何行履翁曰子曾作甚么来曰某甲今日幸遇和尚翁曰今日事作么生曰明日日头东畔出翁曰元来在者里弄虚头曰和尚也较不多翁曰子在何处与东苑相见曰不在别处翁曰在那里曰和尚眼聻翁良久予珍重而出后入方丈侍立次翁顾曰做甚么曰亲觐翁曰亲觐事作么生曰和尚搬石辛苦莫要槌腰么翁曰从不惯恁么曰和尚得恁么矫健翁曰安肯以死驴橛子系人子不闻吾有言发非声须慎主色前不物要司南乎曰此和尚不止为一世人也翁曰我寻常以三则公案验天下人子试为我道看如临济道佛法无多子毕竟见个甚么曰放你老汉肋下三拳翁曰何处是赵州勘破婆子处曰绝好个何处是赵州勘破婆子处翁曰谛当甚谛当敢保老兄未彻在何处是他未彻处曰夫是之谓灵云夫是之谓玄沙翁更令予颂之其颂临济曰棒打石人头嚗嚗论实事临济不疾流踏断高安路颂赵州曰明知山有虎偏向虎山行舍命陪君子以表此生平颂玄沙曰剑客既呈剑诗人复献诗欲开千古眼更剔两茎眉翁深颔之一日复问曰子今拟作甚么事曰事恰无事但佛祖者枝慧命要人传持耳翁曰子作么生曰阿侬自有通霄路翁曰有人求子向上开示作么生曰礼拜着待他拜起曰会么曰不会曰向上一路千圣不然彼若更拟议即喝出曰你做我子孙不得翁曰你若恁么争起得吾宗予喝曰者个老冻脓何不一向如是争见得承嗣底到如此也翁愕然曰子何所见乃言及此曰从上石头马祖之下五家宗师之上咸能如是直五宗下大不然也翁曰子道五宗之下如何曰彼实不得已各设门庭宗旨拣绝邪外之徒后世复因门庭宗旨妄生穿凿转为计着障却自己悟门自非大圣垂慈为法檀度随其颠倒以使自肯其孰能出此陷阱哉翁曰子看吾门庭何如曰种田博饭则不无夺食驱耕犹未在翁曰子太奇特生曰老汉母乃忘却正令不行先斩首大机一发圣贤悲乎翁大喜曰子幸珍惜予复问某甲异日于和尚法道如何翁曰子自说看予礼拜曰某甲不敢孤负和尚翁曰如何是不孤负事曰待和尚涅槃后与和尚道翁于是复密嘱之曰虽然古人往往为发露太早不得大其受用尚慎哉正先圣所谓得此法者命如县丝也时丁巳冬予二十六岁深念翁年七旬矣而语录尚未流布此谁之责欤与师请较刻翁亲许之集成予已请戴今梁观察作序将授诸梓偶为人窃其本稿予因是避去金陵而师亦辞归武夷明年正月和尚示寂人传至金陵予大悲感时和尚侍者谧公自燕归到天界寺会予时方晤焦太史约与周海门曾金简二公议作寿昌中兴曹洞记因嘱谧公曰公归去幸勿草草求人作塔铭但打一片好石立于塔前人问其故但指曰此吾大师塔铭也如问何无文字但应曰未有具眼人在公笑曰须是浪公始得公归寿昌而博山乃命首座求憨大师作铭铭甚工亦甚激扬海内亦因是而盖宗奉寿昌与博山矣予于金陵为父弟挽归闽因访雪峰玄沙遗迹时己未春偶曹能始观察陈泗游侍御诸公延于罗山结制冬间往兴化因林宗伯请于国欢寺开堂庚申返建宁主柯督学家及寓光孝寺辛酉春东苑和尚开法书林复上建阳苑命住武夷虎啸洞又为彭本之蓝昆石诸公延居别业壬戌予乃同黄心镜居士到博山和尚见予礼拜曰闻子在兴化出世以棒打人今日到者里邪曰和尚莫亦要棒某甲么山曰且记下着曰谢和尚放过一日山升座正白椎予出众以手指上震声喝曰住住钟未鸣鼓未响早捉败你者老贼也犹在者里抱赃叫屈么山默然良久予复一喝作掀座势曰恁么则掀翻法座赶散大众一任诸方剖判乃拂袖归众山呼好痛棒时一众疑议首座訚公曰此非汝所知乃到予寮曰师兄适间太莽和尚说曹洞下不是如此问话予曰早知要曹洞相见合办得几个正偏君臣问来座乃微笑予后一日进方丈礼曰前日触忤和尚山曰向后须珍重始得予诺诺而出山曰顽石你者贼予曰者顽石头又惹祸那顽石进曰和尚莫轻视觉浪他却有陷虎机山晚设茶命侍者请予入方丈山曰顽石谓子大有见处吾不许你用机锋只要你本分商量几则公案看且如僧问龙吟雾起公案作么生曰水到渠成又问法眼再诘者僧乃吐光而死何如曰蚌鹬相持问婆子烧庵何如曰钩在不疑之地问法眼与修山主毫厘有差前后一般语意在何处曰将金博金也难得问文殊谓佛猪子也不识如何曰烂泥中有刺问毕竟一归何处曰鱼咬箭头酸问如何是曹洞宗旨曰石虎吞大虫山复曰别道一句来予曰道即不无恐又触忤和尚山曰我总不恁么说子作礼曰谢和尚茶果便出翌日早呈上六颂其一曰知何曾会何知拂袖呼回失变宜蚌鹬相持俱丧命老渔嬴得笑携归其二曰烧庵婆子不知有好手之中呈好手被逐阿师解缩头寒崖枯木藏家丑其三曰毫厘有差天地隔一番提起一番新自非法眼通行货谁解将金去博金其四曰目前露柱三千刺脚下烂泥八万针狗往猪来无个事等闲举起却愁人其五曰一归何处问阿谁拶着通身痛不欺扯破青州衫子后绿杨处处展春眉其六曰石虎林间吞大虫金乌闯被海门东欲知曹洞亲亲意父子相逢不借中山阅毕云说也说得颂也颂得秪是不从做工夫来底你不见当时寿昌和尚令我颂吐光公案云杀活争雄各有奇馍糊肉眼岂能知吐光不遂时流意依旧春风逐马蹄予曰和尚也只是强医死马山指予颂曰你以老渔为谁予曰若非某甲今日谁能捉败者老贼山笑曰你者小贼敢者里白拈那子礼拜而出一日经过鹅湖峰顶见养庵和尚即问予曰闻子在博山上堂问话甚峭绝子试代博山答一语看曰山僧今日败阙顶曰子此时又作么生曰子当礼拜曰某甲罪过顶欣然执手曰妙妙不负你曾见寿昌来我见子气宇英特但恐不肯吃家常茶饭耳若肯平平实实行去他后天下人不柰你何因命予作铸钟文援笔立成顶大喜曰只此一文足见雄才大略善保护之丙寅云门湛和尚入闽宿梦笔三夜两相盘诘因谓予曰吾尝疑寿昌老人离师太早恐不得古人门庭堂奥不期因公得见此老师予问闻和尚判断雪庭信公烧庵语有是乎门曰公断雪庭代感恩不浅语何如曰彼语亦奇但错认奴婢之殷勤耳门曰公当恁么时如何予曰只向他女子道我有深情不在君门抚膝曰吾老矣乃今得闻此言渠能如是予敢斥其非哉然则信公亦心服之乎门不语予复问外江还有人否门曰若先辈不必论矣适见三峰汉月有可与者此公虽近嗣金粟然犹未曾住脚曰汉公果是其人安肯两相诡遇于大法乎门曰吾别存以取之耳予微笑于是与云门和尚甚惬尝和子山中八景及赠予诗其上首尔密公亦相欣遇门深劝子无久住故乡极击节子云栖寿昌二真赞及梦笔三颂带至越示人时墨浪瑞白拂石诸公各和其颂寄小子玄应持归其时诸方妄为承嗣出世者甚多然不待败落可以见其后事矣况此宗旨赖以经大传远而无弊者以能扶树正统善续宗嗣留其淳朴不凿之风为子孙绳绳不绝之脉庶不负将此身心奉尘刹也因阅博山和尚归正录最喜于余集生居士论法嗣书及不忘灵山亲付嘱偈迥与寻常不同惜生平少遇其人故未尽展其杀活之锋耳方嗟叹不置忽闻东苑和尚于七月迁化而博山和尚又于八月迁化予时仰天号曰法门何不幸如此岂我寿昌此宗遂尔扫地乎不胜风穴惧谶之悲虽有长涕亦无从下也乃翻然追先圣为法求人游化诸国意及奔武夷视先师后事忽疾作误服乌附几为毒杀偶一异人以草药蛇蜕救之时幸不死乃于虎啸洞将寿昌师翁崛起中兴祖道之旨提六种纲宗为法印记及重集东苑先师语录并述行实等以识祖父亲承密证之县丝慧命因忆先寿昌有居士门人黄元公见任宁波司理何不先一访之以激扬此未了公案明年壬申正月即策杖武林闻公已丁母艰归于是之西湖主宗镜之双径主石住之金陵主天界碧峰之楚黄主天台白臬正拟之中原嵩山礼鼻祖塔到汝宁商固主灌潭北禅值寇大乱因之颖州主圆通之寿州主化城之六安主齐头复之西陵主龙湖黄檗出闽六年随处遇诸护法敲唱有记录一十二卷至是乃思自丁巳冬离寿昌至今年丙子已二十年今当归扫先师翁塔也遂返匡山还黎川晤谧公大师留住寿昌重整先祖家法去年秋末偶元公居士复以丁父忧归一见莫逆两相倾倒特地振作江西宗风今又请住覆船山秪如正恁么时千峰顶上白浪滔天重新翻转者覆船子且道者把篙底主人又当作个甚么去就聻黄公云和尚犹自看风使帆在师招手云快上船快上船众礼拜师大笑曰相随来也便归方丈。

　　浮山阁中普说师在浮远阁因诸门人请问五家宗派事师曰山僧昔年在圆通时尝与黄元公居士论及雪峤大师欲承嗣云门事曾昌言之也公问洞上临济二宗今子孙皆有其人而沩仰云门法眼三宗已绝斯有人欲续之可乎山僧曰但续之贵在当时有真正明眼师友为之印授则可不则是篡窃也何取义于传灯乎如道明得悟于六祖而嗣黄梅雪峰得悟于岩头而嗣德山渐源取证于石霜而嗣道吾兴化取证于大觉而嗣临济皆此义也公曰洞上至太阳玄已绝投子青未见太阳而悬续之古塔主去云门偃无虑百年读其语录有省即嗣之是则有何印授乎山僧曰投子虽未见太阳而亲得浮山远印授盖浮山亲得印记于太阳如此师承有据又何疑焉若古塔主虽有省悟彼自负太高不肯低首时人我慢太过不顾法之所重其柰吾宗之春秋何公曰博山先大师论二宗在则诸宗俱在二宗绝则诸宗俱绝此意何如山僧曰曾亦有不知者驳此语也曰若以二宗在则诸宗在何如树有二枝岂可使诸枝俱在若以二宗绝则诸宗俱绝何如人无二指岂可使诸指俱无乎此议但以形似耳博山论者是宗旨血脉也少林是达磨一人传至震旦千灯万焰不出少室一灯使千灯中一灯在则少林之真灯在少林真灯在则五灯千灯之真火俱在也是岂可以一枝一指而难其宗脉乎即如浮山初印证于济宗之叶县后印记于洞宗之太阳投子初悟道于济宗之浮山后传法于洞宗之太阳此二师资皆禀两宗之真印固足以表信于传灯非可以古塔主全无师承自为躐等过高以乱统宗而承嗣古德者同日语也夫浮山之为两宗祖者正不负二师之所印授也令人能如浮山有二大宗师印授而传续二宗之法脉者乎浮山取师之法千古无对初偕天衣怀辈见叶县省省一见便知是法器乃以格外痛毒钳锤而加之于不可隐忍之地而浮山俨然身任之不啻善财之入胜热婆罗门与无厌足王境界而不生退屈者公乃大称叹对众付法继闻太阳之道高天下复偕天衣怀辈久亲炙之太阳尝叹曰吾宗异日全属远怀二子矣后太阳年高其嗣法者八人皆出世先化去因以顶相直裰皮履作偈寄浮山代为求嗣而浮山拜受梦得青鹰已授心印始出太阳遗法示之青果大悟其旨乃付嘱曰代我续洞上宗风既谓代我则亲相授受之不昧也后来出世僧问投子师唱谁家曲宗风嗣阿谁子曰威音前一箭射透两重山曰如何是相传底事子曰全因淮地月照见郢阳春子当时分明拈出亲得二家之宗旨也即浮山付其偈曰须弥立太虚日月辅而转群峰渐倚他白云方改变少林风起丛曹溪洞帘卷金凤宿龙巢宸台岂车辗观此则浮山所望于投子非等闲矣既谓之日月辅而转又云少林风起曹溪帘卷且以金凤而宿龙巢其尊贵中之奇特又如此盖以临济洞上二家与少林曹溪宗旨亲相付嘱也后世读语录者何可草草乎哉此意吾尝散见于会祖规鉴五灯热中今以亲到浮山不可不重为拈出以酬先圣法乳之恩使后世二宗之明眼者有以景仰其高风振励其将来也诸门人感泣曰非和尚深慈则吾后人安知此微旨乎乃踊跃礼拜而退。

　　问答机缘

　　李太宰问三玄五位是发明悟后事是发明悟前事师云临济开眼尿床洞山合眼投水宰云大师意作么生师云心不负人面无惭色。

　　宋户部问返闻闻自性自性如何闻师召居士士应诺师云山僧戒口。

　　太宰问我闻圆相从耽源传仰山是否师云公见西天十五祖睹龙树现月轮相否宰云见师云提婆即是外道宰云此意甚深师以手画圆相云西天外道六师及九十六种皆向者里折伏但得其旨则千变万化无不暗合圆机也宰云师从何而得此旨师云白云断处见明月黄叶落时闻捣衣。

　　居士参师云鱼因甚么即跳过龙门一士云全仗风雷力师云如何又有点额底士云是他气力未充师云话堕也士云和尚还须方便师云吃茶去。

　　僧问生死大事不明乞和尚指示师竖起如意云见么僧云见师云见甚么僧云如意子师云有眼如盲去。

　　师一日与太宰坐僧堂中因举寿昌和尚颂临济吃棒公案云醍醐土味出乎乳滴水搀中便不成三十棒头开正眼何尝传得祖师心师顾太宰曰如何是正眼聻公悚然僧一悟出问如何是正眼师劈面掌曰问甚么悟云莫秪者便是否师又掌曰不识好恶汉悟礼拜再请开示师云逢人不得错举太宰因有颂曰无影堂前万木森松风萝月度知音秪须觅个疯颠汉一掌酬他彻困心师看曰见之不取思之千里。

　　师问黄元公江西称为选佛场且道当日选甚么人作佛公云便请和尚指点师云我要个鼻孔辽天底公云须令他具个宗眼始得师云水上驾铁船还让他庞老公云和尚手眼何在师云一箭射一群也。

　　元公问昨日公案作么生师云明朝拄杖子向公道公云今日底事又如何师云前日有人吃一顿也公云和尚扯前拽后作么师云牵牛不上壁公云和尚今日升座弟子要对众问倒师云恁么则功不浪施也。

　　元公问父母俱丧时如何师云也须打破灵床始得公云孝满后如何师云惯把金鐏劝醉人公云恁么则追随曹山去也师云我者里争容得伊公云云岩路相次绝也师云且喜山僧重得一破天荒公顾诸公云真个是洞水逆流也。

　　师月夜间立与璞首座并诸子谭及习气难除之事座云璞亦思及于此有诗二句云最喜懒安解牧牛归宗宣老可为俦请和尚代续末后二句师即云欲知今日门前事车过分明两道沟座礼拜师复曰予在博山与雪关顽石二兄坐石曰二兄可作一诗赞我何如关应曰近日看山头不动阿师却有几分顽予曰此结语也关曰兄何不为起语乎予曰芒鞋踏破几重关未得身心彻底闲近日看山头不动阿师却有几分顽当时三人抚掌大笑座曰不因和尚今夜重举几遗此奇事。

　　僧问心境交参不得个入处时何如师举如意示云见么僧无对师云物见主眼卓竖。

　　居士问蚊子上铁牛如何下嘴师云新丰洞口打秋千士云和尚是个蚊子师云直须头带角始得士云和尚就是铁牛师默然。

　　闻雨声居士问背后是甚么师云面前听士云和尚蹉过了也师云夫居离妇州士云许多年参禅为甚么不认得声师云妇住思夫县士云且喜檀郎认得声师云又恁么去。

　　居士问如何是门里出身易师云海东果子树头心士云如何是身里出门难师云后园驴吃草士云和尚还有出身也无师云有士无语师云且居门外。

　　僧问今日为荆国主设斋还有受得王者供养也无师云香风吹萎花更雨新奇者曰恁么则梵王帝释皆当称赞也师云莫怪山僧不下床。

　　一日因僧问方丈纸窗七穿八穴和尚被一切人看破也师云直饶与我同衾枕未必梦见曰佛祖之道如日丽天和尚得恁么隐微师云你又穿窬作么僧愕然而退。

　　僧问大冶洪炉为甚陶铸无成师云须识山僧不汝欺曰莫是无真骨性不堪烹炼么师云黄金台下骏骨成堆僧礼拜云某甲惭愧师云有钱千里通无钱隔壁聋。

　　僧问药山令化主送银还甘贽何处是他着贼师云若不同床睡焉知被底穿曰毕竟意旨如何师云待我升堂举似大众。

　　僧问和尚尝言拄杖子不轻用如何往往打断了如意子师云千兵易得一将难求曰恁么则劳而无功也师云千家吃药一家还钱。

　　僧礼拜次师云那里人曰云南鸡足山师云迦叶尊者捧底金襕袈裟还好么曰好师云门前倒却刹竿意作么生曰者个却不会师云你却灵利僧罔措师云你会种菜么曰者个却会师云果然灵利。

　　僧参师云何处来曰云居来师云明月湖有人试探竿否曰谢和尚指示师云脱空谩语汉指示你甚么僧无语师叱出。

　　师下客堂有僧问学人有一问师即云我今日不着便曰学人急切处请和尚指示师云向道不着便又急切甚么僧礼而立师顾曰上座是那里曰嘉兴东塔师云我闻东塔被雷击破你知得么曰某甲不知师云死骷髅雷击也不知僧悚然曰此是和尚无风起浪师云淹杀你也不知急切个甚么。

　　建安王问一念未生时如何师云风前不露影王云一念已生后如何师云脚下泥三寸王云正当恁么时如何师云金轮脑后看王云三千里外逢人时如何师云殿下须向顶门上行始得王云恁么则万里翱翔去也师云黄河彻底清王云谢和尚指示师云须殿下自肯承当。

　　僧问犯七遮人得参禅否师云如何是第一遮曰弑佛师云那个是佛弑佛者谁僧无语师云大妄语汉出去。

　　僧问此阴已谢彼阴未生正当恁么时阿那个随化去师云看取鼻孔曰现对和尚师云如何在我手里曰某甲正疑着师云捏住你咽喉。

　　二僧参师问一僧什么处来僧云天童来师云太白峰高多少曰与凌霄峰差不多师云你具什么眼僧拟议师云瞎弄作么师又顾次僧你同来底么曰某甲在云门解制来的师云解甚么制曰禅制师云什么禅曰和尚莫瞒某甲师云虾蟆禅。

　　师问僧何处来曰金粟师云在金粟作甚么曰闲住师云金粟那有间饭你吃曰者里未尝不闲师云我者里容你不得僧便喝师云者弄精魂汉便打出。

　　僧问大慧竹篦子话和尚也拈提否师云不拈曰为甚么不拈师云没者闲工夫曰莫是和尚亲切为人处也无师云浪荡拾花针。

　　阳羡居士来参师云几时到者里曰昨日师云见凌霄峰么曰不曾见师云参访须是带眼始得士便问某蒙善知识指教参父母未生前本来面目如今皆是己生后事请问者个话头须如何参师云谁教你妄生分别曰毕竟如何是未生前事师喝云你又者里谤善知识士礼拜因示偈曰谩谓曾参知识来径山有路滑如苔凌霄峰顶如能见父母生前眼自开。

　　僧问狗子如何无佛性师云狗子佛性无曰狗子如何有佛性师云狗子佛性有曰某甲不会师云我不如你曰毕竟意旨如何师云你不如狗子。

　　僧问马师圆相才拈出国一重铺锦上花如何是新径山的家风师便打曰泥牛踏破千峰月双径岩前震一声师又打曰和尚不得胡乱打师又打云还唤作胡乱打得么曰几回亲到此直上万峰头师云犹乱道在。

　　师一日示造东苑和尚塔因缘榜于殿左有僧见乃到方丈礼云某甲见东苑和尚塔已造了也师云塔造在那里僧展两手师云未在僧乃珍重而出复呈颂曰东苑灵塔逼塞虚空通身焦烂处处无踪塔门没缝八面玲珑咦夹路桃花风雨后马蹄无处避残红师览云马蹄无处避你作么生承当曰承当则有避处也师云烟霞生背面时如何曰处处耀日轮师云待塔合尖着僧云合尖了也师云如何得一枝横出曰三十年后待某甲与和尚别通个消息师云即今作么生曰终不敢造次便礼退。

　　僧问如何是一大藏教诠不出底旨意师云泪出痛肠曰末后拈花又作么生师云要头砍将去。

　　监院白师本寺坐东向西宜开离门出入师曰语默涉离微如何通不犯院云赵州东院西师云栖霞又作么生院云明月照见夜行人师云杖人则不然院云和尚作么生师云三十棒自领去院礼拜云起动和尚师休去。

　　开池僧问法眼云泉眼不通为沙碍法眼不通为甚么碍眼云为眼碍此意如何师喝云瞎汉不见者一条沟向那里去曰不问者个师打云你问那个曰如何是法眼师打云瞎汉挨人痛棒作么连打退。

　　僧从浙中来以诸方尊宿拈古呈师师云且拈今日底着曰某甲拈不得师云着甚死急搬人尿屎曰和尚也有些与人搬师云锦绣银香囊风吹满路香曰好个下韵寄言十八子好好事潘郎师云千年古树不开花曰如何又道风吹满路香师云狂蜂浪蝶徒自迷忙曰如何是十八子师云袜线系风筝曰如何是好好事潘郎师云斩草蛇头落曰专为流通师云泥捏直符使。

　　监院问洞山初见南泉泉以马祖还来否问山山云待有伴即来此时具何眼目师云土宿善骑牛曰既于无情说法处有省如何又从云岩邈真师云为君几下苍龙窟曰如何过水睹影乃大悟玄旨师云逆水之波经几回曰洞山悟后分渠我与临济悟后立玄要有同别也无师云直教佛祖重烹炼镕尽规模脱体新曰有者多用机锋有者多用棒喝此意何如师云其如一点水两处使龙飞曰如曹山不变异还有别机用否师云如何是不变异处去曰虎口里活雀儿师云一将难求院便喝师便打院又喝师又打院礼拜师云草草打着个瞎驴院拂袖便出明日相见师问正法眼藏向瞎驴边灭却子作么生会曰大小临济怜儿不觉丑师云抽筋不动皮换骨不动髓院便礼拜。

　　首座问南院尝举临济云不知吾正法眼向者瞎驴边灭却话问风穴云临济气宇如王如何临终妥尾帖膝如此风穴云密付将终全主即灭此意如何师云可惜许各自失却一只眼曰如何曹山说不变异去又得风穴说全主即灭却不得师云出身既无路脱体道犹难曰使南院问和尚时如何师云便好掀倒禅床莫教孤负临济三圣曰曹山何不掀倒洞山禅床师云不见曹山已夺去洞山拄杖子也曰南院又问风穴三圣如何亦无言风穴云亲承入室之真子不同门外之游人此意如何师云此中大有利害处待他问如何三圣亦无言正好抚掌大笑云勘破了也使他南院吐舌去在座乃礼拜云和尚尊重。

　　师问僧甚处来曰鼓山师云不跨石门句有人道得么曰无人道得师云可惜眉毛曰请和尚指示师云紧峭草鞋去。

　　师问僧甚处来曰和尚不知某甲来处么师云野狐精　跳作么曰情知和尚有此一机师云苦不是新罗僧便礼拜师云村夫吃橄榄。

　　师问僧你是延平来底么曰是师云交剑潭两条龙还在否曰不知师云蚯蚓穿过东海虾蟆撞倒须弥跂死禅和打瞌睡未醒在。

　　师问僧曾见天童和尚否曰金粟时曾见师云如何是棒下无生忍临机不见师曰须是和尚始得师云掠虚头汉自领出去。

　　僧问如何是常住三宝师云两粥一饭曰如何奉持师云朝看东南晚看西北问有问石头和尚如何是道头云木头又问如何是禅头曰碌砖此意如何师云艺压当行曰或问和尚如何是道作么生师云好皮不染皂曰如何是禅师云好人不倩钱曰此与石头答有同别否师云白马庙前好伞铺曰不会师云木屐店在对门开。

　　梅逢忍公到崇先师云何处来曰庐山师云在彼何为曰若有所为即呈似和尚师云脱空谩语作么曰某甲终不敢负心师便掌曰和尚探头太过师云逢人切莫错举忍礼退。

　　笑峰然公从牛头山归礼拜师问云牛头山下草野纵横亲自去来作何风度曰象王行处绝孤踪师云忽遇狮子吼时如何曰当机不让渠师云威狞何在曰同途不其辙师云钟楼上念赞床脚下种菜意旨如何曰猛虎何劳当路避师云黄檗胜如何恁么道曰侬家自有路通霄师云也须恁么来始得笑礼退。

　　天界觉浪盛禅师语录卷八
嘉兴大藏经　天界觉浪盛禅师语录


　　天界觉浪盛禅师语录卷九

　　门人　大成　大奇　等编

　　法语

　　洞宗标正

　　师室中因诸门人侍立有僧出问洞上宗旨乞和尚指示师良久云会么曰不会师曰你不如西天外道曰某不曾问有言无言师云却又似西天外道进云惟大慈悲曲垂方便令我得入师云雪窦道邪正不分过由鞭影如何是鞭影进云莫是良久处么师云一翳在眼空花乱坠进云外道见个甚么便得悟入师云劫贼入空房进云莫是疑根断绝去么师云我说你不如西天外道僧礼拜归位师乃顾众云汝等还知价公始终机缘之妙密乎公初为沙弥时念心经至无眼耳鼻舌身意处辄自扪其面以问师曰我分明有何故经言无今人读经能如此触发天机即其师亦可使猛然自讨入处乎从此参方首谒南泉因为马祖讳辰营斋泉问众马祖还来否公乃出曰待有伴即来南泉是个通身手眼底汉也只得道此子虽后生甚堪雕琢公曰和尚不得压良为贱正如虎生三日气已食牛寻常辈孰能当其爪牙嗣于忠国师无情说法话有省已向荆棘林中能下足矣及辞云岩问此去有人问百年后还邈得师真否如何秪对此正向没孔铁锤重下楔也不是此老大难酬他乃良久云秪者是杀人刀活人剑不妨利害若是德山临济未免以棒喝用事且道良久云秪者是还与棒喝有同别也无公既已悟无情说法到此如何又开眼尿床沉吟不下莫是识法者惧所谓承当个事大须审细么秪者一劄愈见银山铁壁大火聚中无你进步处无你躲根处无你转身吐气处从此所悟所解底命根不容不断但不能向月明帘外　地一声跳出身里之门而得全机大用奋激不已忽于过水睹影乃打失眼睛大悟前旨正如德山于上座欲点那个心处不能出脱乃以潭不见龙不现致个疑头迫得无路无门忽于吹灭纸烛处乃绝后苏来大叫曰从此天下老和尚欺瞒我不得也明眼人试看价公与德公悟门是何如哉故公乃作偈自述悟证与石头参同契之明暗妙协云岩所付宝镜三昧之渠我交参深相符合即以重离回互而立正偏五位之宗旨使公不于此得真正全机大用何能自云切忌从他觅迢迢与我疏即有悟得自己若不见人以妙密键锤打开九重锦缝透过百种冤门则大法不明触途成滞终不能自我作主折摄法界之群机也正以理明而自神动神动而自天随如圣人作而万物睹凡夫视为高远之事殊不知万物皆备于我我之圣心一发则天地万物皆随我而全现也人无圣心安得谓之圣人此价公顿悟真我之大机大用故能我今独自往而法界皆全彰我之神用此正以我能作主则先天而天不我违后天而天奉我时也知卢舍那佛顿出藏身则三身四智十方应化皆互为主伴交参若但于头头上明物物上显不知向上尊贵一路自别则不免于处处得逢渠即认渠为真我却又落在驴前马后之阶下汉何能作主于法界摄重重涉入之三昧又何能处处逢渠即是我处处称尊即我是渠哉师说至此蓦呼云大众正当恁么时是个甚么毕竟洞山祖面目作么生众愕然师云打破镜来谁照烛鹤冲霄汉出银笼众礼拜。

　　师曰吾洞上之旨不特能会通五宗之秘即如来一代时教之始终本末与儒道九流尊卑体用事理功位之名分无有不收摄而阐发者也此宗无语句亦无实法与人正以明破即不堪法死则不能活人舞吹毛击涂毒无论构得构不得未免丧身失命矣不获已立个正偏宾主玄要人境暗机圆相六义三关九带十真等已是刻画虚空雕凿浑沌但先圣深恐法久成弊邪异繁兴若不为物作则立此宗旨则万世何从拣别真伪使此法眼妙心不昧灭哉古人之立法立言正如大易之立象立辞也使无大易之象辞则天下万世何从而得天地造化之几微人物生死之性命哉所贵于观象玩辞而显仁藏用也人每以理为活数为死不知理虽活或以意见自用而反落于怪邪数虽死能存法则而可悟其天然有不得于象则求之于辞有不得于辞则求之于象或于言辞有尽而得象意无穷是法住法位世间相常住不于此可悟耶吾于叠三变五中见其象画之奇偶妙协乃知偏中至不可以兼中至而重犯兼中到也何妨拈出以待神明之者如太极含四象为五位即是河图洛书以中五含十不过一奇一偶之参两错综而成其中和位育也六爻之偏正回互者即奇偶之兼带妙协也盖万物无不负阴抱阳阴不抱阳则孤而不产阳不负阴则寡而不生阴阳偏胜则散乱断灭何以承天命之化育乎故圣人深几裁成之揭其奇偶之枢机而变理其太过不及以致中和则天地人物各自正其性命此参赞位育之功能惟其善用九六转变其乾坤造化所以为至神至妙也重离如太极之含四象者即五中之十如荎草之含五味金刚杵之具五楞也之中一圈为天地人物之心即太极为重离含四卦之兼中到也东方一圈即少阳之正中偏也西方一圈即少阴之偏中正也南方一圈即太阳之正中来也北方一圈即太阴之偏中至也觉范洪公以互卦为回互以单卦为互叠先大过中孚而后单巽单兑特一说耳少阳少阴体尚未纯但能叠进而未可即变太阴太阳体已至纯但能变转而不可复进吾洞上借此配喻偏正回互以用叠为三变尽成五谁得此意象外之深旨乎回互者如教中之回向也内外上下因果本末皆各相含摄之谓也或回正向偏以理夺事则无事而不理可夺色法以明心也或回偏向正以事夺理则无理而不事可夺空心以明法也或回正中事理之全体而来向全用则事理俱夺而可即妙有以成等正觉也或回偏中事理之全用而至向全体则事理俱不必夺而可即正觉以成大化权也或回此正偏事理之体用向此天然尊贵无著真宗全提法界则向上兼中到又何言哉重离六爻偏正回互叠三变五天然妙协原非意见所能强为之分合也此重离之偏正混融也以重离初爻之奇叠上为重巽下断如正中偏也以重巽初爻之偶叠上为重兑上缺如偏中正也以本离叠上成巽兑为三卦则不可更叠矣更叠之则又成一重离矣既为重兑则当用变变则当先从内卦之兑翻转成巽合外卦之兑变为泽风大过则四奇在中两偶在初上如坎中之满为正中来也大过既成则又当变此内卦之巽为兑变外之兑为巽以成此为风泽中孚则二偶在中四奇在初二五上如离中之虚为偏中至也以四而叠变既尽则兼到自成中五耳或谓正来偏至聚讼至今究何决焉曰叠如二少变如二太约几易简矣举二而参统之如阴阳之藏太极如寒暑之藏天举四而中五统之如太极之含四象如天之四时盖象数奇偶费隐先后可互征也吾概举其纲几而变化在其中矣正偏兼中兼何须重举乎寂然不动感而遂通天下之故所谓感为易体也吉凶悔吝生乎动不有感而动之则何卦爻之叠变哉经中以应观法界性一切由心造而心不动则十界圣凡之名相了不可得有何四句可离有何百非可绝说个绝代灵心亦强名也正以十界之机感乃应之正中偏者以上黑下白为少阴兼少阳也偏中正者以上白下黑为少阳兼少阴也正中来者以中黑外白为太阴之全体协太阳来也偏中至者以中白外黑为太阳之全用协太阴至也兼中到者以全放全收其黑白而混融之不可以黑白表显名迹到此俱化类之不齐混则知处不落是非无敢和矣此大总相一真毗卢华藏法界圆融行布不可得而互表互遮者也大易以阳为奇为正为君为白以阴为偶为偏为臣为黑吾宗则借奇为阴为正为君为黑借偶为阳为偏为臣为白所谓夜半正明为正中偏天晓不露为偏中正又不当执此以相反其奇偶也引而伸之何处不具扫而置之原自不坏此后之说吾何能限然宁有逃于中五者哉祗如八八六十四卦中奇即此一奇偶即此一偶奇偶太极即费即隐分之则大绝方所合之则细入无间就中行布圆融弥纶一际死不碍活活不碍死孰能分合此中之奇偶正偏渠我宾主哉此惟亲悟亲证无我无位之真人八于刹那际无间三昧者始能传受此千圣不传之秘旨也。

　　洞曹君臣正偏及功勋父子主宾五位参同宗旨

　　正中偏者即君视臣也以上黑下白而体尚与用分方将使合如尧之圣君乃能求舜之贤良是劳于求臣以尽君道此所谓妙容虽不动光烛本无偏也亦谓君向臣亦谓父垂慈养子亦谓主能接宾。

　　偏中正者即臣向君也以外白内黑而用始从体归方将得一如舜之贤臣乃能求尧之圣明也勤于事君以尽臣职此所谓不堕诸异趣凝情望圣容也亦谓臣奉君亦谓子承欢孝父亦谓宾能对主。

　　正中来者即君御极也以黑在白中而体已成其用如不显惟德百辟其刑此所谓妙德尊寰宇高明朗太虚也惟我独尊故又谓之功无能与比即笃恭而天下平亦谓父同业付子亦谓主能作宾。

　　偏中至者即臣摄政也以白在黑中而用已成其体如玄德升闻重华协帝此所谓灵机弘圣道真智利群迷也率宾归王故又谓之共功同归至化即共乐无为之治亦谓子全身绍父亦谓宾能为主。

　　兼中到者即君臣道合也以黑白浑融而体用一无分别如尧舜之揖让德成舜先宾能相续为主而尧退位又作主中主尧既不居正位舜亦不居偏功此所谓浑然无内外和融上下平也亦谓之功功是无功无不功也亦谓之父子恩忘斧斫不开向上尊贵之正命食亦不取矣此秘密藏千圣不传岂言所可尽哉。

　　示诸学人及众居士

　　子昔年常会吾漳戴今梁观察及予父弟于维扬舟中戴公曰闻佛教有超凡入圣之说师果能亲证其旨乎予曰须深悟得游戏三昧可也公曰如何则能悟予曰公见夫戏子乎在台下即凡在台上即圣公曰何也予曰戏子在台下人或称之你为人真周公孔子戏子必大喜人或毁之你为人真仲子齐人戏子必大怒及至登台则亲身为周公孔子却不自喜俨然仲子齐人却不自怒吁岂你真能为周孔而仲齐亦岂你真不足为哉此何以故盖彼台下以无为有故喜怒生台上以有为无故是非泯以无为有故妄执成凡以有为无故妄解成圣然则凡夫堕落与圣人超脱只在一念有无之转机也而圣凡何曾有实法乃迷悟自成其堕超耳公大喜曰此天下奇论读尽千言万语不如台下台上一念有无之转机而成圣凡之一语令人开悟无迷真痛快斩截也予父存三居士曰审如此语则观音所以三十二应者非获此如幻解脱法门乎予曰正是此意第当局难得不迷耳所谓却来观世间犹如梦中事若主人公心眼不惺则未免又为梦幻空花所惑乱也予弟季玉曰玮前日见林间录载王文正公当大拜时宴会官僚作戏公题诗曰诸优戏场中一贵复一贱心知本是同以故无欣厌觉范大师曰谓此老通身是眼一点也瞒他不得正符此意予笑曰吾弟从此为人处世须是眼睛鼻孔端正始得戴公曰善善决不可少师末后者一锥劄也呜呼此予戊午年寓金陵天界因戴公挽予过广陵一番游戏时吾徒大方大圆二子侍侧犹能记之计今二十余年戴公与吾父弟皆作古人可胜叹哉我今重新举似你诸学人及众居士果能忘躯为法依止丛林参承师友切不可于名言相法中妄生分别执取而起是非憎爱冤亲苦乐之心以自惑乱其身心性命亦复惑乱他人之解脱知见也予尝示诸职事曰汝等参学略能参破生灭妄想之粗迹则自不为世间名言相法所颠倒也我试令你首座今日退席为本堂侍者即令本堂侍者立居首座之位侍者俨然以首座自任首座安然以侍者执持毫无上下彼我之分庶于解行少有证据若才令悦众退下作副悦众令副悦众退下作散单便如夺了封侯印心愤愤口悱悱宁可知识不亲觐生死不参究者个体面决不成得特于半夜卷单而行岂真有为法求依止善知识之心者乎呜呼此天下弄虚头好名学人通病以类推之皆若是也虽有医王亦当拱手矣凡住丛林之人毋论事之巨细皆痛治偷心求亲证虽群居杂处能使上下相忘于道术凡圣相忘于戏游何复有生死是非之能惑乱又何虑身心性命之不超脱伏惟珍重。

　　示熊仁者

　　举雪关大师拈丹霞访庞居士公案云庞公若无后语几乎被灵照丧却家风秪如道赤土涂牛奶意作么生不令蜂蝶误认隔墙花师云雪关师兄蹉过也庞公虽是没牙大虫其爪甚利灵照如鸾凤冲霄隐显莫测于丹霞处明露秋光于庞公处暗藏春色不然何处见灵照机捷哉熊仁者既已贞节自持复能参悟自性若于此淆讹处透得过始有出身活路也更示之偈曰灵照把金针妙密超今古丹霞共庞公绣出鸳鸯谱。

　　示粹如上座

　　太原孚公常于维扬讲涅槃经至三因佛性三德法身正当谈锋纵横处座下有禅者失笑孚公下座便请问发笑意禅者曰上座秪说得法身边量事全未识自己法身在孚云便请大德指示禅者曰若要指示请暂辍讲且向静室放下诸缘收心敛念返己自照当自见之孚依教即于是夜静坐密观至五更鼓角声振动忽然大悟乃扣禅者门曰大德我从今日更不敢扭捏我娘生鼻孔也后见雪峰得蒙心印秪此一则便是千古参学做工夫底标准也天下人谁不向外驰逐世缘与言语文字道理知见殊不知饶你说得天花坠石点头皆是光影门头生死业识何曾与本分一毫相干使太原不遇禅者指点则尽平生以竖穷三际横遍十方为法身佛性也又安得一旦回光便悟从今更不敢扭捏娘生鼻孔哉今上蓝粹如上座素有参究之志善能撑持法门第惜未遇人与之指点今特请圆通开示倘能于此一念旋机则上座当追卷席耳聋者以振起马祖之向上宗风也。

　　示胡调仲居士

　　李遵勖都尉常问法谷隐隐举崔相国问径山弟子出家得否山曰出家乃大丈夫所为之事岂将相之所能李公于言下大悟曰学道须是铁汉着手心头便判直取无上菩提一切是非莫管后来机锋迅捷与杨大年慈明圆为方外友大振临济之宗亦秪因一言激励遂深悟宗旨之妙又何曾以棒喝机锋而指点哉于此观之乃知将相之功名勋业重大而其贪欲恩爱愈深故于生死结缚难得解脱耳岂真将相之才不足为出家之利器哉使李公不深悟世法之缠与心法之障安能慨然曰须是铁汉而是非莫管然则不唯世法之将相是非莫管即于心法之佛祖是非亦莫管矣故佛祖出世秪与人解三种缚一凡夫为事缚圣人为法缚宗门人为玄妙缚透此三种缚始可与语本分风光向上尊贵也调仲居士能以此意时时提撕则金刚在握虽佛祖当前不容觌面也又何有世情心法所能当其锋哉蓦召居士云看剑。

　　示诸吃斋及戒杀放生者

　　一日诸居士来参师问汝诸人来此何为曰求和尚慈悲指示出生死路师曰我不指示你你不肯行虽指示何为曰和尚未指示安知弟子辈不能行师曰我被人哄得多了费却许多老婆舌头他何曾行逢人皆说我曾参某知识来我曾皈依来甚么相干却反令人谤曰行如此事底岂不是曾参知识者行如此事底岂不是曾皈依知识者善知识有甚用处参得底到不如我不参不礼底此等不是我哄他却是他哄我也居士礼拜曰即此是大慈悲也乞细为指示必不致哄和尚孤负和尚也师喜见眉宇曰真个能恁么那我且问你能吃长素断杀业否曰众中一二十人也有吃长素底也有吃花素底也有必吃不得素底也有决不能断杀业底请和尚方便指示师曰你不吃长素底也礼敬三宝否曰我等现在敬礼师曰能信得佛是大慈悲否曰我谁敢不信师曰礼则礼你恪信不及在一切众生皆有佛性但因杀业不除堕落三途为畜生类佛称三界大师四生慈父则胎生卵生湿生化生虽则互为父母妻子佛视之皆如一子之想皆有佛性者也汝等既知礼敬佛又去杀佛之子吃佛之肉及杀自己父母妻子及吃自身之肉佛还欢喜也无吃人之子礼人之父其父必切齿恨之必怨报之佛不同世人必须救汝莫杀害众生即是不杀害诸佛不杀害父母不杀害自身也岂有杀佛之子与杀父母妻子之人不堕地狱及轮回冤报者乎一切猪羊鸡鸭鱼鳖鳅鳝之类皆是杀业最重者也汝等既知人身难得佛法难逢知识难遇今才离鸡鹅鸭等身而得人身便不肯保全人身却又去吃猪羊鸡鸭等身猪羊鸡鸭曰你者强恶众生承佛威力才得个人身却便忘却佛力又来吃我教你再打一转又来作我猪羊鸡鸭不知那强恶众生又来吃你也只是汝等无六通徒见他苦不闻他怨以强凌弱冤冤相报有何了日佛菩萨费了千辛万苦劝化你诱引你如医药人以你病苦九死之地用了许多良药救得活来教你不要吃此犯讳忌物若再吃则病又返了要死了我救不得了你今只图一时口腹不图万劫冤报有甚于吃药忌反病吃了一个月药又返了病医生与父母亦恨之欲弃如不顾也我佛菩萨费了千生万劫苦心救得你脱畜生身得人身不肯忌口吃了反药则不为自负己灵其孤负佛菩萨与父母养育之恩何劫能酬报哉儒者尚云宁杀身成仁无求生害仁汝今杀生害仁杀佛害身其生生自杀又谁能救哉今所谓戒杀者若非吃长素皆非真戒杀也但自手不操刀以为戒杀殊不知假手杀人之罪更甚也吃素戒杀不名善人只唤做不作恶人如人曰我不杀人放火我不奸淫犯义此但唤做不敢作恶人何可名善人若是善人则自己吃素断杀又能劝人吃素断杀又能放生布施救济饥荒怜愍孤苦修桥布路造亭施茶设渡施药赈济死亡收葬骸骨及念佛度僧建刹造经种种功德与化导恶人同修善事乃名为善人汝等杀业未断则此刀兵盗贼夭枉灾危尚免不得躲不过敢以礼拜善知识作些小佛事吃得肉已饱来寻僧说禅公然自称为善人则阎罗大王异日差牛头夜叉下请书请到刀山剑树镬汤炉炭与入披毛戴角之类皆是此身身行恶而口口称善之人大有分也莫怪山僧恶口盖劝人须用杀人言的的苦口是良药如今天下刀兵不息杀人遍野流血成河骸骨如山城邑如莽者是何罪使之皆是杀淫盗业使之也使世人早能闻我如此断恶之言戒杀之语则天下太平万民极乐如莲花国里人也前年予在淮安见数居士来参礼予问此是谁曰是久皈依嵩乳印莲二和尚者久为道场护法予深喜之与他提起古人公案问他父母未生前一着子事彼不能对予曰说你久参知识久护道场如何问者本分事开口不得既不知本分事又参甚么知识护甚么道场此中好茶好斋没人吃要你来吃么不唧溜汉恁么则嵩印二公也不得无过傍边一僧曰他肯吃好茶好斋还好他还要吃鲜奇之货山禽野兽海错珍异之物也予惊曰莫谤他好僧曰和尚前敢作拔舌业予大呵之曰快取纸笔来我出一摈帖先将嵩公印公二人称和尚者摈出如此人不足较也你为一方知识如何藏此杀佛杀父母之人于此佛道场中破坏佛法乎嵩印二公大惊而诸居士乃痛哭流涕深为忏悔曰大慈悲父救我等出此不赦之苦也从今之后永断杀生永吃长素更当放生救杀也予乃改喜曰若是则超凡入圣全在此一转机也天地之大德曰生生生不息曰命成佛成祖是此生机作圣作贤是此生机为父为母养子育孙是此生机百工技艺故生意皆此生机也舍此生机则皆是死路皆是杀机人藏此杀机则此身心意知家国天下乃至文章事业无往而非杀机又何可与天地合德与生民立命哉汝等果能充此戒杀放生之心则生生之意充此如来藏心成此一真法界也何复有余蕴哉于是诸居士痛哭感泣发誓并乞授三皈五戒深参究父母未生前者一着为超凡入圣之本也因请侍者书之以示未闻。

　　示笑峰诸禅人

　　杖人不能学达磨于少林面壁却要学孔子集众圣大成学得孔子集众圣大成则能传达磨心法正印能传达磨心法正印则能集孔子众圣大成或时学达磨则易或时学孔子则难至于达磨已于西天雄辞深辨收伏六宗特泛重溟来我东震斥相指心不顾讳忌九年面壁六遭服毒乃得传此心印然后只复西归如此则又有难于孔子只辙环于我东土之天下也虽然此土宗风至于二枝五派之后门庭堂奥各出异同不有删定作述之手眼安能存此千圣不传之真宗旨哉知此则西天之达磨即东土之孔子东土之孔子即西天之达磨也此世法出世法之大关键又孰能窥之哉会么此中别有同条意留与古今能择人。

　　示室中诸子

　　善学鲁男子之闭户不纳者则能作柳下惠之坐怀不乱今人动辍欲学超佛越祖之谈绝不学了生死性命之行真是自暴自弃为背驰之人深可哀也杖人先教人学一乞儿行然后大事可成彼乞儿六亲无靠骨肉无情六根败缺艺术不能无所可用于世且上无片瓦下无卓锥之祖业根基可赖求食不得充饥求衣不得遮体到处遭人摈斥此身无所安生虽极苦不伤至劳无怨却也风寒暑湿不能侵荣辱得丧无足感至于功名富贵利欲恩爱既已不来寻他他亦无可系恋惟有丝命是存却似个避难英雄潜机奇杰又似个参禅慕道舍身命学行菩萨行底汉子只恐有些子偷心不断使能撒手苏来却是无人柰得他何也又何富贵之所能滛贫贱之所能移威武之所能屈恩爱之所能夺与夫生死危疑之所能变乱其性命哉能行如此丐儿之行者则又无事不可为无厄不可度无蕴不可破无法不可行末法之秋安得有能学此行者与之入如幻解脱法门哉予又当教参学人先须行三种行亦不异此是何三种一奴仆行二畜生行三粪草行能行奴仆行则已归命于主人只唯主人之命是从故难舍能舍难戒能戒难忍能忍难行能行难止能止难入能入至于畜生行又进于无身命之可惜至于粪草行又进于无物我之可忘所谓以无心意无受行自能超出于圣凡以成大事也今人有能为法忘躯求了生死以证性命者能取法一二于此行者乎有能取法此一二之行则自不护惜皮毛与贪恋骨髓自为暴弃之人也即为善知识者亦须别具手眼勘验此人与成就此法又如看地理之真脉或穿海过峡或起伏隐微或如草蛇灰线马迹蛛丝必要求其真正气脉不可为形势变乱而失其真龙之结作也夫如是岂可轻易入此法门哉诸子须着精彩始得。

　　示某居士

　　有一居士来参请曰某切欲求个出世之路苦不能解脱身家之累乞师指一捷径师曰我有个直捷法子居士可归家将一片大白牌置在桌子上思量我此一生必不能解脱者何事此一生必可为者何事写一行又思我十年内外三五年中五伦之内决不可推委必欲为者写一行又思此一年内此一月中必欲为者何事写一行又思此一日中朝夕之间必欲为者写一行又思此一时中忽有不测之祸福危急之事我当如何处分写一行又思或一口气不来分付朋友妻子不及时与功名富贵势利恩爱及文字道理知见功行皆用不着时欲如何得个转身出路写一行居士大惊曰到恁么时如何是好师曰绝妙最直捷也又何不好之有士再拜求示一切要言师曰你但拼了命便万事都了更有甚么不亲切士曰者一死却也难拼师曰啐死自然拼却你何待汝去拼却他士不觉通身汗下礼拜而去。

　　示韩叔夜居士

　　初祖达磨西来不为别事只求一个不自欺不被人欺底人而已矣二祖神光初见达磨更不求西来所传底意旨但曰弟子此心不安请师为我安心达磨亦不教彼参究我西来所传底意旨但曰将心为汝安光曰觅心了不可得磨曰为汝安心竟光于言下大悟异日磨复问诸门人各言所得独神光作礼三拜依位而立磨曰汝得吾髓只此便是达磨与神光不自欺亦不被人欺也使达磨不深见神光真见不自欺处虽与曰为汝安心竟神光安能直下证悟使今人亦曰我亦觅心了不可得心既不可得则一切法亦不可得真如佛性菩提涅槃乃至一千七百机绿公案皆不可得且道此人还真自欺否若真不自欺则不被人欺亦终不肯欺天下古今也今居士能参悟此一则心法则一千七百皆是不自欺之心法也又何佛祖心法之不在我哉因与立一轩名曰在我以自警云。

　　示潘台平诸居士

　　诸公持普门品是经有不可思议自在神力但因以何心念而求开示悟入则大士即现如是神力而为开示悟入耳譬如洪钟大扣大应小扣小应不扣不应又如宝镜胡来胡现汉来汉现不来不现而普门之随机感应又岂菩萨之有大小差别哉须知经中所谓心念不空过能灭诸有苦之旨若能参透此心念不空过则心心寂灭念念圆常其十方诸佛三身四智诸大菩萨万德庄严皆向此心念不空过中开示悟入而圆满无余矣又岂但能灭度解脱此三界二十五有之苦厄哉持是经者切要返己自求每日不致空过念念不致空过参究之久忽然超越世出世间获二种殊胜则佛之知见本来现成不假外烁也。

　　示知白关主

　　从上佛祖秪是一个指迷人一切参学秪是一个自求人是故诸知识更无实法与人秪教人愤起自求生死性命之心一朝瞥然自悟了无一毫得失于其间也譬如失珠之者日久不知珠为何状因问知识指示知识曰此珠清净圆照觉明无碍更无纤毫损缺瑕玼你但能勤而求之则平生如意受用不尽也其人不知彼之所指但自心念口言此珠有如是清净圆照有如是光明无碍又且毫无损缺瑕玼行住坐卧语默动静如是想念思惟至于废寝忘餐劳精疲神重增迷闷终不能获反以善知识诳诞误赚我如此参求之法绝无灵验遂至退堕不信此古今参学之通病也彼知识秪与你说个形状恐你妄认一切瓦砾土石泥丸鱼目以为此珠使昭昭心目冷地寻求忽然亲见则一切言语比况皆无所用也又何曾教你口言心念自障其参求之事哉故知识又为此一等执着语言知解之徒不能自求心性下落者更说方便曰你一切都莫思量莫念善恶但于一念未生之前看毕竟那个是你本来现成的寻来寻去自有一朝触着磕着乃知元来在者里也其人依旧不会虽拨转那些念头不知又走在者绝思量想念处何日能得所失之物乎所以古人不得已而行捧行喝用格外威神不知此等又复向他机境七花八裂如狂狗逐块益见痴迷也又况此自心求自心借喻于觅珠与机锋耳你能返己自愤不滞知解自参自觅如神光至于觅到了无可得之处始知本来不从外得亦非清净圆照之所能比况也又如德山之于龙潭所谓潭又不见龙又不现忽然吹灭纸灯大彻悟者正风穴所谓万古碧潭空界月再三捞捷始应知也信不吾欺矣呜呼近世参禅人例皆向古人册子上念言念语谓之参话头做工夫至于头白齿豁徒成一个自捆自缚汉何劫能自解脱哉知白上人一向参求师友为发明大事前已闭关三年今复禁足特使友人怀楮山中求开示参学直捷之旨并为诸友警策子嘉其诚因不惜葛藤为之叙其近日参学之弊使知自愤自力自求自悟不可执着一切知解以自障其悟门也勉之。

　　示润白禅人

　　参禅别无捷法秪要吾人于日用动静好好恶恶中急切返转刀头向自己主人公现成下落的命根上剖折一番看者主人公毕竟在那里安身立命还有生死可依倚也无还有生死可了脱也无当时主人公因甚么便自迷倒如今主人公因甚么便不开悟若向者主人公讨得一个明白透彻了无一法可得则更不疑佛疑祖疑生疑死自解作大活计然后再参知识亦不过与汝决择见地之邪正及机用之杀活耳不见五祖演和尚悟道投机颂云山前一片闲田地叉手叮咛问祖翁几度卖来还自买为怜松竹引清风使演公不是自参自悟自到自证安得自述明悟如此今之学者飘荡尘情昧灭心性大似迷子落他乡绝无一念思归故土安能叮咛叉手亲问祖翁而自知现成家业有此松竹清风之可受用哉润白润白你秪今还是在他乡还是在故里你若拟议寻思又是万里崖州去也。

　　羯磨后示大众

　　真如界内绝生佛之假名平等性中无自他之形相何以真如平等乃尔盖心佛众生三无差别良繇真如不守自性忽起一念净染之殊所谓身口意清净是名佛出世身口意染污是名佛灭度从上佛祖出世亦不过欲人守此清净自心使无染污而已不见南岳参六祖祖问甚么物恁么来岳云说似一物即不中祖云还可修证也无岳云修证即不无污染则不得祖云善哉善哉即此不污染是诸佛之所护念南岳既云说似一物即不中更有何自他生佛垢净是非之可拟议秪此一则公案便是经律论禅之宗旨谁能参悟此宗而会通戒定慧之妙旨乎是故从上佛祖种种设化无非欲人护持自己者段清净灵心更无别法为修证也今人只知受戒不知发此清净戒心有此清净戒心则有此清净戒相有此清净戒相则有清净戒行有清净戒行则有清净戒德有清净戒德则有清净戒性既有此清净戒性则诸根清净则诸尘清净诸尘清净则诸识清净诸识清净则我及法界扩而充之无不清净矣又何有罪心而可得乎正以世人不能发此戒心安得了此罪心有此罪心则有罪相有罪相则有罪行有罪行则有罪业有罪业则有罪性若求此罪心了不可得又安有罪业罪性之可得哉如达磨大师来我东土亦未尝将西来底禅教我东土人参东土二祖亦未尝要参达磨西来底禅但云我心未宁乞师为我安心达磨亦不别指一法与彼但云将心来为汝安祖云觅心了不可得磨曰为汝安心竟若二祖不亲自觅到了了不可得又孰能为彼安此心不惟二祖如此三祖求二祖忏罪亦使他自己觅罪了不可得乃曰为汝忏罪竟我等世人孰求安心如二祖忏罪如三祖之亲到了不可得之妙密乎果能如是则戒定慧解脱知见等五分法身曾无差别又何有顿渐偏圆之可异我等现前大众若能以今日如此发露忏罪而时时如此发露忏悔则清净灵心时时不昧无染智行时时现前是名佛子受佛戒即入诸佛位矣虽然直须知我宗门有顿悟法要始能如是参如是持如是护念如是行道则佛祖法慧常住于世如日月灯常相接续永无断绝也何可自生分别此为戒此为定此为慧此为禅之妄相隔越哉惟大众善思念之不胜奇特不胜珍重。

　　示本空禅人

　　适有僧问杖人某甲欲住山去时如何杖人以拄杖于地上画一画云会么僧云不会杖人曰诸方火葬我者里活埋僧礼拜杖人便打僧云某甲话在杖人云你道看僧拟议杖人复打云钝汉者一柄锄头也不解弄住甚么山即连棒打出复有本空禅人持纸一幅求开示住山杖人熟视久之乃书此现成公案示之曰你若向者一座山子里会得许你者里作者里息者里吃者里屙你若不会不如向十字街头讨冷饭吃去撞着一个半个也不见得不然且向诸方丛林里东拶西拶或触着磕着也不见得会么咄。

　　示陈玉尺居士

　　古人云我宗无语句亦无一法与人不得已才与人说个本分事却是将恶水蓦头浇也孰能见门前刹竿即撩起便行虽然佛祖出世岂无方便激发使人自悟去盖人之所以不悟者为有物障其悟门耳何者是障悟门之物但能不生异念则全体光明全体透彻如百千大海不起风波则彻底澄清无一毫迷昧虽然若执此理犹是偏见一边更须会得繁兴大用举体全真曾无异物一任澄清与不澄清风浪与不风浪元不是他家事则自无圣凡是非可得染污此本分也不染污之旨又不是绝无一念为不染污但不见心外有法法外有心凡非他凡圣非他圣识非他识智非他智若真达不疑之道则圣凡魔佛净染智识皆是自心限量之法故三祖信心铭云至道无难唯嫌拣择但莫憎爱洞然明白才有是非纷然失心一心不生万法无咎六尘不恶还同正觉迷生寂乱悟无好恶知得此意则不特与佛祖把手并行亦与大地众生一时同成正觉自古及今何曾有一法非心法何曾有一心是异心哉若能体会此意如人梦中说梦及乎愤地得一醒来或得亲友蓦地呼起则求梦中一法了不可得梦中一切幻法皆是吾心之幻法也知得是吾心幻法则梦非是梦不知是吾心幻法则觉亦非觉矣今参学底人秪要见得一法是心外之法则不见一心是法外之心也又何本分性命之不开悟无端生死之不了彻哉居士能久久于此亲自勘破　地醒来则见大千沙界海中沤一切圣贤如电拂矣虽然尚有向上关捩子直须拨转始能驱耕夺食异类中行秉杀活刀开佛祖眼乃不堕于圣凡情解到者里毕竟作么生拨得转向上关捩子请君吸尽西江水倒驾铁船陆地行。

　　示石潮宁西堂

　　吾宗末裔传至少林金沙太混若非吾廪山翁于宗镜书祖披出纯精别行一路几千人天冒昧何能迥拔今时哉笃生寿昌老祖掘出大好山中掀翻黄龙头角正是胸中迸出始能遮天盖地也及接我东苑先师便蓦地推下险坑使自跳出捉败者老汉莫作怪即杖人撞开祖父之门全是赤身挨白刃以故生平不拘拘于三玄甲胄五位枪旗别施符剑八面破敌今时之弊正坐在各执名器不能神其杀活终属浊智流转不鉴沩仰云门法眼之后因何而自绝乎吾子始于太平棒头得火烧裙带消息今复来此烹炼自应如九转神丹变化不测异日大起吾宗则皋鹤之声光自远矣子当慎之。

　　天界觉浪盛禅师语录卷九
嘉兴大藏经　天界觉浪盛禅师语录


　　天界觉浪盛禅师语录卷十

　　门人　大成　大奇　等编

　　颂古

　　洞山邈师真

洋铜热铁家常食今特拈来供十方莫怪知恩人少有秪今渠我滚如汤

　　德山不答话

死人平地已无数把火齐驱作夜行险绝还教吹灭去新罗日午打三更

　　临济思蒿枝

生平别有一深心抚景观时自不禁慷慨悲歌如识得何劳琴剑寄知音

　　兴化摈维那

谁云虎不食其子争奈恩冤业在中椿打烂泥夸好手忍心雌伏见飞雄

　　三圣透网鳞

瞎驴园后吃荒草鳖鼻山前吞活人双眼突来空日月其如一对总无筋

　　洞山初吃棒

再三问处涉钩锥棒下惊来石火迟饭袋忽然开口笑几多平地受人欺

　　僧问巴陵如何是道陵曰明眼人落井

争雄弓马最危微背手能拈啮镞机自笑老来忘意气看他云鸟自闲飞

　　僧问巴陵如何是吹毛剑陵曰珊瑚枝枝撑着月

蓦劄相逢各展眉此心千古孰能欺可怜一句全生杀剑挂徐君墓上枝

　　僧问巴陵如何是提婆宗陵曰银碗里盛雪

吾宗无语若为人东土西天负堕深明月芦花间索索临风何处觅秋砧

　　僧问香林如何是室内一盏灯林曰三人证龟成鳖

百城烟水几间关谁敢当机更热瞒桂子飘香秋色远大家看月赚同参

　　临济吃棒

打狗迫墙门路断绝翻转头来咬教你彻

　　首山答僧问佛话

新妇骑驴阿家牵卖尽风流不值钱多少五陵贵公子看渠失却手中鞭

　　问南泉路

拈起镰儿路太玄当机何处见南泉不移半步便归得作么酬他三十钱

　　经首

以字不成八不是春风拂槛花犹睡王孙何去未归来芳草凄凄愁满地

　　报恩明和尚问座主经云一人发真归元十方虚空悉皆消殒从上有多少大悟者天台山嶷然如何不消殒主无对师代曰和尚更须买草鞋行脚

曾伴浮云归晚色犹陪落日泛秋声世间无限丹青手一段伤心画不成

　　良遂参麻谷

特地扣人门呼之忽自悟归来举似人月上花梢露

　　僧问那吒太子析骨析肉还父母然后现本身为父母说法如何是那吒本身师抚掌三下又曰天花吹不尽处处鸟衔飞

不假胞胎未是亲曹山一笑起风尘夜来玉笛从何发恼乱深闺梦里人

　　僧问临济和尚道有一人沦劫在途中不离家舍有一人离家舍不在途中那个合受人天供养师曰者小厮儿更要乞蒿枝在且放过一着

无端亦学写焉鸟谁要人天供养乎幸是风颠人不在饭床推倒笑狂驴

　　僧问南泉师归丈室将何指示泉曰昨夜三更失却牛天明起来失却火

野老忘机事事间柴门虽设未尝关偶然拾得无须锁依旧抛他途路间

　　太阳托浮山接投子公案

虎口翻身也是奇青鹰梦里已惊飞太阳顶履今犹在谩向胡僧问故衣

　　南院示啐啄同时至僧再来举似风穴曰者汉会也

啐啄同时用却奇移星换斗许谁知骑牛海上穿衫子十字街头放鹞儿

　　兴化到大觉至言下荐得临济于黄檗吃棒的道理

豪杰无王亦自兴难兄难弟作宗盟当时法眼谁能灭磨出吹毛决不平

　　西院因天平漪下四错至漪住后自曰发足行脚时早是错了

天下干戈共战争朝秦暮楚尽求名不知真命将何属那识真人有主盟

　　长沙因秀才问千佛名经

饱腹文章半字无俨然殿试便传胪春风得意马蹄疾一日看花满帝都

　　明招到坦长老处坦曰夫参学一人所在亦须到半人所在亦须到招便问一人所在即不问如何是半人所在坦无对后令小师问招招曰你欲识半人所在么也秪是个弄泥团汉

陷虎须还有险机放收谁敢透重围凭空弄得泥团活瞎汉便生惹是非

　　洞山五位

正中偏良久谁教马觑鞭曾悟无情闲说法沉吟肯掘井求天

偏中正眼光击破云岩镜我今独往笑逢渠背上茎毛传正令

正中来一位才彰五位该夜明帘卷无私照枯木岩前花自开

偏中至三堕纵横无变异类不齐兮混自知天然的有真尊贵

兼中到主中主也何深奥拈花微笑丧家风向上不传谁敢道

　　世尊

指地指天成卖小观星说悟更无惭平生伎俩至穷处冷把花枝对众看

　　达磨

冒命西来已负机那堪梁殿失便宜此时不肯空归去雪里拗他半臂儿

　　六祖

应无所住而生心去去黄梅受苦辛毕竟一尘无著处却将衣法付何人

　　马祖

牛不打兮徒坐佛磨砖成镜果神明照开心地无门路的的从他脚下行

　　石头

南岳高登书不达天生强项不堪亲翻然更作参同契别置青原鈯斧行

　　沩山

大雄言下偷心死踢倒瓶儿嬴了山蓦地忽成头角去故园风月更间关

　　临济

三顿蒿枝赤肉招老婆彻困不相饶惜乎舌上通些子胁下还拳恨怎消

　　洞山

临行乞得岩良久睹影方知不是渠却自无中能唱出一门偏正孰分疏

　　云门

拼命挨伤睦老锋如王气宇绝中通再来象骨呈机变北斗藏身趣更浓

　　法眼

地藏门前百杂碎大千沙界太森森唯心唯识天机泄谁解鸳鸯见密针

　　偈

　　寿昌师翁七旬犹自躬耕呈之

山头老子年七十犹似西施未嫁吴绝世风流人不见浣纱溪上独容与

　　仙亭上东苑和尚

袖中些子防闲药留待他年毒达磨试问当年传底聻吴江隔岸越山多

　　董岩上博山和尚

相逢休去不妨奇竖拂输他第一机不见门前杨柳树无人问法自依依

　　侍东苑和尚观梅

百花尽放媚春风独有梅含幽谷中不是时来香不吐精神雪里倍乔松

　　酬和李太宰(三)

一滴曹源是处生谁教枯木里龙鸣玉鞭敲惺维摩默梁八原来亲弟兄

谁培大树影森森睦老当年知此音一掌虎须曾捋得令人千载忆婆心

正眼开来心不传鸡巢栖凤雪连天西陵老子轻拈出赚却他家浆水钱

　　示石象云宪副

黄梅石女夜生儿秪应栽松道者知蓦地相逢惟一笑者些消息却堪疑

　　寄怀庐山观一老宿

五老峰头一老翁眉毛如雪貌如童近来有种难医病寤寐相思是浪公

　　送达虚上座归圆通

圆通笤帚曾安柄今子重为洒扫之待到天寒飞雪下看他风里舞杨岐

　　送惟心上座主清凉事

清凉久踞金陵胜曾以颛师一主之更喜君能承父业解铃须是系铃儿

　　倚杖羹湖精舍示元苍上座

绝秀湖山敌画开却奇千里赚吾来春光媚极怜将莫不胜吾其与点哉

　　示王以介太史

欧公曾试浮山远棋局拈来别有禅今日俨然相晤对当机一着请君先

　　榷部兰阳陶庵陈公过访

孟子善言乎慎独去存二字最几希分明指出两条路千古令人不自欺

　　登金山示韩居士

拄杖到来无不有千峰如画列眉间为君指点云中鸟几度飞鸣去复还

　　挽宽居禅人

平生不肯真求死今日死来何所逃试问死生谁是主须知火后一茎茅

　　寄萧伯玉居士

新秋乍洗青山骨一片孤光冷照人物外是谁能拂袖寥寥千古想丰神

　　示朱葵石居士

没分晓句迥常流放鹤洲前笑自繇七佛秪应无觅处却能空手把锄头

　　答埽庵诸公过访(二)

春色招摇烟水中喜君一棹快如风龙渊六过何奇特不怪参同善脱空

斫尽丝竿还自寻于焉笑傲入高林陆公不是闲敲唱呼出瓶鹅别有音

　　偕余继泉诸友观雪

轻白飘飘一夜寒千岩尽锁玉珊珊谁知妙极天工巧莫那微阳照后看

　　榕城有怀

雪岭遗风八百年木毬无恙尚欣然谢郎不在渔船上柳线垂垂曲水边

　　初住玄沙

玄沙自是再来侬象骨先师眼里瞳一尘清风寄明月秋山朵朵许谁同

　　寄榕城曹能始观察

几年不见曹居士手里数珠夺得无痛切声声亲救我罗山石上梦谁呼

　　答浦城曾心蕊大史

兜率梦搏张运使象王鼻孔果撩天无端一拶真赃露捉败香严太煞玄

　　丙寅小华山除夜

逆旅浑忘是岁除烧灯细读古人书笑他周孔多才思强拟乾坤作马舆

　　题李白青山墓

李白奇骨撑青天此墓秪应埋不得借斯留待千古人看谁喝起清狂色

　　寄祖心上座

俨然不食空王俸一任人看背上毛剩有风光透金石何烦飞雁唳声高

　　寄古雪哲侍者

新新草荐路亭芳此日机缘不可忘珍重少林亲切▆古人深雪有行藏

　　示曹云上座

两砖相照密重重魔佛无因得号通黄鹤楼前窥古镜何妨疑杀洞山聪

　　示嵘石禅人

无事胸中藏块石石中有玉无人识玄沙踢破指头尖却笑桃花未端的

　　示大印罗绣铭居士

祖师心印铁牛机提起能令绝百非笑杀子韶闻物格无端换却两茎眉

　　示余周生参戎

护生须杀始安居善用吹毛真阐提就里不容他佛祖超超独扫悟中迷

　　示梦持禅人

梦里持来觉乃无俨然亲对又何如不须打破镜相见拄杖头头识得渠

　　示曙之禅人

前身你岂是僧繇造物擒来任放收面得壁龙天外去普门犹在一毫头

　　示彬雅冲禅人

子能见我便焚疏更不寻他舌头路甘受一棒一条痕拼此性命求自悟忽自悟笑杀德山破落户

　　示张坤含居士

厚能载物体含弘牝马之贞以类从有美足章王化事勉哉无负履霜功

　　示方睿作居士

蚌含明月兔怀胎岂许他人妄拟猜密用潜行神忽悟不禁喝采叫奇哉

　　示潘中懿居士

欲知格外旋机事好识薰风殿角生特地岩花齐结子暗香吹向玉楼清

　　示法音禅人

与人说破还成谤何似令人自起疑不见香严烧画饼一朝击竹豁双眉

　　登廪山礼蕴空祖塔

忆我祖翁王老师卖身嬴得一穷儿灵光舍利归何处玉兔金乌漫着追

　　登峨峰

天下于今仰此峰峨峨曾出法中龙化生头角知多少反顾都应拜下风

　　镇衣潭

▆峨峰师翁初入山见龙湫腾激因解里衣包石(镇之)贴肉衣衣怪石头重岩之下定倾湫胜他谷老驱龙手因倒慈明冷汗流

　　示辛卿居士

你问乡音我不知我答正字你不会且喜傍无通事人两眼青青独相对

　　示梅惠连居士

古人门里出身易身里出门始是难试问自怜身命者如何透出不颟顸

　　示瑞峦鹫禅人

狮子捉兔如搏象全力精神不汝欺能自置身炉冶内折旋语默尽钳锤

　　示朱遂初大行

密旨传来直至今要须善操没弦琴分明一曲超空劫引发威音那畔心

　　示朱南美宗侯

随分生涯花药栏大圆镜里绝跻攀金毛狮子翻身去凛凛风生匝地寒

　　示邓信之居士

红炉猛焰烹何物佛祖生缘业在中凡圣力穷烟火尽回途石马出纱笼

　　示王玄发居士

敲空作响木无声害杀相思解不清昨夜三更江月上半窥松影到窗前

　　示王子展居士

逢人展手问如何觌面亲呈意孰多欲得鱼龙频变化不妨折筋搅黄河

　　寄衡阳沤和法师

博山丛里瞥双眉晤对风前意已奇十九年来何所似一声秋雁报相知

　　示白花庵梦衡禅人

百城烟水各呈机指点翻成耳目痴不识善财何处去白花岩上望多时

　　示刘受斯明府

楚陵曾作我金汤贼杀丛中建法幢且喜各归全胜地铁船共泛此西江

　　示闻生

香严画饼不充饥一击俄然忘所知大展沩山深感拜令人咬断树头枝

　　示胡兰石

大悲菩萨通身口八万毛端狮子吼子能一念通咒心夜半日轮天地晓

　　示宋山眉居士

青山具眼能观世千古烟霞孰展眉却忆风流苏伯子令人特地想其奇

　　寄出泥尹洞庭

天阙山中骑小驴翻身踏破古西湖俄于泥里出头看擦背金刚首肯无

　　寄石溪上座

年老心孤博得闲无人知处即深山无端倚杖看风色千里云生喜破颜

　　送奚籁禅人归西江

受汝先师遗命来是何风力却吹回如能归去烧他尾快趁龙门变化雷

　　送薛更翁往吴门

商皓曾遭汉诱来何如薛老解差排将他刍狗轻敲醒吠得阎浮梦眼开

　　薛更生居士颂予庄子天下篇喜而和之(二)

蝶更藏身化惠施托孤天下弄支离春风暗结无端恨逗出南华最毒枝

庄易古今成聚讼是谁老吏断曾来争如久害相思病自嫁亲于强用媒

　　过中都临水寺观圣迹

中都自是潜龙地大士曾兹示现来应以帝王身说法手提日月向天开

　　中秋看月(二)

桥上横眠无事僧神前盏子醉何曾可怜红烂难扶客掘地深埋已不能

月生云际事如何笑杀郎当好大哥切忌夜行休踏白水光如石赚人多

　　示滴投曾青藜

不曾做到伤心处平地吃交徒自嚼愤极忽逢真毒手生平怨恨一时消

　　和愚庵和尚游兰亭

招得奇峰趁棹行入林飞鸟杖头鸣古人神理难磨处亭树俱颓偏有名

　　赠西遁祁居士

东海曾闻有一人能描良久古精神正当倒泻逆流水洗我嵩山壁外尘

　　赠鲁青海居士

背触拳头蓦面钉可曾透过此关扃死心灰里俄相见推倒龙峰两眼青

　　寿湛持如公

牛山早有一枝横花落花开见几更拨转上头关捩子笑他黄檗点龙睛

　　慰张兴公悼内

人生难媾是知己且喜君能得造端究到两心无憾处何当天地有遗欢

　　常山早发

晓山梦雪日初浮姑射乘风影未修惭愧问津无吏隐荒烟断岸看西流

　　吊桂毂大师

箫曲风吹妙法林眉毛厮结老知音夜来雁叫霜天冷谁见冰轮度远岑

　　答三宜和尚

善人与世偏能恕君子存诚独慎机果有春秋之笔在何妨万古见危微

　　和谭梁生居士(二)

令行吴越几多年谁识皋亭别有天一棹鸳湖风月好故人到处系吾船

相忘道术不知年潜见繇来御此天订我宗盟能妙协何方不是杖头禅

　　挽慧持上座

几度看花笑潦倒俄随云去追飞鸟夜来明月照亭前寂寂松阴谁却扫

　　寄金陵焦太史

一鉴孤光万里同殷勤遥寄雪眉翁床头麈尾应无恙为我常挥逸格风

　　与梅长公中丞(二)

曾闻三尺定边夷此地长城复倚谁君父于今忘寝食比来臣子欲何为

环中造化正中奇神道阴符杀活机仲父桓公齐见鬼蓦教振起霸之威

　　与客谭易漫成(二)

朝能潜则夕能亢原始反终道最微参透群龙无首处许君一贯死生机

环中之妙绝乘除天运无端易自虚独有神尧能允执大哉荡荡孰能窥

　　题留侯诗示吴大焕冠军

老父何心独见知圯桥遗履试英奇果然孺子堪承教半帙书为王者师

　　赠豫章熊铨部

天下方嗟行路难岂公亦欲弄清寒如今有道谁能易松柏青青雪后看

　　九江黄闇齐兵宪过访

功辅曾亲访白云枕边颂子太尖新等闲勘破小儿戏笑倒风前上大人

　　寄薛更生居士

闹蓝偶尔抽身去却被狂风吹转来笑杀曹山颠酒汉灵床打破舞尘埃

　　示郭天门居士

提起庐山太俨然别峰晤对妙难传殷勤白纸亲相寄千里何妨驾铁船

　　鄱湖秋夜放舟偶追忆心镜雪生二子恨不得与同观此景(二)

匡秪是山湖是水高深之意若为诗昔年以此酬吾子今日亲看欲语谁

人生难得是相知既得相知苦别离幸有此心能密迩相思深处更神奇

　　示陈彬吾居士

离娄有意偏难见罔象无心却易逢悦道当年曾撞彩一声霹雳顶门通

　　送研穷上座归径山

双径风高古木森孤筇来往意何深大人峰下钳锤处好识当年百炼心

　　静虚老僧从无为州三步一拜至太平觐杖人因示之

步步踏着谁脚跟拜拜叩着谁顶门大地法身当震动俯仰繇来无别尊

　　读黄元公决命辞之作

学道于今始识渠从容慷慨两何如江南不有公能死天下几无人读书

　　示大辅徐居士能孝以净业

法界最亲惟母子念头切处死生穿好知一句光明佛即是金池上品莲

　　示左子忠居士

伏羲当年不识字双眸炯炯窥天地无端画出一橛头棒喝纵横无讳忌

　　示左子厚居士

斯文无患乎其丧但得存吾之所天凤鸟不来图不至何妨自把孔丘传

　　示密印禅人

古构凝云双树间四时花鸟伴幽闲就中能尽今时事何必逃尘向远山

　　示梵文禅人

鬼使来催告宽限七日再来寻不见霍光曾卖假银城不识当时谁作券

　　示天然禅人

何故风吹到此中石头路滑善能从等闲拈得无痕斧不负曾亲见浪公

　　临济吃棒颂示双炯瞳子

三年含恨不胜愁狭路冤家却撞头拼去者条穷性命生平恩怨一时酬

　　辛卯冬祭黄元公居士灵柩(二)

为法奇君认得真自甘剑刃上翻身刚刚撞着好题目一死独成千古人

吃官酒醉卧官街笑斩春风不用埋争奈强　弗肯臭未曾触呕我同侪

　　示思予闻子

接人桥又断人路此故英奇未易知试问三年亲近意拈来利害莫相欺

　　与奇侍者看雨举古示之

杖人与奇偶看雨捉败药山须自许打鼓吹笛太誵谁赏玩之家休错举

　　示密传健禅人

一念精诚子得母俨然四大性自复可中旋转天地心浩荡春归花簇簇

　　示莲勺瑸公归武林

英雄不作欺人事真是英雄肯自欺大死活来投晚到吹毛千古用方知

　　示奇侍者栽石

当央抛出铁牛机东土西天脱骨皮蚊舌马蹄无著处石中栽得毒花枝

　　示王子京兵宪

当阳抛出骇鸡犀手眼通身几不迷捉败老胡无觅处一声岭外夜猿啼

　　示我文禅人

克宾倔强徒法战不入保社甘出院博山严令疾风驰翻转面皮如掣电

　　示兴珠子参

夺得触背竹篦子不特放过他妙喜笔山别有箭锋机一笑千江龙跃起

　　因僧问二六时中如何参究曰凿壁偷光僧曰不会曰伤心题柱乃以偈示之(二)

凿壁偷光有好邻男儿迫极自通神可怜南浦伤心处题柱何能得此人

无书不更思鱼雁天下之风已可知试问故人何所在一痕月宿乳峰眉

　　示石溪

寻思便竖青原拂直使西天亦夺之索斧机先曾不让石头路滑孰能欺

　　送丽中法侄归省嵩乳和尚

诸方锤拂喜能前深入苍龙窟几旋吴越春风生两袖海东笑看树头鲜

　　送千丈英子还闽省亲

仙霞是我出身路子以椿高亦入探分付谢郎休把钓雪峰今已在江南

　　寿石照禅师

东山镜里击寒烟展手云飞鸟道玄桂毂香光磨锦缝洞岩高卷夜明帘

　　寿好木禅师

九日全提意自闲菊花枝上露珊珊分明漏逗西江事独许千峰月破颜

　　寿南山天愚禅师

立处孤危行处深白云为盖水为琴南山有句谁收拾振古风流只在今

　　示禅人(二)

仲尼笑见温伯雪目击道存驴着橛庄周物化弄不齐引得梦来作蝴蝶

木塔老婆勤扫地河阳新妇懒梳头是圣是凡谁具眼不妨各自逞风流

　　付松山补子

临风勘破迷儿法堪笑明招更莫逃迸出狮王真滴乳顿教群子尽能哮

　　付梅逢忍子

廿年忍俊省皋东仍似黄梅路上逢未挂古帆看草料桃花浪暖趁雷风

　　示松山孝禅人

谁解青山不别求萧骚风景有来由种田博饭浑闲事何故琛公竖指头

　　示廉谨可师

管氏掘金浑不顾华歆拈起视还抛二人身分既如此何故管宁欲绝交

　　原人

一点精交成具体胎完谁教你翻身出头便解寻娘乳养得坚强无不神

　　原才

人生最苦害相思最苦是无相思病古今妙绝独才情天地藉斯行正令

　　示侍者

白玉驹儿透骨明黄金索络四蹄轻瞥能掣断追风去天下骅骊尽吃惊

　　示静者

净拭瑶琴拟自弹焚香更待月来看幽思一曲难成调费尽描摹在指端

　　示续宗法师

拈得虚空信手栽大千种性一时培可中有点真消息赚杀华严小善财

　　寿春方孩未侍御招住真歇了禅师道场次韵

环辙不从他歇处可中谁复破天荒八公山下遗踪在拱手争看额有光

　　卷十终
嘉兴大藏经　天界觉浪盛禅师语录


　　天界觉浪盛禅师语录卷十一

　　门人　大成　大奇　等编

　　赞

　　释迦牟尼佛

冤有头兮债有主生来作怪喷毒乳净梵王宫恩怨深一箭射透九铁鼓蓦然踏破漆桶城断贯索穿邪外虎雪山打失眼中星赚杀迷头几千古撒五时之漫天网拈末后之不传弩多子塔前成浪闻金襕破绽待谁补

　　接引弥陀佛

释迦特地拈花弥陀常自垂手一等彻困婆心不知几人知有忽知有大地草木丛林个个作狮子哮吼

　　三大士

有者一个不可无者两个恰好三个可以同行同住同坐同卧同做些子事同说些子话试问做甚么事说甚么话噫你不是我同流即与你道破又堪作个甚么

　　观音大士(三)

此是何时袖手闲坐一片婆心堪作甚么若能救苦寻声是向外驰求安知掩室面壁非向上堕毕竟如何得个出身免遭明眼特地勘破

盏子扑落地碟子成八片忙杀小善财百城寻不见者消息谁能荐黄莺啼断洛伽春几点落花浮水面

枯木崖前下毒火五台路上透金尘赤脚波斯弄明月惊得姑姑似妇人(姚门方氏画)

　　文殊大士

终日相见人习不察其故无端将刃磨欲决阿谁事黄莺啼断树头花拟张弹打又飞去

　　尊者阅经

此方教体在音闻举世谁能不躲根却怪阿难竿倒后鸳鸯无处觅针痕

　　洗象图

者白象王纯一无杂有大威雄善能蹴踏何故三五成群重新与他洗刷咦不是曾经汗血之劳争得如此通身快活

　　饮象图

能负愿行之奇必济生死之险鼻孔既由我牵脚跟何妨你转饮法乳之恩深劳汗血之报显咄只今是谁具得者般手眼

　　第一代菩提达磨大师(东土十代祖师)

尊贵天生王子内绍透顶神珠手眼俱照开佛知见救正六宗雷起蛰飞日出冰融声震竺干般若留记观光支那有大乘器西来无路折苇可航面壁无门吊影可藏命毒不死千圣寸丝髓分不得一花五披笑彼萧梁后悔何追葱岭熊峰徒见鞋皮少室石头万古冤对遗恨儿孙谁敢欺昧

　　第二代大祖慧可大师

老胡未来霜刃先利光夺神州骨生秀异具择法眼独能识师立雪断臂不惜微肌幸蒙曰可求开甘露虽欲已安端在广度命之自觅彻底捷捞了不见心潭月俱抛善破人梦如骇鸡犀更令各道白日谁齐三拜归位岂敢不对谓吾得髓诸子之罪衣法所系宁弗是竞付嘱有在道不虚行淫坊酒舍汝事非干且试调笑或者知惭花飞镜中何债可偿仲侃偶来敲空作响

　　第三代鉴智僧璨大师

皖公山下业风俄吹病不瞑眩厥药何施遇折肱人笑而指点觅罪不得九重云卷日丽中天光吞万象三宝灿然光生花上心珠独露明白无瑕随照失宗门出千差得旨归根现前大用能彻悟之自知奉重谓吾处得反成相诬狮子游行肯落辙途不负来机此法可续千圣同铭无劳更嘱

　　第四代大医道信大师

大解脱门把手不人平地忽迷乃悟得失遇司空老一言洞明摄心无寐梦缚俱清戒定发光群情喝彩神卫吉城贼围尽解破头山上横出一枝牛首求人懒虎展眉路往黄梅小儿秀异性空无常花开种智朝廷向风三诏不起引颈受刃弥加钦企真身不灭塔户自开胁犹不席千古巍巍

　　第五代大满弘忍大师

双髻峰头手眼有在栽得青松盘如紫盖法道可问无赚我老师既能迟再来尚早借宿浣衣女子首肯果育英奇浊港光耿蓦地相逢真堪一笑知是宿缘谁能巧凑东山法门愈为大辟七百高僧以秀首席俄有獦獠根性太利知心是佛槽厂安置米熟将筛推倒镜树皮鞋擦了寒眸独注三杖碓头时为证悟衣钵南行还令自渡能者得之俨然脱颖花雨纷飞塔光永炳

　　第六代大鉴慧能大师

大法东流时节已熟道无南北宗有所属至人乘愿隐显甚奇如服金刚终自出之闻无住心柴担忽折辞母南行忍祖独接西来衣钵付之令止命如悬丝争端必起大庾岭上谁敢轻提汝反面目密在何迷怀憩会藏机缘有待指点风幡印宗拥戴曹溪大启山海齐归舌本澜翻杀活全机法周震旦棋布星联首出原岳两峰插天风卷云飞以网张取知解之徒空欲高举叶落归根来时无口末后牢关千圣不晓

　　第七代江西青原行思禅师

倒刹竿后此宗甚密竖义赤幡多所破立碧眼试来吹毛草创驯至六传圣谛全荡廓然无务更落何阶如得髓人独拔群才首命分化雄踞青原庐陵米价震国初传曹溪嫡子特指寻思箭锋相拄不让于师竖起拂儿东土未有屈杀西天移星换斗荷泽来参振身而立瓦砾精金无拣得出从前祖令谁曾与齐意句藏锋始此全提

　　第八代南岳石头希迁禅师

室中真子的是内生亲承顾命掉臂西行十影神麟超异众角独出青原瞻风南岳一书不通诸圣不慕既惊太高翻然返步汗血成功谁赏盖代鈯斧住山垂足何莲梦从祖游乘龟智海密契参同心宗有宰惟马簸箕知石头滑再试隐峰嘘之跌杀丹霞庞老来大寂门皆归衡台深植灵根药山天皇英英两展嗣出三宗源高流远

　　第九代沣州药山惟俨禅师

一代时教整理脚手不被法羁始能掣肘紧峭南鞋锥刺直指四路不得蚊子落嘴血溅马驹眉毛搭印篾缚铁牛皮肤脱尽恩归有毒石上栽花不许千圣闲杀鸦丫玩弄狮儿争游异类岩蛮无角那讨巴鼻各任荣枯谁独藏密立高行深斫口迥出

　　第十代潭州云岩昙晟禅师

大雄虎子忽追风来俗气不除一讶眼开乃惊药山别有长处折脚铛儿出手提去百丈廿年心灯不续顶上花冠轮王最独禅之深旨女不系裙日夜未眠不字成文默笑同条生死何别啮指把针末后始决善来价公亲传宝镜鸾凤冲霄不留兆朕

　　第一代筠州洞山悟本良价禅师(洞宗)

鹘突元头命世必异初心摸着娘生鼻虎生三日气食牛牙爪才开何猛利探草南泉供马师有伴即来谁敢忌返竿拔却无情舌云岩拂子宁截铁邈得影兮眼破光轩笑银盆盛白雪五位纵横兮拣类不齐之渗漏知归九重深密兮续混不得之尊贵自别二雄妙协兮神两刃之交锋秪者兼中兮透三纲之横绝不传向上炭奚藏千圣全收风独烈

　　第二代洪州云居道膺禅师

噇得翠微罗汉饭不虚参见作家来我名向上不能道问着祖师罪敢推思大如何佛不作火炉汗下眉毛落大阐提汉孝难酬谁能把住渠羊角喝他诸佛田库奴那不沿盘乞丐乎寸丝不挂行仍扑笑倒新罗老赵驴游子归来朝捶暮打何亲切尊贵迥异金鸾玉凤没分疏价公末后独怜儿一棒撩出云岩路

　　第三代洪州凤栖同安丕禅师

凤栖山中无缝塔白日吽吽人不袜金鸡玉兔展家风客来秪待曾不乏短贩夜行不觉晓要踢要拳须自了孤峰迥秀出烟萝江西湖南休乱走盲头乱喝贼身自迷和赃捉败剑甲安施藕丝系得大象铁锁拴来石牛乃知佛出不出不伤王道风流同安一只箭子脑后看来已过饶你唱祖师衣打教苍天话堕

　　第四代洪州凤栖同安志禅师

向上妙全提可中肯落草不是凤凰儿却向那边讨多子塔前是谁宗子能秀五老峰下看吾正令斯行夜明帘外臣奉重以排班万里歌谣乐太平之至化须是驴汉始得何殊鹫岭亲承不落今时机自密迥然不换贵天然标的不乖玄旨在同安继世妙难传

　　第五代朗州缘观禅师

梁老门风太煞孤峻资阳水急白鹿松高纵能透出波澜更须善腾霄汉家亲作贼识得无冤活水果能神龙收来袈裟角下葱岭不传印胡人谩唱歌孤舟曾不犯海上棹烟波格外玄机末后喜逢知己急索自肯当场已邈全真不辞放出牙关影子上碑去在

　　第六代郢州太阳警玄禅师

置毛义虎狞风已夺汗牛撞彩梁山打破吴处士画点出秦镜狐疑夜放乌鸡带雪三句验尽诸方浮度琅玡妙协八子逝兮谁嗣远公奇兮代传顶相皮鞋白象藏异苗翻茂青鹰梦

　　第七代舒州投子义青禅师

猛省性自法离快便浮山一走三年鞭影悟玄机狗口那堪斯一呕深契太阳宗旨洞然日月绕须弥能使凤宿龙巢帘卷曹溪风少室且试锋于铁面美食不飧果握手以癞顽高价已偿唱底谁家曲子威音一箭透重关淮月照见郢春入水长人能独出

　　第八代东京天宁芙蓉道楷禅师

佛祖言句家常饭咬断为人命根天子假敕尧舜无一拂打开顶眼冲流度刃掩耳便行密用潜机年尊得力卯生日戌生月灯来甚奇食进盐行奉马仙陀未俏道行冠绝不受宠褒忤旨再三宁甘下狱徙淄州而不涅疾受刑而不磷果能石上插芙蓉横身界外何风彩

　　第九代邓州丹霞子淳禅师

剑州贾子甚奇特自能彻证芙蓉室却笑德山入水泥我宗无语眼一只丹霞有句可示人玉女怀胎旨自深一任金刀栽剪看六户风光别有春打破形山宝何处日午如迷夜没趣拄杖头边见得亲芦花明月何能秘升天底事须飏却掷地金声热碗鸣石牛不举人间步类不齐兮洗不清

　　第十代真州长芦真歇清了禅师

丹霞遭个问空劫闹何堪踏着钵盂口一掌如倒竿日照孤峰秀妙诀不容心此度难瞒我红炉出矿金才抵长芦即能继席遍主祖庭声光赫奕觅个如吾快活人先师掌下便彻底衔铁负鞍徒苦辛莫怪山僧敲出髓是谁桶底忽然脱一众失声无个活死款难翻空作灰可惜老婆输棒喝何如自作舞老歇较些儿隔岸花香村酒美者样风流却也奇

　　第十一代明州天童大休宗珏禅师

长芦渔父迷青眼夺得钩锥好斗胆十字街中问道人临风斫额休招款劫前运步ㄚ角童儿吹玉箫于太白峰头世外横身蛾眉女子散天花于玲珑岩畔妙契非意门槌与拍板谩计家风真证非传镜水并秦山何妨击节白云向寒岩而断惊起膺公一棒之龙明月随夜船而来钓归乳窦千层之雪

　　第十二代明州雪窦足庵智鉴禅师

小儿生缘太煞奇母子俄然触密机洗疡伸出劈佛手那得囊藏此利锥长芦看明月休公却傍瞥就中置毒果难逃象山遁迹妖风绝悟来肚大要吞人再试岳林风愈烈佛祖不奈你何长汀且分半橛尊贵位中收不得触处相逢笑不彻主中主谁敢别丙丁吹灭火烧天花雨满城落金屑

　　第十三代明州天童长翁如净禅师

没来由处有来由柏子庭前真怨仇捉败枯枝俄　跳眼睛鼻孔一齐收便解拈头去作尾烧香自首弥天罪失却乳峰陷阱深短贩天童笑若辈火炉烧杀铁臭拳水牯生卵叫飞鸢红日出来天下湿过桥屎急活油煎禹门浪暖头生角抛出多年老鼠药毒死春风勾鹧鸪文殊作怪无锥卓一款招承供足庵黄泉路上好相甘儿孙各有冲霄志夸你祖宗宁不惭

　　第十四代襄州鹿门觉禅师

初参太白老长翁闻举灵云走下风庄周剑杀三千客从此桃源路不通谁悟蜘蛛能结网打得蜻蜓无伎俩恰似乌梅咬铁钉跂死禅和追影响不禁叫笑奇知灯饭已迟打破东瓜印鹿门别有机大地是经何妙密鸭吞螺蛳眼突出不如食我个油糍一饱百饥无复吃牛角不用有风流不沾白家酒兔角不用无笑他东壁挂葫芦天下无情可恕那知有理难图

　　第十五代青州普照一辨禅师

大地是经函乾坤是眼孔试问如何见得亲却被牛皮遮骨董狗口拟开对鹿门摇手打翻者漆桶放步青州卖布衫七花八裂不羞惭通身红烂脓滴滴不啻玄沙得自甘室中百问细盘诘正令既行真伪别节度全凭密印符守关有禁谁能越笑痴狂弄水月莫怪渠侬赚杀人不到伤心情未瞥

　　第十六代磁州大明宝禅师

青州队里横行索取老胡亲的一个没孔铁锤打透东壁西壁不识痛痒泼皮棒折乃惊汗脊刚刚夜半枕头蓦被针儿一刺轮王宝藏腰带徒资赤穷洞上家私拳踢许多痛快风前构得电光机虎尾虎头齐捉败笑他玉犬能夜行天晓不知谁作怪

　　第十七代太原王山体禅师

生台鸟拾食拍手便飞去抚你背一掌回眸何卓竖幸自可怜生两两成孤负大明涂毒挝侍者吹毛露十载抽单疑只今诸方来去笑吟吟非栽头角减风彩参学繇来印契深异目超宗师子自有真种旋机转位尊贵不落阶梯升座白椎谁见冲流度刃东行西立已见棺木瞠睛不是活捉生擒手争见王山有大机

　　第十八代磁州大明雪岩满禅师

普照宝门排闼入俊年佛法是生冤不徒千里来相见握手惊看下榻前死灰忽有一粒爆跪受同参胜默教愧杀诸方狮子虫一室操戈何怨报末造王山闻邈真能疑言句病谁寻忽然药发非归炭始悟兼中意最深料掉没交涉此回不我嫌夜行曾不到迥出月明前

　　第十九代燕京报恩万松行秀禅师

遍谒还趋胜默风大地自己如何转根利那堪令且迟玄沙未彻语俄荐雪岩不点头脑后箭谁放头上出角自能擎云手上生牙正好吃棒鸡飞忽悟不让当锋捉败谢三猛虎收来岑老大虫不怕阿师高笑我超超秀出万山松

　　第二十代西京少室雪庭福裕禅师

万松门下得何消息而来老大低声却向学人纳败作家有眼接人活句自藏锋衲子出奇老贼和赃能盖覆亲炙十年还得髓圣儿果作帝王师驰驿而火伪经赐号而建精刹面壁一花开五叶好知官不容针谁买黄金铸子期就里私通车马赵州衫子破风流不在着衣多孝子讳爷名立雪庭前看血刃

　　第二十一代少室灵隐文泰禅师

当机一句试拈来开口家产被人没抚掌其谁奈我何风颠个汉能颖脱尘刹底事喝彩示人笑他觌面太分明翻自抱赃而叫屈僧参才展具天网何恢恢禹门曾未跳蓦与一声雷撑得饭袋子有头无尾可惜桃花浪徒自曝腮

　　第二十二代西京还源宝应福遇禅师

讲坛雄辩如流灵隐拂子截倒欲透此事且驴年面热汗下却也好切莫向他求老贼我捉了西来大意是何风送泉声笑倒老胡又甚月移花影弄假引子卖私盐醴里虫儿呼不醒

　　第二十三代邓州香严淳拙文才禅师

悟得证道歌幻化法身句便作狮子儿直吞诸佛祖及谒还源老古锥问君不见是阿谁觌面亲呈不回互剔起浑家两道眉堕坑落堑呵呵笑秦时　轹还　跳勘破白牯与黧奴熨斗烹茶不同铫扑落四法界拈示不成文清风伴明月更与孰相亲针不容官线能牵马善翻公案野狐涎满盘者着谁能下

　　第二十四代万安南阳松庭子严禅师

参了江月照却被松风吹再谒息庵让临机不见师撞开淳拙铺毒蛊能吞吐苍天连叫冤灵钥真风度五乳狮子儿哮吼超群去岩头何过师不肯洞德老赚杀一船人烟波谁解讨秦槐不听法面壁已遗殃左搓个芒绳秋草空断肠

　　第二十五代少室凝然了改禅师

香山月印再三捞还来松庭觅甚碗路逢死蛇盛将归卤莽却来弄担板笑裂山僧臭口门一言独拔出行款久贩滞货捉月痴猿句外明宗大虫纸里得髓须教三十棒莫听千峰啼杜鹃

　　第二十六代少室俱空契斌禅师

特扣改翁末指示老胡未到何碑记误得秦槐下喝来赃诬还教重失利乃知赵老勘台婆荆棘林中陷阱多石头不通南岳信祸事谁能奈你何洞山一宗机独玄乌龟向火劫空前吉凶曾未兆切莫乱抛钱上堂屈指从头数西天四七东二五算来不出我指头徒向泥中去洗土罢罢罢归归归嬴得嵩山明月在杖头随处有光辉

　　第二十七代西京定国无方可从禅师

龙潭未见龙超化却将化空里打个筋斗来诈明道士铁锤堕天下掠实无掠虚不打自招笑杀渠惯用老人今勘破何妨收拾者蛮驴末后关还透过百丈甘为野狐九峰不肯首座果能平地生波许你家中稳坐

　　第二十八代少室月舟文载禅师

梦中撞出风光露便解撒沙为佛事惊见提唱善藏锋劈碧岩者是何故老无方手段好嵩山影石冷推倒悟得大龙杀活机山花涧水真神巧祖庭主鼎久如丝泛月千峰看抖擞

　　第二十九代北京宗镜大章宗书禅师

水冷石边出风香花里来习儒心上判眼自顶　开踏上载月舟棹得清波别追上古参同宗明千圣辙天下正偷安谁砥此狂澜先人何付嘱几希独把竿末上将归钟鼓堕心法分明镜忽破无影树下孰逢渠年牙似者骑风过

　　第三十代建昌廪山蕴空常忠禅师

早识良知是祸门遍搜方外无当意拂衣重到五乳峰指我青黯黯处聻捉败指东话西老宗镜拂开何皎皎新丰此道复南行归隐廪山谁得讨罗邓瞻风喜唱酬突有冤家来聚头宗眼拶之看究竟峨峰鞭起吼大牛一生快活笑不彻折脚铛儿还自挈莫怪渠侬太陆沉谁知剑已付豪杰

　　第三十一代江西建武寿昌无明慧经禅师(三)

金刚印上出娘胎此个经儿带得来终始脱如卢行者好山何让树台推西江喝起新丰月海岳风生趋下列策杖重登少室堂大挝涂毒声何烈北去台山遇瑞峰两相酬唱展斯宗济门尚有个知己渠亦因之始露踪此事不难于自了管窥天地一何小寥寥千圣赖于今行解相应堪不朽钁头举起识还希夺食驱耕别有机垂足岩前苔路滑孤峰千古几能归

　　阿呵呵者老汉究竟你生平吃饭与人一般香屙屎与人一般臭何故满天下人个个称玄赞妙莫是你于世法出世法别有一窍么噫不是你脚下者个儿孙争解向你面前发者一笑。

洞上宗风幸翁振起惟彼好山从兹仰止一把钁头千里活埋不立门庭八字打门嗣有二子博山东苑类之弗齐隐则愈显再继其后悟者自知是真慧日出必先辉我哲侍者请作斯赞亲笔受之万古血汗

　　第三十二代建州武夷东苑晦台元镜禅师(二)

虎啸风生龙蛰起聱头便掩丹霞耳高呈知见老龙峰推下陷坑饮毒水蓦然撞倒维摩床仍欲击彼当门齿勘破不值半文钱和赃捉尽把关子钁头不复能作怪怜儿打失风流袋相持正印付全提具眼天然应有在特以同门访博山当机不让自应甘命根断处眉毛竖三日喝惊秋露寒武夷奇突难邈状汾阳叶县差可况临行一笑自全提六六峰头声独放

造维摩室觑破佛土皆空过赵州关喝倒寿昌作怪访大仰几番盘错阿兄出东苑一场漏逗故物性情孤僻事迹疏违入夷山而折杖遇浪子而覆舟遁世无依至死绝侣就地草埋谁请塔样欲见龙眠云起须听虎啸风生

　　杭州崇先真歇清了禅师(留供皋亭)

秀骨挺雪峨于天半丰神拂春晓于眉端空劫全提撩象王鼻孔丹霞一掌奋狮子爪牙路转生机句开活眼七据缁海宝座笼云五捧紫泥金襕耀日卷洞帘于鹤岭标宗塔于皋亭灯传法界真光胍接遮那慧命

　　云栖莲池宏和尚

者个老古锥作用太希奇全提一句佛迥出五时机如日轮之含照法界如狮子之吼破群迷三乘进修漫向此中寻阶觅级千圣心眼须从者里八离出微噫谁能于此亲见我云栖

　　紫柏达观大师

有牙如利剑口似血盆之气概惜无吹灭纸烛者与激扬有肋下筑拳面上挥掌之豪雄惜无彻底痛棒者与创发虽则生不逢人然而道已惊世至于重开眼藏为法忘躯此又谁曾不饮其法乳者乎咦

　　北京遍融大师

个卖柴汉何似獦獠五老峰前话会庙堂之事千佛寺里歌来斤斧之声无弥勒梦震宸宫有长汀笑掀华藏知因果识罪福脱却野狐之皮速收心莫犯禁放出金毛之吼兜率天中破布袋大明国内老婆禅

　　曹溪憨山大师

长干拔剑五髻摇铃弄牢山之牙爪激天阙之雷霆蛟龙惊而启蛰海岳震而飞腥民其衣而执戟冠其发以着经重辟南华吹风幡之远影独留肉像配祖殿之高楹谁能眼开作天梦之游戏公善憨密发海印之光清

　　华山三昧大师偕香雪见月二公同轴

父子三人面孔各别竖亚而出交光自摄摩醯首眼笑纵横千华影里天然协

　　云门散木澄禅师

谁射南方一个儿溅出新丰枝上血石伞惊生散木花妒残泰望山头月胆悬越门狮吼禹穴从斯毒气不能藏千古冤深难与雪

　　天童密云悟禅师

者个老冻脓还有勘破你生平利害者么拈一枝杖子几乎打杀天下人弄一枝拂子几乎赚杀天下人今日性命果然落在圆通手里也好与劈头痛棒三十且道是打杀伊是赚杀伊天下衲子各为伊领去

　　闻谷大师

颖脱瓶窑秃号掌石闹蓝里抽条冷灰中返掷狭路曾逢渠拶教牛上壁将我鼓山箭上加尖柰弃禹门跳浪一霹

　　颛愚大师

禀童真身奋大人志参空印之无文挈清凉之未坠策杖拨天下两眼自奇退步占寰中四依独贵半生善病以破情一味平常而得意末后振作金陵别有孤光照世

　　三世真(有引)

　　少林一宗之有洞上至我寿昌此时无此人可乎继有我东苑而独有天界此时无此人可乎彼此一时此三人为何人乎吾奇子试自视之如此则千百年前千万世后更是何人题曰。

鸩鸟影落水中鱼鳖触之皆死毒鼓声挝耳外远近闻者立亡你者三个老怪物无始积毒犯人此时还曾有佛祖邪魔于名色前杀活里别有出身路么喝一喝曰收(奇侍者请)

　　博山无异来禅师

寿昌得个不肯急水滩头抛篙药山无藏身处见人上树忽号黄金弗与增色打破雪关拴牢活埋天下英雄汉万里云霄飞羽毛谁见毛凤凰山上烈风愈高

　　鼓山永觉贤禅师

大好圣箭射透石鼓赚杀太原几遭猛虎如何影弄鸳湖惊得木人起舞为甚么起舞只为误沾着了他的毒蛊

　　见如大师塔院像

钟声撞倒金楼月惹得宝方棒几折低头誓欲去活埋却怪杖人轻漏泄以故末后于祖庭结此业到来人剔眉睫黄龙角上弄风光无缝塔前笑不彻

　　天童山翁忞禅师

前天童以一棒撼临济复起后天童以三玄振太白高风棒不透玄终非所出玄不透棒将何所宗一任明眼择其异同吾以心交有在是故独让山翁

　　愚庵三谊盂禅师(二)

秦望山兮何高鉴湖水兮何阔鸟飞不度兮谁独弄月吟风蓦地相逢兮防他一劄且分付那傍边的人好生看他杖钵

一向不见相思煞你既相见后煎迫煞我大似夙世冤家的是同人天火如此痛快风流那更讨个比可

　　佛日石雨方禅师

兄从雪峰辊毬来我往鼓山放箭去恰直黯淡滩头招手一笑直得船惊目注旋于南屏径山又隔角相思却成个岩头道底末后句咄且放过者一着

　　灵岩夫山储禅师

济下已仆之宗决不可无天童又不可无三峰更不可无夫翁如孤赊易于流弊须正偏妙乎协中面门竖亚机如电棒眼三玄活似龙问谁为灵岩知己莫不是栖霞老侬

　　龙塘远门柱禅师

初潜石耳次跃龙门始终神变龙塘归根续五灯之后焰于济有光表二桂之中兴而洞愈远欲识无位真人好知面目何在

　　策杖嵩山图

杖人到嵩山必有开示嵩山之句杖人扣祖影必有指点祖影之机如无此句与无此机则何足以使嵩山款待又何足以慰祖影相思噫此唯杖人知之嵩山知之祖影知之此外更有能知斯者则亦可谓中天之至奇千古之至奇

　　行素享公寿图

双径巍巍兮已传八十七代祖师之慧命五峰屹屹兮应开天下万世祖庭之宗风公独留神于此山之法席兮予将与公把臂共登没量大人之峰旷视天地日月之不可终穷

　　黄海岸仪部真

者一着子谁敢当锋公能拼命深入吾宗入吾宗何所得却又能杀能活于世法出世法作白拈贼咄

　　周湛源大将军真

者大阐提忽隐忽显杀人不眨眼底能立地成佛立地成佛底能杀人不眨眼我不看你外貌雄伟作略神奇但看你脚跟下一着能向空劫前瞥地否瞥地时如何横拈三尺吹毛剑佛界魔宫荡不平

　　陈大乾居士小像

咄者是阿那个曾向辞赋中学彭泽游又向松石上习懒瓒卧今于韬光峰头踢出活埋关却来鸟窠树下撞着吹毛堕不胜欣喜不胜愁马祖庞公须踏过踏得过始知方寸中有万古太平天下

　　曾波臣居士小像

不昧本来人请公高着眼一枝笔无毫妙尽诸神变觌面正全提天下谁能荐试问东海波臣我面何如佛面公与弟子笑轩渠僧繇宝志亲相见甚处见长鲸一吸海水尽森森露出珊瑚枝

　　姚愚谷居士真

孔子品题其门人曰柴也愚参也鲁师也辟由也喭回也其庶乎屡空盖空之一字尚未许回以空进于愚也庞居士见石头马祖二大师始悟心空及第归及示于頔亦曰但愿空诸所有愚谷子从子三年学愚已久今进之以心空居士勉之自当不让庞公擅美于前矣

　　自题(三十一)

活猫儿叫出怪头死马驹踏出奇腹劫火中烧出恶脚涅槃后迸出蛊毒者里识得吾真擉瞎佛祖眼目咄

若刳眼与人人却嫌眼臭以脚踏之若剖心与人人却嫌心腥以狗食之然则何能以黑豆子换他底眼以热铁丸博他底心他既不用你底你却要用他底做甚么此话却似为他闲事长无明而实是亲的的尝试不可传底妙密若也会得则途中受用不会则切忌平地吃交

一生从井救人谁知别有出身却是难为亲近要个眼里有筋镇州萝卜休夸大拄杖头防鳖鼻瞋

描不成兮我不如渠画得似兮渠不如我大煞分疏反不脱洒年来随分纳些些一任天明失却火

者汉今年五十九碌碌求人几到手到处空开大臭口傍观何似丧家狗如此赞骂还可否或此余生有幸忽朝踏着个马簸箕踢着个石粪斗与你播扬打扫岂不光我之前巍我之后

者汉大言不惭放狂无赖不惜身命为法求人直得天不能盖地不能载岂大国通都与海岳名胜在此才见推倒刹竿在彼又闻扬起征旆忽而登杏坛取孔子断贯索穿尧舜文武鼻孔忽而拈没影针定古今宗旨利害忽而刀兵贼杀中施夺命符忽而地狱饿鬼里系还魂带或疑斯文未丧虽栖栖遑遑而木铎犹存或喜吾道有凭即死死生生而金刚愈快只此是老不歇心底从前痴顽不知末梢业缘难避要作甚么奇怪

梦笔一枝花卖遍寰中无人着价初拟持向嵩山问达磨看他识得破识不破不期二十余年逗遛于变幻风波几成话堕嵩子问曰忽一朝和尚亲到面壁崖前寻伊如神凤冲霄了无踪迹可得又作么生杖人大笑曰且喜浪公得个全身安坐(门人友苍嵩请)

江南踏白多年洒扫几成破帚被人描出请题拶得惭无措手昨斗凑了前后底行迹一篇又何异乎粪秽中再加抖擞立时扯碎焚之掉转逼墙狗口乃尔大骂你者松影厮儿何不如他掣风颠子为我打一个痛快筋斗(松影麟子请)

太平拄杖敲空地乃与天斗额石女梦怀鬼胎木人笑归火宅烧发英雄脚跟踏出死生血胍吹毛不露刃杀活古今涂毒未传声断送神魄陷虎机里是谁有路通霄栖凤林中似个无弦中的描者分身影子任西干东震以如何为我渠抛此没钩搭话头尽汉语胡言作么生去翻译蓦呼曰肯庵公好自惜三千里外最淆讹勿让当锋胡更赤(张绿雪居士请)

举起笔自题也不难拈起棒打退汝诸人也不难拽破者轴子便行也不难每日焚香礼拜者影子也不难直饶能体此老志有大机用建一梵刹如尊正规庄严将此供养于正宗堂为创法祖也不难秪是要与此老亲相见却也难恶好货定要你相见作么即别有相见处又堪作甚么不能与你相见又怎生聻呵呵呵秪者些子便是汝诸人难相见处便是汝诸人没奈何处可不是难可不是难

曾上皖江逆烟波而弄棹特登浮渡呵毒雾而驱风去楚之计未成留吴之意有在复来姑孰平陆俄起骨堆笑入圆扉地藏重翻公案不使两间道没故令七论声腾既硕果以天全亦快心于奇遇秪此一段涵子颇知别有风规还须亲见(涵禅人请)

者汉一生自强故能眼空胆大有个没皮肚皮所以见怪不怪江南将四十年今得两椿痛快笑公可承我宗摄山可传我代杖人特地开宗千古慧命斯赖(栖霞然请)

庐山三百年毒薮死猫头儿忽开口石耳马耳峰齐聋惊得西江藏北斗北斗藏消息别峨眉飞来一片雪拄杖头上叫苍天触处难逃此血热(友苍嵩公请)

者个没巴鼻汉自入楚来构了天台龙湖黄檗三则公案此话虽已大行尚未有能判断末后卓一枝拄杖于芝佛院里赢得湖山怒号春风恼乱或有个不惜躯命底拈掇得起杀活得人当不使此终成怪诞(留供龙湖)

江南三月杜鹃啼血染梅枝日日迷不许夜参先卷席传薪独听旦时鸡是何鸡天生疾固自栖栖不妨有客能歌凤笑看河图出欲齐(竹关智请)

平生所说的法是甚颠鱼嚼药一世所行底事是甚急水木杓想你末梢到尖不过驴唇马脚没巴鼻底相逢不妨令他疑着

大地噇糟自醉屈指几个醒人痛口无禅无师忍使千古陆沉故将毒医死马别有活法如神莫怪杖头高远胡天击出石麟(门人大英请)

姑孰火烧裙带香无驴新妇拖泥走过桥村酒已亲尝抛却杯儿开笑口此笑口惊星斗皋竿风急闪红旗齐射鹄心看好手(门人大补请)

瘦筇曾刺遮那血造论风惊泥钵沙谁似殷勤奴见婢天光日月两挨磨今凑拍还唱歌喜看披襕能起舞何妨习气震山河(石潮宁公请)

马耳石耳齐听鼓旻老重来何所补狼藉天花选圣场折半破三谁荐取者声▆好讲古崇先血掌复开宗吃痛儿孙应作祖(相逢忍公请)

霜藤忍俊自相扶勾引春风啼鹧鸪一片韶华闲玩弄孰能有也孰能无双眼碧似愁胡不辞绝倒冰枯处笑看龙巢生凤雏(阿剑别公请)

一向浪行朱雀街那知踏破皮鞋底放然赤脚下桐城袈裟里得拭脓纸无端惊倒皓布裈物见主眼卓竖(标侍者请)

杖头喜击秦时钻莫怪相逢俱失算就中杀活机战阵经久惯须知我者里一点水墨两处龙飞也胜红炉金弹簉破铁面阇黎(韶侍者请)

生平许多将谓就中又或不然正是时机所逗斯道妙乎屡迁吾尝于此切良久固难传自笑玄之玄殷勤卷起夜明帘(巨音选公请)

道自天申机非人卜比彭不知老至梦周何惜吾衰嵩影正在孚中皋风已是翔集多子各能取材时哉从容拾级(维那大龙请)

杖者尝要个人向三千里外拔一茎草来即掷却更命向三千里外取一杯水来即泼却且道是甚么心行若有此人他自会得(依杖行者请)

筋莫筴匙莫挑春风无故忽抽条拈来海上辨刀刁笑戴草鞋救甚猫(弟子心戒请)

坡诗之竹萌抱静节是创先句心史之宿火藏永焰是慎后句楚衍子请杖人自题杖人无善状何足露布将此二语作我与子始终警策不亦可乎(弟子大衍请)

法界是大家共底谁能去此独存彼不计有利与无利一任各自做行市西天不知东土屋破看星眠东土不见西天衣穿瘦骨露争怪异端并起葫芦笑倒老顽皮尽教邪法难扶拄杖击翻死獦怛或有觑得者消息与他八面受敌(中塔兴越请)

者汉生平痴绝秪缘病在膏肓有时选佛会祖有时骤帝驰王有时托孤尧孔有时别传老庄有时千峰外去有时异类中行要有末后一段疑杀我家令郎我不假人以颜色阿谁特地能描得饶他良久里传来未是双径真骨血如何是真骨血自有人常于此切(竺庵成公请)

者汉拈条拄杖子作么不惜从井救人不惜入夜寻人不惜破舌告人不惜刳心示人不惜深责佛圣托重人不惜痛棒古今欺逆人原来是个多不自量人绝不自惭人何物小厮儿乃敢大胆师者没盖载人我也疑你是个不可测识人(门人蒲庵健请)

　　天界觉浪盛禅师语录卷十一
嘉兴大藏经　天界觉浪盛禅师语录


　　天界觉浪盛禅师语录卷十二

　　门人　大成　大奇　等编

　　佛事

　　安慈氏像迎轩坐笑等一个人卓卓到来是谁最亲无筋底眼见你乞一文疑为小利有血底背当机承一掌汗下通身且喜回途复妙草绿花新布袋收归三会满龙华放出十分春。

　　安迦叶像咄者个尊者却也怪哉灵山会上失笑多子塔前张乖鸡足山中钝置枯木岩里活埋今日浪杖人推汝出一头地拨转天光令汝看取寒潭龙起空劫花开。

　　挂钟板拈揵锤示云会么未入堂前脚跟下好与一锤既入堂后顶门上好与一锤进前烧香礼拜两班依位而立脑背后好与一锤若向者三锤下荐得便知汝等安身立命去处更须者里有个出身活路方可到我方丈中吃棒为汝拨转向上关捩子虽然也须为汝等通个消息乃付锤与维那击钟板一下复云会么千圣不传真秘旨当机一震定乾坤。

　　博山老和尚像入师表堂坐久不成劳机来还凑巧俨然良久时神彩真师表请你沙老师移过胡床踞斯昼锦堂中卷起夜明帘子一双碧眼静看月上花梢鸟啼春晓最奇是绕砌金兰邑露香盈庭玉树临风皎想你沙老师当此时岂不点首笑曰不期你者放浪子乃能位置得我如此恰好。

　　真歇了祖真入师表堂拈香云看左绵雍氏生祖身丹霞淳翁发祖神万世儿孙续祖命今日曹华公供祖真仪保嗣慧命正是火有薪而愈传法得人而益远秪如显孝重兴歇祖出现又作么生称庆多子堂前分觉彻千华丛里拥优昙。

　　径山祖师堂告香西天东土与本山八十七个没孔铁锤今日还欲向新长老如意子头上求出气么你要求我为你出气须我后来人登你向上位。

　　龙王堂告香退己让人地步深远付嘱灵山内秘外显海底生尘山上鱼万古宗风因你阐。

　　韦驮前告香匹夫横行圣人所耻眼光烁破四洲岂肯一隅自委权在手已非一朝令能行乃见风旨。

　　国一钦禅师像牛头一枝赖师拔起无法可传遇径则止试巾子山人喝石以救佛法之危见代宗皇帝立身而启龙颜大喜点开马祖圆机惑乱天下无已无上忠禅师塔国一宗风因公大振白日雷轰狮子奋迅两赐紫衣天子尊千古常光无上印秪今印在那里弹指云者里看取。

　　大慧杲禅师塔眉间挂剑血溅梵天平地骨堆千古含冤瞎临济小厮儿法眼吐圆悟老巴子狐涎今朝撞着对头顶门痛与加尖咄。

　　元叟端禅师塔者破坐具能展能收三十痛棒迥出常流两被金襕眼睛突出重振妙喜宗风高县双径佛日。

　　达观可大师塔舍己求人忘躯为法剖正眼藏照十方刹无影树下谁同船鹏抟峰前逢老达相逢时如何以手捉云鼻孔拈来阿剌剌。

　　鸟窠道林禅师塔类不齐混知处凡圣位中留不住随缘寄迹鸟窠赚杀鬼家活计白侍郎到者里始惊坐镇江山有薪火之危通侍者十八年乃悟欲参诸方求佛法之意悟个甚么聻布毛拈起一吹三藏十二部千七百公案都被无影树头风吹去吹到那里去以如意指塔云高着眼。

　　宝方师翁像前上供南泉为马祖作供洞山谓待有伴时即来某甲为宝方设斋我翁却不待请而自至且道我翁如何得恁么不惜眉毛聻独不闻不是冤家不聚头秪如我翁俨然亲临应将何物以为供养乃作拜云谢翁降重无可袛待。

　　先祖忌辰塔前上供拈香示云会么二十年前我先祖以者个指示诸人云岩路相次欲绝正当今日我法孙以者个指示先祖洞上水灼然逆流且道先后寿昌恁么指示还知有也无噫年年此日难欺昧须是知恩解报恩。

　　东苑老和尚讣至设奠举哀狮子游行更无伴侣毒龙扰海无不匿闭者个没面目汉死去见阎罗只应翻乱地狱无安措处直饶佛祖异类中争奈恣意僻性无一个人近傍得他亦可谓自苦自穷谁能代替咦赖有此个拄杖子放他不过在于是擗地大叫曰苍天苍天徒添冤酷。

　　东苑和尚忌辰烧香庚午七月十三东苑先师入灭武夷六六峰前长笑一声而别如今一十九年谁见鼻孔辽天不肖当阳拈出赚杀东土西天且道为甚么如此儿孙别有真奇特肯把亲亲作话传。

　　忌辰拈香礼毕乃召云看者个老聱头的是伤心江上客不遇故乡人昔在东苑退茹时有一等人视彼青黯黯处疑有一大毒物而畏避之至于风吹草动亦能断送人命根无端撞着不肖逆子轻轻将生平底鹘突夺去直得忍气吞声以至不肖四十年来亦未敢轻试然又赚杀多少射覆之徒今于博山堂上正当揭出始不负此隐微也乃弹指云见么饮光不是酒颠汉毒气难消舞不休。

　　云栖莲池和尚忌辰腊尽　脱莲出冰池三千里外惊悟何奇东昌谯鼓穿心过掷戟焚香笑大机转身一步指日西驰集佛学大成启禅关密椎当机一个铁馂馅嚼断六方长舌临行一句莫作怪拈起千古全提今日博山堂前重开生面谁于栴檀篆上亲见寒眉。

　　峰顶养庵和尚忌辰昔年峰顶亲逢今日博山作忌不啻梅花枝上笑春风茶铫炉边增意气至于黑白圈子谁敢描摹无缝锁门岂容触讳推原此当当常有因禀明斯历历是何位钟声惊起七条飞旃檀穿却木叉鼻。

　　寿昌老祖百岁忌辰拈香云见么百年冤对不开交今日分明还自招应是业缘无避处焦疮仍着艾头烧乃炷云艾头烧转使万世儿孙恨不消。

　　嵩乳和尚起龛栖凤岭云飞卧龙江月露白日不移轮青山常举步本自有来由不是无缘故不见爱才人取之必以度恭惟菩提堂上嵩乳密和尚泗洲阿个唐柴头穿得淮平牛鼻孔蒋八镏季是何人出格随乡不打哄嗥亭杖者原与同条新丰苗裔抽劫外之灵枝大好风光运寰中之宝镜如公初入诸方棘薮踏断没耳草鞋末登博峤铁门死尽偷心活路故能急水滩头夺竹篙而跳出裂石崖里藏古锦以春归晚香吹万里之海天硕果结上林之笑傲秪如者一笑落在何处咄咄多子塔前亲看取。

　　石冷举火召云石冷你今一口气不来也毕竟向何处去咦突然撒手令人惊咬断绳头别路行翻忆当年间吃棒于今痛快此生平杖人作么生助你转身吐气掷炬云大火流金曾不换千峰秋色月初清。

　　龙门峻上座灵骨入莲华寺塔击石鼓毒断偷心棒石头惊销骏骨重磨宝剑光射栖霞敛锷莲华薪传没缝藏机太速游刃应神还有知上座转身处么坐断威音开别眼密移爻象看飞龙。

　　杂着

　　安禅警语

　　从上诸祖凡有一言一动无非直指人心见性成佛曾不肯将文字名相义理知见与修证地位参究工程以昧灭人本来现前面目也使人能直下领悟此本来清净之心要不生一念分别是非圣凡善恶又何有生死迷乱苦乐颠倒之幻惑哉因人根思有利钝或直下便明或良久而悟或参究而入或困苦而知或积久而豁然或穷极而顿省此特机缘时节迟速不齐耳如人父子夫妇兄弟朋友原自亲密偶遭贼乱一时失散或跟随而不离或暂别而即会或经日月年岁而逢或有意而反乖或无意而偏合此皆不可刻定相见之时虽不可刻定相见之时然此求见之心决不能暂止乃终有会遇日也又如一丈夫有妻无子乃娶一妾周年即生一子聪慧有福相妻心生嫉妒见其子如毒物每思加害夫谕之曰你但不生分别此子即汝亲子异日养生送死皆得他力其妻亦自恨偶闻人言有能称礼观音菩萨者求男得男遂如其言至诚称礼甚切然妒心愈深一夜忽梦生一子奇特倍胜及长养成人连登科第乃以势利阴谋杀妾及子而亲子为显官偶遭横事亲子逃去丈夫忧痛而死妒妇亦抛家奔走饥寒困苦至为乞丐只欲觅子偶到一大河畔见子在小舟上即跳上舟其子惊堕水中妇随跳水救子流急水深奋踊不上乃大叫观世音菩萨惊破梦魂通身流汗还复大叫其夫与妾及子惊奔来前妇良久神定追忆梦中事及平日恩爱妒嫉命根一时迸断乃自悲喜感悔曰我悟也我悟也且拜丈夫曰因我有分别心妒嫉心故不信你直指之言若非梦里到苦极处投于生死海中大叫菩萨惊醒梦魂争得我顿悟此无分别之父子骨肉团圞哉呜呼佛祖岂不欲人直下顿明本心正以众生无始无明业识结习在心不能顿断若非百千方便煆炼其心使之自追自拶自撞自苦至于悬崖撒手绝后重苏孰能于生死杀活中得其全机大用乎今参禅人既不能直下悟此无分别之心则当参究佛祖言句话头如生冤家相似不能直下杀其所憎必须直往救其所爱使此憎爱之极奋断命根则　地一声惊回大梦不亦痛快平生哉祖堂怀白湛持二公尝立禅期约诸同志参究本分大事为金陵树一祖庭标帜闻予于灵谷结制特入山设供茶次湛公问予古人如高峰参悟履历及学人参究用心之旨皆扣关击节并欲予一语警策以发初机予因引高峰打破拖死尸之疑以至日间浩浩作得主睡梦中作得主无梦无想不知那个是主人公至于自己无可奈何处忽于枕子堕地作声乃廓然大悟自谓泗州见大圣远客还故乡元来只是旧时人不改旧时行履处如此一则公案何异妒妇之梦中见子悲痛呼号直至拼命入水惊破梦魂始乃大悟不复分别嫉妒而还其本来亲爱之道邪因聊书此以为抛枕惊睡云。

　　武夷山东苑晦台镜老和尚行状

　　师讳元镜字晦台别号湛灵闽建阳冯氏子父天载母吴氏生于万历丁丑六月念五日师生而颖拔有英侠气年七岁习书歌诗笃于孝友闻名利事辄厌弃之年二十一慕姚江良知之学因谒赵豫斋居士乃开发以性命根本更指见董岩古心法师机缘相契知有法华开示悟入佛之知见一事及甲辰年再参虎啸丽空禅师祝发深究楞严知见无见之旨稍有入处弗能决择遂谒宝方无明和尚呵为堕大险坑师归乃昼夜参寻看五灯会元诸淆讹公案几至死绝一日细看维摩诘经至此室何以空无侍者维摩诘言诸佛国土亦复皆空豁然大彻复于解行不相应处忽起诸疑又因阅圆觉经随顺觉性章乃一切疑情永拔再阅诸祖机缘势如破竹矣是年庚戌重九口复往江西参无明和尚于寿昌才相见礼毕便问曰元镜特以此事求和尚印证昌曰如何是此事师弹指昌曰犹可疑在师拂袖便出复呈偈曰识破不值半文钱可怜摸索几多年宗流尽是欺心汉说甚祖师别是禅昌看曰识得破果然不值钱乃令且去着明日茶次昌曰昨日公案尚未销缴师曰请和尚再举看昌曰你且道何处是赵州勘破婆子处师厉声曰和尚莫作怪昌大笑曰参禅要到者一着子始不受人牢笼也师礼拜昌因嘱曰子从此直去深隐自有机缘成就你若强出为人便可惜也即付偈曰正印相持时刻慎逢人惟勘印其心不依轨范通消息秪验生机是志真上下来因无忽略始终去就有诚明天然未具通方眼决勿私饶冒感承复曰向后逢人不得草草师礼拜而退乙卯年博山大师入闽大仰开堂师特访之相见次山曰礼佛着师端立山又曰礼佛着师把住曰那个是佛山曰者是那里来的师拓开曰者是那里来的山就坐师大笑便出少顷曰虽然如是不可草草复具威仪相见茶次山曰闻师兄亲见寿昌且道寿昌和尚当年命根断在什么处所师劈面一掌曰在什么处所山起身师掉首而出山乃曰可惜侍者不在寄下三十棒山即日上堂师将出众山即呼曰晦台谁叫你师出震声一喝山曰好吃棒师曰此是宿食不必拈出且道当时马祖一喝百丈三日耳聋是那三日山曰秋风多带杀秋露愈加寒师拂袖归众山曰你只学得一个走师不顾丙辰年不肖道盛因董岩谒博山大师受具后特往江西参寿昌和尚道经书林访故人余继泉偕入东苑见师师因问曰子在董岩曾闻博山拈提维摩经否盛曰曾闻师曰弥勒得一生受记作么生盛曰大有人疑着师曰你又恁么去盛异之向火次因举僧问古尊宿劫火洞然者个坏不坏有云坏有云不坏此意如何师曰你又恁么来盛乃折节过冬时方病劳苦双目几瞎且欲死师与继泉亲调药饵为救疗之有间师辄细究盛平生参证处及征诘五家门堂差别之旨盛恣意披其所见师感叹曰不期子乃能深入此秘密法门吾寿昌者枝慧命属子去也因即付寿昌源流并书偈云道盛群英祖德尊万古师钦承诸圣旨启我永怀思盛拜受明年即随师往庆寿昌师翁七十岁翁特勘验而印记之亦自深喜末年得此托嘱复示师偈曰信知自有那一着直俟机缘纯凑泊不假思议圣凡安乐忘斟酌受用宽廓翁明年正月示寂师向因书林余继泉居士延居东苑静室间亦来往武夷虎啸城高继泉弟太学犹龙率诸檀护曰寿昌既没则东苑当出世矣时庚申冬力请师于一枝庵开堂师强起就一枝开法解期即辞归隐武夷誓不出山师构室于最孤绝处名石屏岩常随采汲行者二三人而已间有衲子拨草参求者师佯为不采如痴如狂自歌自咏或有逼拶不得已者师喝曰你者秃厮失了魂在者里作么又策杖绝险处蹲坐僧曰和尚在者里作甚么师召曰你上来我与你说衲子疑讶望崖而退师每多病至庚午年忽疾作时二行者在侧曰和尚臞瘦不食病甚危也有何施主弟子有何亲友邻人可速呼来分付后事师曰我从来无亲友可分付行者惊曰我等如何区处师指静室前石屏岩下曰此处可以埋我要不必如何若何行者曰设使死了埋了又作么生分发师大啸一声曰恰好也再问已蜕去矣时当七月十三日子夜行者乃走建阳寻亲友为安厝后事不肖在浦城闻讣乃惊起即奔石屏岩则师已示寂三月瘗于所指之石岩下矣师世寿五十四僧腊二十六有语录一卷山居诗集一卷盛见师全身虽已安土然未及造塔因作祭文云呜呼吾师乎吾师乎惟师生平奇崛脑后见腮处俗而恶发痴迷居僧而毒侵狂騃尝于寿昌门下击碎骊龙之珠还于博山社中拗折羚羊之角我昔亲逢异路勒回十影神驹幸能独步层霄翀起九苞瑞凤故师五十四载凡圣莫窥其涯垂手入廛混劳侣而愈峻转身出类栖岩壑而弥孤迄今秋首告寂武夷举目了无寸亲侍侧徒有二士临行长啸一声惊惺千峰就地草埋三月讣闻小子随即奔命四顾孑然木落泉枯云飞鸟没山中狐鼠竞争残食之余野外豺狼强据空岩之穴所恨未获茶毗永作千灯慧照终当铭塔远彰万古徽猷呜呼大法机缘不易酬再来完此未了案如斯告奠伏惟尚飨祭奠毕即书此文于宝舟静室复嘱之曰兄为我守护师塔吾当策杖中原一行俟后归来完此大事因即述其大略为吾师始终之实状云崇祯庚午长至日书于武夷虎啸洞。

　　武夷石屏岩塔地记

　　吾师东苑和尚向隐武夷石屏岩为人孤峻衲子无能亲依独二行者服勤庚午七月欲示寂先指石屏下地曰我死须葬于此俄大啸一声而逝行者走于建阳报其侄甥辈遂厝师于指处三月后盛于建州始闻讣及奔至山行者亦去矣盛登穴礼拜观之虽不知堪舆亦觉奇异遂作奠章并托人守护自以时机未至当以行道始不负祖父付嘱也庚辰黄元公与盛拟迁灵骨于寿昌及同到山见三十六峰之秀九曲来朝之奇公乃惊曰此殆天授也虽为天下三十六洞天之仙地既有三教峰而大隐屏为朱文公得今石屏之逆龙为东苑和尚得岂非山灵之有待乎因相与作祭文以表之武夷从来无宗门人今得先和尚灵塔在此则武夷开山第一祖也公后更为塔铭特揭明之不期时世多变至太平时乃托建州太守吴公崇安令殷公为先师造窣堵波及塔院又为兵火所焚前年因余继泉嫡孙兴标者相从于博山剃落命往重构石屏塔院仅为草屋彼偶于先师族侄处得石屏放闲集又于彼俗家得玉函秘要有涅槃和尚钤记曰武夷久作神仙府更应兴王崇世儒三教中峰能迥拔西坤逆有卧龙居曰此中当历世出诸圣祖在逆龙为最奇也乃诧异此地与彼钤记券合特持于梦笔盛甚怪之风水之理甚微虽有称赞者皆浮夸之辞未足信也况世间功名美器造物不与人全余何人敢掠天之功谬为己有不亦重损其德乎即今有司马头陀指百丈沩山为万世祖庭而涅槃和尚指雪峰为千古法窟与武夷为三教圣地亦必于后世始信其说如九曲龙潭之出赵王与大隐屏之出文公此虽可信而西坤之宅何敢据为必在此邪涅槃即曹山寂祖同胞弟国欢文矩禅师之别名以其有涅槃秘要行世故也盛不肖不能亲守师塔罪莫此大今特命敏之讷子归武夷以奉祀石屏先师塔乃引前事以鼓其志趣使始终坚密成就祖庭安知后世不以成验为此记之不谬以遗厥远嗣哉己亥春日不肖盛书于皋亭鹤飞处。

　　自叙年纪略

　　杖人自万历壬辰生于闽浦城张氏九九山房至庚戌十九岁见大父归寂有感走庆源求孤舟和尚出世是冬获归迫极闻猫叫有省辛亥走书林瑞岩求识源和尚剃落冬复捉归壬子春乃就本邑随师住梦笔山癸丑春誓死闭关因见百丈再参公案顿彻马祖机用有梦笔集丙辰参博山和尚于董岩受具有机语是冬病于书林遇东苑和尚投机有嘱丁巳春到江西庆寿昌和尚七十寿亲承密印有机缘冬往金陵因待兴寓鸡鸣戊午春因优昙无方寓报恩因僧录袭明寓天界南庵会焦漪园太史诸公有问答因戴今梁观察邀到广陵会父弟勒归闽己未春因福州曹观察陈侍御林都谏诸公延于罗山结社秋寓玄沙冬因狮林欲偕隐九座到国欢翠林留结制庚申春返建州柯氏诸公延主云际山辛酉赴看东苑和尚开法仙亭及归武夷壬戌偕黄心镜省博山和尚会诸友度岁癸亥春遇孤舟和尚随往峰顶礼养庵和尚及归龙泉西寺度夏甲子寓柯督学家会漳泉诸公谭经济乙丑寓斗峰阅藏因杨樗若孝廉延于龙岩丙寅归梦笔会云门湛和尚及尔密诸友有唱和诗丁卯值父弟死襄事戊辰因王大光寓光孝及黄华会诸孝廉文学论佛圣奥义己巳欲隐匡山为雪生诸子留建不果有笔华影挥鞭影庚午于梦笔值金粟密和尚应黄檗因费隐诸友有书往返敲激秋东苑博山二师相继灭度冬奔至武夷居虎啸洞作千灯热西来草辛未春因崇安蓝昆石彭本之二公延于别业遭大病复归梦笔乃作寿昌法印记壬申拟往嵩少初到武林会黄元公不值寓宗镜堂晤吴惺阳诸公有西湖草因宗印挽上径山静室作三古诗三百首有双径草因大石来同往金陵寓铁佛碧峰会鸿胪顾惺而诸公作碧峰赞有白门草因遇友人澹然拉到楚黄天台会耿九一乔梓及守开法印求授戒结制有植圣草台山草癸酉秋到麻城因不违支浮公楫诸公留新禅会梅中丞及允中请到白臬作道一塔铭及寓鹫山有楚山草甲戌春往颖州寓圆通会张李王宁刘韩诸缙绅及鹿门法师留结制有颖水草乙亥春拟应寿州方侍御藂桂之席遇流寇大乱破颖州诸城因偕鹿门到霍丘化城作三互别传拟寒吟夏因修竹请至六安齐头山复因商城汪太仆诸公请于北禅开戒说法秋因心融同大运延主龙湖会李冢宰梅中丞陈司寇周司马诸公请宝筏开堂有录作宗门盟值寇乱以直延于黄檗结制有录丙子秋辞往江西扫寿昌先祖塔因阒然诸公请主其席丁丑秋应新城黄元公诸护法请于各大刹说法有录冬邓太史涂司寇诸公请主福船山结制有录戊寅秋因黄元公偕李冢宰及江西诸护法请主匡庐圆通作尊正规五灯热诸录于南康归宗九江能仁皆有法语著作己卯夏往楚慰李冢宰建芝佛上院遇寇与诸公定守御策法有西陵别录冬因蕲州荆王请于内庭为世子宫眷授记说法以归匡庐庚辰夏应刘尚宝诸公泰定法席建安王请上蓝开法有洪都语录及于临川因陶明府诸公留于天宁净名说法有录秋应闽仙亭檀越余公及黄岩期有录结冬于董岩净名庵有建阳语录辛巳春应鼓山请结制作会祖规鉴有语录冬归福船寿昌过五十岁壬午夏寓南昌饶净念金粟园有录冬归圆通癸未夏寇破武昌因王稚公侍御何养纯副总同到金陵寓长干寺会三昧师契玄诸公乔王诸司礼及陈侍御请于报恩大殿上堂复延于西华门选圣林因王福山诸大司礼魏国众宰官及印海容源延于灵谷结制有录及李小有诸公所集癸甲全提甲申春车高诸司礼延于兴善印吾处结制有金陵录忽遭国变遇新圣登极天下奠安阮圆海蔡明藩诸公及湛之法侣延于祖堂结制及论学有录秋因姚愚谷到西湖寓凤林寺上堂往云栖扫塔有普说因余未也方子九江道阇邦玉诸公延主黄山光明时以径山有故徐大玉吴若谷诸公会余杭邹明府及吴江诸护法请主此席是冬杖人年五十三岁也因诸子问历履事昔在福船已与黄元公备述之矣今复叙其岁月以作年纪之略按诸语录则得其详也吾尝云人遇行事每自畏逆怕难及述行状求一逆境难事以表习险心亨不能得也予所处逆顺之微不可暴举若以全机大用杀活圣凡比吾于古人则笑杀铁昆仑矣末后一着尚看下文珍重珍重。

　　附塔铭

　　　　传洞上正宗三十三世摄山栖霞觉浪大禅师塔铭(并序)

　　宗门自世尊拈花迦叶微笑遂开西天四七东土二三之祖曹溪一滴思让分流厥后五宗岳峙而二桂独昌洞济代兴互有隆替至明嘉靖间其道寥寥几不闻矣先辈叹之寿昌崛起好山不独挽洞山于逆流实乃揭心灯于再朗东南宗风蔚起岂不赖此老人乎昌得博山大震海内东苑山隐武夷得之吾师觉浪大和尚师出伟然龙象杖钖所到雷厉风驰世出世间无不摄化宗说兼备言行双律真法海津梁人天正眼可谓金声玉振道光德辉者也呜呼至哉按状师讳道盛号觉浪别号杖人闽浦张氏子父存三居士师生而颖异幼习举子业年十五入赘十九因大父坐亡有疑遂生出尘想求庆源孤舟榕公出家不果疑益切偶于街次闻猫堕声有省因瑞岩识公过浦密求剃落栖邑之梦笔山誓死掩关读高峰枕子语若相印合复于倒刹竿等句有疑迷闷成病乃取古人未悟既悟机缘返复参勘一日阅百丈再参语不觉辗然曰者马驹亦复蹋杀天下万世人也及见寿昌颂临济三顿棒头开正眼何尝传得祖师心语大叫曰此时尚有若而人乎我当往嗣之始出崸之董岩从博山和尚受具问从上佛祖行履不契辞往寿昌道经书林见东苑和尚投机遂折节过冬因一病濒死苑亲调药疗之有间苑究其生平参悟及五家堂奥之旨大惊曰不期子深入此秘密法门吾寿昌者枝慧命属子流布去也因付寿昌源流并赠一偈师拜受遂随苑礼寿昌和尚重重参证昌颔之自是荷担大法当仁不让初下金陵与焦太史周海门曾金简诸公游大有敲击诸公重之未几寿昌示寂东苑说法书林师归省觐曹能始诸公请师于兴化开堂师时年二十八而提唱卓然古德也期罢复上博山与山问答雷轰电掣山奇之殆所谓智过于师者邪云门湛和尚入闽留梦笔三宿论法门近事多激扬门叹之金粟密云和尚过浦师投书有源流拂子滥付非人之语密回书云上人何处见老僧滥付且尽大地谁是非人者试指看若指不出自合县梁缢死梦笔山中师睹大笑曰焦砖打着连底冻也并刻其言行世未几密公住天童父子辟妄诸书出海内始讶之东苑博山两和尚一年相继入灭师得讣大痛有风穴深忧之感乃一杖复出闽殷殷为法求人楖栗横担席不暇暖四方启请狎主名刹如楚之李太宰梅中丞陈司寇周司马诸公请住龙湖蕲州荆王豫章建安皆延说法内庭江右黄元公司理邓太史涂司寇诸公请主寿昌福船及匡庐圆通如金陵魏上国及王乔司礼倪朴庵陈旻昭蔡二白李小有诸公请主灵谷天界报恩祖堂如虎林姚愚谷方子凡及徐太史诸公请住凤林径山特为云门湛和尚入祖堂请雪峤大师归千指法筵胜会得未曾有十千高步万里香花未足以喻其旺化也师乙酉离金陵丁亥复还天界应太平请会有嫉师者以原道论下师狱师不辩居圆一载着金刚诸书见意陈太宰遣人省师索偈师书问予何事栖碧山诗遗之太宰嘉叹不已谓其蒙难不惊视生死如游戏虽大慧觉范诸公不是过也事解金陵诸护法请主摄山栖霞师欣然有逸老计未几受博山请命笑峰然公代座及嘱无可智公高座掩关二公弃缙绅而游师门久矣师过嘉禾谭埽庵诸公延师天宁龙湖各刹说法因睹费隐容公严统复还天界修传灯正宗以卫大法及博山梦笔出陈匏庵诸公请主皋亭崇先闻竺庵成公重兴寿昌推双峰存公住持特为上堂举扬未几吉州李梅公刘平田诸公请主青原师命笑峰然公住持诞日上堂历叙生平浩然长叹有法界不容吾自委敢推娄至与威音之语时师年已六十六白睹法门衰落能无中痛乎谷语轮公监院念师年老复持金陵诸护法书请归天界故晚称天界和尚师因报恩大藏板朽命松影麟公募修嘱石溪杲公较刻休夏毗卢阁偶示微恙命移钖禅堂旧方丈一日旦起礼佛毕特开示大众回寝室饮茹如常亭午取纸笔作五位颂至偏中至云万象指头明卓异纵擒不换机何利掷笔而逝供堂中三日始入龛颜色不变观者如堵陈旻昭侍御周凝图司空请三谊和尚掩龛江南宰官居士及衲子善信无不悲号如失慈乳海内士大夫同诸方知识作诗制诔千里赴唁感叹法门梁水之摧也师生明万历壬辰十二月十六示寂清顺治己亥九月初七世寿六十有八僧腊四十有九嗣法弟子二十七人记莂居士四人往来问道及归依缙绅孝廉文学若干人得戒剃度弟子不可数计师说法四十余年坐道场五十余处著作百余种皆载师全录将奉师龛建塔竺庵成公与众三卜皆得栖霞遂全身归葬千佛岭下之右延庚挹辛既竣竺公述师行状丐余年友陈旻昭为塔上铭以旻昭数十年金汤从师患难流离知师之详无出其右者会旻昭即世稿未就乃命余谟卒业谟忆五岁时随先老父宫谕公礼博山和尚于皖城迨乙酉京师南还矢心白业始随先府君谒师金陵戊子居庐复谒师于余中丞济生庵述先君临终梦幻泡影一空依旧▆天明镜语师为升堂及后谒师皋亭晨夕参叩屡多机筹自谓疑团终古破师时赠偈有夺却南泉老爪牙之句则谟于师数世渊源法乳之仁可谓不浅矣且与旻昭为一人交不敢以不娴辞窃观唐宋以来举扬宗风代不乏人其间儒佛兼总者惟明教嵩觉范洪然犹不无二岐若师则易象诗书乃至老庄诸子百家并世谛文字偶一拈提言言妙谛谟尝服膺真儒必不辟佛真佛必不非儒二语以为名言然前此诸儒崖异未免角立门庭即宗主高自标诩多轻外典自姚江倡学以后龙溪海门诸公始不讳言佛若以儒说谈宗上下千年独我师一人而已盖东鲁西竺两圣人此心此理之同不容终秘者也至于师之升堂入室大机大用杀活纵夺如金翅鸟直取龙吞如大将搴旗探囊取级故衲子即久参宿学亦多望崖而退彼以师梦笔非人之辞为两家方枘者安知古人当机作用别有出身路邪故师拣魔辩异拓述传灯正宗诸书源流所系笔削谨严然不肯轻遗一真参实悟之士至语及济宗出世诸老未尝不极力推毂岂末法诟诤我见峥嵘之辈所能窥其涯涘哉竺公之状师曰师虽嗣法洞宗五宗并举主盟佛教三教并弘非阿私其所好盖实录云谨依状序其大概合十稽首敬为铭曰灵鹫拈花首传叶祖少林溟泛始辟东土五叶二株天撑地拄几危之间岂不握吐卓哉洞曹声振寰宇突出好山壁立风雨博山东苑兄龙弟虎吾师嗣之一麟独武开正法眼滴师子乳如大火聚如涂毒鼓触之魂飞闻者毛竖杖钖至处海岳惊舞法幢云兴肃规凛矩重兴宝镜新镵鈯斧拣异辩魔针聋鎞瞽全提向上验主中主横担楖栗高挥玉尘吴楚闽秦缁素争睹五十余刹慈心婴抚金汤霞簇法流川组道扶圣教名正灯谱宗集竺震文宪邹鲁临难不避遇嫉弗怒流水桃花萧萧起舞垂老益坚悯世益苦适然谭笑坐脱凤坞双树潜辉金河影栩两间哀恃百灵泣怙屴崱伞峰六朝仙府千佛环坐俨同玄圃浩浩长江亭亭窣堵我师高风千古万古。

　　菩萨戒弟子大印皖城刘余谟顿首拜撰住栖霞嗣法门人南岳大成立石诸山嗣法门人并记莂居士青原大然　虎跑大瑸　寿昌大存　　大峻　寿昌大浩　廪山大智崇先大奇　天目大闻　弘济大健洞庭大灯　仰山大英　福山大宁　　大别　兴国大忍　枝山大选明招大补　蒲涧大韶　青原大权天界大玺　报恩大麟　大量普济大龙　祖堂大杲　黄檗大嵩上塔大文　　　大玉　安隐大充李公长庚　陈公丹衷　凌公世韶毛公大斧

　　天界觉浪盛禅师语录卷十二(终)
