嘉兴大藏经　万峰童真禅师语录


　　童真和尚语录序

　　迦文之道自菩提达磨来我东华至临济为大振径山为再振山十四传及明启祯间而有聚云吹万老人宗风丕显声藉一时吾蜀自宋元以来未有能或之先也老人高弟有三首曰庆忠铁壁禅师如圣门之颜子予童时即闻其名锦江玉垒上至王侯卿士下及黎庶编氓无不钦承折服师出世三十余载均嗣法者自朝宰士夫而外亲承入室仅十八人童真和尚居第十焉师乃吾郡相国江公之后太守年伯海筹公之少子也与予称世好师自髫时颖异绝人能目过成诵予尝下之先年伯靡不以隆显是望而师淡如也三十年来雁杳鱼沉辛酉之春客有来京师者以师语录见示予且骇之始知师荷担释门为一代知识承径山之后矣尝忆予与师窗下时每谈世外空宗之学则津津然而于政事文章则藐焉颐伫退而与家君言之安知今日之举岂非畴昔之意也哉信之出世丈夫果富贵功名之所难单威武贫贱之莫屈移先儒之言诚不诬矣间读传灯见崔钦因缘谓出家乃大丈夫事虽将相有所不能予以为妄今觐禅师以高门华胄如是体才蚤能摆脱红尘秕糠富贵上跻祖域成一代之宗师岂非大丈夫也哉予也桎梏一官碌碌尘劳日月逝兮去师远矣何时解此束缚与师相聚于古松流泉间一洗尘缨是所愿也至语录一道予且未梦安敢负水河滨置粪佛头聊述师之始末为同人辈一臻劝善云尔。

　　赐进士出身前翰林院太常寺少卿今奉　旨巡抚江西户部左侍郎郡人刘如汉撰

　　万峰和尚语录题辞

　　大慧老人说法如云如雨语录三十卷具存龙藏参学家尊为天球河图一披其书宛若面命耳提传灯所载能有几人窃怪其嗣裔寂寥净慈以下不见灯录意必有默契潜证克家嫡传者隐于山陬海澨如西山大梅其人而吾又未之见也今年公车罢后自孝昌抵汉阴买舟东归借宿九莲僧舍或谓予曰此间有一禅师嗣法大慧子知之乎予愕然曰天下宁有是哉大慧去今五百年矣安所授受得母谬欤或者英彦挺生从大慧录中打失眉毛饮水溯源不忘所自因而遥承如古塔主之嗣云门者殆未可知也次日走晴川诣卧云问所谓童真和尚者阒然不在止晤一云水上人坐而询焉答曰非谬也亦非遥承也盖大慧之嫡嗣隐于梁岷之间累代不绝元元本本灼有定据此则其后裔耳予益加迷闷愕然曰天下宁有是哉大慧去今五百岁矣绳武继徽灯录缺如即有授受安所凭借欤终夕踌蹰不遑安寝诘朝再走晴川诣卧云披帘启户而童真和尚俨然迎焉观其状貌庄而且和聆其言辞条而有章考其付受之次第自西禅需传鼓山永永传净慈明明传苦日益益传筏渡慈慈传一言显显传小庵密密传二仰钦钦传无念有有传荆山宝宝传铁牛远远传月明池池传吹万真真传铁壁机迄十五代确而有证阅其祖先之录畅而有文广而不杂宏而不肆既乃读其开法之语与赠答之偈豁然而旷达秀外而惠中波澜大见识宽所谓善说法要称法性说其母乃大慧再来乎不然何以酷肖若祖也嗟乎今天下绍临济者虎丘一枝独步震旦而已即断桥而下犹且若存若灭浑无稽考矧慧祖之后久而鲜征其能免于悠悠之疑论乎然则童真和尚当绝续之关履方新之会振千载已坠之绪乘一丝九鼎之势危同投子微等风穴挽颓纲而振新猷剪稠林以扶落晖予安能不重望之和尚哉其函出之以告丛林母令径山窌塔久淹丰草也。

　　康熙丁未孟夏吉州学人屏山李道济龙孙和南题

　　目次序示众法语真赞偈颂机缘杂着宗统颂华严圆顿颂湘山颂古

　　万峰汶翁童真和尚语录卷一

　　侍者德林记

　　住湖广德安府孝感县简堂禅院语

　　康熙七年夏六月师在鄂州大别山卧云庵受请八月初九日进院。

　　三门　一椎便就已落二三把断要津不通凡圣既不通凡圣作么生入山僧有个方便汝等一齐随我进来。

　　佛殿　坐断报化的人且向左边着扫荡建立之士且向右边着新长龙到来不图色色丕显且要齐整门风旋顾左右云我观法王法法王法如是。

　　护法殿　师良久云此是吉祥处此是解脱处是止处集处汝等一齐来到如一不到笤帚柄郸与三十。

　　祖师殿　日月星辰趁向西山川草木趁向东你者一队无孔铁锤置之何处高声云且待冷来看。

　　僧堂　烹佛烹祖大炉韝锻凡锻圣恶钳锤要汝诸人立地构去两肩荷去若作佛法商量说甚镇州出曹门。

　　方丈　八万四千金毛一时擒下九十六种异类扫向一边新长龙到来不贵屈辱家风且图天下衲僧永脱窝臼个个[髟/吒]髿地喝一喝。

　　上堂至座前拈请疏召大众云澴川诸大护法从不思议尘劫以来所积光明种子自古及今更无一人正眼觑着今日于没所见处偷窥一看只得无地藏身文彩弥露诸上座还见么若见不劳山僧特地举扬乘便下坡正在此时如或未然不妨通一线道喝一喝遂升拈香云这瓣香光凝四域润泽两间赞高厚之勋猷续羲黄之鼎算热向罏中端为祝延
今上皇帝圣躬万岁伏愿金轮倍御宝马时临又拈云这瓣香卷舒自在纵夺临时奉为蒲朝文武本省护法在隐在显诸大金汤现前四众等惟愿夔龙再▆歌南风于舜田伊吕重逢颂棠树于周道末上拈云前月卧云已曾熏着事无重科捡点将来未为分外敬为　现住西川重庆府巴子城东治平堂上传曹溪正脉三十一世庆忠老和尚以酬法乳眉山和尚白椎师拈拄杖画一画云不得过限众中有作家战将么僧问简堂重兴法令初行把住关头如何进步师便喝进云且莫漏泄师又喝僧归位师复喝又僧问一曲阳春若共相和只如泗洲大圣扬州出现意旨如何师云萼前柳后溪西溪东进云为复神通妙用为复法尔如然师云山僧从无这个消息进云明月堂前无影木卧云深处露全枝师云你看亦无分进云高提祖印法幢始建且置心一上座迎登宝位一句又作么生施设师云山僧正答汝进云人天有顿去也师云这一箭射不着　乃云善言言不及处切忌商量善迹迹不到处罔通消息露迥迥山明水秀风浩浩日往月来只得忘声于色忘形于物衲僧门下正好买草鞋行脚不见道善言言者言所不能言善迹迹者迹所不能迹既无言又无迹长龙拄杖子无端恶发直过恒沙世界之外惊动妙喜佛土三千世界刹海震动不动如来出大音声普告四众过此无数阿僧祗世界有国名娑婆刹名长龙新长老出世惯打葛藤蓦收杖云今日刚才入山入事朱尽无端脱空妄语成甚么事不见道真龙行处云雨自随喝一喝下座。

　　进退两序上堂拈拄杖云辨龙蛇眼擒虎兕机固是衲僧日用寻常事新长龙号令初行条章约法不同小小所有僧堂里风穴厨堂里雪峰客堂里重显磨房里法演净房里佛日侍寮里洪准一齐归向拄杖头上任渠宽行大步随缘自在且道奇特在甚么处靠拄杖云有意气时添意气不风流处也风流。

　　开罏上堂僧问罏韝未开寒光寂寂钳锤既动烈焰腾腾淆讹在甚么处师曰还闻流水声么进云不设二途的到来作么生锻炼师曰半是秋兮半是风曰若然剿把断要津针劄不入去也师便打僧喝师又打副寺问三十年家风安置何处师曰茶盐钱该多少曰作么生用师曰你分上事也不知曰太平本是将军定聻师曰还要第二杓么　乃曰譬如雁过长空影沉寒水天衣老人大似钉桩摇橹看来看来果是果是何以故一二三四五倒指河沙数雪窦闻之直退三千里缓缓道个拈却一去却七上下四维无等匹。

　　当晚小参喝一喝云便恁么去伫见冰消瓦解大众各自归堂又喝一喝云全生全杀双放双收入林不动草入水不动波复喝一喝云密能如是当下插标绍立宗绪合水和泥便向一茎草上现琼楼玉殿更无玉殿琼楼之量召众云昔临济老人于河北建立黄檗宗旨据他本文约有四喝山僧是他直下远孙于兹建立临济宗旨只用三喝汝等诸人若于三喝之下构取得去便知从上本文元无少剩如或未尔不免泥水葛藤重理旧案所以道有时先照后用有时先用后照喝一喝云当时会中若下得这一喝免被后人捡点又举四喝四宾主三句料拣等师又喝一喝云当时会中若下得这一喝亦免被后人捡点复喝一喝云自唐至今有无数善知识出兴于世拈提者不少其实发扬先圣本文者能有几人今夜与诸人同在山中激扬斯事不合傍若无人敲骨打髓平空锹窟平地挖坑引惹将来重重捡旧幸山僧有个出身之术且如何是出身之术听取一颂声前一句无消息便见龙门万仞高昨夜波斯穿市过蚊虻睫内鼓波涛连喝三喝下座。

　　杨侍御生日请升座竖拂子云此是不生句是不灭句是无上句是无等句如天普盖如地普擎所以大复居士于此乘智慧乘而以翰墨作诸佛事如游园观左逢右遇在在成就霆翻云汉瀑泻千江此个时节便与三世佛祖同一眼见同一耳闻同一鼻嗅同一舌尝同一身触同一意思纯一清净无二无别长龙今日转此无二之法奉为侍御公七十之辰惟愿色身清净寿逾太▆十方三世诸正遍知而作证盟一切灵祗同垂加护喝一喝。

　　治平老人计至上堂正法摧正眼灭百亿山河空索索见么　庆忠老人道播寰宇四十余年偶于前九月念一日灭度目睛齿骨不坏金刚锁骨数茎五色舍利无数巴蜀大震昨竺峰和尚音至始获哀闻者老子一生惯用不平欺他汉地窃幸如今和根剿绝不肖儿也只得从傍助喜且道如何助喜泪随流水急愁逐野云飞。

　　挂真拈香这尊慈无向背以生死为解脱之场以去来为游戏之地平生雾骤云驰电锋雷句未足观光独是末后一着非干论戏缓缓道得个似打瞌睡哀哀。

　　佛成道日升座纵横截毗卢之印断送浑家剔脱开少室之门风情越量若也于斯提去何劳扣户椎门更若带齿沽牙未免重楼次第先佛仪式权且听着至晴川礼先老和尚舍利拈香师以手指舍利云者一颗从来动他不着为甚落在晴川江上一众悉见悉闻旋顾左右云五九尽处又逢春。

　　迎舍利还山润上座请升座拈拄杖东觑西觑曰长龙不济到处觅先师灵骨乃举舍利云者个若是辜负先师者个不是辜负长龙是与不是一笔勾下汝诸人还见师翁么复云今扆比丘如法为先老和尚修设清供山僧特为举扬须知此供不从天得不从地得不从人得毕竟从甚处得良久曰释迦既然皆拱手何愁弥勒不攒眉。

　　解制上堂破落门户件件缺短盖古之尝兄弟东去西去总为云堂少剩不消老汾一陌纸两块肉断送精魂庆快平生还知么旧阁闲田消息在苍池夜静月华来。

　　戊申夏四月东明高峰二大师持　庆忠老人信衣至上堂东明和尚度衣师拈示召大众云此是庆忠老人末后全提消息遥自锦江发来到者里争敢辜负遂披搭云也要大众相委喝一喝遂升座拈香云者瓣香全生即杀全杀即生昔年太平山中宝胜院里深遭毒辣至今气骨犹寒只得尽情抛出敬为。

　　现住西川治平堂上庆忠老和尚以酬法乳高峰和尚白椎问话毕师拈拄杖卓一卓云向上一路迥绝罗笼喝一喝云末后一着全无消息既绝罗笼又无消息直下如吹毛利剑谁敢当头拟犯其锋伏尸万里到者里还许你向高高峰顶立深深海底行得么还许行棒行喝拈椎竖拂得么还许丝来线去带水拖泥得么硬纠纠活卓卓孤迥迥峭巍巍所以道恁么也不得不恁么也不得恁么不恁么总不得便恁么去尚隔千重直须高悬钵袋放下铁枷着著有出身之路始见衲僧行履且道如何是衲僧行履从前汗马无人识只要重论盖代功喝一喝卓一卓。

　　住德安府孝感县高峰禅院语

　　康熙十七年戊午闰三月十二日孝应两邑绅士请师住高峰禅寺。

　　三门　十方无壁落四面亦无门伶俐汉欲知高峰室里事须向此间进步。

　　大殿基　师以手指基座云这一尊巍巍堂堂底古佛向甚处去也诸人还知么且向驴粪堆头识些气息始得。

　　后佛殿　前面是无相底遮天盖地后面是有相底烜赫今时山僧今日到来一笔勾下且向冷处着把火遂大展具三拜。

　　上堂僧问选佛场开心空及第如何是向上事师曰脱壳乌龟飞上天进云和尚莫瞒人好师曰汝且礼拜着僧便拜师曰莫道无事好又僧问四众云臻放光动地如何是高峰境师曰春日晴曰莫是目前事么师曰黄莺鸣曰如何是境中人师曰更听落崖流水声僧归众　师乃曰春日晴黄莺鸣更听落崖流水声汝诸人直下构取得去山僧未离晴川时已与相见了也武昌府亦与相见了也及至到来击动法鼓特地周遮又见个甚么所以道欲识佛性义当观时节因缘即今是甚么时节蓦竖拂云见么击法座云闻么闻见分明是个甚么若论此事在天同天在地同地在圣同圣在凡同凡既一切皆同为甚有凡有圣有地有天只为不了目前所以大道寥寥知音者少还知新高峰落处么老僧笑指猿啼处更有心踪在上方。

　　师四十岁两邑善士请升座拈杖曰本自无事从我何求老夫耄矣何不有事令无事无事令有事是谓净佛国土成就众生锦上铺萼三五重是以山僧四十年来只要寻个不受人瞒底便了由此自西而南自南而北从两浙过吴门历晴川渡澴水而今踏到高峰顶上无端被孝应两邑众居士强推上曲录床头又非迦维降日岚园示期要向那边开口复拈杖曰只有这个知端的从教暗里自抽枝。

　　庆忠老和尚小祥拈香举南泉为马祖设斋乃谓众曰马大师还来否明洞山作沙弥出众曰待有伴即来泉曰此子甚堪雕琢山曰和尚莫压良为贱去年此日治平堂上老和尚涅槃今年此日不肖至善于此千华院中不庄伸敬且道众中还有洞山奴么出来为汝证据如无不免自杜撰去也祖堂既有空界月何必重挑不夜灯。

　　师到蓝田曾谢杨王领阖镇居士等请于护法院升座僧问钟鼓交参四众云集琉璃殿上谁是知音师云重叠关山路进云只如国祚王化野老讴歌法王正令涂毒当轩与么时相去几许师云一箭中红心大地无寸土进云即今众居士迎登宝座利生一句又作么生师云老僧今日失利又僧问四众云臻请师升座如何是第一句师云你年高多少进云亘古亘今师震威一喝进云还有么师云你不会退去乃云向上一路千圣不传喝一喝云白云万里向上一路千圣不然又喝一喝云白云万里昨日有人从天台来却往南岳去复喝一喝云白云万里老僧不是近代师僧攒华簇锦四六尖新东册子上抄来西册子誊去磨棱合缝斗凑得恰好以当宗乘玷辱祖家不少咦若不是陷了华山八十一州揭开顶门正眼的敢在人天众前开张大口你辈茄子瓠子须识些痛痒始得喝一喝下座。

　　象山华严庵说戒升座竖如意云老僧到此正觅起处不得从上诸圣百计提撕亦何尝动着些子所以象山门下田地稳密石头土块也解放光须是明取始得若也依稀仿佛何啻云泥寥远不免向第七第八中按本宣科俾汝诸人渐次增进回向圣伦自纳一场败阙那里是败阙处先佛仪式权且敷宣。

　　上堂举长沙示众云尽十方世界是沙门一只眼尽十方世界在沙门眼里又道尽十方世界是摩诃般若光光未发时汝等诸人向甚么着倒师云大小长沙五脏六腑一齐披露老僧看来正是短贩经纪汝诸人还知节络处也无听取一颂两株桃杏映篱斜装点商州副使家何事春风容不得和烟吹折▆枝萼。

　　说戒上堂僧问法鼓初鸣万灵稽首释迦成道今古亦然和尚升堂获何功德师云驴捡湿处以如何是戒师云驴捡湿处卧斯言更不差如何是定萼雨满庭空如何是慧师震威一喝进云虎逢山势展威猛去也师曰且信一半乃曰四来咸集法鼓冬冬▆惜勤劬只得以紫磨金臂擎钵至梵宫取彼香饭渐展入地至金刚轮际取被甘露得心自在者乃可同食虽则如是只如东毗提诃行益西瞿耶尼纳履非非想天今年是甚么历日乃曰萼簇簇锦簇簇复举先师住平都上堂惯弄灵蛇之势赫赫万层活捉生马之威昂昂千里撒缦天网打称意鱼放破空矢落翀霄鹤点即不到到即不点师云扶竖济北门风重闲双径法眼须是与么始得然有一处毕竟捡点不到那里是不到处待汝诸人亲见千华台上赫赫威光的自然分晓复说一偈我观智慧藏光明无不烛诸波罗密门一切自具足。

　　丁卯六月十八日师诞期蓝田起名众居士请升座问话毕　乃曰我于过去劫中以平等印印一切法无有少剩值兹贤劫第四尊释迦文佛像法之中丁卯六月于兹蓝市丛边安邑界内未敢以阎浮檀网相光手发此宝函俾汝现前诸人各各证入平等本际获妙觉心虽则如是仔细捡点将来老僧今日失利不少那里是失利处喝一喝下座。

　　小参参学之人大须仔细非以一事一理一法一行而能决了成办乃于一切事一切理一切法一切行细密确明打屏净尽还有大法宗旨不同小小夫参学者须从捷径省力处劳心苦志先圣砺齿磨牙教人于活句下搜求良有以也敢问诸人何名活句乃拈拄杖云汝等诸人一齐向这里断送始得所以屏山居士折里一举虽为青原雪焰二公发扬实为末世参学之本观渠发药如老吏断狱是非立定看他从始至终不死在言下若大法不明宗纲未透者亦难委悉录中所举如南泉牧牛风穴上堂与圆悟无尽洞山临济雪窦云门诸语剔抉殆尽至风穴一则犹为关键老汉昔在晴川与渠邂逅时虽未尽发蕴底已知渠非常流可测也今年润能二禅自西江回携折衷一册老汉阅罢时润在侧乃顾谓曰屏山先得我心先我而言迩来据位称师者十个五双难脱此圈缋老汉见渠提风穴一案良快人意忍俊不禁亦欲从傍要与古人相见遂举风穴上堂若立一尘师曰杀人须是杀人刀家国兴盛师曰行住坐卧甚处去也不立一尘师曰活人自有活人剑家国丧亡师曰从来动他不着雪窦拈杖师曰头上霹雳足下电光还有同生同死底衲僧么师曰杓柄却在长龙手里所以风穴和尚系临济老人四世孙南院之子师承禀受最有家法如南院上堂云赤肉团上壁立千仞师曰有多少奇特僧便问赤肉团上壁立千仞岂不是和尚道师曰逐块韩卢有甚交涉院曰是怜儿不觉丑僧便掀倒禅床师曰且喜救得一半院曰这瞎汉乱做师曰收得燕南又忧塞北僧拟议师曰莫是壁立千仞么院便打趁出师曰面目犹在又风穴于汝州上堂云祖师心印状似铁牛之机师曰不消一捏去即印住师曰一封书未返住即印破师曰千树叶皆飞只如不去不住师曰湘之南潭之北印即是不印即是师曰把断要津又云水泄不通还有道得的底么师曰特抛香饵时有卢陂长老出云师曰果然一钓便上某甲有铁牛之机师曰太轻日生请师不搭印师曰我也为你着忙穴云惯钓鲸鲵澄巨浸却怜蛙步展泥沙师曰何患知之者寡大众你看他风穴父子窃得祖翁些子气息各自撑门启户要你学者向他剑刃上行冰轮上走你若偷心不死大法不明欲入这般门庭何啻十万八千良久蓦拈杖云心眼活句一时间了也汝等诸人直下荐取靠拄杖下座。

　　江南善士纪怀元为荐先考彦楼老居士小祥请小参以拂子向空画一画云还委悉么若也直下知归便请各自回堂如或未委不免从头注破良久云有大陀罗尼名为圆觉流出一切清净真如菩提涅槃及波罗密所以诸佛于此处兜率天放大悲光摄受群品及至初生手指上下震动一切世界网以至坐吉祥降魔军入涅槃诸大菩萨于此以金刚心莲如幻智能以眼处作耳处佛事鼻处作舌处佛事意处作身处佛事无有增减声闻于此具八解六通游戏自在玩水娱山辟支于此出无佛世以无生忍耽取涅槃历代祖师于此竖拂拈椎横说直说随处安隐诸天于此离生喜舍念尽知乐厌寂修罗于此破三有城断除骄慢地狱于此觉悟无生得究竟空不起罪性现前四众等于此发菩提心将来毕竟证入圆明且道彦楼居士分中还具些子也无野色更无山隔断天光直与水相通。

　　张雪岩居士请为先文林公对灵小参师竖拂云只这是相随来也释迦弥勒一齐退位百千诸佛同▆降旗山僧何处有第一句第二句与诸人商量只▆一起现成公案不免举似只这文林公赞尧老居士本贯西蜀渝州人以乡贡进士于吴于晋作从官▆简刑清视民如赤不下羊叔之岘首处事极有家法片言折狱晋人至今称之居恒喜读佛书又当作▆淡惺世语以警悟流俗缁辈进门无不受其泽者惟同里僧未预其数后来捐馆时眷属▆▆并不提及世谛事惟高声朗诵愿生西方净土中数十声而卒岂非前报世中事恒沙佛果因成就故尔首击尾应者乎然则山僧今日于此黄藤山中灵室之前又何以进之居士遂拈香云戒定慧解脱解脱知见香严云网遍罩十方有情无情遇斯香者决定作佛汝诸人闻见么闻见分明未是好手昨日有人从湖上来不得秀州信雨过石苔青山行屐齿印百事不干怀自然心无病又以拂子击案一下。

　　江宁林德甫居士为亡友马应龙建法华会请小参山僧未离晴川时已为华劈了也还知么若知黄面瞿昙一时义堕说甚弥勒起疑文殊为说智如鹙子底且居门外不退诸菩萨插手难入此事如大火聚近之则燎却面门铁山岌岌玉海沉沉如斯举唱率土望崖垢面灰头罔称作者放一线道却有商量▆拈杖云一切障碍即竟究觉得念失念无非解脱成法波法都名涅槃智慧愚痴通为般若啐为甚抄他古圣文字他家闲曰旷地界至自明朽大碗小不消提得何须驴呼菩萨马汉罗汉然后着如来▆入▆来室坐如来座对现色身色身三昧是甚么闲今日德甫居士专为亡友启建法华胜会礼请山僧特为表扬敢烦缁白大众朗诵一句伽陀用资冥福良久众无出乃抚掌高歌曰秋风飒飒堕阑干冷月斜飞映水寒弹指便超生死地不劳筋力向南参又弹拄杖一下下座。

　　云石禅人请为亡师佛智禅宿百期小参拈拂子向空划一划云有法门名无尽灯三世诸佛历代祖师若圣若凡情与无情尽在这光影子里既向这里现前诸人睁眼看着侧耳听着举步踏着何须山僧从新起炉作龟打草惊蛇然后得哉则佛智禅宿未离蜀时此段光明也不曾减发足南来又何曾增既无增减总是一个清净平等法门山僧今日转此清净平等之法敬为佛智公百期之辰耶作现前佛事敢问诸人如何是现前佛事良久曰河桥新涨藤萼雨山路无人空鸟啼。

　　雪岩居士请为先周太孺人对灵小参(孺人法名行圆)师高声唤云行圆道人旷大劫来事瞒道人一点不得道人日用事瞒山僧一点不得既瞒不得为甚有凡有圣有生有死有苦有乐有智有愚病在于何所以道真如净境界一泯未尝存能随染净缘遂成十法界蓦竖拂云这个是能净的真如那个是所生的法界又举拂云这个是所生的法界那个是能净的真如若唤作真如却是法界唤作法界却又是真如掷下拂云毕竟唤作甚么到这里苦乐智愚凡圣生死一点也着不得既着不得行圆道人安置何处殊不知他是从故乡田地上翻出来底故尔四十年中精进坚卓直要寻到界至分明处便了寻来寻去寻到结角罗纹处可谓因该果海果彻因源只得和盘托出将谓无人不料山僧以同里之故悄地一看顿见冰销瓦解又高声唤云道人道人还知界至分明底道理也无喝一喝。

　　晴川洛伽院主领江右刘伯玉居士请为立尘禅人净发小参拈拂子击案云一法未起山堆狱积一尘才收壑塞沟填不是目前机亦非向上事若是得的人自然知些冷暖敢问在筵大众且道立尘禅人还知有也无苟或未知且将无始生死根苗一齐去却再听山僧大众喝采为渠唱个新丰曲子良久高声曰洲晚江寒霜露浓主人无事过前峰万家衰柳空堤外赢得朝朝暮暮钟。

　　丙午住龙会庵示众露一缕于千圣顶　之上尘尘尔刹刹尔掷一尘于万亿刹海之中恢恢焉恍恍焉远发千钧弩倒弄金刚王也须退后三步衲僧门下事非小小随拈竹篦云这个不属尘不属缕猛火烧虚空法身藏北斗便与么去犹落今时窠臼未免丧我儿孙须是从前所得无量解脱一时荡尽洒洒地作个无依无倚道人火不曾烧着口风不曾吹倒树无边无中无前无后泥蛇飞入画屏间野狐变作师子吼卓一卓。

　　示众高亭直趋而去辜负德山赵州洗钵盂了瞒他作者直须揭却顶盖剿绝根株一一妙明一一天真风清皇路月映江楼犹是无风匝匝之波务要掀天作用整葺颓纲挽他滹沱未坠之绪今日不免为诸人约法三章第一不得权实并用第二不得宾主双看第三不得照用齐举须向他古德未屙已前蓦行一步庶得祖风不坠千古生光还有具如是操略也无有则出来为古人雪屈时闻扳声鸣师起身归方丈。

　　示众龙以角听蚁以身听普贤大士以心听拈拄杖曰此以谁为听昨夜北风起寥闻打窗声。

　　示众以的破的以空破空衲僧门下切忌罗笼喝一喝云祝融峰顶上露滴万年松。

　　示众踞虎头收虎尾第一句下明宗旨如何是第一句有道未开口前错有道请和尚归方丈有道用第一句作么有道此是第二句拈拄杖一齐打散复召众云且来且来众方回首师曰来日大悲院里有斋因雪示众者段事下来许久一片落在你头上一片落在你肩上犹且不会只得不见一色始是半提更须知有全提时节韶阳老人归家稳坐日出后大有事在汝诸人切忌向净洁处躲根近来巴豆不值一文。

　　示众截琼枝节节是玉柝旃檀片片皆香且道阿耨达池龙王年多少肉重几许良久曰五更侵早起已有夜行人。

　　示众真正过量人闻佛法二字如生冤家始有说▆分不见道参须实参悟须实悟的的是个真▆▆▆人脚踏实地自然要做到彻头彻尾处方才了手不是倚草附木依稀相似抟量卜度来的是从草莽里闹市中握一柄金刚王剑逢佛杀佛逢祖杀祖遇凡杀凡遇圣杀圣那管明暗色空圣解凡情直到大休大歇田地是他本领所以洛浦和尚道欲知上流大士不将佛祖言句贴在额头上如灵龟▆▆自▆▆身之兆直下透出凤萦金网趋霄汉以何穷所谓石人机似汝也解唱巴歌汝若似石人雪▆也应▆▆柰大法久淹名存实亡又何须说实践真操蕴研积稔一番体才学者稍有个萤火之光已被冬瓜印子印了不但得少为足一心只安排出世张本一盲众盲便是此辈瞎却人眼山僧▆康熙初行脚时丛林方盛尚有一二老成已见露出如许败阙今二十年来禅林下衰日甚一日犹有不堪闻见者悲哉悲哉汝等既来亲近山僧虽将诸方这些恶习洗得干干净净全身放下拚一生不想出世受得山僧钳锤入得山僧阃奥十年五年若不彻头彻尾盖天盖地山僧为汝入地狱。

　　普请摘二茶示众举一不得举二乾峰老人一场特地云门奴见婢殷勤出来南山起云北山下雨蒙懂的只是蒙懂惺惺的只是惺惺仔细捡点将来各与二十棒一棒也较不得汝诸人还知落处么[○@│]。

　　法语

　　示双林居士

　　一椎打透底人犹落云门病处直须寒灰发焰枯木萼开转折周旋件件不在别里所谓大休大歇安乐法门也此事如闹市街头交易浓处戥秤一般丝毫也瞒他不得虽瞒不得却无可指示处虽无指示处铢两自明一度拈来一度新南岳谓马祖曰汝学心地法门如下种子我说法要譬彼天泽汝缘合故当见其道盖心地法门非口传心授而可得者得一步便得一步受用何妨在热闹处闹处得力便是静处省力也古人淳诚且三二十年方得成办非若世人读文诵字一目便了临济云离相离名人不禀吹毛用了急须磨事务冗遏时不须排遣拈起一物云是什么复拈一物云毕竟是什么不可坐在净洁处便作受用连者一段亦须打脱打脱了再看僧问云门弑父弑母佛前忏悔弑佛弑祖向什么处忏悔门云露山僧恁么告报全身坐在荒草里也问话了答话了拈却棒去却喝无二无二分无别无断故夜来风起吹上壁角须看此外大用如何是此外大用。

　　送卓云上座参方

　　未得知有直须知有既得知有坐断知有法中细大磊落丘山种种殊胜一时荡净始具得半只超方眼便尔拈一茎草走杀衲僧解开布袋正令全提方于百众人中剑下锋头横身自在逢场把戏如入无人之境吾宗定上座廓侍者其殆庶几焉是以济上门庭所贵临机转握主宾互换在觌面提持间昔人谓如马前扑良有以也近代多以格则程限定论先宗而每遭舆议心窃鄙之昔余在众时聆之启祯间太保良玉秦公将兵伐渝起师时诸将议曰请将军策公曰兹时耳目交加临阵有酌为将者尚贵临阵况纲宗中事庸讵等闲益州卓云戒公始参德山次觐大老复以桑梓之怀谒余鄂渚　康熙丙午余开法汉上公亦与焉每来室中咨决真要余知其入手处实则俊辩逸格乃若大法深杳济上阃奥虽未尽豹而大样可观仅非学地得少为足者比迩来多有未赏一橛者欲冀师家印授而亦有欲速成者不分缁素递相虚统皆所目击者室中与公尝叹古宗师如老汾之作▆县之峻有今刻意而弗能也余与公虽未近古亦非今之体段至于遍历诸方先圣所范昔无德参见七十余员犹以未见聪公为憾盖不可不行虽然母蹈开圣后辙取登座之慨惟公念焉浙西有大觉吼老孤陋寡闻爪牙剑刃不下神鼎德峤倘若扣渠定有以诲也因书二偈以赠径庭舒广海云吞六合攒将共一门逢着贼身休荐取潜锋且看别乾坤纲宗透脱绝罗笼拶着浑身八面风送子南征无可赠祖庭端在凌霄峰。

　　示陈玉甫居士

　　真实悟心之士自然如珠走盘活活鱍鱍不是倚草附木见人东说东西说西影响音闻是从无量劫来一齐翻出的故尔随处作主遇缘即宗左逢右遇能大能小皆以海印三昧一印印定现量一着子先圣得此印所以不起灭定现诸威仪不舍道法示凡夫相拈香拨火运水搬柴何曾障着些子风行空而舟御水脱脱洒洒岂不快哉到这里正永嘉所谓亦无人亦无佛大千沙界海中沤一切圣贤如电拂非是强为法如是故莫看前辈如是说话坐在无事界中一切落空又不是也须知当人亲证之时直下求空了不可得故曰般若如大火聚近之则燎却面门如喻太末虫处处能泊而不能泊于火焰之上旨哉言乎近代佛法可伤为师者既道眼不明学者又为声色所扇且不问拨草瞻风毕竟为着何事徒快一时从此一盲众盲沿之不息转相授受而正宗微矣玉甫居士遍参诸方二十余年　康熙丙辰见汶叟于晴川从前所学尽形披露汶叟亦不肯以近代息气相待一味以本分期之虽向上眼未开而脚跟已正因缘到来自是不差我又观之居士如已成之龙只次点眼药信若发何怕你不掣天飞去则山僧所说都是剩语也。

　　示彭君甫居士六十法语

　　○此是一切诸佛毗卢遮那如来藏身三昧能于法界示众影相法界海旋靡不随入出生一切三世诸佛智光明海法界所有诸安立海悉于中现如是则酒楼上市肆中无二无二分无别无断故释迦不先弥勒何后一代时教是甚么热大千七百则葛藤且喜没交涉尘尘尔刹刹尔象王行处自绝狐踪狮子返踯无容顾伫有如是威神有如是自在只许老胡知不许老胡会放下钁锄揭开脑盖我此法印为欲利乐一切众生小根劣器勿妄宣传苟或如是岂不佛法断灭扫踪绝迹也哉须知如是之人始学如是之法以如是法接如是人如是如是权作居士六十生辰一段佳话也呵呵。

　　示程圣裔居士

　　此无比法如难信珠真正过量人不须抬眸已落吾彀中了也世间有可见可知之法人自信而无疑惟此无可见无可知所以信之者少信之既少又谁为行之者乎其或信之既笃则便有行之路矣故曰信为道元功德母长养一切诸善法又曰信能增长▆功德信能必到如来地则知三贤十地诸位贤圣亦是以信为入道之初因故能成就五十五位真菩提路以至妙觉果海成无上道究其所以亦不外乎信向之深故有如是之果感不昧也圣裔居士汉城▆旧识高学富信道有年惟于向上一着不能前▆▆于室中咨其要领余盖尝以福州名品因缘似之▆矣既退其壳又剔其肉而居士犹不下口斯道▆▆之难欤总之念不一而心未专耳李文和参▆▆▆开悟之后作偈曰学道须是铁汉着手心▆▆▆▆取无上菩提一切是非莫管此便是古人一▆▆▆的极切方莫今日也与么明日也与么弄到三十自未免空度一生了况此时落日衔山之际风烛草▆之年一寸之阴当以百寸之金是警若得朝闻其▆而夕死是大幸也戊午春予因受应山之请临别无可为念聊书数语为居士勖焉更有个要紧方儿欲学此道须做一个有气死人把十方世界情与无情若圣若凡一齐坐断来吃山僧手一顿拄杖子。

　　送明恺二化士出山示语青山万朵白云数封有条攀条的要向红尘堆里聚落丛中插一只手扶起净山巴鼻正是科发少年第龙头属老成茎草琼楼再开生面老僧只得从傍喝彩唱个善为道路曲子良久曰啰啰招啰啰摇啰啰送还有末后一句待渠新化归来为渠说破。

　　　　　宝庆府邵阳县弟子谢学礼法名
　　　　德智捐资刊行
　　　万峰▆出山▆王录卷一惟冀当来
　　　　世中得大总持成一切智

　　万峰汶翁童真和尚语录卷一
嘉兴大藏经　万峰童真禅师语录


　　万峰汝翁童真和尚语录卷二

　　侍者德林记

　　真赞

　　出山文殊大士(并叙)

　　摄大千于一毫端中收法界于微尘影里鞭草血流顽石吼声此盖文殊普贤大人境界非诸凡小而能信受惟证者知之耳予观永丰隐上人所存出山文殊师利之相神观靖深仪容淡远如性起妙德未曾度再使予深生渴仰谨拜首稽首为之。

　　赞曰。

从一毛端上突出金刚圈倒骑云中兽还我未生前手中如意得自在刹刹尘尘午夜天

　　须菩提

千山与万山都在脚板底一钵与一杖多嗔而少喜倩我来题赞萼开于碓嘴咦从此播扬于诸方百众人前唤不起

　　初祖(本维那请)

西天既无此土安有别井离乡枉自生受梁王殿上纳败一场少室门中罕见知有一瓢一履在人前面皮曾有几多厚木禅千万莫学伊学伊和你一下丑咦日月逝兮且频频猴愁楼兮狗走　

　　赵松雪十六罗汉图(仁叙)

　　画家之妙在元世松雪尽之矣松雪不独草萼木石山水翎毛而犹刻意人物兼擅诸家诸家不能较一筹者此十六大阿罗汉是其一也神情杳霭悠然靖深去千百年生气还发光相夺人不待维摩大士入不二门而超然火点明灯者金沙李君龙孙得之古郢归以示予遂再拜稽首为之。

　　赞曰。

古藤摵碎杨萼梦疾栗空山水霞冻赤脚撑开去路行野调无弦再三弄赵家画谱古今腾韩干道子孰焉胜干唯画马无他说道子传神亦可矜岂如此卷光芒久情怡意畅犹相守厥工静悍毛发寒冷焰驱驰烟波走二八阿罗去就轻停停沧海夜空沉普陀岩下寻高士碧浪堆前问故津曾索龙眠绘烟下于今赵氏犹堪把精微浩豁临天人欲使空生遥赞野金沙有叟李龙君轩昂大坐远嚣氛相逢尚不言祖意何暇去补南天云

　　药王大士(有叙)

　　大士之载方册也事多不同或谓肇自神农以其射味百草作疗亿兆后世遂以药王预焉首楞严谓药上药王同为昆季遍探大地旋味旋知证圆通门味因为上成法王子而法华又谓出于妙庄严王未详孰是此特就其所知而言尔汉阴李子持大士像俯祈赞咏发扬流布予惧朝三暮四恐多为大士哂者遂再拜稽首为之。

　　赞曰。

本来无病亦无此想见闻觉知如拳与掌手本自然拳掌各偏咄哉神农起病之源百草才尝平者自颠况复药王而为先导证味圆通能用能照万世仪型当明而妙智药疗心世药疗身维心与身瓶盂一金智之与世二义俨存我以正眼观此法门如箭中的如水合冰掌拳之义事合如此非即非离乃疆乃理卓彼太虚风动尘起稽首药王如是而已

　　聚云老和尚

旷百世而上视亿代以下无释迦无弥勒云兴霞蔚海涌波飞星移雾驰至我师翁我师翁起十四▆▆隆之道铿铿其扬玉玉其彰如雷如霆浩浩汗汗小子所以弗敢拜首伸辞鸣钟伐鼓者为其道大而不能覆藏也

　　庆忠老和尚

巴勒不死宣杲未亡二千年不扬之化日而月之七百岁未整之纲大启庙廊雷发涛立玉振金声海宇之人欲模形而无路岂后生小子能摸索其须庞老师宿德跂之斗绝电光石火追之未尝夫是之谓岷江古佛安不为之烧香散萼时时日日日日时时勤勤供养

　　东明甫和尚

碎临济金刚宝剑大振西川断双径搅地之龙称雄法海德峤之手雪峰之口一条竹篦活如蛇两树孤眉绝如斗如斗绝似青萍凛凛高风淡淡微痕我今赞礼稽首要问渠是何人良久云果然庆忠老人之嫡子即是长龙至善之法兄

　　题灵然禅宿像

谓公是大阐提人却又轮珠在掌谓公是善演法人却又离言说相且喜一段胸怀到处随缘放旷袈裟杖钵依身梵贝香萼是傍更有一着过人处要你自裁自量

　　彭君甫居士小像

维摩再世庞老重来佛祖至道岂偶然哉虽居声色不堕尘埃大火聚中优钵华开示无言说其犹春雷惟道人陈好肉作灾湘水悠悠湘山崖崖不惮艰险千里持来智子启予拜首庭阶彭君久亲却不是才俯祈赞咏福彼孙孩子方晏坐出缘生海安详而起指顾苍苔命管城君想像音偕是耶非耶且挂高斋乳成酥酪金置瓶钗要识彭君清风下载

　　题总持道人小像

柔顺利贞坤道仪型冰清玉粒如木舍熏佐相夫子女中之英持家治业率先以身幽闲镇静闾巷皆钦易言舍章君子所尊宜尔子孙螽斯衍庆吾闻先圣降迹人伦或为帝女或现王臣终不自言蛊惑生民唯除命终阴有遗音彭氏道人皈予多春字曰总持讳曰德闻庞家之妇[侃-口+(└@人)]氏之母为厌五浊乐斯净土幻海波清月临当户

　　彻鉴上座请题飞鸣宿食寒雁图

何处飞来双羽轻霜天月下一声声分明梦在芦萼里只为饥虚到凤城

　　自赞

爇南天之木话东海之滨计算在驴年前后收效于空外垂轮伐毛洗髓镂臀斫筋以为龙骧云聚虎啸风生大似镇州出曹门如说如行无一法为天下式而欲步夫古之后尘其人其人惭惶积得三两村

　　淳奕禅人请题惟证大师小像

我未见其表求予为之赞望空而启告非谤即成讪想像古仪容依稀旧公案春至百华香雨过千峰淡惟有过量人达此无边岸证成无作心非秦亦非汉奕禅持此归展向虚堂畔

　　偈颂

　　青州颂送灵峰禅人

青州衫子构未得何处披来拜祖翁赵州老人好解事到处逢渠撞木钟我做沙弥领略时科头负痛有谁知频年吃尽辛酸苦画饼不能疗朝饥是时乃谓岂如此丈夫穷源须到底放下云头与么参不扣他人扣自己忽然摸得现前句有口难为对君诉潦倒白云屋数间买丝闲过青枫渡从头细算茶盐钱捡点环溪几树烟一归何处处何说夜行船载明月圆赵州老赵州老别处讨镇海明珠不在南无端倾出一栲栳

　　寿彭君甫居士

江水重添百尺波赠君图画又奚何我庵恰在晴川岸两地风光未较多秪有寻常一段事与君话说非关戏勿耽静妙与空沉天外出头非所思庞老曾参马簸禅西江吸尽又涓涓而今露滴依然在浸杀渠侬鼻孔酸盖天盖地如何说胸次突然自天则言前荐取已天涯句后承之争见得到此如何为君寿聊通一线非虚谬黄鹤楼在江之南大别峰从汉水右

　　破屋吟

凿穿鼻孔娘生路荐得渠侬第二句牢把肝肠反覆看虚檐漏壁清光吐春雨夜来水国分旧履如舟信不闻是日天明经磉下未全之器那堪文小窗故砚偏知有动予书笈呵双手细展杨岐屋里情光芒何患肘生柳袁州小院古名庭错落珠珍冷袖馨来日上堂嗟漫项令人空自想先灵破陋由来莫可把飞光散玉无冬夏只为顶门一线天室内从他飞野马

　　悼高峰亿和尚

归根闻道叶非遥强展云笺雨泪抛薄幸法门何太苦千筋担子倩谁挑

奉命持衣到楚天为予钵袋尚悠然岷山万里空长在泪落晴江冷逝川

　　挽东明眉山和尚

力荷宗纲二十年惯拈白刃示参玄晚来更有堪传处赤脚捎空上锦川(尚临终偈有赤脚上西川之句)

忆昔同参老庆忠每成荒句羡予工牛山竟夜松风乱殿阁今惟冷画中

偶忆当初谭笑里先师强健送行时野田淡晚苍烟外留得空亭翠几枝

胡波清霁晓江开几度倾思想旧怀门户泼天何日启援毫空把泪珠来

　　夜坐

屋角江声送远汀过窗斜月影初停夜来小鼠窥禅室半匣寒光映胆瓶

　　补船

半载闲云半载空老渔无意理衰篷凄凉烟雨湘江岸丝网徐垂绿水中

几年活计在江湖秋雨芦林对远浦闻道维扬风色好却乘烟棹下三吴

棹尾渔童小样身未通水性向人询疑他怀老离丹翠想见青丝破晚春

荒草无情是几秋南湖初月漾江流归帆倒影疏星外谁道飞槎犯斗牛

　　答澴川诸子

前年偈语多寥落此日谈心味觉深石塌无钱可堪供暮云催鸟出高林

　　镜湖法华庵募修围墙请言

桃李晴阴缺一围遗来山市想非衣当年愧杀祗围事此日何妨回竹扉

　　师因学者往往多不荐竹篦子话久之乃演成六颂

毕竟唤作甚么肝胆一时尽露直饶伶俐衲僧到此犹较百步

毕竟唤作甚么初三初四初五拈来色色现成何用禾山打鼓

毕竟唤作甚么拟议知君不是盖天盖地一着不比寻常小事

毕竟唤作甚么非龙非神非鬼咨尔参玄上人何妨直下荐取

毕竟唤作甚么一齐为你说了现前不假思惟何用南询诸老

毕竟唤作甚么当人切须仔细照顾头上霹雳撒手悬岩在此

　　师因学者请益世尊初生话不契师意者再进师曰听取一颂

平生尊贵忽然堕莫是罗　入命宫南北东西无著处是谁收在一尘中

　　送行脚

削竹为杖刳木为瓢蹈袭春衢以歌以调赵州驴脚过桥断桥风吹古道不消不消

古道无已穷之无底问水寻山仿佛千里千里持来舍事就理哀今之人如是而已

蹈古驱今料水打碓多少痴儿随行逐队费草鞋心把春风碎退一取三裂机而对

世事如也都莫可把朝东暮西骤驰乎下不知明镜为君倾泻咨尔禅流无从打瓦

　　古德十颂

　　初祖

冷壁挨将九个春刚才东到又西行宋云葱岭相逢日无限痴肠彻底倾

　　黄檗

大唐国里何消说不道无禅是没师沙场自古无人到总为腥风远峤迷

　　睦州

蚯蚓蓦过东海水大藏小藏拔不起活计生涯说现成现成何必来问你

　　德山

一口吹残烛影灭师长恩愈海样深沩山老大无人相为尔全抛一片心

　　岩头

堂上高呼末后句雪峰饭里有生气山头老汉空钵回莫把从前当小事

　　雪峰

▆山店上机缘熟打转当年七尺身须知更有超宗句庵内谁分庵外人

　　云门

灵树口边已漏泄入门枉把关儿裂神光脑后再添椎抖擞屎肠为你说

　　法昌

机里呈机争见得新磨大斧霜华色小构精庐山之傍杖子横吞潭底月

　　浮山

好怪儿郎不识羞才开铺面拟来求罚钱摈打无余说总要渠侬得自由

　　云峰

化米方归寻化炭缘疏才交堂里换须知老汉有肝▆髑者盆头光烂烂

　　日用偈(有叙)

　　涌泉四十年打成一片赵州使得十二时晦堂伏后方得事事如理信脚尖头上也踢出个佛来三老人可谓病多谙药性得效敢传方也余世缘深重道力衰微作日用十章非敢妄比隆三老之长实所以痛自治焉。

于一切境郭遍尘沙了彼世间梦幻空华

精粗随分母妄贪着念彼落迦安然自乐

万事随缘勿生贪着念髻中珠忍把错落

顺逆之境不可计忆正眼观来空萼问蒂

本无活计安有倒想清净界中勿使遮障

寂灭性海随汝啖啄拟欲求之千错万错

一念不起其病尤深大火聚中拾取一茎

称性之印岂用思惟迅雷不及电火难追

拈一茎草切勿顾伫那吒丧威作者罔措

神符密印那怕烂着示与非人不如烧却

　　紫云山药师圣灯成担公禅师请颂

海印停涵四面时玉光遥向盏中施无根树里勤栽植照耀人天不可思

树云深锁夜珠寒海涌金蟆万姓欢不是如来亲指示几年幽壤尽迷漫

重重玉蕊出龙唇漏出些儿越样新莫是心萼时一粲枝枝勇出少林春

大光明藏绝罗笼照彻音雷劫外空今日拈来堪一笑通身遍体自玲珑

　　赠鉴上座戒珠颂(有叙)

　　予昔隐居象山距三角不一俱卢舍鉴公与予朝往夕返尚矣逮予主领万峰与三角又隔一带水略为险远而公与予神往契洽有不可解丙寅冬偶因四来禅学请演毗尼法于山中公不畏寒霜弼于荒墅予因观近代时风深为长喟如鉴公者岂多得哉因作戒珠言二章为异日法中左券云。

戒珠圆净逼天涯锦缝重重秋故家回首远山苍绿隐夕阳西射晚峰斜

眉宇豁开鸿阵外海山依旧画图新劳劳亭畔敲春雪谁聆清商向紫宸

　　示松书状(并叙)

　　甲子春予始领万峰石松来参便问生死到来那里是安身立命处老僧向他道无间地狱里松于此稍知些屎臭气是秋因事出山往芙蓉大沩福森诸处咸有印授松始终不忘予无间狱话聿来湘中依实供通不忘所自固知渠非近来趋火赴炎者此子嘉其为人因书二偈昭示来者。

跃冶精金非琐碎前箭犹轻后箭深毛锥子上翻身转个是出头天外人

叩予安身立命处波吒无间一悠哉不是等闲相诳惑老僧曾向此间来

　　示宝明

宝明妙性不离尘劳瞻之仰之惟此最高

　　示行满

水月空华无在不在如是修持六贼自败

　　示灵应

尘劳之俦为如来种左右逢原随机变动

　　示长源

其流既清其源必长方知海印只在寻常

　　示涵照

坐卧去来惟凭空慧达本还源不须理会

　　示初修

无上宝印照耀两间惟在力修莫作等闲

　　示清和

云廓天际海浪澄波无边刹境不离爱河

　　示见升

如月之恒如日之升迥超群象烁彼太法

　　示慧力

一尘翳天一芥坠地慧力难思是真实义

　　示惺源

伸手摸着举步踏着日用寻常惟汝自乐

　　　　　　僧请益德山托钵话师拈杖约退僧再进师曰我恁么泥水自合吃一顿了僧曰岂无方便师便打僧曰某甲话也未问因甚便打师曰汝作如是会耶随后又打僧礼拜师曰听取一颂

太阿冷处逼人寒潦倒岩头把事探若向三年寻活计白云依旧覆青山

　　　　　　临济示众云山僧今日见处与佛祖不别若第一句荐得堪与佛祖为师第二句荐得堪与人天为师第三句荐得自救不了

　　　　　　第一句

不向劫空求寸地那容栖泊未生时夜来得个杨州梦骑鹤腰钱过陇西

　　　　　　第二句

才涉言思已不堪拟装珍御好羞惭林稍未见羚羊术和烟摧折玉阑干

　　　　　　第三句

诸佛众生水上波四海参寻会也么只因病入膏肓甚空令岁月易蹉跎

　　　　　　第一玄

烁然全无缝从教海岳昏打破秦时镜内外绝疏亲

　　　　　　第二玄

扷去眼中屑抽来脑后箭不动(一)丝头请观旧时面

　　　　　　第三玄

出头天外去何处是尔家面前三亩地只合种桑麻

　　　　　　第一要

第一要迥绝威音兆四面没遮拦无容通鸟道

　　　　　　第二要

第二要无人踏得到唯有谢三郎拨转芦湾棹

　　　　　　第三要

第三要华亭刚罢钓一桡落水中拈了膱脂帽

　　　　　　先照后用

先照后用电掣雷轰只知骤雨不见游龙

　　　　　　先用后照

先用后照孙膑减灶事在临时无容作造

　　　　　　照用同时

照用司时作者须知思量拟议便落今时

　　　　　　照用不同

照用不同南北西东随处作主遇缘即宗

　　　　　　又示众云有时一喝如金刚王宝剑

金刚王剑无容拟议拟犯其锋伏尸万里

　　　　　　有时一喝如踞地狮子

踞地狮子其风凛冽不动纤尘诸圣脑裂

　　　　　　有时一喝如探竿影草

探竿影草不迟不早大用现前红日杲杲

　　　　　　有时一喝不作一喝用

不作喝用何曾定动趁得老鼠打破油瓮

　　佛事

　　为东明和尚入龛

　　以杖指龛云本无位次底人却有位次本无安排之地合共安排云从龙风从虎南北东西不覆藏此是吾兄真落处且道落在甚处以手指龛。

　　封龛

　　者条金锁玄路以被法兄把断久矣还要如何折合顾众云一齐紧封密钉。

　　起龛

　　尽大地承他不起尽法界笼他不住去此二途合作么生道却请老法兄证盟。

　　秉炬

　　兄为弟持衣而来弟为兄送行而去虽然来去不同途要知各有出身一路且如何是出身一路飞星过水和天碧日出屏南岭外看。

　　收骨

　　捧骨云今辰乃二月十日午时了只者时节我法兄本不曾生天盖地擎我法兄本不曾灭光前显后白云去而复还闲鸟飞而弗度此犹是现前句子尚未见末后句子敢问诸人何名末后句子以骨送瓶云高着眼。

　　为心一上座封棺

　　拈杖云净法界身本无出没大悲愿力示有去来如是则生而无生又拈杖云真如净境界一泯未常存能随染净缘遂成十法界如是则灭元非灭既无生灭心公上座毕竟归之何处我闻并信受都是假名陈。

　　起棺

　　天不能覆地不能载心公上人得大自在见么绣出鸳鸯着眼看会得金针在谁手。

　　下火

　　竖火炬云井星入斗牛彤云眠玉兔豁开三要关便是生前句既是生前句也须煆过始得。

　　安骨

　　以手指瓶云外内虚敞止正吉祥是安乐法是解脱场千圣齐立下风万灵一一敛藏若能如是上座权且踜着。

　　云石禅人请为亡师佛智禅宿封龛

　　以手指龛云此大解脱法门惟我佛智禅宿证入久矣现前诸人有眼者共见有耳者共闻既是闻见分明但请一齐封钉始得。

　　起龛

　　蓦拈杖云不动道场烜赫威光智公于此要行即行要去即去何有障碍直饶山僧到来鼓两片皮已是无端了喝一喝。

　　下火

　　竖火炬云红日照山村白云藏玉兔无二无二分无别无断故此个时节乃智公禅师放身舍命之时同里分中却又如何饯送良久云欲得脑后神光现须从滔里舍茎毛。

　　为圣则禅人起龛

　　清净界中本无遮障平白地上却有淆讹则禅人惺惺着玄关金锁一时开脱却笼头卸却角驮喝一喝。

　　下火

　　以火炬指云大光明藏迥绝罗笼本色场中了无遮障吾儿撒手还乡莫守寒岩景象绝幻妄之根苗脱群生之伎俩好乘般若大舟航莫肖南浦三生上遂下火。

　　为自隐禅人起龛

　　蓦召灵室云自隐尽天地是罏炭镬汤汝作么生来尽大地是刀山剑树汝作么生去师微哂曰幸有这条路许汝出入便起。

　　下火

　　师以炬指云目前无阇黎逼塞虚空此间有老僧白云万里今日良辰美景节届应钟乃我自隐上座放舍四大之时老僧只得打开大涅槃门掀倒寂灭性海使汝撒手还乡荣家乐业还知么恶水泼来成第二钝根错过问前三遂撺下火炬。

　　为蕴空禅人起龛

　　师召云蕴空者段烜赫威光汝未遇山僧时亦何曾减今日山僧送汝出山又何曾增既无增减浑是一个安乐法门汝可撒手还家受用自在那里是撒手处喝一喝。

　　下火

　　师以火炬指云大火聚里不许藏身此是汝安身处涂毒鼓边未容侧耳此是汝信受处汝于净山建立功隆迎请山僧开正法眼此是汝将来受用处惟有末后一句未容无说还知么以火炬画圆相云无量光中自在身等闲莫受他家惑遂下火。

　　　　　宝庆府邵阳县弟子王之明率男
　　　　王(鼎合　鼎玉)捐资流行
　　　万峰童真和尚语录卷二惟冀当来
　　　　世中一闻千悟得大总持

　　万峰汶翁童真和尚语录卷二
嘉兴大藏经　万峰童真禅师语录


　　万峰汶翁童真和尚语录卷三

　　侍者德林记

　　举古

　　举睦州上堂云观自在菩萨行深般若波罗密多时信受奉行问僧我适才念甚么僧云和尚念经州便打云此老古锥心不负人面无惭色师云睦州好一段经文叵耐念得不全何故心不负人向甚处去也举僧问赵州如何是和尚意州云无施设处师云者僧探头太浅赵州有话难圆千华当时值如是问但劈头便打何故免使他坐在者窠窟里。

　　举明招偈云师子教儿迷子法进前跳踯忽翻身罗纹结角交加处鹘眼龙睛失却真师举了时有僧入室乃召僧僧进前师拈杖约退僧作怕势师云洎被打破蔡州。

　　举僧问玄沙大耳三藏第三度为甚么不见国师沙曰尔道前来两度还见么雪窦拈云败也败也师云错错。

　　举僧问赵州如何是灵者州云净地上屙一堆屎僧云请和尚的旨州云莫恼乱老僧师云不然不然如是如是。

　　举雪窦一日见二僧来拈起拄杖云与你二人分取僧云只恐和尚不平第一僧云那上座先到雪窦窦云有功者赏师云雪窦好根拄杖柰者僧承当不下反合有头无尾山僧若作者僧待雪窦与么道即向前将他拄杖折为两段管教雪窦有口分疏不下。

　　举僧问智门空王殿中以何为侍者门云楼至佛师云且道渠是甚处人。

　　举云门一日云三祖道一心不生万法无咎乃云秪者里悟了拈起拄杖云乾坤大地有甚么过师云更要买草鞋。

　　举僧问庆忠机和尚赵州佛之一字吾不喜闻是何意旨忠曰赵州二字吾不喜闻师云长者长法身又云买帽相头。

　　举僧问庆忠如何是正法眼忠曰乌龟开夜市师云难为牙保人。

　　举僧问首山如何是和尚不欺人底眼山云看看冬到来僧云毕竟如何山云即便春风至师云应如是知如是见良久云移取庐山来。

　　举僧问赵州世界变为黑穴未审此个落在何处州云不占僧云不占是甚么人州云田库奴师云赵州老人无大人相只管胆小千华则不然设问不占是甚么人向他道进前来为汝分晓。

　　举僧问南院凡圣同居时如何院云两个猫儿一个狞师云可知礼也。

　　举僧问聚云真和尚如何是当机一句云打云速道速道僧拟议云直打出问僧你道老聚云意作么生僧曰须是恁么人始解恁么事师曰你作如是会耶乃拈棒亦打出。

　　举僧问聚云薰风自南来殿阁生微凉意旨如何云吹一口师曰错会者如麻。

　　举法眼上堂云尽十方世界皎皎地无一丝头若有一丝头即是一丝头法灯云若有一丝头不是一丝头师云一人船行一人陆走拈拄杖划一划云连者般道哩也无。

　　举赵州一日上堂云兄弟但改往修来若不改大有着你处在师云常见赵州具扫荡建立手段何故到此兢业知么曹溪波浪如相似无限平人被陆沉。

　　举琅玡上堂云句中荐得游子返于故乡意中荐得方解事于尊堂师拈拂子击案云者是句那个是意又拈拂子击案云者是意那个是句随击案两下。

　　举智门纲宗歌曰昆明池里失却剑曲江池内捞得锯　牙牙且过时莽莽卤卤河沙数粝竭节拽露布伶俐衲僧通一路师云可恨者一路引人堕坑落阱。

　　举盘山道向上一路琅玡云滑师云大通车马南院云壁立千仞琅玡云险师云细不通风临济道石火电光琅玡云钝师云剑去久矣。

　　举僧问聚云一句当轩八万门如何是永绝生死句云曰毗卢顶上行师云我见灯明佛本光瑞如此。

　　举僧问长沙南泉迁化向甚么处去沙曰东家作驴西家作马曰学人不会沙曰要骑即骑要下即下师曰可谓真南泉之子矣。

　　举古人因雪上堂云雪雪大地山河一齐说师云说即不无争柰冻杀法身。

　　举古德云髑髅常于世界鼻孔磨髑家风师举此高声唤云行者将粪箕笤帚来。

　　举吴尚书访睦州至门首便问三门俱开弟子从何门而入睦召尚书书应诺睦云从信门而入师云▆州好个话端叵耐纡曲了也若是千华值如是问亦不负尚书使他别行一路免得后代邪师辈往往效颦坐在睦州穷臼里良久云我恁么道也是闲(分解)。

　　举天衣室中问僧无手人能行拳无舌人解言语忽然无手人打无舌人无舌人道个甚么师云千华当时值如是问但礼拜而出。

　　举南泉迁化陆亘大夫到院主云大夫何不哭大夫云道得即哭师代云苦苦。

　　举径山问僧我前日有一问在你处你先前日答了我也即今因甚么瞌睡僧云如是如是山云道甚么僧云不是不是山连打两棒云一棒打你如是一棒打你不是师云显诸仁藏诸用鼓万物而不与圣人同忧盛德大业至矣哉喝一喝。

　　举径山问僧恁么也不得不恁么也不得恁么不恁么总不得僧云总得山曰抛却甜桃树缘山摘酸枣师云者僧胆大如斗岂知径山有陷虎之机仔细捡点将来也是怜儿不觉丑。

　　举僧问智门三身中那身说法门云阇黎鼻孔塌师云者话且止要问智门毕竟那身说法。

　　举龙门佛眼上堂眉毛眼睫最相亲鼻孔唇皮作近邻至近因何不相见都缘一体是全身师云可惜当待座下无个衲僧但打一盆水来看渠面皮厚多少举僧问雪窦如何是实学底事窦云针答不入僧云乞师方便窦云水到渠成师云昔有僧问予如何是实学底事答曰长街闹市进曰某甲不会答曰背山临流且道与雪窦差多少咄。

　　举庆忠示众三教门下不许钻龟打瓦一味本分草料肚饱学人有与伊吃肚饥学人无与伊吃十数年前口边即得十数年后口边不得一向钉桩摇橹又是当面错过师云只饶将来他亦不受。

　　举石头参同契曰谨白参玄人光阴莫虚度师云有理不在高声。

　　举晦堂和尚示众击绳床一下云一尘才起大地全收诸人耳在一声中一声遍在诸人耳师云无病服药又云土上加泥又一重。

　　举睦州升座云首座聻答云在寺主聻答云在维那聻答云在州云三段不同今当第一向下文长付在来日师云往往见学者多作无事看去复云睦州睦州。

　　举宝峰巴掌和尚上堂日月照临不到天地覆载不着含元殿上问长安直捷便是逍遥路南山高北山低日出东来又转西昨夜霜风露消息吹落林萼三五杖师云信受奉行一齐作礼。

　　举宝峰示众云日用事无别一只草鞋烂前后两半节费了多少线如何是草鞋烂底道理双头驴儿三只角一根龟毛重七斤师云茆舍无灯照开门放月来。

　　举僧问慈明海上云游时如何明云苦师云向后自看。

　　举僧问玄沙承和尚有言闻性遍周沙界雪峰打鼓者里为甚不闻沙云谁知不闻师良久云闻么以拂子击案一下。

　　举明觉上堂云胡蜂不恋旧时窝猛将不在家中死若是个汉聊闻举着剔起便行师云犹作不得千华儿孙在。

　　举三目芝和尚有讲主来参问离名离相以何为师芝曰蟭螟眼里推石辊主云学人不会芝曰螃蟹腔中好泛船师云是真实相是法华经藏拈杖云我无故作他座主奴也。

　　举曹山四禁语云莫行心处路不挂本来衣何须正恁么切忌未生时庆忠和尚颂云天不覆地不载灭佛祖空世界狸奴白拈乌龟螃蟹师拈拄杖横按云不得动着动着即祸生放下拄杖云破碎不少汝辈茄子瓠子那里得知。

　　举陆亘大夫问南泉大悲菩萨甚处得许多手眼来泉云如国家用大夫作甚么师云我则不然待睡着时向你道。

　　举明觉云祖师不到处时人知有时人不知处过在祖师师云千华到此不向汝道为甚不道上机之士未免刻舟而求。

　　举临济凡见僧入门便喝师云临危不变能有几人举僧问汾阳如何是祖师西来意阳曰青绢扇子足风凉师云还当得么收。

　　举僧问风穴语默涉离微如何通不犯穴曰常忆江南三月里鹧鸪啼处百华香师云者僧还会也无切忌向声色里作活计喝一喝。

　　举僧问米和尚自古上贤还达真正理也无▆▆▆曰秪如真正理作么生达米曰当时霍光卖假银城与单于契书是甚么人做曰某甲直得杜口无言米曰平地教人作保师云便如是道理达真正理也无拈拄杖云拄杖子不狗人情一齐穿却你鼻孔了也举僧问慈明失前忘后时如何慈云不师云大似空舟载月。

　　举赵州因官人问丹霞烧木佛院主因甚眉须堕落州云官人宅内变生作熟是甚么人云所使州云却是他好手师云巩县茶瓶吃一椎击碎饶州白磁碗举僧问庆忠生死到来时如何忠曰昨日晴今日雨师云好与他个笠子。

　　举云岩因院主游石室回岩问汝去入到石室里许为秪恁么便回主无对洞山代云彼中已有人占了也岩曰汝更去作甚么山曰不可人情断绝去师云一齐打入生死海中又云若作佛法流布相续也大难。

　　举径山问僧一切智智清净无二无二分无别无断故你作么生会僧云一切智智清净无二无二分无别无断故某甲只恁么会山高声云抱取猫儿来僧无语山便喝出师云贼身已露又云险。

　　举僧问巴掌和尚如何是体掌云坐下如何是用掌云起去体用双彰时如何掌云老僧无丈人师云自携瓶去沽村酒却着衫来作主人。

　　举庆忠问明行者甚处去来者云村中来忠竖起拳云还有者个么者云有忠云因甚道有者云恰者又问和尚者里还有者个么忠云无者云因甚道无忠云恰师云双明亦双暗。

　　举五祖演上堂云庭开金菊宿根生来雁新闻一两声昨夜七峰牵老兴千思万想到天明师云四句要捡一句来作引子也难良久云许多人虚度时光。

　　举五祖上堂云子丑寅卯辰巳午未申酉戌亥终而复始有厌有爱毕竟如何但管熟念师云吃官饭屙私屎。

　　举明觉云倾湫倒岳寻常之用不涉泥水道将一句来自代云三千里外师云争免得过。

　　举三角示众云若论此事眨上眉毛早是蹉过师云请且解下多年历日。

　　举黄檗上堂云汝等诸人尽是噇酒糟汉恁么行脚何处有今日还知大唐国里无禅师么时有僧出云只如诸方匡徒领众又作么生檗云不道无禅只是无师师云发明从上心髓拈提祖家活计黄檗老人固自若也而今据位师僧还料拣得古人节络也无玉石自应凭巧手吹毛还许杰人持。

　　举明招到泉州坦和尚处坦上堂云大参学一人所在亦须到半人所在亦须到明招便问一人所在即不问如何是半人所在坦无语后令小师问明招招云汝欲识半人所在么也只是弄泥团汉师云坦公直下发明半人所在自是明招不会后令小师问渠转见作家独眼龙回言欲识半人所在么也只是弄泥团汉锦上铺萼三五重复云若作得失论量错过了也直饶不错过底人出来我正要问你如何是半人所在道道道。

　　举药山斋时自打鼓高沙弥捧钵作舞入堂山便掷下鼓椎曰是第几和高曰是第二和山曰如何是第一和高就桶舀一杓饭便出师云予见近代师僧亦有用此机者为之慨叹要会药山父子何啻十万八千。

　　举三圣令秀上座问长沙南泉迁化向甚么处去沙云石头作沙弥时参见六祖来秀曰不问石头见六祖南泉迁化向甚么处去沙曰教伊寻思去师云长沙可谓顺风扬帆到岸足矣。

　　举长沙云我若一向举扬宗教法堂前草深一丈师曰予游丛林见前辈举此乃曰长沙大段可谓尽美矣予曰不然要得富险上做前辈颔之。

　　举荆山宝和尚参无念念曰躐县游州毕竟为着何事宝曰生死大事求师济度念曰汝是荆州人么宝曰是念曰阇黎即今在甚么处宝拟对念曰若便恁么犹较些子佛法不是商量参堂去宝自是潜心座下念一日唤曰阇黎宝应诺念曰在甚么处宝于言下领旨师云败也败也颔下采珠难求十斛。

　　举苦口益和尚参净慈慈问近离甚处日瑞光慈曰正与么时光在甚么处益便喝慈曰且止汝道西湖水深多少益拟议慈便打趁出久之契悟献投机颂曰临机一句不露丝头吹毛才展大地全收师弹指云尽向者里成等正觉只得露柱起舞海水奔腾又弹指一下。

　　举五祖云譬如牛过窗棂头角四蹄都过了只是尾巴过不得师云用尽自己心笑破他人口复云许多人在尾巴上讨冷暖。

　　举庆忠上堂天一半地一半苏州有杭州有打破蔡州城踢倒黄幡绰不笑牛首伏羲则骂孔明诸葛恶恶四时无春夏一雨便秋冬师云好大众还会么拈拄杖云拄杖子成佛已来甚大久远良久云不觉日又夜争教人少年。

　　举雪峰一日在僧堂内烧火闭却前后门乃叫救火救火玄沙将一片柴从窗棂中抛入峰便开门师曰雪峰若无玄沙几乎丧身失命。

　　举傅大士颂云空手把锄头步行骑水牛人从桥上过桥流水不流师云四句要明法身边事除非到弥勒下生。

　　举庆忠上堂天之高也奚足高地之厚也奚足厚海之深也奚足深空之大也奚足大惟有拄杖子头头越格卓一卓曰今日郎向二施主有斋师云布得春风有夏雨。

　　举僧问庆忠如何是无漏业忠曰前不构村后不贴店师云诸仁者且道老和尚面目在甚么处自代云也胜披露见文。

　　　　　宝庆府邵阳县弟子王之明率男
　　　　王(鼎合　鼎玉)捐资流行
　　　万峰童真和尚语录卷三惟冀当来
　　　　世中一闻千悟得大总持

　　万峰汶翁童真和尚语录卷三
嘉兴大藏经　万峰童真禅师语录


　　宗统颂

　　西蜀嗣相沙门至善颂

　　南岳第一世

　　南岳怀让禅师金州杜氏子唐仪凤二年四月八日降生有白气属天太史奏之高宗宗问是何祥乎对曰国之法器不染世荣宗敕金州太守韩偕亲往存慰年十岁惟乐书有玄静三藏告师父母曰此子若出家必获上乘广度众生垂拱三年年十五依荆州玉泉寺弘景律师出家通天二年受戒习毗尼藏遇同学坦然相与谒嵩山安公安令诣曹溪见六祖悟缘具六祖章中师既得法侍祖复十五年先天二年往衡岳居般若寺　开元中有沙门道一在衡岳常习坐禅师知是法器往问曰大德坐禅图甚么一曰图作佛师乃取一砖于彼庵前石上磨一曰磨作甚么师曰磨作镜一曰磨砖岂得成镜耶师曰磨砖既不成镜坐禅岂得作佛一曰如何即是师曰如牛驾车车若不行打车即是打牛即是一无对师又曰汝学坐禅为学作佛若学坐禅禅非坐卧若(学作)佛佛非定相于无住法不应取舍汝若作佛即是杀佛若执坐(目)非达其理一闻示诲如饮醍醐礼拜问曰如何用心即合无柜三昧师曰汝学心地法门如〡种子我说法要譬彼天泽汝缘合故当见其道又问道非色相云何能见师曰心地法眼能见乎道无相三昧亦复然矣一曰有成坏否师曰若以成坏聚散而见道者非见道也听吾偈曰心地舍诸种遇泽悉皆萌三昧华无相何坏复何成一蒙开悟心意超然侍奉九秋日益玄奥。

　　颂南岳磨砖底相分马师邮样越光新都卢心地无差法终不从他语下熏。

　　南岳第二世

　　江西道一禅师汉州什邡县人姓马氏故俗称马祖容貌奇异牛行虎视引舌过鼻足下有二轮文幼岁于本邑罗汉寺出家受具于渝州圆律师开元中习定衡岳遇让和尚发明大事同参六人惟师密授心印始居建阳佛迹岭迁于临川次至南康龚公山。

　　大历中连帅路嗣恭请师开法四方学者云集僧问和尚为甚么说即心即佛师曰为止小儿啼曰啼止时如何师曰非心非佛曰除此二种人来如何指示师曰向伊道不是物。

　　颂不是物推倒天关并地轴马师元是汉州人撰饮绵州药一服。

　　南岳第三世

　　洪州百丈怀海禅师福州长乐人王氏子儿时随母入寺拜佛指佛像问母曰此为谁母曰佛也师曰形容与人无异我后亦当作佛丱岁离尘三学该练参马祖为侍者檀越每送斋来才揭开盘盖祖便拈起一片胡饼示众云是什么每每如此经三年一日侍祖行次见一群野鸭飞过祖曰是什么师曰野鸭子祖曰什处去也师曰飞过去也祖遂把师鼻扭负痛失声祖曰又道飞过去也师于言下有省。

　　颂马师垂示贵当仁直下全无方寸心轻薄不随流水去落霞犹傍老山亲。

　　南岳第四世

　　洪州黄檗希运禅师闽人也幼于本州黄檗山出家额间隆起如珠音辞朗润志意冲淡后至洛京行乞吟添钵声有一妪出荆扉间曰太无厌生师曰汝犹未施责我无厌何耶妪笑而掩扉师异之进而语多所发药师须臾辞去妪告之曰可往南昌见马大师至南昌马师已示寂遂往石门谒塔时百丈禅师庐于塔旁乃性参百丈丈问巍巍堂堂从何方来师曰巍巍堂堂从岭南来丈曰巍巍堂堂当为何事师曰巍巍堂堂不为别事便礼拜问▆▆上宗乘如何指示丈良久师曰不可教后人断绝去也丈曰将谓汝是个人乃起入方丈师随后入曰某甲特来丈曰若尔则他后不得孤负吾丈一日举再参马祖被喝话师遂领旨。

　　颂宇宙空来几个知也须撤下古摩尼雄山路险无人到坐卧云房谁共栖。

　　南岳第五世

　　镇州临济义玄禅师曹州南华邢氏子幼负出尘之志及落发进具便慕禅宗初在黄檗会中行业纯一时睦州为第一座乃问上座在此多少时师曰三年州曰曾问否师曰不曾参问不知问个什么州曰何不问堂头和尚如何是佛法的的大意师便去问声未绝檗便打师下来州曰问话作么生师曰某甲问声未绝和尚便打某甲不会州曰但更去问师又问檗又打如是三度问三度被打师白州曰早承激劝问法累蒙和尚赐棒自恨障缘不领深旨今且辞去州曰汝若去须辞和尚了去师礼拜退州先到黄檗处曰问话土座虽是后生却甚奇特若来辞方便接伊巴后为一株大树覆荫天下人去在师来日辞黄檗檗曰不须他去祗往高安滩头参大愚必为汝说师到大愚愚曰什处来师曰黄檗愚曰黄檗有何言句师曰某甲三度问佛法的的大意三度被打不知某甲有过无过愚曰黄檗与么老婆心切为汝得彻困更来者里问有过无过师于言下大悟乃曰元来黄檗佛法无多子愚搊住曰者尿床鬼子适来道有过无过如今却道黄檗佛法无多子你见个什么道理速道速道师于大愚肋下筑三拳愚拓开曰汝师黄檗非干我事师辞大愚却回黄檗檗见便问者汉来来去去有什了期师曰只为老婆心切便人事了侍立檗问什处去来师曰昨蒙和尚慈旨令参大愚去来檗曰大愚有何言句师举前话檗曰大愚老汉饶舌待来痛与一顿师曰说什待来即今便打随后便掌檗曰者风颠汉来者里捋虎须师便喝檗唤侍者引者风颠汉参堂去。

　　颂痛施三顿恶椎来劈破华山万嶂开净洗浓▆空索远自知高出五云才。

　　颂佛法无多子　全提暴得生金▆▆▆▆众言下分点的旧时甚话处丈夫端不与人群。

　　南岳第六世

　　魏府兴化存奖禅师初在临济为侍者洛浦来参济问什处来浦曰銮城济曰有事相借问得么浦曰新戒不会济曰打破大唐国觅个不会底人也无参堂去师随后请问曰适来新到是成褫他不成褫他济曰我谁管你成褫不成褫师曰和尚秪解将死雀就地弹不解将一转语盖覆却济曰你又作么生师曰请和尚作新到济遂曰新戒不会师曰却是老僧罪过济曰你语藏锋师拟议济便打至晚济又曰我今日问新到是将死雀就地弹就窠子里打及至你出得语又喝起了向青云里打师曰草贼大败济便打后在三圣会里为首座常曰我向南方行脚一遭拄杖头不曾拨着一个会佛法底人三圣闻得问曰你具个什么眼便恁么道师便喝圣曰须是你始得后大觉闻举遂曰作么生得风吹到大觉门里来师后到大觉为院主一日觉唤院主我闻你道向南方行脚一遭拄杖头不曾拨着一个会佛法底你凭个什么道理与么道师便喝觉便打师又喝觉又打师来日从法堂过觉召院主我直下疑你昨日者两喝师又喝觉又打师再喝觉亦打师曰某甲于三圣师兄处学得个宾主句总被师兄打倒了也愿与某甲侣安乐法门觉曰者瞎汉来者里纳败阙脱下衲衣痛打一顿师于言下荐得临济先师于黄檗处吃棒底道理。

　　颂闻风扣吁辨来机作者频遭古道迷直下为伊全落处者回非是报恩时。

　　南岳第七世

　　汝州南院慧颙禅师上堂赤肉团上壁立千仞僧问赤肉团上壁立千仞岂不是和尚道师曰是僧便掀倒禅床师曰者瞎汉乱做僧拟议师便打趁出。

　　颂妙出重围肆志高不从言下逞英豪咸阳夜设长蛇阵暗里伤人那用刀。

　　南岳第八世

　　汝州风穴延沼禅师余杭刘氏子少魁礨有英气于书无所不观然无经世意父兄强之仕一应举至京师即东归从开元寺智恭律师剃发受具游讲肆玩法华玄义修止观定慧夙师争下之弃去游名山后因寓止华严为维那属廓侍者从南院来师心奇之因结为友遂默悟三玄旨要叹曰临济用处如是耶廓使见南院师遂参院入门不拜院曰入门须辨主师曰端的请师分院于左脚拍一拍师便喝院于右膝拍一拍师又喝院曰左边一拍且置右边一拍作么生师曰瞎院拈棒师曰莫盲枷瞎棒夺打和尚莫言不道院掷下棒曰今日被黄面浙子钝置一场师曰和尚大似持钵不得诈道不饥院曰阇黎曾到此间么师曰是何言欤院曰老僧好好相借问师曰也不得放过便下参众了却上堂头礼谢院曰阇黎曾见什么人来师曰在襄州与廓侍者同夏院曰亲见作家来院问南方一棒作么商量师曰作奇特商量师却问和尚此间一棒作么商量院拈棒曰棒下无生忍临机不见师师于言下大彻玄旨遂依止六年。

　　颂直造悬岩上上关个中潦倒几人间几人间空磊落百草头边光灼灼信手拈来用得着。

　　南岳第九世

　　汝州首山省念禅师莱州狄氏子受业于本郡南禅寺才具尸罗遍游丛席常密诵法华经众目为念法华晚于风穴会中充知客一日侍立次穴乃垂涕告之曰不幸临济之道至吾将坠于地师曰观此一众岂无人耶穴曰聪明者多见性者少师曰如某者如何穴曰吾维望子之久犹恐耽着此经不能放下师曰此亦可事愿闻其要穴遂上堂举世尊以青莲目顾视大众乃曰正当恁么时且道说个什么若道不说又是埋没先圣且道说个什么师乃拂袖下去穴掷下拄杖归方丈侍者随后请益曰念法华因什不祗对和尚穴曰念法华会也次日师与真园头同上问讯次穴问真曰作么生是世尊不说说真曰鹁鸠树头鸣穴曰汝作许多痴福作么何不体究言句又问师曰汝作么生师曰动容扬古路不堕悄然机穴谓真曰汝何不看念法华下语。

　　颂下是寒泉上碧空风光恰与一般同柰何犹有中心树千古遗来恨不穷。

　　南岳第十世

　　汾州太子院善昭禅师生俞氏太原人器识沉邃少缘饰有大智于一切文字不由师训自然通晓年十四父母相继而亡孤苦厌世相剃发受具杖策游方所至少留不喜观览或讥其不韵师叹之曰是何言之陋哉从上先德行脚正以圣心未通驱驰决择耳不缘山水也师历诸方见老宿者七十有一人皆妙得其家风最后至首山问百丈卷席意旨如何曰龙袖拂闻全体视师曰师意如可曰象王行处绝狐踪于是大悟言下拜而起曰万古碧潭空界月再三捞捷始应知。

　　颂坐断重门海岳昏霜华严重碧霄屯天山定已中原壮玉马频频瑞霭吞。

　　南岳第十一世

　　潭州石霜楚圆慈明禅师出全州清湘李氏少为书生年二十二依城南湘山隐静寺得度其母有贤行使之游方师连眉秀目颀然丰硕然忽绳墨所至为老宿所呵以为少丛林师崖柴而笑曰龙象蹴踏非驴所堪尝橐骨董箱以竹杖荷之游襄沔间与守芝谷泉俱结伴入洛中闻汾阳昭禅师道望决志亲依时朝廷方问罪河东潞泽皆屯重兵多劝其无行师不顾渡大河登太行易衣髅厮养窜名火队中露眠草宿至龙川遂造汾阳昭公壮之经二年未许入室师诣昭昭揣其志必诟骂使令者或毁诋诸方及有所训皆流俗鄙事一夕诉曰自至法席已在夏不蒙指示但增世俗尘劳念岁月飘忽己事不明失出家之利语未卒昭公熟视骂曰是恶知识敢裨贩我怒举杖逐之师拟伸救昭公掩其口师大悟曰乃知临齐道出常(青)服役七年辞去。

　　颂抛手还将展手开寻常荐得祖师来夜深谁向苍龙窟夺得骊珠下九陔。

　　南岳第十二世

　　袁州杨岐方会禅师袁州宜春冷氏子少警敏不事笔研及出家阅经典辙自神会折节参老宿慈明自南源徙道吾石霜师皆佐之总院事依之最久然未有省发每咨参明曰库司事繁且去他日又问明曰监寺异时儿孙遍天下在何用忙为一日明适出雨忽作师侦之小径既见遂搊住曰者老汉今日须与我说不说打你去明曰监寺知是般事便休语未卒师大悟即拜于泥涂问曰狭路相逢时如何明曰你且躲避我要去那里去师归来日具威仪诣方丈礼谢明呵曰未在慈明饭罢恒山行禅者问道多失所在师阙其出未远即挝鼓集众慈明怒数曰少丛林暮而升座何从得此规绳乎师曰汾阳乃晚参也。

　　颂斯道原来无多法更无多法可传君秪将一首康衢曲留与羲皇独自闻。

　　南岳第十三世

　　舒州白云守端禅师衡阳葛氏子幼事翰墨冠依茶陵郁禅师皮刂生参扬岐岐一日忽问受业师为谁师曰茶陵郁和尚岐曰吾闻伊过桥遽搷有省作偈甚奇能记否师诵曰我有明珠一颗久被尘劳关锁今朝尘尽光生照破山河万朵岐笑而趋起师愕然通夕不寐黎明咨询之适岁暮岐曰汝见昨日打驱傩者么曰见岐曰汝一筹不及渠师复骇曰何谓也岐曰渠爱人笑汝怕人笑师大悟。

　　颂笑里空无索莫为君提醒髑髅南山纵火燔枯树白云犹带旧时秋。

　　南岳第十四世

　　蕲州五祖法演禅师绵州邓氏子年三十五始弃家祝发受具往成都习唯识百法论次之南方所见尊宿无不以此咨决洎谒圆照本古今因缘会尽惟不会僧问兴化四方八面来时如何化云打中间底僧作礼化云我昨日赴个村斋中途遇一阵卒风暴雨却向古庙里避得过请益本本云此是临济下因缘须是问他家儿孙始得师遂谒浮山远请益前话远云我有个譬喻说似你你一似个三家村里卖柴汉子把个匾担向十字街头立地问人中书堂今日商量甚么事师默计云若如此大故未在远一日语师曰吾老矣恐虚度子光阴可性依白云此老虽后生吾未识面但见其颂临济三顿棒话有过人处必能了子大事师潸然礼辞至白云举僧问南泉摩尼珠话云叱之师领悟献投机偈曰山前一片闲田地叉手叮咛问祖翁几度卖来还自买为怜松竹引清风。

　　颂饭罢浓煎白滚汤三三两两共商量炊巾展钵成多事有什闲工较短长。

　　南岳第十五世

　　成都府昭觉克勤佛果禅师彭州骆氏子世宗儒师儿时日记千言偶游妙寂寺见佛书三复怅然如获旧物曰予殆过去沙门也即去家依自省祝发出蜀首谒玉泉皓次依金銮信大沩哲黄龙心东林度佥指为法器而晦堂称他日临济一派属子矣最后见五祖尽其机用祖皆不诺乃谓祖强移换人出不逊语忿然而去祖曰待你着一顿热病打时方思量我在师到金山染寒困极以平日见处试之无得力者追绎五祖之言乃自誓曰我病稍间即归五祖病痊寻归祖一见而喜令即参堂便入侍寮方半月会部使解印还蜀诣祖问道祖曰提邢少年曾读小艳诗否有两句颇相近频呼小玉元无事秪要檀郎认得声提邪恶诺诺祖曰且仔细师适归侍立次问曰闻和尚举小艳诗提邢会否祖曰他只认得声师曰秪要檀郎认得声他既认得声为什么却不是祖曰如何是祖师西来意庭前柏树子聻师忽有省遽出见鸡飞上阑干鼓翅而鸣复自谓曰此岂不是声遂袖香入室通所得祖曰佛祖大事非小根劣器所能造诣吾助汝喜祖遍谓山中耆旧曰我侍者参得禅也由此所至推为上首。

　　颂烈火光中申一杓直教膺碍洗空清丈夫端禀凌云志争向他人古路行。

　　南岳第十六世

　　临安府径山宗杲大慧普觉禅师宣城奚氏子其母梦一僧黑颊隆鼻神人卫之造于卧室问何所居对曰岳北觉而有身哲宗元祐四年己巳十一月十日巳时生白光透室举邑称异年十六出家十七落发即喜宗门中事遍阅诸家录尤喜云门睦州语尝疑五家宗派元初只是一个达磨什处有许多门庭性俊逸十九游方始从曹洞诸老宿游继谒湛堂次造东京谒圆悟晨夕参请悟举东山水上行语令参师凡呈四十九转语悟不肯一日悟升座举云门语曰天宁即不然若有人问如何是诸佛出身处但向他道薰风自南来殿阁生微凉师闻举豁然以白悟悟察师虽得前后际断动相不生却坐净裸裸处语师曰也不易你到者田地可惜死了不能得活不疑言句是为大病不见道悬岩撒手自肯承当绝后再苏欺君不得须知有者个道理乃命居择木堂为不厘务侍者日　同士大夫闲话入室日不下三四每举有句无句如藤倚树问之才开口悟便曰不是经半载一日同诸客饭师把箸在手都忘下口悟笑曰者汉参黄杨木禅却倒缩去师曰者个道理恰似狗看热油铛欲舐舐不得欲舍舍不得悟曰你喻得极好者个便是金刚圈栗棘蓬也一日问曰闻和尚当时在五祖曾问者话不知五祖道什么悟笑而不答师曰当时须对众问如今说亦何妨悟曰我问有句无句如藤倚树意旨如何祖曰描也描不成画也画不就又问树倒藤枯时如何祖曰相随来也师当下释然曰我会也悟遂举数淆讹因缘诘之师酬对无滞悟曰始知我不汝欺遂着临济正宗记付之。

　　颂枯藤树倒又何如发药仍推大丈夫绝后更无三尺路济宗从此见规模。

　　南岳第十七世

　　福州西禅鼎需懒庵禅师郡之林氏子幼举进士有声年二十五因读遗教经忽曰几为儒冠误欲去家母难之以亲迎在期师绝之曰夭桃红杏一时分付春风翠竹黄花此去永为道伴竟依保寿禅师为比丘遍参名宿后依妙喜遂皈心弟子之列一日喜问曰内不放出外不放入正恁么时如何师拟开口喜拈竹篦连打三下师于此大悟厉声曰和尚已多了也喜又打师礼拜喜笑曰今日方知吾不汝欺也遂印以偈于是声名喧动丛林。

　　颂尽情拈却与君看到此方知下口难直下痛遭三竹篦从兹不被古今瞒。

　　南岳第十八世

　　福州鼓山安永木庵禅师闽县吴氏子弱冠为僧未几谒懒庵于云门一日入室庵曰不问有言不问无言世尊良久不得向世尊良久处会随后便喝倏然契悟作礼曰不因今日问争丧目前机庵许之师因僧问须弥顶上翻身倒卓时如何师曰未曾见毛头星现曰恁么则倾湫倒岳去也师曰莫乱做僧便喝师曰雷声浩大雨点全无。

　　颂目前几丧尽翻窟从此春风扫落花秤锤脱处忘钩索蒲天星斗闪龙蛇。

　　南岳第十九世

　　杭州净慈悟明晦翁禅师上堂举夹山会下一僧到高亭才礼拜亭便打僧云特来礼拜亭亦打又拜亭又打趁出僧回举似夹山山云会么云不会山云赖汝不会汝若会即夹山口哑去应庵拈云高亭一期忍俊不禁争柰拄杖放行太速者僧当时若是个汉莫道高亭夹山便是达磨大师出来也斩为三段何故家肥生孝子国伯有谋臣师云高亭夹山门庭施设各得其宜但中间一人较些子应庵与么道也是巩县茶瓶师纂修联灯会要传于丛林。

　　颂字经三焉乌成马真金自有真金价千载轮来几个知留到于成话杷。

　　南岳第二十世

　　太原苦口良益禅师参净慈慈问曰近离什处师曰瑞光慈曰正与么时光在什处师便喝慈曰且止汝道西湖水深多少师拟议慈便打趁出久之契悟作偈曰临机一句不露丝头吹毛才展大地全收慈曰从上心印汝今得之宜处深谷俟时行化。

　　须转虎拏龙只自分全几有路不通闻吹毛求展天山动底事何塔举向君。

　　南岳第二十一世

　　汾州筏渡普慈禅师初参径山端高峰妙各有契处后北还游燕如五台礼文殊感大士放光居台二年入太原参益和尚尚问曰行脚高士发足什处师曰五台益曰文殊与汝说什么师曰脚下草鞋唱成一百文益曰脚跟为什么不落地师曰且喜老汉见得亲切益曰老僧罪过师喝一喝而出自此常造室中久之益嘱曰汝缘当在本处他后设大法药宜号筏渡礼谢归汾州。

　　颂坐断千岩海气吞回澜轻挽语犹存曹溪渡险如相似大地溶溶绝浪痕。

　　南岳第二十二世

　　洛京相国一言道显禅师雁门人生而岐嶷颖悟英特年十二自愿出家父母难之师曰儿志决矣未可强留遂落　于郡之西山听圆觉至知幻即离章顿然默契恍若旧识乃辞师师曰汝志宗门正其时也游汾州谒渡公渡一见器之命入侍寮一日渡举竹篦问曰毕竟唤作什么师方进语被渡蓦头便打忽然大悟便礼拜日和尚且上古人道佛法无多子非虚语也波曰汝今方知吾意耶师曰和尚大恩碎身难报渡嘱曰汝年且幼时至理彰师执劳座下一十七载。

　　颂一椎打断来时路绳床走入枇杷树衲僧到此绝遮拦纱窗几阵黄梅雨。

　　南岳第二十三世

　　西京小庵行密禅师初以白衣礼相国一和尚凡见便礼拜一一日谓曰道人礼拜且止佛法在什么处师方举首忽闻板声鸣一曰只者是师从此入遂求度一曰汝诚精进宜名行密力参座下三年一偶举马祖三不是等问语未绝师曰毕竟如何一笑曰已多了也师言下得大安乐一曰佛法下衰正宜潜隐毋拘城隍得安身处最为佳耳。

　　颂白衣曾到凤池边密行行来乐自圆笑里有刀藏不住方知此道定非传。

　　南岳第二十四世

　　二仰圆钦禅师禾之秀水人遍参诸方毫无所契入西京谒小庵于旅舍庵问浙中有个伶俐人汝还见么师曰圆钦钝汉庵曰我要个钝汉作监收汝还知么师罔惜庵曰数千里来可惜错过师遂扣参一日是[川/用]从架上过扑翻油翁忽尔顿契走见庵曰某已捉得了也庵搊住云道道师曰一粒鼠粪污却锅羹庵曰瞎汉参堂去。

　　颂从前踏断几緉鞋千里持来返致灾油瓮忽然翻老鼠方知足下无纤埃。

　　南岳第二十五世

　　寿州无念智有禅师蜀之汉州人发足南方游四明登天目后参二仰仰问曰行脚什处师曰南方仰曰彼中佛法如何师曰山川无异仰曰我手何似佛手师良久仰曰莫道无异后看兴化打维那机缘始浩然大彻作偈曰兴化打维那平地遭殃祸昨夜南山云飞向北山朵仰见为之助喜曰不孤到此嘉靖初迤逦寿州十有三年而终焉。

　　颂佛手驴脚与缘生兴化无端打克宾有志不从言下过南山风卷北山云。

　　南岳第二十六世

　　荆山怀宝禅师渚宫人未详姓氏游寿州谒无念念曰躐县游州毕竟为着何事师曰生死大事求师拔度念曰汝是荆州人么师曰是念曰阇黎即今在什么处师拟对念曰若便恁么犹较些子佛法不是商量参堂去师自此潜心座下念一日唤曰阇黎师应诺念曰在什么处师于言下领旨乃曰和尚大慈真天人师也念灭度后师嘉靖三十七年隐于终南。

　　颂径接阇黎上上机踏翻沧海转相违马师去后行人少一唤回头事已非。

　　南岳第二十七世

　　秦岭铁牛德远禅师自印心于荆山后庵居秦岭一日身披红布裤顶笠挥锄地中朝阳见曰者汉好似一头军师曰看箭阳作躲箭势师近前携手行至一庵乃曰我名德远号铁牛乃径山之裔在此待人数十年矣汝今既来当为我求人中兴祖道留住三月付偈曰就身能打劫劈筈善夺窝三玄从此出三要不为多探竿影草主宾分狮子迷踪柰我何。

　　颂劈箭急定乾坤风云聚会芥投针黄沙万里轩辕阵不动干戈自太平。

　　秦岭山头几共谈罢锄携手至幽庵破来一簇冲霄汉月上峨眉出盖函。

　　南岳第二十八世

　　叙州朝阳联池月明禅师即郡之范氏子系范郡司马之后也幼居林下一日有僧过访不遇因题联于壁有阿弥陀佛念也无无也无扭落鼻孔等语师见之忽然厌世便祝发就之彼僧已先去矣师遂杖笠南游苦辛万壮单以是联为提撕话久之洛伽道逢一僧伟仪殊异师在前失脚念佛一声僧在后曰此敲门瓦子着他何用师遂问云抛却后如何僧云叶落归根来时无口师始有省发后过秦岭受印铁牛由峨眉返叙州居郡之朱提山朝阳洞聚云来参师问曰如何是古佛心云即拱手云请师尊重又问不用音声与色身将何唤作本来人云便休去。

　　颂直钩垂钓钓非轻搅搅河山万里平巨斧斫来根蒂断从教枯树也芳荣。

　　南岳第二十九世

　　忠州聚云吹万广真禅师叙州宜宾人姓李氏其先三世为婆罗门父无后祷佛生焉降神之日偶大士八人临其舍一人指语父曰此八宝应真出兴于世母即厌腥食素三年离乳至十五岁在窗下与同学读书偶览菊花慨然叹曰此花今岁凋零来春发生尝闻生死事大无常迅速读书宁免生死竟绝学登少峨参浩翁语载行录复返里中得大慧录并获正法眼藏如临旧物师朝暮参礼如有所失后遇一僧见访问曰如何是佛师拟对曰不是再进曰不是师被者一劄尘念如灰至午直僧磨刀次急问如何是佛僧云我今日磨剃刀师于言下有省次入朱提参朝阳和尚(语载朝阳章)师白衣初见朝阳后归为祖母说法祖母逝后服阕二年方谋出家先一月有氅衣道者谓里人曰此处不久当有至人出世师果于万历四十一年癸丑秋逾城入山礼月明和尚受具一日明谓曰汝犹有一句未会师即问是那一句曰不用音声色身默然良久与我现出真空来师拂袖便出乃自惟曰此事不可草草是中必有玄要遂辞之别山汲水伐薪自炊自力苦参三载经行危坐胁不至席限满复入朱提亲近月明和尚师问曰毕竟如何现出明以师手掩其口豁然大悟乃曰纵然奇特终是寻常明遂出临济正宗付之后阅华严至入法界品毗目仙人执善财手一须臾间历遇佛刹微尘数世界参见微尘诸佛法法不昧至事事无碍法界始解圆悟示张无尽用处从此五宗淆讹如韦索贯钱了无滞碍乃策杖风尘涉海入吴过▆踵粤至潇湘湖东霜轮上座请出世开法上堂祝　圣罢次拈云此瓣香轰天碎地倒岳倾秋约破顶门眼睛熏开眉毛骨髓奉为现住西蜀朝阳洞传临济正宗二十四代月明大和尚以酬法乳上首白椎乃曰劈面迎风掌当胸　肚拳具眼衲僧向者里用得犹是三五一轮在在光辉火树银花时时灿烂半明半暗未梦见在呵呵不是法门无面目只怕蜈蚣太多足咦二月十五解制后归蜀御史无无田公延居书阁乃建聚云禅林师出世三十年道场五坐语录二十卷广录五十卷先是水部熊公汝学锓梓通行师相好具足慈和忠恕智慧渊冲诲人不倦偶示疾是月(山神)夜哭树木摧折病中歌唱自娱三月前谓侍僧曰我临终须大喝而去崇祯十二年己卯七月三十日索笔书偈云朝打三千暮打八百要会聚云眉毛出血投笔危坐至午果大喝声而逝阁维烟至松幂结为五彩荷香遍地起骨得黄金锁子三茎五色舍利三百余颗齿化为紫色入土者无数平都地藏院迎十二颗建塔余皆塔于本寺三目山之阳。

　　颂对面重临作者看要伊言下起波澜子规夜血巫峰树回首腾腾十二山。

　　南岳第三十世

　　忠州怡平庆忠铁壁慧机禅师营山罗氏子家世以一经传多科吊师生而貌伟气骨不凡八岁父见皆即随母斋是夕见黄龙长数十丈凌霄腾于师顶师指谓兄兄曰龙也有精唐举术者见师相而异之视师指掌中有龙凤莲华麟鱼鸟兽文称许不置师方就童塾业铅堑日记数百行渐能工羔雁具脍炙人口里中名俊咸称之曰此罗氏龙文也时有元白道者隐邑之大蓬山师往来叩问雅意玄学道者石扃岩户辟谷半载师慕之母兄为师亲迎师辞之兄曰汝清姿映玉摛藻过人淡墨红绫木天一凤柰何作出尘想从黄冠游耶师曰人各有志从所愿耳遂于天启壬戌二月十九潜遁图入山计行次大竹筑室松间掩关危坐无昼夜日食米二握沸汤淡饮五味俱断关中三载心形益畅目中屡瞩异相种种疑情顿起欲扣元白以释其惑出关访之而白去终南路多阻师方雉发孑身抵忠城参聚云云曰奚往师白以终南寻道者事云笑曰子真昧于寻师者师见云丰仪迥异愿皈心弟子之列云曰若向来事道固善矣犹落傍蹊子欲我说夏后可也夏蒲欲求开示妒者恐师暗承衣钵每至隔之忽云出方丈师跪乞云大笑而法师自泣曰遇至人而不得一授遂欲捐躯赴水僧有谕以从讲肆者师至听毕后参聚云未几闻朝阳老人来酆陵师侍云溯舟往见随众参礼因请益朝阳阳曰只者是师问曰只者是还参什么阳曰放汝三十棒后云以金陵之游闻天童悟唱道四明师欲暂辞适浙云曰天童接人固直捷孤硬但恐一去便不遇老僧宗旨负汝数年辛苦矣于是奉侍还蜀云乃命师总院事自疑此生果与禅无缘乎遂尽力院中经七日随众念诵毕登塌忽觉浑身骨碎大笑不止遂拈偈进呈云不之印复力究三年忽一日大彻无论玄要宗旨祖意教意有庖丁解牛之势入室密启云笑曰汝会老僧意么师曰和尚大慈为入彻底自后开堂师皆首众焉云灭后愿庐墓三年崇祯辛巳酆陵四众坚请出世平都地藏院上堂横按拄杖云惯弄灵蛇之势赫赫万层活捉生马之威昂昂千里撒缦天网打称意鱼放破空矢落冲霄鹤点即不到到即不点正恁么时且问是谁家风月卓一卓曰一个星子三只脚家家秤锤五个眼僧竞出问话师下座以拄杖一时打散上堂贵买朱砂画月打牛打车不别憎槛欣笼柰何磨砖作镜争得凫胫天然不长截鹤缋之则疾召大众云且道阿腻吒峰今日有几人作舞师著有药病随宜庆忠集二书通行海内生平践履备之全录不赘。

　　颂曾向龙颔采珠落华劈云山万朵开发药固将　脑去不从祖父授深来。

　　宗统颂(终)

　　　(三楚弟子　海偏　海真　德示
　　德胜　德成　▆▆　▆▆　▆▆)
嘉兴大藏经　万峰童真禅师语录


　　湘山颂古自序

　　颂古一道其难也久矣昔圆悟勤祖见翠峰禅师百首乃曰除客从远方来一则有衲僧气余皆以诗论此勤祖用春秋法也盖达磨氏入中土六代而后马祖百丈已还皆以机用言句相高而不及此洎汾昭则黄钟大吕宫音始变逮有宋天禧间明觉老人清庙朱弦可谓天中之天圣中之圣矣自兹而降投子丹霞分道扬镳机杼固成一家之锦于翠峰则异矣近代各家之盛十倍于前要皆藻绘万象刻划森罗似出于从上诸老矣而文胜质史非予今日之致慨由是数十年来不敢妄形一字者自揣犹未到古人地位耳至年五十有四静对湘山历观从前如推门落臼乃为禅子辈汇集成帙得二百三十篇非敢望诸祖之籓垣予但申其自受用已耳若曰翠峰之圣吾当北面事焉至于分道扬镳或可并驱中原若夫汗牛充栋刻划藻绘予岂能追其万一也哉是为序。

　　万峰汶翁至善书

　　万峰童真和尚湘山颂古卷上

　　侍者寂慧录

　　世尊未离兜率已降王宫未出母胎度人已毕。

　　千层铁甲都卸尽不觉浑身在帝乡只见皇风成一片普天谁不在封疆。

　　世尊升座文殊白槌云谛观法王法法王法如是世尊便下座。

　　齿缝未曾落一语又被风吹别调中此景此情描不尽隔江打鼓听冬冬。

　　文殊所说般若经清净行者不入涅槃破戒比丘不入地狱。

　　昨日东楼醉横缨倒接罗阿谁扶上马不省下楼时。

　　世尊初生一手指天一手指地周行七步目顾四方曰天上天下惟吾独尊。

　　四方久矣干戈息不必重重定八荒两手指来尊上下那个男儿摸壁行。

　　僧问岩头古帆未挂时如何头云后园驴吃草。

　　后园驴吃草不须问瑶岛缓步踏将来斗凑得恰好。

　　法华经如来明见三界之相无有生死若退若出亦无在世及灭度者非实非虚非如非异不如三界见于三界如期之事如来明见无有错谬。

　　千年田地八百主汉武秦皇安在哉可笑瞿昙空说梦引他痴子动疑猜。

　　无业示众云若一毫头凡圣情念未尽未免入驴胎马腹里去白云端云直饶凡圣情念尽净亦未免入驴胎马腹里去。

　　射来红日透烟尘却被云拖色不真打面还他州土麦唱歌须是帝乡人。

　　三角示众云若论此事眨上眉毛蚤已错过了也时麻谷出问眨上眉毛即不问如何是此事角曰错过了也。

　　贼过张弓信有之更于话外讨便宜龙睛鹘眼河沙数宇宙茫茫几个知。

　　百丈因一女子哭上法堂来丈问作么生曰父母俱丧请师选日丈曰明日来一时埋却。

　　石磬晨敲雨后天个中音响最清圆谁知电影藏山岳一段春风送故园。

　　南泉示众云唤作如如蚤是变也今时师僧须向异类中行归宗云须行畜生行不得畜生报。

　　戴角披毛颇俊哉春风已上柳稍来一犁在手翻耕后收敛家山又放开。

　　临济因麻谷问十二面观音那个是正面济下禅床擒住曰十二面观音甚处去也速道速道谷转身拟坐济便打谷接住棒相捉归方丈。

　　袖里忽然一簇空那容眨眼话从容大悲千手捞不及回首相将入帝宫。

　　南阳忠国师一日唤侍者者应诺如是三唤三应忠曰将谓吾孤负汝却是汝孤负吾。

　　三呼三应太心孤子父相将入画图纵有王维真妙手实难举笔把胸画。

　　圆觉经云有照有觉俱名障碍是故菩萨尝觉不住照与照者同时寂灭。

　　秋空涵翠碧秋水湛绿波斫却月中桂清光应更多。

　　金刚经若见诸相非相即见如来。

　　非相见如来指外觅钟期蟭蟟虽脱壳未免抱寒枝。

　　金牛每至斋时将饭桶于僧堂前作舞呵呵大笑云菩萨子吃饭来。

　　少年吐语气成虹不落阶梯建大功临老衰残无处着犹然忍耻示英雄。

　　临济访平田到路口先逢一嫂在田使牛济间嫂平田路向甚处去嫂白这畜生到处走到路也不识济又曰我问你平田路向甚处去嫂曰这畜生五岁尚使不得。

　　天下纷纷南北路平田路口到人稀莫嫌婆子轻鞭打老大徒伤未拂衣。

　　僧问马祖离四句绝百非请师直指西来意祖曰我今日劳倦不能为汝说问取智藏去僧问西堂堂云何不问和尚僧云和尚教来问堂云我今日头痛不能为汝说问取海兄去僧又问百丈丈云我到这里却不会僧回举似马祖祖曰藏头白海头黑。

　　父为子隐子为父隐收拾丝纶月下安枕百非四句与西来这僧肩上加三等。

　　盘山一日于街市见人屠肆买肉云精底割一块来屠儿放下刀叉手云长史那块不是精底。

　　拈来块块可人怀不用安排不用猜可惜一宗贴体事被风吹上古轮台。

　　南泉因侍者请过堂泉云我适才庄上吃油糍饱者云和尚未曾出方丈泉云你去庄上问者才至门首适遇庄主者云来作甚么主云蒙和尚降重特来相谢。

　　无端捏怪老南泉贪他口腹费周旋若非庄主来说破直至而今话未圆。

　　盐官示众云虚空为鼓须弥为槌甚么人打得众无对有僧举似南泉泉云王老师不打这鼓笛。

　　盐官小视诳儿曹拟把虚空当细腰不是南泉伸一手至今音响未全消。

　　良遂参麻谷后谓众曰诸人知处良遂总知良遂知处诸人不知。

　　却向驴前马后看得来些子便轻安岂知病入膏肓甚千古难伸不白冤。

　　石巩尝张弓架箭接机三平诣法席巩曰看箭平乃拨开胸曰此是杀人箭活人箭又作么生巩弹弓弦三下平乃礼拜巩曰三十年张弓架箭秪射得半个圣人遂拗折弓箭。

　　架箭张弓三十春何曾射得一圣人而今箭折弓收也四海讴歌贺太平。

　　中邑因仰山问如何是佛性义邑曰我与汝说个譬喻如一室有六窗内有一猕猴外有猕猴从东唤猩猩猩猩即应如是六窗俱唤俱应仰山礼谢起曰适来蒙和尚譬喻无不明了更有一事秪如内猕猴睡着外猕猴欲与相见又且如何邑下绳床执仰山乎作舞曰猩猩我与你相见了也。

　　灼破灵龟扑翻明镜六处虚闲八方朗静下床执手问猩猩打蛇须要打七寸。

　　隐峰到南泉值众参次泉指净瓶曰铜瓶是境瓶中有水不得动着境与老僧将水来峰拈起净瓶向泉面前泻。

　　瓶中有水不得动手倾泻出来且塞渠口。

　　亮座主因参马祖祖问见说座主大讲得经论是否主曰不敢祖曰将甚么讲主曰将心讲祖曰心如工技儿意如和技者争解讲得主抗声曰心既讲不得莫是虚空讲得么祖曰却是虚空讲得主不肯便出将下阶祖召曰座主主回首祖曰是甚么主豁然大悟曰某甲所讲经论将谓无人及得今日被大师一问平生功业一时冰释礼谢而退。

　　虚空何曾讲得经人参附子医寒症一身曰汗出堂前序分流通都扫屏。

　　则川摘茶次庞居士问法界不容身师还见我否川曰不是老僧泊答公话士曰有问有答盖是寻常川乃摘茶不听士曰莫怪适来容易借问川亦不顾士喝曰这无礼仪汉待我一一举向明眼人川乃抛却篮便归方丈。

　　似戏似谑似真似假山上水边冢间树下士哉俗人眼小胆大则川则川礼失于野抛下茶篮是伊会也。

　　庞居士参马祖问不与万法为侣者是甚么人祖曰待汝一口吸尽西江水即向汝道士于言下顿领玄旨。

　　马师一口吸西江所有珍奇当下亡果然赚入他家网直得芳声满大唐。

　　庞婆入鹿门寺作斋维那请疏意回向婆拈梳子插向髻后曰回向了也。

　　本文一道出裙钗不落言辞理自该多少英雄求疏意却烦取笑老婆来。

　　睦州升座问首座聻答云在寺主聻答云在维那聻答云在州云三段不同今当第一向下文长付在来日。

　　现成三昧不费腕力一会俨然灵山再出。

　　南泉因东西两堂争猫儿遇见即提起曰道得即不斩众无对便斩却。

　　一刀斩断血淋淋才见宗师手眼亲若是和泥合水汉猫儿真是可怜生。

　　南泉归宗麻谷往参南阳国师泉于路上划一圆相曰道得即去宗便于圆相中坐谷便作女人拜泉曰恁么则不去也。

　　伯仲同炊爨下米有刻则走尽天下路老鸦一般黑。

　　临济上堂云赤肉团上有一无位真人尝从汝等面门出入未证据者看看时有僧问如何是无位真人济下禅床把住云道道僧拟议济拓开云无位真人是甚么干屎橛便归方丈。

　　狮子啮人韩奴逐块跳下禅床贼身自败推倒天关搅翻江海卖白洗青失钱遭罪。

　　临济问院主甚处去来曰州中粜黄米来济曰粜得尽么曰粜得尽济以拄杖划一划曰还粜得这个么主便喝济便打典座至济举前话座曰院主不会和尚意济曰你又作么生座礼拜济亦打。

　　棒下淋淋血未干作家眼孔定难观临场决不轻松放一等令行没两般。

　　丹霞访庞居士见女子取菜次霞问居士在否女子放下菜篮叉手而立霞又问居士在否女子提篮便行霞遂回须臾居士归女举前话士曰丹霞在么女曰去也士曰赤土涂牛奶。

　　放篮叉手敛篮归二月莺声叫翠微春色断桥人去后落花流水两三依。

　　沩山睡次仰山问讯沩便回面向壁仰曰和尚何得如此沩起曰我适来得一梦你试为我原看仰取一盆水与师洗面少顷香严亦来问讯沩曰我适才得一梦寂子为我原了汝更与我原看严乃点一碗茶来沩曰二子见解过于鹙子。

　　父子不传真妙诀只在擎茶度水间不是老来爱取奉大都子健父偏闲。

　　黄檗示众云汝等诸人尽是噇酒糟汉恁么行脚何处更有今日事也还知大唐国里无禅师么时有僧问秪如诸方匡徒领众又作么生檗云不道无禅只是无师。

　　象王行处绝狐踪川岳无非在照中更拟倒施从上令一番秋雨一番风。

　　黄檗问百丈从上宗乘如何指示丈良久檗曰不可教后人断绝去也丈曰将谓汝是个人。

　　孤迥迥碧沉沉月落三更霜气重风摇两岸绿杨阴绝不绝听叮咛到此也须是个人。

　　僧问法眼如何是佛眼云汝是慧超其僧悟入。

　　慧超真是可怜生平地遭人呼字名一句未曾答得了眼中又是一枚钉。

　　大随因僧问劫火洞然大千俱坏未审这个坏不坏随曰坏曰恁么则随他去也随曰随他去僧不肯后到投子举前话子遂遥礼曰西川有古佛出世谓其僧曰汝速去忏悔僧回大随随已殁再至投子子亦迁化。

　　坏不坏兮随他去知君有口应须闭投子不合指似伊随老精光减十陪减十陪休瞌睡个样瞎驴成队队。

　　睦州因僧问灵山还有蛇否州云这蚯蚓云门代云白骨连山。

　　大将南征胆气雄越山淮水势忽忽虾蟆蚯蚓无存处只要全收盖代功。

　　僧问庆忠机和尚如何是正法眼忠曰乌龟开夜市。

　　乌龟开夜市从来天下奇西来正法眼光照五须弥。

　　径山问僧一切智智清净无二无二分无别无断故你作么生会僧云一切智智清净无二无二分无别无断故某甲只如是会山高声云抱取猫儿来僧无语山喝出。

　　霹雳一声空外来满天风雨一时开大人境界难思议转处机轮莫浪猜莫浪猜细详哉山自高兮水自回师召众云看箭。

　　宝寿开堂日三圣推出一僧寿便打圣云与么为人非但瞎却这僧眼瞎却镇州一城人眼去在寿掷下拄杖归方丈。

　　据令而行不避伊弟兄秪管动针锥从来好事多魔障却向人前鼓是非。

　　大通智胜佛十劫坐道场佛法不现前不得成佛道。

　　大通智胜佛闲来看修竹天高白玉堂无如茆盖屋十劫坐道场举自露堂堂不待春风至自然百卉香佛法不现前山峻与云连红日出沧海不必待明年不得成佛道何人说欠少家家观世音淡饭粗衣好。

　　瑞岩居丹丘坐磬石每自唤云主人公复自诺乃曰惺惺着他后莫受人瞒后有僧参玄沙举前话沙曰一等是弄精魂也甚奇怪乃曰何不且在彼住曰已迁他也沙曰而今还唤得应么僧无对。

　　自呼自应话偏长人自不忙已自忙一等精魂弄得尽从今倒断葛藤椿。

　　玄沙见僧来礼拜乃曰因我得礼汝。

　　因我得礼汝闹处莫插嘴慎言是第一覆水终难起。

　　僧问芭蕉如何是透法身句蕉曰一不得问二不得休曰学人不会蕉曰第三度来与汝相见。

　　一二三见还难法身透过许谁看月落秋江寒影重乌啼春树落花残看看瞬目灵机请自宽。

　　芭蕉拈拄杖示众云你有拄杖子我与你拄杖子你无拄杖子我夺却你拄杖子靠拄杖下座。

　　牢关两处不通风死尽全心始见踪芭蕉若无靠杖手而今犹坐草茸茸。

　　守廓侍者问德山从上诸圣向甚么处去山曰作么作么廓曰敕点飞龙马跛鳖出头来山休去明日山浴出廓过茶与山山抚廓背一下云昨日公案作么生廓曰这老汉今日方始瞥地山又休去。

　　廓公势焰拍天横却被行家二冷箭德山一向善机筹大似当阳输一战输一战渠侬各自有方便。

　　资福上堂隔江见资福刹竿便回去脚跟下好与三十棒况过江来时有僧出福曰不堪共语。

　　撩起便行落二三岂容眨眼下烟岚电光石火犹难并拟欲商量自不堪。

　　风穴示众云欲得亲切莫将问来问会么问在答处答在问处虽然如是有时问不在答处答不在问处汝若拟议老僧在你脚跟下。

　　把定乾坤疆封牢固妙经纶而云屯散百昌而雨聚动千载之钳锤起百世之梁柱承平也岳裂山摧峻险也坦涂阔步。

　　聚云真和尚因僧问熏风自南来殿阁生微凉意旨如何云吹一口。

　　夏日乘凉殿阁间解衣趺坐少追攀平田浅草莫轻忽一口吹来好是闲。

　　玄沙一日遣僧送书上雪峰峰间缄惟白纸三幅问僧会么曰不会峰曰不见道君子千里同风僧回举似沙沙曰这老汉蹉过也不知。

　　同风千里见君心三幅无文聊寄音只要肝肠在一处不消更去理瑶琴。

　　长庆因僧问如何是正法眼庆曰有愿不撒沙保福云不可更撒也。

　　怕人相趁预迟留故意推辞占上头保福欲行箭后路空教明月映江秋。

　　岩头因沙汰甘贽家过夏补衣次贽行过头以针作劄势贽遂整衣欲谢妻问云作甚么贽云说不得妻云也要大家知贽举前话妻云此去三十年后须知一回饮水一回噎女子闻云谁知尽大地人性命都被奯上座劄将去也。

　　针线头边欲露尖一家嚷得到闺奁谁知房绣有方略却把岩头事再拈。

　　苦口益和尚参净慈慈问近离甚处曰瑞光慈曰正与么时光在甚么处益便喝慈曰且止汝道西湖水深多少益拟议慈便打趁出久之契悟献投机颂曰临机一句不露丝头吹毛才展大地全收。

　　临机一句看题目西湖之水浪拍天不是转身雄一步吹毛安敢大施全。

　　法昌垂语曰我要一个不会禅底作国师。

　　不会禅底是处尽有若作国师未免出丑。

　　庆忠上堂天一半地一半苏州有常州有打破蔡州城踢倒黄幡绰不笑牛首伏羲则骂孔明诸葛恶恶四时无春夏一两便秋冬。

　　随处拈来不用奢长堤高柳并入家春山一辐辋川画回首犹看送暮霞。

　　南阳国师问紫璘供奉甚处来云城南来国师曰城南草作何色云作黄色师乃问一童子城南草作何色云作黄色师曰只这童子亦可帘前赐紫对御谭玄。

　　城南草色一般黄前后应酬无异肠毕竟淆讹在甚处总教身惹御炉香。

　　玄沙问镜清教中道不见一法为大过患且道不见甚么法清指露柱曰莫是不见这个法沙曰浙中清水白米从汝吃佛法未梦见在。

　　甚么法争答你开口见胆寻知己清水白米从君吃佛法总无是道理。

　　长庆与保福游山福问古人道妙峰山顶莫秪这便是么庆曰是即是可惜许。

　　踏着元来第二头妙峰那许外人游秪缘极目苍苍近身在含元问帝州。

　　保福举雪峰语问鹅湖僧堂前相见即且止秪如望州亭乌石岭甚么处相见湖骤步归方丈福低头入禅堂。

　　低头骤步两凄凄望州乌石会来迟僧堂自是不堪见一抹家山晚树欹。

　　保福因僧问雪峰平生有何言句得似羚羊挂角福曰我不可作雪峰弟子不得。

　　羚羊挂角迹难求语到功归海树秋保福若无如是概家传何以自悠悠。

　　镜清问僧门外甚么声曰雨滴声清曰众生颠倒迷己逐物曰和尚作么生清曰泊不迷己曰洎不迷己意旨如何清曰出身犹可易脱体道应难。

　　声色堆头那一步鸟啼红树落花深住居多载柴关迥少见云留道者心。

　　云门示众云药病相治尽大地是药那个是自己。

　　云门拈示病药方马勃牛溲自主张秪解济人不自济三三两两细商量。

　　赵州到一庵主处问有么有么主竖起拳头州曰水浅不是泊舟处便行又到一庵主处问有么有么主亦竖起拳头州曰能纵能夺能杀能活便作礼。

　　一样拳头两样勘乘船渡险各悲欢到来总属家山事风月依稀无两般。

　　赵州因僧游五台问一婆子台山路向甚么处去婆曰蓦直去僧便去婆曰好个师僧又恁么去也后僧举似州州曰待我去勘过明日去问台山路向甚么处去婆曰蓦直去州便去婆曰好个师僧又恁么去也州归院谓僧曰台山婆子为汝勘破了也。

　　天险台山有路通行来度去各从容赵州脚下虽泥水却把婆婆送堑中。

　　南泉云三世诸佛不知有狸奴白牯却知有。

　　三世诸佛不知有岸花汀草江边酒狸奴白牯却知有柳絮不走长堤走都来同坐春风中穷汉罪毕当九九九九八十一上无片瓦下无锥来朝睡起海东红依然日日是好日。

　　金峰问僧发足甚处曰赵州曰赵州法嗣何人曰南泉峰曰你何曾离赵州曰未审尊意如何峰曰赵州实嗣南泉僧至晚请益曰今日蒙和尚慈悲某甲未会请更指示蜂曰若到别处莫道后语是金峰底曰为甚如此恐辱他赵州。

　　赵州端的嗣南泉金峰有语不浪传各家亭子中秋月清光何处不团圆。

　　镜清问僧门外甚么声曰鹁鸠声清曰欲得不招无间业莫谤如来正法轮。

　　如来正法轮且听鹁鸠声若作无间业奇冤何处伸。

　　镜清一日于僧堂自击钟曰玄沙道底玄沙道底僧问玄沙道甚么清乃画一圆相僧曰若不久参争知与么清曰失钱遭罪。

　　传来语默意偏修衰草长堤总是愁王谢昔年堂上燕迟迟犹想故园秋。

　　佛隩和尚因僧问如何是异类隩敲碗云花奴花奴吃饭来。

　　唤得花奴吃饭来意消声远碧崔嵬谁家玉碗分蓁冢恐致邻人枉受灾。

　　雪峰因闽王封柑橘各一颗遣使送至柬问既是一般颜色为甚么名字不同峰依旧封回王复驰问玄沙沙将纸盖却。

　　颜色仍同名自殊传来送去莫之乎雪翁玄老重重裹已被君王换却符。

　　大慈寰中僧不解答话秪能识病时有僧出慈便归方丈。

　　出堂归丈谩周遮此外宁容一字加识得病源根底处满川秋水映蒹葭。

　　风穴因僧问语默涉离微如何通不犯穴曰常忆江南三月里鹧鸪啼处百花香。

　　江南客里二三月花事年年越样新请看鹧鸪芳草外声声引出画堂春。

　　马头神藏禅师上堂知而无知不是无知而说无知便下座。

　　风摇绿树水涌清波眼前景致切忌如何。

　　石梯和尚一日因侍者托钵赴堂梯唤侍者者应诺梯曰甚处去曰赴斋去梯曰我岂不知汝赴斋去曰除此别道个甚么梯曰我秪问汝本分事曰和尚若问某甲本分事实是赴斋去梯曰汝不谬为吾侍者。

　　本分事若何实是赴斋去侍者与石梯茫茫无本据。

　　黄龙机初参岩头问如何是祖师西来意头曰你解救糍么机曰解头曰且救糍去后到玄泉问如何是祖师西来意泉拈皂角一茎曰会么机曰不会泉放下皂角作洗势机便礼拜曰信知佛法无别泉曰你见甚么道理机曰某甲曾问岩头头曰你还解救糍么救糍也是解粘和尚提起皂角也是解粘所以道无别泉呵呵大笑机遂有省。

　　信知佛法无两端皂角粘糍总一般若解从中善收拾自然脚下海天宽。

　　杨岐因慈明问马祖见让师悟去且道迷却在甚么处岐曰要悟即易要迷却难。

　　悟道容易迷道难直须勘破两重关一条杖子无人管轮到而今尚未还。

　　盐官会下一主事僧忽见鬼使来追僧告以某身为主事未暇修行乞容七日得否使曰待为白王若许七日后来不然须更便至言讫不见至七日后觅其僧了不可得。

　　终日波波只为人引他白日鬼来侵自从移住桃源后洞口渔郎空问津。

　　黄檗一日捧钵向南泉位上坐泉入堂见乃问长老甚年行道檗曰威音王已前泉曰犹是王老师儿孙下去檗便过第二位坐泉休去。

　　威音王已前犹是儿孙在黄檗胆包天平地遭他害其间毕竟事如何子父从来不相代。

　　清溪问修山主明知生是不生之理为甚么却被生死之所流转修曰笋毕竟成竹去如今作筏使得么溪曰汝向后自悟去在修曰某所见如此上座又作么生溪指曰这个是监院房那个是典座房修礼拜。

　　清溪一语盖人前两处房间一处连若作实情珍重去陈年尚被死生牵。

　　龙济示众云是柱不见柱是非已去了是非里荐取。

　　打破蔡州城夺得无文印乐业与荣家急急如律令。

　　钦山因僧问如何是和尚家风山云锦绣银香囊风吹满路香严头闻得令僧传语钦山曰寄语十八子好好事潘郎。

　　一句落韵诗锦绣银香囊岩头和得是好好事潘郎。

　　庆忠机和尚因僧问如何是西来意忠曰人远话近。

　　人远话近相席打令雁落横斜山鸣谷应。

　　龙济示众具足凡夫法凡夫不知具足圣人法圣人不会圣人若会即是凡夫凡夫若知即是圣人。

　　不知不会最亲切毒药醍醐一道行请君收拾英雄泪今古同归一聚尘。

　　雪窦上堂田地稳密底佛祖不敢近为甚么抬脚不起神通游戏底鬼神莫测为甚么下脚不得直饶十字纵横朝打三千暮打八百。

　　纵横十字势崔嵬曾受三千八百来稳密田园鸟足道不须造作与安排。

　　积翠水庵主问僧审奇汝久不见何所为奇曰近见伟藏主有个安乐处永曰举似我奇叙所得永曰汝是伟未是奇莫测以语伟伟曰汝非永不非奇往质之南公南亦大笑。

　　汝是伟未是家贫勤扫地汝非永不非花下睡猫儿来来往往成何事笑倒当年老古锥。

　　百丈每上堂有一老人随众听法一日众退惟老人不去丈问汝是何人老人曰某非人也迦叶佛时曾住此山因学人问大修行人还落因果也无某答曰不落因果遂五百生堕野狐身今请和尚代一转语贵脱野狐身丈曰汝问老人曰大修行人还落因果也无丈曰不昧因果老人于言下大悟作礼曰某已脱野狐身住在山后敢乞依亡僧津送丈乃领众至山背岩下以杖挑出一死野狐依法火葬。

　　一字牵连五百生岂将实法系人情到头霜月归前嶂野兴邀人过别村。

　　佛照小参和尚熙宁三年文帐在凤翔府供伸当年崩了华山四十里压倒八十村人家你辈茄子瓠子那里知得。

　　佛照当年不识羞一盆冷饭当来由正如失火通衢上皮匠铺里搬揎头。

　　佛灯示众兄弟如有省悟处不拘时节请来露个消息雪夜有僧扣方丈门灯起秉烛震威喝曰雪深夜半求决疑情因甚威仪不具僧顾视衣裓灯逐出院。

　　岸岸门墙密密关人情翻覆似波澜夜深雪拥遭他趁痛处锥来不见斑。

　　鲁祖寻常见僧来便面壁南泉闻云我寻常向他道佛未出世时荐取尚不得一个半个他恁么驴年去(▆)。

　　千尺楼台尝对面一行滩鹭晚悠悠年来活计都消尽一室颓然海树秋。

　　夜落金梧花下醉晓寒玉树静中看萧条野外无人共山自高兮水自湍。

　　世尊因乾闼婆王献乐其时山河大地尽作琴声迦叶起作舞王问迦叶岂不是阿罗汉诸漏已尽何更有余习佛言实无余习莫谤法也王又抚琴三遍迦叶亦三度作舞王云迦叶作舞岂不是佛云实不曾作舞王曰世尊何得妄语佛言不是妄语汝抚琴山河大地木石尽作琴声岂不是王云是佛言迦叶亦复如是所以实不曾作舞王乃信受。

　　草木无情亦弄风琴心三叠舞幽松干王不审其中意犹道迦文诳语同。

　　王太傅入招庆煎茶时朗上座与明招把铫朗翻却茶铫傅见问上座茶罏下是甚么朗云捧罏神傅云既是捧罏神为甚么翻却茶铫朗曰仕官千日失在一朝傅拂袖便去招云朗上座吃却招庆饭了却去江外打野榸朗云和尚作么生招云非人得其便。

　　茶铫打翻扶不起一语问来恰相当拂袖便行贼已去犹然把火照邻房。

　　药山因李翱来谒山执经卷不顾李性褊急乃曰见面不如闻名拂袖便出山曰太守何得贵耳贱目李回拱谢问曰如何是道山以手指上下曰会么李曰不会山曰云在青天水在瓶李欣惬作礼述偈曰炼得身形似鹤形千株松下雨函经我来问道无余说云在青天水在瓶。

　　翠远碧深云淡淡松根水际两悠悠李翱错会药山意不认拳头认指头。

　　赵州问南泉知有底人向甚么处去泉曰山前檀越家作一头水牯牛去州曰谢师答话泉曰昨夜三更月到窗。

　　知有底人何处去檀越家中作水牛头角四蹄犹未子夜来牵过月明秋。

　　盘山示众可中学道似地擎山不知山之孤峻如石含玉不知玉之无瑕若如此者是真出家。

　　十分讲得甚清白其中道理不西东破曹色色都准就只欠当头一霎风。

　　孚上座因鼓山赴闽王请雪峰门送回至法堂乃曰一只圣箭直射九重城里去也孚曰是伊未在峰曰渠是彻底人孚曰若不信待某去勘过遂趁至中路便问师兄甚么处去山曰九重城里去孚曰忽遇三军围时如何山曰他家自有通宵路孚曰恁么则离宫失殿去也山曰何处不称尊孚拂袖便回峰问如何孚曰如只圣箭中路折却了也遂举前话峰乃曰渠语在孚曰这老冻侬却有乡情在。

　　乘危几次建奇动百万场中见胆雄请看霸陵桥上事劝君不必讳元戎。

　　马祖与百丈西堂南泉玩月次祖曰正恁么时如何丈曰正好修行堂曰正好供养泉拂袖便行祖曰经归藏禅归海惟有普愿独超物外。

　　这段光明谁欠少人人顶上自团圆修行供养须如是要且不离影子边。

　　正与么时各一言修行供养二俱蠲南泉拂袖归堂去光彩全收兔角边。

　　乌臼问僧近离甚处曰定州臼曰定州法道何似这里曰不别臼曰若不别更请转彼中去便打僧曰棒头有眼不得草草打人臼曰今日打着一个也又打三下僧便出去臼曰屈棒原来有人吃在曰争奈杓柄在和尚手里臼曰汝若要山僧回与汝僧近前夺棒打臼三下臼曰屈棒屈棒曰有人吃在臼曰草草打着一个僧礼拜臼曰却与么去也僧大笑臼曰消得恁么消得恁么。

　　纵横杀活妙机先往复商量恐未圆争似镇州定上座要渠踏破水中天。

　　盐官一日唤侍者将犀牛扇子来者曰破也官曰扇子既破还我犀牛儿来。

　　扇子既破索犀牛头上不必更安头侍儿无处寻蹄角空把断绳系绿洲。

　　百丈惟政问南泉诸方还有不为人说底法么泉曰有山曰作么生是不为人说底法泉曰不是心不是佛不是物山曰恁么则说了也泉曰某甲即恁么和尚作么生山曰我又不是善知识争知有说不说底法泉曰某甲不会请和尚说山曰我太煞为汝说了也。

　　满堂戏具一座局谱拿三道三唤六作五协宫犯商偷梁换柱蜂虿尾尖了无惊怖两两三三各行一路。

　　云门因僧问如何是透法身句门云北斗里藏身。

　　法身透过髑髅干千树春枝一树寒明日送君须尽醉前涂尽有路头宽。

　　赵州示众三转语。

　　金佛不度罏水到自成渠关门与闭户谁云天下无木佛不度火本自无我所不借东风力春深花自堕沉佛不度水尽力提不起摸着脑后腮元是自家底。

　　长沙因僧问如何是清净法身沙云脓滴滴底聻。

　　一路春风拂禁城远山如抹细烟轻不将脂粉污颜色淡扫娥眉朝至尊。

　　宝峰巴掌和尚上堂日日照临不到天地覆载不着含元殿上问长安直截便是逍遥路南山高北山低日出东来又转西昨夜霜风露消息吹落林花三五枝。

　　师叔先行不到小侄来之太蚤梦里捉得秦雄原是唐之叔宝。

　　僧问乾峰十方薄伽梵一路涅槃门未审路头在甚么处峰以拄杖划一划云在这里僧后举问云门门云会么僧云不会门举起手中扇子云扇子　跳上三十三天筑着帝释鼻孔东海鲤鱼打一棒雨似盆倾。

　　长城万里接阴山关锁江河百二间一带皇风归治化争教群丑事弓弯。

　　僧问赵州如何是赵州州云东门南门西门北门。

　　东西南北四门开不用商量不用猜问着家邦原熟路知君曾见老南来。

　　洞山因僧问三身中那身不堕众数山曰吾尝于此切后有持问曹山先师道吾尝于此切意作么生山曰要头便砍去又问雪峰峰以拄杖打云我亦曾到洞山来。

　　先人遗范重如金从来孝子讳爷名纵是傍人亦低首只今犹满画堂春。

　　耽源辞国师归省马祖于地上作一圆相展坐具礼拜祖云子欲作佛去源云某甲不解捏目祖云吾不如汝雪窦云然猛虎不食其子争奈言来不丰诸人要识耽源么只是个藏身露影汉。

　　划地为牢实可伤扬帆顺去引流航▆畴浅草休轻忽恐有烟菟伏道傍。
嘉兴大藏经　万峰童真禅师语录


　　万峰童真和尚湘山颂古卷下

　　侍者寂慧录

　　睦州问一秀才闻先辈会二十四家书法是否才曰不敢州以拄杖空中点云会么才云不会州云秪这一点尚不会说甚么二十四家书法。

　　秀才单怕蒙懂凶鬼亦畏恶人睦州好个一点只是不入书林。

　　夹山示众目前无法意在目前不是目前法非耳目之所到。

　　身在海中休觅水日行岭上莫寻山夹山在此三十载病入膏肓也大难也大难拈来只见玉珊珊。

　　药山参石头问三乘十二分教某甲粗知尝闻南方直指人心见性成佛实未明了乞师慈悲指示头云恁么也不得不恁么也不得恁么不恁么总不得山不领悟头云子因缘不在此且往江西马大师处去山到马祖处亦如前问祖云我有时教伊扬眉瞬目有时不教伊扬眉瞬目有时教伊扬眉瞬目者是有时教伊扬眉瞬目者不是山于是有省。

　　东西非异户作用有殊方我唱阳春调君吟白雪腔云留芳树晚峰落远天长踏转旧时路星残入晓霜。

　　灵树因僧问如何是祖师西来意树默然后门人欲选此语上碑乃问云门先师默然处如何上碑门云师。

　　灵树一语未曾言天摇地动古今悉云门一字入公门纵是九牛拽不出。

　　定上座参临济问如何是佛法大意济下禅床擒住打一掌便拓开定伫立傍僧云定上座何不礼拜定才作礼忽然大悟。

　　擒来一掌梦魂间礼拜拓开当等闲懊恨傍人擅多口无端又被葛藤攀。

　　洞山与泰首座吃果子次乃问有一物上拄天下拄地黑似漆尝在动用中动用中收不得且道过在甚么处泰曰过在动用中山唤侍者掇退果棹。

　　洞山真是面无情将盘黑子换人睛首座若能知着数饱餐一席乐欣欣。

　　洞山因僧问寒暑到来如何回避山云何不向无寒暑处去曰如何是无寒暑处山曰寒时寒杀阇黎热时热杀阇黎。

　　无寒暑处堪回避回避须从寒暑间昨夜松门且高卧一天星斗下幽关。

　　渐源侍道吾往一家吊慰源抚棺曰生耶死耶吾曰生也不道死也不道源曰为甚么不道吾曰不道不道归至中路源曰和尚今日若不与某甲道打和尚去也吾曰打即任打道即不道源便打后造石霜霜曰前来打先师因缘会也未源曰却请和尚道一转语霜曰不见道生也不道死也不道源遂礼拜设斋忏悔他日持锹于法堂上从东过西从西过东霜曰作甚么源曰觅先师灵骨霜曰洪波浩渺白浪滔天觅甚先师灵骨源曰正好着力霜曰这里针劄不入着甚么力源持锹肩上便行。

　　渐源不透死生关却要先师露一线不知大开东阁门奈何苦苦求方便后来饶舌是石霜白浪洪波看不见看不见先师面目方才验。

　　俱胝和尚凡有所问只竖一指自云我得天龙一指头禅一生受用不尽。

　　作人须要俓正不可诳惑痴呆天龙一生大病俱胝亲受其灾。

　　夹山因僧问如何是夹山境山曰猿抱子归青嶂外鸟衔花落碧岩前法眼云我二十年只作境话会。

　　抱子衔花二十春看来都是眼中尘而今依旧家山下鸟自吟幽花自新。

　　投子因僧问月未圆时如何子曰吞却三个四个曰圆后如何子曰吐却七个八个。

　　吞吐缺圆未减增松梢斜影一般清直须掉转光明殿把手将相一路行。

　　投子因僧问曹溪如指月灵山如画月如何是真月子曰昨夜三更转向西。

　　画月指月非真月三更之后为你说请君覆却水晶盘身在海中休叫渴。

　　仰山住东平时沩山令僧送书并镜仰提起示众曰且道是沩山镜东平镜若道是东平镜又是沩山送来若道是沩山镜又在东平手里道得则留取道不得即扑碎去也众无语遂扑破。

　　懊恨沩山老不经又将书镜累东平若非大仰知端的轮到而今碍杀人。

　　仰山侍沩山游山忽鸦衔一红柿落在面前仰取柿拭过呈沩山山云子甚处得来仰曰此是和尚道德所感沩云汝也不得无分即分半与仰。

　　子父游山各见山一株红柿落林间分明细事何多事只要师资同苦甘。

　　仰山问沩山大用现前请师辨白沩下座归方丈仰随入沩问子适来问甚么话仰再举沩曰还记得吾答语否仰曰记得沩曰你试举看仰珍重出去沩曰错仰回首曰闲师弟若来莫道某甲无语。

　　鱼鸟胸中意思风来水面文章不必惊群动众自然事事成行。

　　仰山问僧近离甚处曰庐山山曰曾到五老峰么曰不曾到山曰阇黎不曾游山云门云此语皆为慈悲之故有落草之谈。

　　庐山面目俨然这僧决未亲到若是拨草瞻风足下何曾欠少。

　　德山到沩山挟复子于法堂上从西过东从东过西顾视云无无便出至门首却云也不得草草复具威仪重入相见沩山坐次德提起坐具云和尚沩拟取拂子德便喝拂袖而出背却法堂着草鞋便行沩至晚问首座适来新到在甚么处座云当时背却法堂着草鞋去也沩云此子已后向孤峰顶上盘结草庵呵佛骂祖去在。

　　出入重围两度开威风飒飒透人怀不知陷虎深深处犹向堂前着草来。

　　丹霞过慧林寺遇天大寒取木佛烧向院主呵曰何得烧我佛霞以杖子拨灰曰吾烧取舍利主曰木佛何有舍利霞曰既无舍利更取两尊烧主自后眉须堕落。

　　云笼野寺山如画水接空山淡似秋夜塘鱼聚花中镜春沼人移天上舟。

　　德山凡见僧入门便棒。

　　伎俩知君已尽只有一着当先若作实情会去何止十万八千。

　　临济凡见僧来才入门便喝。

　　老汉明珠在掌切莫眼病空华但请解开布袋一时放下铁枷。

　　仰山问三圣汝名甚么圣云慧寂山曰慧寂是我圣云我名慧然山呵呵大笑。

　　君临敝邑我莅仙乡易子而教盖古之尝。

　　仰山因僧问法身还解说法否山曰我说不得别有一人说得曰说得底人在甚么处山推枕子为山闻得曰寂子用剑刃上事。

　　仰山推出枕子难算法身说法韩成决非高帝诡向鄱湖淹杀。

　　仰山夏末问讯沩山沩曰子一夏在下面作何所务仰曰慧寂锄得一片畬下得一箩粟沩曰子今夏不虚过仰却问和尚一夏之中作何所务沩曰日中一食夜后一寝仰曰和尚今夏亦不虚过。

　　子父家风各自陈异床同梦正难伸苟非夏末秋初际相见如何话最亲。

　　木平初参洛浦问一沤未发已前如何辨其水脉浦曰移舟谙水脉举棹即迷源平从此悟入。

　　一沤未发问来端棹拨波间会者难何似白苹洲上望满川秋色任君看。

　　僧问云门如何是清净法身门云花药栏。

　　红白花开种色新移来春便有精神芳芬不审归何处蜂蝶犹将上下巡。

　　仰山指雪狮子问还有过此色者么云门云当时但与推倒雪窦云云门只解推倒不解扶起。

　　雪庭狮子论起倒二老何曾得决来争似太阳当午祭一天青霁壮奇哉。

　　香严参沩山沩问我闻你在先师处问一答十问十答百此是汝聪明伶俐意解识想生死根本父母未生时试道一句看严茫然归寮将平日看过底文字寻一句酬对竟不得乃叹曰画饼不可充饥遂焚平昔所看文字抵南阳忠国师遗迹憩止一日芟除草木偶抛瓦击竹作声忽然省悟述偈曰一击亡所知更不假修持动容扬古路不堕悄然机处处无踪迹声色外威仪诸方达道者咸言上上机。

　　纸上难寻结草庵为他根底痛加参一朝打着未生路方信而今不再三。

　　香严初开堂沩山令人送书并拄杖至严接得便哭苍天苍天僧曰和尚为甚如此严曰秪为春行秋令。

　　夜台人散草离离说着当初恨杀伊纵是爷娘亲授受不伤悲处也伤悲。

　　米胡令僧问仰山今时人还假悟否仰曰悟即不无争奈落第二头何胡深肯之。

　　悟道犹居第二头子房终不贵封侯太平自是销兵甲玉马劳劳奠九秋。

　　米胡问僧近离甚么僧曰药山胡曰药山老子近日如何曰大似一片顽石胡曰得恁么郑重曰也无你提掇处胡曰非但药山米胡也恁么僧近前顾视而立胡曰看看顽石动也。

　　波涛汹涌势滔天争奈龙王五尺鞭分付江公莫多事渠家犹有定风丸。

　　兴化到大觉为院主一日觉唤院主我闻你道向南方行脚一遭拄杖头不曾拨着一个会佛法底你凭个甚么道理与么道化便喝觉便打化又喝觉又打化来日从法堂过觉召院主我直下疑你昨日这两喝化又喝觉又打化再喝觉亦打化曰某甲于三圣师兄处学得个宾主句总被师兄折倒了也愿与某甲个安乐法门觉曰这瞎汉来这里纳败阙脱下衲衣痛打一顿化于言下荐得临济先师于黄檗处吃棒底道理化后开堂日拈香曰此一瓣香本为三圣师兄三圣与我太孤本为大觉师兄大觉与我太奢不如供养临济先师。

　　刀刀见血弟兄分说甚砒霜与毒酖脱下衲衣还旧面二家香凑一家熏。

　　僧问兴化四方八面来时如何化云打中间底僧便礼拜化曰昨日赴个村斋中途遇一阵卒风暴雨却向古庙里躲得过。

　　卒风暴雨怨天公古庙虽安半路中若问其间端的意去家犹隔万千重。

　　香严示众若论此事如人上树口衔树枝脚不踏树手不攀枝树下忽有人问如何是祖师西来意不对他又违他所问若对他又丧身失命当恁么时作么生即得时有虎头上座出云树上道即不问未上树时请和尚道严乃呵呵大笑。

　　香严上树策同俦作者须观树下秋栗棘金圈透得过秦中自古帝王州。

　　香严因僧问如何是道曰枯木里龙吟僧云如何是道中人曰髑髅里眼睛僧后问石霜如何是枯木里龙吟霜曰犹带喜在如何是髑髅里眼睛霜曰犹带识在。

　　龙吟枯木似同胎眼里髑髅该不该喜识尽时空限界一川桃李送春来。

　　兴化示众我闻长廊下也喝后架里也喝诸人莫盲喝乱喝直饶喝得兴化向虚空里却扑下来一点气也无待我苏息起来向汝道未在何故我未曾向紫罗帐里撒珍珠与汝诸人去在胡喝乱喝作么。

　　紫罗帐里撒珍珠假我东风过太湖犹有梅花三十树劝君切勿更踌蹰。

　　僧问赵州永闻和尚亲见南泉是否州云镇州出大萝卜头。

　　镇州萝卜头亲言出亲口赵州北地人亲见南泉后。

　　三圣上堂云我逢人则出出则不为人　兴化云我逢人则不出出则便为人。

　　一个起家白屋一个出自高门十字街头撞着原是汉魏周秦水程三十里陆程一朝登行到碧梧金井处水绿山青。

　　三圣到德山才展坐具山曰莫展炊巾此处无残羹馊饭圣曰纵有也无著处山便打圣接住棒推向禅床上山大笑圣哭苍天便下参堂堂中首座号踢天泰问行脚高士须得本道公验作么生是本道公验圣曰道甚么座再问圣打一坐具曰这漆桶前后触忤多少贤良座拟人事圣便▆第二位人事。

　　壮士临场不费纤力犯垩挥斤手亲眼疾塞北风寒霜气重江南天险水声急细看烟尘各有界其间操纵谁辨的谁辨的作者须从转处悉。

　　觌面来端莫入阴界一点不来草贼大败更拟如何漆桶不快。

　　兴化见同参来才上法堂化便喝僧亦喝化又喝僧亦喝化近前拈棒僧又喝化曰你看这瞎汉犹作主在僧拟议化直打下法堂侍者请问适来那僧有甚触忤和尚化曰他适来也有权也有宾也有照也有用及乎我将手向伊面前横两横到这里却去不得似这般瞎汉不打更待何时侍礼拜。

　　东西南北面面通花台玉树影重重奈何弱水千寻浪只见蓬莱不见宫。

　　玄沙上堂闻燕子声沙云深谭实相归方丈。

　　乳燕双双入画梁呢喃音韵别宫商去年旧垒今犹在春色移人暗自伤。

　　石霜因僧自洞山来问和尚有何言句示徒僧曰解夏上堂秋初夏末兄弟或东去西去直须向万里无寸草处去良久云秪如万里无寸草处作么生去霜曰有人下语否曰无霜曰何不道出门便是草。

　　万里无寸草秋空须靠倒出门便是草客路行人少芦花洲上月明前祝融峰头日初小日初小野渡无人舟自杳争如一觉到天光衲被蒙头全不晓。

　　临济问黄檗佛法的的大意三度问三度被打不领深旨且辞去檗曰秪往高安滩头参大愚去济到大愚愚曰甚处来曰黄檗来愚曰黄檗有何言句曰某甲三度问佛法的的大意三度被打不知有过无过愚曰黄檗与么老婆心切为汝得彻因更来这里问有过无过济于言下大悟曰原来黄檗佛法无多子愚搊住曰这尿床鬼子适来道有过无过如今却道佛法无多子你见个甚么道理速道速道济于大愚胁下筑三拳愚拓开曰汝师黄檗非干我事济辞大愚却回黄檗檗见便问这汉来来去去有甚了日济曰秪为老婆心切便人事了侍立檗问甚处来济曰昨蒙和尚令参大愚去来檗曰大愚有何言句济举前话檗曰大愚老汉饶舌待来痛与一顿济曰说甚待来即今便打随后便掌檗唤侍者引这风颠汉参堂去。

　　一只破棺材扶来又扶去两处失便宜家亲酿成祟。

　　径山问僧我前日有一问在你处你先前日答了我也即今因甚么瞌睡僧云如是如是山云道甚么僧云不是不是山连打两棒云一棒打你如是一棒打你不是。

　　重围两处紧牢关秪道坦坚破者艰岂意妙策原非料中心树已被人删。

　　无著往五台华严寺至金刚窟礼谒遇老翁牵牛行邀入寺翁曰近自何来着曰南方曰南方佛法如何住持着曰未法比丘少奉戒律曰多少众着曰或三百或五百着却问此间佛法如何住持曰龙蛇混杂凡圣交参着曰多少众曰前三三后三三日晚翁令童子相送着问童子前三三后三三是多少童召大德着应诺童曰是多少着复问此为何处曰金刚窟般若寺也着凄然悟彼翁者文殊也。

　　平沙千顷夜波秋激浪堆边海气浮前后却言言不及渔翁钓晚罢金钩。

　　明招上堂众集定招云这里风头稍硬且归暖▆商量便归方丈众随至立定招云才到暖室便见瞌睡以拄杖一时趁散。

　　左至右前至后花言巧语将人诱老来无力下禅床不顾面皮多少厚多少厚请看白云堆满岫。

　　临济示灭谓众云吾灭后不得灭却吾正法眼藏三圣出曰争敢灭却和尚正法眼藏济曰已后有人问你向他道甚么圣便喝济曰谁知吾正法眼藏向这瞎驴边灭却。

　　正法眼藏瞎驴边苦口谆谆望后贤要得祖翁门户大椎爷方可继家传。

　　雪峰住庵时有两僧来峰以两手拓庵门放身出曰是甚么僧亦曰是甚么峰低头归庵僧辞往▆南峰曰我有个同参住岩头附汝一书曰某书上师兄某自鳌山成道后迄至于今饱不饥同参某书上僧到岩头达书了头问别有何言句曾遂举前话头曰他道甚么曰他无语低头归庵头曰噫我当初悔不向伊道末后句若向伊道天下人不奈伊何僧至夏末请益前话头曰何不蚤问曰未敢容易头曰雪峰与我同条生不与我同条死要识末后句秪这是。

　　末后句话难委同条生不同条死千里书通旧面来▆示当阳空露齿而今抛向楚山头无限恶风吹不起。

　　雪峰一日升座众集定峰辊出木毬玄沙遂捉来安旧处。

　　雪峰捏怪同儿戏惯拈此物乱诸人不是谢郎出只手都道傍边少正经。

　　雪峰上堂南山有一条鳖鼻蛇汝等诸人切须好看长庆出曰今日堂中大有人丧身失命云门以拄杖撺向峰前作怕势有僧举似玄沙沙曰须是我棱兄始得然虽如是我则不然曰和尚作么生沙曰用南山作么。

　　鳖鼻横拈毒气赊一堂闹乱似林麻何期备老善方药消得南山大赤花。

　　洛浦一日上堂云孙膑收铺去也有买卜底出来时有僧出云请和尚卜浦云汝家爷死　法眼代抚掌三下。

　　这僧爷死因他卜雪上加霜愁杀人同人大有均不是单单占出地泽临。

　　九峰因石霜迁化众请首座住持峰时为侍者白众问首座曰先师道休去歇去冷湫湫地去一条白练去古庙香炉去一念万年去明甚么边事会得即住持会不得不可首座对曰明一色边事峰曰与么则不会先师意在座曰但装香来香旌断处若去不得即不会先师意遂焚香烟未断座已脱去峰抚背曰坐脱立亡即不无先师意未梦见在。

　　古庙香烟一色开违宗失妙转殊乖要知细密家中事九峰亲见石霜来。

　　云盖因僧问石霜万户俱闭即不问万户俱开时如何霜曰堂中事作么生僧无对经半载方始下一转语曰无人接得渠霜曰道即道得八程曰和尚又且如何霜曰无人识得渠盖闻乃礼拜乞为举霜不肯盖乃抱霜上方丈曰和尚若不道打和尚去在霜曰得在盖乃礼拜霜曰无人识得渠盖顿首有省。

　　万户俱闭万户开一家有事百家来渠侬不用亲相识分得骊珠下九垓。

　　岩头参德山才跨门便问是凡是圣山便喝头礼拜有举似洞山山曰若不是奯公大难承当头曰洞山老人不识好恶错下名言我当时一手抬一手捺。

　　蒙懂一槌难躲闪轻轻接得便还拳傍人秪好看施设不必挑唆出舌尖。

　　岩头值沙汰于鄂渚边作渡子一日有婆抱一孩儿来乃曰呈桡舞棹即不问且道婆手中儿甚处得来头便打婆曰婆生七子六个不遇知音秪这一个也不消得便抛向水中。

　　奯公政欲启樊笼一味当头用剑锋岂意妇人多拙技江流依旧晚云封。

　　雪峰一日登座召众曰看看东边底又曰看看西边底汝若要会拈拄杖曰向这里会取。

　　东西两边都看过深浅尽在一腔中一条杖子无交割要倩傍人荷别峰。

　　云门因僧问如何是一代时教门云对一说。

　　诸佛无可说而曰对一说一块紫金山白昼被人凿。

　　百丈再参马祖侍立次祖目视绳床角拂子丈曰即此用离此用祖曰汝已后开两片皮将何为人丈取拂子竖起祖曰即此用离此用丈挂拂子于旧处祖震威一喝丈直得三日耳聋后黄檗闻举不觉吐舌丈曰子已后莫承事马祖去么檗曰不然今日因师举得见马祖大机之用然且不识马祖若嗣马祖已后丧我儿孙丈曰如是如是见与师齐减师半德见过于师方堪传授子甚有超师之见檗便礼拜。

　　得路还家气便伸而今正欲起家门从来父子投机处眼见何如耳最亲。

　　承前起后观动烈奕叶腾腾气壮哉吐舌耳聋空入梦不虚亲见作家来。

　　石霜冬日榜僧堂作此字其下注曰若人识得不离四威仪中首座见曰和尚今日放参。

　　四十二毋收不尽龟龙系象果全无首座若能知休咎不必人前诵梵书。

　　打地和尚凡有人来问以棒打地示之一日被僧藏却棒然后致问尚但张口而已。

　　作贼人心虚见人便惊顾饶君下下来不自知落处。

　　楞严七处征心。

　　芭蕉未动影重重剥尽皮来总是空黄面瞿昙原不会引他庆喜入樊笼。

　　八还辨见。

　　还到无还始是还看来也是饱加餐色空明暗谁逼汝针线重重补未阑。

　　法华经不退诸菩萨其数如恒沙一心共思求亦复不能知。

　　圆陀陀赤洒洒十圣三贤莫可把夜半欲寻寻不及天明依旧松根下。

　　经题八(五首)。

　　是法非思量睁眼入镬汤打破大唐国摆手见空王当头忽漏逗肝胆尽掀开释迦与弥勒仰首望将来三藏十二部尽是下头注历代老秃奴钞外更加疏正是铁蒺藜光明贯今昔抛在众人前两手捞不及揭开摩醯眼尔乃见端由昨夜一声雁惊起后池秋。

　　圆觉经一切障碍即究竟觉。

　　牛栏马厩净土天堂稍存拟议便是荒唐。

　　南阳忠国师因西天大耳三藏到京云得他心通帝命师试验师问汝得他心通那对曰不敢师曰汝道老僧即今在甚么处曰和尚是一国之师何得却去西川看竞渡良久再问汝道老僧即今在甚么处曰和尚是一国之师何得却在天津桥上看弄猢狲师良久复问汝道老僧即今在甚么处藏罔测师叱曰这野狐精他心通在甚么处。

　　一次诳君二次瞒移花去镜影团团他家别有安排处翻覆从头仔细看。

　　云门云光不透脱有两般病一切处不明面前有物是一又透得一切法空隐隐地似有个物相似亦是光不透脱又法身亦有两般病得到法身为法执不忘己见犹存坐在法身边是一直饶透得法身去放过即不可仔细检点将来有甚么气息亦是病。

　　大病不离心未寂见境难忘祸最深脱却灵衣拈却袋萧条玉树自森森。

　　云门上堂乾坤之内宇宙之间中有一宝秘在形山拈灯笼向佛殿里将三门来灯笼上。

　　灯笼佛殿与三门拈来一一是家珍若作家珍端的去云门真是可怜生。

　　雪峰示众三世诸佛向火焰上转大法轮玄沙云近来王令稍严峰曰作么生沙曰不许▆行夺市峰不觉吐舌云门曰火焰为三世诸佛说法三世诸佛立地听。

　　火焰说法诸佛听斯事久不通音▆而今冷地亦如然乃奉将军搜括令。

　　楞严汝等一人发真归元此十方空悉皆销殒。

　　一人发真归元冷灰爆出一豆拈来置在人前可作大明神咒不劳蚤暮受持自然色色仍旧。

　　曹山因僧问学人抱璞投师请师雕琢山曰不雕琢曰为甚么不雕琢山曰须知曹山好手。

　　抱璞投师请雕琢雕琢诚为枉费工幸是曹山真好手文彩尽在不雕中。

　　曹山因镜清问心径苔生时如何山曰难得道者曰未审此人向甚处去山曰只知心径苔生不知向甚么处去。

　　百鸟不栖无影树苔封心径冷家门只须焰发洪炉内免致寒灰冻杀人。

　　雪峰与玄沙夹篱次沙曰夹篱处还有佛法也无峰曰有曰如何是夹篱处佛法峰撼篱一下沙曰某甲不与么峰曰子又作么生曰穿过篾来。

　　篱边佛法浑大有秪是不宜动着手玄沙接拍自成音度得篾来失却口。

　　金刚经若为人轻贱是人先世罪业应堕恶道以今世人轻贱故先世罪即为消灭。

　　从前诸罪如山岳南北东西个个知昨夜忽然伸一觉梦中推倒五须弥。

　　一切诸佛及诸佛阿耨多罗三藐三菩提法皆从此经出。

　　此经毕竟从何出狸奴白牯是知音道子僧繇工绝世画骨画髓难画心。

　　德山尝讲金刚经时谓之周金刚后闻南方禅席颇盛遂担青龙疏钞出蜀至沣阳路上见一婆子卖饼因息肩买饼点心婆指担曰这个是甚么文字山曰青龙疏钞婆曰讲何经山曰金刚婆曰我有一问你若答得施与点心若答不得且别处去金刚经道过去心不可得现在心不可得未来心不可得未审上座点那个心山无语遂往龙潭到法堂曰久向龙潭及乎到来潭又不见龙又不现潭引身曰子亲到龙潭山无语遂亲止焉一夕侍立次潭曰更深何不下去山珍重便出却回曰外面黑潭点纸烛度与山山拟接潭复吹灭山于此大悟。

　　青龙一担出蚕丛恰遇婆婆不遇翁纵使龙潭烛影断从前依旧黑蒙蒙。

　　聚云真和尚因僧问如何是当机一句云打云速道速道僧拟议云直打出。

　　白棒连天势未休作家验处有来由从中几个知恩德多把杭州作汴州。

　　曹山因僧问朗月当空时如何山曰犹是阶下汉曰请师接上阶山曰月落后相见。

　　浮云散后无消息须荐光明未兆时月落三更犹较钝电光影外莫迟迟。

　　云居因僧问如何是沙门所重居曰心识不到处。

　　心识不到处涧水响潺潺秪许双崖听贫而无怨难。

　　赵州因僧问如何是祖师西来意州云庭前柏树子僧云和尚莫将境示人州云我不将境示人僧云如何是祖师西来意州云庭前柏树子。

　　赵州年老事颠东语到关心不厌重祖意西来随处有那家门首不青葱。

　　清平初参翠微便问如何是西来的的意微曰待无人即向汝说平良久曰无人也请和尚说微下禅床引入竹园平又曰无人也请和尚说微指竹曰这竿得恁么长那竿得恁么短平后住大通举谓众曰先师入泥入水为我自是我不识好恶。

　　翠微指竹老婆心说短论长没处寻他后梦回双眼阔方才洗耳听佳音。

　　龙牙因僧问二鼠侵藤时如何曰须有隐身处始得曰如何是隐身处牙曰还见侬家么。

　　人间二鼠解侵藤学个隐方也不曾若无上树安身法拟将何物仗依凭。

　　云门云直得乾坤大地无纤毫过患犹是转句不见一色始是半提更须知有全提时节。

　　一勘破二话堕一簇破来能几个全提时节只甚闲饭余正好伸脚卧伸脚卧三脚驴子空里磨。

　　云门云拄杖子化为龙吞却乾坤了也山河大地甚处得来。

　　云龙变化杖头边吞吐乾坤六合先学者须观前后路莫教双眼乱风烟。

　　子湖因僧问自古上贤还达真正理也无湖曰达曰真正理作么达湖曰霍光卖假银城与单于契书是甚么人作。

　　剩水残山一带陈樵歌渔唱两相亲莫言是处无邦域古洞云乖别样春。

　　楞严经吾不见时何不见吾不见之处若见不见自然非彼不见之相若不见吾不见之地自然非物云何非汝。

　　圆明了知土块泥沙稍存拟议海角天涯。

　　大小瞿昙一场纳败拈示人前不倒自坏。

　　若能转物即同如来。

　　若能转物即同如来吹糠见米只欠簸筛。

　　若能转物即同如来大的人偷小的却在。

　　南泉问僧夜来好风僧云夜来好风泉云吹折门前一株松次问一僧云夜来好风僧云是甚么风泉云吹折门前一株松僧云是甚么松泉云一得一失。

　　两次风吹一样松直钩原为取狞龙分明意在纶竿上得失谁家有定工。

　　归宗入园取菜次乃画一圆相围却一株语众曰不得动着这个众不敢动少顷宗复来见菜犹在便以棒趁众僧这一队汉无一个有智慧底。

　　生菜园中讨甚闲孜孜何事用机关一场没趣无收拾只得旋风自转湾。

　　乾峰上堂举一不得举二放过一着落在第二云门出众云昨日有人从天台来却往径山去峰曰典座来日不得普请。

　　南岳天台杖下分夜江天净水生纹红葵绿柳看殊色秋菊春兰异地熏。

　　乾峰上堂法身有三种病二种光须是一一透得始解归家稳坐须知更有向上一窍在云门出问庵内人为甚么不知庵外事峰呵呵大笑门曰犹是某甲疑处峰云子是甚么心行门曰也要和尚相委峰曰直须恁么始得稳坐门应诺。

　　呵呵大笑稳家门病到若斯也要论跛脚韶阳识此症边傍束手看休存。

　　三目芝和尚有讲主来参问离名离相以何为宗芝曰蟭螟眼里推不辊主云学人不会芝曰螃蟹腔中好泛船。

　　离名离相问头端谩道宗师下口难好似闽人话乡曲都缘到地是同观。

　　南院上堂诸方秪具啐啄同时眼不具啐啄同时用僧便问如何是啐啄同时用院曰作家不啐啄啐啄同时失曰此犹是某甲问处院曰汝问处作么生僧曰失院便打其僧不肯后于云门会下闻二僧举此话一僧曰当时南院棒折那僧忽契悟奔回省觐院已圆寂乃谒风穴穴见便问莫是当时问先师啐啄同时话底么僧曰是穴曰汝当时作么生会曰某甲当时如在灯影里行相似穴曰汝会也。

　　同时啐啄用来清不是依稀仿佛行棒下活人谁荐得还他父子自峥嵘。

　　疏山因主事僧为造寿塔毕白山山曰将多少钱与匠人曰一切在和尚山曰为将三钱与匠人为将两钱与匠人为将一钱与匠人若道得与吾亲造寿塔来僧无语后僧举似大岭岭曰汝归与疏山道若将三钱与匠人和尚此生决不得塔若将两钱与匠人和尚与匠人共出只手若将一钱与匠人累他匠人眉须堕落僧回举似疏山山具威仪望大岭作礼曰大岭有古佛放光射到此间虽然如是也是腊月莲花大岭后闻此语曰我恁么道蚤已龟毛长数丈。

　　台砌荒寒古木疏三文用尽髑髅枯若非大岭光明现只个尸骸着处无。

　　龟毛数丈谩拙牵腊月莲开朵朵鲜无影树间藏不得从今抛向乱峰前。

　　盘山道向上一路千圣不传慈明道向上一路千圣不然径山道向上一路热碗鸣声。

　　总是一群无壮贼眼中各自见风烟破房破屋无人住打扫秋云共一天。

　　僧问赵州学人乍入丛林乞师指示州云吃粥也未僧云吃粥了也州云洗钵盂去僧于言下有省。

　　口角春风也甚奇庭花日暖报君知钵盂洗了无他事不必重添眼上眉。

　　睦州因僧问祖师西来当为何事州云你看为何事僧无语州便打。

　　随口问随口答晚树风来声飒飒秋高群雁落横斜沧洲寒苇竞周匝。

　　聚云上堂出众者三十棒不出众者三十棒出众不出众三十棒一僧出问话不契乃曰直下三玄已露何曾三要无施落花流水空去殿前古柏当机。

　　一槌打到极则处那管张三与李四三要三玄总现成东风吹惺堤杨树。

　　僧问法眼如何是曹源一滴水眼云是曹源一滴水。

　　赢来一轴便宜画不假丹青只淡描分付健奴且收贮他年将可慰儿曹。

　　僧问云门如何是超佛越祖之谭门云糊饼。

　　淡淡春山盈盈秋水不用安排何彼何此糊饼云超佛祖谭千峰势到岳边止。

　　僧问洞山如何是衲僧孔窍山曰十八女子不系裙。

　　堂堂觌露绝纤尘不接溪村与四邻只个旧时元本在何须更道浣花村。

　　庆忠机和尚上堂云从龙风从虎圣人作而万物睹本乎天者亲上上律天时本乎地者亲下下袭水土土能生金金主三六九九九八十一一归何处卓一卓云苏卢悉哩娑婆诃。

　　塞壑填沟堆山积岳妙阊闱而洞开敛旷世之弘略承平也天盖地擎建扫也云行雨作神龙变化见飞腾其间操纵难描摸。

　　庆忠因一官人请上堂击禅床云起去拂一拂云伺候着良久云隙晷偷光杖兔角星芒射眼拂龟毛不是山僧行正令昆仑叫屈舜若逃喝一喝云画供打口鼓喝退堂声下座。

　　幻成云气结烟峦海市凭空列万端洗出规模还旧面重重扑碎又团圞。

　　庆忠上堂贵买朱砂画月打牛打车不别憎槛欣笼奈何磨砖作镜争得凫胫天然不长截鹤续之则疾召大众云且道阿腻吒峰今日有几人作舞。

　　换手琵琶月下弹秋风卷起碧琅玗商声将尽羽声作夺得云霓出广寒。

　　僧问九峰如何是头峰云开眼不觉晓僧云如何是尾峰云不坐万年床僧云有头无尾时如何峰云终是不贵僧云有尾无头时如何峰云虽饱无力僧云直得头尾相称时如何峰云儿孙得力祖父不知。

　　两头坐断绝中央不匿幽居不市藏打破还年山鬼梦普天从此被垂裳。

　　洛浦参夹山不礼拜当面而立山云鸡栖凤巢非其同类出去浦云自远趍风乞师一接山云目前无阇黎此间无老僧浦便喝山云住住且莫草草匆匆云月是同溪山各异截断天下人舌头即不无阇黎争教无舌人解语浦无语山便打浦从此服膺。

　　一手抬一手挽见兔放鹰随后赶十面埋伏会也无马到乌江人自罕人自罕成功只在一声喊。

　　沩山五峰云岩侍立百丈次丈问屏却咽喉唇吻道将一句来沩云却请和尚道丈曰不辞向汝道恐已后丧我儿孙问五峰峰云和尚有也未丈曰无人处斫额望汝问云岩岩云和尚也须屏却丈曰丧我儿孙。

　　却请和尚道腾身直上巍峰表残云夜卷霜海空百亿山河齐失照和尚有也未驰书恨不通宫内五花六绿付丹青描得十成终不似和尚也屏却虎符为甚都抛却欲夺渠家十万师临场且看君之略。
