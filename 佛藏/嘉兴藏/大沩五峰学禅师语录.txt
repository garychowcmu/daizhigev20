嘉兴大藏经　大沩五峰学禅师语录

　　大沩密印寺住持孙智海重刻

　　僧问如何是关中境师云案上凝尘三尺厚庭中芳草几生花如何是境中人师云相逢不遇真师子闲我憨憨枕石头如何是人中意师便打。

　　徐乔谷居士问俱胝竖指意旨如何师云火宅莲池少顷又问临济既于大愚言下发明大事为甚么大愚又道汝师黄檗非干我事师云冤有头债有主士云因甚却在大愚处发明师云瓜熟蒂落。

　　僧明我问三祖云至道无难惟嫌拣择意旨如何语未绝师劈脊便打我拟议师云要会便会用拟作么遂以杖当喉直触我忍痛失声师云是什么我当下释然遽叹曰奇哉奇哉师云汝见个甚么我便高声说偈云拦喉直触欲语无口三月湖南红桃绿柳师肯之。

　　僧问如何是乌龙潭中一滴水师云虚涵万象僧拟议师以杖趁曰不宿死尸僧无语。

　　僧问如何是汾阳三种师子师云汝是野干僧无语一僧背手举首至关内熟视师云某甲未出户庭曾有一问与师师随声摛住云速道僧拟语师托开云看饭奴。

　　僧问如何是清净法身师云泥猪癞狗又问如何是世出世间第一件事师便打。

　　僧问己事不明乞师开示师云乞我开示便不是己事进云不会师云今日是几时僧云初二师云又道不会僧罔措师打出。

　　僧问未开口前为甚么便棒便喝师云兔子无角进云意旨如何师便打进云学人已开口为甚么亦打师又打。

　　僧问如何是佛师云你是头驴进云意旨如何师拈起笔云者是湖州来底。

　　僧问释迦出世端为何事师云贫儿思旧债僧礼拜师云何不再申一问僧拂坐具便出师云者痴汉又恁么去。

　　僧问万法归一一归何处师云西江米到上新河僧礼拜起云会师意也师云我者里意尚无汝作么生会僧拟议师便推倒。

　　居士问大师在关中作甚么师云竹床高卧待云来士云岂不闲杀人也师云五枚白鼠五更鸣。

　　师问僧那里来僧云报恩师云宝塔几高僧云不记得师云汝不从报恩来。

　　僧问临济无位真人话作么生声未绝师便擒住云速道速道僧拟议师与一掌云会取去。

　　僧问如何是黄檗为临济处师劈面便掌进云今日始知吾师毒手师云汝见甚么道理便与么道进云秋到梧叶落师搊住云秋到梧叶落与黄檗为临济处有甚交涉僧打师一拳师云你看者汉乱做僧拟议师便喝。

　　师方开关门见僧来便喝僧亦喝师便打僧又喝师云乱喝僧拟议师复打僧无语师云落魂鬼子。

　　居士问一息不来向甚么处安身立命师云前是松柴后是栗炭。

　　僧参师敲门一下僧将开口师闭却关门。

　　刘锡玄居士参以即中堂问答呈师才礼拜起师云问甚么答甚么士方思惟师云莫向鬼窟里作活计士无语茶次师复拈云中作么生即士拟开口师摇手云不即不即士点首云大师甚是直截但弟子业缘深厚不能当下理会师云且坐吃茶士临别问洞山道一大藏教只是个之字意旨如何师云金色虾蟆鸣古井。

　　僧问仰山扑破镜子意旨如何师云雪狮对上立。

　　僧问如何是祖师西来意师云七月东瓜草上横僧拟议师便喝。

　　师问知客那里来客出袖中扇云买扇来师接扇云者柄多少钱那柄多少钱客拟开口师以扇劈口打云自己底也不识问侍者云你作么生者夺师扇自扇云今日更加天热师微笑。

　　库司问如何是佛师云库房里底司礼拜出少间复至问库房中那一样师以手急索云有几样么司云俱有师复以手抹两眉云还有者个么司罔措师拽杖趁云可怜生。

　　一日问侍者云如何是祖师西来意者云山花开似锦涧水湛如蓝师云那里学者虚头来者云和尚莫压良为贱便出。

　　侍者病目一日奉茶次师云汝见空中鸟飞么者抬头师以茶蓦面泼者礼拜云谢和尚慈悲师云未梦见在者无语。

　　玄侍者一日辞行师举起琥珀念珠云道得即与汝去道不得且住此过冬者便打师一坐具师云果然不知落处者云木人从不恋花枝师云犹成滞涩者云掌握吹毛剑随处斩痴顽师云或有人驾汝头上行时如何者云某甲不是把锄人师云照顾鼻头者云和尚缺了几许师遂以念珠挂侍者颈云住得许久日子一些交涉也无者云赖是和尚看破师打云识甚好恶者便礼拜出师复召云长老者径行不顾师复顾宝月侍者云你道此子向后落在谁家绊马索里月拟酬对师以竹篦打云且去送客来与汝商量。

　　僧问经中道佛身充满于法界和尚即今在甚么处师便打僧云打即任打要且无安身处师又打僧作女人揖师云犹是乱做未梦见棒头意在僧以袖拂师面师云不谓阇黎无出路只是阇黎太有禅僧无语。

　　淑之参师作搏物势之便礼拜师复翘两手之打一圆相师于中点一点之拟议师云念子远来且放汝三十棒。

　　师问淑之临济三顿棒意旨如何之云龟毛拂子两头摇师云因甚手长衫袖短之应对稍迟师厉声云耳目之学终立门外若彻自心名为到家故行脚衲子须是真参实悟始不被境缘扰动六道轮回阎罗老子岂惧伶牙俐齿舌覆三千哉之拱然拜退。

　　师问僧你还见露柱么僧便喝师曰被汝一喝却分疏不下僧又喝师云昨日有僧也与么喝三十棒一棒也不饶僧复喝师便打僧礼拜师云昔汾阳昭道鹅王飞鸟去马头岭上住天高盖不得大家总上路作么生会僧云和尚万福师冷笑不答。

　　僧以三峰语录呈师师阅其发明临济宗旨话蹙然曰汉兄用如许精神作么关主者里即不然侍者曰和尚如何师曰设有人问我高姓尊名我便向道姓甚名谁不问我一字也无昔时尊宿代佛利生如洪钟巨鼓不考不声纵垂一言半句亦因病设药所谓病退药除岂返执药以成病耶传佛心印而以实法累人不但瞎却人眼亦乃水也难消时方士雄居士在座起作礼曰大师此言诚为万世龟鉴师休去。

　　僧问桶底脱落时如何师云通天彻地僧拟议师云掠虚汉。

　　刘锡玄居士问大师在金粟得何法师云龟毛绳系双兔角士云可借观得么师震声一喝士云真宗匠也师云今日被居士勘破士呵呵大笑。

　　僧问如何是拈花实旨师云棺材里髑髅进云再乞指示师便打。

　　僧问文殊起佛见法见声未绝师云阇黎当受山僧顶礼僧拟开口师以手掩却。

　　总持道人问如何是径截法门师云诃佛骂祖去持良久云向后如何得妥贴师云有佛处不得住无佛处急走过。

　　僧问如何是衲僧眼师云瞒上座一点不得僧拟议师云元来不是屋里人。

　　亦幻问如何是曹溪水师云不住狞龙幻拟礼拜师便打幻不肯师又打云一任举似诸方。

　　僧问学人青黄未辨望师慈悲师震威一喝僧思惟师便打。

　　如无拣居士问如何是出阴界底人师云待居士出后向你道士云和尚只解恁么把定师云山僧心肝五脏已尽倾出了也士便礼拜师云汝还肯么士喝师打云好喝士无语师唤侍者云斟茶与居士吃。

　　方士雄居士过访茶次士欲坐师云近坐些好说话士云怕大师动手动脚师云居士有甚过么士拟议师云不得放过便打士云我道习气不忘师云黄梅落在手边那得不拾茶毕士问如何是格外玄机师云齑瓮里虫鸣士又问翠竹黄花因甚便是般若真如师指净瓶云只者净瓶三世诸佛也摸索不着士云大师还摸索得着么师云居士莫下毒口士罔措师遂掷下拂子士便礼拜师云辜负不少。

　　侍者问如何是度生枢要师便打者云者一棒是杀是活是权是实师又打进云只如向上一路千圣不传又作么生师云汝又许多捞攘作么进云截断古人舌头处更有一人不肯又且如何师云珊瑚枝上县明月稼穑无方不乐歌者转身礼拜退。

　　一夜侍者于关前侍立更深师拈拂子云者个还会说话么者云说则说只是和尚不解听师云杜撰禅和至来日复问云昨日公案作么生者云明日是清明师云不是者个道理者云苍天苍天师以手外指云庭对笑汝者拟开口师云苍天苍天者便礼拜。

　　僧问如何是戒师竖起拂子如何是定师放下拂子如何是慧师以拂子左右拂之僧云此外更有方便也无师云唤汝做饭袋子。

　　僧问临济四料拣意旨如何师云汝不是我同条进云　师便打。

　　僧问佛性精魂是一是二师云木人夜半操琵琶。

　　师问淑之薰风自南来话作么生会之举起茶钟师摇首云不是者个道理云和尚作么生师云终不向汝道破之无语师顾侍者云你作么生者云毛骨耸然师云亦未在者便礼拜师打云者贼者云贼贼师复顾之云你看者汉来得几个月便与么乱统者拂袖而出之云龙生龙凤生凤师连棒打出。

　　八月十五夜师出关率众至乌龙潭以拄杖探水云因甚龙不见侍者向前礼拜师便打者便喝师以两手掩耳者打觔斗而立师哂之。

　　僧问如何是华严六相义师掏手中扇骨云一二三四五六复开扇自扇云一一为汝说了也进云六相义外更有顶　上事也无师云有进云如何是六相义外底事师云檐外竹千竿西风舞萧瑟。

　　僧跪问如何是十二时中底事师云好个问端只是上座不会进云某甲年老更求方便时厨中鸣楗师云着衣持钵去僧便起立师云会么进云不会师云吃饭去。

　　师一日午斋毕僧问如何是沩仰宗师云为我过杨枝来僧过杨枝师复指碗中水僧取水稍迟师云钝置杀人。

　　僧问耽源授仰山九十七种圆相那一种为至要师以手作涂抹势僧礼拜起师遂于地上画相顾视其僧僧亦画一○相师以两手捧起复作抛后势僧罔措师便喝僧拂袖师直打出回顾傍僧于地上画一○相僧便坐于○相中师又以拄杖画一大○相围之僧起傍立师微笑。

　　师有疾体心问昔日院主问马大师安云和尚尊候如何大师云日面佛月面佛未审西堂师又作么生师云青螺髻上炎炎热八字眉间凛凛寒进云恁么则昔年马祖今日西堂师云逢人切莫错商量进云夜来鼯鼠床头唧八臂那吒扑帝钟又且如何师云两行鼻息点刻分明心拟议师便打。

　　体心问通玄峰顶事如何师云清风明月进云忽遇轰雷四起黑雾迷空又作么生师云山摇地震进云恁么则万派泉声元是海千峰松色总同春师云长安大道家家有几个男儿不问津进云和尚阇黎师遂以拄杖横按进云今日吾师新格调的是通玄金粟来师云长老礼拜有分进云收放分明令不虚便礼拜师打云着心喝一喝师亦喝。

　　僧问如何是临济下事师云杀佛杀祖僧拟议师劈春便打进云电光中垂手则且置不动干戈事若何师云各安生理进云此犹是电光中垂手作么生是不动干戈底事师云瞎汉去僧便去师召云某甲僧回首师展两手云讨甚热碗僧有省。

　　僧问一切众生皆具如来智慧德相因甚不现前师云现前进云某甲却不得其受用师云受用。

　　僧问不知有底人为甚不求知师云猩猩雪上行。

　　僧问云门道尽乾坤大地不见有纤毫过患始是半提须知更有全提事在遂提起念珠云且道者是全提是半提师与劈头一棒云试道看僧便喝师又打僧又喝师云好喝更喝看僧拂袖便出。

　　居士问弟子初向三宝不知佛法大意乞师示个入处师举起拂子云还见么士云见师云从者里入。

　　师问一秀才如何是不可须臾离底道才云正是弟子疑处师云疑即便离。

　　僧问如何是正中偏师云月出五更前如何是偏中正师云白发镜边丝如何是正中来师云雪里涌楼台如何是偏中至师云七事随身惯战作家如何是兼中到师云木人夜半度松关僧礼拜云谢师答话师便打。

　　僧问如何是函盖乾坤句师云遍界黑漫漫如何是截断众流句师云无汝开口处如何是随波逐浪句师云阇黎从甚处来进云弁山师打云分明举似。

　　僧问如何是教外别传师云我甚牙疼明早答汝僧礼拜师与一蹋僧无语。

　　僧养拙参次师云那里去云此处止师云你住不得云无我住即得师便打云得不得云与密云和尚同坑无异土师云那里来云金粟来师云曾会过么云将谓忘却了也师云金粟来底会弄嘴云和尚从那里来师云我不从金粟来云谁弄嘴师乃笑云请坐养便出。

　　师至大沩同庆寺祖塔坐次明维那礼塔来师云礼者枯骨作么明云将谓忘却便礼拜师遂起去。

　　一日普请择菜明维那云我要止静去师云那里不是静明打师一掌师云作么明云那里不是静师大笑。

　　又一日择菜师唤傍僧其僧不来师云你不来我要打你明维那即打师一掌师云只说今行早更有早行人明便归禅堂。

　　师将入灭预知时至于癸酉六月三十日自叙行繇嗣后不饮不食危坐终日胁不至席凡见僧便拈拄杖云道道僧拟议师便打复加诟骂有远庵吴居士来讯尊候如何师垂一足士云弟子会也师云莫错会去士画一圆相师踢倒云正未知山僧脚跟在至七月二十一日师拈拄杖示众云道得即与衣钵众下语不契师叹曰得人之难亦至如此乃命侍僧智隆持来源拂子至大沩付养拙明监院越明日正午浴毕书偈示众云痛举钳锤为阿谁可怜漆桶自狐疑为伊结下来生债五夜霜花开王墀掷笔敛目怡然而逝。

　　行实

　　一日众入室作礼乞师宣述参履始末启迪将来以垂正眼师三辞不已乃云予盖西安临潼人父任母杜氏万历乙酉四月八日生予白光满室性不茹荤稍长常乐静坐看破世间一息不来四大皆属败坏何况余物十六丧父即决意出家因母在堂不能得遂二十方得离俗投五台大岭寺天齐师剃发师开示常令行住坐卧不离者个后辞师到熊耳礼初祖塔值无言和尚举僧问清源如何是佛法大意源云庐陵米作么价予乃疑情顿发自此衣单尽弃历年寒暑一衲昼夜参究废寝忘餐登金刚台立禅打饿七次遇性空师同居仙人洞一日予问如何是西来意空云石头予疑情转切未几同往南海过虎跑谒三空师予问某甲要做个出世底人不知进步空云你如何晓得到者里来予云特来请益空云智光一照诸妄自无即欲别往伏牛到常州复遇性空师予问万法归一一归何处空抚桌一下予忽有省从前庐陵米价及石头语一时透得遂作礼同空复居仙人洞空一日指雪问予如何日出便尔化去予云大用当前诸妄自消后空时常追逼应机每多不捷予自觉工夫不到不得方圆故决志上伏牛入堂打七至第六日一足跕定不觉神忽离身从山门外离地丈许跏趺而坐值堂主打一葛鞭睹自己身面瞥然复体从此澄清昏沉极少惟湛寂境界极多俱不准复进终南五峰岩住静三载后住五台礼月川师从澄方律主圆戒竟乃入楚访黄檗念师因问师以何法接人念云有甚么法各家吃各家饭予见说道理便辞行到匡庐访憨师问云不用方便请师指示憨云不可求道理不可求玄妙只要放得下予觉无宗门向上爪牙乃造云门参湛师问蚯蚓一锹铲做两段头尾俱动未审佛性在头在尾湛云如人扇风箱住手一时休予云此身坏时真性向何处去湛云那个是你底身予良久湛云亦未见得予云如何是和尚身湛云开口成双橛无言落二三闻本师密和尚开法龙池径往问大地无寸土时如何本师云你向甚么处安身予云请师指示本师便打予云进退无门时如何本师云无绳自缚予云请师去缚本师复打因问予你在云门有何言句予云某甲曾问文殊为甚出不得女子定湛云才方出也又问罔明为甚出得女子定湛云何曾出来本师云你作么生会予云任他横说竖说本师复云你唤甚么作定予良久本师云不是予云师唤甚么作定本师云我且放尿着予云者到是那伽常在定无有不定时师便出随入云善财参遍处黑豆未生芽予良久本师便打次日辞本师到法藏寺阅藏如痴如呆只是放不过因暑热移单至大殿佛侧边一日忽然情尘脱落癸亥春复入云门湛师处令职后堂作教授一日湛师上堂召众云还有知痛痒者么予向前合掌湛云你那里洒洒落落我者里啝啝哆哆予云香象伸头回顾意须知劫外有青天湛云若有路可上更高人也行予云无行去处向甚么处去湛云你不知去处么予云请师下座甲子春登通玄复谒本师呈三偈其一云咦全不济进得门来脚踹地横竖全无拄杖子赤手空拳无柄蒂个消息遇人丧尽目前机天下老汉无处觅其二云出门好得见兄妻叫阿嫂暴地一声红线断举足动步便是草其三云不出不入是何宗截断两头空不空灰头土面不恁么遇着椎儿撞着钟面呈本师本师阅毕云如何是椎儿撞着钟予云请和尚看着本师便休又一日本师同予话次蓦申脚云你作么生予以脚踢之本师笑云未在未在予云和尚道看本师倒卧予云也只是困本师云你又与么去也予乃礼拜来日予辞行本师自挝鼓上堂握拂子云唤作拂子则触不唤作拂子则背不得拈起不得放下不得下语不得无语不得错举若不错举即分付汝予即连跳两跳云不要不要师云犹是乱叫乱跳更试举看予转身云某甲去也本师乃付予礼辞便行丙寅岁复入金粟省觐本师安为西堂复命首座丁卯予告行往南京弘济寺掩关即今看来冒寒暑于二十六年涉程途于数万里外皆是颠倒梦幻枉劳心力又何堪挂齿乎众各庆喜礼谢而退。

　　塔铭

　　五峰禅师嗣法于天童密云悟和尚溯南岳繇临济当传灯世嗣为第三十五世之嫡子也师族姓任长安临潼人降诞于神庙乙酉四月八日莲胎茹素鹤骨出尘二十岁失恃怙剃发五台从天齐师观修静业法名如学别字无为昼夕思惟向上大事了办生死斯心未安决志行访始谒熊耳无言大师即往圆戒于澄律师止主律堂阅藏复遍历金刚台虎跑伏牛终南行力深苦死活数番自得解粘释缚到黄檗匡庐云门径山还至参密云和尚于龙池深契法旨推为师子儿及从和尚入天台通玄亲承煆炼屡临血棒机不放过依止未久师辞行和尚握拂云唤作拂子则触不唤作拂子则背不得拈起不得放下不得下语不得无语不得错举若不错举即分付汝师即连跳两跳云不要不要和尚云犹是乱叫乱跳更试举看师转身云某甲去也和尚乃付承受别去其后省觐和尚于金粟时崇祯辛未师来主大沩同庆斩石诛茅仅蔽风雪从学如云宗风大震座下白足脱颖者如养拙明公师勉励深重使其苦节晦潜癸酉出山将行化于五台至金陵为余集生中丞请说法祇陀林内于时鼻孔辽天吼声六震东南望为大法幢无何自期厌世是年七月二十二日正午示寂先遗以手书入山嘱法于养拙明公使主沩山盖自任一灯在沩也师世寿四十有九得僧腊二十九越壬午弟子郢素复智等依法阇维函师灵骨奉归大沩养拙明公迎供建塔癸未塔成以不肖尝瞻礼师足窃附法末养拙明公乃乞为塔铭不敢深辞固陋敬为之铭铭曰。

　　明三百年视为中古龙象不行山川蓁芜卓哉天童遥被花雨首度五峰探骊编虎爰命拄杖复开劫土潜渊抱珠明月正午海印密印宝光值吐出沩浮湘应供天府秋满祇陀迦陵不语作塔沩山玉归玄圃千岩万壑了无宾主五峰巍然中兴法乳。

　　大明崇祯癸未年八月八日羊城外史邑人陶汝鼐拜撰
