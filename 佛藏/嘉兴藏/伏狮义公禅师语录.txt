嘉兴大藏经　伏狮义公禅师语录


　　伏狮义公禅师语录序

　　从来弃荣趋寂超乎尘世之外而不为尘世所囿者幸皆慷慨英伟之士赋性刚烈故能担荷斯道直透本来遂为千古名宿至于香闺绣榻之俦大约婉顺迪躬柔嘉为则欲求其皈依法苑绍续传灯者代不多见岂果刚柔之不相及欤抑亦赋卑之有悬殊也惟吾禾郡则不然吾郡自鼎革来名闺巨族多有克自振拔或能弃显荣而向道或因赋别鹄而被缁闻见固多亲炙不少若夫独悟真空直趋上乘受衣钵于名师启迷途于后觉者余于葭莩中得二人焉曰祗园曰一揆祗园得法于石车一揆得法于祗园今古争辉后先标映彬彬乎盛世之休风哉一揆有庵名参同去双溪一里而遥临水背村径幽树古俨然瑶池阆苑余以戚谊尝呼艇过游循香积而东有祗园塔院在焉赡礼之余谛视题石则知中立者为祗园东峙者为义公义公者梅里人亦祗园之法嗣一揆之同侪也闻道最早向住伏狮庵殁而一揆为之建塔于此所著有语录一帙适其徒为一携之在庵索余为序余叩其生平懿行伊徒能备悉之大约飘然逸概磊落不凡者其丰度之安闲也庄重端凝清音疏越者其梵呗之整肃也蔼然恬适粹白襟怀者其待人之雍睦也若夫挥毫则锦绣为心染翰则风华掩映以至女红余绪尽逞精思玉屑芳徽群推雅量直使颂扬靡罄岂徒枯坐为功者耶为一之言若此时当秋阴初霁桂香袭裾白云浮空明月在水坐对翠竹碧梧之间义公如在呼之欲出爰泚笔而为之序。

　　康熙戊午桂月槜李高以永子修甫撰

　　伏狮义公禅师语录

　　明元记录

　　金粟后堂师领松江仁宇陆居士同诸善人等请升座师顾视左右云莫有作家战将不妨出来共相唱和有么僧问请问和尚如何是夺人不夺境师云渡水穿云取坎行进云如何是夺境不夺人师云打开不夜城进云如何是人境两俱夺师云太极从来在这里进云如何是人境俱不夺师云自起还自倒进云四句以蒙师指示如何是向上事师云退后看乃卓拄杖云看看木上座打开八字放大宝光照耀诸人如天普盖似地普擎有如是自在具如是威德过去诸圣于无量劫来勤苦受尽所得秘要法门今将普示大众不用纤毫心力若是手亲眼辩底逴得便行一出一入全开全合一纵一夺有宾有主可与日月同明可与山河永固智山寿山刹那现前正当恁么时因斋庆赞一句作么生道喝一喝云离中虚坎中满。

　　元宵云间无尘师领仁宇陆居士请升座师云举扬宗要须是个汉山僧福薄才疏法门糠秕前荷善信坚请辞之再三彼愈殷勤事不获已聊与露布一上伏狮门头冷凄凄到者都缘揆上机摩竭令行传今古知音相遇恰重提良久云南赡部洲打鼓北俱卢州升座西牛贺州说法东胜神州参详且道说什么法古人道幽鸟语如簧垂柳金线长烟收山谷静风送野花香永日潇然坐澄心万虑忘欲言言不及林下好商量既言之不及又商量个什么若道有商量古人恁么道若道无商量古人恁么道大众且作么生商量喝一喝云处处灯光灿烂辉优游不夜天中月下座。

　　腊八般若准提菩萨开光义川和尚请师举笔云笔尖头上放宝光露柱灯笼齐合掌奕世檀那无量寿威音那畔靡遮障昔年释迦老子成道今日准提大士开光举笔点云秪这个几多人识他不得纵饶识得也是寻常茶饭大众还见么山僧劈开金锁玄关突出三首六臂直得眉悬瑞彩顶放祥光触处圆明全彰秀丽脱或未然不免重新点出复点云额上这眼且道作何光色不萌枝上联芳秀大法堂前意气狞。

　　进方丈师震威一喝云不入虎穴焉得虎子三世诸佛于北转大法轮历代祖师于此提持宗印明眼衲僧自救不了今日珂上座到这里又且如何施设按拄杖云宝剑全提光灿烂英贤相叙乐升平。

　　元旦示众放下身心万事休单提无字在心头　地一声轰霹雳横开大口验宗猷以竹篦划一划云大众还会么掷竹篦作声云向这里荐取。

　　义川法兄伏狮有省赠偈

乘风猛虎伏狮林捉月当年恨却深哭笑两忘全体放悬崖撒手独称尊

　　一揆法弟住静有怀

地分南北少温存遥意离群老弟昆花灿篝灯愁我▆梦寒霜月冷师门几回入室挥机用不遇知音深▆冂声价海天君自重独惭孤影掷乾坤

　　登灵隐茅蓬望飞来峰偶占

灵隐峰峦瑞气腾英贤到此尽沾恩飞来踏破无痕迹大地山河一掌平

　　赠云间仁宇陆居士

万行门中深得趣鸟啼花笑两依依更须知有通天▆拶破威音向上机

　　和慈受禅师披云台十韵

林间得趣便居山智境悠然不等闲曹溪风月浑如昨济水长流满世间

石台不散宋时云越地吴山有野人静听松风烟壑起吹毛剑上解翻身

药山室内任腾腾慈受深藏万象明今日动容扬古路高贤千载振家声

玄关击碎脸通红佛祖家私用莫穷拨转机轮无剩法威音那畔播宗风

鸟道难寻向外攻掩泥布发昔人容琴台雪曲家声远把住清霄翠霭中

坐断孤峰最上头滔天浪里解通流英贤善达其中趣一曲沧溟唱未休

猢狲三个草堂前笑破灯笼嘴半边　地一声亲见得乾坤何处不方圆

黄梅衣钵付儿孙拟夺之时失却真幸得道高龙虎伏回头求法果奇新

坐个蒲团心境休白云流水两悠悠坐来夜月中天皎照彻山河出一头

当堂谁敢论精粗到者方名大丈夫饶君月下泛波钓认满为江觅恁鱼

　　哭本师和尚

月落西沉三度秋床头麈尾不曾收檐前祗树分枝泪风起禅堂雨潺愁

二十年来海内师纵横拄杖绝支离炉烟丈室何曾灭惭愧儿孙似旧时

　　本师忌辰

　　拈香指像云大众还见者老汉么一生性太急初参天童道个杲日当空后嗣金栗掀翻海岳独步云霄二十年宗镜高悬全彰胡汉单拈白棒一任打凤罗龙却被业风吹到梅溪扑碎破砂盆灭却正法眼动静绝行踪去来无形象今日不肖儿烧牛头栴檀之香具酥酪醍醐之食正眼观来何益酬恩报德诸人还知老人落处么若知落处也许你们拈一瓣香便礼拜上飨。

　　铸大钟

　　进院升座云高悬洪钟含藏万象森罗虚系宝架信施钧乐甸昌悬起也今古模范遐迩安宁扣击也响应寰区幽冥拯拔恁么则名从何得声从何起名不自名声不自声声若自声不待撞而自鸣名若自名不待铸而自成既然如是名也声也都从檀越信心中流出大众还知么击拂子云娑婆本教体尽在此声中下座。

　　施主送法鼓作偈

一击虚空震若雷海鲸透出百川回晨昏触着成涂毒今古声前万指围

　　　　　　又赠偈

居士留心不等闲肯将幽键扣玄关狮音出窟须珍重历历声名宇宙间

　　西禅堂挂板

　　丛林号令衲子云臻玉板震声轰霹雳铁额铜头豁顶　大众还会么风从虎兮云从龙。

　　义川法兄和尚封龛

　　以拄杖云呜呼唯我法兄般若和尚心同赤子行逾古人见道十年行道有规巧若拙智若愚辩如讷刚如柔为众如为己尽人合天机我与你同条生你舍我以长往呜呼肃清寰宇函盖乾坤千眼大悲觑不见八臂那吒无处寻普化摇铃振在云端大梅临终错听鼯鼠大众要见和尚面目么卓拄杖云遍界不曾藏莫道瞒汝好遂云封。

　　了一禅人封龛起龛

　　了人唯了己了己大事毕亦无虚亦无实非假非真是甚底卓拄杖云直下顿除凡圣见更无长短与人看随掩龛云封。

　　起龛以杖指龛云正当与么时一刀两段不劳思算来时不挂寸丝去也何物拘管且道转身一著作么生以杖击龛云白日大笑出门去信步腾腾直似弦举火霜风浩浩叶纷纷黄菊花开野老门今日为汝亲指示红莲端向火中轮菜头师还会么如若会得天堂佛国当下不隔其或未然山僧助汝一点光明照彻涅槃妙路便烧。

　　恒然库头师举火

　　以拄杖指龛云库头恒然生前以竭力丧身亦不辍死后得安然大千光皎洁识得其光或东或西腾辉烜赫识得其实在彼在此受用无穷且道恒然还识得也未以火炬打圆相云莲花火里出一道明如日撺下火炬云烧。

　　诸祖源流颂古

　　第一世南岳怀让禅师

　　问如何是诸佛之所护念。

　　答惜取眉毛。

　　颂曰。

拨开天地掌轮中始信从前错用功万里孤光常烁烁等闲谁个识渠侬

　　第二世马祖道一禅师

　　问除却牛车毕竟作么生用。

　　答露出尾巴。

　　颂曰。

欲觅家珍一事无坐禅作佛费工夫耕翻心地归家去卧听高林唱鹧鸪

　　第三世百丈怀海禅师

　　问马祖搊鼻百丈卷席是同是别。

　　答衲子难瞒。

　　颂曰。

因飞野鸭未心安祖令全提胆更寒不觉鼻头浑打失大雄峰顶起波澜

　　第四世黄檗希运禅师

　　问百丈举被马祖一喝直得三日耳聋为甚黄檗不觉吐舌。

　　答低声低声。

　　颂曰。

彼此威风没处藏临机吐舌体全彰从兹拶入惊群浪虎穴魔宫任举扬

　　第五世临济义玄禅师

　　问临济在黄檗得力在大愚得力。

　　答一点水墨两处成龙。

　　颂曰。

痛棒三遭种毒深攒眉无奈下山林忽然醒得无多子当下还拳始见亲

　　第六世兴化存奖禅师

　　问临济于黄檗处吃棒底道理如何。

　　答通身受用。

　　颂曰。

宾主相逢总自由衲衣脱下转风流千般伎俩从兹丧济老深恩作么酬

　　第七世南院慧颙禅师

　　问赤肉团上壁立千仞与僧掀倒禅床是一是二。

　　答打鼓普请看。

　　颂曰。

翻身狮子烁金斑赫奕乾坤不等闲百怪千妖何处去大空壁立旧青山

　　第八世风穴延沼禅师

　　问南方一棒作奇特商量即今一棒作么商量。

　　答赚杀几多人。

　　颂曰。

棒下无生不见师临机洞彻悟无私铁牛心印扬家丑去往分明作者知

　　第九世首山省念禅师

　　问作么生是世尊不说说。

　　答叩牙惊齿。

　　颂曰。

那般消息轻轻触拨动法华三昧火红炉迸出这些儿流布乾坤从此毒

　　第十世汾阳善昭禅师

　　问汾阳放身命处还在百丈意旨还在首山意旨。

　　答两洗旧青山。

　　颂曰。

年深月久露锥锋踏遍诸方路已穷身命从兹都放下至今草木凛秋风

　　第十一世石霜楚圆禅师

　　问作么生是出常情底句。

　　答饥则餐渴则饮。

　　颂曰。

从来被骂意沉吟拄杖搂之太苦心掩口便知情切处活拈利剑孰相侵

　　第十二世杨岐方会禅师

　　问作么生是官不容针底句。

　　答切莫犯人苗稼。

　　颂曰。

个事要知须抖擞月明帘外千山秀荒草深却无限愁一喝驴龙颠倒走

　　第十三世白云守端禅师

　　问爱人笑怕人笑相去多少。

　　答冬寒夏热。

　　颂曰。

佛法无多笑里藏当头一句事全彰婆心不道生荆棘千古声光莫可量

　　第十四世五祖法演禅师

　　问如何是下载清风。

　　答脱体清凉。

　　颂曰。

摩尼珠话验来由白汗淋漓万古愁多少白云流水去清风下载不堪酬

　　第十五世圆悟克勤禅师

　　问佛果毕竟还在声色里作窠臼得么。

　　答八角磨盘空里走。

　　颂曰。

西来祖意重微诘柏树庭前更着鞭可怪金鸡声报晓红轮突出旧苍天

　　第十六世虎丘绍隆禅师

　　问如何是流水边事。

　　答舟行岸移。

　　颂曰。

竖起拳头恁么时山河眼里影离离好看睡虎张牙爪川泽平原尽险巇

　　第十七世应庵昙华禅师

　　问如何是无意智处。

　　答烈焰星飞。

　　颂曰。

虎口横身也大奇直穷心髓更堪疑悬羊卖狗无凭据撮土焚香事可悲

　　第十八世密庵咸杰禅师

　　问如何是破砂盆底意旨。

　　答尽大地在里许。

　　颂曰。

正法眼唤破砂盆错配名言是法恩海水若无清彻底直教恼乱古乾坤

　　第十九世破庵祖先禅师

　　问无风吹水纹在甚么处。

　　答握拳觅掌。

　　颂曰。

触处无非解脱门如风吹水自成纹猢狲从此多潇洒跳跃乾坤在处尊

　　第二十世无准师范禅师

　　问且道破庵肯伊不肯伊。

　　答曲不藏直。

　　颂曰。

贫持家宝听来端拾得傍言血脉寒石笋庵中归去后片香拈出恨千般

　　第二十一世雪岩祖钦禅师

　　问作么生是径山老人立地处。

　　答东方日正红。

　　颂曰。

几回入室事堪怜个里怀疑忽十年翠柏偶然拦古路抬眸迸出一青天

　　第二十二世高峰原妙禅师

　　问枕子落地还有理可伸么。

　　答口挂壁上。

　　颂曰。

睡无梦想觅全身大地空教秋复春枕子打开连底冻手头摸着自家珍

　　第二十三世中峰明本禅师

　　问但度竹篦子与他意旨如何。

　　答漏逗不少。

　　颂曰。

眼底流泉开万顷肺肠于此得醒醒西峰拈出半边鼻搅乱黄河彻底清

　　第二十四世千岩元长禅师

　　问正当筑碎方瓮时如何。

　　答做出便见。

　　颂曰。

铁锁高垂不可攀鸟啼幽处露全斑鼠翻猫器通心地赢得嘉风珠走盘

　　第二十五世万峰时蔚禅师

　　问彼此道瞎是一是二。

　　答脑后看。

　　颂曰。

随地施张陷虎机那知觑破出重围石珠更索撩天价遍界谁能识是非

　　第二十六世宝藏普持禅师

　　问如何是三玄三要底意旨。

　　答杲日丽天中。

　　颂曰。

三▆三玄绝正偏眉毛剔起插青天风颠复继家声起赫奕寰中孰比肩

　　第二十七世东明慧旵禅师

　　问太虚空作么生打破。

　　答草里火发。

　　颂曰。

郁郁青松满目中脚头活路草茸茸蓦然构得根源事日出扶桑遍界红

　　第二十八世海舟普慈禅师

　　问香灯绳断时如何。

　　答道着即祸生。

　　颂曰。

不知身卧蒺藜中复走东明计已穷绳子断时消息断这回方识主人翁

　　第二十九世宝锋慧宣禅师

　　问将薪唤作棘刺意旨如何。

　　答不得指鹿为马。

　　颂曰。

脚跟忽被斧头伤两道眉烧痛彻肠夺得丈竿呈伎俩从前冤恨不囊藏

　　第三十世天奇圆瑞禅师

　　问如何是杀活底手眼。

　　答雷轰电掣。

　　颂曰。

蓦地相逢曲调高知音不用棒头敲横行直入全无碍拈得昙华系锦袍

　　第三十一世绝学正聪禅师

　　问作么生是赤子底意。

　　答洗足踏花茵。

　　颂曰。

等闲拈出石香亭直使禅和醒旧因关子岭头施雨露何山草木不青青

　　第三十二世笑岩德宝禅师

　　问一蓝菜作么生道。

　　答正好喂驴喂马。

　　颂曰。

菜浮活水意深深触发胸中事不禁更遇声头当路问就窠打结贼生擒

　　第三十三世幻有正传禅师

　　问翘足作修罗势还有道理也无。

　　答乾坤黯黑。

　　颂曰。

事当败露不须攻只在渠侬顾盼中一笠拟将浑盖覆款端从此悉供通

　　第三十四世密云圆悟禅师

　　问如何是等现底意。

　　答今古历然。

　　颂曰。

大地平沉轰宇宙五湖鳞甲闹龙湫更拈白棒横天下佛祖攒眉海岳愁

　　第三十五世石车通乘禅师

　　师初在龙居闻僧举不思善不思恶正恁么时那个是明上座本来面目忽有省后参天童密老和尚问那里来师云云门密曰几时起身师打圆相密曰莫乱统师云千里同风特来吃痛棒密曰既千里同风到者里作么师翘左足密曰未在师翘右足密曰错也师云又被风吹别调中一日密举世尊拈花迦叶微笑师曰白日穿针密连棒打出师乃大悟始见世尊拈花临济痛棒一切差别无不了了密曰大有见处后密赴黄檗请师继席开法金粟。

　　问白日穿针作么生用。

　　答鸳鸯绣出从君看。

　　颂曰。

特来千里咨端由翘足通身伎俩休棒下直穷微笑旨一枝相续转风流

　　第三十六世祗园行刚禅师

　　师初参密老和尚后谒金粟石车禅师一日跪在车前乞开示车打曰还我落处来师云不会车曰你是个灵利汉有甚不会师从此回庵七日为限正坐时如暗室中忽见白日须臾遮却一日下单剃头豁然大悟触目遇缘无不了了遂作偈曰父母未生前虚凝湛寂圆本来无欠少云散露青天师速往金粟呈偈云直下承当事不差息机忘见始堪夸心如杲日当空照烁破乾坤无物遮车曰如何是你本来面目师云眉横鼻直车曰你日后如何行履师云穿云吃饭随缘潇洒车曰好好为后人标格随付祖衣嘱曰此衣表信善自护持。

　　问如何是触目遇缘底句。

　　答山悠悠更水悠悠。

　　原书阙

　　示话头师自此回庵胸次烦闷又值兵火之变移居南浔顾氏董夫人另启般若新庵供养时梅里董庵虚席师与川师白檀越议请新行乐善庵祗围和尚住持次年老和尚飞锡梅里董庵即易名伏狮禅院老和尚见师礼拜起乃曰正是堂中打磬的师默自思忖和尚如此受记我若不大彻如何亲近得老和尚我胸中碍膺尚未脱然三十四岁发奋又往皋亭参石雨和尚师问父母未生前事作么生石曰佛子住此地即是佛受用进云谢和尚指示石曰指个甚么师无语辞退又往灵岩谒继起和尚才入方丈继曰好个英灵衲子我与汝启个别号揆英即示偈曰列圣同揆祖父田四隅八表绝偏圆森森天下全承荫独许英灵一着先师对川师曰几被善知识称赞我自己即是放不过必竟要绝后再苏始得秋间却遇灵隐有一侍者到南浔养病竟有抽钉拔楔之手脚师闻知欣然谓川师曰我们殊非请这侍师来打个急七始能撒手但是女庵不便擅为必须同帷儒檀越则可与川师往诣帷儒居士一诺就于庵中分为两堂打七侍师不时进堂策励时师发弘誓愿此番若不大彻决不出堂孜孜默默昼夜无间至第九日长跪佛前忽于竹篦子话豁然桶底脱落觉得通身轻快对侍师曰如今瞒某甲不得也侍师曰是则虽是还须大宗师棒下翻身始得师忖云我从来无意承当法门一生作个自了汉但念不曾在丛林苦行一番犹恐福薄遂立志参学其年三十有六到梅里伏狮禅院时法席甚盛诸方参请不绝师竟进方丈见老和尚人事毕命职维那老和尚早已知是法器触目遇缘必敲击逼拶师一日入室揭帘拟跨进老和尚把住云内不放出外不放入道一句看师直得无言可对归堂寝食俱泯心中着疑己躬下事了了明明因甚说到此间却又碍住彼时参同一揆师尚在老和尚会下为侍者与师最相契尝与商量公案师一日谈及揭帘因缘揆师曰兄何不秪对到这里有甚出入莫教坏人家男女看者老汉如何合煞师点首云元来不假思惟从此用心愈切公案渐渐透过老和尚即安监院之职不期年师嫌其事繁竟闭关于寻溪般若庵即川师之道场也老和尚终日思念染成微疾时甲午年遗书叫师出关七月十六日回伏狮老和尚见师礼拜起即曰我要死汝再不来看我师曰惟愿和尚常住在世弘法利人说恁么话尚云我虽不卧榻其病已久至霜降必要去世矣汝可为我料理后事塔院托汝与义川二人为主建于西园伏狮一刹嘱汝继席付祖衣一顶善自护持老和尚果于九月廿七日寅时示寂时师年四十岁也岂啻老和尚寂后人情皆变师为塔院受尽委曲究竟不能本庵启造至第四年清明入塔未及两年义川师已去世一切主持丧事皆师一人费心途路跋涉经营辛苦川师一七内师即染成一疾秋间带病往云栖完愿回来就在南浔般若庵养病至仲冬晦日归伏狮腊月一日参同和尚来问疾师即对曰我病不能起矣目下还不妨恐腊底兄又不得工夫俟新正立春后命舟来接兄也其年正月初六立春师自知交节愈觉沉重饮食渐减初八日对众曰我想门庭已广职事人少我末后事必须早接参同和尚来大众尽要齐心如待我一样众皆钦服和尚放心不必为虑初十日接揆和尚到师闻即刻请进方丈起坐对曰伏狮法席元是祖庭深知兄一向好静所以不肯与我同住而今事到临头只得要撑持一番不置法门冷落况我身后事全赖兄主张我虽则继席六载无有契我本心者惟明元随我十余年所有语录颂古草稿二卷他可知一二但其年轻不能习我行状烦兄备细提拔明元记我始末因由亦不必枚举灯节后命端整衣服龛围供器等一切俱备师要过目见之喜甚廿七日亲书遗嘱董檀越我寂后当速请参同和尚主席三十辰刻命侍者扶我到西丈室坐坐接参同和尚来细谈半日绝无倦意时面前有草兰盛开师亲为盆中拔草揆和尚曰看兄有兴何不遗一首偈师遂索笔砚写数字即阁笔叹曰我举笔如擎杵一般侍者犹恐太繁急扶上单安息黎明课诵毕即对揆和尚曰我昨日有偈不能得写今说与兄为吾写出来曰十二年吹管无孔铁笛知音少遇秪因不落宫商而今世缘已满逍遥拍手归乡一生脱洒自由何劳大众悲伤拱手谢曰吾明日早行矣时二月初二日寅时怡然而逝世寿四十七岁法腊三十有九茶毗建塔于参同庵左与老和尚同一塔院有碑记流通师生平好行善事直心为众视人如己但(明元)素不通文墨不敢彰于明眼呜呼仪形虽则远矣然非述其出世之因焉得一回拈出一回新耳数年前早欲付梓因见时世重法者少不忍狼籍所以蹉跎到今偶有耆宿辈见师稿底合掌叹曰此为女中标格何不早刻流通(明元)因此触省自悔绵力所错荷罪深矣而今恸定思恸不长智愚聊存是实。

　　时
康熙拾柒年七月之望　不肖徒明元稽首百拜　谨状

　　跋

　　儒家朱文公曰吁嗟身后名于我如浮烟又曰且人为善自是本分事何须恁地写出况我宗无语句善名俱不立伊人往矣取其遗语而付之梨枣不亦虚空着橛钵盂安柄哉虽然使建立法幢为世所知正不必重说偈言以彰声誉惟义公法兄生平聪慧绝世潇洒出群得先师心印之后优游泉石晦养有年方欲布叆叇之慈云澍滂沱之教雨不意溘然长往作泥牛下海矣今集语录颂古一册乃广陵散也予忝为法门昆季殊身同心期老云窟竟如鸿飞雪中莫可踪迹呜呼痛哉情不能已聊作弁辞明知添尘明眼栽棘栴林然与我同条生不敢为不鸣之蝉无口之瓢耳当时记录乏人散失不少犹一花可识无边之春勺水可分圆满之月且恐失真一字不易传信不传疑法兄和尚于常寂光中当不以予言为谬时窗雨战芭蕉天风撼庭竹泚笔于参同之丛桂轩。

　　时
康熙十七年蒲月槜李参同庵同门法弟超琛和南敬跋
