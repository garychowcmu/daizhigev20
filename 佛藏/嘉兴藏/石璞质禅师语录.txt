嘉兴大藏经　石璞质禅师语录


　　叙

　　南宗之盛赫赫古今其中贤圣间气而生者不一其地不一其人自分派以后高建法幢设施迥别从上追溯各出英灵汉不少也迨后密云祖翁中兴临济一宗大振奔走四方袖子霞蒸川涌往往出而为人者堪作人天眼目如十日并明普天无遁照也州之古塘香林寺先年佛古老和尚手自诛茅创成丛席适遇石公大师机下相契遂成水乳之合入室印可师乃闽籍性聪颖少即出尘其根性猛利洵为宿德再来余于往岁请石公继席香林阅十余年撑持门庭饮冰茹蘖甘之如饴其严凝之气凛不可犯故能行人之不能行忍人之不能忍今开堂说法煆炼禅侣针下见血不轻放过独展太白家风痛棒之下能翻身者当识婆心之太切也其机缘问答录久盈笥将付剞劂流通于世当为法门之模楷后学之金鉴予庄沐展读扫尽前人窠臼字字本性流出昔始祖不立文字兮明金针示人不争于笔锋墨沈之间今此之矢口而出者言乃希声句皆见谛仍与少室面壁玄旨无二无别慨兹法末之秋中流砥柱全赖石公一肩以荷之云不揣而为之序。

　　时
大清康熙二十二年岁次癸亥仲春之吉旦前奉
敕整饬关南道陕西按察使司副使娄江法弟钱广居薰沐拜撰

　　香林石璞和尚语录序

　　昔大雄氏恒河说法接引人天而独于最上一乘不立文字灭度以后中五百岁而摩腾竺法兰以经入中国华人始闻其言后五百岁而菩提达磨以法入中国华人始传其心此禅与教所由分也慧可大师亲受达磨真印灯灯相续遂及南岳清源嗣后判为临济等五宗各依源流并有著述要皆汇三藏而启觉门非若后世瞎究盲参仅拾先哲一二唾余谓面壁以来直指明心见性之义举尽于此也愿临济一宗杰出沩仰诸宗之上密祖又以利根笃行蔚然中兴大转法轮聚一时僧象人龙咸归陶铸即今刹竿林立洵能掺金篦而洒甘露者必推临济后人吾娄古塘禅院自佛古老和尚披榛创建拮据捋茶遂成香林丛席闽中石公禅师以夙生法器遍参诸方尊宿了彻大事因缘浮杯来斯在佛老人位下机锋乍交即示拈华之契适佛老顺世石公应州人请嗣主法席十余年来担承大事煆炼学人慧剑慈航皆非时贤所能办白椎之下所记问答积久成遍将寿之枣梨埤益论藏属余数语弁之简瑞余幼从先君子获见四方大善知识颇知皈向禅宗然久羁尘鞅未窥幽键石公深造所至何足以知之特以支许过从见其操履精纯钳锤迅疾聊述其大略如此若夫指之与月是一是二息心了义之士读香林语录者能自得之也。

　　康熙癸亥清和上浣
赐进士第左春坊左赞善兼翰林院检讨前翰林院编修加一级乙卯山东正主考
钦点内弘文院庶吉士法弟王掞拜题

　　石璞质禅师语录卷之一

　　嗣法门人明嵩等编

　　住姑苏太仓州香林禅院

　　师于康熙壬子年拜扫先老和尚塔受众檀护坚留继席至壬戌冬朔日复受阖州绅衿护法山主居士暨诸山尊宿两序等请就院开堂。

　　指法座云毗卢正印拈向一边须弥灯王退身无路且道是甚么人行履处八面起清风一步高一步。

　　拈香云者瓣香德越乾坤明逾日月爇向炉中端为祝延
今上皇帝圣躬万岁万岁万万岁恭愿欢声震沸仰帝道之遐昌瑞气奔腾祝龙楼之永固者瓣香不是补衮仲山亦非调羹傅说爇向炉中奉为满朝文武阖州尊官护法绅衿檀那居士伏愿福海增深永作天庭之鼎鼐寿山益峻长为佛国之垣屏者瓣香皮穿骨露尚遭狞拳胆丧魂惊犹吃痛棒直得冤仇深结怨恨难消爇向炉中专为即此堂上开山第一代传临济正宗三十二世佛古先师老和尚用酬法乳之恩遂敛衣就座狮林和尚白槌云法筵龙象众当观第一义师云十年继住事如麻岂敢当阳更撒沙只为先师未了事勉携楖栗验龙蛇蓦卓拄杖喝一喝云还有拏云攫雾者么试奋迅惊群看僧问法幢高竖炉鞴弘开本分钳锤镕凡铸圣忽有个不落凡圣底人和尚作么生煆炼师云焦头烂额也不知进云滹沱密旨专为流通因甚又道向瞎驴边灭却师云吾常于此切进云昔日三圣兴化二大老一个逢人即出一个逢人即不出未审还有优劣也无师云分身两处看进云出群须是英灵汉敌胜还他狮子儿师云汝试哮吼看问宗风大振即不问炼凡煆圣事如何师卓拄杖云要识真金火里看进云行解相应虎骤龙骧不落第二义又作么生观师打云这里荐取进云与么则浩归性海波涛阔无数鱼龙棒下分师云一任跳跃问电激雷奔锋铓别转转则不无如何是日日新又日新底句师云鼻孔从来向下垂进云恁么则灯笼与露柱交参佛殿与山门斗额去也师云甚处得者消息来问十年把住乾坤失色今日放开海岳光辉只如红炉烈焰还许学人转身也无师云许你是个汉进云喝散白云归远岫挽回明月照娄江师云莫打葛藤好问泼天门户八字打开涌地家珍和盘托出意旨如何师云圆陀陀光烁烁进云建法幢立宗旨一句又作么生师云倚天长剑逼人寒僧打圆相云从上正脉流通无出于此师云是何言欤居士问龙象交参即且置冷灰豆爆时如何师云逼塞虚空进云即此可以转凡入圣可以点铁成金师云只恐不是玉士喝师云乱喝作么问坐断千差当阳一句请师宣师云天高群象正海阔百川朝进云主宾道合正令全提因斋庆赞一句又作么生师云云从龙风从虎问雕弓高挂海晏河清祝圣开堂说何法要师云尧风荡荡舜日熙熙进云古人道祖师心印状似铁牛之机去即印住住即印破设若不印不住又作么生师云无孔铁锤当面掷进云如何是祖师心印师云穿过髑髅进云如何是铁牛之机师云擉破眼睛僧喝云蹉过了也师云果然乃云达磨不来东土二祖不往西天个个眉横鼻直讨甚祖意西传苟能于此领略得去便可纵横自在出没卷舒坐断报化佛头揭开顶门正眼孤迥迥峭巍巍魔外潜踪狐狼绝迹所以道通身是眼见不及通身是耳闻不彻通身是口说不着通身是心鉴不出无一物不为妙用无一法不是宗乘先师面目现在太白风规俨然不用安排拍拍是令不求伴侣步步相随旃檀林里旃檀狮子窟中狮子正恁么时斩新条令祝圣开堂一句作么生道四海浪平龙睡稳九天云静鹤飞高复举宝寿开堂三圣推出一僧寿便打三圣云与么为人瞎却镇州一城人眼去在师云诸方尊宿尽道二大老与夺纵横发扬临济心髓殊不知递相卖弄笑杀傍观今日设有人出来质上座只缓缓向他道无汝吃棒分不惟此话大行且要开却天下人眼去在何也黄金自有黄金价终不和沙卖与人复白椎云谛观法王法法王法如是下座。

　　结制知浴耕云领钱观察大可暨众护法设斋请上堂结制安禅古今旧例炭热炉红无处回避三世诸佛立地听火焰明明说实义且道说个甚么猛烈堆中彩凤飞一片清风动天地复举天童密老和尚开炉云太白山中尽有柴一株不许众人搬老僧不是多护惜为要诸人彻骨寒师云密祖和尚虽是彻底婆心未免太悭吝生质上座则不然香林寺里实无柴日日买来任意搬山僧不是多狼藉为免诸人彻骨寒虽然忽若寒热俱忘一句如何话会卓拄杖云顶　亚竖摩醯眼天上人间不可陪。

　　请两序小参毗赞丛林流通正脉若不是睦州杨岐诸大士争得黄檗慈明二远祖道满天下续焰联芳安贴家邦头头具足龙袖拂开全体现象王行处绝狐踪诸兄弟古人虽然如是简点将来也只得扶起一半且道那一半聻卓拄杖喝一喝下座。

　　七期晚参问众古人道悟即不无争奈落在第二头既然如是因甚又要入堂打七维那云不因渔父引争得见波涛师云只道得一半乃云香林寺里人打七天下禅流毛骨寒额烂腿酸成底事看来也是太无端竖拂子云且道是诸人无端是山僧无端掷下云无端无端复举古香林澄远禅师因僧问如何是西来的的大意远云坐久成劳师云诸公还识得古人落处么纵饶识得祖意分明彻骨彻髓更须买草鞋行脚始得倘问新香林如何是西来的的大意蓦头便棒若是个汉自然如龙得水似虎靠山直令觅其坐处了不可得说甚么劳与不劳喝一喝。

　　晚参举云门云若说真如解脱菩提涅槃是烧枫香供养汝若说佛说祖是烧黄熟香供养汝若说超佛越祖之谈是烧饼香供养汝皈依佛法僧下去愚庵及禅师云云门气宇如王却作座主见解普慈道若说真如解脱菩提涅槃是将黑豆换汝眼睛若说佛说祖是将木患子换汝眼睛若说超佛越祖之谈是将鱼目换汝眼睛皈依佛法僧下去师云愚庵老汉笑破云门是个座主殊不知自己随邪逐恶亦成个副讲了也香林这里终不与么有时江边垂钓引出赤尾长腮有时松下科头任我卧云啸月栽田博饭渴饮饥餐若是说佛说祖超佛越祖并及真如解脱菩提涅槃总不敢动着一丝毫何故百味珍馐虽美食看来不中饱中餐。

　　弥陀诞日小参今朝十一月十七门外寒风太凛冽弥陀原不此日生痴人多向西边觅纵饶觅到三十三天之外乃至极乐莲邦那边更那边亲见草树禽鱼楼台池沼悉皆念佛念法念僧翻身细看将来总离不得这里且道者里是甚么所在蓦卓拄杖喝一喝复举长庆因僧问众手淘金谁是得者庆云有伎俩者得僧云学人还得也无庆云太远在师云大小长庆误赚人不少香林不然众手淘金谁是得者只向他道无伎俩者得又云学人还得也无太近在。

　　冬至两序请上堂僧问一阳来复万象昭回林下衲僧全无巴鼻未审还有不涉寒暑迭迁者么师云个个眉毛横八字进云将谓和尚不恁么道师云不妨疑着进云天寒人寒滴水滴冻因甚又道石笋抽条冰河发焰师云不是一番寒彻骨争得梅花扑鼻香进云即今因斋庆赞毕竟如何话会师云端坐受供养施主常安乐进云恁么则性海波深龙睡稳心王不动自升平师云阿谁不愿问言前廌得犹是滞壳迷封句下精通未免触途狂见去此二途请师直指师云中间荐取进云无人知此意令我忆南泉师云是甚么意僧喝师云不劳再勘问十方同聚会个个学无为意旨如何师云头顶天脚踏地进云此是选佛场心空及第归又作么生师云绿水青山全体现森罗万象笑颜开进云阴消阳长寻常事豆爆寒灰始出群师云好个消息问适来扫塔今又上堂只如尽十方世界是个先老人塔未审和尚从何处扫起师卓拄杖云一任观瞻进云蓦地相逢有何言句师云一堂风冷澹千古意分明进云云里拨开金凤子杖头敲出玉麒麟师打云切莫眼花问忆昔高峰有六问请师直指示当人师云祖师无此语进云大彻底人本脱生死因甚命根不断师云家无小使不成君子进云佛祖公案只是一个道理因甚有明与不明师云无须锁子两头摇进云大修行人当遵佛行因甚不守毗尼师云大象不游免径进云杲日当空无所不照因甚被片云遮却师云一道神光万境闲进云人人有个影子寸步不离因甚踏不着师云用踏作么进云尽大地是个火坑得何三昧不被烧却师云金不博金进云六语已蒙明指示天童的旨请师宣师云阵云横海上拔剑搅龙门进云与么则佛祖机关无处着阴阳未判又如何师举拂子云能为万象主不逐四时凋问至节全彰即且置如何是临济宗师云奔雷走电进云如何是云门宗师云红旗闪烁进云如何是曹洞宗师云君臣道合进云如何是沩仰宗师云父慈子孝进云如何是法眼宗师云满目青山进云恁么则灯传太白孤风峻万象森罗尽点头师云闲言语乃云洞山掇退果子桌慈明揭榜僧堂前不逐四时暗消长岂随四序乱推迁于此明得便见汉宫添一丝之线鲁观书五色之云石笋抽条冰河发焰寒灰豆爆铁树华开拈起庭前枯柏枝却是波斯底鼻孔其或未然纵使群阴都剥尽何曾亲见一阳来复举僧问古德一阳来复日长一线未审佛法长多少德云长一线后有古德云一线长师云古人恁般答话非特不能离却窠臼亦乃赚杀多少人向长短里胡猜乱卜设有问香林佛法长多少和声便打因甚如此全凭者个没意智截断古今烂葛藤连卓拄杖下座。

　　晚参举药山久不升堂一日院主白云大众久思和尚示诲山云教打钟着大众方集山便下座归方丈院主随问和尚既许为大众说法因甚一言不施山云经有经师论有论师争怪得老僧翠岩芝云药山下座院主当初怪不为说法可谓误他三军天童杰云翠岩只具一只眼殊不知药山归方丈正是劳他三军师云药山久不升堂心不负人院主请为说法面无惭色堪笑翠岩天童二尊宿说甚么误他劳他顶门总未免失却一只眼争似香林这里实无法可说大众虽思示诲亦无法可闻人平不语水平不流且道还有为人处也无击拂子云若是咬人狮子子何须牙上更安牙。

　　腊月朔日为新戒付衣都寺耕云领居士张德升金文保徐振南设斋请上堂僧问朝游东土暮西天先说毗尼后说禅禅律二门都坐断当阳的旨请师宣师云钵盂两度湿进云如何是一喝如金刚王宝剑师云乾坤失色进云如何是一喝如踞地狮子师云百兽潜踪进云如何是一喝如探竿影草师云穿过髑髅进云如何是一喝不作一喝用师云过者边着进云选佛若无如是眼宗风那得到如今师云赖汝流传问狮王哮吼动地惊天别转毗尼是何消息师云莫向千华台边觅进云以好心来到菩萨所又作么生师云犹是台边觅千华进云与么则凛凛威风全正令娄江独占一枝新师云逢人切莫错举问眼生三角头峭五岳不与么来时如何师云站过一边进云正与么来时如何师云脚跟下痛与三十进云神秀道时时勤拂拭勿使惹尘埃为甚不得五祖衣钵师云只为分明极翻令所得迟进云洞山言直饶道本来无一物也不合得未审嫡传衣钵在甚么处师云遍界不曾藏进云大庾岭头提不起分明只在一毫端师云切忌重说偈言问尽大地是个戏场尽十方有情无情若圣若凡是个戏子未审谁是看戏者师云问取尽大地人进云一拳拳倒太虚空一踢踢翻四大海且道是何手眼师云络索不少进云终日忙忙那事无妨如何是那事师云搬砖弄瓦进云识得那事乾坤收不得贤圣觅无门未审此人还尽善也未师云正好吃棒进云早知灯是火饭熟已多时师云犹嫌少在金居士问即心即佛非心非佛即心非心则且置如何是佛师云申申如也夭夭如也进云如何是即心即佛师云仰不愧于天进云如何是非心非佛师云俯不怍于人进云弟子佛也不做仙也不做百花丛里过一叶不沾身未审还了当也未师云欲穷千里目更上一层楼进云恁么则一粒粟中藏世界半升铛内煮乾坤师云直饶是吕真人也须见过黄龙始得乃云斩钉截铁大巧若拙本无全提岂有妙诀鹄白乌本玄松直棘自曲堪笑千华卢舍那放出宝光成多说且道说个甚么咄复举杨岐因僧问天得一清地得一宁衲僧得一堪作甚么岐云钵盂口向天又问洞山时时勤拂拭勿使惹尘埃为甚不得衣钵山云直饶道本来无一物也不合得他衣钵师云杨岐富嫌千口少洞山贫恨一身多总不若草堂清禅师颂云七百僧中选一人本来无物便相亲夜传衣钵曹溪去铁树华开正值春大众还见祖师衣钵么卓拄杖云谁道渠侬无一物却能平地起波涛喝一喝下座。

　　说戒知客文光含章师同子良张居士设斋请上堂僧问大事未明时如何师云春风开竹户进云大事已明时如何师云夜雨滴花心进云古人道大事未明如丧考妣因甚已明亦如丧考妣师云前箭犹轻后箭深进云一切波罗提木叉看来也是眼中沙师云未信你在新戒问未入香林门早已具足了因甚六祖大师特地受戒作么师云不得中郎鉴还同野舍薪进云此戒原是我千佛世尊相传底只如高沙弥不守毗尼又作么生师云大抵还他肌骨好不搽红粉也风流进云龙生金凤子冲破碧琉璃师云且会取波罗提木叉金居士问牛头未见四祖时如何师云通身瑞彩进云见后如何师云赤体条条进云见与未见即且置如何是戒师云缚他得么进云如何是定师云乱他得么进云如何是慧师云瞒他得么进云弟子今日将此三学信受奉行去也师云向你道总不得问城东老母与佛同生不欲见佛时如何师云得风流处且风流进云既然如是因甚十指掌中总皆是佛师云官不容针私通车马乃云竖拂拈椎敲床下喝虽是现成没处安着德山临济站过一边外道天魔无由摸索更说甚么丹霞烧木佛普化摇木铎卢行者卓卓丁丁高沙弥洒洒落落总属黄叶止儿啼未免千错与万错是汝诸人还知落处也无若也知得便见尽十方是沙门一只眼尽大地是沙门一只脚跟角忽生春脚尖活鱍鱍其或未然且向波罗提木叉上说持说犯说修说证寒梅破玉显卢舍那之本源翠竹筛金露优波离之具足且道优波离尊者具足个甚么拈拄杖顾左右云莫是者个么掷下云认着依然犹自缚喝一喝下座。

　　腊八圆戒知浴耕云领居士毛焕如倪奉泉等设斋请上堂僧问大觉世尊睹星悟道设有不睹明星未审还悟否师云切忌从他觅进云大地众生既有如来智慧德相因甚不悟师云眼里怕着沙进云与么则寒梅笑破冰霜脸万紫千红总是春师云莫作等闲看问悬崖撒手自肯承当绝后再苏欺君不得如何是悬崖撒手处师云名不得进云如何是自肯承当处师云状不得进云如何是绝后再苏处师云收不得进云如何是欺君不得处师云觑不得进云世尊道我于四十九年说法未曾道着一字且道禅律二门从甚处得来师云东西十万南北八千进云恁么则一花开五叶结果自然成师云却被阇黎道着问无端走入闹篮来一点明星是祸胎明星未见时如何师云明如日进云见着明星时如何师云黑似漆进云有一人道黄面老子夜半成道正是唤奴作郎未审还谛当也无师云正好痛与三十进云堪怜夜夜明星现谁肯向伊行处行师云情知你跳不出问未离兜率已降皇宫未出母胎度人已毕因甚又向正觉山前方称悟道师云为怜三尺子不惜两茎眉问睹星也是见空花检点将来未到家如何是到家一句师云向老瞿昙未出母胎时荐取进云既道天上天下惟我独尊未审在雪山悟个什么师云两眼对两眼金居士问瞿昙失却眼睛时雪里梅花只一枝失却眼睛即不问雪山未到时如何师云有水皆含月进云已到雪山时如何师云无山不带云进云忽睹明星大悟时如何师云眼中添翳进云玉锁金关都掣断毗卢顶上鼓烟尘师云是何消息乃云六载辛勤自活埋何曾亲睹明星来无明妄想通身是迷悟依然拨不开复举元叟端禅师云未到雪山脚跟下好与三十既到雪山脚跟下好与三十夜见明星脚跟下好与三十更有三十山僧自吃释迦老子无分何也有功者赏师云元叟老汉好一条铁棒争奈打伊不着质上座则不然未到雪山好与三拜既到雪山好与三拜夜见明星好与三拜其余有功无功者妄想智慧者设斋受供者拈提吃棒者总与普礼三拜忽有个汉出来道长老恁么作礼是何心行便与喝出云多口阿师三十棒自领出去卓拄杖下座。

　　请狮子林俍庵和尚立僧升座打冲浪鲸鲵纵摩天俊鹘立人天标准为法社弘规凌烁古今横行湖海一言之外夺骊龙项下之珠半句之中捋猛虎须边之宝群狐任彼满乾坤哮吼一声都脑裂大众事是恁么事人须恁么人乃竖拂子云还识得恁么人么若也识得山僧未举以前早向这里展大机显大用发挥从上家风剿绝今时露布师子林中才踞地娄东江上奋全威若也未识炉鞴之所钝铁犹多同申恳请普震雷音。

　　晚参吃粥了也已落二三洗钵盂去翻成造作更问如何无绳自缚所以密庵远祖云我这里也无禅到汝参也无道到汝学也无钱到汝使也无好食到汝吃只有劈胸一拳汝若参得透尽未来际受用无穷看他古人直如鸾凤冲霄不留其迹羚羊挂角那觅乎踪只是不合以一拳钝置人不少香林者里一味寻尝终不引蔓牵枝自彰丑拙诸兄弟还见么但凭古道如弦直自有清风廓九垓。

　　除夜小参一年三百六十日今宵正是好时节门外雪消春到来明眼衲僧瞥未瞥忽若瞥万法自平沉千差原合辙岁去与年来更无甚奇特若未瞥夜暗昼还明随他乱移易雪老冰枯时敢保犹未彻纵使庭前花早开看来依旧自狼藉复举北禅贤禅师岁夜云年穷岁尽无可与诸人分岁老僧烹一头露地白牛炊黍米饭煮野菜羹烧榾柮火大家吃了唱村田乐何故免见倚他门户傍他墙刚被时人唤作郎师云北禅不善烹牛几乎和赃捉败香林今夜无可与诸人分岁拟欲烹露地白牛独角泥牛未免堕在北禅窠臼里又欲炊无米饭唱无声曲残羹馊饭有谁肯吃正当此际灯笼拜辞旧岁露柱拟贺新年又且如何话会击拂子云但得胸中无滞碍纵横何处不风光喝一喝下座。

　　元旦上堂僧问昨日是旧今朝是新截断两头请师别道师云雪消寒谷后风暖上林初进云但愿春风齐着力一时吹入我门来师云要只络索作么乃云千岁老儿颜似玉万年童子鬓如丝天垂瑞彩头头合地涌祯祥处处宜木鸡报晓鸣深谷金凤迎春出碧池少室真宗承续焰滹沱正脉赖提持寒暑不能侵其体乾坤岂得盖藏伊且道伊是阿谁卓拄杖喝一喝云坐断中天红日近堂堂不惜两茎眉下座。

　　元宵小参今朝正月半万事休打算灯月放光明普请大家看且道看个甚么本光历劫谁人无莫被燃灯暗惑乱喝一喝。

　　狮子林俍庵和尚领当湖檀越韩澹崖法侄复园王文学居士黄秀宇姜叔仪暨徒文灿设斋请上堂敲唱双行风生满座主宾互换月印千江不必宝镜当轩自照魔军之窟穴何须灵蛇在握直除异见之稠林真风普扇十洲春从此尧天光不夜虽然只如百丈得大机黄檗得大用更有一人得个甚么卓拄杖云狮王踞地奋全威万里群狐皆远避复举曹山寂禅师因米和尚至未相见遂坐却禅床山不出米便去后主事问和尚禅床为什么被别人坐却山云去后却还来未几米果回与山相见师云曹山暗地自瞒米老脚跟未稳若是香林待他问长老禅床为甚么被别人坐却[仁-二+(陋-(阿-可))]与蓦面喝出何故春色更无山隔断天光直与水相连。

　　解制清军厅帱函胡护法设斋请上堂梅开庾岭雪老江天是向上句世尊拈花迦叶微笑是向下句于此明得便知去年原不曾结今朝亦不曾解逆顺卷舒纵横自在直下如狮子儿哮吼一声狐狼野犴一时屏迹其或未然纵饶闻早便归去争似从来不出门复举龙牙禅师云天下名山到因脚辛苦年深与袜着而今老大不能行手里把柄破木杓东山演祖云白云则不然脚也不能着草鞋手也不能把木杓端坐受供养施主常安乐师云龙牙虽有两脚天下名山何曾踏着演祖纵踞名山草鞋木杓大小短长亦不知是什么做的检点将来犹欠一着惭愧质上座又复不然草鞋踏破几江山爱把箍篱作木杓施主安乐事无穷一句明明道不着毕竟如何竖拂子云开眼也着合眼也着。

　　师诞日金雪庵程雪堂二居士设斋请上堂僧问近代尊宿云黄而老瞿昙是吾最小子未审此意如何师云未是极则处进云瞿昙未降皇宫时如何师云天上天下称独尊进云已降时如何师云无人识得渠进云后到雪山悟道又作么生师云泥里重洗土进云只如和尚今日大诞与老瞿昙相去多少师喝云上座还知山僧落处么进云将此身心奉尘刹是则名为报佛恩师云须是恁么人始得雪庵居士问一花五叶秀嫩桂两枝新续焰联芳事还须是个人如何是一花五叶秀师云何处不芬芳进云如何是嫩桂两枝新师云不令人见转风流进云续焰联芳事还须是个人又作么生师云分明记取进云弟子今日虔诚请法于中欲分一分恭祝和尚金刚寿量得么师云也不消得进云只将日月为天眼指出须弥作寿山师云重说偈言乃云今朝二月初三日瑞凤祥麟齐毕集咸思长老说生缘那识满口道不出虽然只得拖泥带水向山僧父母未生以前凡不收圣不管天不能盖地不能载处露个消息去也乃举拂子召大众云还见么昨日雨滋三草秀斯晨春瑞上林花一枝欲结黄金子一朵初抽白玉芽极平坦颇堪夸越格生机弥宇宙滔天活路走龙蛇喝一喝下座。

　　新安邻祑御青吕二护法启建延龄道场为母吴太夫人五帙诞晨设斋请上堂圆融行布行布圆融转大法轮饶益四众竖拂子云信为道元功德母长养一切诸善根即此一信早已帝网交罗重重显现了也乃至所陈供养悉如华严会上具足优婆夷安置一器涌无量宝万方来者早已满足了也但于其中不得作佛想不得作非佛想不得作放光动地想不得作非放光动地想不得作奇特殊胜想不得作非奇特殊胜想何以故举一法而法法全彰明一机而机机顿赴臣忠子孝夫贤妇贞百福云臻千祥雾集且因斋庆祝一句又作么生道卓拄杖云一念普观无量劫不须指出古须弥。

　　壬戌季春孝子邻祑御青率孝眷等为封翁吕公请就广陵对灵小参儒释之道出乎平常语默动静脱体全彰恭惟丽农吕翁大护法黄山达士娄水高人穆穆萧萧具陶公之风度磊磊落落振吕祖之真宗其在儒也则儒苑之着龟其在佛也则佛门之墙堑处夫妇如琴如瑟教子孙如凤如麟福德双全名行兼至所以道处处真处处真尘尘悉是本来人凛凛仁风藏不住行看兰玉霭家声直得独步大方元无他乡之隔横身三界讵有尘土之殊昔年全体与么来恍似浮云之出岫今朝端坐与么去亦如皎月之行空虽然来无所来去无所去正当五七之期孝子殷勤申请举扬般若且道封翁大士毕竟在甚么处竖拂子云汉地不收秦不管倒骑白鹤上扬州。
嘉兴大藏经　石璞质禅师语录


　　石璞质禅师语录卷之二

　　嗣法门人成隐等编

　　住嘉兴平湖县曹溪禅院

　　师于康熙辛酉年正月二十有八日在娄东香林禅寺受当湖阖邑缙绅文学檀越护法暨阖山昆季敦请继席至二月初十日进院。

　　指山门云泼天向上路何须重打开祥麟与瑞凤尽向此中来。

　　佛殿瞿昙是何人六年草里坐撞着冤家来放过即不可遂拜。

　　伽蓝据虎头收虎尾权衡丛林扶扬宗旨举香云全凭者个较些子。

　　祖师西天东土遁迹无门说黄道白带累儿孙插香云不如都坐断何处不称尊。

　　据室昔年先师老汉在者里陶铸铜头铁额收下威凤祥麟今日质上座到来总不与么蓦拈拄杖掷下云直得云门鼻直德山眼横一切寻常不须按过何故目前无怪异不必贴钟馗。

　　当日众护法设斋请上堂师至座前拈檀越疏云先师二十年前有未了底公案今日且向尼山笔尖上增辉佛日普扇真风去也若还未荐有烦对众宣白法座高登狮子座不礼须弥王举头天外看何处不风光便升。

　　拈香云者瓣香乾坤以此覆载日月以此照临爇向宝炉端为祝延
今上皇帝圣寿万安恭愿尧风永扇于万年舜日长明于亿劫者瓣香贤圣不传古今无价奉为满朝勋贵郡邑尊官檀越绅衿同门昆季伏愿长作严廊柱础永为法海津梁者瓣香从无密授岂敢囊藏记得昔年在我岱山得戒学和尚处得旨自谓巍巍堂堂洒洒落落无端又行脚十年撞着个无面目汉向命脉上一劄直至如今无处雪屈今日对众拈出端为供养前住香林后住即此堂上开山第一代先师佛古闻老和尚用酬法乳之恩遂摄衣敷座上首白椎云法筵龙象众当观第一义师云曹溪波浪如相似无限平人被陆沉还有不涉渺弥不被陆沉底衲僧么出来相见僧问重兴法席耀古腾今祖令全提意旨如何师便打进云毕竟如何是和尚彻底为人处师云不知痛痒汉进云恁么则曹溪一滴源头水流出滹沱万派宗师云也须识取源头始得问十载垂纶娄水上重飞法雨润曹溪四众殷勤请师直指师打云一棒一条痕一掌一握血进云炉鞴弘开烹凡铸圣忽若格外人来又作么生接待师云无伊栖泊处进云轻轻蹑足龙门过惹得风雷遍九垓师云不易道将来问狮王哮吼即不问如何是宾中主师云七尺乌藤随手举进云如何是主中宾师云垂钩直欲取金鳞进云如何是宾中宾师云抛却故园无数春进云如何是主中主师云眼底从来无佛祖进云只如今日在筵勋贵恭迎和尚重振祖山未审还有佛法也无师打云你那里瞌睡来赵居士问古刹重兴子承父业拈槌竖拂地转天回为复是锦上铺花为复是单提直指师云截断两头别致一问来进云可谓龙生龙子凤生凤儿师云我与你有甚冤仇进云争奈行人路上口似碑师云切忌唤钟作瓮乃云千差坐断正眼豁开卷舒立方外乾坤纵横挂域中日月现大人境界振古佛家风洞明少室真机揭示滹沱正脉掀翻窠臼截断葛藤洛书兆五福之休虹瑞锡万邦之庆赤洒洒净裸裸似镜临台物来斯照所以道我本无心有所希求今此法王大宝自然而至直得如狮子筋琴一奏则众弦绝响又如涂毒鼓一击则闻者丧身到者里纵也在我夺也在我铁额铜头也须按过然虽如是且道继席开堂风行草偃一句又作么生水归大海波涛静云到苍梧气象闲复举大慧禅师以竹篦示众云唤作竹篦则触不唤作竹篦则背不得向举起处承当不得向意根下卜度速道速道师云妙喜老人被者竹篦带累未免手脚俱露新曹溪今日也不举竹篦亦不分背触头头合辙处处归源总无许多络索何故家家门前赫日月太平不用将军威复白椎云谛观法王法法王法如是师卓拄杖下座。

　　当晚小参欲识诸佛心但向众生心行中识取欲识常住不凋性但向万物迁变处会取古人恁么说话大似坐佛床斫佛脚不敬东家孔夫子却向他乡习礼乐还有人检点得出么竖拂子云自从春色来嵩少三十六峰青至今。

　　结夏启华严期请升座开得口来早话堕眨上眉毛已蹉过堪笑善财不唧溜踏翻华藏为甚么诸兄弟若要本分相应直须从前放下百不知百不会向薰风自南来殿阁生微凉处着一只眼忽若拶破虚空心华发现自然入林不动草入水不动波左右逢源纵横得妙虽然只如柏岩开粥度夏仰山种粟烧畬又是明甚么边事喝一喝云只知开口易不觉舌头长下座。

　　示众春风澹柳眉春禽弄百舌一片祖师心处处俱漏泄若从者里会去早是相埋没了也更欲向世界未成时父母未生时佛未出世时祖师未西来时道取一言半句未免左之右之蓦拈拄杖卓一卓云还会么更若凝眸不劳相见。

　　示众执之失度必入邪路放之自然体无去住祖师恁么道也是玉石不分金沙混杂若据衲僧门下天地悬隔且衲僧门下有甚长处灵苗瑞草和根拔满地从教荆棘生。

　　华严期圆满升座释迦掩室于摩竭净名杜口于毗耶须菩提唱无说而显道释梵绝视听而雨花虽然如是总不若华藏海里彻底掀翻千波竞涌是文殊境界一亘晴空是普贤床榻男子身中入定时女子身中从定出无一处不是香水海无一尘不是解脱门直得牢笼不肯住呼唤不回头古圣绝安排至今无处所乃竖起拄杖云者个是曹溪拄杖子阿那个是华藏世界卓一卓云百杂碎了也喝一喝下座。

　　示众诸方钩又曲饵又香奔聚犹如蜂抱土曹溪又不然原无香饵亦无钩应用随机任去留幸有寒山与拾得笑空天地不知休。

　　佛成道日圆戒升座奇哉十方佛元是眼中花欲识眼中花元是十方佛欲识十方佛不是眼中花欲识眼中花不是十方佛于此明得过在十方佛于此未明声闻起舞独觉临妆琅玡觉尊宿与么说话大似击水鱼头痛穿林宿鸟惊争似我黄面瞿昙大方独步收放自由有时觑破满天星有时露出千华戒不留朕迹赤条条合水和泥酬宿债竖拂召大众云且道释迦老子宿债还清也未喝一喝云三生六十劫。

　　示众金轮天子敕草店家风别深秋帘幙雨千家落日楼台风一笛拈起则壁立千仞佛祖潜踪放下则七纵八横圣凡同辙且道拈起好放下好五湖烟景有谁争自是不归归便得。

　　佛诞圆戒升座今朝正是四月八九龙吐水浴悉达堪笑云门欲打伊反教千古阿剌剌遂拈拄杖卓一下云释迦老子来也敢问大众九十七种大人相庄严微妙净法身且道从那一相浴起若向这里浴去早已圆成戒法其或未然下座烧香重为说破。

　　颂古

　　世尊于腊月八日明星出时廓然大悟乃叹云奇哉一切众生具有如来智慧德相但以妄想执着不能证得。

　　觑着星时祸自招胡言汉语逞家饶纵能瞎却他人眼自己饥疮不可疗。

　　世尊因自恣日文殊三处度夏迦叶欲白椎摈出才拈椎乃见百千万亿文殊迦叶尽其神力椎不能举世尊遂问迦叶汝拟摈那个文殊迦叶无对。

　　吹毛剑利逆水波清丈夫志气不顺人情君征塞北我伐西秦好手手中呈好手红心心里中红心。

　　城东老母与佛同生而不欲见佛每见佛来即便迴避虽然如此回顾东西总皆是佛遂以手掩面于十指掌中亦总是佛。

　　尽云婆有丈夫作细看廉纤笑杀人争似东村王大姐风前一曲唱弥新。

　　世尊因调达谤佛生身入地狱遂令阿难传问你在地狱中安否达云我虽在地狱如三禅天乐佛又令阿难传问你还求出否达云我待世尊来便出阿难云佛是三界大师岂有入地狱分达云佛既无入地狱分我岂有出地狱分。

　　鹄白乌本玄松直棘自曲何必穷厮煎弄巧反成拙。

　　世尊因有异学问诸法是常耶世尊不对又问诸法是无常耶世尊亦不对异学云世尊具一切智何不对我世尊云汝之所问皆为戏论。

　　前不对兮后不对劈面来兮机如电三级浪高鱼化龙井底虾蟆那得见。

　　月氏国王闻罽宾国有一尊者名祇夜多有大名称即与群臣往造彼国礼见问法王既至修敬已毕乃请尊者当为开演尊者云大王来时好道今去亦如来时。

　　本入罽宾国不觉到天台虽承尊者力怎奈涉去来。

　　利益菩萨白燃灯佛我欲得阿耨菩提唯愿世尊教我令速成菩提佛言利益汝见是法何者是法是汝所问。

　　碧潭明月本孤圆捞捷再三亦枉然纵有渠侬为指注春光不在柳梢边。

　　陆亘大夫问南泉大悲菩萨用许多手眼作甚么泉云如国家用大夫作什么。

　　骑贼马兮抢贼旗手眼拶来明杲杲将谓平步入云霄谁知犹在含元道老南泉太草草若是凤凰儿不向那边讨。

　　鲁祖寻常见僧来便面壁南泉闻乃云我寻常向师僧道佛未出世时会取尚不得一个半个他漝地驴年去。

　　鲍老当年笑郭郎人前舞袖太郎当及乎鲍老出来舞依旧郎当胜郭郎。

　　睦州因新到参方礼拜州叱云阇黎何得偷常住果子吃僧云学人才到和尚为甚么道偷常住果子吃州云赃物现在。

　　脚跟未动已偷了觌面捉他总不亲直下欲明端的意睦州早已露贼身。

　　灵云见桃花悟道有偈云三十年来寻剑客几回落叶又抽枝自从一见桃花后直至如今更不疑玄沙云谛当甚谛当敢保老兄未彻在。

　　潦倒灵云眼豁开玄沙蓦地语如雷虽然赢得嘉声在未免渠侬自活埋。

　　镜清问雪峰古人有言峰便倒卧良久起云问甚么清再问峰云虚生浪死汉。

　　问处成双橛卧来落二三堪嗟象骨老无处着羞惭。

　　保福因僧问雪峰平生有何言句得似羚羊挂角时福云我不可作雪峰弟子不得。

　　道泰时清才子贵家肥国富小儿娇扫除狐兔家风峻甜似蜜兮毒似枭。

　　玄沙因僧问如何是学人自己沙云用自己作么云门云没量大人被语脉里转却僧问如何是学人自己门云忽然路上有人唤衲僧斋你也随分得饭吃。

　　玄沙韶老弄假像真峰峦竞秀红紫争春撒沙撒土无穷极要拨者僧犹隔津。

　　襄州庞蕴居士因卖竹漉篱下桥吃扑女子灵照一见亦去爷边倒士云你作甚么女云见爷倒地某甲相扶士云赖是无人见。

　　爷未倒时偏诈扶爷真倒处佯不理非关女子忤逆多也是爷爷自招底自招底生冤死结何时已。

　　夹山常遣一小师遍游禅刹殊无趣向及闻山道誉远播乃回省觐云和尚有如许奇特事何不早向某甲道山云汝蒸饭时吾为着火汝行益时吾为展钵甚处是辜负汝处小师因而悟入。

　　闻风回省觐省觐事堪悲早知灯是火饭熟已多时。

　　佛事

　　挂钟版只此轮锤也不是活捉狞龙也不是生擒猛虎也不是号令人天也不是权衡佛祖毕竟如何击一击云直下分明齐听取。

　　送开山佛老和尚牌位入祖堂大机大用震乾坤正眼圆明帝者尊宗旨法幢随处立更无踪迹与人论正恁么时真灯续焰少室增辉坐断千差端居正位一句又作么生全体堂堂只者是从教千圣觅无门佛古老和尚忌日扫塔铲开荆棘独踞娄江打凤罗龙移星换斗眼光烁破四天下脚底卷舒六合云正当恁么时虽有巴陵三转语杨岐女人拜到我先师老人面前总用不着毕竟如何香爇一炉茶倾三奠有耳者闻有眼者见一塔长悬太白灯半层雄压千峰面。

　　机缘

　　居士问儒家从读书门证入圣贤地位只如宗门从何处得入师云从来无门入个什么士无语师云切莫向无门处着倒。

　　僧问古人道离心意识参既是离心意识参个甚么师云上座唤甚么作心意识僧喝师打云正好参取。

　　僧参师问那里来曰天台来师云石梁桥向你道什么僧拟议师便打僧喝师云此是喝石桥喝自己喝山僧僧礼拜师云向者里道得我即拜你僧无语师云你不是天台来。

　　僧问虚空有体须亲证意旨如何师云有时因好月不觉到沧洲僧云某甲因甚不证虚空师掌云无你栖泊处。

　　僧参师问昔日雪窦与数僧游山次见牯牛举头便问牯牛举头作么你试答一语看僧云水足草足师打云却是东触西触僧无语师复打云食到口边被人夺却。

　　僧问如何是径截法门师打云一棒一条痕云如何保任师又打云唤作一棒入地狱如箭射。

　　僧问和尚在佛老人处得何法师展两手云会么僧云谢师答话师掌云讨甚热碗。

　　僧参师云相见了也僧拟开口师震声一喝。

　　僧问如何是祖师西来意师云甜瓜彻蒂甜苦瓠连根苦云某甲逢人但恁么举师云我向你道甚么僧拟议师便打。

　　士问如何是香林的旨师云呵佛骂祖士喝师便打。

　　赞

　　初祖达磨

牙齿当门被人打落西来特地亦无所长赤县衲僧瞒不得刚将无圣诳梁王

　　天童林野老和上

凤翥龙腾十二人师惟后出别垂纶通玄道望驰湖海太白风规播刹尘

　　开山佛古闻和上

藞苴川僧全无巴鼻承嗣天童终成造次争似法幢生面开神清貌古动天地

　　受业念宗实和上

泛木兰舟养摩天鹄行实道尊花开果熟东坡半壑自高闲弥岭千层谁接足咄

　　自赞

喜脱弥山犁又拖香林耙通身是水泥十年犹未卸撞着杨岐三脚驴便作沩山水牯跨没来由怕不怕踏破云峦任倒耕何妨孙子遍天下

荡尽家私别无奇异补壁折篱摩云插翅棒下露全机胸中没只字爱栽腊月莲花懒为佛祖苗裔无端辊入曹源中玉浪银波泼天地(曹溪隐监寺请)

　　诗偈

　　重阳前三日喜异公王先生过访

深知少出子云庐此日登临菊正舒扫径叶飞惊野鸟呼童茶熟候高车龙山路近闲裁赋凤阙天遥懒上书直是陶公重结社得君佳句胜琼琚

　　曹溪雨中除夕

榻寄临溪锁暮烟梅花开尽岭南天名山到此三千许白发于今一半先寒向珠林辞旧腊春回莲漏接新年雨灯兀坐无穷意细听松涛独不眠

　　秋夜泊三河

黄昏依古岸渔火照沙洲秋满千山白滩衔乱石流推篷光入枕系树影移舟不识谁家子清歌水上楼

　　由黄龙宿金竹坪

直入重云里方知有草堂游禽凌碧汉小艇射沧浪竹引前溪水山高八月霜老僧忘节序惟看野花香

　　秋日登湖亭

俯仰江湖一镜天波涵万象碧无烟匡庐影挂飞帆上载得秋风月正圆

　　虹桥晚眺

夕阳倒影漾流霞多少行人未到家江岸渔翁闲把钓夜深和月卧芦花

　　珠江怀素思佘先生

阅历来东岭思君未易逢云林间客兴湖海澹幽踪坐对千山月怀深半榻钟他年归故国长啸复相从

　　潮阳度夏怀素园陈居士

客路将千里违君一月前北鸿何处见南菊几时旋帆挂蛮江月杯浮鳄渚烟还山头带雪竹里复谭玄

　　宿憨大师塔院

一龛古佛明灯千载憨师面目独坐狮子峰头惊散飞禽野鹿

秋来丹桂飘香腊至岩梅带雪不知此况谁同惟有老僧藏拙

　　寄怀石室月川和上

知兄开法古莲山不得追随恨未删怪石幽篁无恙否苍苍应待翠微间

　　送味山龙梅和上还新安葬亲

不向吴山度岁华为参佛母老摩耶菩提漫道元无树优钵看来尚有花

　　钱大可观察护念诸山惟余为甚偈以谢之

名士风流易出尘选官选佛头头亲虽然三达尊江汉香海相携只一人

　　赠狮林俍庵和上

故人同里复同流煨芋风清古秀州不似化山弘觉祖眼光徒欲烁龙楼

　　赠云关印公西堂

片云把住元非妄一印高悬示本真何似两头都坐断海天谁识关中人

　　同里瑞宇陈君偕弟振南兴宇二居士深慕古道偈以赠之

兄弟同居似古人胸中潇洒亦无尘怜予法社清如洗长赠荷衣意自真

　　赠潮音以公法侄

以谦自牧越常俦点滴潮音万派流雪窦风光千古在垂机何必整鳌钩

　　赠岳生程居士

古人学道如钻火立现金星未肯休果是杨岐真正脉倒扶法社始风流

　　与幻予书记

明明一字两头垂涂抹全彰未见奇好把笔尖轻倒卓铜睛铁眼莫能窥

　　与雪庵金居士(法名明锠)

瞿昙元是古医王懒向人前说妙方却被饮光轻漏泄普天匝地绝囊藏

　　与雪堂程居士(法名明鉴)

木樨香悟黄山谷千古应思老晦堂无隐真机明历历纵横何处不芬芳

　　示即中维那

不爱诸方五味禅却餐娄水冷风烟虚空背上行须稳莫倚中间与半边

　　示圆仁书记

仁义悉从贫处断子能落落此中圆应知故国雪峰老半句乡音道不全

　　赠穆生黄居士

生平磊落自清真得句高吟懒说贫长笑陶公门外汉攒眉甘作醉中人

　　赠鹉湖法侄复园王居士

君是凤凰山上人不知摩诘亦前身喜吟雅句惊江汉莫负西来少室春

　　石璞禅师语录卷二(终)
