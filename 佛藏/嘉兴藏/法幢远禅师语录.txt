嘉兴大藏经　法幢远禅师语录


　　法幢远禅师语录序

　　道乃众德之本性为万物之灵道本无形假德而化性本无相遇境而彰所以妙道之理神用难量导物指迷无往不利刚宗万法明贯古今亦能直指归元亦能权分顿渐始自灵山拈示破笑相酬至今磊磊落落而悟达者众矣虽然非钝根小智者能知惟大智精进者明得如我
法幢和尚髫龀时知有此段因缘大事弃世浮华遂依纯老人得度历叩诸方究明斯道复觐纯老人契机得旨乙巳岁同师泛舟出峡道过彝陵时黄陵月峡禅院虚席诸当道请老人住锡谭宗未久老人受秭归大悲请众念其方丈不可一日无主四众坚留师主黄陵法席师力辞老人曰汝既法幢当于斯建立矣勿却之师应命遂而卓杖栖焉师居黄陵将已三十矣其高风素行遐迩瞻闻每升堂垂示机语师概不录门弟子有敏慧者录记数十则与余余得味之快然叹曰此语真济世之津梁也果信师之言行相应无爽矣宜付梓以广传之于是门人请余而为序余与师双桂联枝交非一日故不辞固陋而为序之首俟夫续灯者采之以见师之数十年明道行道之苦心耳。

　　康熙三十四年四月佛诞日憨堂源拜题于彝陵之面西轩中

　　法幢禅师语录目次序上堂小参法语颂古联芳偈赞山居杂着

　　法幢禅师语录目次终

　　法幢远禅师语录

　　门人通慧等编

　　住黄陵禅院语录

　　参府傅公暨诸文学请就黄陵开堂升座拈香祝
圣毕次拈香云此瓣香曾遭毒手智讫情枯久藏岩壑之中培养根深蒂固时逢作者不敢囊藏只得对人天众前华劈信手拈来供养我现住大悲堂上传临济正宗第三十四世纯备先师大和尚用酬法乳之恩敛衣就座上首白槌竟师云海客生涯在海淮孤舟蓑笠任徘徊丝纶抛掷波心里一掣金鳞信手来还有负命者么无人出问乃云黄陵道旷迥别诸方水直如弦峰奇似削未到者心怀犹豫已到者觌体分明犹豫的正好趋步向前分明的直须退躬就己所以道事无一向有时拈头作尾拈尾作头以一为多以多为一蓦竖拂子召众云看看拂子头上放宝月光遍界三千大千世界广及无量十方国土一一国土有无量诸佛或现帝释身或现宰官身或现居士身乃至或现种种诸身出微妙音演说妙法一一音中俱无量法一一法中俱无量义复击拂云还闻么若闻一切法不生一切法不灭所谓一相无相其或未然依稀似曲才堪听又被风吹别调中结椎下座。

　　上堂问如何是黄陵境师云千峰耸翠进云如何是境中人师云鼻直眉横进云人境已蒙师指示临济宗风事如何师云一棒一条痕一掌一握血进云凛然如在师便打僧便喝师云好一喝落在甚么处僧拟议师云只得一跳乃云高悬宝镜洞察无私正令当行十方坐断所以凛凛孤危沉沉绝照直饶佛至魔至管教齐立下风天来龙来未免吞声忍气如是建立何德不办何事不修敢问大众如是威猛如是作略且道承谁恩力蓦竖拂子云频拈一只无孔笛逆风吹又顺风吹。

　　佛成道日上堂雪山居六载寒气逼千峰午夜毛头星出现无端见刺脱然空统十方为真境总八表共同风蓦拈拄杖召众云会么会即毛端通户海始知大地一尘中卓一卓下座。

　　云石居士雉发请上堂宝镜高悬金刀在握顶门上黑漆桶开脚跟头红丝线断致使七穿八穴竖四横三活泼泼如水底游鱼洞玄玄似空中鸟迹直得千里万里浑无依透色透声净裸裸正恁么时还留碍得么拘绊得么大众既有如是奇特且道是何人分上事良久云不因樵子径争到葛洪家。

　　上堂圆陀陀光灼灼寸丝不挂天真佛沧海阔白云间岂容毫发着其间假鸡声韵难瞒我未肯模糊放过关虽然恁么说话大似徐六担板其中有个活鱍底汉出来道何拘界内界外者边那边尽虚空无非极乐穷刹海悉是家邦虎口里横身剑刃上独步入林▆不动草涉海不动波具如是作略方较些子脱或未然山僧拄杖子自拈自弄去也蓦拈拄杖卓一卓云冲开碧落连天秀放出黄河彻底清。

　　上堂山林幽旷迥别城居云笼古木阴清雨过花敷碧树所以道住深山不知城市事只闻猿吟幽壑犬吠邻村径傍缘竹森森谷口闲云片片岩壁藤萝铺锦绣莓苔裹石露真机门连江碧寺古风高三珠石砥柱中流月峡峰壁立万仞若作境会也得若作佛法也得有个伶俐汉出来道人境不立时又作么生四野无云空碧嶂倚天长剑逼人寒。

　　结夏上堂问如何是正法眼师良久云会么进云不会师云卖宝撞着瞎波斯乃云朱明启候夏景初临云衲高人罢摇金锡以大圆觉为伽蓝安居平等性智则且置只如红炉焰里翻身一句又作么生一火铸成金弹子团圞都不费钳锤。

　　早参若论此事如百万军阵中交战相似正恁么时还转盻得么退后得么直须争进向前始得若有一毫畏念在心即不堪矣又安得取信于人哉诸仁者山僧恁么告报有聊闻举着踢起便行者么如有山僧庆幸若无山僧失利去也掷下拂子归方丈。

　　解夏上堂问学人有则因缘今日举似和尚师云汝试举看僧良久嘘两声师云犹是影响边事僧拟进语师云忘前失后汉乃云把住九旬毫发不通放开一线七穿八穴所以高悬智镜纳万象于台前横案太阿截群机于句下逸格超宗辉腾今古在处揭人天正眼随方阐微笑宗风虽是恁么人方说恁么话欲行恁么事须是恁么人虽然犹是功勋边事只如独超物外一句又作么生道蓦拈拄杖卓一卓云九万里鹏才展翅一千年鹤便翱翔。

　　小参

　　小参欲明向上关头须奋逸格超群之志方可了生脱死绍续宗乘近来学者断不以生死为念只图延缓过期者里经冬那边度夏将别人残羹剩饭乱噇乱嚼竟不知里面是何滋味却道那个堂头好机锋那个堂头好偈颂如斯之辈不惟有坏初机亦且有污先圣所以古人以此大事如救头然从朝至暮念兹在兹无一刻放过必将生死究明到不疑之地方歇脱或依稀异日镬汤炉炭里煮炸有分在莫怪山僧不曾与汝道破。

　　小参欲明生死事立志要精坚休放逸莫贪眠途中滑石太新尖行脚不开如是眼草鞋终被石头瞒。

　　传戒小参握定戒力屏绝诸缘方敛念被忍辱铠扫清六合始安居所以道杀人不眨眼的立地成佛立地成佛的杀人不眨眼然虽如是太勇猛生不若从此而到彼自下而至上未有不涉程途而登泰岳者哉故我佛佛受授惟受此衣祖祖相传惟传此戒此戒此衣如天普盖似地普擎如日普照如风普吹不但后学初机依此而行直饶三世诸佛天下老和尚无不从斯而证何也毕竟水须朝海去到头云定觅山归。

　　示众

　　示众凡学道之士必须立坚固之志起难遭之想若是依稀度日纵意苟安戒行不能持禅定不能修亦谓向是非人我处用功无明鬼窟里作活似这般敝病不独山僧难以救治只饶扁鹊到来亦只拱手而退何故病入膏肓矣若是皮下有血的汉闻如是说话便乃知惭识耻发勇猛心立精进志把生死二字贴在眉上向日用寻常行住坐卧之中各自体看岁久年深确实不移其志又何忧生死之不办大法之不能明哉珍重。

　　示众然此一事人人本有个个不无只为诸人被情尘盖覆声色罗笼竟不得个出头分致使我佛佛祖祖前贤后圣设尽多方用尽伎俩入廛垂手无非为此一大事因缘而出现于世就中有个聊闻举着的汉领个活头如握一口金刚王宝剑相似把从前所习所学所见所闻的烂骨董一刀截断贴起娘生面皮竖起铁骨脊梁向吃饭穿衣处运水搬柴处诵持礼拜处乃至一喜一怒一往一来处亦如是参究参到情识两忘言思路绝见天不是天地不是地山不是山水不是水僧不是僧俗不是俗千没奈何万没奈何处扑地一交　地声苏醒起来心花顿发明如杲日无所不照无所不明与诸佛共一眼诸祖同一舌直饶千七百则淆讹公案不待问人而自知之矣奚用山僧摇唇鼓舌者哉然虽如是不入洪波里争见弄潮人。

　　示众凡学道人必须体认天真以悟为则不得向言句上追求文字里作活须是将自己面门翻转脚跟下事了明从自己胸襟中流出始得若是求人涕唾广学多闻于生死工夫中总没交涉矣各宜珍重。

　　示众此段因缘大事不是说说便休毕竟把作一桩最要紧事做去方可动众超群了生脱死若是依稀仿佛非一生二生纵千生百生秪是一个忌口而已所以譬如逆水之舟用篙撑住用绳拽住无一刻放闲方可得到彼岸如是贪观云雁失却手桡则未免流入苦海堕诸苦趣还须发大勇猛起大志力拨转船头任他白浪滔天洪波浩渺舍死忘生直是撑去有如是志力自然平步菩提岸上高登解脱场中永为佛子岂不快活也耶何得以此目前梦幻空花而为实际者哉珍重。

　　　　　示安石通禅人

　　从上古人亲近真善知识勤劳刻苦废寝忘餐必将衣线下事究明透顶透底出罗笼离窠臼洒洒落落无拘无束等闲拈一语示一机动地惊天为千百世之标准方不姑负参学之志珍重。

　　颂古

　　楼子和尚经过街市酒楼下闻唱曲云你既无心我便休忽然大悟。

　　你既无心我便休南来北去未相投从今击破鸳鸯枕恩断情忘入上流。

　　沩山水牯牛。

　　堪羡沩山水牯牛横行直撞没人收饥餐南岳无根草渴饮西江最上流。

　　黄龙三关。

　　我手佛手共为一肘三千大千一捏齐走。

　　我脚驴脚都卢踏着纵横太虚千圣何脱。

　　虽道生缘何常变迁尘沙国土水阔山尖。

　　牧颂

　　未牧

风梳头角一声哮万里家山转见遥断壑孤云怀恨恨都云无状犯人苗

　　初调

鼻孔昂藏直贯穿爪牙刚落恶加鞭若然不具拏云手安得输身让我牵

　　受制

野性难收易纵驰眉毛厮结每相随孜孜休教连纤去一拨回头莫放疲

　　回首

蓦地相呼便转头与么田地绝刚柔浑身机括全然露是佛魔名不着留

　　驯伏

卷舒收放野溪边渴饮饥餐得自然东岸猿啼于午夜眠云卧月不须牵

　　无碍

海晏河清境自如银山铁壁岂能拘裁云截月千峰外一笛横吹乐有余

　　任运

万象收归头角中烟霞衬足草茸茸晴生翠岭云归壑一带溪山绝澹浓

　　相忘

八面玲珑万虑空人牛不二绝殊同峭巍巍地乾坤廓蓑笠常将挂岭东

　　独照

根尘屏绝任安闲两足常伸天地间东岭日红西岭白高眠犹自掩柴关

　　双眠

焂忽人牛露迹踪寒光凛凛透长空清风一味生头角摇荡坤维吐玉丛

　　联芳

　　　　　付安石通慧禅人

月峡堂前养圣胎爪牙全备迓贤才宗风大振机轮捷正派流传遍九垓

　　偈赞

　　示胜还屈居士(法名通永)

冷暖应须汝自知自知知是甚形仪确然一识本来面始信如来即是伊

　　示美才李居士(法名通觉)

学道如同学射坚须于矢上更加尖直饶铁壁银山也彻底还他一箭穿

　　示士弘王居士(法名通明)

临行一着无多子贵在澄清个念头纵有百千诸业聚冷冰冰地自然休

　　山堂夜坐

月峡堂前浩影孤青青翠竹两扶疏闲来检点生平事更无一事与心孚

　　中秋夜月

露滴岑岩山石冷光凝幽涧碧波寒一片冰轮悬宇宙千门万户玉珊珊

　　众居士传师六帙像请赞

人人说你是老僧老僧可信可疑果是老僧不妨下座将六十年前茶饭帐清算明白不枉在黄陵堂上卖弄一场不然可收拾模样各自看好虽然如是平常一样窗前月才有梅花便不同咦

　　山居

积翠堆岚覆碧山跏趺终日白云间倏然策起双眉看尽日无人可叩关

　　　　　　其二

禅不参兮经不看平生只欲住深山梦回萝月松风迥笑傲烟霞天地间

　　　　　　其三

就泉扫叶和云拂倚石支铛带月烹一日虽然三度用山云水月要分明

　　雪

蒙蒙山色别生情醉里梨花蛱蝶经暂倚平台聊四望翩翩琪树吐琼英

　　　　　　又

嫩草敷为座闲云列作屏惟同三两友抵足话无生

　　乐道歌

竹院刚才开松花坠满阶从何入夜伴爽风来

平台开一井万象孰逃影尽虚空澄然彻透顶

门外一枝柳拈来可当尘说法时拂即空诸有

一架没弦琴不弹却有声是知音方才侧耳听

一株无影树秀实凤来栖堪笑矣为何人不知

握锄耘陆地　破指头回玄沙老也曾从此来

闲行山岳外突入白云窝者其间那晓老僧多

倦来树下卧月影松筛堕急醒来西山日已暮

闲携无底蓝常盛死蛇还如触犯毒气喷人间

山形拄杖子敲出虚空髓顺若多逼得无依倚

　　四威仪

山中行踢破岭头云飞几片东西两岸横

山中住长年不扃户一物无任随人往顾

山中坐说甚蒲团破石为床劫火几经过

山中卧漏室寒云堕急醒来今日又将暮

清虚寥廓握蒲行两脚云攒过翠岑黑内徐行量古路翻身踏倒古峰横

孤峰盘结草庵住万圣千贤总一处午夜双猿共室眠天明依旧到缘树

盘陀石上跏趺坐云去云来身上破一代时经目下明浮生穿凿我无过

白衣深处和衣卧渠自安闲最懒惰每每齁鼾达旦明不参祖意不功课

　　十二时歌

鸡鸣丑动起无生一老叟结伽敷面南朝北斗

平旦寅约水烹来濯面门撩天鼻元来搭上唇

日出卯鉴地窥天光皎皎百亿都居然彻照了

食时辰动着须将五观存者粒米当重若珠珍

禺中已秪须策起眉来觑佛与魔俱是眼中刺

日南午昏散二魔实所苦临敌时莫打退塘鼓

日昳未夕阳斜挂将西坠任升沉不出者圈缋

晡时申绿杨拂槛日斜昏贪程侣甘被夕阳征

日入酉阵阵微风拂岸柳目前机禅人能荐不

黄昏戌云堂寂静无灯烛抱月眠自有孤光露

人定亥两脚长伸放四大入落伽寤寐浑无碍

夜半子翻来覆去是谁使及醒来呵呵笑不已

　　秋夜

供炉陈柏子款茗酌清泉桂实筛金影松风响玉弦

　　　　　　又

百虫声里坐明月光中眠不知谁是我莫测孰为天

　　(板存嘉兴楞严寺经坊附藏流通)

　　法幢禅师语录终
