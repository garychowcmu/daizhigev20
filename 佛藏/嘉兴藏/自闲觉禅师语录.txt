嘉兴大藏经　自闲觉禅师语录


　　自闲觉禅师语录　目录序文卷之一住苏州黄溪罗汉禅寺语录住苏州崇川慈济禅寺语录住明州奉川法海禅寺语录卷之二住明州奉川岳林禅寺语录住嘉兴龙渊景德禅寺语录卷之三住常州荆溪芙蓉禅寺语录卷之四示众小参晚参法语问答室中勘辨卷之五拈颂联芳偈行实卷之六书问佛祖赞自赞佛事卷之七诗偈卷之八杂着行状

　　自闲觉禅师语录卷第一

　　住荆溪芙蓉寺嗣法门人　住古尧乾明寺嗣法门人洪暹　编

　　住苏州黄溪罗汉禅寺

　　据室拈拄杖云此是烹佛煆祖之处罗龙网凤之场山僧今朝踞此任是铜头铁额到来也须倒退三千里且道新长老有甚长处卓一卓喝一喝。

　　上元上堂才有僧出师约住云住住山僧今日无暇答话有一要紧事虽然家愧也要外扬蓦拈拄杖云者木上座随吾数年守规正己毫无失节昨夜庆赏龙灯无端与金刚二士钩肩搭背从江南看至江北三鼓方回昔文殊起佛见法见尚贬铁围山此木上座与金刚二士犯律中不往观听戒合贬甚么撺拄杖唤直岁云与我一齐赶出三门便下座。

　　上堂一人端居丈室浑身堕在荒草里一人十字街头步步踏着毗卢顶那个合受人天供养良久云今日大有人不随普请。

　　立两序上堂选佛场开诚主法之正事全提正令须龙象以交参苟非真正道流曷能臻极远大更冀同心同德扶掖丛林滴水冰生始终一致到者里和光同尘则不无且如何是丕赞宗猷句遂起身顾左右云但愿东风齐着力一时吹入我门来。

　　祈晴上堂问久雨不晴云门道劄和尚分上又作么生师云掣开金殿锁迸出一轮红进云恁么则照天照地去也师云虽非汝境界亦可应时宜进云看者老汉贼身已露师云惯得其便乃云昨夜薰风甚猛烈昆仑须弥都吹折天门海门一齐崩风伯雨师从此歇歇歇竖拂子云于今拨转上头关五色云扶杲日出。

　　上堂佛法至要迥出常情治世语言俱为剩说秪贵当人豁开正眼发明从上端倪智鉴洞明突出衲僧巴鼻一切处为祥为瑞佛祖潜觑无门应用时为雨为霖人天莫测其量然后将一条断贯索到处穿人鼻孔不为分外所以吾本来此土传法救迷情一花开五叶结果自然成拈拄杖云祖师来也四十年来太放痴顽心全未改毫厘秪知闹处钻头入不解人前别是非云去云来常作伴月圆月缺总相宜而今赤手凭谁委到处逢人蓦面欺掷拄杖下座。

　　结夏上堂僧问结却布袋头不容丝毫走作拈出金刚剑从教杀尽安若秪如佛未出世祖未西来还有者般消息也无师云蛊毒之家水莫尝进云老老大大话头也不识师云山僧失利僧喝师云知即得乃云罗汉今朝结制不学诸方旧例何须把住牢关究取西来大意眼前绿水松风一任禅和游戏既无圆觉伽蓝说甚平等性智直须随处自由管取参学事毕其或意想纷飞敢保驴年未会果如良马窥鞭何处不逢慈氏既然因甚又成特地不入惊人浪难逢称意鱼。

　　上堂结制来三日了也诸人本分事作么生所以道十方同聚会个个学无为此是选佛场心空及第归选佛场已入如何得心空及第十方既聚会且无为作么生学众中或有眼开心悟底试通消息看其或未然木上座与汝指个端的举拄杖云还见么卓一卓云还闻么既见既闻因甚问着十个有五双不知落处复卓一卓云莫谓黄溪流水浚前头更有浪滔天。

　　端午上堂僧问蒲剑磨风快凭师用得便忽遇其中人来用即是不用即是师云一任颠倒进云识法者惧欺敌者亡师云自领出去进云寰中天子塞外将军师打云点乃云今朝正值端午处处龙舟斗舞棹头触着神龙应以如膏之雨直令匝地普天尽是丰年熟土更除爇恼焦枯蚊虫百舌之苦尔我林下道人随例鸣钟击鼓既然一众雍肃且非耳闻目睹须是出格道流始堪互换宾主宾主互换且止应时及节一句作么生道角黍褁青叶苦茗烹瀑花。

　　上堂僧问如何是罗汉境师云庭空梧树碧进云如何是境中人师云独坐岂无邻进云人境已蒙师指示向上一句事如何师云殿阎巍峨势插天僧礼拜师云壁上挂风车乃举演祖云平生百了千当底正好吃棒且道过在甚么处打你百了千当师云五祖恁么道大似平地欺人罗汉今日直截道破平生百了千当底正好明窗下安排何故相识满天下知心有几人。

　　上堂即心是佛也不是非心非佛也不是不是心不是佛不是物也不是且如何则是即心即佛非心非佛不是心不是佛不是物蓦拈拄杖云德山见僧入门便棒临济见僧入门便喝睦州见僧现成公案放汝三十棒罗汉恁么道为人眼在甚么处卓一卓云逢人切莫错举。

　　举鹫首座立僧上堂举乾峰云举一不得举二放过一着落在第二师云大小乾峰只见一边若是罗汉则不然乃竖拂云山僧举二了也且一又如何举还委悉么掷下云问取堂中第一座。

　　上堂脚跟下事不可更指东画西时节因缘亦须要应病与药你有十尺量你一丈你有八两称你半觔大尽三十日小尽二十九直饶道个见月休观指归家罢问程山僧更问你索月在何故免见依他门户傍他墙刚被时人唤作郎喝一喝云黄河三千年一度清达磨大师无当门齿。

　　上堂举芭蕉云你有拄杖子我与你拄杖子你无拄杖子我夺却你拄杖子师喝一喝云孟八郎汉且过一边拈拄杖云罗汉则不然有亦不与无亦不夺何故君子爱财取之有道掷拄杖下座。

　　解夏上堂罗汉今朝解夏赢得一场话霸任是戴角擎头卓拄杖云从教一齐放下唯有露柱灯笼冷地呵呵大笑且道笑个甚么掷下云国清才子贵家富小儿娇。

　　上堂今朝八月初一那事全无消息眼前黄叶舞空庭夜夜寒蛩声唧唧问诸人瞥不瞥若也瞥眼里不必重添屑若未瞥一雁初归四海秋万里长空一条铁。

　　开炉上堂解夏犹未多时今日又是结制题目虽见改新铺面依然如旧珍重诸道流举措莫妄动佛殿对山门僧堂对厨库一一把断要津说甚向上一路会则途中受用不会则世谛流布但息驰求心便明杀活用召众云要会杀活用么卓拄杖喝一喝下座。

　　上堂见之不取思之千里拄杖子化为龙吞却山河大地了也是汝诸人向甚处着眼卓拄杖下座。

　　腊八上堂欲识佛性义当观时节因缘时节若至其理自彰作么生说个自彰底理莫是释迦老子雪山冷坐六年夜睹明星么莫不是诸人每夜不睹明星么遂抚掌大笑云万古碧潭空界月再三捞捷始应知。

　　元旦上堂晨鸡初唱更鼓停槌家家悬东海桃符处处斗欢哗爆竹寻芳公子玩赏佳人头头显露法王物物全彰正眼所谓处处真处处真尘尘尽是本来人真实说时声不现正体堂堂没却身作么生是堂堂正体良久云一把柳丝收不得和烟搭在玉栏干受请升座钵囊高挂一年余力把牢关验假鸡何事更通函谷信崇川飞檄到黄溪使符既至岂能固辞时节因缘难为迴避且崇川海国慈济道场虽非法窟名蓝不可无人建立兼之镇台邑侯赤心坚护檀越绅衿存注殷勤墙堑既尔坚牢则山僧有何不可且符到奉行一句如何展演无限风流收拾去又随明月过沧洲。

　　解制赴崇川上堂十月十五结制有柴无米正月初九解制有米无柴赢得一众手忙脚乱有时横咬铁酸馅有时踏冻拾松枝不是神通妙用亦非法尔如然昨夜好音天外降今朝打脱两重关且独脱一句如何举扬冰河发焰鱼行快梅蕊含春彻蒂香。

　　住崇川慈济禅寺

　　方丈据此室者不容拟议宾主攸分未是从上家风更饶敲骨取髓痛下针锥亦落今时功干毕竟如何寸刃未施魔胆碎望风早已竖降旗。

　　入院上堂扁舟乘兴过崇川恶浪汹涛泼海天不讶毒龙惊作怪持竿欲钓锦鳞还以拂子作钓势云还有离钓三寸道得的么问寰中天子塞外将军祖令当机请师酬唱师云好音到耳人皆耸进云龙象蹴踏非驴所堪师云六耳不同谋进云两扇竹窗虚夜月一枝梅蕊占春风师云只恐不是玉僧喝师云是玉也大奇问高提祖印独据寰中觌面相呈如何指示师云乌龟吞大象进云人人沾恩个个获益师云切忌诈明头进云和尚莫瞒人好师云夜半放乌鸡乃云宗乘一唱三藏绝诠至理一言转凡成圣若论山僧见处却不如是盖为今辰请主大护法台旆光临诸檀护高车拥簇既而推托无由直得牵枝引蔓须知昨日在罗汉高高山顶立今日涉崇川深深海底行破沙盆子重拈出黑漆刹竿倒竖起一任泥猪癞狗同门出入祥麟瑞凤返掷飞腾人人常光现前个个壁立万仞且斩新条令一句作么生道三尺龙泉光照胆万人丛里夺高标复举朱行军入南际寺设斋自执手炉行香云直下是直下是傍僧云直下是个甚么行军便喝僧云行军是佛法中人恶发作么行军云唤作恶发即不得僧喝行军云钩在不疑之地师云行军拈出阃外威权若非者僧难为酬对秪如山僧今日与诸尊官及众檀越虽无如是问答要且不在两人之下何故相逢不必频频举自有清风动天地卓拄杖下座。

　　上堂月生一波斯撞破银山壁月生二蜗牛两角分天地月生三石虎穿云入闹蓝铁蛇钻入金刚眼昆仑骑象鹭鸶牵若作佛法会对面隔千山不作佛法会跛鳖盲龟一串穿复举僧问赵州万法归一一归何处州云我在青州做领布衫重七斤师云大小赵州有年无德惯将乌豆换人眼睛今日或有人问慈济万法归一一归何处直向他道风落雪枝光洗面春来冰骨尽开眉。

　　元宵结制上堂僧问转新春行新令今日瀛州开祖印祖印即不问如何是第一玄师云足方头顶圆如何是第二玄师云口里舌头尖如何是第三玄师云开口落言诠如何是第一要师云进前三步俊悄悄如何是第二要师云退后脑门光晃耀如何是第三要师云再向前来与汝道僧拟议师打云仰山道底乃云元宵节赏正今朝户户灯光瑞气饶何似道人家活计柴头品字地炉烧顾左右云还有攒柴弄火者么试出手看良久云既然一众缩手山僧出手去也拈拄杖云千圣不知何处去倚天长剑逼人寒。

　　上堂禅不须参道不须悟直下了然超佛超祖直饶恁么犹是黄叶止啼屈顺时宜之说山僧此间也无禅也无道也无佛也无祖但只饥来吃饭困来打眠虽然如是切忌作无事会去既不作无事会又且如何宁可截舌不可犯讳。

　　上堂问一切声是佛声画梁紫燕语喃喃未审是佛声么师云海天无处分高下进云一切色是佛色绿水池边柳絮飞还是佛色么师云浅草池塘一样青进云当台一鉴明如日万古晴空绝是非师云一翳在眼空花乱坠乃以拂子打圆相云还委悉么若以色见我以音声求我是人行邪道不能见如来既不以色见又不以声求复竖拂云唤者个作甚么若唤作拂子未出常情不唤作拂子向外取则毕竟如何掷下云当台一鉴明如日万古情空绝是非。

　　上堂拈拄杖云夫参学人遇此[由-曰+○]第一须是[由-曰+○]若得[由-曰+○]恁么便乃[由-曰+○]其或[由-曰+○]未然惜取[由-曰+○]。

　　上堂桃花红李花白五陵公子游芳陌灵云公案又重新人人眼里重添屑布袋老子笑呵呵寒山拾得忙不彻十字街头石敢当声声归去歇归去歇莫待蓼花红似血。

　　上堂盲龟钻入银宫里跛鳖挨开玉阕时那吒背上生三角虾蟆一夜产明珠佰得底掉头不顾会不得底触途成滞山僧恁么道合吃三十棒何故点石化为金玉易劝人除却是非难。

　　上堂问棋逢敌手难藏曲毕竟如何辩输赢师云山僧打退鼓进云出群须是英灵汉敌胜还他狮子儿师云未必心头似口头进云老老大大作者个见解师嘘一嘘乃云十五日以前金鸡啄破琉璃壳十五日以后玉兔挨开碧海门正当十五日人人口里舌头尖竖拂云不落前后句又作么生乌龟触折须弥柱惊杀门前石敢当复举云门示众云十五日已前即不问十五日已后道将一句夹众无语门自代云日日是好日师云云门不妨大开宝藏七珍八宝一时拿慈济更资一路要诸人共知以拂子击禅床云何须矢上更加尖下座。

　　解制上堂薰风入户麦浪生香行脚高流东去西去一任紧峭草鞋随方潇洒路逢道伴交肩过一生参学事毕召众云作么生是道伴喝一喝拍膝下座。

　　除夕上堂问年穷岁尽和尚将甚么与人分岁师云泥猪癞狗云未审与北禅烹露地白牛是同是别师云一任十度云秪如维那夜深索纳皮角还是明北禅意还是出自己手师云两重公案云北禅掷下帽子维那拾得便行岂不是作家相见师云错认定盘星云北禅擒住云贼贼维那云天寒且还和尚毕竟话圆也未师云重叠关山路云北禅谓法昌云者公案作么生昌云潭州纸贵一状领过且道法昌具甚么眼师云脑后见腮云可谓蚌鹬相持俱落渔人之手师云舌上播金钱云一任者回黄叶落大家围火掩柴扉师云放汝三十棒乃云北禅烹露地白牛分岁本师煮透海乌鸡过年山僧熨斗煎茶调度各别以拂子打圆相云白牛露地漫拈出透海乌鸡也寻常竖拂子云何似现成家活计拈来觌面却相当掷拂子下座。

　　师过堡城上堂一出一入善恶并作选佛选官各据一着昨日官长在此棒下血淋淋今朝山僧到来金炉香袅袅就中一一有天机试问诸人了不了若道昨日底是海神知贵不知价若道今日底是琉璃殿上无知识非谓别有生涯秪要诸人同归宝所且不涉化城一句又作么生竖拂云一毫头上生机露麦浪堆中奋玉龙。

　　天童首座寮秉拂上堂僧问太白峰前双池水玲珑岩畔古龙潭如何是出潭龙师云惊杀阇黎进云透出龙门荆棘外雨布云腾覆大千师云黄犬渡河乃云太白峰高清关桥阔楼阁丛中狮子窟迥异尘寰玲珑岩畔法王家顿超物表处处彰佛祖机尘尘展衲僧眼如或本分未明不免依稀仿佛况复深藏猛虎惯隐狞龙个个悄巍巍人人赤洒洒若果踏着祖父田园便能委悉中心树子竖拂云万派悉归海千山尽仰宗。

　　住明州奉川法海禅寺

　　据室横拈宝剑剪除诸见稠林直截提持独验当人正眼直饶转身有路啐啄同时山僧犹未肯伊在何故卓柱杖云假鸡声韵难瞒我未肯糊涂放过关。

　　进院上堂福泉法海素称禅刹气夺诸方名标海国横该曹溪之源直传太白之旨有意气时添意气山藏于泽不风流处也风流壑藏于舟旧社斩新韵翻古调直得玉屏峰顶野老讴歌柏香岩前清风匝地任是手擎日月背负须弥底人到来只消山僧道个不必管教从空放下瓦解冰消且道祖印重光一句又作么生天教生在千峰上不待云擎也出头复举三圣上堂云我逢人即出出则不为人师云面赤不如语直兴化云我则不然逢人即不出出则便为人师云语直不如面赤蓦拈拄杖云且道新法海逢人便出还有为人处也无卓一卓云侬家不管兴亡事一任和云占洞庭下座。

　　立两序上堂建法幢立宗旨须假彻骨弟兄验当机别邪正自有黑漆拄杖苟非智鉴莹彻气格超卓曷能慧日芳臻德音遐畅所谓独掌不浪鸣两手鸣掴掴同声相应同气相求高下得宜中外和合且不负初心一句又作么生蓦拈拄杖云妙舞也须夸遍拍三台元是大家催。

　　大雪上堂问云掩中秋月雨打上元灯只如元宵未至因甚雪满山川师云易筛鳞甲填沧海难翦鹅毛覆玉屏进云一片白云横谷口几多归鸟自迷巢师云换却阇黎眼睛进云老老大大作者个见解师云一钓便上乃云元旦才过数日六花昨夜缤纷岭外青松银花满树岩前石虎玉结浑身鸟雀南飞有影黄猿入洞无门谩道一片二片千万片须知山新林新遍界新且道大家庆赏一句又作么生良久云三才有象含春意万物无私动化机。

　　请化主上堂狮子窟中本无异兽旃檀林里宁有伊兰欲验当家种草事难方见丈夫心相期戴角擎头人生大国方知贵祖宗下事七纵八横步步登高头头合辙所以兜率悦为大愚芝乞炭万世流芳舜老夫与洞山聪募缘古今榜样秪贵当人不起二念管教海集山堆其或踌蹰白云万里且道如何是随缘不变底句良久云百念禅和留古寺三十街坊满浙东。

　　谢雨上堂问前朝火云蒸野金石皆焦昨夜雷雨洒空槁枯咸润且道承谁恩力师云亲言出亲口进云柏香岩底龙睡稳玉屏山下水滔滔师云好个消息乃举刘禹端公上云居谢雨问弘觉云雨从何来觉云从端公问处来公礼三拜欢喜而退行数步觉召端公公应诺觉云雨从何来公无语归家三日而死师云端公归家而死可谓知恩有地惜乎觉老秪解杀贼不解活贼以致千古之下遭人简点今日或有问法海雨从何来直向他道一片云从东角起乱把珍珠撒玉屏。

　　密老和尚十周上堂劈破三玄旨掀翻五位宗手擎日月背负须弥活烹佛祖于破沙盆里生按牛头于白棒头边起死回生圆融行布山僧恁么举扬大似捧土培泰山掬水沃东海何益之有虽然未足观光究竟难忘寸刃且道还源返本一句又作么生起身云三年两度烧黄熟七夕初秋泣断肠。

　　中秋上堂长空一片月大地一轮秋彻体凉生也桂花香满楼触着娘生鼻孔头头显露真宗山谷山行暗通消息于颙月下始悟蛙声不必马师父子何须供养修行一等共行山下路到头各自看风烟且道觌面相呈一句又作么生以拂子打圆相云此夜一轮满清光何处无。

　　升座问住法海曲唱弥高去岳林嘉声愈振转功就位即不问屈曲垂慈事若何师云当堂宣疏语白棒打青天进云弹指圆成八万门一超直入如来地师云樊哙踏鸿门进云是处是慈氏无门无善财师云到者方知乃云锡卓香岩未几樵歌日日贯耳松根枕石高眠那堪少室分髓志期折脚铛煨不意使符到此四众稽留纷纷究竟难决行止此处用祖道场彼亦布袋旧址诺也于理不公却之有负来启踌躇再四再三冷地自惊自喜大地总是吾庐何必分此分彼玉屏云锁千峰金沙雁沉寒水有时纵步那边有时放歌者里来去本无朕迹切恐诸人未委因而升座举扬明日遂行无拟正恁么时应时及节一句作么生道赤云窝畔云乘足长汀江上把竿时。

　　上堂智鉴圆明心光湛寂本体如如不堕诸数闹市红尘纵横独步者边那边了无回互不学维摩默然岂同毗耶口杜居士从心年请吾升此座明明百草头明明祖师意竖拂子云者是百草头耶祖师意耶掷下云须知云外千峰秀别有灵松带雨寒。

　　自闲觉禅师语录卷第一(终)
嘉兴大藏经　自闲觉禅师语录


　　自闲觉禅师语录卷第二

　　住荆溪芙蓉寺嗣法门人　住古尧乾明寺嗣法门人洪暹　编

　　住明州奉川岳林禅寺语录

　　上堂问江山千里目举意便知有秪如未举意前请师端的师云袖里金槌当面掷如何是夺人不夺境师云七擒孟获如何是夺境不夺人师云九伐中原如何是人境两俱夺师云高登建章殿八表尽归降如何是人境俱不夺师云渔歌满清浦樵语出幽林进云但见皇风成一片不知何处有封疆师云水声常在耳山色不离门进云料拣已蒙指示未审弥勒弹指楼阁门开善财见百千万亿文殊且道那个是真底师云大家在这里问牛头未见四祖时百鸟衔花献意旨如何师云山堆岳积进云见后如何师云地久天长进云金风吹玉管那个是知音师云料掉没交涉问弥勒古刹和尚重兴号令人天即且止弥勒家风事若何师云云开山势耸风静日华新进云千峰势到岳边止万派声归海上消师云谁不景仰乃云古殿洞明溪光散彩崇楼耸翠岳色增辉打开本有家风拨转从前意气是处是慈氏无门无善财同门出入一天风月朗独自逍遥高枕钵盂眠横拖布袋在市盈市在村满村狸奴白牯同唱无生之曲虾蟆蚯蚓共转根本之轮水到渠成山堆岳积则且止报国裕民一句又作么生道四明山月朗三佛地风清复举开山第一世布袋和尚偈曰弥勒真弥勒分身千百亿时时示时人时人自不识师云者老汉最初弄尽神通末后一场败阙然虽如是汝等还知落处么蓦拈拂子云布袋和尚来也急着眼觑下座。

　　冬至夏邑侯范总戎入山请上堂冬节月初头石人跨铁牛倒骑桥上过桥流水不流寒冰结于万壑微阳起于群阴剥尽霜风敲回明月且承诸护法高车远顾泉石增辉一言相契于崇宁阁中万机截断于吹毛剑上人我两忘始终一致且道儒禅同归一句又作么生顾左右云相逢自有知音知何必清风动天地。

　　腊八上堂良久召众云诸仁者秪这个若道是睹明星而证入底未免埋没悉达太子若道非睹明星而证入底亦未免孤负释迦文佛且毕竟如何咄咄咄力口希禅子牙姜眉垂千年桃核里黑狗烂银啼喝一喝下座。

　　元旦上堂一年三百六十日今朝为始万象森罗无分彼此言无展事语不投机承言者丧滞句者迷山僧今日开方便门示真实相蓦拈拄杖云方便门开也卓一卓云真实相示也复卓杖一卓喝一喝复举。

　　僧问镜清新年头还有佛法也无清云有僧云如何是新年头佛法清云元正启祚万物咸新僧云谢师答话清云镜清今日失利又僧问明教新年头还有佛法也无教云无僧云年年是好年日日是好日因甚却无教云张公吃酒李公醉僧云老老大大龙头蛇尾教云明教今日失利师云二大老与么答话可谓明修栈道暗度陈仓于应化门中即得若作临济儿孙犹未可在且道临济门下有什长处以杖卓一卓云使八极顶目者不自争衡见斯人兮驾驭昂蘖复卓一卓下座。

　　上元上堂问云生玉鼎日照金沙选佛场开请师直指师云龙生金凤子冲破碧琉璃进云入眼沧桑千劫旷放怀天地一身孤师云莫将三寸烛拟比太阳辉进云恬澹无人见年年常自青师云看脚下进云日月拄杖头乾坤布袋里师云且缓缓乃云普天之下莫非王土率土之宾莫非王臣凡有血气者莫不同知凡有知者莫不同体今日无论贵贱男女僧俗长幼尽教他向山僧拂子头上洒洒落落去何故不见云门道闻声悟道见色明心举拂子云见么击禅床云闻么作此[○@│]云于此见烟知火不妨声色堆头全彰意气笙歌丛里尽是生涯其或取舍情存山僧未免直截剖判遂掷拂云切忌贪观天上月到头失却室中灯。

　　上堂石人舞街头海底泥牛吼铁鹞势摩空乌龟骑鳖走猴愁搂搜头狗走抖擞口南山鳖鼻蛇咬杀子湖狗大唐国里无禅师福城东际有老叟半是思君半恨君大丈夫儿谁不有顾左右云生拔骊龙角醉饮曹山酒。

　　上堂举傅大士云夜夜抱佛眠朝朝还共起起坐镇相随语默同俱止分毫不相离如身影相似欲识佛去处秪者语声是玄沙云大小傅大士只认得个昭昭灵灵洞山云且道衲僧家日里还曾睡么保宁颂云要眠时即眠要起时即起水洗面皮光啜茶打湿嘴大海红尘生平地波涛起呵呵阿呵呵啰哩哩啰哩师云者四员尊宿一人有体无用一人有用无体一人体用俱无一人体用俱有若人检点得出许你具衲僧眼其或玉石未分岳林亦有一颂丁丁当当铿铿锵锵明明历历巍巍堂堂来来去去安安详详分明举似切忌承当喝一喝。

　　上堂举僧问大龙色身败坏如何是坚固法身龙云山花开似锦涧水湛如蓝径山杲云若以此两句明坚固法身生身入地狱师云且道大慧恁么道是醍醐句是毒药句脑后见腮莫与往来。

　　上堂举南泉和尚问一座主讲得甚么经主云弥勒下生经泉云弥勒几时下生主云现在天宫未来泉云天上无弥勒地下无弥勒师云天上无弥勒地下无弥勒即今牙齿敲磕牵筋动骨底又是阿谁若道现在天宫抛却甜桃树沿山摘醋梨更问弥勒几时下生向他道金沙滩上呵呵笑崇阁楼中高枕眠。

　　住嘉兴龙渊三塔禅寺语录

　　升座问未升座以前唤作岳林长老升座以后唤作龙渊住持龙渊岳林即不问四众临筵事若何师云一彩两赛进云恁么则处处绿杨堪系马家家有路透长安师云须知远烟浪别有好商量僧喝师云好喝僧礼拜师云猫儿吃断麻乃云云间三泖古篆分明秀水鸳湖印文不露烟雨楼前千顷浪九峰顶上万家春处处绿杨堪系马家家有路透长安蓦拈拄杖云须知者木上座两头坐断中道不安孤孤迥迥峭峭巍巍天上人间优游自适无端被几个无面目汉把住去路不容走作只得按下云头听其所止应物现形即且止转功就位时如何以杖架肩云丝纶收拾竿头上且向龙渊钓锦鳞下座。

　　据室横按杖云大凡坐者曲录床子须具三种要门始能与人解黏去缚一要杀佛杀祖不留朕迹二要破和合僧纵横无碍三要声色堆头行住坐卧蓦竖拄杖云山僧今日亲行此令还有共相建立底么卓一卓云六只骰子满盘红大都只要看头彩。

　　上堂问砥柱中流即不问如何是龙渊境师云二八捧九进云如何是境中人师云三头六臂进云人境已蒙师指示向上一句事如何师云清光射碧天问龙渊潭里锦鳞多未审有几个吞饵师云待你摆脱金钩来向你道进云老老大大作者个见解师云切忌再遭点额问金风体露即不问叶落归根事若何师云珊瑚枝枝撑着月进云谢师指示师云接竹点天乃云龙渊古刹景德禅林阁耸青霄殿含春色三塔风高云影静坐断十方鸳湖水碧月华新迥超今古迎眸玉浪千堆入户水天一色学绣塔全主全宾西丽桥度驴度马几片锦帆归古越一条直路透长安各适其适各安其安景物交加全机展演且到家一句作么生道金鞭玉马闲终日明月清风足一生复举南泉因僧问师归丈室未审将何法示人泉云昨夜三更失却牛天明起来失却火师云南泉虽则十方无壁四面无门却将三百六十骨节八万四千毛窍一时撒出面前惜乎者僧如蚊子上铁牛无处入作今日龙渊则不然或有人问师归丈室未审将何法示人直向他道法幢今已竖龙渊渴饮饥餐事事便果是吾门真种草不妨共赏戴尧天下座。

　　请维那知藏知事上堂拈拂子云纲维保社泽被人天秪凭者一着子打开宝藏运出家珍何须别寻蹊径门头户底巨细关心宾主相逢历然应现头头展上古家风在在示当人妙用共掇破沙盆流通正法眼不须入水见长人看看一着高一着且道超三迈五一句又作么生挥拂云打面还他州土麦唱歌须是帝乡人。

　　尔思禅德荐孙心传请上堂问唤作如如早是变了也即今变也如何是不动尊师云风吹石臼念摩诃进云相识满天下知心能几人师云茅山土地进云末后一句又作么生师震威一喝乃云霜风扑面寒霜叶砌龙渊霜竹坚清节霜松傲晚烟霜钟发清韵霜月照山川举拂子云若于此会得则无心可了无法可传师恩祖德无后无先心光寂静良马窥鞭生既脱略死亦潇然归元无二量等三千放身命处如箭离弦且道一超直入一句如何指陈梅腮香馥郁莲漏果生春。

　　冬至请上堂问德山入门便棒临济入门便喝未审龙渊入门将何接待师云料你不是个吃棒汉僧无语师云布袋里老鸦乃云冰河发焰暖回寒谷石笋抽条梅腮破玉万物资始一阳来复赢得住山人嘴边生白醭且喜旭日新添一线长光阴切忌浪轻忽休轻忽六六原来三十六转功就位即且止一九与二九相去多少石磬声声惊铁马冻云片片入鸳湖梵受静闻等请上堂霜轮当午照心印自如如一了一切了何用意踌蹰所以道心随万境转转处实能幽随流认得性无喜亦无忧蓦拈拄杖云者木上座一向随流入流恒居三界出入众缘且道性在甚么处莫是庭前柏树子云门乾矢橛莫是青青翠竹郁郁黄花么莫是惟此一事实余二则非真么莫是吾无隐乎尔么莫是惟精惟一允执厥中么莫是藏山于泽藏舟于壑么莫是百性日用而不知么遂撺拄杖云分明月在梅花上看到梅花早已迟。

　　岁朝上堂钟鸣鼓响鹊噪鸦鸣入理深谈太煞亲切若论元正启祚万物咸新不必山僧重下注脚何故狼烟尽作祥云盖兵气销为日月光。

　　越州师则剃染请上堂草铲堂前只贵临机互换闹市等人须假出格英灵鞭影未动已涉千途曲木才窥高飞云汉罗笼不住呼唤不回变大地作黄金搅长河为酥酪高高处声和响顺低低处形直影端不涉见闻缘迥超凡圣路且道高超物表时如何三衣才挂体万象莫能该。

　　定远大将军世子遣官二员请上堂拈香此瓣香叫不应山长就无阴阳地拈来爇向炉中上祝
当今圣主万福骈臻合国采僚文经武纬惟愿山海静而野老讴歌天下平而干戈寝息次拈云此瓣香为祥为瑞为翰为屏爇向炉中奉为
大弘护大金汤大将军王殿下惟愿禄位崇高千秋永镇权衡在手万古徽猷乃敷座融书记问探得骊龙颔下珠辉天鉴地夺来猛虎口中食动众惊群秪如王膳已施阿谁有分师云开心碗子盛将来无底钵盂合将去进云漫言声色文章里出格还须让作家师云好音到耳人皆耸进云谁知别有通霄路大海何曾止浪流师云太平本是将军定进云大众何不秪对师云不劳重举乃云改换门庭直入华屋大座当轩始成一局(时新改堂门)幸值王师南下远近无不拥簇唯我林下道人安坐依然如故不期驾过龙渊荷蒙遣使下顾信知无上大宝亦非自求多福自惭凉德人奚敢当厚禄升座感斯遇良会宁非夙愿各悟无生共证金仙觉金仙觉人天目龙舟截断五湖烟鸾凤原来是鸑鷟复举赵州和尚因燕赵二王来州端坐不起燕王问云人王尊耶法王尊耶州云若在人王人王中尊若在法王法王中尊二王欢服而去师云赵州端坐不起可谓赤心片片二王欢服而去亦乃今古绝伦今日龙渊则不然或有人问赵州端坐不起龙渊因甚开门迎接只向它道顺是菩提下座。

　　师诞两序请上堂问指天指地迷向背于八极撒土抛沙验当机于现前既是傍若无人因甚末后拈花师云只知开口笑不觉舌头长进云龙袖拂开全体现象王行处又如何师震威一喝乃云山僧昨因虔祷秋霖随众持经转咒精神疲极偶尔打睡梦升率陀天宫与弥勒大士堆堆坐地话旧谈新适三界天主统领一切天众及主空神主风神主山神主河神主海神左右围绕时叨利天主向前拜云今值弥勒大士诞日又幸和尚象驾光临惟不吝慈悲转大法轮令我得入山僧欣然云生而无生镜里之形灭而不灭水中之月若道大士今日生不见道弥勒真弥勒分身千百亿不必钉桩摇橹若道大士不是今日生时时示时人时人自不识因甚当面颟顸声未绝大士合掌云善哉和尚善说法要山僧喝云老老大大作者个见解脚跟下好与三十拄杖于是一切天众及一切神众各各作礼一时而退山僧醒觉起来却原是钟鼓交参即见大众拥拥簇簇请山僧升座仓卒打点不及又不能孤负来机今日只得和盘托出去也遂竖拂子云彩云影里神仙现手把红罗扇遮面直须着眼看仙人莫看仙人手中扇掷拂下座。

　　南涧箬和尚讣音至上堂万木深秋叶落黄西风打雨月无光云开霁色霜轮皎遍界明明不覆藏铁轮转处五座道场祖印高提风规廿载重开竹林法窟呵佛骂祖再竖磬室刹竿起死回生才遭涂毒断送命根触着棒头通身手眼全体恁么来全体恁么去即且止如如不动时如何坐对西湖千顷浪眉横山岳结青霜。

　　进比丘戒兼祈嗣请上堂问摩竭三翻个个顶门开正眼戒圆三聚人人头上散天花凡圣交参即不问霜风拂面意如何师云庭前古柏干凌嶒进云恁么则个个彻骨彻髓去也师云知音者少进云龙袖拂开全体现象王行处绝狐踪师便喝乃云风摇景寂云锁千峰腊尽春回森罗应现梅含腮而放萼戒月圆明松积翠以摩霄熊罴协兆声和响顺形直影端璋瓦分明子归就父何须多生头角别立生涯一只祥麟起家万世只如血脉相承一句作么生道竖拂云云藏无缝袄花发不崩枝。

　　除夕上堂爆竹声中一岁除春风送暖入屠苏千门万户曈曈日总把新桃换旧符蓦拈拄杖云唯有者个口吞佛祖眼盖乾坤历历孤明全超格则任他东弗于逮南阎浮提西瞿耶尼北郁单越与他当头一一按定不敢丝毫移易走作直得持国天王增长天王广目天王多闻天王大梵天王忍俊不禁手舞足蹈向十字街头扬声大叫云悔不慎初应当护末卓拄杖下座。

　　岁朝上堂问春风八律柳眼舒金祝延圣寿请师敷扬师云锣声杂鼓声进云恁么则天长地久日月齐明师云上座脚跟在甚么处僧喝师云好喝僧礼拜师云卖私盐汉乃拈拄杖云岁朝把笔事事迪吉万象森罗划一划云各得其一秪如瓦缶煮清泉阳春和玉律海晏河清诸缘顺适即且止元正启祚万物咸新一句如何指示南国一枝花正开吹彻少林无孔笛。

　　乍城慈云尼请上堂问释迦昨日降生和尚今朝升座既然际会风云自合声和响顺不伤物义请师道看师云铁牛爱吃无根草进云恁么则海阔从鱼跃天空任鸟飞师云汝试飞飞看僧喝师云好喝僧礼拜师云不消一拶乃云乍城风月别是一天大海不扬波清声常在耳何似龙渊江上烟雨万家麦浪堆中黄花满目苟能直下承当这边那畔不行而至说甚高高山顶立深深海底行蓦以拂子打圆相云山僧今日变大地作黄金搅长河为酥酪使海水扬波黄花满目一一消归自己还委悉么婆子台山亲指路献珠龙女坐莲花。

　　端午上堂以拂子打圆相云此个角黍大如斗吃着通身都是口艾虎桃符过一边喝一喝云平地一声狮子吼。

　　放生请上堂心佛众生三无差别本体如如常自寂灭威音那畔不立一尘今世门头不拾一法所以道凡有血气者必同知凡有知者必同体如是则鳞甲羽毛同登觉地粗身细智悉禀威光转凡成圣即不无乘时展演一句作么生道竹影扫阶尘不动月穿潭底水无痕。

　　孝子彦彪荐亲请升座举拂子云大圆觉海无去无来无向背心光独耀绝凡绝圣绝罗笼超声色于闹市堆头透情尘于见闻边际剜心割股发明本地风光换水烧香尽是当人面目一尘不立四相皆空本体如如常光寂寂七贤圣女髑髅敲醒悟无生手捧宝珠八岁龙女顿成佛任是男形女相无非游戏神通生灭去来顿入无生三昧且作么生道个返本还源句以拂子击香几云扑破镜台全体现高超物表妙严身。

　　师诞请上堂问蟾宫昨夜传消息今日蟠桃特献来未审和尚如何相接师举拂子云见么进云龙渊浪打锦鳞起敢乞吾师下一钩师云一钩便上进云某甲礼拜去也师云一任　跳乃云白云出岫坐对鸳湖千顷月丹桂飘香行吟三塔数重云翠烟舞棹底菱歌碧嶂和秋江野曲崖前石虎潭底苍龙声声唤醒铁牛机处处重彰华藏海坐断千岐即不问汝诸人如何是独脱自繇边事金风拂拂可苏神黄叶枝头露本真意地了无诸所见一番提起一番新。

　　自闲觉禅师语录卷第二(终)
嘉兴大藏经　自闲觉禅师语录


　　自闲觉禅师语录卷第三

　　住荆溪芙蓉寺嗣法门人　住古尧乾明寺嗣法门人洪暹　编

　　住常州荆溪芙蓉禅寺

　　受请
升座雪书记问高高铜岭使符来似严霜阔阔鸳湖把断要津同铁限住则匪易却之固难不伤物义请师道看师云一对鸳鸯分鹤浦数行白鹭入深云进云有水皆含秋月去无山不带巧云回师云一般清意味料得少人知记顾左右云新旧檀那何不向者里着一只眼师云原款分明进云恁么则楖栗横肩不顾人直入千峰万峰去也师云伶俐衲僧问一曲鸳湖兴未穷携筇踏月过铜峰秋鸿有意传书信绿水青山迥不同锦上添花即且止直上芙蓉意若何师云千峰势到岳边万派声归海上进云恁么则祖花开满地荆水起波澜师云不劳重举乃云冷店久开孔道翔麟逸凤齐来多是狞牙利爪且无马嘴驴腮有时全宾全主全提正令竖抹横该有时全主全宾纲维祖道不假安排所喜赤心檀护并诸道旧良哉固宜运筹帷幄重恢将坠宗猷何期天外佳音至招我归山副此怀直得收纶掣钓大家同上高台乘时展演则且止符到奉行如何举示以拄杖横肩云大鹏欲展摩霄翅那顾崩腾六合云。

　　入院上堂拈香云此瓣香描画不就父子难传爇向炉中上祝乾坤之内宇宙之间一人端拱无为万物各得其所次拈香云此瓣香在圣不增处凡不减爇向炉中奉为文经武纬直谅多闻暨今晨请主隐显护法绅衿居士诸山耆宿现前大众惟愿智仁勇匡扶圣化戒定慧丕赞宗猷再拈香云此瓣香大没来繇极有根据十年受尽钳锤一旦亲蒙印可此第六回拈出爇在炉中供养前住通玄后住天童传临济正宗第三十一世先师林野奇老和尚一任有鼻孔者从教炙地薰天敷座白椎竟师云铁轮未转彻地轰天略露风规白云万里还有寒毛卓竖者么出众相见问芙蓉一向无人应今日方知有主人主人既至请师作用师震威一喝进云可谓正脉气通欣此日大悲松启昔愁眉师云一彩两赛进云银蟾出海谁不瞻光师云茅山土地问祖印高提十方坐断入门一句请师直指师云水深鱼聚进云格外提持万人瞻仰如何是芙蓉境师云入门一路大悲松进云当头一句截铁斩钉如何是境中人师云独坐孤峰绕万峰进云人境已蒙师指示向上一句又如何师云拄杖长七尺乃云铜峰叠翠十里松阴云渡桥边龙吟虎啸来来亭畔凤翥麟翔不问船来陆来那管狮儿象儿踏着祖翁田地遂能丕振宗猷始可起毓祖千年之旧案大庞公三到之遗踪不须法堂探水室内安盆自然象鼻峰从兹通气大悲松得以扬眉情与无情焕然等现堪报不报之恩共助无为之化虽然腾今耀古即不无作么生道个玉转珠回底句会么一轮明月来峰顶照彻支那百亿洲复举庞居士云十方同聚会金不博金个个学无为不从人得此是选佛场看脚下心空及第归白云万里蓦竖拄杖云庞居士在山僧拄杖头上口喃喃道者厮儿切忌画蛇添足掷拄杖云识甚好恶下座。

　　复位岳融领诸山请上堂弘扬法化铁蒺藜未许安闲重建法幢具眼者大家出手起数年鼓寂钟沉之乡振今时电掣雷轰之令直得天花散彩瓦砾生光铜峰起舞冷灶生烟非假神通全承渠力不负初心冀垂朗鉴下座。

　　到船子请上堂问同源一会不无上古风规分座俨然重整今时宗范直入千峰即不问脚踏云间事若何师云霜风扑面寒进云芙蓉江上月万古照乾坤师云裂破脑门僧喝师云着忙作么进云也须勘过师云石人抚掌乃云罢钓龙渊逐野情横肩楖栗入深云此回为访西林老又出云来到水濆诸公还委悉么华亭孤月千载遗风门外刹竿斩新条令呈桡舞棹家声异钓尽江波得锦鳞山僧虽然唱拍相随要且鼻孔各自出气今日到此主宾互敬一句作么生道知心不在千杯酒一盏清茶也醉人击拂子下座。

　　元旦上堂白云堆里机先露万仞岩前撒手闲但得孤光恒不昧管教一镞破三关声色堆头和盘托出笙歌丛里觌体全彰不昧见闻缘回超凡圣路觉海澄清诸缘寝寂冀诸两序大众各各起居多福。

　　顾居士七旬请上堂年近古稀心意快时逢灯节寿难量劫前一段真消息觌体明明不覆藏灵苗耸秀岳色增光鸟啼春树匝地生香爆竹声声呈面目梅花朵朵衍群芳举扬法藏偈演金刚喜同人而引意献佳颂以琼浆说甚华封三祝管教云鹤呈祥一念万年即且止寿山高耸事如何春色无遐迩花枝任短长。

　　上堂今朝正值仲春朔血染桃花新吐萼万山深处白云多寄兴嵩山破灶堕破灶堕须斟酌雨后青山如黛泼。

　　佛诞上堂僧问未离兜率已降皇宫未出母胎度人已毕因甚又有六道四生师云猢狲倒上树乃举僧问九峰禅师承闻和尚有言诸圣间出秪是个传语人是否峰云是进云世尊初生一手指天一手指地为甚么唤作传语人峰云只为一手指天一手指地唤作传语人师云者僧问固孤危九峰答亦险峻简点将来二俱不了且如何是他不了处一片白云横谷口几多归鸟自迷巢。

　　越州陶太史入山兼五旬请上堂雪西堂问当年三到庞居士今日重来陶翰林今古不殊铜岭月愿将一句祝遐龄师云蝉声吟竹户鸟语度松关进云千峰添瑞色古寺起嘉声师云日轮当午赫进云恁么则从今佳话传千古夹道松阴笑点头师云掬水月在手弄花香满衣乃云孤峰迥立标劫外灵根性海圆融溢碧天朗润光吞万有气压群机独步芙蓉翻身铜岭直使宝华王座恭祝知命之年玉鼎焚香共展悬弧之令遂竖拂子云大众会么慧花一朵灿天开别有风光压众才挺秀久经寒暑操清香远远透云台复以拂击禅床下座。

　　开炉上堂结则普天匝地一时结万里长空一条铁禅堂寮舍榜新规炉韝初开红似血以拄杖划一划云上至诸佛圣人下至蠢动含识从教尽在此中不容丝毫走作岂假颟顸脱空顽铜钝铁当下销镕意想纷飞立时安帖复以拄杖划一划云全提正令天下芙蓉喝一喝下座。

　　师诞上堂宝鉴当台妍丑俱照劫前消息秋光明露桂子月中落天香云外飘直得天台南岳齐喝彩云若人欲识佛境界当净其意如虚空于时铜棺山闻此踊跃欢喜左手把天台右手把南岳一齐邀至金色紫磨宫中各坐其狮子之座语两山云我等爱幸自威音王那畔住斯已来只见岭梅开又落是时都不记春秋毫无奇特因缘殊胜佛事且喜天童老和尚按临于此情与无情唤然等现我等始得心空及第声未绝拄杖子忍俊不禁踊身向前云你这几个无面目汉在此浩浩商量个甚么于时三山一齐起身合掌鞠躬向拄杖子云轻轻蹑足龙门过惹得天香匝地来蓦以拄杖卓两卓下座。

　　龙池万老和尚讣音至上堂举讣音云高踞禹门峰顶一十五载喝醒石头虎子五十余员其间凤翥鳞腾不知其几今者化缘已毕叶落归根大定无方圆机普应直得山林空生悲寂人天有失依归三头六臂难挽去世之心绀宇重楼处处随身宫殿顾左右云且道者老子即今面目何在良久云一条界破青山色今古常如白练飞。

　　冬至上堂铁树花开石女惯抛金弹寒岩抽笋泥牛爱吃霜根尧天朗润于孤明舜日齐沾于慧海尘尘刹刹普现珠玑户户门门光添一线直得君子道长小人道消白鼠与银台群阴重剥换林间衲子高枕无虞方外闲人十方坐断且道无阴阳地上又成得个甚么边事竖拂云手执夜明符几个知天晓。

　　汾阳憨予长老遣专使请上堂逊西堂问高擎宝鉴照万象以归源密运金刀剪诸见而返本济祖纲宗请师提唱师云倒退三千里进云月到天心风来水面如何是先照后用师云一句合头语万劫系驴橛进云群阴剥尽一阳来复如何是先用后照师云头破七分进云水到渠成风行草偃如何是照用同时师云金刚脑后三斤铁进云日射云衢风平海峤如何是照用不同时师云舌头无骨进云若然则万灵景仰无门也师云石人抚掌乃云隔墙见角已知是牛隔山见烟早知是火设使无烟无角且道是牛耶是火耶画蛇不必重添足矢上何劳更着尖复云忆昔山僧把钓龙渊拄杖头拨着一个透网金鳞无端摇头摆尾向三千里外吐雾兴云直得见者闻者畏爱兼抱顾左右云山僧恁么举三十年后未免遭人简点作么生是遭人简点处掷拂子云西河狮子尾吒沙。

　　腊八周基伯请上堂昨日普请挑盐今朝升座说法未出方丈已前个个七通八达灯笼笑得嘴歪露柱蓦地锥劄三界二十五有森罗万象禁押人与非人聚首龙象互相蹴踏大心居士进山时节何期正恰阿难迦叶合掌文殊普贤心豁十八高人默然大家庆赏腊八无端释迦老子双睛一时打瞎赚他凡圣交参处处諠諠杂杂山僧随例起倒杖头麈尾泼撒一众眼眼相视末后如何合煞呵呵呵雨声滑霜风遍界是刀枪化作祥云从地发。

　　元宵上堂普贤愿海片片银花布地圆通面目家家室内生光根源只在毛端智鉴迥超物表机先悟旨象外明宗不立见闻迥超凡圣既是一尘含法界遍界绝遮拦因甚香严击竹以明心佛眼拨火而悟道水向石边流出冷风从花里过来香。

　　资圣破颜和尚讣至上堂要做沩山水牯必假头角完全随处水草现成解得虎项金铃须是眼亲手快始不伤锋犯手从古至今眼亲手快头角完全者鲜有其人如我资圣和尚惯架空中楼阁善捺水面葫芦正好挥起家之刃竖已坠之幢何期撒手长行掉头不顾固是逞俊一时未免鼻孔绳索被山僧牵扯一上顾左右云还有为渠出气者么竖拂云打面还他州土麦唱歌须是帝乡人。

　　解制上堂九旬禁足功圆满三月安居验蜡人试问蜡人真面目请续后句众答不恰复拈拂子云倘能面目现在韵脚完全不惟分半院与伊直将手中拂子当面分付其或未然瓶盂仍挂禅床角好向窗前惜寸阴。

　　结制请上堂问衲僧巴鼻无奇特只贵当阳一句亲百千法门无量妙义未审那一句亲师竖起拂子进云一毛飞不过遍地是刀枪师云霜风寒彻骨进云而今而后滴水滴冻去也师打两棒乃云机先悟旨踏著称锤硬似铁象外明宗灯笼露柱唱玄机有时照用同时一掌一握血有时照用不同时一棒一条痕举了便会底犹是点即不到说得行不得那堪露布人前到者里须是出群狮子格外英灵始能金刚圈栗棘蓬全身担荷杀人刀活人剑不犯锋铓又何必通红炉韝恶辣钳锤山僧恁么告报早是矢上加尖空中钉橛了也正恁么时还有不假一椎者么便下座。

　　清芝韦居士请上堂问适才记得一转语及至出来复忘却也师云山僧亦忘却了僧便喝师打云因甚又记得进云人天众前何不尊重师云下坡不走快便难逢又打乃云即心即佛铁蛇横古路非心非佛钝乌逆风飞有功者赏无功者罚你有十尺量你一丈你有八两称你半斤从来缁素分明决不将长作短这里承当得去打三打七何异撮摩虚空说性说心固是煮沙成饭吾今为汝保任此事终不虚也遂顾左右云车不横推理无屈断。

　　上堂拈拄杖云昨宵忽地起狂风吹折门前一株松直至天明峰顶望不知何处有形踪竖起拄杖召众云看看是甚么众才举首师便归方丈。

　　上堂一喝分宾主照用一时行喝一喝云且道是宾是主者里缁素得出一踏鸿门两扇开其或未然前头大有事在。

　　元朝上堂问昨日寒梅催旧蜡今朝爆竹接新年即且止不涉新旧一句请师指示师云千山尽是去年雪进云恁么则东风消白玉枯木长萌芽师云莫向者里躲跟僧喝师云不信道问元正启祚万物咸新如何是新年祝圣句师云春到梅花五叶芳进云可谓一人有庆常安乐万国咸宁贺太平师云阇黎分上又作么生僧喝师云乱喝乃云雪积山阿不必烹牛除岁梅抽寒谷何须爆竹迎春榾柮火烈焰腾天双涧水一派长流正恁么时条令斩新则且止祝延
圣寿时如何蓦竖拂子云大哉乾元万物资始。

　　解制开先书记请上堂问铜官峰顶浪滔天毓祖家声百世传逸凤翔麟从此得不知少室有何宣师云天高群象正海阔百川朝进云已见宗风弥宇宙此间消息几人知师云惊群须是英灵汉敌胜还他狮子儿进云若非高踏毗卢顶谁信男儿是丈夫师云翻脚着芒鞋乃云露柱灯笼眉毛撕结黧奴白牯漆桶相揩个个见义勇为着着当仁不让赢得木上座运筹帷幄策举无遗何必更呈格外之机弗用提持摩诃衍法自能脱略古今见闻不昧足称出群狮子越格英灵始可左之右之不然鼻孔仍在山僧手里且正恁么时放行一句如何道以拂子左右拂云勿谓铜官山势险前头更有最高峰。

　　师五旬合邑檀护请上堂僧问年臻天命时属中秋四众殷勤请师垂示师云金风吹桂子玉露滴芙蓉进云秪如五十未至时又将何法示人师云且领前话进云惟将一句无私语仰祝遐龄贯古今师云重说偈言乃云天命兹来五十秋拖犁拽耙住山丘何暇更说西来意独指西山水牯牛诸仁者还识沩山牛么良久云此席十年灰冷三载渐成宝坊苟非诸山道旧遐迩檀那道谊殷勤曷能臻此时值金风入户桂魄生香各秉初心光临泉石兼以挥金办供仍今升座为祝马齿之年蓦拈拄杖云山僧只得借木上座威光于第二义门展些子神通应个时节卓一卓云山明水秀全彰古佛之心月白风清共睹羲皇之世毓祖家声坠而仍振庞公旧迹萎而复芳知有上士标致斯增初学禅流固宜着忖如能因指见月　地一声始知道原来只是旧时人但改旧时行履处以此祝吾寿可谓至矣是则固是只如遗桃报壁一句又作么生呈拄杖云恺悌君子伏惟台鉴便下座。

　　结冬知浴请上堂拈拄杖云此事犹韫玉于荆山未经良匠剖而雕琢虽有极美之资与石胡异即如衲僧游逸丛林十年二十年不从辣手炉韝多方煆炼纵负眼空佛祖气盖乾坤之志与夫未琢之玉曾无二致欲求其精彩夺目标表人天驴年未在山僧今日不惜手脚极力相为去也连卓拄杖云会么是玉须经炉里煆非珠徒向水中求。

　　请船子谧和尚上堂引座同叶同条同根同蒂同气相求难兄难弟同声相应如由如赐二桂流芳哲人所记惟有洙泾出一头地垂顾铜峰林泉臻翠三到亭如如鞠躬声声道愿闻先师末后句仰烦头首大众宜各倾心怀香恭诣座下肃聆开示。

　　五旬请就显亲寺上堂法菩提场心光湛寂普光明殿性海圆融一切处履佛阶梯一切处作殊胜事百城烟水脚头踢出文殊楼阁门开眼里亲逢弥勒方知人人衣内有明珠个个顶门具正眼以此祝寿何用华封以此隆心功臻愿海俾夫见者闻者共证阿字法门只如阿字法门作么生证以拂子作○相云在座英贤幸希朗鉴。

　　元旦上堂玉历初颁阵阵尧风弥宇宙金轮再转团团舜日满乾坤直使铜峰顶上虎啸龙吟三到亭前麟翔凤集林下道人无别奇特昨夜岁事已除于火炉头吟得一首山偈举似大众良久云爆竹声中唱哩啰山家活计也无多青嶂外白云窠横吹铁笛出山坡云渡桥头双涧水来来亭畔虎频过鈯斧子伐松柯铜官峰顶翠烟萝珍重寻声逐色者莫将岁月自蹉跎击拂子下座。

　　解制知浴领众请上堂问把断要津即不问放行一线事如何师云赠君脚下一程风进云恁么则踢开金锁玄关一任红尘闹市师云未必心头似口头进云途中家舍无拘束踏烂春光意气浓师云不可强作主宰乃云十八孩儿斗百草不分胜负假鸡声韵十分真难过此关直饶透得关头不涉负胜老僧将手向伊面前横一横依旧目瞪口哑似者般底棒折未肯放伊在设有三搭不回匙挑不上者将一束纸钱送过他方世界何故自有一双无相手不曾容易接闲人卓拄杖下座。

　　元旦上堂问万物维新即不问元旦启祚时如何师云处处和风偏野人人喜气盈眸进云未审无位真人还增气色也无师云笤帚柄聊与三十进云灵山受记未至如是师云三门书大吉乃云四载除年烧爆竹昨宵爆竹雪风摧无端吹上铜峰顶散作人问腊底梅不假雨露岂用栽培孤干芬芳圆机颖脱眼眼相对原是旧时人耳耳相闻尽是新年曲转凡成圣教有明文见色明心当人自有至鉴若论简历颁春衲僧家一笔句下和光混俗英灵汉革故鼎新山僧虽是锦上铺花诸人也须骑声盖色且道春王化育一句如何指陈竖拂子云人间嘉运从斯起几树梅花雪里开。

　　福严费老和尚讣至上堂主张济宗秉吹毛剑纲维正脉奋狮子威以怒骂为机用将辣手当慈悲触其棒者顶门眼开被其机者脚踏实地惟我法伯老和尚一人而已正赖弘范五宗提持后学何期一旦法幢摧法眼灭法舟倾法海竭乾坤失色日月无光呜呼哀哉哲人逝矣凭谁取则乃起身云仰烦大众同到座前焚香展拜。

　　结冬米山一愚二知浴领众请上堂活火炉头烹煆顽铜钝铁狞拳恶掌独勘俊鹘英才三年不飞飞冲天三年不鸣鸣惊人大功不宰大智若愚水银扑落地大小尽皆圆诸人冷地一声　看破从前亲面目庶不负老僧扶病上堂知浴檀那殷勤伸请努力今生须了却莫教累劫受余殃众中还有性燥汉么以拂子打圆相云下坡不走快便难逢。

　　自闲觉禅师语录卷第三(终)
嘉兴大藏经　自闲觉禅师语录


　　自闲觉禅师语录卷第四

　　住荆溪芙蓉寺嗣法门人　住古尧乾明寺嗣法门人洪暹　编

　　示众

　　示众第一句荐得堪与佛祖为师第二句荐得堪与人天为师第三句荐得自救不了且道者三句中还是向那一句荐得若向第一句荐得白云万里若向第二句荐得接竹点天若向第三句荐得隔靴抓痒喝一喝云且道是第几句文殊匣里青蛇吼惊起毗卢出故园。

　　示众道无南北宁分彼此说是说非未达其理所以道我为法王于法自在且唤甚么作法林木池沼宣演妙音水月松风发明祖意若向者里着倒何必南天台北五台横担拄杖紧峭草鞋其或耳随声向眼逐青黄且向长连床上打个喷嚏。

　　示众佛未出世祖未西来人人鼻孔辽天神光断臂南岳磨砖个个顶门卓竖超三迈五底冰棱走马剑刃横身抛家失业底葛藤满地荆棘浑身直饶坐断两头犹是依草附木汉直须向情未起处念未生时蓦地锥劄始有相应分岂不见首山和尚虽在风穴会中日持法华为己任一闻提唱遂尔知归解道动容扬古路不堕悄然机师拈拄杖云还有不堕悄然机者么遂一齐打散归方丈。

　　清明示众举僧问叶县省狮子吼时无异路文殊仗剑意如何省云一送荒郊里千峰永不回进云恁么则大众齐合掌一时念弥陀省云不因寒食节余日定难来师云起死回生输他叶县若论衲僧巴鼻未梦见在今日或有人问龙渊狮子吼时无异路文殊仗剑意如何直向他道血溅梵天更云恁么则大众齐合掌一时念弥陀人面不知何处去桃花依旧笑春风且道与古人是同是别更听一颂死中得活活中死全主全宾绝依倚卧龙直下解翻身昂藏头角撑寰宇。

　　示众举高峰和尚云海底泥牛衔月走岩前石虎抱儿眠铁蛇钻入金刚眼昆仑骑象鹭丝牵此四句内有一句能杀能活能纵能夺若人简点得出许你参学事毕师云山僧亦有一偈虽无过人处要且不在高峰之下饥餐黄米饭渴饮龙渊水手中黑漆杖吓杀闲神鬼此四句内有一句能杀能活能纵能夺若人简点得出正好吃棒何故不见道龙渊门下。

　　示众举雪峰妙湛禅师云一切法无差云门糊饼赵州茶黄鹤楼中吹玉笛江城五月落梅花惭愧太原孚上座五更闻鼓角天晓弄琵琶径山语风大师云一切法无差鹁鸪对老鸦生台争饭吃打得乱如麻有约不来过夜半闲敲棋子落灯花惭愧西湖保叔塔六桥烟雨夕阳斜师云龙渊又且不然一切法无差电光石火迅雷挝天垂六幕千峰外何处清风不我家善财参遍处黑豆未生芽惭愧西余端狮子惯向人前弄爪牙。

　　示众踢倒净瓶赢得大沩山子普请刈茆带累三百祖师人人鼻孔撩天个个脚跟点地朗月当空正好别峰相见流芳五叶未免贼入空房无面目汉脚瘦草鞋宽雪点红炉鹞子过新罗两头坐断中道不安宾中主主中宾言端语端犹未是诸人衣钵下事何故曙色未分人尽望及乎天晓也寻常。

　　示众佛不见身知是佛若实有知别无佛智者能知罪性空坦然不怖于生死罪性既空唤甚么作生死者里转得身吐得气一双孤雁扑地高飞其或未然蓦拈拄杖云你有拄杖子我与你拄杖子你无拄杖子我夺却你底拄杖子你有拄杖子我与你拄杖子增一些不得你无拄杖子我夺却你底拄杖子减一些不得增不得减不得即且止唤甚么作拄杖子卓一卓云撑天拄地凭收放杀活纵横得自由。

　　示众举古德云我有一只箭曾经九磨炼射时遍十方落处无人见风穴和尚云我有一只箭未尝经磨炼射不遍十方要且无人见师云二大老虽善潜踪遁迹未免徐六担板龙渊即不然我有一只箭何须经磨炼早已遍十方锋铓许谁见。

　　病目示众举如意尊者常好打睡世尊呵云咄咄何为睡螺蛳蚌蛤类一睡一千年不闻佛名字如意七昼夜目不交睫两眼失明世尊授他金刚照明三昧乃观三千大千世界如掌中庵摩罗果师云如意将一双金弹换得两只泥丸殊不知被者老子热谩到处大惊小怪山僧病目二七余日昼夜打睡固无金刚照明三昧可得昨夜三更憨憨熟睡起来打个喷嚏两眼如常要且三千大千世界毫不增减遂召众云且道山僧见处是如意见处是还有缁素得出底么良久云福城纸贵一状领过。

　　小参

　　结冬小参诸方结制事事丰饶罗汉开炉件件不足虽然却也有个好处岂不见风穴和尚道若立一尘家国兴盛野老颦蹙不立一尘家国丧亡野老安帖于此荐得可谓富不有余贫无不足今此一众且非晚进初机俱是久参宿学人人抱风云之志个个蕴特达之怀可以继祖追宗亦可挽今复古山僧恁么告报早是抱赃叫屈取辱宗乘更有一事不敢道破且道是甚么事良久云黄溪纸贵一状领过。

　　对灵小参生为死之本死为生之基生死本同轮如环转不息蓦拈拄杖云生死且止且道颛封居士令先君即今在甚么处复举起云看看即今在山僧拄杖头上现最胜身说最胜法显示诸人了也还见么掷下云人面不知何处去青山依旧白云中。

　　小参结夏今朝七日已过脚跟下事又如何倘得摸着娘生鼻好向人前唱哩啰所以参学之士打头须遇本色人若不遇本色人秪成个掠虚汉诸仁者要识掠虚汉么便是未得谓得未证谓证妆点胸襟妄执己见不知好恶不近上流更逞我山到处取胜此辈名为真可怜愍者是也若是本色人参须实参悟须实悟始可口吞佛祖眼盖乾坤过桥拆桥得路塞路寻常拈机示境如太阿锋能伤众物而太阿不被物触不见洞山初参云门门云近离甚处山云查渡门云夏在甚处山云湖南报慈门云几时离彼山云八月二十五门云放汝三顿棒山不肯黎明上方丈云昨蒙和尚赐棒不知有过无过门云饭袋子江西湖南便与么去山于言下大悟云门可谓善秉太阿之锋洞山瞥尔悟去未免平地吃交若知洞山平地吃交处便知云门为人处若知云门为人处便与三世诸佛把手共行历代祖师同一鼻孔其或泾渭不分更听一颂上门上户别无求只为心头事未休及至云门三顿棒始知叶落海天秋。

　　除夜小参年尽月穷日周时毕未审诸人参学事毕也未毕未毕且置唤甚么作参学事莫是入一丛林出一保社向禅床上老秃口边觅些涎唾为参学事么莫是者边经冬那边过夏学得机锋转语快便为参学事么莫是游山玩水啸月吟风推敲尖新诗句点缀四六文章为参学事么莫是结个茆庵住个岩穴守系驴橛如魂不散底死人为参学事么若恁么参学别离乡井割爱辞亲有何所益山僧乍住此间承诸道流同心合德共守寂寞真可谓出尘上士豪杰丈夫但在己躬下事应须猛着精彩彻底掀翻千了百当始不枉参学一回即今腊月三十日也是汝诸人如何合杀爆竹声高知腊去梅花枝上见春来。

　　小参一为无量无量为一此个门中无固无必既不容默照邪禅乌用吟诗作偈紧紧抱住话头念念欲明祖意一期豆爆冷灰始证第一义谛二时板响过堂尽是神通游戏钵盂跳上三十三天触犯帝释瞌睡震动三界二十五有处处离宫失位劳他杖头麈尾百计千方调治虽得各归宝所未免递相钝置蓦竖拂子召众云还有不被钝置者么遂喝一喝掷下拂子。

　　小参顶门一着贵在力参所以学道如钻火逢烟切莫休直待金星现归家始到头果若恁么一回则昨夜非非想天几人退位今朝宁城府堂上排衙一点也瞒他不得设使记问无根猎人涎唾冷地被人拶着未免胡说乱说秪如此间一坐具地乃布袋和尚遗踪楼台殿阁厨库三门竹木田园各成局段界置甚是分明因甚人人到此排身不入还会么打面还他州土麦唱歌须是帝乡人。

　　林老和尚小祥拈香者位尊慈毒心太甚一生气压诸方并无一人可意爱从痛处针锥惯向冷地着楔任是俏鹘俊鹰俱被一网收拾将谓独脱自由又谁知今日被不肖之子牵扯一上且道知恩报恩一句如何举扬香爇一炉茶斟三奠。

　　小参法不孤起仗境方生道不虚行遇缘即应且作么生说个应底道理若有心应不可以智知不可以识识若无心应善能分别诸法相于第一义而不动者里透得一机拨得一窍便可高揖释迦不拜弥勒其或缚情缠识山僧却有个现成句子非惟截断天下人舌头且要诸人向后各有生涯且道是甚么句久立众慈伏惟珍重。

　　大士成道日小参年来无事不精神坐爱长汀把要津戴角擎头须按过横拈竖抹一枝藤洞明向上因缘处处纵横自在虚堂静生无非本地风光闹市横身尽是当人面目到者里何须峨眉老子三度华亭达磨大师九年面壁寻声救苦当面颟顸蛤蜊现身小家伎俩须知师姑原是女人做嫂嫂毕竟大哥妻正当恁么时且独脱一句作么生道竖拂子云手执夜明符几个知天晓。

　　干侍者荐严请小参木有本水有源劬劳万德养育千恩心耿耿以怀风木念拳拳而报双亲推干就湿乳哺辛勤粉骨碎身难酬罔极此则干子报亲之诚也又因先妹昔年英烈节行无双虽然视死如归究竟难忘手足兹者节届中元效目连救母之方请山僧举扬斯旨不见道一尘飞而翳天一芥堕而覆地尘尘尽是当人面刹刹无非自己身到者里不惟双亲手足尽入玄门直饶多生父母历劫亲缘远近亡灵俱超极乐且道不涉功勋一句又作么生竖拂云百年三万六千朝返覆元来是者汉。

　　除夕小参病骨难堪话祖机终朝伏枕懒如泥诸公何必循常例但顾娘生铁面皮且此一众尽是他乡之子父母不供甘旨六亲固以弃离如不以本分直截提持则今夕摆茶筵交欢知识明日游山水羁绊情缘有乖道体耻它上流蓦拈拄杖云龙渊不是闲相识白棒临头悔是迟。

　　晚参

　　晚参此事譬如人之出外数年心思归家即收拾行囊将归忽遇里人为云汝家中桑田已变沧海人境尽已迁更其人胸中甚是疑忽不安即紧峭草鞋五里一村十里一铺转弯抹角渐渐将近抬头一望不觉到家父母妻子团圞一笑顿释前疑衲僧家得到这个田地回观向来境况依旧青山水绿毫无异昔则脚跟到处再不被人惑乱矣忽有个汉出来将山僧震威一喝云和尚休要说梦山僧但与劈头一棒云不入虎穴焉得虎子。

　　晚参举古人道他人住处我不住他人行处我不行不是与人难共住大都缁素要分明古人恁么道失却一只眼罗汉即不然住则与人同住行则与人同行既同住又同行拈拄杖云何处不分明秪如同生同死一句又作么生道掷下云打刀须是邠州铁。

　　晚参举五祖竖拳云若唤作拳头一似不曾行脚若不唤作拳头对面相瞒除此之外也少一拳不得师云五祖道即太煞道要且只是泥里洗土块罗汉则不然今晚也出一只手是汝诸人只是不得随语生解遂竖拳云这个但唤作拳头瞎汉参堂去。

　　灯节晚参东风初解冻柳眼乍舒眉冷地灯花爆清光彻四维处处捶锣打鼓家家社舞村歌不用闻声悟道何须见色明心红尘闹市眼盖乾坤坐断情尘意想天上天下唯吾独尊独尊则不无因甚观世音菩萨将钱买糊饼放下手却是馒头惯从五凤楼前过手握金鞭贺太平。

　　晚参举赵州云此事如明珠在掌胡来胡现汉来汉现老僧拈一茎草作丈六金身用将丈六金身作一茎草用何故烦恼即佛佛即烦恼师云赵州老汉脱空不少岳林即不然蓦拈拄杖云山僧拈拄杖只作拄杖用更说甚么丈六金身一茎草烦恼即佛佛即烦恼遂卓一卓云参退吃茶去。

　　晚参举僧参翠岩值岩不在遂看主事事云参见和尚也未僧云未事指狗子云上人要见和尚但礼拜者狗子僧无语岩归闻云作么生免得与么无语大慧和尚云我若作者僧但礼狗子一拜师云大小大慧只具一只眼岳林若作者僧但礼主事一拜。

　　中夏晚参面赤不如语直语直不如面赤薰风自南来殿阁生微凉因甚山门前金刚头上汗出道得也是徐六担板道不得也是徐六担板蓦拈拄杖云你这一队徐六担板众竞喝师掷下云了。

　　法语

　　贻汉关首座

　　忆昔老僧初居禹航广化子从天童来一见已知其为克家真子矣彼时虽未明露秋光早已暗藏春色吾眼不错也不意先师移锡栖真老僧充第二座子二番来虽未经狞拳辣掌其再参之缘不异百丈侍马祖故钵袋子益知可托吾眼不错也迨老僧开法罗汉门风初辟子从磬山来三入吾室因而拳踢相应转身有路遂烦堂司信知将来必起吾宗恰值老僧四句上堂亲付衣拂知吾眼之不错也时老僧赴崇川慈济举子为第一座激扬个事标表人天机用不在古德之下后因先师主天童命吾同往从此西秦东鲁客秋子遣专使到芙蓉发书并读白云开堂之语知子为吾烧香始知老僧验人之眼若是之不错也今夏杖过淳溪子卸白云院事退守昙华冷眼别吾十年机用另有一番生色昔慈明含耻忍垢放浪荆楚与子昙华舍中炙灯扫地换水添香可称一彩两赛遂述从前相见因缘随书先师所付手卷之后将来可作人天眼目但老僧有一吃紧事未免当面道破汉首座汉首座一不做二不休。

　　示释鉴吼副寺

　　世尊拈花迦叶微笑乃云吾有正法眼藏涅槃妙心付嘱与汝传化将来毋令断绝自后一人传虚万人传实以至西天四七唐土二三个个口吞佛祖人人眼盖乾坤初祖达磨应纤而来冷坐少林九年面壁神光大师立雪齐腰犹是轻心求无上道及至断臂安心始能当下知归看他古德如斯愤发掉其源头到手撩起便行一言一行自是出人头地非泛泛者可同日而语也吼副寺孤踪独立纤面端庄冬夏麻衣逆顺自适始于岳林曾充此职狞拳辣掌互换针锋彼时钵袋子虽未觌面分付信知将来介立一方利己利人之心刻刻在念今既荷百二十斤担子固时时在肩更宜水边林下晦迹韬光万仞峰头呵佛骂祖庶不负从前行脚割爱辞亲他日龙天推出大座当轩咳嗽掉臂无非祖师西来意也山僧更有一转语切不可丢在无事甲里还委悉么佛法无多子久长难得人。

　　问答

　　僧问四十九年后则不问四十九年前事如何师云雪山夜夜寒僧拟议师云还记得话头么进云不因师举几乎忘却师打云且莫诈明头。

　　僧问两头不着毕竟在甚么处师打云这里容你不得僧喝师云圣僧笑你。

　　僧问前涂未去如何是到家消息师打云莫妄想僧喝师云客作汉乱喝作么。

　　僧问胸中放不下且道如何得消殒去师伸手云将你放不下的与我看僧罔措师便掌。

　　僧问如何是觌面事师云鼻孔大头垂。

　　僧问未离兜率已降皇宫未出母胎度人已毕此意如何师云不是苦心人不知进云为复神通妙用法尔如然师云天上天下唯我独尊僧云金鸡啄破璃琉壳玉兔挨开碧海门师云非公境界僧云秪如弥勒真弥勒分身千百亿时时示时人时人自不识且道弥勒在甚么处师涌身云道甚么僧云可谓头头垂示处仔细好生观师云闲言语。

　　僧问大开炉韝即不问转凡成圣事如何师云红炉爆出铁乌龟僧拟议师便掌。

　　师泥壁次僧问和尚自泥壁师云我若不泥谁为我泥进云某甲则不然师云你见归宗泥壁底话么进云见师云犹欠伶俐在。

　　九一居士问德山托钵意旨如何师云秦时　轹钻头尖士云岩头密启其意又作么生师云古今榜样士云因甚只得三年活师云铁壁银山又一重士云今日捉败者老贼师云那里是你捉败处士无语师便打。

　　僧问人从桥上过桥流水不流意旨如何师云一任　跳进云毕竟如何师云赚杀阇黎。

　　问尽大地是沙门一只眼意旨如何师竖拳云者个唤作拳头进云毕竟如何师展手云五个指头四个了进云学人不会师连掌云怎怪得山僧。

　　普请次偶见一蜈蚣众讶之师云道得即不踏杀道不得即踏杀众无语师便踏杀一僧云阿弥陀佛师复踏云犹有者个在僧拟议师连踏云与你一个剿绝。

　　僧参师云甚处来僧云江西师拈竹篦云江西还有者个么僧云和尚莫惑乱人好师高声云者瞎汉话头也不识僧茫然师打云脱空妄语汉。

　　师问一僧黄叶飘飘高驾何来僧云五台师云上座腰包时文殊向你道甚么僧拟议师云你不从五台来僧云不敢欺瞒和尚师云文殊向你道甚么僧进前问讯师云文殊来也僧罔措师打云念汝远来。

　　僧问不是心不是佛不是物是个甚么师搊住云不是心不是佛不是物速道速道僧罔措师掌云者念言语汉。

　　僧参师问那里来僧云龙池师云还见龙么僧无语师打云当面错过狮峰吼别云阇黎来时不易。

　　僧乞进堂师云高挂钵囊且止且道圣僧年多少道得恰好许你进堂僧云礼拜和尚师云未在更道僧罔措师云圣僧脚跟尚摸不着进堂作甚么僧仍罔措师云且向别处安排。

　　问文殊与维摩对谭何事师云六耳不同谋。

　　室中勘辨

　　师问鹫侍者牛过窗棂因甚尾巴过不得者云无毛鹞子扑天飞师云恁么道又怎得者云且喜老汉领话师颔之又问一喝不作一喝用你作甚么用者拟议师便掌者大笑而出。

　　师问喻维那正法眼破砂盆意旨如何那云爷有娘有不如自有师云幸我没有那拍膝而出师然之。

　　师问天目书记一九与二九相见不出手寻常将甚么拈椎竖拂记竖拳师云着忙做甚么进云得出手时须出手师云是何言语进云话头也不识师云山僧住持事繁记便喝师便休。

　　师问端维那向在那里那云金粟师云金鸡解衔一粒粟供养十方罗汉僧你还将得粟来么进云道甚么师云耳聋作么进云话头也不识师云自领出去那拟议师便打。

　　师问默侍者人人有个生缘你底生缘在甚么处者云黄连出在蜀中师云意旨如何者云地头货也不识师掌云且道赏你罚你进云从来不受人涂污师云不识好恶者便礼拜。

　　师问起刚侍者父母未生前道一句看者云拆东篱补西壁师竖拳云者个将甚么补进云好与和尚一掌师引颈进云败将不斩师云是你败是我败进云再犯不容师便打。

　　师问逊庵书记鱼行水浊鸟飞毛落亮座主一入西山因甚杳无消息记云尝忆江南三月里鹧鸪啼处百花香师颔之一日又问云心不是佛智不是道意旨如何记云适才礼拜和尚了也师云莫向者里躲根进云和尚作躲根会那师云你作甚么会记便喝师休去又一日问云既是赤体条条将甚么重振家风记竖拳师云正要你出只手记礼拜。

　　师一日室中举南泉钦山归宗见虎话问雪厂书记云你道毕竟那个是记云小出大遇师云未在更道记便打侍者一掌师呵呵大笑记拂袖便出。

　　释鉴副寺参师问云发足何来鉴云龙池师云龙池风范何似此间鉴提起坐具云某甲坐具只得与么长师云也来这里乱做鉴云和尚幸是大人师休去一日众参次师云埋兵调战则不问便请单枪直入众退师复顾鉴云埋兵调战则不问便请单枪直入你又作么生鉴以坐具蓦头便摵师云者黄面浙子又来这里乱做鉴便礼拜又一日侍次师举僧问一尊宿拈太白峰塞却师口时如何宿无语师问鉴云拈太白峰塞却狮子口时如何鉴云有烦和尚道用师颔之。

　　师问静维那欲行千里一步为初如何是最初一步那云看脚下师云放汝三十棒那云也不消得师便打又一日到禅堂拈起竹篦云维那你向这里道一句看那云头上安头师云马祖多少盐酱被汝打翻了也那云草贼大败师便归方丈狮峰吼着云将错就错。

　　师问源知藏你那里来藏云新庄来师云近日闻你被贼偷了藏云贼已捉住也师云在甚么处藏与傍僧一掌云放过即不可师云这宜兴蛮子藏拂袖便出又一日问弘扬临济宗须是过量人始得如何是过量人藏云眼亲手辨师云驱耕夺食时如何藏云不犯锋铓师然之。

　　师问破峰知客尽力道不得的句如何道峰云合取狗口师云学来的峰云某甲终不敢自谩师云何不更道峰云苍天苍天一日又问云一口气不来向甚么处安身立命峰云大铁围山小铁围山师云四山相逼时如何峰便喝师云你喝大铁围山小铁围山峰复喝师打之峰一日在磨房内牵面次师在磨房前过峰喝牛一声师闻之问云喝牛喝马峰云只要和尚知音师云老僧在你脚底又作么生峰打牛云这畜生连累我师大笑而去狮峰吼着云先师何不与本分草料。

　　岷岳知客再参次师问钱塘江难渡上座如何得到这里岳云竹密不妨流水过山高岂碍白云飞师便打又入室次师问家里人说家里话如何是家里话岳云某甲不是客作汉师喜之。

　　围炉次因火爆烧衣师问一愚知客适来火爆为何烧却你衣愚云夜梦不祥师便掌愚云应破大吉师连掌打出狮峰吼云这僧失处天下人固是不知惜乎先师令行一半虽然养子之缘。

　　师因文耀副寺呈牧牛颂师把住云颂即且止牛在甚么处耀便礼拜师蓦头一踏耀起身作舞而出师云又恁么去也狮峰吼着云何不唤回痛与一顿。

　　师一日唤翠峰侍者者应诺师云与我取镜子来峰以手作圆相跪呈师掌云听事不真唤钟作瓮峰起身云赚杀天下人师呵呵狮峰吼别云将谓我孤负汝。

　　师拈木如意问履侍者唤作甚么者云柏树根师云头上安头者云和尚唤作甚么师云柏树根者云头上安头师云驴前马后汉狮峰代云当时但礼三拜师因忠侍者呈颂次师云这是明窗净几边事文彩未彰已前道一句看进云舌头不出口师云犹是文彩已彰的事进云和尚莫瞒人好师云这瞎汉作恁么语话者拟议师云钝置杀人。

　　师问师则侍者一喝不作一喝用你作什么用者云宁可截舌不犯国讳师便喝者掩耳而出师颔之。

　　师因数僧辞师问诸上座往那里去一僧云普陀师云近日大士不在普陀进云在那里师云在上座鼻孔里进云错师云抛却甜桃树沿山摘醋梨僧茫然师云钝置煞人。

　　二僧参师问二上座从甚处来一僧云龙门来师云几时到彼进云五月师云禹门三汲浪有几多具头角者僧罔措师云后面个师僧秪对看僧亦茫然师云同坑无异土。

　　师问沈居士大家团圞头共说无生话如何是无生话士云有口难言师云为甚有口难言士无语师捋士须云莫被这些碍却。

　　师经行抚一僧背僧回首师伸手云乞我一文钱僧喝师云我要一文钱乱喝作么僧礼拜师云者个也当不得进云作么当得师便掌又抚一僧背僧回首师云是甚么进云正要和尚疑着师云疑个甚么僧喝师便掌又抚一僧背僧回首师云是甚么僧亦云是甚么师亦掌。

　　师问侍者万法归一即不问如何是一归何处者云野菜连根煮师云者是山家底事毕竟一归何处进云春来满院香师云学语之流。

　　师问僧从甚么处来僧云灵隐师云闻飞来峰近日又飞去是否僧茫然师便打狮峰吼云这僧既亲从灵隐来因甚不委其中事且道过在甚么处。

　　师问来之居士你在家做甚么士云训蒙九一居士云张居士久留心底师云孔子道吾道一以贯之如何是一士无语师指九一居士云你替他下涅盘堂始得士罔措师微笑。

　　二僧参师云那里来一僧云普陀师云曾见观音大士么僧云见师云是何面目僧云与和尚一般师拈拄杖云者个聻僧无语师云脱空妄语汉狮峰吼代僧云再道恐不及。

　　僧参师问那里来僧云广润师云广润与此间风景如何进云不别师云又到者里作么进云借路经过师便打进云某甲通身是病乞师一接师复打。

　　自闲觉禅师语录卷第四(终)
嘉兴大藏经　自闲觉禅师语录


　　自闲觉禅师语录卷第五

　　住荆溪芙蓉寺嗣法门人　住古尧乾明寺嗣法门人洪暹　编

　　拈古颂古

　　举世尊因自恣日文殊三处过夏迦叶欲白椎摈出才拈推乃见百千万亿文殊迦叶尽其神力椎不能举世尊遂问迦叶汝拟摈那个文殊迦叶无对。

　　拈云文殊三处移场过夏固是不遵律仪迦叶拟欲白椎摈出不妨法令森严惜乎举而不行累他世尊大师入泥入水芙蓉若作迦叶待云汝欲摈那个文殊但掷下椎云罪不重科虽然秪如百千万亿文殊毕竟那个是真底。

　　颂曰三处移场太放痴白椎摈出令无私当时若据今时令百万文殊只一椎。

　　举赵州到临济洗脚次济便问如何是祖师西来意州曰恰值山僧洗脚济近前作听势州曰会则便会啖啄作么济便归方丈州曰三十年行脚今日错为人下注脚。

　　拈云这两个汉大似普州人罗汉若见便与一坑埋却何故鹬蚌相持俱落渔人之手。

　　颂曰尖头屋遇鬼头风一阵西来一阵东开得眼来天大晓残花零落满溪红。

　　举兴化上堂云若是作家战将便请单刀直入更莫如何若何有旻德长老出礼拜起便喝化亦喝德又喝化亦喝德礼拜归众化云适来若是别人三十棒一棒也较不得何故为他旻德会一喝不作一喝用。

　　拈云旻德按剑上来兴化亚枪相待然虽韬略俱全不免如何若何秪如兴化道适来若是别人三十棒一棒也较不得为他旻德会一喝不作一喝又作么生良久云铁蛇横古路一马生三寅。

　　颂曰八阵图圆勿拟猜冲云攫雾应时来功标不独凌霄阁别有威名壑众才。

　　举百丈一日问黄檗甚处去来檗云大雄山下采菌子来丈云还见大虫么檗便作虎声丈拈斧作斫势檗即打丈一掌丈吟吟而笑便归上堂曰大雄山下有一大虫汝等诸人也须好看百丈老汉今日亲遭一口。

　　拈云猛虎口中夺食饥鹰爪下分兔则且止汝等还见百丈老汉么蓦拈拄杖一时打散。

　　颂曰蓦然撞着南山虎磕落双牙和血吞归去不堪明示众双眉愁断雨昏昏。

　　举百丈再参因缘谓黄檗曰佛法不是小事我当时被马大师一喝直得三日耳聋黄檗不觉吐舌。

　　拈云一盲引众盲。

　　颂曰利刃有蜜不须舐蛊毒之家水莫尝黄檗只因贪一滴儿孙遗害祸非常。

　　举金峰因僧侍次谓曰举一则因缘汝第一不得乱会曰请和尚举峰竖拂子僧作听势峰云知道阇黎乱会僧以目视东西峰云雪上更加霜。

　　拈云金峰面赤不如语直这僧语直不如面赤每人合吃三十拄杖罗汉亦有一则因缘只是不合举似遂低声云逢人但恁么举。

　　颂曰逢人岂是闲开口一句明明绝正偏赚煞这僧乘快便依然错会老婆禅。

　　举北阑因湖塘长老问师兄曾描得先师真么阑便擘胸示之塘便礼拜阑止云莫错莫错塘曰某甲不礼师兄阑曰你礼先师么塘曰是阑曰何曾错。

　　拈云北阑描得师真逢人即便拈出湖塘虽解瞻礼究竟觌面不识顾左右云若人检点得出许你具衲僧眼。

　　颂曰师真描得十分全才遇同参展向前彼此只因忘顾鉴岂知此话未能圆。

　　举赵州到一庵主处问有么有么主竖起拳头州曰水浅不是泊船处便行又到一庵主处问有么有么主亦竖拳头州曰能纵能夺能杀能活便礼拜。

　　拈云前庵主也竖拳后庵主也竖拳因甚赵州肯一不肯一试道看良久云猫。

　　颂曰无须锁子两头摇觌面轻酬价不高无限落花流水去赚他明月烂梅梢。

　　举临济在黄檗锄地次见黄檗来拄钁而立檗曰这汉困那济曰钁也未举困个甚么檗便打济接住棒一送送倒檗呼维那扶起我来维那扶起曰和尚争容得这风颠汉无礼檗才起便打维那济钁地曰诸方火葬我这里活埋。

　　拈云看他父子狭路相逢各各转身有路大似龙象蹴踏非驴所堪秪如维那吃掌又作么生下坡不走快便难逢。

　　颂曰百战场中舞纛旗将军令下疾如飞狼烟起处三军震海岳昏时人尽迷。

　　举乾峰因僧问十方婆伽梵一路涅槃门未审路头在甚么处峰以拄杖划一划后僧举似云门门拈起扇子云扇子　跳上三十三天筑着帝释鼻孔东海鲤鱼打一棒雨似倾盆。

　　拈云字经三写乌焉成马云门乾峰可知礼也。

　　颂曰柏盲只解依人觅不解乾峰错指呈不得云门亲注破依然只认定盘星。

　　昔有一婆供养一庵主经二十余年尝令一二八女子送饭给侍一日令女子抱定云正当与么时如何庵主云枯木倚寒岩三春无暖气女归举似婆婆云我二十年只供养得个俗汉遂趁出放火烧却庵。

　　拈云老婆满园春色收拾固难者僧担板死灰坐断不易然则检点将来合各与二十拄杖更有二十棒且听别裁秪如道正恁么来时如何聻夜半碧桃贪结子令人错恨五更风。

　　颂曰闺阁深深恨莫穷春情一片少人通可怜密密相思处尽在停针不语中。

　　韩文公参大颠问师春秋多少师提起数珠曰会么公曰不会师曰昼夜一百八公不悟遂回次日再来至门首见首座举前话问意旨如何座扣齿三下及见师理前话师亦扣齿三下公曰原来佛法无两般师曰是何道理公曰适来问首座亦如是师乃召首座是汝如是对否座曰是师即打趁出院。

　　拈云诸方有般瞎汉只管道大颠权柄在手首座有理难伸恁么说话驴年未瞥在莫道撞着露柱瞎汉纵饶牙如剑树口似血盆底到来芙蓉门下直须吃棒了出院。

　　颂曰掌握兵机定四维边疆忽报几重围将军幸有安邦策只见锋前展战旗。

　　洛浦久为临济侍者一日辞济济云何处去浦云南方去济以拄杖划一划云过得者里便去浦便喝济便打浦装俶便去济上堂云临济门下有个赤梢鲤鱼摇头摆尾向南方去也不知向谁家齑瓮里淹杀浦游历罢直往夹山卓庵经年不访夹山山修书令僧驰往浦接得便坐却再展手索僧无对浦便打云归去举似和尚僧回举似山山云这僧若开书三日内必来若不开书斯人救不得也浦果三日后至见山不礼拜乃当面叉手而立山云鸡栖凤巢非其同类出去浦云自远趋风请师一接山云目前无阇黎此间无老僧浦便喝山云住住且莫草草匆匆云月是同溪山各异截断天下人舌头即不无阇黎争教无舌人解语师伫思山便打因兹服膺。

　　拈云洛浦将得临济金弹子换得夹山泥弹子只是好笑且道笑个甚么不见道悔不慎初。

　　颂曰抛却甜桃咬醋梨几番彻困为提撕碧岩露袒锋前日正是滹沱吃棒时。

　　一亩之地三蛇九鼠。

　　诸毒共聚恶又园四海声传丧胆魂莫怪老僧全意气拈来活煮破沙盆。

　　虎项下金铃阿谁解得。

　　据坐当轩气势雄沙场战将早降风须知不假纤毫力日日骑归兜率宫。

　　鱼以水为命因甚死在水里。

　　跃浪金鳞颇俊哉禹门三汲鼓风雷全身只在重渊里赚煞严陵坐钓台。

　　联芳偈

　　慈朗超鹫

恶龙头上重生角殃及大唐祸不轻此去南禅提正令生机活路任横行

　　汉关超喻

吒沙毒种产吒沙鹘眼龙睛嘴老鸦一派曹源流到汝大唐遍地是昙华

　　天目超智

虎生便有食牛气青出于蓝色更高子在吾门今古上英风曾不减毫毛

　　起纲超宗

顶门卓竖摩醯眼三会三登迈雪峰德合乾坤弘祖道超宗异目起纲宗

　　荆门湛　

西江吸尽珠光出法界因缘不等闲此去好将吾道振管教一镞破三关

　　佛音祖默

西河狮子尾吒沙惯向人前弄爪牙选佛场中哮吼去江南江北起吾家

　　庚山弘秀

崇阁楼中子共居三呼三应话无虚临机一句超方外万派声归海上除

　　逊庵等玉

白拂拈来付俊英全机坐断圣凡情摩醯手眼挥寰宇正令提持振祖声

　　一融师用

一喝当阳振祖机烁迦罗眼不能窥吹起少林无孔笛六十九人把手归

　　雪厂岳慧

文彩全彰少室春山河面目一时新逢人伸出擎云手香饵钩头钓锦鳞

　　憨予洪暹

龙渊浪里锦鳞多其奈憨憨睡虎何一日爪牙轻露出从教平地起风波

　　南崖普闻

保社入来机契合罚钱出院绝商量江南江北声光远更解将身北斗藏

　　释鉴超吼

相见何须顾鉴咦眉分八字绝端倪手中黑漆乌藤杖会合风云好指迷

　　南鲁德颖

南山鳖鼻蛇咬杀玄沙虎才入龙渊易鳞甲狰狞两角撑寰宇

　　瑞初超祥

昙花瑞现劫初因大抵根▆▆得深虽有香风透尘世固宜培植护精神

　　开先超卓

睡虎憨憨未露牙足为吾室一当家卒然哮吼惊群兽太白新开一叶花

　　雪田道玉

一条拄杖成龙去堪向乾坤为雨霖好手手中呈好手红心心里中红心

　　岸生陶太史

拈花漏泄劫前机今古令人莫可窥独有越州陶太史山鸣谷应诺真归

　　米山超静

透尽云门一字关芙蓉门下许谁还室中推出杜田子一任禅和问米山

　　弘济超源

昨夜三更着贼偷眼亲手辨一场羞信知不犯锋铓去夺食驱耕得自由

　　师则超相

鸳湖脱白入芙蓉亲受钳锤气已通自是布毛机契合铁蛇惯引斗狞龙

　　雪松

心印印来已六载今朝始得汝亲提印文变化看时节会合风云事事宜

　　行实

　　师住慈济一晚两序同大众入方丈乞师述行实师云衲僧家去住如雁过长空月穿潭底物迹尚如是况山僧乎岂不见璨大师不留姓氏亮坐主直入西山只要诸子行到水穷山尽始知佛祖自受用处更要山僧钝置诸子作么众坚请师复云诸子念既殷勤但山僧行脚之事大段忘却唯举梗概以塞来意吾乃蜀之重庆合州人也父余姓字觉安母荀氏家世清贫淳朴自守先父中年无子祖母每自心忧常祷于家堂先是祖母预得一梦堂前炉中有金宝若碗大向祖母曰我今夜到你家来要你提挈我祖母喜诺觉而先母分娩矣方至岁半先母去世其推干就湿乳哺辛勤深得祖母之恩甫八岁随先父礼本邑马当山太空老师出家每诵佛经宛如夙习常问先父曰人人尽言参学未审参学甚事先父曰参学者听经做法师代佛扬化是也我云待我长大你领我去参学也做个法师先父闻而喜之遂送入乡校虽在馆数年终是参学念切至年十五罄身逃出又被寺僧挽回未几先父顺世时年十九矣茶毗敛骨后游华严山休夏冷竹坪甚蒙南宗老宿晨夕激发寻历讲肆至楞严二十五开士各呈圆通处遂效孙陀罗难陀观鼻端白久之殊无入处常静夜礼观音圣号虽不洞明经中奥旨而文字语言亦曾粗以研穷唯虑生无益于世死无闻于后欲走江南广其闻见遂茹淡三月刺血书行愿品一卷以酬父母养育之恩书讫即腰包礼峨嵋至富顺县值月明法师讲楞严经逗留月余遇一禅客曾参博山与之偕行至杭州是年二十六岁乃老和尚七旬也远近奔走未免脚跟欠稳及参老和尚于天童一见便问一人发真归源十方世界悉皆消殒和尚在此因甚太白峰高钵盂峰矮老和尚便打我云某甲礼拜和尚去也老和尚连打两棒虽当时不领此旨胸中顿觉轻快遂求进堂一晚问老和尚某参万法归一不知一归何处老和尚以扇子摇一摇云会么我云某愚钝再求和尚委曲开示老和尚云诸方有说破底禅你自参取去我遂礼拜被老和尚臂脊一踏不觉通身汗下次晚又上方丈问昨被和尚一踏至今如在万仞岩前还许学人栖泊也无老和尚便掌我懡　而退愈加疑闷彼时天童务作极重不是打破脚手便是伤寒重病去去来来不知几几因发三不出天童之誓一不悟道二病死三累死嗣后在堂两年不曾告假后因乡人全一师职什物寮本师居间住寮全一师见我独行独往肯做工夫要我同共其事正欲亲近本师遂移单进寮屡承全一师激发一日问本师某参禅不得力过在甚么处本师云莫妄想我云毕竟如何本师云锄头柄长斧头柄短转增迷闷日间在寮夜间进堂公事之余即趺坐体究或昏倦极时惟自鞭逼亦常以针刺股一夜进堂排遣蓦撞着露柱有省忽成一偈心佛众生三无差别撞破乾坤露柱饶舌便归寮放身打睡黎明上方丈云某昨夜随众经行忽得心佛众生三无差别特来呈似和尚曰如何是你心我便喝云如何是佛我云请和尚尊重待某礼拜老和尚便坐我拜起便行老和尚云昨日有人恁么地老僧打出去也我竟归寮时全一师云你今日因甚不吃粥我云吃过了也本师云好事大家知我云待我去打茶来是年二十八矣后与老和尚凡有扣激辄当机不让俄因事出山至天台挂锡华顶峰将半年闻和尚将至大沩复回天童老和尚见我便问你向在那里我云天台老和尚云你见智者大师么我向前礼拜云恭惟和尚起居多福后因本师出山随至武林适本师受禹杭广化请即过温州礼永嘉大师塔秋复回广化本师一日举国师三唤侍者话问我随云频呼小玉元无事秪要檀郎认得声本师颔之一日又举兴化打维那公案令我下语我云为人须为彻杀人须见血次日挝鼓上堂云吾居此以来将易三寒暑蓄得数虎儿小半可解乳且放两只行须用藏深坞直待力胜充方踞路猛阻擒纵杀活在临时隐显奔腾任意施遂唤二隐兄与吾向前各付衣拂是年三十有五矣解制回广化闭关未几本师遗偈勉云年来法道甚浇漓珍重吾徒善护持直待风云雷电合始堪为我直提撕由是火种刀耕年许本师移锡嘉禾东塔我往省觐补西堂本师一日堂中举箸云唤作箸子则触不唤作箸子则背我云请和尚吃粥本师云吃粥且止毕竟唤作甚么我云再犯不容本师云老僧失利我云也只得恁么本师休去将解制黄渡道俗请主罗汉因主人之诚遂应之由是瓣香拈出供养本师以酬十年深锥痛劄之恩尔来之事诸子尽知不欲繁举若论者一落索山僧自纳败阙亦因诸子不得已露布一上惟诸子个个青出于蓝是山僧之望也秪如山僧自二十四岁出蜀至今四十一岁中间受尽千辛万苦无非为此事不明故耳且道如何是此事起身云把手牵君行不得惟人自肯乃方亲众礼拜而退。

　　自闲觉禅师语录卷第五(终)
嘉兴大藏经　自闲觉禅师语录


　　自闲觉禅师语录卷第六

　　住荆溪芙蓉寺嗣法门人　住古尧乾明寺嗣法门人洪暹　编

　　书问

　　复埽庵谭司成

　　昔世尊以佛法付嘱宰官居士作吾门内外护者恐其波旬炽盛正法凋零所以历代王臣勇心墙堑尽力护持与我方外衲子同一鼻孔共一肝肠逆顺随缘纵横无碍正所谓打鼓弄琵琶还他一会家者语不虚也矧时逢末世正法垂秋所喜大护法愿力弘深誓同劫石处处秉吹毛剑令其野干潜踪魔宫自折直使佛日与尧天并朗国运与法运斯臻承谕龙渊院事但山野德微才浅恐负所举正值火云之际敢烦配林居士清白禅师棹过云间深知为法为藂林一片热肠孜孜切切谊不敢却因而翻然惟冀不忘灵山记莂终始一如则自利利他之心已在地上菩萨未盟之先也临楮不胜翘企。

　　　　　又

　　法道垂秋狐踪遍地皆因师资混滥主法不严所以处处被人指目古人深山穷谷折脚铛煨遇着个中人渐成丛席或激或扬无非本分一着龙渊乃禾中大刹诚非山野承荷已与配林清白细细披陈既而回避无门犹望大护法洗清佛日斩断葛藤使四来禅子高挂钵囊庶不负此回聚首且大护法久为吾宗内外护似不必山野多嘱。

　　上径山费老和尚

　　秋初云间拜别猊座竟抵禾城八月念六始入龙渊但十年戎马之场只乘萧萧墙壁且喜檀护欣崇诸山乐助此种机会皆赖和尚光庇入院来每承埽翁葵老不时赐顾　轹配林时刻谈心然而究竟二宗根原祖裔固为己事唯不审和尚起居为介耳觉己将从上祖纲及法门弊细尽底披陈禾中护法切嘱配林居士委曲调停至于严统实出和尚苦心佛祖龙天自然有眼且径山巍峨丈室一旦飘然在和尚孤云野鹤何天不飞未免法堂冷落衲子无依惟不吝慈悲再振凌霄峰顶又是重开诸祖面门矣觉本拟走候无奈初居破院诸务交逼特遣禅人代达临楮无任瞻依。

　　与曾城汪进士

　　曩者先师开法东塔栖真极承弘护贫衲始得把臂然鸳湖甬水月印波心总是一般风味曾与门下眉毛厮结无异福城聚首时耳客春先师示寂天童本拟躬候无奈宁城诸君子召住岳林谊不能却因而葛藤羁绊不果其行矧贵浙祖席固多但天童世谱为最凡在吾门内外护者著作中留一题目作将来眼不识门下有此兴否。

　　与岸生陶太史

　　荷香满院石磴深林野鹤孤云不时歌咏固我道人活计皆赖大护法覆庇始与白鹿峰为伍且无和尚不时呼行者高悬竹榻净扫松阶翘望门下入山抵掌虽无流觞曲水则断云绝壑足可发目前佳趣又何待静闻丹桂月听蛙声昨执事者自明州来深知护法为岳林墙堑真法门骨肉无任驰情。

　　复大梅法幢和尚启

　　法垂秋晚道赖人兴九鼎一丝千岐坐断恭惟法翁和上夙乘愿力赤手启沃于青宫奋夺锦标玉磬声传于金殿古今遐仰百世潜思信知密印宗猷须发堕地头陀寺古血溅梵天既腥风播寰宇之区机缘契乳峰之旨直得千丈崖前狞龙退步万人丛里夺取珠回恢戈甲于梅峰竖刹竿于琴案千秋佳话一日重新弟觉无奈钵悬三塔江隔钱塘未获把手峰头交肩月下兹幸禾中甬上时复针来线去黄花翠竹秋高风味一般碎玉零金珍藏什袭。

　　与扫庵谭司成二

　　别来屈指将百日矣想手中管城子精神如旧山野固宜走侯愧初居芙蓉百务交逼前有数行通候想曾道览但龙渊路当孔道衲子家乡兵丁不时上下所托亦须其人非寻常粥饭院子老护法备知其情不必山野叮嘱耳芙蓉抛荒久积苇长石田且喜吴令公与诸护法赤心弘卫不惟旧欠捐免即新征计亩完粮另有一翻起色铜官山云渡桥春深花乌咸集不知肯拨棹否。

　　春初有数行寄候入夏来未知起居何似想著作堂墨花烂熳愧山野未获分香光三昧也闻浪和尚已卸龙渊又承老护法隆重法门请我二兄主其院事令人不胜之喜不惟云水有其家乡即钟楼必生耳矣芙蓉少有就绪不知有此兴否不庄。

　　与南芝吴邑侯(讳一鲲)

　　半榻松风一天秋月时在钁头边与方来衲子火种刀耕折脚铛内滥煮清泉不敢云开辟祖庭不过为大护法及众檀护相招山野一种热肠耳但芙蓉十年无钟鼓之声香火窅绝虽今略有就绪皆赖大护法光庇稍得安身计也现年之课先施其半承格外垂青合山颂祝此功当与铜峰并茂诸所惟留神不既。

　　与静山杨殿元

　　客夏同岸生居士得沾清供承以本分事孜孜在念真肉身菩萨示现耳窃思从上大儒未有不与方外衲子作不请友如张无尽早受　莂而又发明于兜率黄鲁直屡有契证固始彻悟于晦堂第因缘各有时宜诚非造作但在事专念切愤发必行又何必打三打七管教冷灰豆爆也不知老维摩肯作如是观耶不备。

　　与岸生陶太史

　　客夏自老居士出山后日有生色山野细思丛林之兴自有时节鸟窠得白乐天而声光丕振大慧有张无尽则法席崇舒芙蓉虽庞公三到灰冷十年诸方闻而倒退山野一双白手承此千斤担子苟非老居士互相唱和共建法幢乌能如是之兴起也今冬结制说戒两期佛事虽不能与诸方相角但瓦砾之场内外雍肃渐复旧观耳宜邑诸护法不胜悬切山中两序亦不时念及不审老居士亦不忘山中人否明春拨冗入山又是二到因缘也不既。

　　与苍郊徐兵部(讳家麟)

　　顷者禾城一别屈指三易寒暑信知光阴易过人命逝速但世间之事俨如水上狂澜何时得息子云朝闻道夕死可矣此孔老真切之言抑老护法之所熟习似非山野挑水河头卖耳芙蓉虽十年无钟鼓之声犹有庞公旧迹三到亭势插云霄海内名公鲜有不留题于此者昔远公东林结高贤莲社只十八人亦海内巨儒至今处处称社者皆始于此也天童雪窦可称海内名蓝云栖瓶窑亦莲社龟鉴且喜老护法高居林下固当作一主盟使莲社重开宗猷益振凡在本分留心者自当近悦远来直与张无尽白乐天辈同一鼻孔也不审老护法以为何如不赘。

　　与伯咸孙礼部(讳荣旭)

　　春光入户秋月临流另有一番生色萍水相逢知心久别更增五内之结怀昔挂锡岳林承多方弘护梦入四明未常不与老护法把手入兜率宫耳闻活佛道场竟成乌有将来必有乘愿者互相兴起但时与世异较上古人心亦天渊矣惟老护法直与庞居士苏东坡辈作一头底不审尊意以为然否不悉。

　　与趾祥史司李(讳夏隆)

　　客秋得觐眉宇宛如夙契极拟屈驾龙渊谈心半饷偶事出意外不果此愿至今犹若有负山僧阅传灯知芙蓉乃太毓禅师道场目前承老护法相招正恰夙愿彼即符到奉行不意禾中绅衿孜孜切切欲山僧始终其事但沧桑易变日月蹉跎四大衰残终归磨灭自愧凉德誓必埋身铜官山顶目下龙渊结冬以了众志岁底芒鞋竹杖图卓三到亭中与老护法再畅生平不负此回奇偶诸惟留神不尽。

　　与及超史殿元(讳大成)

　　曩者先师主席天童皆赖大护法弘护使一坐具地不至寂寥不意先师去世诣当法昙兄守塔意外风波无端遗累幸老护法赤心片片先师灵塔遂得拮据竣局山野才卸岳林业债难逃又被嘉禾绅衿揪头不放因而肩荷龙渊丙申夏承令弟六居士光顾始倾积怀行旌甚促未及通函是年秋阳羡缁素请主芙蓉古刹乃唐太毓禅师道场庞公三到遗踪犹在但时丁未劫正法凋零幸老护法乘愿再来不惟天童不致冷落即他宗亦得振起也。

　　赞

　　观音大士

踞盘陀石然照世灯闻声救苦广度群懵满口名言虽不吐座前波浪涌千层

　　初祖

梁王殿上云不识少室峰前冷面壁莫教错过老胡机一段清光射虚誉

者老臊胡胸襟有甚奇特航海东来拟作震旦轨则才到梁王殿上未免一场败缺末后分皮分髓依然七花八裂咦宋云别后无相识震旦空留履一只

不近人情唯者汉廓然无圣对梁王直得渡江乘一苇波心点点露神光

　　普贤大士

净瓶甘露水花香趺坐眈眈白象王秪为度生悲愿重不知须发几多长

　　天童密老和尚

裂裂挈挈吒吒沙沙起临济中兴之道竖天童已坠之幢掉棒打翻白月佛祖胆碎心慌自此威名华夏震恶声赫赫播诸方

者僧口恶心慈杀人全不见血有时白日青天有时山崩地裂任是佛祖到来管取忘锋结舌谁云临济中兴说甚再来黄檗咄铜棺消息少人知不肖儿孙重着楔

　　自赞

　　慈朗鹫首座请

骂人骂得彻骨打人打得彻髓不避诸方捡责一味打骂到底最初有个普州人也是这般面觜

　　天目智首座请

横吹无孔笛倒提毡拍板一向胆大心粗惯会杀佛杀祖者等川藞苴描画他怎底云间好个雪狮儿牙爪浑身任哮吼

　　法海宗首座请

眼如盲口如哑问禅道劈头打知心独有宗首座起家不亚天童下

　　法界　首座请

爱说脱空话懒打葛藤禅手中白拂子抄先着着先任是铜头铁额汉到兹孰敢近伊前只有荆门　首座时与月明帘下打秋千

　　狮峰吼长老请

骑贼马夺贼枪是个汉伎俩杀佛祖灭正法乃阿师行履道他续佛慧命浑无些子慈悲道他起死回生固有全机大用吼长老吼长老若遇这等种草切忌轻轻放过

　　一融用西堂请

性急似箭胆大如斗驱耕夺食白拂在手祖佛从教尽皱眉胸中憎爱了无有

　　憨予暹长老请

准大心无毒未必心头似口头杀人不用刀触着命根从此断嫌佛不肯做长汀江上等人闹处惯入头龙渊窟中把钓这等没规绳的村僧憨予长老描他怎底佳作人可知礼

　　南鲁颖维那请

个汉面皮如橘终日忙忙碌碌有时粗似泰山有时细如毫末微细处佛祖难知粗糙时鬼神莫测若问这厮有甚伎俩南维那直将龙渊室中吃过吾底狞拳辣掌好与蓦面拈出

　　逊庵玉西堂请

画像画身写身写真描真描人体人体神神人真身不立主宾任尔持去遍界生春

　　雪厂慧西堂请

轰霹雳机宁容凑泊灿电光眼且过一边至于河阳新妇子木塔老婆禅固是匙挑不上者老秃既恁么担板甬上雪西堂如何契合不见道狮子窟中狮子栴檀林内栴檀

　　佛音默西堂请

闹处好入头赢得一双白手静里喜退步惯开两片皮无论凡来圣来白棒觌体提持就中不能委悉问取佛音厮儿

　　岸帆际侍者请

兔角杖横拈倒用未护其短龟毛拂倒用横拈宁露其长冷眼笑人人自笑贼心防贼贼难防岸侍者岸侍者宁剜与么肉莫成与么疮咄

　　斐侍者请

看你骨底骨董逢人蓦面便欺手中一条拄杖惯自入水入泥珍重曙裴侍者莫学这等行为必须悬之高阁烧些黄熟香旃檀香沉水香熏黑他底面皮

　　禅人请

者川藞苴分座天童倔强无比胸中无甚奇特要与岳林布袋古佛联芳首尾硬将白拂当作任公竿要钓锦鳞于龙渊潭里似者般无佛性底阿师欲做临济儿孙太煞无耻

　　日林孙请

一双白手撑门户两眼寥寥烁太虚珍重吾孙休学样自家规格好铺舒

　　题阿罗汉

堪笑渠侬太煞呆不知立地等谁来到头只得空双手信有当年断舌才(枯木立禅)

不将三昧起颓宗铁钵高擎制毒龙引手白云天际外收来放去自从容(降龙展钵)

平怀一种固难亲直指分明向上因漏泄劫前消息子不知谁是个中人(默坐竖指)

　　题岳融禅道影

参透天童密祖禅却回阳羡日高眠清名虽不留僧史尚有临机一着先

　　慧愚禅师道影

慧花未放根蒂先抽蜀水大智若愚声光遍满吴山起琳宫于百草头边标卵塔无阴阳地上藏身处不留朕迹无面目大地全彰尚有一种真奇特不将名姓继联芳

　　湛六禅师道影

生缘西蜀泛三峡而遍历荆湘垂手娄东据衣珠而光吞吴月慧灯不昧智鉴常明一室跏趺千岐坐断年来自得真消息慧寿庵中高枕眠

　　佛事

　　苕溪挂钟板诸方旧例今古尝仪智鉴洞明十虚朗耀不令而令不严而严以此表帅人天以此光扬祖室当阳拈出觌面无私且应时及节一句作么生道击钟板云一朝权在手看取令行时。

　　法海挂钟板太音希声大巧若拙盖色骑声佛祖罔测今朝悬向堂中管教内外安帖且道功成名遂一句又作么生悬板云一句截流万机寝削。

　　岳林挂钟板敲空作向击木无声返本还源金声玉振聊将旧令新彰要使内外合准且道随时展演一句又作么生击一击云每日三时惊睡虎洪音圆彻透云端。

　　芙蓉挂钟板举椎云见不超色闻不越声未免徐六担板直须坐断两头始绝疏亲号令人天起家万世饶他三头六臂尽从这里起死回生且道以何为验遂击钟板一下。

　　为月庚知客火月庚今始现光明处处周若能明此意撺炬云不用外边求。

　　为与南上座火东家作驴西家作马堂堂大丈夫何处不潇洒所以道处处真处处真尘尘尽是本来人遂掷炬云试看火灭灰飞尽更与何处着眼睛喝一喝。

　　为鉴明典座火半生赞助丛林调和衲子慧命今朝风火相催两手抛下杓柄然虽脚底无私恐汝未能谛信撺炬云山僧助汝一把火管取处处无余剩。

　　为偶松上座火者上座一向舍己从人今日全身放下但恐未能脱洒更与指个端的撺火云烈焰光中休拟议天涯何处不风流。

　　为静航上座入塔捧骨云航上座莫迟疑从前行脚事今日了无余吾今为汝作证据直须受用自家底且归根一句作么生置骨云水流原在海月落不离天。

　　为一化禅人火大死之人得大活触处全机活泼泼大活之人须大死绝后再苏能有几所以道百尺竿头坐底人虽然得入未为真吾今更与分明指攃手从教烈焰行(化死去五日再活复死)。

　　为普照上座火师以火炬打圆相云云散长空一轮普照绝后光前高歌独调昔日玲珑岩畔今朝烈焰光中试看从前真面目乌睛一对火通红。

　　为妙明禅人火妙明上座始绝疏亲尘劳业海如汤消冰更有临行一句春回大地皆新恐汝未能谛当山僧助汝丙丁遂撺下炬。

　　为鲁新田头入塔耕般若田植菩提种赞助丛林赤心荷众今朝果满功圆亲证寂然不动牧歌闻野嶂樵笛听松风吾今为送深深处青山绿水杳何从。

　　为实机禅人火实际理地不受一尘生死海中却少者些子不得且道者些子如何委悉机前非的旨火里是真归。

　　为去瘴米头火瘴去心缘静圆明岂外求放下司春石志愿已圆周半生勤行苦行今朝撒手优游殷勤送汝一把火万里天涯一步收。

　　为南鲁颖维那火将谓你送我谁知我送你坐断两头关万壑松涛起推倒涅盘山全机应无对以火炬打圆相云罚钱出院绝商量传灯幸有儿孙继。

　　为也堂岳书记南鲁颖维那入塔左手托骨云者是明州岳右手托骨云此是福州颖岳从甬上来颖过仙霞岭亲吃龙渊拳亲到芙蓉顶先后撒手行同入空王定珍重二阇黎此处甚安隐便送入。

　　为道牧田头火以行为愿以道为牧道行未成风火相促放下从前诸妄想一身来去无拘束遂撺下火炬。

　　自闲觉禅师语录卷第六(终)
嘉兴大藏经　自闲觉禅师语录


　　自闲觉禅师语录卷第七

　　住荆溪芙蓉寺嗣法门人　住古尧乾明寺嗣法门人洪暹　编

　　诗偈

　　赠心苇徐侍御隐居(讳之垣)

昨别未几许霜风送好音宁知摩诘老踪迹入梅林竹户藤为幔芸窗薜作衾山回情更远水绕意偏深散坐溪头石间看云外岑沙铛声接笕樵子语连禽自得幽居兴浑忘故国吟尘居尘不染俗处俗无心结足谁为伴生平一素琴

　　送荆门书记还天台

忆彼石梁桥昔予曾独步别来十余年隐隐云生足飞瀑洒天花奔涛倾玉露万颗穷子珠一曲洗心路白鹿与黄猴声声啼古树往事谩追寻金乌趁玉兔子去秋山青秋花香正好秋夜月明时秋光浸新藻静坐冷添衣闲行休外讨事讫即归来莫待霜枯草投机一句亲针钵为君保

　　赠法幢和尚次韵

了却儒宗接济宗漏声听尽听参钟梦回密印亲承嘱定起头陀夙愿逢机契翰林松有韵水流白塔寺潜龙闻君刹刹分身现何日幢移太白峰

　　送二隐和尚黄岩掩关

忆昔庚山叹聚起盘桓唱和洵知己自后分襟赋别离相逢又在天台里而今方幸作同门飞锡复向嵩岩止关闭休将一步收关开还觅真狮子

　　赠无碍和尚次曹太史韵

海乡默坐听洪波最喜同条杖子过八载道交心似月一期谈笑辨犹河禅思柳絮机偏契道气茶香意更和漫谓冰壶无剩影丰于元是古弥陀

　　寄赠破颜和尚主席超果

盐官把钓锦鳞多况入明州狮子窝分座半千龙象绕接机一句雪霜和灯联太白承微笑韵压玲珑赋浩歌谁谓别峰仍见夺法幢遥企影婆娑

　　献吉居士迎林老和尚主栖真次韵

法社初开海众临芳规振起旧丛林庭前古柏参天远槛外清池映月深夜静钟声惊四野晨朝法鼓震千岑此回自喜多生庆何必重投水钵针

　　同诸子登玉屏峰次天目书记韵

万里峰头霁色开塞鸿秋老向南来登高乘兴呼诸子望远分题试众才黄叶飘飘飞谷口白云片片出山隈玉屏应为闲身设障断风尘待我回

　　甲午八月廿六日入龙渊方丈次埽庵谭司成韵

万里晴空雁影来携筇赴召法筵开塔峰鸟雀声添韵潭底蛟龙气作雷柱石两宗千古业流通一贯五车才相逢会许针投钵共赏秋光茗一杯

　　念祖高文学招松山看梅得东字

冲寒杖笠造城东入眼梅花白更红铁干自能欺腊雪冰心偏爱引春风骚人睹色分清韵野老闻香写客衷兴到共留游赏句不将绮语夺天工

　　山居

寻遍千峰与万峰而今方可寄行踪山中怪石知酬和岭上闲云识澹浓有钵不寻村落饭无心懒接俗人封遥思旧日知休客为我多栽傍水蓉

苕溪半似雁山图碧沼常看浴鹭凫树挂藤枝情最密门垂柳线弱堪扶虬松风舞无穷韵古涧泉濆不尽珠春至百花开烂熳谩夸刘阮入仙都

　　次天士贺文学韵

城居潇洒胜山林别有清机迈古今入室不论苏子带出瓶何用陆公禽放怀逸韵庭前月卖傲风高枕畔琴肯向世途抽脚早相期云壑证初心

　　岸生陶太史入山次韵

拟和归词半未成松阴恰喜接渊明远来慰我山中寂相见知君世外情梦醒不烦花更指莲开犹有社堪盟从今识得溪边月三到应思庞老名

　　示芥舍禅人回天台省母

赤城遥望不胜愁负笈离亲八载游一撮乾坤凭足遍两九日月仗肩收风霜历尽怀甘乳山海行多慕首丘此去莫将晨夕误思深不在彩衣酬

　　次王侍御桃花洞口韵

四顾山峰杳层岩势接天未寻樵子径先接洞中烟柯烂君王在桃开阮子仙不须基局破早已落机前

　　别上乘大师

南北虽多识关心只一人尘居双眼豁念寂万缘真别路花开尽连床烛换频相违在今夕分影意犹亲

　　寄怀右文王内翰

铜峰月初上万里绝烟尘北望清光远南来紫气频蕉园书旧赋梅圃踏新春分袂两寒暑机酬契远神

　　赠　轹严居士

访君湖口上纵夺一枝筇放去摩霄鹘收来出海龙门庭逼秋月道骨凛寒松任是庞公舌难当劈箭锋

　　中秋礼虎丘隆祖塔

古道松楸满蝉声噪夕阳泉流思远脉花两挹微香一片清辉迥千秋嫡胤长依回意无限迟步下山塘

　　过荣园偶成

春深林树绿石瘦挂珠藤花径牵萝入溪桥策杖升弄歌池上鸟偶语竹间朋触目生机发临行再去登

　　山居

绝顶云深处香岩傍竹庐败荷连衲补霜芋带泥锄一道泉流碧半帘月上初柴门云自掩禅寂自如如绝顶云深处归源别有宗当门一池水夹路两行松饥束三条篾闲拖一短筇升堂验端的行者打参钟

　　题雪窦瀑布

千尺飞泉下碧宵岩前时见雪花飘势到不平情愈激欲归沧海怒长号

　　访上乘大师不遇

茅庵遁迹径峰西携得新思过小溪不意白云方出岫空留燕子恋春泥

　　归山吟

客囊空束杖横肩行尽江南江北天瓢笠已盟泉石计柴头品字是吾缘

　　别苍郊徐户部

数载谈心道味浓花前竹底步从容此行未卜悬瓢处待得鸿来托信封

　　赠崇川和甫王司理

和风吹醒醉梅花高节多闻隐士家为爱白云辞七品海天长啸乐烟霞

　　过杜芳洲访二九戴文学

山径行来景渐幽七池分月衬花流鸟啼处处留春韵一带溪光映玉楼

　　香炉峰

不经陶铸本天然想见洪蒙万象先香爇不须劳帝释一层云过一层烟

　　来月池

流泉岂为邀明月不道泉流月自来有意何如无意远无情偏为有情开

　　罗汉岭

五百阿师无定力却随流水出天台花街柳巷逻斋罢又逐闲云过岭来

　　题络纬

山居何处纺新丝叶底虫吟似有词织尽秋光无可赠幽窗添得几篇诗

　　拂子

千条万缕细如丝总结全归在一枝即此用兮离此用为人觌面力提持

　　暮春闻笛

玉笛声高和晚钟梅花韵落送春风胸怀纵有无穷事散入前溪烟浪中

　　示病者

健时苟不肯参禅病到通身苦现前试看此中谁是我从他热恼一时捐

　　参禅偈

参禅须是信为基贤圣阶梯立可期祖意西来亲荐得庭前古柏又抽枝

参禅须是悟为根摘叶寻枝佛祖冤但得脚跟红线断阿谁与你论风幡

参禅须是行门全执爨肩薪事事先负米石头当记取应须努力学高贤

　　打米

脚脚分明试本心一毫力欠碓头轻因思坠石黄梅事千古真堪作典型

　　游鉴湖

鉴湖一派水流长浪打龙山去势狂我欲结茅湖口上不知把钓在何乡

　　游卧龙山值雪

尽道龙山隐卧龙卧龙端不在山中半天鳞甲参差下莫讶山僧瓦钵空

　　示颛封陆居士

几回相见气和同万里云山一梦中且喜团圞忘顾鉴黄鹂依旧叫春风

　　山居

住山无别好因缘柴水开门不费钱赢得嘴边生白醭闲身只共野云眠

　　扫龙池幻祖塔

孤巍卓出万云峰石磴空盘夹道松血脉流通声振远觉花一朵献芙蓉

　　示敏生潘居士

湖头又见柳拖金道话殷勤意转深肯向六窗虚寂静何妨城市与山林

　　赠瑞瞻曹文学

九峰峰下泖湖边中有维摩喜坐禅把住关头忘顾鉴脚头步步是青天

　　示金声张居士

十字街头作戏场四时尽有好风光庐陵米做曹山酒个里明明不覆藏

　　别亮工罗居士

柏子飘香促使符片帆明日到鸳湖临岐无法堪留赠衣里人人有宝珠

　　别五紽张居士

相逢客舍意如何方外交情感荷多无奈闲身闲不得芒鞋仍欲入烟萝

　　游吼山

扁舟送我到山房竹榻云床暑气凉趺坐不知花雨下一声幽鸟叫新篁

　　送仲连沈主政授经淮上次埽庵韵

春城烟柳伴桃花送客湖头日未斜枝上好音听不尽一江新浪款君家

　　赠了凡禅德

白云片片峰头落绿竹竿竿绕屋斜时有野人来借榻煮茶分韵看梅花

　　次汉关首座并兰韵二首

和风解冻又含胎隐隐幽芳不用排最羡春魁兄与弟迎香斗艳一时开

昔日清凉有此瑞山翁入眼又生疑昙花今日重狼籍凛凛天机丧所知

　　过灵山怀杯渡禅师

桑麻埋没古招提断碣难寻宋代辞我欲卓筇扶故址恐惊鸥鸟动狐疑

　　登投子怀古

昔年狮窟今狐窟九上三登已寂寥荒草堆头无断碣门前空有赵州桥

　　赠灿侯耿居士

柳线丝丝拂小楼轻烟时复满汀洲灿君须用深留意陶令曾称五柳侯

　　登浮山怀古

万古撑霄势若云棋盘黑白未曾分机先一着谁能委九带堂中碧藓纹

　　送公茂夏侯回楚

片帆高挂楚江风故国梅花正吐红昔日交知重话会莫忘阳羡住山翁

　　赠若镜法师

讲得天花乱下来广长舌相吼如雷化城无限痴男子惊入文殊宝镜台

　　留别当湖善友

江南挂钵处太白与天台携杖归山去清风满袖来

　　坐洗松池

空山池水碧永日洗松风静听无言说岩花开正浓

　　规绳

背众侵常住偷安小化缘是非争胜负立摈出堂前

　　端阳次埽庵为定远大将军世子统师道经槜李修供龙渊二十过韵六首

胸中别无活计笑看云住云行何处薰风扫尽龙舟系断波声

邪法总归正法喜逢护卫王臣蒲剑斩除魔窟入室唯许同人

事事要须自肯眼前草木皆兵会得脚跟线断管教神气和清

喜有竹松作伴更容麋鹿为邻一笑藤蒲定起不知谁主谁宾

截断渡头踪迹风吹江上狂波赚杀纷纭豪杰无端误入烟萝

石室无人问▆▆▆鼓角惊闻一曲梅花调古来看出岫新云

　　自闲觉禅师语录卷第七(终)
嘉兴大藏经　自闲觉禅师语录


　　自闲觉禅师语录卷第八

　　住荆溪芙蓉寺嗣法门人　住古尧乾明寺嗣法门人洪暹　编

　　述古德遗事渔父词十首

　　布袋和尚

万山空翠月明前布袋横拖别一天七珍八宝旧因缘高枕眠逢人乞我一文钱长汀江上趁风烟兜率宫中不肯还十八孩儿闹市廛千亩田话头历劫口碑传

　　马祖

藤蒲镇日堆堆坐多口阿师重说破南岳山前影婆娑莫造作出脱诸方钝置货没弦琴韵寻常课日面月面遭折挫舌头过鼻万机堕好一个双轮脚下清风播

　　百丈

野鸭飞空鼻头痛无端殃祸惊丛众哭兮笑兮把人弄干打哄出群须是丹山凤耳聋挂拂法中栋家私不用酱三瓮一日不作忍饥冻狐破梦大雄山下千机洞

　　沩山

一脚净瓶蓦踢倒翻身直上云山岛七年橡栗无烦恼向谁讨蛇虎队队护荒草赤心剖对龙天祷依旧松龛自洒扫寂子机投展怀抱话清藻罗汉开田日杲杲

　　南泉

一槌击碎虚空鼓玩月风标独步武南阳道上气如虎浴水牯出瓶何用千钧弩三心不是分宾主牡丹花指大夫睹片石镌佛不用斧卖身普家私荡尽播寰宇

　　平田

台山路口少人行两袖清风动地生年深自是懒逢迎没弟兄室中嫂嫂接机横岭头问路俊俏英五岁牛儿尚未耕电光石火振家声迷人精千古万古播高名

　　雪峰

九上三登不唧溜瞻星玩月空相守淘沙去米机难骤宗乘句风吹水面纹生皱鳌山成道无前后南山鳖鼻吞宇宙撒手归来日如昼仍依旧象骨峰前木马吼

　　东山

木鸡出峡露玄机下载清风动四维神通妙用奋全威绝依稀摩霄俊鹘扑天飞砥柱东山恢祖徽门庭座镇高巍巍不将鱼目当珠玑三佛皈觌面拈香愿不违

　　杨岐

三十年来气骨雄空拳赤手佐慈翁每将此事扣己躬道未充辞云片片岭头笼官不容针振祖风百千三昧一时通金刚栗棘自磨砻万机融扶桑涌出日轮红

　　天童

柴堆突露摩醯眼千妖百怪一齐剪禹门三级风前卷祖图选太白提持摩诃衍匡床高踞分瑚琏坐断灵羊寻迹大白棒当头为人阐透关键嘉声杰出丛林典

　　辟路

蓦直去莫转身昔日台山指路亲芙蓉这里身难转古路苔深滑煞人青嶂翠屏蹲石虎苍松断壑老龙鳞岩前树古猿来抱山后花开鸟自陈双涧潺潺新瀑长密云霭霭潜虹迍曾无菜叶招人迹宁许桃花引问津去去实不去紫湖狗子当门踞来来实不来清风两袖起云雷翻身鹞子空中打名姓从今称活埋

　　开田

开了田说大义堪笑沩山太狼藉芙蓉翻转一荒畬曾未与人云此事高处高平水不流插锹展手惊天地秋高农实验禅和夺取稻镰显大器种田博饭住山翁戴月披星偿夙志道用时时示时人时人不识亲垂示高高山顶立虎吼松门有寒拾深深海底行逢人拈出破砂盆不是与人难共聚大都缁素要分明

　　种松

种青松作标榜临济小厮心志广钁头筑地逞风流规格高垂万人仰太白曾恃念里关乳峰标入翰林党世称三友名大夫游戏神通化作蟒毓祖携锄咒大悲两行势迥碧苍苍前大悲兮后大悲参天壁立高百丈日日是好日万法拈来总归一时时是好时雨打风吹韵逸奇浑身养就苍龙角拼与山僧作故知

　　自闲觉禅师语录卷第八(终)

　　行状

　　师姓余母荀氏蜀之重庆合州人也生万历庚戌八月初七日吉时八岁随父礼本邑马当山太空为受业师乙亥出蜀首谒先天童省法次参先通玄林老和尚大彻玄旨遂得法为嫡嗣焉是年结茆台之华顶次禹之广化戊子开法罗汉己丑迁慈济庚寅迁法海辛卯迁岳林甲午迁龙渊丙申迁芙蓉辛丑三月示微疾至十二月二十五日索浴二十七日午嘱蒋宪文居士护持院事复作书谢城中诸檀护并授雪松都监法亦有所嘱靡不尽举至酉时书遗嘱诫众所训词严意切仍诫门弟子当忘躯弘道以报佛恩毕乃疾书偈云天上天下脚头脚底撩起便行将头作尾阿呵呵风流不在着衣多一曲归家唱哩逻掷笔云俗气也不除竟尔告终嗣法门人三十三人寿五十三腊三十四夏奉全身塔于寺之东首屏风山。

　　康熙元年岁在壬寅正月
狮峰嗣法门人超吼谨状

　　先师和尚嗣法于先通玄江南两浙凡六坐道场所至惟以钁头鈯斧煆炼学者大有百丈之风为一时当路士大夫深所宗重至于上堂入室多是觌面全提不事文彩一味严冷朴实虽佛祖亦有所畏惧其于禅暇拈提之外或诗或偈随所见而成无非发明本分着子浑不类今之镂玉雕金者也玉昔始于古勾章道上遇之心甚异焉兼读其录始知言行相符当世一人而已矣由是拳拳服膺迨至芙蓉前后十余年初无二节故玉与喻兄数辈备悉
先师行道苦节实有补于名教遂力翻旧录以惠后世学者知立言立行之大端足为宗门厥典耳。

　　康熙岁次壬子蒲月住寿安嗣法门人等玉识
