嘉兴大藏经　三峰藏和尚语录


　　三峰藏和尚语录序

　　武林卫军嘉鱼学人熊开元撰

　　开也闇髫岁荷至人加策初无所冥会乙丑得假归从觉来先生急自研始有醯鸡之获自喻适志将谓天上下乐无逾者明年受事吴门趋见三峰老和尚于万峰之书屋亲承披拣而后知尼山先师所云不践迹亦不入于室子舆氏所云二之中四之下灼然有如是浅深苟徒恃其天下莫能载天下莫能破之意自广而狭人几不免斯文蟊螣矣于是集都人士信道者营建说法堂劝请老和尚不倦开演如是甚深之法开独闻孰与夫一天下人共闻万世天下人共闻耶阅六七寒暄得语录若干卷广录若干卷开劝请之心方存乎见少而庸人浅人辄见多往往不能卒业则约而取之尽撤其宝几珍御独以狸奴面目对人诚仁人孝子之志也然水乳杂糅非鹅王莫择以游夏赞春秋孰有能胜其任者开得罪抵临安军国清储和尚忽邮书见招且曰鼎沸若斯虽有上至梵天之舌无处向人祗宜收先师狼藉之夜光重胎明月使方来有目者咸得与于清辉不至守其一室甘此长沦是犹可及为者公久在灵山会里先师迁化时尝贻书左右曰山僧有无数身前身后事仰托于门下公若不忘付嘱可不共伸一臂擘破华山倒出万年流水乎开自顾非其人何敢滥竽斯典更祸乱相寻梗与土之去未知所终则亦姑留此一则俟结集既成附之编末俾开千里万里千生万生不见有一步有一时在老和尚门外开不朽矣或有过量人如岩头婆子谓此结集亦不消得直取而投之水火当更益一重光彩若祗守寒岩异草青掉头不顾仍为开二十年前同坑之土非所愿也。

　　时崇祯甲申夏五月朔序

　　三峰和尚语录序

　　和尚乘仰山尘刹之愿降神东震旦国作天童长子艰危百战死任纲宗四十悟道五十四开堂六十三迁化历主八刹门人记语录三十卷广录五十卷示疾前半年手命不肖弘储结集时得法弟子松陵周祗侍侧叹息再拜以为至当今已二十七年矣犹凛凛退缩不敢轻授简牍诸佛列祖鉴之岁月荒忽感时感疾辛丑三月手抄录中稍平径易晓人者为一编使后五百岁劫火洞然之际得瞻此清凉寂灭法宝三世如来说法之式龙腾云变无有定相然天高地卑川流岳峙确不可反覆倒置以正合以奇胜兵者圣人不得已而用之犹然兼揽并到况大统纲宗哉杨岐会滹沱正脉雪窦显韶阳中兴广大不违从上精微自我作祖两家典册具在商周礼乐大备之时而执羲农已上之说是知秋冬而不知有春夏也子舆氏权衡诸圣于伯夷伊尹肯诺不全唯时中至圣则全身奉重斯可以悟法式矣有祖以来乃有和尚和尚道大不能容栖栖皇皇知者罪者其惟春秋不肖弘储惧取其易者为之若夫结集艰重在有力者。

　　弘储敬述于灵岩大鉴堂

　　三峰和尚语录目录卷第一住海虞三峰清凉院语住苏州北禅大慈寺语住杭州临平安隐寺语卷第二住苏州邓尉圣恩寺语卷第三住苏州邓尉圣恩寺语卷第四住梁溪龙山锦树院语住杭州南屏净慈寺语住嘉兴水西真如寺语住苏州松陵圣寿寺语住苏州邓尉圣恩寺语卷第五广录卷第六广录卷第七广录卷第八颂古卷第九颂古卷第十颂古卷第十一五宗原卷第十二杂偈卷第十三法语卷第十四书问卷第十五书问卷第十六杂着

　　三峰藏和尚语录卷第一

　　吴虎丘山云岩寺嗣法门人弘储记

　　住海虞三峰清凉禅院语

　　乙丑元旦上堂拈香云化被空山老更闲卧云谁道不朝天生香一瓣呼嵩祝圣德雍熙寿万年乃插香就座以拂子画一画云正月一夜半子前有消息残冬已过新未交个中一点谁拈掇拈得出是何物良久喝一喝云百代旧山河双悬新日月。

　　上堂举百丈和尚因黄檗问从上相承底事如何指示于人丈据座檗云后代儿孙将何传受丈云我将谓你是个人便归方丈师云过去诸如来斯门已成就现在诸菩萨今各入圆明未来修学人当依如是法蓦拈拄杖卓一卓云自余闲杂事俱为生死因。

　　上堂僧问如何得真慧现前师云闻板声吃饭僧云如何得法性空师云洗脚上眠床乃举教中道此见及缘元是菩提妙净明体祖师亦云六尘不恶还同正觉师召众云信得及么若信得止宿草庵且居门外若信不及三峰且与你葛藤推倒几案下座。

　　上堂一大藏教闲葛藤千七百则绊杀人三玄本无安排五位何来等级松风涧水自谈玄却笑区区论权实咄未跨船舷痛与三十。

　　上堂山又青水又绿早便起夜便宿桃红李白竞纷披看来春事十分足无位真人手段强西来大意倾十斛堪嗟临济小厮儿风流千古诚难续喝一喝云白雪阳春聊和一曲。

　　上堂僧问一人办心诸天办供未审办甚么心师云上人不可不会僧云某甲实实不会师云每日甚么人将饭与你噇僧无语师云你既无心我也休便下座。

　　晚参乱石危松护竹扉住山人老共忘机昼长无个消闲法手弄潺湲湿衲衣顾左右云大众若信三峰与么道未免随流失照别更有商量道个无端也不为分外。

　　上堂僧问如何是学人着力处师云转身处看如何是学人转身处师云亲切处看如何是学人亲切处师云你着力处最亲切僧云这回不是梦真个到庐山师云五老峰因甚　跳僧拟议师直喝出乃云第一句荐得大海江河尽放光第二句荐得逢着观音问弥勒第三句荐得舌拄上腭蓦卓拄杖一下顾大众云这是第几句僧才出师便下座。

　　上堂三业清净佛出世脚脚踏着黄金地三业不净佛灭度琉璃殿上难移步立时贬向铁围山落得身心处处闲向上路祖师关也不易也不难饥来吃饭困来睡肯把麻油树上摊。

　　上堂举临济示众云赤肉团上有一无位真人尝从汝等面门出入未证据者看看时有僧出问如何是无位真人济下禅床把住云道道其僧拟议济托开云无位真人是甚么乾矢橛便归方丈雪峰云临济大似白拈贼师云然则临济固是狼藉雪峰也不应以贼心待天下尊宿正令不行拗曲作直二俱不能无过我当时若见但道在和尚今日即得恐后代传持难免无弊看他活跳底无位真人到这里不得不垂首丧气具通方眼底如何相救良久云替三峰下得一转未必善因而招恶果。

　　上堂举睦州和尚见僧来云现成公案放你三十棒师云睦州无端走入屎窖里是你诸人还闻臭气么众无对乃云又争怪得。

　　结夏上堂举法华举禅师谒公安公问作么生是伽蓝举云深山藏独虎浅草露群蛇公云作么生是伽蓝中人举云青松盖不匝黄叶岂能遮公云道甚么举云少年玩尽天边月老倒扶桑没日头公云一句两句云开月露作么生举云照破祖师关师云以大圆觉为我伽蓝身心安居平等性智快活快活怎奈生平参得聱头禅撞着聱头如铁壁虽然纷纭自彼于我何为先圣垂范理契必同毕竟二大老节文在甚么处若判得尘沙诸佛天下祖师不消一捏若判不得卓拄杖一下云谨白参玄人光阴莫虚度。

　　上堂莫犯舌头路休干心识情只提三尺剑挥落一天星仰面峰如笋低眉水作冰问我西来意石色湛空青喝一喝下座。

　　上堂拈起拄杖云独立绝殊方卓一卓云其锋安可当前是佛殿后是僧堂大唐打鼓新罗闻谁家漆桶夜放光。

　　上堂僧问如何是有句师云秋风诉愁绝僧云如何是无句师云寒月自多情僧云如藤倚树时如何师云风月年年在人心有变更僧拜倒云可知礼也师乃拈起拄杖云还有不变更者么良久卓拄杖云待树倒藤枯再行检点便下座。

　　上堂举临济祖师云大凡演唱宗乘须一句中具三玄门一玄中具三要有权有实有照有用汝等诸人作么生会师云苦哉苦哉若要安国安家须是足兵足食近来求个具信根底也不可得三玄门怎能勾一踏到底老僧今日不惜手脚八字打开请诸人排身直入喝一喝云金刚脑后抽生铁华岳三峰倒卓空。

　　上堂豁开户牖当轩者谁坐立俨然那容相度南泉猫子胡狗杀活全凭这副手可笑临济白拈天生一张恶口随喝一喝云当年陷了华山压倒八十一城你辈茄子瓠子向甚处走。

　　上堂衣拖五尺布杖曳半山云香炉峰下看石虎渡溪大师巷前听寒风吼树有时炉边煨芋有时棹泛烟波尊贵堕随手拨开末后句不劳提起虽然如是且道如何是老僧底主中主放下拂子云无限家私都说破了无一法可商量。

　　师诞日上堂僧问父母所生口一凭和尚大脱空小脱空父母未生已前口挂在甚处师云不可挂在壁上僧云学人大胆敢道挂在壁上师云老僧小胆怕烂却僧云何不早道师连棒打下云也不迟僧转身便出师召云阇黎僧回首师云若作打会入地狱如箭乃云山山青水水绿眼见耳闻千足万足不消歇却攀缘染净凡圣取舍有无诸念不消拈却四大五蕴十二处十八界和合诸入一任朝悠悠暮碌碌自然进用罔涉离微退藏不遭诸惑何须大脱空小脱空花簇簇锦簇簇妆点父母未生已前本来面目良久云谷谷便下座。

　　上堂举南院示众云赤肉团上壁立万仞有僧出云赤肉团上壁立万仞岂不是和尚语院云是僧便掀倒禅床院云这瞎汉乱统便打师云大小南院被这僧拶得热忙人人尽道勾贼破家争知是养子之缘善舞太阿剑决定无手厄南院有之惯编猛虎须必有全身策这僧有之而今诸方病在膏肓三峰若不发药便道死而不救喝一喝云虽然两不相伤争奈二俱弄险。

　　上堂岩头未会末后句打碎虚空入炉铸德山死活总不知只解肚饥托钵去惹得儿孙错主张打瓦钻龟猛窥覤我今为君明启意吐出个中真味趣黑漆钵盂才出囊遇饭随时下匕箸山为家云共住唱罢吴歈歌白苎。

　　上堂击磬卫取瑟歌圣人之教原无多拈起花倒刹竿分明道了莫颟顸住住住庭前柏子树直直直大佛小佛空山石若还拈起便掷岂止五千退席。

　　除夕小参道不在内道不在外别有生涯屙矢见解灯笼跳入露柱心实能容佛殿走出山门智通无碍旧腊今宵送新春明日迎两年新旧事一并付钟声丙寅岁朝上堂拈香毕乃就座云白云高卧已多年嬴得身心迥出缠随例元正爇沉水自惭无德颂尧天诸仁者衲僧分上尊贵天然一住此山大忘人世溪流菜叶偶然脱赚诸方钵贮松花尽可团圞一室晨钟夕板未尝失候违时岭月岩花各自飞光美彩若谓无心是道何异掘井陷人更言有得为宗不免守株待兔山僧有口终不谩人汝辈莫漫思惟打入阴界卓拄杖三下云从来古路如弦直着脚何非化国民下座。

　　上堂拈起拄杖云豁开圣贤阃域卓一卓云流出音声佛事河里水天上月曩谟佛乾矢橛大士耳根顽韶阳口门阔看他两个人竭尽老婆心那事如何说掷拄杖下座。

　　上堂即心即佛将谓猴白非心非佛更有猴黑不是心不是佛不是物斩断葛藤窠勘破维摩诘咄互换机锋神出鬼没。

　　上堂僧问如何是第一玄师云不是涅槃心如何是第二玄师云亦非正法眼如何是第三玄师云三世诸佛只言自知六代祖师有口难宣僧作礼师云汝既知时节吾今不再三乃举盘山云向上一路千圣不传慈明云向上一路千圣不然径山云向上一路热碗鸣声师云不传不然热碗鸣声我今无说汝亦无闻下座以拄杖旋风打散。

　　上堂三百六十骨节皎皎凝虚碧八万四千毛窍澄澄发皓彩逆底顺底着着趁玄机是底非底头头超方外山河大地草木丛林尽是恒沙劫千佛之数信得及贫儿暴富信不及三峰话堕。

　　上堂百千万亿华藏界信手拈来只一束夜来埋向虞山巅天上人间作眼目好丑难逃这一机双泯互存无背触猊弦鼓断少知音他年留待鸾胶续。

　　上堂本色住山人且无刀斧痕殿上考钟伐鼓声声寒满耳门验人端贵知音听响终非莽卤蓦拈竹篦云背不背兮触不触谁信先天为心祖。

　　晚参僧问如何观音妙智力师云插下金刚顶上针。

　　上堂老僧终日与诸人同起同住同语同嘿全无一点奇特处但有一件奇特处不得不告报诸人诸人极力思量到无思量处起心动念便不稳贴老僧在无思量处起来千思百量不妨吃得饭屙得矢。

　　上堂先照后用莫从镜里迷头须信顶门有楔先用后照正遇黑风暴雨还知冷月疏星照用同时阵里飞砂刀头具眼照用不同时东影旗幡西藏炮弩喝一喝云须知昼伏夜行不得隈刀避箭。

　　上堂心不是佛明如日智不是道黑似漆大丈夫须猛烈既然拈却佛祖机因甚抱守系驴橛直中曲曲中直要平不平凭秤尺。

　　上堂国师三唤当阳明皎皎侍者三应遍界黑漫漫最喜是生死烦恼可恶是菩提涅槃人间月半天上月圆咄咄鼻孔撩天不着穿。

　　上堂烂炒铁钉盛满钵夜来托出新罗国远来人事非等闲秪许供僧莫供佛指天指地自称尊撞到云门无折合。

　　上堂从上来事匪从人得截下左臂天地悬隔拟欲安心纷然打失捉摸至今空无所得咄休去歇去眉横鼻直谁恁么道白拈老贼。

　　上堂金槌未动旷然绳墨之外玉尘才挥纵横得大自在老僧一物不为阇黎明辨去来菩提涅槃等名是从净法中得贪爱取舍等名从秽法中得净秽两忘扫踪灭迹任运相将不可陪法云随处起风雷。

　　上堂拈起拄杖云镇海明珠只有一颗仰山不来深藏待贾卓一卓云东寺蓦地捧出照破山河万朵。

　　上堂若论此事如迅雷贯顶掩耳不及吐出清风一条镔铁向须弥顶上一槌金刚山下透脱倒卷虚空万仞壁立若是临济嫡骨儿孙便解向狮子口里敲牙骊龙脊上揣骨宾主互换通身纵夺末后句里出身威音王前过活还有如是操略者么出来与老僧相见(问答不录)。

　　住苏州北禅大慈禅寺语

　　上堂萧条古寺傍城隈万户吹烟曙色开独坐云堂无客问西山相逐送青来诸仁者无情运用举足则步步通涂有识兴慈逐念而尘尘障道争拾池中之砾遗下明珠偶迷镜里之头遂忘本体拈拄杖画一画云若不画断早见葛藤遍界。

　　晚参此事喻如苏州一座城总有六门门门有路通达往来若闭塞五门教人总向一门出入途路中不免反添之绕不若随方来者随入一门翻得径捷然虽如是饶你得到苏州城里要来北禅寺参见老僧更须问过地头人始得不然十个五双往往蹉路在。

　　上堂假使有人能化三千大千世界满中众生令行十善不如有人于一食顷正思此法过前功德不可为喻当尔之时识智俱空名体咸寂谁为计功谁为量德又唤甚么作此法良久喝一喝云不解顺风撒沙那能衣锦还家。

　　上堂胡乱三十年不曾少盐酱到处行脚也须带眼古今尽道得大机北禅看来全不像若论百丈门风岂可预搔待痒拈起拄杖云看看用时便用绝商量方信临机原不让。

　　上堂僧问佛祖公案只是一个道理因甚有明与不明师云昨日开元石佛放光有者道青有者道黄有者道黑道白道赤一总不定僧云和尚也是熟处难忘师呵呵大笑良久乃云于心所生即名为色知色空故生即不生尽大地是正法眼藏尽大地是涅槃妙心实相无相微妙法门从甚处入喝一喝云更须买草鞋行脚始得。

　　上堂天上不能容地下着不得鼻孔海天宽耳门针眼窄未问着先已头红面赤毕竟是甚么人达磨曰不识观世音菩萨将钱买胡饼放下手来是一块黄石会么挥拂子下座。

　　上堂头上是天脚下是地青山自青白云自白会也有粥吃粥有饭吃饭不会草鞋钱且置粥饭钱甚么人还良久云剑去久矣尔方刻舟。

　　上堂绿槐丝吐挂青虫恰恰珍禽冷冷风纵是三千广长舌个中消息最难通曳拄杖下座。

　　上堂有佛处不得住百岁翁翁失却父无佛处急走过海坛马子似驴大三千里外逢人不得错举一字是一字一句是一句恁么则不去也世情无真佛法无假摘杨花摘杨花搅得身心乱若麻老赵州没来繇输嬴岂在东司头。

　　上堂无法可说是名说法烈焰堆中试请下脚三世诸佛一脚历代祖师一脚北禅今日也是一脚现前大众还有不惜娘生脚板者么一僧才出师连棒打退云是甚么所在你也要插只脚便下座。

　　上堂门外有大路秪要大踏步一步是一步直透长安路喝一喝下座。

　　上堂未透祖师关错过大好山踏着大好山有甚祖师关。

　　上堂大棒打老鼠惊起邻家睡本末悉归宗何用寻言语。

　　上堂今朝四月廿九受用头头皆有葛衣自抹清风蒲扇信翻轻手胧胧睡眼馍糊落落精神抖擞偶尔曳杖出门随处看花看柳。

　　上堂竿木随身逢场作戏始从鹿野苑终至跋提河于是二中间未曾说一字后来缺齿老胡分皮擘髓一出又一出拖到而今阳春易和白雪难齐门槌拍板忍俊不禁道嗏诸人还委么良久云原来驻云飞也不识。

　　上堂三转法轮于大千其轮本来尝清净北禅寺里一日两餐馊饡饭禅和家人人肚里七上八落今早添得一餐白粥便见稳贴贴地真不掩伪曲不藏直现在可验谩我不得拈起拂子挥一挥云见么良久云我且谩你这遭便下座。

　　上堂何方圣者甚处灵祗秤盘上分斤定两算筒边横千竖百于食等者于法亦等于法等者于食亦等观世音菩萨将钱买胡饼放下手来却是馒头因甚佛殿山门全归肯诺灯笼露柱犹自沉吟良久云此意幽深。

　　上堂举雪峰和尚示众云尽乾坤是个解脱门把手拽不肯入师呵呵大笑云自累犹可莫累他人七百众善知识几时跳出这个解脱坑。

　　上堂闹市里天子百草头老僧在人王人王中尊在法王法王中尊偶然夜户不闭撞入个白拈贼一众惊惧不睡依律合得何罪众无对乃云不可便恁懡　放过。

　　上堂西来大意非小儿戏千七百家各逞绝伎拖到而今展转埽地略较些子庶几临济捱拶将来依然驴屁玄要横竖是三主宾死活是四纵有孝子慈孙信你实情难事要知容易为人请观近代禅肆举了便恁会了何必苦他心志此是诚谛之言听与不听在你。

　　上堂穷诸玄辨若一毫致于太虚竭世枢机似一滴投于巨壑眼前绿水背靠青山一夏与么去也觉好过倘或日出事生未审作何向当良久云岂不个个英灵。

　　上堂脚脚踏断乌鹊桥步步不从云里走自从换得金刚眼物物都将脑后看问着便转牙如利剑口似血盆信口道来七石缸门里大细而论之一即是二二即是四红白琉璃月下看一双和影迸人寒岂有如是事岂无如是事重之叠之四即是八八即十六一二以至千万不可说转猫儿　跳上层楼尾上研槌翻霹雳如何是佛良久云[○@塑]且说到这里莫被诸方简责。

　　上堂人之尝情一时难改逆则生嗔顺则生爱喝一喝云学道贵除心何惜这皮袋。

　　上堂年年冬寒夏热朝朝夜暗昼明使得十二时辰看看能有几人喝一喝云太平本是将军致不许将军见太平。

　　上堂举南泉云文殊普贤昨夜三更起佛见法见各与二十棒贬向铁围山师云近日有从铁围山来底衲子么我不问你禅道佛法秪要问你二大士起居安乐否少病少恼否众无语乃云莫谩山僧好。

　　上堂举茱萸把一橛竹上堂云还有人虚空里钉得橛么时有灵虚上座出云虚空是橛茱萸便打灵虚云莫错打某甲茱萸休去师云灵虚不道无未免性燥你看他古今善知识那个便肯放得下这一橛老僧非是倚势欺人往往知而故犯虽然茱萸休去未可全信。

　　小参古意不可得萧然四座僧檐牙无燕雀赤日印空庭治世语言资生业等皆与实相不相违背不可得意则不问日印空庭事若何乃云苔文镂石古草带篆帘青。

　　上堂释迦已灭弥勒未来北禅三门早闭晏开但见频出入知他才不才莫怪老僧闲管事要须分辨墨和煤。

　　上堂森罗及万象一法之所印凡所见色皆是见心澄潭月影静夜钟声一处真千处万处一时真喝一喝云几多痴男女茫茫古到今。

　　住杭州临平安隐禅寺语

　　上堂才白椎师以拄杖横截云千佛下口不得历祖一场败缺今日直下拈来依然是赤骨律此事如干将莫邪双腕并运如冰花若火焰向报化佛舌根下一截正好销兵铸钁乐过平生只今还有具如是操略底汉子么出来与安隐相见问答毕乃拈拂子云释迦老子得这消息便会指天指地末后露出双趺西天四七东土二三得这消息便会说偈传心以空印印空印水临济得之而棒喝云门得之而鉴咦沩仰向有无处吹火洞山于睹影处我渠法眼在曹源一滴水答曹源一滴水处唯心新安隐一齐收在拂子头上且道拂子头上是甚么道理掷下拂子云久立众慈伏惟珍重。

　　晚参宾主相逢为对扬神机一着好商量定盘星子难移动卓午高竿隐太阳举临济同普化赴施主斋次济问毛吞巨海芥纳须弥为是神通妙用为是法尔如然化踢倒饭床济曰太粗生化曰甚么所在说粗说细次日又同赴斋济问今日供养何似昨日化亦踢倒饭床济曰得即得太粗生化喝曰瞎汉佛法说甚么粗细济不觉吐舌师云普化霸力横施但禅王化不忘成褫之记可见宾则始终宾主则始终主临济使尽软顽不闻雷声动地微见冷芒逼斗致令后代儿孙点简不知向阿谁吐气良久云安隐今日挽古回今轰个霹雳去也便下座。

　　上堂举世尊一日升座文殊白椎云谛观法王法法王法如是世尊便下座师云文殊见小欲速世尊将计就计若作佛法商量分明是小儿戏山僧路见不平拈拄杖云要打他家师弟还有为二老出气者么良久卓拄杖一下云谛观法王法法王法如是便下座。

　　云门澄和尚终七烧香翻大海作沤绳绳开洞水之源卓妙高为杖籍籍振云门之价正见诞子化生之盛何期推爷灭祖之归布袋藏鸦四十九日已前尚噪银碗盛雪三十二传之后光生玉线牵来今日是渠前日我绘图留下纸间顶相背间毛阿师俨在孝堂古佛尝居显圣繇偏入正今日痛哭于无从以正为偏将来庄严于妙觉俾石头之路永滑代起群猊令威音夜半正明尝悬慧日。

　　上堂以拄杖作半个圆相云圆不圆直不直若人道得出与你做相识良久卓拄杖云长相忆只有这个贼。

　　上元上堂繁钲杂鼓夜骈阗火树星桥灿远天谁把娘生双白眼看到威音更那边(举公案不录)。

　　金粟老和尚送僧伽黎至上堂专使出问佛佛授手祖祖相传佛佛授手即不问如何是祖祖相传底事师云金缕分明说向人使礼拜师云三十棒留与老和尚打乃举起衣云自从多子塔前笼罩迦叶遂使至今在鸡足山前冷坐黄梅室里遮围六祖致令马驹脚下热闹不休复展开云今日递代相传送向安隐堂前仔细看来只好裹三十年前底破草鞋放下云若是释迦老子金色头陀大满大鉴出来道内传法印以契证心外付袈裟以定宗旨正好劈脊一棒用酬金粟堂上本师和尚法乳之恩还有旁不甘底从金丝里出头布缝中吐气者出来与佛祖雪屈时值迅雷一击师云一声雷送千山雨大地春风花自香卓拄杖下座。

　　佛涅槃日上堂顶门突眼非为正椁里呈趺未是全八斛四斗乱抛撒二月重圆又一年举世尊于双林将般涅槃以手摩胸告众曰汝等善观如来金色之身瞻仰取足勿令后悔若谓吾灭度非吾弟子若谓吾不灭度亦非吾弟子师云我当时若在好与一棒打杀免得临末稍头生事一上竖起拂子云会么切怪他有头无尾世尊右胁累足泊然而化即入金棺尔时迦叶尊者后至世尊于棺中露出双趺示之师云我当时若见以杖叩其胫放下拂子云只为他有尾无头此时金棺涌于虚空高七多罗树化火自焚得舍利八斛四斗流布人间天上师喝一喝云犹未许渠在即今二月十五佛般涅槃之日这则公案还有人缁素得出么若缁素得出速来道取良久卓拄杖云杏花含雨湿柳眼带烟颦。

　　晚参入得安隐门得到安隐地既到安隐地莫问西来意。

　　解制上堂举话毕乃楖栗横肩云杖头山色花间滴脚下泉声雨后多便下座。

　　岁戊辰翁方伯冯节推诸檀护请开堂拈香毕乃就座云新天子登极廓矣无为旧安隐重来颓然尊贵夜犬吠花梢之月那识太平朝龙嘘石洞之云岂知神用老僧只解着衣吃饭何劳举拂拈椎所以曹山曰披毛戴角是类堕不断声色是随堕不受食是尊贵堕觉范曰垂衣裳而天下治者尧也须知尊贵一路自别此曹洞宗旨也兹因圣君御历特拈尊贵之旨以见皇风还有人向个中实证者出众唱和太平助宣圣化问如何是类堕师云鼻下无绳满山青草进云如何是随堕师云倒跨白牛横吹短笛进云如何是尊贵堕师云人牛归去月落前溪进云曹洞旨趣已蒙垂示济上宗纲又如何师打云向这里会不妨尊贵遂卓拄杖一下举临济大师曰沿流不止问如何真照无边说似他离相离名人不禀吹毛用了急须磨顾左右云且道如何是流此从截断两头中间突出干慧中发来逆流而进中中流入为向上更有许多事在所以不止从玄入要以至主中主尚有见在岂非真照虽则无边然只好似他而已若是透过已前则离相离名何者为人只是你那悟处到这里透过一切故悟不能禀此处与曹山尊贵相似更要吹毛用了急须磨始得故曰垂衣裳而天下治者尧也复卓拄杖三下下座。

　　示众机先一向是汝诸人安身处先机一着是汝诸人立命处其间左之右之或伸或缩是汝诸人踏脚处末后一句是汝诸人出头处。

　　晚参举一不得举二放过一着落在第二此是睦州骨髓乾峰的诀云门虽解虎口横身也是间道小卒乾峰善能倒转旗枪也是背水设阵若到安隐门下个个要渠失二落三去一堕五三大老蓦直相逢人人叫冤叫苦会得者出来把手共行平分半座其或不然一即是二二即是四也是红火叉相打只好一次。

　　晚参举大觉参见临济济举起拂子觉敷坐具济掷下拂子觉收坐具参堂去僧众曰此僧莫是和尚亲故不礼拜又不吃棒济闻令唤觉觉至济曰大众道汝不礼拜又不吃棒莫是老僧亲故觉珍重下去师云二大老靴中指动水底鱼行且道那个是宾那个是主直饶虎兕出于柙争奈龟玉毁于椟中纵然钵里藏龙又见风雷过峡。

　　灵鉴法主到上堂客从临平来贻我一编雪字字古人心读之寒凛冽喝一喝云当年第一座早已为君彻(丙寅冬制法主曾克安隐首座)。

　　上堂秀初居士才出师问昔大沩和尚道有句无句如藤倚树你作么生会士以手横一横云划破虚空一条血路师云忽然树倒藤枯毕竟句归何处士云拄杖依然亘今古师云沩山呵呵大笑归方丈聻士云重叠关山师连打三棒云也不屈着你良久复云大沩空里钉椿安隐兔头截角虽然总是寻尝事千古输他手段高。

　　晚参僧出作礼师云万法归一一归何处僧云今朝早是腊月初三师云古人道青州布衫重七斤是同是别僧云一滴水一滴冻师云如何是奇特事适殿上开静僧云钟声咬破七条师乃云今日腊月三朝钟声咬破七条露柱滴水滴冻灯笼不敢声高奇特果然奇特拄杖莫漫肆骄老僧倚老卖老让与风流年少下座。

　　三峰藏和尚语录卷第一(终)
嘉兴大藏经　三峰藏和尚语录


　　三峰藏和尚语录卷第二

　　吴虎丘山云岩寺嗣法门人弘储记

　　住苏州邓尉山圣恩禅寺语

　　己巳结夏熊邑侯鱼山同阖郡绅衿请上堂竖起拂子云三世诸佛历代祖师山河大地世出世间一切诸法缚作一团千牢百固掷向诸仁面前还有决烈汉一击粉碎者么问昔年万峰于此大转法轮今日三峰到来祖道重光未审唱谁家曲调师云龙碑钟王气进云恁么则临济中兴雷轰电掣去也师云凤岭蔚青霞僧作礼师便打问威音王佛一金圈抛向当阳事若何师云湖洗千秋日进云得意忘言即不问横三竖四是何宗师云山擎万古天僧拟进语师喝住良久乃左右顾视云诸佛未出世祖师未西来威音王未有名字以前还有生死也无各人父母未生三缘未合天地未分觉明未咎以前还有四句两头是非好歹言思识路也无昨宵正睡着时无梦无想无见无闻还有现前许多理会也无若向这里了得则知从朝睡醒下床洗面吃粥迎宾送客嬉笑怒骂是有心耶是无心耶若道有心则前来三处心不是有若道无心则现前是谁主持若向这里透过则山出波中树撑殿角正好摇扇乘凉过夏虽然如是犹坐无事甲里若有一物现前未免心生意解情尘亘天顾杼停机生死塞路如何得大休歇大自在若是个不顾危亡底向未问以前劈口一槌板齿落地眉间挂剑血溅梵天饥鹰爪上夺雀猛虎口里下针始契他临济大师道一句中具三玄门一玄中具三要额上亚目顶中出头处处超佛越祖在在盖色骑声堪报不报之恩共助无为之化喝一喝卓拄杖下座。

　　法堂落成上堂以拂子画一画云会么太阳到向诸神藏没赤口白舌尽消除又画一画云会么普庵到此百无禁忌九良星煞没坐位诸仁者前一画后一画画画相对四柱卓云诸磉立地临济宗旨尽情说了也还有向上事么又画一画云不因跨海擎天势争见千秋柱石功。

　　上堂云无心而出岫招招摇摇鸟倦飞以知还历历落落堪笑陶渊明舍重却从轻有五斗米腰不肯折无一杯酒眉便解攒阿呵呵廉亦不必廉贪亦不必贪但除心里病到处脚头宽。

　　上堂朕兆未形已前切忌守着自己形名既分之后要须打破目前大象不游兔径凤凰肯啖鸡粟祖师门下电光莫及石火难追喝一喝云说万峰以强欺弱得么便下座。

　　上堂擉瞎娘生眸劈开觑驴井任他驴事马事不管生耶死耶至若拈赤生铁补锅飞　轹钻钉缝不过事存函盖理应箭锋也不是惊天动地底事何故聻两手捧钵双足结跏谁家沙弥非佛祖一身带影四体承月那个男儿不丈夫遂卓拄杖下座。

　　上堂以口说法口有时歇以身说法身有时灭拈起拄杖云只有这个菩萨生辣辣一例横该抹不管你眼里无筋秪要你皮下有血。

　　上堂老僧有时将太虚空千煆万炼炼成一柄金刚王剑挥天截地有时放下宝剑逼塞虚空令三世诸佛历代祖师无出头分有时卷尽白云归洞府轰雷暴雨过黄昏所以道有句无句如藤倚树虽然切忌问着问着则头角生。

　　小参沉空滞寂龌龌龊龊混世同尘洁洁净净长者长法身短者短法身月大大尽月小小尽狸奴白牯却知三世诸佛不省要得四海平定喝一喝云急急如律令。

　　上堂本来无一物教外有何传几多英灵子纸裹又麻缠天台南岳奔如电河北江南走似烟漆桶漆桶苍天苍天狼藉不止东土淆讹始自西干。

　　女弟子上莲修净业请小参口口佛心心佛事事佛步步佛一撞一磕都是佛忽然撞着石大郎口中吐出莲花碧。

　　上堂拈起拄杖云看看十五日已前日月未足喻其明十五日已后虚空未足喻其广正当十五日有高逾泰华深越沧海一句子拟举似诸人未免道欺人太煞有信得及者出来两手分付僧才出作礼师劈脊一棒云且道一半僧进前云乞和尚全副道将来师掷下拄杖云要头截取去僧拟议师托开云是甚么乾矢橛便下座。

　　上堂冒虚空为鼓悬日月为槌打鼓普请邓山五百木罗汉夯取柴庄岭上薪蒸得米囤峰头粟将渔洋钵盂山满盛香积凭邓山翀天飞凤和声念摩诃般若三世诸佛如麻似粟虚空中欢喜合掌惟有普贤长子骑却竹山卧象峰为作证明曰若人会得这一句子管取参学事毕便下座。

　　上堂有句无句如藤倚树不参活句参死句岂止蹉过河沙数树倒藤枯句归何处大地山河生铁铸千人万人把不住沩山呵呵大笑归方丈迢迢相望八千里往复何尝行旧路喝一喝云此是圆通自在门万峰不须重指注。

　　晚参今朝腊月二十底事处处难值若便与么放过不久便是除夕。

　　小参临济只为髑髅干不尽长年无风生浪德山多因块垒未全销一向平地起堆万峰一串穿来挂向八风头里任他事逐眼前过管甚老从头上来。

　　庚午元旦上堂拈起瓶中花云拈花嵩祝愿唯钦春到方知圣主心出世岂忘歌帝力捷音且喜到山深兵扬北阙弥天壮寇败西山指日擒欲把金刚王一拂为皇千载靖氛祲举临济大师曰有时一喝如金刚王宝剑师云魔佛同诛有时一喝如踞地师子师云空碍俱破有时一喝如探竿影草师云烽烟未动炮已先行有时一喝不作一喝用师云击鼓三通强凶授首今日元正新旦只见杀气腾腾虽然正是我大明国里春风习习还有会一喝金刚王者么道道僧才出师云礼拜当朝北阙便下座。

　　上堂日日日东出日日日西沉是圣是凡劈脊搂那管一棒一条痕空劫已前无自己眼目人天是甚么人上上上上到最高高处望望见青山起白云。

　　上堂晓色烟为山夜光月成雪不知万谷梅秪觉香镂骨高风过疾雷空芬转幽烈问我西来意早已为君说良久云向上一路千圣不传未入门来早已三十棒了也。

　　上堂筑墙护果凿地莳花钁嘴廉尖石头磊块客来迎送米到抬扛愁酱乞盐吟风弄月此是住山活计久参上士不消重说偈言后学初机领取向下注脚乃云重湖叠嶂梅千顷塌屋低檐四五家未坼竹根先掘笋略虚树罅又栽茶便下座。

　　上堂如何是佛虚空一具黄金骨如何是法水清石冷苔长滑如何是僧眉长拖地骨如冰如何是三宝具足古殿法堂方丈屋如何是其中事日上芋香犹未熟厨下先烹一盏茶还有受用也无白云为床梧叶为屋睡熟翻身水足草足恁么则如何为人聻相逢不道人间事指点湖山个个青老僧恁么自问自答拄杖子恁么自问自答大众亦恁么自问自答拄杖子若会得则老僧会得大众会得大众若不会则拄杖子不会老僧不会今问拄杖子还会么良久山鸟乱啼乃云分明是个事山鸟正啼忙。

　　上堂老僧近来枕石放身瞑然松下不能说法无已则委之万象将使云霞绚赫水石击冲露遮那身出广长舌曰的地蓝曰阿布使曰四月乍晴山色好一天初晓鸟声多此等皆非一代时教之所管摄今日十方为口山说水说空说有说刹说尘说有情无情三世一切同运法轮令闻者令见者立地成佛且道如上说底是甚么法良久乃云湖上钵盂峰乍洗峰头囤米饭初蒸。

　　上堂摩诃衍法四句既离百非又绝空荡荡三千刹海冷澄澄八万法门美则美矣犹未尽善何也不能倾出猛烈红炉焰锤碎清凉白月轮李将军有家声在不得封侯也是闲诸人要识三峰真的旨么喝一喝云威风八面言思断平地翻为荆棘林。

　　结夏上堂笋出林梢竹乍齐青梅初重压枝低山知雨好频增色鸟惜花残不住啼衲裰卷来云在架革鞋悬后草成蹊湖光近槛闲无用洗尽晴霞日落西随顾左右云会么若作结夏佛法会入地狱如箭射不作结夏佛法会亦须衔铁负鞍。

　　上堂举六祖至广州法性寺寓止廊庑间暮夜风飏刹幡闻二僧对论一云幡动一云风动往复酬畣曾未契理祖云可容俗流辄与高论否直以非风幡动仁者心动师云弄泥团汉有甚么限满钵炒浮沤擎来充供养影响尽消亡心作底模样。

　　上堂僧问露柱挂灯笼山门骑佛殿神通法尔则且置如何得稳坐家堂师云山僧无伎俩僧云和尚莫谩某甲师云白日青天鬼美人又僧问赵州吃茶去不是好心和尚开堂来的何宗旨师云掌上星初满僧云恁么则为瑞为祥去也师云盘中月正孤僧礼拜师便喝乃云山僧无伎俩一步是一步看他一辈茄子瓠子不思烂货没人买偏要担向十字街头争鲜斗价白日青天鬼美人真个苦哉佛陀耶山僧今日正拟移风易俗要使动者静乱者定邪者正以拂子左拂云唵部临部临以拂子右拂云唵齿临齿临伏愿风以时而雨以时渔父歌而樵人舞直得皇封坦荡化日熙怡无一物不遂其生无一法不安其性且道山僧凭何力用致斯盛治乃复以拂子作一圆相托呈云见么掌上星初满盘中月正孤。

　　小参一句洞今古千生绝往还待看春雨后岩下听潺湲卓拄杖下座。

　　上堂才问着舌初掉大洋海底火星飞赤日头边急流瀑白花牛穿破粉底皂靴青头蝇不肯扬声大叫丘八王赵五到敲金章打玉诏桃花妒眼能相撩此是老僧向来不曾道底若会得出来下个注脚僧才出师便下座回至方丈侍者出云请和尚注脚师云郑龙苦雨章海酸云进云云收雨霁后又如何师云落长七生。

　　上堂举五祖演和尚云释迦已灭弥勒未生森罗万象推向一边且作么生是你诸人尝住法身乃云有功无功莫使腹空师云五祖老汉颟颟顸顸儱儱侗侗更参三十年也未会法身向上在然虽如是土旷人希试听下个注脚喝一喝云夏日赫如烈流汗思冷泉偶尔得一句大雪下长天。

　　病起上堂山僧前日通身是病昼夜攒簇不得何啻四百四病正当病时病亦是病药亦是病那知更有个不病者及至病退身安从前寒热众苦相貌总不知向甚处去也三百骨节八万毛窍一一抖得干干净净遍觅病源了不可得始信这髑髅皮袋里面直是安置伊不得病与不病是甚么闲大众只是一个身子且道因甚有两样喝一喝云夜冢髑髅原是水客杯弓影竟非蛇个中无地容生灭笑把遗编篆缕斜。

　　晚参古人真实相为道有念尽为烦恼锁无心端坐水晶宫我却不恁么喝一喝云幽花自恋秋深草脱叶谁知树底云下座。

　　上堂释迦堕七堕八达磨落二落三托言为道为法实情玩水游山拉下禅床问你南北东西讨甚闲秋风凉秋夜长井梧飘岩桂香初无盖覆有甚囊藏但不许世谛流布且不容佛法商量掷下拄杖云逴得便行真汉子人间天上本无双。

　　上堂一立一破犹有尘在无立无破犹有法在尘法双亡犹有亡在老僧一棒到底使你冰消桶脱你莫非又向冰消桶脱处躲跟么拈拄杖云一顿两顿三四顿一一会来真是钝棒头有眼为君分脑后双眸何足问直打下法堂。

　　上堂僧才出师蓦头与一踏僧起身云好一踏师云你从甚处来僧拟议师又与一踏云自己来处尚不知也要说好说歉乃云山僧今日不能与这僧斩绝未免劳而无功还有赤心片片底衲子与老僧倒断不致两相辜负良久云这一踏非惟踏破释迦脑盖抑且为千古龟鉴。

　　上堂喝一喝云蝼蚁驰上泰山闹断日观峰头巨石蟪蛄奋出沧海嘘成罗浮顶上白云人人有这自力却不用倒借别人底手拭涕可惜许也岂不见长桥下蛟只消一剑蓝田中虎不出一箭直下便请何等快便大丈夫阿呵呵踏踏歌蓝采和不若十字街头布袋和尚把木屐拖观世音菩萨将钱买胡饼放下手却是馒头云门大师来也诸人还会得门缝里事么喝一喝云今日三七大悲忏坛完满扫万峰祖塔山头挂百烛灯湖上点通宵炬设放焰口施食普利水陆莫言不道。

　　净心居士请上堂生平笃信是参禅琴上相看二十年施地但知开刹愿食贫未惜买山钱清凉梦绕藤为座邓尉身空水是天三日耳聋君会取马师道法广无边良久喝一喝云若还与么会难免叫苍天。

　　上堂嶒峰无磴海无舟率意驱车痛哭休从此颓然坐芳草问来伸手折花酬。

　　上堂一棒一条痕一掴一握血到底一重关人人尽叫屈屈屈透过两三重敢保老兄犹未彻。

　　辛未元日上堂拈香毕乃就座云风不鸣条雨不破块民不失所路不拾遗承谁恩力当今皇帝复顾视左右云且知恩报恩一句又作么生良久云虚空开口呵呵笑佛法从来贵出情。

　　上堂以拄杖画一画云若人会得这一画则能搅长河为酥酪变大地作黄金世出世间山河大地无一针锋许不是棒头的旨又以杖画一画云若人会得这一画则黄金变酥酪世界为白银世出世间无针锋许不是大休大歇大安乐处复以杖画一画云若人会得这一画则黄金酥酪酥酪黄金链作一团打作一片世出世间无一针锋许不是大尊贵处诸仁者还会也无会也不出此不会也不出此以杖卓三卓云移花兼彩蝶买铁得黄金。

　　上堂数万先须举一二五恰成一十数到不可说处舌大如槌神机活脱蟠桃一夜尽开花岁历三千始成实诸仁者万出于千千起于百百始于十十始于一只这一又从那里起良久云剥到顶时培硕果雷从复处震天机乃喝一喝云诸仁者这一喝有时作一喝用有时不作一喝用有时一喝不作一喝用若人会得管取参学事毕会么王师合藉干城力四海归降贺太平。

　　李侍御请上堂有言无意号离钩抛出先天紫气浮泰华擘开轻有力黄河画断水西流若人会得这一句则手握乾坤指呼日月先天地而不生后天地而不老亘古亘今只是个自己诸人还道得么不然老僧自道去也今朝二月廿四饭僧作大佛事策起三丈白眉直下为君指示乃挥拂大喝下座。

　　上堂喝一喝云特牛生儿也又喝一喝云一马生三寅又喝一喝云此中一句能令山河大地草木风云情与无情一时转大法轮成等正觉诸人要会么复喝一喝云向这里入问　肋三拳佛降生指天指地令全行父子传灯光灿烂请师的的示分明师以杖画进云啐啄顿开天地窍鸾雏冲破碧琉璃师以杖于前相外画一大○进云父子合宗千古印灯灯续焰古今传师以杖于一○中点云呱僧作礼师便下座。

　　通州弟子济闻请上堂诸上座不用寻思尽十方世界明明地无一尘一缕为缘为对咳唾超彼三贤掉臂直透十圣着衣吃饭行住坐卧有甚么事不见永嘉云绝学无为闲道人不除妄想不求真秪恁么散去佛法道理一总用不着可笑德山缘密有甚三句语示人一句函盖乾坤一句截断众流一句随波逐浪长安路上得恁么滚滚地。

　　上堂五十五位尽是度门从门入作好不丈夫若是真正英雄争肯踏佛阶梯落人背后诸人清净心中若起一念修学心即是平地上立个阶级不可度越汝若无心即是步步通途说甚么远近高卑良久云会么分别魔军炽忘机佛道隆。

　　晚参僧问不与万法为侣者是甚么人师云老僧遭你钝置僧云一口吸尽西江水又作么生师云阇黎遭我钝置僧一喝师掷下拄杖云为他闲事长无明便下座。

　　上堂问辟天人深域一往已见全提振今古洪谟此时愿垂一语师云莫道点头犹未是纤毫不了乱纵横进云金毛师子相逢也未必轻轻放过伊师云行脚若还不带眼难免海外觅浮沤僧点头三下师云果然地阔少知音问诸法寂灭相不可以言宣三藏十二部所说何事师云不错进云大用现前不存规则因甚又道演唱宗乘须具三玄三要师云不错进云威音王已前是甚么人先悟师云人事少暇缓缓和你商量前两错进云和尚也须领话师云一期畣话还副得上座意么僧云不副师顾左右云这回老僧得也便下座。

　　上堂古人住山尝有偈云酽茶三五盏意在钁头边且道是甚么意老僧则不然蚕豆茶边采西瓜竹里栽锄成生熟地一月两番开今古同风宛有住山气象若是真狮子儿不妨向这边跳踯所谓狮子儿众随后三岁便能大哮吼诸仁者蓑衣索索官人不落三耳朵草鞋放在禅床脚下省得诸方乱走行脚还有真正赤骨律住山汉子出来道看良久云开田储夏水种树垭春云。

　　上堂举睦州和尚云汝等诸人还得个入头处也未若未得个入头须得个入头若得个入头不得孤负老僧师云赚临济吃棒拶云门脚折底本事甚处去也反自出出入入两头三绪教坏人家儿女万峰若不彻底掀翻使彼承言滞句者一个个李向赤边咬埋没己灵深为可惜众中还有捉败睦州底衲子么老僧肯相孤负拈拄杖卓一下云要用直须用眼目莫定动。

　　晚参德山小参不畣话埋没宗风赵州小参要畣话耻他先作万峰今夜小参会得自己底截断他脚跟识得目前底穿瞎他眼睛起佛见法见底与他茶吃不见一色底与他平交不是山僧争人我大都缁素要分明且道总不与么底又如何良久云后五日看。

　　上堂秋山干若洗秋水流如砥秋云淡不生七十二峰起所以邓尉山与光福塔首尾问畣致令渔洋山啮指出血长旗岭叩首皈依何以故以拄杖画一画云班鸠麻雀大于鹏白象青狮小如蚁又画一画云会么杖头花正深争奈草鞋有鼻而无跟东边撞木钟西边敲瓦鼓齐一变至于鲁山僧二十余年一向打葛藤从未曾说到这里今日不觉尽情呕出良久云若将耳听终难会眼处闻声始得知。

　　受扬州天宁请上堂向上大法不惜当阳拈示诸仁者从维扬放舟截江到邓山三日寒雨一道清风及乎到来舟悬石岸斜轿上泥坡滑登涉间关参寻不易伏惟珍重至若向下一句则未踏船舷早已说过了也且道还有末后句也无十月多风信难为衣薄人会得者出来唱和一上问适才和尚道未踏船舷早已说过了也说底是甚么师打云说这个进云未在更道师云你又作么生僧云未升座已前和尚已吃三十棒了也师打云这一棒阿谁吃僧一喝拂袖归众问和尚道风远振法雨均施今日觌面当机未审如何相接师打云这样接进云还肯别施方便接彼远来者么师云肯进云如何是和尚底方便师云向下会取进云设有个金睛突出头尾交加大吼一声和尚又作么生师作虎声僧云今日长安大有人丧身失命师打云这一棒阿谁吃人华居士问闻和尚于此建立临济宗旨是否师云是进云临济宗旨且置如何是万峰宗旨师云塔院到此不出半里进云三百年来今日始见作家师打云这一棒教阿谁吃又僧出问向上向下则不问如何是末后句师覤上觑下进云为甚解举不解答师吐舌僧礼拜云今日被学人捉败师打云这一棒教阿谁吃便归方丈。

　　上堂天上水地下月万斛天香好时节无数青苍淡中抹洞庭两山飞弹出打破佛头顶上结商山四皓齐吃跌个个两口无一舌三段老人雪窦翁老僧一棒下风立中郎儿孙贤叔侄被我一问赤骨律南斗八北斗七二十八宿右旋列咄我要问他今年洞庭多少橘畣得出与一掴畣不出与一掴道道良久喝一喝下座。

　　壬申元日上堂拈起拄杖云世界阔几许拄杖阔几许虚空长一丈拄杖长一丈百亿莲华九州万国五湖四海一切诸佛含灵都在拄杖子头上传心续命被老僧轻轻点一下则虚空雷动大地春生泽国太平圣皇万寿。

　　上堂以拄杖画一画云直截根源佛所印摘叶寻枝我不能且道如何是直截根源底印渔洋山曲钵盂小邓尉峰高天寿深又以杖左右竖两竖云种花嫌地瘦汲水问泉遥又以杖横竖各数画云幽花不待人清夜已开遍第一个字匾担两头尖第二个字刹竿对面竖第三个字一堆乱木和云贮若人识得这三个字则世出世间文字一时会尽无文字亦一时会尽佛祖大用俱已了尽岂但超生脱死而已诸仁者还会也无若不会参去。

　　上堂花放屋檐红山家春信通急磨删竹剪闲制焙茶笼逐鹿归蕉北听莺过涧东只么消遣日休问是何宗。

　　上堂古人道诸佛一向净用故名诸佛众生一向染用故名众生师云诸佛空里沤花众生水中云影衲僧门下染净不收去来无碍语言动静三藏绝诠瞬目扬眉乾坤失色用之则行舍之则藏彼彼丈夫儿肯甘自退屈随喝一喝云大家究取。

　　通州诸居士送法被至请上堂以拂子指法被云诸仁者看取若论向上大事如吴门针工绣法被相似若于未剪罗段以前向顶门一针鲜血直迸忽地翻身作大哮吼顿使天魔外道一时粉骨碎身何等痛快其或未然不免更着精神裁成锦片上却绷子于密不通风处朝也绣暮也绣要使针针相对线线相连无一丝毫缝罅一毛一毬无容少欠不知不觉爪牙毕具于绷子上突然跳出一个金毛狮子来便解开大口吐出五色上品莲花花中显现诸佛列祖一齐演说大法顿使四天王天勇力护持诸天天女空中散花供养一切天母各各掬香擎花然灯洒露献果如山乐音齐响遂见须弥岌峇海水腾波天上天下若风若雷山林草木无有一物不出广长舌相同说此法令闻者见者一时悟彻尽大地狐狼野干但闻哮吼之声肝脑涂地永不复生从此正法光腾照耀末世且道如何是狮子吼喏乃喝一喝卓拄杖下座。

　　上堂举雪窦上堂云乾坤之内宇宙之间中有一宝挂在壁上达磨九年不敢觑着师喝一喝云推倒墙壁走却达磨宝在甚么处复顾左右云你看雪窦可是人养底。

　　上堂赵州一饱忘百饥今日老僧身便是横铺破席白昼眠起来不管天和地兹因山中绝粮适檀越送米至特请上堂记得年前小除夕一偈百僧饥看老僧关湖自清清岭自弯厨火宿留无粲粟梅花愁绝满空山今日复有一偈细雨梅花玉湿枝饱来不觉日长时三通法鼓上堂去说法何曾待所思只此二偈若人不会则说饥说饱说喜说怒便有无量生死如何超得若于此偈直下了却古人所谓以手攀南极回身倚北辰举头天外看谁是我般人。

　　晚参僧问唤作竹篦则触不唤作竹篦则背唤作甚么师下禅床走两步云莫怪老僧行步龙钟僧云意旨如何师云水牯牛大底老虎也打得倒几个僧不领师云向年撞个师僧来亦曾与么直至而今总无消息良久顾左右云具足凡夫法凡夫不知具足圣人法圣人不会圣人若会即同凡夫凡夫若知即同圣人不消拈却凡情圣见寒则普天匝地寒热则普天匝地热是法住法位世间相尝住尘尘尔刹刹尔亘古亘今那怕瓮中走鳖虽然如是因甚又往往干戈相待喝一喝云剑为不平离宝匣药因救病出金瓶。

　　上堂未离兜率已降王宫未出母胎度人已毕拈起拄杖云这上座甚么劫中成佛来僧出众云容某甲说道理得么师云大喻三千小喻八百秪要恰这上座意便了僧云拘留孙佛劫中某甲与这上座同参直至而今团不圆分不开无数知识出世例皆懡　放过和尚明鉴是神通是三昧师云眼若不睡诸梦自除僧掀倒几案师下座顾大众云三峰今日死中得活便出堂。

　　小参溪声愤怒雨如丝正是山中绝食时三阵普梆催接米炊烟依旧不曾迟还有终日吃饭不曾嚼着米底衲僧出来通个消息僧出问如何是祖师西来意师云烂熟黄梅落满地僧云意旨如何师云解得调羹味便和一僧出云和尚师无语僧一喝便归众良久僧又出左右顾视师仍无语僧云满堂师僧觅个畣话底不可得师云今日得一个也僧拂袖便出师云将谓是德山老汉原来不是便起身归方丈前僧出作礼云适来触忤和尚师拟拈棒僧又拂袖出对侍者云泽广藏山理能伏豹是甚么人语者拟议僧劈口一坐具云这棒合是老汉吃师召侍者云他道甚么者拟举前话师连棒打趁。

　　上堂问我老僧寿几许只向道屋上青山庭下树只此一句如金刚宝剑万物撄之即失原来百味具足更无他事了也正如唐尧之世垂衣拱手真为上古之风奈何一句未分未免颟顸儱侗酷如洪水泛滥草木繁茂蛇龙为患虎兕逼人强梗未删礼义未凿五谷不登未尽其善所以临济老人于一句中分出玄要宾主等堂奥以至四宾主之主中主如大舜使五人为臣禹疏九河水入大海而天下燥使益掌火烈山泽而障翳销驱龙蛇归海逐虎豹入山然后诛四凶嗑强梗树五谷教仁义洪荒辟而中原为宝地葆上古之真纯为三代礼乐之祖究竟看来秪完得个无为之治而已今人畏临济入道之密制法之严便欲抹杀宗旨单行一棒此何异天恶其成地恶其平六府三事恶其允治毕竟要身着箬栗叶茹毛饮血为野人之君老僧值禅运式微万不得已提起三百年不讲之络索以救法道中洪荒虎兕之敝还有同心共济者么卓拄杖下座。

　　石季玉送关帝像入山请上堂竖起拂子喝一喝良久云十年磨一剑霜刃未曾试今日持赠君谁有不平事喝一喝云此事直须全身铠甲八面威风大刀飞一片冰花赤马奋半空云影于八万四千魔军堆里馘其酋首犹如拾芥具如是操略正好干城正法震摄魔怨俾天下太平使苍生安乐还有如是操略者么出来道看僧才出师便喝进云是何宗旨师又喝进云单刀直入一句作么生道师以杖旋风打散大众归方丈。

　　上堂茫茫宇宙落落门庭前不见古人后不见来者据个曲录木床日与山花水鸟闲诉衷肠崖瀑松风激扬宗旨汝诸人但只耳门有窍眼里有筋物物头头何非己分以拄杖卓一下云收。

　　上堂唇封两片皮齿键三条楔脑后拖舌头吐出三丈铁一道寒芒射斗牛万里长江两岸雪不是不是一二三四五六七古人曰耳朵两片皮牙齿一具骨美则美矣未有师在良久云如何是佛唐相细腰明仪隐骨如何是西来意三年载一船不是石头定是土块一年三百六十日有五时有九节有六运有七气不是不是日日是好日以拄杖作钓鱼势云悠悠渔父词袅袅千尺丝归来每到月明时小小山矮矮屋厚厚茆茨寥寥黄犬吠花枝不是不是不关老僧之事会么顾左右下座。

　　上堂平地上抬脚不起底千里同风眼光烁破四天下底对面不识信之则有不信则无先佛性命函盖乾坤后佛纪纲众流截断汝等诸人从年头至年尾触境遇缘迎宾待客着着随波逐浪德山圆密后生晚辈置之一傍自不怪你云门大师气宇如王在你脚底因甚不觉喝一喝云各各归衣钵下究取。

　　上堂山贫每绝粮供众无别物一碗菾菜汤百枚蚕豆荚中间咬得着两头清水滴等得一供斋预先支米吃添却钱一千将就遣今日明朝说具戒未闻大檀越只有苏二伯一金办早食三百团圞头心心肯相歇也有嫌单狭也有道屋窄入厕无遮蔽上殿怕脚湿圣恩老堂头丁此好时节譬如岁俭家寒酸遣朝夕突然请上堂大法无得说尽将家藏宝倾囊都统出良久乃顾左右云山前山后几百家家家看茧采新茶老僧住此贫彻骨嬴得年年看好花喝一喝下座。

　　上堂僧问山眉卓竖日面辉煌如何是无相法身师云求名虽有据学稼本无田僧云不因渔父争识桃源师云一身依棹转双眼被花迷僧云原来只在这里师云错却路头乃云桃源原只在人间堪笑渔郎去不还贪着故乡田地好回头那觉鬓毛斑花灼烁水潺湲两崖石壁故苍然都缘熟路难忘却断送一生闲又闲。

　　上堂苏州菱邵伯藕买卖经营随处走从来主顾不择人只贵有钱能出手以拄杖架肩云老僧担一担子来也足以填饥补渴厌饱诸人当场乞我一文不妨连篮折倒亦免得十字街头吃筋乞力有么有么良久云眼看好货无人买佳味于今只自知。

　　上堂深院桂花残香风恣狼藉堪怜无目人犹向枝头觅举世笑他愚山僧道不必何也合眼避诸尘那怕黄金屑。

　　因事上堂僧问如何是万峰境师云庭果色骄秋半雨田禾香落夜湥风如何是万峰人师云从人笑骂任我纵横人在境中境在人中师云开田说义家尝话磊石为龛自在窝向上还有事也无师云一声孤雁秋空远无数乱峰寒日斜乃云千峰蒸寒碧生我一片秋逐逐任凉飙来往无依留有时落空谷心与松俱休有时乘殷雷赤日滂远流或为石所破裂絮怜浮游平生得失心付之空悠悠而辈体所慕赞毁徒相投胡为恋恋情语此朝蜉蝣愿言微云根母道风飕飗。

　　三峰藏和尚语录卷第二(终)
嘉兴大藏经　三峰藏和尚语录


　　三峰藏和尚语录卷第三

　　吴虎丘山云岩寺嗣法门人弘储记

　　住苏州邓尉山圣恩禅寺语

　　癸酉元旦上堂拈香毕就座乃云五彩泥牛耕大地一犁锹动天和气七十二峰如笋生峰头似草和烟细幸勿作西来的的大意良久云今日新正元旦特特上堂举扬佛祖因缘用祝圣明山僧到此竭力不能赞一词只得将本色住山语支塞一上品字柴头黄砂罐窄大叶茶香水声啧啧大家庆贺太平年不道是崇祯皇帝底圣力卓拄杖下座。

　　申勖庵居士请上堂非雨非烟山漠漠为瑶为玉树玲珑半醒半睡老僧眼对客看花兴不同乃拈起梅花云还会么风来香在石月上影横窗放下梅花云七尺开机席撑天四脚床复拈起花云睡醒信脚出门去随路看花系短裳此是老僧日用事至若求嗣一句作么生道放下手中梅花云结得树头千颗子递传调鼎作金汤。

　　上堂僧问七事随身便请相见师便喝僧云某甲则不然师又喝僧云和尚把定封疆只得别资一路师云你是不得已也僧拟议师云随身七事甚处去也僧又拟议师云八事僧问如何是学人自己师云寻尝一样窗前月僧云目前又作么生师云才有梅花便不同僧作礼云谢师指示师云赚了也良久乃举临济大师云大凡演唱宗乘须一句中具三玄门一玄中具三要有权有实有照有用汝等诸人作么生会师随声便喝云老汉没量罪过未能把定要津反自私通车马诸兄弟众中还有捉败这老汉底么与你从长计较父子亲其居尊卑异其位西天四七东土二三鼻孔眼睛总穿向这里权实照用贴不上三玄三要插不入临济道底若是向来不解慎初临济道底不是将来尚可护末良久云以智遣惑颇逢下士以智遣智罕遇作家真个东土衲僧不如西天外道便下座。

　　上堂合欢桃李映深池上下同看一道迷寄语参玄诸上士顶门迸出是全提有句无句如藤倚树喝一喝云玄都观里桃千树良久云会么乃举起拂子树倒藤枯句归何处又喝一喝云晓溪流出碧桃花良久云会么乃掷下拂子沩山呵呵大笑归方丈又喝一喝云桃花流水依然在石室深崖不见人。

　　上堂今朝二月十五万象森罗鼓舞落梅天女散花迸笋玉麟出土七十二峰头吼空外之狮三万六千顷怒涛中之虎引开云外幡幢击动空中法鼓头头剑刃交光处处箭锋相拄未经开两片皮人人成佛作祖蓦拈拄杖云住住还有会得拄杖头上活祖师底么卓一下云山禽历历分明道林外春鸠对唤晴。

　　上堂赵州佛字不喜闻老僧佛字亦不恶禅和担去问诸方一任赞扬与贬剥良久云莫莫。

　　上堂云门道胡饼赵州云吃茶一般行货两样生涯金陵俞道婆撒饼在长街春风细细落藤花渔舟悬水仄茆屋傍山斜也胜一疋布三斤麻若人直下会得正是消冰竭水织锦铺霞刹竿头上跳虾蟆以拄杖作持竿势云七尺丝纶八尺竿钩头密意莫颟顸冲波忽有金鳞现手抚船舷笑眼看。

　　上堂虚豁希辉荒惊涛卷春雪此中无有人种树采瓜吃此四句内有一句具云门三句具临济三句具三玄三要四宾四主四料简四喝四照用乃至无量法门百千妙义无不具足且道是那一句良久卓拄杖下座。

　　上堂诸佛未出世祖师未西来路不拾遗民无夭阏一经毗岚园里妄自称尊少室峰前猥言传法射来一只蓬蒿箭扰动支那百万兵有底荷斧擎叉有底拔刀挥剑太平草木尽化干戈于银山铁壁处重设牢关向栗棘金圈边更掘窖子陷杀英雄平欺凡圣然此犹有丈夫气概可压诸方近有一辈月黑穿窬背地剽窃只说希图口腹全然不顾巡官老僧撞着将来拶出骨髓有甚罪过今日要与诸人向佛未出世已前相见良久顾众云还识老僧么。

　　小参千树阴云锁半山树中开屋向湖山日高未必知长夏惯着轻衣坐对关良久云汝等诸人见我开口便作说法会且道今日说底是西天法说底东土法争知老僧从无一法与人然虽如是且道适才毕竟说底是甚么良久云莫道我谩你太煞也喝一喝。

　　小参若论此事与老僧住山轨则相似云水衲子不但与他如兄若弟如父如子即同一体手足耳目一般与之一生穆穆其间若有丝毫许生风作浪老僧便与他一顿拄杖打出山门与之断绝若他经久回心再入众中老僧总已忘却了也依旧如兄若弟如父如子如同骨肉他若又生风浪重与打趁不容溷入后来依旧忘却再入众中转见相亲毫无隔碍他若更复呈头露角这一回连前两度一齐论过捆作一团打成泥块此回送出千生万劫永不见面若人会得一生参学事毕。

　　上堂僧问不是风幡动亦非仁者心师今升宝座端的请敷陈师打云不可是这个僧云六祖大师见不及此师云寻思去乃云风动幡动开眼说梦不是风幡劈面生谗仁者心动浑身断送更提这个将错就错六祖大师见不及此且去寻思虽活如死卓拄杖下座。

　　上堂石压笋斜出崖悬花倒生分明目前事换却眼中睛。

　　上堂水流湿火就燥各遂其宜虚空　跳惊得北斗南辰七颠八倒玉兔金乌一时失照独有山僧冷坐傍观呵呵大笑笑个甚么笑他向上人未明那一窍。

　　上堂僧问宝剑未出匣时如何师云天下太平僧云出匣后如何师云何患天下不太平僧问临机一句请师速道师云缓缓着僧云甚么时节放在无事甲里师云几人得似上座性燥僧拂袖便行师随后打云怕烂却僧问如何是古佛心师云不异今人僧云如何是今人心师云不异古佛僧一喝云某甲是甚么心师云狼心虎心僧云错师笑云错则不错承当不下乃云夫行脚道流要得不落于恶道易事但说佛时不被佛谩说法时不被法障自然到处通变虽遇镬汤炉炭诸般厄难行为佛事坐是道场障碍他丝毫不得随喝一喝云大众一时闻么便下座。

　　祈雨上堂云为心空为骨兴雨兴雷起瀛渤不作巫山昔日灵为救苍生润吴越喝一喝下座。

　　上堂屋头问路笑豁鸱吻月下抛砖赚出韩卢老僧没这闲心情干此儿戏事早被晨钟唤起夜因烛短催眠忘却日中一段始知不涉尘缘靠拄杖休去。

　　上堂尽力道不得头上空青湿滴滴通身俱是口万顷波光狮子吼既是道不得为甚都是口翻转袋底一齐抖此是有语是无语睢阳姓张还姓许同死同心报大唐万丈明光照千古只此几句若人明得许你一生参学事毕。

　　济广请上堂青面相逢蓦撒沙分明彻困为君家若能直下频翻转白棒掀天弄五花(广感梦怀疑师直示其旨)。

　　茶话击竹篦三下云老僧二十年来行棒行喝转语机锋偈颂语录都是本分中出格语然未是向上实际特为大众说破良久云今朝大暑第二日天气忒炎老僧不若脱下这领布衫遂脱衣吃茶。

　　上堂举黄檗入供堂于南泉位中坐泉问长老甚年中行道檗云威音王已前泉云犹是王老师儿孙下去檗便过第二座雪窦云可惜王老师只见锥头利我当时若作南泉待伊道威音王已前即便于第二位坐令黄檗一生起不得虽然如此也须救取南泉师云万峰今日救取南泉岂不闻待心死而伏诛须切用前之照南泉出马家之门为天下宗师争肯以力服人且问雪窦黄檗下堂便坐第一座于宾主之道为合如是不合如是。

　　小参六月二十一教我如何说良久云秋风枕上凉如拂。

　　上堂经来白马寺梵语唐言辊作一团僧到赤乌年深目昂鼻直是难看以字不成八字不是当头一个至今辨论不清说甚大钞小钞广疏略疏若欲决疑解惑问取阿谁良久云孔门弟子无人识碧眼胡僧笑点头。

　　小参僧问如何是密密不传底事师云着衣吃饭进云才有知识便省二事焉得为密师云中间事作么生进云不可无事生事师云你秪解得一半问如何是佛法至要处师云幸得问着老僧进云请师一言师云若是诸方畣你话也进云秪如诸方又如何畣话师连棒打云更要问问如何是末后一句师云开口道着进云十二时中如何行履师云动步踏着进云恁么则一念万年也师云近日中峰讲筵大开进云和尚是何心行师云洗脚去乃云大凡出众切磋雪窦道得好若未具啐啄同时眼卒摸索不着今日一期大似机变出于临时然亦未是妙圆超悟者莫谓针不劄风不入佛法便只如此正眼观来大有事在。

　　上堂秋山青秋桂老秋风高庭莫扫放下破蒲团秋湖向人好昔日晦堂问黄山谷云还闻木樨花香么谷云闻堂曰吾无隐乎尔师喝一喝云是何言欤老僧昨宵大睡一觉外床倒里床倒枕子是藤白席是草乃瞪目视众久之便下座。

　　上堂拈拄杖云当人分上各有与么事卓一卓云为甚不承当放下拄杖云莫是有疑么良久云咳嗽得一声许他是金毛师子。

　　上堂千顷白云一柄钁五六年来费开凿石根锄得水一丘迸出莲花如极乐着青蓑剪篱落裙带豆长络索几度客来呈馎饦也胜披千佛衣坐在千佛阁良久云秋风寥寥兮吹我屋净场圃兮受新谷早办官租兮省逼迫品字柴头兮煮莱菔为君寿为君福果然千足与万足。

　　上堂要知佛法去处么乃鼓掌三下云只在这里良久云若不如是甚处见他达磨大师便下座。

　　上堂僧问父子至亲岐路各别时如何师云到家时验取僧云即今谁在门外师蓦起身云老僧得恁长阇黎得恁短僧云祖师门下因甚说长说短师打云争奈岐路各别僧问万法从心起未审心从何起师云唤甚么作心僧云不会师云谁见他起僧云古人恁么道师云老僧不恁么道僧云某甲请和尚道师连棒打云不道不道乃云大智唯心都不缘境当阳直指只在自省喝一喝云会得如矢不会如金。

　　上堂道以无而重道以有而空道不可道而道故脚脚踏实地道不可言而言故头头是本天所以道人者心不藏物口不露字如蝉翼之鸣秋风若坚翅之踞空界故能搅长河为酥酪变大地作黄金且道如何是道喝一喝良久云蓄得春池满秋风禾黍香。

　　上堂西来之旨经久事变未及几代早差一线日过一日岂止一线未审今日有何方便不致此道湮没如线良久喝一喝云秪有一法防微杜渐。

　　上堂尖头茆屋草根香活计全凭折脚铛野菜和根同吃了钵盂洗刮再商量大众且道商量个甚么近年茶价贵客至点蒿汤。

　　上堂举僧问智门如何是佛门云踏破草鞋赤脚走僧云如何是佛向上事门云拄杖挑日月雪窦拈云千兵易得一将难求师云大小雪窦自甘下劣直得门风扫地奴儿婢子极低下人家也有三两个便视作奇货随喝一喝云是佛是佛向上当时若下得这一喝免见智门话堕。

　　上堂以手自点胸肋云这汉未出胞胎全无缝罅才生头角便有声价拖到而今疑者信者充塞天下有者道是甘露灭有者道是小释迦撞着冤家恶口小家我无饭吃投佛出家我无衣着投佛出家有些伎俩肯来出家喝一喝云说圣说凡说真说假成得甚么衲僧家便下座。

　　上堂长竹难点天边月利斧不斩无罪人有甚许多陈骨董为他闲事长无明临济胡乱施张德山胡乱云为祖宗莫大门户展转返不光辉卓拄杖喝一喝云三级浪高鱼化龙痴人犹戽夜塘水。

　　上堂人人有双父母所生肉眼横了面上首罗尊天竖亚一目在于额上阿那律陀清净天眼在半头之上观世音菩萨千手眼在八万四千毛孔上老僧有一双金刚眼开在顶门之上乃拈起拄杖云另有一只开人天眼目在棒头上今因上人大慧年跻六十两眼失明请说法要愿开法眼顿悟大事老僧不待他出众问话早与劈脊一棒令他父母所生肉眼了然顿开额上亚竖一眼亦开半头净眼亦开通身手眼亦开金刚眼睛亦开老僧棒头上眼亦开何故六十年前是一双明眼六十年后是一双暗眼今日令渠明暗两忘开佛眼元来尽大地是沙门一只眼以拄杖卓三下下座。

　　绝食小参生台鸟雀不闻声冷冷厨烟白日晴客去愧虚留供谊僧来莫说告单情赊薪已阅樵人遍乞米难教店帐清自笑住山无道力错追因果悔前生。

　　上堂僧问了未了时无可了玄玄玄处直须呵古人因甚靠此一着如须弥山师云莫乱针锥僧云和尚岂有护惜耶师云肚皮里休着妄想僧云谨领师云妄想僧问佛是觉义蓦竖拳云这个是甚么义师云抬眸燕子已高飞僧云还知某甲用意么师云吽吽僧云不如归去来葱岭有人忆师云非惟不识这个亦乃忘却拳头乃云通褒贬底句诸方学得看窟笼着楔近日罕闻老僧特地折节下问汝等直须当仁不让良久云见义不为无勇也。

　　甲戌二月真如回病起上堂雨雨晴晴二月天白牛性懒不耕田绳牵鞭打今朝起池水犹寒草似烟牛牛牛长林山迥风飕飕敛尾复藏头鼻下无绳得自繇且道是何人境界良久喝一喝云未问着时早已过去了也。

　　上堂举药山久不上堂知事白云大众久思和尚示诲山云教槌钟着大众方集山便掩却门知事咨曰既许为大众上堂为甚么一言不施山云经有经师律有律师争怪得老僧师蓦起身云上来讲赞良因散周沙界便下座。

　　祝发上堂挥金截断绿云根露出冰霜透顶门刀下翻身直荐取顿然心了是心存举水潦和尚随马大师入山搬柴次问着此事被马大师拦胸一踏踏倒忽然起来呵呵大笑曰无量法门百千妙义都向一毛头上识得根源去师云今日济文剃头老僧用刀一挥亦便呵呵大笑云无量法门百千妙义都向刀口上识得根源去且道马祖一踏老僧一挥水潦济文一同大笑毕竟是同是别若道是同则堕同应三十棒若道是别则堕别应三十棒若道同别不同别则为四堕亦应三十棒还有判断得底么问末后周罗结请师直下截师挺身立地进云未在更道师转身便行。

　　上堂诸人未到万峰将道万峰有多少禅道佛法既到万峰原来这老子乃是尝人既是尝人因甚诸方只是放他不过你看他先德苦切之言实可取信岂不闻男儿锁子黄金骨苦痛无明堕污泥良久云苍天苍天。

　　上堂一实谛中无起灭鲁祖长年瞌睡方便门里有亲疏秘魔一向擎杈因言得旨不假外求睹物明心岂缘内省所以观风化物无一定之机因语识人有差别之智睦州唤僧提一桶水沩山与我过净瓶来至于荆棘林中红烂破驴脊上苍蝇临济喝德山棒会得总非死句活人贵在通方韩卢逐块非敢望于今日俊鹘摩霄惟贵乘此一时拈起拂子云饱餐禅衲试请下语良久掷拂子下座。

　　供千佛衣请上堂塔名多子宁无意自是传衣佛种多衣线下明真切事岂论宫绣有淆讹喝一喝云且道如何是衣线下事金针直下刺意旨问如何红莲迸海波还有向上事么千额珠光寒夜月半肩日色醉春霞会得衣线下事者出来吃棒问我有一坐具礼千佛即是礼和尚即是师云缓缓向你道进云某甲则不然师指衣云着得恰好进云且缓缓师良久复举广额屠儿放下屠刀云我是千佛一数且道提刀是千佛放刀是千佛若向这里会得则血滴滴地僧又出师顾大众云一齐礼拜便下座。

　　上堂今朝四月甲子政说毗尼八敬命妇证优婆夷乞赐大悲贵胤于其未开口前劈齿一拂子柄以拂子作打势云辊下天上石麟赠作振振公姓。

　　浴佛上堂世尊昔日降生指天指地动括十方作狮子吼尽力也只道得个唯吾独尊奈值千有三百年后跨灶云门劈头一棒忍气吞声从来无人为之雪屈今又七百年后万峰远孙要断不平之事亦不得扶强抑弱直将黄面老子折脚阿师缚作一团打作一块推向堂前贵令生与同生死与同死大家无出头分诸仁者会么乃起立浇香水浴佛云须与当头一杓恶水且道是不是又浇水云汝等诸人闻此见此便欲鼓唇嗾舌踏步向前问个如何若何我也预先与你一杓恶水且道是不是又浇水云九龙天外风雷壮霢霂絪缊万国恩。

　　西来罗汉请上堂十万里来不说一字依稀像达磨仿佛同真谛芭蕉柄上书梵字蝌蚪虫文不相似拈起○相问伊叉手睁睛直示老僧点头道从前不是这回恰是问大众是不是良久云宁说阿罗汉有三毒不说如来有二语便下座。

　　上堂万峰有条铁门限尽大地人跨不过好笑街头石敢当也学横身碍行路山僧偶尔经过向伊道却两错这厮满面惭惶不觉入地三尺合眼扬声大叫痛骂于密老贼饭米既用刚砂门限何消生铁老僧梦中闻得翻转个身来道你也说得是你也说得是然更有一句你还知也未纵饶折却铁门限无数人死向平地卓拄杖一下。

　　圆戒上堂静主达贤住此山有年破屋半间蓬尘积尺行锅无盖黄碗不全或七日忍饥或逢缘一饭口如木突衣若鹑悬曾圆具于先灵谷和尚兹复请说菩萨戒法谨白问如何是释迦如来口放戒光师云风为扫地使月作点灯娥进云如何是孝名为戒师云灶里生青草锅中叫碧蛙进云如何是亦名制止师云忍饿长盘脚开斋过别峰进云如何是向上一句师云速道速道问戒光顶聚辉千古觌面相呈事若何师云与我过钵囊来进云衣文结角交加处明眼缁流失却真师云二十五条拖着地进云涤尽无余存洁白戒珠灿烂黑光寒师便打进云末后令行尊贵旨棒头有眼照人明师直打趁。

　　晚参未举时逼塞虚空已举时虚空粉碎将举未举之间虚空在甚么处一僧咨和尚虚空则不问如何是那边事师云映波月落水天黑夜半渔翁正睡浓进云如何是这边事师云东方日初出牧子过前坡。

　　上堂穿窬墙壁盗窃金珠虽然两手擎来其奈人前难用卓拄杖一下云老僧今日将诸人自家宝藏直下打开众宝烂然光彩夺目逴得便行更须照顾脚下踌踟不进真成蹉过目前不消满面添惭只贵通身是胆至若怀宝迷邦他乡醉卧总之自甘饿殍又争怪得老僧靠拄杖下座。

　　上堂僧出问如何是应物现形师云月落三更黑潭烟冷如何是全体作用师云三峡奔腾长江万里如何是机权喜怒师云笑里有刀刀头有密如何是或现半身师云昔年想是曾相见杏花村里矮墙头如何是或乘师子师云牙如利剑口似血盆如何是或乘象王师云四步莲华六牙音乐僧便喝师云我则不然僧又喝师无语僧云虽然如是和尚已吃三十棒了也师打云且道是你吃是我吃僧云某甲罪过便归众师便下座。

　　小参月之晦要见月光今夜会石童木女忽相逢三更彼此摸着背笑呵呵快不快云抹石风梳树分明道着生平事一道尝光永不磨两眼明开黑漆地。

　　司李黄海岸居士到山请上堂士出作礼云弟子黄端伯久仰和尚人天眼目佛祖爪牙请和尚为大地众生点出师以拄杖作点势士云未到万峰不妨疑着师和声便打士拟接棒师又打士云和尚只有弄干棒手段师云老僧罪过士礼拜归众师乃云末后一句始到牢关把断要津不通凡圣且道如何是万峰底末后句喝一喝卓拄杖一下云花知人韵倚窗笑石爱风清傍水蹲下座。

　　上堂一句中具三玄相对语喃喃一玄中具三要虚空放出无毛鹞有权有实当面着贼有照有用一齐断送汝等诸人作么生会从前意气都销落懒向长安旧路行。

　　上堂举昔日马大师违和院主问云大师今日尊候何如大师云日面佛月面佛山僧今日不快大众问曰和尚今朝体气健否老僧畣云黄泥灶碌砖灶复有偈曰日面佛月面佛六月晴空三尺雪黄泥灶碌砖灶雪白吴绫一片皂若人会得这两句则不但马师无病抑且老僧无病大地众生无病若人不会错去斋佛斋灶老僧今日说破省得临济祖师斋灶斋佛求天祷地良久喝一喝下座。

　　晚参僧问如何是接初机底句师云日日香花夜夜灯如何是辨衲僧底句师云有语非干舌无言切要辞如何是正令行底句师云可怜门大开而人不能入如何是定乾坤底句师云二时展钵开单逐日屙矢送尿僧作礼云若不如是争见万峰师云老僧总理会不出。

　　上堂以拄杖挥空大喝云打破太虚空迸出金刚骨拈向诸人前通身赤骨律碧澄关主昔曾就正于安隐堂前今朝始见你转身撇脱且道得力一句作么生道喝一喝云万峰千丈崖头一片白云裹石。

　　上堂僧问过去未来则不问如何是现在一句师云舌头不出口僧云而今出口也师云此是过去事僧云再请和尚道师云未来莫妄想良久乃云现在与么道未来莫妄想过去已过去更讨甚伎俩要踏向上关喝一喝云即此样无别样。

　　普请上堂若论此事如万峰普请刈稻相似各人拣定六处把定根苗将极快利铗一截使六根顿断务令两横一交两交一束亦有三铺六横一切诸法无不具足第一日一齐俱倒第二日轮众巡看第三日席卷登场登时打下然后暴之以骄阳飏之以晴风砻之硙之筛之扇之实于仓廪先将一半贡之朝廷次以一半供之大众所谓君臣道合宾主协和便是这个道理也诸人还会么乃作刈稻势便领众入田。

　　上堂画里身心问有无死生勘破髑髅枯敬将一幅西方境换去关山积雪图孝子邹灡邹濴为荐先考来周府君入山礼忏讽经饭僧施食请老僧上堂说法老僧无法可说不免借帔拜婆对景挂画来周居士生平嗜好衡山先生手作关山积雪图今携焚化灵前作挂剑故事老僧展卷对大众谓来周居士灵几道衡山先生未敷纸未染笔已前还有心否既敷纸既染笔布尽千峰万壑于无何有之乡还有心否若有心且道心在何处峰峦起伏涧峡回盘还有土石否彤云漫漫积雪漠漠还有湿冷之质否松枯露鹤竹倒横门茆屋如堆柴门略见果有此界否寸马豆人红衣乌巾如飞如舞果有生气否片纸不加放笔无迹还有画者否于此覤得破视得透始知衡山先生不曾画古董架上无此卷真心不曾动一丝毫皆从妄识上变现幻中之幻而来周居士生平嗜好之心置于何处心既无处则昔何以生今何以死既无生死则何苦何乐何罪何业何从牵绊何从解脱是知有非实有则知空无可空老僧今日对众将衡山来周两居士有心无心是境非境一时卷在玉头轴里送在灵前纸钱堆上一炬燎却来周从此脱然不为境累不为心移不住娑婆不居极乐于无所住处不知不觉冉冉地青莲衬于足下宝树森于目前珍禽和鸣螺呗交作白毫光内弥陀顾问云你看是何境界于此瞥然悟得无生法忍佛为摩顶补处称尊一期大事直下了毕正恁么道时忽有个撑眉　目初参后生跃出大呼云和尚如此说话令人向西背东着净厌秽学人今日亦将和尚并所说法卷在轴里送在纸钱堆上一炬燎却免得后人随语生解师作吐舌势云老僧不觉吐舌下座因甚如此有前没后政要他新出来汉子得些便宜后来好做语录。

　　上堂开眼纸窗红被底如春热儿童请拈香道是我生日和南礼佛陀烹齑普面吃摩挲饱后来同去放生物鸟飞飞鱼鱍鱍一场好快活张七郎十六七举首山问僧近离甚处师云即鹿陈虞僧曰襄州师云云山健足山曰路上曾逢达磨也无师云三重罥十字縳僧近前不审师云犹有商量在山曰这个是驴前马后底师云急僧曰和尚又如何师云翻转网袋山曰非公境界且坐吃茶师云头角峥嵘原来是后园山子上底僧才坐山又问在甚处过夏师云道过了也僧曰石门师云襄州过来真不少山曰水牯牛安乐么师云达磨骑去了也僧曰及时水草师云逢着关尹稽首和南山曰为甚伤人苗稼师云和尚莫作驴前马后汉僧曰对和尚不敢造次师云犹要呈头戴角在山曰放过即不可便打师云首山也无大人相山作纲宗偈曰咄哉拙郎君巧妙无人识打破凤林关着靴水上立师云屐齿上砖阶咄哉巧女儿撺梭不解织看他斗鸡人水牛也不识师云风吹罗带缓背阴山子向阳多师云蛤蜊里四面观音南来北往意如何若人问我西来意东海东面有新罗师云纵饶三头六臂无出头分便下座。

　　晚参举僧问长庆羚羊未挂角时如何庆云草里汉僧云挂角后如何庆云乱叫唤僧云毕竟如何庆云驴事未了马事到来雪窦拈云宁可碎身若微尘终不瞎个众生眼长庆较些些子复云一般汉设使羚羊未挂角也似万里望乡关师云雪窦大似已无目而废天下之视长庆尽力只要赴他来机全不顾言之渗漏天下岂无作者设有问三峰羚羊未挂角时如何云有这畜生挂角后如何亦云有这畜生云毕竟如何然后缓缓向道宁可碎身若微尘终不瞎个众生眼饶他生杀古今底雪窦也只似万里望乡关卓拄杖下座。

　　三峰藏和尚语录卷第三(终)
嘉兴大藏经　三峰藏和尚语录


　　三峰藏和尚语录卷第四

　　吴虎丘山云岩寺嗣法门人弘储记

　　住梁溪龙山锦树禅院语

　　上堂九龙山高芙蓉水涸觌面相呈切勿卜度猫有七尾鼠生二角事不厌精何妨摸索但摸索勿卜度张姑李嫂共扶持良久云恶何故喏树底寒风贝锦飘松头细雨空青落。

　　上堂有法无法笔蘸虚空画菩萨阿耨菩提无位真人是甚么乾矢橛然灯佛与我授记以空印印空印水会么风车为口簸箕为舌金刚般若波罗蜜若欲道此者举一不得举二放过一着落在第二会得出来相见若不会且俟来日。

　　上堂喝一喝云唵萨婆啰罚曳数怛那怛写良久云未得微霜菊早香又喝一喝云唵悉殿都漫陀啰跋陀耶莎诃良久云山河大地变黄金又喝一喝云唵折隶主隶准提莎诃良久云相逢尽是陶彭泽瓢下惭无大道浆。

　　上堂今朝十月十五枕上翻身钟鼓声声敲破髑髅句句打翻佛祖胧胧从地醒来便解奋槌如虎金刚揩泥神背翁仲从旁叫苦一二三四五天上去挑土阿不力的普还会也无此事若得虚空粉碎过来粉碎底犹是鹘臭布衫炙脂帽子直须拈却将一柄金刚王宝剑截天截地始得和同随喝一喝下座。

　　上堂抹杀法中英雄者为其能以举一为用也验尽法中英雄者为其能以大机为用也夺尽法中英雄者为其能以抽爻逊位为用也谩尽法中英雄者为其能以前定不满为用也(诸方目为四杀雄)。

　　翌日诸护法举近日北禅寺迦叶尊者瞬目龙山出四雄玉兔为付法之祥请上堂四雄玉兔出龙峰泥塑头陀亦眼红拂子四枝分付去好花何地不春风下座。

　　上堂心无起处原无事念转非情运六通双足不知谁是主看山踏遍白云中且道如何是脚下事以拂子击桌云红叶投空锦清泉掷地金。

　　小参七尺丝纶八尺竿年年月月钓清寒鱼龙虾蟹无寻处半夜寥寥月一团卓拄杖休去。

　　上堂自从踏断葛藤窠三量纷飞脚下过昨夜相逢谈道者声声怪我没家婆且道老僧有妻没有妻若道无妻又言法喜以为妻若道有妻又道毕世同衾不共枕所以云法喜以为妻无明以为酒嗔来哮吼踯狻猊不学今时醉颠走。

　　小参不得有语不得无语嚼砂弹折当门齿离钩三寸劈头桡两岸桃花一溪流水踏翻舟子千秋死。

　　上堂昔日临济大师有四喝有时一喝如金刚王宝剑有时一喝如踞地师子有时一喝如探竿影草有时一喝不作一喝用山僧今日只有三喝有时一喝巍如泰山北斗有时一喝明如晓日晨星有时一喝梦醒如前日昨日乃竖起拂子喝一喝放下拂子。

　　晚参佛口里碌砖一堆拄杖中舌头三尺踢倒净瓶赢得沩山猛虎当路即住黄檗会得者出来相见。

　　上堂僧问不与万法为侣者是甚么人师便打僧云秪如马祖道待汝一口吸尽西江水即向汝道又作么生师云文彩全彰僧问十七十八因甚道着即瞎师拈竹篦云唤作甚么僧云十九二十为甚人信不及师打一竹篦云信得也未僧拟议师叱云拟胡饼里呷汁那僧问临济纲宗毕竟是有是无师云你见老鼠偷油么僧云不会师云猫儿来也僧网措师笑云临济纲宗是有是无僧一喝师云错口道着乃云斩钉截铁此日诸方共用平高就下当年老宿不然禅和家背地里绝有商量因甚一众人前全无消息良久云咄也得三文买草鞋。

　　上堂天地与我同根万物与我一体茫茫匝地普天清净法眼着翳法身主毗卢师有何方便道一句子不致阎浮提人弃却甜桃树沿山摘醋梨喝一喝下座。

　　至前上堂群阴剥尽不止于坤以其硕果不食也一阳未生不坐于尽以其来复不远也故入无量义大定而不冥入刹那际三昧而不断真实空而不空真实不空而不有此政今夕一阳未生之候应如是生清净心乃喝一喝云此是明日事。

　　晚参以拄杖画一画云画水成干路飞虹驾石桥不劳些子力廿一是今朝步步踏着处处逍遥添取银膏彻夜烧。

　　上堂苏州有尝州有不是驴脚是佛手更问老子生缘请君面南看北斗苍蝇偏向臭边飞蚁子惯寻腥处走闹浩浩处闹浩浩冷湫湫处冷湫湫若得二途俱不涉不风流处也风流。

　　小参举沩山有句无句如藤倚树师云会么喝一喝云铁牛头角太峥嵘霹雳才翻失太清头尾缚来成一片纸猊火里大扬声若会得则入佛入魔天上人间如意自在以拄杖卓三下。

　　上堂山僧三十年前也曾见神见鬼如今年深月久总忘却也但得轻衣一片饱食三餐童子揶揄禅人相扑赞之或喜骂之或怒而已若道曹山有尊贵旨诀切莫听他这样说话。

　　小参僧作礼云石霜有头尾话咨和尚如何是头师云鼻端藏四海双角直撩天如何是尾师云卷到潭深处三冬月色寒如何是头尾相称师云通身雷送九天雨流出桃花万壑春僧作礼师直打趁。

　　小参辘轴耳朵簸箕口问着向南却北走德云不在妙高山文殊狮子却是狗。

　　小参举夹山参船子话毕乃云一桡落水踏翻舟满目芦花两岸秋昨夜华亭还说法雨余新浪向东流师到尝州广福院请上堂头上蔚蓝天欲滴脚底白云千万尺手中拄杖腰下瓢去去来来无顺逆好消息踏破草鞋双脚赤三头九臂脑后睛日日相逢不相识且道是甚么人他与地平砖同胞本无庶嫡还会也无举僧问赵州狗子还有佛性也无师云赵州只解四蹄上立柱不解狗子背上踹橇山僧今日向狗子背上踹橇去也挥拂子云咦下座。

　　住杭州净慈寺语

　　上堂拈香云一缕苍烟祝圣明九州四海尽升平南屏老汉闲无事白棒掀天破死生乃就座刘长倩居士出云两峰云起苍烟迥一道湖光玉鉴悬领取眼前玄要句塔轮尖上吐香烟师便喝士拈香云这一瓣香爇向炉中供养本师堂头和尚伏愿开顶门眼揭肘后符逞狮子之全威现大人之作略且道机先一句作么生道师合掌云南无无量寿佛士叉炷香云法界普熏无罅缝灼破毗卢老面门师便喝士礼拜师以拄杖轮挥八面卓三下云若向这里会得如挥剑当阳一条血路弯弓天外九中红心正好出来与老僧相见僧出云一箭中红心请师高着眼师回头问侍者进云机轮转处作者犹迷师云你转转看进云九乌射尽忘俱丧锋镝销为日月光师连打三棒进云今日痛领三棒只得作礼三拜拜起以手画一画云这边且置一剑当轩来时如何师又打进云一柄干将剑惟师用得亲师不语进云这回和尚正吃三棒师又不语僧便礼拜归众长倩居士复出云今日和尚全身出现诸人仔细着眼遂出法堂师便下座。

　　上堂今朝十月十二雷峰塔指净慈寺千嶂霜枫列锦屏各人无位真人在何处良久云　胡张三黑李四复云言无展事八八六十四语不投机溪西鸡齐啼承言者丧灯蛾扑油上滞句者迷落水踏深泥若人缁素得此等语出如生龟筒里抽身化成坚翅鸟扶摇九万里擘海直取龙吞博地凡夫立地成佛此正古人所谓接初机底句今日特地拈向诸人会得者出来道看长倩居士才出师云如何是接初机底句士云幸喜西湖今日晴如何是转身底句士云还见四山红叶么师打云这里会去始是转身句僧才出师云我不问你接初机底句僧便喝师云为甚么便喝僧又喝师云三喝四喝后又作么生僧礼拜师云向道从来不曾见矮子成佛下座。

　　上堂举永明寿禅师云孤猿叫落中岩月野客吟残半夜灯此境此时谁会面白云深处坐禅僧僧问如何是永明妙旨明云更添香着僧云谢师指示明云且喜没交涉僧礼拜明云听取一偈欲识永明旨门前一湖水日照光明生风来波浪起又问学人久在永明为甚么不会永明家风明云不会处会取僧云不会处如何会明云牛胎生象子碧海起红尘师云老僧则不然乃云松影落残崖际月煤花爆尽佛前灯禅衣破薄不禁冷多少依依暗里僧若有人问如何是南屏妙旨向道昼夜一百八若言谢师指示向道串断了也待他礼拜起亦示一偈欲识南屏旨山头云乍起一缕入钱塘微茫作海水若问学人久在南屏为甚么不会南屏家风向道宗镜堂前霜叶干若言如何会取向道钟过千佛阁塔下万工池永明大师恁么道南屏老人恁么道且道是同是别莫有判断得出者么道道。

　　佛日金法师送准提镜至请上堂威音王未出世已前山僧与法主同时现大月轮相中间阿字　　吽吽双隐双现宾主对谈阐大法要度人无量所以世世生生同出同兴共扶此事或现汉月或现佛日心心相照今日法主说法苕上老僧挂锡南屏法主仍现大圆镜智来我雷峰塔前请说大法山僧不惜四面十八臂大逞神通只是今日头痛不能为汝说以拄杖击镜三下云日面佛月面佛僧出覆却镜子师又击镜背三下云唵哑吽　哩下座。

　　上堂稽首和南别永明疏林一叶脱南屏翻思圆照灵岩去多少英雄继此灯雷峰塔不劳指点慧日峰一任将迎都是最后大事切忌心下惺惺良久喝一喝云轻舟自傍六桥去一片寒湖山影青。

　　住秀州真如寺语

　　上堂拈香云名香贡猊座凝万寿于至尊宝篆结龙云蔚胜祥于魏阙万福献内壶之吉千秋蔼东宫之春阖朝簪笏进道阶而登高阶四海苍生乐盛世而超出世共跻仁寿咸沐升平今日请主大理朱公外护法门内崇道德福增高帙位转天衢阖郡荐绅诸山硕德顿明纲要密运权机推广化之神佐圣明之治本山长水法师彩云和尚聆磬音而出定弘大法于将来此一瓣香专伸供养天童老和尚用酬法乳维那白椎云法筵龙象众当观第一义师云长水门前长水绕彩云堆上彩云生二师法道重新举宝塔风高骤午铃会得目前旨趣者出众与汝证据问彩云片片趁全提长水滔滔展大机且道如何是彩云片片趁全提师云钟声出水重进云如何是长水滔滔展大机师云幡影落波轻进云八面玲珑无缝罅卓午浮图顶日轮是长水家风是彩云境界师云门开桥接路树老绿苔生进云和尚今日如是举扬如是拈提与昔日长水彩云是同是别师云一时三顿棒骨痒尚嫌轻进云一句了然超百亿粉身碎骨亦难酬师打三棒下座。

　　朱大理广原居士荐亲请上堂竖起拂子云会么有无双绝净秽两忘向太虚空里突然翻转如雷如霆如日如月如走盘珠的的皪皪宛转横斜横出直入何等自在所以朱大理向竹篦话上两处不得四句不得千不得万不得不可得不可得于银山铁壁处突然翻转如雷如霆如日如月如走盘珠的的皪皪破尽生死凡圣是非超然自在只今先太仆先淑人亦向太虚空里突然翻转如雷如霆如日如月如走盘珠的的皪皪于净莲华中自繇自在一时成佛尽三界十方一切圣凡有情无情亦向太虚空中突然翻转如雷如霆如日如月如走盘珠的的皪皪自在取证即如大理堂上架一座大天平不许他低昂轻重务使天上针对地下针地下针对天上针针针相对以手作对针势云令此天地心一线逼直无有倾侧遂使大明国里君君臣臣父父子子一道同俗坐致太平诸仁者要知大理二尊人立地成佛底消息么出来道看僧问生生死死去来忙一击翻身顿歇狂醒转不知天早晚一轮红日照西方如何得一击翻身顿歇狂师云莲华出水波涛涌进云如何是一轮红日照西方底事师云迸出莲胎见佛光进云和尚与么告报善则尽善美则未美学人则别有长处师云如何是你长处进云优昙初绽处遍界藕花香师打云也少不得这一棒所以如雷如霆如日如月如走盘珠的的皪皪何等自在良久云若于此会得何等直截拨着便能作大师子吼遂令百兽脑裂飞鸟坠潜鱼跃且道如何是师子吼便下座。

　　蔡大参维立居士荐母请上堂挥拂子云瞑然一长睡恰在莲华里摩娑睁眼开佛光眉际起宝林风琅珰直贯虚空耳顿悟音圆通岂但见自己突然得大用打破当年体遂喝一喝云若向这第一喝上荐得则东土堪忍世界一切有情无情种种苦境一时打尽脚下莲华现出西方清净境界诸佛菩萨同时现前令徐宜人立地成佛又喝一喝云若向这第二喝上荐得则西方极乐境界一时忘心泯性在莲华上寂寂落落熙熙皞皞不知净土为何物令徐宜人得大自在再喝一喝云若向这第三喝上荐得则东土变为西方西方变为东土净秽齐泯凡圣俱忘一时三变令徐宜人从莲华中定起分身无量国土说大法要广度众生各各一时成佛无少无剩且道以上三喝所说何法便能令徐宜人捷得如许大效弹指之间成佛作祖行广大利老僧还有所说么若道有法说说个甚么若道无法说尽情与你说了也所以世尊降生指天指地是说此也临末稍头棺露双趺是说此也拈花示众迦叶微笑谓之世尊不说说迦叶不闻闻至于历祖句句皆然而船子云离钩三寸子何不道沩山云有句无句如藤倚树云门谓之函盖乾坤句华严孜谓之句中无意意在句中皆示大用之句意也若能如是大用现前处处拈出金刚王宝剑直下如将一座泰山轻轻压去更有甚么出现随大喝下座。

　　元日朱大理请上堂拈香云甲戌春王第一朝殷勤百和爇兰椒圣明寿比诸天象岁岁昭回运斗杓就座乃云坤以简能干以易知如狮子王奋迅威狞若大白牛肥壮多力有时云里高眠一任长林丰草自在供输有时日边哮吼尽使狐狼野干扫踪灭迹此皆从立命得来统天之力佛祖得之而法王三千圣人得之而教化中国老僧得之而逐浪随波大理得之则致君泽民即今寿跻七十于从心所欲不逾矩处出处安舒自在无碍且道他获无量寿征从何处得来喝一喝云略与诸人通个消息。

　　住松陵圣寿寺语

　　叶侍御庆绳居士请升座拈拄杖打地一下云此一棒自黄檗大师处建立从天童和尚处印来捏太虚为金槌抛热铁作文字浑身虎口遍体狮牙坐断临济命根翻转大愚面目所以我师天童和尚得此一棒遂能打天打地为电为雷将南国打作选佛场为后人砻成出匣剑复打一棒云山僧得此一棒不但裁长补短抑且削阔就狭重新入炉入火益见爆天爆地从黄檗处打下火烙印子于临济边突起锥上刚砂一句中具三玄一玄中具三要破尽一棒一喝之实法打开囫囵孤硬之见功务令照绝权忘名离用起石人头上泚汗白牛角上生风幽鸟啼入乱云有耳者未必能听神龙深藏黑水具眼者徒费仰瞻翻近世难知警诸方不肯复打一棒云前一棒后一棒威音王前摸索不着楼至佛后休歇未到得此方谓之一棒不作一棒用末后一句始到牢关把断要津不通凡圣方是安身立命处大作大用了不可得底实受用田地方真到黄檗临济天童一辈大善知识立脚处山僧今日告报诸人若今在地四众咸宜信有此事莫学今人只重前祖扫除黄檗临济等法数为邪说则天童一棒前无所本山僧三玄近无所据佛法无师大乱必矣若欲深入大法者须向明日看取。

　　吴江章邑侯敬明居士请上堂临济一喝能杀能活能纵能夺为忠贞为惠育着着坐两头而独用其中以之则无咎无坠处处截言诠而确慎其余因之则惟坚惟贞用宣道化用拂仁风智如圆镜定若平衡临机发用无毫发轻重偏邪之差包裹乾坤有直统惟天惟命之作一喝之至约推拓之无穷僧得之则握接物利生之权俗得之则掌平天治国之政且道即今邑侯得此又作么生喝一喝云只有天在上更无山与齐。

　　周居实居士请上堂问答毕乃云老耆翁近八十参得禅不赌说只向溪边放白牛两岸梅花卷晴雪夜归来戴微月不脱衣睡得彻不道天何物明朝依旧日头出切莫认作自在受用禅亦莫作会得解注说喝一喝下座。

　　上堂如何是西来的的大意鹤舞花阴地如何是佛舌根生白拂那有这样事石头迸出黄金汁　意旨问如何独脚铁钉靴冰山顶上立两头拗中间折九九八十一喝一喝云若不会下个注脚细细绿阴鸦尾短深深古木落花多老僧发白齿牙嫩汤饭时时爱软和。

　　上堂露柱久已怀胎灯笼昨夜生子眼光烁破四天下口门中央阙两齿不因观音妙智力那得端正有相至于此老僧住山年已久钵袋空空少人事考钟伐鼓急升堂特地殷勤为助喜喝一喝云凤凰不是人间物为瑞为祥自有时不烦久立春寒众慈。

　　上堂如何是西来的的意稽首和南齐着地如何是向上一门那个为官不戴君还有受用也无春风花乱竞提壶恁么则通身尊贵去也沙水螃蜞横是蟹此四句一句是佛一句是祖一句是老僧一句是大众若人缁素得出许汝一生参学事毕何故喏尽道洞庭如箬笠春风乱插满头花。

　　上堂举德山踞虎头收虎尾第一句下明宗旨师云还有道得者出来道取僧出师问如何是虎头进云春至百花开如何是虎尾进云秋来尽落叶如何是第一句下明宗旨进云双龙入海无消息直至而今尝相忆师云三十年后则不问三十年前一句又如何僧便喝师拟打僧拂袖归众良久复出以手连画两圆相师展两手于空中僧又作一圆相○师以两手背交其指僧又作此相师揲手案几上僧点头三下师便下座。

　　上堂一九二九黄龙翻出两只手两人合得百十八额头迸眼是菩萨过去心不可得树上晒麻无反侧未来心不可得万里流沙如面黑现在心不可得今日正天晴处处花柳色咄抽去干上九画长坤下画周太尝季华率令子安期安仁安石请升座喝一喝云春风不贴肉又喝一喝云晓起略添衣又喝云偶尔移鞋去寒吹半面皮若人会此三喝便会得此三句会得此三句便会得此三喝会得也成佛不会得也成佛何故东土西天两脚踏断佛与众生不劳思算十年黑暗一旦迸开赤日金波莲花出现喝一喝云一声渔父歌声断烟水茫茫十万程。

　　解制上堂牛在山中水足草足牛出山中东触西触山僧则不然牛出山中东城西郭牛在山中南谷北谷若人会得两转语则礼拜如菩萨践蹋如粪土不妨随人起见处处为缘良久云会么袅袅长鞭着地拖半肩疏雨挂春蓑自从赤脚骑牛去只唱山中放牧歌。

　　回圣恩寺语

　　上堂磊磊落落山上石奇奇怪怪涧边松悠悠飏飏空中絮急急宽宽寺里钟此四句内有一句推不向前约不退后有一句披烟啸月攫雾拏云有一句自西自东自南自北有一句本无踪迹岂有名言复云说也说了注也注了若人会得正是无事生事若人不会一任纵横撩乱去谁能劳力强安排。

　　上堂一机一境捱不入三要三玄擘不开出身白汗过这边来中也养不中才也养不才岂是三峰没意智终朝嚼饭喂婴孩黄梅旧有不平事至今遗累生疑猜菩提树明镜台果是宗门桩祸胎。

　　上堂僧问如何是最初一句师云下床踏匾蒲鞋口僧云如何是不动尊师云朝到西天暮归东土僧云如何是透法身句师云天晴道路干僧问有问有畣宾主历然无问无畣时如何师云宾主历然僧云有问有畣时如何师云现在可验僧问临济喝德山棒明甚么边事师云明祖师西来底事僧喝一喝云明甚么边事师便打云明甚么边事僧拟议师云临济德山喏僧又拟议师连棒喝云只在这里良久顾大众云人间天上诸知识争似三峰用得亲。

　　上堂良久云适来一段公案还有人举得么复云设有人举又使甚么人听既无人举又无人听山僧不妨自拈自弄去也乃掷下拄杖云窜向当阳风凛凛丧身失命是何人。

　　上堂三峰个村僧凡事尽认真频挝涂毒鼓要使人人闻诸方老禅伯各各起怒嗔横辟了竖辟远近咸吃惊饶你大有力难抹祖师心人情有生灭毒气亘古今奉劝善知识梦里须惺惺卓拄杖一下云听。

　　上堂僧问如何得不落数量师云竹杖量来难到顶僧云恁么则古今不易也师云念日脚汉有甚长处僧问云门花药栏意旨如何师云直须连夜发莫待晓风吹僧云逐浪随波蒙指示斩钉截铁请敷扬师云休　沸乃云弥勒未生释迦已灭佛法何尝付人尽学猪偷狗窃云门饼真个热大赵州茶殊少斟酌德山棒只顾行凶临济喝全然尚气逼得王老师立地卖身宝志公无端剺面这一队汉恶赖难名不中相与争似山僧不入这保社。

　　上堂乾坤之内宇宙之间中有一处无人能到日月照临莫及雨露滋霈无从登须弥顶不足了远入金刚际未合穷荒山僧指汝诸人个捷出泥途一踏便到底径路行与不行总与山僧无预乃拈拄杖画一画云上乘菩萨信无疑中下之流岂能测。

　　上堂露柱脚跟稳密灯笼眼界光明阅遍五湖禅客握草尽作黄金蓦然枕子堕落　杀坚牢地神一向点胸点肋到此漫不关情山僧真实相告又道平地陷人喝一喝云海枯终见底人死不知心。

　　上堂僧问如何是一句底主师云春色满园关不住僧云如何是一句底宾师云一枝红杏出墙来僧云如何是照师云灯笼挂露柱僧云如何是用师云拍板合门槌僧云谢师畣话师云有甚亏缺上座及早说良久乃云菩萨行于非道是名通达佛道如三峰今日随机赴感不肯露布风规建立宗纲务须吻合法印欲冀诸方玉帛从事如对桓文而谈尧舜梦也不敢望你做卓拄杖下座。

　　上堂一人所在须到半人所在须到但得针芥相投自然随缘得妙因地而起原因地倒果然踏着向上关争肯沿途入荒草。

　　上堂剔起灯来是火力用须知遍普变生作熟只些些续焰联芳殊可可花总是一叶分其五跨圣凌凡超佛越祖钓竿仍藉百尺丝发机必假千钧弩喝一喝下座。

　　耳圆阇黎五十请小参五十要知天命抱却铁盂安木柄求和尚说心地法扎紧皮靴又套毛袜昨日吃斋今日小参空令饥腹长心贪老僧还有佛法说么夜来千嶂雨流出一溪寒且道阇黎寿量多少山湥不解人间事岁岁梅花盖太湖还有向上事么良久喝一喝下座。

　　上堂终日忙忙那事无妨冬至日短夏至日长山门头合掌佛殿前烧香昼夜精勤恐缘错将错就错且承当主人公太颠狂懊恨当年傅大士闲将文字诳心王。

　　上堂不许夜行投明须到不是乾矢橛便是麻三斤镇州萝卜庭前柏子忍俊不禁连声云还有殿里底马大师摇手道未也未也这汉百尺竿头坐起自称不与万法为侣敢保算渠不着更进一步别有一人在良久顾左右云如何是那一人喝一喝卓拄杖下座。

　　上堂单传心印过犯弥天而今坐在老僧身上也着寻个替手良久云有也作么生得彼此无伤喝一喝云自累犹可。

　　上堂汝等诸人尽是祖师门下客他日用作么生喝一喝云家丑不可外扬。

　　上堂踞虎头收虎尾第一句下明宗旨只如第二第三句下明个甚么乃呵呵大笑云有头无尾终是不贵有尾无头虽饱无力是甚么人语良久喝一喝云明破则不堪。

　　上堂绕四天下行脚底人有口堪吃饭抬脚不起底人也有张口吃个甚么良久云问取诸方僧问即今咨和尚师以棒拄其口云吃吃僧一喝师云黄连未是苦。

　　上堂尽乾坤是个解脱门把手曳不肯入不如歇去好良久云灵利汉子捉败老僧非甚难事有么有么点得头下我且作死马医以拄杖打散。

　　上堂蓦拈拄杖云拄杖有病绝见绝闻若不早救丧却平生一僧才出师和身打下云救不得也僧一喝师云气虽未断寿命不长僧又喝师顾旁僧云拽出门外着。

　　上堂从缘有者始终而成坏非从缘得者历劫而尝坚老僧一期借水献花唯诸人善知时节不致两相辜负喝一喝云败阙不止今日。

　　上堂长庆有愿不撒沙万峰终日口吒吒宗门若不拖泥水后代如何得当家有不被人欺底出来对众道看良久云地狱老僧下与尔不相干。

　　辞众上堂心休不说法骨瘦上堂艰分明都说尽湖水洗山巅喝一喝云大道绝言坐断心路若能如是不用露布下座。

　　三峰藏和尚语录卷第四(终)
嘉兴大藏经　三峰藏和尚语录


　　三峰藏和尚语录卷第五

　　吴虎丘山云岩寺嗣法门人弘储编

　　广录

　　安隐寺小参妙明心中一念昏沉便是无明无明生起一分有知谓之众生一分无知谓之山河大地明暗色空山河影现摇动知觉谓之尘知觉吸揽前尘谓之念所以生死流浪从尘念起若识得前尘本从妄念起则尘本非尘识得妄念从前尘起则念原非念非念则真心如镜非尘则妙境历然此犹是五蕴边事尚落照功正是生死根本直须一时翻转如将宝镜覆却正与么时谓之枯木崖前是体边事动用不得才动着便落明暗两路直须向者里看个话头举竹篦云唤作竹篦则触不唤作竹篦则背毕竟唤作什么到者里明历不得沉暗不得正不得处千拶万拶忽然拶破虚空　梅花不解春消息漏泄南枝一点香。

　　姑苏北禅寺告香小参举昔日僧问云门如何是尘尘三昧门曰钵里饭桶里水又僧问如何是云门一句门曰腊月二十五又僧问如何是法身门曰六不收即此三转语若人会得恰好许你得一橛今日大众告香且问如何是尘尘三昧僧出便喝师云如何是云门一句僧又喝师云如何是法身僧作礼师便打乃云掣电乍形时荐取尚属明根轰雷顿破处承当犹萦我执直须向威音未名父母未生以前定当则咳唾掉臂一语一默皆是向上全提处处是狮子踞地截断众流于万峰空里去来金刚山中出没鸟语湥花里云生怪石边到恁么地何等快活何等自在又何必在者里起模做样告香入室胶胶扰扰者哉其或不然只得与你个没底盖底实法有出脱底话头拈起竹篦子云唤着竹篦则触不唤着竹篦则背不得有语不得无语如将泥团塞却七窍气急不过自然愤之又愤疑之又疑疑得切闷得湥于穿衣吃饭处迎宾待客处屙矢送尿搬柴运米处或堂里或堂外或出或入目前山河大地明暗色空若本性若妙心总是个背触不得到者里若稍涉迟回恐落冷窟直须拌命再添一愤如太山崩虚空碎得个前后际断此处若不透祖家语脉便坐死处于言句上便来不得还须于言句上起参即如僧问云门如何是尘尘三昧他若来得便道飞底飞走底走若问如何是云门一句他便道满口吐金遍地成铁若问如何是法身他便道就地辊若再问如何是尘尘三昧一句底法身他便劈脊一棒纵使三世诸佛亦须退身三舍历代祖师出头无分虽然如是若有举着临济云门堂奥中事一点不通满目生死微细无明一齐顿发更须向师承边温研积稔磨光刮垢透尽七零八碎直到恁么田地正是行到水穷处坐看云起时方与威音未名父母未生以前一段大事相应始不负今日告香以竹篦击案一下云直须与么始得珍重。

　　小参真修行人须具一个信字然此信字本一分际有三一者遥信二者证信三者了信所谓遥信者未能亲见此事先须信得自己直下本来是佛只是圣凡情理所障动辄落在意根下东缘西缘狂心难歇直须讨个歇处才信得有歇处便肯撇下六尘舍将三毒求个明师指点广参博问看个有疑情话头务祈一触一磕打破髑髅中间便从信字上先立大志任他千岐万惑终不摇动一直到底魔来佛来总不干些子事既已立志便能鼓发浩气其气愤愤勃勃盖天盖地不可屈挠以志率气以气成志志气坚凝打成一片如纯钢浑铁一般把一个话头疑处通身一迸千飞万碎那时见得自己下落方谓之证信既证之后不疑生不疑死不疑佛祖不疑古今不疑自他不疑参究方信得前来信字也不消得到此方谓之了信可见不发遥信无有证信不发证信不得了信三者一贯到底有等见人参禅便道佛法全在教里何须更走者死煞一路穷尽教义自然明却自心直下是佛便了此便是依通狐伎不发遥信者也又有虽然只在教里发明然亦不妨坐参一上看他有什长处此是无遥信而随人信处凿壁偷光者也如此等人必不抵死拌命定无证信之理又有果然大勇大猛已得入处但道一了百了直是快活何须更有师承络络索索纵然理得线索料道不过为接人门庭多有方便耳在自己分上想无加损若然者我又何苦大费周折耶却不知一了之中止可入佛不能入魔常时空净则相应若到千态万状七颠八倒用心用识处便无受用所谓涅槃心易得差别智难明无量无量尘沙无明细惑不曾动着一丝毫此因遥信不湥得少为足未能了信者也又有证信之后信有了信信有师承于师承边逴得少许窥得门户依稀不到转一转田地人忘法未忘离师太蚤出头得快动辄在法见上四相纷然自觉得相应于相应处过日此其了信不了致成弥天过咎非遇大手眼人不能为其抽钉拔楔也过此关方真是了信大众若未信者于此遥信便猛参个竹篦子话去若已参者便拌命求个悬崖撒手直到证信去若已证信者务须求个了信去大众不妨因今日山僧苦苦劝信便即信取以拄杖顿地便休。

　　小参山僧昔年究极五家宗旨既有所立苦无先达为证因不远千里参见一尊宿志诚求决宿曰五家宗旨是马祖以下人所建立非前人意也子盍简释迦而下逮于六祖三十四传之偈其禅原无许多事若向马祖之下辄作禅语则恶俗不可当矣余闻之怃然而返复参一尊宿问及临济宗旨宿曰我不用临济禅我今尽欲翻掉他窟子从六祖而上直溯释迦老汉绍其法脉耳若接临济源流便有宾主等法若有宾主等法便有生死矣余复为之怃然复参一二老宿皆贬三玄三要为谩人语无如是事及考迩来诸尊宿语录虽不多见然于五家宗旨概无吃紧语未尝不置卷长叹也窃谓五宗原非后人自立以罗笼人者乃从达磨所传七佛诸祖之偈中拈出以定纲宗者耳今试以释迦一偈言之可见其概偈曰法本法无法无法法亦法今付无法时法法何曾法会么者便是金刚圈栗棘蓬也柰何以意度通之曰法之本法原无法也正以无法而为法耳今付无法之时则法而法者何曾法哉此不过以无为宗邪人说正法正法亦皆邪此辈名为可怜悯者遂以菩提为本无树狗子为无佛性种种邪解不可枚举而不知偈意则不然看他说个法本法无法无法法亦法今付无法时法法何曾法何等直截痛快正是五家宗旨之鼻祖也试以临济之法逆而印之法本法无法无法法亦法今付无法时法法何曾法法本法无法第一句也无法法亦法第二句也法法何曾法第三句也法本法无法无法法亦法今付无法时法法何曾法第一玄也四句一齐抛出尽其神力柰何不得第二玄也黏头缀尾双转四面向上一路千圣不传第三玄也此其为三玄也三要不必言矣四句齐行金刚王也全威独露踞地师子也以此验人探竿影草也究竟则一喝不作一喝用也此四喝之谓也向你道了不向你道全偈忽来逐句点出此四料简也会此偈否偈会也未尽情现前东说西举此四照用也全偈会得一句分宾主也同生同死同喝之宾主也座中见解宾中宾也见不彻了宾中主也与你细解你不得宗主中宾也大家面面相许主中主也此四宾主也临济宗旨大略具矣法本法无法偏中正也无法法亦法正中偏也无法者果无法乎正中来也法本法无法无法法亦法兼中至也全偈无可若何兼中到也此五位君臣也而五位王子亦具焉此曹洞宗旨也法本法无法无法法亦法今付无法时法法何曾法此函盖乾坤也全偈则截断众流也如此说法则随波逐浪也四句乃一字关也此云门宗旨也以拄杖于空中作圆相乃云法本法无法无法法亦法今付无法时法法何曾法此沩仰宗旨也四句全举总相也法之与无别相也法与无兼同相也无与法判异相也首尾轮转成相也各各不到坏相也此六相义而法眼宗旨具也此所谓五宗摄于一偈而四七二三之祖莫不了了于此者也至于马祖之时人多情谓每堕文字故大权方便有钟楼上念赞床脚下种菜等语后人溟涬其句便以为恶俗而不欲参之愿向无边着落以为极则故以五宗为异说而欲翻掉其根谬之谬矣宗门家谓智过于师方堪传道智与师齐减师半德今且不能智与师齐而欲埽尽师承之正法竖起自己之颟顸以欺后世之豪杰岂不深可痛哉是以不惜口业略为指示以定纲宗向后倘有真人再兴救得此弊虽万死足为诸佛报恩也即今有信者疑者么出来趁蚤辩取良久云诸上座彼之所谓无五家宗旨既不是我今所谓有五家宗旨也不是有亦不是无亦不是你作么生会僧问有宗旨又不是无宗旨又不是毕竟如何师便打僧云此有宗旨也师云何不道来僧云请和尚道师又打又僧问如何是临济宗师云好与一棒如何是曹洞宗师云尽力说不到如何是云门宗师云恶如何是沩仰宗师云汝只好在者圈子里如何是法眼宗师云向汝道了也僧礼拜师下座。

　　安隐寺小参师竖一指云大众会么若向者里会得则心不生灭心不生灭则上至佛祖下至含灵一切世间山河大地明暗色空一槌粉碎安复有我人众生寿者等相到者里直得一道平等复竖指云会么举西天三祖商那和修尊者已付法于四祖优波鞠多尊者即隐于罽宾国南象白山中后于三昧中见鞠多徒众有五百比丘其心尚有生灭于法懈怠互相我慢乃往彼正之鞠多见师至顶礼次尊者以右手上指即有香乳自空而注问鞠多曰汝识之乎鞠多不测遂入三昧观察亦不能察乃请曰是果何三昧耶尊者曰是谓龙奋迅三昧如是五百三昧汝皆未知之复曰如来三昧辟支佛不识辟支佛三昧阿罗汉不识吾师阿难三昧而我不识今我三昧汝岂识乎是三昧者心不生灭住大慈力递相恭敬其至此者乃可识之于是鞠多弟子皆伏而悔谢尊者复为说偈曰通达非彼此至圣无长短汝除轻慢意疾得阿罗汉五百比丘闻偈已依教奉行皆获无漏师云此西天祖师公案最为微密当细细参味须知古人向者一指上悟去则心不生灭于不生灭中久久则不思议境自然出多三昧故前人三昧后人未知近世悟明心地者不向一指头上入不生灭尚见有我于法懈怠不相恭敬盖为虽悟一指头禅即便走出不在里许过日原与入处不得相应三玄三要也不相应连前所得一切废却复竖指云大众会么须向者里心不生灭住大慈力递相恭敬始得下座。

　　小参禅须妙悟岂有逐日长进底禅何为妙悟聻从心识不到处忽地悟来透顶透底谓之妙悟若要妙悟须把个竹篦子话头两头拶定马祖所谓无门为法门高峰所谓祖师关如此透顶透底方得一橛且道既是透顶透底如何又唤做一橛须知后来更有师承边事在我今与你注解明白譬如要到长安忽地竟到此是妙悟虽到长安途路中事都不觉知与未识路者无别动辄有疑后来如何向人指示其间曲折湥浅到与不到所以倒缩转来详尽路情务令决择真伪不使躲根正如善财初参文殊文殊作象王回顾势善财便得顿悟然只晓得此事便处处用他也有处用得是也有处用得不是只为透脱不尽无明处处盖覆文殊知其师法未尽指参妙峰见德云比丘七日寻觅不见后至别山忽得相见便乃大悟后又有五十余参中间种种差别法门若不得尽师承边事定然心惊胆战如何度得入然而前边若不实于文殊处得个顿悟而竟入师法则如学算沙者祇是个算师弟子学字韵者祇是个切字先生有何用处所以古人道没有逐日长进底禅如今做工夫要得妙悟须得妙悟底法譬如两扇门关了不得逾墙挖壁定要一槌打破直透殿后堂奥中事一总不知不妨再细细巡视一遍你若一层一层偷开门路窥视家私则不得痛快不但死来用不着即今未死遇境触缘先吃许多生受所以我者里无逐日长进底禅如今最要紧者在做工夫做工夫之说极多如猫捕鼠最喻得好古人曰子见猫捕鼠乎目睛不瞬四足按地诸根顺向首尾一直拟无不中若是如鸡伏卵喻即有弊只为他把者一句话头绵密抱定止得十寒一暴未易触发直须如猫捕鼠直下见鼠打个筋斗不容走作始得。

　　茶话去凡居士问临济四宾主有主中主语曰横按莫邪全正令太平寰宇斩痴顽曹洞宗宝镜三昧曰但能相续名主中主两家主中主之语各异请问其义师竖竹篦云会么答云会得放下竹篦云会么答云会得师云者便是太平寰宇复以竹篦打一下云者里便须斩却何故聻不许夜行刚把火直须当道与人看此临济主中主也又竖起竹篦云此是侍者放下竹篦云此是阇黎若老僧总不在者里者里相续便是曹洞主中主也却是再相续不来底直须相续不得处相续始得良以曹洞重操履须要操履到相续不得颓然在中无根而绵密临济却不在操履直从顶　径过不落体上消停而来最初便提脱根蒂于机先无一毫影响与你蹲坐直于太平无事处冷灰豆爆如雷如霆不为绵密所困所以妙极出于曹洞之上但是后来子孙只贵作用火气尚存无法坐法翻不如曹洞操履实到为病耳若果从机先提脱则操履不必言而操履出于曹洞万万矣真正临济儿孙毕竟与么始得珍重。

　　茶话冯白季居士请以易说法师云未下一画以前蚤与诸人道破了也才下一画便有许多事有宾有主有君有臣有父有子若会得者一画则宾宾主主君君臣臣父父子子大家聚头吃茶有什吉凶悔吝其或不然上一画不是下一画下一画不是上一画上三画不是下三画下三画不是上三画阴阳交错形位森然吉凶悔吝见矣虽然如是须向古庙里藏身始得只是中间者一爻不与你说破居士礼拜起师云八八六十四卦有间又云有一画即有三画有一画即有六画下中画为宾中主上中画为主中主只为从主出格故为独坐无尊卑三为下之上六为上之上只因亢极危极故不可居若善抽爻换象者知得机先即抽去一爻仍居上中之位僧出作礼师便起身。

　　圣恩禅寺小参做工夫不得修行断习作二乘人见解纵使习断不得成佛作祖只在下手处铲尽两头知见善恶心行善恶事相随众过日如牛耕田拽磨一味努力向前别无他顾自然习心轻了及至悟了便得相应谓之大修行人。

　　晚参生死在有心无心处轮回在见凡见圣处出生死在翻转面皮处看话头在下手不得处工夫在参不得处精进在愤然忿然处前后际断在突然打失处开悟在倒转杓柄处履践在下脚不得处相应在忘法处良久云切急捷忽打失便拈出屈向者里会始得相应即不问翻转拈出一句作么生道卓拄杖一下云松虚日漏竹密风来。

　　小参公案中并无奇特玄妙只要断尽根本无明微细无明不用将心性及作用知见去悟他如销金矿越销越净若是不识公案只悟得个一了百了大是祸事。

　　小参粗悟一句一棒便无一法当情然此一棒正是实法系人直须入三玄以销尽出三要以了尽始得当知玄非奇玄之玄法乃无法之法。

　　小参断人命根了人知见全在临济宾主句中若不识宾主句定不能到主中主田地所云悟者皆是生死。

　　小参马祖而下尊宿之禅如乾卦石头而下尊宿之禅如坤卦马祖下四宗以正而刚奇其后句而捷其变化如龙如牡马如天行之健此法中之乾元也石头下一宗以回互尚操履虚其父祖而驯其任载如牛如牝马如地德之顺此法中之坤元也虽然末后句正是操履不到处回互处正是变化无象处乾坤道合未尝欠少也。

　　华藏寺法云老宿请小参吾乡自宋及今五百年间宗师之杰出者惟圆照本一人而已生于梁溪后出世姑苏之瑞光其外来说法于华藏者惟密庵杰涂毒策演庵遁三人而密庵尤称英特为临济嫡骨之子其于本寺上堂卓拄杖一下曰迷时祇迷者个复卓一下曰悟时祇悟者个迷悟两忘粪埽堆头重添搕　莫有向东涌西没全机独脱处道得一句底么若道不得华藏自道去也掷拄杖曰三十年后老僧偶简灯录至此喜而拈曰未在未在直须悟始得颂曰翮成谁道还丹就蜕去悬知未是仙三醉岳阳过湖去一声长啸水云天还有人会得者么若无老僧为汝翻腾一上卓拄杖一下曰迷时祇迷者个晓烟笼罩钵盂峰又卓一下曰悟时祇悟者个一点青浮湖水面迷悟两忘粪埽堆头重添搕　三山半落青天外莫有向东涌西没处道得一句者么便喝若道不得华藏自道去也掷拄杖曰三十年后今晚恰直锦树散期未在未在直须悟始得也是火上浇油翮成谁道还丹就桃花能红李能白蜕去悬知未是仙晓溪流出碧桃花三醉岳阳过湖去者一句留与诸仁自道始得僧出问迷悟即不问如何是者个师云望湖亭下水鸥闲进云恁么则东涌西没也师云踏水飞时浪作梯僧礼拜师便打。

　　端阳日真净庵主求示一语三昧爱语三昧正语三昧举古德曰此事如端阳日瓶中满盛蜈蚣蛇蝎虾蟆一切杂毒汝等诸人还下得手么师云大众且道此是个什么说话指示个什么道理有会得者出来道看良久云一语者世出世间亘古亘今直至未来一切语言音声出不得者语故谓之一语三昧此乃世尊睹星时见得底顿超生死涅槃更无他事即今之一棒一喝一转语是也虽然若不解爱语三昧祇成得个天然外道谓之颟顸佛性儱侗真如只好一生坐在青云之外不来人间作无师承汉佛不印证度不得人须通得爱语三昧始与众生气分相接有为人处若通得此语前边颟顸儱侗一时锻尽此一句中具三玄要四料简照用宾主等法是也若以此示人人人可入得者三昧个个了得此精深处及尽圣凡情量如佛三七思惟重新打开舌头上十字关不作囫囵说话十方佛现为之印证至于作家相见与漳州人在长安市上打乡谈相似将家中枕子上语曲曲折折都明白说尽千人万人不闻些子自亦不曾伤锋犯手故谓之爱语三昧今人才见问着便打个　跳胡言汉语道是不上他机境莫落他圈缋又道一棒打汝出血此等皆是不正之语会得底人因一语上锻炼既精出言无处不正故谓之正语三昧此三种语出于梵网经上卷世尊未降生时蚤已有此法子故七佛历祖皆有传法偈以法载心若无法则祖心无从传付所以悟道更须知法珍重。

　　小参举永嘉大师云大丈夫秉慧剑般若锋兮金刚焰不但空摧外道心蚤曾落却天魔胆汝等一向闻得此语无不人人向慕只是不得个杷柄无从下手老僧今为汝等指出杷柄人人得大作用超脱生死去如何是大丈夫撑天拄地如何是秉慧剑喝一喝云二月梅花满谷香如何是般若锋且道者一喝意旨如何如何是金刚焰三世诸佛历代祖师不敢侧眼觑着觑着则燎却眉毛不但空摧外道心蚤曾落却天魔胆喝一喝良久云若人会得者一喝则着着了在机先头头不落齿缝单提一剑快活过日诸人还会么又喝一喝。

　　小参学道人心中无一些子剩物便尔空空地过日如镜照万像任渠来去镜无留送像不沾存岂有意思既无意思则纷飞全是自己但事到目前便与击断省得拖尾参。

　　小参人人有一双眼开之则双青合之则两黑唯有观音大士额上竖迸一只不在两眼双青双白处而又不妨从两眼青白所以尘之刹之莫不皆是烁迦罗眼人人有两只手或合掌或开掌而菩萨手双结双开所以通身迸出千手不在两手开开合合处而又不妨从两手开合所以尘之刹之莫不皆是母陀罗手然而手眼或慈或威或定或慧刀之斧之弓之箭之或以甘露或以善言或以声音或以色相随波逐浪截流而行莫不处处以函盖相应俱是普门大作大用不出手眼而手眼自在也诸人要会大士千手眼么须入三玄三要宾主互换始得。

　　小参一向无心眼对万法不辩是非有无抹煞若人问着单刀直入不用舌头虚空已说八面无门一槌迸血良久云屈。

　　小参不问时本来无事才问着万马摇旗还有出得重围者么喝一喝云前溪深夜橹声高。

　　小参此事如空中鸟迹云里电光无你着眼处无你下手处古人云狗舐热油铛欲取取不得欲舍舍不得直须踏碎熬盘趯翻破灶翻身大转呵呵大笑良久喝一喝云高提三尺晓霜清历历青蛇出匣鸣突骑当关轻一唤伫看四海尽升平。

　　小参西来大意各宜瞥地只在目前何曾虚弃会者直下承当不会更莫打算。

　　小参化臭腐为新奇搅长河为酥酪挽目前于脑后破生死作津梁皆因对垒纵擒临机转变祖师一句抛出当阳有是有不是譬如冰炭同途玉石共器会得者拣铁获金不会者拈冰是水昨日有一僧来参圣恩问他如何是西来意僧指庭前曰柏树子老僧回问行者行者亦云柏树子问处未殊答处不异若道是同泥里有刺若道是别如何简点即今众中还有会得者么会则奋翮冲霄不会则泥途没溺。

　　小参逼塞虚空不消老僧一楔大地火起当阳一杓恶水于斯明得竹密春生笋于斯不明湖深夜没天良久以拄杖画一画卓三下。

　　吴门李子木徐九一杨维斗诸护法请就准提庵升座吾人一向流浪生死不得出离不得自在不得受用不得作用不能即为佛即为菩萨即为大圣人即广度众生者只为无一时一刻不是心意识用事耳一涉心意识则有生死之畏诸患生焉惟我西方大圣人出世将一切众生心意识一时翻转亦全将他用事而顿出生死不特出生死且不待修证而立地成佛成菩萨为大圣人且道有何法亟能如此盖能直将众生堕生死处与他坐断生死为大作用便能若此之快便也凡夫流浪生死者见庭前柏子则言柏树子见矢橛便言乾矢橛此非著有之生死心意识乎又有弄巧说道理者见柏子矢橛皆言是空岂非着无之心意识乎或者空有翻弄而矫乱或者空有皆非而堕空如此等见当前正是心意识用事堕一种见便害无量事故称外道其属有九十六种皆知见也若要坐断生死知见直须明取祖师家言句如僧问如何是西来意道个庭前柏树子如何是佛道个乾矢橛向者里荐得何等痛快自然具多手眼得大作用显中有密密中有显显密合一如走盘珠故圆显密相兼直示大道故通所谓是大神咒是大明咒是无上咒是无等等咒能除一切苦真实不虚此东土所授称为禅者也西方大圣人则名之曰咒名之曰真言如西方以水名苏嚧巴此生死心意识之见而计名著相者也以之为咒者则曰唵苏嚧莎诃初无唵莎字为之函盖则堕生死见解今以二字夹之便成咒语心意识不可到而一切作用靡不成就矣前之问如何是西来意言柏树子问如何是佛言乾矢橛云门家有三句律之以定宗旨曰函盖乾坤句截断众流句随波逐浪句以其函之盖之乾坤固密便能截断生死之流不妨随波不沉逐浪不汩今之一句咒语云唵折隶主隶准提莎诃岂不函盖乾坤如此一句岂不截断生死凡有所求也则曰唵折隶主隶准提所求某事莎诃岂非随波逐浪之句乎所以一大藏中秘密之法颇多而显密圆通则单示准提一法为则若已悟者得之则如龙得水似虎靠山若未悟者得之便能于不思议境界先具佛祖菩萨大作大用圣人治世大经大济是故南国俊杰才力咿唔呫哔已先顶礼准提大菩萨晨昏持咒若干遍而诸护法莫不见光见华见诸祥瑞而中高科登翰苑者有先大居士汇庵杨公建准提庵于桃花坞之深处兹诸大居士绳其武复建阁鸠材集诸上善今日同会法筵请山僧拈出准提大法告众同闻俾广弘不息夫心意识之生死起于何处在身口意之三业耳即今超脱生死亦在身口意三业首先以身业示大法象者如昔仰山趺坐于堂忽有梵僧飞空从西天来探宗旨梵僧从东过西仰放下一足梵僧从西过东仰又放下一足梵僧从中而立仰收两足跏趺坐梵僧作礼飞去此金刚正坐之宗旨也大凡固密之示每每握金刚拳此偏单固密坚重也至于两手下四指交而上六指藏密表大道不言之象显然密见矣此根本智也于此根本智中流出十六手以逐面表其差别智以为大用夫中间正印说法印也如符如玺号令之所必行作法无不成就之密文也二手相交不音不言所说何法若于十六手上见得则炽然说无间歇如雷如风广谈不尽盖众生有心意识见生见死岂得不畏今于中间印上了得则心意识顿断故有施无畏手以表显之众生心识纷飞葛藤系绊永无出期今于中印之上提起金刚王剑将生死心一截顿断便得闲落落地过日故有宝剑手以表显之众生卑陋馁弱气不能胜于中印上示大光明幢卓立天表永无屈坠故有宝幢王手以表显之于中印上便能如清净妙莲华王盈盈出水而因花之中早圆妙果立地成佛故有因花手佛果手以表显之于一义中出无量义于无量义复归一义如华严一经从一至于不可说不可说转又不可说转于此方则有河洛等数为大作用故有数珠手以表显之强项之奔逸也钩之入法心识之流散也索之令一故有钩索手以表显之众生顽疲牢不可破当斩关夺门以见大道故有宝钺手以表显之邪魔外道势力强大非发大忿怒以震慑之不可故有跋折罗杵手以摧折之所说法如轮无端法法无碍不堕折轴故示宝轮手以流转之众生自心觉垢不能清净菩萨以一咒一印一观坐断秽尘二门从中突出靡不荡然清净故有澡罐手以表显之众生苦恼煎炙如铁床之不可离也菩萨则以甘露灌之沃之使如鱼得水而快活渊跃故有净瓶手以表显之说法有二种一者无文字无言意说谓之咒谓之真言谓之祖师句令人于音声轮透悟故有宝螺手以表显之众生以意识求佛法若骤以螺法与之则如蠡测海万不得已亦以言句文字开导之故有贝叶手以表显之中手之印法妙如此求其自在庄严靡不圆满殊胜所以求官者加之以黼黻荣之以簪缨为僧者七宝庄严高座殊丽凡有所求靡不如意故有宝缦手以表显之此中一印略开则十六面若细细表显则千手万手无穷无尽穷劫亦说不尽者然此印中不待着眼而千手具眼照天照地毫发不爽而此眼者非凡眼非圣眼故面上有双开之明眼双合之暗眼于开合外更有面门竖亚一眼即明即暗非明非暗而不可测识之中更不可测识矣一身各具四面以示四法合一每面各具三面以见三法变化略而示之则曰准提扩而充之则为千手千眼大悲菩萨凡夫才坐结印便具若许大用现前此身业之清净也口业清净者今人说显则不谈密说密便禁表显殊不知显处不密是生死语密处不显是死句即藏中九圣字皆有逐字解注及乎成咒便截断生死不可解大凡一个唵字便如通身金铠不可破坏一个莎诃字便与唵字比为函盖中间虽即无量讲说亦是咒语中事如云唵折隶主隶准提所求何事莎诃是也故于净法界也曰唵　唵　莎诃于护身也曰唵啮　莎诃有莎诃字者有吽字者故六字大明真言则吽字矣于准提也则曰唵折隶主隶准提莎诃于华严大法界也则曰唵　　莎诃而准提九圣字中具有前说法印中之十六义三目四面等法无不皆然兹不重演此口业之清净也意业清净者心如轻云徐徐过虚在山在石在树在花不动丝毫态度而云自在不坏故运心作观者切莫畏其散乱沉酣但历历分明于字种上抹去徐徐圆满直观到底所谓水流心不竞云在意俱迟是也切勿凝注乱思以招余祟首以身心既净便于顶门高处书出　◇字光明灿烂变成三角火轮首将身烧尽世界烧尽心于四遍亦烧尽霍然一空而不坐于空其空变作大月轮相即相非相而不有空有相假直入中道故月轮中出一阿◇字从中生起隐隐隆隆为五音之种万物从此化现于阿字中变现　　◇字之大法界法界之中起吽◇字而世间出世间法逐一拈出每一法上加一唵◇字皆令究竟坚固然后自身成佛自身准提自手作用通身承当现大人相凡应机皆用手中四事曰慈曰威曰定曰慧之力如御侮者用金刚剑钩来索缚杵摧等是也此意业之清净也已上三业既净佛道早成大用现前经济毕备施于日用行事之间处处合辙谓之与咒观相应所谓见群龙无首吉也此禅师家真得大彻大悟操此大法掀天作用于生死门头横出直入单单只用一句柏树子乾矢橛便生时如浮云死时如月落救度众生如观抹去无事不办谓之禅谓之咒皆以显密圆通用之非别有什神通三昧奇特玄妙等怪事也兹因诸护法谬以山僧曾于秘密中有个入头处令升此座义不获辞竟以一络索披露诸仁者前所愿各各现大人相兴禅隆咒普救天下苍生咸获法利于十六手中不亦幸之幸乎且道参禅是持咒是乃喝一喝云唵折隶主隶准提莎诃下座。

　　三峰藏和尚语录卷第五(终)
嘉兴大藏经　三峰藏和尚语录


　　三峰藏和尚语录卷第六

　　吴虎丘山云岩寺嗣法门人弘储编

　　广录

　　德庆禅众请普说举拂子云大众会么良久云此事自从拈花之后西天四七东土二三祖祖传来直至临济老和尚向没缝罅处尽情剖出以定纲宗千古万古一印印定一毫移他不得只是急切难于嗣续须是得他师承边事始得不见济一日升座曰汝等总学我喝我今问汝有一人从东堂出一人从西堂出两人齐喝一声者里分得宾主么汝且作么生分若分不得已后不得学老僧喝次日济上堂两堂首座相见同时下喝僧问济还有宾主也无济曰宾主历然复召众曰要会临济宾主句问取堂中二首座大众二首座同声下喝且道那个是宾那个是主总分不得为涂毒鼓声耶总分得为宾主历然耶若总是毒鼓又历然个什么若是历然又道什么毒鼓竖拂子云还会也无若道灵山拈花既已了却何须临济说个分宾分主若临济说宾主须分为什灵山拈花便了诸人试定当看若于此会得方知是句不见济曰若第一句荐得堪与祖佛为师若第二句荐得堪与人天为师若第三句荐得自救不了且道如何是三句若无人道山僧自道去也如何是第一句竖起拂子如何是第二句是拂子不是拂子如何是第三句放下拂子乃云若人识得三句则世出世间诸句无不收尽欲透三句必须会取三玄三要不然不过儱侗真如颟顸佛性而已今人一悟便了遂言临济只求得不受惑底人若是说玄说要便是受惑底人了也虽然透过大法底人方好埽除大法若是不透大法临济立地处敢保未梦见在不见济曰一句中具三玄门一玄中具三要且道如何是第一玄复竖起拂子如何是第二玄三世诸佛向者里绝胡种族如何是第三玄两堂首座各出一只手打入大洋海底至今无出头分且道如何是三要底旨趣第一要电光作路第二要缚取虚空作宝剑第三要自己在剑刃里穿衣吃饭作用过日又汾阳颂曰三玄三要事难分得意忘言道易亲一句明明该万象重阳九日菊花新复拈拂子云若于此见得便见临济一喝道理便识世尊拈花道理大众何不究取看又良久云自汾阳而下四传而至云庵云庵传之觉范老人觉范无传而着临济宗旨以待后人迄今五百余载虽虎丘径山诸家相传未泯然自楚石无念而下二百年来宗旨传而不参讹误不少于三玄三要各有长短并无的据山僧十五出家十九剃发心中耿耿若有所失二十九岁见高峰语录读之隐隐如获故物八年之内费尽心力吃尽辛苦居海虞之三峰虚檐罅壁草屋萝墙床下水流庭前草没麦麸豆滓掬水补衣单单看个万法归一一归何处胁不至席无柰昏沉笼罩集诸随侍夜悬巨板于座侧分香击板佛声彻夜不停忆得初出家时自期到四十岁决然悟道至是年近四十愈参愈难转捉转远思之惭惧因入死关方才推上关门欲上蒲团无柰一时眩晕吐痰斗许只得放身一睡虽则随时吃茶吃饭亦不知人事吃过只是齁齁打睡一睡五日如在海螺蛳里尽情要撞出来相似至第五日巳间泯然睡熟忽闻隔窗二僧夹篱攀折大竹如迅雷一震直见虚空粉碎大地平沉人法俱消真无立处开眼转来晴日在窗竹影满地那时要理会一法了不可得要觅自己身遍觅无有苏苏湛湛如有气死人初生孩子至夜闻两堂课诵觉得身遍虚空其声都在虚空中历历落落端坐一夜轻安如弹指顷自己道此是前后际断境界必须求悟始得尽力寻觅忽于胸中撞出永嘉证道歌从头至尾看一遍了然符契自觉安乐又念道万法归一一归何处他答个青州布衫重七斤忽然悟得祖师言句凡柏树子乾矢橛等一一皆了方才放心又思高峰为何悟得之后又看正睡着时无梦无想无见无闻主在什么处因此又重新参起至夜间经行抬头见月会得枕子落地消息从此半年之内受用快活只在古人门庭下竭力参究看个三玄三要及汾阳偈子翻覆究之忽然入得临济堂奥复参德山托钵公案苦究二年虽无所加自觉受用非昔后赴太仓慧寿之请自念虽得些子不如古人要来要去入火入水任运无碍因此看个大彻底人本脱生死因什命根不断经二十日心不异缘作偈曰一口棺材三只钉声声斧子送平生自从薤露悲歌断赢得朝朝墓柏青嗣后再看三玄三要会得两堂首座同喝意旨及披觉范所著临济宗旨宛然符契如对面亲质五百年间不分延促可见参禅不可领得些子干净禅便为了当又不可入些子堂奥不更参求有志之士直须到底始得山僧只为近代禅风一悟便了但得些子便尔纵横作用不求向上堕在有证有悟处万不得已将平生丑拙一朝对众供通若有问话者便请当阳拈出良久下座。

　　普说山僧当初工夫枉屈只为不曾觅得人着所闻所见无非牵经合理以见闻觉知为本性以不起念为宗旨以死坐为安禅以念佛为参究离止合观种种不同禅宗绝响幸得云栖大师出世虽以念佛收尽法中英杰其实参究一着是渠本旨故晚年于净土戒律之外特特提起此事乃刻禅关策进雪岩高峰语录遥续祖灯山僧不知宿生那里曾沾些子气味揭着高峰本子了然如昨日背诵参究明白底一般身心欢喜踊跃无量自念前来搜寻楞严圆觉诸经俱有会处习天台止观亦有得力处后修耳根圆通亦于音声中了得身心如幻处处于世间与流云过虚活水下石相似自谓轻安及见语录始知与此法了不相契得此法门定是到家杷柄也为此把前来解会一例不肯遂尔疑情结住先于静处做工夫觉得昏闷不过因有怡山居士劝我念佛乃作六时课诵课隙看话头率以为常闻有达观大师是宗门中人及至腰包往叩师已迁化因礼龛于双径遂过白云山见函虚老人时虚公移单弁山圆正寺因下白云抵圆正政值虚公闭不语死关怅然而退闻霞雾山有无欲老人是留心此道者乃策杖入山又值无欲迁化人言有个慧禅是老硬禅客及乎见他亦无什说话回身向湖州访问人道车溪有无幻老人遂搭便船往车溪舟中逢僧问着僧皆大笑呼为张外道因此不觉睡着及乎醒来舟子已到吴江了也原来真正禅师世间人识他不出定然生谤直须亲见始得回首车溪隔半日程自觉意兴颇阑日色又亢不如且回本处再来无妨自归庵中自谓行遍东浙不见有人以此类推诸方此道亦是寥寥不若就庵结关自鞭自逼乃于关中逐七进功撤去床凳单单行走屋中挂一条匾担若到昏闷之极就于匾担上高展悬空而睡才跌下来便行如此自炼炼得无昏无晓话头转难用力至满百日遂脱身走到三峰爱其闲静乃暂居之或努力于搬石磊墙之际或发狠于操锄种地之间彻夜坐一蒲团脊梁节节相拄终日并成一句心头滚滚腾疑日夜一般静闹无间只是昏沉作孽困顿不清努力尽情敌他不过其时政不知日夜不倒身翻为参禅之障自念我从十五出家便有志求开悟四十岁时必然悟道至此年近四十转见茫然无际乃安心入关只带五寸阔一片板除是病发以此为床若身子强健便不消得发志已圆那知一入关来便痰病大作昏然睡倒五日夜如在瓮中求出相似正气闷间闻折竹声打翻窠臼始知从前做工夫拗直作屈所以十余年空费身心吃尽苦恼山僧今日劝诸兄弟但要下手做工夫时先须将胸中一切倒正是非魔佛等事一齐放过目前耳里顺逆善恶都总不知空净其心不停一物不可坐禅不可闲静或入槽厂或作诸务随人起止信手施为吃饭穿衣不立主宰单单求一个真正临济家宗师作个主脑话头亦须简别紧峭者如云门推折足道秦时钻及秘魔叉三顿棒竹篦子青州衫之类先令目前万法一例唤他名字不得背他名字不得唤本性不得但是两头话一总不得千不得万不得自然话头辊成一块今日问话也被痛打明日问话也被痛骂或推出或扭住或道是什么或道乾矢橛麻三斤之类师家作用千奇万怪只是要个扬眉吐气了不可得久久参请忽然一日一刹那间彻底触翻了无遗剩庆快平生你若向舌头边讨滋味意思上沾唾沫又遇着没眼宗师好将实法与人演些教理带些止观怕人问着无得回报翻道参禅须是死坐坐要长久与他相应不得拈椎竖拂转语机锋此是自己不曾真悟不知好歹只要谩人自是不知赚害后生晚学打入恶套呜呼学道贵有师承手段毒辣无你寻香逐臭处如铁眼抽丝夹棒敲骨不得不圆不得不死若是打埽洁净禅堂闭门杜路闲闲地养一队瞌睡汉把一个念佛底是谁本来面目与本性今日也合明日也合只要呆桩桩地冷坐冷到身心俱不见了即便欢喜便赞叹他好工夫便道真相应处便道此是行到不是说到将冬瓜印子一磕磕住弄一队野狐精贡高我慢遍历人间云是某宗师印下底又有一辈单单炼个机锋快恣口舌又有影影傍着教理如生盲人倚棒各各自高他强我弱殊不知做工夫无恁么格则不用安排只是去不得底话头拌命疑去久久不懈日亲师长一椎炼就或有未了渐渐锻炼以了为期刹那际入手复于服勤边温研积稔而成如或未信请细简灯录诸祖本传一一透过自己眼明方知我不欺汝也珍重。

　　安隐寺普说十方同聚会个个学无为此是选佛场心空及第归诸仁者若欲得心空及第须识选佛底道理只今安隐堂开大众会集不选声闻缘觉不选菩萨大乘单单只选祖选佛然选佛次第有十一者人品二者根种三者器量四者洗涤五者做工夫六者开悟七者了悟八者师法九者忘悟忘法十者养道此是学地要事其余出世利生姑置弗举人品者巍巍堂堂闲闲落落具一段立地成佛直下承当底气概不为凡下情见所转者是根种者从来未知做工夫求悟等事骤闻祖家一言半句抑逼心路便觉过不去放不下愤然要求明白便是当家种草器量者若器皿之洁净稳大能盛能容如琉璃瓶堪盛狮乳大地堪任重物受香水海而不溢载须弥山而不重方堪祖佛大任如临济陆沉下板三年不见头角睦州拟其可成大树今人做工夫略有见处便不稳重自谓得入自谓了办机锋转语胡喝乱喝不受人裁铲才加锻炼便谓师家把住不放出头东走西走急于求印此等便是没器量底人只为见小佛祖大事所以承当不起也洗涤者将从前亚在胸中底知见飏在大洋海外如高峰曰三十年二十年或参或学尖尖满满　一肚皮如臭糟瓶相似直须尽底倾出千番百番洗涤得干干净净无一点气息无上醍醐方堪盛受若留一些子气息纵盛无上醍醐亦变成一瓶恶水然洗涤知见不是无格则底下手自有方法其法何如今人六根所对底尘境根尘上所起底法即是两头心识染净情谓在凡夫则执有之善法恶法外道则执四句之对待法小乘则见苦集见灭道之凡圣法中乘则见凡夫有无明至老死之有法自见无明灭至老死灭之空法菩萨则见即色即空非色非空双遮双照等法盖凡与圣对净与垢对有与空对中与边对是与非对无是非与有是非对了与不了对常与断对上与下对长与短对妙与粗对佛与众生对悟与不悟对因有以上对待法故有三藏十二部若凡若圣凡言可通心可到皆谓之戏论之粪心不清净不了歇故曰知见但有两头碍口碍心底物当尽情一放放却两头心不起方为下手做工夫地步工夫者不得坐在干净意地上要将以上一切对待法四句法都卢收在一竹篦子话头上触不得背不得两路截断目前万法去不得正向去不得处尽力发愤心力合并千挣万挣勇猛不过心识不行于闻声见色处一逗逗断目前万境平沉三心不起谓之前后际断那时不见有四大五蕴何况生死涅槃直是快活自在大慧曰我到者里却快活更理会不得也圆悟曰不疑言句是为大病此是得体不得用暂时光景所见之理非正法身是法身之边通身死水解脱深坑不可坐着若坐在此等境界光景中开口便要说者好处全是心路不是开悟开悟者即此前后际断处忽然会得祖师家句子句中具有开悟底机在犯着便和身翻转无量劫来知见尽底不存便得个转身便硬纠纠地盖天盖地谓之得一橛此亦未是全了然此开悟亦非定与前后际断分作两截也有断处即悟而知有前后际断也有因悟即断知有悟处而忘其为断也有断是断悟是悟也有悟得轻软语脉虽通不得痛快受用直须重费一番周折断处是得体悟处是得用得体不得用自己虽安稳遇事临机即便走作不能自知得用不得体则临机虽是的当只是自己不得稳密用中犹有气息是病体中全无气息亦是病直须体用俱备有气息无气息无气息有气息方是一橛师法者得此一橛不可坐住坐住便成法中我相谓之大法不明天然外道再入深明犹是未了末后一句始到牢关入得大法尽得五家宗旨细惑方除若一惑不尽都是一分无明根本智便用不着须尽却师承法要始得忘悟忘法者以前只为迷里翻身故有悟在悟见作孽师家乃用种种锻药锻尽所悟此便是法又以法路为孽须法法透过尽底掀翻一法不存于此脱尽以无可求只得放舍但有着衣吃饭屙矢送尿而已养道者无道可养只是不出其位如露地白牛但吃些水草高卧山前一些子也不晓得如此过日从前指望成佛作祖至此只与畜生一般老僧今日说个心空及第亦是无端何不休去珍重。

　　圣恩寺普说参禅贵先决择祖师禅如来禅祖师禅者透十法界之外不堕如来之数故曰出格如来禅者超于九种法界堕在十法界之顶犹是格内欲知格内格外之分须在一事一物上分清十法界诸种之见直到极顶方是如来地位祖师禅又从佛顶上透出出格之外又越两种祖师外道若是真正祖师禅则末后一句始到牢关是已今以格外之禅远之又远且置勿论先将十法界之岐见在一句话头上次第分明不致参到将悟处被诸见打搅可以一直上进易于发悟所谓话头者即目前一事一法也凡人平居无事随心任运千思百量正是无生死处只为将一件物事到前便生九种见解所以流浪生死无有出期故祖师家令人于一事一物上坐断九种知见讨个出格之路故谓之看话头师唤侍者将一片瓦来置于众前师指瓦曰只此一片瓦则十法界至如来祖师之分历然见矣何故聻未将瓦来人人心空无事何有生死及将瓦过来人人现量未分生死之见未成及人问道者是什么便有无量事端起矣凡夫见之便道此是一片瓦是著相而起我见者也曰此瓦我要便与人争甚至打杀其人夺瓦归去以此便堕地狱又一等虽不至杀人然贪心必得重如饥渴百计攘求以此便堕饿鬼又一等因贪盗瓦致堕畜生生生还债此因瓦而起三途恶见者也又有一等福大气大因瓦生嗔夺瓦为施后堕修罗一者知瓦有用惠施与人因仁义心生于人道一者以瓦盖覆佛殿感大福报世世生天此因瓦而生三善道者也此六道之见也前者之见不脱四种见解见瓦是有即有见见瓦是无即无见前有后无前无后有是即有即无见知有是无则无之亦无即非有非无见凡夫四句随事转换不能执定不名外道若外道之人巧生知见执一不变心外有法故名外道一种因见此一片瓦便言瓦即是我本性以我眼能见此瓦我之见性不生不死此瓦虽碎至微尘而我见瓦之见真常不变不堕轮回此是先尼外道见识以瓦有生灭见无生灭半生半灭半不生灭之见也又有一种言此瓦起于微尘即是我之原体本性虽空即有此常见外道执有者也一种言万物无常终归败坏瓦散终无成日人死毕竟归空此断见外道执无者也又有一种言瓦性本无无即是瓦亦有亦无此矫乱外道也又有一种言瓦有是无其无亦无此空见外道也略说外道有此四种细查教中有九十六种皆是各执四种之中一种见解于此瓦上堕在外道溷滥不可复救此名外道禅也今人看话头坐到身心空处见个历历分明便言是我本来面目念佛底人主人公也此即神我之谓也又见得空空本来无物身心世界荡然不存以此为是即断见空见也又言空即是性性即是空即矫乱外道也如今人看话头类多堕此不得不为说破又有因见此瓦问着则精进力参误落五蕴竟堕五十种阴魔近世一种禅人厌患身心世界务要空他见人将瓦到面前心不餐采坐见身心世界与瓦齐空了无一法以此为得便是色蕴魔又有见瓦定中说法变化无所不至谓之刹说无情说亦是色蕴魔前是色空为蕴此是色有为蕴又有见前种种境界便生心领纳是受蕴魔又有因好境入心不能忘置便生邪想此是想蕴魔又有因想着邪无师救正辗转迁流是行蕴魔又有因上种种认为佛法是识蕴魔一魔生则五魔并到皆因邪师教他在本来面目主人公念佛底是谁等话头上讨个本性妙心所以用惯肚皮里想头通身是五蕴盖覆不能离心意识事上参去故在事上亦落蕴界如此坐久魔业已成人若救他他便嘻嘻冷笑或骂或谤言此人不曾到我者好处而不知世世堕在魔网不得出离可惜可惜此略说有五广有千万岂五十种而已哉此魔外二种寄在十法界中不可定指以上是世间法界之略也下则言出世间四种法界一种是声闻小心人见此片瓦若起一念则若恶若善无非是以上诸苦极见得谛当苦因一起则世世生生堆积聚集苦中之苦不得脱离亦最谛当便乃空其见瓦之见广修观行务令空之此是道谛以修小道见得有余寂灭此是灭谛此瓦上之声闻禅也今人于话头上看急忽得前后际断身心世界荡然一空见说一切诸法皆埽而灭之言有什三玄三要君臣宾主有什棒喝句语有什师承法要只要干干净净单说一味清净此是声闻气分如空空田地空空月讨什工夫蓦鼻牵是也故其出语滚滚虚浮全无意旨以无师承故大豪杰人俱不免堕此数也又有一种不堕死心空灭之见见此一片瓦起于无明众生不知故有十二轮回今见无明本无则无老死忧悲苦恼此是缘生性空大乘之初门他因见无明本无便泊在无处快活不得入大乘道故名缘觉之鹿乘非大乘也于此更进则于一片瓦见得起于微尘邻虚为因水调风炼火锻心识虚空与见相缘和之合之假名为瓦既解诸缘聚会而生则不坏此瓦诸缘本不相到而无瓦之自性缘即是空空即是缘两下辊作一团分合不得所谓是诸法之空相不可言生不可言灭瓦见之而非垢性见之而非净此瓦在凡不减其性在圣不增其性两头相拄此是地前菩萨之禅也于此更进则因缘生而性空不得因性空而缘生不得两头俱断此是八地禅前是双照此是双遮以上是菩萨正禅也去此而从八地死水劝进双照被双遮夺碍而双照不得双遮被双照夺碍而双遮不得然又不妨双遮即是双照双照即是双遮四法交加结角如织锦回文并无罅缝到你下手此如来禅结顶处也到此处方见是一片瓦没柰何地唤作瓦又触不唤作瓦又背如银山铁壁千推不能万动不得此犹是如来禅底半个堕在死水全没用处故犹在格内也你道毕竟如何时鸿侍者将瓦一脚踏碎师云于此见得即入祖师格外之初门矣如更进之则头尾并完直至后句方是了手若不见得则但入如来禅格外之一半出言吐气便要落声闻境界未有出头分在为何聻以其得体不得用只为心小要在极妙处躲根不能出得妙处作用问头答语分不清楚陷在坎中好好将祖师禅枉作出格声闻禅矣昔香岩闻击竹大悟偈曰一击忘所知更不假修持动容扬古路不堕悄然机处处无踪迹声色外威仪诸方达道者咸言上上机沩山闻之大喜仰山曰还须勘过仰往勘之问香严曰闻师弟发明大事你试说看岩举前颂仰再拶之又颂曰去年贫未是贫今年贫始是贫去年贫无卓锥之地今年贫锥也无仰曰如来禅许师弟会祖师禅未梦见在岩复颂曰我有一机瞬目视伊若还不荐别唤沙弥仰山曰闲师弟会祖师禅也此是如来祖师之法式今人不会此意不知如来祖师分于一点关头天地悬隔见我如此道便人前笑骂言难道如来倒不如祖师么祖师是如来弟子你学祖师禅翻要陵跨如来太无道理责得固是只是你不识教义祖师是威音以前向上一着宝几珍御穷子见之舍而逃逝者如来是脱去珍御执持粪器状有所畏同彼佣人有共语分者故人但知如来高妙而不知祖师之道更出青霄之外彼庸近逃逝又安足怪哉果是真正出格汉子直须向格外论量始得珍重。

　　安隐寺提智证传普说老僧于安隐凡三赴其请前两期上堂已委曲指示五家宗要未能彻上彻下禅教相印以收诸种根器今乃为提觉范禅师智证传凡四十余日至第三卷曹山三堕章中叙五家宗旨各因其悟入从首至尾以印定纲宗盖各家流传密印务在得人须透尽其法然后记为真子若一丝毫有未尽处则法见未了功勋犹在还是心意识边微细无明不能真到目朝云汉万事当前犹有禅道佛法超生脱死自在快活等见亚在心口不能如云之起灭草之荣衰故师承于了手大痛快处重新设诸锻药越锻越尽毕竟于颓然无气息处轰雷走电过日耳且道如何是临济宗他从黄檗三顿痛棒悟得马祖百丈竖拂挂拂一喝耳聋道理便向大愚肋下三拳从上宗旨印定一句中三玄一玄中三要衍开大法洞然头角撑天四蹄立地令厥后儿孙向宾主中以自己之眼付之棒头以棒头之眼换来额上只将石头说法枯木生花曲尽阳春不失时候而已此临济家绝人于棒上裂断棒上命根自由自在者也所以古人谓之忤逆闻雷不愁不死杂毒涂鼓喻最亲切至于云门才踏睦州门阈便吃一推足折但闻秦时　轹钻便会得机前一着较之临济更加迅毒古人谓之红旗闪烁不待见其全师布阵而天下定矣柰何太捷难知不免源流早绝不如临济委曲详尽使后人无将就传法之弊至于沩山从有火无火两不可得处悟得柴上一吹便解野狐不落不昧撼门三下如断碑横路虽中断而两碍故仰山信位人位至于无位了不可得亦如济上之棒眼云门之机先皆拔脱身心自有一片白云为我卷空卷地摧山碎岳而我犹在炉边坐卧贪芋子之香觅菜羹之熟总不知有也至于法眼闻不知最亲切于地藏又两番竖指于同别之间将片石于心内心外没安放处脱尽理见得一切现成便能心外无法满目青山只剩得一双眼孔无一些子伎俩逢人言毫厘有差天地悬隔便将墨润朱道个毫厘有差天地悬隔慧超咨和尚如何是佛曰汝是慧超巡人犯夜之语足发一笑以上四家是南岳马祖儿孙着着用正唯有洞山出自青原石头明暗挟带从初问无情说法云岩曰不见弥陀经水鸟树林说法因而力参及问百年后还邈得师真否岩良久曰祇者是师乃沉吟岩曰价阇黎承当个事大须审细因凝注久之于过水睹影处见得无情说法便以影为自己然不堕死水以渠我去来一条黑线于中开合乃有偏正回互兼至兼到合为一位辊辊过日而其徒曹山便立三堕于不受食处任水牯牛藏头敛尾高卧白云堆里自然饱齁齁地不必用在棒头通身指出操履谓之驰书不到家已先通尽闺阃中事故率性汉子只喜临济云门直截痛快不许丝来线去之绵密遂使济上宗旨亦欲削去三玄等法单存一喝谓之直截中更加直截省事好参我且问你只今还到不疑之地也未若也未能无疑将知从上来事不是等闲何不细心体究看老僧因觉范为法痛心重新拈出务使尽法忘心将三堕真操履复还棒子头上使拄杖子自能周匝有余不待气喘喘地用尽腕中死力若人明此等法未能直下心肯者只为不曾实实将眼目放在自开棒上耳为何聻胸中犹有欲在此正是心意识用事家亲作祟诸仁者何不从今日便将木上座做却自己将自己推在木上座头上一向住在妙峰山顶更不下脚人间如走马灯中刀枪人马从他六乱相杀亦不妨好看其或不然只消一口气吹灭却灯火自然好过下半夜元宵醉醒来时明日晚间再看珍重。

　　普说学道人只须在一句里藏身绝迹不涉点简故情不附物纵有物来只与他百杂碎自然合辙何得推开句子去磨棱合缝惹起生死心行哉修行不曾悟得一句子情常附物遇有物来便在物上去恶从善通身在生死里过日不知既得一句则凡圣善恶生死一切两头从竹篦子上早已坐断且已简点不得了也直须入此一句通身化作一道赤光裹作日轮悬在空里虽则靡所不照然而一点尘埃也沾他不上有句无句如藤倚树又脱卸一重走在顶尖里去三玄又脱卸两玄走在第三玄里去三要又脱卸两要走在末后句里去如此离尘脱世善恶是非远之远矣何可拆开竹篦重新在善恶是非上着到难道有句无句也在情上简点三玄要也在情上简点末后句也在情上简点正使简点得来于自家本命元辰有何交涉佛祖立法正要你提脱情量生死脚脚踏去自然中节今仍旧将他走你简点底路可不从头错起也所以情量转深大事转远深可怜悯山僧特特举扬不思议法汝等诸人若信得及便能于思议处搅长河为酥酪变大地作黄金一生参学事毕珍重。

　　三峰藏和尚语录卷第六
嘉兴大藏经　三峰藏和尚语录


　　三峰藏和尚语录卷第七

　　吴虎丘山云岩寺嗣法门人弘储编

　　广录

　　广福院示众参禅悟道立地成佛毕竟着着与法相应则事事成就何为与法相应聻首于参究下手处在一个话头上背触两端俱不可犯四句六路了不可得如此则善不得恶不得是不得非不得凡不得圣不得一切心路俱不可得则无情渗漏见渗漏语渗漏岂有露出心端行涉恶事者耶此于话头上相应者也于此不可得处尽情竭力务求入手凡心顿断圣心亦绝忽然于没缝罅处迸出便得一句子如云如何是佛答云乾矢橛此乾矢橛是句句上绝三种渗漏如浑身铠甲手提金刚王杵万法当前尽皆椎碎此与句相应者也岂更有出位处耶再进之此一句上有无不得不妨有无于一句上分宾分主双明双暗直如蛴螬虫为蝉飞向千峰万峰深树之上大叫一声就此声中化为大鹏扶摇九万里外撞倒天关踏破虚空擘开大海直取龙吞此与三玄三要相应者也此一句子也再进一步前如戴角之虎此如入海泥牛了无踪迹了不可得此与大法中再进一步相应然而不是止处于此更进向塔顶上打个飞脚从塔尖至地直到海底翻身双明双暗同生同死双明复双暗同生不同死所谓末后一句始到牢关把断要津不通凡圣到者田地难道还有出位底事么此与末后一句相应者也在祖师禅谓之话头在儒家谓之格物格物者两端叩竭一切善恶是非凡圣等见并不许些子露现从此翻身直到末后句齐治均平着着与此相应则禅与圣道一以贯之矣今人类多以参禅为学问可以立名可以光大至于下手之话头上虽则两端叩竭而于一切事上仍露出善恶等两头心所所以到底不得相应修行无验为可叹息老僧三度于广福谈禅禅宗要旨无不举尽今特对众叮咛此事尽情道破了也下座。

　　圣恩寺示众昔日临济大师在黄檗处三度问法三度被棒后去大愚肋下还取三拳道原来黄檗佛法无多子今人闻说临济建立许多法子便道是多事不知单单阐发得无多子底佛法何曾别有不见济住滹沱谓普化克符曰我欲于此建立黄檗宗旨汝二人成褫我只此一句将黄檗佛法一时倾尽了也岂容更有在二人珍重下去但见唯唯诺诺谁知謇謇谔谔三日后普化问三日前和尚道什么咦龙生龙子赤电轰雷一模脱出济便打怕瓮中走却鳖那又三日后克符问三日前为什打普化难为兄难为弟济便打恰是看他父父子子君君臣臣各各有出身之路何等自在是夕小参以料简明之夺人不夺境开眼见青天当头一霹雳夺境不夺人睡熟忽翻身依然还是你人境俱夺安得中山千日酒酩然直到太平时人境俱不夺车辚辚兮马萧萧看他三问一珍重两打以四法为料拣如米去糠甑成熟饭方是真佛真法处处是真佛真法之真道但学语之流依他作解便千里万里没交涉故僧问如何是真佛真法真道济曰佛者心清净是佛有真有伪伪佛者如人得个前后际断觉得心常清净若人拶着他便眼目定动不能清净何故为他不得真法故法者心光明是何为光明只为他全不在心上用事单单只在用上作法法得清净故心不动摇耳道者处处无碍净光是净是心不动光是法有眼净与光合故施之于事事事无碍称之曰道三即一皆为空名而非实有今之一棒一喝者未尝不是只是他细惑犹未尽除如初铸成镜痕垢易生也故曰达磨西来止求不受惑底人后遇二祖一言便了岂不是佛法无多子也始知从前虚用工夫痴人以工夫为入道之资不知工夫落五蕴须向无多子处直入既直入已便念念在直入处谓之念念心不间断可见要得真佛全不动心常常受用全在得法何为法聻即是如今目前凡夫说有说无之著相事二乘小教外道之空事菩萨之即空即色非空非色双双照泯如来之四句合一极则结顶等事总是凡之与圣生死与出生死所以犹在格内若于此处一时翻转则凡夫外道佛菩萨二乘等都成向上之言出于格外所以有第一句第二句第三句只此三句收尽世出世间法有无情三句如石头道底水流花落是也有有情三句鹊云削鸦云丫是也有有言三句即前之佛与众生语是也且道如何是三句拈起扇子云扇子又云扇子　跳上三十三天触着帝释鼻孔打一个喷嚏喷出九龙行云布雨今朝立秋之夜雨下三尺又摇扇子云没有者样事此是法中最粗未是了手直须更进始得故一句中具三玄三要有权有实有照有用如何是第一玄只者扇子如何是第二玄以扇子扑云罪过昨夜睡中莫打杀蚊子如何是第三玄昨夜半夜有影无影放落扇子堕地起来依旧拾着更打蚊子一发血流满地到此与前者天地悬隔高深最上然而犹有玄在更于落地扇子上层层转入无路之道向绝处一击单单提着尾尖上火把子燎天燎地过日此是一句之极头自受用三昧也若为人则在宾主相见处今人相见你问我打我问你打不识末后了手大事谓之掠虚头汉宾中宾也宾中主者只为要硬见兔便咬所以自己转无出头分主中宾者着着了在先天之外纵然夺去依旧还我主中主者垂衣拱手天下太平然须会得四喝方得到者田地何为四喝金刚王剑你看临济前来父父子子那个男儿不丈夫踞地狮子谁人脚下无一块方砖岂是单单珍重便打而已探竿影草你走到那里去一喝不作一喝用恰是故有时先照而后用有时先用而后照照用同时紧着眼照用不同时问取三日前后此是无多子底法也老僧今日要建立临济宗旨汝等诸人成褫我便挥杖打散大众归方丈。

　　示众从上祖师见学人于未开口前早用一椎一　直下断人命根顿尽源底那里有许多忉忉漉漉撒屎撒尿作座主态只为后人胸中理会太多未入法门先学一肚皮禅道佛法机锋转语牵经带论贵在有知见学口边富赡为做人出头张本谓之运粪入所以心尘壅塞无一隙打并得开故后之宗师万不得已随人颠倒下个追截命根底法子谓之看话头要他将穷年学来底好处一时运出向穷极不过处漆黑地追拶拶极不休自然穷则变变则通于本地上透出精光照天照地则与学人未开口前一椎一　底了无二道此正所谓入水救人没柰何费许多周折比年以来诸方看话头者可惜又在话头上生出枝节辗转难参禅病益多悟者路绝山僧愤不得已于下水救人处深深下水用古人开发做工夫法子细细周折一上令人先晓得话头两字则不被话头枝节所转所谓话头者果何物耶即千经万论中间谈空说有以至中道极则去不得底顶尖是也只是诸人日用不知一大藏教祇在人初开口处乍起念处六根门头耀一耀底所在凡夫之人便落有念无念圣教底人便落是理非理心中酿起粪团口里落出粪块穷年在粪坑里过日道我玄我妙所以千生万劫不得出离佛祖愍之没柰何向说不去处问他一问他便头定眼直若是有血气底问着去不得只得回心转意发猛参究假如人从门外来宗师见之便问他你从那里过来其人不识生死便道或南或北若东若西宗师见他已堕在凡夫坑中便呵呵冷笑放他过去直是可惜若见教家龙象到来宗师问他楞严经前非后即又道离即离非已是极则为什又道个是即非即彼龙象便依文妙解一遍宗师见他堕在圣理坑中亦呵呵冷笑放他过去益是可惜殊不知才一开口便落凡圣二粪坑中不开口亦落二粪坑中了无出头时节以是之故教人看个话头如僧问赵州万法归一一归何处此岂不是教家极则去不得处又如马祖拈起胡饼曰是什么岂不是教家极则去不得处首山呈拳曰唤着拳则触不唤着拳则背岂不是教家极则去不得处以此类推则见人或道会或道是否或道嗟如此种种问人处皆是如来禅结顶去不得处经经论论只讲得到者里三世诸佛口挂壁上而已只是到此便如生盲人踏着火坑不愁你不堕不落你等诸人一日起来不知经过多少问头都向二粪坑中跌倒过了总不识利害我今于世间法出世间法六根六尘六识十二处十八界地水火风空见识及五蕴等都卢一收收在一问拈出个竹篦子问你唤着竹篦则触此是落凡见故不唤着竹篦则背此是落圣见故除却凡圣二见你向那里安身立命只者一问便收尽世出世间一切有言无言等语故谓之话头你若信得话头如此该博便不敢把听来看来死路上底经教当个名件我慢贡高不识好恶掉头不顾枉过半生矣山僧因禅风太恶诸方指示话头者恐怕注解坏了不敢开发令将一句子日日夜夜在肚皮里念去便念出许多魔境界来魔道理来十个五个见人则笑嘻嘻地自觉清空快活都是魔气所钟只为话头开发不明令人目前万法一切经教无个交加结角去不得处流在光滑滑处生知生见所以无个银山铁壁时节既无银山铁壁便无卒地断爆地折也自今开发之后便当处处去不得尽情愤去如无翼鸟奋空勿令落地奋奋不过自有消息那时跌得粉碎来见北禅方与劈头一棒血流满地更须踏两踏踏做一团始得。

　　示众五蕴为魔业四句为外道惟参禅一法顿绝魔外之门直造正法之域盖以话头一句绝理绝事绝圣绝凡绝生绝灭绝心意识眼见之而色不得耳闻之而声不得鼻嗅之而香不得舌尝之而味不得身着之而触不得意参之而法不得则色蕴等十魔从此永杜矣色声香味触法于话头上既无渗漏便如木如石如银山如铁壁则此心无从领纳矣既领不得纳不入则想头无自而起矣想无自起则心路不行矣心不行则六识无从辨别矣六识莫辨则七识无从执认矣七识不执则八识无得而含藏留种为将来孽矣此五蕴不得而五十种阴魔无门可入者乃话头无路之妙密使然也话头既无路便执不得有执不得无执不得即有即无执不得非有非无四句法执不得则九十六种外道无从而异见矣政以话头如金刚圈栗棘蓬吞不得吐不得要向此处力参力透所以魔外俱绝耳大矣哉无为寂灭之光明幢也惟在师承深得无路之路所以能教人悟无路之道但恐为师者道眼不明妄教人看个话头要他在谁字上与本性合本来面目上与妙心合即心即佛上与有心合非心非佛上与无心合不是心不是佛不是物上与非有非无合狗子佛性有狗子佛性无上与即有即无合一切话头生出计较动落四句所以日逐开却魔外门户无事生事遂致着色相容领纳起想念逐迁流落分别一堕此套或喜或怒或悲或忧或思或恐或惊七情一形魔得其便皆因师眼不明资心自惑使然耳但能空尽心识把住话头不生见识一味力参任他天崩地裂只恁么参去自然魔外永绝。

　　示众有一辈不曾参究自己亦不信有悟门逢人便道我辈苦心持戒修忏念佛经秋历夏万苦千辛不能暂得一丝毫许轻安消息彼等依赵州高峰语录所言便道七日不悟截取老僧头去那里有此等事竟以博地凡夫妄称悟道罪过不浅汝等修行人决不可信诸参禅人疑彼所说来问北禅北禅曰此辈不是不修行政是藏教修行刻苦小心人也彼但知持戒欲得作佛忏罪欲得作佛念佛往生净土持诵欲办一心如此行持待到纯清绝点一心不乱去黑趋白以为修行不知大心凡夫向一句子上心路顿绝无修无证直下翻转无量劫来生死心作一把金刚王剑向万法头边处处一截截断佛心菩萨心尚不得起何况起于世间之心此圆顿妙道只在刹那际三昧入耳赵州高峰七日悟道之言犹是对中下根人做工夫者之权说也彼之不信正为根小不足为怪但彼以斥鷃之高妄诋鶤鹏为无如此事则可怜不足惜矣。

　　示众大都修行人不知真修方便多为勇猛精进四字误过一生然此四字是同所修各异有以身勇猛精进者有以心勇猛精进者昼夜坐禅执身不倒或单遣昏沉务求不睡或炼顶烧身同于拔发或以戒律威仪中极琐细事日夜盘桓故南岳曰如牛驾车车若不行打牛即是打车即是可见舍却心地法门专于髑髅边作佛事与出生死绝不相干假饶弄到昼夜常清坐脱立亡人天最胜大事未明有何用处马祖坐禅谓之磨砖作镜牛头神供谓之臭肉来蝇皆因心法未忘用心混杂向有功用处作勇猛精进不知修处不精进何所进勇猛长劫亦徒为耳尝试论之勇者无怯也猛者不弱也精者不杂也进者不退也四字惟参禅心地法门者能之何故聻禅人一闻出生死在于彻证彻悟证悟之路在于参禅禅那无修只在绝情绝想务期亲见亲决便尔不顾危亡得失好歹是非把佛法世法一齐放下此大勇也于放下净尽无著力处无拟心处无入头处无道理无明白处毕竟要于此处得力此处用心此处入头此处明白者个道理此大猛也不涉杂修只于一味心地上念兹在兹茶里饭里喧寂不分净秽莫辨打作一个疑团此至精而无杂也从此直到虚空粉碎大地平沉人法双亡一真不立更向百尺竿头再进一步此大进也赵州曰我三十年不杂用心惟二时粥饭是杂用心处二时粥饭尚是杂用心何况髑髅边种种琐屑而不碍勇猛精进耶盖兼带修行皆落功勋位中一点修行一点道理若不拌尽总为有勇猛而无精进矣若真正生死心切发大勇猛精进者舍参禅一事更无别路参禅人不得遣昏沉若遣昏沉则转斗转多精神疲倦于心力极微细处不得发越笼罩杀人担阁日子极是祸事昔高峰妙禅师三年不倒身立死限学禅日夜打坐终日辊在昏沉中愈遣愈疲话头转不亲切虽为狗子无字难起疑情未必不与昏沉作对所致古人曰得者一放又曰须中夜大睡一觉此岂误人语哉参禅须到放身命处放身命处乃识心不到处也识心绝则真心出矣若于种种威仪礼节周旋无失语言酬醋照顾不差处处用心头头着意摩挲钵杖装饰几筵顾履瞻衣遮前掩后皆为修行障碍故药山曰我何能屑屑事布巾耶由此观之直到忘前失后如高峰之启钥不扃中单如厕此真放身命处也做工夫以之。

　　示众单坐禅不看话头谓之枯木禅又谓之忘怀禅若坐中照得昭昭灵灵为自己者谓之默照禅以上皆邪禅也坐中作止作观惺寂相倾观理观事虽天台正脉及如来正禅然犹假借识神用事所照即境所以命根难断不能透脱多落四禅八定及生五十种阴魔以识神在故也大慧一出埽空千古禅病直以祖师禅一句话头当下截断意根任是疑情急切千思万想亦不能如此如彼有可着落既无著落则识心何处系泊令人于无系泊处一迸则千了百当可见才看话头则五蕴魔便无路入矣然不得执着久坐坐久则心细而弱疑情必不猛烈永嘉曰行亦禅坐亦禅可见四威仪中不时翻换不使精神昏堕但用心亲切处便是确实工夫何须执着死坐哉又不得一向在静处静惯则动中便失亦不得一向在闹处闹惯则静中便有无限杂毛知见打搅静惯则怕闹闹惯则怕静皆工夫之病也必须静中闹中任缘任事只是者一段不了公案时刻要见明白而已闹中亦不妨怕失怕失则此事愈急急极则自然发作闹中亦不妨知见多知见多则愈加气力参究加力参究则知见自退而发明矣有知见尽而发明此事者有发明此事而知见不得不尽者故楼子和尚云峰禅师皆忙处发明可见参禅不独坐在静中也复有看话头而不肯参请者又有执参请而不看话头者皆偏枯也何不向话头疑处着个参请参请疑处反覆自看如此参如此看两路夹攻不愁不得。

　　示众古人要做工夫而悟道今人多为做工夫翻不得悟道盖古人闻得如何是佛答个乾矢橛便反思道所问是佛为什不见答个菩提涅槃妙性真如而单单道个乾矢橛答不如问有何长处因此疑心顿起放意不过凭他闹处闲处总是此疑如万丝结住百不能解愈思愈疑因之情绝心断彻见答处的确谓之悟道不是今人闭眉打坐遣夜排昏不是静歇养第八识不是穿凿信第六识不是抱守养第七识不是无心堕死水不是悟些好光景入五蕴魔不是道理落分别今人做工夫犯此所以不悟必欲求悟单单只在触背两路去不得处如漫天网子兜住一味奋力求出奋奋不已东打西打忽然打破一直步去作自在人透过此着更有末后句在。

　　示众参禅最忌易明易明则情不枯情不枯则入不深入不深则见不彻了见不彻了则何有相应分所以古人四指阔文字亦须搜尽令人向无摸索处摸索故大慧以其师圆悟所作碧岩集伤于刳剔欲碎其板非徒然也自评唱出禅宗遂涉文字致令学者有个着力处甚至学语之流变而为讲公案东穿西凿把佛祖慧命都成狼藉可惜许也若非亲见亲证有个入处决不可看此等书以为活计即如智证传宗镜录亦然有大心者幸于自己分上求之待彻后细简前书不妨有大证据。

　　示众手不攀枝脚不踏枝口咬一枝蓦然树下人问如何是西来意若不答他却是孤负他问头答他则丧身失命看他说得如此话出只为从前信得牢固舍得见解死得心咬得住耐得久所以悟得深说得切实今人一个话头未曾参三日两日便尔猬然刺发特地穿凿坏了才见举话又道如此如彼苦哉苦哉只为见小利便要明白不肯参求直入异路耳呜呼生死事大无常迅速阎老子不怕你有见解鬼符子忽地到来你将什么支遣不如今日休歇好话头咬住好耐久参去好莫理路上着到好须尽削除好勿太穿凿好便恁么信去更勿生疑生畏回头回脑所以道啼得血流无用处不如缄口度残春。

　　示众做工夫先须养精神精神若旺便得专志猛烈话头便有精彩有精彩便得跃然活泼参情从此发而真疑起矣真疑若起则触不开打不失久久自然卒地爆地耳行人不识养神之方多生障难障难之起只在勤惰两途惰者之过人皆知之固不必言勤者之过兹当略举一者夜不容睡则昏沉逼发不惟夜不清爽致令日间如雾中相似经年累月转做转迷精神渐疲话不亲切此政不在遣昏沉为勤也一者发猛坐香身觉安妥用心渐微疑情益弱坐在安乐窟里直须于未安贴时即便起立立之未久即行行行再坐则精神不倦不昏不致凝滞沉相中自然转辘辘地若动若静都有激烈气象此又不在以坐为勤也一者坐得安妥不散不昏寂然入于沉相中目前如雪耀相似话头如逆水游鱼脱力尾摇摇而身渐退缩越退越沉人来巡警亦不知他是沉相自己亦不知是退屈目前便有许多作怪色相出现耳中亦有许多声音语言或玄或妙似梦似醒若惊若喜魔境佛境惑乱千岐多致失心狂执此误以寂静为勤所致也一者急于求悟广生知解将教乘极则语宗家玄妙句坐时盘桓一上夜来辨论一番明日又思索一遍意在图度不知智门一开悟门便塞纵有开发亦是依通生死分上总无交涉此误以知解为勤所致也一者识得不从解入全体打开猛烈既久忽得前后际断觅取一念了不可得话头便不猛烈终日坐在死光影中自谓快活便尔精勤习静恐怕失了者些好处愈入愈深不知不觉话头懒去鞭逼所谓不疑言句是为大病若便坐此谓之寒岩枯木死水不藏龙岐路纷然自此而起到此田地自己便无主宰必须仗此一个话头度过者软洋子直至开悟方不堕落此又不在把捉光影即便住脚为勤也一者识得此处话头要紧猛地有个省发或见得一切法空目前无一点障碍若身若心如空中声如镜中影开口便在空静理上着脚没头死水永无出期祖师一句尽力道不得纵道得相似亦是中间隐隐夹带一段意思逢人滚滚地直是叵耐此又误以如梦如幻及本来无一物上蹲坐为勤者也一者透过此关便吐得一句出不能实知落处软嫩嫩地见人便机锋转语种种相似勤于口头三昧失却脚下践履语时尚属法见事上亦落罅漏不肯盘桓委曲详细自道直截好汉大是祸事此又误以口给御人为勤者也一者在于一句上果得实确确地目前若银山铁壁如弹打铁城终日便无个下落处仰天俯地不可柰何直下便肯休去歇去不知更有下半节事此又误以单提涂毒鼓为事恐怕分擘法见翻致生情动念而慎护为勤者也复有一等知有下半节而大法未尽开口如连麻相似以末上多一句为得或在断贯索处不自觉知旁观者哂若早为人便不满足了也又有一等虽已透得大法而操养未深终是未熟果子未堪摘得若此处坐住总是半涂而废果到脚尖头也踢出佛来一任高卧孤峰放身城市无可不可生亦得死亦得直入无功用行不于勤处坐着而于不坐着处精勤直至无悟无法无操履无习气无作佛无利生无勤不勤然后勤如永明惰如懒残各请自便做工夫若此始有些子气息若到明眼尊宿门下好与三十拄杖。

　　示众道理不是禅世情不是禅工夫不是禅修行坐香不是禅问话答话不是禅机锋迅疾不是禅精进勇猛不是禅但只时时愤然要明此事即是参禅时时要明此事则及尽一切经教祖师言句直逼塞在没缝罅处谓之真道理落落人前不识好恶青黄长短一任世间起伏摩荡谓之真世情不辨是工夫非工夫是间断非间断祇此疑情结住不可柰何谓之真工夫不知行住坐卧不间去就是非颠倒错乱谓之真坐香真修行人去不得处逢人便问因人问处向人便答不作安排谓之真问答撩着便转拨着便行不作机用套子自然合辙谓之真机锋真迅疾拌却身命绝却心识撇却修行道理世情谈辩单单直做那事谓之真勇猛精进忽然一愤愤着便好拍手呵呵大笑曰原来却在者里且道如何是者里良久云今夜腊月初七堂中稽考吃茶与汝说破。

　　示众昔黄龙死心新禅师初参秀铁面已善机锋转语及参晦堂堂竖拳问唤着拳则触不唤着拳则背汝唤作什么师罔措二年方领解然谈辩益炽堂于其语锐处曰住住说食岂能饱人师窘曰某到此弓折箭尽望指个安乐处堂曰一尘飞而翳天一芥堕而覆地安乐处正忌上座许多骨董直须死却无量劫来全心乃可耳全心一作偷心然而全字最好师趋出闻知事椎行者而迅雷忽震即大悟趋见晦堂忘纳其履即自誉曰天下人总是参底禅某是悟底禅堂曰选佛得甲科何可当也因号死心叟今人不曾见人开发但将一个话头在肚皮里念见神见鬼种种祥瑞极是可笑又有一种学个口头机锋要人唱和一上人不肯他他便拂袖去道机锋也不会殊不知死心见秀铁面时何等来得及见晦堂于拳头触背上去不得方始服膺及二年既悟已是机辩纵横又于说食不饱处兜住直至弓折箭尽教他死却无量劫来全心所以闻雷顿丧庆快平生切莫去念个是谁是谁无无本来面目本来面目念出事来只于拳上背触不得心言两绝尽你见闻处头头法法一截截断自然转身转过来后虽是活脱还须死尽全心直如选佛得甲科始得参禅人不可自赚自误。

　　示众僧问赵州如何是西来意州曰庭前柏树子只此一问不是等闲便是百千虎狼一时周匝环布了也若无向下一答岂不死在句下可见此一问不是赵州未免说心说性将一段道理支吾他与西来意有何交涉先须识取西来意始得所谓承言须会宗勿自立规矩今人只管热骤忙忙手舞足蹈希图体面上好过摹仿他庭前柏树子意度道他说柏树子是显法身要牵合些子教理着些子伎俩依样画猫儿或道一句说一物声一声色一色做出千模百样中间夹许多见处殊不知总是魔业又有一种才见说道勿夹中间事他便作解道没意味话但冲口便出莫要拟议此是现量中事不知没义味语正是夹中间事了也又有才闻有义味不得无义味不得便道柏树子本来是无底及问争柰柏树子何便道无又不得也此等说话惑乱杀人祖师分上有何交涉只为平日不肯真正尽情舍下做大死底人镇日只要堆积些粪秽以备不时之需生怕做人不得故有许多见处潜入魔道何如百不知百不会一点头路也无昏天黑地只有一个话头不知是何等语只要求他下落处然此下落处不是教乘里有底不是事相上有底只在问答处看他如此问因什却如此答看不出如壁立千仞只在壁立千仞处看绝事理去有无离四句绝百非终日捱拶去不得处古人所谓正是好处若不如此做工夫只求个速会转不会矣若更别求方便更无容易方便了也大丈夫立坚固志不管一生二生百生千生按定脚头冷冷地与一块石头相似高峰曰拌一生做个痴呆汉去岂不是前辈好样子哉一点杂法不得入心只是铁壁上扪摸亦不要你寻出个门路来扪摸来扪摸去连身心铁壁一时跌向火坑地狱里化为灰烬然后向灰飞烟灭处起来商量向上事且道灰飞烟灭阿谁起来商量向上事只向道柏树子聻。

　　示众当机一句是剑刃上事不得如何若何才动着已成渗漏了也虽然若守着枯桩儿有什么用处须知动着正是动不得底正句要识正句须识有句无句然有无句有多种有有问底句有无问底句有问本合有无句须知有时却无无句无问本合无无句亦须知却有无句有问底有句与无问底有句要审是同是别无问底无句与有问底无句要审是同是别作么生是如来禅底有无句作么生是祖师禅底有无句如来禅祖师禅相去多少有句无句有何力用即出生死为什会得有无句却出不得生死为什有一种会得有无句虽出生死未透法身如何出生死全透法身为什么沩山说个如藤倚树须识如藤倚树底道理须向如藤倚树处过得日子最为切要先须看透此一节再看树倒藤枯等语此事大须仔细仔细。

　　卷七(终)
嘉兴大藏经　三峰藏和尚语录


　　三峰藏和尚语录卷第八

　　吴虎丘山云岩寺嗣法门人弘储编

　　颂古

　　七佛并西天二十八祖传法偈。

　　无相身心即有无有无两绝密交芦迅雷不及掩双耳梦断遥空月自孤。

　　世尊降生一手指天一手指地周行七步目顾四方曰天上天下惟吾独尊。

　　指天指地已全提四顾周行见大机一句独尊山岳堕现双趺处始知归。

　　世尊睹明星廓然大悟。

　　眩眼星明顿霍然东方群动用机全不因深破正三昧若个能离十劫前。

　　世尊一日升座大众集定文殊白椎曰谛观法王法法王法如是世尊便下座。

　　雨过空山水碓声文殊何处着椎鸣脚头脚底无劳问宝座从他下与升。

　　世尊在忉利天为母说法优填王思佛命匠雕栴檀像及世尊下忉利天像亦出迎世尊三唤三应乃云无为真佛实在我身。

　　无孔铁椎抛一对双双唱出太平歌池塘月写梅花影一任春风夜起波。

　　世尊在忉利九十日及辞天界而下四众八部俱往空界奉迎有莲花色比丘尼作念云我是尼身必居大僧后见佛不如用神力变作转轮圣王千子围绕最初见佛果满其愿世尊才见乃诃云莲花色比丘尼汝何得越大僧见我汝虽见我色身且不见我法身须菩提岩中宴坐却见我法身。

　　未动段灰三尺雪乾坤何处不阳春千山鸟绝江深冻不见寻花问柳人。

　　世尊一日敕阿难食时将至汝当入城持钵阿难应诺世尊曰汝既持钵当依过去七佛仪式阿难便问如何是七佛仪式世尊召阿难阿难应诺世尊曰持钵去。

　　百花当槛媚晴丝舞罢凭阑眼睡时黄鸟一声枝上语抬头不柰日迟迟。

　　世尊因有比丘问我于世尊法中见处即有证处未是世尊当何所示世尊曰比丘某甲当何所示是汝此问。

　　闻说瞿塘春水高今朝亲上峡中桡木鹅倒岳倾湫下几个长年解把篙。

　　世尊因耆婆善别音响至一冢间见五髑髅乃敲一髑髅问耆婆此生何处曰此生人道又敲一曰此生何处曰此生天道又别敲一问耆婆此生何处耆婆罔知生处。

　　髑髅干竭到无声还是泥犁鬼窟生敲破世尊无见顶人间天上任纵横。

　　城东有一老母与佛同生不欲见佛每见佛来即便回避虽然如此回顾东西总皆是佛遂以手掩面乃至十指掌中总皆是佛。

　　避佛何如避自己伸出你手还是你没头水浸讨干场尽大海中皆火起。

　　无边身菩萨将竹杖量世尊顶丈六了又丈六量到梵天不见世尊顶乃掷下竹杖合掌说偈云虚空无有边佛功德亦然若有能量者穷劫不可尽。

　　点天棒月浪施功竹杖抛时亲到顶夜深摸着枕头边被窝肩漏朔风冷。

　　世尊在第六天说大集经敕他方此土人间天上一切狞恶鬼神悉皆辑会受佛付嘱拥护正法设有不赴者四天门王飞热铁轮追之令集既集会已无有不顺佛敕者各发弘誓拥护正法唯有一魔王谓世尊曰瞿昙我待一切众生成佛尽众生界空无有众生名字我乃发菩提心。

　　高眼从来不着尘阿谁奴子共殷勤严冬一片三江冻万卉千葩遍地春。

　　世尊因外道问昨日说何法世尊曰说定法外道曰今日说何法曰不定法外道曰昨日说定法今日何说不定法世尊曰昨日定今日不定。

　　推出双轮驾白牛四衢谁更敢当头即他珍御还他载天上人间自在游。

　　世尊在灵山会上拈花示众是时众皆默然唯迦叶尊者破颜微笑世尊曰吾有正法眼藏涅槃妙心实相无相微妙法门不立文字教外别传付嘱摩诃迦叶。

　　大地花开胜国春碧池窥洞笑相亲自从惹得燕莺语话到于今转失真。

　　世尊至多子塔前命摩诃迦叶分座令坐以僧伽黎围之遂告曰吾以正法眼藏密付于汝汝当护持并敕阿难副贰传化无令断绝而说偈曰法本法无法无法法亦法今付无法时法法何曾法尔时世尊说此偈已复告迦叶吾将金缕僧伽黎衣传付于汝转授补处至慈氏佛出世勿令朽坏迦叶闻偈头面礼足曰善哉善哉我当依敕恭顺佛故。

　　拈起莲华掷向人花房子蔤汇无垠莲花服上深深意祖佛从来并蒂新。

　　世尊至拘尸那城告诸大众吾今背痛欲入涅槃即往熙连河侧娑罗双树下右胁累足泊然宴寂复从棺起为母说法特示双足化婆耆并说无常偈曰诸行无常是生灭法生灭灭已寂灭为乐时诸弟子即以香薪竞茶毗之烬后金棺如故尔时大众即于佛前以偈赞曰凡俗诸猛炽何能致火爇请尊三昧火阇维金色身尔时金棺从座而举高七多罗树往反空中化火三昧须臾灰生得舍利八斛四斗。

　　双收双放可怜生猫尾研椎生铁镇任他东掷与西抛碧眼胡儿无处认。

　　一祖摩诃迦叶尊者因阿难问师兄世尊传金缕袈裟外别传个什么祖召阿难阿难应诺祖曰倒却门前刹竿着。

　　呼参即唯便传心指掌分明禘莫寻取瑟而歌君会否有心击磬待知音。

　　四祖优波鞠多尊者行化至摩突罗国得度者甚众由是魔宫震动波旬愁怖遂竭其魔力以害正法祖即入三昧观其所由波旬复伺便持璎珞縻尊者颈祖出定取人狗蛇三尸化为华鬘耎言谕波旬曰吾此华鬘酬汝璎珞波旬大喜引颈受之即复三尸虫蛆臭坏尽其神通莫能去之乃升六欲天告诸天主又诣梵王求其解免彼各告言十力弟子所作神变我辈凡陋何能去之波旬曰然则柰何梵王曰汝可归心尊者即能除断波旬求忏祖令自唱三皈三尸悉除。

　　宾主相逢互献酬清歌声里白欢浮自从三叠阳关后一夜西风满目秋。

　　二十六祖不如蜜多尊者至东印度其王坚固奉外道师长爪梵志祖至王问曰师来何为曰将度众生曰以何法度曰各以其类度之梵志即化一大山于祖顶上势且下压祖指之山遽移在彼众顶上复以手按地地动五百外道皆不能立梵志惶惧忏礼祖复按地地静指山山灭。

　　翻云覆雨凭谁力滴滴空阶夜溜声多少错将神用看踏花那个不经行。

　　初祖菩提达磨大师至东土武帝遣使赍诏迎请至金陵帝问曰如何是圣谛第一义祖曰廓然无圣帝曰对朕者谁祖曰不识帝不悟遂渡江。

　　廓然无圣复不识踏转机轮未端的掷得芦花便渡江令人万古常相忆。

　　有僧神光诣祖参承祖尝端坐面壁莫闻诲励值大雪光夜侍立迟明积雪过膝立愈恭祖顾而悯之问曰汝久立雪中当求何事光悲泪曰惟愿和尚慈悲开甘露门广度群品祖曰诸佛无上妙道旷劫精勤难行能行非忍而忍岂以小德小智轻心慢心欲冀真乘徒劳勤苦光闻祖诲励潜取利刀自断左臂置于祖前祖知是法器乃曰诸佛最初求道为法忘形今汝断臂吾前求亦可在祖遂因与易名曰慧可乃曰诸佛法印可得闻乎祖曰诸佛法印匪从人得可曰我心未宁乞师与安祖曰将心来与汝安可良久曰觅心了不可得祖曰与汝安心竟。

　　提刀断臂置师前的的传来万事全匪得将来重话堕安心尽底再翻掀。

　　祖顾慧可而告之曰昔如来以正法眼付迦叶大士展转嘱累而至于我我今付汝汝当护持并授汝袈裟以为法信各有所表宜可知矣(解云各有二字最为亲切)可曰请师指陈祖曰内传法印以契证心外付袈裟以定宗旨(解云逐一指点一遍)后代浇薄疑虑竞生云吾西天之人言汝此方之子凭何得法以何证之(解云祖佛苦心可悲可痛)汝今受此衣法却后难生但出此衣(解云此岂不是五家宗旨之法信么)并吾法偈(解云此非七佛历祖等偈么)用以表明其化无碍至吾灭后二百年衣止不传法周沙界明道者多行道者少说理者多通理者少潜符密证千万有余汝当阐扬勿轻未悟一念回机便同本得听吾偈曰吾本来兹土传法救迷情一花开五叶结果自然成。

　　三十五偈四卷经衣钵家赀原不少又道西来一字无六番毒药救不了。

　　五祖弘忍大师从信大师得法知付授时至令众说偈神秀书偈于壁曰身似菩提树心如明镜台时时勤拂拭莫使惹尘埃祖曰未见本性觅无上菩提了不可得慧能亦说偈倩书曰菩提本无树明镜亦非台本来无一物何处惹尘埃祖曰亦未见性祖至能踏碓处问曰米熟也未能曰米熟也犹欠筛在祖以杖击碓三下而去能三鼓入室祖以袈裟遮围能即大悟一切万法不离自性曰何期自性本自清净何期自性本不生灭何期自性本自具足何期自性本无动摇何期自性能生万法。

　　新月澄溪上下圆冷云抹尽落遥天城楼黑黑三声鼓万象森罗枕子边。

　　六祖慧能大师避难经十五载忽念说法时至遂出至广州法性寺值印宗法师讲涅槃经寓止廊庑间暮夜风飏刹幡闻二僧对论一曰幡动一曰风动往复不已祖曰不是风动不是幡动仁者心动一众竦然。

　　风幡非动心何物刹顶冲天铁鹘飞六祖自家都靠倒倩谁拈出最初机。

　　南岳怀让禅师礼祖祖曰何处来曰嵩山祖曰什么物恁么来曰说似一物即不中祖曰还可修证否曰修证即不无污染即不得祖曰只此不污染诸佛之所护念汝既如是吾亦如是西天般若多罗谶汝足下出一马驹踏杀天下人应在汝心不须速说。

　　冲锋一骑突重关好手当鞍不敢攀四足风驰满天下几多神骏玉蹄翻。

　　马祖道一禅师南岳嗣一夕西堂百丈南泉随侍玩月次师问正恁么时如何堂曰正好供养丈曰正好修行泉拂袖便行师曰经入藏禅归海惟有普愿独超物外。

　　呈桡舞棹踏翻舟在海何人脱巨流水底有龙窥得破好兴云雨沃神州。

　　百丈怀海禅师马祖嗣再参侍立次祖目视绳床角拂子师曰即此用离此用祖曰汝向后开两片皮将何为人师取拂子竖起祖曰即此用离此用师挂拂子于旧处祖震威一喝师直得三日耳聋。

　　狮子怜儿按绣毬惹教丝线费牵抽藏头未露翻身术一一从他不识羞。

　　僧问抱璞投师请师一鉴师曰昨夜虎咬大虫曰不谬真诠为什么不垂方便师曰掩耳偷铃汉曰不遇中郎鉴还同野舍薪师便打僧曰苍天苍天师曰得与么多口曰罕遇知音拂袖便行师曰百丈今日输却一半。

　　石边流水放教过　吞声曲曲涡寄语不须频叫屈到头千尺海生波。

　　黄檗希运禅师百丈嗣问丈曰从上宗乘如何指示丈良久师曰不可教后人断绝去也丈曰将谓汝是个人便归方丈师随后入曰某甲特来丈曰若尔则他后不得孤负吾丈一日举再参马祖被喝话师遂领旨丈一日问师什处来曰大雄山下采菌子来丈曰还见大虫么师便作虎声丈拈斧作斫势师即打丈一掴丈吟吟而笑便归上堂曰大雄山下有一大虫汝等诸人也须好看百丈老汉今日亲遭一口。

　　举罢全身把舌伸大机之用点来亲分明学得陷虎法一掴雄峰是个人。

　　临济义玄禅师黄檗嗣在黄檗会中行业纯一时睦州为第一座乃问上座在此多少时师曰三年州曰曾参问否师曰不曾参问不知问个什么州曰何不问堂头和尚如何是佛法的的大意师便去问声未绝檗便打师下来州曰问话作么生师曰某甲问声未绝和尚便打某甲不会州曰但去更问师又问檗又打如是三度问三度被打师白州曰早承激劝问法累蒙和尚赐棒自恨障缘不领深旨今且辞去州曰汝若去须辞和尚了去师礼拜退州先到黄檗处曰问话上座虽是后生却甚奇特若来辞方便接伊已后为一株大树覆荫天下人去在师来日辞黄檗檗曰不须他去只往高安滩头参大愚必为汝说师到大愚愚曰什处来师曰黄檗来愚曰黄檗有何言句师曰某甲三度问佛法的的大意三度被打不知某甲有过无过愚曰黄檗与么老婆心切为汝得彻困更来者里问有过无过师于言下大悟乃曰元来黄檗佛法无多子愚搊住曰者尿床鬼子适来道有过无过如今却道黄檗佛法无多子你见个什么道理速道速道师于大愚肋下筑三拳愚拓开曰汝师黄檗非干我事师辞大愚却回黄檗檗见便问者汉来来去去有什了期师曰只为老婆心切便人事了侍立檗问甚处去来师曰昨蒙和尚慈旨令参大愚去来檗曰大愚有何言句师举前话檗曰大愚老汉饶舌待来痛与一顿师曰说甚待来即今便打随后便掌檗曰者风颠汉来者里捋虎须师便喝檗唤侍者曰引者风颠汉参堂去。

　　层叠楼高一步登末梢撩着迅骞腾角尖迸出玄中要万古真师贵所承。

　　师栽松次檗曰深山里栽许多松作什么师曰一与山门作境致二与后人作标榜道了将钁头　地三下檗曰虽然如是子已吃吾三十棒了也师　地三下嘘一嘘檗曰吾宗到汝大兴于世。

　　曳起三江尽底倾弄潮人惯钓舟横纵然三十还三下添个嘘嘘叹大兴。

　　师半夏上黄檗山见檗看经师曰我将谓是个人元来是揞黑豆老和尚住数日乃辞檗曰汝破夏来何不终夏去师曰某甲暂来礼拜和尚檗便打趁令去师行数里疑此事却回终夏后又辞檗檗曰什处去师曰不是河南便归河北檗便打师约住与一掌檗大笑乃唤侍者将百丈先师禅板几案来师曰侍者将火来檗曰不然子但将去已后坐断天下人舌头去在。

　　打趁横流一掌行先师禅板最分明当时若与亲相见不致如今叹不平。

　　师后住镇州临济学侣云集一日谓普化克符二上座曰我欲于此建立黄檗宗旨汝且成褫我二人珍重下去三日后普化上来问和尚三日前说什么师便打三日后克符上来问和尚前日打普化作什么师亦打。

　　三日前三日后普化克符俱漏逗如今临济到三峰与他一镞三关透。

　　至晚小参曰有时夺人不夺境有时夺境不夺人有时人境俱夺有时人境俱不夺克符问如何是夺人不夺境师曰煦日发生铺地锦婴儿垂发白如丝符曰如何是夺境不夺人师曰王令已行天下遍将军塞外绝烟尘符曰如何是人境俱夺师曰并汾绝信独处一方符曰如何是人境俱不夺师曰王登宝殿野老讴歌。

　　未发雷声电已过几人先此绝淆讹睡中一夜春风急坐久落花帘外多。

　　僧问如何是真佛真法真道师曰佛者心清净是法者心光明是道者处处无碍净光是三即一皆是空名而无实有如真正作道人念念心不间断自达磨大师从西土来祇是觅个不受人惑底人后遇二祖一言便了始知从前虚用工夫山僧今日见处与祖佛不别若第一句中荐得堪与佛祖为师若第二句中荐得堪与人天为师若第三句中荐得自救不了僧便问如何是第一句师曰三要印开朱点窄未容拟议主宾分曰如何是第二句师曰妙解岂容无著问沤和争负截流机曰如何是第三句师曰但看棚头弄傀儡抽牵全藉里头人乃曰大凡举唱宗乘一句中须具三玄门一玄门须具三要有权有实有照有用汝等诸人作么生会。

　　言意浮沉结髑髅发尖迸出海门秋从权到实照功尽处处吹毛用不留。

　　师曰有时一喝如金刚王宝剑有时一喝如踞地狮子有时一喝如探竿影草有时一喝不作一喝用汝作么生会僧拟议师便喝。

　　一喝金刚王星斗避寒芒千江不敢下逆浪上瞿塘踞地狮子吼万山绝狐狗寄语百年妖何处轻开口探竿与影草谁解声前了掣电过长空落处斯分晓喝不作喝用霹雳下空洞犯着三日聋至今尚传诵。

　　示众参学之人大须仔细如宾主相见便有言论往来或应物现形或全体作用或把机权喜怒或现半身或乘狮子或乘象王如有真正学人便喝先拈出一个胶盆子善知识不辨是境便上他境上作模作样便被学人又喝前人不肯放下此是膏肓之病不堪医治唤作宾看主或是善知识不拈出物祇随学人用处即夺学人被夺抵死不肯放下此是主看宾或有学人应一个清净境出善知识前知识辨得是境把得抛向坑里学人言大好善知识知识即云咄哉不识好恶学人便礼拜此唤作主看主或有学人披枷带锁出善知识前知识更与加一重枷锁学人欢喜彼此不辨唤作宾看宾大德山僧所举皆是辩魔拣异知其邪正上堂次两堂首座相见同时下喝僧问师还有宾主也无师曰宾主历然师召众曰要会临济宾主句问取堂中二首座上堂僧出作礼师便喝僧曰老和尚莫探头好师曰你道落在什么处僧便喝又僧问如何是佛法大意师便喝僧作礼师曰你道好喝也无僧曰草贼大败师曰过在什么处僧曰再犯不容师曰大众要会临济宾主句问取堂中二禅客师会下有同学二人相问一云离却中下二机请兄道一句子一云拟问则失一云与么则礼拜老兄去也一云者贼师闻乃升堂云要会临济宾主句问取堂中二禅客便下座。

　　两堂一喝互交加蓦直相逢且放他到底分明向君道窃桃三度见开花。

　　示众我有时先照后用有时先用后照有时照用同时有时照用不同时先照后用有人在先用后照有法在照用同时驱耕夫之牛夺饥人之食敲骨取髓痛下针锥照用不同时有问有答立宾立主合水和泥应机接物若是过量人向未举已前撩起便行犹较些子。

　　截路张灯禁夜行将军号令太严明机前掉臂过关去云外飞鸿叫一声。

　　上堂赤肉团上有一无位真人常从汝等面门出入未证据者看看时有僧出问如何是无位真人师下禅床把住云道道其僧拟议师托开云无位真人是什么乾矢橛便归方丈。

　　团劈难捞水月华当阳把住又归家碧潭千尺夜空冷落叶满天谁撒沙。

　　兴化存奖禅师临济嗣初在临济为侍者后在三圣会里为首座常曰我向南方行脚一遭拄杖头不曾拨着一个会佛法底人三圣闻得问曰你具个什么眼便恁么道师便喝圣曰须是你始得后大觉闻举遂曰作么生得风吹到大觉门里来师后到大觉为院主一日觉唤院主我闻你道向南方行脚一遭拄杖头不曾拨着一个会佛法底人你凭个什么道理与么道师便喝觉便打师又喝觉又打师来日从法堂过觉召院主我直下疑你昨日者两喝师又喝觉又打师又喝觉亦打师曰某甲于三圣师兄处学得个宾主句总被师兄折倒了也愿与某甲个安乐法门觉曰者瞎汉来者里纳败缺脱下衲衣痛打一顿师于言下荐得临济先师于黄檗处吃棒底道理师后开堂日拈香曰此一炷香本为三圣师兄三圣于我太孤本为大觉师兄大觉于我太赊不如供养临济先师。

　　得一低头毒已深和根截去更锥针棒从脱下回三顿开合双眸出顶心。

　　南院慧颙禅师兴化嗣问僧近离什处曰襄州师曰来作什么曰特来礼拜和尚师曰恰遇宝应老不在僧便喝师曰向汝道不在又喝作什么僧又喝师便打僧礼拜师曰者棒本是汝打我我且打汝要此话大行瞎汉参堂去　问僧近离什处曰襄州师曰是什么物恁么来曰和尚试道看师曰适来礼拜底曰错师曰礼拜底错个什么曰再犯不容师曰三十年弄马骑今日被驴扑瞎汉参堂去。

　　两度抛纶问浅深钩头密意有浮沉自从三十年前定潜跃由他好纵擒。

　　汝州风穴延沼禅师南院嗣上堂祖师心印状似铁牛之机去即印住住即印破祇如不去不住印即是不印即是还有人道得么时有卢陂长老出问学人有铁牛之机请师不搭印师曰惯钓鲸鲵澄巨浸却怜蛙步　泥沙陂注思师喝曰长老何不进语陂拟议师便打一拂子曰还记得话头么陂拟开口师又打一拂子时有牧主曰信知佛法与王法一般师曰见什么道理主曰当断不断反招其乱师便下座。

　　犄角云排觌面攻知机却阵倒锋冲暂时左次影旗换会得翻令失变通车急急炮重重别山窥着早收功。

　　白云守端禅师杨岐嗣僧问智不到处切忌道着道着时如何师曰风吹日炙曰恁么则无处容身去也师曰碓捣磨磨曰官不容针私通车马师曰可贵可贱僧弹指一下师曰恰是僧吐舌师曰家贫犹自可路贫愁杀人僧呵呵大笑师曰放过一着。

　　万仞崖前抛杖子何妨到底自甘休车马私通堪贵贱呵呵放过有来繇。

　　昭觉克勤佛果禅师五祖嗣至真觉胜玉泉皓金銮信大沩哲黄龙心东林度佥指为法器而晦堂称他日临济一派属子矣最后见五祖尽其机用祖皆不诺乃谓祖强移换人出不逊语忿然而去祖曰待你着一顿热病打时方思量我在师到金山染伤寒困极以平日见处试之无得力者追绎五祖之言乃自誓曰我病稍间即归五祖病痊寻归祖一见而喜令即参堂便入侍者寮方半月会部使者解印还蜀诣祖问道祖曰提刑少年曾读小艳诗否有两句颇相近频呼小玉元无事祇要檀郎认得声提刑应诺诺祖曰且仔细师适归侍立次问曰闻和尚举小艳诗提刑会否祖曰他祇认得声师曰祇要檀郎认得声他既认得声为什么却不是祖曰如何是祖师西来意庭前柏树子聻师忽有省遽出见鸡飞上阑干鼓翅而鸣复自谓曰此岂不是声遂袖香入室通所得呈偈曰金鸭香销锦绣帏笙歌丛里醉扶归少年一段风流事祇许佳人独自知祖曰佛祖大事非小根劣品所能造诣吾助汝喜祖遍谓山中耆旧曰我侍者参得禅也由此所至推为上首。

　　翠眉银海窥帘影玉尺金钗隔壁音坐对落花明月上几人知此断肠心。

　　三峰藏和尚语录卷第八
嘉兴大藏经　三峰藏和尚语录


　　三峰藏和尚语录卷第九

　　吴虎丘山云岩寺嗣法门人弘储编

　　颂古

　　明州天童应庵昙华禅师虎丘嗣上堂云九年面壁坏却东土儿孙只履西归钝置黄面老子以拄杖画一画云石牛拦古路一马生三寅又有颂云蜻蜓许是好蜻蜓飞来飞去不曾停被我捉来摘去两边翼恰是一枚大铁钉。

　　一声叶堕起渊龙怒雨奔雷鼓黑风卷尽云山天色晓三星落落月如弓。

　　无锡华藏密庵咸杰禅师应庵嗣上堂卓拄杖一下云迷时只迷者个复卓一下云悟时只悟者个迷悟两忘粪埽堆头重添搕　莫有向东涌西没全机独脱处道得一句底么若道不得华藏自道去也掷拄杖云三十年后。

　　翮成谁道还丹就蜕去悬知未是仙三醉岳阳过湖去一声长啸水云天。

　　破庵先禅师密庵嗣上堂云不是心不是佛不是物忍俊不禁为诸人作个撇脱卓拄杖一下云流水暗销溪畔石劝人除却是非难。

　　双剑峰前德士家牟尼冠子换袈裟是非一任人描邈春尽山松处处花。

　　无准师范禅师破庵嗣上堂云名不得状不得取不得舍不得只么得且道得个什么三人证龟成鳖。

　　描出难将额眼窥三人证鳖却成龟不劳甲乙深钻兆拱手垂衣过盛时。

　　仰山雪岩祖钦禅师无准嗣上堂云电光莫追石火犹迟构弗及处心不可识智不可知试举看兴化和尚示众云今日不用如何若何便请单刀直入兴化为你证据时旻德长老出礼拜起便喝化亦喝旻德又喝化亦喝旻德礼拜化云若是别人三十棒一棒也较不得何故为他会一喝不作一喝用汝等诸人能于兴化旻德未相见以前着得一只眼则临济四喝四宾主四照用四料拣不待举而明矣山僧不怕诸方简责试为诸人明辩看兴化道今日不用如何若何便请单刀直入兴化为你证据碧油幢下令不虚行旻德礼拜不顾危亡起便喝金刚宝剑化亦喝踞地狮子旻德又喝化又喝两阵对围曾无胜败旻德礼拜深掘陷坑兴化道若是别人三十棒一棒也较不得张弓架箭何故为他旻德会一喝不作一喝用收下了也是汝诸人还见得兴化旻德么若也不见听取山僧一颂同时照用不同时权实双行作者知有得虽然亦有失还他龙虎自交驰。

　　碧油幢下阵云深作者交锋互纵擒掘得陷坑从万丈蚤行先听步虚音。

　　天目高峰原妙禅师雪岩嗣一日岩问日间浩浩还作得主么师云作得主睡梦中作得主么师云作得主又问正睡着时无梦无想无见无闻主在什么处师无语岩嘱曰从今日去也不要汝学佛学法也不要汝穷古穷今但只饥来吃饭困来打眠才眠觉来即抖擞精神看我者一觉主人公毕竟在什么处安身立命师自誓拌一生做个痴呆汉决要者一着子明白越五载因同宿友推枕堕地作声廓然大彻。

　　山悠悠更水悠悠一片蓑衣枕石头扑落一声惊起后竹梢斜月半轮秋。

　　示众有句无句金乌吞玉兔如藤倚树癞马系枯桩树倒藤枯一冬烧不尽句归何处石虎当途踞呵呵大笑龙头蛇尾捺倒烂泥里刚刀不斩无罪之人且道沩山过在什么处乃呵呵大笑下座。

　　撑天插地忽翻身火里开花未见真无首六龙飞上下几人劫外领阳春。

　　大彻底人本脱生死因什命根不断。

　　自从拽断蓬根索一任虚舟海上帆数点野萍栽不得不劳根下更加芟。

　　佛祖公案只是一个道理因什有明与不明。

　　山深通塞路逶迤一夜风雷雨断溪识得水边苔径险自甘崖侧结茅栖。

　　大修行人当遵佛行因什不守毗尼。

　　圣凡忘尽眼馍糊摸得张郎唤大家醉后不知天是笠路傍潦倒倩人扶。

　　杲日当空无所不照因什被片云遮却。

　　当空赤日顶门高赫奕翻令目自劳夜半闭关深睡熟者回能数背间毛。

　　人人有个影子寸步不离因什踏不着。

　　随身自影不相离不上平桥反落溪剩有脚心开只眼等闲踏过顶　西。

　　尽大地是个火坑得何三昧不被烧却。

　　目前万事焰炉红开眼眉毛燎已空谁把虚空翻作海为云为雨梦魂中。

　　韶州云门文偃禅师雪峰嗣参睦州州才见来便闭却门师乃叩门州曰谁师曰某甲州曰作什么师曰己事未明乞师指示州开门一见便闭却师如是连三日叩门至第三日州开门师乃拶入州便擒住曰道道师拟议州便推出曰秦时　轹钻遂掩门损师一足师从此悟入州指见雪峰师到雪峰庄见一僧乃问上座今日上山去那僧曰是师曰寄一则因缘问堂头和尚只是不得道是别人语僧曰得师曰上座到山中见和尚上堂众才集便出握腕立地曰者老汉项上铁枷何不脱却其僧一依师教雪峰见者僧与么道便下座拦胸把住曰速道速道僧无对峰拓开曰不是汝语僧曰是某甲语峰曰侍者将绳棒来僧曰不是某语是庄上一浙中上座教某甲来道峰曰大众去庄上迎取五百人善知识来师次日上雪峰峰才见便曰因什么得到与么地师乃低头从兹契合温研积稔密以宗印授焉。

　　饶君一镞三关破纵使红旗闪便过转句半提俱抹杀全提时节问如何。

　　僧问如何是佛师答云干屎橛。

　　熏天触地特拈来惹得青蝇闹不回逼眼黑山千仞铁几人跳过粪灰堆。

　　不用栴檀入细雕拈来一段妙峰高自从射得波心箭今古钱塘不起潮。

　　深闺百结断离肠日忆夫君在凤凰灯下晚妆忽相见十年愁绝一时忘。

　　僧问树凋叶落时如何师答云体露金风。

　　欲得明珠觅蚌胎虚空无缝任相猜青山破后龙飞去夜雨潺潺涧水来。

　　潭州沩山灵祐禅师百丈嗣问仰山即今事且置古来事作么生仰叉手近前师曰犹是即今事古来事作么生仰退后立师曰汝屈我我屈汝仰便礼拜。

　　展大机轮换古今进前退后问知音夜明九曲鸳鸯线秋后平分月色深。

　　袁州仰山慧寂通智禅师。沩山嗣。僧参次便问和尚还识字否。师曰随分。僧以手画此○相呈。师以衣袖拂之。僧又作此○相呈。师以两手作背抛势。僧以目视师。师低头。僧绕师一匝。师便打僧遂出去。

　　双放双收铁突栾胡僧侧目不能看西天东土心相印圆相分明为尔传。

　　师坐次见一僧从外来。便问讯了向东边叉手立以目视师。师乃垂下左足。僧却向西边叉手立。师垂下右足。僧向中间叉手立。师收双足。僧礼拜师曰。老僧自住此未曾打着一人。拈拄杖便打。僧便腾空而去。

　　左看成贼。右看成魔。觌面看来不较多。拄杖不知何处落。西天夜夜隔秋河。

　　信位。

　　如何入信位。竹折初醒睡。开眼满山云。说什会不会。

　　同相。

　　拈出个同相。沙弥拜和尚。一样团圞头。袈裟挂肩上。

　　异相。

　　与君指异相。晴峰天外望。一般怪石头。参差千万状。

　　有情类。

　　自入有情类。触着也曾会。及至问将来。对面翻成背。

　　异类。

　　翻身托异类。蛇头着鸟喙。打入野狐群。真得大自在。

　　无情类。

　　无情复何类。拈起石头块。不作贵贱论。专向人前卖。

　　然灯前。

　　问我然灯前。一场没意智。昨夜寺门开。江峰插天峙。

　　正然灯。

　　正是然灯时。瞥尔相撞着　轹钻头。抛云门一只脚。

　　然灯后。

　　问著然灯后。林公方醉酒。及至睡醒来。苍蝇满杯缶。

　　落处。

　　落处果何如。舌拖三丈余。个中着只眼。惭愧隐峰嘘。

　　佛界。

　　佛界问如何。轮珠转佛陀。大颠叩齿处。首座出岩阿。

　　生界。

　　撞着众生界。头角分明在。子胡狗子来。阇黎多缩退。

　　魔界。

　　滚滚魔罗界。红莲一百拜。豁地倒翻身。方为清净界。

　　末前句。

　　如何末前句。掉手总不住。纵然会得来。已落第二义。

　　日用句。

　　如何日用句。抛出木毬去。纵要捉将来。辊辊无寻处。

　　末后句。

　　末后一句子。钵归三度指。滑稽老岩头。无处寻头底。

　　第一句。

　　沩仰第一句。抛出铁锢鏴。饶你点画来。也是闲家具。

　　第二句。

　　沩仰第二句。十指相叉住。觌面忽呈来。交加擎乱树。

　　第三句。

　　沩仰第三句。半个碍人柱。任汝舌头长。有味没舐处。

　　邓州香严智闲禅师。师有偈曰。子啐母啄。子觉母壳。子母俱亡。应缘不错同道唱和妙云独脚。

　　云雨初收月在空。泠泠秋色动微风。夜深院落无人住。黄叶一声池影中。

　　金陵清凉院文益禅师。僧慧超问如何是佛。师曰汝是慧超。

　　一呼一唯莫谁何。相见平身揖便过。晓露上花香汗洗。春风吹柳绿云梳。

　　瑞州洞山良价悟本禅师。云岩嗣。首谒南泉。值马祖讳辰修斋。泉问众曰。来日设马祖斋。未审马祖还来否。众皆无对。师出曰待有伴即来。泉曰此子虽后生甚堪雕琢。师曰和尚莫压良为贱。次参沩山问曰。顷闻南阳忠国师有无情说法话。某甲未究其微(拈云须向者里参透始得今时洞宗只为不参者个)。沩曰阇黎莫记得么。师曰记得。沩曰汝试举一遍看。师举了。沩曰我者里亦有。只是罕遇其人。师曰某甲未明乞师指示。沩竖起拂子曰会么。师曰不会请和尚说。沩曰父母所生口终不为子说。师曰还有与师同时慕道者否。沩曰此去澧陵攸县。石室相连。有云岩道人。若能拨草瞻风。必为子之所重。师曰未审此人如何。沩曰他曾问老僧学人欲奉师去时如何。老僧对他道直须绝渗漏始得。师遂辞沩山径造云岩举前因缘了。便问无情说法什么人得闻。岩曰无情得闻。师曰和尚闻否。岩曰我若闻汝即不闻吾说法也。师曰某甲为什不闻。岩竖起拂子曰还闻么。师曰不闻。岩曰吾说法汝尚不闻岂况无情说法乎。师曰无情说法该何典教。岩曰岂不见弥陀经云。水鸟树林悉皆念佛念法念僧。师于此有省乃述偈曰。也大奇也大奇无情说法不思议。若将耳听终难会。眼里闻声始得知。师曰某甲有余习未尽。岩曰汝曾作什么来。师曰圣谛亦不为。岩曰还欢喜也未。师曰欢喜即不无如粪埽堆头拾得一颗明珠。师问拟欲相见时如何。岩曰问取通事舍人。师曰见问次。岩曰向汝道什么。师辞云岩。岩曰什么处去。师曰虽离和尚未卜所止。岩曰莫湖南去。师曰无曰莫归乡去。师曰无曰蚤晚却回。师曰待和尚有住处即来曰自此一别难得相见。师曰难得不相见。临行又问百年后忽有人问还邈得师真否如何只对岩良久曰只者是师乃沉吟。岩曰价阇黎承当个事大须审细。师犹涉疑后因过水睹影大悟前旨偈曰切忌从他觅迢迢与我疏。我今独自往处。处得逢渠。渠今正是我。我今不是渠。应须恁么会方得契如如。

　　三角碌砖空里走。叫道鹰巢有好酒。二人出手抬一缸。醉倒如泥不知有。

　　师作五位君臣颂曰。正中偏。三更初夜月明前。莫怪相逢不相识。隐隐犹怀旧日嫌。偏中正。失晓老婆逢古镜。分明觌面别无真。休更迷头犹认影。正中来。无中有路隔尘埃。但能不触当今讳。也胜前朝断舌才。兼中至。两刃交锋不须避。好手犹如火里莲。宛然自有冲天志。兼中到。不落有无谁敢和。人人尽欲出常流。折合还归炭里坐。

　　独行潭影见真风。隐显双双自合踪。树老不知春在否。雪中开遍五梅丛。

　　师曰。末法时代人多干慧。若要辩验真伪。有三种渗漏。一曰见渗漏机不离位堕在毒海。二曰情渗漏滞在向背见处偏枯。三曰语渗漏究妙失宗机昧终始浊智流转。于此三种子宜知之。

　　曾经彻悟尽情干处处将他与众看不合。此机生向背不知深浅有多般。

　　师作纲要偈曰。道无心合人。人无心合道。欲识个中意。一老一不老。

　　一老一不老。桃枝生赤枣。雨露不知恩。馨香随晚蚤。

　　抚州曹山本寂禅师。洞山嗣。示众曰。凡情圣见是金锁。玄路直须回互。夫取正命食者具三种堕。一者披毛戴角。二者不断声色。三者不受食。时有稠布衲问披毛戴角是什么堕。师曰是类堕。曰不断声色是什么堕。师曰是随堕。曰不受食是什么堕。师曰是尊贵堕。乃曰食者即是本分事。知有不取。故曰尊贵堕。夫冥合初心而知有是类堕。知有而不碍六尘是随堕。师凡言堕谓溷不得类不齐。凡言初心者所谓悟了同未悟耳。

　　分明蹄角卧长林。万树桃花各有心。水草连天云漠漠。不劳斗酒拂瑶琴。

　　池州南泉普愿禅师。马祖嗣。与鲁祖归宗杉山。四人离马祖处各谋住庵。于中路相别次。师插下拄杖云道得也。被者个碍道不得也。被者个碍宗拽拄杖打师一下云也。只是者个王老师说什么碍不碍。鲁云只此一句语大播天下。宗曰还有不播者么。鲁曰有。宗曰作么生是不播者。鲁作掌势。

　　你打我掌一场扰攘。三人齐趁各分飞。莲花峰在青天上。

　　麻谷宝彻禅师持锡到。章敬绕禅床三匝振锡一下。卓然而立。敬云是是。谷又到师处亦绕禅床三匝振锡一下。卓然而立。师云不是不是。谷云章敬道是。和尚为什么道不是。师云章敬即是。是汝不是。此是风力所转终成败坏。

　　东山一抹过西洲。西岭拈来左手头。拍手呵呵向人道。前溪自古水东流。

　　庐山归宗智常禅师。马祖嗣。大愚一日辞师。师问什处去。愚云诸方学五味禅去。师云诸方有五味禅。我者里只有一味禅。愚便问如何是一味禅。师便打愚。忽然大悟云嗄我会也。师云道道。愚拟开口。师又打趁出。愚后到黄檗举前话。檗上堂曰。马大师出八十四人善知识。问着个个屙漉漉地。只有归宗较些子。

　　一番雨。一番雷。赏处遭他罚。一回教坏儿孙。常向外三拳。肋下被人挥。

　　潭州龙山和尚。马祖嗣。洞山与密师伯行脚。见溪流菜叶。洞曰深山无人因何有菜随流。莫有道人居否。乃相与拨草溪行五七里间。忽见师羸形异貌。放下行李问讯。师曰。此山无路。阇黎从何处来。洞曰。无路且置。和尚从何而入。师曰。我不从云水来。洞曰。和尚住此山多少时耶。师曰。春秋不涉。洞曰。和尚先住。此山先住。师曰。不知。洞曰。为什么不知。师曰。我不从人天来。洞曰。和尚得何道理便住此山。师曰。我见两个泥牛斗入海。直至于今绝消息。洞山始具威仪礼拜。便问如何是主中宾。师曰青山覆白云。如何是宾中主。师曰长年不出户。曰宾主相去几何。师曰长江水上波。曰宾主相见有何言说。师曰清风拂白月。洞山辞退。师乃述偈曰。三间茅屋从来住。一道神光万境闲。莫把是非来辩我。浮生穿凿不相关。又曰。一池荷叶衣无数。满地松花食有余。刚被世人知住处。又移茅屋入深居。因烧庵不知所如。故人亦称隐山和尚。

　　用竭机谋不出关。廉纤脱尽隔重山。何时倒卷珠帘上。新月为钩挂一弯。

　　天王道悟禅师。马祖嗣。僧问如何是玄妙之说。师曰莫道我解佛法好。曰争柰学人疑滞何。师曰何不问。老僧曰即今问了也。师曰去不是汝存泊处。

　　客来闭户去仍邀。不待呼茶尽纳交。宾主分明向君道。从来施礼不共腰。

　　乌臼和尚。马祖嗣。问僧近离什处。曰定州。师曰定州法道何似者里。曰不别。师曰若不别更转彼中去。便打。僧曰棒头有眼不得草草打人。师曰今日打着一个也。又打三下。僧便出去。师曰屈棒元来有人吃在。曰争柰杓柄在和尚手里。师曰汝若要山僧回与汝。僧近前夺棒打师三下。师曰屈棒屈棒。曰有人吃在。师曰草草打着个汉。僧礼拜。师曰却与么去也。僧大笑而出。师曰消得恁么消得恁么。

　　风风雨雨转吞声。树底游丝不断情。倒卷飞花上层阁。美人闲把玉栏凭。

　　浮杯和尚。马祖嗣。凌行婆来礼拜。师与坐吃茶。婆乃问尽力道不得底句分付阿谁。师曰浮杯无剩语。婆曰未到浮杯不妨疑着。师曰别有长处不妨拈出。婆敛手哭曰。苍天中更添冤苦。师无语。婆曰。语不知偏正。理不识倒邪。为人即祸生。后有僧举似南泉。泉曰苦哉。浮杯被者老婆摧折一上。婆后闻笑曰。王老师犹少机关在澄一禅客逢见行婆便问怎生是南泉犹少机关在婆乃哭曰可悲可痛一罔措婆曰会么一合掌而立婆曰跂死禅和如麻似粟一举似赵州州曰我若见者臭老婆问教伊口哑一曰未审和尚怎生问他州便打一曰为什么却打某甲州曰似者跂死汉不打更待几时连打数棒婆闻却曰赵州合吃婆手里棒后僧举似赵州州哭曰可悲可痛婆闻此语合掌叹曰赵州眼光烁破四天下州令僧问如何是赵州眼婆竖起拳头僧回举似赵州州作偈曰当机觌面提觌面当机疾报汝凌行婆哭声何得失婆以偈答曰哭声师已晓已晓复谁知当时摩竭国几丧目前机。

　　一声冤苦下沧浪争柰前风别野航归载月明留下钓从教深夜共鸣榔。

　　赵州观音真际从谂禅师南泉嗣到一庵主处问有么有么主竖起拳头师曰水浅不是泊船处便行又到一庵主处问有么有么主亦竖起拳头师曰能纵能夺能杀能活便作礼。

　　沙之汰之瓦砾在后簸之扬之糠秕在前石门两扇关如铁半夜何人叩冷烟。

　　师示众曰此事的的没量大人出者里不得老僧到沩山见僧问如何是祖师西来意山云与我过床子来若是宗师须以本分事接人始得时有僧问如何是祖师西来意师曰庭前柏树子曰和尚莫将境示人师曰我不将境示人曰如何是祖师西来意师曰庭前柏树子后法眼问光孝觉曰近离什处曰赵州眼曰承闻赵州有柏树子话是否曰无眼曰往来皆谓赵州有此话上座何得道无曰先师实无此语和尚莫谤先师好。

　　庭前柏树子先师无此语捧出一炉烧祸延觉铁嘴又。

　　柏树槎牙铁样栽赵州腊月起轰雷至今凭取阑干看萧瑟满天风雨来。

　　师问新到曾到此间么曰曾到曰吃茶去又问僧僧曰不曾到师曰吃茶去后院主问曰为什么曾到也云吃茶去不曾到也云吃茶去师召院主主应诺师曰吃茶去。

　　曾到呼茶不到茶分明院主是当家拶来依旧茶相款抛却绳床坐晚霞。

　　僧问狗子还有佛性也无师曰无曰上至诸佛下至蝼蚁皆有佛性狗子为什么却无师曰为伊有业识在又僧问狗子还有佛性也无师曰有曰既有为什么入者皮袋里来师曰知而故犯。

　　狗子佛性有铁裹饭团投饿口狗子佛性无手绞虚空缉颈箍牵也得钓也得子细子胡那一只。

　　僧问万法归一一归何处师曰老僧在青州做得一领布衫重七斤　雪窦颂云编辟曾挨老古锥七斤衫重几人知而今抛向西湖里下载清风付与谁。

　　一人提起一人抛冷暖人情阅转劳挂在树头无用处几人知此古风高。

　　澧州龙潭崇信禅师天皇嗣一日问皇曰某自到来不蒙指示心要皇曰自汝到来吾未尝不指汝心要师曰何处指示皇曰汝擎茶来吾为汝接汝行食来吾为汝受汝和南时我便低头何处不指示心要师低头良久皇曰见则直下便见拟思则差师当下开解复问如何保任皇曰任性逍遥随缘放旷但尽凡心别无圣解。

　　轻如柳絮重如山指出分明俯仰间曳脱布毛风里飏凿耕作息不知闲。

　　鼎州德山宣鉴禅师龙潭嗣抵沩山挟复子上法堂从西过东从东过西曰有么有么山坐次殊不顾盼师曰无无便出至门首乃曰虽然如此也不得草草遂具威仪再入相见才跨门提起坐具曰和尚山拟取拂子师便喝拂袖而出沩山至晚问首座今日新到在否座曰当时背却法堂着草鞋出去也山曰此子已后向孤峰顶上盘结草庵呵骂佛祖去在。

　　两翻腾跃逞全提依旧孤峰草里迷卧看夜塘风雨过晚凉偏爱月明低。

　　鄂州岩头全奯禅师德山嗣雪峰在德山作饭头一日饭迟德山擎钵下法堂峰晒饭巾次见德山乃曰钟未鸣鼓未响托钵向什么处去德山便归方丈峰举似师师曰大小德山未会末后句在山闻令侍者唤师去问汝不肯老僧那师密启其意山乃休去明日升堂果与寻常不同师至僧堂前拊掌大笑曰且喜堂头老汉会末后句他后天下人不柰伊何虽然也只得三年活山果三年后示寂。

　　钵来钵去足商量密启还休未是长咒杀阿师图痛快师徒各自顾私肠。

　　父南子北缔同心家业飘零骨恨深多少岩居门洞窄喜看横岭截千寻。

　　托出携归黑囫囵启来休去佛消魂昨朝不会今朝会只活三年是报恩。

　　福州雪峰义存禅师德山嗣有两僧来师以手拓庵门放身出曰是什么僧亦曰是什么师低头归庵僧辞去师问什么处去曰湖南师曰我有个同行住岩头附汝一书去书曰一自鳌山成道后迄至于今饱不饥僧到岩头问什么处来曰雪峰来有书达和尚头接书乃问僧别有何言句师遂举前话头曰他道什么曰他无语低头归庵头曰噫我当初悔不向伊道末后句若向伊道天下人不柰雪老何僧至夏末请益前话头曰何不早问曰未敢容易头曰雪峰虽与我同条生不与我同条死要识末后句只者是。

　　蝴蜨转身三幅绮蜻蜓摘翼一枚钉游蜂惯宿花房里吟与傍人未易听。

　　澧州药山惟俨禅师石头嗣师坐次道吾云岩侍立师指案山上荣枯二树问道吾曰枯者是荣者是吾曰荣者是师曰灼然一切处光明灿烂去又问云岩枯者是荣者是岩曰枯者是师曰灼然一切处放教枯澹去高沙弥忽至师曰枯者是荣者是弥曰枯者从他枯荣者从他荣师顾道吾云岩曰不是不是。

　　一桡两桡不足贵踏翻船子见宗风芦花冷落秋江上多少行人话此中。

　　三峰藏和尚语录卷第九
嘉兴大藏经　三峰藏和尚语录


　　三峰藏和尚语录卷第十

　　吴虎丘山云岩寺嗣法门人弘储编

　　颂古

　　举百丈再参马祖侍立次祖目视绳床角拂子丈曰即此用离此用祖曰汝向后开两片皮将何为人丈取拂子竖起祖曰即此用离此用丈挂拂子于旧处祖振威一喝丈直得三日耳聋后一日谓众曰佛法不是小事老僧昔被马大师一喝直得三日耳聋黄檗闻举不觉吐舌丈曰子已后莫承嗣马祖去么檗曰不然今日因和尚举得见马祖大机之用然且不识马祖若嗣马祖已后丧我儿孙丈曰如是如是见与师齐减师半德见过于师方堪传授子甚有超师之见檗便礼拜又仰山曰此是显大机大用且道如何是大机之用。

　　尽道英雄志可伸长驱席卷见精神胡卢谷断燎天火一马为龙得几人。

　　如何是大机大用。

　　放去收来任自繇突然翻转尾和头曾经三峡瞿塘险跨灶馨儿也大愁。

　　既有大机之用如何是大用之机。

　　钵下袈裟窟里身英雄当日逞将军蒙山去后南宗振避石犹传万古勋。

　　如何是大底道理。

　　断水穷山不惮烦桃花流尽见仙源自从一落渔人眼世上相传有浪言。

　　马祖而下早有宾主句矣其源盖出于再参公案中且道如何是百丈再参之宾中主。

　　早施约法次关中示玦烹翁霸正雄子夜楚歌虞帐冷千秋无面见江东。

　　如何是主中宾。

　　东阶先揖致殷勤北面擎觞礼让频去尽骄淫见真实从来入圣本于仁。

　　如何是主中主。

　　何处声榔击破秋掉翻轻艓掷鱼钩夜蟾不识湖深冷沉到龙窝极底头。

　　主中主从那里得来。

　　颓然阃外付将军开国成家岂别人不是垂衣拱手贵万邦何以致来宾。

　　举兴化在三圣为首座常曰我在南方行脚一遭拄杖头不曾拨着一个会佛法底人圣曰具个什么眼便恁么道化便喝圣曰须是你始得。

　　全提劫外过春风才见花开雨湿丛纵使青皇未零乱已看满地是残红。

　　兴化到大觉觉问我闻你道向南方行脚一遭拄杖头不曾拨着一个会佛法底人你凭个什么道理与么道化便喝觉便打化又喝觉又打明日相逢觉曰我昨日疑你者两喝化又喝觉又打化再喝觉亦打。

　　一回雨过一回香转见花深夏日长燕子尚疑春富贵喃喃犹自语高梁。

　　化曰某甲于三圣师兄处学得个宾主句总被师兄折倒了也愿与个安乐法门觉曰者瞎汉来者里纳败缺脱下衲衣痛与一顿化于言下荐得临济先师于黄檗处吃棒底道理且道如何是三度痛棒底道理。

　　洗尽胭脂素体香多知嫂嘱细姑娘翻思父母当年事恩大难酬只自伤。

　　举守廓侍者到华严值严上堂曰大众今日若是临济德山高亭大愚鸟窠船子儿孙不用如何若何便请单刀直入华严与你证据廓出礼拜起便喝严亦喝廓又喝严亦喝廓礼拜起曰大众看者老汉一场败缺又喝一喝拍手归众且道华严败缺在什么处。

　　东和北拒策应高前失吞吴后栋挠八阵至今腾怨气数堆顽石怒江涛。

　　守廓到鹿门见楚和尚与僧话次门问楚曰你终日披披搭搭作么楚曰和尚见某甲披披搭搭那门便喝楚亦喝各休去廓曰你看者两个瞎汉随后便喝门归方丈请廓问云老僧适来与楚阇黎宾主相见什处败缺廓曰转见病深门曰老僧自兴化来便会也廓曰和尚到兴化时某甲为侍者记得与么时语门曰请举看廓遂举兴化问和尚什处来尚曰五台来化曰还见文殊么尚便喝化曰我问你还见文殊么又恶发作么尚又喝化不语和尚作礼至明日教某甲唤和尚和尚早去也化上堂曰你看者个僧担条断贯索向南方去也已后也道见兴化来廓曰今日公案恰似与么时底门曰兴化当时为什无语廓曰见和尚不会宾主句所以不语及欲唤和尚持论和尚已去也门特煎茶告众曰参学龙象直须子细云云且道如何是断贯索。

　　逢师两喝硬如雷谁料殷勤为汝悲纵使再三千百喝一条断索系头回。

　　如何是会宾主处。

　　轻轻拨着万斤椎脑后潜过梦里雷大觉家风千古秘几人真到玉山颓。

　　举临济儿孙从五祖与佛鉴鉴与妙喜递代俱以沩山安有句无句如藤倚树树倒藤枯句归何处沩山呵呵大笑归方丈公案为最后事五祖曰相随来也且道如何是相随来也底道理。

　　踏转双轮驾白牛四衢风气肃三秋笑归方丈还钱去明月团团岭上头。

　　又沩山为道吾捺倒烂泥里有判者曰也只是馆驿里撮马粪汉且道如何是马粪。

　　夜追鞭影过桥东踏着深春柳下风欲理羁缰向人道乱丝空把月明中。

　　举圆悟问大慧曰踞虎头收虎尾第一句下明宗旨如何是第一句慧曰此是第二句且道如何是虎头虎尾如何是踞收如何是第一句下明宗旨。

　　树头树底觅残红一片西飞一片东自是桃花贪结子错教人恨五更风。

　　举五祖演曰牛过窗棂头角四蹄都过了只有尾巴过不得如何是四蹄如何是尾巴如何是过不得。

　　十指为拳劈面椎西风飒飒起春雷霜前雪后分明事谁道一阳冬至回。

　　三峰藏致问云门湛然禅师曰云岩传宝镜三昧三种渗漏与洞山价还是过水睹影前事是睹影后事若是睹影后事为何不见重参若睹影前事为什未悟而先传堂奥。

　　崚崚石室暂相逢良久淆讹嘱付重眼误自开当细见世间几个是真龙。

　　问若是堂奥果可先传又说什么自悟。

　　不因度水绝来苏定落然香受祖图师法既传成纸墨奋龙行雨在骊珠。

　　问若是法属闲家具而可以先传可以后传又何必重于师承法乳。

　　分符贵在合符同苟不凭符何适从只恐窃符私奔者定然三尺不相容。

　　问若人人可以传得为什绳床脚下听去便道倒屙无及。

　　春秋一字但诛心诡御从他傲得禽握法不严成自负室中千古贵惟钦。

　　问五位君臣既是阐扬不少为什又说个五位王子毕竟是两义耶是一义耶若是一义石霜九峰料不多事若道两义请判意旨如何。

　　既分贵贱辩疏亲密阐玄宗不厌频面面好山披洞府脱然蜕去邈仙真。

　　五位君臣曹山言正位即空界本来无物偏位即色界有万象形正中偏者背理就事偏中正者舍事入理兼带者冥应万缘不堕诸有非染非净非正非偏故曰虚玄妙道无著真宗从上先德推此一位最妙最玄空界色界说理说事既是曹山语为什大慧道说理说事教有明文教外单传直指之道果如是否若果如是讨什好曹山耶且道曹山毕竟意旨如何。

　　东来西去共浮沉辊出囫囵格外音若向末梢乌炭认又成担板费沉吟。

　　问既单取五位为从上所推则今之悟者全在里许安身立命为什出语多是正中偏偏中正。

　　从来双足走西东起坐分明不住功脱屣上床沉睡后一轮圆月挂高穹。

　　问大慧言四大解散时心识已昏如何回互既回互不得定闯入驴胎马腹去也且道此时作何谛当。

　　地闭天凝冻转加梅因寒彻迸些花若于白处看消息大似寻春截树丫。

　　问景欣言见解人多行解人万中无一个若识不尽敢道轮回去在且道识尽底人毕竟是见解是行解即今日应万事在那里安身立命。

　　髑髅干尽生青草不借流萤一线光敲到第三双眼直不知入地上天堂。

　　问子归就父又道推爷向里头且道推者是阿谁既是推爷向里谁是同时不识之祖。

　　翻转青铜镜背看朱砂斑厚矿泥乾光生不用揩磨旧汉制从来体自圆。

　　问曹山立三种堕注者言师凡言堕谓溷不得类不齐又明安言不受食是尊贵堕须知那边了却来者边行履不虚此位即堕尊贵矣且道曹山堕意毕竟是那里一种。

　　者边那边都不得合水和泥总不知牛断鼻绳湖草绿牧童浓睡月低垂。

　　问曹山回互当头临济临机不让师法眼家问如何是曹源一滴水答是曹源一滴水且道三家落处在什么所在。

　　双控俱虚直下针主宾推让正全擒劈头一撞云消散个个归宗不用寻。

　　问洞山问龙山老人如何是主中主答常年不出户又别载如何是宾中主答常年不出户且道是讹误耶是各有道理耶。

　　醉深独贵和衣睡未饱应怜放箸人拂子挂来何足问君臣溷失有家珍。

　　问临济秘密只贵宾主曹洞亦有宾主且道同别在什么处。

　　主主应须体用分杖头末句父归根相参了得方珍重利处应知钝已存。

　　问曹山四禁莫行心处路不挂本来衣何须正恁么切忌未生时且道禁此之外又作么生。

　　谁人影子不随身吹灭青灯始见真昨日看山携个杖几回行过石麒麟。

　　问三种渗漏中语渗漏有机昧终始明安等语究竟未在且道如何是机始。

　　前牵后扯浦州麻只道奔腾总是他不会牢关最后事得来水影是虾蟆。

　　金粟和尚问汾阳道三玄三要事难分如何是难分处师答之。

　　若落难分处颟顸未足谈若还分得是依旧隔千山。

　　答金粟和尚梦深青牯牛颂。

　　自从鼻孔不通风水草寻常卧涧东露地不知毛色变只缘身在蔚蓝中。

　　又。

　　分明蹄角下沩山鼻底无绳过石田童子经春寻不见草深毛色染苍烟。

　　又。

　　掀翻犁耙去悠悠从此无人更可收白日乱峰堆里卧俨然苔石出云头。

　　菩提树狗子佛性百丈野狐总论。

　　双趺昔日示金棺结得儿孙世世冤能秀赵州兼百丈丛林千古讼声喧。

　　南泉不是心不是佛不是物是个什么。

　　对面脱却娘生裤冬冬挝动渔阳鼓可怜后代不知音犹问当年赋鹦鹉。

　　睡中主(和云门)。

　　一声枕子唤不起亘古长年在睡里烟消火歇瓦罐香咄元来璎珞粥就是你。

　　不许夜行投明须到。

　　雷声隐隐隔前山涨水平添过涧湾自是渔郎舟缆稳夕阳高卧钓丝干。

　　又。

　　两关难透虎交牙拟得相应正落差铁壁银山齐打过回头还是旧生涯。

　　阇黎老僧。

　　问声未绝得人憎拂子拈来摵眼睛饶君纵是超群客也向阇黎觅老僧。

　　般若无知无所不知。

　　双手拏云两脚矬胁边横口泻悬河百花枝上春何处一夜东风自哩啰。

　　又。

　　楚楚千峰露宝刀松声且莫逞英豪老僧不识狸奴面抱取狮儿弄作猫。

　　和镜新五阴颂。

　　一片空云抹太虚云销华月正如如请从月落夜深睡拈出当人第一机。

　　何处寒山落镜中明明点出隔重重者回扑破青铜块一任芙蓉削太空。

　　月光岂是弄波纹波月相交自起痕照尽月明非有意不妨波月两多情。

　　水本不流因岸见岸忘见绝自滔滔知他流到住头处不出东瀛者一毫。

　　百万强魔因有主主人销去任魔来当阳一剑两头截放下吹毛何快哉。

　　自从打破桶箍子依旧分明漆一团漆到放光光照处向君抛出旧箍○。

　　南泉斩猫。

　　猫儿岂让两堂僧自解临机喷一声不独南泉刀段段赵州应弃草鞋行。

　　一色边。

　　雪满空江月在天鹭鸶拳脚缩头眠尽情扑得西风去只在寒芦冻草边。

　　宗旨颂。

　　　脚硬手有觜无口头尖如钻尾大如斗若人拨着和身筋斗。

　　佛祖爪牙颂。

　　晚来平地起干戈暴雨颠风卷薜萝夜半车声千处歇打斜松月挂天河。

　　答蔡云怡学宪青州衫颂。

　　青州吐出舌头干移得愚山对面安枯骨呷羹从自咽美斋不中饱人餐。

　　答云怡三顿棒颂。

　　起倒通身入井泉一时三顿肋边拳阮郎莫向车穷哭一鹤冲云出九天。

　　答王闻修学宪竹篦颂。

　　铁门谁道双关紧指点分明写唵吽不用如来广长舌等闲消尽破晴空。

　　有句无句颂。

　　河源清浊分还一到海通身忽地干卷入沃焦山脚底铁围大小火成团。

　　答周居实居士。

　　昨夜泥牛入海深无消息处忽耕春谁将五彩画头角梦里一犁花柳新。

　　示顾无遮居士。

　　玉真相别出天台七世儿孙反见猜从此无聊入山去洞门不类昔时开。

　　示森如。

　　如何是佛乾矢橛舌头大面颊赤秤锤落地活鱍鱍打碎砖向汝说有句无句交如织织得密微尘罗不出忽然失半夜落潭月从头起更歇虚空卷作铁方是实牢束三条篾依旧斧用鈯非旧日三生劫头难出莫将马粪空拈掇咄跌龙头蛇尾相蟠结乾矢橛。

　　示王夫人济炳。

　　函盖乾坤句。

　　木毬抛出向人看辊辊如珠不在盘为问毬中真切意壳坚飞出凤凰翰。

　　截断众流句。

　　三峡奔流上界来谁携千嶂绝天堆舟人错认横江雾落尽征帆睥睨猜。

　　随波逐浪句。

　　隐显波涛半浅深不濡涓滴任浮沉千溪万壑从兹竭犹向空江着意寻。

　　总颂。

　　口中无舌语方亲破尽虚空不着尘两眼只看云汉远应机千说不逢人。

　　黄金铠甲杵千斤法会何曾不现身贤劫尽时应绍位只缘今古是童真。

　　三峰藏和尚语录卷第十
嘉兴大藏经　三峰藏和尚语录


　　三峰藏和尚语录卷第十一

　　吴虎丘山云岩寺嗣法门人弘储编

　　五宗原

　　序曰岁乙丑结夏圣恩禅寺之万峰关侍关中者四上座敏致证彻也居一日俱整衣作礼而请曰尝闻诸方尊宿欲抹杀五家宗旨单传释迦拈花一事谓之直提向上不知五宗之立果为谬妄者否愿赐一言以通其难于密曰命将者必以兵符悟心者必传法印符不契即为奸伪法不同则为外道自威音以来无一言一法非五家宗旨之符印也昔人证之遂嘿契其微而不分后人似之故建立其宗以防伪抹杀五家而欲单传者剖符销印自便之渠魁耳岂五宗之忠臣七佛之法将也耶呜呼法灭天人忧政以此也可不畏哉曰昔时有烧香炼顶密传宗旨者大慧一榜揭出以破狐技然则今之宗旨又何贵焉曰彼所传者窃符假信者耳若夫法法自明心心相印岂若室中密授之死法耶盖传宗旨者不悟宗旨者也抹宗旨者不知宗旨者也兹当操提未破之密印以擒托伪之奸党此政今时荷担如来命脉之真子也岂浮滥者可混入哉因原五宗付诸四子四子稽首谢各各愿严符印以永真传云。

　　临济宗

　　尝见绘事家图七佛之始始于威音王佛惟大作一○圆相之后则七佛各有言诠言诠虽异而诸佛之偈旨不出圆相也夫威者形之外者也音者声之外者也威音王者形声之外未有出载无所考据文字以前最上事也若龙树所现而仰山所谓无相三昧然灯以前是也圆相出于西天诸祖七佛偈出于达磨传来盖有所本也尝试原之圆相早具五家宗旨矣五宗各出一面然有正宗第一先出临济宗旨此相抛出直下截断命根于一○中宾主辊辊直入首罗眼中所谓沿流不止问如何真照无边说似他离相离名人不禀吹毛用了急须磨是也次则云门三句一字关也沩仰圆相本于此也法眼谭教义于六相之外曹洞分回互于黑白之交只一○中五宗具矣其余傍出道理极则教家玄妙渊微莫不悉备故七佛各以一偈摄之毗婆尸佛偈曰身从无相中受生犹如幻出诸形象幻人心识本来无罪福皆空无所住盖以身有相而无相直截痛快临济宗也中间微露其旨云门宗也无相中而示圆相沩仰宗也身无相而具六相法眼宗也身兼无相曹洞五位之旨也其余六佛及四七诸祖莫不皆然但未明言显示耳至般若多罗谶曰二株嫩桂久昌昌此钳记五宗之分从二家而始故有南岳青原为五宗之源也又曰震旦虽阔无别路要假儿孙脚下行金鸡解衔一粒粟供养十方罗汉僧此记南岳马祖也南岳生于金州马祖出于什邡为二株之正宗马祖脚下当出四宗而惟临济一宗为正的也及初祖至金陵武帝问造寺度僧有功德否祖曰实无功德此临济直截语也云门法眼沩仰何所不具帝问何以无功德祖曰此但人天小果有漏之因如影随形虽有非实岂非曹洞语乎至二祖有居士请忏罪祖曰将罪来与汝忏士良久曰觅罪了不可得祖曰与汝忏罪竟一将罪来一忏罪竟临济云门宗也问答历然沩仰法眼曹洞宗也沙弥问三祖乞解脱法门祖曰谁缚汝此非临济云门宗乎栽松道者问四祖曰法道可得闻乎祖曰汝已老脱有闻其能广化邪倘若再来吾尚迟汝此语全看则临济云门细开阖之则诸宗悉具五祖接卢能以杖击碓三下非临济张本乎六祖问南岳曰何处来曰嵩山祖曰什么物与么来曰说似一物即不中祖曰还有修证否曰修证即不无染污即不得观让公说似一物即不中语乃临济宗而亦云门之旨也修证即不无染污即不得宁非沩仰法眼宗旨乎盖四宗之源发于此也马驹之谶定于此矣及向马师磨砖马问磨砖作么曰作镜曰磨砖岂得作镜曰坐禅岂得成佛只此一句临济宗旨大振矣而云门亦具焉及问如何即是曰如牛驾车车若不行打牛即是打车即是则沩仰法眼皆始于此马祖曰藏头白海头黑日面佛月面佛有时喝有时打此临济宗也僧参次师乃画一圆相曰入也打不入也打僧才入师便打僧曰和尚打某甲不得师靠拄杖休去只此一则便四宗齐收也震声一喝于百丈挂拂之后三日耳聋于黄檗吐舌之前三顿痛棒大树荫天临济一宗岧然五宗之顶从威音至此而乳中醍醐精极妙极马驹踏杀天下人钟意不在是乎是知大愚肋下三拳密阖显开横分竖结踏四家而独步出三句以咸罗四料简尽人境法以褫其大纲三玄要卷生死关而归于顶独道法细分始能事事心佛二三同一方可句句断玄影草动则主在我而验人金刚提则力在腕而破物师踞有地浮泛者未识来繇喝本无从认真者定迷落处两堂一喝陆逊迷八阵之图两处让宾诸葛有隐蓬之策二禅客宾主成于升座四宾主机用毒于胶盆或学人先喝以挑锋须防伏卒或知识随夺而掠阵贵设陷坑或夫唱而妇随或分疆而裂土相共一场懡　放收两换交加囊沙减灶各顾成功自缚诈降独施冷刺昵昵喁喁而隐虿轰轰历历而濡尾用莫邪于太平之后提祖印于未定之天举头天外谁是其人挂镜当轩岂容魔异待心死而伏诛须切用前之照先擒下而去缚略挑用后之灯济船筏于黑风鬼国之间开晴霁于碧浪渔歌之外头头为求格外着着要了机先了法者尽法而无民亡人者随人而施药抚猊弦而绝众声滴狮酪而迸驴乳从者里过得向随处安闲行云行雨不湿仙衣驱电驱雷岂关天怒兴化奖得于脱下衲衣之一顿向古庙里藏身致使克宾于棒了处更罚钱出院南院颙拈出啐啄同时失之便打终令那僧于棒折处见灯影里行风穴沼从守廓处入玄要法门便于南院处宾主历然识破诈道不饥领棒下无师之旨首山念于古路上不堕悄然向白兆处草贼大败好手不肯张名见太平斩痴之略汾州昭见象王行处绝狐踪遂到放身命处石霜圆从掩口知道出常情解道荒草里行杨岐会截路打慈明知是般事便休辞云竟入乱峰深处既向两喝后礼拜复于担荷处便行白云端因杨岐失笑会得个中便了放手扑到万仞崖底有时掷下拄杖有时放过一着五祖演不会兴化古庙里话因白云一叱便解转磨既得出身白汗大展下载清风昭觉勤尽五祖机用边事繇演师不肯及再领柏子复证鸡鸣虽会一串穿却还合顶　添眼虎丘隆至见不及处举拳解道竹密不妨流水过终成睡虎应庵华举放泥盘处大笑解道禹力不到处河声流向西方见真狮华藏杰以拄杖两卓一抛道三十年后已全面目破庵先于不心不佛物处将拄杖一卓略见一斑无准范道三人证龟成鳖真不欠少雪岩钦道三拳三拜是同许会三玄高峰妙以龙头蛇尾辊作一团中峰本于脱衣一顿许你半个千岩长见鼠食猫饭碗破矣而碎甓万峰蔚见净瓶踢倒钝汉已而三十宝藏持承三要印来爪牙不少东明旵赖重新悟得到底无遗宝峰瑄语若流云出身有路天奇瑞当宾不让去有来繇无闻聪深水里出头石中迸火笑岩宝操履中兼用水里有龙幻有传一点灯花虚空爆破金粟悟一棒到底不提主宾三峰藏挽临济七百年之大法头尾宛然水云中飞腾隐显何处摸索。

　　临济一宗至汾阳慈明而益大起明出杨岐自虎丘至雪岩高峰千岩万峰以及笑岩之后法道复当再振已正叙其脉矣其于石霜之下出有黄龙南公者初未悟时因云峰悦所激指见慈明明问台山婆子话不能答明诟骂不已龙曰骂岂慈悲法施耶明曰汝作骂会那龙乃悟旨其下出有真净文者初见黄龙不契至香城见顺和尚顺问什处来曰黄龙来曰黄龙有何言句曰黄龙近日州府委请黄檗长老龙垂语曰钟楼上念赞床脚下种菜有人下得语契便往住持时胜上座曰猛虎当路坐龙遂令去住黄檗顺不觉曰胜首座秪下得一转语便得黄檗住佛法未梦见在净言下大悟黄龙用处座下有慧洪觉范禅师者净每举玄沙未彻之语发其疑凡有所对净曰你又说道理耶一日顿脱所疑述偈曰灵云一见不再见红白枝枝不着花叵耐钓鱼船上客却来平地漉鱼虾真净见而为之助喜吾尝参三玄之旨有深得欲求决诸方而难其人忽见师所著临济宗旨及智证传之临济两堂首座同喝语今古心心如觌面相印复简其法嗣未有续之者因愿遥嗣其宗旨而现在法派则传笑岩之后焉盖不敢负高峰语录之发起也因叙临济正脉而专志于此。

　　云门宗

　　自威音一字金圈抛出从七佛诸偈锦字文回六祖传来一个钵盂囫囵咬嚼不得马祖之后者个眼目浅草易为长芦天王惠饼崇信擎茶直下便见拟思即差德山吹灭纸烛于龙潭正是截流雪峰胸襟流出于岩头岂非函盖所以韶阳折足于睦州门缝里温研积稔于雪峰堂奥中便道三斤麻一疋布撺鳖鼻于南山脱铁枷于项上烛露确师而咄嗟须弥胡饼而恰好诸佛出身处东山水上行透法身之句北斗里藏身钵里饭桶里水三昧尘尘南山云北山雨佛交露柱将三门来灯上放胡饼作馒头晋锋八博咄口中眉故有红旗闪烁之品题此云门一派所繇出也。

　　沩仰宗

　　一星火爆于无有双关之表三撼门扇于昧落两头之间沩山僧水牯牛腰下看取东平镜沩山镜手中扑破所以凡圣两忘见履兼尽用处则单刀直入思无则灵焰何穷插锹拔锹垂脚结脚平目仰视于收放不独一二二三而剑刃惟单两口无舌九十六相云兴父子合宗沩仰一枝乔出。

　　法眼宗

　　七佛偈意全是修多罗了义语而俨然独露为临济云门沩仰等旨惟曹洞回互则不待拈题而自着焉故知法眼一家全是教家极则一代时教之真月也达磨传来若觅心不可得明镜亦非台即心即佛非心非佛等语至于天王闻马祖言识取自心本来是佛不属渐次不假修持体自如如万德圆满言下便悟龙潭闻天王言汝擎茶来吾为汝接汝行食来吾为汝受汝和南时吾便低头何处不指示心要师低头王曰见则便见拟思即差师曰如何保任王曰任性逍遥随缘放旷但尽凡心别无圣解德山曰穷诸玄辩若一毫置于太虚竭世枢机似一滴投于巨壑此便是法眼张本也雪峰于岩头处悟得个他日若欲播扬大教一一从自己胸襟流出自然盖天盖地遂有玄沙从楞严经发明心地繇是应机敏捷与修多罗冥契沙问地藏曰三界唯心汝作么生会藏指椅子曰和尚唤者个作什么沙曰椅子藏曰和尚不会三界唯心沙曰我唤者个作竹木汝唤作什么藏曰桂琛亦唤作竹木沙曰尽大地觅一个会佛法底人不可得藏自尔加励及悟后住地藏问法眼曰作么生是行脚事眼曰不知曰不知最亲切又论肇论至天地与我同根处藏曰山河大地与上座自己是同是别眼曰别藏竖二指眼曰同藏又竖二指便起去藏又问上座寻常说三界唯心万法唯识乃指庭石曰且道此石在心内在心外眼曰心内藏曰行脚人着什来繇安片石在心头眼窘求住藏曰若论佛法一切现成法眼于是大悟所以道会得声色问处透声色也不难识得凳子来繇周匝有余都了慧超咨和尚如何是佛曰汝是慧超僧问如何是曹源一滴水曰是曹源一滴水正是山河在我眼里自己只在目前鸟啼花落水茫茫月白风清山楚楚说甚唯心唯识岂关句里言前六相义金络索挂来四法界玉连环抛出总是弄猢狲圈子祭鬼神茶饭何用将心凑泊头头钉钉胶黏不如信手拈来处处箭锋相拄以致永明博综于宗镜座主仿佛于言诠此祖宗妙极而流弊痛挽之惟望后人之实证也。

　　曹洞宗

　　威而音音而威者○五位前后事也五位无位而位者也威音以前空劫也威音至此今时也今时无空劫则非今空劫非今时即非古今古一○其为偏乎正乎正之偏乎偏之正乎偏正兼至乎正偏兼到乎吾不知而知知而邈然于威音之先矣故曰身从无相中受生犹如幻出诸形相幻人心识本来无罪福皆空无所住七佛偈旨等无有异而世尊降生一手指天一手指地周行七步目顾四方曰天上天下唯吾独尊至临末稍头伸出双跌以示迦叶一期大事不过如此迦叶尊者因外道问如何是我我曰觅我者是汝我外曰者个是我我师我何在曰汝问我觅阿难尊者偈曰本来付有法付了言无法各各须自悟悟了无无法商那和修偈曰非法亦非心无心亦无法说是心法时是法非心法优波鞠多因香众求出家问曰汝身出家心出家曰我来出家非为身心曰不为身心复谁出家曰夫出家者无我我故无我我故即心不生灭心不生灭即是常道诸佛亦常心无形相其体亦然鞠乃度之为提多迦后说偈曰通达本法心无法无非法悟了同未悟无心亦无法弥遮迦因一人手执酒器逆问曰师何方来欲往何所曰从自心来欲往无处曰识我手中物否曰触器而负净者曰师识我否曰我即不识识即非我婆须密因论义谓佛陀难提曰仁者论即不义义即不论若拟论义终非义论伏驮密多问难提曰父母非我亲谁是最亲者诸佛非我道谁为最道者提答曰汝言与心亲父母非可比汝行与道合诸佛心即是后密多说偈曰真理本无名因名显真理胁尊者问富那夜奢曰汝从何来曰我心非往曰汝何处住曰我心非止曰汝不定耶曰诸佛亦然曰汝非诸佛曰诸佛亦非马鸣问夜奢曰我欲识佛何者即是曰汝欲识佛不识者是马鸣谓迦毗摩罗曰隐显即本法明暗元不二今付悟了法非取亦非离摩罗谓龙树曰非隐非显法说是真实际悟此隐显法非愚亦非智龙树于座上现自在身如满月轮○一切众惟闻法音不睹祖相迦那提婆谓众曰识此相否众曰目所未睹安能辩识曰此是尊者现佛性体相以示我等何以知之盖以无相三昧形如满月佛性之义廓然虚明言讫轮相即灭复居本位提婆与外道论义外曰我欲得佛曰我灼然得佛外曰汝不合得曰元道我得汝实不得外曰汝既不得云何言得曰汝有我故所以不得我无我我故自当得罗睺罗多答僧迦难提偈曰我已无我故汝须见我我汝若师我故知我非我我难提闻风铃鸣问伽耶舍多曰铃鸣耶风鸣耶曰非风铃鸣我心鸣耳曰心复谁乎曰俱寂静故舍多将入鸠摩罗多舍罗多问是何徒众曰是佛弟子彼闻佛号心神竦然即时闭户良久扣其门曰此舍无人曰答无者谁遂开门延接罗多谓阇夜多曰汝虽已信三业而未明业从惑生惑从识起识依不觉不觉依心心本清净无生灭无造作无报应无胜负寂寂然灵灵然汝若入此法门可与诸佛同矣一切善恶有为无为皆如幻梦夜多谓遍行弟子曰我不求道亦不颠倒我不礼佛亦不轻慢我不长坐亦不懈怠我不一食亦不杂食我不知足亦不贪欲心无所希名之曰道遍行谓摩拏罗曰泡幻同无碍如何不了悟达法在其中非今亦非古拏罗谓鹤勒那曰随流认得性无喜亦无忧勒那因师子尊者问我欲求道当何用心曰汝若有用即非功德汝若无作即是佛事师子谓婆舍斯多曰正说知见时知见俱是心当心即知见知见即于今斯多谓不如密多曰圣人说知见当境无是非我今悟真性无道亦无理密多谓般若多罗曰真性心地藏无头亦无尾应缘而化物方便呼为智多罗谓菩提达磨曰心地生诸种因事复生理果满菩提圆花开世界起达磨东来为此地初祖二祖慧可问初祖曰我心未安乞师安心曰将心来吾与汝安曰觅心了不可得曰与汝安心竟三祖僧璨忏罪亦同四祖道信逢一小儿问子何姓曰姓即有不是常姓曰汝无姓耶曰性空故无度为五祖弘忍祖欲付法神秀偈曰身是菩提树心如明镜台时时勤拂拭莫使惹尘埃六祖慧能偈曰菩提本无树明镜亦非台本来无一物何处惹尘埃以上皆兼协之旨也青原思参六祖问曰当何所务即不落阶级曰汝曾作什么来曰圣谛亦不为曰落何阶级曰圣谛尚不为何阶级之有石头迁初参青原原问子何方来曰曹溪曰将得什么来曰未到曹溪亦不失曰若恁么用到曹溪作么曰若不到曹溪争知不失头又曰曹溪大师还识和尚否原曰汝今识吾否曰识又争识得原曰众角虽多一麟足矣石头着参同契明暗回互曹洞宗旨悬起于此矣药山俨一日在石上坐次头问汝在者里作么曰一物也不为曰恁么则闲坐也曰闲坐即为也曰汝道不为不为个什么曰千圣亦不识头以偈赞曰从来共住不知名任运相将秪么行自古上贤犹不识造次凡流岂可明头垂语曰言语动用没交涉山曰非言语动用亦没交涉头曰我者里针劄不入山曰我者里如石上栽花云岩晟于药山悟后煎茶次道吾问煎与阿谁岩曰有一人要曰何不教伊自煎岩曰幸有某甲在上堂曰有个人家儿子问着无有道不得底洞山价出问他屋里有多少典籍曰一字也无曰争得恁么多知曰日夜不曾眠洞山于无眼耳鼻舌身意不觉扪面问师既闻水鸟树林念佛猛省无情说法邈师真于良久睹渠面于水中跌倒幻人拾起缚草向冷路上热闹于炉炭里凝水藏身无影只见其声全体现前不逢其面毒龙蟠处水偏清顽石堆头云欲起银碗盛雪水花与火焰齐辉挟后位而攒踊黑夜鸡鸣舜若与虚空都碎带共功而不断五子同归一父那知祖业之崇四臣咸戴一君岂谓上皇之治五位分而尽了不了薪火既灭世界方炎一位圆而无圆之圆花木摧残阳春常满见消行起行灭道亡睡中开眼吃茶饭后洗盂就坐铁脊梁竖处眬眬似梦犀牛枕倒来漠漠无天闹市里水流花落事忙中马去牛来既分和协于君臣当辩贱贵于王子贱分外绍贵从内绍未识极头进于极头门内人趋向里头事是朝生之臣种归王既识极头担荷极头里头人不担屋里事是诞生之王种忘父忘父者食父而灭祖故曰内生无家者闭宫而令行故曰化生末生未知两绍真王不类五儿贵贱俱消浅深不立石霜九峰舌结章师悟老技穷相续大难岂容付授悲末世一悟便了之魔人故曰人多干慧示将来三漏须尽之法网当知悟余浊智机不离位好女不着嫁时衣见处偏枯盲儿不放双拄杖究妙失宗休坐法机昧终始要通宗透此者不是干萝卜头知此者犹坐水屙漉地金针双锁鸳鸯交颈分飞谁云玄路金锁玄路藤树合枝并起岂曰鸟道直须事理不涉电火难追展手不如吐舌一老一不老半肯半不肯击首谁能应尾所以曹山触毒三堕浪分沩山水牯牛水牯牛沩山奈何不得是国王水草非国王水草随纳非污扑破钵盂不独五马不嘶抑且一牛不饮颓然方丈不特阇黎不知抑且侍者不管闭眼伸出被底里指头谁云师子看山踏断脚头边鞋鼻不道死蛇故曰莫行心处路不挂本来衣何须正恁么切忌未生时黑漆地履践当问景欣垂衣裳致治不知尧舜奈何者未睹影而传宝镜才入室而伏绳床评唱繁兴首帕遍布此法道之可悲也痛为其宗者务使亲到可耳。

　　总结

　　得心于自得法于师师有人法之分心有本别之异根本智者自悟彻头彻尾者是差别智者自悟之后曲尽师法以透无量法门者是良以师必因人人贵法妙分宗别派毫发不爽故传法之源流非独以人为源流也所以六祖一华而出二枝南岳怀让青原行思是也让出四叶马祖道一一出百丈怀海海出黄檗希运运出临济义玄一也百丈出沩山灵祐祐出仰山慧寂二也自马祖出天王道悟悟出龙潭崇信信出德山宣鉴鉴出雪峰义存存出云门文偃三也雪峰出玄沙师备备出地藏桂琛琛出法眼文益此马祖一枝之四叶也青原一枝出一叶自石头希迁迁出药山惟俨俨出云岩昙晟晟出洞山良价价出曹山本寂此青原一枝之一叶也大矣哉威音王以前无物也威音王以后无物也无物之物不可以言到心师也其○也弹丸迸出透顶处忤逆闻雷迅电突来过眼时红旗闪烁裂作两开而火见处处断碑横古路控成双结而中虚远远驰书不到家不知自己为何物谩道三界为唯心滴水答曹源滴水慧超原汝是慧超分明打劫就窠争奈巡人犯夜罗五家之四面突临济之正宗所以从威音一点辟开至临济一囊收纳云门本出睦州于黄檗岂外滹沱沩仰自续风穴于首山还归慧照曹洞到浮山而率宾归王法眼虽入教而难逃至化惟此一事实余二则非真临济儿孙既专大任敢负前宗一悟便了而无余是增慢者一槌便就而莫动是浅丈夫当知大器晚成切莫半途而废师承在宗旨不在名字源流证悟尽差别焉可根本坐定痛快者翻成跋扈廉纤者到底缠绵缠绵尚有脱时跋扈终成异路殷勤至再叮嘱万千幸勿扫宗旨以藏拙正当究宗旨而竭情情竭细除人忘法灭方可为人师表绍佛先宗善自护持无令断绝。

　　传衣法注

　　世尊至多子塔前命摩诃迦叶分座令坐以僧伽黎围之遂告曰吾以正法眼藏密付于汝汝当护持并敕阿难副贰传化无令断绝而说偈曰法本法无法无法法亦法今付无法时法法何曾法尔时世尊说此偈已复告迦叶吾将金缕僧伽黎衣传付于汝转授补处至慈氏佛出世勿令朽坏迦叶闻偈头面礼足曰善哉善哉我当依敕恭顺佛故鹤勒那尊者谓师子尊者曰吾师密有悬记罹难非久如来正法眼藏今当付汝汝应保护普润来际偈曰正说知见时知见俱是心当心即知见知见即于今祖说偈已以僧伽黎密付之至达磨大师谓可大师曰内传法印以契证心外付袈裟以定宗旨后代浇薄疑虑竞生云我西天之人言汝此方之子凭何得法以何证之汝今受此衣法却后难生但出此衣并我法偈用以表明其化无阂至我灭后二百年衣止不传法周沙界明道者多行道者少说理者多通理者少潜符密证千万有余汝当阐扬勿轻未悟一念回机便同本得听吾偈曰我本来兹土传法救迷情一花开五叶结果自然成后六祖因五祖击碓夜入祖室五祖以袈裟围祖不令人见曰以所传袈裟用付于汝善自保护无令断绝听吾偈曰有情来下种因地果还生无情既无种无性亦无生六祖问曰法则既受衣付何人祖曰昔达磨初至人未之信故传衣以明得法今信心已熟衣乃争端止于汝身不复传也于密注曰多子塔前传法者悬记此法祖脉佛脉两无断绝之时也世尊与迦叶分座者示祖佛位同佛在世即佛授法于祖佛灭度即祖受法于佛指佛以法身为重也僧伽黎围之以授法者正法以衣相密为心印也凡有难及难信处即衣法同传也正法眼藏者师师相传之法眼也不言涅槃心者以人人自悟之心各各固有只在正法眼藏印定以为师法也敕阿难副贰者言展转承化而代不乏人也偈言法本法无法四句者指伽黎而授其法相之义也将金缕僧伽黎衣传付于汝转授补处慈氏佛者示前以法正授于祖兹以法一付于佛意后佛当亲授祖法而后化行也达磨曰内传法印以契证心外付袈裟以定宗旨者正以宗旨在衣上以印所传契证之自心也却后难生但出此衣并示法偈用以表明其化无碍者盖以人但信有自悟之门更不信师法有忘悟了心之妙故用衣以表明令人悟之又悟以尽差别智也差别尽而根本之惑始尽矣至我灭后二百年衣止不传法周沙界者盖悟心得法者多悟必尽法而后已不待一一以衣表示也明道者多行道者少者言自悟者单明心道若无法曲尽差别智故不能行也说理者多通理者少者言说理者乃不悟心而但传法者也通理者自心宗旨两得证悟者也此丁宁得心必得法而后能行得法必得心而后实证二者不可缺一故当以法潜符密证也潜符密证千万有余者言世尊于多子塔前付嘱无令断绝定当心法不断故千万有余也汝当阐扬勿轻未悟一念回机便同本得者言人不论根器上下但不悟耳逢人拨着一念回机便同本得本得之心与法符契即与祖佛不二也传法度群迷者言传法者不言有悟可传人也五祖以袈裟围六祖不令人见而传法者正是多子塔前故事至六祖后人皆知信此实相无相之法相也皆言表信而用衣正重信有宗旨耳呜呼宗旨其可不信乎宗旨而不信更用佛祖相传为哉更用源流名字为哉故五宗恐其法灭也显言宗旨以付授付受之久因不悟心者认有法可传而学法不参心也故后之悟心豪杰欲抹杀宗旨单存悟见也此心法不同各偏之弊耳兹值注佛祖相传之心法以示心法同传之旨愿后人信之则多子之谶不诬而千万有余之言始实矣若必重自悟而抹杀相传之法必非悟心之士也何以故以其见有法故见有法即与自心违故既悟见有法则所悟之心亦伪故呜呼自心师法不可动着动着则入地狱如箭射。

　　三峰藏和尚语录卷第十一(终)
嘉兴大藏经　三峰藏和尚语录


　　三峰藏和尚语录卷第十二

　　吴虎丘山云岩寺嗣法门人弘储编

　　杂偈

　　大定偈

大定无定情根无性将情遣情钵盂安柄无定定大无性性有无定无性性定不守全体那伽随事机宜云生古涧月落空池君今有情只缘有定一句不了莫管动静随波起落与事低昂阿阿呵呵任运行藏驴事马事骂鹿惊獐一总抹杀不用商量昨日今日几回饭吃问我大定雨落地湿

　　偈二首

提起如热铁森罗万象皆迸裂从教狮子王也须坐断舌不是心不是佛不是物什么与么太亲切如何若何没交涉若不如何堕虚豁不是空不是有离却四句句中走句中句外绝罗笼粉碎囫囵吞一口口吞吞口两难判尽力道来只一半一齐抛入毒龙湫瞥眼风雷破霄汉更有云收雨霁时谁敢回头正眼看触着便提起两个石虎没头尾有时齐放下处处箭锋相共抵亦不是造作亦不是法尔一滴普润三千雨若人彻悟即成迷会与不会总不许苍天苍天可悲痛椎胸顿足成何用独有山侬拄杖闲壁头高倚无人动

平生宝爱都抛弃彻底贫来贫亦废匣中剑去光怪销一时丧尽英雄气风流心苦滋味尝遍人间无说处娥皇哭断竹痕鲜孙登啸罢松声沸水上葫芦空里絮一生去住无拘系横吹短笛竖吹笙月水烟山恣游戏阿呵呵蓦直去大家鼻孔都向地

　　示净心居士

掷个蒲团坐面门虚空捻出铁囫囵翻身倒向人前看郭外梅花杨柳村

　　　　　　又

劈面轮椎莫放轻沸汤锅里万年冰当阳更有通霄路剃发为翁带发僧

　　　　　　又

目前万事总干休推出明州布袋收十字街头亲放下揶揄童子闹春秋

　　示怀上人

睡里日头俱是梦会来一喝露山河泥牛入海无消息窗外梅花春几多

　　示净禅人

开口打折你驴腰漫道一箭落双雕无言沥出你脊血那许残春喑百舌中不立一二已绝边竹篦子话两剑截天速道速道栗棘金圈咦直饶绝影驰千里更有珊瑚一百鞭

　　示学者

不生一念还成念脱体无依未到家截断意根敲碎骨水流千树碧桃花

　　饭后

自拈自放犀牛扇谁脱谁穿臭鹘衫饭饱不知饥后事杖携随处看松杉

　　信心偈示道圆

自心本无心无心何所信信所信不及道向无心进故知道非道壁立千万仞此心宁有无此心岂逆顺屹然无缝塔虚空了无衅两头不可得突尔契空印回看入世情九逵骤神骏又如六龙舞如狮子奋迅大道本圆融信之法始振究竟心何物顶门忽雷震

　　示一默成首座

狐技乍呈影狻猊掌已过未聆风劲疾但见血成河双刃芒生电全身耀灭磨空中筋斗转密处再重科剑出锋中锐玄玄要复罗直提尖处用放手合双柯问着先潜迹青龙向后拖葫芦谷口断星火彻天多互换机难测纵横妙佛魔从来狮子睡牙爪岂干戈

　　示学者

四大五蕴都放彻一个话头如铁橛着衣吃饭总不知起止随人过白日万法冰消一不存急难归处务归根银山铁壁千万丈退无行路进无门努力悬崖绝攀揽千跻万蹑尽情拶忽然拶入太虚空地裂山崩破心胆回头不觉梦醒来水绿山青绝点埃指点东风向人道一年一度百花开解开腰带放心睡起来闯入牛羊队世上争看痴倒人问着全无一件会道人密行不可测祖佛相逢都不识独有山前石一堆平生伎俩颇相敌兴云布雨闲家具争似台山蓦直去问我工夫却与么晓莺啼断花千树

　　答懋存居士

一句未能干到竭尚留悟见死生心从今发猛竭将去扬子江头深更深

　　　　　　又

任病应知触处多用心解释落如何忉忉说到最佳处长舌东邻有老婆

　　　　　　又

道人三业贵须清切莫清边认是能为要莫能翻做浊看来只是可怜生

　　示休禅人

下手须绝路路绝如悬崖手足不可揽凭空用力捱用力无用处不得宽徘徊譬诸无翼鸟直奋虚空来忽然失脚时平地翻风雷虚空俱粉碎回身若婴孩切勿此中坐洁净成尘埃直明向上句透脱亡悟胎不人玄妙奥直截翻为灾得法法亦亡火尽飞空灰方知主中主何用更相猜目前山色好晴光湿绿苔冷披褴衫衣醉倒麹糱罍有时卧绳床有时横土街生则随时过死则当处埋大开两道眉一任儿推排问我总不知相对笑咍咍原知空肚里到处有清斋

　　示禅子

万法归一一归何处一个话头把绝义路越参越难金刚坚固忙里闹里处处研捕忽然截断廓然露布青州衫子非新非故处处倒拈截流而渡此是菩萨大方阔步佛顶上行为法王父名之曰祖不存步武若人信者便好参去

　　示秀初居士

机先果何物山月冷中宵野鹤梦未醒秋风自萧萧枕头忽扑落打破方砖角拈起破沙盆千峰活卓卓倒转旗与枪泥牛斗入洋杳无踪迹处风浪卷泥浆奔腾不可即龙珠竞全得了手不足忙起处谁知勒让尽复全擒三山并六岑高上须弥顶直下定拌身句里重为主双双两两竖突然顶上来铁丸迸如虎唯此一事实拨着便拈出不用启明光处处抛红日

　　示北禅长老

断肠只在一声猿三峡曾过泪始干莫向瞿塘最深处弃船取水下洪湍

　　示金山印上人

印泥印水印虚空一点金山浩渺中独有当阳无印处南询更向海门东

　　示伊圆上人

一点不独二点不并同起同落合三非定从左看右以偏夺正从右看左臣将君敬顶门独朗何处握柄琉璃殿中苔荒夜静两板门开森罗圆映一齐推上大千齐暝竖目亚面见非凡圣三星照天是何心行咄山树拖云石堂流磬

　　答竹庵关主

西出阳关泪转干千重万叠险峰寒只因刚折一枝柳回首听歌鼻欲酸

　　　　　　又

长蛇卷尾不知头炮火光中敌国愁江上石堆留古阵问君端的要相酬

　　　　　　又

影旗摇动鼓声高八阵图开不用刀陆逊纵令先主败乱砂飞处岂能逃

　　示素衲居士

祖意不可得得意皆非意明明百草头夜来八万偈会得便快活不会即参去拈出竹篦子个中无拟议口缝刚欲开霹雳虚空至千佛出头来也应无立处三问复三打请问旧临济放开一线道雨后山澄霁

　　示熊鱼山明府

见离见见见不能及不及之见如提三尺我尚不有何况佛为太湖白白新竹离离

　　　　　　又

双眸开阖非明非暗额上竖亚超此独断顶心心佛佛不可到无光之光黑且至耀

　　　　　　又

道可见者心言之余见此不见雷破空虚触着便烧山崩空裂毗卢顶上有脚不立

　　　　　　又

心之与性不可点着火不容蝇水不容爝一剑当轩魔佛不前舌头不到苍天苍天

　　答许定宇冏卿

踏翻地狱与天堂蚬子林公一样狂信手虚空轻画破纸炉今日又回阳

　　示觉宗上人

高提法印作提纲宝月寥寥出上方为问印文无曲处俨然空水有文章

　　示众

的的秋花祖意新夜来雨过湿朱唇分明一句无言法说与无闻听转新

　　示鱼山居士

人似飘蓬日转丸一求落处便生端鱼龙莫厌通身水行得风雷不用干

　　示定宇居士

看到梅花月上时个中何处更堪思若人问着休空放带月还须折一枝

　　示童野鲁居士

才沾心性不离心隐隐犹从妙理寻何似劈开空一片为君直劄顶门针

　　　　　　又

横刀跃马辊冰花直突重围见作家忘却六韬三略事不须临阵说囊沙

　　示孟卿居士

从来竿木戏逢场古镜何须点出光觌面与君深究竟一株枯桂忽生香

　　示果道人

凡圣路头窄有力用不得用此无用力此力非心识心识到绝处自然有消息如何又若何参天起荆棘出言落有无举心动偏侧所以年复年坐久蕴胸臆此法不真了悟处即外道贵乎有师承寻师莫草草工夫只如此一踏了终始请看水潦翁呵呵笑不止笑若止前山后山烟色紫[耳/(馬牛)]

　　示某居士

群龙无首兀腾腾现跃飞潜有未曾不是通身都打过如何恰与象先冥

　　　　　　又

十年打水不成浑扑破婵娟又囫囵抹过明夷爻上六文王箕子共黄昏

　　与禅人

三圣何孤大觉赊算来兴化较些些而今拈出人前看会作当机乱撒沙

　　　　　　又

两家一喝便懡　举起翻疑更什么济上宗风千古恨重生守廓待如何

　　　　　　又

迅捷机锋老行婆人人解道不如他最怜澄一埋荒草哭断苍天恨转多

　　　　　　又

生未生时乱若麻颂前颂后转纷拏子规彻夜声啼血唤不回头也大差

　　示中舆禅人

铁牛机下印文重合合开开不可动双金销尽突然来八角火轮空里纵东掷西抛带影翻纷纷沓沓乱深山五云屯处不可到几个曾经透此关难难难大悲顶上碧螺巉

　　送禅者之京口

铁瓮矶边江水声声声唤道起参情谁拈一粒金山小刺破长江到眼明

　　示读法华经居士

法华那句是真经七卷从头到尾停一字一圈金栗棘满园春草舌根青

　　　　　　又

是法从来示不得拈出火团烧四壁于中一猛忽推排要问此门何处出

　　示瑞之居士

断山截水好啇量到此须知转处长拈取断山还截水自身山水一时忘

　　示刘居士

不力的丁短当郎卢练零舌头三尺杵拈出向君听华梵通禅咒心言出死生西来果何意村外杏花明

　　示宗镜禅人

宗无影相照不到处此中印文空水不住毫发不爽万象一句香在梅花第几枝池塘夜水和春贮

　　示雪巢禅人

千岭无从下脚处一巢何地觅寒松肯于直下翻长翮踏破弥天大雪空

　　题果证子遗笔(并序)

　　果证子者恽居士仲诒之仲子也幼则茹素聪颖善属文自言尝忆山中参禅习静事以华严会功德未完非早出家即当谢去缘父母未能即舍乃脱然告诀焉时年甫十五也见其留稿有西方赞参禅散言劝人念佛西江月吊屈子诗及幽思赋颇有出尘之韵惜其不得亲见作家为之一点作百丈高峰一流人以起临济今日也因书数偈。

宿生灵骨此生心石里琴飘隔世音爨下若逢人拨着定为枯木里龙吟

　　　　　　又

百丈当年扭鼻时与君一样少年姿未明哭笑先回首孤负人间马大师

　　　　　　又

屈原渔父两俱非鼓枻歌骚各自归会取冲天一条路死生门户即禅机

　　偈五首

约得同心四五人海山空处问空津了知一棒无余事抛出寻常铁囫囵

　　　　　　又

拶来未必落人机别作生涯用处微才欲若何波浪起目前蒿箭乱蝗飞

　　　　　　又

八面风尘一喝消几人于此脱凡嚣如今靠倒云门老不敢专称鉴咦高

　　　　　　又

勒马拖刀岂好心入他机陷便应沉不如未得便宜处背手先将惯贼擒

　　　　　　又

不须全见已先完谁把研椎尾上安及至唤来还罢去野鸿天外一声寒

　　示初上人

唤得唤不得凡圣路头窄大地与虚空万象难名色此身及此心本性与神识件件皆两头竹篦无别则当机拶着时翻空打霹雳电影犹未收骤雨掀天黑更有那边句九龙山色碧回看经教中句句有法式无实复无虚离即交如织双双鸟去时水天秋脉脉更看机先事如何而可即早晨方粥罢又要接禅客

　　示众

鸟窠吹布毛侍者当下悟请问布毛间毕竟何分付有付成剩法无付是绝路两是两不是东盼复西顾收起玄玄思打开木木肚中间直领去了然尊贵堕倒却刹竿拈起优钵百丈挂拂临济六十一一看来都是败缺山僧与君说三日耳曾聋闻风争吐舌

　　均上人施茶请说偈

寒施姜汤暑施茶当机着著有生涯若来撞着三峰老毒药逢人卖与他

　　参禅四十偈

　　大信

佛祖机关出悟迷信知一见得全提分明大事本条直不上多门次第梯

　　直心

心言两直勿思惟应事如钟付木椎捩转鼻头生死切不知面目是阿谁

　　持戒

涤尽唯余洁白存才添一点是瑕痕圣凡两路齐抛却戒是当机狭小门

　　发愤

生死门头好放拌一条血刃耀人寒者回突入重关去不斩楼阑不下鞍

　　去我

憎爱关头直截平不知尔我为谁名放教气息通身尽呼马呼牛总不应

　　绝情

漂沉生死只缘情一滴滔天白浪生真是攫龙金翅鸟劈开深水下东瀛

　　绝理

丝毫理路即攀缘庆喜曾经堕梵天不是顶门心佛咒如何到得世尊前

　　绝善恶

六道分岐滑似油只缘两路定沉浮不信但看明上座掉头何等不风流

　　绝简点

从来不做亏心事夜半敲门不吃惊若更伫思看逆顺太平草木尽成兵

　　绝修证

清晨礼佛把香烧饭后闲须绕数遭门外忽逢王阿大殷勤陪送说前朝

　　近知识

湛堂顾命付云门要了须参佛果勤不向迅雷行处荐三僧祗劫下功勋

　　受锻炼

习惑从来不自知隐人胸次法如丝须向红炉难下处百千炮煮百千椎

　　看话头

空腹还吞热铁团四天无路不中安忍将三寸娘生气愤出骷髅迸脑干

　　勤问话

无心死水话头迟闷处逢师急问之铁锁铜关敲断后始知参请占便宜

　　莫妄答

当机拶着莫彽徊下语须曾会得来莫学今时油滑辈便将狗口向人开

　　便要彻

不是工夫要久长话头绵密是灾殃冤家撞着便当死拌命和他战一场

　　少打坐

悟机原在四仪端莫把形骸博世观冷坐悟迟身易病日随昏散费盘桓

　　莫习静

静里工夫最不堪不生毛见定沉酣大豁双眸随事看闹枞枞处有真参

　　勿堕工夫窟

觉无昏散话常提稳稳蒲团念不迷末法工夫真重病自驱老象入深泥

　　勿立主宰

忘前失后好工夫七识几希主宰无正是师承施巧处莫教错过自支吾

　　疑情

断识还须用识心不随明路逐漂沉只缘一点难分剖疑到通身血迸淋

　　壁立万仞

鸟飞不度目前高百尺深潭脚未牢蓦地一声雷送尾打翻星斗出重霄

　　悬崖撒手

攀跻不住突然翻千里黄河彻底浑飏尽皮毛和骨节更无消息向君论

　　断命根

镜光灯影逼天寒照彻森罗绝不干不是渠侬言不会要言思去也应难

　　莫坐前后际断处

翻身跌入水晶宫一片寒江梦里空岐路暂时休坐着顶门要见日轮红

　　以证悟为期

突然狭路偶相逢果与寻常见不同惺梦昏沉齐受用任他魔佛变无穷

　　更进一步

处处分明碍眼睛要凭一转过平生若为嫡骨亲生子不向东宫问帝京

　　服勤

碎身不独报师恩要见亲娘脚后跟八万四千门透过末梢愁杀一场浑

　　入锻须深

炉椎万遍滓仍生炼到寒芒逼斗横砥砺勤勤休钝置龙蛇转变自成精

　　遍参

济上门庭次第参五家求遍古人函翻身行脚问诸老内外书须向后探

　　到家

妙高不见别峰逢历遍南方到阁中此处安身未奇绝更知格外有高风

　　住山

睡眼麻迷万事休绿荷黄独自春秋日长最是相亲处铺叠青莎石枕头

　　出格

三头四臂一身全走入街头不值钱一领青衫三顿饭更加长带蓦腰缠

　　相应

四更踏着下床鞋出户依然地是街折脚铛边敲石火半升汤粥进枯柴

　　不肯住

问君途路力如何楖栗横肩不顾他前有莲花后天目古人谁个自淆讹

　　出入生死

衲衣下事去来间片片孤云岭上闲若问个中真切意一条秋水迸遥天

　　重法脉

七佛相传到举华东来毒害更如麻不因此事难分付谁肯生生入杻枷

　　提振宗风

觅人须要智过师口耳休轻使自知珍重如来真命脉莫因轻薄断悬丝

　　终始重戒

入魔心在为魔缠奇特掀腾戒不全力若未充当负堕古人深切有明言

　　总颂

历过通身便放憨旧来方信是奇男一般碌碌尘沙界数树藤花斗大庵

　　三峰藏和尚语录卷第十二
嘉兴大藏经　三峰藏和尚语录


　　三峰藏和尚语录卷第十三

　　吴虎丘山云岩寺嗣法门人弘储编

　　法语

　　示王梦叟居士

　　参禅一法本非世间学问亦非出世间离生死便了当会得生死中得大自在可耳若欲得大自在者直须真实畏生死怕升沉不知来去苦乐实际因之发起阿耨菩提心只要预先勘破生死念头在于何处得其处所方好以法攻之何谓生死念头两端取舍心是何谓两端取舍心一切对待法是对待者上与下对东与西对大与小对真与假对凡与圣对善与恶对道与俗对贫与富对寤与寐对有与无对佛与众生对出生死与生死对但一念一动一语一默才落两端便是取舍不知不觉时时刻刻念念刹那堕在生死之中永不能出脱自在纵使念得佛持得咒坐得禅修得观作得福忏得罪亦皆从两端心识上流注做尽活计与向上菩提有何交涉所以达磨东来直指人心见性成佛人心者即两端心是成佛者即透两端心是了却两端则不名人不名佛说人说佛对众生情谓道耳情断则有何言说可到惟向言说不到处说此一段大事法华经曰止止不须说我法妙难思只此两句说尽法华之旨便是如来禅转过即祖师禅也柰何人不易会心识纷飞故历代祖师千方百计要人了此念头开个问头答语令人向答上顿了自马祖而下问答处发悟者十百千万不止传灯一书所载之人而已唐宋以来问答者久久习成故事轻如戏论不能发悟纵有悟入亦无受用故祖师家翻出个看话头起疑情做工夫法子令人把古公案或问头或答语剪取一则半则蕴在胸中把两端意识一截截断便去不得去不得不是了手政向了不得处发起勇猛忽然情见断绝猛地撞着一声一色一语一默一棒一喝顿明出身路子再不重来向生死过日此名快活人便不落有修证无修证等法如此了事方好亲近真正识宗眼宗师十年五年依止究尽中间微细之惑细惑尽法见自忘方好随随养道自利利人所谓话头者若昔大慧禅师把竹篦子示人曰唤着竹篦则触不唤着竹篦则背不得有语不得无语只此四句将一个竹篦子实实落落顿在目前于事物参去不得向心窝里看本性妙心等楞严经题谓之事究竟坚固夫事上究竟得其坚固者是从事物证之者也切忌向理上解会若理上会便是意识法华经曰是法住法位法位事也大学亦曰物格于物上透不愁不悟不了只因人一向习讲道理故读此等书仍把道理会去直是可惜故参禅贵在事上着力一事透则万法了法了则心歇此法一了何所不会咒语符章件件洞达实非寻常人所知故禅之尊贵未易家喻户晓以非明白法子也崇川梦叟寄语山中索祖师话头将力参力究作向上人行履不觉忉忉及此若梦叟果是他家种草未睹此卷便当付之水火隔江慢骂始得其或眼目稍转便须快读一过。

　　示于磐鸿侍者

　　大都学道须求正法正法者不著有不着无不落又有又无不落不有不无不走出四句外空空不住在四句内流注左不得右不得前不得后不得中不得边不得是不得非不得对一切万事取舍不得放闲不得把个竹篦子话头尽力提起千竫万竫忽然如生龟向太虚空里尽力一竫竫出龟壳浑身凤毛五色绚烂飞过极乐世界与共命鸟同谈般若始得。

　　示子贻居士

　　问头如两路甲兵水陆并进答处则非凡即圣堕锋镝中所以开口不开口总是生死起念休念都无避处若人于问处讨得个转身吐气拨转泰山压杀蝼蚁令老胡无开眼动舌处着着虎口棒棒见血自己分上不动一旗一枪百万魔军一时擒下将长蛇阵卷到结角罗纹里头也是饭饱弄箸何必何必。

　　示师黄居士

　　见得面前山为什不见背后壁闻得百里雷为什不闻鷇中语寤时件件明白为什睡里不分明且道生在者里因什得生忽然死去为什却死只者疑处还可读书明得否思量明得否问人明得否者里既明不得如何唤作顶天立地底人若是此处放不过不得不以参禅一法直下讨个下落参者两中着一三物夹持透不去处毕竟要透是也禅者有无中三不可得处得无所得是也下手只在两头去不得处务要明白朝夕六时卧起行立毕竟放不过千疑万疑愤不过一旦心识迸断触境逢缘一击粉碎将碎底倒持无物不破然后回看前来不明白处明白处都是一场好笑为何聻青山云出顶碧水月来波。

　　示松陵沈居士

　　一物坚如铁山摇撼不得一句重如金杵撄触不得以不得破不得回不得作不得至于不得不得用此不用何须更见得与不得为得不得哉居士但将此没柰何话头于没柰何处极力没柰何去以没柰何破没柰何复于此破破于破破作一口金刚王随手挥弄则治天下度众生有何难哉诚能如是操略管取一生事办也。

　　示岷阳居士

　　工夫须要心路坐绝才有行处即是魔罗门户譬如枯井中狐得一线光明便能走脱大凡走得脱是解脱深坑可畏之处直向转身不得处努力求出亦断然不从脱处脱去惟其脱不去正好用力用力不已铲地一迸空有中间三路俱破单单用个无孔铁椎横摧竖击住手不得和身向海底里没头辊去耳。

　　示了素二禅人

　　大凡学道人先须具择法眼择法眼正则参处得力参处得力即入处真实入处真实即用处斩截用处斩截即情见语言皆无渗漏无渗漏处转入转深越参越透曲尽五家宗旨闲熟五十三善知识事竭尽情理于情理处随顺情理所以欲做工夫首将世情善恶顺逆好歹是非赞骂毁誉视作空雷水棒杳无起止然后将平生所学道理经教一总抹杀于所修所证一切工夫境界佛地上事魔地上事都总抛家散宅又不于抛散处立是于不立是处放开寒便加衣饥便吃饭看个话头唤着竹篦则触不唤着竹篦则背横来竖去壁立万仞勿得二路上着脚勿得中间透去勿得退后沉没四面去不得处发大勇猛眠不得坐不得要进进不得要罢罢不得尽力跳尽力想只是无可柰何正在不柰何处忽然一迸　原来是者个道理回观向来种种梦事总是总不是到者里寻个有来历宗师拌身舍命服勤承事求个大了当处大转换处大透脱处弗得离师太早直须忘尽我相与二祖事达磨舍身求半偈相似始有后来一段光明又勿得向传授死法子处将就了当此最是小人情状大可恨者若得见处透尽行处相应无渗漏无习气铲得了了当当脚尖头处处踢出佛来更要问你大死底人既脱生死为什命根不断古人到者里住山住洞坐死关正为此也珍重。

　　示平休禅者

　　参禅是出世最上大事先选人品德器若人品果无作怪奇特玄妙高险居常惟不识不知泯泯在众而形仪挺特志气出群者此好人品也德器者居常戒律不持而自净在众无碍而善荷负法中事此好德器也然后令渠观察目前事事物物勿落有无凡圣是非好恶空假等言意一落此等便是轮回生死之心务在两头坐断心路不行行不得处尽力求个转身吐气假如事事唤他名字不得不唤他名字不得两个不得毕竟要向不得不得处一棒一喝一言一动俾世出世间万事万法一齐打转横出直入目朝云汉不用丝毫挂搭清风走空明月落洞更无一点疑关那时寻个好师千锻百炼炼心炼法炼人炼骨炼到白牛露地不出其位久久当自有受用也。

　　示俨公去疾二居士

　　大都聪明人学道多用心意识领荷不能自肯纵然会得些子却与学问相似于有心凑泊处觉得也好于无心霍乱时便觉不稳以是回头转脑愈参愈难便疑佛法无什灵验日久岁深置之闲处竟作退道心人而不自知其过在何处可惜许也若是真心不退汉子不要将理会处恬静处快活处作禅道佛法会为何聻以此快活恬静等是色受想行识五蕴堆头事觉得身心安静是色蕴觉得便是受想行识蕴此魔业也若以此心意意识去学禅是学魔耳非学佛也直须把前来领荷底一手推开不走者魔路只在去不得底所在研之磨之若有明路又与抹过再研再磨千不是万不是一旦聪明心尽极力一竫自然顿断平生识路当下自肯自肯之后须得真师良法重重锻去法中聪明一切心尽方是得道若真得道便与寻常人等耳岂有奇特受用玄妙等魔事哉俨公居士于此有疑请决老僧适去疾居士书来法病颇同因书此与二居士并遍告法中一切聪明心学道者并宜锻尽知识去尽受用洗尽佛法忘尽道气为得也若以聪明心务要佛法有些好处则大背道阶窜入恶道矣慎诸去聪明正是大聪明人不是反钝却也。

　　示公因居士

　　欲识祖师巴鼻须从前来一派发源处看透然后一切老古锥种种差别言句翻精作怪处不消一捏粉碎所谓发源者何即从世尊降生周行七步指天指地唯吾独尊领得便见四十九年横说竖说字字如铁橛子相似毕竟不落他浪罅里没溺此处不疑即于拈花一笑处不疑拈花无疑即于倒刹竿诸传法偈不疑偈上不疑即于初祖无功德不识处不疑不识无疑便于身是菩提树菩提本无树处无疑于此便见得击碓擦墙摇橹张网引颈受刃以钵降龙消息见此便见磨砖消息便见马祖举胡饼扭鼻百丈卷席子作笑作哭消息既知者个消息若识不透释迦双趺示徒湥湥密意便识不透竖拂挂拂及马祖末后一喝消息便识不透黄檗吐舌消息若识得者个便识得三顿痛棒道理便会两打两喝脱下衲衣痛与一顿识得临济道理便识船子覆舟德山岩头末后句同条生不同条死句便会仰山一二二三子平目复仰视香严独脚颂五位君臣五位王子六相义云门雪峰三句周遮开阖种种宗旨识得者宗旨便晓得尊贵之旨既到尊贵便晓得沩山大笑才晓得石霜休歇莲花峰不肯住高峰出世后入狮子岩此处晓得便知普化振铎而去隐峰倒卓而逝到得与么田地方能如泉大道跃入龙潭入得龙潭方好学他吃酒肉学布袋和尚行履学皓布裈行履所以布裈书七佛于裈上有人学之裈曰汝何人敢学我耶其人吐血而死学得皓公方好学无厌足婆须蜜千态万状出不得指天指地者一指头禅神通变化俱非作意要之不过一悟字耳今人称悟或恐悟不尽所以千悟万悟悟不怕多又恐无师承恐入邪悟夹杂不尽须仗作家钳锤千锻百炼炼之既是久之复恐凡圣二情又作自己不知乃复再勘再锤永不复败屈方好离师自养亦须住山少缘淡薄无味十载二十载万不得已龙天推出不过虚空中荡过云影子相似岂是实事虽然末法禅道坏已极矣不得已因时因节向穷山冷地遇人先为指点一言半句虽听信者少亦为人植种此高峰先出世后入山二祖先传法后调心意也此语我常于室中与二三同志者说会公因居士信向此道遂缕缕书之令其寻常冷眼一看若得透顶透底异日于尘劳中提拔俗汉作末法种子留为千生万劫佛祖眷属庶不负灵山嘱累之苦切也公因勉之。

　　示戒初上人

　　参禅人第一要绝却修行道理知见洗涤到呆桩桩如木如石无些子人情世态饭来即吃茶来即吃屙得屎撒得尿而已此则圣胎已办开悟无疑若临济三年在黄檗会中时景象睦州知为大树无别奇特学问也然后遇有手眼师友相木断器一斫便就不费些力若不遇得好师好友只要当人自发勇猛择个紧峭话头令世出世间一切心路直下坐断如银山铁壁打得彻底忽然没要紧一打打得洞然无星子存剩到此勿坐在前后际断处做了空空外道务要如古人明取青衫柏子不得语句上生解路不得看一句作无意味话毕竟有个大了当在句里毕竟有个大意旨在句里毕竟意不在言句上毕竟意在言句上会得句又要会得语会得语又要会得句句语俱会要用处实实有力有力处不得有力用一句中须要分出千头万绪果得如是活句便不堕在死处如是用得便着着在用上用去切勿堕体体是心性心性便是意识谓之软洋子直须拔脱心体立在句上方得硬纠纠地若更见得枕子头上主人即是到家一橛也此一橛谓之枯桩谓之我相正是生死根本蛇不化龙难为云雨到此便须看个有句无句如藤倚树公案果能如藤倚树上了得一橛然后看树倒藤枯此处不可意思便了须是真正打到者个田地方好于呵呵大笑归方丈处重新参起此处最难理会即使古人大根大器亦要窒碍在此十年二十年若得痛快明白又须从头参起在一橛中看一切法大凡宗家名相再无相同底须要各各不同件件分擘得清清楚楚毫无溷杂又须于大法中重新参起宾主互换与夺开合机先先机大机大用大机之用大用之机换在那里藏在那里半身全身有头无头有尾无尾此等变态一一曲尽居常只在人群中目朝云汉过日人来乞宝拈些子布毛砂砾度与自己决不到者里住到此方好将三条篾牢束肚皮提一柄鈯斧子住山养道去养得白牛鼻下无绳放他东触西触自然水米无交不论行履是不是总是真工夫切实处又不可见得此事将凡圣二心重来简点照察如何可行如何不可行若一落此便已出位便已放豚便是伤他触他小心害却大事又不可道此事不涉点简便落放任走出两头堕坑落堑最为可畏以上略举途中曲折得其影略而已珍重。

　　示渊充兹首座

　　移花接木先植其根根浮动则花木死抱法求人先辩其器器轻破则佛法危故根器有中行有狂狷中行则磕着便了狂狷则锻尽自成惟在师有培根铸器之手资具死心就斸之诚二者缘合不论智愚久近靡不成果夫根者即易所谓大哉乾元万物资始乃统天是也盖河图最初未下之一点为根本智漠然无心无物无我生生化化自此而起此正学人死心塌地如痴如兀如木如石于此一念萌动但有求道之切未有行用之能在本卦即初九之潜龙勿用也入复卦即天根也故此爻潜摄六位包罗余卦故曰云行雨施品物流行大明终始六位时成时乘六龙以御天盖未动则为根器既动则为根本智未动者未悟者也动则发明根本而未有行用者也惟无用则其根刚大以无心行用故谓之龙及乎现跃飞亢亦皆无心故卦中位位少他不得潜龙者譬如临济在黄檗三年力役埋没初未有识者睦州见之喜其根器如此异日定成大树荫人乃再三劝其问法及问着便与一顿痛棒三问三打而济屹然不动巍巍乎大人哉所以杰出五家子孙代代如龙如猊源湥流长皆于潜龙勿用时得来者也九二见龙在田利见大人如普化与临济道不相上下乃甘心承事故掣风掣颠至死竭力赞化此不自出世而密应九五正以无心为己即潜而用者也九三君子终日乾乾夕惕若厉无咎如古人开悟得法之后事师服勤泯泯给侍不啻童仆出不得住山养道入不得秉拂赞化栖栖焉无意于用如稍稍动辄为出世之玷朝夕若有忧惧者然又如卢能逃难张网等亦是也九四或跃在渊无咎如汾阳闭门高卧浏阳乞食乡村风穴单丁法昌对木罗汉说法龙山湥入不出世可以陆沉可以赞襄可以出世其脚跟无一定之趋本心无心任缘随遇而宗者也九五飞龙在天利见大人此如禅师出世上为王公尊礼下为四众归依荷负大法教化弘施尊居人天之上然岂其心乎上九亢龙有悔此如觉范妙喜遣南瘴之乡栖贤民衣黄龙下狱时乎时乎于此无心无入不自得矣此政菩萨湥自淬励随其位之所在无处不用其潜者也至若用九见群龙无首吉则如酒仙蚬子大道布裈布袋浮杯之流异类中行漠然不知天地为何物六位所不能摄八卦所不能该荡荡然魔佛之外至矣至矣然此一位疑溷不少狂人稍稍有见便学皓公书裈皓诃之曰尔何人斯乃敢学我吐血必矣果吐血死泉大道入得龙潭人能之乎杯渡不惊鸥人如之乎若作意神通窃欲混入便属魔业所以乾道变化各正性命保合太和乃利贞也即此最初未下之一点为元故首出庶物及乎随遇则万国咸宁苟人致力于此谓之天行健君子自强不息苟不致力于此则流入他卦不中不正凶咎必矣此乾元之所以统天也故曰乾元亨利贞所以凡接花果者先辩其根观其气味相似即截其柯干勿使自生枝节但取其生生不息之正气贯达名花嘉果之移蘖幡然与古本不同真能夺天地之造化但不可授以非根耳苟非其根则花果死而枝节仍生矣根有柞棫者恶习难变不中接莳者也又有虽非柞棫而易生枝节者纵可教可入而旧习潜发以害正者也有虽不生根节接后摇动而死者物欲动其心纵得法撺入恶道师承不能悬救者也此皆非根之谓也法华曰在所游方勿妄宣传正诫为师莫轻付授莫轻放人务在定无转展方许住山养道去死心就接者只具木石心肠惟切求道而已培接其根者斸尽枝节才生便削才削又泥密不通风使其蒸蒸不息之正气开发不已不知不觉皮骨相接气味亦投愤然一迸则繁花开而缃叶茂已然后滋之以雨露照之以日月嘘之以春风实之以阳气生生不已而果熟矣若更生摘得便不馨香者也此黑豆换眼之手段也兹公兹公欲成佛果须具佛根佛根无他只在不识不知赤身就锻乾元之谓乎汝能具根弗恐老圃无莳花果手段。

　　示在可证首座

　　古人出世法缘之旺得大法嗣者以其参方时先具三种心曰为众曰为人曰为师三种心重则如临济在黄檗泯泯于众力作不露一些子头角或如百丈一日不作一日不食或如汾阳极寒而不缺夜参或如龙兴为师而力作佐辅此其所以源湥流长不致削弱也今人惟图自悟悟后自养出世后自大此法中大病何有光大久远哉老僧犯自悟自养之病所以住山无柴烧近水无水吃千人憎万人恨岂不是公等今日之鉴公亦无自大之病但恐善自养而懒为人将何为菩萨利生事耶法门断绝念之念之。

　　示听石敏首座

　　问着即下语不出碍塞杀人便合拌命参去务要下得语出亦不是下得语便是禅道直须真正大死一番情尘脱落回转头来出得身通得气下得恰好方可谓之语若是真正大死再活底人语无滞碍随处转辘辘地更须自辩如何是有句如何是无句为什么又道如藤倚树大是可疑不可放过者里须要大著工夫亲证如藤倚树一番终日竟夜向里许安身立命着衣吃饭喜怒哀乐一动一静不得走作者一段子若识未尽或犹有走作处只在者里撕捱最是吃紧不可便要向下句图快直须于此相应便是一节工夫完了也古人所谓得一橛谓之断贯索出境不得再看树倒藤枯句归何处者里却是来不得亦不得轻轻下一语便当了事大须仔细不可妄道晓得沩山大笑归方丈意旨便尔狂放最要细研大透大彻方晓得马祖喝处百丈耳聋处黄檗吐舌处德山归方丈处又须再向托钵公案着实参究一番尽底无疑然后日用中看有触犯无触犯逆顺处来得来不得见女人并处如木石否上刀山如床褥否坐得去否立得去否去得唤得转否所以高峰道大彻底人本脱生死为什命根不断祥庵主道古人到者里为什不肯住石霜道一条白练去者等说话可是轻易放过底么若是不曾真到悬崖撒手绝后再苏于再苏处彻底透过古人言句只在古人言句上讨滋味零零碎碎见得透得只算得个学来底掠虚头汉自己若一担领过则大妄语成堕无间狱无人代汝生受莫言不道。

　　示继起储上座

　　道无终穷参无住脚曲尽大法之后正好向死心死公案撞壁撞天如高峰莲花湥湥究取出世也如此栖岩也如此此是老僧骨里印。

　　示森如禅者

　　识得机从平地而起便须机从平地而倒向机前白云湥处过日若见沤兴便与沤灭踢翻大海干尽髑髅开开口便见舌头转转身定知脚底若见道机锋转语有什用处定是魔说也至若三玄三要四宾主不可不知知尽法忘方在机前过活耳。

　　示澹忘禅人

　　入得一橛是功勋边事如透过银山倒使轰雷破山破空破破目前未许一醯鸡蚊虫相泊直是无什身心世界可当情但是者些子犹在更宜看取有无句公案尽情翻转直向最后行履又须于师承边曲尽诸法将禅理教理儒理俗理及与无理都做一个鼻孔出气举足动步屙矢撒溺无一处不是者个道理然又一总抹杀向那边过日在者边尊贵虽然那里有与么事。

　　示人华恽居士

　　羲皇示至文于圈○画一间祖师示至文于言棒表盖圈之画之非直圈与画也其圈画之间则有宾主开阖生杀彬斑互换交错以示乎其中者也言之棒之非直言与棒也其言棒之间亦以宾主开阖生杀彬斑互换交错以示乎其中者也故知目之所击耳之所经足之所履手之所执无非交互之文而中在焉故其圈不圆其画非截其言不语其棒非断一声一色无非大公案大图书倾海墨不能书尽其文翘万口不能言尽其句以物物皆中以见天物物皆未尝言中与天也故图书言棒不待更拈而草木风云自然敷演于无穷矣此学以一贯非有二也功不浪施只在看山听鸟处耳如是作文如是学道如是见性如是经济撮土为金将火作雨随地兴雷靡不具足工夫岂别有哉下手处先于中夜睡熟无梦便能伸脚缩脚次于下床时亦能披衣整冠推窗驻山云在石开户掬湖光于案粥饭随时宾主交往处处皆主中之主未曾走作如八阵图中惟有一枝令字旗隐隐挥动虽尘沙顽石无用之物皆有弥天杀气亘古亘今不可磨灭又如峡水怒春曲曲有力如此过日便是真正工夫矣珍重。

　　示持戒者

　　无念即戒无心即禅无戒无禅即佛非佛又何言受戒言参禅言证佛者耶虽然不戒则不得无念无念则成寒灰枯木无禅则未得无心无心则为古井干潭无证则落顽虚何得成佛故知证佛参禅自持戒始既欲持戒须识心体心体无缘如空中日一切见闻知觉缘之即属染污直须时时远离不使一点黏着如出水莲花盈盈落落中空而外洁荡荡然泠泠然目如悬镜耳若空谷遇声遇色一切平常心如木石相似自然绝情绝理不动不摇滚滚随俗超超出尘动止与威仪冥合伽黎飘飖瓶钵次第不待琐细全体现成悬知戒是心戒本来具足岂可以持犯开遮种种名相为律哉知心是戒何敢触心知心是禅何更拟心知心是佛便好歇心知心本无何妨用心何妨持戒何妨参禅何妨证佛何妨入魔何妨出世入世为自在人去公今持戒请自无念入。

　　示看教者

　　教中人参禅最难下手只为他平日学得底都有言路意路言思不断动落四句法之外道不觉不知与之没溺盖世尊一代时教于睹星时悟得有口难言三七思惟学得个说法底方子即借凡夫小乘菩萨如来五种法式打开九十六种外道之四句法影略而说故有时以人天教确确说有有时以无常法确确说空有时以无明无无明说缘生无性之初空以通大乘有时说即色即空为菩萨之始有时说色空双泯为菩萨之终此等说法不出乎有不出乎空不出乎即有即空不出乎非有非空外道执此四句断断不能相通故为心外有法凡夫实有小乘趣寂二乘知无明行等皆属缘生而重于无处菩萨双有双无妙在互交虽以四法破四句然四法即四句也故经中说有处每以空遥对应之说空处每以有遥对应之说即空即有处常以非空非有照之于言内言外说非空非有时常以即空即有照应于影略之间故经旨自密言路自显鲜有言显而意不密者鲜有意密而言不显者显之于密非但以经咒相待而言而显密圆通政在言诠之内柰何讲者不能尽谙其秘贵在销文文有则谈有文无则堕无有空或双堕而为搅乱有空或双非而为空见此繇不知睹星之旨动辄负堕讲者之过非经过也惟如来禅则不然非尽则即来即完则非到二句成则双非二句非则双即是即非即互交互碍互结互融如一筐丝初理而后乱了无头脑结结归一不可复解此如来边事结顶处也若教家人看到此处方好参禅其或不然舌头尚利不可与之说法此宗门家没柰何处也公向游心教理必透此玄果透此玄定死句下若死句下正好看个话头话头者不可看心看性看理看玄须离却心窠里单单向事上看取谓之事究竟坚固若一落心窝便溺软处不可救矣须实实将一件物事作表参之古人以竹篦子作话头曰唤着竹篦子则触不唤着竹篦子则背不得有语不得无语毕竟唤作什么你若才要开口便与一掌向没下手处参取只者一个竹篦已收尽了世间种种法收尽心性种种法收尽凡圣诸路等法勿得生出心言恶路只是横结目前时时件件总是个竹篦尽力参尽力愤不可悠悠忽忽空过一生须是着急着急上天无路入地无门自然不思议境作大喷发那时相见更须吃棒在。

　　三峰藏和尚语录卷第十三
嘉兴大藏经　三峰藏和尚语录


　　三峰藏和尚语录卷第十四

　　吴虎丘山云岩寺嗣法门人弘储编

　　书问

　　复金粟老和尚

　　窃惟法门事大任荷自心者苟非湥得祖宗的骨之髓那可承虚接响丧我儿孙若于授受之际稍涉卤莽如指南倒置岂独千里万里之谬而已此藏所以褰裳濡足于法门有临岐至再之请耳至若中外汹汹之议何足知此血心哉今去临济五百余年之远而其堂奥之旨犹未狼藉藏尝走问诸方老宿无有能应其请者盖以法门建立之密千古万古不能扑破耳藏谓宗旨未破则临济犹生也那可一时以举扬之不易承接之无人便欲越过此宗别行坦路耶觉范曰此如衣冠称孔门弟子而毁易系辞三尺童子皆笑之其言痛切可为寒心此又藏之所不敢不告者也惟望和尚洞此至愚之诚鉴其玄要之请俾后世兴起之人确有本据勿使狐狼野豻溷同狮吼则佛祖幸甚法门幸甚。

　　上金粟老和尚

　　无上正法自威音一圈七佛交截四七二三双头独结而马驹脚下三顿棒头横开竖合宾主之机愈玄愈实所以有雪岩之英特高峰之出群代代智过于师霆震火烈至今绵远振起为万世则师承法印之力所持也法藏夙缘何幸得获上传忆廿九岁揭高峰语录宛若自语因发大心参禅言我若大彻之后誓绍此宗万苦千辛至四十岁于折竹边捉得落地枕子那时心肯早已承嗣双髻了也及参济上玄要宾主湥见祖道不可草草愈入愈湥既透济宗旁参四家兼搜河洛因见寂音尊者着临济宗旨遂肯心此老愿宏其法自谓得心于高峰印法于寂音无复疑矣乃复发愿弘两枝法脉合起临济正宗凡遇埽宗旨者力为诤之不独负荷滹沱将使云门沩仰曹洞四家遥承近续令五宗再灿愿世世生生为接续断脉之种所以酝酿有年搜披不满提持之暇屈指诸家知和尚乃高峰嫡骨正传敢不一探堂奥向于金粟山前叨承委付然尚苦攻力辩往复数四种种具诸语录流布诸方兹因吴门北禅之役旧参新学一时来集咸劝乘时拈出不昧先宗藏不获辞谨以生平愿力披肝胆于侍者之前倘和尚一棒血流三翻火灭藏敬将高峰一脉与寂音临济佛祖威音并老和尚向北禅堂前连瓣香炷作一炉烧却免见贻害诸方用报法乳之恩不揣下愚敬陈陋劣伏惟大慈照亮不胜企仰之至。

　　复竹庵关主

　　世尊睹星悟道之后为不明大法但得涅槃心开口不得故曰若欲说之无下口处不欲说之众生无解脱之期三七思惟忽然悟明大法大法既明方才入得差别智方能说三乘之法以利众生所以古人言涅槃心易晓差别智难明善财南参五十三善知识皆明其中事也今公所见不过象王回顾狮子颦呻妙峰山上七日不见而别峰相见者便乃安心乐意以为究竟而不知起脚力参尚未万分之一中间微细具在五宗旨趣中若临济三玄三要宾主料拣照用未曾入他堂奥而妄欲以一棒一喝儱侗真如即便坐着谓之天然外道非佛弟子近世竞抹宗旨几致灭绝幸有托钵公案守廓侍者五祖圆悟大慧等章一一备露面目何可躐等自便忤逆先圣赚害后生其罪过于杀祖杀佛某尝力争此事谓宁以此身入无间地狱断不可坐在一悟便了之科非过激也香严独脚颂当细细参透再进诸家苟一处不明则一分无明未了故不惜眉毛湥相激劝耳公若果是有人气者必不可放过此生甘为下贱而不入尊贵之域也。

　　与蔡云怡祠部

　　尽世出世间法都卢作一个问头便如掇一个没量大底火坑出来拟答则四句森然三心顿起那有一人不被他烧却除实见得者一着子一向闲极无事滚滚地过日但向他拈出来拨空作火处略拈些子虚空作水与他一时烟消火灭所谓念彼观音力还著于本人是也此事不在久久做工夫得个前后际断方没生死须知目前万法本自硬纠纠地原没生死以凡圣两见妄执事理生出许多生死如今只指出目前一动一静如云过石似水落溪入净入秽原来无事何等具足不犯纤尘只是动处要了拈空塞空以幻灭幻不犯锋铓籍没他根种而已然此事又不可自生格则若自生格则便已多事不如看他古人当机处有言无言原有样子如僧问云门如何是诸佛出身处答云东山水上行圆悟别云薰风自南来殿阁生微凉看他当机轻轻吐出如百万轮椎一齐俱发不见头尾虽三世诸佛列代祖师一齐问及亦柰何他不得乃至千奇万怪变乱异常不过教人随事了事当机息机平生只在毗卢顶　上踏过不留鞋迹而已古德云言无展事语不投机承言者丧滞句者迷又云句中无意意在句中意句俱驰意句俱遣所以每出一言必须成句言不成句生死纷然古人所重只在言句上如云纵烧出舍利八斛四斗不如当初下得一转语又云只重子之见处不重子之行履故临济家有三句云门亦有三句玄沙亦有三句句中之意非语莫辩既有言句复当验其意旨何如道得意旨句方得力若意旨不明便是掠虚野战生死门头全用不着寻常过日一任有念无念或妄或真但不得照察不用简点本自了办倘若一露头角便用本分治之故于事到语到须识祸机处得定当定当者不过得一句之力耳句要意重意重只为句干得极干得极者即是叩两端而竭之谓也圣门大关头亦只在好问察迩处执中用中总是言句上定当也句若定当寻常只秉一口金刚宝剑露端便斩谁有不平事哉。

　　答云怡蔡学宪

　　接来札并见青州衫三顿棒等颂知于此道得个入路便是不退转地喜之欲狂并闻辇上诸公颇多信向此事而有金正希太史根性尤猛利同心断金一时挽复正法无忧矣惟冀不倦提持逢人下手不昧为有力大人耳又云每至猝然问着终未能转盖繇乍见此事而一向行处犹在倒正中不能着着从腰下截去舌头尚涉语脉耳直须一向目朝云汉如钟悬架上叩着但闻吼怒令人心胆俱丧为得此正是绝简点惟用爪牙也若尔久久自然纯熟脚无绊索意气高闲应凡俗不妨随事了事使人不疑此是入尘更妙处三顿棒须更进一步与再参马祖因缘并指月录中数则大公案多多翻阅一过若有疑处便是进趋之门从堂入奥自有大受用也。

　　答熊鱼山明府

　　明公夙慧再来以无我心求向上事千古一遘万万希有承问历观诸教欲蔽一言其间不曰寂照则曰定慧不曰止观则曰空智大约根本智虽无功用而湥湥般若自本来不可磨灭今法语中皆无片字及般若岸果顶门摩醯眼既开之后便瞎却不用抑此眼原不必开也等语正爬着山僧二十年无人问着底痒处盖般若妙道非中根聪智所能推测山僧二十年来所遘士大夫留心此道者颇多功行理路从明白处推测并无从向上顶门无眼处问着求个出脱者为何只为平日于第六识上照了第七识上指认第八识上摹拟以心意意识不能一时截断故光明尚在不得从顶门无光之光照彻天汉只得生死依稀本无而已决不能于睡中梦中正睡无梦无想处死来昏闷处跌倒闷绝处与淫怒痴正发处坦然一如自在无碍作快活人以故欲入此者有禅教之分教有如来禅禅有祖师禅如来禅有般若有实相有寂照有定慧有空智实智种种名相不可尽举祖师禅即从如来禅尽处一椎谓之独透独露故祖师家有通教义说者有单提向上说者通教义说便有理路向上透教便无理路理有证到之理有拟到之理俱有开阖不可一途溷说所谓教者从凡入圣三乘二乘菩萨以至如来故谓之如来禅以凡夫执有三二入空菩萨则缘生以透性空故名般若之智类多破有指空空之不入四遣而入了不可得得此了不可得谓之空智以缘生而本空以无性而缘起双照双遮皆在般若至于双照碍双遮双遮碍双照双照融双遮双遮融双照融碍交结交芦不可测处擉瞎有功用眼方谓之如来禅又谓之顶结又名堕顶又名死水此等说话若欲指点只在做工夫到前后际断三心不可得处目前如冰壶此处起手方说空相已备在德庆普说中于此空相中行履如鸟飞空此便双兼然于祖师禅未梦见在若于双双结处看他唤着竹篦则触不唤作竹篦则背无门无眼此处重下手力究忽然于才开口处便打万事破除不可近傍便于作用上提脱心性过日打翻空有中道于出格处脚下无私湥湥海底行高高山顶立而心性了则佛心了佛心了则凡与圣始真断所谓但了凡心别无圣解方才醒梦一如生死无二生佛无间但解着衣吃饭屙屎放尿喜而笑怒而骂而已寂照定慧止观空智实智心之与性识之与念皆是两头语若到现前劈脊便打何等省事明公以出人之资超佛之志不必问着前来途路便请向擉瞎有功用眼处用一口金刚王剑将佛魔生物到手便斩直教闲闲落落垂衣拱手件件惠民头头护法以无舌而语不胫而走如坚翅鸟据空自在可见摩醯额眼正是开不可开用此额眼回观如来祖师禅浅湥般若等名皆是无梦说梦其可得乎中间尚有说不尽处请看指月录中百丈上堂语自见山野不便趋风惟遥仰止。

　　　　　　又

　　承谕曩于觉师处力究旬日之间遂觉顶上摩醯眼突然涌出以故年来于开眼瞎眼处亦觉一齐赴会惟是习气湥重功行浅薄遇事不能两段销殒处较少增长处较多等语窃谓双眼不瞎则醯眼不开双眼不明则醯目不泯醯目开正为凡圣路断醯目泯正为灵悟照亡照不亡则凡圣根存路不断则习气干茂只为当时醯眼突出犹属照功上来功行是照照乃人心人心惟危故有觉得不觉得遇事便有照了不照了照他两段正属两头见长见销全属双眼此处用功如煮沙为饭倒马策前愈难愈远祖家正法只在不堕两头自然本无习气不用照了直用中间习气若中即是浩然充塞古人云养一头水牯牛拟向溪东牧犹是犯他国王水草溪西牧亦是犯他国王水草不如随分纳些些总不见得如此说话何曾道着飞空鸟迹来韩侍郎致书晦堂云昔闻和尚开悟旷然无疑但无始以来烦恼习气未能顿尽为之柰何晦堂答书曰敬承谕及昔时开悟云云然心外无剩法不知烦恼习气是何物而欲尽之若起此心翻成认贼为子也从上以来但有言说乃是随病发药虽有烦恼习气但以如来知见治之皆是善权方便诱引之法若是定有习气可治却是心外有法而可尽之譬如灵龟曳尾于途拂迹迹生可谓将心用心转见病湥苟能明达心外无法法外无心心法既无更欲教谁顿尽耶可见两头坐断习气无从不露两头不妨于中直截矣复谕简鄙札喜中间万事破除不可近傍尤喜佛心了则凡与圣始真断从今惟有一剑当轩服之无斁若果如此前来络索便请一刀两段但能时时向者里截天截地一物不可近傍久久用熟不由思议都从没照功处着力自然如香象渡河截流而过只今且于此处研磨未宜放手又谕更有疑者欲于无门无眼处重下手力究不惟究字安不上竹篦子话早安不上欲不如然又恐堕少分为足之病恒沙细惑何由得尽此数语湥见大根大力必欲透彻宗旨凌跨古今须从临济门风微细诸法一一参过汰尽见中蕴奥入佛入魔依旧着衣吃饭而已。

　　　　　　又

　　沩山与仰山曰以思无思之妙翻思灵焰之无穷思尽还源性相平等理事不二真佛如如又僧问岩头曰起灭不停时如何头曰是谁起灭以是观之人心本无不必求其无且无时之出入莫知乡之所在但放之自然不用轨则随事了事顺水行舟所谓处处得逢渠是也若知心本无心先落得无量自在受用但在问着处则两头形露当一刀两段便放他过去更有何物敢系缚人譬如狮子坐睡游行之次任他来去自在若有虎狼虫豸到前或以一掌或一颦呻何事不了何物敢影现哉岩头曰百不思时是与么时将与么时等破一切如咬猪狗眼赫赤才见便咬左来右咬横来竖咬此语太可怜生僧问云门如何是佛答乾矢橛洞山答麻三斤山僧道驴膫子又道雨过觉清凉此等言句岂有意味在耶但要会得其中的的大意无事不办拈一茎草作丈六金身以丈六金身作一茎草投石干海吹气倒山在明公直下用去耳。

　　　　　　又

　　圆觉经曰居一切时不起妄念于诸妄心亦不息灭住妄想境不加了知于无了知不辨真实若此四句辊作一句了无头脑便是向上人行履盖妄念者露出两头欹侧心有个着落处也一有着落即是欺心不起则一任如云如影乱起乱灭无有定见即是居一切时不起妄念此不起心极好只因修行人向者里妄加点简妄加安排妄加照察所以流浪生死无有了期可惜许耳若是小乘人便要去息灭他若是多知多见底人便要去了知照察他生出生死头角拽拽不了流浪转湥不得停止若晓无了知不用简是好处他又妄加个想必此样就是真实处也如此许多用惯心识修到驴年无了手分不如一了便了更不回头转脑直下放教乱去只是再不落他两头欹侧处露现则自然在中不怕瓮中走却鳖也若遇他人呈个头脑来只与从中截断并不与他交涉所以云言无展事语不投机此要法也一落语脉便是承言者丧滞句者迷通身染污矣所以古人逢着问西来大意只道个庭前柏树子他安身立命处不在者里也安身立命既不在者里则所应一切俱是捏空为弹破他心骨而已开口不在舌头上也终日言未尝言也故曰言满天下无口过如此言而行则行满天下无怨恶孔子曰其言也讱讱者不言也即指掌呼参鼓瑟击磬无行不与天何言哉色举翔集弦歌之治是也若会得此一络索则千言万语不曾露一些子故其力用大耳单单握得一个百二十斤钢锤瓦来打瓦石来打石琉璃瓶来打琉璃瓶十丈珊瑚来打十丈珊瑚人来杀人佛来杀佛唯了而已近得云怡居士书云途中参青州布衫公案小有省发乃知问答句旨之妙宗家非此无以勘验学人非此无从入手自此还看儒家眼孔与曩迥别深知易道精微正在无文无理而蓍龟一法受命如响为易之大用曰知几曰不远复则吾侪真实下手处也又谕向于大师不许点简不用觉照之语未能无疑今始知一简点一觉照即伤他触他弟子于此一事已信得十分决无岐向矣此便是跻实地人之初步也大道最忌奇特玄妙奇玄正是两头心古人不过大巧若拙大拙若巧而已故巧人多镂木为篆拙人常抱枯桩不知浑金朴玉声价自重大都日用应缘只用机先一向随事了事不要管他若是拨着头角便与一刀两段不可放过。

　　答赵文度郡伯

　　前者山中数日相对殷勤谭一大事非有力大人岂能湥求力究如此居士夙具殊胜种子从今触雨生发不可遏捺真不易得也承谕宗镜录言三途无分别而不发业故不受报等语简之具在七十四卷第四十叶大都俱生二字教中虽细解注终不明言故知教之人多不得力须知本明与无明元是一个明极故不觉不觉则不守自性不守故任运起惑起惑则生明造业所以众生流浪生死皆因无明与本明俱生俱生则业相动而转相向外便现出现行行现即智相生而分别起矣所以要出生死先断聪明聪明通身是分别故总别俱报谓之定业断不能避楞严云知见立知即无明本知见无见斯即涅槃此两句便该括尽矣只是今人于知见处不能无见苦无下手处如人说食终不能饱耳今日参禅正为下手方便若一得之便终日行而不现行终日分别而非烦恼分别惑尚不起何况造业受报耶现行是明白底明白便能作主宰宗镜亦曰主宰是任持义即我相根本主宰是第七识恒恒执我不肯打失打失即任运矣禅者任运而且断惑业三途惑业太重俱生强盛而亦任运以任运迷极故不受总报别报是偶尔成文喻如痴人随主人驱率便打杀人罪当坐主以仆痴极无知不坐杀罪不过是牵连耳大力鬼打舍利弗而舍利弗是果上人其缘胜故入地狱鹦鹉闻法以法力胜故生天北俱卢洲因修痴福故感痴报谓之生长寿天是八难之一此洲痴人亦不受报大概此辈痴极故无分别禅者透过明白故无分别故大悟底人却翻迷了此非迷悟之迷乃与佛同体无记之迷即所谓知见无见者也今要参禅先将平生知见明白抹过一边将去不得底话头横看竖看转看转迷闷迷闷不过于计较不得处忽地一迸便会知见无见底方便终日任运与佛无二矣草草赘语聊为宗镜作个注脚居士高明自当朗鉴。

　　答王闻修廉宪

　　二年不接清范想居士珍重杜门必湥进此道得手札知努力大事务在必证真人为道自不承虚接响定当一斩一切断直欲翻身握三尺向无面目处大用过日耳竹篦颂已到世出世间万法交结但欠一锤击破于日用处大开两眼放舍四大六根撞着虎狼狮子影未动处便与一击一任埽踪灭迹无一星子蝇蚊影响打搅随时应缘一任碌碌但于无米饭上咬着嚼着不轻放过久久自然有力然此力在逢缘不借全不干主人公事奴子禀令而行便了若更回头顾着则森然棘手也大率理路者明白会处也古人云老僧不在明白里但贵翻身得用耳问如何是佛答乾矢橛问如何是西来意答庭前柏树子恁么看则得才开口便打入门便打才举着便道不是不是恁么看则得若于此等话头看破则古人本命星官是什么糖担里夫子只要小儿不哭足矣居士用心诚笃久久不愁不得只在竹篦话上问处着力得个掀天揭地卒断一上便好向那边过日。

　　答李长蘅孝廉

　　病中工夫且歇却看话头郁遏费力难与病情支遣不若明明白白一看透底便自肯心休去第一先看此身凝湿动暖四大从来无有实体不是我身既非我身便不必管他好恶生死痛苦不痛苦等事一刀割断再不来整理是初下手处其二看色身既不交涉其身外骨肉恩怨功名利养一切我所皆是虚妄亦与一刀割断不去回头转脑第三看破内外色空何处更有妄心领受既不领受想绪何生想既不生思惟之行心顿歇行既歇灭分别之识何从五蕴既空从来无我无我又有何人受彼生死何人造业何人受罪何物轮回到此则身心世界一法无可当情当下脱然放舍便与法界平等无一尘一法不是我自己真心真心者无心也无心便当下成佛并无佛与众生等名目作缘作对维摩经曰空其室内屏去侍者惟置一床以疾而卧空其室内万缘休尽也屏去侍者一念不生也惟置一床颓然放舍于其中也以疾而卧不敢动着动着则祸生也若果如此放得尽则意无所用意无用则五官不役不役则不怕眼光落地不怕眼光落地则不怕魂神飞扬不怕飞扬则任他到昏昧想位昏昧既得恬帖则一切善相恶相都不随他不随则无欣厌颠倒无颠倒则天堂地狱六道七趣收你不得安身立命自有一段任运腾腾自由自在不怕无个着落也居士是个中人但要直下肯耳若肯直下放手成佛不是另有。

　　答西空居士(本讳朱鹭字白民)

　　法道可怜极矣不可不救也可怜者何盖以文字禅没溺于语言一棒一喝禅没溺于无言无言则颟顸乱统有言则摘句寻章摘句寻章但堕外而未易堕魔颟顸乱统易堕魔而又复堕外尝尽夜思之无法可治窃按世尊旧法列祖真宗用辩魔拣异师承千古不易之格务在磨光刮垢涤尽奇玄便归一实故不得已只得千方百计以救末世之弊试一论之世尊昔日睹星而悟者即今人所悟之一棒一喝也睹星霍然岂有言说乎岂无言说乎岂有指点乎岂无指点乎此处脱然而了突然而见所得者自心而已矣此口挂壁上处也非颟顸而何在世尊真见则不致乱统在凡夫见之则易于乱统且又有似悟而非悟者已悟而不尽者非悟而妄认者千差竞起佛若无法无师何以救此一辈耶故三七思惟以一星分作四句一星分作三乘说四句以破九十六种外道说三乘以接九十六种外道一星分三而四句破矣三句合一而一乘备矣所以十方佛现而印证之非以法为师承杜乱统而何此法一唱则从迦叶阿难以至六祖遂有一花五叶之谶正救今日之邪法也昔僧问临济曰如何是真佛真法真道济曰佛者心清净是此西空老人所见身心世界一齐放下处也又曰法者心光明是此三玄三要毕竟罢不得者也有佛无法是死佛有法无佛是无头法故又曰道者处处无碍净光是此心法合并处处放光事事无碍者也又曰三即一皆为空名而非实有若真正学道人念念心不间断盖以前后际断一心不乱底人常居无念之地若到入魔动念处则一心遂为间断以其破根本无明而尘沙惑不曾动着一丝毫故也良以悟得自心正是我相我相坚固正是著有外道直须把三玄去他的有而后悟处无悟无正是落空外道又把三玄去他的无而后无悟无我人既去而众生命根在也吾不知将何以尽之呜呼三要之不可废也宜矣吾知格君心之非者三玄三要也非为奇特非为玄妙也所谓三句者临济曰若第一句中荐得堪与佛祖为师第二句中荐得堪与人天为师第三句中荐得自救不了夫临济以三顿棒得来以一喝为用岂不知棒喝之径捷不枝而不以示人偏以三句示人哉盖世间法出世间法难以棒喝一例收尽若单以棒喝则一切语言遂成剩法有剩法又何贵于禅为若单重棒喝则棒喝时清净至于语言时依旧道理玄妙等生死起也何能处处干竭耶故以三玄要之法将一切有言无言有意无意等音声色相一篰笮干从玄出要直至顶上如乳中醍醐单单用此顶门独眼并不落他语言文字并不坐在颟顸乱统所谓我为法王于法自在者此也此即未开口前事也此即咬人狮子也此竹篦子之所以为祖师关也此拈尽五宗之奇玄也正为参话头电闪歇足者多　地而透顶者少也最上一要决不堕于湛精之动光影之迷落白落黑牵惹情窟也玄要乃棒之眼喝之霹也正欲以鸩毒杀天下人也孝顺亦死忤逆亦死何妨向儿孙父母祖祢配出但欲知其痛痒耳诸方不肯吾者以祖师不出世耳若出世则不易吾言定矣此二十年以平心冷觑而得之惟异西空老人鉴此痛哭流涕长太息于千苏万死中足矣何必求今人一点首也何必惊悚一时吾将质诸千佛列祖矣宁甘粉骨碎身而此救宗旨救法救世之心必不敢退者也西空老人念之。

　　三峰藏和尚语录卷第十四
嘉兴大藏经　三峰藏和尚语录


　　三峰藏和尚语录卷第十五

　　吴虎丘山云岩寺嗣法门人弘储编

　　书问

　　答陆戬夫居士

　　山花野鸟为长剑风细北窗长昼眠梦到寒山入壁后漫言毒鼓髑髅前三玄三要从古到今只得三人自悟觉范是第二人其偈曰一句中具三玄门一玄中具三要路细看即是陷虎机忽轰一声涂毒鼓偷心死尽眼麻迷石女梦中毛卓竖可见虎不陷则涂毒不轰心不死则女毛不竖此百岁髑髅五花舞之谓也。

　　复章拙生居士

　　当初看话头不曾在一话头上收得身心世界尽及至转身时又不曾在一句转语上了得身心世界尽后来于一切事上又不曾着著令此身心世界无露现处故于事上不尽便有剩法既有剩法便将一着子放开了且在世法上滚去待有工夫再来整理殊不知一着子外更无世法淫杀盗妄总是里许底事只要当人着着不容他两头有剩耳不容两头有剩者一个本分如太虚空做了一个铁锤终日在手里轮来轮去若更有一个太虚空来便与打破不是有两个太虚空亦非不有两个太虚空只一个本分塞尽世界就事了事并不烦动心举念也若是拈过锤子放出虚空更放出自己分别心简点一简点则丝毫也用不着用不着则不信心生而求相应心起越照察越不相应矣殊不知相应是心尽无法只用大用更不起疑耳此相应不是者个相应若此处看不过不是退定是谤可惜许也不见圆悟大慧等聪明人都曾犯此大病耶急须重新收拾不可在已破面门处下手另寻一则公案须得一月半月对面拈拶得定如圆悟大慧方得了耳切祝切祝。

　　　　　　又

　　当时二祖实为求法心切故断臂师前耳而初祖忙忙便与他印证道汝今断臂求亦可在二祖见说便道我心未宁乞师与安初祖曰将心来我与汝安二祖尽其神力要觅个自心去酬他柰何无处摸索乃曰觅心了不可得便是抱赃自首处与汝安心便是脑后一锤处今居士断臂力浅故印证之言亦轻居士不曾真正觅心了不可得亦不曾有人与汝安心故逢着五欲八风便摇动起来若当初觅到了不可得处肯来自然五欲八风是你了不可得之心耳何复求相应耶此求相应者贼也见相应见不相应者皆贼也若道毕竟就要得个相应则二祖觅心处早已相应何消晚年又有调心等事哉可见参禅必要参到大休大了再无疑处便知决不是相应上证佐者以相应是心路所见故不如无知之心法上处处进取进到极则处他自有一个相应底道理与你自肯也何须途路预先卜度作不中心行哉仁者有进无退莫问那里参好只是件件参去处处明去少不得有放身大睡时节此事决不碍举业正好参去。

　　复许仲谦居士

　　事事捉住两头从中断去如握干将剖葱叶耳虽老庖丁亦皆信手不费眼力习则惯熟全不以心则身口意业皆是出身大道是业随我转而为道非我随业转而为苦也若以静闭一室为道如将玻璃盏澄大江之水暂歇则月现曷能以滔天之势兴云作雨于忘心不知之用哉忘心者以事物上能格而直用耳能格于前直用于后一知则不用再知不再则知无所用知无所用故其为知也盖天盖地亘古亘今不可磨灭可见知得猛省者照察心也知有丧失者背道心也苟于无事之时泯然不用知识不妨任其闲思乱想事到之时便直下断去以两头准则无错谬之遗恨事去则放之而无追挽之思设有错谬则悔而正之不二其过或不能着着执一端而用中则当于话头上讨个出格久之自着着在中而有大力用也居士但于此处研磨切勿草草放过。

　　复蔡云怡居士

　　正法不许斟酌计较只是理得两头定当便从中一刀其余总不管他去住以两头定当定无差错也才转身来又不泥者里矣但能宾主转换落落可观则事事千了百当此事贵在用上锋利全身不露背面此是大神通光明之藏以力在其中不是心思上底事即用心思亦是中间不借之力不必疑也。

　　复梁湛至居士

　　生死果何物而为其所累为我所畏哉以人心见身故畏身有生死耳夫阴阳昼夜阖辟春秋果曾生死乎知生死者人心耳身果何物耶人心生死不出两端端不起则无生端不灭则无死苟觅其心至了不可得则本无起灭何有生死虽欲不甘休不可得矣自既肯休则当任之如空中花不妨乱起乱灭身心世界于我何有但凭一双空眼抹尽山水人物古今治乱所谓长安虽闹我国宴然是也惟因一事当前则端心又起须得大作用现前于起处顿了并不经我屋里事斯为得力侍者耳此事若在身心上着到不但一时摸索不着而魔境万状古人云不疑言句是为大病直须疑言句始得言句者识得问头识得答语如船子所云离钩三寸如问佛而答麻三斤乾矢橛如才问便打便推折足便骂便喝不得以有言言不得以无语语着著有函有盖能杀能活藏尽楚天之月腾将匣内之光斯得大用之少分矣言句既得谓之知言知言则心不动而气浩所以能目空定乱也前见居士笔底依稀近之但未得一　故有病梦许多疑畏兹当乘病愈闲适谢事之时细绎祖家言句务期了却勿放过好时节也得来札远心正合伫俟面谈殊为快便。

　　示翁季祥居士

　　禅是提出教之骨髓一见便向语言文字外了却心地心地了则何教不尽教是悬拟禅之影响一看便落语言文字中寻觅枝叶枝叶繁则禅愈难透所以祖师家向人未启口以前先翻个狮子筋斗令人直下透去何等痛快故睦州见云门才挨入门便与推折足云秦时　轹钻云门见人问如何是佛便道乾矢橛德山见人来便棒临济见人来便喝不问你根器大小知教不知教识字不识字只要你向情识来不得处得个转身吐气法子得此法便一向不走心意识路盖心意识从无始迷闷以来只在两头语上轮转不是善定是恶不是凡定是佛不是生定是死不是修证定是无修证有此两头心路则时时在生死中流浪不得出离如今若得提脱者些根蒂则佛祖头上一例踏去讨什么生死来此便是教之骨髓也你若未信有此且向大乘教中看得明白自然抛却葛藤窠臼肯心参禅矣楞严题曰一切事究竟坚固可见十卷经中未尝说道理也若说理则不究竟不坚固矣何以故以其有心意识讲说讨论故故七处征心而觅心了不可得八还辨见而有见精随即云见见之时见非是见见犹离见见不能及又夺尽无遗矣心见俱夺便说个五阴六入十二处十八界七大此等皆是事相每于一事相中微细披剥夺得尽翻转身来又与得定定当当一与一夺理路不可得则事相不可得而不妨得得与之夺之心理难穷如曰如来藏本妙圆心非心非空等乃至以是俱非世出世故即如来藏元明心妙即心即空等乃至以是俱即世出世故即如来藏妙明心元上来一非一即如干戈对垒了无心缝又曰离即离非而即与非皆不许又曰是即非即前则即而与非次则离即离非再次则是非俱即你道理会得么理会不得么故曰如何世间三有众生及出世间声闻缘觉以所知心测度如来无上菩提用世语言入佛知见又曰汝暂举心尘劳先起可见心思测度皆是魔业何不因教言可信随即下手参禅哉大慧禅师于室中提个竹篦子示人曰唤着竹篦则触不唤着竹篦则背正向楞严经提出骨髓要人一击两段自在去耳岂不千了万当痛快平生居士昔从湖上受一喝之毒于斋中受一掌之冤今日向邓尉山前重新觅个谛当才要开口我便劈头一拄杖子及乎再问我已放下拄杖伫思之间我又将拄杖子拗作四折置你面前且道是教理是事理是禅道是世法你若如何若何再与三十拄杖趁出始得。

　　离心意识说示禅者

　　心照生明堕在明白里正是无明生死根本也意根把捉堕在我相里正是无明生死根苗也五识起明了外揽生明六识起分别内揽计着同为无明生死枝叶也知之一字便落心意意识非缚即脱非善即恶非凡即圣著相则结缚而凡离相则解脱而圣著相离相是对待法两头语全是生死何由出离耶若将心去离心意识则离即心意识若将心去出凡圣路即使离得也是法尘分别影子转走转恶竟入无想不入无想便落清空向清寥寥地认个心性禅不没在死水则没在软洋子里动辄在昭昭灵灵上着到正是微细心意识之圣路也所以佛祖指示参禅向上一路全不落者格子令人向离心意识处加个参字向出凡圣路处加个学字于去不得处参去不得处学去不得不明白便非心意识所到凡圣路可通马祖所谓无门为法门是已若向通得去处思量得来便落理致全是生死故古人参问诸方见尊宿示一机一境无可明白便乃尽力参求愈求愈无路转参转不得故心意识忽然迸断不堕两头凡圣又在尊宿答处入他语脉便是正语得入正语则心便光明意识便平等处处分别处处不落缘尘分别岂凡圣偏侧之谓乎岂心性道理法身昭灵之谓乎一机一境岂是没意味谩昧人儱侗之谓乎方知无量劫来迷沦生死无明只在今日一句子上会得便了却歇却便在一句子上过活作用以至于忘句忘法立地成佛大哉尊宿一句便能令人离心意识参出凡圣路学宁非真参宁非绝学哉但愿信此一句顿弃平生心意识之凡圣学路向者里参去。

　　离心意识辨示禅子

　　离心意识参出凡圣路学此二句是千圣不易之定论即宗门家祖述初祖楞伽四卷之文而为曹洞家传嫡骨之要语也洞山问讲维摩经僧曰不可以智知不可以识识云云又曰不堕凡圣曹山曰莫行心处路是也又损法财灭功德莫不由兹心意识此永嘉语也将第八识一刀两段此大慧语也若经若论皆能言之唯历代祖师及天下老古锥独善用此法之锋捷故六祖有转识成智之语今人惑而疑议之不得不辨夫心者即第八识之一分有知一分无知者是有知者灵灵不昧了了常知以知为体而湛然者是无知者湛极无记在三性则不涉善恶之昏沉者是意根者即七识恒恒执认八识谓自内我者是意识者即第六识分别善恶二性分别非善恶性起为散乱者是盖八识以未离心体未白净故动则为生死不动则为生死根本在一心不生时其执认自内我者已恒恒在中故定之不繇三观者全是我相此歇心之害非细也今之教家或误以为是而喜之不足道而吾宗门中则以此为大患故贬驳打坐为死水此七八不相离者也六识则事事分别人皆知非不必言矣惟一事当前灵灵之我起为分别分别既成复执认是非之影含藏田内为种无量劫来任运出没了不可拔所以千方万计立转识成智之法以度之最为捷径厥后法之最捷而妙者但教人看个话头才看才疑便顿离心意识三法如话头云唤着竹篦则触不唤着竹篦则背唤不得则出凡路不唤不得则出圣路以其参情两不可得则凡圣路已出也唤不得则分别之散乱六识已离唤着不得则七识之执认已离不唤不得则灵灵之闲坐及寂寂之沉酣已离唤着则触不唤着则背两路去不得两路罢不得则六识不能分别七识不能执认一切两头语齐断齐平为平等性之质分别不得妙在疑情之不死则为妙观察之质故四智之中因参话头先得两种质地但犹未悟故不名转识之智耳以第六识分别不得翻作切要疑情以自识杀自识谓之回光返照自六识绝则七识亦杀尽矣杀尽则前后际断尚不为到家若忽然顿悟则七识转为平等性智六识转为妙观察智再不落两头凡圣语路矣此六七因中转也八识五识虽曰果上圆然大圆镜智之因成所作智之因无一丝毫欠少了也妙矣哉离心意识重在参字出凡圣路重在学字以话头之学不是有路之学话头之参不是有路之参皆以参而绝学而绝者也祖宗之法妙如此今人乃云那有离心意识参出凡圣路学之理人之一动一静妙赖于心即使参话头亦是心意识用事若离此如何参得禅苦哉苦哉若果具此见解不但不曾见道抑且不识心意识为何物又且不识话头为何物而其自揽之禅名亦竟不知为何物矣可怪可叹苟默而不言恐非为法为佛祖之公愿故特表而出之以示诸子。

　　心经说示子方

　　般若波罗蜜多即此方所谓智慧是也此经六百余卷其间骨髓尽此一篇故谓之心此义乃诸佛众生有情无情之智慧中髓非经而何所以菩提萨埵大觉之人于智慧中不以智知而以行深行到极处则智慧之照皆施照绝之后见无可见铁山忽倒了得了无所了世界身心佛法世法一齐放尽得大自在所谓行也放尽之行即自在之名状相貌亦无著处故曰观自在菩萨行深般若波罗蜜多时照见五蕴皆空也五蕴者即身心世界是内四大曰身即地水火风坚湿暖动是外四大之界即山河大地虚空等是总之曰色以身世相关障人真心而起领纳故曰受也才领纳便起想头才起想头便心识流行识行则分别好丑矣五种连珠串习而起障人绝照绝心自在之妙用故一念才动则有苦苦苦相属厄不自在今既绝照绝心虚灵放廓故五蕴空而度过苦厄也到此即是廓然大悟时节自己了矣遂起菩萨之心为人不觉呼未大悟之智者而告之曰舍利子凡人所以没溺生死苦中者只因认身界之色为有耳或又见身界之色为无耳见有见无皆为不空吾今于照心之量顿绝如人初睡着时不生梦想身心世界一齐忘却是时岂有忘却之亡见耶正是有无双绝不可名言处谓之空空而此空空何尝离有无之色哉何尝非有无之色哉故曰色不异空空不异色色即是空空即是色以有无双绝恰好有无之中超然有无之表正是坐断两头中间路竭色既如此则受之想之行之识之皆然矣故曰受想行识亦复如是何以故是五蕴者乃世间法出世间法也于一法了却便世出世法皆为空空而空空之相以坐断两头不通心路则生之与灭垢之与净增之与减皆为腰折到此则言语道断心识行路俱绝矣超然于万法之中寥寥落落全是五蕴空时之初见故复告舍利子曰是诸法空相不生不灭不垢不净不增不减盖无生灭者度凡苦也无垢净者度生佛也无圣增凡减者度凡圣也上不见有诸佛下不见有众生中不见有自己故曰是故空中无色无受想行识既无五蕴则六根亦本不有六根无则无外所对六尘根尘无则无十八界分三者既无则身心世界已绝其根源矣岂有无始一念无明之动而轮转耶既无无明之动根岂有尽无明之还灭故十二轮转之三世生灭还灭之间两绝矣若此则缘觉之法亦空而度之矣故曰无眼耳鼻舌身意无色声香味触法无眼界乃至无意识界之凡法无无明亦无无明尽乃至无老死亦无老死尽之缘觉法众生以一念之起而为苦根从苦入苦以至积集故声闻修道谛以灭其苦今既度苦则无苦集既无苦集则声闻灭道之法亦空而度之矣故曰无苦集灭道自凡夫而二乘皆了不可得即菩萨深般若之智亦了不可得故曰无智亦无得以无所得故故菩提萨埵依此无智无得之甚深般若波罗蜜多得了然无心之真心自在无挂碍也无挂碍故无恐怖无恐怖则无生死涅槃之颠倒梦想而得究竟了办也甚至三世诸佛亦依此大了当处而得无上正等正觉之妙道以此观之不但凡夫二乘三乘了不可得即使现证此道之菩萨亦了不可得而诸佛得阿耨菩提亦了不可得盖以照见五蕴皆空并照俱了故也设有菩萨诸佛之道则苦复有根种矣讵能若是了办耶至此则心不可得时时掀天揭地中皆是银山铁壁大作大用即密咒也然此般若可依而不可得依者放身倒处任之运之而不堕任者也故知此般若大神而不可测识大明而不可正觑无上而不可盖覆无可与等等而不可比方以故能除一切苦而真实不虚也上来一络索正是心识根株众苦由之生长者故末后为汝一齐推倒免见法师家从此躲根即说咒曰揭谛揭谛波罗揭谛波罗僧揭谛菩提萨婆诃向者里入祖师禅便好力参去复说偈曰霜天月落夜初冷石室道人身未翻一声钟语破空落撞倒石床脚下山。

　　法华经说示禅者

　　达磨未来时此土座主判教皆以经序中无言说之正宗目为序分而轻轻略过以有言说之方便目为正宗而深深究玩相习成风今古无一人敢翻其案者自达磨西来以直提向上为宗则有言说皆指为外宗之教故知正宗正在经序中也何以见之如法华经序曰入于无量义处三昧身心不动此非觅心了不可得处乎以正不可坐定故六种震动而佛世尊乃从不可得之体起大用现前故眉间白毫相光东照万八千世界极上极下世间法出世间法靡不洞彻此非以眉为两头间为直指白毫非色而有光正从动处函盖一切首先露出些子令人疑著者乎此与参禅从柏子青衫等大起疑情之法同也大都无疑不问无问不答无答不悟故弥勒乃即世之子特为之发起文殊乃大智之师特为之酬唱援古证今直提此事所云今佛世尊欲说大法雨大法雨吹大法螺击大法鼓演大法义者盖以心路所到有量有义唯心路不可到之宗则无限量无义路此无限量无义路之三昧竭尽四法坐断两头只在动用中指出无非放光动地故曰经序乃真正正宗分而人所不知者也及世尊从三昧起说个智慧门难解难入对声闻小机便有如许忉怛已落第二义矣乃呼舍利弗云无量无边未曾有法佛悉成就复曰止不须复说言唯佛与佛乃能究尽诸法实相所谓如是如是者也如是之法声闻未了故舍利弗疑而请之不过又答得两个止字此所谓方便之正宗已非正宗之正宗矣方言岂得不说汝今谛听及正言说处又不过道个是法非思量分别之所能解可见以一大事因缘出世单单以一光收四花以一乘收三乘耳盖三乘四法止在一法一法若了则世间相本来常住只在拈起一法处从缘荐得便无处不相应也因设象以喻之乃以无量义处三昧为火宅以四花为四面火以眉间为所烧之门以一光之火宅为大车以四面火为三车以火宅嬉戏为四衢之乐尽情抛向诸子面前而作是念我虽能于此所烧之门安隐得出而诸子不知无求出意凡一法间便有有无即有即无非有非无四句管摄此一宅而四面火起也若悟得就此翻身何事不办故曰出狭小门若不解此门便欲离此四句则成走脱故曰我身手有力若以几案或以衣裓从舍出之甚不为难无如此舍惟有一门又复狭小而诸子不识堕落火中为说苦事犹尚东驰西走堕在两头乃以方便指出四火假作三车云在门外使彼竟不知狭小之门猛然从不知处一推便出出已于四衢道中露地而坐既出空处乃知三车非到家田地须是回入火宅全驾火宅自在无碍方是大车作用故直示以三界万法即佛之受用其车高严交为铃幰以纯清绝点之力迅疾驰突何法不为作用之助耶此正如拈出竹篦云唤着则触不唤着则背才拟着劈脊便打不许依稀脱去直教向佛顶上一踏全体作用所谓不以下劣小车为赐而等与大车者也是为白毫一光函盖直截痛快平生即此大车岂非前之火宅乎若人会得此车便知地狱即为净土矣经言三千大千世界铁围两山黑闇之间谓之地狱此非以两头黑处为地狱乎于其四角有四大铜狗非四句乎其中苦事非四句之堕落者乎阿鼻言无遮岂非迷此无碍者乎故五逆之辈临命终时坐此本有之车以业因缘坐火焰上左右玉女捉斧斩身已是地狱及思清凉花树则本心之境还作宝树莲花及坐莲花又复毒虫火起刀剑为林矣及思城郭山林亦复如是故知地狱黑闇即是无量义处三昧地狱即是一光火花即是妙法四狗即是三乘无遮即是大自在快乐也苟能直下了却则何地狱之非净土哉此正宗之不可不悟也若一落言诠则差别无量三生六十劫不能得法华之旨趣矣大众幸各各自勉力参正宗之旨老僧斫额。

　　持准提咒说示吴闇之

　　一个凶字如竹篦子话头辊作一团大火聚烧尽身心世界若有若无若即有即无及非有非无四句都下口不得且又离脱此四句不得是则清净无染禅家谓之有体无用浸杀死水中直须死中得活方有出头分所以烧尽之后清净圆满大月轮相中复起一◇字此字无中造始一切音声轮都从中出正是才开口便打前是法身之边此是报身之用故于◇字中生下悉达脚踏莲花四面之坛周行各各七步一手指天一手指地曰天上天下唯吾独尊总不出◇字面目也从此扩而大之故于悉达加以宝冠着僧伽黎四面皆正趺坐坛中四面合一之顶中分十字缝缝中涌出一◇字放大宝光四面分照座下千百亿叶莲中各各现出四面释迦之相弟子围绕分说本身之法以上本光灌各各佛顶而诸佛放光亦同注本佛之顶此一句中具三玄三要而宾主交互大法已圆满无遗矣至若每玄每要各出手眼细细显其作用故于舍那之身转变准提之相其相四面四面额中竖亚一目此正露三玄三要面目处也目既竖亚不同凡圣二目有光无光双双起落密中更密密密之旨见于说法之印交结于胸具八万四千微妙作用不出慈威定慧故有十六臂以表之说法印中能以无畏施于众生故有施无畏手能截断一切生死故有持金刚王手其手不堕诸数而不妨一切数从此出算沙河洛莫不因之故有数珠手无上佛果从此圆满故有执果手能破坏一切万有故有持钺手能挽收一切流走故有执钩手能以三观摧折魔怨故有杵手能庄严法身及一切殊胜庄严求必成就故有宝缦手其法尊胜无比表表超出故有宝幢手因中欢喜妙好必至成果无疑故有妙花手其法清净澡雪故有澡罐手能缚一切流散故有索手其法圆转不穷枢轴常中辊辊无碍故有轮手一音说法不属文字如云麻三斤乾矢橛等故有音螺手能以甘露灌诸众生故有瓶手能分事分理广说五时之教故有贝叶手以上十六手各秉慈威等法于一法中幻出各各八万四千法门如观世音千手无二故竖目中亦具千眼无二一首三首亦与千首无二皆于一字种中一棒一喝一语一默流出无穷三昧也一面既尔四面皆然然后菩萨顶上涌出◇(喑　)字广开毗卢阁中华严法界于法界中各出◇(吽)字◇字涌出世间出世间种种万法万法皆有◇(唵)字为金刚坚固不可破坏此字种身手印中流出之旨也次则口中一句伽陀字字可解句句不可解处处皆显处处皆密凡圣字中不妨挟带诸所祈求皆从秘密一句禅语流出五家宗旨无量法门百千妙义靡所不具此持咒即禅即观即密即显之旨也。

　　三峰藏和尚语录卷第十五
嘉兴大藏经　三峰藏和尚语录


　　三峰藏和尚语录卷第十六

　　吴虎丘山云岩寺嗣法门人弘储编

　　杂着

　　真赞

　　云中牟尼世尊像赞(今生居士请)

五云影里优昙出现中有牟尼不从见见不见见者复是阿谁一朵优昙在五云堆主中问主觌面相举今生今生我即是汝

　　复辉刺血写佛像赞

舌未动时针锋先到一镞三关佛光照耀试问复辉笔落何处佛在汝心描摹无地二人一佛一佛千亿我今赞叹本不识佛

　　复辉刺血摹梦中佛像赞

读诵法华期见好相梦中暂歇佛现天上放光摩顶身心快畅印尔参禅超度格量因之刺血摹彼佛像未索偈赞三十拄杖咄哉复辉跌破瓮酱

　　复密刺血图普贤像赞

心血洒空成六牙象我即遍吉唯行无上手注甘露灌沃天壤众生沾者尽脱羁鞅惟我众生即我心血我血我心及我遍吉一幅剡藤非空非实试问密公如何是佛竭尽海流云门矢橛

　　布袋和尚赞

我括其囊师放下袋岂曰同心若契其概千古相逢笑未休憨却肚皮艮其背

　　观音大士赞

圣流一入坐断古今生灭灭已空里玄音仲尼击磬伯牙抚琴迦叶起舞谁曰无心南无观音返闻自闻

　　　　又

音不可观水不受月名观世音我复何说念观音力毒返本人毒本人者即毒观音彼此俱毒万事已足大悲心中全德全福作此说者如月在水南无观音我闻如是

　　　　又

观不可音音则耳旋音不可观观则返照照返为听耳旋为见听见圆脱音闻如电世出世间大悲非缘水干月落心境历然

　　　　又

竹风琅琅吹笙鼓簧于此直荐划地超方观此观灭如器中锽

　　又绣像赠水斋庵主

月本空轮光从何发水原无湿波因何汩轮波两空光交水月水月光中一针一线针线密处大士出现水为斋者月是其心斋心空冷百炼精金七十余年空月未午大士水斋无今无古

　　又绣像

菩萨何在在针锋上略通一线即见妙相顶叶垂垂足花漾漾自从耳根豁开宝藏针针密密如喝如棒俨坐当阳谁敢近傍

　　血写普贤像赞

脚脚踏着无非象步头头恰好正是普贤若道六牙六度还须参取诸池玉女弦歌声里花如雨

　　文殊菩萨出山像赞

智不到处智从何发惟此一句要问菩萨双手擎拳赤面青发嘿然不言尽情相答

　　初祖达磨大师赞

汝何太直拶着便道不识搅得风昏天月黑江之南江之北面壁九年非语嘿贼贼贼怪你肯个觅心了不可得恨我那时拄杖子不在侧咄

　　　　又

梁皇殿上容不得五乳峰前不敢言有甚西来底消息几番服毒讨熬煎咄政好三十大棒依旧趁往西天

　　　　又

道个不识临井下石打折门牙冷地逢敌六翻用毒祖师标格何待西来九年面壁咄携归只履此方安省得生风搅八极

　　　　又

冷坐无言压门湥雪父子相逢通身是血此处承当不劳多说及乎再问安心千古纳交败屈屈屈一只皮鞋又重出

　　　　又

乘兴东来受梁皇屈掷苇便行战败走脱收拾残兵止剩一钵孤锡浪浪困顿湥雪早等一人一臂已失今日儿孙气始扬传来一刀逢人截咄

　　又入室像

九年等待捕赃捉贼断臂觅心一朝获得五乳峰前千古法式三鼓缓鸣入室之则代不乏人世起英杰插一瓣香顿超百亿关外重关室中再劾贼贼

　　金粟老和尚真赞

棒头迸血面门秉铁不会向人肉里抽钉倒与后昆眼中着楔不得通翻见结千古万古此冤难雪直须投向火中贵得恶形消灭掴

　　自赞

七百年来临济被人抹杀无地惟有者老秃奴偏要替他出气惹得天下野狐一齐见影嗥吠不如自家打杀便与劈脊一击

　　序

　　五宗语录序

　　威音王已前有无量恒河沙祖佛出世以十方世界为口出无量言词谈无量妙义而时人犹认三十二相迦陵仙音为佛真法身故万不得已入化火道场遗舍利八斛四斗轮王收取建造窣堵波至级尽结顶去不得处用千丈栴檀大数百围从空卓下自塔之结角交加处透顶透底耸立格外上有重重宝盘上之更上复有铦然金顶离顶入空涌出五色宝光一一光各现非青非黄非赤白黑历历而明类分不得之象令人数尽层级看透顶尖辨析五光心识路绝不知不觉目眩耳鸣轰然若雷之破顶自己全身化为舍利之光终日在太虚空中为祥为瑞或隐或显普使见闻众生同入五光三昧此一代时教五家宗旨之的派也何则崇高多级者五时之教义也令人心思可到受用可著者也结顶处者如来禅四句结缚三世诸佛口挂壁上大聪明人心如木石处也千丈栴檀从空破顶者祖师禅向格外转身打翻窠臼直截痛快也重重宝盘上有金顶者转出转高愈结愈锐也此从迦叶破颜以至六祖两枝各各见此面目也离顶入空放五色光者五派分宗各建旨趣之谓也色非青黄赤白黑历历而明类分不得者五家各出宗旨之面目也令人看到教之级尽宗之顶尖心绝闻雷化为全身舍利之光在太虚空中为祥为瑞或隐或显使见闻众生同入五光三昧者入不思议境得大自在入魔入佛处也此五宗所以为教与宗最上一大事因缘也今之为佛弟子者入教则不能出于多级而透结顶入宗则限于卓木而无重盘于是善出语者贵迅捷善作用者重孤硬致数五宗为旁出正旨为义学剖其方册削其语言使临济云门沩仰法眼曹洞之真儿孙头破脑裂务令法无防制道可讹传五宗埽迹方为一大快事何更有灵山会上发愿再来护持末法正宗如海昌之黎眉居士也参寻既久入法益深救法如救头然护世如护眼目搜五家语录梓布阎浮提世间使有目者皆见塔顶放光佛身常在皆得五光任运自如三昧此居士无功之功曷可以浮图功德为较量者哉山僧即于塔顶上加聚沙一掬勿使人更向五光中分无分有说是说非失取双目。

　　教外别传序

　　老胡四十九年呢呢喁喁与有心众生情投意接说到说不得处突然向龙尾尖上一声雷震使大地有情一时绝倒翻身转来便个个能御风骑气兴雨为云龙雷迅捷各各现大人相不属文字意情领略而得入正法故谓之教外别传大略此宗之旨不出一个别字便能搅长河为酥酪变大地作黄金千丈舌头谈不到者里自然粒粒抛出金刚王屑破人肠胃销人骨肉化成一道葭管中最先阳气不特有根者为花为果至若顽空怪石莫不温暖滋润为之唱和矣海昌黎眉居士既从河洛一派接续子舆氏性命之宗于长者折枝处顿证拈花一脉乃集释迦而下金色庆喜以至大鉴振起五宗迢迢千古格外之英汇其语而付之梨各各现千百亿身处处说法俾人人证而了之方见黎眉通身手眼根根毛孔放光说法为先觉宗乘诸大老中杰出之英照映末世山僧矢心此道力荷有年忽得居士同心始知佛祖犹有真血脉在法门殷忧为之顿释因序而流通于古今天下。

　　弥勒成佛经序

　　夫惟心者有无不可得心既尽而无物非心也唯识者有无皆是己识所变而无法非识也身心世界明暗色空直下是一个靡己之己不可以识识不可以心心如是而见则为观如是而行则为定观之定之言思路绝而任运腾腾焉观夫行者则抚其背顾者则乞一文初问而放下袋再问而负之行彼长汀子者果何人耶其于唯心识定观之光明大三昧或有少分相应矣是知慈氏当来世尊所感出世功德神力国土庄严者以慈也慈也者兹心也兹心于有非有于无非无达解空法心如虚空而身为法器也夫有无皆非何空之有既空矣何解之有此弥勒大慈根本得清净心从于净命不受不著于因地中万法头边有无坐断实处用空空处用实着着与兹心相应故其成佛寿命身相国土庄严事事殊胜其国人民以佛宿世德风故生彼国者诸根澹静面貌端正威相具足相视无恶林池宝华金色无垢谷丰美味皆无外于唯心矣至若坐金刚庄严龙华菩提树下达众生空本性相实运无缘慈三会说法广接一切以六度行示无上寂灭为诸众生断长夜苦无非推广唯心识观洗除众生心垢而已故诸众生身纯是法心纯是法口常说法福德智慧之人充满其国三恶既少女无谄曲皆在忍心如地光明大三昧中故我释迦以僧伽黎付大迦叶授为法印为即世佛盖慨堪忍众生不信直指之道不能即相得心以是预为鹙子等拈出弥勒成佛因缘殊胜用告浊恶世中心良苦矣二十余年是经匿诸龙藏未能家喻户晓兹雉皋范汝馨居士宿同慈氏后值龙华睹长汀子之道寥寥矢傅大士之心切切现居士身唱唯心法敬刻此经布震旦国俾见此经者皆入光明大三昧中为三会同心法侣属山僧序其端山僧不解经义竟于直指唯心处更下个注脚遂喝。

　　顾子方诗集序

　　夫不言言而象示者图书卦画也言不言而象示者声诗咏叹也揭山云海月禽兽草木之形以直指乎人之本天吟山云海月禽兽草木之韵以曲发乎人之本天俾绝情理者豁悟其象外之旨而超乎作用之表溺情理者荡脱其象外之趣而见乎言意之中故诗之示斯道也远矣微矣然究其所以远所以微以其不言也以其无意也而得其所以切所以著者以其绝情也以其绝理也惟理绝情亡而情理得矣不言无意而言意伸矣乃曰鸢飞戾天鱼跃于渊唐棣偏翻而室不远矣三百篇之言亡道而道弥着是古诗靡间于风之变正也五七言之句泯理而道益深是唐诗之最妙于时之初盛也退则求深而失浅求理而失微其晚唐宋学之谓乎犹伐柯而睨视也迄我明中叶气象堂皇音声铿激所涵泳尚深蓄乎不言之表近体则字句尖生华致脆薄良恐空音霞绮之飘而于不言之象远矣余曩泊舟张泾得顾子方陈本符二居士促膝夜谈初谈禅既而谈道续而谈诗维时子方未弱冠也而其诗沉蔚奇切有子美东野之度本符以所遭少闻问而子方信道弥笃参禅受戒茹素断酒积有岁年忽出新刻一编而其诗一变遂为澹远弘脱不涉今人古人口吻有唐汉三百篇言外之响以直指夫图书卦画之玄象其必有得于不师心而为心之师者欤子方既不以予不知诗而属予序予不敢辞者欲因诗以进子方于道也子方其勉之。

　　传

　　喝石大师传

　　昔死心禅师做工夫如猫捕鼠之切见知事椎行者而迅雷忽震廓然自肯趋谓晦堂老人曰别人是禅床角头参底禅某是自己悟底禅堂曰选佛得甲科何可当也此实证实悟而自肯者也近世禅师因做工夫不能如猫捕鼠之切遂无迅雷忽震之证每见得依稀相似自亦道是不敢承虚接响恒不自肯见实证悟而自肯者则疑其为必无是事言皆魔诳耳既具此疑则不独疑一人遂致疑天下近世必无悟者故有但求工夫佳处勿求早悟以堕魔网之诫举世成风而禅道遂致埽地矣欲求真实自肯者盖难其人予于喝石大师之自肯处痛哭流涕而验之焉师讳如奇号体玄住径山之喝石后世仰而称之为喝石老人吴江人也姓方父名简母赵氏先名臣孝孺之裔初业儒补邑庠生文笔超颖善书而词赋兼着与抑所思白眉公友善藻思相抗馆平泉陆宗伯所时禅风沦落细素英宿绝口宗门而平泉颇事参究师因阅大慧语录决志大事奔礼紫柏大师参竹篦话久无所入儒冠执侍柏门风高峻每以灰鞭棘棒日加捶楚缺眉裂额瘢驳遍体独秘重德山棒旨慈明骂意邈不可凑周旋数年无所契退依憨山大师子那罗延窟遂誓剃披以了此事深领教义仍归紫柏而柏益峻师尝与密藏开公同事刻方册藏板于五台双径而藏公参德山托钵公案有省且见禅道难弘创臂出血作书力劝紫柏易衣入山柏不报乃作亮座主龙山老人故事蜚遁绝影师慕之半历中原穷终南自川出楚不惟不见藏公且绝不见一人致力此道乃于途中力究忽有所入道抵公安闻中郎袁公作禅语与龙湖诸老唱和本分事因往见之公与师见处政相契师叹曰我缁门寥落有愿荷此事者乃入轩冕中为唱导耶喜为盘桓几年手录中郎闲时语为珊瑚林刻行于虎林师归双径时予力参既久思访天下留心此道者磐礴吴越登径山造喝石遍问山中禅士而化仪慈音二老为翘楚咸谓予曰公欲觅悟道者耶悟道者古则有之今无其人矣独体玄公近日从楚中还日以悟道为急务此必魔业耳公幸勿入其保社也予始知有师遂叩之师秘重不出一语予复叩紫柏生平拈示处师亹亹语之不倦相看六十日别数载杳绝音问于时紫柏罹难既寂憨师遭窜犹萦藏公绝影天下无敢言禅者惟以净土独唱缁素翕然若定于一间以念佛是谁开做净业工夫久久要其净思纯熟而最忌者唯悟之一字号为魔窟焉师亦俯首说净土更号寒灰叟弘法之心彻底灰冷昔时行履泯然著于咨嗟之外矣后数载闻师闭关嘉禾之小东林予致书道本分事师亦无所答后趋见于杭之莲居见师坐深稳之地余结期娄江慧寿庵邀师执牛耳师携颖夷哿公后至哿参狗子话于无字上生解路予曰子谓无为休寂之实法耶否否再问余曰汝问我哿问狗子有佛性也无予拍手厉声曰无又问予拍手厉声曰有于是哿有省入师熟视予曰佛法果如是乎于是相向而笑徘徊月余师先去次年余复往见于嘉禾之祥符庵师曰我欲与公同住一上得否余曰固所愿也师欣然过三峰先以一关留师而听石梵伊澹予尽心在可顶目六禅人陪闭其中日夕论究期一载复入余括囊关中师年六十有七精神益壮深究不肯置闻仪部尚书郎小修袁公从新安入吴门期一见师欲破关去余曰大慧十智同真颂师曾判断否师因糊颂壁间研味久之乃往吴门僦居瑞光寺寻有书来曰近来得大痛快三十年来事今实自肯已手书自肯寮匾于室中矣此师于东西南北无门入旷劫无明当下灰实证之也其于灰鞭棘棒之用则隐而未之发且不明言证处以平昔习秘重耳小修见之知其所造益玄草草别去未几而书来告疾予以关期未完不能趋视遣听石梵伊辈递往给侍师于病剧时与若辈日相酬唱迅辨锋颖脱尽生平知见张九服孝廉崃与予善且有所得自娄江别师数载适闻师疾来问激扬机用不少逊让择日告行手书净土偈示徒仍作书见遗别众欢然而逝师生于嘉靖某年月日寂于万历某年月日世寿六十有九僧腊三十有二遗命茶毗建塔于径山寂照之左冈师嗣紫柏大师而剃落于憨山得戒云栖与袁中郎苏云坡吴本如黄群玉为友独推中郎见处为录刻其语呜呼师生法末之世值禅厄之秋仰未得亲承印记之人俯未逢同唱断金之侣余生师后几二十载相视莫逆法门砥砺独有同心故其末上光明幢惟余知之因略师之生平梗概如左至若师之密行不能尽述其临寂时语及偈颂书问皆得大自在兹不录赞曰词林之颖儒冠之杰乍阅禅语参究唯切趋侍柏师棒棒见血断发牢山遍参始瞥爰遇中郎心契符节及归吴越禅灯冥灭逐浪随波以净土说转入转深愈高愈绝六十有八脊梁真铁一旦自肯大法顿彻无明既灰刚王独雪一生温雅到晚始烈川驶雷奔非三寸舌临行欢笑与禅友诀六十九年单剩一橛堪叹世间盲龟跛鳖专重工夫于悟轻蔑死来热乱谁为汝挈三十年后辨有明哲呜呼喝师起懦扶蹩卓然而存为万世碣紫柏一枝森森不绝。

　　题跋

　　题虚室墨书法华经

　　六万字在笔未点时早已写过了也岂待黑坐政甜白光既发起模做样三请不止鼓两片皮指东划西然后谓之法华七轴哉虽然要见最后一大事因缘且看虚室上人笔冢头上青草。

　　题倪康候为母书法华经

　　佛无身口不解说法法绝名理不属文字世尊于四十年中唯以虚空万物为身口意以风声水月为文章说一部妙法华经后人结集不得不知康侯居士向何处下笔因范孺人遗命手书全部书成属山僧题其后山僧曰居士于无文字处无名理处不借释迦身口谈我佛四十年来一段大事于笔尖上点出苫块间无上菩提之心为母氏开示悟入是事且道是事如何写得咄点点心中血洒作宝池华。

　　跋古雪居士遗稿

　　古雪居士者佛心而儒行者也弱冠初不欲娶翩然有世外想父母惜其才强之婚既受菩萨戒于云栖与吾徒玄颖为方外交最密尝问道于余联床旦暮凡几月期以剃染参究志在一第报亲之后及玄颖没复作诗吊之甚凄惋余住三峰招之以书厥后竟以青云白云趋向各别及再询之已成千古矣岁己巳余说法九龙之锦树庵值贾居士某古雪之高弟也出居士生平所著诗草一帙及沉香亭记一册吟其诗则清响如怨鹤夜鸣石琴秋鼓真令人洒飒欲涕观其自为志铭自为赞传中有云生为博士弟子试辄不后亦不甚前以是浮沉十余年而竟以病废是则其未了之局也披览及此不觉投卷而叹曰呜呼古雪居士以宿生不了之僧为今世不了之儒复以不了局系之梦幻中曷若投棋翻局为僧儒并了之人然后不妨儒而儒了僧而僧了与世浮沉为梦为幻耶居士有知当忆对床竟夕之语矣于是跋于诗尾为居士作一大了局。

　　疏

　　云门募造佛牙铁塔疏

　　腾兰归汉而金人协梦康居至吴而设利涌光道否而人兴缘生而法震由众生之心灵不可尽汩故古佛之灵异不能永沉时繇于人人因于瑞俾众生睹瑞而穷源返本良有自耶逆思祖师禅一脉远从七佛近自历祖灯灯辉续至我明像法浸隆真脉稍隐间谈及参禅见性法门并以为迂罔佛祖灵骨几于灭没矣呜呼仰山续风穴于将断之际斯多继师子于未刑之前有此乘愿之人任彼遥嘱之法宜其再兴于今之世也故云门显圣湛和尚者再来人也决起曹洞一枝于将坠之秋强荷祖宗一脉于丝发之季唱和白雪者不无其人然而滔其源拔其坠者非假灵瑞以证之人情未之信也由是古佛留牙于吴门陆氏之宅相去百里现相师前既又放光烛夜吴人共睹远近传为盛事益信老和尚半世舌头一具齿骨与古佛牙放光现瑞非同非异也兹将建铁塔于云门并和尚光明幢同竖不朽法藏睹其事仰其人喜祖法之再兴敬述其灵迹以告夫十方俾闻而兴起者不独铁塔易成将使祖宗正脉向古佛门牙上广宣流布于无穷劫矣复说偈曰一具门牙半夜光吴门说法不寻常要知说法真消息万古云门铁塔藏。

　　结社参禅疏

　　自觉圣智从智不得有无而发兴首楞严王于事究竟坚固而成就是以禅那在事上开悟在自心非关文字语言道理觉照可到得也何故才有理路才可讲说皆落有无生死皆不坚固故欲明无上菩提所贵参须实参悟须实悟此处得力方乃受用得着不然则依倚说时便有禅不说时便无禅惺惺照时便有禅睡着时便无禅生时明白便有禅死时昏闷便无禅矣盖为自觉圣智不曾真从有无不得处发兴首楞严王不曾实到究竟坚固于事上耳良以人因识路动落思惟以思而通必落有无二边之生死故谓之邪思惟苟思而转结必断有无别通一路乃谓之正思惟夫禅者楞严所谓妙奢摩他三摩禅那是已以奢摩他之空可思也三摩提之假可思也禅那之中可思也此犹邪思所到处也至若妙奢摩他三摩禅那以妙字一串穿起三观三止三谛了无孔罅则事事皆如银山铁壁故昔人举拳云唤着拳即触不唤着拳即背以其即之离之皆落坑堑故若即此一事背触不得你向那里安身立命于此去不得处力参力究向死水中一迸透脱真光处处着实方始事事究竟事事坚固方始于智不得有无处发兴大悲妙心如金刚王事事破除谓之般若波罗蜜而法华亦开于此示于此令人悟于此入于此也此处一入不但教言入正法乃至俗间经书治世语言资生业等皆顺正法而惺梦睡着生之与死皆自在受用无所疑滞不入此门皆随福智转去则三乘五性各各自谓成无上道不能以此菩提妙心一贯收摄而成剩法者多矣山僧住三峰十有七年与诸子日夕以此事究心邑有居士辈奋然发心将结甲参禅索数语为同学策发不觉落二落三牵枝引蔓请于百草头捉败老僧尘埃中识取天子则临济之主宾洞山之君臣皆藏身无地矣吽吽无位真人是什么乾矢橛。

　　卷第十六终

　　三峰和尚年谱

　　吴虎丘山云岩寺嗣法门人弘储编

　　神宗显皇帝万历元年癸酉

　　临济大师唐懿宗咸通八年丁亥示灭距明万历元年癸酉历七百又七年矣和尚降生东震旦国古扬州无锡苏氏苏氏宋着族和尚曾大父隐居兰泥乡谱阙不能考父老皆称为白云尖苏氏和尚父讳兰母周和尚之生月纪十日纪七时纪巳庚午和尚诞日下座录法语毕笑谓弘储曰我生在霜寒木落之时年运在癸月亦在癸寒水坚凝我能合时宜乎弘储对曰不与世心和合寂音为今日道。

　　二年甲戌

　　和尚二岁江南俗尚揸周和尚四顾不取一物唯笑而已。

　　三年乙亥

　　和尚三岁。

　　四年丙子

　　和尚四岁。

　　五年丁丑

　　和尚五岁方剥栗食闻父先生为门下士讲孟子至浩然之气投栗而起神思慨然父先生戚然曰恐苏氏不能有此子父先生自号镜湖居士。

　　六年戊寅

　　和尚六岁。

　　七年己卯

　　和尚七岁积雨水暴至河鱼大上村墟荡荡成江河是年和尚始出就学论语章句家人求和尚馆中不见俄见和尚乘一大龟龟绿文星斗章冲洪涛而来因迎之艇子乡曲神之弘储住虎丘腊夜与南潜语及先世告潜子曰我见世间祭庙有乐章我欲起传法祖堂祀历世祖至汝祖祀汝祖我欲草创禅祖乐府九章其第一章曰乘龟来汝素长乐府以我言为当乎(状云五岁误)。

　　八年庚辰

　　和尚八岁。

　　九年辛巳

　　和尚九岁日茹菜不忍伤物命为食有苏氏先辈见之曰孺子欲为莲池耶学其放生和尚因此语遍索云栖放生杂文读之流涕曰不异我意。

　　十年壬午

　　和尚十岁。

　　十一年癸未

　　和尚十一岁就医五木德庆院僧云居和。

　　尚从舅氏名医也和尚婴瘵疾往来德庆院其初至德庆院也方礼佛投地心如洞开宿疾忽瘳后和尚语睿侍者曰我其时如子得母如久客还故乡不觉悲喜交集。

　　十二年甲申

　　和尚十二岁是秋和尚作出家好歌有秋懊恼秋懊恼青山待我回头早之句镜湖先生见之裂其纸和尚恸哭。

　　十三年乙酉

　　和尚十三岁家居慰其父母读书深思。

　　十四年丙戌

　　和尚十四岁家居。

　　十五年丁亥

　　和尚十五岁冬十月和尚辞父母出家德庆院镜湖先生泣而从其志曰汝儒者子不能乞食道途也授之田名其田曰汤药之田又曰洒扫弟子职也汝羸弱虑不能荷担为置一行童师弥坚即欲为和尚下发和尚曰兹大事我不欲同俗草草乞三年学出家法受名法藏。

　　十六年戊子

　　和尚十六岁。

　　十七年己丑

　　和尚十七岁。

　　十八年庚寅

　　和尚十八岁镜湖先生晓出突遇和尚于门先生曰归乎和尚曰归矣归行冠礼入告其母即日为和尚冠冠而拜祖先拜父母毕曰我三日后脱白矣德庆院失和尚三日矣一院疑骇午鸡鸣和尚突如来高冠峨峨见其师投地稽首曰今乞铲草矣所以归而冠者童真入道吾教所重然往往有未成人径为大僧者凌节而登终未尽善时国学薛公敷教闻而奇之为鬻僧牒。

　　十九年辛卯

　　和尚十九岁春礼部牒下得度按普说云我十九岁剃发德庆尘劳满眼未知此事中心耿耿若有所失。

　　二十年壬辰

　　和尚二十岁。

　　二十一年癸巳

　　和尚二十一岁薛太仆敷政寓德庆院谓院众曰此天骐骥勿累盐车时和尚有咏蝉诗曰素志本非干露泽清标那肯混泥沙。

　　二十二年甲午

　　和尚二十二岁和尚既高自负目前无当意寄适吟啸和杜拾遗秋兴和李青莲登高丘而望远海有海涛秋紫三山青鼎湖怒拍飞龙背之句。

　　二十三年乙未

　　和尚二十三岁遍发笥中书读之于古经训各有参同而犹研虑于易推高发隐穷赜柝微粘河图洛书于壁尝语人曰十河九洛象教总持须从无文字道理处求之直指钱公一本自任易学与梁溪顾端文高忠宪诸先生倡道东南品衡海内见和尚后贻书曰见公如见麟凤后论孟参同学庸究授门人梵伊致已行世五经参同授门人恽日初。

　　二十四年丙申

　　和尚二十四岁修耳根圆通。

　　二十五年丁酉

　　和尚二十五岁钱薛二公一日摇艇子到门偶举楞严圆觉诸经论问和尚和尚曰楞严云诸可还者自然非汝不汝还者非汝而谁瞿昙如将名品荔枝和皮核去尽送在人口里多不解吞又云但能转物即同如来临济德山又岂能过之圆觉云知幻即离不作方便离幻即觉亦无渐次而今诸家浩浩说禅争能许便捷顾二公笑曰恐当日寂音诠注二经犹不及我三段义随问二公楞严中说一人发真归元十方虚空悉皆销殒论语中说一日克己复礼天下归仁试说二宗差别钱顾薛曰议论变矣。

　　二十六年戊戌

　　和尚二十六岁先是创虎溪后社于开利寺当时名彦为作莲社高贤后传副之以图传遗亡存其图图后留三峰阇黎耳圆应未脱白见而为弘储言之。

　　二十七年己亥

　　和尚二十七岁书法华经矢于佛曰愿早遇至人示大乘道当是时和尚名益高四方士大夫问道者履交错晋陵梁溪道学渊薮和尚左提右挈儒释驰骤时会通华梵着拣异上下二篇后住万峰夏夜乘凉蔡云怡侍坐和尚顾诸弟子曰焚书以前圣学乃分焚书以后圣学乃绝绝而复起汉而杂至宋而画至我明而复合。

　　二十八年庚子

　　和尚二十八岁夏四月夜梦观音大士语和尚曰我心中有一物你为我拈却和尚梦中应曰某甲胸中一物倩甚么人拈却遂觉晓起悒郁经行山门前树下怃然曰宗乘中事我自问理会也理会得说也说得只是一事未在敌他生死不得遂决意腰包行脚。

　　二十九年辛丑

　　和尚二十九岁走云栖乞戒宏大师曰朝廷戒坛未开姑先受息慈戒和尚拜受命寻登双径晤寒灰老宿于喝石岩则紫柏老人上首也灰熟视曰此事无人做得公且持偈去持偈满夏念非行脚初心乃造白云会虚公移锡弁山造弁山虚闭死关复造霞雾大山访无欲老人又值迁化或言有慧禅老硬禅客扣之亦复影响于是陟天目泛霅溪山巅水裔不见一人有禅者指见车溪无幻老人云是断桥下为同行所尼不果往旋返德庆简囊中得云栖新刻高峰语录读之如逢故物曰吾今得所归仗矣。

　　三十年壬寅

　　和尚三十岁闭关看万法归一一归何处昼夜不放参。

　　三十一年癸卯

　　和尚三十一岁走荆溪见禹门传和尚夜宿龙池下院院名白龙壁挂传和尚像传和尚自赞和尚题数语于后径返。

　　三十二年甲辰

　　和尚三十二岁再上云栖乞具足戒不果按与古德法师书云以辛丑礼大师得沙弥戒越三年求进具大师仍以戒坛未开辞求改名大师曰皇恩得度名不可改。

　　三十三年乙巳

　　和尚三十三岁遍购古尊宿语录读之至前哲悟道机缘师资扣击处涕泗交颐因于初祖前然臂香誓曰倘得彻悟愿不惜身命力弘祖道是年弘储生。

　　三十四年丙午

　　和尚三十四岁。

　　三十五年丁未

　　和尚三十五岁新德庆大殿和尚走槜李谒岳大司马元声司马叹曰堂堂我辈中钜人被释门束之以袈裟信儒门澹薄耶慨然一力为和尚完疏和尚住苏州北禅岳公来见累宿而后别见和尚勤苦法命近古无俦叹曰真天人师我二十年前不曾失却一只眼也。

　　三十六年戊申

　　和尚三十六岁登双径礼大慧杲禅师塔见明月堂旧址怆然泣曰我不及与弥光万庵辈同怀香入此室哉。

　　三十七年己酉

　　和尚三十七岁古心和尚开南山法门于金陵灵谷寺和尚始得圆具按为蕴空律主升座云昔偕律主从灵谷受戒比时四方禅风绝响禅和子相见不敢提着本分二字又按普说云灵谷受具回受业键关把从前解会尽情推开以日及夜拼命究寻。

　　三十八年庚戌

　　和尚三十八岁游海虞寓东塔寺一日至虞山北麓见烟一穗起深树间和尚曰此有隐者拨草而进溪流绕门锵锵然古院沉寂主僧曰师气宇非尝人三峰集东南灵秀师宜住此山和尚曰我亦乐之院久废和尚携四五苦行如风穴当年按普说云三十八住海虞之三峰虚檐罅壁草屋萝墙床下水流阶前草没麦麸豆滓掬水补衣或搬石磊墙或操锄种地彻夜蒲团上脊梁节节相拄单看一归何处。

　　三十九年辛亥

　　和尚三十九岁五乳弟子包福明十余人破家为三峰成丛席时有八安僧者不知何许人卯斋自律诣和尚曰师肉人此骨山无久留向后傍水成居三百异姓子随学去在按普说云忆少年时言我到四十决悟道如捉得手中相似今三十九矣愈参愈难转究转远便欲卷却衣钵不受十方茶饭。

　　四十年壬子

　　和尚四十岁二月朔与朗泉大德相期入百日不语死关才上蒲团忽眩晕呕痰一斗遂放身熟睡如坠千尺井中求出相似手足都无攀揽至第五日巳间方深睡窗外二僧夹篱拗折大竹声若迅雷顿见虚空粉碎大地平沉人法俱消一真不立尽大地觅纤毫过患了不可得无有譬喻能喻揭开从前文字但见纸墨义理了不关思端坐终夜如弹指顷无思惟中触着赵州云我在青州做领布衫重七斤凡古柏树子乾矢橛新妇骑驴阿家牵八角磨盘空里走至云门扇子　跳上三十三天种种三昧一时现前因勘破向来横说竖说行棒行喝总未是向上全提在所以云门道尽大地无纤毫过患犹是转句不见一色始是半提直得如此须知更有向上全提时节倘临济不曾见得黄檗佛法无多子德山尚疑天下老和尚舌头何能棒下成等正觉喝下成等正觉行者尝白见和尚颜色异尝问如何是和尚得力一句答曰下床踏匾蒲鞋口。

　　四十一年癸丑

　　和尚四十一岁作证心歌高峰大彻底人本脱生死颂。

　　四十二年甲寅

　　和尚四十二岁昔临济大师上堂曰大凡演唱宗乘一句中须具三玄门一玄中须具三要有权有实有照有用汝等诸人作么生会这副眼目自释迦始祖全心委第一祖迦叶尊者至玄祖越二千余年如新兴化大觉见而知之风穴汾州通变不倦岂仅闻而知之至觉范隔二百余年艰难而得之悲夫和尚既悟门广大复深研玄要之旨从梅蓓蕾闭关疽发于背不自觉推窗见黄梅堕地千门万户划然天开偶抽架得觉范所著临济宗旨如对面亲授于五百年前叹曰我以天目为印心清凉为印法真师则临济也后名三峰之院曰清凉院。

　　四十三年乙卯

　　和尚四十三岁禅者问临济大师有三句咨和尚如何是第一句曰洗钵去如何是第二句曰食堂里是粥是饭如何是第三句曰一饱便休随举南院问风穴曰临济有三句当日有问如何是第一句临济曰三要印开朱点窄未容拟议主宾分风穴随声便喝又问如何是第二句临济曰妙解岂容无著问沤和争负截流机风穴曰未问已前错又问如何是第三句临济曰但看棚头弄傀儡抽牵全藉里头人风穴曰明破即不堪南院深许之后神鼎諲举云若人问神鼎如何是第一句曰苍天苍天如何是第二句曰有什么驴汉如何是第三句曰近前来向你道才近前便打若恁么会得也不孤负祖师西来若是从头一一问过几时得休佛法不是磨棱合缝底道理似这一脉说话须是久在他门风始得直是嫌佛不做嫌法不说方可如是子细珍重三峰道諲公可谓妙得其家风者且道临济当年一期说话实有与么事否若道实有成得什临济若道实无面目现在此三玄三要之所以建立也宗师家若以实法与人吃土也难消若秪是个儱侗土也没到你吃只为学者见有差殊随时设药虽非有为不是无语大师当初明明向道第一句荐得堪与祖佛为师第二句荐得堪与人天为师第三句荐得自救不了你道无位真人还了得也未如今菽麦不分底尽道会得无位真人便了三峰道自救则得欲与人天祖佛为师何异见弹思炙既不能与祖佛人天为师争算得个了事人一句中具三玄则句无阶梯一玄中具三要则玄绝品位以玄销玄以要销要三句一句一句三句皆是空名而非实有所以道识得无依佛亦无良久云还识临济大师么卓拄杖三下喝一喝夏▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆秋返三峰按董宗伯其昌塔铭云厥初寺名破山隐同贫子。

　　四十四年丙辰

　　和尚四十四岁张孝廉九服来请益做工夫和尚曰居士大根人不于言下悟去那复说起工夫二字山僧秪以见闻近沾着高峰习气参话头做工夫钝置了十余年九服稽首固请和尚乃令看首山竹篦子话两日有省当是时儒林向往严天池王季和李长蘅诸公并云栖弟子往来座下答严邵武偈和钱太史佛性颂赵承德琦美扣易旨和尚示河洛究一篇后季和疾革延和尚手为剃染也曰誓生生为入室弟子。

　　四十五年丁巳

　　和尚四十五岁示众举云门大师曰禅非意想道绝功勋汝等诸人怎么生参乃云日升之时明遍天下日没之时暗遍天下虚空死活也不知过在阿谁随打露柱一下云诺惺惺着又举云门斋次将胡饼一咬曰咬着帝释鼻孔帝释害痛乃笑云且道三身中那一身觉痛人中来底菩萨终隔一层天中来底菩萨试道看众无对一齐打趁云得恁不识痛痒憨山大师自五乳至双径旋抵海虞和尚与钱太史迎至三峰为门人梵伊致在可证顶目彻净心玉辈说心地戒大师让曰我作羯磨公为教授本师和尚仍是迦文后名三峰草亭曰毗尼亭径山法席久虚寒灰闻谷二老宿同诸士大夫迎和尚和尚辞二老各持书劝驾闻师书曰径山法席为天下名刹东南祖庭至今犹有力参者今继峰主事与合山云水极欲重开法席再振颓纲沉思谛审佥谓非师不能发此悲愿荷此重任敢请曲循群机垂慈慨许特尔斩新条令唤回上古风规庶法堂前不致草深一丈耳寒师书见喝石集中作初祖赞示渊充滋法语。

　　四十六年戊午

　　和尚四十六岁春游庐山践五乳大师约也由牛首金焦还三峰四方来学益众提唱无虚日不正席不升座和尚曰威音已后不许无师恐将来未得谓得者倚我蔑古法我罪深矣寒灰老宿闻和尚道望率弟子一默颖夷辈来谒寒嗣紫柏度于五乳与袁中郎苏云坡吴本如董玄宰诸公同学二十九年辛丑晤于喝石岩请益者也至则迎居正寝寒年已六十七矣逊居弟子列复力参逾年和尚一日举十智同真至杲径山颂云兔角龟毛眼里栽铁山当面势崔嵬东西南北无门入旷劫无明当下灰随后道白玉无瑕却有瑕寒言下豁然会荆州袁小修邀往吴门书谢和尚云三十年来事今日自肯未几殁于瑞光张九服书来云此老平日藏锋末后肯用剑刃上事大是快人后请和尚作传见寒自叙行实有末后得力三峰之句和尚抹去三峰二字为图一○相云我敢钝置此老哉冬钱阜成持毗陵人士请住夫椒祥符帖来和尚以桑梓坚辞。

　　四十七年己未

　　和尚四十七岁示众举盘山和尚云光非照境境亦非存光境俱亡复是何物乃云直得露柱立地放尿一日到供堂左右熟视曰这堂师僧总消他施主饭不得一齐念佛念法作诸说会通工夫辨禅病偈作参禅偈自大信以至服勤住山凡四十首末总颂云历过通身便放憨旧来方信是奇男一般碌碌尘沙界数树藤花斗大庵题断崖和尚画像有云这回跳入死关要打高峰一百紫柏孙半偈禅师以邢梅阳居士书来请住庐山归宗五乳大师亦寻有书来言虞山亦人间世耳道人深藏莫如庐阜和尚戒行钱太史以书抵半公曰敝邑佛法衰微赖汉师力振宗风衲子中始知有本分下事今闻邢公与师将遂邀往匡庐一二有血性男子空群而行是不特撤三峰法席并撤此方佛法也且匡山有憨师及吾师在龙象云集独不慗遗此一老以慰虞山之灵乎复诣山坚留和尚作辞归宗书太史书称汉师者和尚法字汉月又自号于密老人。

　　四十八年庚申

　　泰昌元年

　　和尚四十八岁宋崇宁间寂音尊者作智证传直究纲宗行祖令四百年少有洞明此书者万历丙辰和尚结夏三峰对众日提一则既而病或越四日五日一提甚或越月至庚申痛念法门强为卒业自言收觉范狼藉之夜光复胎明月首座听石敏录成帙曰于密禅师提智证传。

　　天启元年辛酉

　　和尚四十九岁复五乳大师书次唐人尝建第三峰诗作三峰三十咏示圆觉社法语题释迦出山相初祖渡江画像赞。

　　二年壬戌

　　和尚五十岁苏州北禅寺住持量虚惠公同山主徐彭蠡居士将文太史震孟姚太史希孟周选部顺昌诸公疏来请和尚许以九夏示王觉我法语答严子山南泉斩猫颂作离心意识说示参徒冬和尚过梁溪至华藏寺慨然曰我旧游也留数日五木父老相率曰苏家四郎今巍然为大禅佛到处说法若不一到里中我属之耻也则共迎和尚至旧德庆院里中父老及缁白数百人罗拜请普说和尚为留数日而去其在德庆也说法下座与里父老坐父老曰禅语深不解求和尚明白几句和尚笑曰归笑作宾推上客不知何处是吾家还三峰和隐真子劝修偈三十首作宗旨颂像象说。

　　三年癸亥

　　和尚五十一岁示众南岳儿孙一个鼻孔时有升降左右出气设有不准病也六祖问什么物恁么来南岳曰说似一物即不中岂不从应无所住而生其心来底正如子午交加浑然一气玉洞双开江西曰即心即佛又曰非心非佛或左或右一龙一蛇至独坐大雄峰底直是奇特蓦然曰灵光独耀迥脱根尘体露真尝不拘文字心性无染本自圆成但离妄缘即如如佛还知他鼻孔今日痛么道个大机大用总是渠父子作孽会则江河无碍人之心不会佛祖有谩人之意虽然此事不是说底你看舌头不着地底黄檗好好问他佛法的的大意便粗粗糙糙打了六十仔细看来大似教猱升木致令厮儿于临济小院里终日喝风喝雨谓是建立黄檗宗旨大觉三圣使尽偷心尽情推到兴化身上紫罗帐里撒珍珠跛脚阿师依旧说得行不得诸人试各各自看鼻头里还有气息也无良久云你等拟向三峰两管里讨那曳拄杖便行一日室中与问石乘澹予垣渊充滋云尝见学徒呈解吐得一句子出连忙追他是何意旨真正有个悟入处他自然击首知尾不说死语古人道且喜师兄会得活人句也活人句不是会得三玄三要旨趣道不得三玄三要即一句底旨趣参学人先要识得言句差别当时水潦谓百千法门无量妙义向一毫头上识得根源去识得根源了又要识得百千法门无量妙义无量妙义百千法门世出世间大约有三种说话有声闻一种说话有佛菩萨一种说话有凡夫一种说话如何是佛曰麻三斤如何是诸佛出身处曰东山水上行狗子还有佛性也无曰无以至廓然无圣新妇骑驴阿家牵云在青天水在瓶体露金风心识不到处句身有差别用处无两般所以一句当天八万门永绝生死临济说三句是在学人见地分上说云门说三句在师家运用上说不见道句中无意意在句中又道意不在言来机亦赴顾伫停机早成窠臼有什处所安排他今之人往往向句中作意没溺杀人只为不曾透过语渗漏语脉若有渗漏则情有渗漏见有渗漏而今器量远不及古人苟或馍糊放过过在阿谁是夏开戒北禅定弘戒法仪又着梵网一线方属稿殿中佛顶涌出异光数道贯天众贺和尚谓是得佛心之瑞和尚呵曰三百来衲子总无个有气息底。

　　四年甲子

　　和尚五十二岁海虞令宋公贤诣和尚问道拜请曰吏事纷沓冀一言自治和尚曰寡欲则简累公顾僚佐曰频伽音也夏举古德淆讹公案拈颂示参徒座下如听石敏梵伊致一嘿成问石乘在可证顶目彻澹予垣渊充滋剖石璧硕机圣圆印海无坏法扩南宏镜融闻三十余辈皆法门龙象初毁院中杂祀立武安王护伽蓝至是梦中乞和尚赞作关侯赞谒悟和尚于金粟广慧寺请升座示临济宗旨来源悟和尚特上堂举黄檗见百丈丈举再参因缘黄檗不觉吐舌丈曰子以后莫承嗣马祖去么檗曰不然因师举得见马祖大机之用然且不识马祖若嗣马祖已后丧我儿孙丈曰如是如是见与师齐减师半德见过于师方可传授子甚有超师之见故临济三度问佛法大意三度被打济后出世惟以棒喝接人不得如何若何秪贵单刀直入和尚出众便喝悟和尚曰好一喝和尚又喝悟和尚曰汝试更喝一喝看和尚礼拜归位悟和尚复暧顾和尚举僧问古德朗月当空时如何德曰犹是阶下汉僧曰请师接上阶德曰月落后相见且道月落后又如何相见和尚便出堂即日请和尚居第一座制完辞行悟和尚手书从上承嗣源流并信拂付嘱和尚过嘉禾众迎至祥符寺留三日舟抵金阊湛持太史请作文信国祠堂记祠在德庆院还山答云门和尚书答赵叙州隆美问宗镜书示崇川居士姜剑河庄心维李仲连法语(弘储居家时自号仲连居士法语末后云如金刚锤击破万法那时来见老僧犹当三十年给侍在)。

　　五年乙丑

　　和尚五十三岁春正月受吴郡邓尉天寿圣恩寺请寺为和尚十一世祖蔚和尚道场至有诗纪事云千岩正脉国初来圣祖恩碑石半苔列嶂拥身屏画展具区临槛砚池开钟敲响雪三洲浪阁浸空香万壑梅多世定曾湖上住野云邀我又重回寺有圣祖碑夏着五宗原冬十一月悟和尚寿六十和尚先受毗陵寂光请九月率弟子预上金粟众请小参和尚辞。

　　六年丙寅

　　和尚五十四岁吴郡北禅请开堂专使请命悟和尚悟和尚手书报曰汉月藏公于甲子季秋来金粟山广慧禅寺谒老僧相见室中即请堂中领众为第一座中间征诘并不存知解窠臼已见于鄙刻中至腊八解制书从上承嗣来源并拂一枝委付返海虞三峰旧岁仲冬值老僧六旬复领徒众来无一言惟礼拜径去今春奉姑苏檀越请主城中北禅特命行圆上人持书及新刻至老僧目之普说数纸一一精明诚堪克绍至于书尾述昔年得力于古录语下之尊宿及以老僧炷作一炉烧却以免遗害将来老僧道秪恐不是玉是玉真大奇更复何云至期和尚曰前古尊宿开堂奉朝廷命令也今当事奉行骇听矣辞不开堂然提唱不废室中握竹篦以验方来衲子远近咸曰三峰和尚今之汾州也答德藩问道书答崇明令熊开元问道书示通州王梦叟居士听石敏扩南宏法语答姚太史王观察法空长老书答博山六雪首座二十问天台华顶讲僧大道六问各系以颂冬开法杭州安隐寺始为悟和尚拈香(寺先请云门湛和尚结制湛曰能致新北禅为第一座我来北禅不允我不来武林护法合词来请北禅一众不悦和尚行和尚曰尝以戒事请益诺之抵安隐则云门先一日化去浙之士大夫缁白踊跃曰云门有深意)。

　　七年丁卯

　　和尚五十五岁金粟悟和尚专使送僧伽黎至手书云老僧年迈不能领众说法了也旧衣一顶惠与代劳耳制解和尚上金粟礼谢留二日回北禅结夏告香入室壹依百丈旧规立澹予垣为参首麓屏贡总院事当时参众尔敦艮祖印证四弘愿具德礼于磐鸿破关扶自复圆直方伟朝宗昱(后改名忍)江月源慧超权森如朗津超拔剑石慧时权珰虐焰炽然吴郡贤士大夫都家居问道和尚垂涕曰国事日非矣诸方大法不明宗旨溷淆法运亦日下矣古人有言舍我其谁于是极力提唱忌者益深丛林几陷返邓山有感时诗云秋风林石总成悲烈焰滔天国势危三百年来恩莫报空山双泪滴穹碑是年十月付梵伊致住三峰。

　　崇祯元年戊辰

　　和尚五十六岁作草堂元日诗云白日雷霆国运崇登庸盛事喜躬逢千秋莫讶天难补四海真看日再中二祖列宗威德在山川草木感怀同石楼一炷香拈罢万壑松声动晓风夏浙人士疏请安隐寺开堂升座云新天子登极廓矣无为旧安隐重来颓然尊贵夜犬吠花梢之月那识太平朝龙嘘石洞之云岂知神用老僧秪解着衣吃饭何劳举拂拈槌回山高丽僧昙晦来参。

　　二年己巳

　　和尚五十七岁海虞天宁春制解四月到万峰熊开元调吴江建说法堂请和尚开堂后开元居谏垣得罪遣戌武林序和尚语录略曰集都人士营建说法堂劝请老和尚不倦开演如是甚深之法开元独闻孰与夫一天下人共闻万世天下人共闻耶和尚尝上堂云日日日东出日日日西沉是圣是凡劈脊搂那管一棒一条痕空劫已前无自己眼目人天是什么人上上上上到最高高处望望见青山起白云小参云六月二十一教我如何说良久云秋风枕上凉如拂便下座秋金粟悟和尚入山扫祖塔和尚率门弟子顶目彻等请上堂祖孙父子先后唱酬时赵中丞士谔周居士袛踊跃座下曰旗鼓相当风云各变三百年来所未见也周留山中参旬日有省冬梁溪锦树院开炉至前三日付嘱一嘿成问石乘在可证顶目彻翌日士大夫举北禅寺迦叶尊者瞬目龙山出四雄玉兔为付法瑞应请上堂云四雄玉兔出龙峰泥塑头陀亦眼红拂子四枝分付去好花何地不春风是时弘储始出家越二十五年熊开元投弘储剃度纳戒于灵岩法名正志字檗庵又五年得法又三年住三峰。

　　三年庚午

　　和尚五十八岁春正月立胤禅萃(易字三关)总院事耳圆应昙舸航主院规送顶目彻住三峰归繇鹿城次娄江留王玺卿时敏东园三日从时敏请也却汉阳萧方伯并诸士绅请住大别兴国书答西空道人问道书答王观察志坚问道书答严司寇一鹏问道书答金太史声问道书答蔡学使　德问道书并十七问各系之偈示许光禄鼎臣偈及令子之渐法语和吴仪部钟峦四偈吴梦门人李应升飘飘举身云中而感于死生今昔者也(李公死珰祸)。

　　答陆戬夫榖三玄偈(榖长洲人后遇败舟趺坐水中死和尚痛惜)答章美临济纲宗书作离心意识辨作悟秋集序。

　　四年辛未

　　和尚五十九岁春正月送悟和尚住鄮山回立具德礼为参首夏山中结制江南北浙东西黑白英灵附座下者百余人周居实恽仲升巫友湘蒋西声王双白庄心维保顺斋白棘生保式宏徐如竹徐汉水马楚侗金贞度顾彦英王静宇汪子瑜咸在耆旧蕴空鉴公量虚惠公衲子则空谷了闲炎雪克宗初第中舆戒初净启慧朗四维仁启辨庵笠筠临渠万木安行古嶷涵之镜空内外省悟者一十七人中元作蔚和尚告文复磬山修和尚书冬赴扬州天宁朗契镜请道毗陵太守洪周禄迎入官衙升座张副院玮董方伯承诏金孝廉印荣恽闻人日初等请天宁寺升座孙宗伯慎行来谒问道毕从容请曰早从钱薛二公知慕和尚愿和尚提唱之余不忘圣学抵扬州士庶拥道十一月浙人士复疏请开法安隐灵鉴法主到上堂云客从临平来贻我一编雪字字古人心读之寒凛冽喝一喝云当年第一座早已为君彻(丙寅冬制法主曾领众安隐云)晚参弘储出作礼和尚问万法归一一归何处储曰今朝早是腊月初三又问古人道青州布衫重七斤与你是同是别储曰一滴水一滴冻又问如何是奇特事适殿上开静储曰钟声咬破七条上堂秀初居士才出和尚问昔大沩道有句无句如藤倚树你作么生会士以手横一横云划破虚空一条血路曰忽然树倒藤枯毕竟句归何处士云拄杖依然亘古今曰沩山呵呵大笑归方丈聻士云重叠关山路和尚连打三棒曰也不屈着你良久复曰大沩空里钉桩安隐兔头截角虽然总是寻尝事千古输他手段高和尚三应安隐张秀初冯俨公翁季祥江道闇兄弟朝夕座下秀初法名济义后剃染纳戒于灵隐继嗣显宁出世皋亭迁云居今住扬州庆云寺十二月还山答姚太史思孝书薛进士审书。

　　五年壬申

　　和尚六十岁邓尉湖山窈邃和尚雅尚高古屏绝外缘时枝叶尽退相从皆贞实之士能寒苦都似远录公在叶县时有度岁偈云百僧饥看老僧关湖自青青柳自湾厨火宿留无粲粟梅花愁绝满空山弘储兄弟辈散广陵嘉禾诸郡募置参禅田期岁得沿湖葑田三百余亩于寺之西和尚率众入田构茆凿池刈榛疏浍名之曰大义庄弘储住灵岩日作灵岩募田疏曰盛时各寺皆有钦赐田亩隆万以来禅宗式微两宫钦崇特挚然慕鲜华者潜入败群所至丛林外充内瘠相沿百年先师三峰和尚忧之尝作募田疏特命山僧走江淮正告海内今玄墓僧田是也和尚从弘储请自题顶相云说法不用舌斋僧不见米怪尔老秃胡赤贫真到底空着眼梅花里那知我是你冬十月和尚诞日四来弟子庆贺悉不受别贮为造殿为修阁是年邛州孝廉刘道贞参请历二百余日机契临行书法语拄杖授之扬州梁孝廉有书候和尚和尚因事上堂僧出问如何是万峰境曰庭果色骄秋半雨田禾香落夜深风问如何是万峰人曰从人笑骂任我纵横问人在境中境在人中曰开田说义家尝话磊石为龛自在窝僧问向上还有事也无曰一声孤雁秋风远无数乱峰寒日斜。

　　六年癸酉

　　和尚六十一岁春立扩南宏总院事却海陵天宁之请答洪太守周禄梅边十二问诗寄文宫詹盐官郭孝廉凝之请题教外别传及五宗语录序夏遣候天童悟和尚书答成都吹万长老书蔡云怡备兵杭辖集同学▆子将严印持严忍公辈请于湖南净慈寺开堂拈香云一缕苍烟祝圣明九州四海尽升平南屏老汉闲无事白棒掀天破死生才就座居士刘道贞出云两峰云起苍烟迥一道湖光玉鉴悬领取眼前玄要句塔轮尖上吐香烟和尚便喝贞拈香云这一瓣香爇向炉中供养本师堂头和尚伏愿逞师子之全威现大人之作略和尚合掌云曩谟无量寿佛贞云法界普薰无罅缝烁破毗卢老面门和尚又喝明晨上宗镜堂享永明智觉禅师是日上堂举永明云孤猿叫落中岩月野客吟残半夜灯此境此时谁会面白云深处坐禅僧僧问如何是永明旨明云更添香着僧云谢师指示明云且喜没交涉僧礼拜明云听取一偈欲识永明旨门前一湖水日照光明生风来波浪起又问学人久在永明为什么不会永明家风明云不会处会取僧云不会处如何会明云牛胎生象子碧海起红尘和尚曰老僧则不然乃云松影落残崖际月煤花爆尽佛前灯禅衣破薄不禁冷多少依依暗里僧设有问如何是南屏旨向道昼夜一百八若言谢师指示向道串断了也待他礼拜起亦示一偈欲识南屏旨山头云乍起一缕入钱塘微茫作海水若问学人久在南屏为什么不会南屏家风向道宗镜堂前霜叶干更言如何会取向道钟过千佛阁塔下万工池随顾左右云永明大师恁么道南屏老人恁么道且道是同是别有判断得出者么道道时缁素省发者自豁堂岩燮云玑前后二十五人上云栖埽宏大师塔众请升座和尚特示禅净大旨梁饮光专使请法语答新安汪明府萃默书汪年八十二矣宗门宿学壬申秋在万峰山寮力参两日夜有省庚午禾郡人士请和尚住长水真如寺吴门人不从至是朱大理大启李太仆日华诸公力恳和尚解净慈制住真如到寺礼断际禅师像偈曰昔时曾受三通棒此日重逢粗行人天下至今承大树儿孙欲把旧冤伸寺奉断际为开山祖李太仆呈解和尚不肯午后来室中呈偈云三十年来事未平真如喝下气峥嵘宗师与我真方便安国安家不在兵和尚笑曰笑杀紫柏太仆曾见紫柏来制中日提寂音尊者智证传助显第一义上堂法语别见有同李九嶷游南湖一绝云笔床茶灶盖筠蓬落尽丹砂绕岸枫凭谁双画云山衲共载江南烟雨中题天童和尚像赞裴相赞示恽闻人日初法语示朱大理曹侍御谭工部虞给谏项别驾诸公偈。

　　七年甲戌

　　和尚六十二岁正月初五真如解制舟抵吴门大雪留顶目彻瑞光丈室三日士大夫旧依座下者咸集叹曰临济大师没七百余年正法眼大光明于江浙淮海岂易得哉岂易得哉抵邓尉西来罗汉请上堂云十万里来不说一字依稀像达磨仿佛同真谛芭蕉柄上书梵字蝌蚪虫文不相似拈起○相问伊叉手睁睛直视老僧点头道从前不是这回恰是问大众是不是良久云宁说阿罗汉有三毒不说如来有二语便下座圆戒上堂云静主达贤住此山有年破屋半间蓬尘积尺行锅无盖黄碗不全或七日忍饥或逢缘一饭口如木突衣若鹑悬曾圆具于先灵谷和尚兹复请说菩萨戒法谨白问如何是释迦如来口放戒光曰风为扫地使月作点灯娥问如何是孝名为戒曰灶里生青草锅中叫碧蛙问如何是亦名制止曰忍饿长盘脚开斋过别峰问如何是向上一句曰速道具德礼问戒光顶聚辉千古觌面相呈事若何曰与我过钵囊来具云衣文结角交加处明眼缁流失却真曰二十五条拖着地具云涤尽无余存洁白戒珠灿烂黑光寒和尚便打具云末后令行尊贵旨棒头有眼照人明和尚又打四月结制兴让社诸子一时腾踏意气勃勃隆起和尚一日三上堂曰万峰不同诸方闭门入室此事如击石火如爆龟文机变无心吉凶立见那容低头定夺背地思量肆意纲宗有提尽古人未到处诸方益惊谤议竞起和尚作五宗哭诗上堂云观风化物无一定之机因语识人有差别之智会得总非死句活人贵在通方韩卢逐块非敢望于今日俊鹘摩霄唯贵乘此一时解制日和尚叹曰物盛而衰固其势也身当后五百岁犹欲复上祖极盛时正令我过也夫于是具德礼住静越州剖石壁五洲山潭吉忍潭东硕机圣江西都散处和尚戚然念先人坟妥未安迁葬百花墩毗陵诸久参弟子张二无玮吴霞舟钟峦恽道生本初顾伯平澹生恽仲诒谷初许我调鼎元巫友湘大章蒋西声秋恽仲升日初王双白廷璧顾孚尹元交朱师黄冠采许仪吉之渐迎至白沙圩放生三日维扬梁饮光于涘疾笃介同社姚征君文台请升座广福院梁如梦而寤即愈归万峰济文祝发请上堂海岸居士黄端伯来参请上堂和高皇帝赠无念学禅师诗答唐孝廉元宏书李侍御模书刘大参锡玄书时刘自断发为僧示王居士廷璧法语示金太史声参禅偈寄剔眉方偈有老去何人不惜年之句方辛未见和尚广陵天宁壬申春散席易服上万峰参请六十余日机契后住芜湖吉祥有袁梅一叶行世玄墓一名袁墓也乙亥和尚示灭前一月方说偈坐化和尚叹息曰可怜生作这个去就长至日上堂下座曰弘储来汝具舟楫具舟楫曰将诣郡城一院皆惊至郡视姚现闻学士疾过北禅晤量虚长老次徐彭蠡次严子山兄弟次管干三次徐元叹次张异度次朱德升遇旧交皆谈笑竟日时蔡云怡李灌溪徐勿斋沈去疑刘公旦李仲木姚文初瑞初文孙符朱彦兼请就准提庵普说顾岩叟杨维斗各迎至其家对灵说法十二月复天童悟和尚书辛丑弘储住金粟答尧峰潜月函书云世出世间事总非人意识所能到当你师翁复天童老和尚书实实出不得已方七书出时不独天下人不知老和尚之意即家里人亦不知老和尚之意只据答磬山老和尚一书是抬你师翁是搦你师翁林野和尚在嘉兴孙园曾对我言之辟之一字实不出老和尚意你师翁因为不知者有圆悟高安之诮立言未免过激是时书成瑞光和尚同蔡云怡居士候问至侍寮细商之我瑞光谓兄能止其不发我俯首曰是我意也蔡云怡曰是不能老人一生刚大不爱身命唱明纲宗诸方横说竖说总不与之较计独为天童诤子者秪异天日一开云销雾散今若苦苦遏之不上我知老人不能生矣且父子间无论是不是有话要说尽但使后日不流布诸方于理原不害故瑞光与我竟不敢骤言你师翁尝谓我曰古人传持道法所贵久远不在热大汝辈绵远传去我身背上事毕矣你师翁之意岂有他哉所以我三十年来出一语动一步悉体你师翁之心故事事退让诸方恐不知者妄谓你师翁好辨当湖马培原每读我书辄喜曰三峰老和尚一片大孝大慈之心非和尚几埋没矣这说话我也不敢当但今之为人后者为师长立言要当回心自看众生现行无明易于流走若胜心不除久久打入魔界不得好师好友教之以正总不自知觉你师翁大恩我虑今生不能报矣但愿你后来立言一体你师翁之心师翁之心佛祖之心也蔡云怡以世间之宰官观其一往事你师翁我辈有愧心止据云怡三年家居于你师翁分上忘尊贵曲为尝住犹为琐末犯风雨寒暑奔走道路以事你师翁你师翁示寂之先调汤药候声息既寂之后慎法命视同门如一体甚加意于第二世古今有几人哉皆你师翁有以感之也你平昔知我心你师翁这段心事今日不说起你辈争得知。

　　八年乙亥

　　和尚六十三岁春正月吴江士大夫迎开堂圣寿寺和尚慨然曰临济大师至于今七百余年我鞠躬尽瘁死欲倡明其道而终不能大遂我志今老且病安能仆仆对世人费口舌哉终不忍其请人口到寺告香明日举弘储及潭吉弘忍立僧轮赞制完还山董宗伯其昌见和尚于证心堂自陈于临济无位真人语有省和尚剔发痛露宗伯跃然再拜出而语弘储曰如出云雾四月朔命侍司估倡衣钵设十方普会斋挝鼓为最后辞众上堂十二日书从上源流付嘱澹予垣剖石璧于磐鸿慧刃铦潭吉忍具德礼及不肖弘储七人各副以衣拂硕机圣远在西江留信衣法语命弘储继万峰席成就诸入道之晚者弘储拜辞请代后五日复议立继席三关萃力推瑞光弘彻和尚书招瑞光作别道中居士蔡云怡熊鱼山周居实刘墨仙巫友湘蒋西声恽仲升王双白翁季祥冯俨公张秀初江道闇北禅长老瑞光竺璠及问石弘乘书久依座下如四弘愿耳圆应三关萃扩南宏昙舸航津超拔笠云筠临渠霞仁启儒燮云玑什庵睿古嶷玄逐鸥　巨冶教冰鉴朗剖玉璞三目渊舒光曮月航缁英伟悟各嘱以最后法语又以偈嘱中舆范利根庆涌白明明夏时劭圆琚箨庵绳眉光正历公舜辈当是时四方来候诸贤求一言为终身宝者和尚云行雨施不烦应接如恽仲升王双白翁升宇王湛寰龚若滋延赏目见和尚步履如尝饮食如故皆大欢喜和尚犹无恙五月朔和尚就证心堂设死关自榜曰歇处又自题云佛法有人说天山好自埋天山和尚晚年自号也四方一切往来书问尽委弘储六月十一日瑞光弘彻以郡人固留入山辞明日启关复申大司马用懋胡度支如淳顾侍御宗孟李侍御模徐太史汧沈刺史几书举剖石璧继席万峰书嘱蔡云怡始终护法七月初旧尝州守洪周禄自楚黄专使求法语和尚疾书二百二十余字曰我自此断世间应酬笔墨矣后叶庆绳观风粤东尹西友宰瓯闽文湛持始相各驰书万峰候和尚悉命代答十四日示微疾十五日早鸣寝堂钟集众入室随机提掇应发不倦皆和尚平生力荷纲宗之验也自十五日至二十日五日之间应机外吟笑自若绝去世间言语廿一日凌晨大风拔木疾雷迅雨法堂崖石崩适蔡云怡致医来方礼拜和尚吐舌示之医曰舌破那和尚笑不应请诊视和尚出左手曰不可道手破也时至戌侍者济曮问如何是身后事和尚曰床头老鼠偷残药壁上孤灯照旧衣曮拟问和尚曰放下幔子着熟睡至初更阇黎耳圆问汾州颂三玄语曰直出古皇前如何是古皇和尚曰草衣木食少顷瑞光弘彻蔡云怡居士至和尚曰冲风雨夜来我不安言毕复鼾睡众环拥中夜起坐左右熟视以手抚膝泊然而化十一月八日奉全身塔于证心堂后夜素光从塔起直上如虹亘天茂苑相公祭文云浩然刚大佛祖咸在其陶镕动若风云凡圣畴知其变化倒日回天七百载宗纲未坠茹荼集蓼六十年辛苦自知读者以为得和尚生平之概也。

　　三峰和尚年谱终

　　附与毗陵人华禅师书昔人谓云门跛师奇伟杰茂其辨慧涡旋波险如河汉无极余尝谓先和尚之全机大用真不可得而名状每中夜祷佛前愿我兄弟中有操董狐笔者载其生平成一岁谱岂不光耀前古启迪后昆屈指廿七年来尽宝惜不轻出手今春宿安大已斋中闻见异尝秪虑此案未圆对大巳唏嘘哭泣倘此番不死仍复因循如前则来生定不得生人道尚得滥厕法门故中元后扶病七日而卒业然以身徇法其本愿力不止挂一漏万即当时贤士大夫问道无虚日秪据其事书其人而遗亡者实繁前辈如贵里沉湛源尚宝钱梅谷司农薛又损方伯郑太初仪部父子梁溪何天玉太仆马素修洗马华凤超选部秦圆海观察顾白于孝廉令子子凝子方子克邹木石太守叔介孝廉堵濂生孝廉海虞魏仲雪方伯叔子孝廉赵景之太史全之刺史严子张枢部吴郡申最庵比部青门少司农汪孺石方伯文启美中翰严开之孝廉令子仲日周子佩兄弟松陵沉宏所中丞及令侄君善孝振周季华太尝令子安期安仁安石庞序皇方伯吴燕勒中丞吴茂申孝廉娄东王闲仲父子孝廉黄子羽刺史东皋冒嵩少大参石季玉范汝馨诸居士崇川范太蒙勋卿张完朴大参顾元善都谏姜荆璆太守潘玉函太守陈弗如太尝虎林翁周野方伯冯知白节推乃弟季白侄去凡当湖冯茂远孝廉武塘周君谟孝廉诸公皆抠衣问法谛信无疑至于望影知归确诚弘护者又殆不可胜数座下依老师最久知老师最深老师易箦时尝贻书左右谆谆相托有所记忆幸明以示我。

　　复庆云仁庵禅师吾宗来东方第一祖六人之中有尼总持自后诸大老如昭穆有空室径山有妙总妙道余不暇悉举先和尚出世八坐道场称临济中兴见鞭影而驰者四众甚有其人去秋编集岁谱略而不见者山僧无长才有病心枯力瘁但约举纲要而遗忘实多即吾兄弟悟道机缘谓将来辑国清祖灯录各见诸章次故不敢屑屑于年谱中也如尊慈定光道人堂堂女中丈夫不惟见地稳实大有补于先和尚道法者此中岂一日忘哉岁谱初成之夜室中话及当年顾左右侍曰甚矣老和尚法运之盛也即如今庆云仁公母定光道人法名弘瑶者昔天启丙寅参先和尚于安隐其勇进于堂中数百衲子齐艰并苦有所见老和尚不轻可道人亦不自肯迨崇祯癸酉老和尚住净慈仁公迎和尚至飞仙里宅中斋茶次老人举茶瓯问道人唤作茶瓯则触不唤作茶瓯则背速道速道道人拟进老人以茶瓯劈面掷其孙元坊才五龄从旁唤云婆婆以后不可将茶与这老和尚吃道人才举掌打元坊忽有省后世缘垂尽危坐自叙平生参请始末瞑目脱去闻子媳哭声复开目举竹篦遍击云恩爱断时生死断汝辈侍我久犹作这去就遂手握竹篦而逝道人乃武林黄学使贞父之女也左右复问如定光道人者几人山僧复屈指云甚多只据一时忆得者荆溪济广道人吴中翰宅吴郡胡度支之姊修云栖教参老人于万峰时济广患目老人命日以大碗贮水几上坐而注目觉一念起以箸击水一下至第五日猛击一下豁然有省又湖州恭道人者吴江赵中丞荩庵之女适闵氏精通教义往来土桥佛日历十五年只以大事未明同其姑随父中丞来参老人示以本色钳锤二人于言下一时得大安乐齐作礼恭曰古人谓泗洲见大圣远客还故乡非欺我也老人勘之亦为助喜姑则忘其名氏矣余己丑住灵岩其兄钦仲结冬山中长君砥之来省侍坐次举道人己巳秋在铜井山居一日朝气澄爽听中丞弹琴惊谓砥之曰祖翁不能长抚子孙矣明年庚午秋中丞捐馆舍岂寻尝人哉外此(亚僧)中如西池卢静远闻朗重灯若而人其事迹皆炳然在人耳目也岁寒接手墨惕然打合山僧一日不敢忘之心惜乎已断手于老人降生之日定光遗事及诸道人秪有室中追叹耳至老侄读谱而有补天浴日之喻增予愧悚金石鸿文发扬先德老人寂光未尝不深望于庆云也。

　　与灵隐礼和尚书我老和尚乘尘刹至愿下生阎浮当正法艰危之日天童老人为之父我几兄弟为之子夫岂偶然六十年中河汉之口雷霆之舌佛祖之心圣贤之行跻之唐宋自称杰祖乃弘储幼失业眼不猎经史长而四方录录不暇补学幸而获侍老人于风雨寒窗朝申夕请譬如磈石坚顽小有空明之一隙以是之故平生自誓自信于古今著述之事不敢躬承秪为我老人巍然一生道行不以此时草创编年后代子孙欲准岁月而无所凭依所以强扶枯骨触暑成编援已寝之笔拂久栖之牍然急于先德或疏于支裔出于胸臆或限于见闻知我罪我则听之千秋教之诲之深望于骨肉弘储以枯木朽株之语为风伯为雨师洒道扬尘前驱以待从此碑版大文麟麟炳炳使后世知天童有克家之冢嫡临济有振祖之真孙我兄弟有父也如此我子侄有祖也如此七百年应运之人岂弘储所能赞一辞哉非兄谁告。

　　尧峰潜月函读年谱复书记阙里者曰凡域中之山皆发于昆仑至为都会山必西峙水必东流阙里之山北南东皆山环抱若人冠冕佩玉端拱正揖惟西向廓然浅垄平阜而水内为沂为洙为泗外为漕为洸又外为汶为济大抵皆西流会于今之济河盖其势逆夫黄河排积石入中国冲溃突厥非岱岳诸山东障则青徐之境与碣石俱沦唯山水俱逆实启中原元气之运故岱于五岳称宗而庖牺八卦始斯文孔子六经终斯文实在兹土亦万古人心之障也我三峰老人则禅宗之岱岳也临济示灭七百余年难起之纲宗三峰老人不惜肝脑涂地以力挽之其势实逆而和尚所垂示年谱则真阙里之山水也读年谱而得文章之诀曰提则挈本末之全也曰转则变首尾之迹也所以善用其逆也曰纵则运其幽闲曰持则谨其枢纽所以善藏其奇也千秋万古读和尚之文见三峰老人之道于三峰老人之道会通从上之文此所以为至人之文也。

　　南岳勒古自序

　　佛祖以治天下万世之病而垂言句佛病祖病何以治之轩辕岐伯论经脉量药石着素问灵枢壹本天道五运六气鉴别时节因缘长桑君饮扁鹊以上池之水以此视疾尽见五脏症结故不明乎时不知所以治不察乎隐不知所以治目宗门有颂古而后抑扬咏叹有拈古而后变化精微颂发于汾州拈发于韶阳雪窦以韶阳之孙又得汾州之意词开句立岳拔云垂历世无以尚云峰真净昭觉径山诸老旗鼓振扬有勋劳于宗统不小虽然古人知天下万世病之所在故能以药药天下万世后之人懵不知天下万世之病与药而尚论古人之手眼参伍古人之著作则病而已矣药何有哉勒古之创盖勒今以返之古也勒四十世以返之少林勒七十世以返之迦文也勒普天之下而返之正也弘储南岳让和尚之三十四世宗孙也传南岳之源行南岳之道履南岳之位肃承祖意建言表微法子尧封南潜相与戮力以告成于佛祖。

　　弘储序其端

　　退翁和尚南岳勒古

　　侍者警秀记

　　始祖释迦牟尼佛一日见文殊在门外立乃曰文殊文殊何不入门来文殊曰我不见一法在门外勒曰宜慎辞哉尧封潜曰个语逆耳。

　　圆觉曰一切障碍即究竟觉勒曰三般人不会尧封潜曰无成办之期。

　　一祖摩诃迦叶尊者因外道问如何是我我者曰觅我我者是汝我外道曰这个是我我师我何在者曰汝问我觅勒曰取此为是祖门佛法尧封潜曰诸人恣意早问。

　　二祖阿难尊者一日入竹林闻比丘诵偈曰若人生百岁不见水老鹤不如生一日而得睹见之尊者因为正之曰不然佛云若人生百岁不解诸佛机不如生一日而得决了之于是比丘以闻其师其师曰阿难老昏矣吾语是也异日尊者复经竹林见比丘诵偈如前者诘之闻述其师言因念愚痴难化入三昧求尊圣为之证于是地为之动光明遽发俄有一圣宿大士示现而为之说偈曰彼者念讽偈实非诸佛意今遇欢喜尊而可依了之彼师弟子竦敬寻得二果勒曰南方禁夏不禁冬我这里禁冬不禁夏尧封潜曰都不希求一餐之直。

　　三祖商那和修尊者隐于罽宾国南象白山中后于三昧中见鞠多徒众多懈慢乃往彼正之鞠多见尊者顶礼次尊者以右手上指即有香乳自空而注问鞠多曰汝识知乎鞠多不测遂入三昧观察亦不能测乃请曰是果何三昧耶尊者曰是谓龙奋迅三昧如是五百三昧汝皆未之知勒曰一如不作相侣尧封潜曰且与渠一升一合担。

　　四祖优波鞠多尊者在世化导证果最多每度一人以筹置于石室其室纵十八肘广十二肘充满其间勒曰怕烂却尧封潜曰待我抽解了来。

　　五祖提多迦尊者说偈付法已踊身虚空作十八变火光三昧自焚其躯勒曰传者以为笑尧封潜曰莫便面赤。

　　六祖弥遮迦尊者有一人持酒器逆而问曰师何方来欲往何所祖曰从自心中来欲往无处曰识我手中物否祖曰此是触器而负净者曰师识我否祖曰我即不识识即非我勒曰抽刀蓦口斫尧封潜曰不为人斟酌。

　　七祖婆须密尊者法付难提已即入慈心三昧时梵王帝释及诸天俱来作礼而说偈曰贤劫众圣祖而当第七位尊者哀念我请为宣佛地尊者从三昧起示众曰我所得法而非有故若识佛地离有无故语已还入三昧勒曰瞎秃奴颠却他人入地狱尧封潜曰何不直下与伊打脱。

　　八祖佛陀难提尊者因伏陀密多来作礼起而说偈曰父母非我亲谁是最亲者诸佛非我道谁是最道者祖答以偈曰汝言与心亲父母非可比汝行与道合诸佛心即是外求有相佛与汝不相似欲识汝本心非合亦非离勒曰此话大行尧封潜曰第一莫拱手作禅师。

　　九祖伏陀密多尊者承八祖付嘱即起身虚空散众宝花勒曰国有宪章三千条罪尧封潜曰当局者迷十祖胁尊者遇九祖落发出家羯磨之际祥光瞩座感舍利三七粒现前勒曰无恁么事无恁么事尧封潜曰如春细雨。

　　十一祖富那夜奢尊者胁尊者从中印土来憩一树下祖合掌前立者问汝从何来祖曰我心非往者曰汝何处住祖曰我心非止者曰汝不定耶祖曰诸佛亦然者曰汝非诸佛祖曰诸佛亦非勒曰天寒日短夜更长锦绣鸳鸯行人难见尧封潜曰从此蹬蹬以碣碣。

　　十二祖马鸣尊者有外道索祖论义集国王大臣及四众俱会论场祖曰汝义以何为宗外道曰凡有言说皆能破祖乃指国王曰当今国土康宁大王长寿请汝破之外道屈服勒曰甚么经里有恁么语尧封潜曰长长出不得。

　　祖作性海偈曰山河大地皆依建立三昧六通由兹发现勒曰但只用得不可执本也尧封潜曰神从空里来却往空里去。

　　十三祖迦毗摩罗尊者山行逢一大蟒祖直前不顾蟒盘绕祖身祖因与授三皈依蟒听讫而去勒曰艺不辜人尧封潜曰弄得一出。

　　十四祖龙树尊者于座上现自在身如满月轮一众惟闻法音不见祖相勒曰大似一头驴尧封潜曰不知圣人立言之难。

　　十五祖迦那提婆尊者及龙树之门龙树以满钵水置于座前祖即以一针投之勒曰一众总念摩诃般若波罗密多尧封潜曰何不向膏肓穴上下。

　　十六祖罗睺罗多尊者既度僧伽以右手擎钵举至梵天取彼香饭将饭大众而大众忽生厌恶之心祖曰非我之咎汝等自业即命僧伽分座同食一众讶之勒曰于方便中向上座道这里合下得一转语尧封潜曰诸方以为口实。

　　十七祖僧伽难提尊者攀树化后诸罗汉欲移之不得以诸象力挽亦不动遂就树下焚之身尽树更蓊郁勒曰详观斯集擅于理者偏于事尧封潜曰忽然非次闻之诸人尽惊愕。

　　十八祖伽耶舍多尊者手持圆鉴直造僧伽前僧伽问汝手中者当何所表祖曰诸佛大圆鉴内外无瑕翳两人同得见心眼皆相似勒曰侧跳上山巅尧封潜曰更不再勘。

　　十九祖鸠摩罗多尊者法付阇夜多已即于座上以指瓜剺面如红莲开出大光明照耀四众勒曰不愿再见尧封潜曰问他继嗣何人。

　　二十祖阇夜多尊者月氏国王闻师德风躬诣问法修敬已请开演祖曰大王来时好道去亦如来时勒曰只得七成尧封潜曰不是一劫两劫得休。

　　二十一祖波修盘头尊者对阇夜多曰我忆念七劫前承师智者月净之诲责躬悔过以来闻诸恶言如风如响勒曰罄舍衣资设斋尧封潜曰为人师匠大不易。

　　二十二祖摩拏罗尊者因西印土国王得度请问法要祖曰佛法能具七事去三物乃可学王问三物七事祖曰所去三物贪瞋痴所具七事大慈欢喜无我勇猛饶益降魔无证人所以明了不明了以此耳勒曰坐是滥食尧封潜曰拄杖头拨着一个会佛法底人。

　　二十三祖鹤勒那尊者与师子比丘语已忽指东北问曰是何气象师子曰我见气如白虹贯乎天地复见黑气五条横亘其中祖曰其兆云何师子曰莫可知矣祖曰吾灭后五十年北天竺国有难起婴在汝身勒曰不负汝见别有人不肯尧封潜曰脱得髑髅里意想留他挂搭。

　　二十四祖师子尊者与禅定师达磨达论义达磨达词屈遂作礼曰我于学道皆虚劳耳尊者幸有以教我殷勤哀请祖曰诸佛禅定无有所得诸佛觉道无有所证无得无证是真解脱勒曰莫取次发言吐气尧封潜曰古人所以有目睫之论。

　　二十五祖婆舍斯多尊者当生便拳左手年二十终未能舒二十四祖睹之即以手接曰可还我珠祖遽开手奉珠众皆惊异勒曰决定决定尧封潜曰白日挑灯仔细看。

　　二十六祖不如密多尊者一日与东印土王坚固同车而出璎珞童子稽首于前祖曰汝忆往事么曰我念往劫中与师同居师演摩诃般若我演甚深修多罗今日之事盖契昔因祖顾王曰此大势至菩萨也继后出二人一人化南印土一人缘在震旦九年却返此方即以昔因故名为般若多罗勒曰长安道上衮衮地尧封潜曰争出他名身句身。

　　二十七祖般若多罗尊者告菩提达磨曰如来以正法眼付大迦叶如是展转乃至于我我今嘱汝听吾偈曰心地生诸种因事复生理果满菩提圆花开世界起勒曰日面佛月面佛尧封潜曰如是经百千万亿。

　　二十八祖菩提达磨尊者寓止嵩山少林寺面壁而坐终日默然人莫之测谓之壁观婆罗门有僧神光诣祖参承值大雪光夜侍立迟明积雪过膝立愈恭祖过而悯之问曰汝久立雪中当求何事光悲泪曰惟愿和尚开甘露门广度群品祖曰诸佛无上妙道旷劫精勤难行能行非忍而忍岂以小德小智轻心慢心欲冀真乘徒劳勤苦光闻祖诲励潜取利刀自断左臂置于祖前祖知是法器乃曰诸佛最初求道为法忘形汝今断臂吾前求亦可在遂因与易名曰慧可勒曰卤莽底相知玲珑底相讶尧封潜曰相续也大难。

　　慧可问从上法印可得闻乎祖曰匪从人得可曰我心未宁乞师与安祖曰将心来与汝安可曰觅心了不可得祖曰我与汝安心竟勒曰畜生畜生尧封潜曰喏喏。

　　又曰外息诸缘内心无喘心如墙壁可以入道勒曰这里别有个道处尧封潜曰掇不转个副面孔。

　　二十九祖慧可大师邺都化导四众皈依三十四载遂韬光混迹变易仪相或入酒肆或过屠门或习街谈或随厮役或问之曰师是道人何故如是祖曰我自调心非关汝事勒曰堂中只空第二位尧封潜曰难更改。

　　三十祖僧璨大师谓道信曰有人借问慎勿道我处得法来勒曰此是第三段义尧封潜曰盖千年余矣又信心铭末曰信心不二不二信心言语道断非去来今勒曰争传诵之尧封潜曰禅子相寻而来。

　　三十一祖道信大师因唐太宗向师道味欲瞻风彩诏赴京祖辞谢前后三返第四返命使曰如果不起取首来使至山谕旨祖乃引颈就刃神色俨然使回以状闻帝弥钦重勒曰决定不流至第二念尧封潜曰更勿疑也。

　　三十二祖弘忍大师既以衣法付六祖末上嘱曰所谓受衣之人命如悬丝也勒曰还具见闻觉知否尧封潜曰黄河如带泰山若砺。

　　三十三祖慧能大师印宗问曰久闻黄梅衣法南来莫是行者否祖曰然印宗作礼请衣钵出示大众令瞻礼宗复问曰黄梅付嘱如何指授祖曰指授即无惟论见性不论禅定解脱勒曰借一路过那边还得否尧封潜曰扶得起好手。

　　七月八日谓门人曰吾欲归新州汝等速理舟楫大众哀留甚坚祖曰诸佛出现犹示涅盘有来必去理亦常然吾此形骸归必有所众曰师从此去早晚可回祖曰叶落归根来时无口勒曰风高月冷尧封潜曰不能入拔舌地狱。

　　三十四祖南岳怀让禅师入室弟子总有六人师各印可曰汝等六人同证吾身各契其一一人得吾眉善威仪(常浩)一人得吾眼善顾盻(智达)一人得吾耳善听理(坦然)一人得吾鼻善知气(神照)一人得吾舌善谭说(严峻)一人得吾心善古今(道一)勒曰啮草含烟尧封潜曰龙钟横集。

　　师一日问众曰道一在江西为众说法否众曰已为众说法师曰总未见人持个消息来众无对因遣一僧去嘱曰待伊上堂时但问作么生伊道底语言记将来僧去一如师旨回谓师曰马师曰自从胡乱后三十年不曾少盐酱师然之勒曰如何斯言独能见欺尧封潜曰举目有江河之异。

　　三十五祖江西道一禅师僧问为甚么说即心即佛师曰为止小儿啼曰啼止后如何师曰非心非佛曰除此二种人来如何指示向伊道不是物曰忽遇其中人来时如何曰且教伊体会大道勒曰将无播朱紫之艳色尧封潜曰登城不指。

　　僧问如何是西来意师便打曰我若不打汝诸方笑我勒曰三揖而后至阶尧封潜曰不获侍座。

　　三十六祖百丈怀海禅师谓众曰有一人长不吃饭不道饥有一人终日吃饭不道饱勒曰恤病讨贰尧封潜曰争免口过。

　　一日僧问抱璞投师请师一鉴师曰昨夜南山虎咬大虫曰不谬真诠为甚么不垂方便师曰掩耳偷铃汉曰不遇中郎鉴还同野舍薪师便打僧曰苍天苍天师曰得与么多口曰罕遇知音拂袖便行师曰百丈今日输却一半勒曰岂例是沙门尧封潜曰是玉真大奇。

　　三十七祖黄檗希运禅师一日捏拳曰天下老和尚总在这里我若放一线道从汝七纵八横若不放过不消一捏勒曰师徒不烦尧封潜曰所以平生亲旧唾闻讳见。

　　一日上堂曰阇黎不见马大师下有八十四人坐道场得马大师正法眼者止两三人庐山归宗和尚是其一勒曰便须露布个道理尧封潜曰尚忍言之。

　　三十八祖临济义玄禅师住镇州临济学侣云集一日谓普化克符二上座曰我欲于此建立黄檗宗旨勒曰无由造敬尧封潜曰三月护生。

　　师应机多用喝会下参徒亦学师喝师曰汝等总学我喝我今问汝有一人从东堂出一人从西堂出两人齐喝一声这里分得宾主么勒曰两头三绪尧封潜曰如今论年论月。

　　麻谷问大悲千手眼那个是正眼师搊住曰大悲千手眼作么生是正眼速道谷拽师下禅床却坐师问讯曰不审谷拟议师便喝拽谷下禅床却坐谷便出勒曰不由至公大义而起尧封潜曰古有之乎。

　　三十九祖兴化存奖禅师有时唤僧僧应诺师曰点即不到又唤一僧僧应诺师曰到即不点勒曰中人已下指其迹尧封潜曰使天下敛手栗股以伺颜色师谓克宾维那曰汝不久为唱导之师宾曰不入这保社师曰会了不入不会了不入曰总不与么师便打曰克宾维那法战不胜罚钱五贯设饡饭一堂次日师自白椎曰克宾维那法战不胜不得吃饭即便出院勒曰道自是难复尧封潜曰就之以中庸。

　　四十祖南院慧颙禅师上堂曰诸方秪具啐啄同时眼不具啐啄同时用僧便问如何是啐啄同时用师曰作家不啐啄啐啄同时失勒曰提其身而命之耶尧封潜曰亦不敢自出意见。

　　一僧才入方丈以手指曰败也师乃拈拄杖度与僧僧才接师便打勒曰礼不筋力老于敢侮尧封潜曰驱而率之。

　　四十一祖风穴延沼禅师上堂曰若立一尘国家兴盛野老颦蹙不立一尘家国丧亡野老安怗于此明得阇黎无分全是老僧于此不明老僧却是阇黎阇黎与老僧亦能悟却天下人亦能瞎却天下人欲识阇黎么右边一拍曰这里是欲识老僧么左边一拍曰这里是勒曰当得住山事也无尧封潜曰茫乎前圣已远。

　　一日示众曰夫参学眼目临机直须大用现前莫自拘于小节设使言前荐得犹是滞壳迷封总饶句下精通未免触途狂见劝汝诸人应是从前依他见解明昧两岐凡圣疑情一时埽却直教个个如师子儿哮吼一声壁立万仞谁敢正眼覤着觑着即瞎却渠眼勒曰患沙浑水投土益之尧封潜曰大抵贤圣发愤之所为作也。

　　四十二祖首山省念禅师常作纲宗偈曰咄哉拙郎君巧妙无人识打破凤林关着靴水上立咄哉巧女儿撺梭不解织看他斗鸡人水牛也不识背阴山子向阳多南来北往意如何若人问我西来意东海东面有新罗勒曰螭首龟趺揭于天衢尧封潜曰七世之庙可以观德。

　　四十三祖汾阳善昭禅师上堂曰夫说法者须具十智同真若不具十智同真邪正不辨缁素不分不能与人天为眼目决断是非如鸟飞空而折翼如箭射的而断弦弦断故射的不中翼折故空不可飞弦壮翼牢空的俱彻作么生是十智同真与诸上座点出一同一质二同大事三总同参四同真智五同遍普六同具足七同得失八同生杀九同音吼十同得入又曰与甚么人同得入与阿谁同音吼作么生是同生杀甚么物同得失阿那个同具足是甚么同遍普何人同真智孰能总同参那个同大事何物同一质有点得出底么点得出者不吝慈悲点不出来未有参学眼在切须辨取要识是非面目见在不可久立珍重勒曰髑髅吐气尧封潜曰癸甲回轮节目张。

　　四十四祖石霜楚圆禅师师平生以事事无碍行心凡圣所不能测室中晏坐横刀水盆之上旁置草鞋使来参叩者下语无有契其机者勒曰未详利害之原也尧封潜曰已遍天下也。

　　四十五祖杨岐方会禅师室中问僧栗棘蓬你作么生吞金刚圈你作么生透勒曰必速戾于厥躬尧封潜曰三角九尾四肩六足。

　　四十六祖白云守端禅师示众曰若端的得一回汗出来也向一茎草上便现琼楼玉殿若未端的得一回汗出纵有玉殿琼楼却被一茎草盖却且道作么生得汗出去勒曰敢辄布区区尧封潜曰切忌滥觞时。

　　四十七祖东山法演禅师僧问如何是佛师曰露胸跣足曰如何是法师曰大赦不放曰如何是僧师曰钓鱼船上谢三郎勒曰恶情悰尧封潜曰宁贫贱轻世而肆志。

　　一日僧问如何是临济下事师曰五逆闻雷曰如何是云门下事师曰红旗闪烁曰如何是曹洞下事师曰驰书不到家曰如何是沩仰下事师曰断碑横古路师曰何不问法眼下事曰留与和尚师曰巡人犯夜勒曰昭昭其永垂尧封潜曰人腰水心之剑家给火耕之田。

　　四十八祖昭觉克勤禅师入东山演祖室通所得呈偈曰金鸭香消锦绣帏笙歌丛里醉扶归少年一段风流事只许佳人独自知祖曰佛祖大事非小根劣品所能造诣吾助汝喜勒曰五日观于春山之上尧封潜曰将谓有车辙马迹。

　　一日到首座寮因说密印长老四年前见他恁么地乃至来金山升座也秪恁么地打一个回合了又打一个回合秪管无收杀如何为得人恰如载一车宝剑相似将一柄出来了又将一柄出来秪要搬尽若是本分手段拈得一柄便杀人去那里秪管将出来弄勒曰一众远立尧封潜曰怀安败名。

　　四十九祖虎丘绍隆禅师僧问古人到这里因甚不肯住师曰老僧也恁么曰一刀两段时如何师曰平地神仙勒曰打硬作模作样尧封潜曰换副舌头。

　　五十祖天童昙华禅师上堂曰见闻觉知无障碍声香味触常三昧眼见如盲口说如哑苏州人呆常州人打野大宋国里只有两个僧川僧浙僧其佗尽是子淮南子江西子广南子福建子岂不见父慈子孝道在其中矣勒曰取次用心尧封潜曰经三大阿僧袛劫。

　　五十一祖天童咸杰禅师上堂曰一个葫芦才倒地满地葫芦尽倾倒欲识单传直指禅今日斗凑得恰好勒曰入粟受爵者难构尧封潜曰腷腷膊膊雄鸡鸣磊磊落落垂天星。

　　五十二祖卧龙祖先禅师上堂曰如何是禅阎浮树在海南边撑天拄地拄地撑天巧说不得只要心传毕竟如何是禅禅勒曰悔不剩得尧封潜曰父前子名君前臣名。

　　五十三祖径山师范禅师上堂曰若论此事直是省要易会多是诸人自作艰难自作障碍所以有时东廊西廊见诸人和南问讯山僧便乃低头相接其实无他只要诸人识得长老是西川隆庆府人氏勒曰当举衡石以正轻重尧封潜曰历数在躬。

　　五十四祖仰山祖钦禅师住龙兴上堂曰一见便见一得永得展手曰撒开两手大家看毕竟明明是何物潭州内外有一十八座城门白日行人千千万万一任东西南北勒曰政有所伸也尧封潜曰洪范九洛风角鸟鸣。

　　五十五祖天目原妙禅师普请上堂曰禅不在参道不在悟动转施为山岳鼓舞孟八郎汉便恁么去争似西峰搬石运土勒曰不有怨也尧封潜曰追维畴昔如何可忘。

　　五十六祖天目明本禅师示众曰瞻在前忽在后竹鸡昼啼华鲸夜吼未了听一言如今谁动口勒曰殊出而共趋也尧封潜曰刻玉符者也。

　　五十七祖圣寿元长禅师上堂曰贵买庐陵米大做铁馂馅普请诸禅流堂中自吞啖阿呵呵聊表殷勤莫嫌冷淡勒曰以其能相胜乎尧封潜曰古者不下堂而见诸侯。

　　五十八祖万峰时蔚禅师久参三不是因缘一日闻举沩山踢倒净瓶忽悟乃曰当日若还亲看破如何不进劈胸拳勒曰厥功懋哉尧封潜曰得其人则振之也。

　　五十九祖万峰普持禅师一日问慧旵心不是佛智不是道汝云何会旵近前问讯叉手而立师呵曰在此许多时还作这个见解勒曰亦非人之能也尧封潜曰不知有汉无论魏晋。

　　六十祖东明慧旵禅师呈解偈曰一拳打破太虚空百亿须弥不露踪借问个中谁是主扶桑涌出一轮红勒曰辄生惆怅尧封潜曰敢稽首布之。

　　六十一祖东山永慈禅师于旵和尚两掌下开悟乃展具珍重礼三拜而立旵曰居古道山三十载今日秪见得这僧勒曰不必阇黎尧封潜曰使客舍洒扫以待。

　　六十二祖高峰智瑄禅师久参东山慈和尚付法偈末有杀活拈来总现成之句勒曰二时上堂不得咬破一粒米尧封潜曰日精月华吞霞服气。

　　六十三祖金陵本瑞禅师参瑄和尚瑄问曰甚处人师曰四川瑄竖起拳曰四川还有这个么师曰无瑄曰因什却无师曰非我境界瑄曰如何是你境界师曰不识瑄曰汝岂不是着空师曰终不向鬼窟里作活计瑄曰西天九十六种你是第一种师拂袖便出勒曰老硬作禅和尧封潜曰一日复一日。

　　六十四祖玉泉明聪禅师一日闻马嘶豁然大悟乃曰如斯之事如来明见无有错谬勒曰敢不远千里望风以来尧封潜曰何必华山之騄耳。

　　六十五祖圆通德宝禅师上堂拈起拄杖曰有么有么一僧作礼师劈脊便打曰多口作么曰某甲一言未措师复打曰再犯不容勒曰如斯争奈何尧封潜曰岂是磨棱合缝底道理。

　　六十六祖禹门正传禅师常举门前冷落车马稀老大嫁作商人妇辨验方来三十年衲子士大夫罕契其机勒曰迸散十斛尧封潜曰是风之始也。

　　六十七祖天童圆悟禅师僧问如何是佛法的的大意师搔头曰老僧头痒曰还有奇特也无师展两手勒曰绝毫绝厘如山如丘尧封潜曰震旦无别路。

　　六十八祖三峰法藏禅师示众曰机先一向是汝诸人安身处先机一着是汝诸人立命处其间左之右之或伸或缩是汝诸人踏脚处末后一句是汝诸人出头处汝等诸人作么生会勒曰若人辨得天下横行尧封潜曰不图东天一只西天一只。

　　退翁自铭塔

　　序曰崇祯八年乙亥四月先师三峰和尚定临济正宗记付弘储而记之曰藏于龙云用出师吼贵宗旨有继而起也命名弘储命字继起为临济荷担之嫡子晚而自号退翁退者何于法运于自揆皆不宜进而宜退故以退为安曰翁自老之也物老而衰衰将至而自老之者自悲之也自铭塔者何门弟子为翁营归藏之地而翁忧其身后之文之不获翁心也故自铭盖自世有谀墓之文于是有谀塔之文身后之文往往文过其实翁耻之况槁立山林不应烦当世大位君子经画笔墨临济殁七百余年纲宗未坠于地弘储躬承祖父提命不敢惜肝脑自暇自逸忧劳四十年上观千载下观千载如印印空庶几无惭称南岳宗孙为三峰嫡子当临济三十二世生平无他伎能铭不余及铭曰。

　达磨之孙　　不重禅定　　解脱匪存　　庙貌严靓
　塔势雄尊　　弗关性命　　循末讨论　　夙夜怲怲
　羸立疲奔　　请观前圣　　直截本根　　四顾空净
　横竖并吞　　天衢绝径　　荡荡不痕　　大机全胜
　大用云喷　　断际超伦　　提祖父令　　旋乾转坤
　沩仰声应　　五宗始藩　　我祖秉正　　照用煌焞
　机对飞横　　则有云门　　两支双劲　　同源昆仑
　洞水澄泳　　绵密粹温　　心王顾命　　法眼开屯
　药因救病　　荼苦戴盆　　天关不▆　　大哉宗原
　单提古政　　东国赤幡　　多罗悬证　　河注重翻
　雾罢开瞑　　手拂朝暾　　视者徒瞪　　扼要弗烦
　大方无诤　　大文无抡　　大声无竞　　上报师恩
　吴山青亘　　具区可扪　　向当斯定　　爰有后昆
　心心智证　　乃真达磨之孙

　　辛亥夏孟　于留惑轩　自铭塔竟

　　南岳勒古后序

　　二万五千九百二十年天日交差一周天地开辟久矣其经历二万五千九百二十年者凡几若使创者必在前袭者必在后则时递而降各循前迹鸿荒以后天地何赖伏羲以上非无文字至于伏羲而文字立故伏羲文字天地之一开辟也轩辕以上非无甲子至于轩辕而甲子定故轩辕甲子天地之一开辟也当尧之时日在元枵九州波涛于是整顿名山大川禹贡乃作故陶唐治水天地之一开辟也此以明创者不必在前袭者不必在后也震旦禅宗少室创之大机大用江西创之自临济创统汾州十智一创东山昭觉法式各一创至我天童三峰埽荡建立各一创天下灵岩身集大成法运开辟前起丙子到于今三十年拓万古之心胸达磨以来震旦第六创而南岳勒古则又一创也南潜凉薄栗然惧不能少裨益前人而命之同勒承命惭惕敬以禅宗之重赖于开辟者告天下后世为法准。

　　住尧封宝云院嗣法门人南潜谨书

　　三峰藏和尚语录后序

　　身中有生老病死念上有生住异灭荆山汴水野火断云何故何新何忧何虑有截断天下人舌头底手脚不能教无舌人解语入不得夹山眼况我临济门风高多少阔多少三贤十圣望影神迷诸佛祖师闻声胆碎你道甚么人才能于中自在纵横神通游戏我三峰师翁所以未离天上天上震惊才下人间人间摇动咳唾修罗绝种掉臂佛影无踪尚有辈钝根阿师道棒喝阐佛祖之机玄要绝狐狼之迹我师翁笑倚长松闲临寒水济济威仪萧萧动止六门虚静心月孤圆万法咸舒神珠炳焕如此说法岂有言路可寻如此利生那来功勋可立千古为物作则惟此法王大宝。

　　岁辛丑八月望尧峰嗣法孙南潜稽首拜言

　　后序

　　三峰师翁开物成务之功振兴摧辟之力发诸语言被诸行事嵥然以应身大士来支临济其无师乐说之智辨如云门其始终化迹又如云庵云庵天纵自然定宗旨于黄龙师翁欲振起杨岐乃定名于金粟其悟门广大说法如云涌川决笔记者莫能殚书然犹裒聚成录得法语三十卷广录五十卷顾命时亲持稿本以结集嘱我和尚我和尚再拜而受秘重大法藏笥箧者二十余年庚子中秋住云岩慨然念滹沱大宗定于隆祖隆祖得真子应庵与妙喜并驱不再传渐见衰落其间虽有仰山天目崛兴为一代龙门瞿然视其后终不甚昌大逮金粟悟祖与我师翁一虎步于前一龙骧于后从上纲宗致广大而尽精微莫之有加今据大宗之庭宜事结集卷轴浩繁摘要四编曰三峰和尚语录盖取浑金璞玉不事雕镌应物垂慈楷模百代若夫险崖惯拶铁壁孤撑或渺然如云汉之高或浩然若江湖之决波腾浪蹴鱼龙尽迷其方地转天回鹰隼旋失其势海水一滴全用百川于此入门堂奥斯在呜呼我和尚之心亦苦矣云岩当四冲八达之衢接纳烦剧未竟厥绪今辛丑夏来金粟始克成之命予小子叙其后不敢辞乃再拜稽首志其岁月。

　　灵岩嗣法孙晓青盥沐敬书于金粟首座寮
