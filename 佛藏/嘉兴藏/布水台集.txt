嘉兴大藏经　布水台集


　　布水台集序

　　天童山翁禅师忞公以密云嫡子坐大道场无舌说法有声如雷施药树味击涂毒鼓有寂子小释迦之目贾其余勇作为诗文如涌身云如灌顶水文人学子用世间智测度咸以为杼山昼石门范之流亚余顷读其全集为之心开意解久之沉吟低回欷歔烦醒而不能舍然也大慧杲禅师有言予虽学佛者然爱君忧国之心与忠义士大夫等所谓忠义士大夫者魏国张公德远横浦张公子韶辈也当是时贼桧挟滔天之势把持和议忘北辕之仇甘左衽之辱妙喜以坏衣髹发之人敢于左袒子韶抗权奸之议而触冒其锋刃故魏国铭之曰嗟师何为拳拳忠孝欲迪群迷俾趋正教唯其忠诚恻怛之至根抵种性槎牙肺腑虽至于砍臂斩头亦将怡然顺受如断蕅根如解胶革于毁衣焚牒乎何有於乎荐严之疏龙髯马角之深悲也新蒲之录玉衣石马之遐思也春葵玉树之什空坑崖海之余恨也征诸妙喜以言乎其道则相符以言乎其志则相协以言乎其时世则宋世所谓忠义士大夫迢然不可再见独有一禅者孤撑单出流连涕泗于陆沈沧海之余斯尤难矣於乎军国荆弓也宗社郑璧也吾君吾父秦燕楚凡也天穹庐地松漠今之人何其广大而禅者如是之隘也东家食西家宿今之人何其圆通而禅者如是之固也山河葶苈世界陶轮有漏微尘十方销殒今之人何其大觉大悟而禅者如是之取着也岂惟禅者哉琉璃之诛释种也世尊树下拒谏而阿难愁闷恸哭开宝之师东山蕲春肉身为故国而泣血天宝之乱荷泽编管残衲兴檀度以济师是又何今之人广大而佛祖之隘今之人圆通而佛祖之固今之人大觉大悟而佛祖之取着也妙喜之言曰好善恶邪之志与生俱生永嘉谓纵使铁轮顶上旋定慧圆明终不失敢直下自信不疑吾忞公其几矣乎三世诸佛是三世中有血性男子不忠不义之人埋没此一点血性谓之焚烧善根断灭佛性披毛戴角刀途血路相习以为固然是可以为人乎如是而为文巧言绮语谭玄说妙如刻人粪作栴檀形是可以为文乎公同体大悲恻然怜愍以为今世之所崇尚者士大夫也故现忠义士大夫身而为说法士大夫之所崇尚者文字也故又现声名文句身而为说法有人于一言半句汗下毛竖留得此一点血性在人世间即是不断佛种斯即公出世为人全提正令之纲宗也於乎公欲广度河沙众生尽皆作佛而汲汲然磨牙砺齿先教之以所以为人夫焉有不能为人而能为佛者乎。

　　海印弟子虞山钱谦益槃谭谨书

　　布水台集序

　　布水台集者山翁和尚之禅之余之所为集也禅者之言曰行于心为禅然则禅有余乎荷大法者无执怀胜业者不滞繇山翁和尚之禅而深之莫非余也畅之以一诣包之以兼弘繇山翁和尚之余而大之莫非禅也或者曰儒之学依于实禅之教说乎虚实故自形其不足而虚则尝见其有余傥所谓大道是邪非邪予智不足以知山翁和尚之禅知其余者甚矣山翁和尚之禅之似吾儒也今夫先王之所秩圣人之所训其要归于正君臣定父子不离明伦察物者近是是故父子者人之始也君臣者人治之大者也吾尝览乎山翁和尚之集矣祝圣人而悼天子一篇之中三致意焉寿有疏荐有文如歌如泣君臣之义也诸如靖扬雅推之也义仆传广之也其为翼孝说养母文笃于亲也进而之于师有父道焉称道勿绝所谓孝也繇师而上之百世之师身焉象焉谱焉经焉堂焉塔焉不忘祖祢之意也为死者言状自文林公传自广陵先生而下为生者言牍自复古南诗自送以直而下悟发感寄婉而有归无诤之篇有怀之什兄弟朋友之谊也甚矣山翁和尚之禅之似吾儒也或又曰天下之道儒者实之然而多实则多累是故乱之以生死挠之以得丧及其敝也至于悖圣人之言废先王之服蔑君亲之恩弃昆朋之族禅者即不然死生则一之得丧则齐之泊然无所起于心而澹然无所系于世虚之谓也是以累尽而理存天属虽离而孝不违世典已谢而敬不失故曰守儒之说实天下之虚可以处治世通禅之学虚天下之实可以处乱世嗟夫此又有为言之也予智不足以知山翁和尚之禅而谓山翁和尚之禅之似吾儒者固其余也。

　　四明流寓云间包尔庚题

　　布水台集总目序一序二卷第一风雅诗卷第二诗卷第三诗卷第四诗卷第五诗卷第六序卷第七序卷第八序卷第九序卷第十碑铭卷第十一记卷第十二传卷第十三塔铭卷第十四塔铭卷第十五塔铭卷第十六行状卷第十七表奏疏文疏启铭提词卷第十八赞卷第十九赞卷第二十赞卷第二十一赞卷第二十二书卷第二十三跋卷第二十四说引卷第二十五祭文见闻杂记卷第二十六警语规约卷第二十七尺牍卷第二十八尺牍卷第二十九尺牍卷第三十尺牍卷第三十一尺牍卷第三十二尺牍

　　布水台集总目(终)

　　布水台集卷第一

　　住明州天童寺匡庐黄岩沙门道忞着

　　风

　　春葵风

　　乙酉之役处士孙开远举义嘉禾战没孤城诗以诔之。

蔼蔼春葵向日而倾曾我　御谁则匪臣

交交桑扈晨去其枝青青子佩悠悠我思

愿言思子章服生儒蒿目神京奋挺大呼

南风不竞北马跷跷孤城绝援声凄夜刁

鼓兵以出白日为黄结缨战没岂曰国殇

彩仗云旗归神天上在帝左右招之或降

相韩五世博浪椎秦子胡为者舍生取义杀身成仁

中原血战四海交腥鸳湖湜湜濯其潢泾百祀流馨

　　春葵八章六章四句二章五句。

　　玉树风

　　玉树旌孝节也清师入邗谢女希韫与母张氏同赴井子宸救之母绝宸不忍去死焉长子朝出护墟墓遇害于途于陛季子也感母兄之变亦悲愤而没故作此诗以哀之。

谢家玉树郁郁邗沟华开琼萼五叶绸缪有风自北折屋倾舟飘然坠之香洁谁俦

温恭荐妇朝夕斯寅腥埃扑面何以洁身有冽者泉托彼澄鲜孰能芳桂萧艾同捐

宸也亢宗文心雕龙死母生护卒婴凶锋天何以醉何神不庇舍彼骄人维此胥忌

挚尔希韫静女其姝令仪令色淑慎维图青锋是佩用戒不虞见危授命终殒厥躯

迅雷遄呼亲惧则然忍看黄沙昏晦无天朝奔墟墓齐思见贤谁曰尔正而毙戈鋋

陛幼孝友性自天成兰芽方茁风雨交撄呼兄不至听母无声悠悠千载闭此愁城

彗孛经天白昼宵昏煤山龙去谁从如云嗟尔谢树实繁有柯我心孔怀是用作歌

　　玉树七章章八句。

　　雅

　　靖杨雅

　　皇临命郑公阳备淮海卒靖淮海之乱也。

皇临孔章昭兹若监靡有尔劳皇不尔鉴仁则尔柔威则尔悍哀我东人惠此良翰

良翰伊何维郑中州嵩岳之灵申甫之俦我东曷棘于邗之沟宛宛周道四方来游

来游来王高车大航盗思袭矣舞戈以狂以侦以诱里我奸佌不畏尔元俾民流徙

我翰戾至载安载集募兹拳勇弁为武什毋启尔戎毋俾尔翼既训乃稽盗侦斯得

既获盗侦我奸卒俘正之皇刑往即尔诛尔诛尔悍我柔我恃阖胡不悛覆狂以喜

翰曰吁哉其饥而哗予而父母愧不而家乃陟其疆乃造其庐大降厥心毕叩且歔

民之歔矣乱斯沮矣民之舞矣盗斯逋矣其曰未逋忧我厥肮孰跻我圉以泳大康

莫此大康维翰实崇式崇式庸维皇之忠维忠于皇厥猷翼翼秉皇之彝训于南国

烈烈东南我翰营之汤汤江淮我翰清之既清而弥王道之夷于万斯年皇以治之

　　皇临九章章八句。

　　韩城雅

　　韩城嘉瀚远朱镇君宦生潮阳复建节于其地也。

溥彼韩城濒海之阳蜃蛟所宫鳄族维强昌黎作牧文运开张济济多士宾于有唐

化雨千春谁承遗则在帝神宗朱侯洵直去咏甘棠来歌九罭乃诞嗣君天鉴有德

维此嗣君五色麟祥允文允武万里腾骧缵戎显考载镇南荒四郊以靖海波不扬

镇君出游虎纛龙旗酾酒临江横槊赋诗敷其文德率服岛夷来献其琛赤豹黄罴

嵩高诞申玄鸟生契矧伊镇君万夫之杰潮水泱泱凤台嵲嵲允矣九苞式生丹穴

　　韩城五章章八句。

　　诗一

　　送以直愚禅师之云间谒董太史乞黄檗和尚塔上之铭

间生亚圣人愍世垂高格奋迹光黄间其道苦如檗怒骂恣凭陵佛祖惊且易尽渠神通来个个遭点额住世八十霜重译流声光疾彼投名者蜕委息影藏丰碑久不竖天龙尝叹伤愚公邵武辈派出臞仙王投簪叩筹室一笑登其堂为觅先师骨洪波泛淼茫持向云间去索取回天章太史声名重文章继子长书之擘窠字宝以金玉相千载颂明德景行永不忘

　　送元白可公出天童

青眼当初最直钱等闲不把费君前朅来相见出新篇拍案槌呼感往年岂为君诗动百千为君眉底里云烟春风吹翮又翩翩刷羽临冈问所先予意言之君亦然咄嗟为祝予思贤予思何在西之偏汾水滔滔清且涟三十白来足不缘泊然亭箸蜕而仙古人细事尚光鲜何况其中大者焉君听予歌志欲镌予歌未卒予心卷法门大事悲若填君不惜予谁共怜

　　送盐梅鼎禅师住南岳

大鸟高举抟风翔千里之行月聚粮嗟彼屈蠖动求臧进退犹如抵籓羊我友鼎公气摩苍双瞳射得乌欲藏龙象三千蹴道场角蹄铁硬数公强丛林号予难比方方公眼恼足相当吴山越水已十霜打包别我上衡阳衡之高兮南极旁回雁峰前日月长金鸡粟供僧中王山君自此寿而昌闻道年又告天荒君去须教喜若狂丛生茅茨构君堂黄华白水献壶浆待君果熟时飘香奔走钧天亟跻跄君不见大鸟高举抟风翔

　　黄岩山居即景十六绝

　　黄岩寺

绝攀缘处路初入解转身时岫始开排闼溪光金布地厌檐山色玉成台

　　寨云峰

崭颜不宿野盘客寂莫难留冠盖群日暮林号狐兔远开关只合延归云

　　行龟峰

嘉林不住况潜渊脱体全彰界外天自信生来能越格六藏何用小家禅

　　犀牛峰

不耕祖父闲田地肯守寒岩异草生触处尚嫌头角快又披风雨入高峥

　　双剑峰

双垂天末落群峰日照寒芒血晕重在昔虚空曾剖判至今风雨尚磨砻

　　鹤鸣峰

惜伤羽翰远江浔集老南天万岁岑翘首不无华表恨戛然犹似发长吟

　　香炉峰

甄陶不费列中天信是安排造物先皎皎冰轮传夜烛霏霏薄雾散朝烟

　　红石岩

丹岩嵌壁切云霓谁信通天步有梯蹋着始知来处迥虚空扑地万山低

　　罗汉岩

岩背青峰月上迟森森白昼走魈魑云长深锁虎长啸何似当年护定时

　　空生石

　　石中空可居人而上平如砥建阁其巅曰空生因遂得今名。

尽道孤危曾不立谁知大地自空擎欲看楼阁空中见请向虚空背上行

　　鹞子石

凭高岸立志霄摩岂易雄心付薜萝对月端怀天上兔临风恰欲过新罗

　　姊妹石

寻真偶共话烟峦几度秋霜鬓未残何事玉容人易老冰心端不似伊寒

　　瀑布水

聊将一线放渠开不觉流通露布来莫怪险崖能箭急江湖声落已如雷

　　龙潭

山外清溪门外庵几人亲自到龙潭腥风况复吹长壑望眼何当迷晓岚

　　清源池

　　古志双剑峰顶有清源池生莲华大如车轮而雍熙间瀑布流下红莲一瓣长三尺阔一尺三寸。

剑脊池开佛国蕖劈流曾下雍熙初灵根一瓣天然别借问东林种似无

　　布水台

落处分明谁解看为伊觌面示来端因高就下诚难惜透顶还他彻骨寒

　　哭广陵三我蒋先生

何当仙苑促云鞃浊世应难奏广陵天上少微沦月堀人间白璧掩霜棱方嗟后死来无几未意先刑去复增吟就短章仍浩叹临书不觉泪如誊

　　初住黄岩松壑弟许为持钵乞浠上岁杪以兵荒见困寄次韵复之

望君如渴路思梅蹋凌犹登布水台鹤骨未看云外至鳞音但说苦中来自惭省己躬难胜敢道求人口易开且喜留将空钵在免忝日后偿他哀

顾我青山住已残几回风雨凭前阑未将玉笋参天出且等苍松奈岁寒大地斸开畬片片虚空扑碎月团团三条篾更牢加束不为闲情便解宽

清宜岩窦饱宜村二比难兼共一　为爱孤峰留晚照几忘寒瀑泻微湲山光澹澹交眉睫松韵悠悠送耳根歠罢蒿汤茶步步不知天子若为尊

　　寿匡山照法师六帙(四首)

青山未住早居庵谩道春光过二三兜率尚然留钵袋阎浮故自放痴憨每惺顽石推先觉为卖青松老翠岚成就逝多非一一且攀千岁作司南

看轻沙界等纤沤傲骨欺霜别出头未肯虚空言老大那从甲子问春秋啝哆快合婴儿行雪白胸铺古涧流却笑年来难捉摸生缘更复道苏州

但见山青复又黄谁知果熟自飘香山河百二拱高座华雨缤纷洒石床太乙峰腾标月指芦华浪涌接人航无能九里沾河润愿颂千秋法水长

少同师席谊同仁白发相看一笑新毛骨奇君真是豹角蹄惭我苦非麟更翻岁月思前事别转峰头为故人把手共携天外望海山落落何嶙峋

　　同诸子度岁黄岩赋得通字

共有凌霜节相依话夕穷威仪声色外形影寂寥中故衲寒轻荷新条绿暗通何须千嶂放已见岁成功

　　岁朝喜雪

帝历颁新日瑶光堑玉台限催残腊去敕办好春来举世传清白何山受点埃谁知林下士生眼碧如苔

　　岁朝雪后见晴柬曹源大中二公

六出临初节依然　晓堇丰和兆以协草木怒方娠日月同今古寒暄送故新置身天地外自见宇无尘

　　春宵雪霁步月

碧落初开雪后天长空如洗月漫川山形有貌分高下树影无支落正偏寒重春风犹刺骨光交午夜不成眠披衣起步中庭里何似蛟宫玉殿前

　　春前五日寄怀唯一道兄

塞鸿将北燕南图寄问寒暄近复如怯冻未开新岁笔折梅先发去年书莫嫌韵短句方绝须信怀深海有余驿使怕传春信后计程隔夜到君庐

　　春朝喜搴玉孙居士见访出登庐山歌飘然有出尘之志别后复寄庐陵残雪图次韵速之

恐妨春信到山家竹堑疏篱户未遮何来天外云中客玉骨如梅雪绽华眉间隐隐五岳气顾之四壁流青霞须臾慷慨出长言牵曳西峰寒影邪山峻光寒君自回鱼笺明日复传来水墨作雪祇浅深半覆江天未尽开谁云纸上幻空碧自是君胸藏山泽山泽可藏亦可移心眼胡为冷复赤世路风波莫等闲绝险几人去复还君之来处坦且平千山况复破春颜人生急景如风度待等回头已迟莫为君一夜索枯吟岩前拈出截流句不见瞿昙语殃　我住久矣君不住

　　用前韵招搴玉孙阳江

化鹤仙人归故家华表空看草色遮千载何劳叹陈迹过眼还同浪里华君不见岩前一派烟岚色聚作风云散作霞闲情故为立斯须半苍半黄夕阳斜丈夫作事莫徘徊宽限迟君燕子来桃华水蘸武陵春古洞门将半掩开君之眉澹千山碧君之怀深彭蠡泽问君山华火欲然血点支头为谁赤孤踪何似白云间日上月下任往还有时卷归沧海宿有时浅抹青山颜空生岩畔危梁度猿鸟几回怨春莫无限游人尽迷踪况惊足底险崖句待君来时通一线别峰相见留君住

　　送愚拙二禅人之云间

晓生凤子出丹山彩翎一搏入云间千年俊鹞趁不及食牛之气何间闲虎子凤子种性同榑摇况复起天风一啄三泖便好归日月之下皆樊笼归来归来将尔　去天百尺之危峰摘星辰而啖之千秋万岁何终穷

　　秋日寄怀介子黄居士

碧流清彻漱江莼上下同风只白苹时事况逢秋叶落转教天际忆真人

玉局文章都尉禅脱空师语亦碑传无人过与价三百赢得双眸贯五天

　　寿空林禅师五十

新惊短鬓入霜豪保社争传老白袍是行便堪人藻鉴无言不应古风骚何如世年千朝酒说甚天寒百衲裯姜桂从来晚益烈愿同宝掌寿吾曹

　　毅宗烈皇帝哀词

扰扰劳生罪日繁九重闻已懈天恩云车自去狩玄圃玉历谁传守帝籓山锁诸陵惊落翠月明深院怯黄昏至尊勘破兴亡梦触处应知达本元

　　袈裟吟十一首

孤光横罩觉山涯十界通身入一家茎缕蘸干生死海何人出得者袈裟

全封一幅绝边涯称体人人古式家绯早纵岐谁欠少过劳鸡足护袈裟

识青布幔里生涯傀儡俳场尽作家黠过灵山偏落节袗衣换得猎袈裟

祖关终古罕窥涯动着知君恶口家却笑跛师能解道钟声咬破了袈裟

褴襂半听逐云涯日炙风吹道者家可怪春寒人不禁朝阳日日补袈裟

尽将格则做生涯谁信风流出当家但看堂前三下版何人不起整袈裟

棒头点出者生涯排闼春山晓入家一句风前何所似东京王长老袈裟

走声当世遍天涯若个门风壁立家寂莫芙蓉冷似铁民衣曾却御袈裟

天书三降紫云涯拭目真人笑帝家雪刃临头刚不顾清风千载起袈裟

烟蓑一浆旁江涯风雨芦湾处处家打点莫霞来日好趁晴且得晒袈裟

垂钩独泛海东涯为有长鲸足猒家十辖丝纶抛未尽敢辞银浪卷袈裟

　　重阳前一日初度绝学铨商尊玄二上座以诗见寿次韵复之

靡吾一日占仁先经纬无闻缀锦篇去日早惊毛有二来朝且喜菊犹鲜材艰继祖惭前哲道足传灯忆后贤何日三台夸遍拍万年欢伫奏师弦

法社垂秋惜莫凉吾生何以恰厮当挥戈未返鲁阳日披雾先看豹变章慧命从来空作寿背肩若个铁为梁不辞玉露凋枫叶珍重黄华送晚香

　　禅门四超方

斗海泥牛去绝声乱峰千叠向刀耕不期黄叶疏云水何意玄言落翠峥碑版尚空专甲字江湖偏譒隐山名堪嗟无限方坟客春草年年带雨生(龙山)

天华讲得坠如戋谁信心工巧莫诠回首虚空真露布转身岳色正排连尤滋谩语尝同社盍逐青峰入莫烟高躅不知怀近远庞眉尚说政和年(亮公)

得意西江一句干庵居占断古仙坛空山历准黄为纪石库书饶梦不餐熟烂何人堪下口摧残祇自倚深寒至今幽讨禅栖处风急云仍白昼攒(大梅)

海国江天寄漫游目前荡尽与谁侔满船载月收纶晚一桌扶风送客稠垂手宁夸红锦套传家赢得绿蓑裘为人更入洪波里春晓吴江冻不流(船子)

　　送峻书记之大梅住山

吊古予恒忆大梅萝龛尔况藉云隈荷衣应待深秋剪松食须连晓露裁将指随流人得妙急征嚼碎核还来真风要见当年社莫谩投荒又一回

　　又拟梅送之

落英销歇步余芳条例新攀岂故常不羡傲霜华有韵最怜溅齿果堪尝景邀明月来还沼香引清风待袭裳珍重好收残核子更锄烟雨种斜阳

　　次答赵将军玉韵(十四首附来韵)

　　世事于今难问天十方诸佛也徒然不如身逐浮云去围绕山翁自在禅。

男儿壮志薄云天羡甚奇勋勒燕然拈起威音前一箭千重甲透祖师禅

长青自古一般天才动风云便不然变态中知无别界锋刀头坐少林禅

长安奕出又番天我国谁知自晏然宝殿苔生王不坐区区终日炽然禅

避秦谩说洞中天劫火空居尚洞然百草头边春荐得镬汤炉炭里安禅

画角声催欲莫天八千义勇总凄然法身却有惊残梦昼夜山河信说禅

谩言掘地讨青天仰射徒劳亦复然箭后分明饶有路谁惺北斗面南禅

粟散曾观电里天大千何异泡如然兴亡不管蜀魂恨一例消归法喜禅

纤儿撞坏女娲天局破难完自古然野老摧心长饮泣哀声只恐到三禅

倒翻大海洗青天火德吹教死复然拨乱才方成至治曹溪不说太平禅

山河不见汉家天仗剑何劳问计然掇转乾坤归有道赤松子去好逃禅

旬始忍看昼竟天长锬一埽壮君然杀人不眨将军眼作佛还他血性禅

帝化旁分阃外天苏途四海谊当然问君何日昆阳战倚马长书露布禅

圣哲从来不问天数归阳九岂其然闹篮扶出真天子大地从教定似禅

黄茅雾塞绿杨天一霎云收便皎然依旧大明依旧日江山不动本来禅

　　丙戌孟秋送黄梅二司马归楚(讳日芳之熉)

九死从君再造朝谁知风雨正飘飖黄冠未夺孤臣愿楚魄尤烦弟子招千里关山收夕梦百年心史付重漻采薇我亦理归楫匡阜期听夜壑潮

箕子归周孔子仁君之处义亦申申独伤有策能先祖堪叹靡阶可哭秦辔正勾芒犹念楚风悲摇落岂思莼遥天永恨如何释请向空王问了因
嘉兴大藏经　布水台集


　　布水台集卷第二

　　住明州天童寺匡庐黄岩沙门道忞着

　　诗二

　　次金华宋学士灵峰留题诗

梵宫别启一禅天龙象知奔代几千绕洞春来秦社里起霖云宿屋头边明心谩诧香严竹说义仍多百丈田物外精蓝谁共匹藏修好把祖风肩

　　灵峰即景十八绝

　　五磊山

五峰岌岌绕青冥佛首天冠差足并人在上方杳霭中谁知尽蹋毗卢顶

　　象王峰

俨趋帝释腾金胁彷驾日轮降碧霄立处难将涯际测见河谁道却能漂

　　师子峰

势欲翻身天上辊[髟/吒]髿直探万峰头金毛忽变西风里五岳苍黄四海秋

　　石城冈

金墉千雉叠崔嵬　跳溪山尽勒回飞渡只堪峰顶月中宵曾上女▆来

　　九曲岭

通霄路接水云趋只恐方来落半途留得转身吐气处为人直杀却成纡

　　峻水岩

高原更激数千盘险设天关岂固阑贵欲清声喧海岳等闲不把众流看

　　濯锦溪

锦江春色羡华阳谁浣清溪曳许长想是天孙夸妙手冀同野逸赛文章

　　清玉涧

不因秋色忝寒翠岂为春山照影明澄靘自来光璱璱冲撞还听佩琤琤

　　罗汉潭

澄印须眉宛若镌名标圣者更何缘大都海眼光通透应供诸龙得自便

　　白龙潭

灵湫共说玉龙蟠月老风高谁下纶长见银光生碧落为霖知是挟云还

　　洗钵池

平如镜面湛如蓝饭罢临池日有三是我是渠亲勘破方知安柄赵州憨

　　象眼泉

无热池南象口通绀泉眼复迸灵峰青天漫自夸澄湛烁破还他一鉴中

　　砥柱石

滔滔万壑下西峰力砥中流气岸雄只欲狂澜趋正道不知立老几春风

　　鹰窠石

幽栖高托千寻石眼界横将宇宙空肯构不仍凡羽族门庭别是一家风

　　眠牛石

顽皮似铁骨如刚鼻孔浑仑管带忘祇为祖翁田地好从教卧月更眠霜

　　望海亭

四壁排空山浪浮夜观星汉晓蜃楼十洲自出重檐下岂是山僧阔两眸

　　三石门

崇闳壁削铁关峨顾伫才生点额多刚跨门来三吃险家风端的险如何

　　梅华径

瞻风似入众香国顾影还疑度雪山廿里溪穷仙苑出却惊羽化蜕人间

　　次畣同参见寿诗二首

十年风雨晦明州白发如君较一筹已濯冷光分桂馥敢因黄落等茭繇方隅迷久知东北世路惊多识咎休山泽何劳移后夜行藏今已付虚舟

　从驱苦不缘已将身世等邮传卧龙应霈甘霖雨老马常嘶薄暮烟惭逊绿杨舒化日冀同黄菊玩凉天切思况幸叨三益寡过宁烦又数年

　　有以出家寒命题者次韵和之

讵于落魄运吾丁道本孤危合自行见说拘邻方命去竟忘乳鹊就衣生玄微亦尽无锥卓冰檗屡尝有骨清千圣己灵曾不重万缘何虑得婴情

　　又和茅屋雪

茅斋斗大雪平铺仿佛担簦又五湖自笑风陵如叶脱何劳粉饰着珍涂薶身有半思嵩少洞腑无遮想佛图最快禅余讽后夜披帷便把昔贤呼

　　和胜因静拄杖歌

共有穿云度水杖山形怪甚吾家样十洲无地问生缘挈老人天神愈壮明如日黑似漆孤标动越今时格并肩佛祖较难齐超步迷途宁着力峭巍巍活卓卓敲风打雨休惊愕乾坤吞却化龙时大地潜踪何处摸论权实分照用掠得些儿恣播弄等闲机变尽渠来拶着青天须叫痛似雷吼绝谓情敲弹拍拍总无生玄关谩自夸金锁一击管教　地声牚圆盖拄厚坤拟犯锋芒早灭门香海搅将成杂毒大用从来轨不存

　　灵峰山歌

灵峰山超方外出没烟云常自在亲到方知立处高头头趯着虚空背侧横看饶景况天然非覆亦非仰灵苗无种石田生枯木糁华雪里放尽群峦俱扑落风前雨后更明廓岧峣自出天外头持载宁烦巨鳌脚山中人活计宽耕云种月恰相便携将锹子随方掘放下锄头当枕眠慵话禅懒论道刹竿免为他人倒长思迦叶好门风安似而今生捏造负非人胜非己红白支支春色里等平一道浩然均片念横分生死始最现成谁忌讳动着锋芒全不是伎俩徒劳费若干胸襟流出较些子松涛响谷口音韵致难将语脉寻流水高山樵牧唱汝边密在意何深蓦相应同本得万象光吞日月黑法法由来显自家金毛奋迅何疑惑贪程客错路多班荆且听灵峰歌一句了然超百亿百亿千般奈汝何

　　和石头回草庵歌

草庵问我何年止虚空未兆草庵起地无阴阳树无根叫不应兮山并水笼古络今只等闲旋岚偃岳常如是来不禁造者陡相谐何人得共偶刍狗哮哮吠天明木鸡夜夜震清吼酬万象宁烦口平怀一味家常有堪叹兔乌两弹丸磨盘终古绕庵走纤尘不立非攒聚佛国天宫那足喻直饶松竹可怜生日引清风几百度吹毛铦利绝疑忧细切岭云恣刃游大地撮来如粟粒四溟归卷一豪头靡涉喧岂拘幽晓夜堂堂六不收月圆当户犹亏照雪覆孤峰尚出头尊贵自来曾不堕乾坤那虑缺金瓯草庵歌歌谁酬丰干须是拾寒俦旷大劫来无变异个中何地着春秋

　　　　　　又

普贤床榻晴空止文殊境界千波起了事道人家如何轩窗四面临山水山水头头露本真动静闲忙无不是昧己徒我山陡空弄机关若木偶瓢笠谁惺挂树梢吟风大作师子吼啮镞机噇空口敢诃佛亦不知有葫芦棚上吊冬瓜捞月笊篱缘壁走众角谩劳山积聚一麟自足师弦喻啾啾耳畔乱蝇声何似松风天外度柴床叠足百无忧时蹋白云深处游树密中心田地稳界行孰敢错丝头狐踪绝鹿群幽趁将佛祖一栏收别甑香炊铁酸馅无底篮盛死猫头双眸炯炯澄如海大千世界等轻瓯曲无腔若为酬幸有山童调古俦枯木龙吟霜夜后扑空香雾滴清秋

　　用前韵索诸禅赓和

头陀论劫草庵止不数华开世界起都卢圆里尽十虚朝宗那计山与水门外非无宿人多究竟承恩只者是到元平陟还陡千差坐断信难偶指　乾坤头倒卓挥斤草木尽吟吼祖佛流祇一口云霄目视更何有蚍蜉把住大风轮海底泥牛衔月走嚼碎虚空还捏聚超情之见谁能喻神通却讶少林僧雪浪崩涛一苇度悲生懊恼为君忧弃宅抛家向外游不信从来成现事几多头上更安头归来好出潜幽干戈不动阵云收风景故园常似昔觅得终非是木头琳琅谩数阑干竹叮当且听语风瓯我歌毕俟君酬千斤大法贵同俦把手登堂相顾藉护持直到未央秋

　　和灵澄禅师山居诗十一律

因僧问我西来意我话山居不记年松韵数来清素耳寒威几度厌穷肩三冬自足炉头火一道常飞砌下泉受用天然无尽藏为谁干虑蹋峰前

因僧问我西来意我话山居不记年寒透梅香曾扑鼻暖回衲谢几松肩有腔咏出风敲竹无简招来月到泉寂寂柴门春半掩鸟衔华落碧岩前

因僧问我西来意我话山居不记年懒弄白拈轻巧手频揩生铁铸成肩和云共住郎当屋杂麂分尝古涧泉理乱关谁秦且汉支颐常自地炉前

因僧问我西来意我话山居不记年瓢笠自藏丹嶂腹青黄几换碧岩肩冷灰豆爆煨蹲鸱瓦缶雷鸣煮瀑泉万仞孤峰头壁立云霄目视孰宾前

因僧问我西来意我话山居不记年未肯上流同濯足讵容孤屿共攀肩幕天席地三椽屋酌古准今一掬泉两眼尽惊空佛祖谁怜霜雪饱风前

因僧问我西来意我话山居不记年云面多看垂雨脚烟眉少见隐霞肩有文品字生　火无漏铜壶响汐泉昼夜炽然谭万象何妨白醭口堆前

因僧问我西来意我话山居不记年竹补前秋遮涧足松忝今岁护岑肩息心祇用三条篾漱齿曾饕万斛泉惭愧金鳞捞碧嶂星河落落众峰前

因僧问我西来意我话山居不记年薪续绳床曾折脚筇支仄厂近垂肩梧缘凤托留朱实涧为龙蟠蓄漫泉三尺寒松随手植夜涛今已响庭前

因僧问我西来意我话山居不记年带雨耕春泥没胫穿林归洞筱支肩锄荒剔出阴凉树斫笕流通濯溉泉风起千山林叶响一声石虎啸岩前

因僧问我西来意我话山居不记年斗海泥牛泯浪迹抽条石笋老纨肩每当芋熟思懒瓒常自云眠想谷泉百鸟不来人不见天书那得贲岩前

因僧问我西来意我话山居不记年讵以栖高空四目却缘荡尽亢双肩坏成刹海荣枯树消息人间瀱汋泉旷大劫收弹指内谁岐后后更前前

　　哭竹林晦夫和尚

狂波正倚障回澜砩响忍闻一夜残淮海潮鸣千社泣金山浪打六群欢盲龟尚自艰浮木桂桌谁同接险湍堪叹衢昏良导隐无能为劝少停銮

　　怀师子尊者

谩言牙爪众超群谁解横身剑下分从赋渊明归去操劲弦千载羡师筋

　　怀天童开山义兴禅师

插茎茆见宝云甍端信神功过五丁世远不知师道大丛林千古说长庚

月犯士夫倍自怜况劳薪水下瑶天闲名谢作青山累太白峰高岂浪传

　　咏史二(有序)

　　唐末天下大乱巢贼入余杭上双径众风雨散时住持法济禅师独危坐不起贼怒力挥三剑床毁而师无损贼惶惧施金帛忏谢而去。

三剑撝来尽落空黄巢谩自逞英雄偷心肯向机前死管取青天血溅红

视我如卿剑亦然空华那索净眸前三刀自落渠魁魄神用何关别有玄

　　二月十九为宝庆南禅师五旬赋此寿之

华发谁云此日髟大悲聊示受生朝功勷法社终难老道振林泉应不雕洞雪雅宜方越彻摩云未见亚杭标区区甲子何须论芳躅会看百世昭

　　山家十事

　　春耕

呼雨云鸠喿上林山家早动晓畴心古黄金待亲耕出泥水宁嫌此际深

　　采茶

春衣不惜罥香荆为拨烟霞叩玉英百草头边如荐得等闲入手总芳馨

　　割麦

何意满车复满篝稽勋不在麦黄秋翻思多少荒唐者徒佃空言冀有收

　　插秧

灵苗翻茂贵重栽捏聚何妨复裂开步步消归还就己青阴不禁泼天来

　　夏耘

熏风乍扇绿盈郊秀发宁缘在蔉穮要见吾家真种草直须豪忽不相饶

　　理蔬

冬种波菱夏种瓜莫言生计太周遮园蔬一饱曾千足方信酥酡未并他

　　灌园

本分生涯在己躬何缘长自冒天功桔槔不事身心械几度担泉夜月中

　　刈薪

灵焰谁将续莫朝参天棫朴恃长鉊逢人若话其中事报道山庄亦欲烧

　　打稻

抖擞早已落通身只为从前力用臻那贵紫罗珠遍攃普天敢保没饥人

　　牧牛

大地耕翻总赖渠功成不宰乐何如金鞭掷却山童后惟有高空月照阹

　　插田漫赋

宗说年来已猒商开畬且种及时秧圆伊疾下三三点雁字俄分密密行会看千岐成子粒讵争九穗发殊祥生涯况喜便愚拙桃李从君竞奏芳

　　哭云门雪大师(时　大师欲开戒期广孝具德以蔬果致兵▆期生谓世方荒乱母得集众启▆张禁于寺师遂封钟版曰当此世界更欲何)

　　丁亥八月十九日师示微疾次日封钟版亲书一纸示众云小儿曹生死路上须逍遥皎月冰霜晓吃杯茶坐脱去了至二十六日酉时果索茶饮口唱雪华飞之句奄然坐逝。

剩有清商又罢弦徽音寂寂黪人天泛同身世呱儿戏轻等死生逆旅传雪曲一声归去后遗言半偈话来先独怜皎月冰霜晓景倒阎浮照尚偏

风流雅足厌当时气岸孤骞老不衰只有骂人三寸舌曾无谄佛两行眉山川澹荡缘清啸草木蕤葟为解颐七众同瞻波利树凋零何止五天悲

葛藤桩子遍阎浮金井梧偏坠早秋[車參]轕忍看狐兔塞翱翔空忆凤麟游若邪瑟瑟声如怨秦望萧萧色自愁业海无能还逝水清波返乞桌慈舟

　　赠董山人(有序)

　　广润擅山川之胜美盖二方乎象沩之间而难为仲季者也乃越在荒陬闇汶不章予甚惑焉己丑夏言如董君为厘革山门居然宅中图大矣赋以赠之以见董君之道足以辅相阴阳有如此者。

车轮卜得法王居师表丛林天下模沩水源长合肉山香严寂子豹斓斑瑞云远接天台脉迢递崇冈三五百峻极霄然忽洞开横峰侧岭争翔回石城包络轮围小纤悉其余难纪考有云嵩少真相似又道曹溪差足拟千载胡为阅世多淑灵不发如之何南来有客须眉古五岳烟云随步武趼足相山不惮赊造门告我勿咨嗟金针一拨山河转大地顿彰真本面司马头陀术固仙眼光君烁四洲天

　　送济书记缘化三吴

常州济禅者风流实潇洒趯蹋破芒鞋往来贯保社培塿小诸方下视篾如也去岁造灵峰谒我古兰若冲突驾头来箭后还兼瓦活将死雀儿喝起云间打相随入天台徙倚石城下古壁切青冥旷怀观大野惊涛日夜流叠巘如奔马因思山海伦高深非聊且誓兹息浪游万缘俱放舍此行胡为哉山门日以赭一木不虞艰牚拄欲支厦钟磬久声沈冀凿铜山冶妙相剥苔斑黄金思重泻西告郑三哥东投王大姐驴脚尚未伸佛手先已閜大智会有人知音宁患寡不间富千金岂嫌贫一把佛殿倒骑归厨库倾还疋鈯斧待他年一斫青天苴

　　遭世乱离时艰目击濡豪赋感以勋诸禅

虺蜴哀时化百凶难具论千家无静郭七户少完村旁水愁撄攫循山畏噬吞何依佛荫者不念大慈恩

　　悼亡僧

负笈趋东下星霜历几时道芽悲不衍灵肄苦先萎有业会须偿无生安可期悠悠三界狱咄咄好长辞

　　寿玉齐耿兵宪(先中秋一日为公初度之辰)

桂轮不放景同圆玉骨夌霜肯自怜道觉斯民知任钜文傒后死应天全大千掌拓虞金粟三峡词倾拟谪仙普见门中聊示一人天曷以问生缘

弘深悲愿夙来承虽现宰官却似僧海印妙持王令甲禅心高寄碧崚嶒眼同晓汉秋初霁襟共潇湘雪后澄常把释迦黄叶示菩提谁梦记然灯

隐富光黄昔有谭耿宗世显逮君三书香无窖开黄甲玄悟有根发妙昙揽辔澄清来漠北随车霖雨到江南三词幸勿嫌封祝仁者如君寿岂惭

　　挽介子黄居士(有序)

　　江阴黄介子明之闻人也久参天童先师于禅学洞有所窥申酉之变两都失守帝后宾在遐天麦秀黍离子实伤之因阴图为恢复之举事败见执证狱石头城时匍伏栫棘尤为要门禅者题予肖像凡一百二十言其词曰忆自黄岩嗣席天童踞先觉堂卓卓孤峰楔以楔出毒以毒攻蛇吞鳖鼻虎咬大虫正令全提孰敢婴锋出语成咏百折不穷佛果衙官大慧附庸糠秕之导往来愚衷国难以来踪迹西东兄游天外我戏圆中世出世间皆大英雄不负先师旧衲蒙茸眉毛结共鼻孔气通曹溪正脉临济真宗是木上座亦号山翁粤三日将决矣复作绝命之章曰剑树刀山掉臂过长申两脚自为摩三千善逝原非佛百万波旬岂是魔潦倒不妨天亦醉掀翻一任水生波夜来梦作修罗手其奈双丸忽跳何以一破箑书寄兴福牧云禅师然后坐脱圆中於乎禅师洎予皆出先师之门子当死生颠沛超然无累固以奇矣复于同门之众独予二人若眷顾不能忘予哀子孤忠且庆子学佛之有灵因次韵十章哭之词不一而足也闻禅师章先有八则又先得我心之所同然者矣。

同学禅流生按过毗陵争说老维摩全轻三藏果头佛稍重灵山大集魔推倒须弥宁有碍吸干香海已无波阎罗纵布巡官手天外横身奈若何

谁之神宇得君过云日雅宜自荡摩互换机能欺佛祖倒行令足慑天魔骑鲸幻入蟭螟眼捉月光摇碧汉波功绝凌烟诚可叹名标青史意如何

交臂天童事以过南来新雁揣还摩拈华早笑迦文佛伺意宁容障蔽魔只欲鱼龙知性命还将折箸搅沧波君臣义重千秋纪不审人间定案何

虞夏宁伤忽已过首阳风范若为摩金尘在眼人迷佛白日当天我辨魔但信蜀魂原不死肯怜楚魄已随波驱车欲上西州路肝胆为君痛裂何

深惜阳光晦蚀过炎精直把血心摩自矜有口能吞佛且喜无心得障魔桌入芦华收晚钓文生霞绮动秋波溯洄几结从君思不禁水天一色何

力尽孤城百战过千将犹自手搓摩精忠贯日消磷火正气弥天伏怨魔马祖休言心即佛永明谩说水犹波满船载月空归去万古光昭奈汝何

掉臂玄关直透过何劳关吏勘还摩毛轮吹落灯明佛夜杌平除黑暗魔剑刃锋头间作戏红炉焰里碧生波炎冈孰谓能焚玉奈有丹心不朽何

几家薤露挽声过拊臆为君长痛摩九夏心空曾选佛一朝劫尽不降魔为留日月光天德因挽江河濯世波壮志未酬先蹉跌百身我愿彼苍何

指冠无发可冲过搔首青天俯又摩义重不知生共死身轻那顾佛兼魔拨云直揭中天日鼓腹横吞业海波堪叹末流真五浊激扬无计挽君何

三际轻弹一指过沤生刹网讵堪摩觉中荡荡元无佛梦里昭昭属有魔一任青锋横割水不妨阳焰细翻波双丸幸有天公管珍重无劳问若何

　　净权相居士为孀母七旬乞言赋此以寿

莱衣舞看几回翔峻节严持七十霜曾事空王为弟子久依佛日注归航心缘宝号声声彻口吐青莲瓣瓣香寿擅灵椿随世相真常体实逾金刚

　　寿金刚庵主人五十

凡圣难期普化俦倒翻筋斗入阎浮茎茅插处琼楼见香饵抛时锦串收玉偈滔滔腾舌上深机密密展梭头无生韵出清霄外那论霜华点鬓稠
嘉兴大藏经　布水台集


　　布水台集卷第三

　　住明州天童寺匡庐黄岩沙门道忞着

　　诗三

　　赠缘幻法主(有序)

　　法主蜀人精练三学尤严律部卯斋炼臂三十年无虚日矣吴兴道山累叶祖庭也替于明而义学者始得俎豆其间自师嗣席乃不惑游议毅然复古谋诸檀越遂挽予於越之大能仁院度予既肯可即日携杖笠过别峰予所见知法主者如此赋以赠之高其行谊为可风也。

凡落今时尽底刊衲衣强半逐云残食才接得玄沙气臂日常然净藏檀护戒真如鹅护雪虞名直侣鹤虞弹宅心更有难企及法道为公起祖坛

　　茎齑庵咏为圣月钱居士赋

不傍高丘不傍溪随宜斗室卓村西圣贤勘破浑如梦身世尝多澹似齑瓮里沉酣悲小蚃山头清饿笑商齐一茎我自千般足春至华香鸟又唬

　　过吴江宿草庵留题壁间

数椽小小构孤村菱芡交加水到门四壁天垂宜晚望可中落日大如盆

　　杂咏

秦宫灰烬汉蒿藜隆准王孙叹莫之梦想不怀兜率好衲僧谁道失便宜

盆子无功又祸民兴朝只应汉真人磷膏添得满原火报主何如一死荣

瀛国为僧全后尼大元于宋岂偏私兴亡自古有天命斩艾徒多曷尔为

负固移师伐不臣情原迫挟况蒸民元元总在君王宥何辜累囚妇子婴

浃旬九日苦霖蒸一日赢来半日晴蹋步溪桥休更问听频叶落也心惊

　　辛卯九月予与灵岩储侄禅师俱以弘法婴难至明年春仲质狱东瓯溪山险远辛苦归来即事赋感漫成三十韵

其然甘露门称二雅合杨岐调一腔失路不分天近远衡阳飞去雁双双

聪明深察口雌黄近死或吾莫汝伤壑桂涂兰同蹸折拟骚几待问苍苍

不羡名高共斗齐牵犁抴耙笑同畦翻怜一海分东北黄发番番隔望夷

灵山佛法付王臣弘护宁知非善因白简却遭闲论议祸从天降岂由人

天然茅广住山翁吏事谁闲远录公风静碧潭云去后秋空那倩水磨砻

非无筹策恿规图冒昧贪生不丈夫借尔红炉千尺焰黄金煆就玉珊瑚

千盘未动征车辐百曲先撑入汉槎运会生当凶有百风波险恶不须嗟

壮者肩囊少者随师生八九日登逵山阳仆尚传千古风割马头剩有思

为缘一字入公门吃尽波查不用论桃放出庄明十里无因归主亦销魂

山城无处不兵骚野坫荒凉半没蒿日落孤亭悲旅况还伤春燕树泥巢

官桥墅柳短长亭去国饥民倍旅萍差喜眼前生计复寒烟陇上麦青青

云昏白昼尽愁添那更官催程限严雁荡好山看不谛篮与蓦过老僧岩

一宿永嘉待质侦喧传士女早倾城金枪何事仍惧难活佛由来浪得名

公庭罗织焰如山谁道人心只等闲一自顽皮经烈火丹砂信有九回还

阿旁那得性从容无猒庭观鬼亦忪却笑停囚偏长智三关归去设黄龙

骨堆平地起何来五百生前蕰业胎报得两筹青竹篦怀春石女产麟孩

似还未是定淆讹屈棒有人早吃何我自不偏渠不党蒿枝长想拂滹沱

鈇辱衮荣总是虚泣麟讥凤待何如惜来鸾翼瓯伤去侃论曾闻李拙予(李公讳惟越温人也仕明官至掌科)

帝座何缘犯客星鼾呼御榻睡严陵乾坤老我千山走回首富春百念兴

法社危如汉祚倾兴朝每忆禹诸丞扬舲击尽中流楫谁羡烟波钓子陵

钱塘归桌始停綄还向臬司礼问官囚执可怜三界狱无生几个话团圞

丝县命若为传衣古圣当之亦暗欷危险路还千里外庞眉惊作锦荣归

杜鹃风雨乱枝头行尽江南麦未秋谭笑对清往昔债百城还怪一生游

往业今酬莫浪笺投身邺县岂徒然任公不远抛香饵争引鱼龙出坎渊

劳生待砭痛加针结得冤仇海样深县首尚衔师子恨弄潮人定死潮心

九年壁观苦生涯积怨谁知是祸阶毒药到头甘自饮累人千载又皮鞋

投阁区区坠子云膏明自着烬来焚短檠果克光长照敢惜如今世所云

忘身为物语呶呶垂手何人肯弃抛惊死华亭归去客蹋翻船子打翻桡

支解忍仙幸自甘大千身命舍瞿昙蕰空端的谁为我手刃春风也太憨

大千朽故宅方燎干草谁担入不烧得失未忘情见在浑钢打就额头焦

畏泄春光口欲缄语梁无那燕喃喃尽情说似人难解珍重休将空梦函

　　次畣楼霞浪禅师(附来韵)

　　常忆此宗百怨门横身为物错其根六遭服毒曾无我千古皮鞋空断魂赚杀不妨头角异明来却丧我儿孙如今奇有驴三脚弄景偏令海岳浑。

揭地风翻白下门参天剑故列牙根直将身命扶宗教那顾人天丧胆魂似我难方昙晦杲如君真个仲谋孙龙泉谩说双薶狱光射斗杓汉亦浑

　　壬辰夏五赋寿闻闻上人六十

甲子巡周三百六庞眉岂是乏同俦尘劳桎梏人如猬一衲奇君百虑休

延促时因情念别念情消处古今空寥寥天地余双眼似火榴看万井红

三岁观河六十均尘沙劫岂异今身年年五月蕅华漾时有香风散白苹

　　赠光福妙高台法师

台占妙高迥更幽萝龛锁断太湖秋青松难并春华卖顽石空教乱点头

　　赠宾化禅人

何缘化外尽来宾主作尘中盖有因无米能炊香国饭平教大地没饥人

　　九日过娄其章胡给谏以诗见访次韵复之

六宇同昏飒飒秋尧天尚忆奉宸游批鳞直遂槛曾折击楫歌长响若收且混樵渔寻野客幸移门径近沧洲最怜此日茱堪看无奈黄华懒上头

萧萧落木竞随秋独泛玄槎象外游信意冥鸿唯我适弥天沆瀣许谁收饮酣陶令心非酒树挂壶公春满洲墙堑固然勤白社更劳一击破关头

枫入吴江处处秋轻舠快挟傍仙游横挥麈落三无漏纵布词倾六不收捩转夷亭通汐浦铄干娄水见瀛洲箭锋莫怪能相拄布袋盛锥合出头

　　癸巳三月十九之作

苍梧望断翠与尘愁听子规十度频草木争承新雨露园陵谁吊故君臣曾因血诏传三月每蹋芳郊怯又春欲得悠怀消息尽东风休遣到平津

汉移魏易晋羁俘殉国吾皇旷代无灵爽饫闻诛贼子陟降时说警神都昭昭日月宣明德闪闪风雷下使符独恨圣神婴巨祸哭将沧海泪为枯

圣主焦劳十七秋谁怜君国共分忧补天莫展女娲手营堀偏工狡兔谋旧垒仅存空社燕新魂无暇问湘流河山破碎何人过地老天荒恨未休

阎浮天子电中观今古兴亡半局残会见铜驼埋晋代早惊玉阙毁长安金瓯欲破群毛泣泰岳将崩一柱难稽首大行皇帝舄不须误国罪千官

若干大泽叹龙亡岂只吾君赋恨长毕命台城梁武帝陨身忉利顶生王干城乍涌浮幢界蜗国相争古战场万岁山呼忞忭拜奉攀玉辂上慈航

　　题画

乔林簇拥里群山门掩清阴白昼闲应有逃空人打睡惜无排闼一开关

　　题入山图

千曲清溪路百洄孤筇直上此岩隈好思船子临岐话莫入西山更不回

　　题千仞冈侄水月居

屈曲沟原数版桥临门水接大江潮名山何处堪招隐玉在秋林草自夭

　　次答丽祖方居士

古今见谢时三世同帷幄达法本唯心境缘何好恶如彼运斤人鼻端恣挥霍良由物我捐岂曰心眼廓黄海有奇士澄襟江汉濯千圣思汰刚今时尽裒落无乃心愠烦聊解不为药

　　癸巳年冬死心堂建叔则李宝应以诗见赠次韵复之

布金烦长者论道愧瞿昙幸傍香严室无劳虎护龛出谁能不户北概认为南歇处聊相指分灯恐未堪

　　　　　　又

欲识娘生面须空镜里天缅怀神共王超步力还绵依真多碍俗在欲孰行禅邈哉林下士猗与渭滨贤

　　别唐人韦蟾赠商山隐僧诗二十五绝(附原韵)

　　商岭东西路欲分两间茅屋一溪云师言耳重知师意人是人非不欲闻。

岁月频将落叶分乱峰不禁鸟辞云耳根喝断马师后未信人间别有闻

山林无意市朝分十步溪来五步云一自千峰归卧后木鸡夜夜晓窗闻

天南地北一区分为雨为晴几片云拽得虚空双耳脱难陀绝听却能闻

山泉笕到小厨分饭罢经行复听云老大惺惺能矍铄声由观察不由闻

日掩柴门过未分乍开薄暮为归云根尘似雪消春水只用心闻不耳闻

四序窅忘至与分生涯一钁日锄云了知扑落非他物不猒啼鹃带血闻

险韵无朋久不分抛来诗思冷秋云光通净极如何也砌下蚁声斗虎闻

炉篆烟消夜欲分一声鹤唳动寒云空山响畣元无我过误谁云是蓄闻

铁头茅屋一间分半属山僧半属云今古寥寥空四壁不知何法得留闻

等将三世刹那分出没还如松际云万里神光圆顶后不由声响岂由闻

电拂群宗泯别分空双白眼视流云千差坐断三更月搅海风号亦可闻

劫外今时总不分孤筇一画断天云髑髅识未全销尽枯木龙吟岂易闻

深溪杓子妙难分不舀清风便舀云色后声前忘借借眼根还作耳根闻

春冰泮后涧流分好鸟山山唤暖云顶戴春光无厚薄好音分得大家闻

藤华落尽绿筠分闪闪人间逼火云山茨何烦嘲热客从无剥啄到扉闻

炎凉世态暮朝分山舍悠悠只白云黄狖自啼霜自落今秋不易去秋闻

千峰叶落岫难分塞雁尤迷楚泽云将谓山家消息断清香别有一枝闻

事事山家有寸分涧留明月树留云兴来不发苏门啸逸响恐惊天上闻

清风明月两无分邀到山家共伴云风却多情翻夜籁月窗几度送清闻

隔岸家山到莫分几多谷口鸟迷云等闲蹋着来时路依旧溪声不断闻

无心待把祖灯分浪走禅流驶若云竞向海门遥怅望何如一见越千闻

爻象未彰兆已分祖机唱出更和云心华不审谁开灿鼓打南天北地闻

宫商调合作家分瞥尔情生万里云鲁祖经年长面壁青霄韵出几人闻

溪桥蹋断祖源分一笑风前起白云火发新罗唐土热从来济道出常闻

金沙混处焰炉分噫气冲开南岳云一曲无生连韵唱总教大地入圆闻

　　除夜慧光知浴六十诗以寿之

腊尽人间甲子终晨光来日更融融净华折得春无数定水长年洗太空

　　乙未春孟值止水明侍者四十初度念其相从最久赋而志喜亦志感也

青鬓相依古越州霜豪又见一茎抽八还古教心心照九载巾瓶事事周般若海同今日泳金刚种已百生收风规自着休方我老大徒伤鹤发稠

　　大威上人六十诗以寿之

戒耨身田定水盈丛丛忍草竞头生春光六十人间度知着伽黎是几身

住老庵居岁月深阶前道树半云侵抽条结绿年年事还喜岁寒不改心

　　寿吴尔世母贞淑胡孺人

抚就遗孤祀克承短檠几对夜深灯琼芳不共闲华老三寿何劳颂作朋

螓首孀居白发稠丈夫心见事难秋须眉堪笑风尘客一姓从人不到头

妙体金刚喻莫方那从甲子记春王古今一念销镕尽未羡蓬壶日月长

　　丙申秋日寿经国王居士五十

海筹添得十洲春穰穰丰年万室均封祝谩劳三献颂普天同此庆佳辰

休惊百岁半消磨三际由来一刹那去日还同今日日昔人何事验观河

浮瓜沈李日长悠诗酒宾朋乐事稠放却杨州骑去鹤人间且住五千秋

何年海上遇安期传得仙方善自颐五十貌如三二十却疑王远是君师

　　寿德辉何君六十

争奇晚翠赋瑶华君鬓苍苍我叹嗟孝可作忠唯护母才堪谋国仅施家纶收渭水辰方早日挽长戈景已斜汉自需人冯自老白云苍狗类如麻

　　晦中明上座曾亲炙先师密老人于天童复为山僧监广润道峰二山院事今住台州未久顿兴法轮古寺于野田蔓草之间嘉其有道行诗以赠之

丛林户说老耆年小试天彭结有缘不蹈西山高隐躅肯随保社拍盲禅油油懒向时流道莫莫还为智者宣佛手未申驴脚展法轮早见佛灯然

　　伏枕吟

　　八月有事武林归度钱塘病大作舟过山阴依止故人六度庵中偃卧焉恐其将至于渐因求木直裰子不觉漫吟遂成九绝。

鹤骨病来瘦可怜自知身半入黄泉四方衫子争免得佳话何人解共圆

热发如登万仞山一回着脚一辛酸几多吃尽羊肠苦依旧将身试险峦

五度经来况抱痾雅情转觉故人多堪怜彼此染霜叶只恐相将欲去柯

晃晃青灯挂户楹几回冷眼觑还明大梅何事贪闻鼠抛却常光认物声

中秋十载客途看此夜怀深出户难独喜清光曾不减万千人尚倚阑干

一息恹恹绝所思隐几塔若坐忘时有人却问生和死点首与他自合知

老僧病到骨棱嶒从者病来亦莫兴攒簇果然俱不得何常尔病我肩承

辒凉车子杂鲍鱼愁断祖龙去国殂我已无家天外客何山不可窆寒颅

垂竿几待锦鳞来便欲将身入水薶我有三三金凤子散为霖雨乐何涯

　　赠天石施居士

神钟河岳器难评属受灵山愿独宏卫植金堤匡我法文滋豹雾变群英才高眼自空当世意广心宜小渤瀛何日卧龙潭起蛰沛将霖雨惠苍生

　　丁酉众为山僧卜寿藏于玲珑岩下作西岩隐诗三十绝

谢事天童十一秋重来晚暮更何求携将朽骼依先子返本或当正首丘

师子原开在水西南山敢望北山齐胡家曲共丁年唱尤喜腊钧六二时

绸缪未雨得从容谁逼生蛇便化龙我亦干城如蜃结玉砻金锁待关空

非心非佛难名邈魄邪魂兮莫浪猜华落华开谁是主谩劳鬼伯苦相催

何邦归去待何年却把阎浮九土穿撑起空王空界月从教任运落前川

尽空法界一方坟身后身前孰与论可叹投湘人去后大招不起远游魂

牛头没了马头回滑似泥鳅上舞台不信辽东华表鹤去家千载始归来

谁搬杂剧不收场烛烬中宵好主张休俟台空人散去牛山徒有泪千行

亿须弥积多生骨窖掘浮幢未足埋凭仗涅槃山色好大家归筑卧云斋

揣空出骨凿空藏此地无金十二两堪笑人生恒倒置几多剜肉作成疮

畅他红烂好平窥风日几经炙又吹特地开窀图掩却水晶瓮里着波斯

鸡峰未死先趋灭熊耳埋藏后脱空我本不来今不去且栽松竹引清风

休嗤死了仍全活欲活先须死一场多少生前无活路隧泉拟见本生娘

特石何须费裹包闲名深愧未全剿他年只恐成狼藉普请诸人力下锹

明是百年需用物南阳画虎却成狸何如太白亲拈出窣堵高高八尺奇

一二三文起话端尸骸遍地露疏山天童着意为收拾匠作依工取次还

本来纤芥物全无平地何须起骨都只为巧遮人世眼假银城却卖单于

紫云如盖覆金幢无尽真灯照一缸枯骨谩云空点缀法身元是一枯桩

山藏力负壑能趋唯有赖顽是者驴一道神光同皎月枝枝撑着玉珊瑚

麓眠云子千山晓松入风声万壑哀谩道来时无口说须知渊默却如雷

云攒白昼暮烟迷无缝谁言号难提充国黄金都荡尽还他密室烂如泥

带质兼文式样高烟霞星月足相招临池摹得同真本传到诸方亦古标

重峰仰对卧龙苍古记喧传在上方论劫山灵长护惜底因蒙昧发天藏

玲珑高倚卓岩根窍穴分明正眼存怪道当年吾祖杰等闲呼作破砂盆

深藏玄豹浅来麙万本修篁百尺杉天设鸾溪为玉堑城包太白更岩岩(左溪名凰下以凤凰曾下此溪也)

我师南院祖东山咫尺禅宫仙梵寒心赏不多天子至龙脐随葬耳随安(东山密庵杰祖塔也南院密云悟和尚塔也皆在望中)

清溪流碧界烟岚错杂松篁覆一龛幸是高岩人共瞩不劳碑版揭朝簪

郁葱佳气布香昙洞壑平如古泐潭惭愧儿孙成队出令人转忆大庄严

吉祥殊胜口难评阴亥偏宜丙合程术果形家真不谬一灯终古应长明

搅海狂风吹不入溪华流出洞中春方来欲识西岩隐好向南天看北辰

　　寿法起嵩乳和尚七十

望重诸方腊日高饮人以德倍醇醪植扶宗教东山谢培养真元五柳陶渔浦万家焚业网赤梢千尾奋金鳌欲知化雨沾群汇颂说长河沸似涛

　　宁宇居士与淮北嵩乳和尚同庚七十因隐书记为其乞言诗以寿之

法起嵯峨东海东生缘甲子喜君同泗州大圣空为量着意香华岁岁供

一日谙机早百龄春秋况复阅多庚劫空前事如相委须信当生即不生

　　布水台集卷第三
嘉兴大藏经　布水台集


　　布水台集卷第四

　　住明州天童寺匡庐黄岩沙门道忞着

　　诗四

　　戊戌暮春十九之作

融和最喜艳阳天无那春归泣杜鹃芳草天涯生欲遍愁心畏向玉阶前

绕梁燕子语呢喃何事东君去不还草木光生春老大空留雨露在人间

功成灵武上皇归兴庆宫前事却违十二龙斿天路杳吾皇神虑自通微

华冠久卸万年床玉漏声沈古殿凉徒有九州神禹迹蔀葑何自戴恩光

优昙无历计春秋吹尽天香不断头尚冀母忘悲愿力还从兜率下阎浮

　　春杪送隐书记归山阳省嵩乳和尚

绿甸春畦正好商因师抱恙促归缰郁洲愁断云千里岂惮吴山越水长

杜宇催归日未斜计程半月可还家春风此去犹无恙看遍江南江北华

　　寿林谷禅师六十

碓觜曾开腊月华阶前道树几抽芽鉴湖水淼空心眼秦望峰高漱齿牙不打诸方闲鼓笛讵争卢老破袈裟人间甲子浑忘却一任西窗日又斜

　　中夏瀛侍者归云间庆母七十因其乞言书此以寿

甲子重添又十霜绿因春老渐垂杨芳菲谩谓今将歇雨盖荷擎日正长

华钿雨洗春妆净火吐榴瓶照睫新有相身中无相相不同劫石共为磷

三迁教子继儒传有子谁俱听出缠俾续法王真慧命陈母较似孟母贤

　　永嘉以燮王山人过天童为众禅写予照三月因其东归赋饯以词

家住雁湖紧比邻由来山水得情真长书大士消余习闲写名缁托隐沦想逸当年无道子思玄此日失波臣从君绘就玲珑石减尽巫峰十二神

　　送楚源禅人还粤

为流大法到炎方万里征途晓夕忙来冒南薰归冒雪此心端共楚天长

　　赠南海实行上人

刘汉曾参知圣禅昔王何似二南贤芒鞋日上黄金殿谭落天华积槛前

　　赠岭南月千上人

三犯重溟到五羊宝林开遍觉华香从来大法流东粤高颉还宜智者顽

　　哭循州若乾宁禅师

雁断衡阳十五秋惊闻此日动离忧山藏谁谓能移壑白露横江失▆舟

太白堂前草众删嘉君意气独闲闲多年赋就还乡曲却怪今朝唱大还

从无佛处解成佛已见炎方佛一尊遮莫刚强难化度还为唱灭励顽昏

火宅先君出瘴濆归乡化俗愧迟君兰舟复住中流楫瘴海谁开接地云

　　太冲黎居士行年八十而集德存诚如卫之武公敬寿以词用志企仰之思也

命浊奇逢寿大椿尤欣五趣见天人操觚欲颂生平迹厥美难将十百陈差可庞公车并轨未容有道步同尘微君福德持衰世敢保阎浮总化磷

　　赴召上京不及应曹溪之命寄复岭南二王诸宰辅

金地遥招已点头天书旋忽降龙楼神光幸是同今古日日与君对碧眸

　　赠静香周观察(讳荃)

鲜烹大国艺通神小技诗文画可人休怪毗耶能慧巧大千手掷若陶轮

　　过淮河吊金龙四大王

丹心只拟挽天河洗净乾坤秽浊多灵爽千秋殊未化肯凭险恶作风波

　　见圣谣三章

曾闻护国颂仁王何幸勉勉见我皇论道至忘天子贵乎拈公案细商量

严陵加足不称臣光武包荒为故人喝下疏僧承顾笑千秋法社咏皇仁

豁达雅方汉祖雄御人以礼法尧躬钩章拟欲歌明德浩浩如天叹莫穷

　　上赐御画山水图(有序)

　　己亥闰三月。

　　上传敕天童召忞赴京命即万善殿安禅结制上不时出宫就见忘其位貌待若宾朋间于论道之余抵掌而谭天下之事则靡不周知曲尽一日出数轴示忞曰此朕数年前遣病时作也遂以山水一葡桃一赐忞焉墨光澹荡笔意萧疏殆骚人韵士揣摩半生而未臻其阃者上独优为之昔班固作汉书称昭帝十四能知上官桀之诈今上十四总揽乾纲肃清海甸不假霍光之辅一皆出自宸断尚以万机余暇博综帝典王谟旁及百世家言既承精一之传复探西来大意至若诗文小技笔墨余长犹善且美若此窃谓中古帝王未有聪明睿智如今上者也忞草莽余生得奉天颜已属厚幸乃皇皇手泽辄以见遗他日持归藏之太白名山顾不成禅丛千秋佳话哉敬拜手飏言为识其岁月云尔。

一幅吴绫御墨鲜半含秋水半春烟崩腾瀑布疑匡阜澹远村墟似辋川宠赉固非龙恼钵手遗全胜始丰田名山归奉天龙护佳话应知百祀传

　　上语及先师每仅生不同时之叹因出处士曾鲸所绘道影喜动龙颜遂命供奉王国彩临摹二幅备极庄严赐藏天童其原本留中供养。

异世奚殷圣主虔道兮师大德师全空生写就趺岩石瑞相摹成下二天彷听雷音宣宝座俨惊法雨洒当前通身两处分朝野不尽真灯耀帝干

　　上命供奉王国彩重摹幻质留供阙庭驾临方丈御览一过为添数笔遂觉生肖宛然。

馘黄项槁貌支离任是僧繇巧聚眉底费九重亲手泽为留七众好风规三毛幸已仍加颊四面何劳更显奇堪笑古锥成骨董万年凌阁永传持

　　上询先师语录因偕直说进呈御览彻宵豁然神契即日依忞疏请赐同大藏流通。

微言师亦远睿智独明真既发终宵叹旋教旷典新琅函光吐月玉轴晓生春大义昭星日昏衢息夜磷

　　上诘天童何义为述其由兼请寺额上下弘法圆照真觉法庆诸颜俾忞自定乃遵首二字焉。

名山希宠锡圣主尚劳谦两字从高揭诸颜听自拈瑶章侵玉汉天乐动危檐太白标弘法名同实共兼

　　上问祖山初见何人云天童先老和尚上忽动容因问有何机缘云以工夫不切实为叩蒙赐痛棒云有什么不切实上曰适生晚暮恨不及见此老耳忞曰四海五湖皇化里先师亦安能出得陛下大威光也上曰得三五年有个会处当自见渠忞曰诚如天言。

皇封弥浩浩函盖广于天当宁来何暮先师往岂前瞥尔亲荐得一会自俨然今古无畦岸天言信不愆

　　上所居孚斋门书生死事大壁书莫道老来方学道孤坟尽是少年人之句为语忞曰每对此辄万缘寝削因进曰少年读李卓吾才等待便千万亿劫了也即日出家上曰亦请老和尚大书用以自警。

君王方鼎盛怛化切斯须缘以大人觉益之良士瞿情封千界落心月一轮孤不住无生地蓬瀛讵所图

　　赠庆云李钦差

三朝历事股肱臣鸳鹭班常近紫宸夙福信由多劫种报来麟趾更振振

　　赠范宇张钦差

少壮从龙佐辟疆忠勤事事得君王法门护念尤无倦属受灵山信不忘

　　赠春雨雷钦差

殷忧王事知忠爱清白传家验后昌桂馥兰馨方楚楚三槐应早植君堂

　　为成茂成干李大君少君制字孟祥仲谋赋赠

人言将相都无种我爱孟祥有父风飞鸟固然今已尽良弓留待射天熊

凤生鸑鷟虎生彪生子如君一仲谋记取他年麟阁上绛侯题后亚夫侯

　　上庶兄敬一主人于朝罢时间从问道终日无倦容短章以赠嘉其好善忘势敏而嗜学有贤士之风无贵人之习焉。

帝子宠来必肆奢翩翩谁得似君嘉菲躬动若同寒素超俗思将类岛霞学富淮南匪假托艺方松雪自名家几回临漪亭边过忘却西窗日又斜

　　赠普济上人

当年博施病陶唐普济何缘众口扬久隐西山称逸士今开药室号医王补虚只用参苓散导滞还加蔻朴汤起死应知有活法一回汗出自清凉

　　题别山普应禅师所画白菜

何意呈身在玉堂凌秋几度傲冰霜自怜碧藻堪同洁未肯时馐远逊香澹泊能明君子志粗疏不入贵人肠平怀一种天然趣细嚼方知道味长

　　上于庚子孟春爰下罪己之言一切修禳诸事敕俱停止特于四月八日严修水陆道场九昼夜以忞生遐陬未之或见也。

惭受天恩渥惊闻佛事开在资心意广不惜大官财仙梵凌空际天真降九垓为僧今半百恍误蹋瑶台

　　上于四月二十七日命游南苑观新建德寿寺敕近臣就玄灵官寝殿设斋管待极其隆渥。

南苑策游骑骏奔走侍臣宫庭排盛燕山海列名珍饱德诚无尽酬章愧莫陈愿歌天保咏回祝向丹宸

　　上念忞将别去后会难期自简宣纸数十幅命作大小行楷留宫上亦劈窠书敬佛四大字赐忞谓彼此展视有同面晤云。

惜别君王重多愁会晤难何由能缩地长此共盘桓托意存千古留思寄墨翰正虞风雨夕未易等闲看

　　上于干清宫所祀关壮缪亲示良工雕刻黄金铠甲宝玉烂然盖经三年而始就者因余归太白赐作山门护法。

帝重关夫子肖形百宝装海山怜去辙归护敕维匡汉室犹堪托髡徒岂足襄名蓝标太白千载倚金汤

　　上亟称内臣张斐然与供奉虞世璎一学颜欧一学钟王皆妙得其家风因拈案头敕书展视曰此张斐然笔也遂命天岸升子朗诵其文至忞法名上曰不当犯讳但为国体所屈忞曰君臣之分无所逃也上曰心殊不安。

幻质同殊劣虚名等圣凡马牛呼不惜君国体何巉盛世尊耆德天王式草岩山林叨履戴宁越盖与函

　　上再择夏五既望听忞徂征尤不忍遽离如是促席晤谭于风晨雨夕者旬有余日无倦怠之意焉。

征帆惊遂挂离思浩无涯风雨晨兼夕乘舆遣复排宁云忘势位直己外形骸我后诚高朗微躬若措怀

　　上问忞几时再来晤朕忞云待皇上三十或狗马未填沟壑当来敬致封祝上云老和尚定与赵州齐年忞云审如慈旨尚得恭庆我皇八十也时曹学士在侧进曰皇上固然万寿无疆我师亦合宝掌千龄忞曰果尔则忞当百度来京矣上为大笑。

逝水嗟难复朝宗讵所艰赵州如可匹宝掌不须攀六度登黄阁千回觐圣颜坐添长寿考金口自宣颁

　　奉　旨还山留别别山普应禅师(有序)

　　禅师之遇主于巷也会上出狩冀北登景忠山之石室时禅师在焉因命陛见爱其住山枯槁嘉叹之久后上改万善为禅室特自景忠起师至即抗疏还山上益嘉叹与假一月旋命内臣窦从芳赍诏召师住万善禅室当是时上于学佛之徒甚生敬信而学佛者日开奔竞之端上由是猒之独师晏坐万善八载至再锡师名顾无所觊觎其间上始知学佛之徒有高世独立者岁在己亥凉秋九月予奉诏来京住万善方丈八阅月于禅师行藏至悉也今庚子夏五得请还山念世无知禅师者为制七言二律聊述其概兼志留别之意焉。

再四陛辞俞复留吐残榴火上官舟不堪回首君恩重难割永怀道谊绸归意盛长方似夏离情黪黮早如秋愿言保爱珍明德日对尧眉逾赵州

越鸟翩翩向故山归飞独恨睽宸颜固惭八载葵倾日尚羡严城昼掩关多嗜利名丛物议谁膺宠锡等云间回天不藉挥戈力法社殷忧未可删

　　次韵留别春平吴上谷(附原韵)

　　晓望承明捧表归青门怅别柳依依雅知两足称黄面不羡重瞳赐紫衣道大津梁随地涌身轻杖钵领云飞入山更定南宗后又报丹书下翠微。

　　祖印高县世共知曾将因果决狐疑济源骨肉中兴后燕市鱼龙杂奏时清净身为尊宿报广长舌作帝王师灞桥祖帐群公在戏把终南隐士嗤。

菩提未许是真归极目寥寥盻绝依天女并驱摩诘室云山只蓄了元衣吸将鄱水连江尽走使磨盘掠汉飞何日相逢烟霭里佳谭更不涉离微

着手胸头便了知前身金粟更何疑心空膴士休官日智决乌台选佛时劳侣不妨俾给侍尼干且唤是吾师风流乞遍歌姬院下士从教谤复嗤

无家客欲拟何归为有林泉得便依山采蕨炊缨络粥池栽荷补水田衣顽心友石秋同冷野杖联云晓共飞篆缕消来清昼永更驱万象话玄微

鬼神莫觑讵容知诏下丹枫也自疑尚想青猿来暮日还思黄独正香时巍巍破额风难继濯濯芙蓉志可师千载岭存司马悔悔来那得怪相嗤

　　上于十五日凌晨单骑御万善门敕忞乘马并辔而行亲送百余步已回辇矣复驰至北苑门握手而别。

草莽臣何德皇情眷若琛分携重握手回策复言心愁岂关山远悲因愧感深生平珠玉泪一泻百壶斟

　　登舟南迈有感而作

从别九阍后伤心已百端悯兹弱者肉猒彼虎而冠圣主忧民切黔黎见德难为询金紫客因孰国委官

　　舟至临清十月不雨矣水涸涂见长年束手无策时护送天使欲遂弃舟余示以九重德意关帝威灵果尔河水骤满抵东昌大雨由是获济

大川称利涉水涸桌为亭卒地潮生浦俄然汉起霆雨沾天子泽威显帝君灵万国通输运皇心亦载宁

　　过分水龙王庙读永乐朝开河宋尚书礼公碑碣

大禹功成后嘉君著令猷力排南旺水分接万川流裕国非当世福民历万秋往来箫鼓客请一问祠头

　　由京国抵吴越水程四千有奇官舟所过瞻敬皈依者倾市井

远涉关河道惊闻耸百城聚观如堵立稽首若潮砰由上尊崇意发渠向慕情乃知君子德风动小夫倾

　　和天封佛慈祥蜜蜂颂凡六十首

瞥过寒岩异草时春光溢目载途归芳菲不尽随高步彩凤长疑焰里飞

憧憧云水共生涯浩浩红尘不入衙蹋得自来田地稳随缘到处可为家

顿悟华情立构时根元不涉况支离香飘反惹寻香客蜜在汝边更觅脾

四天烁破眼飞光岂为寻枝摘叶忙入到芳丛无剩句白拈虽巧不相当

相随唱拍合丝桐向上何曾有句通直就春光前见谛得来不在树头红

千家篱壁透穿时一一行从鸟道归俏措有谁堪得似无毛铁鹞刺天飞

竞落槐都天一涯人甘同梦已开衙进幢高竖摩天帜要与荒夫作法家

东风撮得指弹时调变何劳论坎离霹雳手还操化母屋愚只见蜜生脾

相须摩厉候晨光波劫长因口众忙家业挣来忘管带儿孙辈辈足支当

宁资饮露托高桐手眼圆明触处通一抹华林芳欲竭归来胜唱满江红

直从天外得来时泥水罕曾一涉归擎到众香回上院出炉金弹蓦头飞

阿阎深沉罕测涯几多游漾欲窥衙旃檀不杂伊兰种一拶魂消似丧家

酸回梅子逊甜时香积持来话亦离何似春光搏在手清凉一味爽人脾

风流雅自布声光剑侠羞为刺客忙暗地伤人无毒口神锋怯见勇夫当

黄见秋桑碧见桐高超迹绝水云通问渠妙旨从谁得万绿丛中一点红

按下云头落草时去华就实务真归炉锤控得绵还密姹女能惊扑地飞

不入青峰便海涯讵争法会启官衙相随万指皆英特久擅门风壁立家

变金搅酪亦需时春色谁烹总化离怪得莺梭勤织作锦章只富诗人脾

无复空华碍眼光肯同碌碌世流忙掀翻海岳从来事纵遇风波自抵当

列刹何关戏剪桐化仪传得古今通一般法令霜严甚炉韝轰轰不断红

端如郢手运斤时不动芳心得俊归眼底若非空意马神驰华径鹘难飞

行藏多在碧天涯投刺谁干宰辅衙唯有中山能醉客寻常货入五侯家

密意深深一掐时群芳入手影离离风流酝藉潇疏甚道味天然解腐脾

发机真若电飞光箭括来时猱捷忙好炼铜头生铁额娘生袋子倩谁当

春兰秋菊夏荷桐异卉投来成大通自信色香元不损那惊风雨乱残红

金谷园开袖拂时绡襟彷带御香归天生迈种非轻薄怪逐山云得竞飞

山谷搜穷掠水涯征车猎猎日投衙闲身只为劳生苦成了家兮又散家

不说盐梅鼎和时雪山腻草总抛离如何妙胜天甘露清味难医浊世脾

虚名满世竞秋光槐筴黄时有底忙偏是婆心能为物自诒辛苦自甘当

身世付将爨后桐瑶台有路碧霄通步虚一曲仙阶转吹落梅华五月红

声色堆头蓦过时华阡拾得锦丛归脚底自来空索索琉璃冲破壁梭飞

不随尊贵堕边涯华柳场中戏作衙赢得清香闻上界别无浊富可传家

香魂追到护归时霞蔚云蒸色转离何用魏丸夸大药文园虽渴润生脾

雪消春谷媚阳光步马兰皋逐队忙菌桂申椒同纫结信芳谁道只吾当

谩夸瑞应远来桐德合黄裳吉自通九里未言河润广千家彩赛万枝红

错过当机正是时空山长自怨春归群芳收得先鸣鳺雁带秋声任晚飞

由来立地迥超涯滞货尤嫌燕处衙尘内可居岩可托危阑长厌万人家

杳绝音书雁足时得来佳信自南离春光万国供庖膳羡甚空王俸猒脾

畏怀鸠毒负流光春到华阡晓夕忙谁惜寸阴能自奋挥戈返曰锐斯当

血尽啼鹃绿散桐克期九夏证圆通蜡人坐看如冰结信有莲华透雪红

几人浪暖碧桃时跃马天衢得意归一见华枝春入袖风云腾蹋怪高飞

活计从前未有涯何劳膏脂润私衙自从识得东风面信手拈来便起家

幸然采掇尽今时讵意烹微更出离总为人天存正命不将杂毒坏伊脾

岂为门头逐影光长因垂手入廛忙沾尝一滴焦枯润接待谁资蓄种当

叶飘金井不惊桐为有先天化理通华草纵埋幽径里林园又见一枝红

不似夭桃一见时高枝趠得称心归堵观百万徒仰羡脚蹋青云已遄飞

皇风自信绝疆涯几度华封竞构衙行道迹同春遍入云山那怪尽为家

圆通令证舌根时蜜果先将苦换离甜透中边陈口角不知若个快心脾

天涯到处有风光占断华前自不忙大地撮来还似粟灵山拈出未厮当

几艳春桃几陨桐目前万象一光通家常只么随牵补谁贵天葩曜日红

皇华简命赋将时远募招摇入贡归岂比凿空张博望辽天只说泛槎飞

七金千子布天涯井井官司各有衙祇奉一人敷密化山河一统大唐家

君臣道合庆同时彼稷何须叹黍离堪笑首阳清饿客采薇拟欲疗荒脾

宅中图大古称光吁咈岩廊燮理忙化就黄金充一国华胥未易黑甜当

分官非放故居桐帝化须教万国通最喜御园春色密岩台处处匝千红

丹心不审赋何时死义相看等若归遮莫灵均忠未化芳魂散作九天飞

化外乾坤别一涯兰台分摄百司衙金瓯数即逢阳九粟散常称帝者家

适当君国播迁时中露难堪见琐离若教三春能写怨蜀魂啼血更伤脾

东风吹律转崇光按部传餐不是忙细柳营边时一过还听玉佩响丁当

鱼跃鸢飞异子桐王来土德世亨通百华谩谓多开落岁岁常看二月红(山海经子桐山下有鱼鸟翼而能飞出入有光见则天下大旱)

　　送宗符华知藏归岭报己亥曹溪之命

法昌倚遇漳州权去就全无机独便邵武英敏亲折挫涪翁矍铄气为朘才贤不易生天地二妙同乡岂偶然各挺孤标称杰特灵钟淑气定山川华禅策杖来漳浦落落清风饮侪伍不羡千间起五羊因缘辐辏嘉能吐扬帆直破五湖烟拨桌歌长路四千浅水滩头不浪泊百城吴地尽还怜一登太白轩眉宇四顾天光开画谱巨壑苍茫浸麓跟丘陵黑子何须数幽深转步入玲珑閟密重玄万窍通咄咄仰瞻难取足芒鞋从此猒飘蓬斯行曷遽理归航苦海茫茫惜瘴乡为接清关桥下水洒教热恼顿清凉漳州子思何长法流伫看沐炎方他年理取石头斧一斫南天开大荒莫令权公与遇公英声浩浩独自擅清漳
嘉兴大藏经　布水台集


　　布水台集卷第五

　　住明州天童寺匡庐黄岩沙门道忞着

　　诗五

　　世祖章皇帝哀词(有序)

　　先帝遇忞谊同师友礼越君臣曾辞阙几何时哀诏遽颁仁王既没生民与法社俱失所天宁不叹伤况忞受知特叨其深者虽然世相无常先皇早有明鉴故尔一期殚虑彻证无生忞尚以区区世相动哀悲不亦愚乎然且不已于言诚恐时流著于世相未谙先皇承愿而来扶宗翊教拨乱世反之正一朝能事既毕泊然归休之故所以比类连词阐发幽隐以晓惑夫韩生之说者非仅为忞一人感恩地也。

忆奉征书觐紫旒斋宫就见意绸缪几回咨决倾前席不禁生平话尽头百簋陈餐忘日昃六龙返驾见星稠(上一日巳牌即驾至方丈坐逮夕昏乃有饥色忞请回官用膳时上谭锋正锐及驾还夜漏已传筹矣)銮音听隔三冬后何意惊闻晏玉楼

　　　　　　其二

武纬文经七岁君大风歌后复横汾艺从细论追元晋学自幽求彻典坟酒德戒荒师禹远(上一日同忞对谭时学士王熙在坐忞问学士还吃素否上曰朕为渠戒酒尚不能坚持况吃素邪忞遂问上酒量何如上曰可饮烧酒六升因观古训诋呰酒失从此涓滴不尝)孝躬尽瘁法周勤(上因太后痘疹未愈斋素三月药必躬亲)尧眉还向山眉结国匮民穷念若焚(上一日语忞近日在宫焦愁殊甚忞问其故上曰兵兴赋重民不堪命而国用匮乏无措是以为忧)

　　　　　　其三

洞开四目舜诸瞳天鉴高垂度亦洪孝重鲰生翻野纪(忞进孝子黄尚坚万里寻亲纪上极嘉叹即命词臣译为满字以便御览)才怜下士念尤侗(上一日出名士尤侗集示忞因叹其才高不第位居下僚复为上官论斥李广数奇岂不诚然忞言君相能造命上既知侗何难擢用上曰久有此心)间谭思庙长挥涕因说嘉鱼亟叹忠(明臣熊鱼山讳开元)惠我生民须哲后堪嗟莫挽鼎湖龙

　　　　　　其四

大集前盟矢不寒仁王今现御真丹离宫宝相巍巍奉别馆禅流浩浩安民瘼未稣伤正切僧寮时简病尤看(驾至万善殿必诣禅堂简阅诸僧闻有疾即至其所视问以为常)劫风飘击须弥折梵海忍闻一夜干

　　　　　　其五

嗜道浓于渴饮甘大圆再世不虚谭宸衷攸赫崇山臆凤阁何沈乐幻庵(山臆御字幻庵御号皆忞所议者)难挽归思县太白尚期驻跸省江南(上以忞决意归山因语忞朕待四海疮痍稍起将巡幸江南必入天童亲看老和尚)山陵一旦先颓岳几许林泉色尽黚

　　　　　　其六

普天同此戴尧阴光烛偏多照翠岑不次三衣颁大内(上赐忞服玩之外凡颁三衣前后计十一顶)半千一供费南金(上为忞将游南苑德寿寺特命御茶御膳二衙门官于玄灵官就上行殿豫治丰斋以待费金计五百三十两)方辞凤辇归岩窦又报山亭接玉音(忞归山五月上已二次遣官存问)尚忆诏工摹幻影传宣中夜赐观临

　　　　　　其七

人生知己信难忘况辱紫宸遇倍常因祖致尊低御首(忞四世祖笑岩和尚灵塔距京西郊五里隧道即昌平大路上知忞修葺因询其地且曰朕得便当一瞻谒后游西山亲诣窣堵围绕作礼)为嗣推爱拣名坊(上因忞还山特留门人本月本晰在宫即日传旨择城南善果隆安二大刹出帑金三千两俾之开法)文珍德寿标螭碣字重师荛榜玉堂(德寿寺记师荛堂额忞奉旨撰著适合上意嘉叹不已)九事留中仍奉供伤心最痛去思长(忞辞上上为挥涕随命中官留忞衣拂杖笠蒲团数珠之类凡九事供存大内)

　　　　　　其八

临岐再晤讯何年朝露曾酬恐溘先马齿尚然存皂枥龙斿遽尔陟瑶天孤坟尽少箴常揭学道休迟墨未湔(上座右大书莫道老来方学道孤坟尽是少年人之句以自警惕)弓剑徒添朝士泪无生谁信话来圆

　　　　　　其九

万几稍暇即参咨黄屋身居贵不知炀广休言师智者无忧今见拜沙弥(上因董后仙游作十旬佛事凡道场中一概缁流悉皆敬礼)山河影谢龙蹖碎日月光腾雨洗熹(上语词臣王熙周渔朕因马蹶知解顿忘闻雨声得大自在)顾命从容何足道天宫归去预知时

　　　　　　其十

位寄轮王行向人先皇智证越前伦揭开罗縠明真旨洞彻生缘了有身本是大悲聊示现何妨法界遍梁津慈云知又他方布望失来稣痛我民

　　雨不时

怪来无正讽当年底事天心近亦偏入夏云雷空怅望深秋月毕苦同缠徒有寒蛙生灶内更无稚穗敛郊前生民何计存余孑直写愁怀问昊干

　　寿钱唐彦远父胡老居士六十有五

沧桑再见占耆年样若孩心未凿前吊古每怀林处士几回招鹤陆祠边

介眉寿进武林春曾晰有参不猒贫人侣湖波常浩浩莺华二月醉方新

三月养蚕四麦禾仲春天气正融和鹧鸪唱彻邻封酒潦倒尊前笑语多

杭州生长半天堂黄发奇君寿益康蜡屐惯游三竺寺老扶谩说倩仙郎

少因学佛备知儒彦远名喧动帝都父子不传明有诀无生话共莫踌躇

　　世祖章皇帝御书佛字颂(有序)

　　顺治庚子夏五余辞阙还山。

　　上留门人月晰二子在京开法仲秋上即景山作十旬佛事荐严董后命二子就隆安善果选僧元润等二十四众入坛礼诵上朝夕临幸嘉其精虔各书大佛字赐之壬寅晰居佛日予得遍观感上隆遇三宝演为二十四颂表章其事诸禅乞题敬书下方。

天章宠赉胜天球奎壁何如觉义稠一幅开张无量相龙光长此贵林丘

生知独擅信吾皇一揭洪名万圣彰顿使河沙齐匿耀墨华奚啻夜生光

正觉山前见处周金仙托出降龙楼画沙谁问钟王体大总持门一字收

分明劈破又浑仑妙体全彰万德尊天上人间唯一佛圣非圣智孰能揄

离名离相绝安排五眼难窥孰鉴裁独有君王神智别一尘一点一如来

紫罗不事撒珍珠宝觉皇皇散帝都万象森罗归海印寰中信据有灵符

忽忽慈容印指端身云倏尔布真丹灵山一会俨然拄何事鲁儒费仰钻

康庄不蹈却旁趋邪径常牵入险嵎王道平平县象魏直标正觉与归途

作君作牧作明师肯假魏丸自诳欺一字染神为道种金刚食少会穿皮

九土同瞻奉一人雪山入后又枫宸难将尊贵分黄阁只揭芳名播万春

至尊掌上定山河彤管挥来似劈窠杲杲千邦仰佛日崦嵫再复不须戈

法门印定大毗卢一字弘宣海墨枯休向楮豪商腕力丕承丕显百王谟

黄金塔涌梵天齐功德有为落径蹊何似顶王三昧句高标魏阙醒群迷

千灵万圣总包涵长为人天作指南那更轮王亲掌示华枝林再现优昙

阿字全该大般若善财参遍豆生芽玉堂底事轻拈出烟水深怜浪子家

拈来不碍众同看宁比中原宝影寒未达九重深密意依前见易识还难

六七歌扬众艺门门中字字妙难论贯华试问谁为缕我后颁宣信独尊

夜夜朝朝起倒随却因相习故依希明威示以常攸赫咫尺天颜孰可违

问佛昔人畣慧超君王赐佛惠何饶黄金殿上能领略胜步蟾宫碧玉霄

天王华屋羡嵯峨佛宝亲颁复若何龙袖拂开千圣眼灵山授记不为多

从降阎浮国土来波旬嫉妒阐提猜天王不动降魔杵祇把金仙御手抬

当年子夜逾重城六载星辉觉道成今日皇宫仍举步鱼纹不蹋御街行

脱却袗衣云是佛更翻殿里复名谁九重自是忘尊贵如弟如兄表显伊

非然逐色便随声天子何人闹市明一字光通无相佛案头获敕不多争

　　总颂

同分宝殿御炉前散作人间瑞世仙回首夕阳云冉冉一光东照万斯年

　　题虞山顾伯永饭僧慎保籍

不奇白手却成家半饭缁流事可嗟田德两为孙子积贻谋千载羡君嘉

孙曾谁保祖爷田浪作马牛实枉然一舍千生长受用良哉伯永永牢坚

播迁宁古半江南天忌丰盈受祸谭涣散休云终致福析薪为子且轻担

　　钱子缵曾哀词

叔世多凶祸何缘子亦招愆无中散悔罪入正平条魑魅生求过蕙兰苦独天良由往业致报尽自逍遥

　　赠狱司俞文叔

横身为物典刑司大士多方运智悲痛恻有生均爱命井怜赤子入无知深沉怨雨难开霁郁幕愁云且拂披何日于公门广辟三槐今已动镃基

　　寄怀东来堂敬一主人

朝回日夕话西宫一别丹飘数见枫徒托梦游来上国无缘丰韵挹高空三星共照河山异两地相看草树同剩有深衷言不尽那堪迢递付春鸿

人世徘场戏不如高明勘破在当初金门尚睹千官仗辽海今县万里车豹变多君方雾隐荷残老我着霜余此生奉尘知何日梦寐尤思一握裾

　　秋日接息斋金太傅过访之音漫成寄复

林下喧传见一人宰官元是比丘身衮衣日补三千扣莲观长修十二辰乐道云栖门弟子讳称世祖老元臣千旟倘过云深处岩桂尤堪共晤神

　　仲秋登西径山访山幢禅师

故人高卧在西峰入访烟霞知几重千尺飞流鸣险窦百玄鸟道出危桻谭空佛祖清萝月笑落风雷起涧龙谩辱小山招隐赋幽期已共桂开秾

　　寿息斋金太傅七旬

圣眷方隆亟退休高风想见二疏流早期莲界凭归仗谁问赤松可寄游戒满不招天道忌息嚣深砭世趋浮进修况造从心日愧把荒言更祷丘

　　次畣皇士陈太仆见寿之章

久付劳生一梦中何当玄韵下秋空吹歔未数三春雨披拂尤如九夏风既得真人为奖藉应知吾道不终穷感深峻阪垂长顾伏枥尤思一奋雄

　　宁远地禅师以无妄罹灾将有质狱上都之行书告同人共襄资斧

骨堆平地起何因去国萧萧万里身越石父贤谁共惜脱骖尤自想伊人

十年行道祇空囊缧绁堪嗟去路长肥瘠休将秦越视一家有事百家忙

飞来殃祸出私门甘作忍仙不计论麟自伤郊我自泣天涯剩有此心存

　　金粟密云弥布之扁为住僧继起抹以涂雅赋感五章

饮水思源倩自斟泼天门户戴谁阴披云往颂尤昭揭烈祖徽猷可抹黔不是几希亡夜息何缘枭獍恣狂心应思黮食桑条者鴃舌还能报好音

我家布袋许谁开见尔台山做出来似海吞流贪不息如蚕食国欲难裁鸠居巢构还陵鹊棘傍岩丛便剪梅于烁先师功浩大美流芳躅岂容灰

赞之莫及毁奚从道大吾师天壤充未信修罗能障日敢嗤磷火谩烧空宇寰浩浩钦遗化公姓嚣嚣触祖翁烂尽通身殷有鉴休将狂肆博灾凶

横拖楖栗下通玄掣电轰雷启法筵未睹佛来天启内谁知僧到赤乌前师音震响腾三界象步趋风走八埏振起滹沱嘲草贼谩劳含血喷青天

慢山突兀可齐苍悠谬其如道最荒杓卜华中饶脉脉浪传天子善岐黄狐非师类宜惊吼灯近阳明应失光称祖大师何典据向魋自外孔丘墙

　　壬寅季冬重挂前扁以匾为子谷居士所书因详述先师法道兴起之由用旌其劳志不忘也

密云弥布识西干最喜光昭笔似椽两处飞龙成一点三方化雨润多千碎魔不动金刚杵伐异惟翻铁舌禅从此话行金粟后祖灯长照万斯年

　　读灵岩继起告先师密老人文五章

至性生来不近情横拈白棒打玄宾颜骍罔护金门容舌短宁宽透网鳞以己狐行非凤举方人象步作鸱蹲先师道望闻朝野只手何人可掩旻

一橛谁訾毁极粗无端口粪撒蟾蜍当年辟妄曾声罪今日翻空又捏虚贼肆劭心凶已着好深莽腹祸仍储嗟师亿劫长修行冤对如何孽未除

孝名为戒特戕伦妄语因之亦弗遵白地赃诬欺死者平空碗脱赚生人猪揩金壁还增色桀射青天枉费神心行可怜如此辈也叨檀脂润奸唇

佩恩酬德古今同独尔包藏别有衷可是师资谐水乳便当报答等仇戎翁诚念子情偏渥孙曷于翁口肆讧三代斯民尤尚在矫诬只合蛊蒙童

纸上传来祀寂音不妨背马丐牛歆播嚣岂急亡家子勃愬何坚跃冶金未睹超师明有作全因望上起豺心黄龙久绝嗟还续若果烹鱼我溉鬵

　　壬寅冬季月印上人同诸檀以金粟挽余因得清理丛社因其乞言书以赠之

华开金粟啄群鶋法窟皇皇暂穴狙种类招来方炽盛朋从散去孰驱除宗存赵氏功非曰泪洒秦庭哭有胥共说丹心同月皎一轮清彻印江湖

　　悟禅耆德少参先师往来金栗天童老不忍去感而赋赠

　毵破衲步龙钟岁上盐官岁甬东食德为君怀报者几回拊臆叹狮虫

　　赠子谷蔡居士

黄坡有士坡仙流墙堑吾宗世莫俦吴越令行凭孰举一人南指自君求肉身佛下通玄寺金栗山横般若舟为法不将躯命惜赤贫如宪乐如丘

　　赠旦岩日上座

血尽春鹃谩自伤殷周梦里说兴亡丈夫心作先天祖电拂金轮万世王

十年禾黍动悲秋我法澜颓更可忧再睹中天县慧日挥戈端自想英流

　　赠觐周徐居士

场屋亲经八十来心空一第万缘灰笊篱倒握襄阳柄捞捷清风知几回

　　赠稚升董居士

广慧心空印福严得名得地道无嫌门开不二何人过一默群真口尽钳

为素为缁事共家儒冠道靸不袈裟法空埽尽维摩室天女从教日雨华

　　子谷居士取因沙掩室之义界一僧寮为关偈以赠之

金粟毗耶绝往还通身十界总为关目前诸法空来后搏取娑婆掷等闲

一室颓然榻仅容须弥广座置重重何缘众圣长相对见壁情关尽落封

把关岂为远诸尘心不生时万法泯收卷大千藏一粟蟭螟眼里蹋芳春

　　寿济慧曹道人七旬初度(子觐请)

金风谡谡响庭梧华发萱龄老益敷彩戏长看夸妙舞绛桃谁问熟方壶筹添海屋禧微共类锡兰芳德报殊眉寿称觞罗膝下周遭想见玉扶疏

　　癸卯夏五上雪窦为同门奇和尚封塔赋感兼赠山夫正侄

千峰坐断几秋霜高烛忍看照影堂正眼流通端在子家声还共瀑声长

　　寿休宁秀峰李居士七旬口占

内景黄庭曾不事颐真葆素得天全从来仁者静乃寿黄海一枝松万年

　　寿万善殿都监融通超上座五旬

染秋华发半凝霜力弼禅丛愿益刚奉重不因诚素积内监何以副君王

　　赠翀宇张居士

千金一诺重生平弘护吾宗念较诚是果是因君自植桂昌已见二株荣

　　寿济寰上人六旬加五

一句弥陀口不停神鸾久已猒仙经银台谩谓频相接金换也须越百龄

古屋参差水到门庵居住老胜桃源拈香择火无余事唯看修篁长子孙

近市三弯百不赊萧疏门径度年华庭前柏子垂垂实客至浓煎且当茶

　　海岳许居士乞题竹杖

心空久已着丛林高节凌云志入深偶出为君扶且伴葛坡休放去为霖

　　寿孙母朱道人七旬初度(子直庵浩维那请)

柏舟赋就节凌霜听子离尘更义方不慕三槐高宅第唯期九族有津梁真归自识菩提路日观长县无量光身世勘来同幻泡从教木末挂残阳

　　寿静香周居士六旬初度

荐得观河见不迁梅林华发任年年逆推甲子从来事掌置庵罗玩大千

家无薛券倩谁焚弹铗歌鱼客若云饷众祇凭香积借老维摩现孟尝君

乐归智者寿归仁水活山灵性自亲齐楚勋名何足论清闲赢得鹤随身

　　过龙池埽幻祖塔

千里怀香谒祖庭拜瞻灵塔想仪刑禹门水涨曹溪急茗岭岚开天目青涧肃只宜龙起泽云寒未许豹流腥阎浮法道承疏凿夏后功高可共铭

大法澜颓际昔时孤撑独自力坚持法昌枯澹曾闻此积翠冷严今见之千尺寒冰埋五顶万方霖雨起龙池瓣香拈出还羞涩吾祖门风未易追

空山卓立宝灯然星月烟霞吐复缠献果不时来众猱散华长自下诸天春经雨洗光难歇夏受风磨色更鲜何日慈航还再驾一朝红遍塔头砖

　　题无锡胡节母秋纺图

络纬声催夜织时茹冰志苦许谁知存孤有愿从婴后死赵何甘与臼期手口勤家还作父荻熊教子更为师秋篱阅罢伤春草三月龙归事可嗤

　　过盐官埽齐安国师塔

道景齐安大矣哉抠衣特特绕云台差排古佛思谋略辨别天人想鉴裁千雉严城归海去一龛玉骨勒潮回虚空鼓再何年打梦觉劳生眼忽开

　　次韵赠文白范居士

知君降自谪仙来风雅场登百尺台至德作人诚有造高才涉世岂无猜背尤似禹多疑虎天未丧文不死回斯道主盟终赖藉泗波长此湿秦灰

　　赠文园范居士

大范文章小范禅广行施济补尧天解人纷似家同斗排众难如命共船起父昔曾祈死代殉兄今岂覆巢怜千秋义侠为君谱聂政荆轲也怅然

　　赠鲁白张居士

县壶非炫术市隐慕前踪赤赐经年过求羊竟日从禅心分月皎诗思减春容世鲜清修辈如君未易逢

　　赠师黄陈居士

北海知名久今来见大篇春工生肺腑百代入陶甄篆得先秦法隶精后汉传俯仰天下士好古孰镳联罄折嗤当世高怀任放超匣藏三尺剑裘敝十年貂虞夏蝉双翼兴亡梦一宵天涯随意往未易大梁招

　　恒止法师过访龙池赋此以赠

道接天台法系长妙宣文句阐金刚即中理契消诸碍境观心融造两忘逸辩固能摧众论毗尼尤复皎秋霜龙池纵到休焚疏好念汝宗正薄凉

　　寿湛渊清上人

望重诸山德亦全缁林不忝号耆年雪翎久护优波戒崖壁曾参石磬禅茎草手拈成梵刹纤沤瞚视变桑田桥流会得无生旨谁道韶光等逝川

　　寿曹母顾宜人(子茂氿请)

五福骈臻未足奇精修独羡到耆颐冰寒玉齿翻经急香烬金炉起定迟甲子数穷三百六万年置在晌顷时还家但得真消息天乐迎空孰问期

　　过中山永寿寺示石舸语山琏琳二法孙

唾弃勋名百叶芳丈夫作事肯寻常手高不补天残缺慧命续将佛祖长

铁作兰桡石作舸乘悲长自载鲸波盲龟接尽方如愿肯放芦华傍月多

　　为石舸琏孙作

居迎濑水接秦淮浩浩玄宾万里来无意为人申佛手有怀筑室学黄梅云门插足推教折卢老书墙莫放回倒却刹竿仍竖起中山长见碧崔嵬

　　为语山琳孙作

须弥标险句五老挟锋芒树色高低露石头大小彰拖归猿子健衔落鸟华香漏泄西来意唯山舌广长青山常举足不废口谭玄锦濯风和后练拖露白前朝澄方泼黛夕晦更霏烟吐出琳琅句何人识大篇

　　宿马寅公斋头赋赠

马氏庭多俊白眉喜见卿骚坛推执耳艺苑擅司衡坟典罗今古求羊与论评高斋蒙下榻孺子愧平生

　　为绳其蔡居士叔侄易字莘耒渭纶

耒释有莘起佐汤斯民亲见乐虞唐翻思未宰阿衡事带雨耕春几夕阳

渔矶坐老渭滨寒梦入飞熊始擿竿八十鹰扬终奏续芸窗休道费研钻

　　到白门埽东山海舟慈宝峰瑄二祖塔

名重东山望不低吾宗两祖此禅栖龙嶓地迥南天尽凤翥人高北斗齐晃晃一灯县慧照绵绵百祀赖縜缔徘徊窣堵思干集拜舞绕瞻忘日西

赌墅何年胜谢安慈舟高阁在东山华阳渡口呈桡出白鹭洲前载月还一啸清风生万籁乍挥玉宇幻千间欲知祖德难磨处依旧丰碑洗藓斑

昔人埋骨志同龛双塔依然似对谭回主作宾尊不堕转身就父孝何覃躬承此日思惟顺面禀当年想在参食德几多忘德者风规视祖若为惭

麦秀陵原作牧樵梵宫尤见柏松乔钟山何似东山固祖印还同天印标八叶繁昌流泽远九重皈向毓灵饶建康王气夸今古许是吾宗不歇消

　　示东山翼善诸房众

方袍圆顶越樊笼锡类何人赖祖翁门户泼天承启佑典刑在望可迷蒙羽生丹穴非雉类蹄产渥洼岂骆同试问南朝三百寺宗传孰似我家风

　　喜华山见和尚惠顾东山赋谢

为怜说食事蒸沙高揭进幢老倍加深入般舟常在定切操梵行久如家会将五部成完部叠取千华作宝华何幸移筇劳我顾戒香袭得胜天葩

　　宿纯庵沈居士园亭赋赠

别占秦溪一壑幽放怀天地任春秋攒眉白社非干酒蒿目轩车似带愁独爱商山矜志节不争江左尚风流海舟祖席支那共赖近园林得寄眸

　　赠恒文沈居士

才兼文武幼沙场汉世嫖姚宋李纲百战浑身都是胆七言下笔便成章护生戟有军持挂建刹草唯赤手将世出世间真汉子勋名那在勒旗常

　　过祇陀林赠介石登侄禅师

十竹庭栽散绿阴黄金谁羡布祇林阶前蚁斗殊关听户外尘飞杳不侵禅笑西山耽小隐诗怜霅水事枯吟风流独爱端师子一片冰壶道者心

　　登清凉台为剑门谦侄禅师作

前后清凉莫浪猜南唐古寺为谁开宗猷昔建玄沙旨法令今传太白雷入望江山如画出绕阑井灶若云堆登临久欲舒高眼喜有家驹百尺台

　　过金陵寺晤隐明纶侄禅师兼怀融澄故友旧居

广陵别后各天涯白下欣逢况受斋锡类惭予无矩矱亢宗羡尔独诙谐人兼黄海从云至户正钟山削玉排为昔友兄曾住此嗟能继志更兴怀

　　过胜音禅院喜晤妙明律主

市城无意建禅林种竹标空万劫心高道不求缘自至一朝满地布黄金

抟风若个远图南不落前三便后三惭愧瘴滨同久出一时忘却旧乡谭

獦獠根利大相伦钝置年来类莫振我绍真灯君阐律大唐天子只三人

　　题胡半庵书经愈患册(有序)

　　半庵胡内史膝生异疮凤冠人面日饮豚汁三升哀号七年诸医罔效疮忽自言曰我唐时妃嫔卢昭容也子前世为梁祖实害我于雒阳宫井今报子耳医何为内史因感袁[日/黽]事强起矢书诸大部经为之忏释至华严四十卷而疮平遂书不辍凡十年积经千余卷散布诸庵寺昨过金陵半庵从予乞言敬赋其事而告来者。

椒兰身弑报非轻谁道余殃毒又萌推井难忘宫嫔恨覆宗若解故君情攘来神器同坏肥结下深冤似石贞寄语权豪休逞志皇天会有大公平

人面疮生痛莫调琅函千卷费铅刀散华天女云方合入髓昭容怨已消不仗灵山真法旨谁蠲夙世旧冤条信知慈力能弘护残刻终然长苦苗

　　布水台集卷第五
嘉兴大藏经　布水台集


　　布水台集卷第六

　　住明州天童寺匡庐黄岩沙门道忞着

　　序一

　　戒阇黎示见录序

　　一真法性迷以执之则识海波摇而众生是见觉而霁之则慧天朗耀而佛日攸兴竖以为十世古今横以为无边刹海刹海也古今也众生也皆所谓无尽无尽而无尽者也然则佛岂有尽乎佛无有尽而尽之寂智用三身焉所谓佛佛而体同者也寂者何即吾人之性所谓清净法身也智者何即吾人之慧所谓圆满报身也用者何即吾人之行所谓千百亿化身也故非智无以起行非行无以圆智而满性寂之量智圆寂满而佛于是乎出见矣文殊表智普贤表行此二菩萨所以为佛佛创始之师而与吾人常自偶谐者也惟众生日用而不知而菩萨乃隐而不见虽隐而不见然未尝不与众生群然杂处于阛阓之中或当其机缘纯熟时或当其业苦殷繁时则为其示见而破其滞名著相之情此其大较也宋南渡时台之兜率院有戒阇黎者放浪于淳熙绍圣间其事奇其迹诡其举止多涉神异怪诞司时复有处女周七娘者与之赓唱迭和故为徉狂垢污之事而人益莫测其谁何也然其语言则皆曲终奏雅与佛祖修多罗了义教相发明至今台人尤能道其遗言逸事而蚩蚩之氓因之而迁善改过者众矣固知二人为文殊普贤正不必俟其命终阴有付属而后定之也或曰菩萨是矣一见于唐则为天台之寒山拾得再见于宋则为临海之善戒周婆菩萨于台若是般乎曰非也夫众生之业杀为大渔于水猎于山一举而众杀备焉台盖山海之衡而渔猎之薮也业殷苦繁菩萨安之与然则曷不为寒拾之风雅典驯而龂龂乎其言之也曰由众生之机感而然也譬之水与月焉菩萨月也众生水也众生心水澄渟则如月在寒潭清光烨如也反是则昏冥无见矣是故感之以混浊则菩萨月见于四生六道之中作种种形与其同事开方便道度诸轮转而菩萨非劣感之以澄渟则菩萨月见于华藏世界金色世界胜莲华世界念念转清净微妙法轮于刹那顷成熟法界海微尘数诸大开士而菩萨非胜盖水有清浊而月无二也於乎众生居一尘中而不知尘尘皆毗卢遮那无尽刹海普贤示一毛孔而不知一一毛孔含众生三昧色身然则众生日用头头常在普贤毛孔中作息毗卢遮那光明内死生慈氏楼阁中出没文殊剑刃上往来念念中与诸佛同出世证菩提转法轮入涅槃乃昧而不觉焉此则菩萨所大哀而必欲旷济者也戒阇黎示见云乎哉故兜率院在郡城巾子山久废为民业今周君霞漪复舍以归之菩萨请僧灵文主之灵文以菩萨示见录字画漫灭将不可读欲谋新剞劂氏而问序于予因次述其事以授灵文焉。

　　宗门寂征录序

　　结绳以往无论已自有书契以来三坟五典八索九丘乃至百王之诰誓诸子之鸿传概未有谭性命以语及生死者虽明睿如洙泗调适上遂如庄周博大真人如关尹老聃发轸或有之其于归途则未也由是人迷四忍家缠五盖一奋其私智巧能以求得所欲焉耳大则龙争虎斗小则弱肉强食夷考春秋二百二十四年之间盖弑君三十六亡国五十二诸侯奔走不得保其社稷者不可胜数况其他乎岂非轮回六趣而莫知没溺三途而罔觉者邪向使知有生死过患而殃累永劫如此将有先祖生而着鞭者沽一世之安媒千生之孽非其痴狂谁则甘之大哉大雄氏之道所以拯溺救焚以跻吾人于大安之域者至矣然自汉明至东晋安帝时大教东被逾四百年而此土学者尚未知有泥洹常住之说也远远公王庐山乃着法性论以明至极无变之理则又标神于佛故矢志同人佥心西境有由然矣又一百三十年达磨氏来而教外别传之道始显东土其道也以无相为体无念为宗无住为本其归约也以绝待妙心为统贯其契之者不假雕镌顿证真常其超生越死也由本不生故今非灭所以达磨氏之宗迥出百千法门之上又六传至曹溪则得道者且如林故其广宣流布亦莫之与京也厥后五宗诸师间出则唱和愈高机用愈密拨尘见佛畏渔父之栖巢擿剑挥空惧金尘之眯目死殆欲其速朽丧殆欲其速贫于是遂有舍利流辉之杜多受讥欧阜坐脱立亡之首座见诮九峰庄生曰死生亦大矣而不得与之变张天觉亦曰出家人本为生死事大若生死到来不知下落即不如三家村里省事漠以是知丧之欲速贫为敬叔言之也死之欲速朽为桓司马言之也世无有若之似夫子直以为夫子之言矣此祁仲子年超宗门寂征录之所由出也不然左史记事右史记言言以载道事以考行道与行略之矣而详其寂也何居仲子若曰道与行之难详也久矣以蔡邕之直笔止于有道一人为无愧则有愧者众矣道与行之难详吾何自以征之征之以寂焉耳夫法久弊生物极斯反羽嘉生应龙应龙生凤凰凤凰生凡鸟亦其势之必然者由达磨至于今千有余岁吾宗杂糅殆将不可别识天壤间自有兹录非仅丕显西东烈祖之徽猷聿章教外别传之迥别而今以后庶俾增上慢人知有法焉足以超生脱死如此乃不深操实履而束手待毙焉为可耻也则其福吾人又岂浅鲜哉。

　　禅灯世谱序

　　吾祖之道之传于诸夏也始于梁盛于唐而光显于宋其间往往多高文博达之士故先德之出处与其言行之大端皆有传记可考非直谱牒已也自元而降传灯不修遂使一代宗匠与夫抗迹西山者同一湮没无闻良可悲夫忞出家染指法味时即慨然有稗官野史之志第碑残简缺无可捃拾思按宗图篹为世谱以代其志适草创未举会天童老人有黄檗之请因执侍入闽乃得吴君所篹与忞先心不谋而合但惜其中多错漏附会未免无征不信之失遂发大藏考验禅灯诸录取其师承有据者载之不敢以景响参合疑误后人间有说法当世嗣代未详者但附于其宗之末俟其详者补之于是较勘既的征以往言庶几取信将来亦循名得实之一助云尔后之君子其有继传灯而作者或考征斯谱未可知也。

　　金刚般若波罗密经颂序

　　星辉午夜梦破灵山于是忾焉寤叹一切众生皆悉具有如来智慧德相但以妄想执着而不自证得耳富哉言乎一代时教之渊源盖渊源乎此矣由其如此此诸佛所以出世祖师所以西来金刚般若所以破相除执三复丁宁词不一而足者也按是经来自白马东驮以后代阅一十七朝语经六译名僧达士笺而释之者亡虑数千余家求其反常合道即俗明真不支词不蔓义如道川禅师之颂着盖未之见焉师本昆山狄氏子初为县之弓级闻东齐谦首座为道俗演法往从之习坐不倦一日因不职遭笞忽于杖下大悟遂辞职依谦谦为改名道川且曰汝旧呼狄三今名道川川即三耳汝能竖起脊梁了办个事其道如川之增若放倒则依旧狄三也师铭于心建炎初圆顶游方至天封机契蹒庵成公卒受记莂归憩东斋道俗愈敬有以是经请问者师为颂之凡一百八首段分无割裂之嫌珠联有贯穿之妙言超象外意约寰中曾不异羲文之演易天仰观地俯察身诸乎近取物之乎远譬放出东村白额咬杀南山大虫鹦鹉洲和岸趯翻黄鹤楼蓦头拳倒拔舜若多身之刺金镞抽自含沙出烁迦罗眼之尘华针消于蒗荡直令明明天子识从闹市场中堂堂老僧荐诸百草头上傥逢得意忘言之士况有遗情达本之夫一句染神永为道种则可谓获轮王髻中之宝不假功勋受亲友衣内之珠无烦探索者矣敬为拈出以共同人。

　　准提增益法门定本序

　　玉齐耿公之示海州也甫浃旬即以生平素验之准提行法梓惠人间且以余禅者为知佛属一言以序之余惟公秉宪而籓蔽南服者也民可与乐成而不可与虑始经生曲学昧通变而拘故常当山海之沸摇未闻公有问而创是焉得无读孝经以弭乱演般若而消兵疑公于萧若向乎哉因得详以序之夫公家学渊源异才天授崇祯间上方薄艺文而重经济之儒公时为天子征召旋以边功佥宪遵阳矣会夏台鼎迁有殷革命于斯时也使公不以推纳自任则风鼓虺蛇惴惴生民将有载胥及溺之忧为之安集而保厥首领者谁耶况今南北一家纵有洛邑顽民以公临之直发蒙振落耳然公为此而不为彼者正以有天下者不仇匹夫匹夫有欲而不遂故求求而不得故争争而祸乱相寻则死亡继之吾将以其所欲得者举而与之彼猒其心则亦已矣夫计神州之广大亿兆之众多统而稽之求智慧长寿者或寡至若男女若功名若财货盖有不顾丧元而希夫必得者矣曾是口而诵心而唯翘尔勤注尔想乃感通之简易如斯也舍感应道交之至易而从蹈危履险之极难夫岂情理也哉使凡率土之民咸释所难而图夫至易则太平可以坐致万世且享萝图而攘夺之祸又孰自而起之说者曰求之有道得之有命虽圣贤无如何乃若所为求若所欲而如响斯应非予云昧抑举世通惑焉而未解也余曰单醪投河三军告醉虞虎持满金石为穿是遵何道哉亦惟心灵所致耳况托佛菩萨殊胜力耶是故经中佛说心力最大行般若波罗密故散此大地以为微尘盖地有色香味触重故自无所作水少香故动作胜地火少香味势胜于水风少色香味故动作胜火心无四事故所为力大然则至人者纳须弥于芥子擿大千于方外以四大海水入一毛孔未竟心力之一芒于随意得果乎何有而惊诧乎哉曰此盖释部之谭孔孟之书无闻也公儒者而嗜此乎余曰道有发致虽殊潜相影响人有出处诚异终期则同者经不云乎佛有自然神妙之法化物以权广随所入或为灵仙转轮圣帝或为卿相国师道士若此之伦在所变现诸王君子莫知为谁是则山僧非释公亦非儒非儒非释当义何名欲知就里根源且待虚空落地。

　　历传祖图赞序

　　先师之鼎新天童也虽无事不周犹于说法此山者为惓惓岁在阏逢阉茂殿宇方成即辟函丈之东营室曰先觉者俨设其位号而祠奉之复手自制文勒　玟以昭此堂所以建立之意其防微杜渐靡不刳心焉越十年余继典兹席每朔朝望旦尊先师遗训必具威仪炷香展敬由是仰视榱桷俯察几筵未尝不竦然思怃然叹盖同泰之宫既化于烽燧永宁之塔亦迁于谷王远而沩扈雪峤近而五山十刹处处蚁蜂是穴谁免狐兔为丘求其人天奔走四海来同有不嵩少夫玲珑曹溪夫双镜者乎夫地灵则人杰人杰故地灵木有根水有源故余益广先师之意绘从上祖宗首自释迦文佛至先师密云悟和尚凡六十有七世遇岁时节腊必张挂法堂陈时食而荐奉焉示后昆无忘先德之思或曰天童自义兴开山世有哲匠而禅门由咸启来诸家互为住持略他人之宗祖详自己之根源可乎余曰然老苏不云乎谱自我作故也况由先师溯洄以上至应庵华祖则天目礼诸家之宗祖在是矣由应庵溯洄以上至石霜圆祖则清遂诸家之宗祖在是矣由石霜溯洄以上至南岳让祖则宝坚诸家之宗祖在是矣由南岳溯洄以上至达磨西祖则咸启诸家之宗祖在是矣由达磨溯洄以上至释迦文佛则义兴法璇诸家之宗祖在是矣提纲挈领本末归宗安在其略人详己邪图成禅者请赞因不揣固陋次述于左以就正大方焉。

　　鸣鼓录序

　　赵括之谭兵也倾其父奢奢不能难长平之距赵入秦间使括代廉颇蔺相如曰王以名使括若胶柱而鼓瑟括徒能读父书传不知合变也括竟挫败丧师四十五万身灭矣而邯郸几不脱岳鹏举初以部伍隶宗泽泽大奇之曰尔智勇力艺古良将不能过然好野战非万全计因授以阵图岳曰阵以后战兵法故尝抑运用之妙存乎一心又曰兵何尝顾用之何如耳旨哉靡古名将虽我宗门亦然昔洞山价不尝以宝镜三昧密授曹山哉乃五世以还寥寥无闻焉何也克符道者不尝成禠临济建立黄檗宗旨哉一时料拣照用玄要主宾在所亲承而颂述者乃不三叶而中衰其故又何也传之不得其人与用之不得其妙均失耳昔人谓真净和尚拈提今古不在雪窦之下而末流传习却成恶口小家皆此类也故用之而妙即小艳情词绵州巴歌皆足使学者销意中之积滞出眼内之金尘如其失宜纵佛祖言教擿地作金声其如一句合头语万劫系驴橛何所以先德有言若作实法系缀他人土亦消不得又曰有祖以来时人错会相承至今以佛祖言句为人师范若或如此却成狂人无智人去信知从上来事在人不在法不见道正人说邪法邪法亦成正邪人说正法正法亦成邪何谓邪人无身奉尘刹报佛恩心徒沽名吊诡以徇一己之私者皆邪也传不云乎索隐行怪后世有述焉吾弗为之矣矧味道餐风亲饫法乳一朝怀挟胸臆创发难端至没齿矣犹乱是饰非攘羊是诬计其厝意宅心非魔非魔所使又谁肯破灭从上坏人信根有如此者此铨上座击忍僧之说之所由作也然则录称鸣鼓者何也从余命也於乎陈恒弑君邵庶人之贼父千载之下尚一二见者若踞人师位入室而操戈盖亘亿万古春秋仅遘之忍焉沐浴请讨犹之后矣鸣鼓云乎哉。

　　金粟反正录序

　　春秋之法尊王以削僭攘外以与内然淮徐之国外矣而动循礼义则亦与焉不以其外而外之也郑卫之邦内矣而事悖伦常则必夺焉不以其内而内之也凡所以严上下辨亲疏定天纲立民纪以植人心于不死者宁独尼山家法为然举世出世间苟违斯道未有不干名犯分而沦为小人之无忌惮者也先师密老人六坐道场而金粟居一焉记莂同门十二人而三峰居一焉立三峰之徒子主金粟之道场名其谁曰不正言其谁曰不顺哉名正矣言顺矣必拨而反之正也奚为繇其出乎正而入乎不正者也入不正奈何裂祖堂湮祖号泯祖德媟祖称亲而髦为疏下而陵其上天纲民纪相次崩亡不正之罪孰大于是是以天猒其衷人离其德独夫去嘉运来金粟之道场始复为先师之道场焉反之时义不綦大矣哉夫既反之可以忘言矣而录之出也又奚为子与氏不云乎春秋作而乱臣贼子惧吾将假是以惧夫蔑祖欺宗之贼乱之人者。

　　镜麟录序

　　听讼吾犹人也必也使无讼乎孔子发为是言其在作春秋之后乎何以明之尼山冠帝佩王法天因地使有大位焉得行其道则巍焕之功无为之治直土苴耳逮至获麟则家居既老知道之终不可有行也乃由定哀以溯隐桓取鲁史之旧文而笔削之善之可以为法者则褒之以示劝恶之可以为戒者则贬之以示惩微显阐幽发奸摘伏凛乎若皋陶之听讼无复有遁情者书成笔绝矣终伤夫道之不行不能措生民于默化之中并时物于行生之内故深以为慨也或曰吾师舌奔雷电笔埽云天爰自开法天童以来谤书充栋绝不寓目一时无情之辈卒莫得而尽其辞继而道大光显于时向之造为谤讟者莫不愧畏生心焉乃今桑榆景迫反改前之所为于金粟也则有反正之录于禹门也复有声罪勘愚之说无辩而翻为有辩何也曰反正之录为渎祖也声罪勘愚之说为讪师也皆同室之戈而非乡邻之斗也曰舟愚楫罪则吾既得闻命矣彼玄素与蕃光外也非内也何讥嫌亦不少贷也曰为其有伤雅道而付授滥觞也曰然则孔闻之朝东鲁暮西秦为声利以垄登视师门若传舍返若为之解冤而释结则又何也曰吾为亲者讳也恶古帆介为之以是谍谍也予又从而和之则所伤者大矣故予之所申说而讳贷者一取镜夫麟经之法而惩创夫不法者也。
嘉兴大藏经　布水台集


　　布水台集卷第七

　　住明州天童寺匡庐黄岩沙门道忞着

　　序二

　　四明雪窦山资圣寺志序

　　春秋一书孔子作之以为经左丘明表之以为传司马迁考古征今网罗上下数千百年之事篹之以为史记其间善善恶恶之条是是非非之案可以兴可以观可以感可以广闻达识其有造于生民有功于学者甚大故此三书者实天壤间一大典故尤非群书之可得而拟也厥后班孟坚变太史公货殖传为志后世遂因之而志州志县志民社其原盖一本诸春秋然皆事拘方内徒使人增长尘劳之见耳求其摽落情封神游八极使人超使人远使人缘虑空而故我见则方外山林志有足多焉明州雪窦山者踞四明山心重冈复岭千岩万壑奔攒涌注汇于高空然后瀑落天半下此数里皆绝壁一窦飞流喷薄如雪山由此张名窦之上一亘绿野平川宛如武陵之桃华源而资圣寺实宅中焉到门却立回翔四顾则叠嶂倚空锦屏开画游者益警心骇目俨登蓬岛寺建于晋盛于唐极崇于宋之诸宗稍歇于元之中叶尽毁于明之末年今之兴复者则我同门石奇禅师与其弟子山夫微庵师南辈披蒙茸斩荆棘驱豺狼狐豹之族而鼎建者也道严恂公久掌记室不泯其师之功德重畏此山胜迹奇观不觏于时乃简校山川招呼泉石按列圣之徽猷集诸宗之法要摭王臣弘护之芳躅与夫蜡屐游筇之迹骚人韵士之篇靡不探讨而论次之乃成此书心良苦矣然岂仅曰有功于此山哉予闻先佛有言旷野深山圣道场地皆阿罗汉所居世间粗人所不能见矧雪窦壤接天台固仙真之所来游山君水王之所至止在昔圣师如智觉寿明觉显皆前后住持此山固尝着宗镜录百拈颂以惠来学今其书遍布丛林且流通高驹丽之国日南海外之邦亦足占此山从来法泽之汪濊有如此矣独宋之仁宗叨一梦游窅然丧其天下以不获亲践为恨苟使今志在御时一披览不几千峰寒色雪瀑飞声恍然几席之前可神聆而目接之与况数十世老古锥之面目具在哉吾故曰使人超使人远使人缘虑空而故我见可补麟经左史之所未逮者非诬也读者幸母徒作山林盛事观焉可也。

　　高峰抱朴莲和尚语录序

　　西天二十八祖秉教外别传之旨远自迦维东来震旦愍此方学者溺于见闻不达性本遂一埽文字支离之障直示涅槃无相妙心指南有准跂而遄归不第黄梅无姓儿获传衣授法即新州卖柴汉且浚发夫得道如林者而径为之岷源矣又六传至德山鉴临济玄则大作师子无畏吼音直排斥佛祖为幻化老比丘等妙二觉为担枷锁汉十地满心为客作儿罗汉辟支为守古墓鬼三乘十二分教为拭不净故纸而后世焦芽败种之夫从而因噎废食殆将铁炉步自冒抑宁知得大机之百丈海不卯岁离尘三学该炼乎再来人之备头陀不阅首楞严发明心地由是应机敏捷与修多罗冥契乎禅判官之永明智觉寿不出入驰骛于方等契经者六十本参错贯通此方异域圣贤之论者三百家卒折三宗之异义要归于一源而着为百卷宗镜录乎况夫搜罗五教吐纳三乘乃能不数他珍宝参则真参悟而实悟因顺风而疾驰载波斯之巨舰有如抱朴莲和尚者宜乎其宗通说通开廓人天一似披云雾而见青霄者也独惜其缘不酬德行啬于藏不获布叆叇之慈云澍滂沱之敢泽所设耆婆法药仅见之乎此焉然尝一脔而知鼎味安在目全潮而始占其洪涛也哉是在通人之自得已耳至于师之行业一底乎粹美则求仲韩太史铭之最详业与兹录宣布久矣今其徒昼中证公复以弁首属予者痛师门祚日衰谓予知言为能光扬夫师也。

　　显圣三宣盂禅师语录序

　　世尊有密语迦叶不覆藏夫一华拈出觌体全彰果世尊有密语乎然而百万人天咸皆罔措者何也昔者赵简子因姑布子卿以翟妃子毋恤为贤欲试之乃告诸子曰吾藏宝符于常山上先得者赏诸子驰之常山上求无所得毋恤还曰已得符矣简子曰奏之毋恤曰从常山上临代代可取也简子于是知毋恤果贤则世尊拈华之旨盖可心知而百万人天且碌碌如诸子直以常山有符在焉耳故四十九年从佛口生皆如诸子而末后始以正法眼藏付属摩诃迦叶者所谓废太子伯鲁而以毋恤为太子者也西天无论已东国自有宗门以来师师授手皆命世亚圣大人虽机用罗张于李唐语言绚烂乎皇宋一如青天霹雳旱地雷鸣南山起云北山下雨苟非毋恤之雄略罕窥其意旨之所在者沿袭至于元明之年尊其师说而已无复神而明之之道遂使从上真规死于绳墨千秋堂构坠之非人彼步趋尤难况奔逸绝尘得游戏如风大自在三昧者邪三宜禅师天岸祥麟云中逸翮茂龄悟道石笋抽洞上之条早岁分灯空华结云门之果尤复涉南北于数千里外困风霜于二十年间始归而遁迹化鹿山之阳会尔密澓公迁化显圣席虚四众挽之出世于是果熟之香风飘遍界盈科之水决而滔天遂有升堂示众等语皆脱略窠臼铲去尘封直欲与五祖共唱巴歌瞎堂同呼哨指乃过践偃师之迹不许流传一字侍者随闻记集仅若干篇余过吼山始得读于尼净琦家不觉掩卷拊几长太息曰此龙光射斗者也曷为薶藏于此因持入天台为之参详校订复捐赀寿梓公诸同好於乎师弦绝响野于乱鸣彼黄头乳口尚往往以禅语炫侃社况牙似剑口如盆反深自弢藏有如师者往余与师同参黄檗继今丁亥盖廿有余祀始获对谭五云山下然皆法门当大无他及逮过显圣观所为布置丛林缔修堂舍亦可谓二严无憾者矣当丙戌之秋因事径拂衣去不顾则视蚖蛇恋堀掩先业为己有者何如而增上慢之从且以风流潇散短之龙象蹴蹋抑岂跛驴所堪哉。

　　南岳山茨际禅师语录序

　　孔子以诗书礼乐教弟子盖三千焉身通六艺者七十有二人至于默而识之其心三月不违仁则颜氏之子殆庶几乎然不幸短命死矣深期所以痛悼之也故曰天丧予天丧予又曰惜乎吾见其进也未见其止也嗟嗟墓门有梅有鸮萃止矣而九苞之凤五色之麟曾毕世而莫之遘者何其中道折翼复创于车子锄商哉此吾于山茨禅师不能无感伤焉师出报恩老叔之门报恩高卧磬山三十载学者非人物精奇不容厕筹室师以警敏之器英发之资茂龄亲炙以迄于壮故师于报恩也固已升堂入室三拜得髓矣而报恩之于师则殆于祐之有寂演之有勤杲之有光焉会恩有东明之命雅推师出世然师心期方远大不欲蹈袭时常住未有几即拂衣去深遁衡岳初止绿萝庵玄学多归之以口众艰于食复下南源三迁一依古德枯澹住持磨砻鈯斧以砥厉方来遂有垂示拈颂若干语皆的的提持柄分者着子殊无语言文字与人咬嚼盖与今时禾黍不阳艳竞栽桃李春者迥异矣乃误服野人之芹竟尔一朝趋寂於乎颜渊死孔子之道失传师如永年吾宗可倚孰谓鸾凤窜伏鸱鸮翱翔岂真天不可与虑道不可与谋也邪虽然涂毒鼓声尚未停音当有闻之而命不全活者师盖未死吾复何忧哉。

　　翠岩古雪禅师语录序

　　昔侃宁勇禅师出杨岐之门道声不减雪窦至于提唱之语尤为精峭尝曰风鸣条雨破块晓来枕上莺声碎虾蟆蚯蚓一时鸣妙德空生都不会都不会三个成群四个作队向前村后村折得梨华李华一佩两佩可谓抖擞尿肠为人说禅而南堂欲公尚道禾黍不阳艳竞栽桃李春翻令力耕者半作卖华人则说法之难也审矣虽然诸佛威仪进止诸所施为无非佛事故其示人也或有以光明相好佛身焉或有以饭食卧具衣服焉或有以园林台观虚空焉或有以菩萨化人菩提树清净土焉或有以寂寞无言无说无示无识无作无为焉岂仅曰语言文字乎哉独此方真教体清净在音闻故虽德山临济棒喝交驰终亦不废语言三昧然求其纵横辩肆乐说无碍一以理胜不诡俗不淫陋言言见谛句句超宗非扬眉有正法眼藏点胸有涅槃妙心而能若是乎吾老矣何幸尤及见翠岩哲公禅师其人者公炙先师实当天童旺化之日一时凤毛麟角争相腾蹋轩昂太白之门唯公年齿最少志愿独坚凿索斧撺昼鞭夜策汲汲皇皇不间寒暑者十年始浩然大彻先师室中棰尺极严许可尤审肯诺之声未尝为耆年假也直以侍者参得禅为公助喜则其属望于公也可知已乃公方锐意住山径尔别去遁迹亮公旧隐耕云种月一钁十霜由是洪州道俗相率捐赀赎古翠岩挽公出世为中兴第一代祖道遂显著于时卓哉公也幻有师翁不云乎除却释迦老子福慧两足有几人焉但于本领有实证则龙天必不相负况公律身之严求道之切奉师之恭谨事众之勤渠固宜龙天推出无足为公怪者独其问答提纲星驰电卷发挥玄赜光阐大猷骎骎乎山谷所谓青山白云开遮自在碧潭明月捞捷方知铁石崩岩霜弓劈箭不受然灯记莂自提三印正宗假令古佛出头也下一椎定当乃足多耳惜乎先师未之见焉敬为叙次质诸当世明眼作家。

　　嵩乳禅师语录序

　　寿昌古佛始于大好山中翻出祖爷田地便尔耕云种月身世俱忘继得博山为首座相与龙吟雾起虎啸风生由是父子之间和云唱出大震洪音而新丰一曲遂簧鼓于大江之西矣博山老人从千寻树杪蹋着一条活路三十年来只就玄途展手鸟道接人彼学者方措足无从望岩即退况复波澜海阔门户天高罗龙打凤独贵超宗异目之夫纵有齐眉共躅见与师齐者在所不屑焉是以半生开法未尝肯诺一人猗与休哉敬严法道谁则如师然从使门风壁立不顾云岩路相次断绝则余未免疑师之把住太甚也朅来淮海得读嵩乳禅师语深喜博山有后及过山阳来青齐则河北之彼缁若素莫不知有嵩乳禅师又莫不诵说嵩乳禅师乃知禅师之道高德厚而入人深也今时雏比丘之住村院而称嗣祖沙门者彼非不印可诸方抑岂无侃社禅语哉其奈纵然生摘得终是不馨香何故余闻之大论曰多闻慧辩巧言语美说诸法转人心自不知法行不正譬如云雷而无雨验诸禅师之若此雏比丘之若彼得非所重在此而不在彼也邪於乎北溟有鱼其名为鲲鲲之大不知其几千里也化而为鸟其名为鹏鹏之背不知其几千里也彼鲲鹏之化变其谁使之然哉然则博山老人之把住也有以也夫。

　　彻岩歇禅师语录序

　　雪峤老人风高一世气压诸方至于操切丛林匡领从众彼固夷然有所不屑也及晚暮始住云门仅得彻岩歇公一人知明见谛行超履卓足传语风之道无忝默识之回矣未几出主云门旋迁慧日俄而真归寂示焉昔者颜渊死孔子深伤而痛惜之曰苗而不秀者有矣夫秀而不实者有矣夫今公苗而秀秀而实矣乃零落于风雨之交摧方来不获受其利赖焉是则为可深惜也诗云谁能烹鱼溉之釜鬵谁将西归怀之好音况能为公收敛遗穗食我蒸民虑无好音耳怀之固宜也故吾于古木本上座之刻是集也乐而为之序。

　　湛庵常禅师语录序

　　贾谊当文帝兴朝之日即发为痛哭流涕长太息之言不无过激然治安无策则汉庭之事可计日而觇其非矣矧今日之禅门可为痛哭流涕长太息者奚啻如贾生所谓得以三四五六筹量而数计之与口口谭空心心著有雪窦驰声百颂峨嵋倍集千章固自谓不难陵大慧躐中峰而上之然究其本领茫无实证非但乏为人手眼抑且无利物诚心以故高者笼卿宰卑者结要权既檀膏信脂可以广招亦法社名坊可以力攫门庭焰焰意气洋洋彼且不自知其为僧又乌知夫行解相应之为祖哉我生不辰际兹风颓澜倒之秋何幸尤及见夫说行俱到如吾湛庵常公禅师其人者公始亲近天童先老人与今释迦老子于往古过极无央世初发道心时同一轨辙皆以陶师承事古释迦牟尼佛然我佛从是至二大阿僧祇劫始悟本来无有少法可得而受然灯记莂公则冥搜力索于十年之内遂得疑团打破土块翻身不禁风磨雨洗重重覆护人天所谓行真而解的解至而行光者非乎自后出住台岭一安远方小刹殊无生情旺化冀迁大院之心然尤未足验公生平及平祸出明夷灾生无妄经大患临大难之际直得水人毛竖石女攒眉乃公处之一如刀凌白水火毁晴空曾不少干其怀者视彼高笼卿宰之夫稍有利害当前则局天蹐地忧畏百端幸值风恬浪静则高扬己德下视肇公者之何如存心岂非行在一处说又一边所以说向飞龙之前行落跛鳖之后惟公则如行而说如说而行如说而行故其行也皆实际如行而说故其说也无支词虽今公语仅寥寥数卷然皆一一胸襟流出六祖有言字即不识义即请问公则字义俱删一以陶家轮下所真参实悟之干爆爆底禅与诸方来共相咬嚼而已昔黄龙恭首座住衡之华光罹有司民其衣华光既遭回禄而恭语录获于灰烬中余纸皆尽而字画无损远近争传以为般若灵验如使般若有灵则公兹录方将炳耀于劫火洞然之中又奚俟山僧揄扬赞说而后流传于世哉公嗣法石奇云盖近出雪窦之门而实远臻天童之奥者也。

　　大梅法幢帜禅师语录序

　　一华拈出灵山五叶芬披少室所谓直指之宗兼不立语言文字者然一洞彻法源则性海澜翻波光际天如风穴慈明翁孙东山昭觉父子唱弥高而和弥峻直令千秋震响宁惟一世警闻已哉沿至末流袭为卑近探之索然者无他见解偏枯中殊不足故耳雪窦奇兄敬严法道座下亲炙诸公多至一二十秋未即放行辄以钵袋子付我永嘉帜侄诸方不无老冻侬尤有官情世态之疑乃今永嘉出住大梅卒能力肩祖道弘阐大猷昨者过我天童山僧谕众特请升座举扬亲见其雷奔电埽王应金春唱提大有过人处益信奇兄眼光烁破四洲天而尤子肖我岂鸟名山中真千里尘谭神契固有素与洪波浩渺法海澜翻非深彻乎源底殆难矣哉其沛然若决之如斯也帜公谦退方谓山僧誉过乎情抑当世尚有高鉴之夫其亟拈出而问之。

　　大沩慧山海禅师语录序

　　五峰学兄发明禹海记莂通玄实为先师首出之子适住沩山同庆寺未几即唱灭金陵九鼎一丝幸不中绝者赖养拙明公绍而继之也明公种田博饭最称孤硬而慧山海孙能于锄畬种粟之间撼树插锹之际荐得己躬下事与之互相唱酬固已奇矣殆明公趋寂遗以伽黎属令继席在今时短贩之徒方且挝鼓升堂晨不待夕乃海孙专人五千里走雪窦山中力以天下第一名蓝起我奇兄和尚恂恂监院自守者十年岁挽雪窦益坚及奇兄力辞不赴则又商诸山僧山僧痛明公门祚衰薄因以继志述事勉令住持然后瓣香拈出露其一斑则真本色住山人实无刀斧痕者山僧既爱其行已高尚且喜五峰学兄之法道有寄故为之序次如此。

　　巢枸集序

　　灵山正法眼东土破砂盆相共传持者宁仅四七二三类皆圣真降迹即自曹溪散席以来凡出而主导一方建法幢立宗旨未有不见超佛祖学贯天人者於乎羽嘉不世出应龙亦间生迨夫年深代远则山鸡貌凤者有矣孔雀充凰者有矣而世乃少圆通之利众多德贯之眠云于是扬化一途遂为高尚者所夷然不屑夫稷颜同道易地皆然如徒使情耽丘壑目视云霄已也则处者之荒唐犹之出者之悠谬又何以生泉石光作山灵气哉余杭灵章蕴禅师者灵根慧质标格轶伦且也世未远于黄牛居甚近乎风穴则孑尔单丁之操苦吟达旦之风固其所素习者然也独忆三十年前余已倦游丛席师方弃经论学参太白禅一时龙象之众盖三千有奇焉至若五色麟九苞凤余直归之师者以师气岸孤搴不可控勒故也未几果于先师锤拂之下洞彻见元继余出山复拉师掩关邗上故师与余相从最久缔交亦甚深然师浙客孤搴余亦广蛮杜拗相与目击时流遂共有不出人前之语乃余生无定力益之业风鼓吹十数年来不亿毒流长河以北恶播大江之南正使海若扬波殆将流澌不尽矣唯师愿屹如山不为五欲八风之所摇撼自操鈯斧品火寒铛阶多蛙玭之衣户鲜轮蹄之迹世人钦风慕德唯向青峰遥礼磬声而已罕识其面也适当云披月啸触景遇缘亹亹发为篇章辄使见者闻者恍若清商振耳白雪投襟绵乎邈乎不禁超世独立之想乃知师出绪余尤能移我情况其大者乎昔有忘名古宿深隐龙山因洞山价密师伯二公披榛访及不得已发数言酬答之故后世知马大师一百三十人中有隐山禅师且知隐山之非徒隐也夫师之非徒隐余知之矣而天童门下复有如师者世未之或知也余故于师之所撰著亟为论次而题曰巢枸集者盖师榜所居吾因采而名其集亦古之制尔若夫杀青而寿诸梓则余意非师意也。

　　布水台集卷第七
嘉兴大藏经　布水台集


　　布水台集卷第八

　　住明州天童寺匡庐黄岩沙门道忞着

　　序三

　　皇明历科程墨征序

　　上大殊人尼丘乙己明道德之广崇统仁义之条贯律天时而袭水土继往圣而开来学盖自有生民以来未有盛于孔子者也然其畏于匡也特自信而晓诸徒曰文王既没文不在兹乎则奈何不言道而言文哉岂非文即道之华也道则文之精也文之渟蓄为道尔道文泄宣为文尔然则文也者岂易言哉前夫孔子之道在帝王帝王之道不可见而见于典谟诰誓则皆文也后夫孔子之道在师相师相之道不可见而见于语言述作则皆文也文有清浊由道有污隆道有污隆而世运之升降恒系之故观唐虞三代之文而唐虞三代之世可知也观汉唐宋之文而汉唐宋之世可知也观六朝前后五代之文而六朝前后五代之世可知也夫文一而已矣而气格高下代更迥殊则又何也由于创厥区宇之君故观创厥区宇之君而一代之文又可知也明太祖以匹夫起行间拨乱世反之正其俾天下重瞻日月光华再见江山佳丽者不具论论其施设颁宣化民成俗之道莫不外饰内修罔有宫壶之迩要荒之远一时流风善政施及萌隶皆可教后世抑乌怪夫云蒸霞蔚焕乎郁哉其文之昭而着盛而大也或曰三代之文尚矣战国之文谲诡六朝之文务华绝根唯汉唐差近古体而宋与明则以帖括官人束功令而拘绳墨经生之所茹也才士之所吐也得之本无周于当世之务其失也启剽窃而开滥幸之门以之扶颠则不足于以蠹国则有余光熹之末之人可鉴己噫光熹之末虽高庙訏谟日已弛矣奚帖括之文之有哉直谓帖括不足官人则土木之灾无须忠肃宁藩之变无俟文成二公何以尊安家国俨若子房借箸而筹策无遗也邪夫天有晴霾地有山泽人有死生世有治乱文之不能不弊也由世之不能不乱也乱而求其治弊而复其初故必有太祖之君斯有大明之文文岂易言乎广陵同庵蒋先生以文鸣世者也老我天民自安衡泌既采东篱之菊亦撷西畴之芳信能言乎夏殷矣文献恐遂无征由是亟选洪武乙丑以来制艺止于崇祯癸未二百七十六年之中总帝十六元十七乡会一百三十六科凡得士若于人文若于首题曰历科程墨征以惠来学心良苦矣於乎先生是举奚啻有功学者殆堪遗镜百世之王使百世之下由文而知世由世而知太祖之訏谟将必有君兢臣业思所以平成夫天地而罔或苟且焉者则其文其世也长见太和蒸洽云汉昭回矣宁有闇汶不章觏痻而仓兄者乎先生心良苦哉。

　　靖扬雅序(代)

　　国家臣一四海维祖宗霆蛰雨濡三百年丰亨豫太极于神庙熹皇末造寇攘式内盗祲斯作皇帝建元之初既赫然诛内攘乃命吏捕盗守臣忘备突逾河华东西蹂躝数千里由是江淮大震廷臣建议淮海惟扬州国之重地东吴西楚闽广交广岛夷卉服各赋职方来献于庭者咸涉其封是不可无备无备则扰扰乃乱臣昧死言惟兹帝臣二阳有文武材宜备兵东南天子曰可七年甲戌公受命视扬是岁盗由商邓入豫明年陷中都约奸民徐质等内应图为乱公用分坊稽查之法阅实其罪笞杀之盗用是不获逞志于我又明年掠舒及皖又明年屠泾雄攻杀县令是岁场民饥叫欢大呼合贼妇子惶骇途奔道窜莫知所出公乃自往慰视立黑碱相劳苦如父母更为申谕置禁民感说至泣叩首抢地散去海陵安盗氛以息扬民以生江淮清泚如故焉臣谨按公视扬伟绩以什数遏乱最大其遏乱之功以什数除奸最大盖奸不除则乱不可遏乱不遏则民不获有其生自遏乱以外若一政若课农兴孝兴悌之条以什数崇圣谕最大自除奸以外若誓师若厉禁训兵练兵之方以什数劝捐最大虽皆遏乱而生乎民者然非所以缓急存亡他若按颖动当事者不前于以见公之虑直方自命不屈挠于权贵于以见公之节拥剑盾而敦诗书坐帷幄而谭性命于以见公之神之暇然而国家生民不系焉故不书若夫以好生不杀消盗氛忠君报国壮皇猷则又公遏乱致治之所以大者於乎自内攘腾奸忠良轭伏人怀首鼠动袭载尸虽今天子多方扬厉之如初方谓外庭之士无复君国之忧乃公于狂锋四逞黄沙白骨满望无际之秋独以忠君报国号呼二三臣卫千夫长百夫长父老子弟卒使同仇有赋庚癸无呼为天子澄江海生民保首领虽公豚鱼之孚爰以化邦然感之即通提之即醒则又出夫帝力与民生至性有不可诬者于赫皇灵冒兹下土臣愚以为宜篹其事譒之歌咏光于史册以昭国祚灵长上天笃厚有明之意愚不敏谨摹拟风雅再拜稽首而属词焉。

　　○新蒲绿序

　　过殷墟而兴麦秀之歌行周道而发黍离之叹故国旧京人非物异一触目警心之间所谓欲哭则不可欲泣近妇人因歌写怨聊摅愤懑抑岂知有百世下从而讽咏之哉我毅宗烈皇帝以英明之主数直凶危家亡国破宗庙丘墟此天地人神所痛心疾首于甲申三月十九之变也维今癸巳去前莫春十阅星霜当僧忞投老匡庐之日虽倭迟远道浪迹昆阴而雨露之思中怀怅而因鸠诸同人共修荐严佛事亦已澄心涤虑洁蠲为饎矣其如隐痛填膺驱除不去乘间辄来遂人各言所欲言总诗文若干首篇而什之日新蒲绿於乎新蒲细柳年年绿野老吞声哭将何日而休哉(杜工部哀江头诗云少陵野老吞声哭细柳新蒲为谁绿建文圣帝诗云新蒲细柳年年绿野老吞声哭未休)。

　　三山草序

　　余近得赵松雪墨迹一幅盖史龙湾家藏展转至　轹严氏严氏宝之已数十秋复割以奉余友润兄者余一日出以示黄梅二司马司马曰佳哉墨妙若出自颜光禄手吾将夺之师矣子昂非所嗜也余戏之曰得无以追蠡哉曰否不然宋之社稷实败亡于胡元氏子昂非赵氏宗乎委身而仕为翰林何也噫嘻草书字圣今古几人擅长至若子昂之笔可谓夌躐一世矣尤以节义少之不齿录况中材无所表见徒附利沽权诧谣俗曾不顾有识之议后此志士仁人所以泥蟠蠖屈长遁世而不见知者也焦山如公以茂龄行脚遍见东南诸大老诸大老间尝以法器目之矣顾其人义不苟合当世当世亦鲜有知其人者终岁古寺闲房翛然一衲踽踽凉凉而已独与余宛有夙契始余施茶邗上继而归隐匡庐及出住明之太白公恒迁徙从余游余固重公怀独行君子之德亦乐与之游而尤未知公之事苦吟也丙戌秋余既退耕五磊矣公始从淮南寄余三山草若干篇且曰不吝施数言冠卷首夫余固尝从事笔砚至于诗其尤正墙面焉未之或窥也然镜诸孔子之言矣曰小子何莫学诗诗可以兴可以观可以群可以怨迩之事父远之事君多识于鸟兽草木之名岂曰拈华摘艳弄月嘲风者之为哉以余观公之诗温厚静深一以己事相映发其有得于鲁论之旨多矣然则公诗岂待余文以传传其落穆不与一世浮沉如此者盖感二司马之言亦以晓晚近世知所重在此而不在彼也。

　　○鄮山集序

　　诗之义大矣哉用之朝廷则为清庙之歌明堂之奏用之邑里则为祈年之颂方社之谣籥舞笙鼓或歌或咢宾祭可施帷房可咏征途可赋故诗之为义大而诗之为用广也若乃触景伤心因时致感苦雨凄风之候局天蹐地之时子不得于其父臣不得于其君贞而不见答于其夫信而不见谅于其友人非木石谁能无情人之有情尤水之有江河也江河不使其流注而堙之塞之则必颓山岳漂庐舍生民将有昏垫之忧矣人情不令其宣泄而抑之郁之则必规图报复借寇兴戎天下将有殆哉岌乎之患矣先王知其如此一听其悲歌号啕天可以刺神可以诟君父可以讽诽夫友可以怨讪恬焉而莫之禁者所以导民志达民隐孚上下协人神杜乖戾之原开泰和之宇诗之为义固不大与诗之为用固不广与由商至周人万其家而寥寥三百虽由孔子之删然穆如清风之吉甫仅见嵩高烝民二篇则诗之难言盖可知已今时学者既无吉甫心眼复无小弁真有不可得已之情徒句推字敲棱磨缝合各求肖其所宗宗济南则杰为浑雄之调宗景陵则丽为清新之词昔也罪济南今也攻景陵风雅之场未闻玉帛相见徒以兵戎使乖戾之气日中乎人心杀机动乱亡兆吾不知天下将何底止焉异哉源发高子之为诗也直写己衷直抒己见清新焉而悲壮愈甚浑雄焉而刻画弥深甚矣高子之诗有得于风雅之道也或曰高子为今象先先生冢子先生盖胜国名臣也当献闯二贼践藉中原时秦楚几无完土先生提一孤军开府郧阳贼独畏先生居官清正得民心越邑过都不敢窥藩者十年及夏台鼎迁先生始角巾归井里周宗吉甫疑先生无让焉高子幼闻过庭之训所谓家学渊源固有自与余曰不然蒙庄有言郑人缓也呻吟裘氏之地祇三年而缓为儒河润九里泽及三族使其弟墨儒墨相与辩其父助翟十年而缓自杀其父梦之曰使而子为墨者余也阖胡尝视其良既为松柏之实矣夫造物者之报人也不报其人而报其人之天彼故使彼夫人以己为有异于人而贱其亲齐人之井饮者相捽也故曰今之世皆缓也请即以此定高子与今之为诗者案。

　　旅堂集序

　　诸佛如来有十身相海具足十华藏世界海微尘数大人相一一相具足十不可说佛刹微尘数功德乃诸德相不逮音声之一则又何也岂非波腾四辩舌覆三千广为有情示教利喜之所致与使非梵音深妙令人乐闻则说者虽无倦听者且猒生欲其剖迷开觉而成就慧身也不亦难乎此语言辞说文身句身之大有造于生人而世出世间若圣与仁卒无能跃冶而外斯文者所以能仁标号徽着迦文尼山自命斯文在兹五地称雅思渊才文中王由是观之文之为道至人得之可以化裁天地陶铸万灵英贤得之可以鼓吹休明辉煌治道处仁由义之君子得之可以兴孝作忠见君父于风雨晦明之候劫波远而可迹古圣往而可追则莫非文之所为然而有文情有文致有纪律有声调有肌有骨有苍茫之色有澹远之神组织万端机杼百出岂仅区区善读三坟五典八索九丘者之未可窥藩即使泛博望之仙槎驰穆王之八骏投荒览远选胜搜奇山阅须弥高树征阎浮大鱼睹千里鲲鸟觇万里鹏而心灵眼活无与焉则亦多闻障智浮识乱真又安能手抉云汉幻出天韦大中现小小中现大入无间出无方语于作者之林哉钱唐为西浙名区湖山灵淑秀发人文至若生知夙慧则未有如彦远胡君之独擅其美者也杨亿之才成七岁祢衡之学富髫年所谓天授非人力矣乃追风骥足困踬盐车未得一骋其万里腾骧之步而星辰早已易位日月旋复无光君由是任情丘壑锐志禅思既汲幽以造玄亦知微而之显故得语言深臻三昧之海文字大入总持之门笔阵排云天词波倒三峡其往也莫可遏其来也莫可知可拈茎草化金身可即毛端吞巨海况复风雨之思鸡鸣之感虑无不可见君父而敦彝伦者岂若介甫之禅观徒得句于胡笳十八拍之为愉志哉余尝上下古今窃谓昌黎永叔之文可以入事不可入理明道晦庵之文可以入理不可入事入事理而无碍者其惟大苏乎于君亦云故君始可与言文而旅堂集之文夫是以谓之文也。

　　李宝应语塔序

　　羲轩以前书契之用未兴民知结绳而已然各完真葆素复性而致乎命焉殆苍颉造字则天雨粟鬼神泣何也祸乱之源兆于此矣嗟乎殷人作诰而民疑周人作誓而民叛固也抑未有穴我金縢藏彼奸宄如新莽之以诗书典谟攘夺神器者然害仅于一身祸止乎一世自宋及明始以帖括着为官人之令则往往真孝真廉之士诎于科名大奸大恶之徒致身魏阙傅虎以翼搏噬生民抉汤捣堑宁曰城坏而宗庙且随之矣此祖龙未死前知今日所以欲焚而摈绝之也苍颉之字奚足尚乎虽然楔以楔出毒以毒攻倒握魔王印逆执六师幡应以天龙夜叉乾闼婆阿修罗迦楼罗紧那罗摩睺罗伽人非人身得度者即皆现之而为说法则又何嫌于叔则之语塔哉叔则高才达识下笔有神如传贺对扬焦涵一二先生使人读之不禁忠烈之气圣贤之思油然而生真孝真廉叔则何多让焉乃亦诎于科名弗克大有为于时苍颉之字顾不足恨与。

　　○北都城南放生社序

　　成汤网开三面孔子钓而不纲弋不射宿当知放生法门蚤已滥觞于东土之圣人矣特以其时民性仁厚使由不使知俾无大戾斯已耳迨夫晚年则残忍已甚伤杀滋多快锋刀于一割忘业报之悠长于是我佛大圣既推本夫性命之理复为溯流穷源昭示往业而后知作因于始果必随来真如形影之不可假易也故唐宋以后之仁人君子翕然归向恻尔生慈哀人畜之无常痛形躯之惨裂或脱刀砧于垂死或苏汤火于将危尤念其余生莫必托命无家也遂有堑东海以为池浚西湖而作沼俾凡无足二足四足多足红鳞翠羽刚介柔毛之族幸获残喘者悉游泳其间此放生之社在江南水国菱芡交加之地往往有之独大河以西至于幽燕皆千里高原又人习骑射而京师则四方辐辏燕享之余血肉盈俎羽毛委地恬不知怪者非一日矣彻机上人生缘南国远礼五台憩止都门延庆寺觌而愍之乃即柴襄明王惠吉范睿五诸君子谋唱此举一时朝宰若金息斋曹厚庵辈同声附和因购城南隙地若干亩相度隆洼为室为池方在经营之始则莲生陆地早发殊祥泉涌金波顿成惠沼由是东海波臣得脱枯鱼之肆十千天子预闻长者之经其最异者牝羊为枵腹而求餐三犊因全生而戴德咸皆梦告夙缘岂非往业推迁人羊反复之明验与嗟乎报尽一朝改头换面苟无宿命智通虽有至亲之父子极爱之妻孥颠连在侧苦毒当前谁则知之则又安知彼四畜者非警聋觉聩而现身说法者乎此在京放生之举所亟亟宜讲者也虽然生放矣命全矣何以使彼我生已尽所作已办不受后有之为快哉先德有言护生须是杀杀尽始安居会得个中意铁船水上浮请在社诸公更下一语看。

　　○北都城西紫竹院放生社序

　　佛十力中业力最大诸业力中杀业尤大良以杀业能障大悲心能戕菩提种能招来世三途恶报能令生生冤对相仇互相贼害互相食啖无有穷已何故凡有血气者莫不有知凡有知者莫不保命畏死况碎之以刀俎烹之以鼎镬使其吁天无路毒痛糜躯能遂晏然于怀乎所以戾气干和乖氛致祲兵凶继作丧乱臶臻数十年来膏血沐川原白骨连山岳皆此杀业为之酿致也而俗习成风恬不知怪固谓人灵而物蠢杀亦何妨然人矣或触网而殒身物矣反伤弓而畏曲是则强弱有异灵蠢奚分且人物亦何常之有玄鸟降而胚商李生狂而变虎是在一念之善恶而人物之转环立现矣曹溪有言吾负汝金不负汝命欠债还钱理应自偿然则今之以命偿我者岂非昔我以命贳彼者乎今我能不贷彼则俯仰无累已为大庆况全之以生复之以性使其飞潜食息乐育无虞将见慈祥德布岂弟仁流戾气乖氛悉化为惠风甘雨是则泰和充于国善美浃于家还顾影衾不大有愉快者乎都城之西有紫竹院者盖内臣宗公施庄居为精舍者也背城僻处活水环流绿圃苍畴一望无际而罗青错黛掩映眉端者则西山群峰之奇胜也一日容舒沈公与诸同人憩游于此睹兹胜概慨然有发于怀遂襄诸同志谋为放生之所顾殿宇廊庑倾颓复甚乃各醵金钱更番修葺不旬日焕然复观又岁以双月为期远近闻者无不踊跃随喜云赴川趋诸凡赎而至者潜鳞翔羽及角蹄介毛之属咸各游泳自若安养得宜复延僧众六时课修预为生物庄严净土于是钟鱼交答呗梵遥传一时闻者见者各生慈怛互相劝化而华膴珍鲭之家或止或戒翕然移风无虑数十百家矣呜乎容舒方留心祖道果能与同社诸公因放生而求厥无生之理求之既切豁然如庞襄阳之一口吸尽西江水宁止为一身一世洗业致祥且将使穷生尽劫我之与物共游常乐我净之乡而后生不可得死不可得杀不可得放亦不可得乃至我之与物因业果报俱不可得则利乐夫人世者又乌可穷哉于时容舒与诸仁人闻是言已乃各合掌赞叹发大殊胜心仍即勒诸贞玟以为永久之券焉。

　　韩娲石画象赞序

　　曹溪六祖八十生为善知识故当贸薪养母时闻经即悟卒以居士身得受黄梅衣钵宁直岭南獦獠根性太利盖其素所从来有自矣大沩祐公亲豫灵山之席特以三生曾作国王竟懵然于寒拾之诘问而木不能置答焉五祖戒机锋迅捷以雪窦之明敏望岩而即退况其下乎然后生为苏眉公则语挫佛印未免输却腰间玉带自以钝根尤落箭锋机则又何也流连诗酒之场进退利名之域一如老象没溺污泥复安能有所振拔哉山中苟乏老僧世上休言宰相今日三公鼎鼐即当时之百衲杜多也一迷于处胎隔阴之昏且有恶闻三宝名字者矣求其大愿夙承不自忘念如娲石韩公其人者岂易企及乎公博学高文于齐国为巨擘之士虽今志尚勋业未能即谢闻名之累而以僧形自绘必欲置身长林丰草之间苟其得时则驾也又岂属忘灵山而以吾法自外哉因其出图索赞喜为之题。

　　○恍然台诗小序

　　暮春修褉讵止永和之年独美着兰亭而芳流千载其故何也语不云乎山不在高有仙则名水不在深有龙则灵况逸少之文与笔使二者当之将恐灵名两失而山水之谓称或更有在然则兰亭之炜煌今昔不亦宜乎广陵屡经丧乱无论二十四桥无复旧时风月而芳草凄迷乱生宫馆城郭尤然半是人民大抵全非矣唯卓月朱镇君家以先大方伯之遗泽汪濊尤尚未艾宅东筑土为台建亭其上通以竹径杂以华阴方其露湿梧桐风传夜漏天阶月上之时辄恍然有会于中因以名诸其台然台仅止于是而山水之高深不可问也一日五云萧使君来访君杀鸡为黍并呼其子云卿出见镇君以识曲周郎相对风流太守棋逢敌手琴遇知音由是分牌限韵俄尔之间遂得五言四韵者人各四章不独笔黛泼烟霞抑亦五岳起方寸弥觉山岛耸峙天水沦涟使人恍然有会于其间者又不独台也於乎使君与卓月皆滇人闻滇山高壑浚万宝生焉风土与人物恒相类是诗其盖以是也夫。

　　布水台集卷第八
嘉兴大藏经　布水台集


　　布水台集卷第九

　　住明州天童寺匡庐黄岩沙门道忞着

　　序四

　　○寿愚庵三和尚序

　　李耳聃者生衰周仕为柱下史身隐市朝之中通朝莫诘其行藏独蒙庄评为古之博大真人孔子复以尤龙见称意聃善言道德蜕委大化如龙之出此入彼非飞非跃时而渊潜时而天在时而云行时而雨施盖神变不测人也然聃死而秦失吊之固未尝求异夫人间世者后世听荧遂谓老聃骑青牛出函关殆仙去云皋亭浪杖人滑稽善辩为世有骑牛不下之夫别创一论曰老子盖出关化牛而去由是证佐龙山我见两个泥牛斗入海直至如今不见踪之语实之且谓懒瓒之不为俗人拭涕华亭之蹋翻船子亮公之遁入千岩万壑无寻处皆善用九六不为首尾所累者予谓泥牛斗海自当别论若龙山船子辈亦只自行其心耳使徒悚首尾之累而固为是硁硁焉者不几乎藏头露尾之人哉安在为能善用九六者无已则有我愚庵老子在请得而借镜焉可乎愚庵老子者三宜盂禅师也师以苏张之舌肆张大慧之谭机辩纵横词锋踔厉演为偈颂诗歌莫不妙绝当时疑古来洞上之师如师者未可一二数也然往往以游戏三昧行心有时玄挺高提鞭笞龙象则杰号师王有时契经广说耸听人天则雄称义虎时而躬默思道时而拍手行歌时而栖迟岩壑之中时而放浪湖山之内夜叉头菩萨面固已出出翻新矣乃当申酉变故之后六桥华柳已败西湖歌舞且休独割衣资创别业于西泠之左雕甍绣闼红楯朱栏几希乎洛下名园而俗宦拘儒啬夫醉汉日连袂来游载欢载譊或嘲或谯师方陶陶阳阳俨奉一摩耶夫人于二天之上十旬休夏为之开宗明义殊不知为不知己者诟厉有如此也虽师倜傥不羁乎而谊重交情今秋戊戌师且登六旬发已种种矣意有所之念予不置竟破夏发钱唐截江而来适海波未平道途梗塞舟车为游徼所夺乃趼足走五百里访予太白山中快谭数日深嗟晚叶法门近事不觉抆泪而别因回想师一往动履非有隐山西山之高尚懒瓒船子之孤标酒仙遇泉大道之徉狂垢污亦直自行其心耳然当世卒莫得以圣凡名貌(貌)之莫得以名场利薮钓弋之概未尝硁硁用九六而首尾自无可累者其殆神变不测所谓犹龙者是邪非邪问之玄冥玄冥不知问之参寥参寥不知问之疑始疑始不知或曰非问诸愚庵老子不可予曰得之矣至若他日之或骑牛仙去或死而来秦失之吊也又何问焉。

　　寿龙池万和尚六旬序

　　鲁儒之言曰人生而静性之德也感于物而精摇神荡焉是以不终其天年而中道夭惟仁者静而有常故寿也则致寿之道在乎人箕子陈洪范九畴之训曰惟君能建极臣与民能奉极天乃锡之厚福既获多福矣非寿莫享故向用五福而寿居先甲焉则予寿之权本诸天或者疑焉而致诘之曰天如可问胡跖而长人如可期曷回而短遂六宇同昏悠悠万世卒莫知其解者于是有大觉圣人者出焉为之推本而极言之而后知群生之来非一世矣过由无始于一真法界之内不觉岐分能所故尔虚空横亘身世峥嵘业异而报亦殊焉惑为业本真为惑依苟能一念之间洞彻真元则死生见谢今古情亡了本无性得性自在达本无命得命自在以了达性命得自在故然后短长可以任物真俗不妨随缘此灵山家法也壬辰冬季余退道峰寓娄娄诸善信以来岁午月之吉为法兄龙池万和尚六旬初度求所以寿夫师者不得其词因丐言于予予谓师上承灵山六十九叶之真传为天童先师嫡胤其于一真之本性命之元已洞若观火矣彼方海沤沙界电拂圣贤而我尤以人间区区甲子循环春秋代谢为之援天引人而支词蔓说焉得无镌鸟迹于空中绘鱼踪于水底也邪虽然寿身易寿世难寿世易寿法难夫师出槜李起如庵化阐闽吴▆知归向垂手湖海江湘则入彀皆英俊奔腾尽象龙坐荆溪十年未尝言言满天下天下举识与不识言龙池即知为师师之寿世顾不大与师之寿法顾不长与方今丛林列刹相望非无暴得声名如秋雨之方集者然仅砥行矫节于一时究其终也立涸而已至使人扼腕而咨嗟曰某某亦奇衲子但晚年谬耳如此则俾之凶短折是谓福之益之寿考奚补法门哉若师者真可以寿矣。

　　△寿古歙尔承吴君六帙序

　　劫初生人寿皆八十千岁住阿僧祇年逮行十恶则百年减一千年减十渐次衰减止余十岁时间继膺饥疫刀屠之灾国城空废人类几殚而后善法方兴重见丰乐展转行善寿益增延至二十千岁乃至八十千岁如是增减数周二十则有一大火灾起上炎梵世下及大千焚荡无余谓之器世间已坏次成而住次坏而空如是七火一水七水一风三禅非固六欲奚坚哀我矜人从无始至今身盖不知尝几大小之灾历几尘沙之劫也嗟谣俗见闻不超声色世儒置六合之外而不论彼中天五印之区莫纪厥详责以穷神旷古又乌怪其溟涬弟之哉唯能仁智周无际视昔尤今所以经称七佛次第出兴始于人寿八万岁时洎人寿三万二万岁时出至释迦出衰周则已岁不盈百矣轮王久不作戾气日于和以至诊候无征雩祈失效俄霜戈以刃接忽星剑而锋交酷毒生人崩亡殆尽苟非植众德本其在于今虽负猗生煮海之谋郭氏冶山之策家有金谷贵埒五侯愈恐孽祸而胎忧求其青毡如故玉树成行登耳顺之年来纯嘏之锡如天都尔承吴君者所谓百城而见一者也说者谓君多材多艺达而能虑果而知权富而好行其德推君之孝于以事君则靖恭尔位推君之和衷于以端揆百僚则好是正直推君济人利物之怀于以子黎元育万方则所好必与聚所恶必勿施计然之策七蠡用其五而霸越既已施之国复欲用之家乃治产积居于一十九年之中三致千金焉唯君师蠡祖计然能择人而任时故虽屡折凶烽数臻饶裕然失之不为愠得之不为矜推君皇皇之雅度于以托乃股肱寄乃心膂则必临宠辱而不惊其神者也惜以家政隳科名不获用之家者施诸国耳夫昆炎石化玉岂孤坚方国家运膺百六之穷彼浅草易为长芦者已不胜霜摧雪拉之虞矣独君如黄海苍松生丹岩翠壁间根无以饮乎黄泉叶仅止披乎风露千盘其盖百曲其枝若弗克遂其荡日摩云之势者然而忝岳色壮游观唯松独也宜然则所以使君啬其施者其盖欲君丰其受乎予餐霞味道之夫未遑晋交乎君而识君之长君兰根甫于邗原噫兰之为兰也其因君幽谷哉。

　　寿德辉何君六旬序

　　粤稽古往牒圣若贤之树德立功于时也恒见于垂暮之年故虽天纵如尼宣使不臻七十将圣而不神矣虽奇谋如▆尚使不登八十将终老磻溪而无以奏鹰扬之绩矣岂不寿也者为五福之征而生人之所欲必得者乎然世有非圣非贤非忠非孝而托于忠孝圣贤之伦者宁独新莽早夭可盗姬周之名即鹄立永嘉德祐之朝岂无洋洋节义自多之君子苟其溘先朝露将恐王蠋不得擅美于前苏武不至茕芳于后也及乎鼎湖龙去宗庙丘墟向之凤翥鸾鸣者相率而化为鹑为鹜则是成人者古稀而败人者又黄耇何也於乎疾风之下难为劲草故欲傲雪凌霜必也翠柏苍松而后可近吾于布衣中得一人焉曰德辉何君者君世族新安播迁于宛父早弃诸孤家日替零以至黄鸟可歌鹡鸰堪叹君乃毅然舍所学而经商淮甸遂由始有而至少有由少有而至富有还为父相幽宅为昆弟诸侄鸠集厥家卒怡如一堂之上焉谓君非大有为之士而能振兴若是乎既而清师渡淮君度江南必乱复舍所居积走宛保母及淮北安堵诸商复业君独奉母不来噫嘻人情重弃财轻趋利此温峤之所以绝裾朱公子之所以诚有不能忍也况君食苦为生难甘以一母之故弃若敝屣君真天下士耳岂曰货殖中人哉君而货殖其天下之不幸乎盖天下之大也需才臣而后治庙社之崇也需节孝之臣而后有所托以君之才遇主于巷必能为君增其式廓以君之节孝当乘舆忧虞之日必能杀身成仁以从君于九天之上君而货殖此天下之所以大不幸乎虽然今君始六旬耳安知八十不有磻溪之遇哉请得以是为君祝焉。

　　寿宾梧程君六十序

　　岁在甲午三月暮春朔有七日为天都程君宾梧大长者六十初度之辰是日也岩壑生芳园林错绣紫烟霏南陌旭日丽千门池塘梳杨柳澹澹之风院落点梨华轻轻之雨归巢旧燕俯廉幂以双窥出谷新莺迁高枝而百啭于是君之亲姻宗党故旧宾从既欣嘉运复庆芳时莫不相与挈壶觞酌春酒以介君之眉寿者君尤子扶汉肤敏士也以为玉帛皇皇磬莞将将徒周章乎耳目耳念欲须君不朽非言不可乃即予征词焉予进扶汉而告之曰维我阎浮南州上寿一百二十五中寿一百下寿六十尚不足以望郁单越之千龄况四王之九百万岁忉利之三亿六十万岁乃至他化之九百二十一亿六百万岁哉然阎浮独以三事一者勇猛强记能造诸业二者勇猛强记勤修梵行三者勇猛强记佛出其土胜彼六天下此三洲又奚问焉故必有胜人之行斯可以寿矣君行谓何扶汉载言于予曰山君牧山而后宝藏货财之繁殖斯详焉水王王海而后鼋鼍蛟龙鱼鳖之广生乃竟焉人尽戴天也而不知其高人尽履地也而不知其厚夫余于年父亦尤是也第仿佛而得其大都则仁能推恩故丘母有桥孝能锡类故殉孝有子守贞有媳勇能果敢故奸发大憝而除通国之蠹信能不侵然诺故赀运千里而归邓氏生寄之金智能知人善任使故所托皆忠谨而无隳事失坠之虞若乃决机应变以济世之艰危摅素推诚以通人之蕴塞节俭持身澹泊明志坚忍厉操谦光接物则阖国知闻抑余小子又不胜其言之也噫予闻之先民曰唯奢损福禄尽斯亡以君素封之家乃有俭德焉又闻之契经曰慈母于恒河救子儿母俱没得生梵天矧君孝母津济无穷过此以往君龄必臻上寿然后乘天宫殿高升梵世方将与天地相终始日月同久长区区人间春秋甲子又乌足为君道哉。

　　寿广陵蒋母孺人序

　　孔子之为门弟子言孝也广矣独于色养无违之外别垂一训曰父母之年不可不知也一则以喜一则以惧所以悚惕乎人子者真有凄然凛然不胜风灯命脆之虞薤露易晞之感俾凡孝思可展者宜无不殚其力焉然山舟藏而罔固壑泽负而能移蓼莪之浩叹方兴小菀之忧伤已甚抑安能使夫春萱不老秋实靡凋菽水之欢终年膝下斑衣之舞长自婆娑也哉此则可问诸天而难必之人矣广陵同庵蒋先生者高文懿德博学深思其今世之传经刘向而抗疏匡衡者与独才广数奇至九乃中丙科则龙蛇起陆戎马生郊仓卒之间仅奉一母走江上流离播迁者逾年及至复我邦族则三径久已就荒松菊几无条肄尤且忘己之贫急人之难破产废居一枝莫寄至赁僧庐以容膝矣先生无悔焉采菊东篱下阖户日高眠宁直不为五斗米折腰不为王刺史酺其糟歠其醨虽有同荐于乡之郡使君曾无寸楮达殷勤片言修旧好夫妻臣妾日稯稯然典衣缩食求给乎甘毳者知有将母来谂而已审其爱日之诚殆将一刻值如千金如尺璧如寸珠而罔敢少弛焉者乃今岁丁酉母孺人竟登九十矣耳聪可以审乐目明可以刺绣自今伊始其为先生酌春酒介眉寿者又不知几千万亿觞焉异哉人生七十古已云稀况愿乎其外况当今日真淳已散大朴无存云气不待族而雨草木不待黄而落孺人顾独享有殊福而获此过量之年哉或曰先生之父为三我先生三我先生者言语必信经德不回动容周旋中礼孺人既已思斋思媚克相克承无违夫子矣使今富贵不能忘轩车尤在念先生且奈何乃能安贫而成先生之志乐贱而遂先生之高所谓孟光妇而实范滂母者也德厚而福臻寿也固宜予曰然然则孟光与范母固咸有一德岂尽如冈如陵眉寿无有害者乎而非然也夫以高文博学之先生不获厚食其报天固有惭德矣今兹竭诚虑甘穷饿者凡而为其母也复不益之算而伤其心焉天则何辞而谢先生哉不然人命驶速速如川流其孰能挽之吾故曰此则可问之天而不能必诸人者盖以是夫。

　　寿毛伯华母七十序

　　须迷卢半有天邻于日月之上者曰四天王人间五十年为彼天一昼夜彼天一岁周则人间万八千年矣等而上之欲天有六禅天十八无色界天有四皆倍倍增况无色等极乐极乐等胜莲华国土则又日劫倍倍增噫彼方电拂四王不啻奚有于人间哉虽然朝菌不知晦朔蟪蛄不知春秋然则人间百岁称曰大年不亦宜乎异哉一真法界本无晷运宁有岁时乃此劫波彼昼夜此旦暮彼古今又复何也盖由群生识心有定乱故世界成阶差苟能一念不生前后际断则刹那包十世旷劫即如今矣念既不生则自有无作妙力以之翻头作尾则可回过去世入见在世以之翻尾作头则可移未来世置过去世化裁天地长育群萌直其能事之余于以寿吾亲也何有娄东毛伯华孝子也始为乡塾之师以馆糈养亲焉不足继学岐黄之术以艺业养亲焉不足日夜吁天傥余生有子荆一朝之祐愿及亲存而受之亲亡虽与妻子转沟壑弗恤也今伯华稍能奉甘毳则父丧仅母存且七十矣嗟乎孝子之至莫大乎尊亲尊亲之至莫大乎以天下养伯华乃无缘及亲存与其未衰之日克承菽水欢哉虽然资口体何如益神明夫伯华固说吾祖菩提达磨之宗者也果能内心无喘心如墙壁一念缘起无生则无作妙力自可施由亲始不见玄沙之父捕鱼为生没于闽江当沙筑指岭头时其父忽见身致谢曰吾以杀生害命堕冥涂今赖师悟道之力得生天矣况及母无恙时使其垂老而闻极则之语优悠猒饫坐臻斯道方且与伯华长揖四生永辞三界视彼生沈诸趣展转轮回者纵尊为天子父奉以天下养吾知毛母必唾而弃之矣七十称觞而猥曰寿乎哉。

　　布水台集卷第九
嘉兴大藏经　布水台集


　　布水台集卷第十

　　住明州天童寺匡庐黄岩沙门道忞着

　　碑铭

　　敕建南苑德寿寺碑奉　敕撰文

　　诸佛以一大事因缘故出现于世所以设教利生无非开觉群迷俾明自性而已自性明则尘劳息尘劳息则法界纯真法界纯真则超然无寄故初祖之对武帝曰净智妙圆体自空寂如是功德不以世求然迷途未复觉路方遥苟不导修福严则没在诸苦曷繇自振此觉帝之扬灵火宅凡以利乐夫人天者至悉也乃后世过举匮国穷民专求祜祐于灵祠象设福之修且不胜其怨之丛自萧梁差跌以来为世儒口实不知几千万喙矣天祚有清我皇应运爰以幼冲之年总揽乾纲削平四海幅员之广奄有华戎其于敬天法祖之规致治勤民之本远则希踪大禹近实取譬汉文语其敏求则经生未逮推其问察则草野可师所以诸凡帝典王谟诗书六艺朝堂之得失相业之醇瑕靡不洞若观火别若素缁尤复契慕空宗留神祖道万几余暇不废咨参自非灵山大士悲愿夙承示作帝王何以臻此然君临天下十有七年唯是日求敉宁与民休息概未尝劳人动众经营台榭少侈游观特于顺治十五年八月日指授臣工考卜南苑中相厥爽垲之地创兹灵宇一区中建普光明殿奉安释迦文佛侍以韦李二天配以十八应真前为护世四神王殿再前为三门司启閟也后辟方丈以安主法之僧尊法教也左右为厨库僧堂安清众也殿之左翼供观音文殊普贤右翼供地藏药王药上皆十方世界名称普闻之大士所以昭往行也复设东西二楼县置鼓钟于上所以号令晨昏也然后缭以周垣树以塞门罔不绿疏青琐金煌碧辉用是集福储庥上报圣母皇太后劬劳之德教育之恩是则我皇孝思永长百王足法其与专求祜祐以庇一人者不亦大相迳庭与岁在庚子实臣僧道忞奉诏来京之明年也于时告厥成功中外莫知皇帝以忞学佛之徒于佛事门中为能晓畅其故命忞撰文纪事鎞诸丰碑将以布告臣民焉忞愚不敏重违慈旨谨拜手飏言而献词曰。

世雄设教开凿蒙昧如抉金鎞上智悟明识心达本觉即菩提小机羊鹿诏修福慧孩幼是携圣帝明王灵山所属我法堑城徒知崇奉匮民敛怨国是用领岂佛诖误执事迷理世实听荧大清启运云开佛日首出我皇圣智生知爰在幼冲总握乾纲神武不杀怀绥以德揉此万方勤俭斯躬勉勉大禹翼翼汉文金玉为度克明克类克长克君古训是师亦经亦史亦典亦坟灵源一发糟粕诗书覃求祖意万几余暇日就月将咨参不置乃知我皇统御金轮诞从佛位十有七载蔀屋干干游观废罢猗与南苑谁输梵宫四天来下檐阿华采像设崔嵬金辉玉射于皇圣母宸躬是鞠帝德式楷皇心孔念昊天罔极厚地无涯德厚恩高何以报之有觉如来乃命臣工匪疚匪棘精庐是饰以祈黄耇以介景福以引以翼允矣我皇永言孝思孝思维则帝嘉忞学禅证有辞文宜朕诠忞拜稽首对扬休命风雅典鲜视于臣民明昭有清天子万年

　　南海普陀山梵音庵释迦文佛真身舍利碑

　　明州古称三佛地其最著者曰鄮山盍周厉王时东天竺国无忧王所藏释迦文佛真身舍利处也去明州薄海五百里外复有山曰补怛洛迦者则普门大士化迹所显以佛菩萨慈因缘故。故自晋之太康唐之大中以及今上千龄岁奔走赤县神州之民至有梯山万里逾溟渤犯惊涛扶老携幼而至者不衰山处大海中为支那四山之冠鼓涵风日摩荡云烟其最高巘绝处为菩萨顶菩萨顶之下为梵音精舍当日月晴霁则千山排闼而隐隐隆隆于青蠃翠黛之中者鄮山也熹宗天启丙寅有梵僧至自波罗奈国见其洞壑平坦以为八吉祥六殊胜地莫是过乃出所怀舍利建塔其上繇是慈网交罗海山互映矣塔高如来身量内奉旃檀香塔一肘量黄金宝钵为承上以金钟弥覆之而舍利实藏是焉初梵僧募塔平江人莫之信舍利愍之乃显神变为之助发于是有见三者一者见黑白红色间错者或唯见佛身相好者或始不见而终见如径寸大者遂一时倾施填委塔以成其庄严妙丽类鄮山而安奉之法则舍利从黄金钵网楞眼中投以入及礼觐则出以视如是者再三出之则增长数倍不可取视焉今上皇帝丁丑春仲余自太白来观山中耆宿咸为余言且请记之余曰舍利圣人之骨身也圣人神变不止是愍世狭劣示其小者夫何足以观圣人哉当观圣人韬光掩寂而舍利留灵福天上人间亘百代历金石水火而逾灵逾固者抑岂无自而然哉盖圣人体道乎其身达形神而一之臻夫大妙故能圣变无穷其自书契以还薄海内外苟非圣人非圣人达道弟子罕不葬骨五泉遗尘九土岂其道与圣人异抑身夫其道者或日用而不知焉或半生半灭半不生灭焉是以见有虚弃依正相随又乌怪其然邪故佛与罗汉皆有舍利唯佛最坚不可坏而先德尝称真净舍利大如菽五色晶莹而又坚刚尝置铁砧举锤击之砧锤俱陷而舍利无损谓其平昔践履明白见道超诣所致谂余旧闻岂不以其道之故哉是以先德说法往往提唱身心一如身外无余之旨而近世皆讳言之余恐圣人之道将隐而不章故书此而告夫吾辈之为圣人之徒者复系之以词词曰。

有大导师哀世昏浊示生五天四十九载身教广被以逮多千乃愍末学碎此金躯布为飞烟从烟飘堕珠糁玉粒舍利式传生人之理发毛爪齿以日以迁矧其散坏下饲蝼蚁上食鹜鸢谁阅千龄探之水火不可濡然咨尔佛子尔见有弃圣无所捐以无捐故如春在华光色明鲜亦如甜蜜即蜜而甜无有中边远矣南国谁负导师于海之堧广颡隆准万里怀来建此层巅嗟曰未建众罔克知缉缉翩翩小大攸示出没隐显众翕以跧咨尔佛子尔观舍利勿以意甄导师非二即尔观时觌体见前举心分别舍利隐矣满目空阡况复厝疑狭劣其思而不敬虔稽首大士天龙之属与其鬼仙式临我词我词非绐以昭万年

　　四明雪窦山资圣禅寺中兴碑

　　粤维震旦心灯岷源嵩少四传至破头虽横出一枝佛法尤隐跃于时又二传而至曹溪则得道者如林一时散居岩窦由是天下名山三百支山三千半为释梵龙天之宫矣而丛林之盛独擅江西湖南者以有南岳青原马祖石头硕大之师爰居于此也自一人指南令行吴越之谶县诸大仰而后东西二浙大法潢流致兹名坊显位蔚为五山十刹其间唯双径天童雪窦最称法窟者盍雪窦以显天童以觉双径以杲故也天童盛时殿宇崇高百六十尺其他食赋之庄棋布三州八县旁及海堧岛屿之区当此贪残剥啄风火弥纶宏规莫问之秋尤能感先师一埽劫灰而歔之烬则山川秘图之雄可想而知其概矣雪窦则宗四明而祖华顶踞群峰之上游其高出云天其罗青错黛不知几千万叠中乃霄然洞开梵宇原隰每每双溪流碧异境灵观胜焉兹绝且也虹飞雪瀑天设岩台云壑幽奇珠林苍倩所以发明王之梦焕奎璧之章历宋诸宗爰下敕书四十一道叠赐御制御书御袍御香御茶金宝碑师号命服免徭役禁樵采岁度僧一员守香火而宸眷不衰焉寺创于晋初名瀑布院后改瀑布观音院至宋咸平间敕赐今额为资圣寺其成十方院以禅宗住持者则自常通禅师始也其浸昌浸炽宗风丕振增其式廓轮奂益新者则自明智二觉禅师宣而着盛而大也后虽兴废靡常然承累世之余烈则时有绍兴之毁如湛修之至元之灾善来复之皆不旋踵而嗣兴逮入明年则常通法鼓久已停音子院师虫几成梼杌天龙告哀鬼神西去乃有崇祯十六年之变兵燹之余蜂房蚁室卒同绀殿琳宫雨风消歇此大人利见之机剥极复旋之兆具章于此矣于是有司议除议革龟莫告猷一时甬越人士闻而慨叹岂可当吾世忍令四明胜区顿埋荒草哉致有道之师坐镇之旧观可复也今景星岩不有石奇禅师孤风无忝二灵高道可方两觉者乎且天童嫡胤是尝佐密翁中兴太白于起乳峰也何有共走仙居告所以挽师之意师为咨嗟赋感而来说法茅堂俨临万众门风险峻壁立千寻盖师既伤雪窦运会之式微尤痛法门人师之混滥一意撒其蔀葑别开灵牖凡有来者一一与之刮皮及髓洞根见元饮之以冰檗饱之以雪霜刀尺炉锤之下固罔非铁额铜头而走声之辈莫不自崖而返洋洋然去矣师不顾也居凡一十五秋殿堂楼阁与夫象设诸天焕然一新庄严毕备厥功懋矣可以配古而举事维艰万难于昔盖昔之毁于咸通也有士张昱者葺之矣其崇于景福也有刺史黄晟者施田千三百亩而佐之矣继撒新于周之广顺盛备于宋之淳化乾兴也上有佛心天子下有乐善高门抑无事不咄嗟可办矣今则四方版荡荒乱荐臻而幽草芃狐转为魔孽且有假法产充兵饷媚兹骄军悍将冀满其沟壑者矣然岂无秉护世热铁之轮韦天降魔之杵如心朴罗观察之俊顾奉侯其人者而十年之内山海交讧朝往非象弭之夫夕来即鱼服之士师盖与诸禅日在锋刀头而非坐即卧者也乃能即此坐卧之中不动声色需材则百围之木不难堑堙山谷而转输需石则千仞之冈可使奋迅龙蹖而开宕云水趋于父事庶民说而子来非师悲愿夙承慈风广被曷由致之於乎追还既湮之宝所幻出方蹶之瑶天云老山香再起千峰寒色岩崩石落重高雪瀑飞声此岂寻常兴建之事哉是宜文以志之诗以咏之用昭此山与师功德俱不磨焉于是盥沐敬虔而献词曰。

四明肇域三佛留踪天台比峻禹穴推雄回翔百里盘结千峰星蠃掩玉蜨翠排空宝坊棋布乳窦宅中俨开图画巧设天工岩台插汉雪瀑飞虹蜿潭光怪珠树玲珑山鸣晋代宇创咸通五宗迭主四海趋风堂堂二觉法中大龙沛滂法雨式廓禅丛梦感宸游昭格帝衷奎章焕发恩赉叠降晋元代阅千稔其穜岂无兴废曰替斯隆孰如今者法鼓尘蒙既侵魔孽返食师虫景星将耀天假祝融一烈兵燹祓除晦霳乃瞻启明皎皎在东昏宵不昧六宇光泛何求为我以奏肤功民亦劳止岁迄荒戎罄是用忧师曰无庸在严法道光启吾宗一十五年坐卧兵锋我摄我化不懙不忪龙战于野谷堙为同飞砢挽木作此梵宫梵宫既作万福来同丰年穰穰禾麦菶菶功德之大与山俱崇勒铭昭万祀颂说何终穷

　　西径山双林寺中兴碑

　　阎浮提中拔地数万里而高出者为大雪山由雪山东行万逾缮那岐分三干而底于海堧者为东震旦国北气浑雄多沙漠中气渊夷多土田南气清和淑丽多奇峰怪石故仙释之家大启南荒极于浙地盖浙东有天台雁宕之奇浙西有天目两山之胜由天目南行至高地断而复起绵亘数十里而盘踞其上者为西径山山开平壤而绿疏青锁间见层出于苍松翠竹之间者为双林寺由是五峰环抱则有天掌峙其北骊珠献其南右擎云笔左抹蛾眉莫不奔青拥翠以来宛似莲敷海日焉至若池开浣云汇诸流东合溠水然后倒岳倾湫而下又不啻玉泻天河矣由寺陟前冈坐迎晖亭则西眺临安东瞰钱唐南望江潮俯视集贤乡龙飞凤舞之山尽翔其下寺建于唐天成间有禅师景文者遥瞻瑞气光腾云汉因谋结庐其上开基得铜佛三尊未久成宝坊初名宝林宋治平中敕改今额余诸往迹虽莫可考然无准雪岩天真诸老遗象巍然俎豆其间岂非先佛之所留踪祖灯之所骈耀者与嘉隆以来寺老僧残始更十方为甲乙相传至万历间复毁于火崇祯末僧愈式微里人惜焉乃以山庄安其余众力挽今山幢禅师居之住未有几殿堂廊庑厨库山门禅诵与寝兴有制明轩与净馆交晖含风之阁吐月之楼焕然一新至于象设之庄严阶陛之整饰疑宝林无恙时不是过也然而一椽一瓦罔不越崇冈逾峻岭飞挽而上矧乎百围之木不翼何翔千石之砢无胫安至来者惊为神输鬼运而不知壮者施力巧者施能富多财者施金粟师固挂壁一瓢随身两膝于市城无跬步之前于檀信无寸函之问即邑中令宰挈一榼携一觞且力却之去争之卒欲凭高远眺不可得况复滥同世流曲求旺化专事竞奔摇铃摆铎之不足继之以请托于求焉请托干求之不足继之以夤缘要结焉夤缘要结之不足继之以茶蔬珍玩焉度可以邀贵人一盻之荣倾显者斯须之盖虑无不效其奴颜婢膝而折腰拥彗者滔滔天下久矣乞墦之入我桑门登垄之冒我祖胤也虽然师固非因之子而矫节为斯人而厉行直性成之刚天与之骨是以十载天童亲为入室之子不诈现知识身相不指称太白师承可觇而定其素矣窃尝论之百丈大智以前无住持事诸凡有志于道者一衲云水万里求人及乎草鞋跟断得意归来则石室茅斋笆篱槿户大忘人世而已所以价密二公之访龙山也望寒烟而进步岩头雪峰之道过新吴也睹黄蔬流出而兴嗟彼四公者岂健羡夫名坊大刹思投托以图安乎故住持之高踞丛林非古也大智以后则礼周乐备或广居而蓄众或设象以标尊于是有兴修之举然挥金布地一听长者之自求多福耳初未尝事干募启攀缘故为干募攀援日征逐于城隍聚落之间以尘坌其缁服者犹非古也效古德而居山秉古规以建置于师仅见之固不当表显其人歌扬其事而风回一世哉歌曰。

迢迢天目脉流长大径凌霄小入苍天掌申来自日旁撩空一劈青莲张彤云冉冉气何祥宝地三灾不可戕内閟慈容满月光景文天使发嘉藏一朝布地檀金黄八部仍瞻觉帝坊俎豆前修穆且庄祖灯千载觇辉煌胡然白社顿颓凉末世堪嗟魔力强假我衣兮倒我裳走趋声利若奔狼运回百六法宜昌吹烬还师玉骨刚入户听云绕藓床八风徒尔肆飞飏非师有作起仆僵道重人天自赞襄法象崔巍碧玉堂精蓝再见五峰翔兴衰起废师豪芒尘坌袈裟世独伥德丧崇阶道失场千间谩诧百回廊永宁塔蚤没青阳同泰宫传柏作梁当日高华转眼荒满原禾黍叹秋霜师同云笔骊珠皇我作铭诗写玉锵珍重山灵勤护将留与浊世障澜狂

　　青州大觉院达法诀禅师道行碑

　　顺治壬辰之秋季青州达法禅师归真大觉相国张东莱已撷综其大者为词铭诸塔矣其徒以师行业迹涉神异事多逸于散忘苟捃拾夫铭之所未逮者而折衷焉无洪纤皆可振厉末俗盍曲纪之则以其状请论次于当世有闻之士然后授之丰碑而昭示来兹先业其不泯乎遂以其事属之夫予予惟齐壤错海山山川淑灵之气必有钟而发越之者是以蔚为萃拔人伦神游象外之夫故东莞之有竺法汰也则道重王公矣北海之有支昙兰也则德服鬼神矣沂山天作缁水洋洋顾何代无哲人独是象法垂秋圣贤隐伏自青州百问之音响绝南阳乃邈如晓汉疏若晨星焉於乎求昆璧于炎冈虽寸瑶莫问矧功利之俗尚方坚夸诈之习湛日甚一齐未傅众楚交咻乃卓然不随世波卒能以道自见若师之可传又何议焉按师名通诀字达法益都李氏子幼负出尘志九龄以二亲俱丧猒世相乃投玉田庵出家十五得度本名慧田字见龙天童密和尚为易今名云玉田应院也师淹留积岁局若圆土至年二十四径走东莱从玺文慧明诸师广习经论之学一日覃思首楞严虽得多闻不成圣果之语复怅然自失始有问津祖道之思矣于是矢志询方遵海而南至琅玡因明空大德指参净光老宿于石河依之四载一日光问僧思无邪有思是无思是僧方拟答适师叉手立旁光曰见龙下语了也你尤自葛藤作么师聆之微有省发益感奋立矢不语三年杜多行以终身期明己事报佛恩德故所至翛然一衲披寒暑食才接气而已至于忘躯事众则由也兼人有轻劳无重务焉闻天童道风远播丛林之盛云水湖海之跻跄不胜高山仰之景行行之遂由河北造甬东徒步三千里躬就刀尺之下一闻示诲如饮醍醐由是日有智证虽服勤众务陆沉下版之中而函丈中人固已别具只眼以待之矣因疾出山还益都继而求登菩萨戒品复再上天童亲炙逾年乃以归建丛林扬化父母之邦为请天童韪之且致重诫焉归即潜住平山单己岩居草衣木食卉无甘苦一尝之殆遍有访者曰境僻人荒如此得无蛇虎戒心与师曰你欲见否回视即一虎在旁其人怖惧则挥之令去住凡五稔僧俗四远钦风亲依唯恐后师知可以有行也乃自陈夙愿由是天人协赞一举而成大宝坊寺距郡城一里当西北之偏青峰翠岫绿瓦朱楹时或旭日初升夕阳斜照则山光楼阁互相蔽亏规制差小天童而壮丽实过之东莱张相国尤深敬信复别创禅院居师故师为青之大觉莱之福庆两寺住持惓惓以本分者着子提撕学者概未尝登猊座操锤拂为人举扬众请之师师曰莫　速俟法堂方丈就吾则为老黄龙和尚当自有南禅师为你辈说法也故丛林方在天开草昧之初即事事准以大智清规是以规皇矩叠礼周乐备不赴外请不事交结老有养壮有学少有模至今遂为大河以北法社之冠焉尤严一日不作一日不食之戒闻鼓普请未尝不身先率众暇则询老疾课童行利导诸司以为常初夜必跏趺危坐中夜经行后夜礼佛或时漫步朗吟达旦盖胁不至席者终身焉间尝有病病虽至殆不药饵不困眠即病之一字曾不一语道及生平视身如幻嗜道若饥利众如渴当流离之候收养遗孤丧乱之余掩藏暴骼此其一斑也所以至行感人真慈格物化恶则一言从善履反则一动为平夫岂偶然者崇祯十三年岁饥民大疫死者相枕籍城鬼号焉宵啼不止居人求师荐拔师以一纸宣示使贴其处则当夜无声寺基王产也化王衡国不允是夜王感异梦即亲定封疆舍归三宝适构禅丛值时大旱三月不雨有阐提者嗾诸当事议撤毁矣夜则雷电晦冥河水湓涌平淹子城数尺嗾者悔祸议遂不行鸠工缔造得大木焉工师曰栋梁材也丁丁伐之断而不仆增数百人牵挽莫如何也中宵居民忽闻甲胄有声啴啴炖炖宛若三军赴敌而来者惊起视之则大木倾矣殿之千椽万梠皆信人唐铎所募铎故郡豪吏闻师一言示诲则弃吏为鬻香长者日走山乡化诸椽梠有人为鬼摄至深林使投环焉铎过之鬼惊曰唐某来迅逸而去人故念铎不置而不知铎为何如人也一日有遇铎于途而呼唐某者人闻之则涕泣拜跪于前具述所以活命之恩审之月日良然后铎死其夜数百处空中高叫咸闻铎催送椽木声故殿工易就而师之感人有如此者师询方问道受益天童既深依之亦最久故凡建置规模山门格则以至立身行己之大纲与人接物之细目虽道有污隆风有南北大都取法乎其大者为多法其海纳山容之量则丰俭随缘方来翕受法其巍巍堂堂之伟度则静若山峙动若龙跜法其壁立万仞之孤风则声利不能移威武不能屈不为王侯罄折不以负贩倨侮则天童之一目簪绂舆儓也杜甲乙相传之渐竭尽衣资置石桥伯牙两庄场以安插其徒子则天童之金酬服从不以一仅小师有也居恒有达官长者入寺随喜其迎送款接之礼一概委诸知事即东莱从受皈戒于师自称门下弟子而师亦无疏　其间逮庚寅冬东莱入朝造师言别独惓惓饯勉有加则师猒世之意盖见于此矣壬辰九月望后四日忽示微疾至二十一日中夜与僧孕灵问答竟乃泊然而逝讣告邻封耆旧及护法檀越之家或相距二百里或相距三百里东莱远在都门则又相距千里之外咸言是夜梦师来诀之状留供三日端坐如生依法阇维收灵骨建塔于寺之西原归窆焉世寿五十三僧夏四十五前后说戒一十七坛从得具戒者千余人剃度弟子七十余员僧俗皈依者不可殚纪异哉宗门玄唱绝于玄枵者弥运师以孑然一躬起末世越等流不惮烟水百城之劳虎穴魔宫之险汲汲焉皇皇焉苦志劘筋以求道利生为事卒能道重天人德钦神鬼立之斯立道之斯行顿然平白地上幻出龙天释梵之宫惜无语言述作以光昭佛祖尔然东至于海西至于河南至于穆陵北至于无棣人知有佛祖向上事者则皆其开凿之力也可不谓贤哉着为辞以昭布来兹其谁曰不宜词曰。

含生之慧目。盲以痴所蒙。论劫迷真道。常行险恶中。康衢谁与示。出彼邪见丛。我法自西来。弈世有良工。成风运吹毛。智刃刮其瞳。人天眼忽开。大道绝隅封。海岱惟青齐。洋洋大哉风。支竺代何贤。格鬼孚王公。山川孕灵淑。蔚为僧中龙。时丁象教衰。濯濯牛山童。玄音久不唱。俗尚唯利功。饥世或相食。人类转顽凶。乃有至人起。悲愿夙所钟。抚兹末运俦。惨怛填膺胸。何以众生鱼。使之脱罟量。何以渡河兽。使之立飞翀。溟探川以邑。厥怀未易充。浩浩玄风播。声来太白峰。劳轻求者重。诚竭志乃通。合却钵盂口。八面光玲珑。归岂恋乡土。扬化在我躬。范人须自范。尚口故滋穷。虎可驱使令。草可办餐饔。心若不异时。诸法自玄同。道大天人协。德臻神鬼祟。依教非面革。说服本诚衷。华岳巨灵劈。黄河一泻东。区区建置事。潜以消啄讧。盖师末节尔。何足为诧忪。异哉豪吏铎。志壮心胆雄。法师只一言。翻然悔悟终。死生有奇节。况复在陶融。我敬师大者。一目仕与农。东莱称弟子。跪拜无德容。方在缔构初。规叠制已鸿。功成不自居。谦让度何洪。一朝能事毕。云雨散长空。分身往告诀。千江月影逢。师灭仪刑在。高揭泰山耸。铭诗告来者。万古开鸿蒙。

　　金陵大报恩寺重建琉璃大殿碑记

　　诸佛如来于一切法成最正觉。以故其身充满一切世间。其音普顺十方国土。盖以法为身。亦即以法为宫殿者也。所以经言如来宫殿广无边。自然觉者处其中。如是则金刚宝地本自天成。菩提觉场匪从人得。又奚假运成风之巧。程匠石之能。而取办于世智辨聪哉。第一真法性虽生佛同源。过由明昧之岐。以至升沈异趣。胜劣殊形。故凡有善世牖民之责者不得不开张化仪。导归觉路。爰自大教东来。千有余岁。其间圣帝明王一推我佛为群灵之首。万法之宗。罔不严饰祠宇。设像标尊。所以开觉臣民者意在斯乎。金陵梵刹。经六朝建置。凡四百八十寺鹫宫鹿苑之崇实甲天下。而城南大报恩寺又为诸山之甲。盖在赤乌间吴大帝以康僧求获舍利为创。寺长千里。所谓建初者是也。晋大康中刘萨诃又于长千里掘得阿育王所藏舍利。复建长干寺。嗣后宋元代阅。或章天禧。或表元兴。咸仍旧迹无增廓。至明成祖永乐十年。始敕臣工准大内式一攃新之。赐今额为高皇帝后报厥劬劳。由是琉璃绀殿与金色浮图互相璀璨。光烛瑶天。而寺之轮奂至此。称冠绝一世无与京矣。嘉靖乙丑殿毁于火。以工繁费浩之故。中外朝野莫敢问者数十年。崇祯末国戚田弘遇疏请先师悟和尚住持。将谋是举。师以老疾固辞。事遂寝。后有举者。功皆不竟。卒及申酉之变又十年。铁山王公倡之于前。俄而谢世提督管公和之于后。未几去官。总东南王侯宰辅所乐助者未及万缗。此都使危公有仅得其袖即欲成衣之喻。而三宜禅师所以深是其说也。至顺治十六年世祖章皇帝留神祖道。玺书傍午。征诏宗门耆宿入朝顾问。是岁沈君恒文亦以织造周公之劝请。华山见师之赞成。直毅然身肩其任矣。随于庚子鸠工壬寅集事。落成于癸卯之季冬。仅及四周。上自象设幡幢。下及阶墀阑楯焕然一新。费金三万七千四百有奇而君之借贷子息无与焉计工十三万三千四百有奇而城南五百家之助力者无与焉。翻劫灰瓦砾为栋宇檐阿。变苔莓尘土为金碧琉璃。信夫有非常之事。必赖非常之人也。君家世奉佛子弟多恂愿。独君诙谐广肆。年未三十即威震楚吴。县金肘后矣。尤潜心内典。日书杂华诸大部不辍。所著诗文亦富及满车。盖翰苑之英。起为龙城飞将者也。故说者谓君才兼文武。智足筹机。勇能决事。是以有成。不知四载之中风波坎折。几更忧虞。君唯忍力守之。不足则以大愿持之。大愿持之不足则香然顶臂。祈告韦天。至所然之香与殿毁之年正等。皆九十有九焉。而后知成事之难未可以才智袭也。夫明当隆万全盛之朝。边烽不举。刁斗无声。太仓储积至粟红贯朽不可校。尚于祖宗植福之地。爱惜金赀。逮献闯一呼。天下土崩。终于府库非其财焉。清兴十五年戊戌。世祖亲择南苑嘉祥之壤。捐金亿万。建寺曰德寿者。为圣母皇太后集福储庥。及庚子工竣。上备斋行宫。命忞随喜。从容语忞。朕虞兵兴赋重。民不堪命耳。俟海内康安。国用稍裕。当为名山胜刹次第修葺一番。不谓鹤鸣子和。沈君即以是春。手拈茎草。洒埽南天。径从荒甓断础中扶出冠世宝坊。异矣哉。岂非国运法运同一盛衰而机缘凑合。真有默司其间不可得而思议者与。增山川之瑞色。启社稷之灵长。万众欢腾。人神协庆。顾不当缀以高文。寿之金石而昭示万龄哉。但予学愧荒疏。语惭率略。深仅无能行远之羞。乃沈君固援德寿往例。谓予曾奉敕撰文。有当宸衷。北阙南藩。何分朝市。由是辞不克免。谨殷重载笔而为之铭曰。

金陵胜地。实甲真丹。山钟王气。虎踞龙蟠。滔滔江汉。天堑维雄。捍兹南土。万宝以通。民殷户实。毂击肩摩。居焉弦诵。市也婆娑。俗尚好修。投诚三宝。香火家家。佛声浩浩。嗟谁使之。盖在孙吴。僧求舍利。聿降天衢。金石为试。坚莫可钻。光腾霄汉。吞饮双丸。乃征神异。乃建宝坊。法檀既普。声教斯张。宝坊维何。长干是隶。崇祀千龄。引之弗替。爰至有明。式增式廓。金碧琉璃。准以黄阁。煌煌玉宇。弈弈琼台。天宫或遘。下土何来。四海趋风。百神效命。矧其在迩。而不皈敬。遂生魔妒。舞马奔腾。一经毁坠。屡举莫兴。非无兴者。适非其辰。运会之隆。以待至人。清开世祖。明大文皇。同乘悲愿。为法金汤。长干举事。德寿功圆。何心庚子。璧合珠联。鹤鸣子和。景阳铜山。君臣一体。神气相关。明明天子。矫矫虎臣。重开觉路。掖我生民。宝所仍还。化城再出。远近来观。俨升兜率。山川辉焕。社稷灵长。功德之利。以佐我皇。允矣君才。国之祯干。文足经邦。武能戡乱。道旁筑室。鲜克有成。风波反侧。何以底平。君文能晦。君武能权。为谋为毖。弼时仔肩。香然顶臂。昭格大神。信有冥鉴。数符毁春。告文纪始。会计程终。华美堪匹。檀弓考工。君烈崔嵬。我诗弘广。载之丰碑。同流天壤。
嘉兴大藏经　布水台集


　　布水台集卷第十一

　　住明州天童寺匡庐黄岩沙门道忞着

　　记

　　重修城南海会寺记

　　都城之南有寺曰海会者。创于嘉靖乙未之岁。世穆二庙咸命僧代度于此。至万历元年慈圣国太后复发帑金。命内臣周宣范江攃其圮坏而增修之。江陵张相国为文纪其事详且悉矣。缅惟神宗显皇帝临御天下四十有八载。厥声匪赫赫也。厥灵匪濯濯也。然而岁稔时和。民安物阜。家邦以靖。寿考以宁。是遵何德哉。推本而言。实由圣母垂范宫壶。凡百施为无非慈祥。岂弟之仁。福国祐民之事。神庙惟能孝思无斁。故阴受其庇荫而不知耳。乃后世弗循也。误听讹言。悉举累叶所崇之象。设万夫牵挽出诸禁门。毁为通钱焉。及当阳九之厄也。报亦如之。语云。君以是始亦以是终。可不戒与。今上受天眷命。抚有万方。其于致福未索索然也。特于我法不忘佛属。维时顺治丙申。岁久寺颓。都人士谋欲鼎新。乃削牍命本寺僧走江淮请今憨璞聪公住持是刹。禅众川趋。宗风大振。丁酉上幸寺。延见聪。复召入禁庭。问佛法大意。奏对称旨。乃命结冬万善殿。赐明觉师号。日昨上谓忞曰。朕初虽尊崇象教而未知有宗门耆旧。知有宗门耆旧则自憨璞始。憨璞固有造于祖庭者也。由是观之。聪公非明道蓄德之有素。何以导利人主。人主顾久而景慕。且殷殷不解于怀哉。公住海会凡五载。殿宇廊庑与夫钟楼鼓阁之属率焕然一新。多三韩耿公乐助而檀越罗一清实破产隳家。力襄是举者。今秋庚子功用告成。一清念因缘之不偶。缔造之维艰也。丐予言记之。将以昭示后人。使永为十方常住不坠风规焉。庶檀膏信脂为不唐弃云。於乎劫火洞然。大千俱坏。须弥巨海。磨灭无余。矧一四天下中有阎浮提。阎浮提中有大清国。大清国中有海会寺。创之自世宗。修之自神庙。以及今之重修。皆未百年也。兴废圮成。曾不旋踵如此。欲以予言永之。不亦迂且昧乎。然则如何而可。传曰。人能弘道。非道弘人。是在聪公与后。聪公而起者之品望去存。则海会之隆替可十矣。聪公望天童悟老人为四世孙。盖视予为犹祖也。

　　古齐安丘县准提庵记

　　安丘多高门巨姓。而忠孝节义之家首推马氏。马氏一宗四世。祖孙父子兄弟五登科甲。甲第之穹崇。闺门之雍穆。麟角凤毛之相似固矣。乃奉佛逃禅则又咸有一德。何也。自非善根同植。悲愿夙承。曷以臻是。故是庵之建虽由勉初广文。与其室人孙氏。为子孝廉。讳长春者广嗣胤。而崇信渊源。则自大中丞定宇先生创发也。先生廉仁彻骨。简在帝心。生子北溟。见素二公。同登神庙壬辰进士。北溟历官至祠部郎中。早卒。勉初盖其冢。嫡云见素。尤深禅学。历官至刑科给事中。以母老终养在籍二十年。温凊如一日。甲申之变避地句容。未几掩息遗言。葬骨于此。以江南一抔土犹为大明地也。后顺治三年。出会平度州贾总宪思塞先生于劳山。笑谭终日。劳山道士与公相识者亦往往见之。谓公非心宗有契而能若是乎。矧我剃染者流顾耽着乎死生哉。故居是庵者当观我由四大以假合。庵由砖瓦木石而禠成。皆空如干城。如幻士而无实体者也。谁为能住之人。所住之庵。人庵不见则上绝攀缘。下绝己躬。然后回光返照。冥搜力索而亲达乎本地风光焉。则岂啻神游山海。将见化现无方。通身手眼。可改禾茎为粟柄。可易短寿作长年。可决砌下龙渊沛滂法雨。可拈印台文石剖示全经。即我之神通为准提之妙用。奚有豪发之间。然苟或受施生心。因庵起着。昧井藤之危脆。忘白鼠之交侵。一朝报尽。正恐树耳酬餐。得不贻长者之多累哉。是居者有损有益。建者复有利有害矣。庵距城东南一里。前有高冈隆然特起。周方而四正者印台也。印台之阴地最低洼。故城西诸水咸赴于此。汇为龙渊。古老相传。深莫可测而涸于万历年中。然秋潦未退。亦方舟可泛。崇祯十三年始建庵其上。今榆柳繁阴。蔽亏云日。青齐绝少山水。此实佳精蓝也。

　　泰兴灵云禅院记

　　宝祚乏千年之国。金貂鲜百叶之家。世间无常。国土危脆。皇皇佛语。讵不亶其然哉。然世固有高人达士舍宅为寺。如晋之王右军。许玄度辈。刹竿巍然。至今无恙者。则本其人之愿力坚强。故不为有力者负而趋耳。泰兴灵云禅院者距城西六里。绿野平畴。市声不到。桥流水止。尘壤靡侵。足称阿兰若法菩提场矣。初名圆通庵。由戴氏思敏孝廉君始君于万历丁酉岁。舍地三十亩。创宇延僧。为焚修计。逮经申酉之变。则孝廉已即世。子载甫又举义没于军。当是时茕茕厥家。且为风雨飘摇。奚僧庐佛屋之与有。乃其媳广道人慨然。发丈夫之志。兴继述之思。更置田三十亩僧寮若干。楹就金山。敦请箬庵禅师驻锡其中。易以水月之颜。而丛社规模始骎骎有垂成之势矣。嗣后则有千仞冈公。别峰秀公。辛舌某公相继住持。鲸音不断。法鼓常鸣。云水来者众渐多。居渐廓。制渐备。而道人矢志熏修。行弥劭。愿弥坚。心弥大。复舍庄居一所为中田之庐。又感天心年茂才与邑中乐善之家共舍田百余亩。相与助扬激劝以成殊胜功德。嘻。懋哉。皆可谓甚难希有者矣。计庵之始自前丁酉暨今甲辰。历年六十有八载。额题凡三易住持。凡五易广殿明楼。安僧可数百瑶田香界。食指可三千茎草化为宝坊。给孤过于祇树。岂不创者难成者犹不易与於乎。托孤寄命。临大节不可夺先贤且不谩为许可特揭而归诸君子之徒。矧道人仅孱孱一弱媳。乃能强宗不与谋悍仆不得问直。继人之志。述人之事。于家国抢攘之秋。使生而须眉当六尺有托。百里有寄。肯自谋身而为方命负孤之事哉。非愿力坚强。大节靡回。曷以臻此。今道人复不远千里走使盐官。问记于予者。得无将来阐提之啖啄可虞。思借言以垂永久。与夫善人君子。尼宣有莫见之悲。当吾世得见慷慨磊烈如道人者是亦君子徒矣。闻其风有不兴廉起懦。仍鄙薄以居怀。且不可立天地号为人。况觊觎三宝。生破灭心。其若韦天之宝杵何。勉矣道人。愿力坚强。即韦天宝杵当有默而呵殿之者。谨合掌赞美。以为之记。

　　重修石霜慈明圆祖塔记

　　吾宗自达磨西来。六传至曹溪。则得道者如林。八传至马祖。则普天遭蹋杀。十一传而至临济。则阴垂大树。遍界清凉。自此英灵猬出。本支百世。弈叶芳联。此玉音所谓慧雨普施于一切。宗风常胜于五灯。缘衍法之独隆。斯传衣之最众。大哉王言。可为吾宗定衡矣。慈明圆祖者。望临济七世。是为汾阳嫡子。捩转黄龙之鼻。故肆讥诃。摧歼諲老之锋。平空脱赚。剑横室内。则戈戟丛生。榜揭僧堂。则波涛沸起。每每一时法喜。的的从上爪牙。百丈得大机。黄檗得大用。师其据虎头。收虎尾。电卷而天旋者与。前后四坐道场。真归兴化。塔建石霜。历宋元明以迄今上。六百载凤毛麟角。继继承承。复二十有七叶。揆诸二五参之千七百则。慧雨宗风。未有如师之光明盛大者也。第石霜交荆吴僻壤。年深人远。兴废不常。岁在丙戌。尔瞻尊公始循四众之请住持斯山。于时香台宝所。亦越榛莽。况灵塔之毁于侵伐而往迹莫稽者乎。故星霜历重六。几经锄搜钁讨。乃得于寺西之原。由是罄竭衣赀。鸠良工。砻佳石。又二年而旧观始复。则公智亦尽。能亦索。心亦苦矣。是故丛林颂公德者不曰兄弟重添十字。则曰同心更着一仪。山僧直谓髑髅眼里春风再动。应知从前五叶之华遍界吹开。则公之福我宗图不綦大乎。虽然无影树下黄金充国。徒向南北潭湘根寻源问。何如正法眼藏。灭却瞎驴之为愈哉。既从地倒。还从地起。三圣瞎驴。舍公奚问哉。公为谁。祖磬山祢绿萝望圆祖盖二十六世孙云。

　　重修笑岩祖塔记

　　灵山正法眼藏首付摩诃迦叶。六十五传以至我祖笑岩宝禅师。宝出幻有传祖。再世而分为二派。一曰天童悟。一曰磬山修。天童出大沩学。三峰藏。东塔明。径山容。金粟乘。宝华忍。龙池微。雪窦云。鹤林门。庉村贤。通玄奇。与忞忝继席天童为一十二人。磬山出阳山授。竹林豫。报恩琇。山茨际。南涧问。又五人。故今寰海宗工。凡弘济上者皆师后裔。师唱灭万历辛巳。葬燕城小西门外。汝芳罗大参实铭其塔矣。李闯犯阙国变。塔几毁。赖汉萍杰公保持之。厥后　溪森慧枢地增土垣。而塔免刍牧之虞。今顺治十七年。玄水杲与憨璞聪共捐赀。重廓地若干亩。砻石为墙。中辟三门。内修房舍。可寝可兴。规制遂为大备。聪容孙杲微孙森与地琇之子而杰则久参天童。称角立者也。皇清启运。今上问道崆峒。征车四出。一时报恩琇憨璞聪首膺大觉明觉师号。　溪森慧枢地留供御园。玄水杲亦屡蒙顾问。说法禁庭。不数世且名闻京国。道契宸衷焉。抑知昔在中叶。宗图九鼎。系吾祖一缕之身乎。夫世运法运。均有盛衰。当其盛时能忧虞而密挽之。可使不衰。当其衰时能坚志而力持之。可俾复盛。今滋盛矣。吾恐其衰也。是在后之密挽而坚持者。

　　平江灵鹫寺十方僧田记

　　小释迦之识。临济曰。一人指南令行吴越。而应之者盖风穴也。然自风穴后今七百载而天下之憧憧求法者咸于吴越乎。是来岂大仰之谶有以肇之与。在明中叶。祖道式微。光喜朝湛。然澄师与先师悟和尚始号令吴越间。遂风声稍稍起。自先师移主天童。则学者奔走迨如水赴壑。众几三万。指多有来自三韩交广外者。概称说平江之灵鹫主者。接待有方情。至顺治丙戌。予亦谢事天童矣。又五迁至吴兴之道场山而守静。祥公乃来言于予曰。姑胥城东北隅有灵鹫寺者。应院也。崇祯十三年檀越某寺众某延祥居之。即大殿及僧房五六间为十方院会。云水麇至。则合谋聚赀。复今禅堂客舍诸寮。尤苦饘粥有不继时。则又因唯一润师之唱募。置僧田若干亩。今愿虽未充。事颇有绪。乞师为祥记之。归且劖之石。更以施者之名载之碑阴。庶有力者不得负而趋焉。予为正告之曰。僧奚以田哉。僧也者澹然无所营于世。泊然无所介于中。衣以杂碎焉而鲜华非所衣矣。食以分卫焉而烟爨非所食矣。居止以树下冢间焉而栋宇榱桷非所居止矣。盖彼方视四大为毒蛇。五蕴为怨贼。六入为空聚。故其于三界也则火宅之。于身世也则梦幻之。于形骸也则土木之。时或寻求师友而决择身心也则茹冰饮檗靡所辞。立雪断臂靡所吝。时或志证真常而思息苦轮也则伤白鼠之推迁。念井藤之危脆。寝以之废。餐以之忘。时或垂手入廛而悲心拯物也则开妙庄严路。闭三恶道门。天堂地狱而皆往。虎穴魔宫而必赴。是以僧之为道尊。僧之为德备。而天人龙鬼阿须伦之族于僧有礼敬供养者。莫不祐臻此日。世度他生。一如大象藏龙斗之香。设若烧时。则兴大光云。降香水雨。身衣宫殿。其有触者悉皆金色。此僧所以为世植福之田而世无与僧为田者。顾僧何以有田哉。有之自兴崇三宝之佛心。天子菩萨宰官与广行檀度之长者居士耳。其始也代分卫一精修。其终也启晏安资攘夺。俾僧与俗卒陷泥犁之苦者实田为之厉阶也。田曷以记为。祥公曰。大哉言乎。自今僧俗闻之。将必有以大警矣。是则天下精蓝之有僧田者。得斯言而与有永赖焉。讵曰祥之不朽也哉。予遂无辞以拒公。因笔以为之记。

　　吴兴竹溪禅智寺长生田记

　　吴兴为东南水乡之国。居民富而乐施。故僧庐佛屋与民居错置井闾间。殆犹星分棋布然者。然而密迩市里恒为富室豪家并吞者半。而富室豪家又以破灭三宝之故。卒破灭其家族者亦半。独郡治之南四十里为竹溪乡。中有寺曰禅智者。自唐至今几千百年。虽式廓亏矣。而殿堂楼阁尚兀然于菰蒲墟里之中。岂天龙呵护之力与。抑竹溪多仁人君子逾于他里与。寺无恒产。顺治丙戌秋懒牧泓上人领寺事始节衣缩食。合诸檀施之半置田若干亩。用赡十方往来。且取其生生不息之义。故以长生名之而问记于予。然后归劖之碣以示后之住此者。俾无失坠亦杜塞夫若并之。原其为十方计长远也悉矣。虽然予闻诸佛说末法比丘行十六恶律仪则我法将灭。十六恶律仪者所谓经营产业。畜养牛羊之类是也。犹虑我侪比丘著于四大。复有日中一食。树下一宿之诫。凡以为此谆谆教敕者。诚欲吾辈除贪去着。遗身忘世。务使生灭灭已而后寂灭乃始现前耳。今上人口实是营。皆生灭之法。大非释尊寂灭现前之道。奈何上人则曰。佛以法住。法以僧住。僧以食住。无食是无僧也。无僧则无佛法。无佛法则人天眼灭。眼灭人天则从冥入冥。未有不堕于险恶大坑者也。是故经言。阎浮提中若无三宝住于世间。一切众生求轻地狱且不可得。况复人天师取其中者正者以弘教法。我侪小人师其纤者末者以福人天。不亦可乎。予由是益大上人之言。谨序次以为之记。

　　九奇游记

　　往予二十三年前始担簦造匡庐。闻有癖山水。爱九奇松石谲怪。狂叫其下三月。邻人不能忍。相与诤而哄不已者。予时心薄之。以为比丘云鹤者流奚以樊若笼哉。越二年。予散步开先松阴。邂逅一臞。山衣泽舄。从西岭来。蹁跹过予。属天空云净。矫首望诸峤。昺然金阙前开。予时不觉划然长啸。而山臞径前揖予刺刺诧九奇拉予游至再。因共小立。问从来。始晃然耳。昔名而识所谓爱九奇匡公者。后予因事登山。为一过九奇。公时遘予若平生欢。汲涧瀹茗。三四瓯即导予缘磴循崖造绝　。指石若户若台。峰若扇。松而蜿蜒若虬。轮菌若盖若蒲茵者。敦杖而四顾。徜徉德甚。予时为一破颜。非所嗜也。自此十余年。予多方外。既无从至九奇。考石问水。况又初不经心。故今匡公日夜所摩挲玩索。游目所一见咨嗟。以为冠世绝境者。予皆瞥然陈迹矣。但记山岛竦峙。上干青云。下属江河。有如匹练抴而东趋者。大禹疏凿之江也。复有如天城宝堞。屹立空际而湛然安住者。高庙龙兴所敕建之塔。若寺亭。若碣也。过此而往则青冥寥历。委蛇蹙缩。若起若伏。若灭若没。皆淼弥不可测识。况记之哉。辛巳仲夏予自钱唐归隐匡庐。山居无事。因为汗漫之游。于是复过九奇。则谷之涉而入者愈深。径之由而造者愈窈窕。石之怪而刻削者愈峥嵘。壁之萝封而藓食者愈斑剥。木之春而葩秋而实者愈芳烈而旖旎。居而洞房岩突。坐而净馆明轩。莫不视前有加焉。是日也节序温和。从者皆能诗。予遂因匡公大发其天藏而博观之。凡计一壑之中左右陟降无虑十数回。薄然而东之西绕脉理井然。登者不再登。临者不再临。惟觉岑岩参差。顷刻异状。而藤林磴道又皆净莹可鉴。故益奇也。俄沙弥报茶熟。遂还憩舀云轩。则楚水吴山错如绣竞。交舞夌乱。推排入座。予方怪其唐突。亭杯欲问。适有片云冉冉从水口来。斜挥倒抹。瞚息弥漫。予既欲问忘言。遂失江山所在。乃笑谓匡公曰。君之九奇何如哉。公拟置答。予即呼杖揖别。

　　涉园月室记

　　舟过岘山之西约二里许为夹山漾。漾中天水相摩如镜。环漾皆山。山光历乱。山影参差。舟行五六里皆漾。至老树坞始漾穷而溪尽焉。于是舍舟而涂。涂行三二里。陵回阜曲。山益巃嵷。翠泼松篁。眉端欲滴。隐隐有亭榭楼台见于林薄者。盖潘氏天行子之园。俗所谓桃华坞也坞踞鹿山之前。箫篁岭之右。叠嶂围空。层峦绕碧。无幽溪而有清流激湍。映带左右。无怪石而有虎踞师蹲之培塿。学学而尧尧。无千户侯富饶之资而有千树桃千竿竹含风而引露。是皆造物者与天行子互相裁成而补苴其不足者也。故来游者莫不叹其奇胜。乐而忘归。天行子曰。未也。乃开关延客。揖客而坐于昏幽之宇。窅窅冥冥。客将反走。天行子曰。姑待之少焉。微明生于匕。宝室白焉。寥寥如东方之欲曙。既而渐明渐曙。皎如清秋之月。出于云衢之上。华支弄景四壁。垂阴悉而数之。山川草树。云物化变。写彷无方。客且以为神游蓬壶之境。身入辋川之图。似真似幻。则又莫不嗟讶天行子月室之有巧术也。山翁老人乃为之解曰。非巧也。由子之精神与室之孔窍塞至而通。郁极而畅者也。子不闻乎。其次致曲。曲能有诚。诚则形。形则著。着则明矣。今坐子明轩之下。净牖之前。天光非不下属也。万象非不森罗也。然而形弗着。着弗明。何也。光散而不收。神飏而不敛耳。然则妙道也者岂曰万象森罗之昭著云乎哉。心灵也者又岂曰天光下属之分明云乎哉。乃丧时费日。入作无从。又何也。则不愤不悱之故也。於乎由天行子月室而通之天下之妙道其庶几乎。

　　五莲纪胜

　　书称海岱惟青州。然差足以当之者东武也。东武之山如障日马耳。九仙五莲皆层峦叠嶂。耸翠拖蓝。有从来人迹未至者。而九仙为胜。五莲虽源溯九仙。九仙犹含章在醅。五莲则发泄尽矣。故五莲为尤胜。从东武来游者。路自榆林溪口至寺约十里。而近初稍平。至一里则缘幽涧入深林。林木既蓊蔚。益以萝缠茑结。愈郁密。当春芳载吐则奇葩异卉莫可名识。唯辨杜鹃如血。红映游人而已。涧石大小磊磊然。有如几可坐者。如榻可眠者。如室可兴居者。如屏若障而可题可跋者。有宽平如掌。足容数十人者。又有碣立如老僧。三五辈下而来迎者。行五六里。越十八盘。始明廓。复折而之北。则一峰卓立。百许丈。上凌霄汉。下有老屋数间。隐隐依岩根则古之云堂寺也。陟磴升高。数百武而后光明寺乃见焉。到门却立。则群峰峭峙。众壑攒流。左耸望海。右擎天柱。间以灯台玉烛罗列森秀。踞中钵盂一峰。尤彷若日出连山。月圆当户者。寺后为大悲岩。岩之高丈不盈百。登巅而俯瞰其背则独拔千寻。无著攀揽处。下为大小马椿峰。为师子窠。为磨剑石。为砚池。石面东为莲华峰。为龟峰。为石楼。石船。石门。石堑。石之磊傀而峥嵘者。殆如林斯立矣。由大悲岩东冈而上。登望海楼峰。则汪洋巨浸。一抹浮青。谛视琅玡。灵山诸台岛。直如凫[(工几)/鳥]鸂鷘。浩荡波间。彼万斛艨艟之蠕蠕欲动者又不足言之也。由大悲岩西距天柱峰之北垂可一箭道。寺僧斫石为垣。高二三丈。延斜十余丈。上有亭台阁道。极其壮丽。旁开一门。从门纳阶。由阶下堑。复西折而南。乃天柱可登然。非侧身猿臂。互相汲引莫能造也。既造其巅矣。则复极平旷。千人可坐。甲申之变。贼入东武。哨兵至山。乡民与寺僧咸窜是中。相守弥日。环视无由上。竟去。内有石小池。圆如镜面。湛尔一泓。荇藻丝丝浮动。觉有鱼行其间者。因忆往游八闽。道出江郎石下。人言曾有锦鳞数尺从巅飞堕。验兹益信。西下天柱。复登望月楼峰。则仅隔九仙一岸。彼苍此倩。争出灵奇。竞相结秀。下有仙人碑。又下有千层塔。皆岧峣数十丈。极其穹崇高出焉。从望月楼南行一二里至前冈。则延连一岫。兆分其五。仰视则青天一线。俯窥则下临无地。自此至东绵亘数里。一如大悲岩背千寻萝壁。万木琳琅。时有鹰隼翔鸣。岩半诸余猿鸟之属窅然绝迹矣。山本旧名五垛。神宗显皇帝敕改今名。赐今寺额为奉安。御藏之所也。

　　天井湾游记

　　诸城日照之间有山曰九仙者。周方百里而广潮河出焉。河源发自天井湾。天井龙渊也。岁旱官民恒祷雨于此。祷则辄应。古老相传。有投物是中者。往往获诸海堧。及铁沟河内。皆相去百有余里。则已通潮汐矣。乙未予度夏五莲。同山中人往游焉。五六里外即深沟断岸。蹩躠难前。复迷道翳林莽中。乃攀萝扪葛上一高山。循冈造极。则潭反在下。岩更蔽亏其半。殊寓目无从。还步高冈南下。深涧跣足。顺流而西。冷风吹面。草木皆腥。转一巨湾则两岩夹连如巷。计九仙山脊之水无虑数十陇咸汇于此。时方盛夏。亢旱尤尚滔滔汩汩。当雷雨崩腾之候。又不知其湓涌何如也。巷穷瀑落。去潭仍百尺。蹲岩俯视。正环顾无策。忽闻啸声传响。从者已有径造其庭者矣。则人人勇往争先。亟趋故道。从冈北下。如前逆流而西。仅及外潭。三方皆峭壁。下深无际。唯南岸稍能容足。相与侧身扶壁。行百余步。始达中潭。则岩愈逼。潭益邃。视前如巷者益狭然。深仅及肩。乃厉涉而过。复从石溜中匍匐升高。而后天井湾者始造焉。四壁凌空。高岩切汉。飞流溅落。天半散作微雨霏霏。扑湿晴岚。潭周可亩许。莹若古镜新磨。虽片叶纤埃靡留此中者。盖深固莫测而寒光澹日。瀣气阴森。令人立不能久。予行庐岳天台。闽之黄檗。观潭众矣。其以是为最乎神龙式宅厥有由哉。

　　布水台集卷第十一
嘉兴大藏经　布水台集


　　布水台集卷第十二

　　住明州天童寺匡庐黄岩沙门道忞着

　　传

　　龙池禹门幻有传和尚传

　　师名正传。号幻有。生应天溧阳吕氏。幼丰硕。颖异不羁。丱岁体忽尪弱。自以为寿不得长。因感香山小说思出家焉。年二十二依荆溪沙门乐庵剃落。寻诣六庭法师习讲。学木叉戒法。俄舍去叩庵。庵为开导。师感奋自誓。一夕闻灯华爆有省。白庵。庵可之。庵没。师心丧三年。然后治任。抵神京。初谒笑岩宝公。公高峰十世孙。海舟慈其又大父也。契悟广大。楚黄无念禅师游方时拟叩公。流辈咸为不可。盖禅门方死绳墨。公乃逸格。提将来者无所缘泊。故畏忌之。公见师至。便问。上座何来。师云。南方。公曰。来此拟需何事。师云。乞印证心地工夫。公曰。认得心地便休。何更有工夫印证邪。师云。不得不举似过。公曰。参堂去。师珍重。晚入室。方具述所以。公蓦趯出一只鞋曰。向这里道一句着。师芒然。中夜旁皇。公晨起。见师犹立檐楹间。蓦唤师。师回顾。公翘足作修罗障日月势。师遂有省而机不发。一日有僧辞公。公问何往。僧云。礼遍融师去。公曰。曾与伊会过么。僧云。若论会则遍界无避处。公睥睨曰。汝在庐山会过矣。僧畣无。公笑而不语。师顿见公用处。久之辞去。公署正宗付焉。且以一笠戴师曰。以此覆之。无露圭角。师受旨。径往五台栖息秘魔岩景。不出山者一十三载。会太常鹤征唐公问道台山。见师如夙契。恳师南还。师以庵未塔听之至荆溪。公则以龙池延师焉。龙池故一源禅师道场也。嘉隆以来。先德物故。东南法社例如灰冷。师至怆然。念百丈大智之风有徒数辈。一如万指临之。于是担簦负笈之人闻其风而有在于是者咸集焉。槌拂之下多颖脱而去者。而天童悟报恩修称寂闲二大士矣。住六年谢事。复游燕都。居普照寺。时缙绅辈留神空宗。日夕从师质证。尝一日举扇展示诸大夫曰。当时孔子还知有者个么。皆曰不知。师曰。以我为隐乎。吾无隐乎尔聻。众跃然。其揭示多此类法。师月川与师同参宝公。左袒清凉。以非肇公物不迁论当世莫能抗其说。师乃反覆剖析。累万言。或者窃议以为曷不自疆理乃逾畔而耕邪。师曰。吾诚不与比忧然。后世将遂谓法门无人耳。川卒毁版以谢居。无何有为妖书诋上者。诏捕弗获。当事者借口桑门。时紫柏可公逮系矣。一时名德引去驰师。师笑曰。学道期了生死。生死了顾反畏祸邪。高卧如故。事寝乃赴唐公再住龙池之命。师前后京师二十余年。当是时。两宫奉我田服之徒方藉以有为。师独无所事。生平如饥如渴。一以道为己任。故终师之世。升堂入室无虚日。好以门前冷落车马稀。老大嫁作商人妇话问士大夫。般若无知。靡所不知话问学者。鲜有契其机者。尝谓众曰。今时人多有说得尽是者。恰像个脍子手。何也。任他佛头来。魔头来。狮子头来。象头来。牛头马头。人头狗头。羊鱼鹅鸭头到汝案上。一一尽汝破除。打发一边去。只恐把个死猫儿头来。便不能破除得。打发不开去。于此打发得开去。才是好脍子手。时有僧进云。将死猫儿头来着。师笑曰。果然不识。师风度简夷而神观凝肃。尝燕坐中堂。如在定者累日。虽左右近侍有事不敢辄启。至其规诲提将则慈意蔼然。有所训敕时或质以经论。援以百氏之言。如日莅天临。有目者咸睹至其机用妙密。迥出情谓之表。则壑泽夜移昧者不觉。师于神宗万历四十二年甲寅示寂。先一日有僧自台山来。师欣然与剧谭山中宿昔。抵暮索浴。浴出而示微疾。众环拥。知师猒世。因请遗训。师举所著帽者三。众无对。师乃拍膝奄然而化。盖三月十二日子夜也。师生世宗嘉靖己酉。世寿六十有六。坐四十四夏。门弟子依法阇维收灵骨建塔本山之右。

　　天宁幻也慧禅师传

　　师名佛慧。字幻也。别号懒石。会稽人。南宋史相之后也。母戴氏梦天台僧抵舍。孕师。及娠。邻人共惊异相。见红光盖室如火。六岁入童子学。授经知大意。十四慕空宗。走天台。见松谷法师于华顶之胜峰寺。求度不允。乃泛海求潮音僧度。复不允。因之发愤葬身鱼腹中。且死得救免。舟人愍之。为剪　。诣谷始纳为僧。命今名。留习台教五载。一日晨课中间豁然。不觉心吻俱开。告谷。谷奋挺逐之。不得住。闻嘉禾有济法舟者。走见之。会济方属纩。于是一钵烟村。孤筇天外。南询北访。遍见大有道者。而卒机契圆通为笑岩入室之子。出住天宁之优昙苑。疾当世学者走声便软暖一澄之。以枯澹数十年。门无宿客。尝示众曰。一翻相见一翻新。好看钵盂添柄。几处行来几处险。犹奇艇内藏轮海。不顾山头月白。一任浮沉空无奈。雨脚风清。大家和会。参方衲子。讲席高流。居士宰官。天仙魔梵。有情无情。生一乾坤。死一乾坤。圣一法界。凡一法界。何曾谩得诸人。若也谩得诸人。那讨说个是非好恶。贤善才能。尊卑异类。焯然些子。谩不得。欠不得。你道是什么境界。会么。满目尘埃千圣眼。半身落魄五宗心。晚移多宝庵。足不越阃者复十余载。老且耄矣。忽思天台旧隐。即日抴杖还南。嘉禾缁素遮止天宁。俄示微疾。简历示小。师曰。后二日可。小师涕泣固留。师笑诺。为更留三日。仍涕泣固留。不可。俗弟子闻之。趣置龛室。师以是日午跏趺榻上而工适报竣。遂趋寂焉。僧腊七十八。世寿九十一。师生嘉靖丁酉。方其化扬神庙时。重译来琛。山饶海富。加以国家尊崇象教。一时禅林讲肆。蔚然云蒸。都下逮衲衣空闲之辈鲜不藉赖中贵人以自赡。师独斥去弗受也。阒然一室。嗒然一我。往往绝粒则阖关危坐。有馈之者粟逾斗。钱盈环以上。亦斥去弗受也。时闻啸声如老鹘。吟声若清泉而已。然不动真际。万行常兴。凡斋施茶药利益事皆为之。万历间奉诏为慈圣皇太后饭僧。千朝事竣。阖关如故。故王公豪执希得见其面。即非所欲方寸之闩涩不可通。即通而昵极清光。方若露立霜月中。亦芒寒足。桌士大夫从之游者。惟曹驾部安祖。陈司业雪滩最久。侍者一能明执侍终身而已。明尝有句见懒石卮言中云。春水仰看人面绿。名华低唤鸟声红。则明盖长于声律者。师语音如钟。足有轮纹龟画。番番黄发。齿落更生。皆其异相之著者。至若五台睹文殊真境。司爨感天台圣僧。事涉怪诞。兹不具述云。

　　圣寿印干法师传

　　印干法师者广陵人也。法名海印。俗姓韩。父早丧。母孙氏守志拊师。见师黠慧异诸儿。乃弛慈母之爱。更张严父之威。过庭必训。训师严且倍常。仍命师远学金沙。盖日以亢宗望师矣。然师志在出尘。殊无经世意。母微知之。适师归里就试。促师毕姻。师畏罥尘网。因哀乞邻东之老僧体庵能公者方便为剃落。于是得堕三宝数。一日公谓师曰。千岁之椿必生广莫之野。凌霄之鹤讵栖枳棘之林。师默识公意。即日礼辞去。遍游讲肆。凡性相二宗硕大之家。若巢松。若一雨。若昧法师辈。光昭吴会间者。莫不造请微言。诸师降以大龙之雨。师一当以巨壑之投。升堂入室。无所关隘。而京口悟心融公尤为骏赏。因挽师分座讲说。长河既决。千里沛然。英声遂籍籍起东南。东南学士日望师开法受徒。得挟策一聆玄义为快。然师自念长水从琅玡开法。太原孚因禅衲悟明。德山宣鉴躬担青龙疏钞出蜀。拟埽南方魔子而卒自焚于纸灯吹灭之后。宗门岂无长哉。我未达耳。若夫数他矜宝。说彼哗音。直先圣所诃者。崇祯己巳春。博山来禅师赴天界之请。入留都。师蹶然起仅造筹室而山还江右。师怅恨久之。会友人山茨者从磬山来。称修和尚宗眼圆活。能针灼耆艾。师慨然与之偕往。修一见深相器重。即以本来面目话诘师。师如痴如醉。若不知人者十有九日而省。入室呈偈。修示以本色钳锤。师迎刃即解。如转圆石于峻阪之巅。修曰。未也。豪牦有差。天地县隔。师声喏而退。丛林故事腊八升座。师出问。释迦老子道。奇哉。一切众生皆有如来智慧德相。但以妄想执着而不证得。如何是妄想。修曰。成佛作祖。如何是智慧。修曰。入死出生。恁么则无明实性即佛性。幻化空身即法身。又云。不证得。不证得个甚么。修便打。师拜起而曰。若非今日亲承指示。几乎话作两橛。修曰。一面底道将来。师云。道得也是腊月莲华。修益器重之。既而闻天童法化之盛。复走见密老人。于太白山中亲炙逾年。会修迁湖州报恩。复往省觐。俄而修寂。即欲抗迹西山。高蹈方外。而山茨禅师初住东明简。师曰。东明旵祖道场也。老屋败椽虽聊蔽风雨。奈塔山未复。祖茔尚薶。寒烟衰草中孤掌难鸣。兄岂靳只手哉。师毅然走嘉湖杭。白三郡之护法及当事者卒韪师之议。而东明繇此复业。然师不自谓德。复去山后之数舍缚屋而居。师为人外瘁中刚。寡缘饰与。物无违诤而义在必往。不吝情去留。而师友恒切居东明时未三祀。长兴男子复构室乌瞻深处延师。师欣然乐就。将为终身不出计矣。归京口省融公。公复以老病留。遂力却乌瞻而栖城南之八公洞焉。方是时。师去讲座几十年。虽同学相过从难师经论重宣。然嗛嗛之志未猒也。会广陵蒋氏元长。董氏问曦二孝廉迎师入城供养。且叩楞严妙旨。因而四众闻之遂延讲兴严。及散席归京口。公果猒世。遗言命师继席圣寿。非所好也而义不可辞。起敝支倾。甫一年而病作。就医东隐。问疾者往来如织。师恒接谭不倦。有宁生楚儒者以事游吴门。来谒别。师曰。子去几时归。吾不能待子矣。把臂送之。低回不已。越数日忽索浴更衣。命移龛入室。据坐跏趺。令人扶其首。久之熟视左右。举手曰。吾行矣。主人暹法师戏谓师曰。今日天雨。纵去不远。师曰。吾有草鞋在。主人曰。草鞋　断时如何。师遂閟目不语。俄撼之。已逝矣。停龛数日。颜面不改如生。京口缁俗闻之。遂各备华幡。奉迎龛室。归葬全身于八公洞之左。师生万历乙未。入灭于崇祯癸未五月之七日。盖世寿四十有九。僧腊则三十又一焉。

　　昙常集三禅人传

　　昙禅者字昙生。黄州蕲春人。出家庐山开先寺。视予为犹父行。幼从予游方。动止有法。奉予历百城春秋十余祀。虽荒村野寺。风雨晦冥之候。未尝见其有惰容。尤刳心己事。于三不是语发明。从此信入。先师悟和尚盖器重之。继予归隐匡庐。为予分卫千里。还执爨负舂如故。迨先师没。予奔赴天童。乃留黄岩。始分岐不克从焉。既而丧乱。洊臻山寺罄遭焚掠。殆居不遑夙夜矣。而旋营旋葺。初无介意。以违予久。将省予广润。夏止邗之东隐庵。一日无疾。忽索浴更衣。安详敷座跏趺。然后从容以趋寂之。故告其徒。徒惊愕悲恋。跪乞遗言。曰。你自去广润礼觐和尚。吾行忙。不及见也。言讫而终。

　　常禅者字法藏。长沙益阳刘氏子。幼出家。志参湖海。以母老无依托乃负之游方。复以利养同僧。为母罪所至。割食食母。日食残滓弃沈而已。母死则荷骨以往。于先师无恙时趋叩天童。久而知归。逮予继席天童。即居请客侍者寮。复典客灵峰广润。故从予亦最久。为人质直好义。触事颖发。于友恒面折其非。于师亦横机无所让。至于荷法事众则身命以之。后游龙池。为龙池纲维一众。一众服其公。俄疾作。预知时至。命侍人安排果烛。铺设香几。于是索笔书偈。揖别堂头。竟尔坐脱。

　　集头陀字圣阜。会稽郭子式也。自为儒生。以德言重於越。於越之子弟从之。师其孝友。则雍穆于家。师其文章则辉煌于国。故通国之人莫不欲尸祝子式。社稷子式。而子式固深渺自藏也。鲁藩监国日立以崇官起之。为一陛见即告归。用团练法保持里。闬日有游骑骚绎。则自破产为之供亿。不俾一卒入下户之门。举平原平水若邪溪滨。凡赖子式以全者千有余家。清兵渡江。遂从予云门落　为僧。自兹阖户山庵。茧足不履市城矣。己丑冬予领越州大能仁寺。不得已一践都门。归而得疾。疾且革。召诸亲友从容话别。作偈辞世。复取自肖象题之。乃泊然长逝。

　　赞曰。善夫。圭峰有言曰。作有义事是惺悟心。作无义事是散乱心。散乱随情转。临终被业牵。惺悟不繇情。临终能转业。彼姝三士所谓转业是邪。非邪。夫纷纷荷橐走丛林。其谁不曰我为生死哉。而临行洒然。寥寥无有。何也。由信之不深。行之不笃故耳。况复狼心虿尾。所作殆有甚于屠沽负贩者。予故于三人独表而出之嘉往。所以劝来。岂曰临川叹逝而悲从我者之皆不及门与。

　　四明孝直钱先生传

　　先生名敬忠。字孝直。上世以官为姓。盖陆终之后也。中叶祖从父官宁国。为宛人。又九世迁鄞。代有异材。故江东之钱氏日显。高祖奂参政广西。以单骑平蓝贼。功升布政使。曾祖瓒亦任广西副使。时人比大小郑云。父飏虞公名若[賡-(雪-雨)+臼]中。隆庆朝进士。授仪曹。性戆。与时左出为临江太守。以亟白故御史刘台冤忤权贵。由是诬公酷禁。杀多人。疏动神庙。致坐福堂者四十年。先生适生浃岁。从父狱中受书。慧异具至性。日呜咽吁欷。不出父不自有生。遂矢志力学版床锐减。于时临江拘禁日长。母田忧悴成痨瘵。归侍则心挂吴天。趋省则肠回浙水。虽以父命受室。岁时伏腊。重自悲伤。未尝与家人一接醴为欢也。先生虑患既深掺。心益危。思致益。登峰造极而文章憎命。达凡五入浙闱不第。益自感愤。卒连登四十七年春榜。占麟经第一魁。多士方图奏请。忍不待时。或劝先生宜万全出父。奈何婴鳞蹈祸渊。不得已置廷策不对。复泣血长安道上。三年至喜宗改历。伏阙且请死。颂父冤矣。会当事者多疑沮。不觉愤懑之极。欧血盈斗。竟自囚服。待罪金马门乃得旨。原释奉父生还计。先生自少至壮。涕泣告哀。风雨奔命三十年。无寸晷少弛救父之心。故自临江脱狱之后则如丹成黄冠。道证高僧。前后际断。人间世无复余想矣。所以角巾野服。放意湖山。恒与名缁宿衲相游泳。兼通法乘。诸书多所撰述。能安彻骨之贫。不热亘天之焰。当涿州秉衡日。由攀附跻显要者不可悉数。先生为门贤首出。顾自浪迹东瀛。超然物外。其高洁为何如哉。崇祯初召为刑部郎。以母病告养。归授生徒获馆糈以奉甘旨者。又十年母卒。服阕复起为郎。益清贞。自树党人。恶其异己。出为宁国太守。锄强植弱。立法赈饥。存活者数万。终以道不谐时。免官去任。旅食金陵。甲申之变。抚臣马士英迎立福王于南畿以定策。居台鼎导。主色荒不问经国大猷。先生患之。乃极陈讨贼复仇之义。劝上亲征。冀乾纲独奋。有以振厉朝野。其明目张胆皆诸葛武侯出师表所未经筹策者。书三上不省。先生知必败。即日出疆。依长公光绣隐于海隅。复援麟经私定甲申罪臣四等之案。其维持世教人心皆此类。寻以国事日非。忧愤成疾。明年新都覆疾。遂革乃更号岂尘。自题其旌曰崇祯遗老。然后瞑目而逝。盖慕元处士林外之为人。亦以虽死不忘先帝云。

　　赞曰。余读有明成祖文皇帝所编孝顺录。上溯黄虞。下终昭代。自天子至于庶人。凡散见于史传者靡不搜采。仅获二百七人。其间虽有处极人伦之变。皆可尽子职而为之。岂若先生父婴宸怒。同朝莫解。子欲出而之生。所谓天雨粟。马生角也。故为先生谋。与其自为谋。亦安所施。夫回天之力庶几得一第。或可万一陈情耳。则先生之朝黄卷。暮青灯也宜矣。独是父幽母瘵。天各一方。东顾西瞻。愁肠万结。苟非穷神极虑。竭智尽能。曷繇奋扬高翮。哀鸣九天哉。夫陆终之后至飏虞公益蕃。今其子若孙凤翥鸾翔。振振未艾。彼临江之非酷吏天实监之矣。使公无先生终閟幽圄不出。是以圣君杀贤守。天下后世其谓神祖何然。则先生之移孝作忠。奚俟出身加民而后见之。於乎先生之曰忠曰孝。其斯以为忠孝与。夷考二百七人中舍五十而慕之虞舜。谁与匹休哉。

　　广陵三我先生传

　　先生姓蒋。讳应参。号三我。邗之董子里人也。幼孤家贫。攻苦寡强。亲戚岁以馆获有秋食。孀母日甘毳以奉者数十年。当是时。先生自足握青紫如券而救败扶伤。蹀躞不能前。然先生弗恤也。昼夜摩厉诸生。故先生铸人之风以是日闻而先生车马亦顿矣。然先生方以得糈为将母大庆逾弗恤也。迨丧母则又鼠思泣血。不蕲有生。故先生终弗恤。曰。噫。负吾也夫。然吾不人子负而天以吾子负。则吾真负也。夫先生恭不泄迩。孝不忘远。居恒时有祭。月有祀。虽宾燕不废也。凡祭必斋必夙。明河在天则先生皇皇起视曰。旦矣。非采蘩风人交鬼神之道也。不敬奈何。然废彻而光昭如故。转己祠墓礼。俗岁一二展。先生则嘉辰令节皆往。虽豆无丰硕而烹葵烧芋。献酬交醋。若蔼然膝下者。夕末为先人分岁。朝初复为贺旦。皆生人礼也。故乡农望而怂若慎尔。刍牧毋干先生陇。恐先生伤胥邵也。春秋献文庙。先生不与从。则陈诗书阙里志于庭。炷香束帛。拜阶除首。九顿歔欷。顾子孙曰。先师衣被我德厚焉。可忘若钦念诗书训邪。忝先师不可。先生丰颐后耳。美须髯。童子光外射而颀然。面目严冷。类刺削神人。自其胜冠。时燕居必冠。冠不释元者近六十载。门弟子遇诸途。十步外必虚左俟端。拱唯谨阎。子含卿有轶才。骀荡无所忌。居恒咄咄。掀髯风摇四座。殆隅先生则终日恂如不能言者。今上颁朔先生旄矣。然左书箴。右书铭。兢兢如也。故生平无过误。闻人过误辄同废病。恐终不得活。诸生也大则让。小则规。子孙则毕让无巨细。孙某过中陈。见屣焉蹴之。偏先生让曰。齿君路马。何如蹴父履。读诗书大家子不识礼。固当终朝不怿。当食犹叹嗟。孙某惧。叩首自责无所容乃已。先生见子姓类师生。临家人若臣。主自妻媳以下终身未尝窥户庭焉。一孙一子。子善举于乡。为今孝廉君。孝廉于先生最为式谷。然先生廉隅见矣。故先生终以德王。子孝廉又以文雄。孝廉恒多为缙绅。先生操觚家所诵说。先生则人人乐道。以为三我先生真古狷洁士哉。虽然先生清刻矜己。诺犹古东楚风。若其动符礼法得不教焉。殆邹鲁彬彬君子未遑也。犹喜古皇先生教少欲知足。固一白衣杜多。白社有外务。则先生御操不平慷慨然。固饮酒食肉。新学近事男多窃笑先生。然诸近事男闻经行道崇胜业皆自逊不若先生。然察之则不若先生远甚。识者多谓先生用儒治身。用佛治心。则先生笑不言也。然先生疾革。犹命佛者击磬诵修多罗。先生则倾耳听。使声琅琅不绝。然后右胁吉祥乃逝。则皆古皇先生教也。当弥留时。子妇梁割肱杂糜以饮。先生几起。卒以衰惫。殒此哲人。惜哉。

　　赞曰。史阙文。马借人。二事皆末孔子称之。何也。伤周道浇漓日甚也。往余客句章见秦县王子式。姚州管生圣者。其人皆布衣。有王公之重。矫节砥行以生人之死。当世之人因之而寡过者盖千十百家。先生亦然。无大位。整齐当世而危言危行。当世亦惮之。语曰。猛虎在山。藜藿不采。先生有焉之三人者皆人伦羽仪也。今一岁间相继化去。余甚惧之。然於越多君子。广陵多广商大贾。故余亟采先生行事。论次为传。付孝廉君俾号于人曰。先生出矣。自古有死。先生盖未之死也。悲夫。

　　义仆传

　　吾家有老苍头。忘其族姓里居。小名进宝。子。无更锡嘉名。遂名进宝子。幼鬻吾家。仕吾先王伯。伯父伯兄。伯兄之子。子之又子。五世矣。为人质愿。寡言笑。经旬未尝见其启齿。惟渠渠力作无休时。始吾王伯少有苍头。方学推袯。几废股。日粪其主之田以佐佑之。故吾先王伯捐宾客之日鼠壤有余蔬。后岁大不穰。伯父早丧。伯兄又不事事。所粪之田日折而入于逋主之家。苍头则为之佃。既食其入。复收其赢余。以供岁时。伏腊暇则理蔬圃。治水薪。凡伯兄之家待苍头举火者。三世伯兄蕃嗣姓困于货。不能为苍头置室。遂终身亡偶。然不闻其有外遇与夫不足之色。以予少长。见苍头大都若此。近复闻其采药山中。得奇药。以之饮病者病辄愈。方且以仙真品目之。予谓事出偶然。未可异。独其生平奉主义至高。有类古之良大臣者。今之大臣有能仿佛于吾苍头之一节。其肯以疆场之患。社稷之艰忧吾君哉。义士也夫。纯臣也夫。

　　布水台集卷第十二
嘉兴大藏经　布水台集


　　布水台集卷第十三

　　住明州天童寺匡庐黄岩沙门道忞着

　　塔铭一

　　佛日石雨方禅师塔铭

　　鹫岭别传之道以不传而传。少林直指之宗以无受而受。冷灰爆豆。枯木糁华。师子儿吼时祖父母皆丧。此岂可以心思口议之与。然其间显晦在人。兴衰有数。盛之所以之衰也。周昭实滥幽厉之觞。微之所以适显也。光武独振炎刘之祚。国运且然。况法运而有不然者乎。是故大风止而大仰来。郢阳微而淮月照。涛翻禹浪。盖由涌水滔天。桌转慈舟。则自鉴湖一桨道未坠地。识大以贤。然则祖述曹洞宪章。云门舍佛日禅师何适哉。予与禅师窃尝共侍基隆。其嗣好木材以远门柱。公之状来谒铭。又以师同门愚庵盂翁与予交好。谊不敢辞。因得论次而择其身证利生之大者为序。序曰。师讳明方。字石雨。槜李武塘陈氏子。父文锦。母徐氏。以艰嗣息故。闻虎林法相寺长耳定光佛灵。应着遐迩。往祷焉。遂于万历癸巳正月之晦日生师。宝月怀吞。金环手握。所以灵根夙种。慧业生知。方就外塾。早已卓异诸童矣。年二十二偶游双塔。见寺僧行道威仪。有感昔缘。有在天诱其衷。遂辞亲弃家室。还投法相寺。从西筑宗公剃落。首丘之义不忘本也。故师归。受业众请说法。有曰。古定光。今法相。蓦地相逢难度量。短十尺。长一丈。横看成岭侧成峰。几希恼杀丹青匠。无底钵盂一个。断鼻芒鞋一緉。海角天涯走一回。两耳依然在肩上。云流天空。务开生面。益知师为不可测人也。是岁甲寅秋。即与老宿静安者结社修净业。一日击木鱼。高声诵佛号。忽擿椎曰。不惟西方东土亦可生。静曰。且莫草草。南泉三不是话子作么生。师芒无所置。畣日碍于中膺。为之痛。次春云门澄和尚说法嘉禾。敬往参请。告以所苦。澄从容开导。工夫自此绵密。坐立稠人广众阒尔之子。于征有闻无声矣。见侪辈往往商量公案弄齿颊。则叹曰。禅若是我也会得。或曰。你试道看。师出众作女人拜。侪辈愕然。迦陵在　响遏群音。众由是惮之。后阅楞严。至我真文殊。无是文殊。若有是者。则二文殊。不觉身心世界打成一片。然冷地拶着未免吐吞不下。复走见澄。澄示以本色钳锤。仍命一人半人所在。直须亲到冥。鸿志天外。一闻澄诲。刻意拼兹生。一钵千家。孤身万里。去径装包走江西湖南。参憨山清无异来二师于匡博之阜。往还叩击。快说无生甚洽也。惟来以师造语未玄。勉教死下工夫。自能入作无别证。还走越纳戒云门。师自甲寅剃染至癸亥凡十载。于中登黄海。造衡庐。入天目。饥寒毗佛洞。风雨西方庵。灰心泯志如大死人。却恨死了活不得。复下西峰过云门。时澄炉韝洪开。江湖毕集如市师。挟袱入堂。要韦天约矢不语。刻期七日彻证。沉舟破釜。示必死无还心。一日闻澄上堂曰。放下着。顿觉通身庆快。即呈偈曰。平空一掷绝踌躇。转眼风波彻太虚。会得竿头舒卷意。放生原是钓来鱼。澄痛加诃斥。麾之而出。适于经行次。闻僧举大慧语礼侍者净剥荔枝话。遽豁然轩渠一笑。首座搊住曰。道。道。师曰。恰值某甲持不语戒。座奇之。山门送亡僧。有问澄。亡僧迁化。向甚么处去。身甚战掉。澄曰。问话且置。把者战掉底去了着。师曰。和尚何得以四威仪见人。澄拟答。师却作战掉势。澄曰。贼。师曰。贼。贼。料虎头。编虎尾。通身环手眼而虎卒莫肆其爪牙。解制入室。澄问。如何是一口道不尽底句。师曰。晨昏礼拜和尚也是寻常事。澄曰。赵州道无。意作么生。师曰。和尚好下棋。某甲粗知。澄曰。他道有又作么生。师矢口颂曰。家家有幅遮羞布。放下便能当雨露。独怪当年老赵州。掷却头巾顶却裤。珠之景随谷之响。畣又何过焉。澄遂印以偈曰。分明识得赵州狗。拾得鼻孔失却口。莫于万仞峰头立。且向丛林陆沈走。并授断拂一枝。故师又自号断拂子。闻楚黄无念有禅师手段辛辣。过诸方。诸方雅号绝学道人。往谒基隆。与征论。大为赏契。去隐黄安鹞子山。神光一道。万境俱闲。恬然草衣木食。盖不知夏之日。冬之夜也。俄澄圆逝。奔赴云门。复入天台。活埋香柏白马之卧坚矣。然大法属肩承则已有排闼而入者。不得已起象田。应兰芎。再应天华梅破香包月生海峤。一时四远趋风来至莫可遏。于是王大冢宰祁大中丞等复请主云门显圣寺。门庭日辟。道望愈隆。杭司李黄公海岸。大中丞集生居士亲诣座激扬亟称服焉。住凡三年。至丙子严印持闻子将诸公又请主古杭宝寿院。诛荒涤薉之次得前住石田熏卵。塔五百年没荆榛。而师出之。咸谓前石田。后石雨。师殆石田再来云。既而风扇闽川。福唐王光禄响师之切合。诸绅士削牍来迎。戊寅请主长庆。己卯延入雪峰。辛巳应古汀缁素之请结夏灵山。秋开戒师峰。冬孝廉王苏门朱联岳等请主普明。时虔州嵯峨漳州三平俱以住持相延。师力却之。壬午居考亭灵峰夏。五为浙中。诸檀护请还宝寿。是冬再过天华。癸未屺瞻葛太常请兴龙门。师以栋宇湫隘为改。易基陛一撒新之。甲申嘉禾曹侍御请主东塔。乙酉归龙门夏。循觉浪盛禅师与武林护法之议。率同门诸法裔送澄和尚神位入双径祖堂。众请垂示。更为升座。秋却皋亭佛日之命。是岁龙蛇起陆。所在招提遭劫掠。将及龙门。一众回皇。恿师暂避。师曰。无庸也。内心无喘。外复何忧。凶徒至为云雾所迷。果人刹不见而去。丙戌佛日勤旧及当山檀护三复敦请。至是应之开法弘戒。万指围绕。丁亥。八闽部使者同阖郡绅僚遣官致币。请兴雪峰芝山两刹。师坚辞不就。时四方兵凶继见。忽语众曰。世界如此。不若归去好。众莫之觉也。每岁元正小尽。师以是日生冬。即以是日解。至戊子初三。即挝鼓上堂曰。人人藤斗笠。个个水云包。出门蹋着草。途路更迢遥。到者里不倒断得一回。直饶说个回途得妙。就路还家。便是千里万里。又云。只因你不能向异类中行。且道异类又如何行。乃握指云。一鸡二犬三猪四羊五牛六马。为甚么七不道。参首座惊问其故。师曰。我来日要上龙门。座曰。和尚几时回。师曰。初八九便来。初六至宝寿。初七上龙门。晚示微疾。次早命汤沐浴。属托后事已。端坐不语。诸门人问。和尚还有分付也无。师曰。更有甚么分付。值法师寄浮者偕诸山问候。师一见微笑而寂。越九日。封龛。颜貌如生。奉安丈室。一日。山兵麇至。欲毁龙门。见师龛俨然。不忍与寺俱烬。舁而出之。百夫震虓。力莫能举。由是群相惊异。寺赖以存。己丑中春依法阇维牙齿数珠不坏。顶骨糁五色舍利。门人收余骼及诸不坏者建塔前山。瘗于金龟岩下。世寿五十有六。僧腊三十有五。师初主龙门时。葛太常虑师受别请。师曰。山僧傥别赴。终当归根此地。今示寂本山前。语果不爽也。师仪相清臞。面长有尺。秉心渊塞。律己霜严。珠回玉转。其用世圆也。风卷云流。其去住轻也。海湛天光。其襟怀之澄广也。堂之高。帘之远。其悟入之深而玄也。宗庙之美。百官之富。其语言三昧之绚烂有光乎祖域也。犹复谦光导物。慈忍居怀。所以一时贤士大夫乐与之游。烟霞湖海之宾。愿就刀尺。即屠沽贩负市侩舆儓之辈。莫不瞻颜而说志。闻教而悛心者也。至于翰墨之工。得一字而　玟是托。词章之妙。落一言而什袭为珍。固不足为师道矣。若夫横抽宝剑。妙协弘通。则更有意不在言。来机亦赴者。如一日上堂。有问。七九六十三。且置父母未生前。还许学人会也无。师曰。问即不得。如是则不弄啼莺舌。解吟无字碑。师曰。易拾炉中雪。难分海底灯。肯诺不全蒙师指。不犯师颜请借宾。师曰。好炊无米饭。供养莫将来。祇如将来又作么生。师曰。恐丧我儿孙。僧作女人拜云。恁么则借他香烛称他寿也。师曰。新荔枝。新荔枝。双锁金针。暗穿玉线。洞帘高卷。风起雒丛。宜其然矣。不有铭而志之。曷以惩顽儒而大鹫岭不传而传之统哉。铭曰。

灵山密印。少室真乘。分张二五。化变鲲鹏。不传而传。无受而受。唯证相应。宁容声口。二祖不往。达磨不来。华糁枯木。豆爆冷灰。师子吼时。父母皆丧。超宗异目。从来过量。叶缀华联。败乃祖胄。灵根密固。异苗翻茂。全因淮月。得照郢春。道无今古。弘之在人。矫矫散木。浪跃中流。烟蓑一桨。桌拨慈舟。须弥横空。日月辅转。倬彼宸苔。岂合车辗。式生异人。承愿而出。水绘鱼踪。空镌鸟迹。真虽不幻。幻以显真。红炉翥凤。石女产麟。不昧正因。彻见源底。平空一擿。云开万里。杨飞九月。焰结寒冰。九转丹还。百炼金精。龙以蛰神。豹以雾变。雪送梅春。霜敷兰艳。壁梭腾化。囊锥颖脱。岩虎奋威。草蛇惊活。川趋鹜集。湖海贤英。诚投慢折。名公钜卿。天华散彩。佛日扬光。为霖为雨。乃梯乃航。风回洞上。光辟云门。今时尽却。空劫不存。吟针枯骨。唱妙非舌。泥牛海吼。木马火躠。清波不犯。梭肠不控。文彩纵横。竿头变弄。湖蘸星辰。线穿海岳。玉象倒骑。红鳞掌跃。骊珠击碎。梦户推开。勤修供养。更不将来。皋亭叶落。归根龙门。去留何吝。往有成言。回途得妙。就路还家。渔歌唱晚。桌入芦华。松虚夜籁。鹤空月巢。风严霜重。五天寂寥。舍利光流。金龟岩下。薪尽火传。千秋照夜。

　　竹林林皋豫禅师塔铭

　　岁在丙戌。林皋和尚入灭。予闻之伤。哭之以诗曰。狂波正倚障回澜。砩响忍闻一夜残。淮海潮鸣千社泣。金山浪打六群欢。盲龟尚自艰浮木。桂桌谁同接险湍。堪叹衢昏良导隐。无能为劝一停銮。盖恸之深。惜之至也。今又八年。其徒某持师状来征予塔上之铭。夫师丰功在泉石。至教溢湖江。彼窣堵巍然。必有天龙密而拱卫之者。靡予铭而沦没哉。虽然山有时而骞。石有时而泐。陵有时而下。谷有时而高。文无渝焉。铭之宜也。予则何敢辞。按。师名本豫。号林皋。晚称晦夫。昆山陈氏子。幼不茹荤。喜燕坐。十九出家。剃染苏之尧峰寺。因诵金刚经有省。奋志询方。瓢笠自随。首参云门博山。次参金粟密和尚一横。机无所让。最后参天隐和尚于磬山。机缘契合。乃依止焉。一日。隐谓师曰。豫上座。我疑你不会廓侍者与华严相见因缘。师云。非但和尚。尽大地人疑杀在。隐曰。尽大地人疑你则可。莫使老僧疑你。师云。恁么则某甲罪过。隐曰。祇如兴化与旻德宾主四喝化云。旻德会一喝不作一喝用。且那里是他会处。师云。放某甲过。别通消息。隐曰。不要下语。师遂呈颂云。宾主相逢。纵夺作家。喝下云从见活蛇。棒头突出通无犯。岂作亲承解撒沙。隐然之。适金陵。缁白请隐和尚住中山石湫寺。隐特命师往主其席。且授以偈曰。中山深处可安居。就里藏锋得自如。门户打开来宿衲。钳锤妙握勘承虚。宗乘了了曾淘汰。己分明明任卷舒。不是寻常流辈客。莫将心意更踌躇。师赴焉。未几。出主武林宝严。复因姑苏申大司马范方伯之请。归主尧峰。声光日着。道大显扬。至崇祯戊寅。润州陈铨部笪使君以竹林荒废已甚。非师莫能起。由是遣币敦迎。师欣然就之。至则基陛之上别有僧居。乃即山之半披榛凿石。创为新寺。不数稔而轮奂郁然。照耀江淮矣。居恒普请必赴。不容学者规避。逮住竹林。则日杂佣作。躬劳众务。然汾阳之夜参。不废华祖入室之牌。旦旦而县。故参玄之侣。莫不惕其法令周章。畏尤严父。旋复感其为人诚切。则又爱如慈母焉。尤更留心老疾。凡见方外龙钟衰暮负挈瓢囊而至者。必从容劝住。与之盘桓朝夕。有若旧识然者。或时有病。则亲简药石。手自煎煮。不幸物故。一概津送以礼。富贫不计也。砻石为普同。以掩亡僧之骼。师为軿手軝足。劳极至肿。知事请师少间。师曰。此辈皆为老僧而来。安忍视其暴露而不亟为厝置邪。自以身既匡。徒必苦乐均之。五坐道场。未尝间操匕箸。背众而食。有典座自取常住面作　饦供师。师廉问。知其故。立命赔偿库司。且摈逐之。所寓随缘住持。不发化主。不通刺檀越。不倚权势。以规免意外之祸。住竹林日。有僧乞罗文学书。求郡牧程公为外护。师知之。追书责摈。后文学以前事语郡牧。牧甚多师。乃亲执弟子礼。入山问道。复于北固之下建庵曰生生者。以奉师焉。生平慈肠悲腹。柔如脂韦。而浩气刚中。又复确如金石。崇祯十三年。岁大饥。江淮之间。飞蝗蔽野。民道殣相望。师食不遑处。罄以衣资。赈诸饥者。始参云门。师为维那。今径山费禅师亦居座下。有闽僧犯堂规。师欲举罚。费关说焉。师厉声曰。老兄得恁么乡情太重。他日若为号令人天。后费开法金粟。每每举此诫诸学者。出住石湫寺。侧有庙神叵灵。里人常以荤祀。师为神说戒。诫神斋素。神即见梦于里之一方曰。我受林和尚戒矣。勿以荤祀我也。里人至今素祀。卒以为常。乙酉夏。五清师渡江入南徐。官民溃散。被甲执殳之士环寺门。交错也。师临众。一如平时。无少沮焉。住竹林。凡九载。殿堂像设。山门寮舍。以至庖湢器用之属。莫不事事完美。故阁阁橐橐登登冯冯之声。未尝一日停音也。至丙戌冬十一月。旬有二日。示微疾。命止工息作。十七日说法辞众。十九日沐浴更衣。定以明旦寅时去。适吕山主者有事广陵。其子泣请父至为期。越午。吕至。师属托后事已。乃端坐说偈而逝。世龄五十五。僧腊三十六。门弟子建塔。窆全身于山门之左方。乃刻兹石。铭师之迹。以志于丘竁。以告于来兹焉。铭曰。

少室灯非世焰方。毗岚风刮愈寒芒。二五分张六叶余。光于千界月辉煌。明终无尽曷由尔。似而续者类僧王。年远普通渐式微。绵绵济北独延长。师继磬山称后起。钩深索隐揭其光。诚切为人无假借。起尸之德何允详。会老华亭去不回。竹林千载冷秋霜。师一顾之寒焰发。家声门祚顿然张。憧憧来者滇与蜀。秦凤鲁麟冀骕骦。江淮坐断敢谁越。一剑当门大启疆。爱日严旸人共戴。真慈至育师有常。渔歌唱彻归晚浦。蹁跹云外鹤空翔。师德允宜昭百祀。铭诗我作寿无央。

　　天童林野奇禅师塔铭

　　李白之送友入蜀也。则曰。山从人面起。云傍马头生。其早发夔城也。则曰。朝辞白帝彩云间。千里江陵一日还。盖蜀地山川险阻。自古记之矣。惟山峻水湍。故其人类性刚而果决。坚忍耐苦劳。以之向道。则勇往易于入作。殆亦风土使然。不然。或蹋杀天下人之马驹。间世而一出焉。斯有之何以缁雄代作。半起蚕丛之国。无论法眼云门。从金刚大士劈华岳以分流。即临济儿孙光明炟赫。统系相承以来。十传则有东山演。十一传则有昭觉勤。十五传则有卧龙先。十六传则有径山范。二十四传则有海舟慈。沿流至先师悟和尚。阅世且三十矣。复有今林野禅师。岂五丁凿道。天固为法社开象龙之路与。师名通奇。林野其字也。合州长乐人。本姓蔡氏。生而澄静。不类孺子。不喜肉食。时年十岁。父母度其志向非尘网中人。因命依金钟寺叔父道然为童行。十七岁剃落。性乐禅寂。猒读诵。至年十九。耻州县僧庸碌不足尚。即慨然动他山之念。由是出峡南游。猒饫江南。讲肆十有余载。业息肩当湖。方期掩室千朝。翻阅如来一代时教。俄患痢濒死。乃知经论之学。非究竟法也。时先师悟和尚正王化金粟。渴欲就参。为缁素留。不果往。适有传粟示众参禅偈。师闻之。怀疑不已。极力冥搜。芒无所入。会粟过当湖。则加额曰。天赐我也。亟遣僧请益。粟曰。教伊关中莫妄想。益溟涬莫测。所谓心智为竭。殆如土木偶人者经岁时。忽一日失足坠楼。恍然而觉。遂成偈曰。一念未生前。六户绝消息。瞥尔扬双眉。大似眼无力。闻粟在吴门。即日破关走金阊。不以寒暄起居玉帛见粟。直夺角冲关。左属囊鞬。右执鞭弭。与粟相周旋。粟固奇之。逮明年。粟赴鄮山。师亦随往。偶檀护入山设茶。粟举洞山与泰首座吃果子因缘。命众下语。谛当方许安排。师时在众。即曰。食到口边。被伊夺却。粟为首肯。丛林以此知名。又粟因佛诞示众。世尊才出母胎。便解指天指地。你等诸人。尤向山僧拟讨甚碗。抴拄杖下座。一时打散。师于此全身脱落。透顶透底。无复纤机留碍。凡侍粟十年。逢场对垒。兵交刀接。每每倒捋虎须。未或当仁少让。既受属累。尤居天童座下逾年。始应禹航广化之命。至壬午秋。悟和尚示寂。师奔赴通玄。众议住持枚卜。同门三卜。而得师名。不容推逊。乃继席焉。提策方来。直据本有。云薶雪拥。五见冰霜。群峰让其高寒。禅侣慕其慈妪。虽极枯澹寂寥。学者恒辐辏如归。以出队嘉禾为闇斋。黄宪副坚留。勉住东塔。未几。移主栖真。既而天童席虚明州。当道士绅公议归师。复迁居太白。前后莅众十年。夙兴夜寐。寅畏小心。虽在安常处顺之中。每怀临深履薄之惧。然屈申以道。持正不阿。苟道在必申。不以利害权势稍为贬损。方师初赴天童。山门以夙衅构讼在郡。郡司李欲一瞻颜色。左右亦谓乘间得以相浼。师坚志不往。及司李专人请斋。为一赴。然竟席未尝片词于讼事。其持正皆此类。所以四坐名坊。非有子贡之先一出舆情共举。视彼巧力而谋。与夫诡遇而获者。顾不可风范一世也。邪师应机接物。出语浑朴。不为赵昌之华。叶公之龙。徒事藻绘。以炫耀见闻。至其一二见状中者。则所谓想酢生液。虽未浇肠沃胃。要且使人庆快。住二年。感微疾。众请辞世偈。师瞋目曰。要去便去。害甚热大。时有赤冶禅人求更名。师援笔书行果二字。乃曰。行果圆成。遂掷笔端坐而逝。世寿五十八。僧腊四十一。塔瘗全身于寺前新庵之左。予盖有语。封其户矣。其门人古唐闻侄又以月山泉首座之状来乞予铭其塔。予愧不文。无以行远。然辱在同门。知师最悉。念非予。恐师行业久而遂湮。抑后有景行之贤。将无由考镜而仰止夫师。则予责也。乃论次其大端。序而铭之。铭曰。

达磨一宗。丕显曹溪。南岳衍长。曰谶于西。马驹是育。血染霜蹄。[跳-兆+降]　一蹋。四海平夷。临济振兴。光贲五灯。有严孙子。硕大无朋。世更太白。六五亲承。云蒸霞蔚。凤翥龙腾。十二人中。师其后出。藞苴川僧。性实难匹。撒手危楼。翻身楖栗。机警用圆。风雨暴疾。起坐通玄。众山为低。腾空汉迥。华顶云迷。兰滋芳甸。蕙纫春畦。声驰湖海。着意攀跻。桌歌东塔。湾弄栖真。漫天布网。万里垂纶。鳌山连钓。丹穴齐缗。鼓须弥浪。扬渤海尘。晚据天童。奠安太白。风漾文波。池涵素魄。逸翮摩苍。神鱼纵泽。合浦珠还。风规犹昔。驭众圆合。律己端方。逢强不弱。遇柔宁刚。孤风卓卓。烨烨谦光。下无舆儓。上无侯王。行果圆成。出世功终。破沙盆碎。正法眼空。一锥无缝。八面玲珑。嗣灯有人。光照无穷。

　　灵隐嵩居如公塔铭

　　虎啸则风生。鹤鸣而子和。夫物有自然之感通矣。矧躬师模而冶铸乎人伦者。世道衰于晚叶。叶县汾阳之风不再响。予犹及见楚黄无念禅师。门庭严谧。肃杀如秋。盖一于霜摧雪▆。绝不以温和姁妪之者。然其规为先德痛斥。今时不离使人超情越见者近是。常言我人生死根株。深彻金刚轮际。苟非全丧。无始时来。心岂易卒拔。彼依违四大。偃仰尘劳之辈。直三途蘖种耳。焉可俾之入我法中。而破坏我邪。故极其排斥诟厉仇视。方来如蝎而方来卒无敢登其门者。计同时偕予亲依仅三五僧。而嵩居如公实在其列。如公髫年向道。丱岁披缁。乘戒俱急。而尤锐志禅宗。故义学之家。朗达如雪浪恩高卓如云栖宏。古心澄芳。称毗尼最著之师。天童显圣。号禅社特尊之彦。公皆奋臂长呼。与之箭锋相直。独伎俩枯竭。禅师无余。由是伏膺禅师。而动止规模之寝削万缘。罄空诸有。甘毕生作无意智人矣。眷灵隐祇园之胜。贳赁以居三十年。古寺闲房。饭蔬饮水。人无知者。而公亦不使之知。迨晚年。为故人观如法师请居上竺之蒙堂益。遂闲心宴坐。经行殊矍铄。无老意。居恒不覆头严寒冱冻雪顶苍。然画就须菩提。有与公久住者。不见其拈弄纸墨。忽一日索笔书偈曰。今年七十五。木人空里走。雨打湿虚空。灯笼笑破口。掷笔长逝。公亦异矣哉。然禅师之道。实有以启公也。是宜铭以志之。公楚人。武昌秦氏子。法名常如。禅师所命也。铭曰。

生死根非浅智拔。一生办在情枯竭。铭诗我作声金铁。书之擘窠劖之碣。雨洗风磨光不灭。
嘉兴大藏经　布水台集


　　布水台集卷第十四

　　住明州天童寺匡庐黄岩沙门道忞着

　　塔铭二

　　南涧箬庵问禅师塔铭

　　顺治十三年乙未之岁。箬庵问禅师解夏磬山。预告逝期。至年秋二十七日。蜕化于吴江之应天寺。世寿五十二。坐二十九夏。十月孟冬。诸弟子迎龛归南涧。依法阇维越。明年丙申二月十九日。奉灵骨入师所营之寿藏中。又明年丁酉。其门人晓庵辈来天童丐铭住山。僧道忞谨撮其徒绝流策公之状。而为之铭曰(只取二句四句协韵其一句三句有不拘平仄者乃用。以记之)。

龙骧迈种。式产灵洼。优昙瑞应。岂杂苇麻。(一)。矧师乘愿。来为法艖。松陵望族。阳羡名家。(二)。父字安期。俞宗骝骅。号极渊博。著书满车。(三)。晚忧无子。憯用惩嗟。乃供大会。百日无遮。(四)。师曰我来。宵户流赮。厥声载路。其泣呱呱。(五)。年方弱冠。游神道涯。偶阅楞严。思益超遐。(六)。孰牖我明。灿发心葩。长跽磬山。乞敲锁枷。(七)。山为征诘。疑情愈加。矢入重关。大启城阇。(八)。有翩者凤。将遂求鸾。神警而寤。鸩振飞翰。(九)。皈投法雨。落　理安。光阴痛惜。策我血汗。(十)。首造金粟。才申问端。火蛇烧面。骨毛俱寒。(十一)。忘眠废食。智落情刊。经兹淬砺。孤危绝攀。(十二)。磬山仍陟。文殊复参。豁尔开觉。风声指南。(十三)。言前荐得。脑后抽簪。箭锋屡试。编逼再三。(十四)。从兹颖脱。如龙起潭。机用自在。纲要底探。(十五)。济河待涨。天目开岚。磬山县属。大法宜担。(十六)。旋命师摄。报恩名蓝。师辞力矣。岂曰不堪。(十七)。狻猊在窟。睡虎方憨。心期自许。实远且谭。(十八)。报恩委顺。南涧化迁。武林檀护。竞飞奏笺。(十九)。曳杖来归。一住十年。家风严冷。条令森然。(二十)。同居衲子。戒抑短偏。贵真操履。实行为贤。(二十一)。寻常怒骂。稍忤扑鞭。影响闻风。望崖缩竣。(二十二)。身衣不胜。英发进泉。居无惰容。见者惕干。(二十三)。院宇日整。蠃月明鲜。藏典伊蒲。信施委填(。二十四)。檀金客盗。虎警以悛。劫掠踵门。雷雨震蹎。(二十五)。甲申之变。贼弥郊埏。山房镇静。赖师卒全。(二十六)。慨念禅宗。近系失铨。续灯手辑。有光祖筵。(二十七)。龙须天目。远造夐巅。高中两峰。蝉蜕在焉。(二十八)。来瞻来礼。式敬式虔。乃知师意。重本所先。(二十九)。同门晦夫。圆逝竹林。遗命继席。师为一临。(三十)。抿龛入塔。语集余琛。佛事既周。归阖涧浔。(三十一)。专人三复。乃鉴其谌。安居结夏。来莫可禁。(三十二)。金山龙游。元勤觉场。佥议扬化。非师莫当。(三十三)。牍赍公府。塔放宝光。我龙受之。奔走若狂。(三十四)。大陈法会。升座举扬。乃为磬山。恩酬瓣香。(三十五)。说张无畏。舌吐广长。鱼龙出听。万指跻跄。(三十六)。山有庙祀。夏禴秋尝。毛炰胾羹。笾豆大房。(三十七)。请以面代。割尔牺将。非师道大。孰感蕲王。(三十八)。爰有大士。南海载归。渗金沈渚。咸各请祈。(三十九)。神以梦告。宜师式依。与师何德。师慈世希。(四十)。大江杨子。风波险巘。往往覆舟。师实悯之。(四十一)。乃造轻舠。乃征篙师。援危拯溺。无忝大悲。(四十二)。荆溪复挽。磬席久虚。义正首丘。往敢踌躇。(四十三)。躬亲香火。洒埽庭除。先规罔替。来学与与。(四十四)。嘉禾漏泽。兵燹之余。殿堂俱烬。铁佛留躯。(四十五)。佛亦何心。血泪盈裾。感动群情。援师拮据。(四十六)。师焉至止。涤荒构庐。半载落成。悲智所孚。(四十七)。食时分卫。靡间屠沽。相劝遏刘。广惠贫孤。(四十八)。结社放生。乐及禽鱼。秀人从化。卿宰延誉。(四十九)。淮抚恭顺。自远钦风。繇妻悍妒。手刃诸僮。(五十)。侍婢索命。为祟为讧。迎师说法。师音如钟。(五十一)。情缘烁破。幻趣顿空。玉人自去。淮水仍东。(五十二)。顺侯聆悟。留止文通。践登道场。执礼愈恭。(五十三)。斋筵重叠。嚫施弥隆。师一顾之。罄散岩丛。(五十四)。淮阴漂母。祠墓草封。赋诗悲吊。舟已解　。(五十五)。瞻言百里。道俗追从。伫立以泣。德感何鸿。(五十六)。归辞漏泽。高卧磬山。手封马鬣。南涧之湾。(五十七)。尽挥昔居。免涉人寰。世缘永谢。毕遂投闲。(五十八)。日月无几。荚数开蓂。忽语近侍。你策须听。(五十九)。我今住世。有若晨星。往矣金车。托彼祖庭。(六十)。桧楫松舟。荡漾芦汀。将从船子。撇此幻形。(六十一)。诘朝解众。飘然一轮。蘧庐大化。浮沤乾坤。(六十二)。风林月渚。间复留行。爰发桌歌。旅泊自名。(六十三)。南涧既委。报恩复晤。乃往浔溪。别我檀护。(六十四)。檀护别矣。湖山道旧。周爰咨询。告我不复。(六十五)。舟舣应天。范蠡所游。师曰吉哉。泊然归休。(六十六)。那伽不动。出没自在。云流天空。去来何碍。(六十七)。宝幢涧复。阇维金棺。火后茎茅。铁蛇莫钻。(六十八)。薪穷不尽。嗣灯有人。一缸长焰。予则奚颦。(六十九)。嗟师英特。磬山白眉。嗟师典刑。天下风规。(七十)。师道曰超。师德曰乂。师貌曰臞。师心曰戴。(七十一)。眼兮碧落。襟兮潇湘。濯兮江汉。暴兮秋阳。(七十二)。月写于身。风宣万偈。机匹玄沙。语方大慧。(七十三)。师今往矣。吾宗式微。红轮收照。桂魄潜辉。(七十四)曷昭来许厥猷奕奕山翁作颂其。诗孔硕(七十五)其风肆好。师固推雄。我若有福。往先道峰。(七十六)。师盖知我。我敢负师。云汉昭回。勒此丰碑。(七十七)。鬼神呵殿。天龙拱卫。休有烈光。千秋万岁。(七十八)。

　　四明空林远禅师塔铭

　　尼父彻环天下。子舆陈说齐梁。沩山七载单居。思他山而远去。汾阳一言耸听。起白马而遂行。盖开士志利生。圣贤乐兼善。固未尝以硁硁小节靖退自高也。明矣。乃末学唯干禄。吾徒亦慕膻。苟名利之可求。虽辱身而不顾。于是有竭私智。运巧能。拥彗权门。以希恩幸。粪金檀护。规攫名坊者。往往而是。彼独行之君子。欲回一世之狂澜。谁能执热。逝不以濯哉。矧今日之朝市山林。尤更惊闻而怵见。则四明远禅师之高尚。真足鑴世厉顽俗。奈何复散佚。其行藏不一。法今传后微显阐幽之谓何。予滋惧焉。按。师族姓。本青浦朱氏。占籍鹿城。依出世。法名智远。字空林。晚寓遁世之思。又自号泯岩道人。幼孤贫。从其季父脱白于城之景德寺。寺故应院僧徒。不专白业。师虽少。恒猒薄其所为。多与宿儒游学。为诗琢句。出人意表。同社争誉之。感中峰甘为浮词又陆沉之语。复弃去。之苕。亲依闻谷印大师。为授具。易今名。当是时。师志益高超。心期益远大。慨时流无达识。益猒薄其游处。逮之武原。参密云悟和尚于金粟。虽痛棒屡遭。未明厥旨。而缔交唯一润公。乃喜嘤鸣有胥和。由是结伴装包之江右。参无异来和尚于博山。山以枯坐提话。策诸徒。慈接虽殷。师无留意。复拟上敷栈原。由江达楚。参无念有和尚于黄檗。抵匡庐。卧疾五乳山寺。濒死。而研几益力。无楚痛声重。润公日走数十里。为求药饵。不忍诒其劳苦。乃相与买舟东下。再参金粟。始得疑情顿释。碍物膺消。一时角立禅社之士。方以拈颂渊妙相高尚。探师机辨河县。沛然若决。则莫不欿然自失。浩然归重。然师坚矢不出人前。心慕双径雪老人住山之风。卜邻石壁坞。云埋雪洒。一坐数秋。逃秦之客。不知有汉。况复晋魏。师盖有焉。崇祯辛未。悟和尚迁天童。英贤毕集。同参宝庆融公排闼数之曰。杨岐得力慈明圆辅。圆终其世子。发明不自悟和尚乎。今悟且住浙东望刹。兴衰起废需人火急。以子之德之才。必能为丛林理棼息诤。乃不一出效贤劳。索居奚为。师幡然起谢。即日渡江入天童。凡竭智尽能。一以荷众为心者九载。掌记典客。历领维那。再充化士。皆要职也。不择地而安之若固。其他僧园物务。事无洪纤。情无上下。靡不周悉。悟和尚亟称为老成人。一众无间言。非至诚动物。何以获上信友之若此哉。悟晚叶忧天童住持难其人。枚卜诸贤。师名三豫。则悟和尚之记莂师也征矣。特师过为创时。矫世退藏于密耳。善夫姚江邵子得鲁之言师曰。自五灯阒寂。学者苦志无过。闭门作活。于从上师承。啐啄觌面。当机之用。失之已久。天童起而重整宗风。人始闻之骇。既而疑。终焉传信遍中外。盛矣。然所为授受衣拂者。以征信。非以诲贪而起诤。浸淫至今。不复知师承所由重。逐名位如市贩。几于策马以赴。不求闻达之科。世谛所为比周设财。朋党宗强。恣欲自快。极机械之巧者。我法中曲尽其变。怀宝遁世君子之恭。于空师仅见之。盖知师之深者。崇祯壬午。悟和尚拂衣入天台。师既精力衰顿不能从。未几。悟亦圆逝。乃重理住山旧斧焉。姚江求如沉子者。久参天童。以理学孝行为时宗尚。与师最为方外知交。故姚江人士向师如求如沉子。而师亦爱姚江人士砺名行。敦节义。纳交姚江人士。亦如求如沉子。师之不忍舍姚江人士。尤姚江人士之不忍去师也。因其营宣家塔阿兰若为居止。复爱其在四明深处。故师无谦让之言。直受而已。居无何。天关震于北。地轴坼于南。中原板荡。山海交讧。而四明又当其冲。环堵皆戈甲。师与二三徒侣。日披蓑荷钁。朝耕寒陇。暮斫青峰。未始以锋镝在前。生豪毛规避想也。方师住径山时。夜坐心怖。故启扉山行数里。怖事即灭。以是知师于生死利害之关。早已等之吹光割水。居恒之所守。操履之真纯。不于兹具见邪。顺治丁亥。润公告寂。师赴吊钱唐。为主后事。校雠其遗稿。寿诸梓而后返。习习谷风。维风及雨。师至是亦无意人间世矣。由是徜徉山水。或吴或越。居无定迹。然一往清风逸韵。流响人间。时欲俎豆而尸祝师者。币相望于道。故昆山有水居冰庵之请。皋亭有山居黄龙之请。苕溪有村居石敦之请。师重违舆情。一如雁影临江。不以峻辞拒。不为三秋淹。应之云尔。特以卫真(亦师故友)之室。润公之房。皆在武林溪畔。昔常至止。不能忘情。所以寤寐松筠。托咏沧浪。倚杖而歌曰。石作墙兮竹作窗。天高庭户胜银缸。觅心不得知何处。折断芦华秋满江。伤谷陵之易改。对泽国以兴嗟。痛师友之沦亡。临葛川而陨涕。四月维夏。六月徂暑。(师六月示寂)师盖有隐于中。故不为瞿塘三峡之游。而卒奄脱于拈华院者。岂漫无为而然哉。师目微眇。有远神。至性仁恕。表顺里方。敬以修己。诚以接物。与人言若慈妪。而造次不忘礼法。规为措置。动合机宜。不乘人之不能。掩以自取。生平无矫搴过举之行。苟非其道。虽拱璧以先。立却矣。季布之然诺。有莘之取与。画如也。在昆。杨子仲英拓洋湖别业。拟谢遣旧住者。而后馆师。师曰。岂以安我故。使人不安哉。即日引归於越。早岁肆力。工诗词。翰连章。泻水注而不竭参询。后不事绳削。有自然风水沦涟之致。猒末学不本道真味。着语言文字。住山后。举生平诗颂。悉焚弃无存。尚有记其风幡颂曰。不是风动。不是幡动。铁鞭打着。泥牛背痛。阿呵呵。见也么。一犁春雨动耕锄。大隋劫火洞然颂。舌是刚刀眼似锥。生杀临机用较奇。劫火洞然无著处。大千争似一豪厘。则师之所蕴可知矣。予交师在润公后。而师之知予在润公前。当匡山一晤时。即语公曰。忞兄终成大器。惜未有师耳。继予参先师。机缘不契。将发去。师特为予下清素之药。劝还金粟。嗣后共事天童。师职予职。互为提挈。事咸有济。及予掩关邗上。仍念晦堂之室。不可无死心之徒。移书广陵。督予归侍。虽太白非朝堂。其如入者之见嫉。何一朝贝锦文成。即智如润公。莫辨萋菲之口。独师始终别白之。至予继席天童矣。且为予直任三白羯磨之事成。褫予于此而后已。於乎。师恩之尽。友谊之周。世孰有如师者乎。幸师披缁而为我法祥麟耳。即不幸而为士林君子。亦人伦威凤。杭之标。越之彻。霅之昼。固不足以拟之矣。师卒数月。其徒行巍等奉全身归四明旧山。塔以藏之。礼也。灵章蕴公实主后事。属予铭。予请公状稿就。而公亦没矣。仅登五十而云亡。师生万历甲午。至今顺治丁酉。盖方六十有四而化去。予少师。公复少予。数年之内。哭师未已。又哭公焉。人命脆危。身非金石。予亦秋林叶耳。万有一脱而辞柯。则铭之未就。无以表师。又何以谢公哉。谨抆泪濡豪而着词曰。

灵山大法。千载流东。雷音一震。百蛰开蒙。弘道利生。至人之事。于烁先猷。唯师克莳。何以莳之。悟入维泓。机泉始达。词峡方倾。昔在金粟。颂说哓哓。广长师吐。群言止嚣。瞚息阆风。胡县尔辐。耻彼争食。羞同鸡鹜。一犁春雨。偃松挂瓢。风鼓虺蛇。我耕我樵。嗟师衣毛。奚为不竖。割水宁伤。吹光岂窳。日居月诸。下土是冒。师恩友义。爰尽其道。随顺世缘。不碍不留。寒江雁影。碧落霞游。生同幻寄。死复电枵。湖山委蜕。畅我逍遥。四明作冢。乌胆为碑。师有嘉行。我无谀词。高迈杭标。秀凌霅昼。越彻洞冰。师居其右。世出世间。祥麟威凤。清风峻节。千秋可诵。

　　扬州福国院大桑门德宗道公舍利塔铭

　　於乎。恚慢贪痴。习结含生肌髓。苟可以逞其心志。则无机不镵。无毒不肆。而不知植因。如是果必随来。假使百千劫。所作业不忘。因缘苟遇。虽至圣如佛。能空一切相。成万法智。而不能即灭定业也。矧往来三界之人哉。第比丘与世异者。法应观身如幻。不以恩怨居怀耳。岂遂谓夙业不今酬乎。故吾于德宗道公事。殊有深慨焉。公讳明道。字德宗。族姓余。江西临江府人。出家燕之万安寺。于天启七年至广陵。初寓阙口。冬夏施茶汤。备极苦行。衣穿肘露。推衣以衣人。啖弃饲余。推食以食众。时已有肉身菩萨之号。出于齐民之口矣。继迁福国院。仅数椽湫溢。不堪风雨。公居而后。施者川趋云委。四方至止。指日盈千。乃旋廓乎基陛。增崇乎像设。楼阁殿堂。巍峨璀璨。倾动一时。然公自视欿然。日接纳往来。抚疗贫病。无虚晷。曾无倦容。迨申酉之际。扬民由生而入死者十之九。东南子女从阿保而出为羁俘者七之三矣。然一登福国之门。莫不施以无畏。底于安全。其有主赎而乏金二十三十者。为之称贷而益之。或老弱而无归者。给以衣食。或家在白云。欲往而铩羽者。周以资斧。计公所存活。无虑数万口。而江淮之民。阖邑奉公。亦不翅如僧伽大士焉。公既弘慈大愿。利物为心。时亦举用有神。发言屡中。故廪益倾卢至之。囊户益满。显人之履而障蔽耽耽。遂有以伺公也不知人。盖有因权假隙。侵公损公。恶求多求于公者。而公之于人。则无美不成。无瑕不掩。忘身以急人之危。输己以望人之腹。固未尝怀私以造势。黩货以干公者也。於乎。公未抵邗时。有亡名老宿密告善士。汝小泉者记之。当有肉身菩萨于兹建丛林。扬化导。且以三百金属之曰。以此为先唱。后公住福国而汝氏归金。则公符夙谶矣。饷舶有妇。积岁为狐所魅。狐忽殷勤语妇。欲依公修行。妇将之来。及门反走曰。金甲神逐我。奈何。于是公命之进。则进焉。狐如数百岁老翁。往往僧行有见诸藏阁者。屠家有牛见梦于其妇曰。我欲就福国院修行。汝当救我。次日。其夫牵牛诣市。牛疾奔入院。妇闻之。具以梦告。因备香。俾牛见公。公曰。着槽厂去。牛乃点首。则公德孚异类矣。高兴平因先帝之变。顿兵淮右。虎视江东。虽史公道邻。以阁部之尊。重以天王之命。亲来视。师殊不为礼。于公则率诸将领朝夕膜拜之。豫国大王之长驱入淮也。明师失守。纵兵屠戮三日。周余黎民。靡有孑遗焉。特先日见公。为公下令三军。不得入公院混公。则公之慈可以化忍。仁可以戢暴矣。若乃孀居造像。入圆通之梦以挥金。贫户修坛。感大士之灵以倒橐。片言而息河神之忿诤。偶说而新韦天之服裳。则又公之道行足以通幽及明。有若此矣。乃以无罪从雉于罗顾。反不获叨三方解网之仁。卒以是毙圆土焉。傥不以定业难逃。通诸佛说。则吉夫诲迪。凶夫从逆者。徒视天梦梦耳。彼圣贤垂世之训。不几浪谭哉。公世寿五十九。僧腊三十有八。公尝一日命小师简本草。抄夹棒二方。且曰。我后时当用此。不数日而难作。岂公真前知与。公没之日。哭声载道。道俗千余人。舁归茶毗。五色舍利见焉。由是争相淘取。由灰及土。以至顶礼龛室求而得者。不可悉数。顶骨厚寸余。彩豪夺目。牙齿坚润如玉。诸骼亦咸发异香。众感殊缘。叹未曾有。共议合诸不坏者。建塔于其院之后圃。丐予铭而藏之。於乎。含生恣纵恚慢贪痴。日消铄其灵光。彼三寸气息犹存。非不践藉当时。傲睨千古。及乎魂离　漏。识去革囊已。不终朝而形腐。不终年而骨朽矣。求其坚贞不坏。舍利留灵。何异山而使之奔。海而使之立也邪。然则公生平慈悲喜舍。着为懿德淑行。固笔难尽书。第人口有碑久已。竖之青徐扬豫者。不于兹焉益验哉。况当怨对相寻之日乎。铭以志之。使六群辈与一阐提人知所创而兴焉。宜也。铭曰。

罽宾刃。邺都伤。佛之圣。来金枪。因不灭。果斯彰。印文俱。形影相。有大士。显扬土。福缘兴。集风雨。驾慈舟。桌忍橹。贫者餔。病者煦。哀我民。直申酉。膏原野。十而九。视与元。喘与口。其一存。咸所寿。狼折项。虎戢牙。幽明格。异类家。以何因。魔遂哗。呰金类。指玉瑕。宇旦旦。宙茫茫。知往业。今报偿。恬以受。慨以慷。你霆击。我安详。天既定。人乃革。设利罗。晶五色。金可骞。焦可泐。此坚贞。穷千亿。

　　净明院思修惟公塔铭

　　惟石含玉。尽天下之山皆石也。而玉恒出乎昆冈。惟蚌孕珠。尽天下之泽皆蚌也。而珠必产乎合浦。岂非出者钟天下山水之至灵。而从所出者亦莫不皆灵乎。有明隆万间。心灯尚微于世。其以说通无碍。职使如来者。在三学之辈。不乏其人。至若称法社特起之雄。则无逾杭之云栖宏。燕之达观可。东吴之雪浪恩。西吴之憨山清。为尤着。然诸师或过于高远。一于超放。未免后昆有不可企及之叹。求其下学而上达。庸德而中行。禅净俱修。三根普被。则云栖老人其庶几焉。故当时出其门下士。如土桥。如鹜湖。如真寂。固已如威凤。如祥麟矣。即等而下之。亦不失为天外鸿。鸣皋鹤。乃知先德所谓东土持戒沙门。不如西天六群之众。良有以也。夫以跃冶之金为如此。况亲投刀尺而受其裁成者乎。则思修惟公之可传诵于世也固宜。公生武林严氏。丱岁知出尘。以母寡弟幼。不忍割。仅以白衣预云栖之社。至脱白云栖。受具大慈。年且不惑矣。又以云栖共住规约之严。约诸徒子不得住。乃即教场山之阳。就树缚茅以居。昼禅夜诵。终岁不休。一日。忽自念曰。吾堕僧数有年矣。株守此不能广求法药以自利利他。奈何。奋然将遂弃去。都人士闻公去。则遮道留。留且百方。公不听。则以净明废院恢复挽公净明者处。天龙龙华之间。道通闽吴瓯越要会也。然僧无邮亭旅泊而已。故或循岭而至。或渡江而来者。莫不烟水凄迷。有同失路。公慨然曰。是不可行吾志乎。入构其中。乞食食众。众至如归。浣垢药疾弗替也。更慰劳之如是者十有余年。住成大院。至甲申冬南北分家。天下大乱。公乃告寂焉。惜哉。以公渊冲之资。淳一之性。不得联镳乎土桥真寂辈也。然化被都人。恩沾云水。亦庶几乎预十科而无忝者矣。是宜铭而告来者。铭曰。

倬彼钱唐。古称佛国。道达江湖。玄宾载陟。憧憧往来。匪越则闽。净明扼要。尤号通津。昔废未修。水冷云寒。厥路之艰。嗟行惟难。今焉来思。化城幻出。既宿且信。梦魂俱逸。胡自天移。曷从地涌。有大沙门。德为世重。化草为丹。化空为碧。处我云堂。食我香积。今其归矣。塔锁灵龛。天龙拱卫。密布香昙。慈光虽掩。典刑则存。勒此贞玟。以保后昆。
嘉兴大藏经　布水台集


　　布水台集卷第十五

　　住明州天童寺匡庐黄岩沙门道忞着

　　塔铭三

　　敕赐五莲山护国光明寺心空开法师塔铭

　　有明神宗显皇帝以佛心天子。手握金轮。统御万方。端拱以致治。无为而化成。以故积岁有丰登。普天皆弦诵。民生其间。婆娑永日。鼓腹讴歌。相与嬉乐乎升平者四十年。一时熙熙皞皞之风。真足媲隆三代矣。而万机之暇。尤复游心内典。因谕近侍简校天下名山寺院。择僧之有道行者。敕令住持。躬赍大藏以往。俾集名缁。专诚披阅。上以福国。下以佑民。甚盛典也。而五莲心空开法师。首膺其选。由是名闻大内。时国母皇太后适患眼疾。意师戒德高崇。必能消弭。乃遣内珰顾问。师为咒水一洗而痊愈。生信敬。于时光宗尚居少海。特命受名于师。俾保圣躬。及其践祚也。即日遣官省视。副以渗金大士焉。后毅庙继登大宝。不忘先帝初心。复遣掌内官监印太监苏晋霖等。发内帑金若干。修崇胜迹。则师实受三朝宠被。身为帝者之师矣。顺世圆寂。则当表达上闻。请加诔谥。以终始朝廷眷顾之恩者。礼也。今灭且二十有七载。其孙海彻将谋迁师塔。始乞铭于予。予惟师剪荆棘。发天藏。以启佑后之来者。其有功于山林髡士甚大。则铭之乌可后。顾予林下无显望。曷由发扬乎师哉。虽然。不朽者言。予将终靳乎一言。则师朽卒。无从以振厉后贤矣。予罪奈何。因摭师实。以为之序曰。师讳明开。字心空。成都庞氏子。为人性卓朗而梗橛。甫入乡校。即圭角棱嶒。不屑雁行诸子矣。年十八。适宗人有死而无后者。巨富也。塾师闻而叹曰。信夫黄金空积聚。难脱鬼门关。师即进曰。若为脱得。塾师曰。出家修行即得。师内铭于心。俄因小嫌拂意。遂密逃。决志离尘。间行且疾驰。复赧言求丐。殊饥甚。念欲还家。忽群猴逸出其前。掷果而去。审视皆山栗也。因尽取食之。得前迈。遇一行脚僧。控所由来。僧为披削。携之出蜀。历荆楚。陟匡庐。憩止金竹坪。学诸经咒。一年咸通晓。复下金陵。听讲经论于雪浪恩师之门三年。声焉始默。心已光通。益知般若之闻熏有素也。恩甚器之。然师志意高远。不甘以语言文字埋没此生。闻云栖唱道东南。门风壁立。颇惬素心。即日挟复往闻法。受具亲炙。二年复动宝掌芒筇之兴。将欲蹋遍支那。以求称己所游者。于是洁己轻装。飘然云鹤。孤翔天外。然往往有钦其道貌。敬其行藏。至不爱赀财。愿割而祠奉者有之。抑攀援已甚。谢却无从。至绝襟裾捐衣钵而脱逃者。亦时有之。截江渡淮。阻雨安东野庙。五日不食矣。适有挈榼叩扉以至者。言夜来神式见梦。俾饷师耳。遍告乡民。聚族争谋供养。诘朝斋献。而师逸去。过云台眷山庵。岑寂寓止焉。时有婺女瞷幽扉。复去之。乃入齐。登琅玡。观海日。分卫诸城。忝钵于敬轩臧氏之家。而臧与师。宛有夙契心切因。依援师益力。然师亦爱其学佛知儒。留书杂华大典。三年朝夕供奉。簪珥盈前。而师一如木人。对华鸟无欣猒见也。闻九仙五垛。玉笋参天。金茎插地。山光与海色。竞秀而争流。子瞻直谓其不减天台雁荡。心殊向往之切。及乎蹑屩登山。则奇峰怪石。古洞灵岩。若环埤。如列戟。若虎踞。如师蹲。若鸾凤之翀霄。若莲华之初放。若应真仙子之遨游乎蓬岛者。殆不可悉索而数计焉。徘徊不忍去。则依岩结宇。面壁跏趺。危坐天柱峰之下凡三年。僧俗归附。日新月盛。咸欲为师兴厥禅丛。师因畴念。兹山僻处海堧。虽云堂有寺而芳躅无闻者。固僧非祥麟威凤乎。抑天章宝篆。未有以光被之也。且东武素悍而骄轻。我骤而建大宝坊。则必啧有烦言。正恐未可以慈悲摄受之耳。天作高山。非万乘荒之。曷由光且大哉。由是定议。入请大藏于神京。初至之日。京师大德。群疑山非岱宗。寺非名刹。未易上闻紫阁。师但唯唯。听之护法龙天而已。属闲居无事。偶游西山兰若。适惜薪司内监王忠者在焉。与师相见。一语心契。遂以师名与山奏上。且白其状。上大说。敕赐山曰五莲。寺曰光明。仍手敕师管领御藏。遵持礼诵。储集弘庥。载赐紫伽黎金千两。差御马监太监张思忠赍藏以往。师如敕供诵。保安圣躬。为国祈祥。与民消灾弭患已。赴阙谢恩。上复赐内帑金钱若干。命师重修殿宇。师奉旨鸠工。匪舒匪棘。载谋载惟。环翠以为城。倚天以作堑。因其高。就其下。端其表。宅其中。地不封而爽垲。宇不饰而虚明。越六载工竣。屡致山川效顺。风雨时若。而后东武之民。始诞者信。而悭者舍。悍而嫚侮者。崇事而敬虔焉。皆师诱掖得方。善为利导。有以使之然也。师神仪挻特。风度遒然。适而笑谭。则山林振响。性尤刚猛。不可触当。其义有所激。念有所之。则坚如金。发若矢。虽千万人鼎镬在前。必往也。然诒谋作始。复虑远而思深。每灼事机。运精力。恒旷百世。迩如今焉。居臧宅日。有座主讲演城庵。邑令故往诘难。主偶挫词。立待摈斥。师闻而倒舄驰前。为之救义。令方机锋迅发。师于结角罗纹处。劈面便掌。一众皇骇。师神色自若。令乃屈服。深叹佛法有人。山中缔构方兴。旋即建庵于帝城之东。拨僧往董其役。众多疑阻。师曰。是非尔所知也。今长老彻公。家世关东。以辽阳失守。航海依师。年少于众。而好攻摘众瑕。众短之。师曰。休矣。勿复言。他日山门与你辈。当赖此子安全在。师卒。公走燕居城庵。甲申之变。庵众星散。遗公独守。庵之比邻。即平西王第也。王请清师讨贼。全家被难。尸积如山。公挺然顾义而不顾害。为掩藏之。王故德公。而公之弟侄亦多仕。清为显官。时方鼎革。东武之悍而骄者。复起侵渔山寺。众乃迎公为长老。公既治内。复捍其外。山门果由是奠安焉。岂师谙练而达乎。抑亦夙慧而通乎。未可知也。往来京畿。恒驭羊头车子一两。使僧推之。越邑过都。则相率来迎。递程而送。盖自齐至燕。凡持斋而信佛者。多师弟子。其为众所知识如此。生平长坐不卧。日诵大悲陀罗尼。无虚晷。暇则为众讲演。而尤喜谭圆觉。将寂之日。命侍僧焚香设座。铺置罘罳椅子于千佛殿中。侍僧以师将讲说。如命严办。已覆师。师问。何时。曰。已也。乃拄筇升座。众集而师已泊然逝矣。盖崇祯二年元旦也。世寿六十有二。僧腊四十有四。僧俗弟子。哀慕不已。留供三春至四月八日。始依法阇维。则颜貌如生焉。向非履践明白。有见于道而能然乎。是宜铭而志之。铭曰。

琅玡名胜。擅于五莲。岱宗泰岳。屏倚九仙。(其一)。神工斫削。鬼斧雕镌。流霞飞翠。耸雾凌烟。(其二)。中有梵宇。轮奂何沺。闬闳特起。楼阁明鲜。(其三)。问谁伊始。在我昔贤。道焉斯备。德也式全。(其四)。诏颁奎璧。帑发金钱。昭格天子。结兹胜缘。(其五)。谭经匪舌。说法匪筌。缤纷华雨。盖亦有年。(其六)。光我缁侣。泽我林泉。千松藓裹。万木萝缠。(其七)。缘尽而灭。归复重玄。猿哀落日。鹤唳空阡。(其八)。白鸟烟没。秋水天连。青山自去。宝座依然。(其九)。林泉郁郁。包络山川。佳城既筑。灵骨是迁。(其十)。我来岂暮。师往不先。歌以载扬。百祀攸传。(其十一)。

　　湖州禅定庵比丘尼大贤墓碣铭

　　春风之行万国。与一雨之润群萌也。凡有根[莢-(人人)+　]。自非枯槁无余。罔弗条达。与遂厥生。惟大雄氏之道亦然。不分男女。靡间智愚。能如其说。身体而力行之。其于超凡入圣。脱死离生也。盖如面作　。如金贸市。如执券而索要。如白昼之经营。亦莫不从心所欲者。世衰道微。持戒则僧不如俗。精进则女倍乎男。然未有食我桑黮。不怀好音。如近代之庸妄可讶也。坐解脱之床。恣无明之焰。计其我慢。生灭己业。主鬼借宅矣。更胸臆笼人。而真碑赝本。世亦混淆莫辨。然则所谓身体力行者。亦何自而详之。先德有言。观其死生之际。如贾胡传吏。留即留。去即去。则吾于大贤尼事。不能无感焉。尼大贤者。出乌程朱氏族。父廌湖。生三子。长曰士器。官廉宪。年曰士鳌。掌铨曹。贤。盖其仲子也。性嬐娓。幼无妣于母家。及笄而归。为倪氏妇。则恭谨尤笃。衣素饭蔬。却铅华弗御。曰。吾毕生将近事女矣。时夫承基亦以[巿/又]绩佐宛平。无几何而承基卒。谂死生之大故。哀人命之脆危。因祝发为尼。复具咨所以超越之道于云栖宏真寂印后先二师。咸为指踪安养。且曰。正当念佛时。更究即兹念者。毕竟为谁。是谓禅净俱修法。于是服膺。请从事焉。乃结庐别墅。一榻寒缸。兀坐其中。或并日而餐。或数旬不出。当是时。伯若年方贵显。门炎可炙。母同有两子一女。念其独瘁也而隐之。贤固不为矫名行。避离兄母。然畏涉尘缘。分道念。虽以母命。有所馈遗。与伯若年之时通音问咸绝。弗往来。辞弗拜受。即受矣。立惠饥寒。弗以私长。四壁萧然。内户不扃。盗入室至。无所携负。且去。贤躬起。倾瓿粟谢遣之。其慈人爱物。皆此类。若其灰心泯志。饮檗茹冰。则真有人世所不堪者。贤处之余三十年。晏如也。一日。忽书其座右曰。我九月十三日且去矣。并遍告诸同行者。及期。众咸聚观之如市。逮午。果跏趺合掌。诵佛号而逝。玉坠双垂。异香满室。七日而颜貌犹生焉。贤生嘉靖辛酉。年三十三而剃发。则万历癸巳也。又三十二年而坐化。则天启甲子也。又二十年僧寂显者。为承基之弟。始以其故处为十方庵。且请名当事。题曰禅定。则崇祯癸未也。贤始终无憾有如此者。顾其匋龛尚在宇下。显议别塔瘗之。重其久而湮没也。图所以不朽贤者。走乞铭于予。予悲末法人心懈怠。始则忍苦悍劳。终则名闻利养。差沱白首。惆怅仍归。而世鲜明达。将谓般若无灵如此。予嘉贤劳耕而卒获。故乐而为之铭。铭曰。

群生昧己兮逐物以征。循名失实兮外鹜色声。我山巀嶭兮业海蚴蟉。险堕四生兮噬吞三有。六宇同昏兮迷云垂布。芒芒大有兮孰醒其故。悲生拯拔兮佛日以暾。罗张教网兮有万其门。顿渐斯开兮群机普被。如说而行兮无思弗遂。如雨培根兮如春和燮。万卉千葩兮实葟且晔。人亦有言兮耕乃得禾。吁嗟末世兮违负何多。始勤终怠兮白首留连。卤莽灭裂兮报岂云偏。爰有淑媛兮式生大家。絅衣未脱兮螓首既髽。文鸳载只兮幻梦乃晨。靓妆净洗兮等若埃尘。托彼空王兮覃咨明导。既获要言兮资深以造。一榻寒缸兮诸缘寝削。吊景宁茕兮家声熇熇。进幢高竖兮三十二年。报缘将谢兮声告人天。死生之故兮夫岂小者。谁当敝屣兮如弃斯也。嗟尔败坏兮不日而胹。曷为其故兮我慢自侈。香飘玉坠兮般若之灵。曰如不信兮视兹碣铭。

　　明中宪大夫分巡兖东兵备道王公墓铭

　　崇祯元年戊辰秋七月。兴化中宪大夫王公卒于家。十二年己卯九月。冢君贵一举公与元配陈宜人合葬于南亭之新阡。公婿大学士吴相国甡撷公生平之大者。着为词。铭其墓矣。今顺治十三年丙申。冢君复细论公终始事迹。请予曲纪之。按。公讳继美。号元玉。高曾世居通州余西场。父累赠奉政大夫纲。避倭。迁兴化。富而好义。凡邑中有大徭役。必首先率倡。县凌侯与邑长者。咸称王君积德有余庆。后必克昌。生四子。继曾。继祖。继芳。公其叔子也。性独沉毅而端简。甫入小学。即崭然立崖岸。矫矫诸儿中若鸡群鹤。识者知为凤沼英物矣。父以末致财。顾自谓。吾操奇赢走四方。商贾家安有奢望顾呫哔诗书。谩为儒冠误邪。子无少长。当侍吾商。岁往来毗陵娄水间。公慨然曰。丈夫生当衣被天下。奈何以一身一家之故。日孳孳持筹而算为。由是发愤志学。日成数艺。辄作于将吹毛。师子搏象之势。同舍生方环视为谐谑。而不知其气陵一世。意欲出其长才。有所用之也。未几。补弟子员。明年补饩胶庠。啧啧有声。大小试。恒居首冠。以屡困棘闱。乃援例入北雍。为国学生。一试而领。丁酉贤书三上。公车而成。甲辰进士。选授河南府孟津县知县。不以牛刀小试为嫌。下车清果税。革黄河渡船掯索之弊拔。前大学士王铎冠卷首。甫三月。商民称便。弦诵有声。调知本府雒阳县事。雒当七省之冲重。以藩王掣肘。送往事居。最为繁剧。公廉明果毅。端方自持。一时号称二鲍。以不善事。按。君大计调简。丁未补福建顺昌知县。县居剑州上游。山水暴发。漂民舍。恒数千家。公备舟。募善水者。操而往援。救活无算。痛民贫[巿/又]墨。善教罔闻。为之除火秏。革拘差。善者劝。恶者惩。创水南书院。进民之俊秀者。既父且师。而申训之。三年给由。方伯大参咸称公政为八闽卓异。以获罪。按。君又挂白简。谪山东盐运司知事。家食三载。至乙卯升江西贵溪知县。以委署府同知侵渔帑金三千两。公要其交割分明而后视篆。抚道为同知戚里。怒公不留余地。复挂弹章。改授松江府儒学教授。公掀髯笑曰。使吾日烦俗史簿书。与今往对名人彦士。孰为重轻。欣然束装受事。课松士。凡居前列者。俱后先接翼。去为高冈鸣凤。庚申由南雍助教升刑部贵州清吏司主事。经略熊公廷弼一见公。即以边事相期许。握公手曰。先生当世有心人。吾为朝廷出死力。干蛊封疆。正苦军前赞画无人。非先生谁共里厥事。异己者闻之不怿。转公户部郎。寻奉敕总理密云饷务。密为京畿左臂。中原财赋转输之地。国家末造。戎政不修。饷肥贪墨。其来旧矣。公建议。以为上兵伐谋。其次财粟。盖士马性命攸关。司饷者所当珍惜。如护元气者也。频年以来。海内困于加派。则出者之源既竭。全宇疲于转输。则入者之额恒亏。况密兵非泽潞雄边子弟之兵。密饷乃民髓民膏千里馈运之饷。筮龟理财。以养民为先。今沿边一带屯牧尽废。树艺久芜。所仰给大司农者。一皆取办催科。不于此时省冗滥之端。清出入之窦。少宽民力而稣之命。则天下事正未可知也。乃按籍稽核。剔逃勾亡。得清省银米二十万。胥吏谓宜中分之输。官之半。皆公物也。公正色曰。你欲以吾为市邪。并埽除银三千两。悉归之县官。具疏奏报已。即日单车复朝命。而前后受事者畏其轧己多方壅遏。秘不上闻。公抗言本部大司农面。为公深墨如土。故京师有铁郎中之称。是岁。超擢山东布政司右参议。奉敕分巡兖东兵备道按察司佥事。拜命之日。公喟然曰。沂兖久经白妖蹂蹸。城郭空虚。十无其一。譬诸尪羸之夫。元气已散。唯有参芪。差可延年。抚议是也。大黄青枳。所宜严戒剿说是也。方今百姓。危于倒县。乃必以虏级为功。恐东齐百万生灵。尽遭冤覆。夫攻培之法无心误用之。而以上遗君父。下祸苍生。尤且不可。况欲假此为高官厚利。父母妻子之泽哉。司臣所不敢出也。檄郡县吏。为歼其元魁。恕其胁从。凡不得已沦入妖党者。不惟开其一面。且与以安全。无夫者为之嫁。无妻者为之娶。始鸿雁有中泽之歌。黄鸟无剥啄之叹矣。然大吏主剿。而公主抚。由是相左。特疏调公就简。公曰。噫。吾本楚水书生。岂有私于东省哉。不过为今上爱怜赤子耳。吾子幼。以未能从吾宦。且萦怀顾杀人之父兄子弟。图保一官。其若吾子何。径拂衣南归。行李萧然。一如吴越游学老塾师。岁暮还家。携得古书两箧。而公所多者惟黄盖仪仗而已。归里之日。闭门谢事。日课子贵一与从孙延禧。俾就外传而程督焉。延禧者。公仲弟继祖之孤遗也。公抚养教育。视同己子。而子贵一实张孺人所出。陈宜人亦爱护珍惜。不啻己子。盖公能锡类。故宜人能不妒忌。所谓惠于宗公。神罔时怨。神罔时恫。刑于寡妻。至于兄弟。而御于家邦者。非公之谓与。公幼怀澄清天下之志。长而不遇有司。至四十既壮。尚淹滞场屋。释进士褐时。且四十又九矣。老黄榜博一外知县。复不遇上官。调繁调简。乍升乍降。邅回而不克进者。仅十六年始达承明。出为司道。庶几可行其志矣。又以不遇上官。终卷而怀之。骞迍厄塞。不当为公吊哉。然众贪而我介。众忍而我慈。由今论昔。向之墨秽而擅富豪者。今则子孙流为佣保矣。向之暴横而跻显要者。今则残杨衰草。翻为绝祀之魂矣。独公袭素封之后。尚有郭内外田数顷。公赋之余。饘粥桑麻。足奉宾祭。子庠生贵一世守而勿失焉。孙仲儒喜儒敦儒。悉渊源家学。有能文声。固方进而未艾也。是则公之获于人者。啬而食于天者。则己厚矣。复不可为公庆哉。予怀明德公。铭何敢辞。铭曰。

明贱科目。黄甲是珍。入供台省。出据要津。朋从揖揖。唱和诜诜。一仆九援。孰问豺麟。公登黄甲。久受苦辛。风窗雪案。后夜凌晨。五十筮仕。政历多春。乃民乃社。维惕维夤。包苴羞荐。冰玉自璘。清滋众恶。惠徒在民。柳下三黜。匪直也人。公实为之。自致骞迍。穹苍曰否。天道唯均。枉终自屈。直道还申。公去何时。之子尘湮。幽宫作牧。玉宇归邻。天眷公德。厥后振振。封高马鬣。祀享明禋。天岂公私。报你廉仁。谓予不信。曰有高旻。

　　敬山徐府君墓志铭

　　敬山徐君。讳德龙。越之诸暨人也。为人醇诚笃厚。持然诺。矜己让。明万历间。岁贩茶来京都。人爱之。得娶京师周氏女。生二子。长曰纯修。次曰昌期。甫年十二。君以疾卒。二子与母。茕茕在疚。留京则上无伯叔。终鲜亲姻。归里则举目乡关。云山迢递。不得已落籍燕都。二子赖依荫母家。仅免琐尾流离之叹。母周氏亦以有子训育。故得遂其柏舟孀志焉。然其间寒灯雪案之凄凉。饮檗茹荼之孤苦。殆有匪夷所堪者矣。纯修既长。以中官入侍禁帷。昌期继晋黉儒生。三子长天。锡复补郡庠弟子员。由是书香不断。家声再振。周母且享年七十。乃考终。卒以未亡人之身。归祔君之原壤。纯修孝思无斁。重其久而先业遂湮也。后世子孙罔知水木根源之如此。故丐予论次。而为之铭曰。

浮幢幻宅兮天地蘧庐。他乡异国兮梦里华胥。繄维节义兮保尔孙子。千秋万岁兮封是幽居。
嘉兴大藏经　布水台集


　　布水台集卷第十六

　　住明州天童寺匡庐黄岩沙门道忞着

　　行状

　　明天童密云悟和尚行状

　　师讳圆悟。号密云。荆溪蒋氏子。四岁有成人之度。坐若禅思。八岁知念佛。每至春三二月。辄动世间无常之想。念尤猛切。二十六岁因阅坛经。发心参究。计明大事因缘。二十七岁负薪过山弯。突见堆柴有省。三十岁弃妻孥。从幻有传和尚脱白。执爨负舂。身任众务。不以为劳。独念己事未明。岁月飘忽。为之积忧成疾。三十三岁纳僧服。矢明此事。告传掩关千日。传虽屡变征师。师固未尝爽厥玄旨。然传独不肯师。师亦终不自肯。以目前昭昭灵灵。一似有物。如是者复六载。一日。偶城归。过铜棺山顶。豁然大悟。觉情与无情。焕然等现。觅纤豪过患不可得。师故常论剂限所悟。即有向上向下。最初末后。如世尊睹明星。初祖契拈华。还有向上事也无。还有末后句也无。诸方谓埽除悟迹。取东坡手忘笔。笔忘心为喻。老僧直不谓。然尝有颂云。迷悟都来第二头。个中唯悟可为俦。若还一息不由悟。触境依前随事流。五祖师翁靠此一着子。如座须弥山。圆悟道。暂时不在即不堪。良有以也。其悟处克的如此。时传和尚已先入燕都。四十岁偕报恩修特往省觐。传见便问。老僧离你辈三载。还有新会处也无。师即出曰。有。传曰。何不呈似老僧。师曰。一人有庆。万民乐业。传曰。你又作么生。师曰。某甲特特来省觐和尚。传曰。念子远来。放你三十棒。师珍重便出。一晚。同众侍立次。传曰。如人落水。坐观成败。不救一救。师即推搀众兄弟出。众不从。师曰。争怪得某甲。又一晚。问。是大尽小尽。有者道是小尽。有者道莫是大尽。师曰。敢保不在历本上论量。嗣是传故为师示以师王迷子之法。师亦为传。纵以狻猊返掷之威门外人见方心魂欲死。而传与师。师资相契。已超然情。谓之表矣。四十二岁。告传还南。上天台。探禹穴。为周海门。陶石篑。王墨池所赏识。三公皆海内人望。复留神空宗有素师与之本色相见。脱略窠臼。益敬服师。师后道化阐于海东。由三公始也。四十六岁。传返龙池。师因归省。传问。你到诸方。曾见什么人。师以脚打地。以手拍膝。传曰。你许多时一些气息也无。师曰。和尚疑则别参。传乃挝鼓集众。付师衣拂。师坚辞不受。传诘其故。师曰。待师天年。然后行止听缘耳。复命师及修。入室属累。扶持佛法。师即呈偈曰。若据某甲扶佛法。任他○○○○○。都来总与三十棒。莫道分明为赏罚。传由是默喜。以为▆倚。以支临济也。四十九岁。传殁。师心丧。席苫枕块。如丧所生者。三年。五十二岁。心丧毕。众请继传开法。乃升座。举扬号令森然。至若提唱本有。指踪极则。皆前此诸方所未见闻者。盖禅宗自宋元以还。嵩少之庭。久已流为传习。即江西湖南别有商量。浩浩匪绵在工夫。即密在话头。列圣纲宗。至为绳墨死尽。不道无禅。只是无师。天盖假师一掀翻露布。洞示真元。后三十年来。说法之式骎骎。复返正始者。师实启之。自此出世。六坐道场。祇以一棒接人。如大火聚。触着便烧。如太阿剑。血不濡缕。如金翅鸟。劈海直取龙吞。使学人言语道断。心行处灭。琉璃瓶扑落粉碎。摩尼珠蓦面白拈。唯余条条赤手。又遭截去。升天伎俩。枯竭无余。掷地金声。不暇回顾。直饶乾坤大地。草木丛林。尽为衲僧。异口同声。各置百千问难。棒头一指。靡不结舌亡锋。三贤未晓。十圣罔通。等妙二觉。曝腮龙门。更饶佛来祖来。不可放过。超佛越祖。放过不可。大矣哉。一切众生之平等寂灭光明幢也。住五年。百废具修。以故山行道意殊不乐。一日因事上堂。举话毕。良久曰。者里无人证明。且向别处寻讨。下座便行。五十七岁。游匡庐。将之衡岳矣。天台诸山削牍迎住古通玄寺。茅堂草座。山衲十数辈。师为朝参暮请。一如坐大宝坊。俨临万众无异也。五十九岁。复迁金粟广慧寺。破屋败椽。始或饘粥不继。居六年。远迩来学如赴召。师无作无为。而大厦崇成。食堂几满万指。初师出龙池。梦至一处。见巨井。足饮千人。适盖亭其上。有伟衣冠者进曰。此师住处也。金粟故有千人井。盖前定云。六十五岁。复循闽人之请。阐法断际。故山曰黄檗者仅五。阅月返。度岭而甘露滂濡。群萌甲折。有男子盲。无所见。向师求示。师为开觉。其来也扶杖而至。其往也掉臂而行矣。清漳王大司宪志道亦致书。通所得曰。法锡南来。遂令黄檗千年道场俨然未散。祇此道场。非古非今。然不因师来。争知非古今也。大师为人不惜身命。宁使丧身失命。终不为开第二门。彻骨彻髓。独超千七百则。而远近传者多作棒头商量。或言可度有智人。不可度无智人。或曰止可度未悟人。不可度己悟人。如此等见。苍天。苍天。敝漳近有僧归。述六月一日上堂。若汗淋淋时是干爆爆时如何。若干爆爆时是汗淋淋时如何。此是向茫茫无可据中抉出人人眼睛。令他自见。其法施之。惠及四众。皆此类。六十六岁。又应鄮山阿育王寺。先是明州黄司李端伯。久参寿昌不契。因赴春闱。小憩匡庐。夜坐有省。然开口则碍。虽屡激博山莫去膺。至是赴官。见师语。大惊异。因多方请师。具道所以愿见之意。师乃就之。故开堂日。指法座。者便是司李大护法于庐山开先寺撞倒底铁山。今对人天众前扶起去也。还见么。遂升。一众哗言善。司李亦脱然首肯。故为师作真赞曰。菩萨面。夜叉心。恶声流播满丛林。禹门浪急龙腾处。翻转山河大地沈。佛也打。祖也打。眼光烁破四天下。阿师大似败家婆。教得孩儿会相骂。牛头没。马头回。狂风骤雨满天来。四方八面相追逼。纵有神通掣不开。行脚僧。会不会。脑后一槌百杂碎。沙界众生结大冤。秃奴忒杀无惭愧。风颠汉。老成魔。诸方那个奈伊何。岩头独现大人相。直向德山头上屙。然师殊无肯可司李之意。一回相见。必深锥痛拶。不以檀越作从官。少为假借。微独李也。方侍御震孺谒师天童。语及工夫不切实。师劈面便掌。方矍然汗下。遂呈偈曰。倚墙靠壁多生迷。赚海偷天似也无。劈面原来真个热。更从何处说馍糊。与王大司宪之言前荐得。一皆要津把断。宁使生身陷地狱。不将佛法当人情。师之绝情离识第一相为人为若此也。住鄮山三月。复为绅士与司李请住太白名山。当是时。师腊既日高。寺规模又极宏大。建炎之殿上干云日。一朝从草莱中欲斩新扶起。师固谦让。未遑也。乃不数年而幻出宝坊。飞楼涌殿。万础千楹。崇宏壮丽。冠绝一时。然尤不足以居来学。计袂连踵接而至者。极衣冠之国。达羁縻之邦。公卿贵人。接足顶礼。魋结编发之君长多自重译函书问道。由是名闻九重。将葺长干大报恩寺。缵成祖文皇之绪。俾师唱道留都。师以老疾。愿终林麓。再辞不赴。识者尤为叹服。盖师生性刚直。壁立万仞。意有不可。撩起即行。门弟子有持某宰辅书住某院者。师深痛绝之。尝语学者。贞观向道。欲瞻风彩。上表逊谢。往返三四。引颈就刃。神色俨然。吾敬道信大师。茅茨石室。累烦圣主。且请前行。吾从别道。澡身净发。结跏趺逝。吾敬汾阳无业。休心息念。断绝攀援。赐紫及号。力陈昔誓。收付有司。恬然受刑。吾敬芙蓉道楷。牢着草鞋。腰包住院。去就之间。轻同学子。不为蚖蛇。恋彼窟穴。吾敬应庵华祖。魏国弘基。欲为龙池标师一扁。直峻辞谢。却他可知矣。故师住天童十又一年。拂衣者三。皆为缁素。强留而止。至辛巳年秋。幡然出门。万众挽之不可。将比云鹤。遨游海天矣。为祁大中丞彪佳与兄骏佳要止别业。故栈绝往来。省师酬应。然四方问道者日户屦晨满如市。莫能禁也。七十七岁。明州宋海宪特遣使迎师还山。且托中丞劝驾。不得已过甬水。以天童属累宋公。径取道入天台。仍住通玄寺。通玄山纡路僻。涧肃林寒。又颓废久。师旋为葺理。而学者力作攻苦。加诸驱逐。有仆隶所不堪者益亲依奔赴而至。至孟秋七日。师以衰顿之故竟尔趋寂焉。世寿七十七。僧腊四十四。六坐道场。说法二十六年。化溢支那。言满天下。以至日南景慕。海外钦风。且祠奉为中兴临济之祖矣。乃晚年愍世说法者多陷牛迹。着说累数万言。极论之不已。若是其龈龈。何也。师固曰与之直辨到底。待他开口不得。枯竭无余。无可奈何。彼自心折而休矣。故彼曰身见则以身见激扬之。曰一橛头则以一橛头发挥之。曰极粗一棒则以极粗一棒整顿之。或援古德机缘。即折之以古德机缘。或攀从上纲宗。即谳之以从上纲宗。或流为世谛言谭。纰说缪论。即断之以世谛言谭。纰说缪论。唐子元竑有言彼示与师轧者。其人大都负大力深智。鸣钟鼓。撼山岳。以相加遗。而师晏然踞坐。张空拳而八面应之。攻者屡变。应者不变。无不给也即无不摧也。便后来聪明辨智之夫。知此道果不借他力。废然失其增上慢心。俯首以入炉鞴。其知言哉。卒之师说出而风闻寰海江湖闽粤之人。虽猒饫保社。操鈯斧。而山边水边者莫不怃然自失。愿就弟子之列。其与师轧者。至为狂詈。为凶短折。为吐光红烂尽。真枯竭无余。无可奈何。而大慈摄受之心师终无间也。师凡瓶锡所到。万众喧阗。瞻礼恐后。晚居太白。奔走天下。如一佛出现室中。未尝以颜色假人。语言文字。罗笼学者。当门踞坐。如西河师子。人与非人。蓦头生按。又普请烦重廿里河干。不时输运土木之役。半出学人玲珑岩。负薪鸟道嵚崎动。致头破足伤而众等堪忍依止。辛苦都忘。一时英灵毕集。号曰僧海焉。其嗣法弟子受师记莂者自大沩如学。邓尉法藏以下一十二人。过此以往。若招手横趋。窥鞭即去。凭云汉以高视。入西山而不还者未之或知也。盖师生平以真实心行真实行。悟真实道。说真实法。化真实众。方其始贫食力也。耕稼陶渔。无不备尝。继而出家。苦为生死事大。历一十三载。穷神极虑。心力俱疲。然后打失从前。唯觉情与无情。焕然等现。当其焕然等现之时。无复情与无情。差别等相矣。所以折旋俯仰。咳唾掉臂。乃至垂手为人。策诸学者。搬砖运瓦。挑土拽石。或喊或骂。与人诘。与物诤。固无事而非真实法门者也。复不以言教。而以躬亲。名利视若浮云。金帛等诸粪土。故凡在及门。非甚不才。未有不孤芳自树。开凿人天者。今一十二人外。如四明智远。白云悟西。皋亭智蕴。武林寂然。双林海怀。翠岩通哲辈其选也。然则师承夙智悲。为法舟航。又奚俟神告朱君(上申)。而始定其为慈受(深禅师)后身哉。崇祯十六年癸未。门弟子建塔天童。迎师全身归窆幻智庵之右陇。适霖雨经旬。泥泞没骭。而道俗哀哀奔送者万人。非师化育之深。曷由臻此丛林公论。师以卖薪出家。遂传衣钵。有类曹溪。求道猛切。深彻法源。有类高峰。以一宗镜。照空万法。有类永明。圣凡彼我。等心一视。有类元圭。豪贵当前。临机赠掌。有类三角。至于力争祖命。靡爱厥身。旋岚偃岳。弗震弗戁。其黄龙大慧之流。亚与崛起寻常。中兴济北。倾企穷八表。芳躅映千秋。夫岂偶然者。

　　门人道忞谨状

　　开先若昧明和尚行状

　　师讳智明。字若昧。海陵毛氏子也。父为郡小吏。没广陵。故师驱乌广陵之东隐精舍。方数周。而都雅白晰眉目如世所画善财者。其师爱怜之。少不以绳墨削。广陵故豪华多。少年日牵引为斗鸡走狗。弹棋六博之事。师既生长任意。便与人博。辄争道不让。其人怒。欲鼠牙。师而窘辱之。师大愧畏。家有仆善。缘得徒步日三百里。乃挈之游。奋然登金焦。过南徐。将踪迹天下名山大水而问途焉。莫宿银山庵。见其徒方经营相嘈杂而方来又憧憧不已。怪问之。曰。山门将延三大师讲首楞严。四方英贤戾至。子远近谁里将不为法来乎。师闻而疑信半。且曰。吾将观焉。旦日趋堂司。视门榜一楞严。必稔前五卷者与床历。师从未闻经。有所谓楞严者。复卒不得楞严经。既而购求乃得。楞严者诵则展诵如故。诵不终日诵而前五卷者已如建瓴下矣。于是竟诵。乃大师至。至则人人奋厉欣勇见。师反感切涕慕淋襟不自禁。卒仰天於乎。誓如今大师者而师志始由三大师决焉。三大师者雪浪恩和尚也。恩辨慧滉漭无涯岸。苟其词河下注。则谷陵深高易面。况泐名相之石。啮章封句守之堤。故当时三宗之学几明。而一世俶傥瑰伟之夫。亦罕不揵鬐奋鬣其门。恩一尺棰赴之罔假。唯爱师超逸。虽师受如响。然恩未尝不输。壶奥见渊。微盖喜海。有再授之经。三车负独闻之说。故及门竖义。则后至先鸣。虽一时崭然见头角者。亦自逊其捷足矣。师既纶贯诸部。慧声日远。则慨然自命曰。嗟乎。戒急乘缓。止可自利。膺城自守。亦不可利人。某微大师则沟中断耳。不及此兼利所以报也。吾将为四战之国乎。乃南走越。北走燕。纳尸罗于云栖。叩禅扉于紫柏。既而闻其徒之老有善百氏家言。汉人魏人。开元贞元之体曰尧山者。复跃然起曰。於乎五地圣人习之矣。不曰雅思渊才。文中王是不可失。于是日夜趍太行。瞻伊阙。徘徊伏牛。物色其人于古涧寒溜之下。卒获其善者而还。于时则有南郡之命。紫柏之挽。不得固让。益作而曰。嗟乎。吾所学欲有所用之也。用而不蓄。将竭久矣。吾欲为吾用地也夫。乃陟匡庐之巅。放赦余闻。思泊然禅寂者三年。复循山之阳梯空杙险而上。百折得所谓古黄岩者居之。又十年。爱其山川秀美。且有终焉之志。而星渚都人士则又以开先挽矣。当是时玄学日亲。四方劝请之命日至。言默而道光。身隐而名随。珠媚于川。玉润于山。师盖无意也。一以慈照临之。不猥附合。亦不皦绝离故。来而畏敬。去而慕思。死而哀人父子。感往昔虽墓之木拱矣。如始亡。皆师有以致之也。师学始汜滥。终渟滀。而究则净极光通。如撷奇探胜者造幽岩。出深壑。霄然洞开天际。俯而视下。则千里一目。揽不盈掌。盖其所眓者高。故其所指者远。圣言渊博。学士俴夷。苟非忘筌。谁与见谛。然尤厚行而薄说。虽极辨海波翻。终则咨嗟感发。间有一座之间凄惋不胜而去者。生平以尸罗为足。禅那为腹。首楞严为清净宝目。其入匡阜时与三者偕来。而黄岩则自谓于首楞严有深证。榜所居曰。智光者志证也。故丛林有昧楞严之称而学者无异词。师道被东南。因在黄岩。缘在楚。然其间则皆若前定。一昔。黄岩有黄冠者来曰。我。许氏之苗裔也。旌阳谶后八百岁多得道者兴散林莽。同时仙去。我师命我当建玄元太乙之坛。于此从徒。数十畚锸俱具。师乃祷后山之龙与之约曰。雨我也。晴则君让君。我则去矣。俄而云生剑岫。风雨至骤。撼山庄。雷电挟屋焉。羽人惧曰。噫。佛氏之宫也非我有。然师殆非常人矣。郢之役。阳朔安居。蕲春僧后至。度失期。间行甚迫。夜宿荒陂。有告者曰。昧法师期改矣。孟冬八日也。我乃其卫法者。既而梦师升座。服布木兰色。伽黎面黄。发绀如蠃。盖佛也。及至果然。而师衣如梦衣。故楚人至今尤敬虔焉。其走燕时。侨旅邸。有善许负之术者隔垣闻师声。惊曰。此宜擅大名。何为者。趋谒则师也。结欢而去。早岁孤骞。自喜行往。一橐中载寂音僧宝传。当山水得意处则出而吟哦。既又顿足拊膺曰。嗟乎。我独不得与此八十一人者同游哉。则又泣。复傲然挈之。而往穷山绝涧至不能前。复又还遇岐路。则脱屣占之。往往多获道。中岁则精严玉立。有类清凉晚忽超放。又类枣柏。众固疑之。莫能测也。然规学子甚详。有携其室洒来觐者。班其师之下拜之以为渎无人。师训立斥之。瓯之温岭来聘。享礼有加而无主状。则曰。此慢而货我也。货而可行。如我法何。摽之使去。其惜大体多此类。师创自襄南。终至秣陵。中间或荆或吴。或瓯或越。说法三十年。大小经论四十余。座四方遗问无虚日。身以外无长焉。去来不晨。豫意至则行。追随者方喘急而师已莽苍在望矣。崇祯四年夏五以开先殿事游西昌。忽示疾于净土兰若。六月十日手勒别诸护法状。洎门人弟子遗诫。函封已。自诣龛室跏趺。笑谓众曰。我且试耳。遂奄然坐化。世寿六十有三。僧腊五十。有八门弟子奉龛归开先建塔。葬全身于黄石岩之前。双剑峰之下。体先志也。盖师每叹此山水丽峰。铦文中武外君子哉。增人志力。居者多得道云於乎。师生而孤婴出家。踽凉萧寺。辛苦万千重。以内无说德。外有赏心。不自殄灭足矣。乃能起劳侣。奋行间。登觉者之城。休宫止舍。莫之与禁。当师之隆结轶玄途追亡逐北以紫柏之陵。轹无严亦曰。昧公天授。迨其燕。坐黄岩。山若为高。水若为深。当世仰之。若庆云焉。乃晚年喜建灵庙。恒暴露于外。竟不克愿而终。何也。语曰。人能弘道。其如命何。讵不信哉。然驰走学者三十年。名震公卿间。一以游戏。三昧行心。死生若脱。岂曰法杰亦人雄哉。师有智光空响诸集行世。嗣法门人若干人。剃度弟子若干人。忞不天。依师得度。开发蒙昧。咨决于外十数年。乃今仅得与于执斧之役。恐师行业将放失。后学无所考镜。窃闵然不敏。葺余论次。为乞铭之状。尚冀有以传师焉。

　　道忞谨状

　　故兄知广西平南县事文林郎亦采林公行状

　　公之先由殷少师得姓。世有显人。曰颖为晋黄门。曰茂为隋右丞相。仕于唐。曰藻为江陵府使。仕于宋。曰訚为广州司户。仕于元。曰诠以解元除评事判潮。自黄门入闽而子禄守晋安。因家晋安。司户值幼帝播迁。起兵会张世杰讨贼。卒于军。而子迪因家南海评事。既迁石壁。卒于官。葬大麻。而子孙因家大麻。由大麻迁新丰里。则公始祖八十八者也。公讳淳。字崇古。曾王父山。王父一嵩。皆有隐德。不仕皇考。时庆则咏歌白沙陈文恭之风薄。进取止于庠。唯公幼耽学。有能文声。声蔼郁甚。凡十就棘闱。弗第。卒循资铨选。得广州司训。凡八载。弗迁。大吏廉。知其能。则交章荐。稍迁广西平南尹政。成例得州牧。以不能媚权。司方垢索毛吹。冀中以祸。卒之无纤豪挂议。则以不及去官。凡公如此一裁之义命。无谄上之容。躁进之失。盖公为诸生时。方慨然于周公。孔子。孟轲氏之传。而环岭以东秉觚牍者。则以公文为模范。一时贰州牧伯与荐绅先生之家争致师席。其百里重趼趋门下者岁不止以百数。然公卒教之以孝悌忠信无倦。有贵人子骄公。自以为不狎不顺。摈之而后诸生知公意之所在也。则人人刮濯。诸凡北面公者。皆有懿行可述。其居司训时。念国家承平既久。所在弟子员习浮靡寡能。媚于天子邦家民命之托。使万有一而赫然震叠之。及则屈辱师圣非是。乃辑为学之要。切于修己治人者八条。日为申儆。期与诸生更始。平南交夷。徼奸民乐于为讼。而赃胥污吏多行诲盗之方。故纵其首事而招徕之。民卒流亡。莫有禁御。公则淑问而得其情。哀矜以畏其志。纳诸礼让之域。示以祸福之门。凡陈尝率育之道。靡不有志载焉。如指诸掌。既而不获大用。于时则退而居乡。乡人无少长。畏公如父。敬公如师。间有举事过当者则不欲使公有闻。既闻矣则羞缩庰避。视不敢直曰。吾终不可以见长者。惟公邑居抵京国万里。圣天子威灵德化。虽外薄四海而土瘠民贫。俗恬固陋。忘达识远见。渐靡久之。以至仁之属。义之族。不相知问。民生之鄙薄。风俗之不长厚。而公式生其间。盖若有使之者。公二十丧父。四十丧母。于生计萧条之日而身孤母寡。弟妹方稚。公一提携奉负。以至于长。长则择妻以妻。择夫以嫁。凡嫁二妹为弟再婚焉。初弟灏失怙过痛。得痰瘰疾。如是枕床席者连岁月。方趋救疗则有糊口之累。欲行糊口则有内顾之忧。出入狼跄。莫与为生。公卒多方求善剂而调摄之如初。惟公性恬澹。不亟亟于富贵而家贫亲老不去心。逮丧母吴则哀毁蔬食。内尽其志。外尽其物。虑无有不得于心者。然终以不获禄养为憾。每与家人道父妣事。未尝不感慨欷歔。泣数行下。则谓福轻祸重。赖先人与庭闱之训。获有宁宇。使子孙知为学与善足矣。曷求焉。乃举禄仕之所入者度足。以奉公赋饷岁时。其余悉以分赡族人亲友知识。置大宗小宗尝食之田若干亩。与食贫亡役之妻子皆有以赉。而又与人以让遇物以诚。方居东时。有虚以告贷者曰。我公之乡人也。我本字某名某。以某行某役困此。需贷。公曰。是与。曰。是也。则如其所称之贷而贷之。凡负公贷者若而人。与若而缗。若而岁月旬日。公未尝举而问焉。於乎予行阅天下多矣。所睹州牧令长以官为威。以法为阱。渔猎生民。吸肌肤以至于髓。既而墨薉彰闻。上官论斥。则包苴请托逾巨万。其有弥缝善巧。归获自公者则恐喝传丞。追呼递卒。辎车绎络载道。涂烂其盈门而至。既至则伐彻近巷。以大第居割里人世守桑麻以连阡陌。仆御声伎。杂沓饮食相过从。无旧识。皆新知。苟其贱贫。虽期功厚善。妻子转沟壑。不一哀悲赈恤之。反非笑焉者皆是也。此夫所谓为盗不操弧矢。攻而不用弦刃。欺父母未有罪而弑君未伐者。方坦坦施施。骑从十百。出入里闬。上先人丘陇。自以为丈夫子生人世。得志一时。当如此者闻公之风。又何如施颜面邪。公生穆宗五年。生十九年而补弟子员。生二十六年而进廪诸生。生四十七年而赐明经进士。明经六年而训司广州。令粤西平南则公六十矣。令三年而公归。归三年而公卒。从生至卒仅六十有六年。而崇事乎生人之理。孝友义让之道。则未可以一二三四指筹而算。盖公所得于天者甚厚。致力于学问者甚深。而又有达观以大之。积忧重虑以淬砺之。以至如此。其醇且备也。窃尝论之。古今人品若范希文之惠族。王彦方之式乡人。阳亢宗之心劳拊字。道光师儒。皆有圣人之一体。而公则似乎具体焉者。然三君子受其丰而公享其啬。故吾于三君子尤独为公难。公先配孺人何氏。早丧。止一女。继配梁氏。生二子又一女。长曰于达。邑廪生。次曰于逵。邑庠生。公没之明年。予始归省。侄二子与宗老俯泣再拜。涕兴以请曰。日月有时。将葬矣。唯是碣上之铭。无辞以征[巾又]氏。唯吾叔言之文余先君。子将赖以不朽。请状之。噫。吾忍状吾兄哉。虽然予奈何自逊固陋。使吾兄遂泯灭。卒不称知于天下后世哉。因次状于左。以俟立言之君子。采择以传。

　　布水台集卷第十六
嘉兴大藏经　布水台集


　　布水台集卷第十七

　　住明州天童寺匡庐黄岩沙门道忞着

　　表

　　建海印道场启佛表

　　伏以真源湛寂。迥绝名相之端。慧鉴澄圆。本无能所之迹。忽因明而起照生分别之见知。俄植境以为心结攀缘之识想。元常汩其至性。耽染入自迷流。云布情封。哀觉天之难旦。星排疑网。伤意地之恒昏。三界一往无还。九居长沦莫出。枉受多生苦报。总因业树之峥嵘。空遗永劫余殃。一本罪华之纠结。非仗法流水洗。曷由涤垢除愆。恭惟华严至教。遍照慈尊。报圆十身。统十虚以为体。富有万德。极万行而弥纶。澄澄智海波光。皎皎秋空月满。坐微尘之刹土。主伴同宣。转根本之法轮。圣凡共证。经自龙宫诵出。不殊天鼓之腾音。忏从鸡足传来。俨若趺光之烛照。契旨而真常立复。披诚而积垢全消。信含生所敬之天。允菩萨真慈之父。切念某生当末运。忝作人师。继往才疏。道有惭于先德。开来智短。学无补于后昆。五篇七聚。多违无德而檀膏滥受。四摄二严。素缺寡修而信敬谬膺。知聩聩而日朘。老冉冉其卒至。徒寸衷之郁结。每中夜以旁皇。方思九土悠悠。正入猖狂之路。更念劳生扰扰。茫无解脱之期。堕三涂则支分脑裂。生五趣亦乐少苦多。或饥疫而灾逢。况刀兵而厄遇。肝涂野。草长为怨雨愁云。骨乱黄沙。尽作征魂殢魄。由是涓今月日。僧延十众高流。期克五旬。昼夜六时行道。如法精修。运虚空广大之殊心。遍周法界。陈难说难思之供养。出过诸天。诵礼华藏玄文。依持普贤行愿。为此竭诚皈命。肃净坛仪。炳智烛以炜煌。爇心香而叆。叇恭迎十方常住三宝。奉请尘毛。八部龙天降现道场。证明佛事。伏愿众圣遥临。同树王之始坐。千灵普会。等正觉之初成。重重刹网全彰。落落圆音溢听。仍回象王之步。再奋师子之威。烧香散华。犹彼启明东庙智。即满于初心。低头合掌。方之寄位南求因。早圆于此日。菩萨透龙门以直上。声闻预嘉会而逍遥。群真之解脱玄门。普天共获。慈氏之南中楼阁。率土同登。业尽有情。无复众生名字。地穷空界。总为菩提觉场。微愿如斯。必垂加被。

　　奏疏

　　应诏陈情疏

　　浙江宁波府鄞县太白山天童寺臣僧道忞谨奏。为恭逢盛典。魏阙心县愧值。龙钟葵丹势阻。勉遵
法旨。力疾趋程。谨摅愚忱。伏乞圣慈洞照事。恭惟
皇上陛下诞登觉位。示现金轮。荡荡慈风。扇二仪而布亭毒。煌煌睿德。御六气而子苍生。既振尼山之传。纬乐经礼。复弘竺干之教。达本明宗。兹盖愍法运替凌之际。亟挥佛日金戈。将出黔黎昏垫之危。特示迷津觉岸。是以紫泥遥降蒲轮。下迨于草莱。觉苑弘开兰台。重修于汉室。盖振古以来。于斯为盛。而水土余生何幸而遭逢者邪。维兹六月初九。恭承天使到山。赍奉玺书。开宣慈旨。将以衰朽僧忞躬诣神京。滥充顾问。夫践土茹毛。尊亲有日。车轨书文。敢后朝宗。矧正法垂秋。佛祖慧命。不翅丝县。

　　陛下夙记灵山。乘愿建极。于治国齐家。偃武修文外。唯孜孜以斯道为己任。此盖历来开创圣主所不谋而合之盛典。纶音雷动。八表均荣。固不独僧忞私承宠眷。感庆交集者矣。唯是僧忞薄祜眇躬。滥芋禅席。穴处岩栖。洊经霜露。犬马残年。不觉六十有四矣。头白齿豁。步履艰难。兼山糜野鹤之性。礼数罕修。使奉命陛见。威仪失序。挂御史台之白笔。忞罪尤轻政。恐眼目昏重。顾答矛盾。冒触威严。忞罪岂容擢发夫。皇仁浩荡天宝。尤遂懒残之高。帝量包荒大观。亦释道楷之固。忞道微德薄。不及二僧。固不敢矫饰高节。致方宸命。但窃思昌隆盛世。英贤间出。抱道潜修之彦可以翊赞皇猷。丕扬盛化尚不乏人。顾以衰残无似之僧忞滥污凤简闻命之日。所以中夜旁皇。愧汗交集。莫知所措者也。缘奉敕旨敦严。分难故违以取罪。谴谨遵旨即日就道诣阙矣。至僧委系老病支离。不堪长奉龙颜。尤乞圣慈矜悯。使犬马残生早赐终老泉石。歌咏圣德。衔顶无穷矣。为此据实上奏。不胜翘祷屏营之至。

　　进天童密云悟禅师语录奏章

　　浙江宁波府鄞县天童禅寺臣僧道忞谨奏。为恭恳天恩赐将先师语录入藏。以光祖道。以茂皇猷事。
皇上统承精一。道契真宗。性命之学尤深致意。至于古圣语言有关世道人心者。尤必广布颁行。使若见若闻。各达本性。方惬
御衷。真觉皇之慈心振古希有者矣。道忞幸逢盛化。身叨宠遇。又每承天眷追念先师。赐邈顶相。复刻遗编。感恩已渥。复敢何求。唯是缅念天童先师圆悟生当末运。兴振禅宗。六坐名山。忘躯荷法。一时提唱机语。皆开凿人天。单明直指。日虽刻布人间。但未经入藏。恐渐湮没。道忞伏见。宋景德年中。僧道原所著传灯录三十卷颁降入藏。元祐间。明教禅师契嵩所著辅教编三卷及传法正宗记一十二卷亦赐入藏。乾道七年。僧蕴闻所进大慧禅师宗杲语录三十卷亦赐入藏。元元统二年。僧善达密的理所进其师普应国师明本语录三十卷皆赐入藏。此四者人虽异代。咸遇清时。道法耿光。于今维烈。况忞生值昌期之运。躬逢
佛心天子。重法之秋。诚千载一时奇遇。谨扳前件事例。将先师圆悟语录一十二卷与忞所编年谱六十二帙先经缮写进呈外。伏乞俯鉴微忱。下颁
钧旨。赐收入大藏。永使流通。则正法眼千古长新。而愿力恩普天均戴者矣。为此冒昧具奏。恳赐下部施行。忞不胜翘祷待命之至。

　　文疏

　　烈皇帝天寿圣节疏

　　象着龙文。式觇圣人之首出。筹添海屋。爰昭化日之舒长。体乾健以居贞。梅萼先春早放。歔阳和而布德。妖氛带雪消融。草木尽勾萌。山河齐点首。某云中野逸。化外编民。袒服犀颅。无与拜飏之典。茹毛践土。敢忘庇育之恩。是用大集龙象。妙转经王。耀帝网重重无尽之义天。恭资睿算。涌华藏种种难思之界海。克壮丕图钦愿。帝执其中。皇建有极。动也时。服也士。迈帝喾之神灵。就如日。望如云。等放勋之巍焕。垂衣裳而朝万国。在在歌咏春风。舞于羽以格有苗。人人跻登寿域。金瓯永固。宝历尝新。

　　烈皇帝荐严疏(甲申仲夏)

　　龙去荆山。曾动轩臣之哭。天崩杞国。每怀　士之忧。况千邦丧统驭之尊。万姓失大明之照。虽吁天以无路。庶叩佛而有灵。恭悼某位皇帝身居黄屋。心眷蔀葑。寅畏一十七年。渠渠民瘼。饥寒千百亿国。惴惴厥衷。破格求人。宁忘垂磻钓叟。转环从善。不罪折槛朱云。后宫无抴地之裳。俭率之风。令可月着。尚衣有未明之诏。足临之德。[巾又]可日书。方冀蛮夷貊狄之邦。咸归至化。讵难草木昆虫之类。尽沐恩波。乃天地不仁。黔黎寡福。一旦潢池盗弄。九庙业矣震惊。俄尔堂奥虎生。百神居然罔主。夜台幽邃胡薤露之易晞。玄路迢遥忽云车其既远。凤阙崩颓于暴雨悲深。麦秀之歌。琼支逆折乎飘风怨切。黍离之叹。月明故国。羁人回首何堪绿黯芳郊野老伤心倍甚僧某道游方外迹寄寰中仰五岳拔地之雄光华犹昔缅长松擎霄之势忠节自惭敬仗佛光严资仙驭伏愿梦破大槐国里眉豁弥勒楼前刹海坏成视等秋林之落叶世缘聚散悟同过眼之流云千圣不携己灵曷重处处为人作主头头本地风光。

　　告伽蓝疏

　　穴复灵鳗审骨身之具在江浮瑞像知莲社之将兴明珠再至常闻故鼎反来非一况濯濯厥灵有赫皇皇阴翊无私祖令当行敢托风云之会圣慈易格愿昭草莽之诚惟兹广润道场向有巨镛千石声传空谷疏疏清梵夕联响彻九幽落落蛰阍晨启尽谓藏山之必固讵同瓦缶轻捐谁知有力而夜移几随凶锋销铄幸山灵之有在致魔焰之徒张赤海无故波腾洪音自兹渊默乘潮泛汐婆娑海客时逢舞浪翻风出没渔舟竞见无亦三闾之恋楚殆将宗国难忘故非伍子以沉江宁有忠魂不化恭惟神聪亲承智者密挈冥权入梦丹宸早看地转天回佛日尚县金镜里扬灵海甸何吝神输鬼运鲸音还畣月楼中繇是敬献苹蘩仰咨天听伏愿不辞弘力速起沉沦再扇雄风传金声于觉苑重挑慧炬震师吼于石城见闻增希有之思圆通遍周法界竦甬起瑞云之色广润普及含生地狱停酸三涂息苦。

　　募楞严方册藏经疏

　　黛抹千山者春也道如春而弥漫宇宙潜行大地者水也道如水而触处逢源黄华尽显真如奚翅五天之秘诰燕子深谭实相况乎三藏之玄文所以圆觉经也豁圭峰之慧目十明论也洞邵武之见元安公之句破楞严良有以矣无尽之病回摩诘岂徒然哉太白名山天童寺者寰中巨刹冠世宝坊负海而消万派之声临台而止千峰之势风来水面池波动朱藻之文月到天心岩腹剖玲珑之窍绕户骈蠃排闼敷宣则群象发挥启槛碧汉当轩燕坐则诸天寂听顾鹫峰其未沫方毕钵以何殊旃檀林长旃檀伊兰绝带师子众随师子野豻潜踪绿疏青琐楼台棋布星分殿阁乃南宫之琅函半蠹北阙之玉轴未颁与其远莫致夫帝阍贝多重复曷若近易为于槜李方册装潢披展几窗明净之前一任钻穿故纸了残星月交光之下不妨看透牛皮壮我云壑之观起兹烟峦之色功德输于智者山川有待其人。

　　灵峰修造疏

　　见琼楼于一茎茅上非功力之能加撮大地于纤粒粟中贵当人之自信布发果吉祥有地插标岂大智无人句章五磊名山海上灵峰古寺丹岩戛汉碧嶂夌云象王舒回顾之容横开宝刹师子踞盘空之势力捍精蓝百亩春田迈种灵苗独秀万株行树冲霄逸翮常栖石城冈千寻壮雉堞之雄搅海狂风吹不入梅华径廿里延妙严之路众香佛国步无差徘徊峻水岩前仿佛天河之下降徙倚白龙潭上依稀玉甲之开明崭颜削出崇闳既门墙而岸岸密护周遭袤郭亦关锁其重重展矣小有之天允也应真之堀但昔本袈裟院子蜂房蚁室宁曰一攃以维新适今改龙象禅丛容与超遥庶几更张而文旧打开毗邪离库藏全凭木上座神通平铺给孤独黄金只在须达翁挥霍空中楼阁会看纸上飞来物外乾坤有冀笔鑯点出。

　　道场山募建法堂疏

　　妙善法堂说诙尘刹普光明殿含受十虚团圞四角六张一亩三蛇九鼠是以色身三昧红鳞偕翠羽齐彰根本法轮水鸟合树林共转然觉地如如不动昧者恒多道场起倒相随时人罔测苟不当机击扣谁堪直下知归所贵玉宇琼楼不被茎茅盖却百万亿庄严还他兜率宫中本有庶几华幢宝座俨然特地斩新须弥卢高广无俟灯王国里移来鸣鼍鼓响鲸钟南山云下北山雨会看红炉飞彩凤辊木毬横雪刃牛头没去马面回直教铁锯舞三台欲祈此话大行更冀知音赓和。

　　茅竹园庵募僧田疏

　　风霜野坫出家儿况味萧萧烟水百城禅和子行踪落落大地上孤征而吊景唯有古路之横开夕阳中独偶以谁谐无奈前村之不构逢人青眼少莫定晨烟问路白云多难期夜火化城如可废宝所孰与归东出缑江庵名茅竹者门当孔道路透长安既四通八达之途亦九峰三台之径以故参玄上士云拥而来绝学高人川趋以赴虽僧空不猒旅泊乃佛土亦有邮亭单安一宿之寮人人大歇钵贮千家之饭个个饱餐庶楖栗横担透青山而直入俾军持携去倾白月以归池长者发大心且喜布金有地檀那出只手何怕献珠无门百劫种良因莫当面错过一朝圆福果直舒臂搴将矣。

　　募建东山翼善禅寺大雄宝殿疏

　　遄征来布塞孙綝劝景帝以停骖张晏在东山玄石为苍生而起卧乱落一天华雨传宝志之弘谭开经几度蔷薇记青莲之再至龙蟠虎踞地既尽极南天凤翥鸾翔人亦高齐北斗所以英标代称俊彦清梵世擅名缁考园林则东晋实崇稽宫馆则六朝最著金绳开觉路净名偕翼善同芳宝筏度迷川慈祖共瑄翁迭驾溯当年之壮丽奎焕天章问此日之倾颓灾伤舞马然乘除相禅物有盛而必衰消长循环运无往而不复充国黄金塔现谶符正法当兴合同船子歌还验在机缘适辏钦承祖德仗庇佛光茎草拈来会有贤于之出手藏金倾布宁无须达之兴心重增禅社徽声再起山川瑞色庶东吴胜事咫尺非遥将江左风流几希不远矣于时天童八叶孙道忞因大咸咸子之发祥感能悟一公之高举忝在见闻随喜之下益生欢喜赞叹之心乃为之重复殷勤合十指爪而说偈言偈曰何年翼善毁琳宫遽尔兴心问祝融愿大因之忘费浩思深益自增悲恫化城幻出寻常事宝所追还盖代功伫看神输兼鬼运九天移下玉楼崇。

　　梁皇寺募修佛殿疏

　　法菩提场含灵共托宝庄严刹众福攸基所贵起蔽更维新始免七零而八落横一梁承一柱灵利底不妨点着知归锥头利凿头方慧心人斯解看孔着楔果眼亲兼手办将玉转自珠回鈯斧挥时散栎朽樗皆大用泥牛吼处钝砖顽石悉翻身然广厦非独木所支净业须群缘共结布地黄金刚始诺本一念以承当六天宫殿欻然成恣千生而受用冥报捷于响应智者宜善知时欲广见闻重宣短偈偈曰曾闻一笠盖金身报得梁皇信有因风雨活埋前代寺还将功德报同人。

　　宝庆院募缘疏

　　缚三条篾住山时因道泰倾万斛廪惠施义出丰年苟能施难施之财顿教黄金满世果若住无住之处何妨我国晏然宝庆南公者缁田嘉穗法网逸鳞早侍诸方曾染五味禅指晚趋太白饱吃三顿狞拳显老之典客十秋囊锥始露会翁之监司再稔香袖时飘聿来金地之招爰点江陵之首肉山倾置净瓶不谩蹋翻胡乱由他盐酱随时打发金弹换渠泥弹子尚乏百丈之田饭桶空呈漆桶边若作金牛之舞薄　岭云片片犹然千古意分明细切春雨丝丝终觉一堂风冷澹欲索庐陵米价乞开卢至悭囊。

　　临海新兴法轮寺募缘疏

　　佛日将颓法轮竟埋于荒草梵宫再辟福田广植乎檀林明堂瓦虽插檐香积尘仍封甑口朝天囊挂壁罄县无底钵盂虚以往实以归空走百城云水冷灶胜于热着缓急攸分饥食易为饱餐怀仰自切但能割寡涓滴汇成巨流况复裒多修罗饮皆满腹阎浮王有天下无忧之受报何崇供养初由掬沙童子之往因不远君其善听我匪谩言。

　　施茶疏

　　趁焰之鹿每喻叹于有道圣人喘午之牛恒见问于至仁君子况肩摩毂击之会当流金烁石之秋蒸气则成云挥汗且成雨望梅止渴谭院之机智徒闻借手行拳赵老之风规具在从鼻入从口入总与八字打开有神通没神通切忌当面错过果见微甘回齿颊七碗讵云多直得毛孔散生平通身方庆快觉来袭两腋须知下载有清风拈出本寻常谁道南方无者个搅长河为酥酪尽在山僧杓柄头变大地作黄金还他长者阿堵里大家各出手共结利生缘。

　　启

　　复平若陈侍御启(讳朝辅)

　　谭不二之宗虽资曼殊敲唱移灯王之座还他摩诘神通道不虚行法宁孤起恭惟门下儒门师匠白社金汤示见宰官之身本受灵山之属念先师有未了公案俾不孝更斩新例条爰惠德音式颁佳贶但某罢驽下驷粥饭尝行坐断太白峰头终惭先德划开玲珑岩面且付当人肃候来旌恭还赵壁。

　　寿宝庆南禅师五十启

　　伏审岁添五分腊更二毛孔生亶知命于当年蘧子亦寡非于此日秋晚之桂姜益烈性自生然岁寒之松柏后凋质惟天赋恭以某师明珠象荷宝鉴亲持愿海宏深乘大悲而示见慧光高烛腾金日以流辉襟同镜水俱澄方越彻而两强不下意并长天共远匹杭标而二妙难分衣挂千顷之云　毵固以久落头挨大梅之雪真实为之再芟南阳之蛇虎无瞋岳顶之松妖不作却仙书于梦里宠辱何惊迷华鸟于岩前玄微亦荡然口有碑而众竖丛林户说劳勋堂不开而道尊保社人仰山斗允惟法坛之杰诞作缁侣之雄某忠告早叨曾沾濡于河润劻勷继受况分照于邻光加以忾念同人正复悲伤晚莫盼庭柯之殒落深自凄其瞻乔木之郁葱倍生踊跃老成欣其尚在矩矱谂所攸存敬献巴章既式歌而且舞载陈封祝盍拜手以飏言。

　　请天目法师作羯磨启

　　瞻风日久幸托邻光庆承接尘之欢敢冒屈尊之辱但君子唯成人之美上贤亦荷法为心是故金粟如来恒预迦文之会妙光大士敬白摩竭之椎况丛林凄其如风法社危若累卵者哉惟兹孟夏将届安居有事般若真宗必审尸罗净学五部推波离为师首人天盼精秘以鹤翘伏愿按下千尺云头敷我一潭华雨俨然灵山再见庶几帛社重兴所有微币敬呈别幅。

　　铭

　　默斋铭(有序)

　　毗陵双白王居士游方之外遍参海内诸尊宿其有道之士乎然而肝肠雪皎意气虹高往往路见不平未免拔剑相救当济洞之有烦言也居士则日掉三寸舌为之和会尽心调变精力亦几顿矣事竣乃得访予邗上相从两月予智识暗短于世出世间无所置喙所不能铲地埽除者唯日用饮食而已居士于是废然自返坐忘视听内心无喘忽恍然有造于离四句绝百非之域焉因自号默斋且请铭故为之制词曰。

斋固有本非功庄严备万德充泯表里绝边中虚无倚包太空六窗启九类同群相得恣融融四字密佛祖瞢靡因以辨来风心画竭意技穷智莫测识罔通所以黠毗邪翁唯一默堕群宗

　　慎独居铭(有序)

　　汪君中符孝义敦仁果毅以信殆几希乎古侠而不侵为然诺者也今行年且五十矣自以少方乘气壮复豪矜行多忤于物理深痛前非知胡不夙尤虞后过寡而未能乃揭慎独而为居庶法汤新以自警抑将显维谟承维烈继序思不忘耳于是为之铭曰。

於穆道真维人之毂离道眯真人车斯覆灵辔失御意马奔蹴惟情是征与物为逐暗室可诛明庭有鞫昧欺人己安所顾复维彼哲人学非干禄克己存诚慎尔幽独指严十手视虞十目葆合中和还真返朴天地迥高万有殊族德化滂流以位以育乃知道真不行而速展布弥纶如春满谷矧伊象贤教之式谷如临深渊如集于木猗嗟汪君尔居不黩善甚至哉介尔景福

　　大锅铭

西江口吸五热身膺智愚仰给凡圣恭承绝渗绝漏日升月恒出无尽食饱五湖僧

　　云版铭

殿阁风微雁堂寂寂三令既申水云普集金牛起舞甘贽下食眴目扬眉令仪令色法社千秋钦承遗则

　　砚铭

方岳贡玉帛征陪黄卷伴青灯贤与处圣与朋尔作则永为程兮

褱大璞吐华英居斯正邑斯清尔弃兮圣贤隐伏尔出也天下文明夫是之谓山翁老石交而奕世称同盟也

枕青山漱流泉出辅世育才贤文而质静而专宜尔寿万斯年

　　右丞砚铭(为子和坚禅人作)

磨不磷涅不淄天宝玩出明时王摩诘老幻师咸珍蓄浚妙思尔子和复有之於乎神物兮不诡随自今伊始兮永受持

　　提词

　　宗门崇行录提词(有序)

　　宗门崇行录者为祁仲子季超所集仲子生华膴有旷识其于功名富贵犹掇之也当神庙临御万方时四夷百蛮罔不宾从乃闻乐审音即知南风不竞于是溯邪溪之上流乐平原之膴膴爰构山舍而居杂石偕麛餐霞味道因得广读诸禅典见其言其行足以发药当世者汇成是书业问序于先老人矣后复厘为十门谬余于老人之门为有若之似遂以提词见属顾余内照生平自审缺然镜临嫫母颜若之何余不敢请辞焉去秋复移书再督辞不获免乃展卷从事叩其定行辄缀于每门之右门五章章四句。

　　直心

　　佛法源海语心为宗心月孤圆万法光通由心虚伪四生流转况复祖关深固幽远云失鸟巢月迷津渡神有所昏智有所瞀皇皇先达胡征遂克揆厥所由惟心质直以质直故慧沼漪涟是故道人之心其直如弦。

　　密保

　　孔规时习汤儆日新淑人君子怀忧终身吹毛利矣用了须磨于皇烈祖训也如何洞明空劫尽却今时适未胜习胡不古师乃作乃辍或存或亡豁达致祸莽荡招殃隳成山于增簧嗟及衣而反裳。

　　厉操

　　造道惟勤近仁以毅凡百有成伊谁自既传衣迦叶苦行头陀法航终古载其恩波如何我人便安是规夫岂无说圣谛不为恐落阶级聊以徜徉水涨船高在理何妨行解相应超然曰祖予何言哉请观前古。

　　晦养

　　尺蠖之屈申不跬越苍松耐雪千龄斯拔其拔维何濯濯灵柯上干云日下覆青萝器大成晚早用匪福道亦犹然宁惟物独欲隐弥露欲盖弥章非厚于天果熟自香幸而获售终喧物论所以至人遁世无闷。

　　高风

　　灵山佛法付属王臣彼交匪纾繄惟道徇既徇吾道式降厥尊奭然光护法以永存歔嗟末年亦孔之羞引首低眉罄折公侯胡甘而辱爰丧所守冒利沽名德不增旧麟游灵畤凤翔天外我之怀矣于焉有在。

　　清节

　　四大苦本贪欲为因沙门释子自古称贫日中一食树下一宿鹤树终谭云胡致告世情丽都道味翛然务道于华掘地觅天在昔尼丘鲁中之叟饭蔬饮水乐亦忘忧云霄目视佛祖飞埃毁形守志予何人哉。

　　雅量

　　仲父之功匡王定霸器小来讥神有所诧刻雕众形泽及万世予之佗矣何仁何义乃涉境风得丧交婴颜征于色词发乎声宁乖法礼亦启纷拏勿谓小疵已是大瑕地覆天翻我亦只宁何以致之行庭无人。

　　厚德

　　提婆推山歌利割截左割右涂等心而挈众人不请友而安之於乎佛乎何悲而慈比丘师佛当师佛心况忍报复怨害相寻修己小嫌忘佛大悲剃发染衣抑复何为爰有至人海函山育表此用箴波旬之族。

　　慎微

　　破头往矣华鸟迸迹供来诸天洞山是斥功犹不缀过何可婴内省无恶君子维行尸居渊默雷声龙见微乎忽乎瞩我如电黄金之黄白玉之白贵其贞颜恒无变易一微涉境势就颓山小德出入终逾大闲。

　　无我

　　乘别大小饮水分河宗岐南北入室操戈调御善调难调我执卢医拱手膏肓病入我病入矣宇暧微霄识且不达见何能超须弥之高大地之广视彼虚空终焉怅惘以空无象万象光吞善甚至哉空独为尊。

　　兰谱题辞为瑞先居士作

　　茂叔爱莲渊明嗜菊我敬兰卿独生幽谷风雪餐多烟霞味足吐而为芳闻者神穆叶挺太阿华擎玉烛安得君王式卿嘉谷烛照民岩剑诛佞族皇路清夷受天百禄。
嘉兴大藏经　布水台集


　　布水台集卷第十八

　　住明州天童寺匡庐黄岩沙门道忞着

　　赞一

　　释迦文佛

净智庄严百福身出生功德广难陈谭偏为凿人天眼示实还宣上妙轮千圣万灵蒙法泽十方三世入陶钧愿同含识常稽首百福庄严净法身

　　出山相

耐尽青山雪夜寒捏沙谁信不成团眼睛突出明星后海阔天高地更宽且起步蹋前湾春色武陵看不尽桃华何爱到人间

　　灵山分卫图

执应量器着布衲衣周行分卫满钵而归使舍匊沙者种轮王之福俾施弃沈者获来世之赀愍含生之薄祜示七佛之轨仪默而为矩动则成规日用饮食佑我素缁稽首世雄真大导师

　　顾氏绣佛

金针谁约玉丝轻幻出慈容妙德人桂魄圆时千界月华枝动处万家春休疑晃晃非真见须信尘尘尽法身诸数从来曾未堕青青园箨又开筠

　　无量寿佛

至化宣流龙猛归神于后净幢高揭遍吉祈往乎前盖其大愿洪慈固群宗之所推逊抑沦肌浃髓与此方有莫解之深缘不则夫岂无琉璃光王之炽盛又岂无胜莲华国土之长年而穷陬下邑贩夫灶妇卒莫知戴焉者何也噫六字洪名下清珠于五浊潢流之水十声宝号播真觉于含生八识之田杂毒搅成甘露海娑婆抟作四禅天此则无量寿佛之所独维其然者也

　　孔雀明王佛

灵符曾验雪山阳妙道今留辟万殃七佛同音为证据千魔共摄显真常酬因立解多生结愈病还将没药方稽首慈威能普济有谁得似大明王

　　药师佛

因源既远果海今彰富真法药为大医王深慈莫测至德难量光流法界惠被十方闻名忆念脱苦销殃如死得佩返魂之香愿空为口历劫赞扬觉诸含识咸就携将

　　布袋和尚

晴雨占双屐大千包口袋逢人乞个钱天宫都不爱一笑胡卢天地终合口不知何年代问伊是圣是凡邪得恁无絓更无碍咦龙华三会转头来未必如今长自在

　　三教图

圆无上觉证极真空扬声火宅唤出群蒙孔敦仁义聃贵虚冲化分迦叶迹现儒童江海川流深广虽异日月星宿丽天则同全真道妙卫世儒鸿十方调御谁与媲隆三皇逊圣五帝推功茫茫三界王有大雄

　　三大士(同帧)

稽首最胜圆闻大士七佛之师毗卢长子山从水至且休论以何因缘故集此如我智观大士身慧目悲胸愿力趾同门出入旧冤家狭路相逢那得避行行坐立共俨然日用劳生谁不尔繁兴无尽诸身云华支摇曳春风里若将高下论渠侬拈得鼻头失却觜咄

　　观音大士

大士妙色身非色而色说体同真法界对现等一切譬如十方国悉依空布列空虽平等入不起复不灭又如净月轮一印千江彻浊潦则不彰自与净轮绝澄浊固云殊等照无差别是故我稽首敬礼大士月证法圆通随心自在拈起净瓶倾江倒海滔滔汩汩红莲迸出善逝何来尘壤皆佛

大悲为体妙智为胸青山为发绀海为瞳月景千溪印春容万卉充尘尘三昧里法法圆通中甘露慧瓶常泻注大千流润泽无穷(梵相垂发执瓶泻冰如注)

洞观无际蒿目尘劳蹑红莲兮一瓣夌万顷兮滔滔岂显神通来海上将接盲龟入夜潮(红莲一瓣承足立大海中波浪如山)

绿杨景里现慈容遍界谁知月满空欲瞰圆通真户牖鸟啼华更笑春风

大士常居五蕴山劳生着意梦中攀十更打尽南柯晓处处鸟鸣春树间春树鸣不须寻好看家家观世音

悲容蔼蔼慈意湛湛油云敷汉秋月印潭有美童子自远趋参大士无说孰审指南菡萏青荷两两琅玕紫玉三三根尘解互相为用声自默兮色自谭

论劫横身生死海为怜昏垫入迷流悲缯密布缦天网愿饵长垂万里钩化被鱼龙知捧足唤将人世不回头舣航空载芦华月彼岸非遥孰上舟(褰裳跣足孑立鳌背)

不修匪思不波匪楫三际刹那大千一叶(支颐坐辨莲中)

小泛慈舟一叶莲横身业海任推迁众生鱼撮知何限千界洪波片月圆(瓣莲浮海一月印波中)

万别千差观自在底观贝叶费神多众生想实难调治简尽医方没奈何咄彼自无疮休剜肉大家静处萨婆诃(趺坐低首捧观贝叶修多罗)

非心非色而天而人如摩尼映如闻性均含生缚着根尘留碍大士圆证手眼通身红轮一等无私照白昼生涯万井营

何来大士辙高踞海涛中山本无鳌戴莲从腊月红入流因忘所即碍返诸通岂学小乘侣安禅制毒龙

　　平庵李居士命工手绘大士相立己于前稽首作礼愿言摄受因其乞赞为之题曰

无缘慈力等赴群机妙应分身散周天下蛤蜊勤王金沙嫁马鬼面神头千变万化四生为铜法界为冶鼓铸含灵一真陶泻予怀明德有若长夏载驰载驱何以并驾水涨船高泥多佛大先圣后圣其揆一也

　　鱼篮观音

爱河千尺辊阎浮抛下云山掷玉钩风澹荡雨绸缪但见红鳞翻掌上谁知活卖死猫头咦一样金沙滩上草年年绿暗芳州何似纶竿罢却休

鱼行肉市卖风流若个行家识货酬高价纵饶马氏着香魂还惹几生愁

欲钩头幻百千娇聚沫何人识电枵金锁骨徒横楖栗海门日卷碧天潮

　　石崖倒挂观音(立准王连州请)

赴感殷勤为解县春风斜倚几经年似攫鱼龙鹏劈海如分景照月临川县崖攃手忘偏正入市垂钩任倒颠休因相异生诸见耳色眼声在处圆

　　舍利塔观音大士

观身实相太虚同圆舍利何来空果累然大士贮存愍我攀缘敬礼无所用福多千

　　文殊大士

敬礼文殊大智士说法无畏善师吼入尘入刹布身云佛佛会中扬法化福城宁指善财参列圣菩提由创发根熟阎浮处处逢如地掘泉泉沸冽当知含生智亦尔随顺无明覆诸有无明不顺即智光皎洁圆明无欠剩大士本以智为身我智文殊智体同智同何处觅文殊大智文殊亦强名

　　血书曼殊大士

非心非色谩疑猜权号文殊妙辨才衬足红莲随地涌印空宝座自天开狻猊声吼千魔怖智剑光芒万圣摧透体紫霞光饮日俨从金色界中来

　　普贤大士

万行分披愿海重象王行处疾驱风身云弥布难思界毛孔中含一太空智似文殊稍共辙慧如普眼谩舒瞳百城参见吾师后春尽落华满地红

　　普贤洗象图

尘尘刹网行交罗象步崩腾许孰过透体明豪还洗刷吹毛用了急须磨

　　寒山拾得玩月图

一轮秋月印晴川阖国同看此夜圆最是心光长皎洁尘劳终古掩人天寒山子实堪怜欲言言不得无物可为诠同人共指高空上星稀河澹露娟娟笑落清霜满大千

　　十八应真大士

髡士肤敏觉王翊赞力超生死河平陟涅槃岸蜉蝣天地曾无一法之当情旦莫古今宁有诸缘之在盰游佛国而如闲步大千其若诞为福人天入闹蓝不图流作丹青看

杜鹃声里急回缰那顾天涯去路长金镫敲残千嶂月马蹄蹋破万溪霜还乡曲唱无生调离梦人登解脱床一副骨头华十八至今掷作玉铿锵

风灯脆命泡沫虚骸劳生顾念百计安排畴放身心山边水涯况能唾弃知为祸阶靡爱而亲孰憎而乖天龙供献猛兽崖柴泯然自尽一种平怀我赞大士真法模楷

　　三罗汉赞(一尊者指端见塔傍二尊者坐而观之)

三界长辞永不干大千赢得掌中观如云似鹤翔天外闲坐松阴藓石盘黄金塔涌指端玩弄神通也太难为问海山无事客灵山拈出底颟顸临机请下一语看

　　菩提达磨大士

辛苦万千来大漠唐言不会却徒劳戆词易对黄金阙空腹难游君子皋落赚魏邦赢有履平欺梁国适无豪度迷好意聊相问若个临丧哭马槽

迢迢十万西来远一物无将两袖空三拜许他人得髓由来齿缺不关风

凤凰台上遭搀出少室岩前受毒深行道不辞狞恶世为人彻底祖师心

面皮铁作石为肝九载憨憨着壁观究竟心原无可觅何曾有法为人安

　　折芦渡江

南熏奏罢下龙楼浦口芦华正点秋黏天浪打石头谩夸一叶等轻舟按云解接梁天子万里长江应倒流

月笼丹桂天阶远霜老碧芦玉浪平五叶芳联栖洛后云台何似钓台嵘

燕子矶头暗折芦萧公明放老臊胡长江把断如天堑入地有谋落半途

大江东去如飞箭万顷洪涛一苇航何事迅流能截断不将一语契君王

不须涉险去儦儦啮镞机谁过老萧寄语折芦江上客野狐久已混金毛

一语参差别凤城君王不顾肯循人芦华愁对西风语尤惜当年去魏尘

　　面壁达磨大士

坐断千寻崖壁立洪音落落似雷宣雪庭徒觅安心诀肋下无人筑老拳何赚误错流传九年漏泄春光尽刚被人呼壁观禅

　　千岁宝掌

跨出虚空得自由人间有愿住千秋竺干汗漫如云度震旦蹁跹似鹤游大士传心逢少室南天建刹乐佳丘至今明觉山前过吊古因师起暮愁

　　济颠罗汉

布袋定光之亚侣寒山拾得之同流翩翩云外孤鹤泛泛海中野鸥懒修八定兮秦封不管猒处四禅兮汉地难收祇赢得布衫零鹘臭扇子破犀牛浪迹湖山南北寺倒骑驴子上扬州

　　黄梅五祖忍大师

钁头抛下得几春亟亟图将旧愿伸似你不知爷姓氏青松曾见两生人

　　天童开山义兴禅师

摩腾始汉达磨未东不有神道孰警聩聋六环飞举帝座冥通矧开终古般若禅丛千灯照夜百蛰惊蒙饮师之泽与山无穷

　　赵州八十行脚图

抛却云山千古寺草鞋不住走诸方上门上户咬人急倒岳倾湫探水忙语似寒泉甘亦苦机如劈箭利还强丛林在处遭涂毒何日孤筇倚草堂

　　天童宏智正觉禅师

禅将魁千五百俦刹竿低厌建炎秋玄炉血鲜烹群象古岸星排下玉钩试巧天孙缫帝锦触机三峡倒洪流川勤父子犹推让震旦何人出一头

　　云栖莲池宏大士

饾饤百氏酝酿诸宗即禅为净六义三从有声其默有俨其容金相玉式德凤仁龙甘露法雨旃檀香风披之拂之以翼以通孔门迦叶释氏儒童照明末年光于大雄

　　紫柏达观可大师

秉慧剑操智橦金刚焰般若锋开觉路复禅丛流藏典惠颛蒙精贯日气吞虹佛幢震魔胆　道大难容堪忍世千秋法社想英风

　　憨山清大师

千经万论若帝网之罗胸诸子百家彷天河之注腹思抽蚕茧兮锦绣盈筐笔洒鲛人兮珠玑满斛所以才大动公卿名高招谤讟冠巾说法兮不殊大慧之谪贬梅阳垂老还初兮有类寂音之流离瘴曲然而玉骨曾埋雪窖坚逾金刚那伽坐断溪声闲然空谷故能生当忧患虽刀锯在前恬不干怀死留色身即几经泉壤曹溪仍复夫岂欲联镳卢老冀垂百世之余芳盖庶几乘愿而来殆将显化岭南无佛性之髡族乎

　　幻也佛慧老人

髻抹秦山之黛衣飘镜水之澄登华顶而一笑披襟声传松谷入皇都而心华朗耀焰续宝灯胸富千章锦绣门堆三尺寒冰清风作伴明月为朋九十春光趺坐里高踪有数大明僧

　　寿昌无明经禅师

仍西竺而再来后雄峰而继躅彻底流通大好山云根斸断巨鳌足师王奋迅兮高揭精进之幢金翅崩腾兮深攫鱼龙之族木马云中赠铁鞭石人脑后抽金镞玄音唱绝兮先鸣慧炬光微兮径续此所以风高韵逸法社景仰先刑道大德全人天戴为眼目者也

　　云门湛然澄禅师

发自幽潜有类曹溪之奋迹奭然光显实同投子之鹰扬愍玄学日以怠弛也则为之二严俱竞怅蹄涔群而溺陷也则为之宗说并张教海谁云多所淹贯机丝元不挂乎梭肠夫是以甄陶凡圣折节侯王廓禅关于己圮起大法于将亡人天誉之而不加劝佛祖非之而不仆僵岂仅曰广无心之哆哆啝啝端师子之踽踽凉凉而师固踵其躅袭其芳哉

　　博山无异来禅师

宝镜当天灵锋照雪伐诸知见稠林尽彼盘根错节恣入理以深谭极门庭之施设道大而光人尊而杰走弥天云水鹜集川趋倾四海鸿儒诚投嫚折皓月时临天界来沛然莫御江河决噫化龙门能巀嵲点下锦鳞百亿梢教渠头角自擎揭

　　天童密老人云门湛和尚同帧子谷居士侍旁

牙如剑树口如盆并化阎浮只二尊洞示真元高太白聊通一线大云门忘怀论道思先哲饮水分河惜后昆独有毗邪泯四相等心拥护奉朝昏

　　密老人语风信雪窦云洎山僧同帧禅者绘而乞题

义兴法窟吾师振二觉洪规我弟还法鼓不鸣今霆蛰千秋大业孰与攀语风不事丛林事浩浩清风扇宇寰衲被蒙头都不会嗟余何德动宸颜山一曲水一弯班荆坐对意闲闲鼻孔大都头向下鹤长凫短几多般迦叶富释迦悭父有重牙子无齿捏沙终是不成团

　　云门雪峤信老人

示生三佛地寄迹梵王家二字古云门豁开双眼一株无景树灿发心华不打禾山鼓不擎秘魔叉口驱雷公电母手握宝镜灵蛇无泉大道之怪神偏饶风韵有皓布裈之潇散更富烟霞举头天外独泛玄槎何人兮夸父敢托兮后车咦风卷闲云归洞口水和明月去天涯

不禅而定不思而玄不推敲而词霏玉屑不临摹而墨妙云烟衣飘飘以霞举首矫矫而鹤仙其随也性其动也天更有高踪难步武邈将生死等邮传

纸上山河曾厌杀翻将海底见青天等闲跳上虚空背骂雨诃风只是颠

天马驹玉麒麟平超师子步蹢躅象王行风蹄一蹴瑶阶碎云叶纷纷落有声揽辔谁堪共远征咦不可见面只可闻名

　　受业开先若昧和尚

云扃一自锁黄岩百尺犹看手植杉休论道声喧海岳丛林户说昧楞严

雪浪堆中腾跃出生狞头角迈同俦戒香亲向莲池沐玄岸时从紫柏游法会人天将百座禀承记莂亦千筹屋头更有长飞瀑界破青山正漫流

　　净名抱朴莲禅师

子潜坑中县崖攃手夌霄峰顶豁地开眸亲陟五云深处曾探万仞龙湫罗张教义之天则参横而斗转操纵要玄之句则海立而空浮六月繁霜降三冬华木稠一默净名喧海岳高峰千古韵悠悠

　　真寂闻谷大师

觑破虚空开口处帝瓶终不认葫芦三生戒体优昙馥九夏禅心海月孤莲社将颓凭力振宗风欲起赖阴扶锡飞到处忻鱼鸟岂只清光映楚吴

　　鼓山永觉贤禅师

明教称华赡为人乏举扬岩头机警敏著述匪所长师固福建子却乃讶郎当风雷生舌笔二比擅其场辉煌天岸麟熠耀丹山鷟羽翰呈文章周旋中礼乐元字脚不存胸富天人学精义如贯华说禅干爆爆十年阃绝履床坐接君公高继汾阳躅挽回赵老风石门句险巇鸟道径何穹远矣斯人也卓哉真象龙

　　佛日石雨方禅师

刚被定光误赚却来震旦躲跟石伞峰平空一掷鹞儿岭扑地高骞云生肤寸石雨浴万华原洗清佛日再糳龙门雪舟芦湾桌烟霭香雾歕夜帘寂寂垂明月金殿巍巍显至尊

　　显圣三宜盂禅师

眉里西山烟雨舌生瀚海青飙义幢揭而枢精褫魄玄挺奋而师子折腰离离奇奇獦獦獠獠颠酒爱吃曹山恣情放旷清波喜弄船子任意逍遥蹋雪过西泠狎鸥泛六桥纵有吴道子顾虎头也则难画也则难描(玛瑙寺请)

　　竹林林皋豫禅师

有美昆山壁发扬石磬光淳风扇一世厚德载无疆居戎马骚绎之冲巍然一刹当风火交煎之日话别升堂吾知师如此耳他何暇举其长大江东去潮回亟可叹伊人水一方

　　南涧箬庵问禅师

祖师直指心为宗悟心赫日晓升空万法昭宣六宇融苟其茅塞滞罔通必也暧昧迷云封末世人根何浅潗语俚思生机且涩文字尤矜祖不立胡然一口西江吸设施能令鬼神泣磬山门下仅有师霆走词锋光陆离俨如春色在华枝小根魔子知不知此是吾家真白眉

　　雪窦石奇云禅师

濯濯青蕖敷沼亭亭幽谷开兰隽味清烦结真风扇宇寰把断乾坤敬严天童法道埽除兵燹重兴应梦名山嘉招羡大沩三请辞而不赴蕞尔嗟南广首丘正而思还卜得来朝迪吉依期撒手闲闲此岂与月犯少微吴中高士求死不得席虚双径多方力援权贵冀长驱而入关者可同劫而语哉咦玉骨何人刚似铁许伊高躅少追攀珍重圣禅者切忌等闲看

油云肤寸起娄江化雨滂流远有洸光烛简堂星再景声齐明觉瀑飞长无生法坐锋刀说释梵宫从瓦砾煌如林道行难枚举欲写须教砚作沧

　　天童林野奇禅师

担德山之疏钞探马祖之宗风生缘西蜀道契天童网子漫天布江海尽鱼龙愁断西江归去路一龛深锁碧玲珑

　　阳山松际授禅师

禹门经宿客石磬老头陀七笔勾消往劫债画眉声转古阳和论道语无碑记赴机舌有干戈云蒸五台饭月入太湖波问渠端的事如何松际涛翻潮汐上向阳山子背阴多

　　光相高原普禅师

力据向上关单提第一义棒打石人头嚗嚗论实事胸悃愊而无华语带悲而重迟耐似蒲牢坚如赑屃名落联芳十二人瞎驴那受然灯记

　　报国茂林律主

以佛口为胎藏以波罗提木叉为大师历历六环金锡寥寥三事衲衣霜清雪肃山峻渊夷除馑有渠何所似须弥南畔吠琉璃

　　莲居新伊真法师

生知夙禀妙慧天成融教观于一心匪空匪假罗义天于三目不纵不横故能袭绍觉而嗣芳尤窥基之于玄奘踵云栖以后起俨龙树之于马鸣若乃处躬以约接物唯诚邓林入以择木天网布而张麟开来继往为法求人桃李分栽续同宗之绝世漏声再响复莲社于圮倾曾浮山之不异何善导之多争於乎般若身宣非口说雨华应共石床平

　　布水台集卷第十八
嘉兴大藏经　布水台集


　　布水台集卷第十九

　　住明州天童寺匡庐黄岩沙门道忞着

　　赞二

　　天童四世祖源图(有序)

　　忞之再住天童也岁一元正必展挂
笑岩幻有二代祖及先师密老人象陈设香华灯烛茶果珍馐以申供养但象皆向背不一乃命东瓯王生图为一帧而忞拱立侍傍肃雍于一堂之上焉恐后人罔知其故着为赞以识之赞曰。

源浑流浊本大枝繁阎浮树王万里盘根黄河之水天上澌奔於穆宝祖直接曹溪五宗仆地引手挈提禅天再曜慧日返西禹门谁凿显允皇父秃顶修罗柘枝旋舞乳虎方饥孰婴其怒我师天童兆行金粟排倒天关掀翻地轴热铁轮飞天魔夜哭嗟予小子忝附金轮风雷吐纳万古开春乃知厚德高逾九旻高山维仰景行维行我瞻祖考不间丝茎躬爇炉薰敬献丹诚一堂风冷澹千古意分明

　　天童三世祖源图(隆安晰长老请)

心宗传少室嫩桂谶西干二五分张后千灯照八埏滹沱推异目瓜瓞独绵绵我祖东山裔亲承宝祖传禹门高巀嵲三级浪滔天点尽鱼龙额望岩孰敢前我师头角迥透出凌风烟烧尾奔雷火经旬电影连起为甘霖雨法泽润多千甲以群萌折枯皆绿萼鲜根茎予最劣沟断固宜然托彼栽培力因兹性命全生机条且达畅茂成苍梴敢谓能追匹清凉大树玄盈升既有实蕃衍更枝联世德聊申述敬咨尔后贤母戕真道本遗荫万斯年

　　敕赐天童密云悟和尚真奉旨题赞(有序)

　　己亥菊月忞被召至京师留住内万善殿。

　　上一日备问先师勤至乃出处士曾鲸所画顶相进呈上自展观命学士王熙读先师自题赞及忞制赞动容久之然后诏近臣收进内宫临摹一日语忞曰先和尚道影传写极工所题赞果是真笔否忞曰的系先师手书上曰朕已命工临下二幅忞因进曰如原写当圣意可留存大内愿赐忞摹本还山俾先师叨皇恩光被当不朽耳至十月之晦依原本临摹者装潢始就其一幅则沉香龙座备极庄严于元正三日毕工上皆亲送至万善方丈展挂示忞并召忞门弟子俱来随喜于时皇情极为欢说指所画衣褶曰此皆朕手自着墨也复一日展示曹王二学士因谓忞曰即请老和尚题赞于上忞曰谨遵慈旨於乎先师自壬午入灭迨今十有八年尤能道契人主至人主景怀若此使与上生同一时对扬休命其遇合之隆又不知当何如者虽然先师之道诚大矣德诚备矣而今上嗜道好德之心亦万世而旦暮遇之也昔神庙手书金刚经为汗所渍思欲易之诏问达观可师可曰御汗一滴万世津梁窃谓此段因缘为法津梁光于有昔故特表而出之以示后之来者。

大法身县只一丝拔山有力等闲持锋亡佛祖提纲日舌结天魔妙辨时毛孔散为千圣眼道标留作帝王师从兹太白归藏后殃累儿孙曷尽期

　　诸禅人请赞

着着逢人要占先低垂鼻孔摩青天谁知更有儿长在倒攃爷头最上巅咦从此恶形藏不得江湖流譒万斯年

异名杨岐三脚驴踔号临济白拈贼赤肉团上壁千仞无位真人恣挨逼平地不肯栖险处排身入尽翻玄要宾主句一橛头受之而不辞力锄身心二见坑杜宗师骂之而不惜父子兄弟生冤家佛祖人天咸罔测个是阿谁山翁本师和尚即应庵祖下一十八代见住明州太白山天童寺里堂头善知识也

头长脚短胆大心粗四十五十而后有闻六十七十而道播江湖方其耕云钓月混迹樵苏也曾一丁之不识殆其暴骨桐棺翻腾禹浪之区始汇百川万流为一海波波是水合三百六十骨节为一节节节如牚月珊瑚用击虚空之鼓束作须弥之桴阵既堂堂重整三玄戈甲腥风飒飒平施夺命神符假饶临济德山老子到来未免遭渠贬剥与他倒捋虎须况复劣根魔子毛道凡夫乃憾年来有等羊质虎皮之辈肆行乎横术之衢蓬其发须假我而贩沽则又何异山鸡貌凤鱼目滥珠故识者以为深山大泽式生龙蛇豹玃皮相者方扼腕长吁为师亢悔之愈然吾今至心稽首赞扬乎师者始能卷而终舒庶几传譒将来抑信至人之行藏端可拙而可愚

赤手横拈差差白棒示第一机见大人相苟直其当仁虽佛祖犹不让乃有凡圣一目之怀海山容纳之量道是南阎浮提灾障又合受人天供养嵯嵯峨峨不可过上夫是之谓天童密老和尚

灭却正法眼扶起破沙盆有敲朴以鞭笞佛祖无绳墨而简束后昆遭之者丧命犯之者灭门盖太岁之座蒺藜之园乎若乃趋低流水赴趁焰渴鹿奔其走衲僧于万里之外也日潜晖而再曙火明灭而复暾其振兴济北于将仆之秋也楼台幻出栋宇云屯其变荆棘林为释梵龙天之宫譬若陶家轮取诸彼而置诸此也至于逢人则出不作呈身之客撩起便行羞为恋堀之蚖直不过土苴糠秕而已焉足为师枚举而置论哉

千年白骨露铜棺佛祖难将正眼看凛凛腥风吹大地等闲触着骨毛寒

披迦叶上行之衣捻金刚宝轮之诀驱万象使宣扬为虚空安耳穴擎山持杵蓦头来无限天魔俱乱辙别别个是人中雄法中将祖中杰岂得不天欢喜龙钦仰鬼敬说而六师波旬之徒又乌怪其不口衔霜眼生瞋气交噎而咒愿其殄灭哉

举头天外藏身北斗水出高原峰标岳阜迎之兮不见其首随之兮莫得其后三方建最殊胜幢六处作大师子吼破除玄要解决攃济北门庭直指本来人廓开东山户牖始焉兔跃而马惊终亦龙奔而象走故道德隆重兮人言一世无生缘甲子兮我道常州有咄知音须是地头人篱雀啾啾空呕喁

魋颜蹙齃巨肩曷鼻谭玄口不开说法无忌讳可以移风易俗者却然捧出两拳头端的喊人叫人时谁信单明第一义库房多大而纳无边香水海之赤虾白鸽鱼鳖蛟龙古寺何宽而尽十方虚空界之柳巷华街淫坊酒肆逼梦笔贤明缢死山中苦切当慈悲打寿昌古佛和心欧出好言成骂詈稽首堪忍大导师盆口剑牙真可畏

入市卖柴日便问中书堂商量甚事风前独露时每夸天上下唯我独尊盖其胸中罗万有群象眼底盖百亿乾坤故能如摩天俊鹞夭矫兔顾似劈海金鹏直取龙吞者也

铜棺山顶一口吸尽西江之水古镜台前掉棒打翻曹溪之月放行则横成岭侧成峰把住则七又凹八又凸立处最孤危而步步蹋实用时无背面而刀刀见血乃以笔铁点云本禅本禅彼此膊不外向生涯况复同条奚必让者南岳村畔卖柴汉子而为祖胄之英标禅门之谟烈哉(本悟柴头请)

操德山之戈发临济之冢婢子云门奴儿曹洞吒吒呀呀骨底骨董血点红炉烹大冶煆尽诸方禅药汞咦你是何人洞彻佛祖铁心肝始识渠侬真面孔

轮王髻顶之珠摩醯亚竖之目虚空背上横行修罗堀中叠足欲鱼龙知性命用折箸搅水族丛林扰扰譒江湖月印千溪虫御木何如熟处最难忘仍上寒岩峰顶宿咄如如不动谩针锥六六依然三十六

岩岩肉山堂堂骨面横夺石巩之弓倒发马祖之箭生命休言射一群从上古锥穿教遍洞穴何异破砂盆盐酱攃来将土贱无端瞎驴牵又大江西西江之上水应如翻电阿呵呵泐潭从此涨春潮载出溪华千万片(泐潭元白可禅师请)

定水湛然曾不动纯清绝点亦遭诃虚空拶出眉间骨白棒横挥佛日戈阿呵呵好大哥毒口伤人休欲杀百年恩在怨消磨

口似马箕一吸西江机如鹿足飞攫千王驰霹雳舌走闪电光疾雷破山黑风飘舫舜若神死青镜头亡楚天自出淮济分张濯濯江汉皓皓秋阳至德在人不可弭忘

朱砂画白月蕅丝牵大象赤手挽后五百岁禅河既溃之波谭笑起前千余年曹溪泼天之浪故色见声求者方惊诧其风行吴楚瓯越化偃三韩交广不知其道绝功勋法离言说相并离心缘相不可智知不可识识况复绘彩虚空于者帧子上咄直下来也拟议思量三十拄杖

棒头指出法法圆同春行南国月上高空千溪吐玉万壑攒红今古我师天下天童

意气吞佛祖声光动侯王至尊呼不起吾道赖而章迟日江山丽春风华草香棒头光焰焰彻骨为人扬大唐国里没禅师放过渠侬更有谁焰发寒冰吹死火条抽石笋长春支重重截断玄关路着着单明向上规瑞世优昙今再见景行千载若为期

黄金泻骨生铁铸头捺倒临济乾矢橛放行云门六不收胡来汉见古镜生薶鹦鹉岸处处逢渠佛名闲写武昌楼有意气最风流海上横行三十载丛林杰出更无俦(汉阳汉萍杰公请)

铜棺体自如如玲珑妙不借借鼻孔常干太虚髑髅照彻幽夜瓦砾触而生光黄金当之失价咦谩言登东山而小鲁登泰山而小天下天下纷纷徒杂霸醇乎其醇未有也上大苟无斯人兮方来谁更称达者(山东达如等公请)

南岳接人磨砖作镜天台过水以笠为盆偏渠别有杜蛮禅化龙杖子吞乾坤三世如来庰迹慧观之学何论堂堂独据无师智人间天上自雄尊(南岳观如禅人请)

乌藤倒握势如虬一卓黄河应逆流千圣凭陵齐按下万魔冲突敢当头真传麟阁摹将似影遍湖江邈未周独许金阊八荐半生缘信道有苏州(平江静香周居士手摹半身请题)

长沙大虫象岩鳖鼻白棒临人耽耽虎视华劈虚空出一头脱体全彰明个事何如千眼洞然开相逢祇窥伊半只且道那一半作么生春归雪后雨余初千嶂烟拖如泼翠(半身)

巃嵷山耸海旋涡平地潮翻济北波彻骨为人神劈岳披根拣异禹疏河指呼雷吼匣中剑顾鉴龙腾壁上梭天下禅流俱蹋杀不知谁更受冤多咄

眉挂吹毛剑肘县夺命符针佛祖膏肓之疾示人天衣内之珠一物不将底教渠直头放下富有万德者与伊宝玉装铺头如木杓颈似拗驴举世扶他不起千圣谁敢与俱乃有没思算底禅和子模子脱将归义乌殷勤问取传家汉当来三会龙华上还有似此倔僵禅师无(乌伤世扶禅人请)

龙面鸟噣大胸大膺貌悴兮骨刚调古兮神清空张白棒兮拟接何人剖判虚空胎出净法界身若作奇特商量兮固罔测其涯际即无生之是会兮亦眯目乎金尘淼淼禹波兮浅渤澥峨峨太白兮落嶙峋十劫道树兮弹指超今越古兮谁邻

口喎斜一掴正不会禅祇识病遣佛魔斥心性显本头彰海印湛寂身流泉命冷而苦深而映华阴山百尺井

堂前卖果子屋里贩扬州活人不用剑杀人不展眸结佛祖生冤家作诸方死对头直欲人人葆真息见奚啻镌顽而厉柔所以神见神怕鬼见鬼愁隐然长庚之晓夜崭若海山之屹立乎中洲

眼底通大食眉梢贯五天铁牛印破瞎驴脊大海波收活眼泉(天童寺西涧有活眼泉)浸烂虚空将水洗焙干猛火着油煎拍盲何足道杜拗实堪怜从上古锥夌灭尽直头坏却少林禅(净虚盐化主请)

飏下观音十二面扶将白棒过千寻木人头着顶门楔石女髻抽脑后簪招愆大惹恨深跳得渠侬▆子出南辰北斗任披襟(尼行深请)

佛祖近傍曾不得此何人者杖藜随那伽费尽文殊力弹指罔明出有之须信步勿规伊谁衬足无三寸地平超从上是男儿(执杖步趋师后圣月钱居士请)

二寸兮颈短三尺兮头长密挈五宗领全提千圣纲无烦簇锦攒华而裁成造化不倚金针玉线而补缀阴阳清机历落兮掌上风月贯穿兮豪芒咦展手虚空曾蓦过如何鼻孔自难量珍重陈超璧子细好端详(成衣陈超璧请)

如虎之缺如马之馵欠师子申蹴象王步毗卢界内鼓烟尘八臂那吒恣奋怒钵罗娘修妒路一千七百闲家具都卢束作败蒿支八字打开纵横为指注落华丛芳草渡无限春光狼藉人不顾独有匙挑不上破家儿筋斗翻将轻轻收拾去薶向浔阳江上彭蠡湾头千岩万壑鸟道嵚崎峰回路失洞云深锁狼蹄处待伊业满罪足巧风再吹布缤纷化作天华雨一洗人间蓬　臭烟雾(像藏匡山黄岩寺)

天台以万八千丈之高起为甬越山川祖弥衍以为苍山其八支之一乎由苍山中穿麻嶴龙飞凤舞拔禅月度精秘然后辞楼下殿复顿起平田圆满如十五夜月者则瑞云山也而苍山之一大支至此而尊极焉其间为庰为翰为籓为垣皆霞披黛抹百里奔趋俨如列辟来王而佩玉鸣珂者且也纳千溪之注受巨壑之朝东南一大区宇惟广润实甸之然稽古元明例甲乙相传至今戊子忞始弘师之道于兹惟师之道初中后善直指群生自识本有所以着着单明毗卢顶上一机不紞台山之高显而卓出乎自饮光至师凡六十七传师师授手的的相承不尤瑞云之宗东苍而峰联岫接乎其顿起平田圆满如十五夜月也非几微而振达磨直指之宗自隐而章临济欲湮之旨与所谓霞披黛抹俨如列辟来王者则师之儿孙遍界一华而千叶者也所谓纳千溪之注受巨壑之潮者则师之道充寰宇德被天人而天人由之而归命者也然则非此山不足以弘师之道非师之道不足以着此山师乎山乎其终照映阎浮而为吾人之仰止乎(象藏广润寺)

　　密老人车和尚并祇园刚三世图(尼古鼎请)

再起滹沱开金粟泼天之门户继兴广慧接禹门到海之家声是父是子乃杰乃英尤恨凤雏未老丹穴斯倾起家独数盱江孝背负东山水上行

　　屺山五世图(谥一一隐请)

禹门太白家声浩流衍通玄到屺山麟五色凤毛斑烧香定是羽嘉后珍重火传莫等闲

　　玄根小师画天童密老人肖像坐予其旁乞赞

眉青彼彼倩谁栽嵩少绵绵似续来渠自荆溪我自粤相逢拍手上高台咦父子不传真妙诀攫云龙起一声雷

　　山翁自赞

横担徐六版紧捏死蛇头缘木苦以求鱼坳堂必欲行舟即斯不合时宜之行藏是皆足以取祸招尤况触党人之忌讳而嫉恶如仇仇盖亦幸而赖佛逃生傥堕金紫行中必缚你而投诸黄河之浊流又安得澄襟似涤眼碧如秋霜前月下一声佛陀一声达磨一声宛跶丘潇潇乎洒洒乎得便端坐看扬州(时寓刊上)

生无佛性处出古獦獠乡少小不知着底鬼撇爷刚要走诸方黄梅路六七载浙水滨廿余霜袈裟粉碎蹋底裂归去来兮万仞冈何业发恶风吹上者剧场倒惹人描貌个丑如何得盖藏噫不妨不妨凭伊贴在十字街头大路旁纵然当不得五月五日驱瘟底桃符神犹胜打风打雨草偶人袅袅长竿立野唐惊散无数啄粟黄鸟辈免伊低打低都飞来喿夕阳(拦路庵下院请)

赫日破重冥而不为瑞盐梅交断岸而不为祯四十年前兆肉身大士之祥而不诺刚六载后协说法卢公之梦而不婴生机一路自别神宇廓落元清非因江汉秋阳之濯暴岂假主宾玄要之褫成浩浩渊渊胸有丘壑肫肫恳恳臆无府城第不审古道临人人言其炫己坦衷遇物物谓其不情又宜何如补苴而猒满乎生平咦从来共住无人识任运相将只么行(泐潭清长老请)

骨面棱棱风神侃侃九苞彩凤舞丹山五色祥麟步天岸立七祖斩新例条翻曹溪陈旧公案不玄十智同真岂妙一心三观象鼻兮芒穿龙睛兮豆换咦百亿风轮厚逊坚十成好个金刚钻(法庆升长老请)

凿破昆仑浚济源滔天活业起家门风雷不送鱼龙化要见师哮丧父昆(天童僼长老请)

纸捻无油曷续杨岐之焰大风有隧徒灭济北之宗那更越人文身断发宋资甫掖章缝将梦里生华笔加太虚以藻绘用秦时　轹钻雕万象使玲珑既道与时而莫偶兮长应司马伐檀卫封削迹何柄与凿而相入兮顾乃日南景慕海外瞻风咦祁连谁信天山映亭午唯观利眼红(龙门昼长老请)

慈肠绕指柔瘦骨金刚劲一目视天人无心生嫚敬仙宗呰罔灵古佛嫌非圣胸凸与治平鼻歪与打正头消演若狂照覆当轩镜锦縠裁为罗琉璃阡作阱横拈殃　刀断却宗师命怪者岭南人生来无佛性(戒坛旭长老请)

坐禅石语丁丁冬冬观音岩笑玲玲珑珑胸嵌岩以嵂崒齿挟石而生风仿佛兮骀荡依约兮冲融轻敲毡拍版响落中峰月别翻渔家傲唱彻大江东祖父门风都改调出头天外许谁同(素山义长老请)

天然茅广汉真色住山翁瞋动阿修罗则风骤渔阳之鼓悲生观自在则月明清夜之钟多直撞少含容尽有门墙岸岸甚生关锁重重申出巨灵神半臂太华分作玉芙蓉

鼻孔昂藏头颅劣别兀坐石头庵毗卢日点阅出既有渊源用曾无途辙旱地忽雷鸣炎天时降雪见虎云是你证龟翻成鳖咦木流牛马出祁山希奇谁审个条舌(道场源长老请)

七坐名蓝八开炉鞴播妙喜杲之驴唇逞觉范洪之利快佛祖为之腾疑人天洎不见怪那更以径直心胸行险恶世界悠然碧嶂云横朗若秋空月挂遭毒螫而如恬涉风波而不介咄必将远窜梅衡流离海外方始了却平生口业债(善果月长老请)

十年保社弢藏全机不露一旦香包憋破道馤天童真风匼匝化日溶融万顷水光明上下千重山色晓西东(隆安晰长老请)

霜露果熟风烟华开狐鸣白昼鬼啸乌台尔苞尔趾曷为乎来青霜紫电一埽黄埃(东山咸长老请)

黄金汁捏称锤流碧落还加三寸楔不向空王问去程那偕时辈较途辙别别金鸡飞上玉阑干自有嘉声继贤哲(龙牙住长老请)

出迦文之后生五浊之乡天真既散大道无光绝响山中时舒啸咏不萌枝上聊着春芳若夫剖尘内之经大千逼塞决天河之水四海汪洋尚须鸡足高人为之证据龙华大士相与激扬茅塞时流多固陋却言渠独擅文章(云门罦长老请)

怪得电明双眼彻千寻雪瀑挂眉茎烟霞无数藏衣裓知卧匡庐是几生(犀照彻西堂请)

丰骨东山昭觉肉杲冠华带为装束横吹玉笛过钱唐万众人天看不足看得足沉醉芙蓉濯素秋雕难暮入锦江曲(世楷式侍者请)

法身谁具空生眼雅集群知布水台岂有春华生笔底却因妙道浚灵裁染豪江汉趋溟去展楮星辰入夜来那更石松常作伴日朝挥洒两三回(山焰杲维那请)

衣带云千片鬓侵雪万茎驱耕人不顾夺食气尤横年老成精魅眼空转拍盲如斯扬法化定瞎广陵城(冰心雪知藏请)

黄檗得大用百丈得大机临济佛法无多子云门播尽觜唇皮吁嗟噫嘻彼何人斯白手将拈阳焰东风使撮簏篱问诸人知不知大庾岭头网取之(大岭丕维那请)

打发闲神野鬼不用汾阳一陌钱接待四海五湖何须百丈三般诀等闲推出铁昆仑直下亡锋齐结舌别别千山鸟飞尽万径人踪灭孤舟蓑笠翁独钓寒江雪(伊　哲侍者请)

盐官破鼓随方打豆子巴谣信口歌胸浩荡臆嵯峨巫峡遥长云梦阔岳阳船子洞庭波(雪蕖慧侍者请)

千斤大法愧无力以肩承百祀风规殊有心而护惜七坐名坊副众求赧颜羞作呈身客争图院住竞纷譊那怪笑言渠哑哑应知笑倒东阡西市赵大孙三郑七伯好奉三斤麻布一疋竹三尺苍天复苍天底事今人异往昔(雪樵朴书记请)

展拓浮幢增天童之式廓锄摊堤岸通后至之津梁声焉浩浩人亦堂堂清白夜晴千里月肃严秋迥一天霜

瞎驴僧得人憎点胸肋矜己能佛不踵祖不仍荡玄学裂师承横践藉直凭陵论粗卤有八斗量细腻无半升弘济道河而冯遭灭却始相应

委委佗佗如山如河船高水涨佛大泥多若乃我坚我白尔涅尔磨则汤临火赴弗震弗戁岂打鼓山鼓罗山锣按东山拍而唱太平歌者乎(神山瀛侍者请)

拶定言锋裒落情谓烂研巴豆颗三千泻却诸方禅五味好捏人痛处专犯人忌讳故大不理夫人之口而横罹乎谤诽甚而告之同门鸣之官司而尤未也灾诸木揭诸途而恶声四暨焉乃项强过尤拗驴毛攒故如刺猬曾不足以摧其英风挫其锐气始之汐沸而潮翻者终亦云蒸而霞蔚猗与休哉立天下之大本者其惟至诚乎於乎噫歔任重而道远故士不可以不弘毅也

真本无相相岂曰真况复资以丹铅摹景中景形之赞说识身外身邪然则山僧真聻白雪梨华春带雨临宵减却月精神

梵行全不修獦獠难比谕支持独木桥堵塞大王路碓觜许生华菩提订无树赖顽动佛瞋逞俊遭时妒如斯出世为人大似典牛质库典得库也是皱眉吃辣姜申觜呷酸酢

貌似枯桩古胸如掌样平落落松风荷雨寥寥地白天清万种生涯独嫌造作千般受用祇贵见成非底为人铲却是底与你证明虽然不指橘皮为猛火白将官路当人情要知三十年后此话必定大行

曾因鸯　陈公案勘破灵山老释迦檀色黄金云是颣连城白璧指为瑕云中有寺慵归去江上无庐浪作家潦倒风流年更甚夜深蹋雪看琼华(世珍琰侍者请)

天宫地府走如梭不住阎浮咶喿多七佛掉头殊不顾观音地藏奈如何咄心绪要伊宁复帖除将净域莲邦琉璃地八德池香台宝树金绳界道侧珠交露幔过更翻变尽苦娑婆(善长元知藏请)

空山几度思投老垂手无端又入廛河北风尘曾米洗嘉招九处向人天屡欲藏而至着每引退而获前宁有可怀之实德多因业累之羁牵然绝意干谋不图升进抑亦澹然无营者是贤乎

道惭杰祖密庵高而风驰七刹德腼隰州古佛厚而再住天童钩乏香饵而垂纶红鳞掌跃网恢九天而举毕彩凤[(囗@(企-止))/一/　]翀为弋者之所慕将马群其遂空年老浩歌归去乐从他人唤住山翁

冷面热心肝罪非死心之仇仇衲子包荒无畛域恶岂慈明之嫚骂诸方乃诸方固畏其碧色眼有角鱼腮脑后彰者宁尽曰于人为祸崇于世为灾殃已哉直以胸嵌照胆菱华不掩时流之妍丑手挈无星秤子好量佛祖之低昂时则有之若谓其喜同而憎异踞高而上颃是则杜撰巡官之曲判夫岂明刑执法之允详於乎欲辨妙高真显出何人天眼俯穹苍

　　布水台集卷第十九
嘉兴大藏经　布水台集


　　布水台集卷第二十

　　住明州天童寺匡庐黄岩沙门道忞着

　　赞三

年在垂髫早知瞿仙之可学衣方脱白立询祖道之玄津得非出家行脚总是正因者乎继而亲师尽瘁荷众忘劳则较诸同坛尊证上中下座更复铁中铮铮石中而粼粼者矣一朝龙天推出高踞玲珑彼耽耽虎视之辈谩谓名器可幸而得之动致谯让而狺狺及乎退逊将来热炙奉上则祸不旋踵灾反逮乎其身而后循环往复物返青毡益验出处光明去留正大而不挂人之齿唇焉独是浩归湖海恨无东山门下济济多士之如凤若麟耳然而食我桑黮怀我清音调师弦于西吴东越之会乘雾升霞鼎成仙去震雷吼于北齐南楚之滨岂遂谓无法宁克勤诸子尽属法门之罪人哉

胸中墨漆黑口里乱胡柴人天遭其揶揄佛祖受伊诙谐本是石敢当回车而避螳螂方怒之臂元非邓林木独力欲支万仞将颓之崖吃他官酒便卧官街如斯丹青妙手邈者薄福形骸是谁冷眼相看只合卷向屋角落头千秋万岁尘封而土薶

窅忘管带廓绝潇洒立地无卓锥盖头无片瓦偶蹋风泉云壑之间坐兹翠壁丹岩之下水将落而含秋枫欲黄而蜕夏说甚么天地一指万物一马费韶石之云翻劳德山之雨打直得万象稽颡听指呼森罗合掌供摅写无示而丕彰要玄不说而深谭般若咄若将恁么会渠侬负尔何多不将恁么会渠侬负吾不寡好语无人下得赖有在傍侍者(止水明侍者请)

懒摇普化铃猒把龙牙杓养家虽是一般道路刚行别着反张螮蝀以为弓左搓电光以作缴浮天空翠弋云霄箭筈弦离金凤落

怀中佳慈乐育只为口觜好伤人大小浑家都不睦峭巍巍处碧嶙峋锦簇簇时华簇簇一语排空来万人遭气筑超然物外彷古高僧惯作白拈名真贼秃无端撞着上大人乙己丘门下几个依仁游艺底陈上舍张学录又道是苾刍龙门缁衣山谷阿呵呵天外罕人共举头泼蓝徒见千蠃矗

咄者山农有年无德少吉多凶派出笑岩不援曹溪正脉灯传太白常非济北纲宗黑子玩千邦思浮幢以跨步电光拂贤圣拟空劫以拄筇天孙兮嫌未巧造物兮恨未工欲何工磨莹大地成秋水染就冰华作绛红(绛雪莹侍者请)

生机劈破玉团圞齿溅冰霜六月寒太白山前龙蜕骨焰摩天上鼓惊湍

秋满须发春盎肺肠呼山入座喝月回光瞥瞋瞥喜乍阴乍阳风来震泽雨过潇湘

宗门九鼎一丝县谁拄神州半壁天敢道樗材能着力仔肩强自弼衰年

出语洪炉烹不透摛词云汉共昭回千寻意树空刀斫万仞我山一默摧恋仰生七众之心有以也夫敬畏起三吴之士岂徒焉哉

苏浙人争圆照本道躬自揣甚微寒金阊未出吴兴怨冤结多生脱信难

指柳骂槐惯得便疾雷忽震二阳天一千七百横该抹祇许滹沱得一玄是甚玄猛虎舌头书梵字定华版上打秋千

者毛驴最无状愿大力绵朘心高意豪旷波倾活眼滴涓泉鼓作须弥千尺浪当处坑人只活薶那顾死来依火葬如斯灭裂行藏底作宗门师匠将知此地无朱砂固宜赤土也为上

尊性乖乖崖崖宝襟洒洒落落调御诸方龙象不许左突右冲横拈七尺山藤一向胡撝乱霍破扇犀牛珍山门大斧斫观树经行笑佛痴盘陀石上长申脚阿呵呵乐不乐万里天边飞只鹚

操活落钳锤扇无风炉鞴黄金遇而色增药汞遭之立败鼻孔摩触太虚髑髅常干世界大千无地问生缘劫火洞然渠不坏

眼生三角头峭五岳埽荡列祖徽猷解去人天黏缚果然好肉终不剜疮任是耆年更加艾灼变甘露作蒺藜之园化醍醐成蛊毒之药错不错谁知正法眼藏被者瞎驴灭却

验人不用设三关一句当天百句删华擘虚空成畔岸桃源从此隔尘寰

熨斗用煎茶黄河合眼跳自刊法印谁问汾阳十智同真一味胡柴那分临济先用后照秋水横按兮半提可灭寒木在握兮全机可笑炜炜煌煌焕乎其有文章獦獦獠獠兀尔全无孔窍闲名未谢于当世将比春雷之启蛰而非伦长语相次落人间拟同孤鹤之唳空而或肖微云澹澹缀晴霄素月娟娟生海峤(月峤闲侍者请)

者汉过犯弥天笔难称述口生白醭不谭如来之禅衲衣空闲懒奉优波之律有眼别龙蛇无心问祖佛一言相应始开关三问迟疑立趁出晋锋八搏拟何凭初三十一中九下七尾羽井臣云角日(唯善常直岁请)

古锥千七供生按那论人间鼬与鼨万物为铜香海炭洪炉一点雪消融(炉雪慧副寺请)

匡庐剃染太白开堂八陈法会七坐名坊金错落玉铿锵峨嵋山色侵云直巫峡滩声入夜长(西蜀天虞衍知客请)

翰苑英姿瑶台仙骨弢彼有辉光事我空王佛出头天外看俯仰更何物大千沙界海中沤一切圣贤如电拂

胸有垢藏之壑谁分泾浊渭清家无白泽之图安问妖差怪别汉阳江上树鹦鹉洲前月等闲拓出古菱华历掌清机明倍雪

响灵柯飞神镞射天狼折若木秃帚横埽碧落天倒泻明河珠百斛何似绮霞云锦簇咄咄咄春山青秋水绿洞心目

囊半肩而肯来欢腾四众衣一拂而仙举惨动群情业风未息驿马常征安得千江月印如此照之万有千幅或坐或行色身对现而猒满乎吴之侬闽之囝楚之伧也

磨拭秋光肝胆彻岳色芳鲜牙齿啮无蒂空华随手折灵针倒砭青天血古宿何人推往哲周金刚去龙骧绝不见所思心蕴结

十载烟蓑海上来把竿曾上任公台钓丝搅水星河动穿尽鱼龙脑后腮而今老大兴阑珊宿芦滩一天风月自盘桓

金梯骤玉马井底种林檎户外蠃峰秀阶前洞壑深寥寥天地谁同调坐倚孤筇自啸吟

傲倪万物糠秕群伦悲山川之寡德薄天地之未仁洗剑尚怜青海水看华尤惜锦江春是句亦铲非句亦铲今时尽却空劫俱泯不与诸缘作对岂与万法为邻哉

夜眠一宿日食三餐逆之则怒顺之则欢识甚龙师火帝人皇鸟官敢道冰华热曜灵寒半掷鳌钩香水海倒翻筋斗万寻竿

生平无定力长随业风播适脂穆陵车旋买勾章舸成甚么乱剪齐州数十峰小摘海云三万朵

欲归匡阜仍环辙待隐中山隐未成卖狗县羊知甚的枉教天下竞头争竞头争无合杀由来顺即是菩提将此深心奉尘刹

赋性天真旷劫前不彰文彩况雕镌棱棱玉骨横嵩壁皎皎冰心饮楚天雅道有时行上国清风终是播林泉山眉谁把松烟埽绘事知难碧落诠(水墨)

无心落　事空王何意天书下玉堂不贵九重称本色那惊时辈口雌黄明河手抉从来事浊世风扬此日糠清净光明衣等着从他浓抹任他装(水墨)

带雪丝丝余鹤发逐云片片碎田衣饶他佛眼尤窥半割水吹光任赞诽(半身)

仲尼称勇过调达逊顽凶蓦地翻云覆雨倏尔霁月光风身罹法网刑司残曾不以之为颣道契佛心天子圣靡豪发而加崇入虎穴处魔宫浮幢刹视庵罗果眼底何曾有大雄

如雷性发迸青天一霎云收片月圆冥行世多难耐见又因唾骂动瞋缘所以愿天常生好人降圣产贤愿人常行好事无党无偏存诚履道裕后光前名全节全福全慧全大家齐乐太平年

功成名遂合知机身退何劳远采薇黄鹤倚筇闲就养风规且学老天衣(晰长老请藏佛日寺)

举手攀南斗回身倚北辰世人空怅望妒杀几生瞋休生瞋松长棘曲谁争得君自潇湘我自秦(瑶实[王(甬-用+(圉-土))]知客请)

单明向上一事间习文身句身谁云见超佛祖况乃学富天人使并驾于前哲兮或竭蹙兮余臻际时流之惫瘵兮仅得路而先遵

袈裟不展罩千峰似画屏开列鉴中未到平原山尽处焉知渠别有家风

打凤罗龙艺自高鸴鸠谁羡弋蓬蒿恢张天网如空阔不是鲲鹏任脱逃

灯传太白席继天童正令行乎吴越化雨沛及寰中踞皇宫而布萨升帝座以弘宗王侯钦道德天子写仪容兰斯茂桂斯秾尽谓庸庸多厚福谁知后福更溶溶咦天藏发付名坊地秀水佳山绕万重(具准发书记请)

是即打杀老僧不是则烧却真推出秦时方　轹跛师辣手也难申留取着元禅和不道千年故纸好合药吾宗到彼必定大行支那何故天之未丧斯文也匡人其如予何

蒲团高阁黄金阙拄杖横拖碧玉台兜率何须升梦里天宫亲转法轮来

愿为法王之辅战退天魔愿作中流之砥力障颓波愿复崦嵫之佛日愿挥返舍之鲁戈愿大济北之流而汉接愿扶雪庭之桂以云摩惜乎发如此其种种鬓如此其番番也闲名未谢徒动玉珂咦华雨昼飘龙座暖袈裟沐得御香多(正句远维那请)

歌残玉树又春葵仁义之中道岂违法付灵山恩四一珍珠又撒紫罗帷褦襶子谩相嗤一踢踢翻鹦鹉岸一拳拳倒老须弥画堂烛烬东君睡你是何人我是谁(杖林机侍者请)

鸟王金翅眼横空蠃蚌何曾在意中一日七龙犹未猒回翔不住妙高峰咄是谁命尽遭灾者阿呵呵一佛陀二达磨三元和其余是甚碗跶丘休休不风流处也风流(曹溪宗长老请)

切齿诸方肆骂诃央庠肯育混禅和孤芳素薄西山亮壮志长怀大集魔泪洒君王留不住苦怜狱户唁相过为人劫劫忙终日罕捻轮珠静刹那如此行持称知识要求多陀阿伽度阿罗诃三藐三佛陀驴年马月不为多

月当斗杓之会身居摩蝎之宫与苏韩而其命实毁誉之攸同然而语不惊人难并风雷之舌秋徒满鬓敢称雪玉之躬所幸再参明祖道十会演先宗家声浩浩门第重重支筇放荡千峰外万事收藏一笑中(人岳峣侍者请)

调御释迦文人天中最上余忝伊后昆况复为宗匠家法祖灵山从来越格量罗云等饮光视孰偏而党犹子尤夫人诸方擎置掌恩多反折龄福尽归泉壤本阐写余真请题留供养我真我赞题难度难摹仿忆初志学年生死结情想为道出尘樊一朝裂爱网孑身天外游一笠一瓢杖烟水历百城尔乃身命放己灵曾不珍诸佛且回向七处九会场鞭笞尽龙象谁能为子宽垂手低穷相咦天童与么告报莫是畏蹈诸方覆辙恐折汝龄消汝福添汝灾生汝障么要且不是者般道理然则毕竟如何不见道师弦奏而群音绝师子哮吼时而祖父母皆丧哉(师奏阐小师请)

圣地靡加一篑功心尘不埽宇元空万缘况落秋梧后山自西来水自东

丑形写出巧丹青口款那堪自着明罪恶已彰天下[番支]决将东海洗难清者里还有为渠灭迹消声者么捩转南辰归北陆天东七曜向西行

生缘南国家在冀州佛性全无作佛是求咄者獦獠根性太利只合贬向猎人队里十六秋了十六秋教他长食肉边菜终身出不得马额并驴头于是为之着赞曰除天盖覆一人留蓦地兴戎口作尤白首长途空浪迹满怀文翰待谁酬所以有般措大也恁称道不肯低头拾卿相又能落笔生云烟据实而论要且渠侬不是者等流(岭南兴慈运侍者请)

胸中富有山岛腹内荡无介鳞然往往法麟经惩逆恶严斧钺剔莽榛口诛兼笔讨三令更五申不辞好辩之名目罔顾修罗之动瞋者则虑邪风之广扇昭大义于千春耳乃有谓其能以无边量心作人天眼为佛祖留慧命五宗扬光烈此又出于美成之君子与善之仁人宁不回遑而却步退怯而逡巡者邪(月浦镜禅人请)

乏炜炜煌煌之度无雍雍肃肃之容忝在法门耆宿谬承帝者师宗五凤楼前听残玉漏须弥顶上击断金钟老而不死阖国忧忪占尽江山尤自可儿孙遍地类顽凶(象轮觉侍者请)

有蓝田射石之能不住虎蛇之窟无五热炙身之火直烧魔梵之宫志在驱邪以反正宁靳骂雨而诃风至若来慰云霓之切望去当帝眷之方隆即不竣绝人而逃世亦未尝淹三年而闰终岂与夫前固后通者并驾而偕　彼六师波旬之辈又焉得藉为口实而大肆其诼讧哉

波波劫劫浪走风尘有时石田布种或时碧嶂垂纶款乃一声河满子桃华落尽武陵春

睦州版象骨枷常担荷受波查累得通身皮肉尽依前蹋雪在天涯迢递乡关何日复长途岂为愁征逐大千收卷一伽黎带雨兼云和雾宿

大统纲宗推济北儿孙辈辈是英雄杜蛮无过遮伧父继祖偏渠有父风物外独骑千里象万年松下击金钟真叵耐实难容

佩觉王印为法坛将敕点飞龙奔波香象大海扬尘须弥鼓浪万里云潜青天吃棒咄你道是谁山翁无状

菩萨心肝夜叉头首见义敢于勇为当仁那问谁某举青龙以住能仁大刹固爱其道眼之精明也使慧山而绍养拙户门直愍彼宗传之乏后耳依约白云几翻苍狗却有道渠借华献佛陀掠美市恩厚者矣珍重泰禅休学渠学渠到底招殃咎然则渠有长处别如何敢道高阳大篆元是水中蝌蚪

浪得虚名喧宇宙实无少法可流传源凭甚续滹沱脉无位真人面目全

执侍武原垂五稔巾瓶太白更多秋百华雨足红初放万竹云深翠欲流美着斐章信有由(斐然章禅人请)

强把琼华石上栽看看碓觜碧莲开大风吹到千年后遮莫仰山复再来(再来满禅人请)

潦倒丛林腊日高精成年老定难逃恶声远[番支]天南北古涧松宜响夜涛

直如瓠子弯弯曲似冬瓜儱侗诸佛未萌芽灵苗已[番支]种每怀地藏利生之心不学长汀干而打哄一任简禅持归九子山中酌龙乳泉烹闽源茶烧枫香熟香饼香作杨岐第二十四代祖师之供(九华佛萌简禅人请)

毛吞大海锯解称锤行尘　玉屑霏霏刹那观化电拂洞微城空芥子石尽仙衣

隼视鹰瞻脑后腮太平怕见喜殃灾如何也厕嵩山后亲见密云老汉来

天童再住潦倒疏顽黄昏打睡日里看山禅流有问西来意笑指白云去又还

鹤发萧萧老比丘继开深自愧前修稽往业何赜盖愆尤巾瓶十载亲师久未了案千百暂勾负汝负吾俱莫论出蓝青此好思求

生落炎方边下国敢来湖海鼓烟尘马踔趠车邻邻脚下曾惊蹋杀人英声增得岭南气震旦几多喜又瞋

赵州只说苏常有南海谁言此总无烧却面前遮帧子不妨处处得逢渠(岭南渠逢禅人请)

肆口悉凭渠乐说泼教沧海也须干而今晏默空生座寂听天龙自说欢

德山棒临济喝陈公案懒提掇劈面火蛇来暗中施箭筈放下屠刀成佛底目为钝根隔江招手横趋者嫌非敏达萨而斡而塔卜哩悉塔葛第一急性王菩萨摩诃萨

参同长庆根尤钝侍并真如岁独深长啸一声天地晓惊人鸣岂浪腾音

儒门仲由释门庆喜水器相传鹫岭谭恶言不入孔丘耳法药受而永存六师愁而怖死鞭草血流叱石吼起夫是之谓天童嫡胤东山苗裔栴檀林内栴檀师子窟中师子也

生在岭南无佛地破天荒走出尘来道心引发痴男女散宅抛家唤不回百城烟水里波迸困风埃冤孽分明是祸胎

越山敛眉底楚水溢睛眶智小愿大步短途长蕰青鸟之才计欲填乎沧海挟愚公之技思欲徙乎太行三尺龙泉光不夜干霄时复贲天章

吾真无别样摹拟失其伦智者见为智仁者别为仁谁识我真实本非根与尘圆伊三点永万物自鑯新(伊朗圆禅人请)

生性规为欲擅雄心高有愿在屠龙技工无地堪施巧百艺由来应百穷

天章散彩宝觉开胸瑟彼玉钻黄流在中(本章小师请)

迅如吕梁险如太行欲往无岸欲渡无航盈盈河汉里天水两茫茫(本冲小师请)

衣挂越山云片片头挨齐岭雪鬖鬖毒流长河东以北恶[番支]大江西之南简点生平实不堪

科斗胸藏不识字要玄唾弃不通禅一椎击落虚空齿且听山河日演宣(本宣小师请)

我真不可赞云中石壁青侵汉我真不可毁铁化双鱼沈远水赞不得兮毁不得白云半掩青山色赞毁既都不可得又且如何定当者老子咦泰华何殊牛一毛乾坤不换蜩双翼

为生死而染衣缓乘戒而参访粪壤名缰利锁之场敝屣毗卢无生之藏固宜翰飞而戾天况复顺风而高唱君不见迦陵在　而腾音昼度植根于天上(元根小师请)

亲依太白一十五年学得搬柴运水颇知鹄白乌玄生平伎俩只如此何以举首眼盖高天已寻岚壁临空尽却看星辰向地县

险崖句揭青州录文字禅流布水台不知何物为心地赛却清宵月下梅告时贤莫浪猜一蹋鸿门开两扇远山斗插送青来

五老峰高约手攀蹄涔俯视小扬澜平倾瀑布岩前水涨起西江十八滩

谓是山翁相蠃师吞却南州象谓非山翁真离离华影欲摇春是非已除却此外有高着倒骑铁马豫章游蹋碎武昌黄鹤楼

千仞岩方轻蹑足百华丛又放闲身无钱惯跨杨州鹤第一天涯落魄人(泰兴水月庵请)

金网轮王一叶轻大千若为碍双睛云侨鹤憩人间世无束无拘自在身

烦恼多无明大世出与世间不消渠一唾祖师意热碗鸣声如来禅闲家破火万法有谁得共侣西江吸尽方知我(尊素王居士请)

有愿岭南开觉路天涯流落未能前凭将蟾影移东去深夜依稀照万川(族属子侄请)

裂爱网断尘缨截魔罥折疑城富有百二山河也不足易其虑尊居天王宝位也不足婴其情所以唾弃世缘如敝屣遨游天外而长征者盖为志求无生之法药思葺涅槃之上京殆将并三界以为家环四生而作子大哀旷济大慈诞育咸俾之底于至安至豫至顺至亨而后已然则又岂羡夫纡金衣紫徒为父母妻子而规一世之显荣乎哉(族属子侄请)

身似枯株念百灰因谁致得凤书来白云外紫绛台一任天公巧布排

道也无闻禅兮未悟喜栽空里华惯抽云门顾况眉宇之盖人纷夸节以为度独其襟期朗若月出秋云师姑知是女人作则亦有寸长足疏焉慎中情之好修兮羌抟风而上翥纵申申乎女媭兮亦彭咸之所必恕(月朗比丘尼请)

身披七佛衣不事空王道笔语厌云天舌头胡乱埽一抹是和非那分白与皂髓敲五色鸾颔夺骊龙宝闻者尽攒眉见者生懊恼娄水王昆泉执侍何倾倒马面画团圞信随人所好
嘉兴大藏经　布水台集


　　布水台集卷第二十一

　　住明州天童寺匡庐黄岩沙门道忞着

　　赞四

　　韦驮关圣同帧

心县日月气壮山河摧邪辅正无党无颇缚修罗于蕅丝孔中信天威之莫测走曹颟于华容道上岂义勇之有他偃月刀横兮魂亡小丑金刚杵奋兮胆落天魔使非受灵山之属累承智者之切磋又安能扬灵沙界显圣支那声流充天壤名满尽娑婆共乾坤而永久同劫石而不磨者哉

　　义勇武安王

丽水黄金骨荆山白玉胸面带烟霞之紫心茹海日之红义结桃园斧斫难开谁问天荒而地老丹凝五内劫烧不化那知烂石与枯松以神怡屋漏之襟舒至大至刚之气秉烛固尝达旦以力屈万夫之勇植扶刘翊汉之忠视曹奚啻若蠓所以肝脑涂地九死从君岂无张巡许远比干龙逢至于千秋尊庙貌百代擅英风卒莫逮于美髯公者也

　　大觉开山达法禅师

俊骨天生渥洼同追踪直欲步天童盲无慧目怜河北破有法坛肇祖风银碗雪盛真戒体高空月上妙灵衷语言不着闲文彩留得清光表海东

　　缘幻法主

万法皆如幻身心即幻缘不缘如幻者幻惑曷由蠲持戒修禅慧慢山高戛天缘师最精进自视胡欿然为达真如幻神观自静专岩梅光饮雪透出春风前於穆色声外解空岂浪传

　　鹿门西禅师

白云坐断几星霜道望人同山斗仰住近仙坛生共里前身定是大梅常

　　双林山幢怀禅师

壁立孤撑万仞巑群峰苍倩让高寒一茎不动阶前草西径横开古法坛

　　慈筑基法师

黄芦苦竹绕阶台留宿鹭鸶不剪裁住老功臣三十载骑牛懒下郡庭来

　　海盐朗印受法师

讲肆骚坛两擅雄谁夸破句读安公海门潮涌鸳湖绿薝卜华开金粟红卖尽青松人不问呼来顽石座生风刹竿长挂秦山月耿耿余光尚在东

　　清庵澄禅师

寻师逾万里问道越千关三事衲衣撩尽百城烟水六环金锡蹋遍天下名山迷向伏牛炼行笑从太白温颜有时杨州出现或即瓜埠垂纶海鸥可狎华鸟独还数声清磬是非外一个闲人天地间

　　别山慧善普应禅师

百城罢访入烟萝宗说滔滔似决河钵洗禁池倾白月经翻古洞涌金波饮人以德同慈妪荷法唯公绝比阿道影师名重叠赐袈裟沐尽御香多

　　澹然宙禅师

历尽诸家破户庭归来活计付渔汀轻舠只傍芦湾宿明月清风富一生

　　自证现法师(孙古箬请)

若有人兮黄发番番于湘之湄在衡之阿潜修不忒独证无颇出滋华雨入贲烟萝椒蕃衍桂婆娑山深泽广式生多一夒倒上黄金阙君山点破洞庭波

　　德宗道上人

言协筮蔡德孚鬼神化荆榛为琼楼玉宇变茎草作丈六金身非君非公与含生而托命乃顾乃复脱万口于危津悲如山而巩固愿似海而　渊得不悭者施而慢者折残者戢而暴者驯何因修罗之我妒而遗害之我瞋哉岂夙业真前定抑彼苍固难询也耶於乎割水吹光徒愤攘海天浩浩自空明

　　秀文玺上人

法身五分爰以戒胚孝名为戒百行之魁沙门遁世含章在醅曷从知君我以事推忆昔申酉天地崩颓杨州鹤化蛇虺风豗君忧母积负奔天台仙宫桐柏一往无回季春三月碧涧桃开母思乡县还奉归来颜容母戚肝胆君催始终恋慕五十如孩远矣君龛白石堆堆青松不卖华老岩隈宣公遂往僧史无裁君芳莫撷我心孔悝月生华顶影砌琼台对此清照增我徘徊

　　护生庵洞如关主

维山崭崭维水泱泱为鳞介主作大悲王化龙者不知其几何从寸至尺从尺至寻殆十千兮未央噫安得穷四海极五湖咸泳至仁之沼乐终古兮寿无疆

　　如如上人

觉来天地一蘧庐形影何从问我渠皮袋一灵都掉却人间天上自如如诸佛如也众圣如也弥勒如也如如亦如也越国山川齐入画宝林忝得一浮屠

　　悔庵上人

　　上人讳泓登癸未甲榜即云间沈临秋也以申酉之变出家披缁后无疾坐逝。

丹霞选佛鼎需弃儒肤敏笑殷士常服羞黼冔寄东山兮以啸傲指慧日兮而归途噫气泽蒸云梦涤襟波荡具区自庆华胥曾打破不须两眼更愁胡

　　处空升上人

寒暑一帔走百蓝归从遍吉共灯龛如云行举生平一王相桥头六度庵

　　永明一苇变上人

尤是狄三当日面脊梁竖起道如川先师剃度牛毛众麟角数君最象贤戒香能芬馥定水更澄鲜横身宣德门前过名动公卿岂苟焉

　　日明上人(无趣老人之孙)

小隐青山大隐廛城隅住老竟忘年祖翁幸有家声在那羡诸方五味禅

　　恒实上人

猒住石梁桥畔寺却来闹市更安禅花开不管流年去一任春山响杜鹃

　　明岩上人

不传千佛戒不续五家灯潜真铲觉和光同尘穆如春风之惠物温如冬日之爱人撮茶能几何而消竖子膏肓之疾片言犹未了而解娥眉深嫉之颦故德之者以为僧伽之再世恶之者以为不托之愚民卒莫辨他是凡是圣又何怪乎疑鬼疑神咄要断者桩公案分付入法界海之玄宾

　　梅林戒先上人

幂幂数竿修竹悠悠一片清阴石玲珑而有窍藓斑剥而染黔想劳生之扰扰筹世路之崎嵚于斯燕坐时一披襟可谓尘嚣俱涤万累无侵者矣如是又何必木从船子而拨华亭之擢山追懒残而支煨芋之鬵乎哉且即人间开梵宇平畴绿野建梅林

　　青狮文上人(父乏嗣因造曼殊大士相而得者)

文殊堂内万菩萨君降人间第几流尚喜夙因曾不昧再披田服更何求搜穷教海非沙数放舍闻思岂浪修台山有问当年事前后三三莫错酬

　　茗柯忠清凌先生

文章秋水骨节操玉壶冰谠言抒直亮之衷逆鳞不讳弼法着春秋之义元恶必惩宁触权而去位岂阿比以为朋风裁侃侃正气棱棱一死从君归九土令名千载譒吴兴

　　三我蒋先生

濯以江汉暴之秋阳温良恭俭雍穆斋庄德披春雨教拂秋霜六月冰室九秋兰堂此仿佛先生之景象而非先生之真实也必欲宛肖先生请以卫风淇澳之诗而为之题曰如切如磋如琢如磨瑟兮僩兮赫兮咺兮有匪君子终不可谖兮

　　仲含李居士

天真既散灵舍穴鼪机斤械斧日戕其萌谁补我劓孰息我黥直养无害专一惟诚羹墙尧舜寤寐老彭庸言是谨庸德之行斯文将丧大朴留贞嗟哉浑噩爰有先生

　　同庵蒋孝廉

儒宗茂叔莲社遗民寻泗水芳而识东风之面设西河教而菲桃李之春乐有莘之道义安王蠋之贱贫衡门寄傲泌水颐真千埃涅而不淄百砺磨而不磷若乃济人之危出友生于既死伤时之薄培孤孽于将柛则又本之至大至刚之正气抑岂慕夫朱家郭解之为人哉

　　尊素王居士(二)

皇皇伟度奕奕丰神赋学把长卿之袂骚坛推正则之轮百斛珠玑时错落于豪素千章锦绣俄经纬于欠申谓非毓黄山之秀钟白岳之英而为鸣冈之凤瑞世之麟也邪胡然览德辉而四顾举仁趾而逡巡哉嗟乎怜才无孝武谁赏子虚音缅怀人于异世徒抱膝以长吟

介立昂霄柏孤芳傲雪梅安贫真似宪乐道信如回赋赡三都学诗兼七子才天衢何日步一啸冻云开

　　霞标管居士

上大无人乙己丘杏坛四教赖君留道源自出姚江派性水曾饕禹海流夤畏怀三非应远覃思佩九德宜周晓空云散霞光在清映人间卒未休

　　静涵张司农

白云郭功甫双径冯济川心诚而一志静而专清虽畏乎人知帝心密以简在道本超诸形外所立如有卓然占高峰之片席得崇报之一玄千波既溃令节斯全鸣珂无复朝天日搢笏犹严侍御前

　　周臣王内史

谢家琼玉树天上石麒麟白业步东林俊彦风流厌江左玄宾抱挥戈复日之深衷蹢躅双丸苦尤尝胆怀揽辔澄清之雅志留连方策隐若卧薪闻逮鸡鸣以起舞思将腊去而回春江天漠漠白石粼粼蛮触正兴蜗角里生涯且复付帙纶

　　异公王居士

丹山羽翰桃浪锦鳞秋水濯其襟裾清欺庾岭梅梢之月春风入其肺腑秀夺卫原淇澳之筠那更高才性赋慧业天甄词工王勃王建墨妙右军右丞凤将翥而霞蔚龙欲骧而云蒸固已朱紫怀探公卿袖置久当天街跃马翰苑蜚声胡为乎踞胡床以燕坐耽韦绝于一经於乎鹦鹉赋兮忆正平零露团兮愁夜行长缨待请拘南越宣室何人问贾生

　　紫岩周居士

堆堆块石方床萧然摩诘之空其室内钓笠扶筇岸坐卓尔庞公之吸自西江心超超其远寄气磊磊其难降庶几牚圆天以作盖揭万象使为窗于以玩金刚之智剑于以剔般若之银缸又焉肯逐鸡鹜之群低眉棱于浊世随衍仪之后求闻达于家邦而已邪

　　友醇周居士

鲍生不作仲父遂徂山有松兮扶疏下有人兮容与顶樵笠以为冠所以不愿人之文绣也荷渔竿而不钓所以不愿人之膏梁之味而羞与膻逐之夫而共为徒也

　　仲雍陈居士

骨砻秋水赤砂肝参幙机曾走可汗万里青霜怀马革十年黄卷叹儒冠时当德祐筹难策梦觉槐都话已阑往事休嗟天启后付将炉篆对蒲团

　　师黄陈居士

漆瞳照汉玉骨凌霜胸藏蝌蚪之字剑莹鷿鹈之肪借箸柳营倚马长书露布决机虎帐军前急就符章利建侯兮万里讵两曜兮收光侧身天地兮顾影苍凉蒿子房之两眼兮结张载之寸肠途不穷以致哭籍非效而猖狂乃秣名马乃峙玄粻纫秋兰以为佩制芰荷而为裳或随苑风或逐云将冀沅湘以至止思五岳而徜徉临绝壑兮陟危冈消半生之嵬磊兮荡五内之郁伤歔嗟噫嘻兮不有远游天外去人间何地着师黄

　　娲石韩居士

不须石上话多生鹫岭知君夙有盟方戴华巾离少室又携席帽出神京即真示俗晴还雨在欲行禅暗复明拿得电光为火把何妨日午打三更

　　卓月朱漳南出师图

卫霍勋名少小期天生迈种骨能奇席前借箸堪筹策马上挥豪可赋诗妙句惊人风动石高才涉世月临池上杨柳已侵宫阙为干炎荒又出师

　　正乔崔将军

家藏铁券金章实先朝将门之种名载夌台天府盖昭代公辅之俦雅度皇皇成蹊而下不言之桃李英风卓卓没羽而中昏夜之石彪倚天飏却宝刀早知立地端可成佛千里勒回騄耳谁问数奇不克封侯岸眉照白雪河目横清秋太平不用擐戈甲赢得忘机狎海鸥

　　庆云李公(摄政王旗鼓)

诸艰历试倍流离壮志如山屹不移恭谨真堪追万石勋名未肯亚骠骑曾无肺腑藏私怨只有丹诚报主知衣锦还归行昼里长安共说好男儿

　　春雨雷金吾

丰神奕奕貌桓桓气自干霄剑自寒闲跨征鞍平乐浪笑凌夜雪猎三韩亚夫勋业能嗣武太尉家声正未阑最喜昔人长健羡金吾仍作父时官

　　平庵李居士

孤骞稽叔夜超放李通玄落笔龙蛇走摛词星斗县白狂群欲杀甫意独相怜吾道穷方甚奇君塞不迁

　　中符汪居士

孝义敦仁世逊贤独居那更倍干干传家二字唯清白教子多方只敬颛高谊千秋曾想见斯民三代幸依然相胥狗苟蝇营日不有君芳孰自怜

　　南伯王文学

玉专白璧器擅瑚琏摅词追长吉好学等颜渊俄乘风以化去忽骑鲸而上仙舟亡夜泽鹤没瑶天才兮何富寿兮何悭此西河之所以陨涕尼父之所以痛伤也咄蝴蜨梦中方栩栩大千觉后一空床

　　扶汉程居士

其静也祇其动也跜其笑也熙怡其问学涔澬其文章陆离其骨权奇其度渊夷其人美且　

　　又乞题早岁行乐

二十君非四十君据今题昔事纷纭何如景子都拈却华自飘香鼻自闻鼻自闻见故吾达磨元是老臊胡

　　载甫戴烈士

偶来竹院暂过僧堂有心存家国何虑问闲忙散子房巨万之赀为报韩以击政揭宾王号召之檄思反周而为唐衷偕白日兮同赤志并瑶天兮共长魂游故主忠难化血染黄沙草亦香

　　锡康周居士

秋水丰神志洁霜宾王之国凤鸣冈沧桑变阅人如旧舒卷时更道以常方寸有天县日月七襄无衮补虞唐威仪留得汉官美仰止千秋尚耿光

　　虞卿鲍居士

鱼游荇藻文章动人在林泉道味高案上琴书曾不御九天风韵落松涛

　　中仁陈居士

参得瓶窑谁字禅不疑鼻孔大头县上生何用金台接超步还乘脚底莲

　　昆石冯居士

亦真亦俗非释非仙虚堂隐坐兀尔忘缘美如昆璧之藏石静若徽音之在弦乃有不识好恶底诸方东涂西抹倾尽狐涎可怜摩诘空无语三十二人落蹄筌

强桂尝多知辛识辣导师频遇汲幽造玄仁以裕后义以光前恒纳众流污不为天下先风波险而历老世路危而便旋任外魔兮力捍是法社兮身肩其尤虎跑山中之泉润濡莫尽钱塘江上之月光照无偏者也

　　肖岩范居士

陋巷长甘颜子贫却疑前是范丹身忮求雪荡心无介富贵云浮乐自亲柳下不惭妻谥惠周宗何怪趾称麟即今庭砌多兰桂天道于卿见大均

　　子谷居士入山图

一世才名数独悭天风不姤遁天山杖头明月横千界笠下清风起百弯将置古今归旦暮尽情官佛付潺湲多生受得灵山记只恐松门未易关

　　云间徐式澄

不趋朝市不入山林朱明兮正昼泖水兮方深荷姗姗以献笑柳丝丝以垂阴科头兮箕踞散发兮披襟何人兮知此意白石兮识君心

　　孝卿费居士

萧萧野服炯炯双眸步既前而且却思方动而又筹直欲携筇天外去畏将清景落阎浮

　　抟九张居士

生天成佛总随缘灵运徒劳论后前与世浮沉心不竞羡君白作地行仙

　　道耕田居士绘行乐为道耕图请赞漫书于上

问君空手底将锄叹世心田长刺多拈起青原垂足斧斫开忠国倚松萝菩提拣作灵苗种般若渟为灌溉河谩谓道耕无著莫插锹叉手任婆娑

　　圣先朱居士

世路风波日险巇放身只合碧山涯千寻岩壁侵云直百尺松枝偃盖垂宠辱无惊神自王市朝不问梦恒怡惠连得句有芳草抱膝何妨更赋诗

　　秋岚朱居士

悟有为之非实知梦幻之难停芒鞋半历江南保社藜杖曾敲几处户庭居尘而扮出尘之相在世而怀出世之经咦如筏喻者法尚应舍何有越格超情汉肯耽着乎金锁与玄扃君不见勘破赵州无字后一回举着一回新

　　祖生顾居士

香焚柏子了深经忘却人间岁月更茶熟过来还湿口应知念底事分明心不竞意何营逐鹿徒成蕉下梦清修且自课生平

　　永孝戴奇童

苗而不秀孔兹哀迈种琼华为孰开遮莫九天从谪降却归天赋玉楼台对清影思悠哉咄拈起迷卢方外掷碧霄长看月徘徊

　　龚与参乞题二亲肖像(临终念佛而逝)

四大空如幻十虚见所缘西方何处是暮鼓日徒县咄潭影蹋翻亡朕迹双轮杲杲挂青天

　　徐指庵为父汝仁乞题肖像(讳允寿)

芳寻泗水壤击尧天物齐庄生之论瑟希曾点之弦乐尔智也寿尔仁焉佩玉冠緌何济美羡君生直太平年

　　祇园刚侄禅师

自信玉容天赋得谁将五障强名模心华烂熳开金粟法吼[髟/吒]髿震海隅未许末山夸半杓肯随无著道苏嚧往南作佛嗤龙女站定脚跟真丈夫

　　泉首座为母希庵比丘尼乞题肖像(生缘鹿城)

夷亭曾阅春潮上娄水还看涓滴无圆顶而现本来之相方袍为标出世之模月落华胥春梦断赵州东壁挂葫芦

　　师黄居士为母陈孺人乞题肖像

兴知陵母废知婴谁似高褱见独贞不计败成希避就唯咨忠孝树风声邦家念重身家念君父情深儿女情送子参戎期再造千秋一别气何横

　　通睦冯道婆

须眉粉黛闺合丈夫矢志参方撩尽百城烟水存心作佛竟忘五障身躯惊普门匝匝之波亲探洛伽疑前后三三之数远造文殊何事峨嵋尤顿辙岂难万行以踟蹰咄四运潜移谁举令春来依旧百华敷

　　元清胡道人

堪叹众须眉几许蒙巾帼咄哉此闺合偏多出世情既假金襕为服御还将锤拂任施呈似恁肴讹公案且道如何断评咦奋迅始称师子步崩腾那局象王行君不见大道本无男女相至真亦复越常情又不见龙女当年酬智积弹指南方觉道成

　　超德殷道人

得母仪之大者尽妇道之恒然克咸厥家启佑曾玄若乃专精事佛矢志逃禅万年一念一念万年则凌行之流亚而空室之齐贤与咦识得首山无量相骑驴新妇阿家牵复为颂曰劣相殊形不似他男名女字谩交加一般鼻孔闻香臭摸着莲开石上华

　　牧牛图

历劫没名字彰为者头角纵然打得回无绳还自缚要知者般顽赖底任你蹋遍天涯掀翻海岳撞到弥勒佛下生时敢保讨伊头鼻不着阿呵呵他家自有好风规毕竟按图难索摸

　　群渔会饮图

扁舟一叶泛轻凫日暮舣将傍苇芦人世兴亡浑不管风波出没惯曾无忘机到处鸥堪狎招饮沿村酿可酤千古勋名悲范蠡得鱼那必在江鲈

　　刘海钓蟾图

金钱作饵帛为缗钓尽人间朝市伦贪壑难穷如广渤情丝不断若牵银官居上品尤思进富积千庄尚虑贫垂手玉蟾何大意刘仙端的示迷津

　　乐川马居士

大士当年逢海上因君感应道交深为人造福开永寿与世明宗延竹林一着去来知本据半生功行遂初心五常应复高门第家有白眉又见今

　　圣月钱居士

玉骨亭亭傲雪梅草玄谁数子云才清言祇许嵇阮共法喜夫容富赵陪迹寄人间恒隐约心游天外独徘徊征君尚复嗤彭泽五柳当门止弗栽

　　武君求居士

之乎也者得儒传又向吾宗理会禅儒释两关都透了更有何事上心田

　　尤敦素居士

起死回生妙有方济人还为作津梁功同大士真堪羡持地仍兼老药王

　　惟寰马居士

徽恩修了堵波连倾尽家赀事佛仙检点生平谁得似襄阳在后给孤前

　　蔡宗五世家庆图(子谷居士请)

或拖金紫或林泉五世琼芳叶更联家洞儒宗因学佛室空幻趣为逃禅青云那怪生高足净沼应宜长白莲欲问三三前后事一轮红日正当天

　　子谷居士行乐图

不须琐末论生平一句身心奉刹尘举世丛林知子谷芳名欲歇也千春

　　布水台集卷第二十一
嘉兴大藏经　布水台集


　　布水台集卷第二十二

　　住明州天童寺匡庐黄岩沙门道忞着

　　书

　　复玉齐耿兵宪(讳应衡)

　　台台踞菩萨地见宰官身苟非般若根深正因力大安能于心无事于事无心尽瘁家邦而复撷奇问道有如此也承谕梦中问畣语合经禅尚存作主与夫捏合之见贫道以为台台切忌作梦会若作生死梦觉会则当人脚跟下大事隐矣不见舍利弗问弥勒大士梦中说六波罗蜜与觉时同异大士曰谁是弥勒谁名弥勒者所以古先哲人当见此道时直得十方三世尽空法界净裸裸赤洒洒纯一真实人体安可强生节目于其间邪即名品荔支净剥皮　之说大慧当时漏逗不少石头有言宁可永劫受沉沦不向诸圣求解脱不审台台以为何如。

　　　　　　又

　　家瘦民肥心夷政简虽官署一山林也可以返收视听可以省问己躬第台台所患不在世缘轇轕而在用世心深不在玄途窒塞而在理障太多苟能绝言思路忘管带心一以老维摩之空其室内庞居士之勿实所无心行而力究之一朝缘起无生方知赵清献所谓默坐公堂虚隐几心源不动湛如水一声霹雳顶门开唤起从前自家底灼有恁么事然后即以从前自家底为诸官民提掇则公堂即妙善法堂岂仅曰一山林已哉。

　　与念尼王海宪(讳尔禄)

　　往时曾向大名于耿玉老齿颊昨归台次甬蒙虚怀下问得三夕快聆謦欬因知大檀灵根夙种迥越时流第必欲固其形骸然后求进斯道前虽略陈管见尚恐犹怀昔嫌兹复引而申之终希迩言之一察耳详夫含生所以流转不息者良由无始世来不觉遗真循照因照生能因能立所于无同异中突生同异同为根身异为器界遂使山河大地万象森罗判然对立乃至四相峥嵘我人见隔生情动念造无边业受无量苦莫不厉阶于此经云十方虚空生汝心内犹如片云点太清里佛言岂诬也必如大檀炼形固体庶几长生而久视焉无论惑梦幻为自己执苦本为真常者何如且一受其成形而不与之更化则一块然匏系而已求其身遍十方智入三世如佛菩萨之云兴善利我已失之矣抑亦偏小之见岂通人至计也邪即曰我畏处胎而或昏隔阴而致迷耳是亦不然何也迷悟在此事相应不相应而不在形骸之变易与不变易也盖与此事相应则一念可使万年纵或舍报还来决不流向别处不见杂华有言譬如丈夫食少金刚要当穿皮而出苟与此事不相应所谓暂时不在如同死人况复尘劳扰扰业识芒芒者乎所冀大檀舍短从长会万物为自己直向毗卢顶上任运施为庶慰贫道之怀也何如不尽。

　　复中柱张相国(附来书)

　　端顿首座下去冬闻飞锡北来之信不胜翘仰即大觉丛林有主一切七众人等奉金鎞无迷也达和尚心愿亦云圆满矣端根器浅薄倾耳法音皈依久矣未能遂解组之志面奉开示伥伥奚从至西来大意不可以文字求意见索欲拈疑义质吾师而愧未能也幸惠教先之俾闻所未闻向年间暇曾修念佛持咒法门惭无所得近滞迹热闹场中身心交瘁觉此事此志终不容释惟日夕念利泽及民上报君国庶几寡过然此愿亦未易遽遂也世出世不二法门尤祈方便垂示令迷途知遵幸甚幸甚敬具微仪奉尘香供破颜存之亦云不远之诚而已临启不胜瞻企依切。

　　去冬辱台命猥以大觉见招自审衰骞曷堪驱策但念达磨一宗响绝大河以北者弥运执殳言迈亦聊为法前驱云耳阁下少掇魏科壮居台鼎不以位貌之崇拒人千里之外尤复孳孳法道念不去心非夙承大愿则蹩躠名场之不暇奚有于空宗哉来谕欲拈疑义相质尚愧未能夫疑者信之根悟之门也是以先德有言大疑大悟小疑小悟惟不信故不疑不疑故不悟也今阁下既有疑义可拈正不必山僧惠教闻所未闻但打并身心专一缘虑切于疑处着力瞥然打破疑团则拈与所拈觅其影迹了不可得矣世出世不二法门无别方便亦只要居士看透张中柱耳若看得张中柱透时则人尚不见谁为世出世间之法邪即今张中柱作么生看透他但于一切处一切时能豪忽不自放过岂直工夫打成一片即行于世间且无纤豪过患与人指摘譬诸刃焉向外则伤人伤人斯有悖入之祸向内则克己克己反有归仁之福今人处处放过自己而于他人则多方责备恐于世出世间未知其可也瞽蒙之言唯高明采择焉辱贶谨合爪以谢。

　　复柴庵吴相国

　　伏承来翰满祇忠膏义血不忍竟读於乎先皇英主也乃数穷百六丧厥家邦回思甲申三月之祸宁独阁台疾首即草莽如残拙亦复痛心不已矣抑闻之荡荡大千空于觉后明明六趣有若华胥苟正眼观来则凡为蜗国楚亦干城又孰存而孰亡哉虽然说梦痴前恐成剩法不有阁台之节义铮铮彼鼠肝其父子刍狗我君臣者必将假托乎斯言而人道不几澌灭与山僧二十年前即知海内有阁台一人今来昭阳蒙不弃夷卒惠教先我则愈有以知乎阁台也昔柳柳州作箕子庙碑而纪其德有三一曰正蒙难二曰法授圣三曰化及民夫阁台不常忤权珰蒙贬黜乎则所谓正蒙难者是也不幸江海潢流明室之鼎且南徙于黔矣彼茁者雈莫不仰承新泽独阁台身中乎清废中乎权孝忠一线于焉少留则所谓化及民者是邪非邪今天道茫昧洪范九畴之训将遂湮夷阁台既文且献使有圣者从潭西而索求当必有法以授之矣独山僧德不足以承先道无能而启后虽私衷有激而发为言词者不过候虫时鸟自鸣自己曷足以当大方之一噱乃蒙许与过情不令山僧愧深而芒负哉咫尺不获一聆謦欬慊也如何隆仪谨对使拜嘉临楮可任企仰弗备。

　　柬牧斋钱虞山

　　不孝幼为诸生习制艺即知海内有以文鸣世如老先生其人者矣继行脚游方间从碑铭传志间见先生一二古文词益叹先生之文非徒咀英而吐华者其致广大而尽精微极高明而道中庸者与去岁因贵乡许子得广读先生初学集益如横开武库如深入宝山如吴季札之观乐至韶而止窃谓非胸藏万卷眼碧秋空不可读先生之文抑先生岂徒以文哉明治乱植人伦故先生之文为不可企及也今天下学者尚惜先生之文涉世忌不获广传于时然古文有抑于汉魏淹于六朝至唐稍显宋始着极崇尚于元明之世几同六经而庄诵者迁史是也则先生之文晦诸一时其章明于千万世者固有默司其柄者矣然则岩穴之士欲声施后世非附先生青云不可抑先生至德作人靡间朝野缅维先师崛兴末运振起先宗为佛灭后再五百世大法光明幢是亦先生之所乐道者矣今先师示寂且十七年塔上之铭亦有操觚以论次者而先师之道德终暗昧不彰也窃谓人如先师非先生之文不足以光扬至赜文如先生非先师之人不足以焕若昭回彼长蘅异度之流汰如竺璠之辈尚得借托先生矧俊伟如先师者先生岂有爱焉末后光明点出笔尖头俾伊照天照地非不孝一人之幸实天下后世学者之幸也猛拟肃庄登龙请于下执事奈为山门匏系特遣首座山晓执状牍与不腆之仪代申鄙意统惟慈原恕悉临书无仞翘企注瞻之至。

　　　　　　又(附来书)

　　往在嘉禾得见李节女传不但文词尔雅而尚论闺门风义原本于祖宗之教化当墨穴世界点出金刚眼睛甚难希有径山有言予虽学佛者然爱君忧国之心与忠义士大夫等正于数行文字描写出径山老人铁轮顶上圆明自此鄙人八识田中屈盘逼塞种得此一段根苗每至酒阑月落香销灯灺此中影子落卸未尝不与老和尚相晤对于大圆镜中也腐儒失学拙集流传积年馊饭嚼之便欲呕哕不知何缘得入慧眼过为夸许当是此土众生应以声论语言得度如鄙人俚言朴学臭腐满纸老和尚亦放眉间白豪相光收入文字海中邪以此知文字三昧不可思议如此往年击节大篇故是霜钟相应也密云尊者塔铭十五年前已诺江上黄介子之请矣重以尊命何敢固辞第以此等文字关系人天眼目岂可取次命笔年来粗涉教乘近代语录都未省记须以三冬岁余细加简点然后可下笔具稿谨与晓上座面订以明年浴佛为期尔时或得围绕猊座觌面商确庶可于法门稍通一线亦可慰吾亡友于寂光中也上座还手勒奉谢萧辰深山唯为佛法强饭自爱。

　　山晓回披读教笺惠然赐诺许铭先师真令不孝式歌且舞躄踊俱兴者矣窃惟不孝本一山林枯槁四方不谅其固陋无文辄以铭传见委往往辞不获命间亦操觚应其求索独先师窣堵波前一片石于今十有八年未得其当每当钟鸣漏尽之时未尝不五内回遑惄然如捣乃蒙老先生肯散墨华俾留芳躅使今狗马即填沟壑在所甘心其他慕说之私又奚可以言喻哉嘉禾李女传深愧不成文理及阅尊集则皆此物此志方庆如虫御木亦自暗合孙吴乃反谓拙言影子落卸高怀何先生之与人为善而顾自忘其大美也邪经云雅思渊才文中王文如先生真五地圣人之所习者彼汉魏以还纷纷诸子尚不足供唾弃矧不孝之候鸟时鸣者乎再遣山晓拥彗龙门恭傒奎璧伫雨迟云惟高空其沛然早及之春风尚寒有冀颐神善摄长为南邦文献是祝是祷。

　　　　　　又

　　开岁以来翘瞻云汉以日为年不意王君山晓奉璋叠至盥手开函焚香展读俨若赫赫明明天王复辟黯然而黑颀然而长眼如望羊心如王四国而我师复生焉中间发微阐幽或贬或讳文约指博义正词严所谓法用春秋以绳当世则又虽有游夏不能赞一词矣自惟墓木既拱之先师一旦借章麟笔遂得孤光揭露映照千秋不觉情至而悲生感深而涕陨自今伊始为不孝者宜何捐躯而报答也邪至若拙集加评卷端授弁乱九天之华雨飞六月之严霜此则老先生之正气丹衷自横自溢却不关不孝事也於乎人生在三事之如一而戕伦贼义之夫每每变易天常斯人道所以邻禽乱亡所以相继孔子之惧即先生之忧也今人灭裂在三倒披裳服固揶揄先生之前颡不有泚抑独何心哉铭稿即依后命绣镌双白归忙草草布复嗣容专谢不宣。

　　复西遁超道人

　　星霜四阅不通闻问而臭味相孚则无有间然也窃惟天下之无人久矣非无人也人而亏道丧真焉犹之乎无人也不亏道不丧真则昭阳黎太冲与吾西遁道人其几矣乎故山僧前柬昭阳曰微君福德持衰世敢保阎浮尽化磷今昭阳且即世以天下之大仅一西遁可名曰人夫以曰人之西遁乃复深谅山僧使今山僧纵得一世之名又不若西遁之见知见谅也以西遁人也为人之所见谅其人盖自可知然则山僧何修而受知足下哉先师塔上之铭久空麟笔创怀非一日矣去秋所以重请虞山者不过借托文言以光昭先老人之徽烈庶几有以行远耳西遁固信山翁决不幸虞山舞弄笔舌而雌黄天下也况三峰为先师行二之子则于山僧为同气连枝手右而戕其左叶滋而掊其根在他人或恬然为之不顾辱在西遁见谅之山僧断不出此矣或虞山信笔直书不留余地而犹子中如玄墓如灵隐即犹孙中如豁堂如仁庵辈走一使持片楮焉而问山僧岂可不手勒八行专人请改矧灵岩之与山僧犹称当世籍咸者乎见不出此乃规为布置斡旋虞山又动劳足下之管城君是谓无识且昧山僧夫以明白之山僧往往见疑于世独一不亏道不丧真之西遁谛信之可庆也亦可吊也改易之铭即如命定刊双白远来多媟嫚乞为山僧修饰弗备。

　　复灵岩储侄禅师

　　千里吴越山川相间不能时托鳞鸿唯从往来云水诘问兴居得知痰疾一发旋愈今遂平康无事以为慰也残阳挂树再荷天童徒白巅毛无俾丛社所幸饱柴足水远市离嚣丰俭可随其家宠辱不关于虑得借以遂余生耳我山突兀斗诤坚牢道德本荒疏文章焉可恃惟用道树御野人法行之数年寂无形影此则山僧自信较似差胜诸方也先老人塔铭去秋始托虞山属笔七襄之报诺以今夏浴佛为期中间词锋有碍汉兄和尚则山僧都未省览老侄既阴得其事状何不移牍山僧俾为删改乃假手张静翁斡旋钱牧老抑复何也虽老侄出乎机入乎机妙有化裁但用之以待老阮籍则所谓附同气荷同心之语又似信不由中矣老侄自是天生妙慧山僧深愧赋性颛愚然则患难欲其相成德业欲其相劭无乃太孤老侄之心邪老侄言满天下道[番支]江湖先老人可谓有子有孙是则借光多矣区区十八年来松柏既实之枯骨寒原远烦玉步或有媟嫚得不深山僧之罪而消老人之福哉乞泯此念荷感犹多改定铭词谨依双白颁宣口谕即如命施行矣复谢不宣。

　　　　　　又

　　山僧向来于埙篪犹子之中视吾侄最为厚善以至忘名分夷高下甚欲举尔住持天童者爱尔施设文言豁达通畅将来德业闻望殊有可观故也不谓尔于先师包藏祸心每每笔舌诪张雌黄无忌山僧由是疏尔薄尔不尔闻问者于今七年去岁闻尔迁金粟往来僧俗谓尔弁髦先人欺侮尊宿称师翁则曰天童大师祠三峰觉范则曰振祖之堂北堂有先人庙貌弗躬弗亲弗问弗仕旬香月灯潦草塞白而已大不敬无孙礼也山僧以为金粟道场乃先师发迹之乡梵宇排空香田遍界在他宗之人承而袭之仰瞻俯视不兴食德报恩之思且非人类矧尔孙子以兹弘功浩业易尔虿戟蜂矛直摧枯拉朽耳顾何毒不消讵尔枭獍为心始终一德嗟嗟密云弥布之扁何刺尔瞳亦自书亲闻室三字糊之又糊抹之又抹此尔为人神猒弃以去山僧为四众攀援而来之日亲对诸山檀护剖抉重封而开显者也於乎尔乎抑何丧心悖理欺祖逆天若此之甚哉昔人谓黄檗胜亦奇衲子但晚年谬耳今尔晚年则一味穷欲极奢抑人扬己慢山突兀高逾须弥贪壑汪洋深沦沧海出入务同卿宰则丹涂香柏之舟招摇而过市焉受用拟埒王侯则采买定窑之碗罗列而陈餐焉靡靡服御游从事事动求精妙罔思岁比荒戎室十空九今我身衣口食非犹诸天报得要皆信脂檀膏减割妻孥施我而营福者也四大苦本尔之增苦也弥勤五蕴元空尔之描空也愈甚反先圣之良箴成后昆之恶习不几谬而倍谬乎最可恨者本一南通小贩专卖李四嚣虚如山僧居广润时尔应临海天宁邻封打斋诸山尝套尔则载之语录曰广润某和尚请师上堂嗣后山僧与尔同遭吏议名挂按君白简尔时祇托天城传一口信上山僧旋即门封户闭杳不知其所之矣山僧裁答尔后自分临难不可苟免径诣臬司投到迟尔三月始来至明年质狱东瓯尔则不胜怨天尤人及乎杖决宪庭尔之徒属益怨山僧刚愎自用轻出累尔即尔亦谓此行不是法叔老和尚小侄不愿有生何事毕之后遂有如许夸张之书见之树泉集哉岂非尔生平之言类皆妆点出来以欺世盗名者乎昔也按君参奏劾为妖言弥勒下生今则以弥勒后身自命矣然则当日何不一款招承必高叫宪天以求哀赦其故何也昔也台邑图形杭都画影露布长书会打继起贼秃今则以天台古佛自居矣然则当日何不临凡降世化导众生必通途畏过黄岩偏僻远绕家子又复何也则是尔欲欺世而世不尔欺尔欲盗名而名不尔盗究竟一文偷不得至今空作不良人非尔之谓与他若千笼百络结势要权谋径山攘金粟正昼攫金之态蚖蛇恋窟之羞魔梵修罗之大慢过慢增上慢火刀血涂之苦因恶缘极障缘皆尔一身占尽矣所以珊瑚枕上之泪山僧为尔不啻日饮千行久欲向尔深规切谏未免虑尔骄矜傲兀不能尽厥所怀今因尔侮慢先师之故始得乘间有言所冀改往修来化凶为吉然则毕竟如何即得山僧不妨请尔所自比之妙喜杲为尔作五丁力士开山通道置尔康衢不见妙喜之言曰节俭放下乃修身之基入道之要历观古人鲜有不节俭放下者又曰日中则昃月满则亏天地盈虚与时消息所以古之人当血气盛壮之时虑光阴之易往则朝念夕思戒谨弥惧不恣情不逸欲惟道是求遂能全其令闻若夫隳之以逸欲败之以恣情殆不可救方顿足扼腕而追之晚矣斯言也在时流足称金石之药对尔沉痾恶症苟能去忌勤服庶万死起一生否则福消报尽厥戾非轻恐不止于顿足扼腕之追矣统惟鉴纳无任萦怀。

　　复静香周居士(附来书)

　　双白居士于七日过南冈历言和尚待法侄法孙之宽大仁厚而歔植继堂头尤深笃自知孤负老人处甚多闻督责之语局蹐无地惶愧欲死辞婉意切其来非泛常可默会也荃叨为法嗣何敢向人一句今法战已胜小杖渠已全受义无再加大杖之理学人传语云有致灵岩一书欲付梓工荃清夜思维似可商略伏乞以稿见掷令荃与看使之感服尤胜刊刻即兴朝治天下抚妙于剿况同枝共叶乎万祈和尚矜宥之倘以荃言为不然亦祈过吴门面呈一切商万妥而行可也总在先师翁一脉曲全之幸甚幸甚。

　　季冬承晤佛日后将返桌天童俟新春过越共话平阳佳山水不意曹溪金粟后先命至敦逼杀人缅思金粟一席乃先人起家之地顷以主失其道门径荒芜殊可恻怆因过武原拟商诸檀择一代司俎豆之人始睹灵岩所作所为百种千端日以陵毁先老人为赏心快意之事真令天地虽宽有所不容人神虽隔咸为抱愤他不具论即密云弥布一扁糊抹至三况其小者使先师尚在人间行道将不深削迹伐檀之惧而大畏于匡哉此山僧声罪致讨扶纲维常义不容己所以反正有录杜逆有说赋感有诗读告有篇移书以切责之苦口叮咛以训诫之故词不一而足者也来谕述王双老代渠修饰谓自知孤负山僧处甚多山僧自念道凉德俭何能于尾大不掉之人有所歔植第就杨太史王双老为渠经营一事使非山僧左提右挈引渠出于正大光明之域恐终身为照提鬼不敢以面目对人矣此或山僧歔植灵岩之一班然负与不负则渠心自有灵台明神固有业镜山僧于彼非但无责望之心即彼或谤或诽欲解欲截罔不如水遭割如光受吹而忍之弗校也独是先师为祖继起为孙以孙蔑祖以下陵上为不可长此厉阶耳夫自有天地以来便有纲常名教自有生人以来便有父子翁孙今驱三尺童子使陵其祖毁其翁彼固瞿然有所不敢者何也天定之伦性生之分沦于肌浃于髓不可得而攸斁者也岂灵岩身为人天知识非狂非惑公然陵毁祖翁必闻山僧督责之语而后局蹐无地惶愧欲死者岂不零仃洋里更叹零仃惶恐滩头重说惶恐乎哉虽然困于心衡于虑而后作征于色发于声而后喻或灵岩赋性中下理固有之然蔑祖戕伦之罪逆又未可以惶愧一言为之宽恕也所谕治天下抚妙于剿者德布成汤网开三面盖为赤子无知穷迫弄兵故耳若夫陈恒弑君尼山请讨胡氏秉议尚谓此举不妨先发后闻况山僧忝辱先师门下灵岩又属犹子既非匡人之比则无俟上告天王下请方伯复不口诛笔讨故含濡隐忍以褫成其逆恶将蒙出疆不越境返国不讨贼之诛较许世子不尝药而弑其君父者罪不綦大哉是则山僧于先师为败子于名教为罪人有不获戾于上下古今之忠臣孝子志士仁人者乎以上下古今之仁志忠孝未有不敦伦而卫义者也不审居士又何以矜宥山僧耶极知尊意为先师一脉开曲全之路然其告文自白素非先师一脉奈何奈何与继公书腊底既封缄俟新春寄托转致幸专人来附上邮传灵岩为感。

　　再复静香周居士(附来书)

　　狮驾行急未及述荃是夜同双白至檗庵舟中一段话檗公楚人带性负气其平日文章施设全从气骨上发挥虚衷剂物以通彼我之意本非其能然任事既刚认过亦勇昨代灵岩下山之时原为本师礼足而来岂尝有宰官在意任心之过以至伤于坦率如尔汝之呼重房轻扁之论同来者皆为缩颈掐指而彼尚不觉悟其不留心于酬问可知矣老人爱人以德不忍姑息养其过误直提汝既为灵岩嫡子便须认得我家宗派汝非吴江令我亦非吴江编氓翻手一掌当机剪截熊父母此时似冷水浇背陡然一惊然后知老和尚一片婆心无非慈爱子孙至意不忍以门外疏亲相待也舟边语次皆是铭感之词但云老和尚如是慈悲非惟寸中知之本师亦知之今日原为本师而来既承提诲即可云荣及本师老和尚从此可以释然如杜逆反正诸刻似宜寝阁议论俱可歇息矣荃今日不避杖叱敢复进言荃等婚宦后学道之人修持未熟每于不及检点处露出本来习气况檗公生平以骨气自负固不免偶错要其初来代师礼足之诚蒙诲后受过不辞之勇皆足仰祈慈照鉴谅于语言事迹之外若云必反正必杜逆则老人一掌示其意矣而又多乎哉万祈弘宥寝此诸刻不日容同双白居士再叩函丈代荆何如临楮无任悚惕。

　　来翰述南冈草堂山僧与檗庵一掌及居士规谕檗庵之故盖山僧原以祖宗一脉待檗庵若檗庵果以吴江知县自待则是门外人又何必干预吾家事抑山僧纵年迈敢云非沙门释子然则掌檀越且不可况掌吴江知县唯檗庵自任为灵岩法子则灵岩亦是我家子侄山僧尚可以家法绳之又况檗庵哉闻檗庵因居士之言即幡然悔悟还是读了两行书到底知文识墨不敢自越伦常虽然檗庵唐突老僧不过措大家一时腐气尚属无心之失不审灵岩又何心行种种毁侮师翁落之于笔见之于书以至糊抹先师名号使凡在先师门下者莫不闻之疾首见而痛心非但山僧毅然有说即古南亦正言对使璧还赵珍岂非事关彝伦义难缄默所谓以吾从大夫之后不敢不告者乎向使山僧狗马得随先师早填沟壑冥然幽闭重泉无所觉知斯亦已耳今不幸而残喘尤存奈何非木非石甘自袖如充耳不与君父同仇则亦有腼面目何以视息人间故今居士正不必问山僧起倒唯多方晓谕灵岩克顺克孝勿以少陵长母以小加大举从前之当门触祖翁者悉改弦而易辙则彼且皮之不存而山僧又毛将安附哉否则纵令山僧三缄其口岂天下后世尽皆戕伦灭义相胥为兽为禽抑于灵岩岂真有暴秦之畏遂无心非而巷议者既从地倒还从地起唯高明其鉴裁之。

　　柬敬一主人郭子公

　　相去万里天各一方而英声义闻碑着南人之口者如风传响语云道无胫而能至名无翼而能飞于我公王斯为信之岁在壬寅曾修寸函托鸿问讯想已达慈座矣去夏因　先帝有山陵之役特遣门人旅庵辈驰送蓟州意　殿下必入朝会葬复修候左右庶俾亲承謦欬少慰遐思不谓奉　旨劳免仍复山河阻越伤如之何今春有来自沈阳者闻檀越子祁生蒙推屋乌之爱遂使怖鸽惊魂依光定魄抑山僧何幸叨荣施真胜祁生昼锦还乡矣然此案遭诬枉至于家破身亡累遗亲族莫甚价人缵曾二钱子为最惨今两家妻孥与其弟虞仲方叔咸远配遐天流离琐尾殊可恻怆就使山僧县同陌路恝若途人尚当兴慈运悲效先佛投岩割肉之思况属檀那承信施复有　公王救世菩萨二天可戴慈荫可依忍恬然坐视不一告哀又何颜厕缁流而称慈悲眷属也邪为此更渎威严伏冀少舒莲目普放豪光使其停酸息苦听赎还乡则死生衔结宁独钱宗为然即日升月恒之福山僧没齿亦难忘颂祷矣翘首企仰无任主臣。
嘉兴大藏经　布水台集


　　布水台集卷第二十三

　　住明州天童寺匡庐黄岩沙门道忞着

　　跋

　　题血书法华经后

　　佛如济世大医王随根说法疗诸病如病服药无不瘥病瘥然非不死方天宫龙鬼及人间教网罗张三百会广施法药亦如是以方便说非真实稽首法华最后谭从前药病俱捐弃三乘归约一乘门弹指圆成正遍知衣珠获自本来有非作故成离诸过亦如父财子克承受用无有留碍者以无留碍戏论除顿教火宅入清凉露地牛眠芳草地春光依旧本风光所以妙根境俱忘绝朕兆圣凡景见大光中万别千差都一照法觌面何劳寻专甲大用堂堂知不知鹅王择乳素非鸭莲亭亭独出自天然欻地千华生碓觜婀娜笑倒东风前华一尘一佛国一国一释迦胡越谁云天地异不移寸步越河沙经解语能言不是声丝丝柳线牵长日滑滑莺梭织晓春一字演经无量时全经只在刹那宣卷穷空劫不见头展满十虚罔窥尾日用劳生卷复舒夜月晨风光陆离革囊缠缴百千般错过头头自不知伊余早岁窃知恩金刀曾割红莲舌沥血流丹书此经字字经兮字字血以我身命即为经尽未来际周法界如经分布广宣扬普愿见闻同证入今此经王谁手书力禅刺血以为墨光通榴火珊瑚赤七轴行行如贯珠忘躯以为法如我即如我愿愿力禅分身如愿与经俱如空不没湛然存。

　　题潘天玉所书法华经后

　　天玉潘子以自善根生正信解信解佛之知见一念相应可以长御大车疾登宝所衣珠宛在深嗟客作贫人王膳不餐长笑五千退席于是闭关却埽覃思绎斯信解之不足又读诵之读诵之不足复书写之书写之不足更请真寂永老题跋之总之欲此七轴琅函流[番支]大千之宇俾凡有善根者靡不信解受持读诵书写一如潘子天玉此其心也乃申酉变革真寂之跋且随兵燹遄逸而潘子时亦隐如有失岁在辛卯予赴道峰潘子天玉始喜随以是跋问予予盖未知真寂何如然闻之先德矣心迷法华转心悟转法华潘子果若心悟则此七轴者可以建立繇我埽荡繇我何有于真寂之跋哉夫潘子抑知乎从世尊脐轮鼓气齿牙敲磕焉而后有此三周九喻也析音声而求之何者是法又从潘子手腕运旋纸墨淋漓焉而后有此千行百帙也离点画而求之何者是经是则经有时而湮法有时而塞跋有时而晦而说者之与书者盖通往古贯来今充干塞坤可以尘而说刹而书炽然而跋而莫知其竟者如此则多宝佛塔可以掌置他方可以移来此土如针锋叶如陶家轮于真寂之跋何有哉于道峰之跋复何有哉。

　　书石衲道人家藏先司空所诵梵网经后

　　释迦文世尊舍金轮而登佛位神宗显皇帝从佛位而御金轮风云匌匝主伴重重一时同班鹓鹭之臣咸皆世主妙严之辈故其列在三公九卿台中省中者莫不留神空宗抠衣禅室所以德行重当时理学推名世如越之石篑陶宗伯墨池王大司空之类盖有由然也司空问道龙池激扬先子山僧以宗属瓜葛窃知公之一班逮顺治己丑予且承乏大能仁寺则于公居为甚近矣其子石衲道人复从予游又从予得纳菩萨优婆塞戒乃示予以公生平所诵梵网戒本且跽而请曰此先君司空公受之云栖宏老人者也今某以先君之灵复从师得诵兹戒师必母吝手泽庶几家世传之以为宗器可乎予谓梵网之流通诸夏也通都大邑无在无之第自司空公以及子之身两世矣服之无斁此则希有者或疑公与道人皆菩萨优婆塞菩萨优婆塞自有菩萨优婆塞戒此非菩萨优婆塞之戒也予谓千华台上千百亿释迦所诵之光明金刚宝戒岂即莲华台藏世界赫赫天光师子座上卢舍那佛之戒哉三世一切佛三世一切众生之自性心地戒也心地无相而以事相求之可乎是故经言唯佛一人持净戒其余悉名破戒者言不达自性无相之心地戒也达自性无相之心地戒则全戒而全佛矣全戒而全佛者无戒而无佛者也於乎正言似反谁当信者使石衲道人一如司空公必知予言之不诬矣石衲道人者字予安盖明之孝廉亹也。

　　书重修梵筴大藏后

　　此藏经为商河郡王所请奉安城中心寺者岁久屋老僧残经之坏于风蒸雨湿鼠伤鱼蠹者有半寺僧无力修理复不忍其狼藉因舍归大觉院中适东莱张相国静香周观察挽余江南承乏是院乃命僧五十余辈于中或补书者或募赀者或出手装潢者自秋徂春凡七阅月用金三百两复成全藏念因缘非偶而成功之难如此谨书颠末以告后来凡居是院阅斯经者幸专意护持母外借母尘坌母为风雨鼠鱼之所蠹伤俾是经永镇山门常为人天法药则余之厚望也敬稽首合掌而说偈言佛求半偈舍全身百轴琅函岂小因珍重大家生眼护留将法药惠天人。

　　书憨山清大师语后

　　憨山老人居匡阜之七贤峰寺时余实从之纳戒今老人圆逝且三十年矣顷余谢青州大觉院事归渡大河以南乃于安丘准提精舍得观老人示念外学公法语手墨淋漓彷若慈容俨睹余既不胜今昔兴怀复念公奔走道途而事老人于艰虞险难之中虽老人有以服其厥心而尽瘁忘劳承事知识有如公者亦可以风矣勒数语于左方而示后之展玩者庶几见贤思齐幸无作笔墨观焉可也。

　　书禅灯世谱后

　　此书寿梨枣在天童其编次也在闽川盖予取福清吴君旧文而笔削者也流通则在崇祯四年至今甲午凡二十有三夏而径山之严统始出则又取予成说而颁为新条者也严统出而海内纷然与之竞辨者无他以不应收天王归马祖之门自马祖之门有天王则法眼云门皆为南岳孙子矣历来两宗世系青原广有载籍可稽徒以玄素之碑夏卿之铭与之征诘恐然否未知谁属也虽然青原不以两宗之去减其家声南岳又岂以二派之留张大户庭彼睦州启悟韶阳乃使其承嗣象骨圆鉴亦发明投子而命其绍续新丰则南岳且为曹洞云门之所自出奚有于法眼之区区者如此则归两宗于青原而南岳之为南岳者自在也至若寿昌显圣之光复吾宗彼所谓豪杰之士虽无文王尤兴者溯始流于涓涓尚乃屈辱乎二老况置于未详法嗣之列则吾岂敢抑当日此书之成予实无所考镜故为之序曰间有说法当世嗣代未详者但附于其宗之末而先师为增一语曰俟其详者补之予敬服先师深长思而小子愚不敏未之逮也或曰双径之为思乃始深长矣汰虚承存实继凛乎若峻夷夏之防者或又曰天下有道守在四夷严外而不严内尤之乎不严也予盖未知二说何如独叹此书本为不泯先德孰知其反开诤论之端哉语云功德天黑暗女有智主人二俱不受信夫。

　　书天童悟和尚语后

　　此乃先师为妙玄上人秉苣语也因记崇祯辛未余侍先师住今太白时颓垣破瓦满院荒榛中有老屋一区在法堂址而上人与童颠二三辈盖十数春守香火于兹一旦先师至不五稔而复还历代巨观上人以从心之余犹获见之故雪顶厖眉日渠渠与众作息乐而忘倦掩息矣而先师实为之茶毗焉力作于前猒餐于后谁谓耕而无获哉又十四年予承乏兹席其徒旭初明谅者出而视余且请书轴后志不忘也余嘉乃孝喜而为之题。

　　书谢氏一门五节传后

　　岁在乙酉清师入邗居民丧于屠戮羁俘者万有余家独谢氏荐生一门母女子弟后先死者五人咸以节着靖轩赵进士为作歌五章纪其事足征青史矣然予观荐所著状而知荐妻张氏当高藩困邗时即与女希韫筹所以应不虞之策莫如死长故城陷之日女先而母后共投深井盖其素所蓄积有渐也子于宸从井救母冀有生理不知气尽寒泉母生则生母死则死亲尸在此子将焉往此谢氏三魂与邗沟一月所以长映广陵之涛而夜夜有清辉者也若夫长子于朝之毙凶锋也以墟墓出幼子于陛之归黄壤也以痛念母兄伤死非无为节则有间矣虽然千秋庙社岂若蒿里之重不有开城而揖贼者乎百世君臣奚啻母兄之恩不有反面而事仇者乎朝也陛也情独何深哉故予敬次五歌大书其后将以告夫天下后世龙楼凤阁之家必以谢世一门为法焉。

　　书李孝贞传后

　　孔子伤明王之不作则曰凤鸟不至河不出图吾已矣夫夫凤鸟河图特钟物之祥然且兴兆明王矧人瑞而尤卓者乎在明神庙间嘉禾女子有李凤者生而淑媛四岁丧母即悲痛逾常及长力肩事父任虑以有行远父也遂终身矢不字人父固贫儒凤益工女红绩饪以佐父读如是者近四十年父适沾重恙凤则默自祷天祈以身代俄凤煮药饮父乃有青鸟衔果落铛中一剂以起父之危其贞孝感通有如此者故一时名儒硕学咸有歌咏　着以揄扬凤德以予博观黄虞之远也汉唐之广大也人伦生齿之浩繁也诗书所论序史传所纪载诸子百家所称述稗官小说所网罗至于仁圣贤人忠孝节义瑰奇之行谲怪之夫顾何类不有独凤以幽闺女子非有黄鹄之哀柏舟之感一根本至孝乃能捐欲废情反常合道有上下数千百祀不世见而凤见之者此岂为槜李李氏一家一邑之祥已哉明兴三百年太祖以承天启运之圣人洗清日月厘正乾坤功实不在禹下复以圣子神孙继继承承凤盖为万泰和气所蒸结耳凤鸟河图出岂徒然者说者曰凤生万历十年至崇祯二年乃卒卒未二十年而明遂厄者何也予曰此凤所以生当其时死直其候也与。

　　书李梵君传后

　　节孝李梵君者尝从予问道天童盖甬东李进士仲伟女文玉也三生有异迹甫离襁褓闻王母讽经辄解义时已知世缘浮幻有愿净修不字人矣父母强之字一醮丘氏子即为夫别置媵自勤白业因夫赴省试没于江披发沿江号哭三昼夜痛感人神尸为之出随欲绝脰尸旁亲族相持亟劝复勉之以义始幡然念夫有孀母婢有遗胤宜为夫存宗祧奉旨甘奈何即死死易耳要当为其难者遂以义割情且循初志因剪发自比于式叉摩那之致焉故传称玉刚方节孝是也然未知玉盖有磊落不羁之致焉玉尝一日在城庵闻乡居回禄属荡尽则手舞而足蹈曰而今以后始称寸丝不挂矣此其旷怀达识固非近代士大夫所能勉企万一者况义烈凛凛如彼也邪子曰枨也欲焉得刚近代士大夫方其搢笏朝堂侃侃而论声气讲户门刚则似矣一旦贼闯都门敌临城下其早以妾妇之巾帼蒙丈夫之面颜何求如玉之矢死从夫何啻九牛而一毛哉夫以祖宗之泽先帝之明非有甚恶于天地神祇而卒蹈覆亡之辙者何也恶为群狐城众鼠社隳而堕之所以别白是辈抑俾幽潜发迹焉耳此则天地神祇之意也如岁有春阳而无秋肃则昂霄之柏耸壑之松反不得与葩缘　饰者较厥妍媸及乎岁晚天寒来凰之梧叶既飘媾雨之丹枫亦落而是二君者始得以青青郁郁见焉故玉虽贤女子使其不遭异常变故则与中馈之里妇相较几何国莫不愿有忠臣家莫不愿有孝子然国维多艰斯忠臣之孤芳乃着家惟不造始孝子义夫节妇之懿行式彰然则忠孝节义之显于时也其家国之不幸乎悲哉。

　　书幼孺凌生诗后

　　诸佛菩萨有如幻三昧善能神通游戏往往出没天上人间或为君公主持世界或为神王宰制幽司或以冥权示为同事之摄则或与人为父母或与人为妻子或与人为昆弟友朋并其臣虏仆妾而为之或顺或逆或寿或夭巧设方便开其正信使其修持卒莫测其从所由来此佛菩萨神力不可得而思议者也晟舍凌氏有子名正綖年甫十三童而聪慧过人幼丧厥父以孤子抚孀母其爱之育之不啻如明珠在掌也宜矣然虽就外传概未尝咄呕而吟也一旦有疾忽作七言近体一章从母索纸笔直擘窠书之而后掩息焉其词有金紫何曾一挂怀石田茆屋自天开之句岂非以冥权行四摄者之明验与不然一孩提之童耳此烟霞物外之语奚宜至哉或曰凌童之为开士是矣何不常住在世明以佛法开解夫母必使其憯逝伤怀怜才致感凄其手泽肝胆交摧圣人不为己甚之行此复何居予谓去圣时遥人心淡薄当安常处顺之时语以氾氾悠悠之道将恐人而说者未有见出而喜者已可知矣惟其爱钟于至性痛发乎真情而后重赀靡吝悉捐以为之植福且遍叩诸方亟求所以研几乎死生者不遗余力焉则其利益夫母也不亦大乎故吾直谓凌童之生也有故死也有由而有近于佛菩萨之神通游戏者非诬也。

　　制书后跋

　　国一标名清凉著号至德下南阳之问鄮山焕奎璧之章久矣轮王不作吾道寥寥忞生丁末运幸际昌时重以道凉德俭谬膺斯典自应闭藏箧笥庶几无辱国恩第上曾拈案头敕书有勒石天童用垂永久之诏缅惟皇上遇忞怡颜问道握手谭心每敕近臣传语老和尚审勿君王视朕当如门弟子旅庵辈相接可也於乎管仲有言生我者父母知我者鲍叔窃谓上之知忞殆复过之然则言尤在耳念岂忘心此忞之所以日夜回遑而不能已于怀也所幸先帝位阶十地慧性明敏一时因马蹶而知解顿忘闻雨声而得大自在所以升遐之日付托从容克期坐化允为百王足法斯可尚耳。

　　书鹿门西禅师语后

　　鹿门西兄晚弃讲席力参先师时座下龙象甚众独与予交契称莫逆迨予继席天童而兄亦住白云山寺相距不一程故彼此意兴所至未尝不命驾相从后予退耕五磊再迁广润尤岁一二见至应越之大能仁湖之道场山齐之大觉院则相距数千里然后离悰别况托之雁足鱼笺而已及予再住天童则兄景迫桑榆未逾年而化法从此太白之堂兄始音遐而迹远矣今岁之秋其门人道元信公继主延祥以省予来天童乃出此卷示予予肠痛西州不胜怀伤今昔且谂兄一往为法求人之切如此道元既匪门外游人自应力肩师道光启白云奚俟予言而始勖勉哉因其乞题为书数语左方亦怂恿之谊云尔。
嘉兴大藏经　布水台集


　　布水台集卷第二十四

　　住明州天童寺匡庐黄岩沙门道忞着

　　说

　　师荛说

　　曰稽古帝王之见于诗书者必尧舜为首称盖尧之巍焕则天舜之恭己无为而民自化政治之隆斯为尚矣然孔子复称舜为大智固不揭其聪明天纵者奚若浚哲生知者奚若直曰舜好问而好察迩言焉迩言者何即诗所谓先民有言询于刍荛书所谓刍荛必采工瞽必询者是也今上踞菩萨位现帝王身无师智自然智盖已积劫圆成故能总握乾纲于幼冲之年又安天下于细旃之上日应万几直如庖丁之解牛于游刃之间无不恢恢乎其有余地者尤复敦兮若朴浑兮若浊众人皆有以我独顽且鄙为心此岂昭昭察察苛细矜能之士足以管窥万一乃谦光导物不耻下询而问字于忞虽泰山不让土壤江海不择细流抑轻尘足岳滴水汪洋忞将何自而上裨山海之高深唯是仰体宸衷不自圣神与谷王善下之义谨采诗书所谓敬献二言曰师荛云者敢谓下下人有上上智诚以刍荛固民之至贱而识之最卑者也尚可为师则凡兹后先疏附奔走御侮之蔼蔼王多吉士我皇有不广乃忠集乃益虚怀而翕受之乎彼人之好我者又何所顾忌固靳夫嘉谋嘉猷之入告我后哉虚怀以集忠告则我皇无心思而众人之心思皆心思矣翕受以听谋猷则我皇无耳目而众人之耳目皆耳目矣众人之耳目皆耳目故耳目斯能及远众人之心思皆心思故心思可以穷神穷神极远故无幽弗烛无逖弗周举九州万国之情形无告颠连之赤子日昭昭于衮扆之前悉纲之纪之经之纶之劳来而匡直之辅翼而振得之俾咸适其所宜各正其性命将见巍焕则天之勋业可奏于恭己无为之治也何有於乎帝赉良弼乃在版筑之传岩钓访渭滨而得鹰扬之吕尚安知市井鱼盐之内刍荛雉兔之间无名世兴王之佐哉则又不得不为我皇三致意焉。

　　原辩说

　　辩天者何辩泰西夷人所立之天主教也何辩之辩其辟佛而不知佛也然则我国何以有是教也自利夷玛窦者唱也玛窦于万历初年入广嶴称重译慕化贡献方物其国人善制器器多奇巧于是得逗留中国不去矣玛窦死其徒来自广嶴者日众乃即留都洪武冈建事天堂指所事之天主名曰邪稣谓汉哀帝时降神生西洋者也一切人物皆由是主所生宜敬事可即还天堂不则天主且怒不可救至矫以诗书昭事上帝等语遂大诱中国人日有风闻大宗伯沈公　虑之上疏极言其事乃得旨放逐未几夤缘复入今江淮河汉间多有其人而广闽尤甚天香黄居士者闽人也有沈宗伯之虑而无其力乃负其书来告中州人士冀有以讵其说也由是叩我师天童老人师于座间明其妄执之非天香遂以是意请为说以辩之师因笔此。

　　景倩亭说

　　当山义兴禅师道崇天帝特命长庚给师薪水而世言东方朔亦长庚降迹故夏侯孝若之序赞朔曰神交造化灵为星辰本诸此耳兹亭旧名阴盖又名锁翠而博学深思之士往往议其浅率乃原本天童实来太白之景仰以朔字曼倩遂以景倩易之於乎我思古人实获我心后有来者庶几顾名思义无忝先宗常使太白来游来歌则其景仰宁有既哉。

　　翼孝说

　　爱无差等施由亲始彼墨家者流尚知有疏戚后先也岂剃发染衣法视天人群生之类大者如兄小者如弟固宜于族属间荡无纤顾而灭裂其先宗可乎夫先师与磬山老叔在当世为二甘露门而在龙池则有卵翼之功佛祖洋洋天龙陟降则又何可昧也乃不一世而门分矣户别矣为之后者居然有生瑜何必生亮之思于是积忌成毁积毁成讟狎之侮之不足又陵轹之轻言以肆辱之令不孝辈潜然涕出无从至不忍审视何邪於乎先师已矣敬其所尊爱其所亲持以叩之常寂光土抑岂先法叔之心哉或曰彼有所激尔也父与伯孰亲人方詈其所生彼独非人之子与而忍之乎兽死不择音安所顾诸噫杀人之父人亦杀其父杀人之兄人亦杀其兄一间耳彼此号为人子者甘心于是吾不知其肺肠复何如也孝子不侮人亲其于三寸尚慎之哉。

　　辩讹说

　　黄檗之心要末章开示学者做工夫教看赵州无字话三十年前常疑其非断际语矣未暇辩也顷读佛祖通载益得其详盖断际于贞元中以京洛婆指参大寂会寂迁化因礼塔石门得亲大智禅师遂于言下彻证则其说法应在穆文之间逮武宗灭教有口只堪挂壁虽宣宗即复沙门然仅三年当大中己巳之岁而师已迁化矣赵州八十尤行脚曾见临济后始住院及迁化在昭宗之乾宁丁巳相去宣懿僖昭无虑四十八年尝记法眼问光孝觉闻赵州有柏树子话是否觉直以先师无此语对之且谓莫谤先师好岂六十痛棒打临济之黄檗而末遂尔尔邪然则此语非乎曰何可非盖南公以后之黄檗与。

　　法派说

　　古者僧依师姓而命名故有支氏竺氏之分帛氏于氏之异至弥天安法师则以为大师之本莫尊释迦乃以释命氏后验经果县符遂为永式然而法派之称无有也僧之有派也其起于中古之世乎按山僧得派之先盖始于燕都戒坛世所称为鹅头祖师者其派曰清净道德文成佛法能仁智慧本来自性圆明行理大通无学至受业先子仅十一世乃山僧不从慧而从道者何也由先子自淮扬东隐起家而阐法兴建于匡山之开先寺复别衍十六字曰佛道兴隆有开必先传灯绍祖以永万年者是也戒坛之派盛行天下虽东隐无改其初若江右黄岩净土诸庵寺凡属先师后而遵开先派者正振振不可诘然山僧自以开先既属他氏而宗派弗易则门墙如故彼语斯笑斯藂族类于斯者将无鹊巢鸠居之耻乎因为之更衍二十八字曰道本玄成佛祖先明于杲日丽中天灵源广润慈风溥照世真灯万古县於乎饮泉水贵地脉山僧今忝长育一方矣厥初得厕僧伦从谁脱白而披缁乎开先先子也溯开先先子之先所从来脱白而披缁者复为谁乎戒坛祖师也不有戒坛之祖何以有开先先子之先丕有开先先子之先何以有开先先子语云出世之师恩逾父母然则木有根水有源又焉可诬邪是故承之以道庶开先之流不断系之以本将戒坛之叶益蕃若夫后山僧而作者其丕显与丕承与固不敢望夫不可知之人正恐昧宗祖以为弱丧之夫焉故着为说以志之三世四世宜作圆成而易为玄成者避天童先和尚讳也(今又易为元成者避康熙之圣讳也)。

　　杜逆说

　　当山有扁标先师徽号曰密云弥布者系费隐容兄住持金粟时属檀越子谷之笔大书特书县置碑亭义取旗常钟鼎以志不朽者也亭为孤云折废此扁无寄业高县丈室楼前去春辛丑费兄父子相继渝亡继起由是乘虚入据罔念先人丰功厚泽而兴榱桷几筵之思公然肆其妄悖乃别开户牖另安祖堂竟将先师徽号麻缠纸里自书亲闻室三字搭以滹沱大宗三峰真子之印而挂诸侍寮焉忞闻人臣之礼不敢齿君路马民生在三事之如一即使继起承袭他宗非我族类然既忝居先师丈室尚当恪恭先德况属孙行而蔑其祖此而可忍孰不可忍不知继起何物獍枭卒不返思今之我身为谁孙子此之丛社赖孰中兴乃丧厥心魂逆天背理之如此乎犬豖为人豢养非有膏梁以适其口广厦以尊其居然见主则尾摇闻呼且匐赴矣岂继起蒙子谷之挽推受先师之遗荫顾不如豢养之恩乃不闻德报而毁侮加焉於乎食我桑黮怀我好音凡兹蠢类莫不有返复之心矧人矣继起何心行之昧昧忍为犬豖之所不为哉幸忞赴请过山稽查此扁得诸侍寮亲对子谷稚升洎诸山大众开洗尘封始睹密云弥布之字迹昭如星日由是同众县挂丈室中堂复记其颠末于祖堂虑后之入室操戈有如继起之悖逆大无道而申儆之云尔门人道忞谨述时壬寅季冬之十二日也。

　　引

　　募装释迦佛像引

　　像设周秦无闻也盖自摩腾入汉以其古先世王曰优瑱者所摹之画　至明帝既惊梦感良然因命工图奉诸灵台于是真丹君子之国始睹西方大圣光仪矣然犹粉本相传逮桓帝建和中更用黄金写仿而晋世谯国戴逵复出自巧思往往注虑累年而后就则不第陋彼丹铅缣素抑骎骎乎超中古朴略而上之自是生人福业相召遂有地中涌出海上浮来甚而雕山镂谷家崇户设非有征发期会而奉若严君慈父者何也良以大圣明智之所著与群生日用之所习共此固有之性本而恒沙妙德莫不彼此咸具焉者故天将雨而础润母啮指而子伤是皆同体之感通而世犹谓圣有殊异能巧惊若帝天此有为非实所以来达磨之讥而金不度炉木不度火泥不度水所以致赵州之难譬之世有遭劫而惊悸失心者虽居密室闻家人子步履謦欬未尝不战掉弥日有智者过而诘焉知其故则坐之中庭使左右夹持为角贝歙张之震且死至再至三则恬不为怪而惊悸之疾愈矣然不问症候之所从起概以此法施之痨瘵尪羸之前则亦未有不烦冤致死者也故在六朝以上人专福业其于圣也为高远其于疾也为惊悸法用鼓张角贝之术若夫世道交丧人心日以怠荒矣则法用劝营功德妙严像设俾动其攀援哀慕之思此法在补虚损实所宜用也余既无能退废尤病吾徒日窃窃焉先德之陈言罔知时节之畸轻畸重每欲告之未有路会若虚上人方营圣人之像设于所居曰普度者乞余言为引因遂书而授之若夫舍一万报终以圣人之法得度云者则有上人之口在无俟余赘也。

　　重修皋亭中塔院引

　　皋亭中塔院者故宋真歇了禅师之所瘗也禅师为大阳继起之孙丹霞克家之子人尊而杰道大而光凡七据缁海五膺天子之命绍兴间孝宗师崇尤笃会崇先显孝禅院成特自长芦诏师主之开堂日慈宁太后亲临听法未几示寂朝廷降香致祭敕葬院之西坞锡以悟空之谥静照之典方服荣之宋运既终元阿术所在伐寝陵虐及师塔启龛见师俨坐如生平爪发周身蔓长阿术惊叹亲自抱石掩之自是中塔嵬然垂五百年无恙矣今上丙子腊月之晦院罹于火塔一夕而烬某上人主塔者也乃截江五百里奔走涕洟告余曰维皋亭之有显孝显孝之得不没于皋亭也惟中塔持之今中塔废则显孝一抔土将桑田是变真歇之风不其泯诸子盍为我疏其事吾将持以告夫国王大臣长者居士曾受灵山付属者余曰噫此盖禅师披露全身为大地众生辟福田显法施者也善夫天童老人之言曰当年屋塔护全身一夕火光真歇了普劝檀那出手新定然必发儿孙肇不然禅师生动宸衷没感暴虏夫岂无山君水王呵护其间而祝融乃燕然得肆其威哉上人往矣祖灯焰发大地春回当必有起而肇新之者。

　　匡山芦林精舍募修讲堂引

　　江南之名岳三曰衡曰庐曰台虽各雄尊王长不相亚一以金仙氏之道显盖南岳以让匡庐以远天台以智者然其间法水滥觞则又本诸匡庐故三学未兴莲社之玄关早辟五镫未耀破头之紫气横分盖自远公息念罗浮大医回车南岳而后玄工义匠星散名山然则匡庐者岂特圣贤渊薮殆亦法海之岷源也泉流自中子不离母是以天下法运恒视庐山为消长方宋之隆禅扉大启天下学者不游匡阜道声不着遂迄于今探玄之士正驰走庐山未艾也独东林改律为禅而天下义学几浮沉五百岁迨万历间受业昧公先和尚至山前后刹户知有学而一时同慕道诸公亦互起东南称甘露门矣先师没能绍明其道者吴楚之士多有之然当副贰传化则匡南之芦林远其一也远公河目海口啮镞玄微洞无表里使鳌钩半掷则金鳞满载归矣何烦竿竹重栽而至今垂老无闻邪辛巳之冬予自布台访公察公去就固非绝人逃世痛自养高者但所居湫隘为方来限而芦林旧有精舍颇明廓方攃新则又工费告匮亦上雨旁风无所盖障夫比丘之法住如鹤去如云一树之安不再宿岂固雕墙峻宇而以华轩自适哉特以听众非鸟不可巢而居也非顽石不可露而处也故正觉垂成草座斯登人天普集则祇园不废如使公忘先德弃后昆则在今为有余必欲坐大讲堂俾户牖开豁则非芦林不可挥金布地义固檀越非异人任况兴衰起废与培天下法运哉灵山付属迦陵音在予盖其旁观者因不惮饶舌而为公言。

　　募建大能仁寺钟楼引

　　妙音遐畅无处不及及而众生随类得解各正性命唯佛声为然其次则钟钟以无舌之口匪说之谭弘宜法要大者声传百里或八九十里虽小亦不减二三十里若夫愿力之所持威神之所被则大千靡间刹海非遥是故精舍之必有钟也岂曰表章法器增重丛林如故国乔木之谓与实式开长夜之晓蛰户之昏警觉幽明息停酸苦焉耳然使其庭轩是托声不发扬如世厄穷君子怀瑾握瑜不获自致青云之上即贤如稷契皋夒亦经纶何自以展布而流膏泽于无疆之域哉越城之西南隅世有名刹曰大能仁寺者由废而兴由兴而求还旧日之观己于今岁庚寅之八月吉日辛卯鸠工集炭陈大范模开大炉韝镕合瓶盘钗钏以为一金由是火候既到一泻而成万斛之钟焉钟成而表里无瑕徽音洪着盖亦人天赞仰万口宣传矣第无危楼杰阁以承之不克恢张其德用则亦与无钟同先民有言言无实不祥不祥之实蔽贤者当之夫蔽贤之为不祥则显贤之为大祥可知已况复震兹圆音迪彼遐听俾有心识之徒审闻性之恒如忻己灵之不欠深明种智同悟圆常其为功德利济何如哉声传响畣是在知音君子。

　　为序禅募修静室养母引

　　吾佛大圣人设教必辞亲割爱脱逃人世者岂固欲其猒离恝然忘本根哉将以求道利亲而普济乎群汇者也故圣人方生之七日母没而神趋忉利及成道遂登天以其道谕之母氏者三月既下复还本国谕其父及阖国之人民咸奉道化大哉圣人达道以度其亲故语至孝者莫吾圣人若也圣人既殂千载嗣其道以为之后者则有若黄梅之养母卢行者之负薪陈尊宿之织蒲履班班见诸禅典而世俗听荧乃以轻弃其亲为吾圣人之教罪而假我偷安之辈复驾言以行其私圣人设教之心愈不别白于世嗟乎今岁之秋予归省自天童过邗江上人履慈者讯予视予有忧色予询之故曰序出家浅未酬四方决择之志然有母焉老矣亦有兄弟匪材不可以据也予曰曷不为负薪乎曷不为织履乎曰序弱且无为母避风雨处若得小构数椽序则日持钵焉求升合亦足为母得甘毳之奉无十金之客卒成就之奈何予泫然默计吾弃亲出家走求圣人之道于四方者且念年吾伯氏子孺友能字吾子况吾母乎然今不惮修途数为母氏往还者以先君子启手足时吾不获承易篑之言也予既重自创怀复悲上人志乃作而曰嗟乎天下岂有无母之国哉广陵固多慕义君子乃次述其事为上人一声告之庶征好善之有同然且以愧夫驾言行私不顾父母之养者。

　　募住山资粮引

　　稼穑之于人也功重而劳轻然犹历寒暑阅春秋其问风雨之所散动雨旸之所暄润能不中道夭矣又必霜之雪之坚之实之而后宾焉祭焉老疾焉妇子焉岁利其养况君子明道蓄德期惠含生而朝耕暮获哉五天以往堑山堙谷重译乃通故诸祖之行言唯传梗概其详不可得而闻矣至于熊耳西归南岳青原以后之尊宿或亲师而筋骸靡恤或研几而寝食皆忘或求人而万里风霜道路固以皇皇焉汲汲焉殚精毙神矣迨其得意之后则长林丰草石室茅斋动逾数十年道尊德备不自知偶尔一言露布则天下响应至有不起于座而号令人天者比比而是所以玄途日辟虽今百世下而斯道廓如也所谓光远而自他有耀者非与世衰道靡陵夷至于宋元之年道德之途不胜名利之猎于是遂有慆竞苟邪冒昧而行者然未有混淆如今日之甚者也狂澜既倒遍界波流虽欲规以古道而少所见多所怪是以伏首寒岩口生白醭终不敢以椎鲁迟钝之方关说于敏人快士之前乃云外泽公从磬山来人事外聊为举唱遂尔倾倒者三昼夜屈到嗜芰曾晰嗜羊枣要皆未易解也泽公既不怪诞予复欲近予半牛吼地缚一椽焉期终身践履斯言此其志盖大有过人者但彼此囊空水洗未免告困高门尚非泽公心虽然公惟去国捐俗与道相辅而行故送公者自崖而返耳公而尚落今时则人将保公公才智岂出今时下哉即或岁比不登长者猒闻添钵声然端不猒夫行古道之人故敬述数语付公友俾合刺为前矛知必有闻而肯可者。

　　募斋十万八千僧伽引

　　六度庄严施严为首四事供养食供居先盖人不得食时则有尪羸之患憔悴之虞口且不能言手且不能执身且不安详命且不存活矣故施人以食者非施其食也施人以慧辨施人以安乐施人以色力并其人之性命而施之施宁有大如此者乎所以韦天语宣公律师曰世间福田斋僧第一信有由然哉隐山上人苦行头陀少欲而知足者也乃志募千金饭僧十万岂以精进大愿顾自为严与实欲诸檀获有世世长寿获有世世端严获有世世多力获有世世安隐获有世世慧辨通达无所质碍耳岂弟君子求福不回请于上人其母交一臂焉而失之哉。

　　越州云门寺兴修引

　　今上好善忘势居然古帝之风而嗜道求贤不间刍荛之贱爰自戊戌仲冬以来征车四出博访禅门耆宿而予亦忝辱天书下逮驰驿上京蒙上恩遇待以不臣每当叩击玄关未尝不虚己洁诚劳谦巽问尤复缅怀先德企慕前修然独于雪峤老人之高风逸韵日理于口殊切景仰之思及余辞阙还山尚以道影购求是托则今上之于老人岂非夙缘有在者邪夫越州云门寺海东望刹也雪峤老人实发迹于斯开悟于斯阐法于斯归真竁窆于斯哲人遂往曾几何时今仅数椽屋矣复为风雨之所催剥吾闻君子爱其所亲敬其所尊凡为臣若子于君父之所重疑莫不皆然昔者曾晰嗜羊枣曾子不忍食羊枣羊枣一微物以吾亲嗜好在斯焉且不忍食之矧今上之嗜好老人如此而越诸贤士大夫同为臣子顾于君父所重之人之室庐忍听其覆败不一出手匡扶之岂理也哉予还山过越适道济上人以兴修云门之疏言来告故余不序次云门之往迹何如而独[番支]宣上意者盖欲越诸贤士大夫知宸衷攸尚将广推爱敬之思当有以仰体君父云尔。

　　募修安国寺禅堂悟空国师塔院引

　　粤惟圣王临御天下莫不致力民事其在明而著者固兢兢然咨谋咨度矣即幽而山君水王凡能为生民捍大灾御大患者必思昭德报功崇其庙貌修其禋祀俾无失坠焉况复其人道重朝野德钦鬼神生而阴翊王猷没而保持世界者乎海宁安国寺者故唐悟空国师道场也师嗣法马祖鼓打盐官声传四海一时宗门耆宿咸共激扬虽有断际之恢弘大中之齐圣罔不服膺皈敬由是盐官国师之名遂与天壤同流矣然世群称盐官而不称海宁者由海宁旧属盐官州治距今县治四十里元文宗朝州为海啮无存而杀止于安国寺之封界邑治因安国始得托以建立民社嗣后由元明至大清三百余年虽斥卤有消长之候而潮往汐来卒不能逾濠堤尺寸以西者伊谁之力使非悟空一刹捍御其间即再起钱王万弩交射恐莫抵其洪涛怒作也如此则嘉湖数十州县且不能保有桑麻矧区区海宁七里郭哉免万灶之生蛙脱兆姓于其鱼功高德懋如此宜乎崇祀而昭报之乃听其云寒水冷树老僧残莫之恤而问焉不犹戴天而忘天之高履地而忘地之厚乎噫非夫人之忘之也高之至厚之极卒莫知其自焉耳余昨过安国慨悟空塔且委草莽禅堂数楹又椽梠差脱不可居会监院某公有兴修之举出册丐余言将叩谒高门余不敢以固陋辞谨序次以告夫饮悟空之功食悟空之德者。
嘉兴大藏经　布水台集


　　布水台集卷第二十五

　　住明州天童寺匡庐黄岩沙门道忞着

　　祭文

　　告以直禅师文(一千五百廿八字)

　　於乎哀哉兄竟蒙贼难而死乎初兄在天童闻楚寇虞黄檗老人之塔不宁也归护之弟临岐握手勉兄以再兄曰道人家风一刀两段固心知非兆而不虞如此也去冬弟归省获晤令兄玄泽于广陵时淮楚交警而讯兄无秏弟时遂忡忡若负重忧于躬者因约明春迎兄来东隐亦虑兄或有不虞如此也逮抵章江果闻有七月之变于时霜飞草死冻云欲雪弟且冥冥若处大夜中不辨昏晓矣亟命篙师发南昌遂不克设位告兄而去今春三月再渡章江以兄后事之故趋问玄泽玄泽告弟曰去岁光黄无寇寇且不至黄檗七月之事直公殆隐乎其权以辞禒也弟则心语曰若所云者亦否亦然盖兄固语弟我无福于躬无德于朝廷特以国家天潢之故坐享百里侯封之奉如生民膏血何今吾既出家而屡辞屡受余罪也夫此固玄泽之所以有此说也然弟实知兄死矣则又不设位告兄而行者何也亦于百分千分亿千万分中存此莫须有之一念而稍宽假焉耳顷四月十日济生来言兄被难事甚悉则兄竟死矣不可赎矣纵弟百其身亦无可奈何矣处今之计祇有设兄之位告兄之灵而已於乎哀哉乃至欲如向者之犹犹耳望幸于一日一时斯须半刻且不可得又安望兄贸贸然来语于斯笑于斯陈古训以规诲弟于斯邪故自闻兄讣以来迄于今动止靡宁盖不啻日肠回九矣真如千车之挽我思焉斗血之哽我咽焉不及今引纸长书临文大号将必有郁结之疾膈中痞满之症况兄去弟而死又将百二十有余日今纵不能登穴呼些以招徕兄魂又不能吐一词焉位以告之此在氾氾者义不敢出矧弟与兄旷世之交哉故由前以论则神思芒昧不告可也由后以论则憿幸图存或几希于万一不遂告焉亦可也不幸而至于今既思穷望绝之如彼又情无所将义无可逭之如此则断断乎其宜告矣而犹然不告者何也将谓弟不知兄邪而他人无弟之知兄者谓弟不能言兄邪而他人无弟之能言兄者盖能言则必知知故能言也夫弟之知兄非今日始矣盖自辛酉交臂于黄檗兄时以王孙之重幽身丛席方遂剃染则群言交煽彼硕大如某某者犹畏詟不前弟独以眇眇之躬死生荷负卒成兄志抑弟岂为分荣帝子俾兄有德于我哉盖知兄法器不谬为空王弟子耳因与兄着槽厂者且三年后弟参天童兄亦再参天童虽吴山楚水不无屡间星霜而彼此皎然寸丝靡隔故凡兄存之于心发之于言见之于行事以至威仪动静之微瞚目扬眉之故使弟为兄写照操状识以临兄端如优孟之于孙叔敖衣冠抵掌无不宛肖祇有人疑其生而不疑其死者非夸兄以誉己也盖习兄之深实有如此知兄者也然则今又何其宜告而不告也於乎哀哉弟于此极难矣较兄之终焉无可奈何者尤无可奈何矣抑此无可奈何之故岂易言哉将举世有莫知其故者亦惟兄上下左右之灵鉴之临之默而知其故焉耳夫兄既知其故矣则弟不言其故可也然兄知而世不知将谓弟于兄遂如此尔尔也则又不得不言其故言其故弟知兄大不说也夫告者必有词无词以告焉不可也抑弟岂无词哉有词于此必求当于兄之心求当于兄之心则有词而无词矣何也使今弟徒以交情缱绻含悲忍楚哽于喑咽于兄之前非但兄不屑听弟亦断不出此矣则必举兄生平行业从事乎师友者若何深造乎大道者又若何以至诚以遇物恭以处己濯人以德饮人以和木偶声色之场蝉蜕利名之域大闲不逾小德尤敦乃今发最后之光明经旬暑而貌颜如生历三刀而瘢痕无血变渠魁之色伤同道之心庶几师子之风邺都之辙哉抑所谓求全象于既隐得马体于一豪者不云无之然弟知兄亦不受也盖兄道光用晦德厚用藏一于圣人遁世不见知故证矣以为无所得博矣以为蹄涔之莫窥识达矣而恫恫焉若颛愚之无知言可法行可则矣而惴惴焉若无一节之足录乎人湘之南潭之北颙颙焉向风矣而甘自堕于鄙野固陋豢养童秃之伦俾无得以名貌焉兄宜何如为心弟乃举向所谓尘垢秕糠者陈芹设藻胡跽合掌唔唔焉对位而读则何异韶而鸣缶钧天而于于夏而裘冬而葛圆而逗以方者也抑兄掩耳返走之不暇其谁为听之哉更若援庄生之说释部之谭死生梦幻祈解勉夫兄则又所谓藞苴为虚空安耳穴者矣故弟至今穷思竭虑卒求一词焉以报兄无有也是以告焉不得不告焉又不得真于无可奈何中又无可奈何焉者然则弟将奈何哉亦终于无可奈何已矣於乎哀哉。

　　告寂音尊者文

　　康熙癸卯年月日天童晚学道忞谨以潦水溪毛之供致祭于圆明宝觉洪公禅师之灵而言曰维师生知夙禀慧性天成书经目而终身不忘思无停而万言立就早参明宿悟真净之高禅晚阅传灯契汾阳之妙旨顶王证真三昧文字得大总持盖自有禅宗以来博通经论学富天人虽代不乏贤然未有如师之出秦入汉左苏右黄风雷驻其舌锦绣缠其肠者也所以着为文字之禅林间之录僧宝智证之传言言显佛祖真诠字字开古人生面使天下后世之缁流凡有志于斯道者莫不大贤识其大者以发明心地小贤识其小者以资益见闻此师之时时教育我侪而为百世之师我侪亦朝夕承师提命而为终身模范者也然由宋至今五百年未有自谓因师悟入而附师门墙者有之自灵岩继起始夫继起之师为汉月藏公实出先师悟和尚之门先师以其驰骋知解恐流为荷泽神会之宗间常移书规诲之而藏公遂谓印心于师庶几叛去先师不妨于天童可以忤言相抵耳前秋辛丑继起住金粟金粟盖先师道场也竟公然毁侮先师糊抹先师名号谓曾昭告吾师业苾芬孝祀倚师为得法之祖以故不惟先师并应庵以下之诸祖莫不轻诃妄诋为不知禅果尔则师生平沥肝雕肾发挥经论所谓光辅祖宗者非以利后昆实为逋逃薮矣是岂吾师心哉抑忞闻之师曰古塔主去云门之世无虑百年而称其嗣青华严未始识太阳特以浮山远公之语故嗣之不疑二老皆以传言行之自若其于己甚重于法甚轻古之人于法重者永嘉黄檗是也永嘉因阅维摩悟佛心宗而往见六祖曰吾欲定宗旨也黄檗悟马祖之意而嗣百丈故百丈叹以为不及也夫古塔主去云门之世视师为甚近青华严复有浮山为之证据师且非之矧乎杳茫之世胸臆之谭何所据而援师是谓自诬而诬人其为识亦卑且陋矣奚悟师言之与有古今悟入之途亦纷而非一释迦睹明星而悟明星可为释迦之师乎灵云见碧桃香严击湘竹角鸣雉堞鸡上阑干不因柳毅传书信一声江上侍郎来与盘山之省发屠家张无尽之触翻溺器昔人曾不以数者废师承彼假悟师言乃祖宗夫师则是溺器夫师矣屠侩夫师矣舆儓夫师矣卑田夫师矣鸡角竹桃夫师矣其于己未必重而于法不尤轻也邪昔者季氏旅泰山尼丘则曰曾谓泰山不如林放乎今灵岩毁祖而媚师岂师顾不如泰山哉盖师杰出丛林为祖园翘楚一朝罹患难着逢掖出九死而仅生垂二十年重削发夷险无二致故山谷极赞以为不肯低头拾卿相又能落笔生云烟况今归复常寂光土肯因粢盛丰洁反冒昧从人而甘受非类之禋祀乎哉知师断不其然然幽明暌隔纵师吐弃曷由证验而表白师衷盍亦薄言震之俾莫不震叠焉庶几少塞觊觎而杜彼侥幸者之心否则怏怏之徒稍有不得乎师其谁不可恩归往哲而慢易前人如是则徒可以叛师子可以叛父臣可以叛君三五之伦将遂澌灭奚有于佛祖之道哉杞忧是怀惟师其陟降而鉴临之尚飨。

　　见闻杂记

　　憨山清大师遣戍岭南因得修葺曹溪晚年恩旨放还业建逸老堂于匡山五乳峰下适韶人再请还入岭遂示寂曹溪萧相国为卜兆厝其全身时五乳徒属更迎师龛至匡庐以青乌家言各人人殊屡葬屡迁莫适从会师俗弟子作牧豫章复舁归曹溪将窆矣而总戎宋公必欲易置含殓及启龛则爪发已长貌颜不改如生由是即肉身奉供曹溪焉先师卒未久即托生桐乡为颜氏子三岁不语一日忽呼其父名父讶之师曰你盖我前身弟子也后其父登两榜司李五羊师又叱其名曰吾不喜你占高魁喜你官岭南吾因得至曹溪耳俄染疾公署复谓其父曰你为我召督学使者魏公仲雪来父难之师曰云我有命渠必赴也魏公至与之酬醋欢若平生徐语公曰我不起矣烦子笔铭我骨而藏诸曹溪之原乎遂卒於乎隔阴不迷已度越四果声闻矣复以往还久窆之身起视人天非夙承大愿力而以死生作大佛事者乌能然哉。

　　天台无尽灯法师晚年说经幽溪时魏珰方罗织公卿缇骑纷纷四出朝野莫不寒心座下听众间有窃议其事者师诃之曰弃俗为僧当遵佛制彼朝政得失岂我辈所宜言者且逆珰擅作威福不日戍皇陵将作投环鬼矣议彼奚为迨先帝登极师已归寂逾年而魏珰之死一如师语不忒岂师有夙通邪抑如虫御木也邪我闻定慧坚持净光自发师其以是也夫。

　　无念禅师住黄檗日山寺岑寂无外檀岁食力不赡监寺融公有高行善尊养置为恒产用以裕众方庆赖之师独议诃曰多藏必厚亡他日祸吾丛林必尔属也后师与融公相继化去未几秦淮寇作闻山寺饶粟长驱就食遂残破焉於乎若师者可谓有远识矣。

　　博山来禅师敬严法道座下尝五百众有訚首座者依之最久一众视訚如黄梅秀应得师衣钵者默叩师师曰渠不得吾真血脉曰举众无如訚师虽无意訚独不虞寿昌法道邪师曰便绝何妨遂无所属累焉后师圆逝訚亦出世信之嬴山然终不振而没虽不可谓师前识观师不肯妄有付授盖与大阳同意而世无浮山可叹焉然味师真血脉之一言抑叹诸方之愚陋可笑也朋从党附在往哲所极斥以为庸妄者今皆俾之策名祖牒以为非是则门庭不浩大支叶不繁茂其如吕秦牛晋早以绝根败蒂何然则诸方虽存实倍屣于师之绝师虽绝实千万于诸方之存然则诸方固不存而师又何绝哉若谓其等绝耳与其绝于庸妄也孰与师。

　　天童悟和尚因淑之贤卧病鄮山命僧馈诸药饵僧曰心病还将心药医贤公以不蒙师记莂忧郁成疾耳参苓岂应病与药者师正色喻之曰前人付授谓其道眼精明足以开凿人天也若名位得丧日婴于怀则生死心正未破道眼安在哉竟无所付授未几贤亦病卒。

　　海岸端伯黄公以虎林司李赴召入京时公已望先师不肯可而师于寿昌博山间置微喙愈嫌隙属舟中无事简先师语录漫加雌黄且涂抹焉忽闻空中有厉声而谴告者曰天童悟和尚肉身大士也你何为者而慢易其语言罪将及你矣公由是惊悸失心径返匡庐剃发舟过维扬亲为予言如此吁君子有三畏畏天命畏大人畏圣人之言公非不知畏也特掩于一时生灭心耳后弘光朝复返初服起为仪曹郎清师入石头不屈而死天下卒以是多公焉。

　　淮僧定水蜀僧白鸥越僧萧山抚州僧铁牛皆丛林所知见为六群辈者铁牛依淑之贤最久萧山与白鸥曾参先师悟和尚一亲金粟一近天童而定水则出入天童云门二老之间咸谓于诸师有得往往以禅道诧谣俗谣俗卒韪之莫辨故定水且受天衣为云门信烧香矣俄越州乱清兵掩捕至山遂剚刃并毁其寺焉白鸥为虎所伤萧山磔于寇铁牛亦支解王兵之手於乎使数僧不即死死而得正毙焉其混真淆俗未具论而树大蘖生又孰能为吾宗谅者佛法有灵于兹验矣。

　　明末闯贼寇中原攻城破邑杀人如芥淮蔡有男子忧不自全日祷关圣祠求庇焉关圣见梦告之曰定业难逃非我不你庇也厥后二百日你冤对至矣你与王姓以九行者已六生相贼戕此生合渠杀你或哀求彼有悔心则可免你审记之寤而回皇不去心先是其女兄之夫有浮家外郡者忽得病且殆趍书督护姊甥扶榇归里重以母命行弗乐也及至彼而病者适愈亟回缰而贼至矣因弃所乘隐丛薄间全队已过余一骑耳顾见得之即欲剚刃乃疾呼其姓名泣而丐哀渠魁讶之具述关圣梦告之言渠魁惊曰若使杀人有报复则吾百生酬偿不了奈何更添你邪扶掖就乘挥之使去骑惊而扑倒者三渠魁倒戟卓之曰是焉得此没用处汉哉归而伤发于背而死焉复有男子避贼卧于僵尸之下夜有官属从骑甚盛按簿阅诸杀伤者至其名则曰斯人合有棺不应死此而男子则以有官自负也既脱难矣家族沦亡无所归有侄吏京畿往依焉且语之故侄曰俾而登科擢第我实不能若异路功名如拾芥耳乃为之纳粟例得县佐俄而病死仅一棺耳噫世儒固言死生有命富贵在天抑知自作自受报由业因彼天与命亦安能主张乎人哉。

　　有一士人梦衣褐而黧黯者求救甚切次日入市见缚巨鼋适就刀俎赎而放之俄而其幼子肄业乡塾弄水没于溪晚而寻求得诸水滨舣舟救之有物驮负盖所放之鼋也因得不死焉复有徽商附舟至一处见犬系于樯问其故则曰索负而偿者虑其逸将入宰屠之肆矣徽商恻然出金以赎露重赀焉舟人利其有夜半缚置布囊投诸渊犬亦赴水尽力衔负得傍芦滩天明复衔耕者之衣牵至其处解而得救犬与鼋固义侠哉而放生得生果因元不爽也彼甘心逞志于一身一口而致冤招永世者抑独何与。

　　北麻周承甫者吴江县学生也因修河舫贳用平望张某桐油近十金以张死规负不还其子从索反相讦告而张氏固孱弱无如何也未几周亦病死先一夕张氏梦周衣绢领青绨袍匍伏其家宇下天明犬生三子有白项者在焉呼犬故不应以承甫名呼之辄便翻跳跃而至或遇亲邻旧识则避匿不出咄嗟劳生不畏后世方其三寸气息尤存陵人逮如不胜岂顾谩心昧己哉及乎报尽一朝身毛已出未免摇尾弭耳屈伏前人况复三途一入永劫难回再复人身其何日之有业之化人得不寒心也邪。

　　戊子越中变乱民间子女为官兵所掠者以万计有小民妻亦在掠中其夫爱不忍割踪迹得于某部之卒议金以赎卒曰须三十两乃可及如约而往则又欲五十两妻曰尔穷汉何从措办以满奴腹邪我将死以谢尔矣遂自经卒大怒为剖腹抉肠复抴其尸以惧诸掠者乃投之厕登时雷击其卒死跪厕前快哉当视天梦梦之时而灵爽如此泰誓曰天视自我民视天听自我民听有以也夫。

　　己丑诸暨大疫有一老者持十金诣市买棺且以直与卖者之家恳舁以归及门久候寂无声响排闼入视则僵尸八口阖户死矣而篑中有老者盖买棺翁也愍而殓之夜复见梦致谢曰蒙子收骸恩莫大焉但我家人尚暴露奈何我有七十金在某墙中子破而出之可作棺费而灶下复有三十金足以酬子矣子其为我善为之觉而起金一如其数又予家先伯早逝十余年伯姊将及笄矣适有目疾忽见身存慰为诊脉且灼灸焉遗艾一包金三两与伯姊药石视艾则蕲艾金则皆十成白镪也复咄嗟语伯姊你母不晓事女有疾恬不求医诊视命渠速请医某来伯母稍迟违则怒而击破家酿一巨坛审所击物盖后槽石也闻乳母有絮言复怒曰我为爱女辛苦来我岂闲神野鬼者语无状当斥念乳我者姑忍之又谓伯姊你母不操切焉持家鸡逸邻巷为人掩捕矣验之果然如是者经月日始别伯姊我试期在即今暂去你审自爱遂无声迹焉於乎幽明一致孰谓死而无知哉。

　　娄东海宁寺有铁树一株于万历十六年三月初八日忽灵枝生干异葩焕发墙壁瓦砾触之咸作金色又于崇祯四年寺僧修塑罗汉已装十七位矣而因竭陀尊者未有檀施岁朝从其指端流光数道达于门衢不日而庄严毕备焉九年四月八日州人在寺兴修佛寺复感佛面舒光倾动一时顺治戊子六月十四日经藏又于中夜放光冲宵达旦夫何州无寺何寺无经像而海宁独擅灵异者以予观娄人于三宝特信敬尤复留神空宗厥祥盖有由然哉。

　　明末寇起关中杜弢武为予言吾乡民张氏素骁勇有山庄傍河塘李御史爱其林泉可乐倩人求为别业张弗许李嗾有司逮以不法事张惧祸偕所知十八人窜身绿林时岁大饥人咸思乱一哨而蜂丛蚁聚孰知其遂亡天下乎山翁氏曰昔之亡也非其君昏则其政弊乱有由然矣明兴三百年无失道之君特以官邪败之安危固不有数哉独恨彼虎而冠者腰金衣紫贵为天子命吏亦己父母烝黎矣奈何肆其贪残剥民之膏吸民之髓遂俾天怒于上人怨于下一朝谷迁陵变身之存者要亦无几然则彼虎而冠者亦何乐而亡人之家国哉。

　　甲申三月十九闯贼犯阙入据神京宣谕大小臣工俱于二十一日廷见投名牒者职如故是日百官毕集朝堂始闻先帝龙去煤山矣一象故越常仪独仰视大内若饮恨然者象奴以铁钩牵制唯俯首抢地泪如泉注而已四夷馆复有回回使者六人亦召入不拜贼怒欲置重辟使者曰我受命聘中华吾君知有大明天子不知有易姓之祸也归告吾君以贡献来朝则舞蹈何辞今无君命故不敢耳贼终莫能屈焉二事盖海陵鲁生者目所亲睹为予言如此传曰夷狄之有君信夫然象真不愧唐之舞马哉。

　　吴兴王元振者潘大中丞仆也幼鬻昭度家既长赎为府吏郡守起义元振与焉昭度子国瓒亦在其中事败同执缚将就戮矣元振固争国瓒无辜其家器械悉我侪所藏盖征饷国瓒实也国瓒父子六人由是得免其弟冀脱兄危复自首为元振真身亦怡然受刑焉夫以死代兄弟诚贤矣彼元振何人乃能身维故主之子况故主乎今之受国洪恩而不知有故主对元振有愧容尚何以视息于天下哉。

　　孝子张命长山东安丘人也壮为县吏任侠睹诸吏受赇多不法知吏不可为则弃刀笔归耕陇亩家有产甚薄计俯仰不足以周事畜然性至孝深畏瓶滋罍耻一唯竭力是将拟所食恒倍中农叵豫也适母患眼甚苦医且百方莫效其一尤痛不可忍因默自祷天傥母夙业报当毁眼愿抉一目赎母愆母使母长婴痛苦也俄而母患果痊欣然白母抉目母力阻不允自审违命非孝假令昧己欺天或母痛转剧奈何乃躬就城隍禀明夙誓抉一目焉或曰张命长非孝也孝子之道身体发肤受之父母不敢毁伤今毁目忧亲理固不可抑命长自揣天不可欺不知父母者人之天也母天不允亦可以谢彼苍矣必强欲抉之是谓执中无权此不学之过也予曰子则学焉而不精未逮乎中其在张命长之下乎诗云投我以木桃报之以琼瑶子知身体发肤受之父母不知还为父母酬以身体发肤则是报也匪伤也又传曰舜其大孝也与德为圣人使舜而亦昧己欺天焉且不可以为人乌可以言圣命长唯不敢昧己欺天斯真完而素葆目之曰孝子张命长奚愧焉。

　　甲申之变三吴士大夫有慷慨激烈攀先帝龙髯而死者有因财致祸受李闯酷刑而死者复有屈节辱身徼幸不死而卒不免于死者词林某某盖舍义而求生者也乙酉夏五清兵渡杨子还挟重赀避地江南自庆出万死入一生矣于门生故吏之家日饮酒高会而闾阎早有声言为先皇讨不义之臣者一鼓群从遂缚以投诸江而死焉夫死一耳语云死有重于泰山有轻于鸿毛者言死贵得其所也使某词林知有今日之死则将死于先皇上宾之日而名且与天壤同流矣奚为受制群儿而以腌醦至死哉予尤悲夫今之学者本为生死事大乃返依违姑惜不能抵死忘生与之一决然日迁而月化亦逮于死亡而终无救焉为可叹也夫。

　　小童阿戎临海乡民子也受直为能仁牧竖一日牧牛山涧适虎逸出牛旁戎急高声诵佛号不去复称大悲菩萨名久之乃去归言知事知事曰虎凶兽见当趋避奈何慢易邪戎曰我即避大牛或无恙其如小者何至哉仁人之言乎道衰民散受人国家与夫荷担佛法而为容民畜众之君子安得忘身为物悉心阿戎之心庶道法家国其有瘳哉。
嘉兴大藏经　布水台集


　　布水台集卷第二十六

　　住明州天童寺匡庐黄岩沙门道忞着

　　警语

　　老死至近佛法将灭善来仁者希听谠言夫念生死苦发菩提心因菩提心成无上觉非千圣出离之本致乎以迷自心无依住本无性妙理取相生着以着因缘起贪瞋痴乃至造无穷生死业报非三界众生浪流终古往而不返之由来乎所以大集经云汝日夜念念常起无量百千众生净土三昧经云一念受一身善念受天上人间身恶念受三恶道身百念受百身千念受千身一日一夜种生死根后当受八亿五千万杂类之身乃至百年之内种后世身体骨皮毛遍大千刹土间无空地况人身难得异类恒生是故提谓经言如有一人在须弥山上以纤缕下之一人在下持针迎之中有旋岚猛风吹缕难入针孔人身难得甚过于是又菩萨处胎经言盲龟值木孔时时尤可遇人一失命根亿劫复难是海水深广大三百三十六一针投海底求之尚可得又云吾从无数劫往来生死道舍身复受身不离包胎法计我所经历记一不记余纯作白狗身积骨亿须弥是知风灯命脆胡蜨梦长电景露华讵堪玩憩又复林林万井总总群黎几人于此念生死苦发菩提心即发心矣而良导难逢他岐易惑不见杂华经云一切世间群生类鲜有欲求声闻乘求缘觉乘转复少求大乘者甚希有求大乘者尤为易能信此法为甚难安似尔我得在宗门以一念相应慧直开如来顶眼然不假方便唯叩己参诸仁者无始时来波流苦海无益之事尚以行之况有法于此能令一期之内了办己躬又复推托无由假合千劫流连会须自己着力何不尽此一生早求解脱夫有成佛作祖之胜因如此而不知求有将来舍身受身之剧报如彼而不知避是尚得为人伦有识之徒与诵大集净土之深经可教石女寒心衣毛卓竖审提谓处胎之梵说将恐木人号泣声震大千如此而不曰如之何如之何则真吾末如之何也矣。

　　规约一

　　共住缘起

　　娥眉羞画嫠媰兵事猒谭老将法应如是理实当然况山僧任运住持早忝六山承乏随宜说法曾经八会阐扬今兹罢钓归来抛尽云山海月自应横舟野渡从他浅水芦华蓑笠长闲笑纶竿之尽卷兰桡不事顾烟浪以何关但念后学因循日滋于甚丛林法范渐次将颓挽回深愧无能成败坐观非义因时救敝聊为约法三章条令斩新岂曰徒行故事勖哉仁者幸共勉旃咨尔方来各宜遵守。

　　一额定人数

　　象王之步围绕特尊而不见其多师子之行单己无侣而不嫌其寡乃契经深诫若要众者必受众恼其故何也岂非枝繁则折独开省缘一法启佑我后人咸以正无缺哉所以在昔灵山虽甚王化其常随大阿罗汉止于千二百五十人俱然皆厥突不黔不过食时分卫而已嗣后大法东流震旦即沩山象骨众至三千极丛林之盛时亦自斩荆棘辟草莱垦土开畬刈茅葺屋插锹彰大用度篾显真机初未尝以日用身口事事仰给檀膏也身口既仰檀施势必劳人远化而奔竞生焉所以神鼎首山法道为天下冠有众才三十辈衲子非人物精奇不敢登其门者盖鉴诸此也况时丁象法之末人心澹薄国土秏衰奈何以毛如之德绵若之才强欲张大户庭丛至贷积如山饘粥不继因而缘化四出奔竞百生得不人己之间交相为累乎故本山共住之约首先额定人数。

　　二限定住期

　　夫到处求人火急乃名本色参方是故烟水百城童子之云踪莫定洞山九上象骨之金锡时摇诸人果尔愤悱若此则入丛林出保社举足下足无非般若道场矣奚必三条椽下七尺单前眉毛厮结而后谓之计明此事乎其奈心舲汜汜意棹悠悠遇便风则飘忽无涯因逆境则徘徊不进适来吴山度夏旋往浙水经冬半岁之间三回挂搭数旬之内两处抽单以至操存不一出入无时正念猋尔方兴转盻依然打失将遂一生空过宁复有成办之期哉所以僧问仰山禅宗顿悟毕竟的意如何山云此意极难若是祖师门下上根利智一闻千悟得大总持其有根微智劣若不安禅静虑到者里总须茫然则又不得不顿定脚跟置心一处与之着力捱排矣故从长酌量次当限定住期。

　　三楷定住法

　　夫炉头热自三冬腊人冰于九夏帘垂黄阁迥帐合紫罗寒当尔之时烧尾者从此升腾心空者即兹及第矣复更于春华秋月之候听其拨草瞻风遍参博访焉此先德御众之弘规善有加于此者乎虽然今古人根之不齐奚啻或相什伯或相千万殆有倍屣而无算者焉何以知之昔人淳诚今人虚伪昔人专一令人间断昔人愿力坚刚今人志气昏惰昔人师胜资强今人上下偷安以此较量倍尤甚矣不见仰山伟有言道业未办岁月如流大根器如云门赵州尤曰我惟粥饭二时是杂用心又曰我岂有工夫闲处用矧行伟根性日劫相倍者夫仰山伟公为黄龙高弟去赵州云门之世未久也根性乃尔远逊岂我辈去圣时遥之夫固能高超邃古而欲坐臻斯道哉则又何异蚊负山而啇蚷渡河也邪然则奚为而可传曰人一能之己百之人十能之己千之果能此道矣虽愚必明虽柔必强请即以此道楷定本山住法。

　　四洁清三业

　　诸佛百福庄严故得多身清净众生十恶增长遂乃九孔常流是以欲色诸天有明同日月而光饮大千者三涂狱种有皮肉烂焦而身毛皆臭者岂非染净之攸殊驯致云泥之迥隔乎然端本所由皆自贪瞋等十恶与不贪瞋等十善为之阶差耳故上上十善为诸佛业上上十恶为无间业总十法界之若圣若凡或升或坠莫不由此岐分则身口意业之不可不戒惧也明矣而说者谓祖师有言生来坐不卧死去卧不坐本是臭骨头何须作工课又不见道圣名凡号悉是虚声劣相殊形皆为幻色如是则山前水牯任书大沩某僧清净法身岂讳烂脓滴滴贵显超方作者直须异类中行於乎是谓不学而混绝学语言在根而作归根证据矣第恐木刻鹞子不解从禽羊蒙虎皮其奈契草何哉殊不知梦里明明有六趣觉后空空无大千者盖由凡而入圣之梯也陋巷不骑金色马回途且着破襕衫者乃自圣而之凡之谓也事相天殊混肴奚可故于行法之中尤务洁清三业。

　　五敬慎威仪

　　夫三业聿修则俯仰身世无所负亏宁惟梵行清白来报庄严抑宿雾潜消重昏自廓即此心月孤圆亦可披云一啸矣然白玉以无瑕为美黄金挟矿为颣滋多岂大闲不逾小德遂无妨其出入哉夫涓涓不息终成江河两叶不去将寻斧柯谚规剪爪宜侵肤易训履霜坚冰至皆言其渐也渐不可长长此安穷必也动容周旋中礼乃名盛德之士乎如使微过无愆则胆膊钉帘亦失之小者何以雪峰记其来众有千中无一人禅子而宗靖后受钱王供养迨住六通果有众千人皆三学讲诵之徒卒如其言无忒也邪诗曰辟尔为德俾臧俾嘉淑慎尔止不愆于仪不僭不贼鲜不为则投我以桃报我以李彼童而角实虹小子讵不信然乎哉故更勖诸人各当敬慎威仪。

　　规约二

　　衲僧行履入林不动草入水不动波如火消冰泯绝心迹固宜捧足诸天失路寻伺障蔽无门奈何哉东触西触犯苗犯稼岂无律仪曾画地为牢之不足于是增圆土设囹圄更张法令以绳之此岂太平景象也哉然狂象肆而无钩腾猿趠而得树则又不得不即其太甚者曲为防闲所谓约法三章与民更始耳幸遵毋忽。

　　训众十二条

　　长庆坐破七个蒲团香林四十年打成一片赵州除二时粥饭是杂用心处石霜置枯木堂有一生兀坐如枯株者懒安终身牧牛一回入草去蓦鼻抴将来历观从上先德为者一件事直是尽形拼命抵死忘生与他挨排故得超然彻证光贲千春泽流万世以至报缘将谢之日一如门开相似撩起便行者何多也良以此事虽曰本自圆成非由功勋造作但无始时来情尘识浪和会一团与之生疏日久乍然趋向安能一时入作不见晦堂有个悟处诣南公曰大事本来如是和尚何用教人看话下语百计搜寻南公曰若不令你如此究寻到无心用处自见自肯吾即薶没汝也年来斯道荒唐日甚知识以登垄之术蒙昧方来僧徒亦以裨贩之心出入禅社师资道丧古范无存宁惟他日生死不得力即今举措施为大有骇闻惊见处三十年后无人说着此事定矣山僧道惭往哲德愧时贤不知承何福荫得寺主印明甄致斯席良田沃壤可饮可餐兼之道镇破格尊崇县父母多方曲庇知事头首极力劻勷既获内宁重无外忧思不摩厉一番深惜良缘错过故敢与见前有志弟兄从长商略忆昔慈明有言善造道者不出千日之功今矢以三载为期沉舟破釜背城借一傥邀般若之灵确与此事有相应分则以弘慈大愿挽古颓风不则各自持经念佛把本修行去若但畏难苟安则山僧即不敢望如南岳思大禅师临终告众若有十人不惜身命勤修法华三昧随有所须必相利益如无此人吾当远逝一众默然竟尔趋寂之高标亦即以此长揖诸人循山旁涧便恁自家取性过时去请质诸贤计其宜者。

　　僧宝传称仰山伟律身甚严燕坐忘夜旦占一室谢绝交游有过伟者虚己座以延之躬起炷香叉手而立南公闻之以为大绝物非和光同尘之义面诫之对曰道业未办岁月如流大根器如云门赵州犹曰我惟粥饭二时是杂用心又曰我岂有工夫闲处用矧行伟根性日劫相倍者宁暇囿世情事清谭谀说人增我相乎夫黄龙门下虽麟凤骈集至若仰山伟则尤其出类拔萃者尚以根性不等怀日劫相倍之忧若以我辈较之岂不倍而益倍乃生灭流注豪不警心甚而有因涓滴之流忽起滔天之浪古德云暂时不在如同死人又云一念瞋心起百万障门开然则草根久锁骷髅祇恐将来舍身受身佛法二字尚不得闻况能成办道业得如先德之纵横自在者山僧道德荒芜讵堪模范赖诸贤不耻下问相依如此使各各志烈秋霜心心计明大事固不惜己朽之香用熏龙象傥其境界为缘我人是竞山僧纵精严远逊仰山又岂肯以迟暮之年甘谀说人增我相哉南山之南北山之北亦自此远矣先此豫白。

　　作家相见对众激扬须是其人非同杂剧所以汾阳例有十八问所谓请益呈解察辨投机偏僻心行探拔不会擎担置故借实假审征明默大意除实问默问难辨须识来意余者总有时节言说浅深相度祇应不得妄心穿凿彼此无利益虽是善因而招恶果切须子细则问话之贵审机宜古有明条于今为烈况祝圣上堂祈禳升座及四大节腊官员入山檀越设供植福追严之类一一各有时节安可语无轮次一味掠虚非惟猒听龙天抑且取笑有识今后凡遇如上因缘须自知时如更仍前拍盲造次摈罚不贷示此。

　　风月何缘事苦吟拟将英誉厌鸡林几回立尽三更月一字搜空万劫心梦里忽惊霜入鬓眉边不觉泪沾襟可怜半世聪明种甘为浮词又陆沈读中峰此偈足为诗魔针砭亦见浮词之无益于人甚矣乃末法师僧多不根道稍能搦管即从事于斯废日荒月惟恨揣摩之未工苟工矣则傲倪当世轻忽上流甚而有鸠呼禅肆社结章缝而词坛牛耳终为白衣所操由是追陪俗客衲衣空闲身虽出家心不染道可不哀哉间有蹑屩丛林盗法而已山僧行脚时亲见此辈作薄福业而招短促之报者何限故今特申严谕凡僧堂寮舍一切案头除经论禅策外世典诗文诸人染翰除偈颂外长歌短句一概禁绝如违此约连案摈出示此。

　　若真学道人身衣口食以至茎丝滴水须知来处今天气炎蒸觅流亦断茶头早夜井汲肩担而勤渠事众如此则饮之者当自忖量未为过也乃既浣衣涤裳矣叉复浇抹身体何也夫濯有清池沐有香水尤尚未快于心与昔雪峰岩头钦山同行过新吴山下见溪有黄菜叶一片钦喜指而示二人曰此中必有道者可沿流访之峰恚曰你智眼何浊彼不惜福观前言往行则古人之存心可知也我辈奈何荒唐终日而不自检责哉。

　　知安则荣礼奢宁俭回以屡空故庶赐以货殖匪贤况我辈出家儿裂世网而寄空门外形骸以求真道然欲求真见道会须息虑忘缘苟其物务是崇况复丰饶相尚将增驰求之念必开攀援之端则缘曷以忘抑虑何由息此芙蓉所以分岁入为三百六十分而不因人增减者鉴诸此也本寺田亩千地亩百约赋饷差徭之外参旱干水溢之间月计虽有余岁计则不足矣与其不足以控之人曷若量余而裕诸己借令檀膏靡吝抑思安享若消托园木以栖神殷鉴非云远为酬恩而割肉所得较孰多谨陈画一之规庶塞浮游之议一款客除诸方尊宿客司一色四果四菜增二色以别方丈尊住持也一路灯除风雨晦冥时定以黑月十八日起至白月初七日止不点一诸寮局果烛五日一发不得越限库司遵此母违。

　　堂名云水所以待十方胜流者也故十方来者不曰贤圣则曰龙象所以经言若佛予先在僧坊中住后见客菩萨比丘僧来而先住应迎来送去饮食供养事事给与若无物应卖自身及割自身肉卖供给所须虽则先佛教诫固难责备末法比丘然般若禅丛有宾有主有礼有乐安可轻意唐突殊无孝顺之心今与主者约凡新到至当体其冲寒冒暑之劳询其疾痛资以药饵间有随众不得者则迁诸延寿堂中安息调养其求单共住者须三日客礼相款后乃俾同众作止即暂至随喜亦依三日例若抽单时宜看天色晴明不可驱遣令去反先圣律仪非丛林福也至于方来师德亦宜入林不动草入水不动波或坐禅时或课诵时或作务时行来出入故意梗众不步趋规绳则于接纳无礼者正等均非我辈同流不可共住此白。

　　不拘堂内堂外诸人凡患病之时轻者各自调理或所患觉重则当使人通知客司迁过延寿堂中医治如所费不能自办山僧纵薄福乎苟有可救之方虽罄竭衣资为之支承不惜也万有不幸而至于殆则延寿堂主预白方丈客司集两序头首抵病者前为其说法转经导其神识不至迷乱属纩己然后用香汤沐浴舁至龛室即鸣鼓三下普请内外诸人齐集龛前唪经转咒助彼往生出龛茶毗亦复如是除公务羁身及病外山僧亲自鉴察有一人不到者罚银三钱归延寿堂以为济病之资特示。

　　家有主国有君无君则乱无主则争争与乱岂国若家之福哉然竟其原始于政出多门而不禀之一尊故传曰天下恶乎定曰定于一虽我丛林亦然山僧道德荒芜讵堪四众依归独遐迩一致物我无间之怀盖自抠衣方外以至今领众丛林未尝不拳拳服膺况海众同居当如水乳斯合而我亲你疏可乎惟主者一念之依违其后遂至疆分界立而山门由之破坏者何多本寺由破坏而为袈裟院子复由袈裟院子而为十方住持其终变至道尚须后人而始变至鲁则自山僧也国不可一日无君家不可一日无主山僧今赴广润特命权公座元继席住持矣诚恐山僧平日父兄之教不严致兹一二小师子弟之率不谨恣睢傲兀罔识规绳或独占一室以恃顽或私自出入而梗化丛林破坏职为厉阶故与方丈严约傥有是辈许鸣鼓集众登时摈斥不得姑贷须至约者。

　　食则同堂寝则一处此百丈住持家法也在昔丛林盛时夏前出草单依戒腊分位次故念诵有图被位有图钵位有图即一坐立之间且无丝豪紊乱况其也者所以威仪济济三代礼乐鲁儒叹为尽在是矣者此也今我不能规模先德已属大耻奈何恣情适意起止违众或就案版而食或打饭便处而食堂堂僧体下同奴隶之养尚得为丛林规制乎除柴园厨下病寮公务寮如有仍前蹈此习者许执事巡照纠察白之方丈摈罚不贷。

　　一默词丧尚口乃穷是故弭谤何以惟曰无辨就令曲以归己直以与人抑我辈所学盖释圣师子又不当恒顺众生如海之垢藏而污纳乎况己是缘谁是他非我不非哉今特申严约自山僧以下有论说诸方及新天童长短者罚油三斤或暂到或自彼中来传告如何若何即以生端起衅论登时揖出不容共住退休老人某曰。

　　禨死祥生本俗夫之常见遗身忘世乃衲子之真修况宅心于空导众以寂者哉所以灵源禅师真归告云虽从本觉应缘出生而了缘即空初无自性氏族亲里莫得而详多见丛林每失此意凡遇长老母难之辰两序辄率众出资办供谓之庆诞夫诞若可庆则是以生为可恋矣以生为恋有不以死为悲者乎死悲生恋与我学道人己分觌体相违大非长老所以训众之规也本月八日盖山僧应缘出生之期恐两序仍袭旧套先此谕知除四方善信外有创此议者责罚不贷示此。

　　布水台集卷第二十六
嘉兴大藏经　布水台集


　　布水台集卷第二十七

　　住明州天童寺匡庐黄岩沙门道忞着

　　尺牍

　　复古南牧和尚

　　昨在西兴旅次得读兄手教教弟之谊不觉百感中来涕泪无从以赫赫天童先和尚道法广被之区一旦梁木倾颓为之后者竟晏然便耎暖曾不肯一出手整理诚以隐痛填膺故不知所以裁畣耳乃今奇兄与山中诸昆季过听兄言必欲弟继席老人夫弟固罢驽瞠若兄之后尘然间关驰驱闽越之交近十余年未尝不追随步武不可谓兄不知弟之深者兄但细揣世有愚戆拙直不合时宜如弟而能俨临人天否况当盛德大业之后哉抑弟三四年来放怀林麓山麋之习几与性成若反其饮啄之尝束之以名位绳之以礼法将恐有性命之忧则不第兄不为弟爱天童且不为先和尚爱弟矣本弟入山原不敢与闻山中事体以不自揣量不知不觉打入八斗米曹故今弟亦未敢扬袂即行惟日伏首龛前俟明春二月四方云集听诸兄指挥公举何人弟惟合掌随喜赞善而已临书震悸不知所云。

　　　　　　又

　　残腊既去玉历新颁起居多福骎骎与岁月斯长者他不具论如雪窦苦催科天童谋不及夕独兄栖真于恬厨盈香积户绝勾追一味坐法空之床行不言之化其所得较仲孰丰而孰啬邪奇兄未审何如弟比来齿复落一而摇者且三四矣闻兄脾有渫病亦宜为法珍调以其黄中居土如大地所以承载者也茶食二簋聊申鄙念惟慈纳不罪。

　　　　　　又

　　承兄推挽滥主天童兢兢业业日夜以几宁惟上虞颠蹶以负先师亦下恐知人之鉴有累吾兄耳去岁孟秋念霜露之屡降嗟梧槚以中凋在川之感既殷归与之思遂决因白郡谢事幸获从心然细简四夏一往以来敢谓纤颣悉捐要之无甚大过者则皆慈光加被之力也闻结冬梅溪禅床俱折弟在钦风之下不胜为吾道峥嵘矣即日孟春犹寒更冀为众珍摄。

　　　　　　又

　　新正有短章奉候未审达否弟僻处灵峰地既幽深游人罕到所睹往而复来者惟白云麋鹿而已故一往动履虽闻弗详嗟见时流性不恒常又乏眼脑如兄辈所谓当代大有道尊宿也特以手段辛辣尚多怯朒不前如弟道周杕杜奚论哉极欲携筇过访少倾鄙怀而山寺濒海警告连朝故不敢遽尔轻出特遣允源代讯尚图后晤笔不尽述。

　　　　　　又

　　山川悠远道阻且长忽专使辱临己如逃虚空者闻足音跫然而喜矧翰况宠颁邪夏间闻将过栖梧不胜芒筇欲动就写中心蕴结乃法幢复东指而西行奈何广润处山海之冲罗青错壤草木繇条赖福庇颇有桑者之间闲幸无催科之扰扰第安愚拙则有余以之浩归湖海则不足然师门作人之盛有吾兄辈则弟亦可弛于负担矣时寒惟为法为人保护道躬不宣。

　　　　　　又

　　去秋出广润风闻法驾将应化江淮一冬能仁俱无实秏春仲抵吴兴闻已过南徐赴鹤林矣既而闻复过苏秀兴福与古南与缘厥踪莫定坐此候问靡从中常怏怏勿适也专使来详起居方始去心道峰泉石清旷宜舟宜车真不负五山十刹之名然老屋败椽废已不堪复承之以寡昧之弟焉或赖藉灵光宠被得遂鹪鹩一枝则饕餮多矣平江尧峰恐亦分身不暇也辱闻问愧感弗既弗宣。

　　　　　　又

　　南徐为荆吴要地禅林山水富甲群岳数年间虽住持者不乏人而丕振宗风尚或有待今得法幢高竖其间宁仅俾东南学者知所景仰而一洗其凡鄙之习即久护荒蓝之米颠亦得藉以扬眉吐气乎但闻鹤林沧桑屡变殿宇僧房恐非昔日规模而安众兴修得无稍费神思邪特遣知客问讯多福所有佐函不腆幸莞存之弗备。

　　　　　　又

　　客秋践尧峰之约暂过姑胥闻法幢将返槜李停桡须待者数日竟尔盼绝来旌始芒芒归就道山不虞以往岁弘法海州之故挂名白简由是奔走虎林遂不克杭一苇晤兄梅溪之上今春为直指使者勾追质狱东瓯庭决大杖波迸二千里辛苦归来形如槁木心若死灰自以身罹宪网辱及同人尚且永叹愧良朋况复孔怀集兄弟邪乃兄独慰以唁言温如挟纩曾不以废罪是弃鹡鸰在原兄弟急难何期于兄复见古人之心哉待罪臬司未能远出尚图面谢不备。

　　　　　　又

　　一竹之微托根丙舍其不摧于樵薪朽于林薄者几希一旦入兄之手凭借管城君为之溯其渊源明其利用居然卓出万峰孤顶矣秋杪因兄携过天童将见雷轰电掣换人天之皮骨死佛祖之偷心安知脚下不出般汉蹋杀天下有如马驹其人者是则弟辈赖伊提挈不少宁第兄蒉其实弟收其华归藏名山大川与兄时见于鸡鸣风雨之候哉敬铭厚谊兼谢种种弗备。

　　　　　　又

　　别兄溪上舟至吴门闻风鹤警腾洋子因过娄东遂为吴太史王奉常诸君子暂留海印度岁不审法驾何时进院窃念天童乃先师光隆法道之所复以先师灵塔在兹凡为先师后者所当悉力经营者也不意数年以来名实俱丧非兄此番振起将有堂崩构折之虞矣弟辈理当左右吾兄翊张颓弊但既顽怠复更衰残不堪驱策奈何輶仪不腆聊表寸心非敢言贺也统惟慈照弗既。

　　　　　　又

　　彻子率尔粗疏拜瞻慈颜以不赐罪责为荷乃蒙破格相款何以祇受也衰残望七久荒笔砚所呈教皆一时勉应求索者读兄清新妙丽之词益如闽广打乡谈真不成话说矣虞山与弟素未谋面亦以半纸腐文遂辱千里神交去岁仰体江上与兄夙念敬遣晰首座以先师铭再征椽笔会伊抱痾又方在忧戚都不见客及接弟书欣然出相劳苦诘弟行藏竟日坐谭不惫也诺以浴佛就稿仍期晰子先往顷己在虞虞山虽健妄想不能忘诸此矣。

　　　　　　又

　　休庵诸侄来询知道体绥和起居轻利皆由兄遵养时晦善为调摄之所致耳若弟则开岁以来既修鼎湖忏摩复会巢枸葬事为人祈援溺而发沈阳万里之书则半夜归舟仆仆牛马日罢业缘如此较兄泮涣优悠不几仙凡之隔哉天童佳城为兄心谋者七年虽获吉壤未敢定其土色何如今古云侄来言结聚之妙而后喜乃可知所谓天生一人地生一穴一本吾兄宿福使然弟亦何能外造物而施设其间唯是先师法脉志愿悠长兄之后裔即弟宗藩所望本支百世继继承承使太白家风千秋不坠则弟区区微念耳龙池公案决意谢辞第不审法驾何日返辕俾弟再得倾倒古南一回也草复弗庄弗备。

　　与雪窦奇和尚

　　一夏绝无音秏不审道体比来鲜健何如弟一病四十日几不起矣今稍能瞑目燕坐然临案则不可也大约费神费思费气过甚耳每念凉德菲躬出头荒乱之世丛林鲜老成学者趋安怠久合引退即不敢望景星高蹈庶几牧兄谢事古南放浪村居足矣但先师心丧未终制奈何天步艰难民生日蹙今维扬受困屡月故交旧知曾无一字相闻如昭阳在江淮间想亦不较多也并问。

　　　　　　又

　　寰中雪窦应梦名山几成荆棘狐狸之场赖道力驱剪不起于座而千秋之故物斯还视弟身居摩竭而屡遭辛螫者何啻霄壤县殊邪昔妙喜有言安着禅和子不过钱谷而已大田多稼多黍多稌然则钱谷既充足复何忧哉而石屋又一说僧因产业致催科官府勾追耻辱多我有山田三亩半尽情回付与檀那目今并岁科征官追似火则石屋近有一得之长其奈口众食寡天不雨粟如弟之谋不及夕何玉烛转青阳应多受福社敬遣侍僧叩拜即日恭惟起居万安幸慈摄弗备。

　　　　　　又

　　投老空山本期蝉蜕人间世所以一坐百二十日几于苔藓封阶而弟方庆自此远矣不虞教况忽颁旋复料理则楮生颖伯咸已挂冠失其故套裁谢不庄尚难逭罪躬候之言重何以吃也况宝坊肇辟冀在力整颓纲余事婴宁匪弟敢望。

　　　　　　又

　　渴欲班荆话旧为日久矣况寒木向荣黄鸟出谷乳峰忝十分秀色瀑水增数倍新声履兹风日和融值兄起居轻利相与寻芳撷翠抴杖逍遥随手图画天开纵步千山罗列岂不生平一最快意事邪乃缘薄祜日惴惴焉灾祟臶臻坐未遑席而从者复有莫兴之忧故弗从心奈何因化士归人事始见北方梨枣不敢辄尝敬遣侍僧斋上或试茗岩石请即以此邀布水一雅赏之而应梦名山又安知弟不可以神陪哉寸衷耿耿心与书驰惟慈照弗备。

　　　　　　又

　　雪窦古名蓝倚兄再造故审机度宜未免时费经画若弟五磊则旅泊而已不为隔宿谋然每每绝处逢生似有天幸岂袭成之鸠固应得巧缘以庇其拙生与闻夏多蹇屯劫浊世中常多缺陷无足为兄道者但佛灭又第四五百岁正法垂危唯加意作人为道珍调是望偶阅淮海集得前住雪窦圆通禅师状谨命小师书上以便志乘参考。

　　与龙池万和尚

　　龙池为吾宗祖山自先和尚拂衣之后法鼓不鸣草深庭际者天运且半周矣今幸山川效灵得兄移幢坐镇非但三门之幸即弟辈与有宠光焉极欲附人天之末三请座前转大法轮奈节届安居诸未周至特遣侍僧代讯兼申贺祝想在慈光有以照察也闻山中勤旧同心在城诸檀共德以兄道力斡旋其间当如五味均调所冀敦持大体为法为人至于琐末纤悉一付诸司宽严得宜自然渠成水到刍荛之言伏惟采纳不尽。

　　　　　　又

　　佛法下衰甚于申酉之变祖途殆将充塞岂特道路艰行哉然究其厉阶则兄一言蔽之矣不念从上付属之重未免出生无量异端耳大哉斯语主导一方者所当勒为箴铭不谓兄先得弟心之所同然也老子云富贵者送人以财仁人者送人以言兄以仁言逮弟已受赐渥矣矧辱惠嘉贶谨对专使拜领谢非笔墨所申。

　　　　　　又

　　道峰阻龙池仅一太湖水叨庇承乏方庆奉尘有辰讵谓忽慢不思竟遭吏议流离远道琐尾公庭所不屈辱同门者数茎骨一寸心耳然世多成败论人独兄以孚窒见原赐何如之矧重以资斧邪谨对专使拜嘉余容报谢弗备。

　　与竹林晦夫和尚

　　于金粟稠人中一瞻矩度使弟心容俱肃自此以往如何閦佛国一见更不再见矣庚辰夏五寓邗沟去南徐一衣带水耳又方放浪形骸图废退终不敢效他青萝夤缘千尺之松然淳风扇物之化行江南北湖东西则所至之处未尝不历历对慈颜也去岁不幸先师弃诸孤而弟又不幸之不幸谬为檀护同门挽主天童鲜才寡德之夫一旦同升诸公其不为当世腹诽而目摄者几希乃仁兄独爱屋及乌斋惠重叠施溢存没念何以当之久欲裁谢会闻远人慕德法幢己指岭外复传说在秋冬之交故迁延至今慢惰之愆统惟慈恕弗备。

　　　　　　又

　　南徐山水之观甲天下然四通而八辟时丁用武则登临之适志不偿锋镝之摧心况申酉为乾坤何等时即生性自喜占聱头尚入山恐不深乃法兄独烹金琢玉其间无少逊虽毛吞海粟包坤为至人能事之秕康而魔外罔或睥睨焉抑何道致之也方今学者日就浇漓赖法兄真淘朴汰耳使皆如晚近波流则祖道殆将斩弟固工优而未肖夫孙乎亦庶几其千百而十一者乃多得诟厉而终瞠若乎兄之风行而草偃岂弟之揣摹未工与抑兄性成而上不可以声音笑貌为与幸卒有以教弟焉孟春犹寒即日恭惟起居多福临楮可任拜手赞扬之至。

　　与金粟费和尚

　　太白名蓝申海邦而丙年乎中州又以先师道德所被声光盖与天壤同流矣讵凉德如弟者而卒滥膺之诚以先岁为诸兄所推逊抑弟心丧之志未酬也今钻燧改火期而更周者且四子曰臧武仲其窃位者与知柳下惠之贤而不与立也况开堂为国阴翊皇家而究竟无裨宗庙百六之灾弟实有愧焉辄于七月十三日挝鼓退院力言郡侯举兄自代幸幡然与阖邑之士绅词均而庆一矣尤恐吝慈复随四众之末同申劝请惟左右曲徇而俯受之輶仪佐函愿无摽却弗备。

　　复南涧箬庵和尚

　　恭惟座下中和善诱得之往来诵说者多矣方以不获见提唱语为憾忽教况下颁并惠新录一披展再读青山白云开遮自在真古老所谓弄大旗鼓手者非邪敬为禹山忻庆曷量某谫劣无庸讵堪齿录乃两奉手示过于奖藉岂非慈悲太杀无所不用其循循者与敬领厚爱拜手以谢余希恕悉弗备。

　　　　　　又

　　前岁山兄始趋寂客冬晦老复真归贤人相继隐沦天地岂真遂闭乎淮楚素轻僄复夺乃良导弟知其从冥入冥也必矣闻兄悲愍移座竹林庶几慧照复县不审然乎否邪本欲亲诣宝坊躬申吊问奈东作方兴会有百亩不易之忧特遣侍僧代慰所有俚言薄尊乞为弟陈挂灵堂聊表寸心而已临书无任涕零之至。

　　复天童浮和尚

　　弟自先皇癸末中春滥主天童而拂衣于清师入越之日衷葛几四更矣无能俾益禅丛为歉所不负玲珑岩石者徒唯法鼓时鸣而已乃若风雨飘摇艰虞百出者今回想尤自神忪也闻法体初有倦色及视篆长庚反精思日加健爽又复山门镇静百事如宜则兄因缘合在此间自应聿旗高竖长为三佛导师似不烦过于靖退而逊推不肖抑弟生年甲子虽则差小于兄而老眼昏华虺颓实甚得无以巨灵重负卸肩恇怯之夫哉然揣兄盛意已决覃思先业攸存不当违命自将坐观成败但昭阳邗水公案重叠卒难一时了办瓜期之代有愿再夏为期一载流慈弟敢为句甸之人转更申请想大哀旷济必辗然首肯也临书可任倾注之至。

　　　　　　又

　　律应金商炎凉始贸柳凋梧落道体何如今夏承兄高谊合同檀护命弟再住天童辄对使谨辞不啻至三而浪古二公苦劝不已遂自吴门相随过邗以必诺乃返所以有开岁之复者此耳然深自惟忖天童非复盛时矣业浩主多废颓必甚奈何以福轻尤羽之人负兹艰钜其覆败可知况颠毛如雪之丝丝者乎此弟之不堪应命者一也生平厉于作始多不迨终从拂衣太白抵今十春已六迁其处矣纵弟竭力为兄代庖向去瓜期谁则为弟释担势必枚卜诸方旁求族姓得无白将官路私作人情而诮我者众与此弟之不堪应命者二也当年继席先师时祇有云水跻跄曾无吏胥扰扰者以先师所获在道德不以产业是图耳今因产开户而里役且加二矣生性恶闻催科如虎丛至官府勾追隶人呼唤其何以堪抑自壬辰谢事道峰于今五稔吴兴道俗劝请还山讫无虚岁不宁为弟营搜裘今且为弟卜茔兆焉语云天时不如地利地利不如人和人心攸同违之获戾此弟之不堪应命者既三而且四也痛先德语言散失后学将遂无闻每欲窃比古尊宿之例广搜宋元以下诸录删繁就简汇辑成书藏诸名山以俟来者此心怀之二十年矣逮今夙夜惟图尤恨桑榆已晚若一行住持此事终废此弟之不堪应命者五也区区鄙私敢布肝膈唯高明恕悉不罪是祷。

　　与通玄林和尚

　　法驾来山适弟百冗交集之侯其失于周旋者固不待言方冀少为亭骖得舒情素不意撩起便行使我心痗至今未已自兄返旆后以费神过度旋即卧床席不能起者半月余如兄舟车劳顿正未知更复何似特遣侍者走候外先和尚比量衣裁二奉上为说法时披之盖依金粟旧案诸兄一例同然正不必过为退逊所谓吾从众者是也彼此荷担先人千二百斤担子不知何日息肩念之殊觉神怆惟冀仁兄珍重为法自爱。

　　　　　　又

　　春间曾修小简问候左右会兄出队嘉禾一夏以来音问寥寥属今黄华破惢白露横江既当鸡鸣念切之秋又惊海屋筹忝之候然见弹思炙不无太早计而自秋徂冬则亦翘企可待也特遣侍者行心代弟飏言拜手所望龙猛为期赵州共算造我小子寿彼将来俾滹沱有方至之流庶太白无骞崩之患不腆侑函敬呈别幅。

　　　　　　又

　　夏五之交始闻道体违和正缘风鹤腾疑未遑讯问况今普天带甲徒以菲躬眇眇马齿更长之日乃远劳专使重辱厚遗邪为却不恭负惭以谢。

　　　　　　又

　　寰海名蓝群宗法社曩因主者驭失其道遂至诤讼纷纭诸方几视为畏途不有吾兄毅然担荷将见琼楼玉宇几被一茎草盖却矣揖别灵峰倏尔睽违数载待入院时拟趋迎万松关左一写往怀以初始还山未便轻易举动然促膝新新堂中当有日也院门新莅不无烦剧费神思所冀一持以镇静被以惠风淑德则内外自无不咸宜者端知高明之宇应有妙裁而野人献芹盖自忘其固陋耳远辱专使承厚贶谨拜手以谢不尽。

　　　　　　又

　　四安乐行品以不得亲近国王大臣为说法者诫当知亲近国王大臣者必不安乐者也但弟拙直无营之人偶为宪臣所知耳非弟有以亲近之也乃亦横遭吏议此则宿业所召语曰作福不如还债弟实深庆从此往愆昔尤又得清楚一桩矣不意远辱存问重贻吾兄之忧也公案结绝须待来春专报草率勒谢统希恕悉。

　　复翠岩古雪和尚

　　不慧执侍先师凡一十四秋所阅凤毛麟角象蹋龙腾之辈无虑数百千独于后起之英心爱伊庵与足下为权奇可羡故每每逢人说项谓他日支吾道之衰者必足下也虽今十数年来君吴我越而果熟之香未尝不日望其悠扬一世盖歔枯然烬非有志者莫与共相着力耳昨披来翰读新录喜宗风再起南州抑亦知人之鉴窃有私庆焉辱命定删愧非麟笔姑镜先德之成规而参校之谅不以为专也。

　　　　　　又

　　自惭怠废无益方来复以业风鼓吹精日销铄所谓臣之壮也尤不如人况其老乎先师顶相宁直赵丹青传写弗的即我辈及门之士求其行言磊落宛尔克肖早已指不多屈矣何幸清关湓涌涨起西江读尊录而后深庆先师之灵骨尤在也岂仅纸上之照容如生哉玉浪庆公远走青齐索语弁首珠林标砾知为不可然又不敢峻拒来诚草率应命统希照谅不宣。

　　　　　　又

　　音疏问阔八阅暑寒嗟我怀人徒勤梦想唯从禅者持来尊录得知杖锡南飞广化闽粤庄诵法言真如涂毒一击闻者俱丧岂更有聋聩不醒之夫哉太白一灯因兄手剔可谓光增十倍矣弟才非佛照道愧南阳特以虚名博誉致耸宸听一期对扬紫阁不甚取辱宗图者赖先帝圣德海含耳弟何力之能为奏请语录入藏一皆先师道德所感弟非洪造且置身法社无从况复演宣大内知恩报恩庶几如兄殚躬行道万酬其一无奈年将望七百事废弛去秋业以天童院务委之门人　子少得纵情山水乐其余生第恨无因缩地一聆教言接尘快谭徒有待之三生石上已耳专使忽从天降得悉起居为快种种惠颁肃此具谢。

　　　　　　又

　　去春远承遗问愧恧之余缅怀故人不我遐弃又复深以为庆也专人别后旋即就养佛日清峰碧涧颇遂闲身仅一夏秋耳而业风鼓吹继有金粟曹溪之命后先敦逼推托无容因念金粟实先师起家之地门庭高启户牖别开况乘之非人安忍听其引类呼朋相与日颠倒我衣裳也乃强起经理不觉三百斤铁枷又入项领奈何海内知交频年凋丧先师门下惟兄与弟寥寥五七辈春初雪窦复长往矣弟虽残息尚存然晨星晓月余光几何今丛林所仰止者独兄一人方登知命之年典刑未艾足当泰山梁木为可嘉可贺耳未定县弧何日因亟欲闻问特命侍僧走候有愿道对弥嵘觉华愈茂寿考康宁保我后生不惟湖海有归抑俾宗藩倚重多矣别呈不腆聊献芹私统希鉴纳可任跃惧。

　　复云门彻崖禅师

　　彼此丛林际兹凶岁想桂辛茶苦知不较多也先法叔千秋慧命实于座下攸寄所俾长生久视而眉寿无有疆者亦惟座下吐故纳新充其营卫壮其元神已耳乃欲退守丘园仅洒供而埽奉焉恐非人天所以仰望座下之心至于不慧罹横逆不自苟免者盖尝学古而知先德于一阐提辈苟凡可以下金刚种子则为其入泥水运冥权乃至触讳犯嫉身蹈白刃而如饴因稍师其意而自广云尔敢云险夷一致同风太上哉承惠谨谢。

　　布水台集卷第二十七
嘉兴大藏经　布水台集


　　布水台集卷第二十八

　　住明州天童寺匡庐黄岩沙门道忞着

　　尺牍

　　与化山三宜和尚

　　雕枭狐兔充塞祖园赖有二三老成辈为后学典刑奈何哉石兄又长逝邪栋折榱崩弟不胜有将厌之之虞闻兄为主后事极欲亲献生刍兼申慰问特以广润之行无如马首已东何石伞峰唯兄一柱擎天尚冀慈愍聊通一线俾方来有所栖泊也薄尊乞叱办灵堂余情万种不尽攸宣。

　　　　　　又

　　天台真在天上弟自入广润来即甬越近事罔或知闻况钱唐以外江西湖南直付之梦想而已兄归化鹿邪典席云门邪抑卓锡皋亭邪忆初度在桂子黄时预遣僧拜祝者欲亟闻真秏故也日前于吼山获读尊录稿本窃自望洋而叹复愍当世学者卒多河伯知见因不揣珠林标砾之嫌敬着叙文弁首寿梓山中以杀青未竟先呈数纸奉览其有亥豖讹谬则不妨明以教弟也寸函千绪神与俱驰。

　　　　　　又

　　兽蹄鸟迹交遍国中想西子湖方在颦眉捧心之候虽妍媚未必倍常而水光潋滟山色空蒙应不失当年态度况风流蕴藉有如兄者为之朝夕哉弟本固陋无文而台山即烟笼霞抹勉而效颦其如十里一冈百里一曲登临则汗流至踵周览则四望无涯又安从获尽其概邪虽然祖园凋丧莫赤匪狐莫黑匪乌兄如起而振兴尚敢附于同风千里之末若曰嘲弄风月宁直不韵抑岂弟同仇者所愿望于兄之心乎梓寿法录辄以俚言赘首兄不之罪则弟不朽矣远辱专使承厚贶悚惕拜嘉北风渐肃尚冀为法珍调以时自爱不宣。

　　　　　　又

　　西子湖头着一愚庵和尚所谓金屋贮阿娇纵曰阖户高眠多方谢客亦此地无金二两之说也太白山门八字打开成年论月曾无轩车一过空山寂寞较兄似胜一筹然铁枷在项脱卸无因则相去兄之息吹野马其间又不能以寸矣何日愁人相见愁人愁眉共结为痛说一番哉蒲轮之召果尔爰下崆峒弟当首疏集福力决西湖之水俾同江汉以朝宗然后甬波自赴东溟恐终不能逆流而上越彼曹娥三坝也呵呵一笑三春好景消尽凄风苦雨中山色空蒙当别有奇趣应健饭为慰。

　　复天界觉浪和尚

　　翘渴之余忽承手翰何啻晤言一室及阅雪峤大师末后定议殷殷恳恳所以为先法叔者至矣某不揣愚蒙谬为越中诸君子勉襄后事非敢于双径云门二山之间輢轻輢重但相时度势只应如此耳迦叶师兄有言金刚舍利非吾等事邀师之灵俾先法叔得配食国一之庭乃为僧俗弟子为其师者所急先务至于已朽身余总之前水后山又安往而不可者高明以为如何。

　　　　　　又

　　向闻座下以弘法婴难某时僻处海州不获走一介使通问左右然深仰刚中浩气足起后昆怠顽增方来志力矣昨森鉴归自分卫读策头赓和具见法道为公万物一体之怀吾与座下复何间然哉若某直道不胜业耳亦近为所识株连敢谓御长风破海浪有如座下者第安常处变直行吾素觉一往晴空无谓似得微云点缀差有光景可觇云尔远承遗问深愧先施敬因封祝聊达鄙诚弗备。

　　　　　　又

　　道以情封知以见隔举世类然独不慧衰凤自惭乃吾师逢人说项曾不以云月是同溪山各别为限直欲混四海以为家破町畦而一之此岂寻常所可测识哉匏系一方无缘奉尘专使来正有东瓯质狱之行方在飘尔晨征报谢未遑款曲深愧不庄余唯珍啬不尽。

　　　　　　又

　　专使去后即与灵岩继侄赴鞫东瓯庭决大杖归听臬司研审想别无重辟可加也所不去心者唯吾师未出姑孰窃以为忧昨常禅至自石头闻已飞锡天界宁第为吾师喜喜群汇云从将有在田之见耳但道与世丧人心正危尤然天地闭而未开之象尚冀吾师敛翮集　相时变动杞人之忧出自真诚知不我诞也。

　　　　　　又

　　文王居羑里而演易其有忧患之思乎然孔子生篡逆之世明王道作春秋予夺人之爵赏袖贬人之君臣而当世诸侯反以玉帛见者不敢奸其礼以干戈见者不敢逞以兵刑则又何也得非三分有二西伯以旺化动殷疑匹夫空言尼丘以无民免世忌哉虽然过在忽慢不思先德尝以此责栖贤舜石门聪矣窃观来教独抱深长思如此即不慧某亦得从兹寡过况吾师宁复有后忧如前拙见之所云然者承雅和后世苟或从果诘因则不慧三十韵将必赖藉以传岂仅曰抛砖引玉而已也邪。

　　　　　　又

　　先博山老人无恙时走天下禅流憧憧如鹜而丛林遂为天下首冠今化去未三十年法雷不响法雨无施法堂前徒有衰草弥天与哑羊一辈食息于斯为可叹伤又孰甚焉客冬闻大师将应信州缁白之请往主其席宁直博岫寒烟藉以歔阳抑十八滩之水将从兹汜涨矣既为则范公至自越州复闻法驾返桌白门正在忧疑顷承翰教乃知藏经杰阁陈案未完然博山泉石岂真不灵遂不能令大师为一移幢乎专使来弟适有青淄之行人事纷拏媟慢殊多草草裁复统惟慈原弗备。

　　复华山见月和尚

　　杲侍者从华座纳戒回邗极道慈悲款接与夫坛场之整肃轨范之周详可谓今日南山再见华峰矣禅门学者病在莽卤承当故多豁达致祸而毗尼之师恒为律缚或不能造极玄关何幸大师慧山高陟智海深臻起而阐化东南此法门之颓可使振替而可立张者也若夫愚拙如某虽有此心抑年运既往徒怀慕说之私恐终无所裨益后昆耳猥承奖藉益惕渊水。

　　　　　　又

　　遥望华山片月风露娟娟不禁神思骏跃第恨无因飞渡长江一睹记光华耳去秋九月谬承宠召入京皇上求道方切再四慰留今春大寿遂不能敬致封祝殊为歉然然每于　上前揄扬道范少申企慕之怀兹者夏五之望得　旨还山水涸途遥迁延抵邗仅一衣带水复以天使陪从王程有限促席晤谭又不获愿缘悭何如谨遣侍僧代问兴居外　上所赐二十五条比量衣裁凡三顶分一奉高座乞说戒礼佛时披之幸邀福德为　上增益遐龄也所有不腆敬呈别幅临楮可仞缱绻之至。

　　复灵岩储侄禅师

　　两书劳问备至兼以广润成褫惓惓之意辱念何深但去秋谢事天童原欲烟波湖海云水江湘即遁迹五磊非素志矣况退废之余既病且朽复更重理旧案邪闻郡将归心台人戴德令行吴越在贤侄一人指南足矣如拙辈痿痿羸羸者听其恁么过时何如专候起居敬此辞谢雷始收声天地已肃惟万万以时自爱。

　　　　　　又

　　灵鹫一袈裟地印都寺之尽心焉于是盖老侄之所稔知矣自奇兄散席已来回翔天下尊宿不无其人而卒属意于老侄者诚以道德问学足以起寒烟衰草而被之快风灵雨者也然久默斯要不务速说正以老侄方在四绝名蓝为之姑徐徐云尔适今介在坚壁清野之侯矣则其洒埽奉迎又安可已哉先德有言未有常行而不住未有常住而不行而尼丘孔子曰我则异于是无可无不可唯老侄亦以是意以践往哲住则随缘去则亡矣之景况遣情不作方便直腰包顶笠抴杖横趋岂不出他今人一头地邪更副以七言八句流水无心江海赴山灵常望导师来当年默祷真如响此日天阍应未开云里锡飞千嶂晓松门虎出百神陪杨岐栗棘好将护珍重移来鹫岭栽。

　　　　　　又

　　贱恙以脾弱血虚不能将气故致戾横下坠乃庸医不详脉理一投以温燥之剂遂几于殆盖徒知膀胱过由冷湿而不知岁月殚臻风劳郁结之蕰崇所患非一候所传非一经矣尤硁硁按方以治彼岂以人之疾为憿幸直守古不通今抑祸烈至此何幸老侄以痛痒关天下之心命来禅人无烦慎视药到病除然究竟无他妙巧不过六味地黄变通而已遂尔取效如响信知尽大地是药非善财莫采亦能杀人亦能活人非文殊莫辨耳谨谢弗备。

　　　　　　又

　　两度出山动涉春秋佛陇原上晓猿灵鹫峰头夜鹤不胜凄清哀怨矣然为父担棺为母执斧曲尽释尊茶毗净饭大王之礼使一阐提辈观之知吾门大孝如此从兹弃伦绝物之讥无所置其横喙则夫裨益生民讵不大哉台径萎华天风吹去而山川明净如洗道镇钦风远迎归桌不日霞城捆逾将使盲者视聋者听疲癃残疾者俯仰而得正焉又何必三圣推僧吹毛电卷而后谓之瞎却满城人眼邪法门运泰抑何幸于吾身亲见之哉耿玉老今世冯张第于己躬下事尚未脱洒俾伊一口西江等闲吸尽舍老侄其谁为之肃候弗备。

　　　　　　又

　　前数日亦风闻此矣其详不可得而知也天城来始审中间委曲彼妇之口可以出走诚今昔其有同然哉但山僧自念法道波靡谁揭狂澜而东之惟老侄与山僧共有此心然山僧老矣无能为也已在老侄春秋富强正可行道利生故今不必问其事之真假祸之重轻纵有弥天过患山僧自出头承当盖木陈叔也继起侄也侄徐行而后叔耳责在家长言之自然顺听千祈老侄稳处钓舟一切坐断即山僧起倒亦不烦挂念余惟珍重弗备。

　　　　　　又

　　子与氏称夷惠尹丘皆古圣人然尤德同而道异若山僧之与老侄细简生平则师同开先道同教外灯同临济源同太白住同天台及其弘法婴难也则罪同条款所不同者静躁之天殊出处之途异耳然日者同有西江之行老侄以灵岩羁滞山僧复以淮海淹留均于中道顿辙则又何也自笑生无定力益之业风鼓荡客岁承淄青当道绅士两辱见招推免不获自今将度大河而北维兹中春庆逢嘉运遂不能班封人而致颂慊也如何所望寿弥高而道弥大腊日尊而福日长造人等马师住世方宝掌丕承先德锡类后昆则我愿也所有不腆敬遣侍僧布陈唯莞尔而贮存之临书可任萦怀之至。

　　复神鼎云外泽侄禅师

　　圣贤不作大法垂秋宁曰阳山如线即先石磬亦大都寥寥所赖支撑门祚如老侄之英灵后起者又安辞厥责哉数秋雁断衡阳惶寂持手札来乃知移幢神鼎严寒冱冻不减諲老旧昔家风山僧闻之喜而不寐者累夕矣然窃惟至人化物不专孤高峻已而在大慈近人者诚以劳生薄祜昧者众明者寡小知劣见者多上根利器者鲜也若使辈辈如我则诸佛无烦出世祖师不用西来即觉帝又焉事脱珍着弊含容巽逊而汲引乎穷子哉足下自是高明然山僧必以芹曝为献者盖欲老侄光辟化门以大吾家户庭耳可以光大户门虽如佛果老人之阐化皇都未为分外苟其路绝人荒即法昌之万壑单丁恐无益乎祖灯也纷纷裨贩不耐见闻诚如尊札所云然天下有道丘不与易医门多疾自古类然彼真学道人不见世间过岂老侄式秉化权顾于此辈反动生心念乎所冀大哀旷济不猒水泥宁舍己以从人母俾人而就己浩归湖海壮我宗猷此则山僧所日引领而西望者也道远鸿艰直摅衷曲统惟照悉弗备。

　　复宝掌白侄禅师

　　青齐之行因北方道法久湮愚不自揣窃冀为之少挽颓风耳不意邗上绅士数次来迎只得返桌维杨想老侄稳坐空山霜飞木落云度秋窗其清况当何如也大能仁寺自得百公继席之后喜山僧无复返顾之忧孰料老侄洎四众又欲挽回南国复欲将云门为山僧逸老之计若邪秦望在他人或眷其溪山胜常流连不舍而一寺两门庭建置又失宜山僧梦想久不及此矣至于能仁居在城郭以昔年之山僧尤尚惮其烦喧况今龙钟已甚之人邪晤期未卜曷胜神驰。

　　与景星湛庵常侄禅师

　　觉帝金枪文王羑里人生祸患焉可苟免唯贤侄往往罹诸蹇屯恬然以义命自安是矣然危邦不入乱邦不居虽守道如尼丘不讳微服过宋之行彼台封之危乱如此山僧久思安顿吾侄之地盖未尝去心也今幸象峰席虚而南师诸弟子固奉山僧为菟裘之营因而再三怂恿转请贤侄所谓借华献佛殊非官路当人情者也缅维南师与山僧交契三十年象峰之不得其人实山僧之忧也所以南师化去即命诸子仗庇吾侄不意谋之不臧风吹别调致象峰一袈裟地凄迷于寒烟衰草者又八年今者之举天实相之足征吾侄因缘在此抑天童雪窦刹竿相望而象峰大梅爰处其中在雪窦不妨贤侄节腊四序得展殷勤省问之礼在山僧则衰颓暮景时拭拂篮与一过从禅室岂不闲消白日笑落空山也哉统惟星言夙驾无任跂予望之。

　　与大梅帜侄禅师

　　昨在乳峰不期与老侄同聚山中法门骨肉笑语一堂之上虽三日足使芥城顿空劫石消尽矣不审过此以往更有此番乐事否邪承唤王山人到寺为诸禅传写先师道容及山僧幻质不觉留连数月共计百十来幅从此分形散影布满湖江但秽恶无似之状不应与先师共宣流传岂不阎浮提中又多却一场笑具哉山舍澹薄媟嫚王君昆弟统希鼎言曲为山僧谢过弗备。

　　　　　　又

　　雪窦山水灵奇兴建弘伟加以年代深远事迹浩烦又今奇兄和尚从劫灰之后重安刹海再尊风轮功鸿业大尤难颂说窃谓雪窦中兴一铭虽作者如韩柳苟非抛掷才力未易铺舒也乃责诸蒙昧之山僧则又何异羊耕而牛使之驰哉然既承老侄怂恿再三复不敢固违明命胡话呈览所谓丑媳妇不免见公姑耳幸教我弗哂我是祈是祷。

　　　　　　又

　　悟公西堂越陌度阡为修岁好致感风寒匆匆归复明命殊不安也春行冬令寒嗽可痊否来翰上堂二字以未拈香终不敢用是矣然尊录却又大书特书升座云者抑复何也夫座者即堂中之座也离堂无座离座岂别有堂乎且禅典所谓升座者即朝廷登极时及国家大喜庆受百官朝贺时与今之官府朔望排衙时始登斯座者是也所谓上堂者即天子临轩顾问群臣与今官府坐堂比审者是也例知上堂二字凡早参晚参皆可称之若夫升座则非为国开堂与降生成道涅槃祝厘时不可称也丛林凋敝古规罔闻数年前有般杜田汉漫以升座列于未开堂之日此其人皆斗筲庸妄目不识丁如吾侄则出入承明饫闻典故当世号为其文其献者矣今复入我法中则当力行古道式是方来岂可滥同此等而一错永错乎故老侄谓上堂二字不敢用山僧直谓升座二字尤不宜用也然则如何而可当如大慧住云门洋屿时称示众为近之尊录已如翰披读了璧此还赵。

　　复凉泉承关主

　　某弱岁入宗门曰稽古太上高风逸韵若汾阳赵州辈心窃向往之凡就大有道者十余家中间五年黄檗又十五年先师摩厉丛林颁白矣乃道不胜习思日朘月削而学无成焉亦长眠丰草已耳又为同门推挽主天童遂有卮言重语若干秩露布诸方则皆某之黥欲息劓欲补而莫由者也去秋感时谢事颇遂闲身正欲一人半人所在俱到庶几布袋盛米供养知痛痒汉况凉泉相去宿春可造则诣座迨将有日不谓虚怀好问教况先施而美溢箑头尤深芒负惟晚近亦犹夫人耳而行言照往牒终晻暧而不章虽其志趋缩朒无坚操而以河伯之知自封者比比若也今座下欿然存乎见少若此则古道于是乎在以古自汰未有不逮夫古者也法门起色谨为座下企仰不浅矣临楮轩眉可任神往。

　　复大中禅师

　　别后每访云踪闻不住平田浅草复出镜水秦山正未审孤筇何托忽接手示知在双髻远承天目流芳近挹雪峤雅韵想造诣当益粹美第恨无因少奉尘谭耳辱谕净明所以为某地者善不可加但日有台宁广润之命且闻彼间陵回阜转山高陇长虽曰梵刹其实即湘衡间一龙山也可以深藏愚拙意颇乐之若净明则襟带嘉湖盐官一派错落如锦而某复鳞厕其间彼耽耽虎视者能遂晏然乎是谓避溺而更趋焚也色斯举矣在集宜翔妨命之愆惟祈曲宥弗备。

　　复六轮座主

　　山僧道惭往哲德愧时贤徒以年运既往谬为诸禅尸祝奔蜂不能化藿蠋在高明固当择木以栖如必欲谩相依托则虽无旨酒敢不奉以赵州之茶东山铁酸之馅而道缘未偶殊可惜也然岁月不可把玩老病不与人期兴言及此即一刀两段未名性燥▆其忽诸所谕风鹤怀忧拟山僧振以道力不更诿之业报使然者殊无别法但冀高座内不放出外不放入内心无喘心如墙壁忽尔一朝瞥地则自然如灵山会上五百比丘自悟本心如梦如幻于梦幻中无有我人乃至能生所生父母无相无所生是中云何杀除此欲山僧别作别为是犹病眼者自见空华而倩不病者代为之除则非山僧之所知矣。

　　与黄檗出谷上人

　　沧桑迭变世界更翻幸黄檗一抔土赖先老人威德之灵不一败而涂地然危而卒定隍而复平者伊谁之功则又皆道力有以使之然耳不慧向年参侍老人于此朝斯暮斯寝斯食斯不第教诏之恩而育养之德亦既中心藏之无日而可忘者也独惭谫劣谬为江湖尸祝尤苦业风鼓吹南北徂征迄无宁岁所以先老人塔头与座下寒暄皆不获拈瓣香及通一音之好负咎厥躬匪一日矣今夏素山义长老以省觐来天童因其归楚特遣躬诣塔前代展雨露之思薄具斋金佑函俱不成礼庶鉴其一往积诚而已将子无死尚复能来不审何年邀福庇得一注瞻刹竿以遂生平哉临书可任神往之至。

　　与基隆神英上人

　　缅违道范几三十余年宁止人面改迁而畴昔江山且不可复问矣独基隆一刹竿赖道力加持幸湛然不动其俾常寂光土笑含先老人者不必论而来游来止如不慧辈之凡在依荫中者莫不荷戴有加也鸡鸣风雨眷念当年未尝不欲命驾西陵问津沮溺而无如业缘羁绊行止非人何今夏以素山义长老省视来天童因其归楚特命躬诣座前问讯起居外有斋金侑函聊将芹献傥邀福庇犬马未即填沟壑得把臂两山快谭十日斯乃生平至愿也临书怀想不胜神来。

　　复佛可式侄禅师

　　来翰娓娓筹策禹门院事以诸方谤议皆出自嫉口妒言欲山僧全身坐断者极感老侄一片苦心然山僧虽愚蒙不慧于大本大原亦尝奉教于君子矣使今以一己名闻独畏人之多言至于濯濯祖灵皇皇父业赫赫兄功竟尔弃同敝屣置而不问恐小夫硁硁义难出此矧山僧颇循理道者但惟伏枥余生不堪更受驱策重以近沾齿疾一痛几毙今稍涉事经思则炎炎火动食饮俱艰诗云如彼雨雪先集维霰今也雨雪其滂矣奈何死丧临头卒不自图归休之地也邪所以日夜促诸檀护早定代庖之人乃晦斋诸君子又以车劳马疲不能再陟诸方之庭计惟屋里贩扬州咸以旅庵月子年富力强且受知先帝或可酿致太平诸檀虽有此议然山僧若以为可是开丛妒之门也若以为不可则摇摇身心有同临崖之木念水之龟又不能坐俟河清矣专盻来旌为一商确之立候弗备。

　　复报国舟侄禅师

　　专人去后复取你讨孔闻之檄与所寄吴兴诸书为之披阅一番不觉喟然太息益叹你介为之愚而杜田之甚者请得以辨释之夫称人伦之至而为百世之师者孔子也严善恶之条而示劝惩之法者春秋也然为亲者则讳之为尊者则讳之何也重君父之伦而大生成之德也是故昭公娶于吴为同姓孔子宁为己君受过必以知礼对之岂非为亲者讳乎河阳之会晋文实以诸侯召天子矣孔子则为之微其辞曰天王狩于河阳岂非为尊者讳乎此尼山作春秋之义明尊尊亲亲之道以垂大训于天下者盖如是也今你为攻击孔闻暴扬师过则于春秋家法大相违戾反谓山僧为一孔闻忘生平道义难塞春秋之责今山僧即取春秋之义着为说以声古帆之罪勘你介为之愚中间于孔闻则或隐或跃于你师则极口揄扬所谓为亲者讳为尊者讳此则山僧之所饱习而淹贯者盖孔子之春秋也若你暴扬师过而谓属辞比事而不乱者或出盗跖之春秋则非山僧之所得而知矣恒言以城狐社鼠喻君侧之奸谓攻之则有城坏社崩之祸你尚未明其故又焉知春秋之义哉谨将前说书出就正于你高明之介为然后付剞劂以遍质天下之为人臣为人子者设有叛麟经袒介为以非山僧兹说则当负荆请罪于报国之门领取介为手中六十痛棒何如何如。

　　布水台集卷第二十八
嘉兴大藏经　布水台集


　　布水台集卷第二十九

　　住明州天童寺匡庐黄岩沙门道忞着

　　尺牍

　　与空林远禅师

　　士燮忧生蒙庄乐死虽拘旷不同至于均忘其羊则臧之读尚未见其多于谷之游也况惑志于丧得咎休哉乃今之若尔亡羊者又不专在横目而在吾党之硕大者矣山空水涸万木凋残独兄一人彻本无生去华存实惟能齐物我一禨祥蜉蝣人间世出世等举无足以婴宁又何贰于夭寿而云庆且赞邪虽然麟凤之为祥也珠玉之为贵也不自贵祥而不能必世之不贵与祥也称觞九顿三祝华封所谓我用我法兄第任之已耳俚言微币具存别幅惟冀慈纳弗备。

　　　　　　又

　　手教所训诸方事非爱弟深至不尔然愚衷窃计外宁必有内忧幸诸方药石弟则弟生矣辨云乎哉兹者山中勤旧勖弟腊八开戒属先制不可擅废而天童动止向为诸方绳准非大方名德如某师为二师亦无以光昭先烈弟为戚然曰如我空兄者所谓佛祖不为以琐末干之可乎况某何如人者屈无上之尊罪莫大焉请更计宜者则又进曰首开滹沱之席者颠普化也而兄视运公恒白鹫岭之椎者妙吉祥也而师兼七佛彼空师养志就闲以荷法耳岂真傲倪万物不空我相哉且方丈与彼所谓相视而笑莫逆于心者苟藩垣未破曷称焉弟卒无词以应谨遣侍僧告白惟辱命之。

　　　　　　又

　　靖退之节虽知足之分生而素植然自友朋之教益多矣而兄之教弟尤甚故今获放怀于青松白石之下豪毛兄赐也客秋屡欲过访但未卜云踪攸寄及鹿宕来知在姚之山南北间则弟患渫濒死虽今草鞋稍健闻方受供城中恐过而劳烦主人则又大不便也特遣侍僧走候区区豪素不尽欲言。

　　复白云鹿门西禅师

　　六十不造屋七十不造衣此方内常谭耳若夫出格而游方之外如赵州八十犹行脚宝掌千岁走支那则兄与弟辈不过出幼孩稚而已六十二而造殿矗云霄正是其时彼五十称寿而劳人远祝不亦笑杀二阇黎哉忙不及走候恕不过督。

　　　　　　又

　　承谕四明法道全仗天童雪窦五磊三老牚持走天下衲子造福一方此在我费石二兄良然若弟者本录录无所能人顷以风波屡阅忧畏婴心弥益虺虺徒彰残朽而已况毁求全而日至过欲寡而未能进退方维谷敢曰不采无穷高自矜伐哉白云古香火几烬赖法力复然耳然山在有力之家终必负之而趋何幸掇而听赎此殆天诱其衷语云邻有丧舂不相况兄以称贷命但环视周身除楖栗败天公外无长焉尽底掀翻得绸一匹布一端附上聊充交关酒水之需云尔统惟海含死罪死罪。

　　　　　　又

　　法驾逾钱唐半载矣每念白云出岫朝莫斯还岂长令碧嶂丹岩寂而无侣邪道者来知返锡郡城不能出山叙阔奈何辱谕郡侯韦君须弟同入天童为二家取和之说使弟闻之不觉仰天长笑且俯而深悲也夫费兄不知何如若弟自顾窃为佛法中人业唱道二山矣职在开凿人天俾荐本有而超然尘劳之外者乃不意自有怨结致烦尘劳中人为我辈取和昔阿难晨朝乞乳为世尊身小有疾维摩诘责言默住阿难勿谤如来莫使异人闻此粗言於乎身为知识须人和会是非如斯粗言又堪使异人闻邪韦君幸无维摩诘护惜佛法心使有此心将以我辈为彼耻又肯亲出此粗言邪兄得无近韦君而谬听乎请更详之。

　　　　　　又

　　正想光仪忽辱手教仿佛如同面晤第恨经年以来异见异闻之事不获焚膏继晷为一长谭耳兄为韦君留城数月卒就空王宝殿而弟自先大师告寂至今将百日中间奔走云门退五磊虚广润劳而无功如此徒以后事襄大师博道路之言然则弟之虚名又何如兄实效也大师蒙厚赙而余波复及不肖何邪谨此复谢无任神驰。

　　　　　　又

　　历考古今弘法婴难自师子尊者以下无虑数十辈类皆瑰伟权奇生知博达之士岂大川利涉必需善水舟师而艰险危虞天固不以等流尝试与夫弟本碌碌常行乃膺天私笃亦得随堕其中顾何福要天而幸蹑昔贤芳躅哉今兄独为弟拊膺致叹者得母以弟尤存世俗知见即以世俗所应唁伤者而唁伤弟乎深荷厚遗更铭雅爱不尽不尽。

　　与台山梅庵宜禅师

　　广陵一别不觉四见青黄仁兄虽善藏六其如丰干早已饶舌故弟稔知松门寒石之间有所谓伊人久矣然彼此薶身千丈岩前无因担簦造谒日惟引领遥望赤城一片霞而已去岁之秋忽接老人讣音奔走涕洟方殷泰山倾颓之感而私心自计窃有之子我觏之欢乃舟抵曹娥又以灵舆归四明不果愿然犹冀事竣言旋尚得从兄一步石梁之梯讵意夙业深重堕兹弥戾车中虽今天台咫尺云连太白之峰而俗务羁人无由摆扑加之神劳病作跬步难前故特遣侍僧走候春深雾重万惟珍重四大为法为人自爱弗备。

　　与双林山幢禅师

　　前渡江邀金栗时于虎林得接手诏慨然见黄居士不泯先和尚德业与兄存没无二之心即欲具笺裁畣以年谱虽已脱稿业锓刻未完是以迟迟至今前书所以有援云庵之说者盖山中兄弟正恶有以私意具述如来教云云故耳今幸属居士直笔吾兄相与讨论则先和尚末后光明自应与岁月不能老矣彼此同为佛祖儿孙以笔舌不相饶至今雌黄无已时弟心为之恫然日久况同一师学奈何其抑人扬己状中千祈勿以片字加人庶泯末世诤竞之风则法门幸甚惟兄与居士斟酌之年谱率略恐无以表章和尚冀裁正为感弗备。

　　　　　　又

　　阻江越邑烽火连年去岁稍通鱼雁闻法驾复出队江淮迩来想已还山矣双径兵抄盗掠无宁日而上刹在临余之交不审鼓钟鱼磬尚镗然水畣山酬罔或差叙否匏系一方动止有碍既乏夌云之锡又无缩地之谋何时对谭一倾倒邪特遣小师走讯乞惠德音以慰饥渴。

　　　　　　又

　　黄介老履道存诚期绍千秋绝学乃父子遭异变岂祸生有自邪抑无妄之灾与若无妄之灾则楚书曰楚国无以为宝惟善以为宝我善矣而彼不自以为宝于我何若祸生有自则无论学道人不得为君亲报复律有明条抑天时人事何如而甘自冥冥决事哉可哀亦可怅也兄从江上来或知其故幸以语弟弟思白衣操三寸管能表章吾道庶几斯人焉。

　　复净远禅师

　　湖山明媚风日和融造托幽玄扣关问故饮最上之高流饫称心之雅论开窗对古碧移榻就青阴弟于兹时盖忘今夕是何夕矣乃尘缨未脱仙苑难留徘徊松径话别溪桥则又何啻下嵩山兮多所思携佳人兮步迟迟而已哉次日即趋神道路访灵兄于皋亭之西坞承翰简遂不能以时裁畣愧惋如何武林溪口弟已处处志之矣未审他日再来还识桃源路否。

　　与隆庆唯一禅师

　　语风老人开法从心之余可谓八十翁翁入场屋矣但其真率不事事过慈明其于纪纲丛林弟窃有杞人之忧近闻在嘉禾得兄为第一座此真所谓鱼之有水法社之隆弟将计日俟之但今丛林师法大坏而学者知见如恶叉聚弟每思得南公举止演祖手眼之宗师而又挟先师之位望者数十布满天下则法门痼疾庶可救疗然上之化下捷如影响况语风法匠耆年又有兄之俊拔者为之激扬铿锵乎所冀放出南山鳖鼻长沙大虫或入室或垂示必深锥痛劄去其膏肓必死之疾则吾人幸甚后昆幸甚。

　　与宝庆南源禅师

　　还山四十日中间开戒结冬分身支应不递有失候问然每询之往来禅者知山门镇静道体如宜想今元正启祚万物咸新即日恭惟起居多福必有征而无已也梅惠连以累代簪缨一朝落魄旅寓江东殊可恻怆前僦屋延寿王界盖去天童十里而遥以地方寡偶不果居客岁白云兄及黄蠡老与弟商量惟侧近上刹处最幽深得山舍数间安其妻孥彼既乐嘉遁则鸿雁有中泽之集复朝日夕月乎兄当自忘其迁[番支]之忧矣瑞草生庭不无多兄一事但念其家世奉先黄檗老人虞卿慕义彼何为者况流先德之慈哉乞尊裁示下何如。

　　复宝寿远门禅师

　　去秋之暮遽以弘法婴非常之祸由是奔走东瓯往来郡会者凡十阅余月即龙唐新住皆不能遣一介行李致讯左右愧歉愧歉令先师石兄和尚一代宗匠岂人微言轻如蒙辈者所能暴扬一二且又经浪师如椽愈难碔砆并玉矣然既辱明命兼承好木材公远来不敢以鄙陋固诿谨按令师生平得序文二千五百言铭词四百言附柬尘览不审堪上石否幸赐教余惟珍育不既。

　　复东隐玉如法师

　　天上扬州一旦鞠为茂草独东隐赖道力巍然于破户颓垣之侧董氏持来书知兴居与法眷胜常喜跃可言退耕山寺盎乏升斗之储而口门饶有数丈阔加以累岁禾麦无秋民间道殣相望苾刍与檀林俱毙奈何孟拟灯后以分卫来兼省诸道友乃为大众坚不听前故某禅特分丐维扬所望鼎言吹歔如同晤对为感干师传侍者失简收已逸前状烦再书来当有以报命也。

　　与石盂慈筑法师

　　别来数载道躬何如若弟则发白面皱居然衰颓老翁矣返思三十年前休夏宝山散步黄芦苦竹间一诵功臣政桥上山万重桥下水千里之句则寒清入骨至今牛涧岭下路犹或梦寐践之乃匏系有众之累不获重理旧楫一探往迹奈何渴想高谊无缘对面短函候问不尽郁思。

　　复全一禅师

　　一月灵峰窃聆绪论心神俱爽却为业风飘荡更堕罗刹鬼国昨帝城来询知道躬多福清白之家风愈旧赤穷之活业转新独弟不解作何罪垢桎梏天童虽今能一笔勾下超步灵峰其如四方丧乱分卫无门未免多却法如一番波吒也相时而动动罔不臧兄必为弟肯可矣兰若固清幽终是濒海之乡密移一步似更深稳已语灵峰知事代弟埽榻恭俟惟冀不吝慈悲是祷。

　　　　　　又

　　蒙兄成褫得遂肥遁之思青松蔽日碧涧长流可谓安其所乐终产矣奈负乘致寇虺蜴为灾几欲奋翥长征远翔天外复虞孤兄三载周旋所以措置灵峰之意然陟险蹈危未免以日为年诸般废阁候问差沱正复临风怅望不虞手示下颁又审道躬嘉胜殊为快慊但论月留云之致日就荒唐寻梅问水之蹊已成茅塞非但晓猿夜鹤共伫清尘而屋角新篁尚有待于披拂也敬迓玄旌速期命驾。

　　与本愚禅师

　　倏违道范三见青黄然高明之宇冰雪之怀未尝不在羹墙寤寐中拟以道路稍坦夷非过访则邀迎庶几风雨鸡鸣相见匪遐乃本僼来闻已没娄江涌石头城岂不益令人瞻日月而思悠悠邪兹因侍者匈建康想虎座犹在三山二水间敬遣问兴居南山南北山北云踪所憩定以语我俾他时得鹪鹩寄一枝也若弟之谢事天童知闻饫矣故不赘。

　　复鉴吾禅师

　　客冬有短章奉候兼奏谢事退耕之说想已达之慈座矣昭阳赖道力不惟无首领之虞而鸡犬桑麻犹然化日光天迩来闻益归命三尊从此天人将炽盛庶几修罗亦衰杀恚瞋独弟四载天童豪无寸补迨今投老空山复受有众之累支繁干折得不闵伤然叨在月爱三昧中或幸而免耳兹因化士匈淮扬岂曰九里借河润正以春风改律即日恭惟起居多福特申讯问可任葵倾。

　　　　　　又

　　翰教谆谆极承雅爱然至人化物不有己躬所以地藏恒居地狱迦文亦降迹娑婆夫地狱陋矣即娑婆亦异方贤圣见闻随喜多生下劣心者则何利何名而迦文顾乐生此土诚以佛心所缘缘苦众生盖思有以拯拔之耳彼青齐僻在海堧禅道佛法不闻可知因客冬大觉之请自鄙愚蒙敢云吾道其东亦或为之兆乎且岁直奇荒抑弟不佞又不能却夫慕膻之徒人贫智短计惟暂应山东少弛祥光负担不谓其不可遂有如来教所云也语有之见可而进知难而退当此纷拏之世弟亦将三思而后行若夫冒利沽名辱乃宗党吾知免夫冀宽高明之虑幸无忧劳是请。

　　与同参友人

　　违教多日时一往动履盖得之唯兄者甚详顷岁来非但侧身西望即积翠亦邈如山河矣丰草之野兔正喧高崖之苍鹰未放岂道不与时强邪抑老汉无意后昆邪然今世道方交丧学者例乏行脚正因而一等为人师复大张声利而绥之来如二竖子既据中坚矣彼庸医复欢譊其侧虽俞跗奈何则兄之引退盖宜而未可訿议者然孟轲氏又曰兆足以行何也亦盍为之兆乎因风候问尚冀顺时保爱弗备。

　　　　　　又

　　范蠡为越谋吴卒灭吴俾越以霸矣复逃越泛江湖自号鸱夷子皮凡三而舍去皆致产千金何经纶之宜于国家若此闻足下亦然募湖山不食之田而树艺之地力自尽故凡所以饫四来者皆不檀而办虽足下三十年诸方岂以钁头边事与圃农自老者较贱良然在坑满坑在谷盈谷道之施设亦无往不妙有如此邪或疑足下有道是矣不大行而小试俾媟吾者为前声奈何予谓此正足下之有得于道者也今之城隍聚落三三五五岂乏拈椎而竖拂者使足下不为此而为彼则人之媟之也将愈甚废而中权足下有焉亦以我为知言乎否邪。

　　　　　　又

　　兵戈绎骚连年累月而宝坊适当孔道非法力则蟏蛸将在户矣钟磬谁偕金鼓齐鸣哉矧珠米桂薪之日食堂鹜去云来犹觇悲愿之深者独某前后太白灵峰豪无佐佑而两地禅者日往来行李踵接于庭虽沧溟无不翕受而沾濡莫已得不太无猒生邪近况何如敬此讯问。

　　与秀昆道旧

　　奉违教言倏已五更裘葛多传六环金锡或夌邪水或挂八公不定在水一方故每每徒向蒹葭结想耳上刹旁城隅兵火之后可保满架蔷薇沿堤榆柳青青依旧否某迩来谢事天童退耕山寺不异出岫云夌霄鹤庶几今春散步芜城定与高座再酌广陵涛上方水潦倒尊前有日矣又以大众留夙怀莫展可如何因鸿便敬此候问兴居时寒更冀为道珍爱。

　　与圣阜上人

　　往岁秦山过烦神用调燮又以卞急之故深负云门诸公呵呵所不负者惟大师一人而已上人弃儒从释固知不为刊落情封然既堕身三宝则天殆假上人以入道之缘也无常生死摩竭大鱼凡在有识谁免噬吞所以远公有言生由化有化以情感乃至灵辔失御生途日开方随贪爱于长流岂一受而已哉如此则虽尔我极生猒离尚恐锢习难痊况寒而增之冱焰而益之薪乎所愿上人捐国弃俗膏智车秣明马涉江浮海庶几送者皆自崖而返则上人自此远矣若复徘徊眷顾甘与世缘俱尽正恐祸将弥运为之奈何刹那变易会面难期肝膈之语统惟神照。

　　与澄霁上人

　　别来尝想高怀幽韵第恨无从促膝快谭耳大隐庵庭前梅当益苍轩后竹当愈翠以至敲风而吟邀月而啸在二君必倍有佳致而无如我辈年运往矣鹤发龙钟生意落穆无复昔年态度何然足下方富有春秋及时有为正其宜者因风讯问曷胜神来。

　　复南山塔主

　　先师墓铭上石承谕出赀相助夫为人后者以丕承先烈为孝况不孝非仅传太白之灯且又忝继先师法席岂于身余敢怀鄙吝正以有忌不孝名袭先师余芬欲多方而排挤者若如命祇承将谓于足下有所关通故沉吟至今耳然不孝闻昔古德有入西山者有庵大梅者有眯其双瞳如归宗常者有终身不道其姓族乡邑如三祖灿者初未尝不愿其间名立谢而流芳遗烈至今未沫岂非逃名而名我随避名而名我就者与借非其人纵镌泰华之山勒龙门之碣将见人同势灭骨逐尘消又乌识其谁氏之子哉故不孝尝咏龙山有曰碑版尚空专甲字江湖偏譒隐山名堪嗟无限方坟客春草年年带雨生盖此意也则不孝之从违可知矣伏乞足下即如媢嫉者之心抑恒顺众生不孝将从事先佛之训焉聊助不丰深以为愧。

　　与径山古囊监院

　　进以礼退以义得之不得曰有命此孔氏家法也况我辈出家儿沤观刹海电拂圣贤者哉且人生一饮一啄莫非前定使山僧依报合在宝山迟速要当有日设若不尔虽奉敕住持而云居一粥之缘早预谶于瑶田庄之土地神矣闻费和尚目下已入院足下自是高明恐稍存意见则伤山僧法体非小故特遣圆鉴以鄙意来疏通幸足下即以提挈山僧者拥戴费和尚则铭刻正复不浅矣短章如面有冀注存。

　　复月章瑜侍者

　　聚散风云浮沤起灭从何而得山僧之寿诞而足下与众檀必欲行世谛礼并白将泰山邪水之官路当作人情哉一行作住持即苦多乐少宁有承乏他方院子便忧天下之忧而忧荷担越州之大能仁寺顾反乐天下之乐而乐乎山僧年登耳顺百事灰心即今还辙广陵不过图完向岁之残局至于兴建法幢非但无福亦无此心力也结个铁头茅屋于长林丰草之下饥来吃饭困来打眠庶几毕此余生斯为厚幸矣不审有此大因缘否乡绅诸大檀护处乞为我致谢不敏余不备及。

　　与泰雨彻上人

　　客冬过我匆匆别去殊为媟嫚日者归与念动窃欲取道琅玡则九仙五朵之空翠浮天悉县马首缅怀昔人遵海游观不胜凭吊往迹之思矧辱金地主人遥从海上招手也邪第参随既众未免取扰上方为可愧嫌焉耳相见伊迩统惟垂照弗备。

　　　　　　又

　　一夏之中叨蒙雅爱得放怀林麓日披襟以当无价之松风天上即不可知人间清福已受用极矣眷兹青山白云顾欲别而难离但扬州专使再来越国简书旋至人既劳于奔命觉高卧殊为不安秋后三日将俶装就途念星月天同河山地异从兹会面未卜何期猛拟造城言别又恐炎蒸酷暑应接为劳谨托管城君专申致意人事纷拏惟冀善为珍啬金玉自爱临楮可胜萦怀之至。
嘉兴大藏经　布水台集


　　布水台集卷第三十

　　住明州天童寺匡庐黄岩沙门道忞着

　　尺牍

　　与灵峰权长老

　　杖锡出山后每遭六群构衅想八部神王随锡而往不然何物非人乃尔规图得便邪彼众师首虽今暂出未必妒心遂歇然山僧近读大乘修多罗所说波旬央俱赊钩大略十有二种心怀我慢瞋恚无舍其一与乐住阿兰若志存烦恼不动亦一而恶魔伺便反不与焉者何也内心不着外终无障耳戒期结夏旋至一众咸思表率而归安化士归复有米若干石差足支持两月向后阙乏安可预忧所叹尔我不幸生末法中为佛弟子若不坚佛利生之志弘佛接物之心是谓孤佛恩德纵有别作别为而十二魔钩在所不免为可惧也期早返幢无劳众望。

　　　　　　又

　　跋涉如许山川往来泥泞中行使我极不安也归山少病少恼不疲劳邪此时结夏否早晚与兄弟说话要须十成严密登千仞困九渊极必与之俱此黄龙道法所以光大一世也然深锥痛劄之余尤宜导以佛祖行言一俾沉痾锢习潜消默夺之淘汰功深或有羽毛相似者盖今时学者卑固而顽而鄙高亦为戾为　种既败于今祸必钟于后虽山僧尚有一二不免况末流乎演祖尝云我无法宁克勤诸子真法门中罪人矣不觉叨呾如斯者想能备悉此意耳。

　　　　　　又

　　你我既忝为佛祖儿孙当以道契为主岂可以勤省仪供为事盖先和尚素有明训矣道远途艰且寻常改岁又非大吉庆事而颛人走数百里何也山僧二严多憾浩归湖海虽抱龙门之悲而老病相仍可奈何闻慕说及遐迩骎骎窃有风行草偃之意岂以寒冰三尺户门与人争旺化抑众知向方则兆足以行为可喜也所引魏公焚谏草以况近事是矣然佛果作俑评唱佛鉴力言极诤使其章疏焚秘不传则缁门警训后世何从见而载之应知二老当年殊无所忌以为作既自我矣而欲讳之人也何为昌言拜而圣闻过喜而贤噫嘻圣贤我知之矣今公既以为言旋即付之丙丁童子无烦致虑不一。

　　复道峰清长老

　　可止则止可速则速察人心之向背为杖底之去留稍有濡涊不决即为时辈描模此住持去就当如衲子之轻斯则善矣者此也既本山檀护力挽何妨仍旧解下腰包已甚之行至人亦有所不为焉山僧青淄之赴以大觉专使相守一年迫而后应然桑榆景晚那堪长苦风尘亦匪久即拂衣入山耳江南江北相去途遥为法为人尚须自爱。

　　与广润融长老

　　凡为一方主者贵在弘道德张教化其次在知人情识世务至于落笔成章吐词为训亦其次也故或有志于道德教化而不周知人情物务祇名本色担版其或人情物务颇亦周知而道德教化缺然未免世谛流布间有二事无亏矣而落笔吐词不雅驯老师宿儒难言之则亦不能光远而声实有耀今你不幸忝主一方则三事在躬无容推托其敬之慎之母贻山僧之忧为切属。

　　与大觉升长老

　　度夏五莲虽为泰雨彻公苦留抑闻北兵驻邗诸庵寺鞠为养马之场故迟迟吾行耳五月初旬扬之绅士催符复至始知净慧一刹独保无虞但既放下藤条不当曳起又行俟夏末动身则可少慰主者之心矣尔我虽急于行道而北方所重唯在一往动履所谓道眼精明不知复不问也今你不幸而行道于北直须身身矩度步步威仪久而弗渝当有信而归从之者然为一方主者法应如是不专北地为然也至于用人之际尤宜宁质母文宁拙母黠盖文与黠者多失之专意妄为而质愚之夫办事或不足于以坏事则罕矣道途县远不能多属你其善为住持庶免山僧忧劳斯为孝顺之道也。

　　　　　　又

　　执事辈来以江淮戎马骚驿欲山僧还辕北海化彼东方理固不可抑广陵专使相守月余日催渡河之不迭矧化人担子山僧出门之日业已卸肩于你语有之其父析薪其子弗克负荷你惟自着力负荷之耳法社倾危莫如今日你我忝为佛祖儿孙岂与有其责之人忍见门衰祚薄徒含垢包羞而视息人间哉又男儿自称丈夫子既生阎浮提中苟不垂教法于千秋[番支]芳名于后世磊磊落落自利利他是谓空走人世一遭其可耻又孰甚也邪山僧衰朽无能耻实有余所望干乃蛊洗乃羞则在你之卧薪尝胆矣闻明首座既住济南宜遣一介使者通闻问为是。

　　　　　　又

　　山僧忝托鸡峰末裔则灵山慧命窃有攸关顷者谢事青州竟以大觉全肩委荷于你者亦惟你侧身行道克己惠物俾济北沿流灵长不止则山僧与从上列祖方赖你冈陵视息奚啻黄发台背眉寿无有害而已哉苟不如斯纵使山肴海馔大地为盘奉献将来抑夭折忧虞之不暇尚何心而纳受乎你既函丈空疏复劳专人远至得不益动山僧忉怛之思也邪后凡世礼宜一概俱蠲你当体悉此意。

　　复神鼎僼长老

　　秋岩至自常德持你手书述你近况颇慰远思神鼎寺古山深田腴壤广尘嚣既远吏卒不呼于此坚志行道未必一时声名暴起久久自有一分光彩出来山僧可庶几免西顾之忧矣但恨年运既往日就衰残分心代劳之人益希且怠虽今普化直裰象骨难提所有末后句子无不一一理会得当便饶遭他授记不妨祇活三年其奈院务殷繁瓜期无代当此西山暮景讵堪鞅掌为劳诗曰谁能烹鱼溉之釜鬵谁将西归怀之好音正恐好音有怀而西归难待耳兴言及此可胜伤嗟。

　　复幻楫济书记

　　别机来见你手字畏同今时奔南走北骛利驰名之辈故晦迹湖山灰心林下许你于是辈独出一筹然因是辈即甘为本色担版亦尤之乎五十步而笑百步者耳释迦老子不胜众生顽慢之忧尚特生五浊恶世与调达尼干辈共王阎浮盖我之道德果超于彼则邪不胜正彼将自化不则我之负惭于彼也多矣当亟求所以化彼之方况因噎废食而欲离异之乎故山僧寻常语学者你辈不须学佛但学水牯牛则善矣夫水牯牛者当东作方兴之候不惜为人牵犁抴耙带水拖泥及其千斯仓万斯箱而西成告毕也则大功不宰曾无粒米之沾濡至不幸而摧于龙钟死于刀砧也则筋骸血肉骨角皮毛咸为世用而无或弃焉水牯牛乎吾师乎吾师乎水牯牛乎是故学者苟不以水牯牛为师则豚犬而已今之骛利驰名者是也猒豚犬而复愿乎其外抑不过如獐独跳之徒耳何益于时哉请详之慎之当不以山僧之言为诬也。

　　与冰庵张居士

　　自怪一生无定力寻常多被业风吹应庵老祖盖为山僧状厥生平可怪去秋邗沟住未席暖而青州专使衔命至再春杪将吊东海之风首阳之迹于临淄即墨之间矣不亦去国滋遥而思人倍甚乎权长老出世未久后嗣无闻慨行业莫有为之捃拾者今其语录乃得居士不辞潦倒曲为叙首非直不朽五磊殆将不朽山僧也幸何如之世界沧桑先德语多散失人间久思汇删宋元以来诸录定为一书总名续古尊宿庶几不随兵燹湮没念此非足下莫与共也俟明春归邗举之衲衣一领非作人情物事愿言朝夕服此无斁乎。

　　复大沩慧山海孙禅师

　　五峰老人法脉如一缕系千钧汝师养拙独承记莂厥荷匪轻矣惟汝服勤最久潜符密印业亦有年在今沩山法道之隆替责在汝躬苟能如应庵之起虎丘厥后当浸昌浸炽又何必以门衰祚薄为创心也哉拙公圆逝后汝独毅然走使五千里外奉迎雪窦老人主席诚为盛举缘雪窦本山修造未竣故不果行今复十载使者频频相望于道则汝为沩山一段苦心人神当亦共鉴闻雪窦和尚尤然力辞不赴山僧以为汝虽监院业已说法传戒亦即匡徒领众之长老也法席不可久虚汝自住持名实俱称而纷纷外请似为不必来仪种种过于腆厚令人素受难当谨对使登嘉致谢小参数则生机尽有语脉亦清但中间欠于脱换未免有重复之病当自知之。

　　　　　　又

　　先师门下十二人中长恨五峰法兄道韵孤标而后嗣不蕃披蓁同庆仅接得一养侄明公绍修其家又复溘先朝露明公既尔付授于你然则千二百斤担子非吾孙谁克肩承巨业此老僧去秋所以因专人三复叮咛申命你者总为五峰老人法系不忍视其中斩耳今吾孙能遵祖命慨然瓣香拈出可谓继志述事善能有加哉但先德有言明道易守道难守道易行道难唯吾孙转难成易毋使慢易滋难日就月将光前裕后则老僧亦与有荣施焉吾孙其勉之。

　　复云居显孙禅师

　　丁丑之春获晋光仪于太白山中一往骏赏之怀自信不减支公道林但此时足下方锐志功名未敢以选官不如选佛之言进耳讵意陵谷代迁天若驱足下以从我语云非常之事必赖非常之人人如足下何如人事如佛祖之道何如事所冀资深以造臻于巧力不到之地然后起而恢张吾道则法门幸矣若寡陋如老僧者直道周杕杜而已宁烦高明依托哉愿言勖德不尽鄙思。

　　复季超祁居士(附来书)

　　骏不肖虽未获深托道契之末然久游老人座下获瞻仰浩气劲骨如泰山乔岳可望不可攀者非一日矣数年以来道风遐振皆古人之厚德高致非晚年末法可一二见者企渴之私益切寤寐不肖每尚论古今之际虽代不乏人大要较之古人渐逊渐下者盖古人皆唾手名利之人其气骨高出于名利之上故弃若敝屣耳入此一门自能主张大法振起先宗后世之人每每不及名利之格而退处于空门之中间有一二发明大事或未能尽脱流俗鄙劣之习焉得不远逊古人而出其下哉如大师者正所谓唾手名利之人而浩然弃若敝屣者也早已具古人之器量焉得不远出今人之上乎法门似盛而大衰何幸得大师为宗门柱石使末法庸流犹得见古人存心行事此真法门之大幸非不肖一人之私庆私慕也又去古时遥或坐儱侗之大途或堕穿凿之稠林如大师久得老人迅绝之旨固不必言近闻一二拈提皆古人阃奥中事仰窥大师于迅绝中自有古人深密之妙用此又岂近时可望一二哉救儱侗穿凿之二弊非大师而谁望乎极拟趋聆教诲奈病废已久跬步难前坐是不能渡慈水登五磊以申翘渴遥望慈云曷胜炷香顶仰之至。

　　先师无恙时蒙昆季种种弘护以至余波及于不慧癸未开法天童尚荷宠光加被可谓德周两世岂曰寻常知遇已哉然五载以来无寸楮相闻问者诚以君子千里同风且重烦左右裁畣故卒安其愚陋耳乃辱教笺多所溢美之言极知高怀与人为善而声闻过情不慧又何以对畣天人邪窃谓入此一门非但名利关头而坐在埽除名利边无入泥水为人心亦未免流为定性声闻总之意中才有所重即过犯丘山自非髑髅粉碎者未可语于佛祖之道也法门将及百六之灾奚啻似盛而衰使我辈今日之为法门者咸如令弟世培先生可济则济不可济则捐七尺以殉之然为法门存典刑则可尚不能与波旬争旦夕之命况苟且依违其间此不慧所以惭披来教汗流至踵而俯仰为之不可者也晤言何日尚冀后图。

　　　　　　又

　　别后不谓龙蛇起陆血战郊圻独平原深居无恙岂非道与之城德为之堑所谓长安甚闹而我国晏然者邪塔襄云门克终其绪皆自诸檀弘护与居士之灵耳又其弟子能自拮据若不慧勇断徒触忌偾事何足云然然俯仰内省生平唯不敢以私灭公一念薄云不疚即发扬化山和尚之美皆是物者但人微言轻章而得闇正自回皇乃居士褒为千秋绝举洎拙录题词中又复极其嘉与造物不忌其余若斯不虞之誉殆有忌焉者辱命寂征序及崇行录提语人言不足以重前已道之矣如葑菲不弃报命尚图后时。

　　　　　　又

　　海天涯角住既幽深复有风鹤之疑故致鳞鸿之隔春芳载吐福履如何承委崇行提语寂征录序自惭动止多与道违况更佛头着粪乎又以妨命是忧虽则勉为从事然率略奢矣书上尘览尚冀有以造我也法门不幸日就凋敝读三和尚语卓然一代伟人但此老颇有慈明不事事之风居士既在门下力能匡辅何不择一名刹处之俾得力行祖道以福后昆不一善乎化山薪木何如亦有修我墙屋之旨不愿闻清辙谨此附询弗备。

　　　　　　又(附来书)

　　不肖骏向侍诸大知识座下每每于出处之际劝退不劝进劝静不劝喧劝山林不劝城市乃今日者独以越城能仁大刹众情趋汇之地竭诚劝请岂顿违宿志与岂姑以相尝与岂仅以世情附诸公之同声而和之与不肖生平所心服者惟大师一人谅不作是见也即大师亦能信不肖之必不然也则今日之劝请其必筹之熟矣酌之审矣见之真矣知之确矣大师苟能信不肖非狂昧轻率之人则不待骏辞之毕而有惠然俯允者矣所愧者病躯跬步难前不获冒险亲迓法驾仰冀俯谅于形迹之外耳。

　　不慧道德荒芜识学疏浅无论仰愧先哲者如何即当世导师所谓机语渊玄愧吾兴福牧兄作用峭峙愧吾报恩林兄纵横办博愧吾宝华朝兄称心肆口如吾化山三兄之越量超情而吾愧焉敬严法道如吾雪窦奇兄之澄金汰玉而吾愧焉负愧之多如此而来教独谓生平所心服者唯不慧一人屈到嗜芰曾晰嗜羊枣岂信有异乎人之口哉虽然二公好尚未易致诘而羊枣芰之受知于二公也则已深矣知深而报重亦恒物之大情也顾不慧独无情乎况复以名蓝相甄拔哉则来教所谓不待词之毕而有惠然肯诺者又何说焉惟是广润坐未席暖遽拂袖它往无论情理有所未安其奈铜铊会见薶青草若之何故却则重违知己赴则荒却云山或高明相体谅不以院事羁縻使获春秋时晋光仪则善矣必欲据款结案则虽妨命亦无所逃罪焉。

　　　　　　又

　　居士之捬有平原也割家之半与半生心力以营之故得原田每每栋宇参差乃一旦举以捐之贫道且言贸而不言施不叨许王舍宅为寺之名而欲贫道于中耕云种月远追神鼎近步圆通人非木石谁能已已顾贫道闻之德薄而厚膺者召灾人微而显乘者致盗德人如贫道皆灾与盗之所必寻者也又数年以来住经五刹坐未席暖时复播迁则从者已倦于追随一番提起色色皆新粟非天雨杓不树生即贫道亦势难于作始语有之靡不有初鲜克有终揆贫道之初终固无一而可者是以搔首踌躇空坏则不敢迟早又难期更若付之惘然则又废坠居士千秋胜举故特浼白侄雪丆者应命盖其人乃鹤林牧兄之嗣抑亦本色住山而无刀斧痕者昔大觉道光仁庙天下不多琏而多讷者谓其知人能举贤也质之雅怀想不以专辄为嫌焉。

　　　　　　又

　　恭闻和尚重举金枪马麦公案了却一主急债亲证本来空寂和尚分中正是顺逆皆梦幻苦乐皆影响且从上黄龙归宗大慧径山没量大人偶尔因缘相值指不胜屈不唯道价无损亦且揩金增光乌足为和尚叹惜愤郁哉唯是宗风秋季假衣贸佛者比比砥柱法门为人天表帅者自是首推和尚次则继师耳庸庸泛泛者获福如彼皎皎表表者受祸如此则法运之修短可卜矣法门之盛衰可见矣得不为法运伤悲法门痛哭哉急欲面叩几拟借翼奈夏病将发决计深秋但县县之私不能自已不但梦寐以之也日来道体不甚病否此后葛藤不牵缠否传闻无的幸备示以慰县切。

　　山僧近事风落江湖莫不心寒股栗亲者讳密者叹高尚者呰议憎嫉者非笑求如左右知明见白言言爬搔凑着痒处不道全无直万一耳但山僧今我非昔我愚意近复不然如往读南公传我系星子狱百日亲证法华三昧非不服膺此语亦固然视之云尔幸而叨尝此番境界然后明见杀盗淫妄无非大用堂堂魁侩屠儿悉属真善知识故今于苦乐顺逆修短盛衰不生二法见于表帅人天者假衣贸佛者即授罚受罚者亦不作二人见头头谳议葛藤恰恰拈椎竖拂又岂有日来此后之见哉咄不合私用官物更与三十竹篦。

　　　　　　又(附来书)

　　某年来浑身保社中益得备悉诸方知识道德佛法真可以师表人天砥柱末流者终无以逾我和尚益信平日决择之不谬而此衷仰企梦寐无间每思越中得以一席地攀邀杖履俾终身近侍焉盖朝夕为念如有重负不能去怀特以时值多艰兼之力绵身病愿勇而机未谐悒悒者久矣天龙有灵感得耿玉翁俯鉴鄙衷力任金汤遍告之现任道府各厅诸当事无不人人欣诺至于绅士之欢仰更难枚举也即本师三和尚身虽越境每有字及必谆谆以迎回法驾为越中造福今得此机会出于万全又遐迩缁素无不惬心岂非天龙一大作用哉又岂非浙越一大福缘哉某睽违芝颜五载于兹积怀奚止八斗要非楮墨可罄统俟亲侍座下一为倾倒耳。

　　专人至接翰教殷殷如同面晤深愧衰残无似之人屡承足下推重过宜曷由而报知己之万一哉定光金地遥招手智者江陵暗点头况能仁一刹殊费神用经画复烦耿玉老周爰咨度谋诸当事重以士绅弘护合词共挽奈何晦养自高负违长者之心但山僧日者返辕邗上本欲了净慧未完之局一旦因溪山绝胜之云门遽更初念是谓见得而忘义直一商贾之道耳抚躬循省诚有所未慊于中焉寤寐光仪心焉如捣远蒙垂念兼辱厚贶拜嘉之余不胜惓然之至。

　　复圣月钱居士

　　日者光贲林泉奉尘三夕至今仿佛间犹有十影神驹在心眼中以贫道风波摧拉之余所谓爨后焦桐耳不谓赏音有足下人亦有言众人皆欲杀吾意独怜才足下第怜之已耳翊扬雅度则逢彼之怒恐非所以爱贫道也冬风渐肃惟珍重四大弗备。

　　　　　　又(附来书)

　　癸秋一别倏忽五季玄黄异变伤心酸鼻偶从云水缁流讯知道体清佳宗风弘畅大慰远怀若绣三载之内丧父失偶破卵覆巢与死俱生与忧俱老屡欲皈命导师芟染从事而三丧未举胤嗣乏人不能遽逃世网然百念已灰在家如客非久终当为所欲为耳为法斗争已属师门不幸近者复欲牵入世谛为人罪案清夜扪心何以自解光绣路见不平出语每多愤激知我罪我自可听之若和尚汪度天渊诸方赞诵愈切皈依仲尼日月也其何伤于日月乎顷因鸿便草率泐候秋冬之际当趼足五磊受和尚辣手钳锤图个出处慈肠或不我弃耳外附小刻诗笺呈览临楮不胜瞻恋。

　　世界等空华人生如幻梦幻成幻坏幻生幻死幻合幻离乾坤之内身世之交无适而非幻者惟至人了知是幻故在哀而不伤处乐而不淫遇宠而不惊当辱而不屈皎若夌空之月飘若出岫之云虽汩尔尘缘之中而尘缘自不能为之颣也门下旷心达识固有芥于此乎若夫贫道求全之毁敢谓能自超然幻视抑深知薄福所召日惟反躬是省乃不意动高明激烈之怀则罪过正复不浅矣披读先帝哀辞令人哭不成声时情隐中自当与麦秀黍离共譒千秋岂曰一时传诵已哉何日晤言写此郁思。

　　布水台集卷第三十
嘉兴大藏经　布水台集


　　布水台集卷第三十一

　　住明州天童寺匡庐黄岩沙门道忞着

　　尺牍

　　复蠡源黄司马(讳日芳)

　　隋珠赵璧处于庄岳之间虽欲什袭以藏知不可得然入则龙蟠出则霖雨圆转无方自在门下环枢以应岂可定合山林野逸之见也梅惠老前有手教决意天台之行故遂因循废阁岁云莫矣俟新正与敝友商确报命间关流寓费日不赀贫道自恨不如宏智佐佑四来乃过蒙遣问惭何如邪笔语迟日遣僧赍上弗备。

　　　　　　又

　　腊底闻宝眷俱迁至山庄既无事分身两处则生涯自然成片况复冰消北岸华发南支叠巘堆青层峦锁翠翩翩蜨戏恰恰莺啼触处皆建化玄门岂不田地益宽脚头愈阔虽则玲珑岩太白峰为君旧游之乡安知不一番提起更一番新哉非熊协卜太公已望子之久彼蟠溪一浔水计不足留连乎君长割余闲而与我辈山僧野客平分风月亦安可得邪谨埽榻拂石以俟末后一游。

　　　　　　又

　　甬江分桌敢期千里洋子窃附长风庶几瓜步南徐犹得追陪名胜不谓贫道以四众留慈居士亦虎林顿辙瞚息之间梦幻千岐始知般若六喻信非曲谭故今贫道愿居士以华藏为床不可说须弥为枕子无边浮幢王刹为茵褥十虚为被去来今为五更筹鼓世出世间为三春梦从他顺也得逆也得如是则有极宠极辱之事出吾前亦如木人见华鸟矣否将婴宁抑且如之何也虽今世路风波在贫道亦何所不有然稍能墨守不至见貌言如今之流俗一等者亦未尝不作此观耳春寒乍雨乍晴最宜珍调四大为祷。

　　　　　　又

　　闻归楚之帆已饱春风而南矣方恨不能握手江干订此生再晤之期乃既发而中留何也母亦天故幻出奇缘俾居士极生猒离之想而坚固出世心耳吕岩丹成于下第黄龙定证于狱中古之人鲜有不遭忧患而获大宁者所以酒仙和尚云杨子江头浪最深行人到此尽沉吟他时若到无波处还似有波时用心以此参知贫道之言未谬也匏系有众之累恕我候不躬亲天气正熟梅尤冀加餐自爱。

　　　　　　又

　　昔元微之与白居易云自识君来三度别者回白尽老髭须恋君不去君须会知得后回相见无贫道与居士交情未敢窃比元白然蒙骏赏亦略骊黄矣乃仅一别而云山飘渺会面无期岂真人生动如山与水一分而不可复合者也去岁晤王念老得详起居且知长君已补弟子员今秋化变龙门会看角头迥出未审太翁肯以先朝刑献袭受昭代恩荣否邪别后数年屡为业风飘荡爰自广润能仁及今湖之道峰虽则迁徙靡常但喜面颜不改可对故人耳吴地兵凶日见全楚赖德星想已民丰物阜矣玄鉴禅人以分卫来敬修短笺问候雁远鱼艰余不备及。

　　与惠连梅职方(讳之焕)

　　延寿王去天童咫尺耳入山之驾未卜何日始命也闻欲辙环之台恐此邦亦犹吾大夫况今皇路未清夷我瞻四方正蹙蹙靡骋之时母亦暂登太白少憩玲珑一观海岳之雄乎专盻来旌可胜翘企。

　　与春晓纪海宪(讳腾蛟)

　　羊羵首鱼赪尾正繁霜腊不雪灾祥之类斯继见者频年自台台下车以来非但与人之诵孔迩有歌而时雨同云曾无失候人事感于下天道应于上从此兵销甲洗四海将见同文之治矣但拊字心劳簿书鞅掌尚虞贵体未暇摄调然万井翕而尊俎百神自当呵护即贫道辈之枯木受阳春者亦未尝不冥告佛天况台台之祷久矣者乎入山穷忙有失拜贺敬遣僧讯问兴居惟鉴照弗备。

　　　　　　又

　　客秋辱教言贫道时出天童已逾月矣所谕令侄至今未面意归东将日久近有来自钱唐始知亭骖未税乡土情关旄丘葛诞牢骚之绪寻常在所不免乃居士固用佛治心者宁不知三界等邮传人生如过客齐之侨楚之旅何所欣猒其间况行之与止非臧非乐要有默定之天焉故今贫道愿居士始终以天自信总他方此界为一旅邸以自泯怀则安往而不自得其得哉未能造访深懅寸私辄奏短章有冀宽广耳。

　　与慈溪时邑侯

　　灵山佛法付属王臣诚以苾刍孱弱非凭托高显则无以荫庇其根荄况落穆寡合如贫道者处魔强之日当积毁之秋复与大檀无倾盖之欢半面之识必覆护之安全之多方而回互之夫以民物为与包在大檀固无所不用其乐只而施之方外则已奢矣非受属灵山而以宰官示见者曷能尔也极欲诣台致谢然既以晏子待君侯矣又不敢不以越石父自待惟终身行道期于冥酬厚德而已临书感慨曷胜惓然之至。

　　复清海鲁太史

　　夫子畏匡微服过宋至人之道一龙一蛇彼桓司马曷从得其便哉然托在知爱之下不能不作于然疑耳承翰而后喜乃可知广润襟山带海仅以瓦全非乏是辈也是知浊恶世中无适非苦所贵慧心人冷眼看破然后和盘掇转直向自己命根上力下一刀则净羸羸赤洒洒没可把自然乾坤依旧日月重朗舍是无为也不慧薄福应宜长遁世无能只合住深山法幢高竖重言不当吃况卓锡西来乎言之不文行之不远深惭拙集潦草乃不鄙夷俨然重以珠玑弁首庶将赖借以传矣幸何如之望风怀想不胜依依。

　　　　　　又

　　一夏贫病交煎苦恼无量幸而富有风泉云壑节巘明湖差足乐饥耳吴兴之辙虽未有期然名山显位望君之来君乎君乎候不迈哉余较相如病尤渴者敬以来岁春暖为约。

　　复玉齐耿兵宪(讳应衡)

　　鹅换丹经韵流千载何虞琅函梵筴博以泡沫生余况铁画银钩字字永和真迹复寿梓以广流通则熠耀非禅丛一处荷戴亦非不慧一人矣远辱使星谆谆返杖见命若论有怀晤言之思何啻桌舟雪夜而往乃岁云莫矣不慧遽翛然就道其若方来万有余指将何依托邪敬订春风乍扇重沐分荣也前后尊稿咏而珍藏之矣裁复不庄统惟涵鉴余希自玉以迓天庥。

　　　　　　又

　　建法幢于法运垂秋之年虽二严素望无亏者未免波旬侧目矧福慧既凉且薄如贫道复丁兹兵凶臶至顾隐然半千缁侣得超遥容与于长峰怪石之下苟非光明远照曷克臻此乃复顾虑殷殷不远千里遗牍当事诸君子属以弘护帡幪之又从而雨露之何台台之为人彻抑周回顾盻且灵襟之细密如丝也所愧贫道荒疏无闻无能补报万一耳五磊豁役既蒙留念终戴二天必矣承惠谨对使拜嘉弗宣。

　　　　　　又

　　娑婆险恶非得忍菩萨未易站脚况行道设教其间宜波旬之生憎嫉也然欲入虎穴取虎子宁惜横身虎口所以山僧到此不敢存丝毫利害于衷直素乎其患难而行乃总宪公即以泽雉蓄之返得饮啄自如焉幸矣闻驾抵永兴本图便面但有数百衲子结冬在山朝夕无见粮不忍使其独受饥寒特回与之共守寂寥耳草率通候弗备。

　　　　　　又

　　忧心悄悄愠于群小虽古圣不免特曰肆不殄厥愠亦不陨厥问则未易时常蹈袭耳昨访寓次深惭斋施汪溢矣而一种平怀泯然自尽之风尤足生人旷远然则般若有灵不于台台兹益验哉别后旋归道峰驾至邸庵殊失陪奉罪歉并谢。

　　与子寅韦明州

　　武林会晤正在灵雨方零之候别来几何时　　秋风又将入户矣岁月如梭人亦易老不审比来福履胜常前案结绝否闻郎君翰林公已届临安则彼妇之口庶几见睍曰消冤业一释天宇迥高俯仰身心更有何累邪从此超三界越六凡尘点劫来结末梢头事亦当料理清楚不可更复因循矣万望留神伏热珍重不尽。

　　复文载祁南平(讳熊佳)

　　尊严仙逝忧出非常山僧未能遣一介使用吊左右者以居士见越常情亦以山僧迹居方外者也不意疏拙婴难反辱教札见唁悚惕有加耳况复达识高论尤足发人深省如曰末劫正临古之至人如羑里畏匡俱从逆行持世夫子之说洪范也第曰仅云逆顺不婴尤非深知和尚者则山僧岂敢当哉相去日以远相见日以疏回首能仁有同隔世矣春末夏初乍寒乍暄唯珍育不尽。

　　复皓庵费内史(讳景烷)

　　比来江上风鹤腾疑贫道方停桌吴门忽接华翰知爱念我者深至驰仰之私何啻春苕方增也邪别机西堂既荷栽培则道峰片席与继席之者贫道更无复返顾之忧矣所恨华发一天霜而残云莫鸟志在依山归树弗克长侍左右耳诸余腕不胜既金风瑟瑟惟珍摄弗备。

　　　　　　又

　　屡辱慈念感不去衷方愧侨寓行间未遑讯问为歉而又先以华音示我何情之深而渥也娄东邗上等是雁落沙汀宿水餐云之志终当偿之金轮五老间耳福无双至既有兰孙之庆合膺尤子之虞此堪忍娑婆所以为缺陷世界也抑人有言知事少时烦恼少令侄喜知事故应多受烦恼第不当忧及居士耳虽然周处反辙卒为晋代名儒安知今日之祸又非将来之福哉别机质陋无文叨承曲庇厚矣誉多溢美得无过情也乎梅绽新枝时有暗香入座柳含春意不禁青眼撩人明取个中消息何间千里同堂吴门之桌万乞停舟临书无任戴仰之至。

　　　　　　又

　　阔别故人三见庭梧叶落眷念之私非不中心如失而奔走淮齐山川为间正莫诘兴居之安否如何耳清长老来辱手教始知有鼓盆之戚家复多难苟非高明勘破空华幻影讵能堪忍如斯苦境恶缘也邪山僧识疏材浅既无神龟藏六之用复多业缘鼓荡之风未必动而不迁亦曰物诚斯应不意居士旷识亦竟以为犹然栖栖也且道峰片席清长老既能勉承堂构复赖藉弘护威灵使山门不致寂寥化仪或将绵衍斯善矣又何必再三敦逼垂老无似之人哉江山悠渺恐增跋涉万勿命驾庶不绝我芒鞋竹杖寻洞中人于苕溪深处也贱齿何足为念谨拜嘉赐秋风渐肃唯冀若时自爱不备。

　　　　　　又

　　前有还山退居瑶席之复者盖为辱承眷念之殷重违长者故耳一则欲清长老再领院事俾山僧得超遥容与时驾广陵之鹤时扬霅水之舲相从香山九老或听云岩下或赏雪峰头庶几颐真葆和以不夭札其天年而已今清长老既坚志不还则一任灯笼骑佛殿出山门抑山僧何苦龙钟仆仆甘为儿孙作马牛哉故定计明春二月祇可一到上方少慰劳劳阔别之思常住事宜不敢与知也先此布闻统惟恕悉不宣。

　　　　　　又

　　到山数日闻大维摩示疾毗邪屡欲遣问正恐反更劳神然私不去心也适诸郎侄及两张先生至知竟霍然殊为慰慊日者山僧弃昭易邗水万有千金之功业直飘然归卧空山者岂有所眷恋其间特以曩劫与居士有深缘而一往弘护之谊不忍违负耳山僧且不忍负居士顾于先师半生缔构之丛林忍见墓木未拱日就倾圮今往者拂袖已行来者皆掉头不顾使山僧溘同朝露则亦已矣尚狗马未填沟壑将宜何如为心者夫此安彼危此饱彼饥此简闲彼忧劳宁独灼如高鉴即至愚之夫亦知此行必凶多吉少然山僧所以为此极难者正如石斋合座师本一帖括书生当君国危亡之际必躬就戎行卒视死而如饴诚以国宜忘家君宜忘身臣子之分当如此耳将遂渡江而南不知奉教更复何日临书怆怀曷胜凄清。

　　复静香周观察(讳荃)

　　炎荒丧乱北地灾仍唯青齐四境之中赖德星高照屡见丰年穰穰夜户不扃矣复轸念苍生之盲无慧目也必欲借大法金鎞而开凿之非内圣外王之道备乃厥躬何以臻此第愧山僧利众乏珍无以副台台之请求耳夫感应道交理无固必既承呼召敢不奔趋所以迟迟吾行者属此间有未了之案然亦随宜注销行将曳杖就途矣相见匪遐率尔报命统惟慈原弗宣。

　　　　　　又

　　勉承台命竭蹶赴青不谓遽逢居士之大故弗克安止檀阴之下相与光扬此事则我法可知矣道中获一倾盖无以为情复不能少致生刍之献然居士方以道义广交游知不以世俗相期焉山僧安敢希踪古人特以年运既往谬为诸方推许庶竭驽钝少挽末年颓风是所报于万一耳抑闻至人不以存没间念不以生死萦怀惟望凝神自爱葆我天真傥后缘成熟再托弘护之中尔时唱拍相酬岂不寂莫中一段快事也临楮曷胜神企之至。

　　复开来万莱州(讳代尚)

　　猥承赋赠及法殿之颜高挂云堂顿觉华雨弥空龙蛇走壁正使藏之百叶且有考往迹而兴吊古之思者况此日之瑶章璀璨乎哉窃惟门下孝以作忠慈以使众其于家国之间举人道之所宜然者可谓罄无能事矣至若山僧之株守林泉罔裨宗教直一衰朽陈人已耳顾何烦高明齿颊而揄扬累幅也邪初夏赋归来暂寓邗上小庵伫听莱绩告成行将藩蔽江南奉麈或当有自乎春光溢目想兴居凡百如宜谨此借候余希珍玉弗备。

　　复松交顾比部(讳子咸)

　　向者承乏越州大能仁寺幸依檀荫因得奠安厥居于万有好恶之中嗣后弘法台垣竟以无妄罹灾复藉谠言赖昭雪则又非仅托庇甘棠且将肉白骨起死者而生之矣乃数年之间萍踪湖海浪迹淮齐遂不克以一函讯问兴居罪也如何蒙慈宥弗弃夷更以报国禅院相推挽国未云报报我知己此其时矣其奈衰残无似固利众乏珍而邗江吴会抑多未了之局坐此分身不迭可若何或因便得一造龙门话往昔为厚幸至于金阊把断化导一方则智短神疲恐虽方命亦有所不暇惜也死罪死罪不尽不尽。

　　复尔涛汪进士

　　仰惟逸韵孤标闻诸敝檀费皓庵者饫矣昨过鸳湖得晋光仪如坐春风爱日中不啻锡我百朋之惠矧兹德音不已哉承谕欲山僧曲垂方便得唱还乡曲者不妨居士即今磊磊落落作一破家散宅汉则自无家可坐无世可兴又岂有乡邑之可还也邪不见古德道还乡尽是儿孙事祖父从来不出门是在居士留神而已旅庵月子在山僧门下未逮赐由之辈而盛德作人遂蒙奖藉乃尔然苟能坚自树立其去时流也远矣秋曙至深委近履殊为庆慰李道台弘护无斁深荷鼎力吹歔并谢弗备。

　　复明州众护法宰官

　　先和尚典主斯席近十载余荷大檀呵护之灵故得梵海无波道山高出今者天不惠吊哲人云逝闵予小子方深梁木之悲未谙父薪之重乃门下不泯先德俨然忘其固陋重之以堂构是仍之命拊躬循省百虑摧填方欲山藏海窜曲匿高深而山中同门昆年过奉明诏霜督愈严今则山僧自知业缘无避抑以白杨萧萧先灵在望筑室反场伊何人哉故敢勉承台命俟三年心丧之后度其可行则行之不可则与大檀共戴有德以不昧先和尚属累群公之谊斯已矣所冀大檀弘护无斁保兹清众俾不孝得安山鸟饮啄之尝则食德宁有艾哉奉教有自草复不虔统惟垂照弗宣。

　　复常熟众护法宰官

　　承翰以胜法见召固当从唤自惟驽马伏枥不堪有所驱策矧广润残局未终当破坏之余一旦去其司守非但刹竿倒地将恐佛面生苔矣妨命之愆统惟慈照临书无任主臣之至。

　　复槜李诸护法宰官

　　鸳湖浩渺秀水泚清所以蔚为文邦佛国者虽地灵乎亦由诸大君子动之以光风临之以霁月遂如是其泱泱大风哉譬诸安养人之所乐生也复有观音势至垂手提携焉不即往惑矣更掉头不顾岂夫也哉然则贫道辱诸大君子栖真之命又何异是但日者谢事道峰期于投老匡庐金轮五老实闻斯言无几而遂食之此固诸大君子之所不取也所冀玉成乎其大者庶不敏之是释抑或相共诸大君子对临乎空生岩畔焉其不逖耳矣谨复弗宣。

　　复李灌溪姚文初吴止斋陈皇士诸护法宰官

　　恭惟众檀德合民望文为士宗正气弥天既洁身以持世清风匝地尤起懦而镌顽百草出庞蕴之家章明祖意天女入维摩之室妙发辩才法喜逍遥岂等苏黄以有间玄机旁礴将追杨李而上之某佛荫叨承宗图滥厕人非广慧难酬郡尉之禅智逊金山敢下端明之带辱谕般若废寺欲侍者苇灯效恢复之劳且以中兴文字委之山僧班门弄斧某固不敢即苇灯宗子学齿未长德能俱浅夫以白云之洞彻见元发用太早尚来昔人非福之讥矧其下乎某闻君子爱人以德果诸檀爱其慧辨英敏可臻斯道当劝其竿头进步再见文殊不应使彼坐向弥勒阁中生灭度想也抑道边废刹殊费经画吴下丛林又近多奔竞之风以血气未定之人染其恶习名利薰心必致枉道辱身败伤风教得不求益无几而害实弘多哉尚冀诸檀策发而谢遣之则戴德之思当有倍于衔结者矣临书无任主臣。

　　与祈远唐孝廉(讳元竤)

　　钦风慕德之久仅于天童一曙光华自此如武陵春色杳不重逢矣辛巳隐匡南远承教札及黄檗老人碣上之词拜跪展读朗咏岩前则猿啼危木鹤唳青霄会某适删润从兄伯子状于时鹡鸰原上之思遂合作风雨鸡鸣之感但幽栖既荒远而懒癖复中心脾不觉因循废阁于今顷拮据天童先师铭事重岩之感欻复见前方冀匈言左右不谓惠贶下颁谨此特遣侍僧走谢兼展夙怀伏望矜哀愚诚一字之褒非但先兄荣于华衮庶俾远方殊俗闻风之下廉立而敦则凡自今以往之人心既死而之生者皆门下之赐也若谓誓言始出方三令而五申之不应自某决撒籓篱则此乃风世之言何与诸方之事敬以为请畏涉葛藤不敢　缕。

　　复予安王孝廉

　　缅怀玄致渴想殊深忽教札远颁箑章宠被兼拙录重辱题辞顾盻之间何止风清四座直令岩壑光生矣先德有言功名美器造物不与人全人固欲之天必夺之矧内无实德而浪得虚名者邪褒嘉过逮与夫巨刹滥膺皆所谓负乘致寇者然藉是得以朝夕祇承大教非不愿幸但广润住仅一周寒暑无尺寸之劳足以报效山林泉石正难撩起便行而恬作负心汉耳傥邀居士之灵主者或听以客情相处则奉尘当在霜老华黄之候否则不敢与闻大命矣谨布腹心统惟裁察。

　　　　　　又

　　明夷蒙难在昔圣贤莫可殚纪至若山僧又不足言矣东瓯之质自是业种五百生前岂当事者有成心于我辈哉即有成心愈征夙负难逃此我辈学佛之徒明见三世果因而不从违世儒诿天与命之说也如此则尚恐此番偿酬不足致有余殃可畏又焉肯打向别处流转乎辱念殷殷至形歌咏是将不朽山僧也抑山僧何幸小出而大遇哉。

　　　　　　又

　　见可而进知难而退来翰非不筹之至当山僧亦非不委悉深情但既承当个事阐化一方不能洞察几微绸缪未雨矣徒于舵折樯倾之后方议收纶罢钓未免贻讥有识抑山僧佛氏之徒而学夫佛者也夫佛必以深悲大愿为心悲愿之重身命是轻故曰将此身心奉尘刹又曰我观三千大千世界无有芥子许而非菩萨舍身命处审若如是是则欠债还钱况已不中矧争潜见校夷险而为趋避之地哉故识者谓山僧宜捐道峰而不知山僧早已捐夫身命矣盖不如是是谓离悲弃愿而佛必曰某非吾徒也然则在彼不妨已展不收在我难持退而不进庶几将此身心用报佛恩酬知己耳唯高明其鉴诸。

　　布水台集卷第三十一
嘉兴大藏经　布水台集


　　布水台集卷第三十二

　　住明州天童寺匡庐黄岩沙门道忞着

　　尺牍

　　与同庵蒋孝廉

　　数载阻胡隔越久乖鱼雁顷接玉如弟书始知偕宝眷归自江上阖门俱庆福履如宜忻慰忻慰念自帝京版荡来郡县之覆亡者十而九抑不似扬之埽土尽也民至埽土尽岂非乐深而哀甚者邪于最甚之中无丰德厚福而获安全焉有是理哉则谓非天之眷居士不可独公车顿于癸未之役犹恨甘泉淑灵之气未发越居士耳然贫道迩来亲睹宰明属以癸未起家者数矣非其名捐则其身败者有之甚而身名俱败者亦有之则又安知非天之与居士后而实与居士先邪所冀懋昭明德以终迓天之庥已耳天步尚艰惟冀顺时珍爱。

　　　　　　又

　　淮扬称天下金穴素封之家奚啻千门万户如居士之澹薄明志有何慢藏乃家贫而亦遭劫邪盗而无良至是其绿林之最下者乎虽然今之所谓良臣古之所谓民贼然则今之所谓民贼古将无名而命之矣应知世愈趋而愈下则人亦安往而不下哉经云佛心所缘缘苦众生彼劫掠贤人之罪当如七遮议条罪大苦深则亦何由解脱唯是既因地倒还从地起所望居士以地天为量慈氏为师生大哀愍发深悲愿翻彼劫夺之想兴我喜舍之心愿令此辈过兹以往处处富有赀财身身得大自在精严不与取戒尽形尽寿而坚持洁清尤巢许受用等诸天斯乃至圣大人成己成物之怀也想高明志有同然或不以为笑其以我言为服乎。

　　与安丘三如源思马二孝廉(长讳长春次讳澄)

　　昨过贵邑猥承加意接待或居士引诱多人为善则可在山僧觉难消受耳别来蒙福庇一路康安奈为泰雨彻公苦留五莲度夏然淮甸之催符旋至秋初当即策杖南迈矣虽彼此出作入息共一夙兴夜寐而齐楚异方未知会晤更复何时所冀精勤在道期于觉岸同登斯善焉辱命撰准提庵记意思生涩勉为搦管殊愧不文谨书上取裁度余弗备及。

　　与搴玉孙阳江(讳自修)

　　春回大地山光明媚而白驹忽来天外偶语小立坐对岩前虽半日千载也门下自是血性汉不作廉纤态度然既欲留心此事当向千圣万灵分疏不下锥劄不入处透顶透底始得所以古有县崖攃手绝后再稣之喻夫云攃手绝后则放舍身命如大死人虽有耳目实无闻见而来偈云旧云明云三生皆违无生之旨不揣愚蒙并前长歌一例奉和幸惟照谅无嫌续貂。

　　　　　　又

　　前夏闻出山后北骑已渡江闽浙溃师沿途劫掠深为相遭忧幸京邑不大蹂躏想阖门清吉迩来起居佳胜育生归竟不面别殊失申候中间谢事颠末必为居士言之详矣每念俊骨天生澄襟似涤肯拼选官不如选佛则丹霞老子直拜下风岂特跨拘邻上哉贫道固望之久而般若六喻可谓屡见经年有识复不当自裁邪退休山寺颇惬幽情乃为走声者累虽耕而反馁抑未免告困高门耳故某禅特为众匈石头谨此讯问多福尚冀有以导引之。

　　与介子黄居士

　　不孝忞于门下虽未识荆然耳熟大名三十年盖胸中有江上二黄之日久矣况彼此得预天童筹室业为法社连支则又何啻君子千里同风已哉乃者不幸天丧哲人先和尚奄就后世闵予小子俨然忧戚之中日惴惴先人行业放失无以昭布来兹适吾幢兄移檄山中征不孝所述年谱且雅称门下高谊肯以笔铁头点出先和尚末后光明虽则门下于先师有无缝塔样不欲盖覆将来然俾不孝辈荣施多矣敬当匍匐江上俯泣涕兴以请于下执事然有幢兄恳告在前则不孝辈惟据岁谱依实供通而已忝辱同仁知必有以照谅也。

　　　　　　又

　　开先明法师忞受业先子也当其无恙时道法广被荆扬盖与一雨润蕴璞愚中分震旦焉乃没且一十三载未有碣上之词顷拮据先和尚铭事不觉百感中来泚达于面俯仰先子所交天下名公卿皆相继化去无存间存矣而言之不文言文矣而择法眼无与焉求其海内兼而有之足以行远惟法兄一人先子固未奉尘乎或哀弟之诚为一开生面庶几后世学佛之辈尚有闻风而踔厉者敬以为请。

　　　　　　又

　　违范几何时沧桑之变不意屡见频年闻洛邑顽民独推江上则其蹂蹸也将必甚如是为吾道兄忧不去心者累月然周身之防无论绰能包孔而昌文既没天岂忍当吾世而中斩乎迨新秋访真秏而后喜乃可知弟亦以忝主天童有愧阴翊之言因谢事今已退耕慈之灵峰精舍矣先年为受业先子图不朽冀一言以传幸蒙赐俞乃久不擿下岂先子地卑邪或弟驽不足进邪抑略而忘之邪今因申候辄复奏请者庶几必不吝慈焉临楮不胜神兴之至。

　　复尔宁杨居士

　　兀庵来具道门下高才俊骨令人不禁神往左右及披翰简乃知汜分江上益知渊源之有自也黄澄江贞忠劲节根于至性故其托之豪素见为词章者非独严冠履秩君父之彝伦固己胸罗今古学贯天人矣山僧偶获此槁于畸人之手深藏秘笥日惟壁梭化变有所遄逸是惧何幸俨然赐教重以寿梓之举此盖天不欲泯其芳躅而暴扬于门下耳敬授兀庵赍上弁首即请如椽发摅文而行远不倍屣于质野固陋之言乎翘想光仪草勒弗备。

　　与荆二哥

　　去夏闻尊翁大故不胜为居士凄其以居士方谨周身之防又不敢为尊翁即位而哭蕴结之怀徒付之浩叹而已居士主退尊翁主进毕竟进者不如退者之高然当炉不避火使尊翁得如居士固九动而十全抑天下后世其谓尊翁何无论马革裹尸自合英雄本色与其公案狼狈于今曷若大事了办于昔则尊翁之进又未见其少逊于居士之退也故乡丹阳已安堵矣闻复栖迟槜李何邪因风候问尚冀以时自爱。

　　复尔保程居士

　　镜水秦山净如菱华新照不谓别来无时翻成锋镝危亡之地保障生民恨无睦州巨履有大神变其如法幢徒建何客秋以贱恙欲就医江外所谓出队云者亦因行掉臂之说耳乃居士责以厉滞磨昏求人作士急救宗门县丝为务顾山僧非其人者然明谕则皆忠言谠议也若云暑往寒自来冬藏春自发释迦老子何日不放光动地溪云泉石无时不说法如雷如旁友所昌言正是时人窠臼何居士亦雷同近日遽印可作佛门宗子哉呵呵若在广润门下换骨洗肠重整顿通身是眼更须参请即以是意讯之旁友何如。

　　复仲英杨居士

　　远辱鱼笺褒嘉过甚盖居士徒向山僧虚名耳使见山僧实面将恐丑拙难看未有不废然而返者也如来教所述种种亦即是未见得杨纯粹如果觌面一见则生死一着不可得变难艰苦不可得以至夙禀愚钝汩没尘缘底悉皆不可得矣不见庞居士于一口吸尽西江水语下豁然大悟便道有男不须婚有女不须嫁大家团圞头共说无生话岂不是亲见目前无可得使有可得又安能湘水沈金而以捷篱自卖哉虽然千里驰香法音求示岂可徒然山僧记得古德问僧向甚么处去曰西山住庵去古德云我向东山头唤你你便来得么曰不然古德曰你住庵未得在请居士向者里通个信与山僧然后山僧开示居士未迟也。

　　复次牧冯居士

　　伏读来教自笑饶舌无端然再四惟忖不得不更饶舌一上也先子舆有言君子所为众人不识诸方如是则可门下亚圣大贤心眼迥殊岂亦惑夫悠悠之说邪夫蒙举止非敢曰君子但以法门为公正不敢认作一家一己事所以今夏有唯一山幢高原立僧之举辄以己衣分授先师者衣之俾说法举扬贵夫宗风不坠耳昔妙喜谪梅阳时有传瞎堂远公偈颂提唱以往者妙喜骇曰老师莫年有子如是邪因寓书通诚并寄赠圆悟所付己衣然则在古明眼尊宿有行之者矣而蒙亦只如虫御木不意后先一揆合他古圣若符节然良以此心苟公未有不合者乃诸方反见非谪甚至比例父亡兄为代父生子於乎噫嘻何从得此伤伦灭理之谭则又不止令人胡卢绝倒矣夫代父生子所谓昔无而今有者也若夫三人者皆十年二十年亲炙先师又先师屡言之蒙者故今夏之举诸方当简其提唱之是与不是不必论蒙授衣之当与不当也何也苟其提唱无据虽坐脱立亡九峰拊背不肯奈何果若合乎先师意旨则真父所生子矣安可以父没一旦未与卜其家室而遂弃其孤哉世有丧心之兄焉如此而诸方亦肯之乎否邪以此固知古人重道不重衣重道故心公心公故眼明眼明故不与其子弥光辈而与其居恒未一睹面之同门者是也今人重衣不重道不重道所以识暗识暗故心私心私故惟贵递相传受之子徒虽有同门超卓如远公者概不齿录也然蒙闻之其人存则其政举其人亡则其政息彼衣者政也虚器也行解者人也真道也故行解相应即门下所谓苕帚柄亦可当柱杖如其不然诸方纵曰亲相付授不亦临济送直裰窦八脱布衫之多事中更多事哉请以质之门下更请以质之诸方何如。

　　与开阳李居士

　　子瞻作圆泽传具载三生石诗今一读之犹然酸鼻乃者公燕之会与居士别盖二十余年矣仅一饷而分岐身前邪身后邪芒芒大有因缘盖有不可问者虽然君子千里同风安用　　抴毗邪与占波斗额而春寒秋热鼻孔自时时相挂况三生亦世谛有耳于第一义谛则无何也世谛以有念为念故一念涌千波至人以无念为念故一念包三世三世既尔十虚类然十虚既然则可谓野色更无山隔断天光直与水相通故吾与居士亦游于至人之天而已当年蒙示戒杀文祇尝宝鼎一脔迩来笔阵想追屈宋而上之然文亦道之华也黄檗老人唱道于光黄之日久矣子舆氏曰由孔子至于今百有余岁去圣人之世若此其未远也近圣人之居若此其甚也孰与生同井里有如居士者然则茹其英而吐其华又安可逊彼私淑而曰无有乎尔哉临风惜旧可胜萦怀。

　　复天中沈居士

　　敬披来教用心至切入处甚深说理极透子细简点将来不出仰山道底昔雪峰目临济为白拈贼雪窦则道夫善窃者鬼神莫测临济既为雪峰知道未称好手况山僧痿痿羸羸且恁过时却遭居士无端扭捏一上令人太是不甘虽然山僧内中更有吃紧一则因甚居士偏拈不着邪。

　　与虞尊高居士

　　尊翁丁季宦楚皓首方归生入玉门之庆又不当与足下斑衣载舞之欢合作传奇一部邪流闻道路正复凄清不浅况叨知爱者因足下之谊窃伤尊翁为国忘家数十年廉如孙叔敖而功不获食守如田即墨而烈无从饮思作天问乃星辰则己易位矣两曜且复东行矣彼苍告余以无如何可奈何于尊翁未识荆不敢通笺奏惟左右道达之托鸿讯问不尽攸怀。

　　复长卿姚居士

　　贫道以菲躬眇德俨然锡卓灵山得不触忌波旬乃累大檀弘护卒俾倾而复峙隍而复平然揣魔军嫉妒尚未销歇几欲搏风高翥非敢逍遥物外庶免矰缴之忧而无如金汤德厚未忍恝然孤负也惭愧教言褒嘉过甚不觉回惶稽于裁畣统惟慈光照谅县父母一片护持苦心闻尚僦居城中谨奏笺致谢幸转达之余俟面倾弗备。

　　复奕远祁居士

　　往岁在云门侧闻倜傥不羁之风饫矣方宠光未承为恨至若令先君以翩翩佳公子当佛灭又后五百岁非内交于缁侣非要誉于乡党朋友乃不吝割捐巨赀顿复千秋已废之名蓝谁在见闻之下不生随喜之心况俨然重以典席之命属厥眇躬然则匍匐捐糜以趋效焉未酬知遇也抑何敢优游怠忽致方明诏所愧摧残樗朽利生乏珍而广润复有未了之缘傥大檀宥其颛愚而宽假之不以官守是责俾闲身得转徙于缑江镜水之湄庶奉教有辰矣如不弛其鞭棰则广润倾颓亦檀护之忧也恭傒后命谨还赵壁乡老先生书亦祈道达愚意。

　　复万弢宗居士

　　伏读来教知一往嗜道之怀不以人废言耳若谓寰区衲子学识尽罗胸中非惟山僧不敢承当抑不试故艺尼丘盖贱之▆矧山僧忝为临济儿孙哉重辱胜法见招海鸟畏享大牢虽其天性固宜而广润属有未了之缘正难拈一放一以卒妨大命奈何遴选无私更推有德惟高裁其折衷之弗备。

　　复彦远胡居士

　　每闻河渚之间有偃骞风尘若楚士悲鲁儒泣其人者其向诣则未知何如也既而稍悉其行藏于子山与然之口益向往久之不自谓今春西子湖头遂获剧谭倾倒邪但恨一见不再见惆怅实深耳前惠手教无便鸿抑誉太不虞莫知云答非怠也费蕴老热肠冷眼真可谓素心人其于道峰外护亦已毕殚其力矣韩子遽钱允武潘天行吕半隐数君子承枉顾亦可人余则教颜尚未奉祇挹清光耳谨复弗备。

　　复邺嗣李居士

　　江桥分手寒暑倏更贫道固东西南北之人也兼之业风飘荡顷复自能仁而之吴兴之道场山矣道阻且长鸿鱼益窅未审比来佳况何如承属梵君传后之书人事纷拏久虚报命今夏属山中静简无为方始就槁因观生感未免有过激之词然东坡梦作祭春牛文或以为太杀伤时或以为唤醒无妨随色摩尼亦就他人看去不揣邺嗣高明更复以为何如也侍者乞明州特遣驰上兵凶继见风雨不常万惟珍摄弗备。

　　　　　　又

　　周生脱白辱翰先容美厥成人孰大于是然空山惟寂历六户绝喧嚣加以殿草未芟槽厂先着固非说纷慕华者之所服又岂持梁跃骏者之能尝乎但既承嘉命法无拒人鳞翔羽泳听其自化而已谨复。

　　复帏灯凌居士

　　贫道谬托人师德实凉俭所以循山傍涧散发采薇之志盖自沧更桑变以来己矢死靡他矣不谓业风鼓荡爰自甬徂台自台徂越木偶翻为土偶所笑竟莫知税驾之乡邪今春之仲又以吴兴诸大君子挽兹道峰树高风王益切颠殒之虞所快门无俗驾座有鸿儒以为此生遭逢幸虽以居士之美如英美如玉未即奉尘而谭而令先君之精忠峻节早知大德者之必有后何意假令姊之善缘辱德音之下逮清风披拂如挹光仪第愧闻时富贵见后贫穷不副来教之注存耳所谕一如命安排谨复不尽。

　　与荆溪诸护法书

　　山僧年登望七百念俱灰前冬有金粟之赴者以先业为獍枭剥啄万不得已强起一拨而反诸正耳乃去秋复蒙大檀再过武原苦以龙池见挽无论峻阪盐车力非罢驽所堪抑天道好虚地道流谦今寰海名山东南望刹不幸诸子往往有尸而祝之者矣山僧又于祖父三席总一肩承绍纵瑶田协梦一粥皆缘其若犯天地盈满之戒招人神嫉妒之愆何然终诺大檀上荆溪者以万兄诸子方在阋墙不得不暂过而调剂之及造龙池复如命议安两序者以此间群情欲散金粟又嗷嗷待餔山僧不能旷日持久以候立住持故耳今此来虽为海印道场亦为继席之人伏望大檀早推贤者德爱山僧则成我之恩等于生我之厚将殒身而效命尚衔结以何辞否则惟有掉臂长往而已恐大众一朝星散禹门依旧鳄藏先此披沥丹衷统惟高明照察是祷。

　　复献吉沈居士

　　贫道徒有空名而无适用方负非达而闻之愧不谓乐道敦仁如居士固亦谬听人言而尤措意于区区者乎前拟就梓槜李盖有成说既而深思征帆未北马首欲东恋堀之蚖何以解嘲于当世也邪即日过娄东统承慈照则已有为孺子而下榻者矣深铭雅爱敬谢嘉招弗备。

　　复香城姚居士

　　法城赖有墙堑自先栖真开社鸳湖早已神交左右矣不意金地之招遥及无似江陵点首敢自沉吟第才脱夏天衫又穿冬月袄得无令人不堪惆怅只堪怜者邪岂不夙夜畏行多露想在高明必能原之谅之谨谢弗敏弗备。

　　复尊素王居士

　　浪迹湖江阅人如海非无渊才博雅之士至若门下之胸藏山泽气薄云天则寥寥罕见矣祇挹清光恨以为晚乃塞鸿越燕各有天涯遂不能长兹白社共阐大猷忾叹如何山僧衰颓易老岂堪北地风霜青淄之辙旋即言归所望了诸未了亦驾出天都二十四桥风月尚有待于玄赏之人也。

　　复默全张居士

　　客冬承以仙丸见惠药我孔多自审衰暮之年似难少此然安得移家东海长就仓公之市邪春杪将赴青州去平江且三千里矣广川饮片愈难索求度惟颐神啬思节饮时餐或能保有残息再与居士轩眉一笑乎希勤道业长此永怀。

　　复明卿刘居士

　　途间忽尔沾恙匆匆别来心日摇摇如县旌不置也本空至知即康安殊可欣慰山僧道德轻微无能阐化大东小东徒费居士心力周旋贻累实深北兵暂驻淮扬今已渡江多日而广陵专使复日催上道北海之辙觉似难回马首或凭仗道力以提挈新长老者福庇山门则受赐多矣流光似箭人亦几何惟勤证无生庶相见有期耳幸加意弗备。

　　复天石施居士

　　承乏天童四载沧桑递变饥馑臶臻而食堂万指人无菜色之忧念贤乔梓弘护乐施之高谊盖未尝一日忘心也乃者浮兄急流谢事复虑丛席虚旷特于寰海宗工之内遴选山僧卒惠教临之虽门下为千秋法社计长久而山僧蒙兹宠召不亦荣施多与既辱知遇之隆遄思先业之大抑焉敢徘徊顾惜其间但无奈老眼昏华龙钟已甚且业与昭易众檀期修华严大忏往有成约或仗庇威光了兹胜缘而残喘犹存得以祇奉尘谭其在来岁朱明之候乎趋命期期统希恕悉。

　　复包兄元孺林居士

　　自甲午春因含芳弟邮致鱼笺于伯兄不通音问又复五见青黄矣喜客岁雪槱来得读手示知伯兄鲜健合十加额者再至若生世乱离家园破坏此堪忍界之所以为苦娑婆也经云随其心净则佛土净今土之不净如此岂天殃人祸之为与皆由我辈往昔纵贪瞋痴恣无明焰不自净其心之过耳居今之世苟能改往修来自可转祸为福业旋消故殃不造新将见天宫佛国不难随愿受生亦安往而不得其乐郊哉虽然世界等空华诸佛同幻梦自弟观之佛国天宫且如海上蜃楼假有非实而况其凡乎古之至人在乐不荒处忧不困明斯道也愿伯兄与诸眷属亦以此道牧心自忘荠之甘荼之苦矣弟惭道德荒芜恒为业风鼓吹昔自吴兴之淮而之青齐今复由淮之道峰且更再住天童[番支]北迁南迄无宁岁未卜何年一笔勾下尚得以衰暮之余从兄于盘湖之沚掬水瀹茗一畅其生平哉尚冀聿修明德以迓后祉焉。

　　复族弟含芳居士

　　闻过南徐即泄下不止盖此身虚妄积劫以来众苦蕴崇所患非一日矣然知苦断集慕灭修真从上佛祖鲜不因之而了办己躬大事者是故经言病乃众生良药岂不信哉如今不用苓芡白术理气壮元但自内观病从身生身从业生业从心生心何所生如此鞭策如此起疑如此考究忽然洞彻根元则千生万劫所有苦本莫不霍然病已马首垂东弗及遣候旅次客途尚冀善为调摄不宣。

　　复妹八姑晃道人

　　去春雪槱来读八姑手信知令伯母与你殷勤事佛专精向道之心此心即是道心亦即成佛作祖之正因也若云福缘浅薄思先母而不见及欲闻山僧法信又不知更在何日者此则著于世俗情见情见若着斯尘缘之所以征逐佛道之所以背驰世界之所以峥嵘死生之所以往复也今承专恳无别开示只要你与令伯母当下剿绝诸凡情见情见若尽方知春寒秋热老僧之法信不次传来夜寐夙兴先母之真仪不谋觌面矣如此宁惟通昼夜而知且无今古之间然既无今古之间然岂有东西之睽隔东西不隔无去无来又何生而何死哉你与令伯母其尚勉之。

　　布水台集卷第三十二终
