嘉兴大藏经　盘山朗空顺禅师语录


　　盘山朗空顺禅师语录

　　侍者实性记录

　　康熙二十九年岁次庚午十月十五日
乐邑馒首庄龙泉寺院主宝三请住结制。

　　入山门偈云山门不大大千着下大家同行切道向什么处去聻举拄杖云直通佛刹进佛殿云大雄宝殿佛居中央弥勒未到且道是什么人当机聻举拄杖云释迦现前进禅堂云。

　　禅堂不宽内居三千宣扬法化利益人天且道利益人天一句作么生道举拄杖云入意吉祥入方丈云维摩丈室大家到此谁人担荷某甲当机且道当机一句作么生道喝一喝云出入由己。

　　监院宝三领众居士请小参升座师拈疏云佛祖同源人天赞仰凡圣交参如何指示举疏云大众还会么其或未然却请维那宣疏毕师指座云四众临筵选佛场开正令当行以何为证喝一喝便登座拈香云此一瓣香千圣难明三贤未晓信手拈来爇向炉中端为祝延
今上皇帝圣躬万岁万岁万万岁伏愿家邦宁静疆界平安享尧舜之风乐羲轩之化又拈香云此一瓣香天地同根万物一体信手拈来爇向炉中专为满朝文武概国公卿及本郡官僚高增禄位共证福果此一瓣香稳如盘石坚似须弥信手拈来专为十方善信施财斋主等众道心坚固福寿崇增此一瓣香根盘大地叶覆娑婆信手拈来爇向炉中端为供养盘山古中盘正法堂上上了下宗先老和尚用酬法乳之恩当报出尘之德敛衣就座维那白椎云法筵龙像众当观第一义师云选佛场开不二法门十方龙象共参寻会中若有仙陀客直须棒下验分明会中还有具眼纳僧么出来欤拄杖相见僧问昔日给孤长者布金砖请世尊说法今日众善信请和尚升座是同是别师云千江有水千江月万里无云万里天进云和尚说得是什么法师云莫谤老僧进云三心不可得毕竟得那一个心师喝一喝进亦喝师云再喝喝看进复喝师云一掉便上乃云人能弘道非道弘人道非物外物外非道道不远人人自远矣若论佛法本无言句但有言说都无实意佛说十二部经一时会尽明为噇酒糟之汉于自己分上本无交涉岂不闻经中云无眼耳鼻舌身意无色声香味触法何以故凡所有相皆是虚妄想父母未生已前净裸裸赤洒洒纤尘不玄犹如虚空三界惟心万法惟识使一切之人活卓卓的不落窝旧虽然如是现前一句作么生道喝一喝云路逢剑客须呈剑不是诗人莫赠诗白椎云谛观法王法法王法如是拽拄杖下座。

　　弥陀会上会头赵国器领众信等请小参僧问梵王太子出生时一手指天一手指地周行七步目顾四方是何意旨师云惟吾独尊浑身手眼进云众居士请和尚说法于古人说法是同是别师云海底泥牛吼山顶木马嘶进喝师打乃云觌面相呈无余事千林落叶进归根虽然不挂系毫相照彻光明曜古今寂灭场中离色相真空界内绝纤尘天地同根元一体说于知音着眼听会中若有英灵客直下承当莫沉吟佛法从来无两样只是时人不认真虽然如是还有知音者么师举拄杖云可怜世间愚盲者错过如来正法轮卓拄杖下座。

　　胡各庄美亭和尚领众设斋请小参僧问事法佛法即不问三玄三要请师宣师云次第问上来僧云如何是第一玄师云父母未生前僧云如何是第二玄师云说法利人天僧问如何是第三玄离相绝言说进云如何是第一要师云个中无作造进云如何是第二要师云泥牛解倒爵进云如何是第三要师云问答了也乃云步步踏着毗卢顶亦非自己清净身玄机妙用原无相祖师肝胆向人倾迷之亦无失悟之亦无得迷悟两俱忘半夜日头出惊起海底泥牛踏翻潭底明月南山老虎咬死大虫北海鳖鼻吞却毒蛇折栴檀片片皆香截琼枝寸寸是玉举拄杖云大众会么识取钩头意莫认定盘星举宋太宗问僧近离什么处僧云卧云庵来帝曰卧云深处不朝天因甚到此僧无语雪窦代云难逃至化大众还识得太宗与僧问答么其或未然听取山僧颂出龙吟云雾起虎啸鼓清风片云横谷径雀鸟尽迷踪下座乐邑信尼瑞光领众善女等请斋小参云大道无形自相亲拈提拂子活似龙会中若有仙陀客时下承当验假真问答不录乃云今日腊月八道心个个发搬柴及运水收拾速办炸龙肝及凤髓豆角代菜瓜分咐木人作石女捧香茶作些无米饭供养老释迦且道释迦在什么处聻大众知得窃么其或未然待某甲漏个消息大众请看师喝一喝云释迦来也下座。

　　乐邑永盛庵

　　康熙三十九年岁次庚辰隆冬十月十五安居住静孟春元旦朔一日为监院维那领法住静小参。

　　一元初复始万像又更新春光满地杨柳嫩万物发生色更鲜如何是更鲜一句家家门上贴纸钱此时好个元旦节大千老幼贺新年新岁且止拈源流云本性弥陀自现成拈来亲手附西真念佛切了人我相横出直入解脱门。

　　又拈源流云西来大意何须寻伸手拈来附于人嘱咐自如休放意横身无处不称君乃云把住牢关不放流放开一线任优游无孔笛中藏六律一声惊起钓鱼舟参透玄关通一窍灵云见花便悟道谁知碧眼老胡僧至今到惹傍人笑笑不笑个中消息谁知道举拄杖云这为万物之主有时孤峰顶上独立有时虚空背上经行有时酒肆淫房游戏有时佛宫魔国纵横且道大众还有知音者么我道知音一个无总有知音待何如干达奏乐迦叶舞原来习气更不除下座。

　　齐各庄观音庵隆冬道场监院辉月期主白典寰请小参示众隆冬以过复临春节看破幻化境时节不饶人长安大道少人行功德林中福慧深百尺竿头进一步着衣吃饭悟家珍见色明心方是道闻声有响悟来音寒梅吐白玉冻柳绽黄金觉知残腊去物我体同春鸟声音嘹喨惊醒梦中人收拾能工种须用白牛耕大家同努力培种有秋成收仓余入库生生用无穷称著明轮月莫错好光阴且道错个什么师举如意云举目台头看红日正当空下座。

　　走马浮(李桂杨瑞)鲜设会领众请小参问答不录乃云相逢莫道话频频直指如来净妙身拈来物物非他物分明说与知音人佛法从来无高下那管城池于山林动止施为明祖意到家何须用工程妙觉明心含太虚真空实相绝纤尘坐断千差无回互一念纯真总是渠虽然如是现前一句作么生道聻到者方知就里事个中谁是知音人喝一喝下座。

　　桑园庄王良禄发心造佛恭就端阳佳节请佛升座开光小参乃云今朝五月五家家插艾虎门上贴灵符安享如意福恭就灵应节请佛升宝阙放开无量光普照恒沙界说法利人天凡圣自鉴别佛法无两样本来无二说若论佛法大道不论僧尼道俗贫富贵贱老少贤愚四生六道蠢动含灵皆有佛性何故是法平等本性无二万法一如苦辣酸甜为人自着搬柴运水好用工夫人人本有个个不无寥寥独坐穿衣体露心空月朗照破骷髅无来无去无是无非虽然如是现前一句作么生剖露聻若道个山是山水是水僧是僧俗是俗不免捞笼了后人若道山不是山水不是水僧不是僧俗不是俗亦不免埋没了后人且道毕竟作么生道师举如意云若向只里会得去与诸佛诸祖把手并行同来同去岂不快哉虽则如是今日开光一句作么生道聻喝一喝云普视恒沙界光明遍十方。

　　马城廒侯贵亭设会请小参云长安大道少人行功德林中福慧深百尺竿头进一步吃饭穿衣悟家珍冬初秋末时光易过日月交窜时时催夺树凋叶落体露金风海阔天高月明秋夜清净本然周遍沙界本来自性不生不灭若能内亡己见外了法空内外一如全体即心全心即佛到这里与诸佛诸祖同一鼻孔说什么生死去来相干虽然如是独超物外一句作么生道聻白云本是无心客万里长空一色天马城廒观音庵庆赞弥陀圣诞侯永寰领合会等众请小参乃云今日十一月十七欣逢弥陀圣诞期众举诚心恭奉贺略具酬觞了心基分咐木人办石女即收拾龙的肝凤的髓三脚驴儿一只腿黄花木耳香油炸豆腐面觔有箔焠赵州茶金牛饭奉邀三世诸圣贤弥勒主当来佛不离释迦倍弥陀大家齐赴琼林筵随心如意笑哈哈速奉出满盘托奉献诸位老摩诃尝嗞味莫错过苦辣酸甜轻重多且道大众有尝着嗞味的么其或未然师云待山僧于大众下个住脚红椒恶辣辣清醋酸溜溜。

　　小参乃云凡夫外道执邪见不达本心弃空著有二乘声闻不了自体弃有着空大道心人不空不有随顺觉性衲僧活计别是一番道理行路步步得踏着说话句句的道着吃饭粒粒嚼着睡觉全身得卧着且到大众还有行路步步踏着的睡觉有全身卧着的吃饭粒粒嚼着的么其或未然山僧不惜唇皮与大众下个注脚喝一喝云大道本无男女相有相身中无相身下座。

　　乐邑白衣庵实祥信尼领合会信女请正月十五小参乃云今日元霄好时光凡圣稽手个个忭缘感天官均赐福观音出手降吉祥山僧登座普利人天且道说个什么昔日世尊不拈花迦叶未微笑普天匝地儿孙谁明向上一窍谈玄说妙龙吟虎啸说悟说迷埋没真机参禅悟道虚空也笑到这里那许你说玄说妙只要你头头顶戴虚空步步脚踏实地岂不闻世尊云佛子住此地则是佛受用经行及坐卧常在于其中举拂子云大众还会么虽然如是末后一句作么生道喝一喝云真空实相原无相云散长空月当天呵呵大笑下座。

　　乐邑麦港村观音庵住持禄元持戒会头史应元领众庆诞请小参云今月十九净瓶插柳善财持鞭师子哮吼万像森罗同诚稽首且道说个甚么呵今日观音降诞诸圣临筵大家同诚稽首庆赞大慈大悲波罗揭谛从闻思修入三摩地震海潮音应人间事大士一时伸出千手眼大地群生沾恩力如母视子慈现前虔诚均感皆如意且道大悲千手眼那个是正眼聻大众会得么其或未然师喝一喝云观音妙智力能救世间苦。

　　张问相为荐严父请小参业识忙忙幻海游妄贪尘境断东流枉张名势今何在芳名处处俱不周示尔雄心且放下爱欲事业一笔勾虽然如是脱却罗笼一句作么生道咄云翻身直如莲花藏百亿光中任自由。

　　佟钊等为荐岳考于二相公请小参云游鱼幻海游逐浪任漂流幸遇垂钓客直上宝莲舟去逝先亡还识安乐处么咦万重云消散一月照九州。

　　于大官为荐祖母请小参云妙宝原来李实明享寿六十余八春斋戒守节有主宰慈仁志向丈夫丛离却恩爱了色相无生国中绝纤尘天上人间皆由己寂灭光中乐无穷且道正当恁么时如何指示春光不在花枝上已恁鹧鸪啼树红。

　　金宝嘴寺明一荐慈母赵氏请小参其中大意本来活借壳方生慈仁婆三贤四德菩萨体大事方周今了脱指尔方便路莫恋恩爱山逍遥劫外境别是一人间虽然如是尊灵毕竟在什么处聻有水皆含月无山不戴云。

　　侯天宠等为荐慈母请小参云龟毛三尺五拂尽红尘土大地绝消息处伴清风舞举如意云若向只里会的无去无来无生无死直下便同诸佛其或未然待山僧与汝傍通一线露个消息复举拂子云滦河波浪水自古向南流。

　　为侯四知亡母小参请秉拂云举起金刚剑劈破人我山突出清霄外处处任安闲直下转身一句如何施设喝一喝云面南看北斗日午打三更。

　　为显奇兄秉拂云显上座莫沉吟击碎疑团劫外清平且道报本还山一句是如何掷拂子云随流认得妙何处不纵横以拂挥案下座。

　　为新戒默修秉拂云好个默修一闻回头便登戒器当下方休听吾嘱咐更莫胡忧咄通身不挂丝毫相人间天上任悠游。

　　为隐悟秉拂云昔本不迷即今何悟截断两头当阳显露且道又无迷又无悟毕竟显露个甚么喝一喝云长安大路坦然平一超直入如来户。

　　为文殊和尚秉炬云法弟本是京都人尔今却到三韩住愚兄为汝道分明莫要忘却来时路以火炬圆相云红炉烟里了无生寂灭光中常独露撺下火炬为明上座起龛以拄杖击龛一下云打破虚空界明暗两无干独露真常体长短任方圆现在一句又作么道举拄杖云起为实明起棺凤有巢龙有窝顶门具眼方觑破举足踏翻生死窟通身尽是莲华国起秉炬云实明听吾言万事莫牵连直入红炉内炼成金刚圈还识的落处么撺下火炬云烁破白云天。

　　为于二相公秉炬云身系娑婆苦难言只因恩爱欲锁缠助汝一轮三昧火了却生前业识愆以火炬打圆相云若向这里开正眼光明直透九重天。

　　中元节众请炼枯骨举火炬云四生六道苦当刑因贪痴爱堕己身今日幸遇无遮会累劫愆尤一火焚忤逆十恶从放下各获如意认常真以火炬打圆相云会么当场识取真面目莫错如来正法轮。

　　段弘机为荐祖母请起棺以拄杖击棺云打破生死关独出无为相遍界绝遮栏直入莲华藏且道大家还知弘机祖母落处么咄云洪浪不离绿水波白云依旧青山上。

　　居士有驴闻道者覆地而死师见送埋便云脱却驴皮袋放下业肝肠随心自在去何须不了然咄但能不贪他财物西天东土总莲邦。

　　为张义公母赞灵秉如意云来时有路本无一物去时无踪体伴虚空打破幻化境恩爱各西东随心得自在别是一天宫且道张门老夫人尊灵毕竟落什么处咄欲识日出东山迎风阁方知月落西江无底船。

　　为刘肇疆等荐父秉如意云举起如意遍通知嘱付刘道好消息打碎梦幻恩爱境逍遥物外入无为且道作么生无为师秉如意良久云本来原无相处处皆真如。

　　为汪相公荐父汪公天寿秉如意云汪公天寿自思量莫纵自性休颟顸打破幻化尘劳境跳出现前生死关相伴随心如意客为人何处不了然从今休踏无益路处处尽是极乐天欲知尊灵皈向路藕花开放满河香。

　　为奉然师觉灵秉如意云只个真如意击得虚空碎独露无为身亲到如来地且道虽然如是老和尚觉灵向何处去欲知觉灵向何处摩着鼻子不离嘴。

　　为崔秉钧等荐母秉如意云击得尘劳破了却人间过迈出恩爱山何处不极乐且道崔门胡老夫人向什么处去喝一喝云行云归去岭落月不离天。

　　与刘泽弘母俎氏小参乃云休致女莫言男拂子底下听法言打破幻化了恩爱逍遥独步极乐天且道俎氏尊灵何处去也师喝一喝云欲知尊灵何处去青莲开放满河香。

　　为周启桢母吕氏小参云吕氏灵魂仔细听音打破爱网涅槃早登面见弥陀极乐亲证且道如何是极乐义旨喝一喝云灵山会上逍遥客天上人间自在仙。

　　为吾法兄辉和尚赞灵小参云偶见吾兄真可叹也吾与兄一体双背气力相应今日倒却刹竿岂不恸哉咦一喜一悲真可恨也生来偏　强手提一根短棒行动独战虚空打破天罗地网踢碎地狱深坑放旷人间天上处处不让一人法门横行霸傥今日刹竿倒却怎么不　不强有心官报私仇咦举棒忽然手软且道吾法兄尊灵毕竟向什么处去聻喝一喝云玉出昆岗明历历珠称夜光处处彰。

　　为湛琳圆寂小参云湛琳湛琳汝才是人人天榜样那个不尊了开人我境击碎生死关迳上逍遥路亲到涅槃山且到还山一句作么生道聻师默然良久云寂灭场中离色相真空界内绝纤尘。

　　为湛琳举火炬乃云人生幻化臭皮袋真常不在人不爱助汝火光三昧力了却从前三祗债火光队里速翻身清净处处无隔碍大众省得么其或未然师喝一喝云云散雾消见日明风清月朗难遮盖。

　　朗空顺禅师系永平府昌黎县人氏姓赵父讳国新母王氏弟兄四人自幼斋素学道后蒙佛门道人明辉姓张俗师引进投叩盘山古中盘正法寺上了下宗老和尚传授三皈五戒复赐话头余亲领受晓夜不放一日正坐之间偶然得意自觉畅快曰虚空境界莫思量大道清幽理更长翻身直上菩提路滚出云门天外天其后父母双亡弃俗出家投师削发于万善寺受戒参禅于盘山一日于本师上了下宗和尚礼足师云汝一向在外作甚么事聻顺云弟子常作本分事师曰那个是汝本分事你将你的本分写四句话来我瞧顺提笔写曰佛佛佛无的说谁是你那是我两脚一般大鞋袜一般穿步步踏实地头头顶青天师见之默然未语师命顺随至关东盛京二载老和尚圆寂之时慈悲不辜负一点劳苦许附住静。

　　弟子实性尼实祥等同刊

　　盘山朗空顺禅师语录终

　　了宗见禅师法嗣

　　盘山瑞亭晟禅师滦州李氏子幼而出家中年持戒参禅于盘山古中盘参父母未生前本来面目忽然有省师以法拂付嘱日后上堂僧问如何是西来大意师曰头顶青天脚踏实地进云不会师打一杖云如何是你脚跟下事僧礼拜而退师曰你这无用汉达摩西来一字无传少林九载嘴挂松山神光三拜猗位立一花五叶利人天黄梅付衣让祖磨砖杨岐驴子普化颠看来这伙英雄汉尽是止渴更加盐且道如何施设聻喝一喝云青山绿水真如性翠竹黄花般若禅上堂师曰老僧从来不谈禅饥来吃饭困来眠闲看云片片闷听水潺潺逢场作戏由我乐要笑讴歌听自然观山玩水非分外寂默喧哗不碍禅有人问我西来意水在长江月在天虽然如是喝一喝云勿谓无心云是道无心又隔一重关下座。

　　小参今朝腊月八处处绽梅花云消星月现依旧满天涯祖师西来意百草头上加举拂子云还识这个么其或未然更听一颂昔日释迦奔雪岭今朝打七单饥冷坚固久长无退心尔与释迦无二种小参冬月黄钟说小参普劝堂中众高贤昼夜打坐穿心冷二时粥饭不堪餐多辛苦用意参究竟父母未生前不着一番寒彻骨难得梅花遍地鲜上堂师曰今朝二月十九处处庆贺老叟檀那大设斋筵恭请吾师开口举拄杖云识得这个么众无语师云对众拈出一一从头俱漏泄不是西来意亦非祖师诀且道毕竟是个甚么喝一喝云万里一条铁上堂师举拄杖云说法不如这个好杖头处处知音少识得渠侬老婆心当下不怕阎君老不行恶不修好不用聪明并机巧心中但得无是非妙诀现成不用找虽然如是也要大家共知以拄杖打圆相云会么上堂举沩山问香严汝在白丈先师会下问一知十问十答百你今将亲切处道一句看连道数句沩山不许香严求和尚说破师曰说破后人骂我香严退归本寮将旧日所看文疏拣一句相对并无叹云画饼不充饥尽情烧了泣辞沩山到中国师座下应一执事一日除草拾瓦砾击竹忽然大悟焚香遥礼沩山作偈云一击忘所知再不假修持动容扬古路不堕悄然机处处无踪迹声色外威仪诸方答道者减言上乘机此是古人不肯自欺若论人人本有个个不无不肯下▆参究嘴吧吧说到穷劫与自己全无交涉参要实参莫学虚头古云一寸光阴一寸金寸金难买寸光阴寸金使去还可得光阴错过再难寻珍重珍重上堂师曰万古碧潭空界月再三捞捷使应知中秋月中秋月过了十五光明卸有时圆有时尖尖是圆相隐圆是尖相玄若人识得玄中意不须登山问普贤光辉无明暗八面透玲穿一颗心珠明历历昼夜不住自盘还盘走珠珠走盘如如一色大小圆若问老僧其中意喝一喝月挂长空照不偏上堂师曰今日是我生行年六十九幼时未省省贯在江湖走几番南岳天台几番江湖渡口后到京都持戒方知收心保守一朝挂锡盘山相见铁面老叟一击疑团粉碎豁尔当下开口抬头面睹青松黄莺宛转翠柳春融处处花开今日方知本有虽然如是今日居士耆旧同与山僧庆寿一句作么声道良久云个个眉毛眼上横谁解南辰藏北斗上堂师曰至理无言因言现理理契言绝斯为道矣此一事三贤上未明斯十圣那能答此且道许甚么人会聻喝一喝不着一番寒彻骨怎得梅花满天香下座小参指灵云话日月如梭又如梭诸翁急步莫蹉跎古今多少名利客限到临头莫奈何君不见水共山青山不动水亦然昨日桃李花开绽不觉池内放红莲疾惺惺莫颟顸直下识得无生旨天宫佛国任舒然且道不涉程途一句又作么聻喝一喝向这里荐取。

　　瑞亭晟禅师法嗣

　　盘山普济院美亭义禅师抚宁曹氏子幼而出家中年持戒参禅参禅经行忽触诸行无常是生灭法有省后遇师问路逢答道人不将语默对速道速道胁下便拳师以法拂付嘱后日上堂僧问如何是道师曰遍界不覆藏僧又问毕竟在甚么处师打杖云痛处找僧拟议师曰不其人若论此事人人本有个个不无虽任么说大道不属有无知见觅即不得咦人人本有用无边鉴地辉天本如然处处绿杨堪系马家家有路透长安上堂当轩独坐觌面无私说一句遍通三藏卓一卓声振三千放去则遍满法界收回则在一微尘不收不放又作么声喝一喝天上有星皆拱北人间无水不潮东上堂石虎吼声喧木马骤山川泥牛吐云雾金鸡露机关虽然如是到家一句又作么声喝一喝云欲入无为海须登般若船上堂此时提正令独露上乘关动静施为非分外言谈语默达本源鸭鸣鹊噪真如性犬吠鸡鸣般若禅喝一喝云千江有水千江月万里无云万里天上堂三觉原来是本因横拈倒用我为尊无来无去行慈济同入今辰教化门虽然我是法王于法自在也不杀活纵放也不倒用横拈有时则山头鼓浪有时则海底扬尘把住则乾坤失色放开则世界光辉不把不放又作么声良久云会么半夜玉女穿靴坐天明石童戴帽蹲上堂师曰离四句绝百非杀活纵放在临时一朝直入如来地无限祥云绕翠帏喝一喝云常自寂灭相不可以言宣上堂师曰向上宗非所说老僧今日又饶舌那论东土与西来一一从头俱漏泄不是禅不是戒亦非观音并弥勒有人问我是何宗茶条杖子当头楔喝一喝下座上堂师曰我有些微用不穷放光动地我也能关东直隶行洪化早入无为不二门休蹭蹬莫放松拟议不容落下风喝一喝云等闲坐断乾坤廓拄地撑天继祖灯上堂师曰打破水晶宫露出珊瑚树虽然如是也要大家共知论语云子曰仁远乎哉我欲仁斯仁至矣放而不求则远远矣返而求之即此而在矣金刚经云有人发阿耨多罗三藐三菩提心应如是住如是降伏其心大家看来儒释二教相去多远聻喝一喝云反闻闻处闻自性家家屋里观世音上堂师曰语默言谈非分外经行坐卧最相亲无来无去真如体三世如来独自尊若有会得下个住脚不会与你道破去也喝一喝云露柱放光忙不彻灯笼普照大乾坤。
