嘉兴大藏经　慧觉衣禅师语录


　　慧觉衣禅师语录目次卷一上堂卷二上堂小参机缘卷三法语诸颂诸赞印偈行状佛事众偈附斗庵大士录

　　慧觉衣禅师语录卷第一

　　嗣法门人彻御等编

　　住重庆府长安山崇因禅寺

　　师因阖郡文武官绅等重建长安工毕请就本寺开堂拈疏云佛祖心髓人天眼目总不出者个大众见么不然请维那分明露布。

　　法座以拄杖指云师子王登狮子座全提正令显家风千妖百怪藏无地凛凛寒威震大雄喝一喝遂升座告香云此瓣香无声无臭绝相绝名两间仗以成仪万物凭之得体洞明日月旋干春秋横遍十方竖穷三际爇向炉中专申供养
本师释迦文佛西天东土历代祖师伏愿光腾宇宙非空色瑞绕弥卢亘古今度世不忘悲愿力法幢随处展丛林此瓣香根盘大地茎塞中天地天否泰之不移成住坏空而不变金枝特秀玉叶芬芳荫庇六虚光垂八表爇向炉中端为祝延　今上
皇帝圣躬万岁万岁万万岁钦愿民禄足时国禄足人心安也道心安万邦共庆尧天日永扇淳风无易难此瓣香欢腾朝野道妙阴阳权造化以握地柄天枢运璇玑而抱星移斗转仁声大振至化遐宣福国福民为祥为瑞爇向炉中特申奉为满朝文武阖国公卿洎本省本府在位尊官重建长安当期护法乡绅文学远近檀越等敬愿退则得贵得名得禄进则尚道尚德尚文勋业格人格地格天寿算如冈如陵如岳末后拈香云此瓣香向几颓皮骨几断情关四绝三苏一生九死处得来今日人天众前不免当阳拈出爇向炉中单为供养见住夔州府梁山县金城山金城禅寺醉佛楼上传临济正宗第三十一世本师破山大和尚用酬法乳深恩惟愿棒头喝下腾狮象语后声前快马牛彻骨为人心片片一回相见一回仇敛衣就座上首白椎云法筵龙象众当观第一义师云声前荐得犹落二三句里承当总成窠臼正恁么时不属见闻不堕声色佛眼觑不及世智莫能分第一义还有观得者么一僧才出师云剑去久矣便打进云学人犹未问话为甚便打师复打云刻舟之流如麻似粟进云和尚也不得压良为贱师连打云公验分明不劳再勘问殿宇鼎新法幢初建且道以何法为人师竖杖云者个棒棒见痕刀刀见血进云只此便是为复别有师云别有别无不堪供养问十方同聚会个个学无为如何是无为法师云待汝心空及第时即向汝道乃云渝州法道久荒残瓦砾荆榛不忍看今日山僧重拔剑家家有路到长安如是则荆榛自翦瓦砾自除宝所自通灵根自茂到者里河山生色海野呈祥智鉴高县宗风大振斩新做成洁白世界平空建立光彩门庭展开尽大地作个选佛选祖之场拈出一毛头示现度马度牛之路一任人天魔梵僧俗男女竖去横来七通八达饥餐渴饮健起困眠出没卷舒自由自在人人脚跟点地常光现前个个鼻孔辽天壁立万仞圣凡情量不隔纤毫愚智根源奚分增减森罗万象共证般若菩提九有四生同明正法眼藏所以道十方坐断一道齐平心佛众生三无差别蓦拈拂子拂一拂云大众既然河清海宴道泰民安林下衲僧激扬宗旨且今日新崇因到院为国开堂祝
圣一句作么生道万古尧天辉佛日长今舜世振宗风(叙谢不录)复举三圣道逢人则不出出则便为人兴化道逢人则出出则不为人师云二大老所谓一人在高高峰顶立一人在深深海底行各自分疆划界你东我西未免遭人检点若是衣上座则不然说甚逢人出不出大家都在者里岂特为人不为人问着各与三十棒虽是太杀伤慈要且门风端正乃拈拄杖卓一卓喝一喝云男儿别有通霄路怎向他人行处行上首白椎云谛观法王法法王法如是。

　　正心周居士等请上堂打口鼓子说禅说道着弊垢衣入水入泥山僧今日不惜唇齿与汝诸仁葛藤一上遂以拂子打○相云大众见么若向者里见得彻去便见三世诸佛皆在者里放光现瑞接物利生历代祖师亦在者里设化门庭分宗列派天下老和尚也在者里建立法幢流通正脉尽大地人若圣若贤若僧若俗若男若女若非男女乃至四生六道有情无情一切含识等总在者里资治劳生安身立命尘尘不别刹刹无私万象森罗全彰海印者里明得百处千处一时明者里透脱百处千处一时透何必长期短限昼三夜三便好掀倒禅床掉臂不顾如或未然更听一偈心城垣固少停休理域门开坐玉楼野马且将绳索系恋场狮子谩抛毬。

　　上堂问如何是长安境师云涂山禹穴字水龙门进云如何是长安人师云顶天立地鼻直眉横进云人境俱不立时如何师和声便打乃云拈花微笑承虚接响断臂安心割肉补疮恁么则佛祖妙道只平常为什么东讨西觅咬定不肯承当击拂子云时节若至其理自彰。

　　登先阮居士请上堂问如何是最初亲切句师云早晨吃白粥进云如何是末后亲切句师云晚来又觉饥进云前后坐断中间不立时且道亲切句在什么处师云天共白云晓水和明月流僧拂袖归位师便喝问昨日事如何师云今朝不异进云今朝又若何师云昨日一般进云昨日今朝即且置当阳一句作么生师云横按莫邪全正令太平寰宇斩痴顽乃云天大莫能盖地大莫能载纳在一毛头郎当大自在虽然如是崇因恁么说话且道得自何来卓拄杖云击碎破沙盆瓦子成一块。

　　元宵上堂新正十四十五处处敲锣擂鼓家家灯火沉沉回阳洞明天府内有一盏光明七通八达卤杵举向拄杖头边照彻铜肝铁腑拈拄杖卓一卓喝一喝云些子玲珑绝去来辉天鉴地腾今古。

　　德亮耆旧请上堂路本平夷行来即险眼分明暗看自成盲见不及时眉毫万丈行不到处壁立千层脚跟下蹋破地窍天关随处通衢直捷眼睛底刺瞎傍观正视管取见谛精明到此时节掀翻漆桶直步大方摆手出长安逍遥诸国土去也所以道不移寸步游历三千弗越片时融通今昔山僧恁么告报还有消息也无喝一喝下座。

　　上堂问如何是夺人不夺境师云空舟逐浪进云如何是夺境不夺人师云穷子无衣进云如何是人境两俱夺师蓦竖拄杖进云如何是人境俱不夺师打云一人有庆兆民赖之僧礼云谢师答话师云有慢阇黎乃云铁汉提锄取矿太阳捧日求灯只因不识自己所以向外驰寻生成顶天立地长就鼻直眉横终不履冠戴履何劳掩耳求声明明为汝道破八两原来半觔既然如是且道不是心不是佛不是物毕竟作么生喝一喝云本是腽肭脐唤作海狗肾。

　　为穗安居士请上堂无扊扅门闼尽力扣难开没关键奥堂放身挨不入脚下红丝未断手头瓦子欠灵一向信二疑三致令进五退七是以只在篱墙外打之绕不得稳密处坐一坐诸禅德可中若有个通方上士勇猛丈夫不顾危亡拌着性命自肯单刀直入管教坐享成功倘或三挞不回一任东西南北何故十方薄伽梵一路涅槃门把手牵伊行不得为人自肯乃方亲喝一喝。

　　圆通大士诞辰上堂返耳观心耳中着水返眼听性眼里撒沙所返既忘观听亦寂动静二相了然不生二相不生生灭自灭生灭既灭寂灭见前心境一如是真三昧乃竖拂子云大众见么击禅床云闻么观世音菩萨从此闻修三昧安详而起向山僧拂子头上示见百亿香水海百亿须弥山百亿佛国土百亿众生界于诸界中复见百亿大自在身百亿烁迦罗首百亿母陀罗臂百亿清净宝目复放百亿大宝光明交光相罗如宝丝网于诸光中复出百亿广长舌相一时出大梵音道净法界身本无出没大悲愿力示见受生和光同尘应机接物从无住本流出万端于是应以国王宰官居士长者天龙八部人非人等乃至佛身得度者即皆见之而为说法如天普盖似地普擎统三界以为家作四生之依怙生凡育圣广利群品有感必通无求不应大众既然菩萨见如是种种神变作如是种种佛事可谓殊胜中殊胜奇特中奇特正当恁么时节毕竟如何瞻仰乃起身以拂子拂一拂云溪声尽是广长舌山色无非清净身。

　　师诞辰上堂问四月八日佛降诞二月廿一祖师生且道是同是别师云一个鼻头两孔出气进云昔日道惟吾独尊今日道甚么师便打进云毕竟如何是为人的的句师复打乃云山僧适来在方丈内有一句子佛法拟欲拈出供养众兄弟却被木上座一口吞却了也如今更要别寻两句以悉鄙衷只是一期又说不尽何故向下文长。

　　上堂七尺芦柴直下钩断桥水上截西流渔翁既不藏徼幸果是金鳞快聚头以拄杖作钓势云众中莫有金鳞么一僧出师云不是不是进云是是师云是个什么僧拟议师打云是甚针眼鱼来上龙门钓时数僧问答皆不契师下座一齐打散拽杖归方丈。

　　上堂古人道若立一尘家国兴盛野老颦蹙不立一尘家国丧亡野老安帖山僧三十年前倾仓罄橐祇得个穷唇寡舌雪骨冰肌即今虽住个院子与众兄弟说话穷也不得富也不得有也不得无也不得何故若富贵则众星飞彗未免双月同宫若贫穷虽四海宴清要且孤君即位大众且道有无双遣富贫不立一句作么生道拈拄杖卓一卓喝一喝云大士净瓶陈瓦子弥勒布袋破葫芦。

　　上堂生来不会掜扭祇记得个小九二五原来一十三三岂不见九不解夸经卖纪弗觉分妍辨丑卓拄杖云只有一句佛法家犬明明是狗。

　　解制泽明刘居士请上堂九旬禁足三月护生圣制告圆委在今日恁么则金刚圈栗棘蓬一时吞跳龙象堂狮子窟八字打开行者自行坐者自坐去者自去住者自住一任东西南北舒卷纵横自在自由无挂无碍虽然如是且尽大地是个解脱无底深坑动则堕坑落堑不动亦堕堑落坑试问诸禅德动的是不动的是便下座。

　　住湖山治平禅寺语录

　　师自乙未秋日因兵燹之后治平倾圮仅存藏阁椽柱数壁门人佛语等请建逸居。

　　修造毕上堂帝释插一茎草建梵刹竟老僧白手成家只据见定虽则不遵古规要且不离方寸何故击拂子一下云同转如来妙法轮。

　　说戒上堂三宗未设无相无名一念才生有持有犯有持有犯则善恶日增无相无名则超然独脱所以道无边刹境自他不隔于毫端十世古今始终不离于当念当念不生万法无咎毫端有别天地县殊故昔六祖大师云不思善不思恶正恁么时阿那个是汝本来面目蓦竖拂子召众云还委悉么若向者里委悉得去便见各人安身立命染净不着处亦见古人劈腹剜心横身为物处并及五教三宗不劳分布弹指领略去也若犹未委老僧不免为诸沙弥别通方便说戒竟下座。

　　上堂传衣云夫戒者非是以衣具杖钵于行持处整样庄模然要在喜怒哀乐之未发时弃尘合觉久之尘根净尽自然觉性见前若得邪妄拔除管教真机独露到此时节何事不办何戒不持日用寻常头头在道语默动静着着符宗然虽如是此犹是渐次阶梯未是衲僧巴鼻可中若有个汉向钟未鸣鼓未响已前和声嚼碎话头退步蹋翻地角衣上座也只得点头不辄何故自从能点过少见姓熊人。

　　佛生日圆戒上堂未离兜率遍地刀枪既降皇宫干戈不息云门一棒打杀已是纳款投降湖山路见不平正谓随邪逐恶当初失脚蹋他门户至今水洗不开既然法令当行岂肯推三就四而今不免为诸大德无铠甲底与汝铠甲无兵器底与汝兵器直教个个杀佛杀祖断尽自己命根人人夺宝夺珍换却人天眼目乃至旗天号地灭贼除奸符到令行如日消雪纵是释迦弥勒也须拱手擎拳设使临济德山自合望风敛衽诸大德若具者般手段可作佛祖儿孙堪报不报之恩一时普报了也老僧恁么告报还有恁么人么震威一喝云出群须是英灵汉敌胜还他师子儿。

　　住太公山石宝禅寺语录

　　师在綦江龙潭受苍峨上座等请入院三门云欲登石宝奥堂先跨石宝门户既然钻仰弥坚且道作么生入咄自从八字打开至今一条大路。

　　佛殿云释迦已过去弥勒犹未来即今新石宝更教礼阿谁喝一喝。

　　方丈云若立一尘九间僧舍热烘烘不立一尘八面天窗空寂寂指侍者云立也是你不立也是你。

　　拈疏云百千法门无量妙义觌体全彰何须特地然虽如是也要大家知。

　　法座以杖击云石宝之座方广而高攀仰莫及老汉亲遭今日被者一伙没面皮人拖拖扯扯业网难逃且道还有具眼者么看石宝　跳遂登拈香祝
圣毕末后拈香云此瓣香名不得状不得取不得舍不得逢强即弱遇柔即刚三家村里生成十字街头卖弄只得声喧海宇价重寰区次回拈出爇在炉中敬为见住夔州府梁山县万竹山福国禅寺双桂堂上传临济正宗第三十一世破山大和尚用报法乳之恩敛衣趺坐上首白椎竟师云人不逢人必难启乎至情之口言非得意亦无觌面点首之仪今幸苍峨上座三于龙潭觅老僧至此与诸禅德相席打令想是人已逢人言亦得意老僧纵无至情之口且拄杖子轻让不得蓦卓一卓云谁是觌面点首者请出与老僧话会看问答毕师乃横按拄杖喝一喝云此段风光会也么一茎拄杖纵横拖非他不善夸经纪无舌童儿恨话多。

　　开炉上堂问一切众生皆有佛性为什么不识师云不识可救一半进云那一半作么生师云问取门前石土地问临济三玄要云门一字关一字关且置玄要事如何师云穿过髑髅进云如何是第一玄师云古镜未成前进云如何是第二玄师云古镜已磨然进云如何是第三玄师云古镜照无偏进云如何是第一要师云拶碎虚空无朕兆进云如何是第二要师云日出明明光普照进云如何是第三要师云瞎马瞎驴分草料进云三玄三要知端的一字关头又若何师震威一喝僧作礼云临济与云门鼻孔在和尚处还有分别也无师打云一串穿却问如何是吹毛剑师竖拄杖云好子细进云未出匣时如何师打云伏尸万里进云出匣后如何师复打云青天也须吃棒乃卓拄杖云通红炉鞴恶辣钳锤锻炼圣凡铸镕魔佛任是铜头铁额纯钢打成非佛非魔不凡不圣的汉到来老僧者里不惜手脚广用炭煤亦要几过红炉几经辣手将他旧知恶习一一销镕圣量凡情些毫锻尽管教全身打扮脱体庄严表正影端光前裕后大众正当恁么时节就本推功一句作么生道复卓一卓喝一喝云试玉须经火求珠不离泥。

　　上堂蓦拈拄杖云道在日用日用不知屙矢放尿吃饭穿衣一一全彰西来的的意恁么朝打三千暮打八百毕竟明个什么道理乃卓一下云吾无隐乎尔。

　　上堂问进前一步有犯当头退后一步离宫失殿不前不后合作么生师云脚跟下好与三十棒进云恁么前后坐断不立边际毕竟如何栖止师打云夜半无余事就炉枕石高问黑白未分时如何师云恰进云黑白既分时如何师云露进云分与未分时如何师云劄乃云推不向前如珠走盘约不退后如盘走珠不是神通妙用亦非法尔如然自古自今非常非异设或到得者般田地又且如何鼓掌呵呵大笑云牛角自尖羊角自鹫。

　　上堂蹋碎阿房蒙古石大惊小怪走忙忙依然只是儿孙事祖父元来不出堂。

　　上堂大道只在目前要且目前难睹欲识大道真体不离声色言语乃竖拄杖云见么有眼同见卓一下云闻么有耳同闻既然同见▆闻此便是声是色且道如何是大道真体复卓一卓喝一喝云万古碧潭空界月再三捞捷始应知。

　　上堂吃饭打湿口洗面打湿手个事本现成人人尽知有只不合等闲一问问着十个有五双眼似流星口似匾担依旧面前背后佛法不得顺手拍膝一下云只为分明极翻令所得迟。

　　上堂问粗细思三惑亦用亦不用师云穷猿抱子怀中热宿鸟无雏夜半寒问学人工夫不上乞和尚慈悲指示师云才加防守子盗家财不禁门庭父授子业参去乃云日把丝纶戏碧波深潭巨浪意如何直须大透龙潜处吸尽西江水一河然而老龙潜处势所难到若到则丧身失命不到则疑滞一生若果到得恁么所在管教老龙缩舌颔下收珠地覆天翻山崩海裂然后睡龙宫眠虎穴当知谁个可交涉猛然平地一声雷一条拄杖广长舌喝一喝。

　　上堂举赵州和尚云金佛不度炉木佛不度火泥佛不度水真佛内里坐师云赵州古佛寻常揭示一机一境眼光烁破四天下只者一转却有半边照不着若据石宝见处又且不然金佛须度炉木佛须度火泥佛须度水真佛无方所众中若有个英俊衲子闻恁么举判出来道长老你者些说话正是有半边照不着卓拄杖一下云将谓胡须赤更有赤须胡。

　　佛成道上堂六年忍饿苦辛勤一点明星刺眼睛刚道瞿昙成正觉依前日午打三更。

　　上堂火柴头一时　跳触碎了灶神眉毛无底甑怨气冲天爆竹头摊声失笑莫怪石宝倒语颠言恐尔不是聪明神道若果是个神道免教钟磬椎恶闹以拄杖打地云再与你烧一分钱休当神前酒台盘莫谓相逢不相识枕石渔翁网覆颜喝一喝。

　　上堂问如何是学人不动心处师云讨什么碗乃云父子情同浑无彼此君臣道合杳绝疏亲治国齐家上呼下应入则如藤倚树出则似箭离弦不惟贯革九重而且万机直透有时弓矢双收更教连铓堕地且道利害在什么处震威喝一喝云王令已行天下遍将军塞外绝烟尘。

　　上堂值竹爆声师云爆竹一声乾坤失色吟龙啸虎都卢卷舌顽虚堕地金刚脑裂倏忽掉首虹桥便折有交涉处没交涉没交涉处有交涉浮云过去空消歇衣长老恁么告报且道是什么时节以拄杖向空划◎云别别广寒宫里一轮月。

　　上堂问日前蒙和尚道爆竹一声乾坤失色必定利害在什么处师便喝僧亦喝师云好喝僧无语师便打乃云把断要津不通凡圣了无缝隙迥绝安排四天王惊步不前八金刚侧身退后三世诸佛历代祖师到此计尽神疲千生万受而今不免放开线道曲引旁通十字纵横千差合辙更教三乘十地出入自由四圣六凡去来无碍然虽如是敢问大众把住放行即且置一毫头上见乾坤句子作么生道卓拄杖一下云大千沙界海中沤一切圣贤如电拂。

　　除日上堂昨日今日明日过去见在未来总是一般时节何须强用安排衲僧鼻孔依旧山头岩石崔嵬虽然如是莫道无事好乃竖拂子云扰乱春风卒未休明年更有新条在。

　　上堂　毵草野兔狐巢独坐孤峰地不毛神女襄王归甚处不乘御辇步虹桥大众此四句可尽临济老人生平伎俩就中有一句能纵能夺能杀能活若会得不妨向方丈里通个消息。

　　元宵解制上堂问三阳开道泰万卉尽沾恩更有临行句如何举似人师便打进云恁么摆手出长安去也师复打云未可容易僧拂袖便出师震威一喝乃云无解无结九十日画地为牢有证有修二六时钉椿摇橹钉椿摇橹的灼然寸步不移画地为牢的不妨走尽天下走尽天下寸步不移是什么虚空掘洞好肉剜疮点简将来总成计较殊不知日不待火而热风不待月而凉凫短鹤长松直棘曲本不相贷何假外求虽然若不到元宵安知有灯夜乃起身横按拄杖喝一喝云道人何碌碌心切为谁痴一个顽石宝庆赛许多时卓拄杖下座。

　　住江津县圆通禅寺语录

　　师在石宝受明也何居士等请入院指三门云迢遥万里不滞邮亭截断歧途于斯迥别乃喝一喝云直饶跨断黄金限也须平地吃交来。

　　佛殿云城东不欲见面赵州不喜闻名今朝觌体相呈且道如何礼觐展具云释迦鼻直弥勒眼横便拜方丈云从上诸佛祖天下老和尚入者里不得出者里不得为甚如此聻卓拄杖云窄。

　　拈疏云此中个消息从来不覆藏形名曾未兆文彩已全彰大众见么若犹未见更请维那宣扬。

　　法座以拄杖指云须弥王座威震三千嵯峨特达孰敢跻攀新圆通至此且道作么生履践喝一喝云举步当阳亲坐断脱体无依威更严遂升座拈香祝
圣毕末后拈香云此瓣香时开意气日振英风抽火球之电于机先篆相好之毫于此际此乃第三回拈出专申奉为见住夔州府梁山县万竹山双桂堂上传临济正宗第三十一世破山老和尚以酬法乳之恩敛衣敷坐上首白椎竟问大开炉鞴锻炼圣凡就中有一个非凡非圣作么生辨别师云勘破了也进云意气不从天地得英雄那待四时推师云却较些子乃举简堂机禅师住圆通上堂云圆通不开生药铺单单只卖死猫头不知那个无思算吃着通身冷汗流大众者老汉恁么说话想是药饵不行故以死猫头坐守冷铺新圆通者里生药铺不开死猫头不卖拈拄杖卓一下云只据一条白棒可名万病一针饶他怪症多般但向顶　一劄直教膏肓绝疾立断命根自然穴脉疏通病元荡尽到斯时节绝后再苏表里通痊顶底无恙通身放下彻体安和岂不庆快生平玲珑八面哉呵呵然虽如是众兄弟后五日到诸方去莫道老僧是白鬼太医好何故复卓拄杖云剑为不平离宝匣药因救病出金瓶。

　　有知行者为祖云彻圆寂请上堂喝一喝云琉璃殿上骑金马明月堂前脱战袍扯碎一条烟火裤毗卢眼底妙峰高复喝一喝。

　　佛涅槃上堂双脚露出金棺自举三昧火焚灰飞烟灭总是如来入般涅槃时节正与么时如何是法住法位世间相常住。

　　补陀大士诞辰上堂以耳返观钟依旧是钟鼓依旧是鼓以眼返听水依旧是水山依旧是山不见道观世音菩萨将钱买胡饼放下手却是馒头还委悉么佛语柴头生日追严请上堂问佛法禅宗即不问休言死后与生前柴头今日请升座为报严慈证觉仙和尚凭何指教师云锦上更添花进云即今双亲在什么处师竖拄杖云者里见大人相去也进云过去先亡蒙指示庆生一句作么生师云大木过眉堪作栋乌藤入手便成龙进云正所谓一龙治雨万汇沾恩师云不劳重赞叹僧礼拜师乃云一口吸尽西江水一默全收不二门虽然发用不同时大抵总归于一致以拄杖划一划云大众还委悉么者里委悉得去庞公不后净名不先如或未然正好向者不先不后里许拨转今昔关头掀翻生死窠窟到得与么田地便知我元良范老居士生也口吞佛祖死也眼盖乾坤与净名庞公在孤峰顶上相逢却在十字街头握手在十字街头握手却在孤峰顶上相逢任运自由纵横无碍然虽如是只恐冤家路窄撞着佛语柴头不肯放过何故聻卓拄杖云将此深心奉尘刹是则名为报恩者。

　　苍峨维那生日追严请上堂生亦不曾生死亦不曾死生死本来空万法皆如此大众古人恁么裂碎舌头将生生死死死死生生尽底一时话破了也还会得么若也会得地藏走冥司即易傥或不然释尊升忉利却难因甚如此以拄杖划○云参。

　　结制上堂连连两度展炉锤铁额铜头也皱眉炼得通红冰雪冷自然有个好便宜。

　　上堂看孔着楔量体裁衣差之一毫失之万里教外别传之旨无故的看穿两只眼睛劫前未兆之机平白地走滑一双脚板不见道闻声悟道底如龙得水见色明心底似虎靠山虽然敢问大众心绝见闻道非声色毕竟如何说个悟明道理拈拂子拂一拂云冬瓜直儱侗瓠子曲弯弯。

　　上堂富豪公子太无端日向安中讨不安舍却自家真宝藏沿门逐户告艰难。

　　上堂山青水绿鹊噪鸦鸣满耳满目全色全声冬寒夏热夜暗昼明头头物物刹刹尘尘一一全彰佛祖大光明藏向上宗乘虽然如是在汝诸人分上合作么生发明切忌指贼为亲。

　　上堂即心即佛头上安头非佛非心斩头觅活去此二途如何谛当诸禅德到者里前不遘村后不迭店天地不能盖载日月无可照临不可以知知不可以识识去来无以象动静不以形净裸裸绝承当赤洒洒无回互没依倚绝对待至于善恶净秽明暗色空知觉见闻取舍得失一一安置一边除却两头三处寻个稳密洁白所在便请马簸箕说个心佛道理看如或未然听取一颂即心即佛止啼钱非佛非心矢上尖古殿杳无人去住当堂笤帚教谁拈。

　　上堂者事原来没可奇古今着着见成的功名富贵延宾酒生死轮回伴客棋酒发闷来犹慕酒棋输却去又思棋到头一着随君看妙在呵呵大笑时迦叶微笑弥勒长笑寒山一笑虎溪三笑虽然笑处不同要且用来是一即今郑居士请老僧说法纵是长说短说有说无说顺说逆说权说实说子细点简将来也只好付之一笑何故遂鼓掌呵呵大笑。

　　上堂吾有一机瞬目视伊若人不会别唤沙弥如来禅祖师意毕竟作么生分析竖拂子云会么要会便会疑则别参。

　　上堂佛法二字不是口闲觜贱拄杖一条岂特脚痒手苏入水入泥厮煎厮炒为人竭力倒腹倾肠若个灵利衲僧只消一拨便转可怜孟八郎汉抵死三挞不回三挞不回即且置一拨便转底如何拍几云动容扬古路不堕悄然机。

　　上堂吃饭穿衣灵造化迎宾待客有谁师大悲千眼通身是日用何尝忽一丝。

　　上堂得大机施大用击碎骊龙明月珠明大智显大能敲出凤凰五色髓胸中藏日月掌内握乾坤运竭世枢机跨通方阃域光生万象莹润十虚品汇兹彰人天正眼圆通恁么告报还知恁么人么震威喝一喝云成住坏空千万变惟渠些子自如如分明不是邻村汉天上人间大丈夫。

　　解夏上堂问圣制告圆即不问金毛出窟意如何师云唬杀人进云和尚也须照顾师云羞杀人僧便喝师便打问学人欲得归家未审前途远近师云如许之年犹在问路进云要行三汊路特问去来人师打云进退三千里当阳一步收问白发青眉为甚改头换面师云荒郁郁中蚁走马进云丝来线去何多傀儡秋千师云浪翻翻地鳖骑龟问放去塞满乾坤收来无芥子许乾坤芥子且置不收不放时如何师云大家在者里进云恁么制解期圆如何是末后一句师云牛头南马头北乃云有佛处不得住山高海阔无佛处急走过地迥天空只如做金使金做银使银又作么生见月休观指归家罢问程。

　　慧觉衣禅师语录卷一终
嘉兴大藏经　慧觉衣禅师语录


　　慧觉衣禅师语录卷第二

　　嗣法门人彻御等编

　　住云浮山珠林洪福寺语录

　　师自己亥秋日因洪福倾颓众缁素等启请重修乃于是日到院山门云选佛场开人天路设是圣是凡同途同辙震威喝一喝云师子林中兽迹稀象王行处狐踪绝。

　　据室云深密密黑漆漆打开漏篱窗蹋破璇玑石扉枢声奋管弦长蛛网尘联宝盖幂一层烟篆一层帘苔褥蒲毡富贵极卓拄杖便坐。

　　岁旦上堂珠林院里打鼓升堂人天众前祝
圣拈香新年头一句佛法且道作么生商量击拂子云天地玄黄。

　　中夏上堂前四十五日天是天地是地后四十五日山是山水是水正当四十五日恭惟各各道体轻安起居万福。

　　湛明为师苍峨圆寂请上堂问坐脱立亡即不问生生死死事如何师云葛藤千处断布袋两头开进云既生既死又向什么处安身立命师云顶横丽日足蹋冰轮进云恁么来去无生死死生任去来师云吃棒有分乃云舍妄归真弃波求水厌常喜异远火寻烟火与烟波与水真与妄异与常是什么捏目生花抱臧叫屈不见道菩提烦恼无非本地风光生死涅槃尽是真常流注出出没没亘古亘今盖色骑声辉天鉴地老僧恁么告报还知苍峨上座去处么蓦拈拄杖卓一卓喝一喝云千峰势到岳边止万派声归海上消。

　　追严上堂阳台梦枕花县繁兴人世好留光阴太速所以经云一切有为法如梦幻泡影如露亦如电应作如是观我良宪周居士自向者里知得落处视死如生视生如死斩断葛藤转身掉背既然如是资荐一句又作么生良久以拂子拂一拂云三世门中留不住九莲台上悟无生。

　　陈居士看经请上堂世尊不说说三藏一十二部炽然说迦叶不闻闻一切修多罗经灼然闻闻无闻说无说赵州转藏下禅床珠林转藏登于座者半藏那半藏婆子施钱唯经行居士施钱唯看经竖拂子云即此便是云何梵即此便是启请因即此便是转法轮即此便是流通分掷下拂子展两手云更亲切。

　　解夏上堂举世尊因自恣日文殊三处度夏迦叶欲白椎摈出才拈椎乃见百千万亿文殊尽其神力椎不能举世尊遂问迦叶汝拟摈那个文殊迦叶无对师云迦叶全提正令奈无殿后之谋文殊惯用奇兵不觉贼身已露只如世尊道汝拟摈那个文殊迦叶无对又作么生靠拄杖云放过一着。

　　住巴县青岩宝莲院语录

　　师在珠林受湖岩请入院上堂诣佛殿云圣不自圣佛不自佛拈坐具云大展三拜礼之常数。

　　法座以拄杖指云大众者个唤作法座即触不唤作法座即背不触不背唤作甚么击一击遂升拈香祝圣毕末后拈香云此瓣香随身风味就手馨香日种金炉时飘华座乃第四回拈出爇向炉中特申供养见住夔州府梁山县万竹山福国禅寺本师破山老和尚用酬醉佛楼前父子心无端恶杀当人情令人跳出胶盆外犹带胶盆毒气腥敛衣就座上首白椎竟问如何是夺人不夺境师云夜半花前月进云如何是夺境不夺人师云孤身露地眠进云如何是人境两俱夺师云纵不斩头何处觅活进云如何是人境俱不夺师云腰缠十万贯骑鹤上扬州僧礼拜师便打乃云平地生风闲语话涟涎涕唾口喃喃舌头无骨带阿锋总教赤丝随处断良久云大众还会么若会但看金鳞随浪静孤鹤任方闲短处长窄处宽虾蟆骑象释迦牵说甚么妙峰顶须弥山恒沙世界赤足穿毗卢眼底打秋千且道是什么人作略啊原来是华藏界阎浮提震旦国蜀川东青岩头宝莲院藕丝孔里游戏神通熊入汉喝一喝下座。

　　上堂问如何是世尊不说说师和声便打进云如何是迦叶不闻闻师复打进云恁么为人瞎却天下人眼去在师云老僧罪过乃云朦胧千万劫朗丽一朝期红日挂当阳群阴不复暗了了目前事间闲额上眉从教鼻直眼横休疑欠少如何得不欠少去以拂子拂一拂云耳不从声有眼非借色明定盘星在握毫发不私君。

　　宗元请上堂问如何是一句具三玄师云铁蛇上树进云如何是一玄具三要师云石虎腾空进云谢师答话师打云牢牢记取问山穷水尽时如何师云儿孙不着力祖父一身贫进云毕竟如何是转身句师云但得雪消尽自然春到来僧拜退师乃云影响门头乘风偃草清平宝所带月连云直蹋三身四智之佛头始是一治无为之乐案尔等有万里思归仍去逢场作戏而滞山滞水虽一道齐平复好承虚接响而间壁间墙故逐以皓皓地之指程直教复隐隐地之家业八方四至总属之渠且置之勿论归家稳坐一句作么生道靠拄杖云夜深不作三更梦还乡曲子教谁闻。

　　上堂问如何是水中月师云圆的圆缺的缺进云如何是镜中影师云人是人境是境进云月坠西山影归何处师便打乃云嘉州大像倒骑陕府铁牛游尽四大神洲末后来龟毛上结果兔角里成纹汝等诸人还见也么竖拂子云通身无向背遍界不曾藏。

　　腊八日上堂开疆展土事假征夫垂拱端居恩缘世主内得应命元机之治外无违条矫制之风率商负贩者不滞关津逐境迷心者机抽物表家国定父子君臣之象世界得塞空明暗之分岑峦海岳日月星枢上下列而天地成寒暑分而阴阳判四生六道各随其宜万象森罗全承至化老瞿昙无故的错睹明星乍言悟道敢问大众既悟后且世世界法世界相去多少蓦拈拂子拂一拂云处处绿杨堪系马家家有路透长安。

　　上堂老僧昨夜间游山头四顾林丘溪西寒泉古涧桥东冰结川流大地一场闲旷清虚雾结绸缪倏忽金鸡报晓红日东升树头此是时人目下菩提衲子分中又作么生着眼喝一喝。

　　除夕上堂问年完月尽事如何师云临头不短进云日来时去又如何师云断处偏长进云恁么爆竹催黄道寒梅递早春师云青山只解磨今古流水何曾洗是非问每日升堂棒如雨点喝似雷轰去此二途别相指示师云笛敲驴背暖曲调马蹄寒进云恁么知音不必重重举达者须知暗里惊师云汝莫知音么僧拟进语师打云阳春腔子句半没柳衔烟乃云挑灯本乎破暗拔剑为斩不平若是恁么人方堪恁么事隔帘点首于关门打睡太煞迟疑掩耳覆头于顾鉴颦呻诚非唧溜直待令行符到犹是下机况乎逐句迷宗何堪种草可中若有个坐断禅床角底出来折却乌藤掀翻露布若再言中伏刺句内藏锋又是老僧罪过。

　　元宵解制上堂年来年去日萧萧冷坐山堂伴寂寥怎似打开布袋口大家随分赏元宵。

　　复住治平禅寺语录

　　康熙元年蒲月朔日师复住湖山治平禅院双桂专使送法衣至上堂提起衣云如来拈示迦叶笑通达磨丁宁以之表信黄梅嘱付语之休传既云表信如何休传遂披云自家不了关谁事殃及儿孙意太浓数载错如剜好肉而今疮上又加瘫喝一喝下座。

　　双桂讣书至上堂拈书示众云何处悲风震讣音特地来复展开云启函消息见免惹众疑猜遂度与维那宣读毕乃云释迦已灭度弥勒未降生有法谁人说有令谁人行正当此浊恶之际幸值我双桂老人力挽颓风几回末运重光佛日遍柱法幢罗龙打凤于东塔锦江倒弄颠拈于万峰醉佛雄踞诸刹春秋七旬腾迈古今寰区仰重不忆报缘克毕能事既终摄化归真家堂稳坐所以道一出一没不可徒然示死示生岂同小补既然如是且今日不肖徒照衣举哀一句作么生道良久以袈裟拭目云珊瑚枕上两行泪半是思君半恨君。

　　结制上堂指法座云寰中天子停机日塞外将军洗甲时老衲偷闲曾几载正当开启太平期遂升座拈香祝　圣毕云金鳞几度入渝江不遇垂钩空自忙虽听数声渔父曲无非天籁弄晴杨所以道从门入者不是家珍口耳得来终非至宝若能亲到亲证管教特牛堕胎众中莫有堕胎者么问如何是宾师云本自同根煎染不一进云如何是主师云天上阳穿隙阿房暗不侵进云如何是主宾交互句师云昨日穿篱笋今朝成竹林乃云一向不恁么坑杀摩天鹄滞岸不前今既恁么骇杀蹇脚驴退身三步何故聻本自不劳渠过眼猛然蹋着羡希奇馒头撒下铁酸馅硬破蹄心　皱眉。

　　上堂月明帘外急舒毫万化中天影莫逃尽夜看来知几度清晨涌出一轮高蓦竖拄杖云大众此个境界便是我大檀越申芝吴居士来山倾诚营供饭僧请法荐伊慈亲高氏高升净域托化莲邦的祥瑞也是汝诸人曾见也么若也曾见便知日生月落悉是神通地转天旋总成妙用展演见前佛事发明向上宗猷一道灵光古今不易既然如是敢问亡故先灵超然独脱一句作么生道卓拄杖云还委悉么地狱天堂留不住魔宫佛界孰能拘。

　　上堂值雨雷大作乃云报尔金鳞见也无风雷相送到龙都一声劈历冲三汲免受渔翁破网拘喝一喝。

　　总督国英李公祈禳请上堂师拈疏示众云言言锦绣字字珠玑毕竟中间所云何事维那读毕乃云郁郁世界刹刹纷埃风霜冷眼自天晖必假仁人扫洒自我大檀越培之李公奉命入蜀二十余年抚剿双彰才德并着祛邪氛祲威不露而魍魉潜消斧削荒荆剑不挥而茅茨自翦救民水火如病得医若非天假斯人安能挽我蚕丛大造所谓大人境界大人作用故能运乾坤于掌握怀日月于胸襟开疆展土破天荒卫国安民护法藏既然如是且道今日运星祈禳一句作么生道蓦起身以拂子打圆相震威喝一喝云拨转金轮称五福永安磐石祝三多。

　　上堂问玉符居士营斋请和尚升座且道以何相为师横按拄杖云芒鞋蹋蹋牵高兴拄杖条条不放轻进云恁么则觅火和烟得担泉带月归师云着僧礼拜师乃云一道坦然平展路来来往往人无数芒鞋脚底贵从容竹杖头边宜稳固为圣为贤自此修成佛成祖由斯悟众生不悟即凡夫凡夫能悟即真佛即此便是真清净即此便是不染污即此便能出爱缠即此便能离苦趣直归家舍乐长春切勿中途而退屈咄咄咄莫轻忽珍重尔曹努力行是则名为究竟处。

　　上堂问一念纷飞万机斗乱如何是闹中静师云天明乌宿风间树进云如何是静中闹师云夜半鹤鸣云外松进云不涉闹静二缘如何得平展去师喝一喝云莫谓县岩无蚁住须知水急有鱼游乃云日暖风和遍看山花似锦云开月朗细聆鸟语如簧尘尘刹刹露真规物物头头呈妙貌总一毫而光吞六合普万有而莹贯十虚声声演不二之义门色色证妙严之极果纵横理事收放主宾日月双推乾坤合彻正当恁么时节还知恁么事么蓦拈拂子拂一拂云触目菩提谁解荐弥空般若孰能知。

　　法乘剃发请上堂歌馆丛中快有余长安没个出其途几离儌幸还行险数爱英雄不丈夫冷眼谩看花里梦热肠惟恋淡中疏古今一着赢棋子无限人来只任输幸我良玉洪居士点简分明看得谛当就黑白未分前一着子一把把定将者一局撒手掀翻孑身抖擞来到湖山还他一场利害咄丛密云深处寥寥却有人　鬖都剿绝高涌一头僧。

　　佛成道日舆若请上堂雪山六载苦行千般夜睹明星一场好笑敢问大众且道老僧笑个什么蓦拈拄杖卓一卓云已经打失两茎眉始见明星红似火。

　　解制日资亡请上堂以拄杖指灵龛云生向湖山结道场灵同龙象坐绳床一番定案人天眼千古因缘花雨香复卓一卓云大众此是我大檀越总督李公生时插只手来摇醒湖山懒汉流芳法道昌隆祖风九旬刻限制解期圆密荫功臣暗扶王化即不无即今制解期圆末后一句作么生道挞散水银休拟议颗颗流星到地头。

　　康熙九年十二月初八日师在藏经阁受重庆镇台陈公比丘印密等请就治平禅寺起建华严期会上堂以拄杖指法座云即此座非他座三乘结就五蕴合成八德砌以玲珑六和庄而壮丽拽杖便升拈香祝　圣毕末后拈香云此瓣香业根透海冤干牚天只因途辙灵山致惹老不自在六回拈出爇向炉中供养本师破山先老和尚用酬法乳所愿再驾慈航东土休图那畔逍遥众生未尽莫辞劳处处垂钩下钓敛衣就座白椎竟遂以拂子作钓势云有么有么问华严会上童子五十三参无一法可得今日学人只参和尚和尚无法可说某甲亦无法可得到者里还有格外提持句子么师云他年陈草料不中饱驴餐乃云华严性海深广无涯海出一沤作大佛事于一沤中现无量佛刹微尘数世界海于一一世界海中建无量佛刹微尘数宝王刹于一一宝王刹中有无量佛刹微尘数如来一一如来度无量佛刹微尘数众生即今一一向老僧拄杖头上见千丈毗卢遮那身为诸人说法去也以拄杖打圆相云见么卓一卓云闻么若或不见不闻听取老僧一颂性海汪洋涌碧波详将层浪细看过层层俱有瞿昙氏信是诸人面目么喝一喝云者事且置只今祝国祐民一句作么生道四海晏清天子福八荒宁静宰官能。

　　文宇牛公诞辰请上堂不摇唇不鼓舌机先按定正恁么时恰好安身就中还有机先按定者么请出相见一僧出云问道非道不问真道时如何师云老僧者里不得闲进云某也不得闲拂袖而出傍僧出云如何是不得闲处师云风吹山且动浪打石犹行进云果是不得闲师便喝乃云寿域渐增过五岳老僧亲手为添筹饶他花甲从头数沧海桑田始一周。

　　除日上堂问一年三百六十日如何是旧年尾师良久云还会么进云如何是新年头师策眉视之僧便喝师便打乃云今朝为众封年一岁始终结案三百六十饭钱不消阎老打算山野亲笔勾消一任穿衣吃饭新语切莫开缄贵了旧年公案临时地步梢头静听老僧判断复云古天古地古巴国古水古山古道场老弟老兄老鼻孔老人老衲老生姜他年辣性依然在旧日婆心尚未忘一肚枯肠成几节更加蛊毒与砒霜者回结案亲收拾转眼千红万紫芳。

　　师诞辰法智刘居士请上堂花开花卸郁茂凋残新年旧岁月缺月圆星辰转度天地循环此乃成住坏空之象勿以老僧预其数焉且如年年此日岁岁今天因甚么刻定此日生辰一众忙然惹得寒暑相煎日昳月迁殊不知老僧转眼初禅瞬目二禅弹指三禅一任三减三增三增三减万年一念一念万年今日恁么说话管甚么铜狄摩穿沧海桑田喝一喝云周天花甲从头数数到临时精扯诞祇剩多年老鼻孔元来不是娘生面。

　　总督部院蔡公设斋请上堂特为残黎拯救来好生诀子就机开疗痾道济真甘雨剿逆神威不怒雷莅楚风新巴子国临川香喷燕京阶蚕丛大造还源已数载哀鸿竟不哀如是则知兵燹以来天下之苦过于蜀蜀中之苦过巴渝百里无一毫炊爨之烟万人存二三狼狈之子仅存皮骨殆尽脂膏若非大力量大手眼人元运莫能挽也幸我
当今皇上天眼天耳遥见遥闻青钱万选瓯卜一人得我大檀越蔡公蒲团久顿情性天然未出神京嘉声远振既临川楚槁木皆春万里江山无为而治把数十年不展之愁眉豁然自开大众既然如是且即今海宴河清民安物阜一句作么生道喝一喝云毫端得把乾坤奠鬼祟邪魔心胆颤一粒灵丹处处圆补天浴日家常饭。

　　佛诞日解制杨珍居士请上堂举文殊指善财南游遍参知识机缘毕乃云独指南方得甚便烟烽烽地对眉煎潜通识海层层浪暗度情关步步玄楼阁未因三界隔妙峰岂用两眉钻吻唇咂舌摇金汞刳骨剜心觅破钱翻转芒鞋穿底看脚头细辩百城烟。

　　佛成道日上堂皇宫降迹日月不敢并其明七步周行莲花得以衬其足指天指地鼓舌摇唇分明是平地上搭天梯就水下垂钩线耳位尊九五犹不足以安身必超三界始可得而驻足由是挥刚剑断系足之红丝布白云捧玉辔之神足逾城子夜地步稍以宽深仙梵殊途劈头俱皆蹋碎魔军百万欲加害而不能苦行六年自圆因而果满帝释敷座天女散花泥莲河下水清清天上明星晔灼灼且道是什么时节自烧自炼自烹时天鼎坤池火候奇煮烂一锅黄叶子人天吃饱祖师饥。

　　小参

　　古牂牁宗明院小参至道无传灯灯续焰真经不语句句明宗黄梅夜嘱与之衣钵休行舍卫时言喻之浮筏过渡所谓前陈后伏大显微收只么以心印心即相非相古云不与万法为侣岂从诸圣告穷人人鼻直眼横各各顶天蹋地既无授受何有敲推截断葛藤掀翻窠窟如斯告报只要知归取舍自持纵横在我苟或未然但恐光阴易去梦幻难忘大限到来千生万受敢问大众如何是不落生受一句长鲸一吸海水尽森森露出珊瑚枝。

　　石林庵小参生佛未兴前毛端吞巨海阴阳既判后芥子纳须弥芥纳毛吞即且置独超物外底如何震威一喝云脑后见腮莫与往来。

　　报恩寺结夏小参甚大因缘惬好时预敲口鼓报渠知一朝勒逼眉毛急莫道山僧送话迟。

　　金山小参秋情太杀斟酌百物枝头寥落即今更请升堂升堂无法可说各各　眼瞠眉人人知本识末见此月在云间何待指标重重道破阿呵呵休蹉过密移些子射光寒举步分明亲蹋着大众且道蹋着个甚么乃起身喝一喝云大石头大石头小石头小石头。

　　真机静主请小参真机离世语世语即真机雨滴檐前石风来树上枝离离离更即即即即还离离即生分别堪宜又不宜拍膝一下。

　　忠州屏山胡居士请小参法不孤起仗境方生境既弗存法从何立乾矢橛麻三斤镇州芦菔头庭前柏树子又作么生卓拄杖云一串穿却。

　　高管居士请小参沙里淘金易火内生莲难在家修至道超然难易间夫在家之家有几许有桑户卷枢之家有尘劳业识之家有锦村绣砦之家有洞府蓬岛之家未审居士在何等家修何等道众惘然师拈拄杖划此⊕相云若向者里直撞横行七穿八穴得去方可谓华藏乾坤不能笼罩之真正在家人也还委悉么脱或未然听取一颂酒店淫坊弥勒院村歌社舞释迦禅是非善恶灵方寸坐卧经行别宴然横驾泥牛耕火宅倒骑铁马弄金鞭逢人唱首还家曲管甚阎罗粥饭钱。

　　湖山小参举世尊因普眼菩萨欲见普贤乃至三度入定遍观三千大千世界觅普贤不能得见而来白佛佛云汝但于静三昧中起一念便见普贤普眼于是才起一念便见普贤向虚空中乘六牙白象师拈云月过空亭玲珑八面风临老树动荡千枝一明一切明不待千灯室朗一透一切透何须九曲蚁穿三千界毕竟何方驻足一念中又于甚处瞠眉世尊替盲人点眼神方立效普眼就讨火带柴光焰齐彰咄涅槃城里再详详差别门中重看看。

　　除夕小参年尽月尽日尽时尽声色往来人事尽尽更有一个孤孤迥迥卤卤奔奔囫囫囵囵秀秀俊俊十圣呼之无名三贤唤他不应直至驴年总不得尽在汝诸人分中颠三倒四七纵八横是汝诸人莫有曾得一见者么拈拄杖一时打散。

　　小参老汉今日聊具三转语当堂抛出供养众兄弟们消遣岁月乃云明镜能应物见形为甚自照不得顽石可取火焚山为甚自烧不得眼目有照鉴之功为甚自见不得若能于此三转语中消息得去且喜他与老汉共一只眼。

　　石宝小参即心即佛也不是非心非佛也不是不是心不是佛不是物也不是毕竟如何即是卓拄杖一下云不是不是。

　　入室后夜参更深夜久无余事石宝炉中火正炀刚得几团零落铁一回锻炼一回钢。

　　冬节小参君子道长地转天旋小人道消阳升阴伏只如洞山道有一物黑似漆常在动用中动用中收不得过在甚么处毕竟意旨如何击拂子云今日更添一线工夫。

　　小参示众云石宝岩前无朕兆石宝堂前多语笑石宝门前风浩浩大众者三句下荐得临济三玄三要四宾主四料拣四照用一串穿却脱或不然更听一颂乃竖拄杖云和云涌出一轮高别有姮娥独寂寥黑月杳无人影到坐琉璃殿众星朝喝一喝。

　　圆通小参明明白白又糊涂过在踌躇不丈夫观罢一盘棋局子始知有着到头输举拂子云既是明明白白因甚更有糊涂若要发明己躬端的似盘棋局何也秦楚两阵布将排兵填然鼓之兵刃既接动着兵去马去车去炮去若秦输则秦界楚人若楚输则秦人楚界极着将至彼不敢先此不敢先先亦不敢先隐隐地上有个杀机围着照著令彼将者左右支离动转不得猛然一阵呵呵大笑云赢了赢了此是斗胜不斗劣着子圆通者里又且不然却是斗劣不斗胜局式何也十方义聚互为主宾打坐参禅共成道业未会之际直须将者着子向那四威仪中或在长连床上摆布明白然后见去闻去知去觉去有无俱去去也亦去设或到得者般田地还知优劣倒断处么喝一喝云不会十八国临潼斗宝且观秦始皇六国并吞。

　　小参见成面目父母生前眼横鼻直立地顶天语默动静俯仰折旋手舞足蹈收放得便身衣口食日用自然观音势至文殊普贤说什么千手千眼此便是前三后三嘘一声云何须更去别求玄着着金针投玉线。

　　珠林小参吾有一机非世所知迷人不悟悟人不迷为甚如此掴拄杖云止止不须说我法妙难思。

　　岁夜小参老僧今夜特具一则因缘要与诸人分岁打上葛藤以完旧年前件汝等诸人只是不得错听又不得错会击拂子一下云分明记取。

　　除夜小参岁到临头方入室却除问答别传神家常不用叮咛眼(请续后句)。

　　谭宅对灵小参师卓杖云结地冰霜罗空玉翠去去来来进进退退怎似我首四谭老先生其生也锦江增造化既没也巴国俱沉吟更于何处觅菩提当知刹尘皆净土说什么妙峰顶须弥山且恒沙世界撮来纳在一微尘际里犹剩方隅如是又何患乎我大檀越不是菩提场中人物也耶既然且道得何证据复卓拄杖云一腔八德水彻体六和清满目青黄皆妙像谭公何处不称尊。

　　蓝宅对灵死死生生生生死死亘古亘今南柯华胥所谓道此般消息甚分明今古人多较不清死去俄然惊满室生来依旧喜盈门旅庭快乐终成假客舍欢娱总未真珍重者回长不夜无劳拨灿五更灯。

　　为蕊实李居士对灵既来也那畔莫羁归去也者边难系去去来来神通游戏掉转面皮证真三昧不去不来只者便是。

　　为见宗对灵嗟哉释子见宗记莂正此相逢猛然顿脱凡世心光烁破长空直教一真不露自然万德圆融所谓道寒来暑往空般算生死分明幻泡容若问此番归甚处金邦莲灿一枝红。

　　机缘

　　僧问如何是学人着力句师云着力还从放下来僧云如何是学人转身句师云转身不悟落疑猜僧云如何是学人亲切句师云饥时吃饭困时睡僧云毕竟如何师以手开合示云捏聚分明又打开。

　　问佛未出世时如何师云点露不盈溪僧云出世后如何师云片云难掩月。

　　问昨日今朝总不问即时即刻事如何师震威一喝僧拟进语师云假鸡谩唱函关曲分明走了孟尝君僧礼云谢和尚方便师云非汝境界。

　　问唤作一大事则触不唤作一大事则背不触不背唤作甚么师随声便打僧云打即任打毕竟如何是不触不背的句师复打云昨日漫天下大雨今朝括地起狂风。

　　问如何是学人脚跟下事师云蹋着好僧云蹋着后如何师云特地一场愁。

　　问古人道虎以肉为食因甚不食其子意旨如何师云火龙宫里足寒冰。

　　中秋夜坐有僧向前作礼问云如何是体中玄师云一轮云汉间僧云如何是句中玄师云星稀半月圆僧云如何是玄中玄师云流影过前川僧云如何是第一要师云正僧云如何是第二要师云淡僧云如何是第三要师云印僧欲开口师拈拄杖云向者里道将一句来僧拟议师连打云玄玄。

　　问父母未生时如何师云苔青樵子径僧云已生后如何师云笛暖牧儿歌。

　　问三世诸佛到者里总放他不过师云汝具甚么眼僧便喝师作怕势云咦僧无语师劈头一棒云龙头蛇尾汉。

　　问方便有多门和尚向那一门垂手师云近前来与汝道僧近前师搊住云道道僧忙然师拓开云门外汉。

　　问如何是不生不灭句师云龟毛结果僧云如何是无去无来句师云兔角开花。

　　问不参禅不持戒四大分张时将什么抵敌师云只得抚掌恭贺。

　　问祖师西来当为何事师云讨贱僧云只履西归复为何事师云卖贵僧云只如不来不去还有事么师云天下太平。

　　问如何是然灯前师云清净本然如何是然灯后师云山河大地僧云如何是正然灯师云不得不打。

　　问虎以肉为食因甚不食其子师云食僧云他本不食何得言食师云血沥沥吞血沥沥吐僧云食后如何师云不食便饱食则便饿。

　　问如何是夺人不夺境师云青草渡头横夜月僧云如何是夺境不夺人师云百岁农夫不遇春僧云如何是人境两俱夺师云阿房声色归何处僧云如何是人境俱不夺师云长街尽是卖花人。

　　定海居士入来师云作么士云特来化斋师劈面一掌云吃个饱去士云恐不中吃师又掌云还嫌少在士点首师示偈云急水滩头龙摆尾大火聚里虎翻身湖山风味天然别一掌频吞劫外春。

　　巴县令杨公入山师见来便面壁坐杨公即向外坐师云公作甚么杨云和尚向内弟子向外师云谁宾谁主杨云向内者保其任向外者泄其机师连掌云知解宗徒如麻似粟杨乃稽首叙坐。

　　佛化狄公请署内礼次问明明历历意如何师云阔狄云猛然不识又如何师云惬狄云白荡荡底意又如何师云是谁着眼狄云不识师云是谁不识狄云权唤作是心师云即今心在什么处狄展两手师搊住云将谓将谓狄大笑师打一掴云元来元来狄遂作礼。

　　平沙居士请师斋次乃举同光帝问兴化云朕治中原获一至宝只是无人酬价化云借陛下宝看帝以两手舒幞头角化云君王之宝谁敢酬价且道消息在甚么处士答偈云一机且自借吾师白白青青未带泥蓦地一声劈历响得便宜处失便宜师伸手云便宜且置还我宝来士便喝师掌云中原之宝被你盗了也士大笑。

　　侣奭居士侍师夜话寻自点烛出师云转来话在士息烛对之师云自说了也顷复征云老僧道自说了也且问汝说甚么士拈烛掷之师云放汝三十棒。

　　师一日榜僧堂云圆通门下不得喷嚏如喷嚏者必要荐取一转语若喷嚏而无语者罚油三斤三日后师睡起自喷嚏一声斗庵入来问云和尚作么师云符到奉行庵遂礼拜师拈棒打云汝想老僧油那庵大笑云大众逻臧人吃棒便出师休去。

　　一僧新到师云甚处来僧云古溪来师云古溪正涨金鳞何不变去僧云未以为家师云辜负云霄月徒劳向古溪僧云吞却时如何师云吞却且置谁是金鳞僧答数语不惬师打云更参三十年。

　　问古人道从天降下则贫穷从地涌出则富贵富贵贫穷即且置天生地涌事如何师云铁蛇三橛断六处毒流霞僧伫思师喝退。

　　一僧新到师云甚处来僧云江南来师竖拄杖云江南还有者个么僧云有师云担得来也无僧竖一拳师便打僧无语师云贩私盐汉。

　　问一萌未动何处是春师云藕为莲生开地窍僧云万卉已萌春归何处师云荷因华发达池香僧礼拜师云犹欠一问僧滞立师震威一喝。

　　问未下禅床时已落第二义如何是第一义谛师和声便打僧云落七落八了也师复打云汝道落在第几僧无语师又打云日午樵夫登峻岭夜深渔父宿芦湾。

　　问如何是世尊不说说师云八角磨盘圆似镜僧云如何是迦叶不闻闻师云绕攻神箭直穿肠。

　　问如何是宝莲境师云柳絮曳回渔父曲僧云如何是宝莲人师云梅华吐出状元诗僧云人境▆▆▆当阳句若何师便打。

　　慧觉衣禅师语录卷二(终)
嘉兴大藏经　慧觉衣禅师语录


　　慧觉衣禅师语录卷第三

　　嗣法门人彻御等编

　　法语

　　澹泊泳翁(寿期颐者)

　　秋尽霜严时多物古理穷识彻蚌老生珠此子巴国名家乡绅后裔老入丛林童颜皓首寿经三万有零之甲子见彻诸子百家之异闻卷不释时五车尽括一日乐如童稚跳跃湖山对个葛藤遍野无心自断老僧抚掌道七尺芦柴捣墨池金星铜雀点犹缁獦獠不会毛锥子万古黄梅壁上诗。

　　易庵禅人

　　天错地错物错我错造化阴阳设施运用总皆是错人生既错业儒已错投释亦错仍又穷山绝水跟觅诸方老宿作个冤家对头犹然大错未审不错底人却是什么面孔湖山石土地略较些子且道石土地有何长处衣上座终不见他有片肝花。

　　托明大德

　　湖山虽是风尘凛凛逐事茫茫要且目不浪见耳不浪闻久知行德备显诸方无过谬者兹复跨步湖山参老僧居数月每见其不言不笑不取然不惟若是更有无心密行继之日用如此之人非僧宝而何一日携轴索字也只得向他道个无心密行终须贵分明作者是阿谁玲珑八面难瞒尔运水搬柴祇自知。

　　会也行者

　　孤光独朗月挂中天旷野林泉何方不照千涛万浪了不随流耀古腾今荡然无碍所以出家之志必要具此段风光不枉剃发染衣离亲别族且道者段风光又作么生体取三更月黑无声色万里风云得自闲堪笑水边林下客目来谁共老僧还。

　　慈云禅者

　　去路远时来路远出林深自入林深惊人浪里翻觔斗自有风云骤足跟故出家之志莫谓寻常必要立一片孤标标气宇而能盍天盍地于狮象群中直须高出人一头始得然而此段风光不假外觅本来富贵祇在万缘顿息大死一回为佳耳。

　　圆会庵主

　　孤云野鹤雪骨冰肌顺则便巢缘则便住随风而起就境而荣冲霄汉而不犯天梯渡江海而不假船筏一条长性命今古不磨半片冷心肠死生不变既到恁么田地还知恁么人么咄穿婆裙子拜婆年翻覆元来是者汉。

　　祥年曾居士

　　学道无他只在寻常日用施为不别贵乎日用寻常定志清心分邪辨正头头过目法法研穷用舍分明无拘巨细久之自然心心在道事事符宗动静行藏无非佛事咦事是恁么事人须恁么人。

　　彻一覃居士

　　劫前些子本自圆成生后些子不曾少欠虽是红尘滚滚业识茫茫要且鼻孔撩天脚跟点地所以道语默动静悉是神通食息起居总皆妙用无背无向不即不离到者里鼻孔依前浮旧面闻声见色不支离一团风味平常处迷悟何曾隔一丝。

　　还一禅人

　　菩提满目妙用全身拈来便是佳珍触着无非至宝象王回顾狮子颦呻十地魂惊三乘胆颤只因一人蹋着群众皆惊虽然如是也须打破者酸齑瓮始得。

　　憨之吾孙

　　灵机暗彻道眼明开见境发机天然自合此乃现成事也若就此现成处再加细密精炼切磋琢磨将去始知花笑本从枝上灿根株原不犯风移摩天掩日寻常事瓶泻曹源水半溪。

　　难先谢居士

　　呼童来启户粗手脚抓破门神闲看鹤梳翎尖觜头搔着痒处所以冷冰冰一段神机贵乎暗室睁眉脑后开眼始得难先居士舟压波澜竿牚岩岸一滩一水直上中流一味打上风头直撞湖山问取第一义下落老僧祇向他道搔着痒处情知快抓破门神日上堂清风几阵难遮当吹得名花遍界香。

　　隆法乔居士

　　蜀道凌霄汉川源贯楚湘江山虽异别云月岂分方且如兰生幽谷莲出污泥馨香各有其时动植何分异地所以圣则未必生成是圣凡则岂可一定为凡总在修与不修悟与不悟之间耳且道悟后如何试道一句子看。

　　隆慧乔居士

　　万里通消息千山弄笔头孤微难启口县隔争相酬提起毛锥子放下混天毬走盘珠自贵透石水长流词穷何所有还向句前求若猛然扑破以无疑诚哉泻海而不竭不惟取之有余而且龙凤由斯变化且道机先一句如何指注文彩已彰。

　　一掌周居士

　　特地欲翻阎老案湖山又遇报冤头此老年经天命始言有掉头着子向风尘里撩衣便走直入湖山室内问取话头奈山僧无话头可与直捷向他要父母未生前面目事不容时那通拟议蓦面掌痕拦头逼拶唯数日血流皮下汗渍通身再觅老僧老僧祇向他道一掌五条痕分明一句亲寻常着力处笑倒释迦文。

　　彻耳吾徒

　　松峰上烟霞万里竹径中劲节多端睁着眉烟霞自淡举着步劲节长刚一味硬挺挺为人了无退怯怯进步所以要者等英雄做工夫步步将自己追趁到前不遘村后不抵店处吃上交来正好吃山僧手里棒在何故不下一番寒彻骨争得梅花喷鼻香。

　　彻芸蹇善人

　　一粒粟藏世界半边锅煮乾坤斯言不谬脚跟不动而江山足下文字不经而今古目前果符斯语蹇居士生于名门于归贵族三纲正其身心五常明其志气兼又迫切释氏专一空门夙因熟套触着现成所谓芸芝秀处人难识瑞气流芳德自尊举眼尽窥山海过圣凡总属者条心。

　　诸颂

　　障蔽魔王随金刚齐菩萨一千年觅起处不得

何须特地用心机万里晴空露迹稀好去白云深处看三更明月口头肥

　　鸟窠布毛

放出帷房一线风布毛抽处活虬龙汗衫忽地遭星火烧得如天大个空

　　拾得笤帚

万里烟尘一帚开几回埽出面皮来姓名没个酬君问哭不才兮笑不才

　　无缝塔

断藕丝中借一廛擘开霄壤就图迁从来不葬黄金骨恰好南阳老汉禅

　　国师唤侍者

开口频频唤着伊瓶间正好插花枝笔筒有个螟蛉子不是冤家不是儿

　　西堂智藏曾烧杀一僧一日见身索命藏云你死也无云死也云既死觅命者谁便乃不见

甚么面目再来寻烈焰烧空事未斟且问舌头何处借日中犹抱月敲琴

　　百丈耳聋

抬眸促额应追魂剑斩潜龙海岳昏爆地一雷难掩耳门庭千古独称尊

　　鲁祖面壁

不道如何与若何金龙荡起泼天波依他画出葫芦样反贴门神见也么

　　大颠摈首座

结舌乌藤倒岳掀假途灭虢弄奇门昌黎若达此机用血染潮州八百村

　　龙潭灭烛

得失分明自不期猛然失却一双眉光辉满地谁收拾露柱灯笼拜相时

　　中邑狝猴

巨室高轩面面闲狝猴应顺任跻攀夜深无处堪投宿推到朝阳殿九间

　　临济筑拳

醉来发闷在西家犹把东家酒价赊莫谓相酬非剑客纯清绝点袖青蛇

　　牧牛颂

老农策杖鼓春回万象森罗尽拨开犊牯不知何处放随风随雨谩疑猜(寻牛)南北东西弗浪寻一林深过一林深蓦然退步征端的蹋碎虚空满翠岑(见迹)登山涉水意雄雄步步追踪逐晓风更向白云深处望全身独露大荒中(见牛)青眉白眼难回避七尺牶儿贯鼻仑不待加鞭呼直指参天头角破云根(贯鼻)明月村中耐岁寒殷勤调御不相谩时添草料无多少随分些些任饱餐(调驯)疾作风威意转奢踊身跨背直归家蹄痕到处无踪迹铁笛横吹绝正斜(归家)抛却鞭绳孰与俦高歌欹枕自风流若人借问牛何在抚掌呵呵笑点头(存人)饱山饱水饱烟霞一醉浑忘自与他大地不知何境界春深无处不飞花(双忘)国治家齐任纵横倒戈卸甲敛旗旌太平元是将军定元是将军定太平(还原)三家村里留不住十字街头弄爪牙无限恶声弥宇宙刹竿随处竞龙蛇(垂手)

　　诸赞

　　达磨初祖

黑黑个脸白白双眼彻体无心通身是胆出全瓮鹅破窥天管咦引起后来人教骗阎罗碗

　　破山和尚

团圆皓月形斑白髼松发登曲录木床说无尽藏法点龙象眼开人天瞎提起生白棒咦是甚么椒姜者等恶辣

　　自赞

据何识见懒而无干禅又不参经又不看行不拘方坐不定案携拄杖子接风颠汉可恨丹青弄紫朱等闲突出娘生面

　　　　　　又

长发罗肩不修僧像游戏字水江颠倒风魔样纯开铁面皮撞着三十棒咦见成酢蒜椒姜何待马师盐酱

　　　　　　又

精神抖擞形状村陡施无所为用无所有事不通方言不顺绺且道是谁湖山逸叟

　　印偈

　　坤德普重(即破峰)

不知不会烟萝密稳得支那海晏清分付翻身赤甲鲤任将电闪代机衡

　　佛语彻御

放出长安小犊儿喝声震地吼如狮一茎楖栗亲交付永续曹源世系丝

　　湖岩彻隐

一块残冰水结成曹源底彻桂轮深阇黎独坐溪西口惟放金鳞跃禹门

　　苍岩彻石

蹋破仰山弥勒院脚头底彻妙高峰一茎楖栗人天眼任尔拈提济北宗

　　翠峨界登

几将底事对炉吟拂袖无疑利害生劈历一声分付汝猛然毒鼓振山城

　　琇峨祖脉

劈手传书亲看破拈花极则面相陈阳春一曲随君调拍眼声声震石城

　　珊烁彻璠

毒鼓声前惯击椎而今掉背不疑思谩将底事逢人举铁额铜头也皱眉

　　雷岩彻静

毒心毒口毒难留毒着阇黎已十秋毒气囊藏藏不住放伊毒去毒禅流

　　瑞岩净融

未入门时先看破升堂不必再踌躇把茅盍处雄蹲踞拄杖撩天插帝都

　　佛化狄三品

甚时走出蒲团客几度勋风喷上方撒手自开消息眼拈花微笑立承当

　　平沙田铨(渝州太守)

角征宫商和者孤无情结下拍犹隃老僧仍付无情曲万古声洪振五湖

　　侣奭熊旦(文学)

昔年有语契机来今日相逢不再猜分付文场狮子去任伊平地一声雷

　　大隐彻仁

风穴铁牛开地轴汾阳拄杖破天关阇黎据此真消息一举令人舌上斑

　　研如兴铭

一呼一札不抬眸玄险机锋对面酬佛祖到来难着眼许伊把住接禅流

　　还虚隆宝

蹋破芒鞋走入川凌霄蜀道望岩玄辉天鉴地乾坤眼恰好穷征衲子禅

　　剖石性果

话到孤微会转身频拈诀子当乌藤要津不放龙蛇走唯许阇黎赤甲横

　　正峨彻合

要津难当冲霄鹄犹慕湖山七尺筇济北家风雷电急一条白棒活如龙

　　巨峨彻空

锁子无鑐豁自惊寥寥斗室殿机衡谩将消息逢人举急速军旗树不轻

　　清源彻懿

土面灰头数十秋人欢客唱地祇讴老僧特与封符去坐定岷嘉率祖俦

　　蓑翁冀应熊(成都太守)

入室垂帘不自疑个中消息许谁知杖头拂子亲交付一任蓑翁道者施

　　行状碑　清故湖山治平照衣慧觉和尚行录

　　和尚(讳)照衣(号)慧觉本渝之綦江县人俗姓熊父(讳)品母张氏生于明万历乙巳年二月二十一日子时年十一孤依孀闱一日闻乡人居士论释尊舍国入山苦行成道度世之语坚志欲出家白母未之许寻游于圣灯山寺晤僧三祇隐名甘淡山果荼菜自度不知其苦也继而母密访得诸亲识责以人子大义仍依母持报恩斋三年适有二兄自滇归幸老母有所依托遂于甲戌仲秋初脱身北向道左有客问曰何之师曰朝山去客曰我亦朝山去你曾斋否师曰未也客为假馆治酒与师封斋师大醉酣睡初不知前客乃梁上君子也因窃行李而去师赤身旋于佛图关侧棘林中僵卧黎明默咒曰傥我有出家分随所往不碍可也遂望空前进途次艰险无所不历发愤前征至华银山礼普贤大士香次值常白师如故人阅十一月初四日始剃发白密探师来历发人同归本里审谛所由母复留难师告曰在家奉养口体之孝也出家修道乃出世间之大孝胡不许邪遂劝母长素念佛持经自此一宿即辞回山圆具又半载白示寂师继主院四年一日自慨曰作如是僧又不如不出家之为愈也乃辞众下山欲游江南适路阻未往途遇一婆子向前拽住师伞问曰此物有五人那个是真底师曰高着眼婆笑而不答迎到家谓人曰者师尽有道器可作礼留此供养忽见案头有楞严经展读至世尊示阿难光明拳处触发疑情始解下手做工夫行也如是坐也如是从朝继暮从暮至旦只一个能推之心非为我心毕竟我心将名何等疑来疑去排遣月余昏散交攻无时暂息一日遇渝城之刘三德居士接至湖山白衣阁客居危坐一室日夜撕捱东咬西嚼般尽伎俩如跳在葛藤窝里相似要一霎时洒落了不可得日复一日又三年似无灵验乃于佛前自誓曰傥某今生与此道果无分尽一生去死复再来必要究明者事方休礼毕上单正襟危坐遂将身心疑情一齐放下跏趺竟夜如一息顷忽闻门外沙弥叫一声如冷灰豆爆地覆天翻圣量凡情豁然瓦解啊元来元来瓮中何尝走却鳖自尔活鱍鱍地彻体玲珑通身庆快时崇祯辛巳二月朔二日也又数月忽一僧自外归言万峰破山和尚受叙戎牟先生请明日过此师次日果得遇于刘洪宇家礼拜问曰久闻破山酒借杯打湿口山仰后坐云者里一滴无何处来下口师曰远闻香喷鼻近则何没有山便喝师便揖出阅明年壬午春山回万峰过渝应王居士家供师闻山至直造庭前礼问曰春日已去夏日又来其天道有变易否山云变易且置不去不来一句作么生道师蹬足山便喝师曰昨夜春雷送喝狂风送棒闪电见形者几般俱不用天将何道与我山与一顿乱棒棒折师摇手曰巡人犯夜山休去师便拜山见师神色不变乃云凡吃老僧棒者便要诃骂老僧你具何本领乃尔如是师曰诃骂有日子在山微笑师后游峨嵋连坐七刹论楞严圆觉金刚共主八期甲申之变散众至洪椿坪住持欲以院事及师师不之许落山值岁荒隐居夜郎八载癸巳年九月闻破山和尚住梁山金城寺师省觐不以世乱险阻为虑直造之焉及抵金城适山堂下促问曰似远来者师曰始从遵义山再问来历师曰来历且长尚容举似旁僧云此是渝城折拄杖者山曰啊至晚侍僧过茶先奉于山山曰此本为客何先老僧师曰照衣何人到此作客山曰老僧已知你不是客作汉师曰荷蒙高鉴山呵呵大笑一夜山归方丈欲寝师随后见侍僧脱袜毕师亦与之脱山伸足曰无了师曰正好无处下手山曰无处作么下手师竖拳云　哩　哩山弹指曰苏噜苏噜师拂袖便出一日侍山至双桂夜坐忽门外数僧论法师讲经事师曰法师事业不过采集词藻义学为心若佛法梦也未梦见在山曰汝会得我问汝唯佛与佛乃能知之且道知个甚么师曰不许知山便掌曰因甚不许知师曰知即凡夫也便拜山劈头蹋云再悟始得师曰再悟即不堪山曰汝具甚么手眼师曰自从跨过黄金限不向门前宿草庵山曰未在三日下得一转语恰好老僧许汝参禅师桌上三拳山曰是甚么意师答偈曰冤对两相逢全身密不住深滩龙摆尾女子不穿裤山曰是汝的是学的师曰是何言欤掉背归僧堂雪臂和尚在坐曰咦慧觉兄可谓地头人也师曰谢赞叹山日学答话有甚奇特臂曰老和尚莫压良为贱师向前展两手曰梁山纸贵一状领过山乃拈棒一齐打散阅三月廿一日出从上源流杖拂授之偈曰唯佛与佛乃能知比若天高无物齐大有慧公亲荐得捕风捉影任拈提师辞不获遂归渝开法于长安并江津石宝圆通又渝青岩观音珠林洪福及治平等刹上堂法语机缘偈颂咸载之行录共嗣法门人破峰重佛语御湖岩隐苍岩石翠峨登琇峨脉珊烁璠雷岩静瑞岩融将军狄三品渝州太守田铨文学熊旦大隐仁研如铭还虚宝剖石果正峨合巨峨空清源懿成都太守冀应熊二十人等皆针芥相投作家龙象非偶然者康熙十二年九月十八日师无他病痛忽双桂二僧至叙问老人临终时有何言句僧曰门人请问老人百年后有何所念老人曰吾灭后别无所念但将老僧口水话不可更改师微笑曰吾师如是吾亦如是言罢奄然长往颜貌如生左右撼之已逝矣世寿六十九腊三十八於戏师于四威仪之间咳唾掉臂之际无不合辙令人目睹意销潜符默证者难以枚举毋论僧之与俗贵贱老少咸师事之及涅槃之日万指泣送如丧考妣非平昔道德充备有所感于人者能若是乎甲寅十月十七日法弟比丘华严圣可德玉谨录寿之于石。

　　法派

照彻法旨元正心宗续传宝印了达洪钟密灿幽玄总持摄融然灯炳焕古鉴崇隆

　　佛事

　　赤心火赤心赤心拨转车轮掉背而去撒手便行即涅槃相示生死身大众既然生身死身涅槃身都在者里且作么生道末后一句掷火炬云金骨更须遭烈火一回锻炼一回新。

　　珊烁维那火珊烁吾徒年四十五如兀如痴半宾半主才得个相应奈何行更速今朝撞着湖山长老不免为汝据款结案痛与两手分付咄咄撺下火炬云八字眉毛上下看一堆此木腾今古。

　　瑞峰火拈火炬召大众云者是生也么死也未来如斯尊去如斯贵几根臭骨头安以作群队一具火莲池详勘佳风味遍地结冰霜满空罗玉翠复打圆相撺下云燎燎为尔助神通一朵灵光长不昧。

　　通颖沙弥火人寿芬芳短灵根岁月长虽然来去速不是少年郎掷火炬喝一喝云火坑忽地红莲灿八德池中性水凉指出上林春色好奇花先古劫前香为培之李公起棺全副精神雍蜀满腔沛泽士农弥天造化起寰中社稷江山并茂怎奈棋完局尽掉背敛手归功杳无一物混真容顿脱黄梁枕梦即今星移斗转遍界明月清风紫霓瑞雾涌城东好把前程保重直入南天户牖径上兜率陀宫启眉堪笑者场空打破人生齑瓮喝一喝引棺便行。

　　还融起龛来也长安白云自占青山去也长安明月何分流水蓦伸手引龛云试看门外石狮子三更明月口头肥举火举火炬云还融还融幻境已空一任他万紫千红尽付之明月清风一具臭骨皮袋析还他地水火风且道主人公在甚么处震威喝一喝撺下火炬便烧。

　　白拈火以火炬打圆相云白拈白拈着眼详看生来死去者畔那边本无妙会莫作玄参且道即今事又如何咄触着无情三昧火七斤衫子不留纤。

　　众偈

　　示斗庵监寺

立意堪同水底月无心犹是镜中花赵州一句完全语门外人来只唤茶

　　示南山医士

布袋将来信手拈随医百病剿廉纤舌头不着些儿味甘草黄连一样甜

　　示铁澜禅人

百尺竿头一步前赤身不怕雨和烟就中有着腾千古莫作寻常浪荡禅

　　示非篆法孙

痛挝痛打痛承当蛊毒砒霜尽一场济北家私如是手儿孙窈窕骨头刚

　　示先之马居士

目下菩提会也么行藏举止莫蹉跎若将情浪俱澄静自有蛟龙涌碧波

　　示春圃李居士

谩将底事默商量坐卧经行孰主张一日泥团亲触破石头瓦砾也生光

　　示大生杨居士

父母未生前句子龟毛兔角鸡牙齿猛然触碎金刚拳伸手原在缩手里

　　示明远杨居士

长短分明自翦裁如何到此更疑猜须知有个无思算一度心花一度开

　　示瑞泉赵居士

众生心佛三无别蠢动含灵一体同静听溪声和众响明明为尔报圆通

　　示玉瓶山源水法师

源水玉瓶恰当清凉八德和平微微动荡些子淹杀俱胝有情

　　示自心静主

年老成魔颠话多石头瓦砾古弥陀向来漏逗脚跟下试问寻常见也么

　　赠狄侯府

拨转天关地窍时铿锵句落化龙池而今更向龙池望步步金光衬马蹄

　　示云璧吾孙

锦江纹浪既经过且道县岩撒手么即佛即心明漏逗莫言没奈马师何

　　示惺默大德

问尔默时默甚么莫将生死作蹉跎若然捉败净明老一恁逢人举似他

　　示彻源蒋居士

不是心兮不是佛堂堂寂照是何物有朝识破马簸箕一恁笑兮一恁哭

　　示法宣吾孙

老来无事可当情心口难离一卷经持到了然无所住金刚圈子不须寻

　　示彻明田居士

参禅切勿以知知要会无心处是谁日用寻常亲荐得头头物物总相宜

　　为众剃度

详看今日公案欲了多生前件佛敕者把金刀剃成一堂罗汉

　　示先陪王居士

风雨堆堆特地来欲求些子话头回举眉展笑三车备拱手擎拳万象该遇柳经花随摘采蹋山践水谩疑猜一朝看破娘生面点首呵呵骂我侪

　　示三渊禅人

四大原来不是身分明却是眼中尘终朝活计谁为主历劫支持不是宾进退何烦分物我闲忙那识较疏亲有人再问娘生面巴掌拳头不顺情

　　送圣可法弟

颦吟拙韵次胡笳铁笛横吹绝正邪蹋月素娥歌白雪乘阳春意报兰奢捣音纵击情攻耳拍眼频催句硬牙久久未闻琴瑟雅喜逢狮象舌敲嘉

　　送总府陈公

一粒丹心涌蜀东情如玉镜挂穹窿浮云不借清风扫野景何烦碧月通高鉴山河明不夜俯青民物照无穷几般作略谁昭格百万军前第一翁

　　慧觉衣禅师语录卷三终

　　(弟子海智　海静　海潮　彻远　彻源　彻芸
　　普静　妙圆　彻根　寂宗　寂圣　寂之
　　明旨　寂福　寂定　大用　信士李臣李相
　门人彻合　徒彻真　彻耳　孙湛明　法琳
　　法璋　法宣　法理　法筏　法悟　法印
　　法弘　法心　法严　法闻　法裔等同刻
　慧觉和尚全录三卷　嘉兴倪孟侯书侄天章刊
　康熙壬戌季春板藏嘉禾楞严般若坊附藏流通)
