嘉兴大藏经　隐元禅师语录


　　隐元禅师语录序

　　不慧默仔细披阅隐元禅师三会开堂语录出入始终黄檗山者什九应请福严龙泉者不过什一自前丁丑以迄后辛卯结制解制大开罏韝二十四番多在黄檗至如运水担柴搬砖弄瓦建殿阅藏百堵俱兴了中天老人四十年法席种种未了之事者亦多在黄檗具见所说行实中当年黄檗运禅师本产闽中而于福清山名未着自断际始着黄檗名又以其名名所住山迄费和尚乃兴断际以阐黄檗而隐禅师复为丕承丕显肯构肯堂一黄檗现出多多黄檗岂非世出世间一大奇特因缘乎又行实中所说初参密老人时几经痛棒热喝便已大彻源底早被五峰觑破更有火乂公案颂古首肯为密老人出格看待者非一日矣乃究竟秉拂传衣属之费和尚不忝为隐之座元正如玉泉昙懿久依佛果自谓不疑众皆许可究为妙喜榜告复来远谒入室得印为径山弟子今之天童即昔之佛果昔之径山即今之径山翻旧棒痕提新正令又岂非世出世间一大奇特因缘乎直指门头威音那畔能嘲风弄月展演神通揭地掀天全彰机用不受人天笼络不被凡圣盖缠如许浩浩落落吞吐八万四千法界于一毫毛端使千秋黄檗动地放光非寻常循行数墨汗牛充栋者可方轨而并驰也辛卯冬一番末后句福善堂一番勾当话有偈云龟毛拂子重千斤挂在虚空待个人磕着无情真铁汉不妨拈起再尖新读至此使人太息引领惝恍莫测真如汹汹鲸涛层层蜃阙泥牛斗入云翼图南逍遥乎无何有之乡广漠之野始终一潮音洞茶头执事因缘始终一黄檗山自平石曹溪滴水因缘百川灌之不知何时去而不盈尾闾泄之不知何时来而不虚的的世出世间始终一大奇特不思议因缘在隐师分上不过一顿家常茶饭耳埽道人为次原偈韵赞叹一绝云惯运成风匠石斤天涯海角泣珠人杖头挑取双丸弄线断收场曲调新是为序。

　　顺治丙申仲春大士诞日

　　钦命国子监司业兼掌祭酒事前戊辰二甲进士工部郎中大理左寺副曹溪受法弟子紫霄飞仙裔孙道一居士福征谭贞默梁生父槃谈谨书

　　黄檗隐元禅师语

　　人有杰地有灵交重也亦交待也夫人知之重然后因缘着待然后时节显时哉时哉跂足引领日几几于寂默灰冷之场几何岁月而其人乃始一旦起乘之岂偶哉吾读黄檗隐大师语录而知人地与时之合之非易也断际以前已有黄檗而名未着断际着黄檗名又以其名名所居于是一黄檗现多黄檗而开堂说法非绛节之麓也嗣居声实并茂者不乏又非断际之传历千余年今天童老人暨费大师父子接踵迭兴断际之道乃始大阐而隐大师继之堂构再新黑白奔凑缵父祖之绪于断际有光盖绛节之麓山君树神以及万灵八部悬企久如始有今日殊胜耳地耶人耶时耶三者阙一即胜亦不殊因缘会合在今日其致之岂自今日哉兹其语具在大都扫除知解直示根源如吹毛之剑点雪之炉而又句意俱到如摩尼珠随现五色自非牢关稳密途路坦平踞佛祖顶　翻衲僧巴鼻者安有如是辉天鉴地活泼纵横也呜呼断际以雄峰为父以滹沱为子故能掀揭宇宙久而益昌今大师父子祖孙媲美前哲而又同时阐化消息互通更不待重加寻绎始知胡乱后不曾少盐酱也此岂独一时一地为希有哉屈指古今丁斯盛者盖不数数源远流长吾于斯录一见决矣。

　　崇祯壬午夏仲晋昌唐世济撰

　　隐元禅师语录序

　　金粟费隐老人为临济三十一传起未坠之绪续方焰之辉十余年来说法为人纯用本分钳锤不落玄妙窠臼单传直指之道乃大著于天下后之接武者虽未可限量然而承绍其宗击扬开廓使单传直指之道愈益彰显于当世盖亦难其人矣隐元禅师首入老人之室即觌体承当全身担荷扫去支离绝无依倚室中得人师为翘楚矣玄生上人一日持师开堂语录示余余受而读之见其机用宏达言句光新腾踏当机掀翻义路总从正脉中发扬展拓所谓单传直指之道愈益彰显者当于师乎赖之岂有殊绝难继之叹哉玄生上人以余推重于师也遂嘱余序余闻称人之善者必本其父师之德厚之至也矧余亦出老人之门忝师之昆季者乎故取兹义而述之使世之向斯道者知师为老人之嫡子且识余言之非佞也是为序。

　　崇祯壬午季夏同门法弟山阴王谷稽首和南撰

　　隐元禅师全录序

　　昔人有言智过于师方堪传授初师在缠披缁脱素及乎行脚水绿山青法战诸方阵前铮铮戈甲死心先老棒下劄劄芥针横行直撞百千人倒弄颠拈三十颂尔时白鸥火头发焰岂让黄梅碓嘴生花予惊而叹曰一枝圣箭九重城万里神光半边鼻盖敬畏俱矣越七年先老所应黄檗即师脱白处也相依山川弗辞褴缕满地黄金浑不顾又拈白纸告青天师智如此而且迟其授受直待费翁阐法向前领话打着昔时旧痛处于今犹恨棒头轻可谓冤深彻骨而未也迟之又迟时节已至吐舌公案矢口拈提三寸舌伸安国剑千秋凛凛白如霜有不鸣一鸣惊人至是费翁榜示人天吾师折冲龙象啐啄机缘岂偶然哉向后养狮岩牙爪龙神送不竭之泉煆黄檗[卸-ㄗ+(共-八+冉)]炉晓钟报自平之石俯仰二十年间金粟秉拂福严开山龙泉正令惟黄檗住久其应缘也无固无必其接物也有实有权有时驱耕夺食有时换斗移星有时矢镞加尖有时疮痕着艾有时拍浪覆舟有时飏风纵火有时敲空作响有时点铁成金大要实嚗嚗棒打石人似拂蒿先老之骨髓兼得圆陀陀盘走玄珠如掣电费翁之机用双彰承前启后临济家风喝去棒来曹溪的派源远流长良有以也香飘果熟亶其然乎偈曰。

砥柱狂澜末劫中滹沱正脉已流通得来吃尽咸酸苦用处掣颠雷电风几度冰霜发惨白廿年炉炭火鲜红金汤子臂螳螂怒领袖师昆龙象雄

　　时壬辰小春月之吉
菩萨戒弟子蔡联璧拜序

　　隐元禅师语录目次序卷第一住福建福州府福清县黄檗山万福禅寺语录卷第二福建福州府福清县黄檗山万福禅寺语录卷第三福建福州府福清县黄檗山万福禅寺语录卷第四福建福州府福清县黄檗山万福禅寺语录浙江嘉兴府崇德县福严禅寺语录卷第五福建福州府长乐县龙泉禅寺语录卷第六福建福州府福清县黄檗山万福禅寺语录卷第七福建福州府福清县黄檗山万福禅寺语录卷第八小参卷第九源流颂卷第十颂古拈古行实卷第十一入室机缘法语答垂语卷第十二启书卷第十三诗偈卷第十四诗偈卷第十五诗偈卷第十六赞记杂着

　　隐元禅师语录目次终

　　隐元禅师语录卷第一

　　嗣法门人海宁编

　　住福建福州府福清县黄檗山万福禅寺语录

　　崇祯十年五月十四日侍御林公同乡绅林宗赈林朝龙文学林景台林守稳林伯春林正立夏春晖龚士龙吴承启林茂辉林士龙林鼎新林茂枝林廷栋等暨及僧俗请师住黄檗山万福禅寺于十月初一日入院至。

　　山门云从上已来闲门破户一时八字打开了也且道关捩子在甚么处喝一喝便入。

　　佛殿云巍巍堂堂坐断十方正当与么时好与三十拄杖何故不见道斫却月中桂清光应更多。

　　伽蓝堂云城堑三宝即不无重振家风如何着力举香云一番提起一番新。

　　祖师堂云西天四七眼横鼻直东土二三寐语喃喃惑乱天下人无了时今日不肖儿孙活捉将来一炉烧却。

　　方丈云掩室杜口浪籍不少古今天下老和尚泼天泼地虾跳不出斗琦上座到这里又作么生蓦拈拄杖画一画云破也破也掷下拄杖云放出一队老古锥未证据者看看。

　　即日众请上堂师至座前拈侍御心弘林公请启云只者个烁破重关彻法源底逼得山僧无藏隐处今日不免对众举扬烦维那宣读宣毕指法座云宝华王座流露真宗我今更踏向上一着千圣俱立下风遂升告香云者一瓣香爇向炉中端为祝延。

　　今上皇帝圣寿万安伏愿龙图巩固凤历长春齐寿考于芥子之城扇真风于拂石之劫者一瓣香奉为满朝文武功勋暨及郡县尊官伏愿禄位高迁德风远播者一瓣香奉为本山大檀越并外护诸居士伏愿同明般若之正因共证金刚之固体者一瓣香大众会么昔年在这里落节今日向这里拔本爇向炉中专为现住浙江温州府永嘉县法通禅寺传曹溪正脉三十五世费隐容和尚用酬法乳之恩遂敛衣就座上首白椎云法筵龙象众当观第一义师云第一义谛三世诸佛无著眼处汝等诸人作么生观试出　跳看僧礼拜师云敕点飞龙马跛鳖出头来问祗园繇来古法席至于今请问和尚还有亘古亘今底么师云坐断乾坤僧礼拜师便打问黄檗家风旧今朝令转新如何是新令句师竖拂子云会么僧喝师云再喝看僧又喝师便打问阳春初临法席三开和尚即今将甚么示众师拈拂子左一拂进云者个便是和尚为人处么师右一拂僧礼拜云谢和尚指示师云指示个甚么僧一喝师云且喜没干涉问言前荐得屈辱宗风句后承当埋没家宝正当与么时教学人向甚么处摸索师云铁牛横古路进云不是特来呈旧面随流一句事如何师掷拂子进云好女不着嫁时衣便转身师便打乃云棒头未点遍界全彰鼻孔下垂通身布露脱体承当得去直下顿超佛祖脱若未能山僧第二杓恶水泼汝诸人去也竖拂子云向者里拨一线道不妨辉天鉴地耀古腾今这边那畔七通八达便能运大钳锤施大机用搂碎佛祖顶　掀翻衲僧巴鼻有时孤峰顶上独立有时百草头边　跳在此非此于彼非彼一道平怀泯然无寄荡荡廓周沙界历历遍满十虚正当与么时共乐升平如何话会野老不知尧舜力冬冬打鼓祭江神复举二祖阿难问迦叶云世尊传金襕外复传何物迦叶召阿难阿难应诺迦叶云倒却门前刹竿着阿难有省师云迦叶尽力提携只倒个门前刹竿且道阿难又悟甚么山僧今日不用如何若何众兄弟个个倒却门前刹竿然放倒且易扶起犹难还有扶起者么如无山僧自扶去也卓拄杖云扶起倒刹竿不用纤毫力依旧竖门前千古明历历卓拄杖下座。

　　立知事头首上堂问如何是全提师竖拳云是全提半提僧喝师打云棒喝交驰即不无如何是端的意僧又喝师直打出法堂乃云实际理地不受一尘佛事门中不舍一法建法幢立宗旨直须彻骨弟兄互为肘臂通方作者共相证明谋道终不谋食为法必也忘躯一言相契千古不易如空合空似水投水本无异色岂有异名若能个个如是敢保事事成办街坊尘中作主知客接引来宾典座善调众口库司出纳分明监寺总柄纲律长老截铁斩钉更有无位真人领览个甚么会么把手将他行不去惟人自肯乃方亲下座。

　　开炉结制上堂师云十方同聚会个个学无为此是选佛场心空及第归还有心空及第者么请出相见僧才礼拜师云早知汝也问大鹏展翼天衢远选佛选官应祖席今日及第场开还许我传胪首唱也无师云点额虾蟆进云龙门九重庆遭点额去也师云死水里浸杀僧喝师便打问打板坐禅挝鼓上堂无非者个何谓万古碧潭空界月再三捞捷始应知师云看脚下进云磕着撞着去也师云向甚么处去僧嘘一声师擉退乃云新长老乍开炉烈焰烜天孰敢摸拟欲进前身已丧那堪回首更踌蹰草鞋拄杖丢过一边禅板蒲团错用工夫拈却西来大意放下东壁葫芦掀翻是非窠臼坐断报化佛颅无端打失娘生鼻天上人间不可摸正当与么时还有为人处也无剪碎白云飞片片打翻明月落家家复云把住布袋口须弥丁倒走日午打三更面南看北斗更拟问如何白棒劈脊搂直下解翻身已落渠侬后且不落人后作么生道蓦竖拂云惟有这着子古今无盖覆喝一喝下座。

　　上堂问语不是默亦非非语非默请道一句师云塞却咽喉僧拟议师打云是语是默僧无语师便啐乃云今朝十一月初一个个鼻孔条直百千无量法门卓拄杖云总在者里顿入会则信手拈来填沟塞壑不会且搭在九郎田畔一任风吹日炙复举水潦和尚问马祖如何是西来大意祖一踏踏倒起来呵呵大笑云百千法门无量妙义总向一毫头上识得根源去俊哉俊哉非但水潦如是乃至千贤万圣都向此一毫头上亲证实悟方敢为人觌面提持现前大众还曾实证也无若有二六时中步步有分身之意着著有出身之路如无更有异方便助汝证入卓拄杖云会么若非举鼎拔山力千里乌骓不易骑下座。

　　冬至上堂问银山铁壁如何推倒师擉云推倒了也进云急浪滩头如何跳过师打一棒进云百尺竿头如何进步师云退去进云千峰顶上如何转身师云汝试转身看僧转身师便打典座问出声念佛不为正念默念弥陀不为正念如何为正念师云破木杓僧礼拜师云还我木杓来僧无语师便打乃云欲识佛性义当观时节因缘时节若至其理自彰且道即今是甚么时节莫是山僧　地时节么莫是一阳来复时节么总与么会未脱寻常见解不与么会未免堕坑落堑不涉二边中间挨将一句来许汝入黄檗门庆赞黄檗有分有么有么一僧云猛虎当路踞师云犹是门外汉复云圣名凡号总是虚声殊相劣形无非幻色若论当人最初本命元辰一着子直须向父母未生以前阴阳未判之先一截截断祖佛庆赞不及天人瞻仰无门求其生死名目无有时节因缘何处得来若知有者闻与么道彻骨彻髓不知有者犹恐业识茫茫虽然官不容针何妨私通车马蓦呈拄杖云赤骨　露堂堂洗清天地一林霜有意气时添意气不风光处却风光卓拄杖下座。

　　延生请上堂问庞公云大家团圞头共说无生话如何是无生话师云放汝三十棒进云看破庞公了也师云看破在什么处僧以手掩面云苍天苍天师打云放汝不过问如何是金刚不坏身师翘足云者个坏不坏乃云豁开正法眼四方八面洞明突出本来身天上人间独露奇特处奇特弓弦走马殊胜中殊胜锦上添花须是奇特人方明殊胜事须是殊胜事方显奇特人正当此际以何为验以拂子击香几左边云岂不是奇特人复击香几右边云岂不是殊胜事若向个里信得及作得主把得住放得开便与三世诸佛同一鼻孔出气与天地万物同一根生与山河大地同一体现无二无二分无别无断故如是则不求殊胜而殊胜自至不预津梁而津梁现前以此营福何福不臻以此延生何生不庆即今因斋庆赞一句作么生道峭壁崚嶒千古峻林峦苍翠万年春卓拄杖下座。

　　上堂问昔日药山谓高沙弥云大有人不受戒亦不作佛未审是甚么人师拈拄杖左边卓一卓进云只如沙弥具甚么眼便道佛戒奚用师右边卓一卓进云今日学人不恁么道师云汝又作么生进云正好持戒正好修行师打云我只要抹杀问如何是夺人不夺境师云野渡无人舟自横进云如何是夺境不夺人师云踏断长江月一轮进云如何是人境两俱夺师放下拄杖进云如何是人境俱不夺师云得鱼沽酒大家醉进云人境已蒙师指示人忘境寂是如何师云自家荐取乃云万福堂前峰峦突兀九龙树畔涧水潺湲天际日上月下林间云去云来乃至恒沙世界草木丛林一一为汝诸人印破面门了也诸禅德还摸着鼻孔也未如摸着直下孤迥迥峭巍巍圆陀陀活泼泼如龙得水似虎靠山便能归山河大地作自己散自己为大地山河于一毫端现宝王刹坐微尘里转大法轮即当人自证境界非假于他术且自证境界一句作么生道扑落非他物纵横不是尘喝一喝下座。

　　上堂问单刀直入不容拟议是如何师打云正要行此令僧喝师又打僧云象王行处绝狐踪师直打退乃云昔是贫家子今为象外人头头俱坐断处处已通津黄檗凉心腑梅花入眼新圣凡无定相弄假却成真山僧今日无端在三家村里撒屎撒尿了也子细简点将来也是熟处难忘众中有觉臭者不妨抓屎相泼向屎橛里转大法轮作大佛事令天下人知些气味岂不美哉如无又向孤峰顶上倒屙去也黄檗横吹玉笛东林野老讴歌一段高山流水路上行人奈何呵呵呵会也无座中若有江南客不向樽前唱鹧鸪下座。

　　腊八上堂问佛佛授受祖祖相承且道无形相人来又作么生传授师云唤他向前来进云某甲去也师云什么处去进云他家自有通霄路师云脚跟下好与三十棒乃云释迦老子午夜睹星悟云奇哉奇哉一切众生俱有如来智慧德相皆因妄想执着不能证得也是怜儿不觉丑未免话作两截黄檗午夜竖刹竿大家在里许无有智慧德相可证亦无有妄想执着可得且道与释迦老子相去多少有具择法眼者出来判断看众下语不契复云昔日世尊升忉利天为母说法说甚么法蓦竖拂云也只是这个今日山僧不动本际为诸父老谈禅谈甚么禅也只是这个这个又是个什么上士一决一切了中下多闻多不信若论个事正如八十翁翁入场屋真诚不是小儿戏今日幸逢家里人说家里话拈家中物示家中人唤作拂子则触不唤作拂子则背不得无语不得有言不得下喝不得拂袖便行向个里消息得恰好去许汝入黄檗门见黄檗人与黄檗同条合命共气连枝不然尽是门外之绕汉要见黄檗毫毛也大难大丈夫儿莫受人谩拟涉思惟迟八刻回头转脑白云关喝一喝下座。

　　上堂问如何是宾中主师云历历有可据如何是主中宾师云携杖探西邻如何是宾中宾师云青山之外起烟尘如何是主中主师拈拄杖僧礼拜师云宾主在那里去了僧喝师便打乃云诸方谈禅说道黄檗苦口叮咛不得如何若何自然海晏河清切忌死水里浸杀那堪浩渺处追寻且总不与么毕竟作么生曹溪波浪如相似无限平人被陆沉复举古德云汝有拄杖子我与汝拄杖子汝无拄杖子我夺却汝拄杖子既有拄杖子要他作甚么既无拄杖子又作么生夺若端的得去一任丹霄独步天下横行然犹未也且听山僧注脚若不同床睡焉知被里穿颂云没来繇没来繇白云舒卷碧峰头有意气时添意气不风流处却风流卓拄杖下座。

　　春日上堂俊初居士问如何是春师云一枝突出粉墙头进云如何是无影树上一枝花师拈拄杖云是第几枝士提坐具云恁么则某甲提将去也师云少卖弄乃云山堂兀坐无聊错把虚空乱敲且喜孟春信到忽然瓦解冰消辊出一团和气放开两岸逍遥踏翠佳人卖弄春色风流和尚不打自招大众且道招个甚么良久云浑身在里许三十年后敢保有人证据下座。

　　元旦上堂祝圣毕乃云佛祖家风旧人间岁月新击碎蟠桃核露出旧时仁唯此一事实余二则非真所以道一处真处处真尘尘尽是本来人真实说时声不现觌面堂堂没却身且道觌面堂堂为甚么没却身有人道得山僧拄杖子两手分付僧云秪为分明极师云不亲切自道去也能随万物变不逐四时新拈起也宇宙风光森罗显焕放下也家国安怗河海晏清不拈不放毕竟如何道泰不传天子令时清休唱太平歌下座。

　　解制上堂问云水尽从今日去重楼杰阁锁何人师云无毛鹞子泼天飞进云某甲却不与么道师云汝作么生僧云瞎师便打乃云打破琉璃壳迸出凤凰儿遍体彰文彩何天不可飞堪叹赤尾梢淹人齑瓮里临济白拈贼至今思未已众兄弟到来黄檗山中眉毛厮结鼻孔相拄还曾迸出一回也未如迸出罗笼不肯住呼唤不回头七通八达东去西去纵横无碍杀活自繇吾家种草犹来别到处逢人蓦面欺更须知有转身一路始得如何是转身一路汝行荒草里我又入深村下座。

　　开藏檀越请上堂师竖拂云三藏十二部一切修多罗总在这里流出且道这里从甚么处流出脱若会去翻藏已竟。

　　皇恩祖德一时酬毕若犹未然山僧向第二门头展演去也大圣无名美流万世大功不宰勋业湛然所以大人具大见大智得大用一言含万有一句逗群机广罗法界以无遗细入微尘而靡间生民共沐恩光草野均沾利乐浩浩荡荡民莫名焉兹逢吉日良晨庆云缭绕有大檀那运普利心命山僧登临此座开大宝藏敷演真乘言言见谛句句朝宗杲日昭回山川显焕中天祖丹心毕露叶相国洪护俨然了二十年前未了之公案翻五千余卷烂熳之葛藤以酬祖德用报
皇恩且道正当此际如何着力等闲舒出娘生手拨转如来正法轮下座。

　　重兴黄檗送诸化士上堂云龙楼宝阁半倾欹摇拽云中能几时特地掀翻重鼎建大家出手要撑持急着力莫迟疑事难方表丈夫儿拈来茎草千金重不是苦心人不知呈拄杖云会么盖覆乾坤只这个顶天立地更繇谁下座。

　　清明上堂问突出眼睛看满目尽般若和尚上堂以何相为师拈拄杖云会么进云恁么则控佛祖大机廓人天正眼师云闲言语僧竖拳云将此报答和尚深恩去也师云不知羞乃云杜宇唤声声归家罢问程残云消散尽突出数峰青若向个里定夺得去头头布露物物现成何待山僧开两片皮掉三寸舌说青道黄而后为得哉然虽如是且即今应时应节一句作么生道荒草堆边明历历棺材头哭有亲儿下座。

　　佛诞日恬生林居士等为县主凌公祝赞请上堂问昙花自天降伟人此日生为瑞为祥即不问如何是不即不离师良久云会么进云恁么则当阳普露遍界全彰去也师云如何是当阳意僧顿足师打云乱发作么问九龙方吐水万象尽闻香降诞右胁下求师大阐扬师云银蟾初出海何处不分明乃云性海波澄光吞群象桂轮孤朗影现娑婆经云应以宰官身得度者即现宰官身而为说法应以菩萨身得度者即现菩萨身而为说法兹乃。

　　文佛降生之日正是贤侯华诞之晨且道现甚么身而为说法遂竖拂子云会么一点水墨两处成龙五日一雨十日一风德泽溢乎四海仁寿卓立千峰若论衲僧向上一着未离兜率犹较些子突出娘胎堪作甚么那更一手指天一手指地口喃喃道个天上天下唯吾独尊败露不少怪道云门一棒打杀喂狗子吃贵图天下太平云门虽握阃外威权未免浑身泥水到黄檗门下一点也用不着且黄檗寻常用个甚么只有一双穷相手未曾低揖等闲人复说偈云抛家散业已多年偶尔归山业又牵秪恐龙楼烟锁尽空余一窍对青天下座。

　　端午上堂问今日正是五月五圣人出世万物睹信手拈来百草头甜者甜兮苦者苦甜苦即不问如何是一茎草师竖拄杖进云三世诸佛被这一茎瞎却眼睛了也师云独瞎汝不得僧拂坐具云楖栗横担不顾入直入千峰万峰去师云不须门外画蜘蛛乃云今朝五月端阳人间安乐节届黄檗长老颟顸问着不打便骂惹得一队闲神野鬼三头六臂努目叱吒正当此时如何驱遣以拂子向空点云秪此一点遍行天下赤口白舌消除百怪千妖遁化掷拂子云于今掷向堂前一任诸人酬价解酬价拈来放去无缝罅倘未能不如收拾归去来免落诸方成话杷下座。

　　解夏上堂师举洞山解夏云夏末秋初兄弟家东去西去须向万里无寸草处去良久云秪如万里无寸草又作么去师云苍天苍天石霜云出门便是草师云苍天苍天明安道直得不出门亦是草漫漫地师云苍天苍天诸兄弟古人与么提持山僧与么着语毕竟意旨如何倘若会去对众吐露看吐露得出历劫宗亲当下超拔现前海众即时解脱山僧有个护身符子与汝东去西去脱若未然不得动着动着打折汝驴腰有僧便喝师云苍天苍天复云金风体露万木凋残行脚高人急着眼看明月滩头休着脚芦花影里出头难诸兄弟毕竟向甚么处去蓦拈拄杖卓一卓云且把一声归去笛夜深吹过汨罗湾下座。

　　求忏悔请上堂师举僧问云门杀父杀母佛前忏悔杀佛杀祖向甚么处忏悔门云露师云云门道露日轮当午趁队瞎驴不知其数脱有问山僧杀佛杀祖甚么处求忏悔向他道收复云着甚来繇诸禅德试定夺看若定夺得出身口意业瓦解冰消智慧德相脱体圆明若定夺不得山僧一发抖擞屎肠与汝说破云门解放黄檗能收一挨一拶彻骨风流拟议将来休休休休还有一句又作么生待君时节至各各自昂头下座。

　　结制上堂问九旬禁足三月护生未审护个甚么生师云案山点头向汝道进云护生须是杀杀尽始安居未审杀个甚么生师打云杀汝一个进云恁么则泥牛撞入海波斯没处藏也师连棒打退问今日结制之期请问和尚离情绝见一句作么生道师翘脚示之进云恁么则石人舞掌笑呵呵去也师便打问和尚上堂钟声鼓响钟鼓响后声落何处师云山僧耳聋乃竖拂子云三世诸佛历代祖师天下老和尚都向山僧拂子头上结制犹如宝网交罗互摄互入虽然如是更有一人呵呵大笑且道笑个甚么若人拂袖便行敢保坐断报化佛头掀翻是非窠臼日消万两黄金不为分外脱或踌躇未免作死马医十方高人聚会正值圣制之日黄檗不循旧例贵在单刀直入磕碎露柱灯笼打翻银山铁壁安南塞北并收万境千机顿息得到与么田地速来方丈通个消息喝一喝云也是糊饼里捏汁下座。

　　上堂问不落凡圣二边不落有无诸数正当恁么时独脱一句作么生道师云截断舌头进云恁么则行行草里步步深村师云如何是步步深村僧一喝师云未梦见在乃云十五日以前山僧顶门在汝脚跟下十五日以后汝等诸人鼻孔在山僧轮掌中正当十五日人人面门光个个胡须赤风急幡呼噜雨来檐滴历汝有八两还汝半觔汝有一丈还汝十尺且道总不与么来时如何相见瞎子逢盲人两两不相识虽然如是好与伊三十楖栗何故打开顶门正眼迸出青天白日下座。

　　冬至上堂问冬至一阳春已发石头土块尽翻身则且置冬未至春未发一句请和尚道师云山僧亦不知僧一喝师云着忙作么僧拟议师打云话头也不识问和尚道一线阳春曲繇来和者稀今日与和尚庆贺去也师云山僧无喜亦无忧贺个甚么僧礼拜云恁么则普礼去也师云弄泥团汉乃云把住洪钧骊龙颔下明月珠分文不值放开线道粪埽堆头破苕帚价倍千金不是压良为贱亦非补短截长若是吾家种草便知这个来脉脱或弄泥团汉切莫接响承虚且道不把不放毕竟如何日南长至勘破张三李四有利无利不离行市以拄杖卓一卓云吾无隐乎尔下座。

　　僧纯如请上堂问如何是佛师云圆陀陀如何是法师云活泼泼如何是僧师云任腾腾进云佛法僧蒙师指示如何是衲僧分上事师打云且道是甚么事僧拟拜师又打乃云腊月一好消息雪衬梅花太浪籍大地浑成银世界摩诃般若波罗蜜一亘晴空普贤卖俏千机顿现妙德风骚黄面老子宝花台上烂翻葛藤碧眼胡僧荆棘林中斩钉截铁看来这一队老冻侬胡言汉语惑乱天下人不为不少且喜今日筑遇寒风辊作一团不分皂白大众还有为他雪屈者么众无语师云识得纯如真境界分明一块玉乾坤下座。

　　腊八上堂问年年此日腊月八尽说释迦悟奇特奇特即不问如何是星前的意师云早晨下雨进云元来是这贼师云曾打湿眉毛也未僧一喝师云拖出晒朗去僧又喝师连棒打退乃云雪花堆里密追寻滴水冰生未为真一刺明星双眼脱大千无处可藏身若会得山僧颂的意旨便明释迦老子睹星悟的时节既明释迦老子悟的时节便知自己上与三世诸佛共一鼻孔出气下与五道众生同一体现远与恒沙世界若凡若圣若僧若俗若男若女若草若木大小纤洪尽是吾人放身命处所谓一处透脱百处千处该通一机洞明千机万机圆转如盘走珠如珠走盘圆陀陀活泼泼出没舒卷无可不可还有不涉斯美者出来与黄檗相见僧云怜儿不觉丑师云假鸡声韵难谩我未肯馍糊放过关下座。

　　戒子请上堂问声声穿鼻孔句句映眉端今日被某甲看破去也师云看破个甚么进云少林面壁眼横鼻直师便打乃云众生受佛戒即入诸佛位位同大觉已诸大德若信得及通身荷负觌面承当正好黄檗门下朝打三千暮打八百何故不合向大觉海里汩没无有出身之路大丈夫汉直须坐断报化佛头掀翻是非窠臼裂破衲僧巴鼻返转本来面目天人赞颂不及魔外窥觑无门然后向一毫端上作大佛事广度有情接佛慧命方称丈夫之本怀诸大德且道承谁恩力有如是殊胜有如是奇特莫怪从前多意气他家曾谒圣明君下座。

　　隐元禅师语录卷第一终
嘉兴大藏经　隐元禅师语录


　　隐元禅师语录卷第二

　　嗣法门人海珠编

　　福建福州府福清县黄檗山万福禅寺语录

　　元旦上堂祝圣毕师云掀翻旧岁窠臼突出无位真人两道眉毛剔起头头法法咸新莺啼鸟语非他物柳绿花红不是尘既不是尘是个甚么若人识得满面风光一团和气脱或未然秪恐春寒料峭冻杀年少巴歌雪曲本非同调毗婆尸佛早留心直至于今不得妙新年头之事且止元旦祝圣一句作么生道蓦竖拂云全凭这点无私力仰祝皇图亿万春下座。

　　春日上堂僧问如何是山中境师云青山盖白云如何是境中人师云僧老白云中进云人境且置向上一窍又作么生师拈棒僧喝师便打乃云两两三三陌上行春云踏尽一天青虽然各立风光处又较侬家半月程下座。

　　解制上堂师云打开闲门破户放出一群猛虎百草头边　跳个个超佛越祖若是烜赫儿孙便能猛虎口里拔舌不妨好手倘鬼窟里把住死蛇头有甚用处更于驴前马后认奴作郎这边那畔捕风捉影以当平生者向黄檗门下打杀千千万万有甚么过我此现前一众尽是俊鹰快鹞必不作这般去就且道今日功成果满各各分身向甚么处去突出虚空搏妙翅踏翻沧海起游龙下座。

　　上元上堂师云天上月圆人间月半灯月交辉吾道一贯是以一灯传百千灯灯灯不昧一月现无量月月月全彰一为无量无量为一小中现大大中现小于一毫端现宝王刹坐微尘里转大法轮仔细简点将来犹是建化门中事于衲僧向上一着了无交涉所以道向上一路千圣不传学者劳形如猿捉影山僧尽情告报脱若上根利智撒手归家庆无不吉更若如何若何未免浑身泥水是事且置今日忏经祈福应时纳祐一句作么生道剔起心灯悬巨刹千门万户尽光辉下座。

　　浴佛上堂僧问未离兜率已降王宫即不问如何是未出母胎度人已毕一句师云六耳不同谋进云与么则度人已毕师便打乃云指天指地赤条条那更喃喃据款招怪不当初活打杀免教岁岁蓦头浇所以道释迦不出世达磨不西来佛法遍天下谈玄口不开如是则尘说刹说炽然说无间歇何待敲钟擂鼓升堂入室立主立宾兴问酬答而后为说哉仔细简点将来正是涂污诸人心田汝们还信得及么如信得及聊许黄檗门下从容话会不然尽是噇酒糟汉有甚么用处虽然如是且今日庆诞为人一句作么生道新出红炉金弹子簉破阇黎铁面皮卓拄杖下座。

　　追荐请上堂僧问生从何来师打云从这里来进云死从何去师打云从这里去进云不生不死事如何师云速礼三拜进云云有出山势水无投涧声师云紧捎草鞋僧礼拜师复打乃云今日盖为心空曾居士敦请山僧登临此座举扬个事以荐严慈若论个事当阳一句坐断要津秪缘不荐丧却家亲所以无生死中妄计生死没轮回处枉受轮回汩没四生升沉三有如汲井轮无有休息我今为汝点破直令父子交接两得相见且作么生说个点破的道理若见诸相非相即见本有爷娘若见诸相是相即见本有爷娘何故即今天下太平各各衣锦还乡诸上座还会么现成茶饭伏惟尚飨下座。

　　荐亲请上堂僧出礼拜师劈脊便打起问久坐潭边如何钓竿不动师云适才答汝了也问百骸溃散即不问一物长灵意若何师云正是死汉进云恁么则超佛越祖去也师云非汝境界僧拂坐具师云虾蟆　跳乃竖拄杖云三藏十二部一切修多罗秪明得这个祖师西来单传直指秪指得这个天下老和尚横说竖说秪说得这个现前大众朝礼暮参秪参得这个前街后巷驴鸣犬吠秪吠得这个万壑千江水流风动秪动得这个放下拄杖云会么三藏十二部一切修多罗明不得这个祖师西来单传直指指不得这个天下老和尚横说竖说说不得这个现前大众朝礼暮参参不得这个前街后巷驴鸣犬吠吠不得这个万壑千江水流风动动不得这个且道明得这个者是明不得这个者是向个里觑得破见得彻便知当人自己着落处若知自己着落处便知柯氏父母着落处若知柯氏父母着落处便知三藏十二部着落处若知三藏十二部着落处便知祖师西来着落处若知祖师西来着落处便知天下老和尚着落处若知天下老和尚着落处便知现前大众着落处若知现前大众着落处便知驴鸣犬吠着落处若知驴鸣犬吠着落处便知水流风动着落处所谓无二无别非如非异圆陀陀活泼泼左之右之无可不可以此酬恩无恩不酬以此报德何德不报曩劫冤亲一时解脱多生父母当处超拔诸禅德会么如未山僧重说一偈为汝注破善来乞法荐爷娘扑面秋风彻骨凉会得途中受用处驴前马后一齐彰下座。

　　师患泻病草庵僧解天固请上堂园头问如何是本分事师云钁头下进云除了钁头下还有么师便棒进云去了棒又如何师云还我钁头来僧拟议师直打出乃云昨日固请升座逼得一肚龌龊夜间屙净条肠今朝方始安乐既安乐也不可再撒熏汝诸人鼻孔虽然事无一向聊叙数言以塞来命秋林萧索秋谷寂寞秋月孤圆秋空寥廓风飘桂子正芬芳水漾莲台半零落迥脱见闻的左右逢源尚留观听者举措皆错宝所不宜久居草庵讵可栖泊离此二途毕竟作么生掷下拄杖云急着眼休卜度万里青天飞一鹗下座。

　　潮州陈妙乘请上堂师云父母未生前脚跟红线尚缠绵父母已生后头上青灰三五斗等闲坐断两头关突出刚刚八月九打鼓三通普请看万福堂前谁知有诸上座会么正当与么时潮州海底翻筹黄檗山头点首释迦弥勒归降文殊普贤拱手且道琦上座到者里又作么生愧无一法可当情聊拈楖栗祝君寿复云温州有个陈婆子遍扣诸方明本据解道山花映水红淡妆浓抹不相似我愿妙乘陈佛子脚跟不动尝如此一刀截断老婆禅三世如来为走使喝一喝云若不喝住几被老婆禅去下座。

　　上堂师云觌面相呈了无余事若也会去历历可据若也不会山僧谩汝诸人去也道本无言言多与道转远道非无言言所不能及耳所谓承言者丧滞语者迷脱或语言道断心行处灭一回则二六时中动转施为显发莫大威光全彰无作妙用便能敲空作响击木无声捩人鼻孔换人眼睛擒狮子为泥狗弄死蛇作活龙若有与么人正是吾家种草山僧秪得退身三步何故出群须是英灵汉敌胜还他狮子儿下座。

　　结制上堂师云画地为牢妙在脚跟稳实克期取证贵图鼻孔通风鼻孔通风便知自家消息脚跟稳实不落他人窠臼诸大德尽大地是脚跟鼻孔向甚么处着尽大地是鼻孔脚跟向甚么处着恐孤诸人不敢说破汝等也须着些精彩向个里窥破毫芒买铁得金一场富贵脱或莽卤承当黄檗作驴楸始知苦在后卓拄杖下座。

　　上堂师竖拂子云释迦老子来也在山僧拂子头上道个止止不须说我法妙难思大众信得及各各归家稳坐无事不办脱或未然山僧打葛藤绊汝诸人去也以拂子画一画云一二三四五突出一群虎五四三二一回鸾无等匹一五二四三龙象两交参三一五二四各各展巴鼻从上诸佛诸祖种种神通妙用一时漏逗了也且道承谁恩力有如是奇特良久云少年曾决龙蛇阵潦倒还听稚子歌下座。

　　上堂师云禾黍不阳艳竞栽桃李春返令力耕者半作卖花人黄檗冬行春令去也还有移时换节与黄檗争辉者出来酬价看众无对良久云可怜不遇攀花手浪籍枝头多少香下座。

　　上堂师云大惊小怪达磨携来东土承虚接响六祖提过岭南将谓度人已竟多少师僧不甘争如黄檗当土开泥平高就下要提便提要放便放汝等诸人还甘否如甘终日忙忙那事无妨担荷一任担荷休歇一任休歇如未秪恐梆声又入耳回头转脑百千番下座。

　　狮岩夏居士请上堂师云寒岩戏约几经秋此日光临信有繇岳面回容山骨暖顶门迸出冻云流诸上座胸中还觉热么如觉热通身庆快东廊西舍暖烘烘溪北溪南随分足如未再看明年三月里马蹄重踏满山川脱有人出来道黄檗长老寻尝壁立万仞祖佛构不着今日春元到山浑身泥水却似三家村里流俗阿师相似道也不妨被汝道着要构黄檗脚跟太远在何故岸头卓立人无数谁解随波逐浪游下座。

　　求忏悔请上堂师云吃官酒卧官街当地死当地埋有甚么罪过又来黄檗求忏悔然山僧舌头短不能为汝道烦劳拄杖子为汝说破蓦拈拄杖卓一卓云会么拄杖子朝游西域暮归东土擉翻三十三天天王鼻孔卓破一十八狱狱主脚跟横该竖抹绝廉纤北讨南征俱解脱向者里委悉去业障报障顿消自冤他冤永息如未助汝一点神力去也掷下拄杖云遍寻罪性无何有试看红炉点雪飞下座。

　　上堂师云衲僧家举一明三目机铢两与么不与么却又与么一串穿过如是不如是仍旧如是和底掀翻果然者里见得彻把得住放得开便有衲僧气分若终日推爷出户牵牛八栏徒费精神无端无端更于将勤补拙以短就长者总未梦见衲僧汗臭气在如何得梦见衲僧汗臭气以拄杖嗅一嗅便掷下座。

　　腊八上堂师云入得吾门事事奇开单展钵不思议自从今日沾唇吻百劫千生饱不饥诸兄弟无尝迅速时不待人未入门者急须入门已入门者急须出路门里出身易身里出门难难中有易易中有难难中易背手摸着自家底易中难从前知己没相干且道不难不易一句作么生道眼空四海浑无物一饱横眠天地间下座。

　　上堂僧问上无片瓦下无卓锥意旨如何师云草里虾蟆进云有意气时添意气不风流处也风流师云莫乱跳乃云滴水滴冻实法难为人全心全佛重言不当吃观世音菩萨将钱买胡饼放下却是馒头好言语千古之下无人动着元字脚黄檗长老无钱沽酒吃尽日醉醺醺拈棒趁颠狗飞剑斩狞龙且道有为人处也无良久云披胸露胆无人会鬼面神头若个知下座。

　　元旦上堂举香云一念无私祝圣朝宫壸草野尽逍遥莫言山谷风光少也有黄莺下柳条诸上座圣已祝也时已应也更要山僧说个甚么良久云真个可怜生动着便飞去下座。

　　上元上堂师云一花现大地咸春一月明普天朗耀眉底风光十二峰头齐拱秀脚跟颖脱三千刹海尽朝宗所谓动遍动震遍震涌遍涌吼遍吼南赡部洲走马北瞿卢洲着跌乾闼婆王奏乐迦叶起舞不是神通妙用亦非法尔如然若能证悟一回便知者个消息山僧有一条拄杖子与汝护身免使东倒西歪如未诸人脚索尽在山僧手里切不得动着动着则丧身失命下座。

　　上堂师云山河大地是眼中尘动着翳却眼睛山河大地是掌中珠弃之彻骨贫穷自少迟钝今已老偶然记得两行书竖拂子云且道是珠耶尘耶复按拂子云穿过了也休拟议莫思量这回拈起更风光正值洛阳三月里鹧鸪啼处百花香下座。

　　佛诞上堂僧问世尊未出母胎度人已竟如何师云略较些子进云一番提起一番新师云漏逗不少乃云未离兜率已降王宫未出母胎度人已竟夜半日头红突出头来天上天下唯我独尊日午打三更若也荐得堪与佛祖为师堪与人天为师少涉迟疑尽是自救不了汉子所以临济大师云有一人论劫在途中不离家舍有一人离家舍不在途中那个合受人天供养诸上座山僧举已举了注已注破脱有撩起便行不唯透漏释迦老子顶门亦乃穿过临济大师骨髓不然云门大师来也莫怪性躁便打散归方丈。

　　端午上堂师云胸中流出盖天盖地没遮栏时节到来亘古亘今全体现诸上座且道即今是甚么时节正值五月五山僧打退鼓撞破胜负关踏翻诸佛祖下座。

　　弥陀会请上堂师云一念不生全体剖露坐立俨然不堕诸数于此荐得各各清净各各具足各各现成各各圆满曷用山僧簸个驴唇东语西话成得甚么边事虽然如是权叙数言以慰来意无位真人干屎橛莲台古佛烂冬瓜和盘托出无人委回首踌躇眼倍花今日无端尽将西方此土殊相劣形束作一团抛向诸人面前了也汝等诸人还会么良久云错脚踏翻净秽土纵横何处不风光下座。

　　上堂师举傅大士云有物先天地眼花作么无形本寂寥举拂云这个是甚么能为万象主话作两截不逐四时凋元来胆小若论山僧见处有物奚曾有无形却有形要凋即便凋要荣即便荣山僧与么道且与傅大士相去多少有具眼者试决择看如一向矮子观场随人上下有甚了期是事姑置且今居士进山请法宾主相见一句作么生道青山不昧旧知己几处云堆也出头下座。

　　上堂僧问松风昨夜吼雷音黄叶凋落满山林漏泄无限祖师意师旨如何分付人师云日暖向阳坐进云恁么龙得水时添意气虎逢山色长威狞师云天寒谩举头僧礼拜云谢师指示师便打乃云舌头无骨言满天下非口过脚跟有据踏遍诸方没行踪所谓善言言者言所不能言善迹迹者迹所不能迹迹所不能迹趁队瞎驴何处寻觅言所不能言承虚接响徒劳侧耳碧眼黄头到者里也须结舌汝等诸人作么生会良久云无孔铁锤当面掷草鞋　跳吼如雷下座。

　　结制上堂西堂无得问弘开炉鞴陶铸圣凡格外玄机请师展演师云棒头明如日进云一句了然超百亿师云且谩念诗篇乃云广启解脱门人人赤洒洒弘开大炉鞴个个焰腾腾药汞银禅一煆便漏逗金刚种子百炼愈光辉向个里构得一星儿不妨恢廓烜赫门风剿绝老胡种子成办大丈夫之事业展演没量人之境界成人成己自利利他靡所不备且今结制之晨还有当炉不避火者请出相见堂便喝师云知君不是金牙作争解弯弓射尉迟下座。

　　上堂师云兹因子长薛居士特特进山殷勤请法与众兄弟结般若缘山僧不免枝上生枝蔓中引蔓为汝诸人彻困去也今朝十月二十三黄檗繇来懒出庵出庵尽是儿孙事何必区区强指南虽不出庵谩他一点不得何故尽大地人路头都在黄檗手里放开线道一任七纵八横若不放过不消一捏直得大地平沉释迦老子饮气吞声德山临济目瞪口呿汝等诸人到这里又作么生蓦拈拄杖卓一卓云会么千峰势到岳边止万派声归海上消下座。

　　上堂僧问两个泥牛撞入海直至于今无消息如何是即今消息师云风动尘起进云如何是宾中主师云猛虎当路踞进云如何是主中宾师云逢人眼转青进云如何是宾中宾师云路贫愁杀人进云如何是主中主师云宝剑当头截进云宾主相去几何师云汝试断看进云除此之外还有向上事也无师打云是向上向下僧礼拜师云义学沙门乃云言中啐啄贵副来机格外提持唯求知己诸兄弟结制已来十有余日未曾见个响动恐埋自己灵光有辜参学之志山僧特特升座为汝决择莫有瞌睡虎护宅龙向髑髅里掠些腥臊便乃取足以当平生者急须吐却然后向黄檗拄杖下一一与汝按过始得如总未梦见山僧开个方便令汝证入竖拄杖云唤作拄杖子头上安头不唤作拄杖子离头觅活毕竟唤作什么卓拄杖云擉瞎眼睛光宇宙踏翻世界露全身下座。

　　披剃佛子请上堂师云家住东林最小村偶除须发作沙门一声哮吼乾坤震恶毒流行遗子孙毒既流行一任狮子象王吒沙奋迅驴儿马子踢踏纵横跛鳖盲龟东涌西没夜叉罗刹努目扬眉正当此际闹热门庭不无观听切不可向个里屙屎放尿酌水献花涂污没面目和尚喝一喝云自屎不觉臭下座。

　　冬至上堂僧问凛凛霜风彻骨寒神头鬼面转颟顸阳升阴伏浑闲事试问吾师一句看师卓拄杖云会么进云这又是平尝的别斩新条作么生师打云又嫌少问仲冬严寒灰心土面枝头漏泄阳春一线且道如何是阳春一线师云青云捧足下进云恁么则穿过诸人鼻孔了也师云面皮厚多少僧喝师便打乃云久沉死水得人憎掇转乾坤醒未曾时节到来难忍俊放开一线任腾腾正当与么时山河大地草芥人畜各各舒畅物物含辉美则美矣善则甚善忽遇个没面目汉子拦腮把拄云还我公验来作么生抵对他若对有据透纲金鳞冲碧汉回途石马走纱笼脱或未能拽转驴唇归旧坞明年此际复重伸下座。

　　上堂师云寻梅踏雪彻骨风骚航海观光撩天俊俏秪如山门前一片闲田地为甚么踏不着禅床角一面大圆镜为甚么觑不见设或觑见明如杲日阔若虚空胡来胡现汉来汉现便知禅床角觑的正是山门前踏的山门前踏的正是禅床角觑的这头踏着那头髚那边动着这边摇劈破三玄作两边倒腹为君注破了虽然如是切不可向山门前着脚禅床角躲跟何故平地上死人无数鬼窟里陷人不少大众会么分明月在梅花上看到梅花又不同下座。

　　上堂新剃度僧问昨日严家居士今朝黄檗弟子普现百亿化身头头皆合本据普现化身即不问头头本据是如何师云新出牛儿不怕虎进云某甲却不恁么师云汝作么生师云据本去也师云切莫假虎威乃云隆冬严寒滴水滴冻脱体无依者冰凌上走马罗缠绵里的暖阁中藏身冷冰冰时七花八裂暖烘烘处百匝千重等是一般时节为甚么受用各各不同诸上座且道此两种人还有优劣也无良久云户底门头俱踢脱寒冰炉炭各称尊卓拄杖下座。

　　腊八上堂云今朝释迦老子悟道之晨又值诸人圆戒之期有梅轩柯居士直入胜会虔备清供请山僧升座举扬殊胜佛事发明殊胜因缘圆满殊胜功德直令人人圆明智慧德相而后已若论殊胜佛事居士未出大田城举扬了也已涉仙游境举扬了也再进玉融界举扬了也山门头举扬了也方丈前举扬了也至于殷勤启请钟鼓喧轰龙象济济主宾互换一一举扬了也更要山僧举个甚么诸大德会么本来殊胜风光事拄杖挑来个个圆下座。

　　戒子请上堂师云舍偏就圆回小向大入方广之妙门证普贤之境界头头洞明事事无碍通身遍身靡在不在似地普擎如天普盖十字街头打开布袋捞捷众生还菩萨债霜花落尽两眉春赢得腥风归满载果到与么时黄檗项上有百二十斤铁枷望汝诸人替代不须久立珍重下座。

　　上堂师云三十年来寻剑客劳而无功几番落叶又抽枝甚么处出来自从一见桃花后眼中着屑直至于今更不疑更参三十年谛当甚谛当泥里有刺敢保老兄未彻在玄沙彻也未灵云寰中独步怎奈落在玄沙手里玄沙虽有格外威权未免落在黄檗手里且道黄檗落在甚么人手里喝一喝云一声哮吼虚空碎搅乱三千海岳昏下座。

　　元旦上堂祝圣毕西堂无得问元正启祚岁序更新村歌社舞共乐升平升平则不问岁序更新事如何师云祥云绕宝座进云恁么则九九八十一还归有道君师云紫气贯山门乃云无边刹境颁王令率土生民祝圣恩一坞卧云犹未醒斩新日月耀乾坤此中有权有实有照有用能纵能夺能杀能活若也一一明得堪入黄檗之室不妨各垂只手共扶法幢独露丹心以酬至德人情佛事两得周足济物资恩一时毕备若也未明再垂方便令汝证入掷下拂子云会么倏垂新雨露弥漫旧山川下座。

　　解制上堂西堂无得问阅藏三年满禅期百日终个中事则不问如何是第一玄师云鼻孔尚辽天如何是第二玄师云动着去半边如何是第三玄师云举似阇黎不值钱如何是第一要师云拄杖无孔窍如何是第二要师云踏着两头髚如何是第三要师云毗婆尸佛早留心直至而今不得妙三玄三要蒙指示末后一着请师证据师云急须礼拜乃云结制已来九十日中间把住咽喉不许诸人出气直欲发明人人脚跟下一段大事上与三世诸佛同一鼻孔不隔毫芒今日打开布袋放行一路任汝诸人东跳西跳下与六道众生驴脚马脚无二无别大众且道放行者是把住者是若也缁素得明。

　　皇恩已报祖德已酬公案已完葛藤已断不妨随处建立法幢发明宗旨接引后昆同证佛道如未前途更有盐铁判官把汝咽喉牛头马面捋汝面孔汝作么生抵敌他良久喝一喝云百杂碎复云此一期佛事有烦诸上人佐助彻头彻尾全始全终今日各各分手山僧岂吝一言为助希冀禅人各各采听个个师僧摆锡游行藏岂可混常流临机不用频频举自有春风起杖头下座。

　　师至南安县罗山栖隐寺亘信法弟请上堂僧问宾主相见即不问且道罗山一句作么生师云目富千峰翠僧喝师云再喝看僧连两喝师云乱喝作么僧拂具归位问离黄檗到罗山一句作么生道师打云截断两头进云恁么则龙得水时添意气师云未在僧喝师云脚跟下好与三十棒乃云不耐折腰应世问轻风扶我上罗山高高峰顶平如掌同气连枝尽破颜诸禅人还信得及么正当此际灵山一会俨然未散凤巢片席特地重光个个壁立万仞人人展翅摩霄且道黄檗直入个里主宾相见合谈何事诸人会么作家不啐啄啐啄同时失大用不扬眉扬眉正眼瞎到底还他丫髻好柳花不插满头春下座。

　　居士龚天目请上堂僧问应以此身得度者即现此身而为说法今日居士到来且作么生相见师云青云生阃外进云云月虽同怎奈溪山各异师云瑞气现眉端僧礼拜师云还我云月溪山来僧喝师云未见得乃云挂月峰前步影未当风骚象王峤里寻牙不为好汉直须穿过觐母林踏断梯云桥吸干螺池水推倒鸡笼山然后狮子峰头坐卧亦得懒云阿里打辊亦得观流亭畔吟咏亦得灵应潭边隐显亦得五峰塔下望空启告亦得龙泉井底捞捷鱼虾亦得所谓得底人与么也得不与么也得与么不与么总得现前大众还有得的不妨出众共相证明如无黄檗罗山共出只手重新举扬去也竖拄杖云会么一片白云收谷口几多凤鸟尽归巢下座。

　　龙池岩僧请上堂云法无定相遇缘即宗心不住着触处皆通心法双忘事事圆融竖拂子云且道是法耶心耶穿过诸人鼻孔透漏三藏玄文有甚么定相秪如诸善人远离龙池蓦过同安直上罗山步步踏实地处处没踪迹全身与么来全身与么去有甚么住着既无住着又无定相与释迦老子天下老和尚相去多少会么踏破草鞋赤脚走撞头磕额露全容下座。

　　师到报亲寺请上堂师云田不耕书不读一字入胸多损福本无金玉累儿孙岂有溪山悬半幅试问阎浮未醒人谁能于此大开目若也与么荐去直下坐断天下人舌头苟若未能山僧别开只眼与汝说梦田可耕书可读永言配命自多福时来满眼是文章信手纵横千百幅大似龙蛇竞海山人天一见惊心目适才不与么于今却与么且道与么者是不与么者是会么午夜疏钟催客梦金鸡桥上有人行下座。

　　隐元禅师语录卷第二终
嘉兴大藏经　隐元禅师语录


　　隐元禅师语录卷第三

　　嗣法门人明光编

　　　　福建福州府福清县黄檗山万福禅寺语录

　　上堂僧问今日和尚亲到圭峰如何是圭峰境师云四野青黄进云如何是境中人师云两两三三旧路行进云人境且置向上一窍又作么生师云脑后挂金锤僧一喝便拜师云再喝看僧无语师云莫弄虚乃云诸方今日结夏安居平等性智黄檗不循旧例随处作浪兴波等是释迦儿孙为甚么各各施设不同不见道世人住处我不住世人行处我不行不是与人难共住大都缁素要分明若向这里构着毫芒出得诸方保社亦乃抓着山僧痒处如未权立数条与众兄弟共相履践第一不得孤峰独宿第二不得平地稳坐第三不得拖人落水第四不得脚踏两船第五不得虚空中钉橛第六不得鬼窟里作活不堕六种圈缋便是超群种草可谓狮子儿众随后三岁便能大哮吼若是野干逐法王百年妖怪休开口下座。

　　求忏悔请上堂僧问如何是触目菩提师云山花开似锦进云毕竟作么生是纵横无碍处师云满地是残红僧礼拜师云花在甚么处僧无语师便打问觅心忏罪了不可得和尚集众升堂福慧作么生道师云灯笼悬露柱进云恁么月到天心白波归海上清师云少逢穿耳客乃云十五日已前片云捧九日十五日已后一水泻千江正当十五日薰风自南来殿阁生微凉古佛舌头短衲僧鼻孔长若向个里瞥地迈古超今耀后光先业障报障瓦解冰消自冤他冤豁然永息且道承谁功能如是灵验梦里明明有六趣觉后空空无大千下座。

　　师到延福寺请上堂僧问不问九日山顶人如何是金鸡桥上客师云去去来来进云恁么满溪流水洪师云未在更道看僧喝师云秪得一橛问今日堂开延福龙象云集且道西来祖意如何示人师云门前大案山进云恁么则头头显露物物全彰师打云更须一棒乃云昨日在圭峰寺里有一则梦话未圆今到延福不可别作生涯不妨与众兄弟圆却免使三十年后向山僧头上安头没田耕没书读也无业累也无福倦时倒卧仰苍苍突出虚空一大幅黄头碧眼无摩娑魔外人天休侧目有时井底风雷鸣倏尔山头九日曝雨蒙蒙花簇簇道存奚用黄金屋寥寥四壁没周遮天上人间惟我独且道山僧与么道还圆得梦话也未喝一喝下座。

　　过泉州平山寺主人请上堂僧问春日融融瑞气浓满怀佳兴上平峰人天四众殷勤请不吝慈悲阐正宗如何是正宗底意师打云棒头有眼明如日进云还有向上事也无师云要识真金火里看进云松风昨夜连声吼吹落桃花满院红师云闲言语问天地同根万物一体如何是同根一体师竖拄杖云总被拄杖吞却了也进云离却同根一体事如何师云汝须速拜僧礼拜师云自倒还自起乃云大机不器圆应无方总三界以为家罗四生为一子有时高高峰顶立平之有余有时深深海底行观之不足在天非天在人非人在圣非圣在凡非凡能天能人能凡能圣非天人凡圣之所能哉今日狭路相逢却被平山主人一拶直得无言可说无理可伸竖拂云秪得流露这些大众还会么若会不妨途中受用如未山僧与汝点破平山一座弥今古八面威风总不干下座。

　　佛诞上堂师云释迦老子才出娘胎便云天上天下唯吾独尊汝等诸人三十五十发白齿黄不明独尊之旨忝其苗裔得无愧乎诸禅人会么释迦老子即今在汝诸人面门出入同一眼见同一耳闻同一心觉同一智知所谓天下无二道古今没两人若能如是会万物自平沉且道云门一棒打杀喂狗子吃又作么生一僧便出师云好手手中夸好手红莲心里中红莲下座。

　　结制上堂师云辽空横剑戟诳唬苍天平地画牢关明瞒赤子说玄说要污己心田行棒行喝损人鼻孔长期短制系驴橛怪语异言烂葛藤蓦地打开宝藏掀翻滞货到这里总用不着且道今日开期结制以何法为人良久云洗清天地浑无物一曲阳春隔坞闻下座。

　　上堂云祥云围绕处日午正三更会得个中意金乌彻夜明正当与么时君臣合道宾主同途岸上蹄踏蹄水中嘴对嘴两角无栏棬纵横没欠亏以此寿人寿不可量以此福人福满恒沙山僧与么举扬大似官马相驳恶水厮浇未免旁观者哂大众哂则不无秪如丽寰上人推一座罗山以寿黄檗且道合当何物以为酬谢试问诸人代一转语看僧便喝又僧云一人有庆又云一家有事百家忙师云各得一半良久竖拂子云会么相知不用多杯酒一盏清茶也醉人下座。

　　上堂问天上天下唯我独尊即不问目顾四方周行七步请师说破师云流露半边鼻孔进云相逢尽说相知话谁人心与佛心同师云切忌再昂藏问　地一声则不问未出母胎时如何师云壁立万仞进云出胎后如何师云七花八裂进云一段灵光亘古今通身不挂一茎纱师打云截作两段僧拟议师云和担担去乃云祖师西来秪求一个不惑的接佛慧命现前大众还有不惑的么请出与黄檗拄杖子相见僧云早已七花八裂去也师云一钓便上更有么如无山僧打草去也万福堂前一池风月五云峰畔半幅溪山拈弄一任拈弄擎展一任擎展然不得作境会亦不得作心知毕竟作么生会若是猛利狮子一咬便断更不周繇者也脱或如何若何鹞子过新罗山僧三十年前错为境会三十年后误作心知正当今日描也描不成画也画不就秪可自怡悦那堪持赠君未审现前大众分上又作么生良久云不须更诵南山语展向堂前仔细看下座。

　　师诞上堂师云五十年来半夕之顷东抛西掷百无所成错脚踏翻泥水万别千差坦平倦则横眠竹榻梦回一枕溪声毛头逗漏些子迸出满座文星烁破魔外肝胆光辉佛祖门庭正当此际庆快平生则不无秪如人天共本凡圣同元一句作么生道心地不生闲草木满林荆棘放莲花下座。

　　显密戒子请上堂云善射者箭不虚发善言者语无偏枯箭不虚发箭箭中的语无偏枯句句归宗所谓言行相顾乃称君子福慧圆明名之曰佛若能心心如是念念如是尘尘如是法法如是便与佛祖不别奚用三祗炼心百劫炼性而后为得哉兹显密禅人亲余数年总领殿事今将告成窥其行门无忝古人惜乎慧眼未圆不能洞彻今古未免借余光明烁破诸人面门去也蓦竖拂云不唤拂子唤作甚么若识得这一毫头便能用得一毫头用得一毫头便能拈却一毫头拈却一毫头则不被一毫头所碍如是祝君亲则天长地久如是寿师友则海阔天高放下拂子云即今又向甚处去也能显能密能仁子当收当放在当人下座。

　　上堂云古人道佛之一字吾不喜闻大似洗清寰宇洁己卖俏要且无人着价仔细看来元是胆小莫道佛之一宇乃至山字水字草字木字牛字马字鸡字犬字日日闻时时闻有甚么过大小祖师今日被不肖分身碎剐悬在三家村里万木梢头贱卖了也还有买者进前商量看西堂云不值半文钱师云多半太过堂便喝师云少分不及不如山僧自买去也东家卖贵西家卖贱八两犹来半斤千赊不如一现下座。

　　冬至上堂云格外家风别寰中气象奇横拈铁楖栗直下一贯之诸人还会么时节到来叶叶枝枝皆挺秀因缘出现头头法法露全彰秪这拄杖子自古至今未曾增一些子未曾减一些子穿过千佛鼻孔透漏万物根源则不无秪如不涉阴阳寒暑不落凡圣窠臼又作么生良久云今日懒倦不能向汝道且待明朝下座。

　　上堂云闻声悟道见色明心观世音菩萨将钱买胡饼放下却是馒头正抓着山僧痒处未审诸人分上又作么生众无语师云千说不如一见千言不如一悟见悟透彻当下了然言说多端展转逗漏所以道在悟而不在言言多与道转远且道即今见者是谁悟者是谁言者是谁说者是谁秪如不言不说不见不悟者又是谁良久云若不听流水还应过别山下座。

　　佛成道日上堂云云收午夜星灿长天坐断今古一会俨然悟明众生俱皆德相洞达父母未生根元情与无情俱成正觉法及非法咸证真尝释迦老子若不弃万乘之尊荣受六年之饥冻焉有这一段风光耶虽然悟则不无争奈落第二门头若论第一门头三世诸佛口挂壁上历代祖师钻刺不入且道作么生判断去时有僧便出堂师云即今休去便休去若觅了时无了时下座。

　　荐师请上堂云智明自不惑能守师道存义断情忘处是名真报恩秪此一偈有权有实有顿有渐事上也合理上也合若也会得报恩已竟荐拔已竟脱或未然再泼恶水污渎恒公面门去也然公生平操履端若泰山洁如冰雪扇起仁慈之风挽回淳朴之道转请三代知识而不倦辅弼千古丛林以无虞其德也重其愿也深其心也大其利也普若非夙植德本安能如是耶且道叶落归根来时无口又作么生僧云铁蛇横古路师云红轮出没元依旧无限青山空对愁下座。

　　元旦上堂云王言如丝其出如纶等闲拈一毫头家隆国泰信口道一句子草偃风行人间天上共沐恩光此界他方均鋾至化是以在天天中之圣在人人中之尊在物物中之贵在法法中之王且道在衲僧分上成得甚么竖拂子云会么为瑞为祥弥法界如云如雨覆三千下座。

　　解制上堂师云山谷家风虽节俭禅林礼乐恣优游放开线道通霄汉把住源头不放流此乃是山僧寻尝用的未审诸禅人分上又作么生若也会得推不出户拽不入门人人脚跟下自有一段风光可乐决不向他家齑瓮里淹杀如未须向这里决择切忌东去西去游游漾漾如水流破布处处挂着敢保驴年未有自繇独脱分客冬诸禅人不远千里而来相从今日解开眉毛处处分身山僧聊伸一言奉送唯冀禅人各各谛听胸留一法水难消珍重阇黎莫乱描空手而来空手去横行直撞赤条条下座。

　　为永安无所昙域三耆旧入塔上堂云三身藏一处直下明明有可据一处现三身鼎立何曾隔一尘三即一兮一即三主伴重重为指南拈却三兮去却一上下四维无等匹若人于此悟端倪摩诃般若波罗蜜山僧与么举扬还荐得三位耆旧也无若也荐得毗卢顶上横行癞狗脚下翻身凡圣收他不得人天岂可名模是为超生越死自繇自在入净入染无可不可如未山僧掇转耆旧半边鼻孔汝等诸人急须着眼蓦竖拂子云且道是三是一僧便喝师云半是思君半恨君下座。

　　师至福庐请上堂问诸佛出世为一大事因缘和尚出世为着甚么师云目富千峰翠进云如何是夺人不夺境师云擉瞎眼睛光宇宙进云如何是夺境不夺人师云踏翻世界露全身进云如何是人境两俱夺师云烧却花街三百里无限风流一旦灰进云如何是人境俱不夺师云且喜今朝天色暖山南山北乐高歌僧礼拜师云人境向上何不再问僧拟进师云且退乃云一入天门事事奇琼楼玉殿映灵芝玲珑怪石云钻急窈窕悬崖客上迟念念归根无别法头头普露阿谁知自从识得娘生面岂肯随人向外驰诸禅德既不向外驰秪如山僧离黄檗入福庐访灵岩游西山于中林峦间错人境交参一一历遍无不了然且道是向外驰不是向外驰若道是向外驰本来无一物安有可观之相若道不是向外驰心包太虚空无有能包之者到这里有个淆讹处请问诸人定夺看如定夺得许汝观山玩水不为分外定夺不得尽是向外之绕未免山灵所笑众无语师云难难踏断千峰归去也白云仍旧占青山下座。

　　结制上堂问等闲瞎却娘生眼万里云关一睹通今朝结制开炉冶还有加功处也无师打云迸出一轮红进云当阳踢破灰烈焰翻身庆赞法中王师云再道看进云黄檗花开香遍界不动巍巍自久长师云闲言语乃云今朝　地大开炉鞴凡来圣来千差一致苟明一致则江上君子林间野人白牯狸奴泥猪癞狗一一圆明一一具足不费钳锤便与从上老古锥无别无异为甚如此秪为识得一万事毕历代圣贤从此出等闲抛在粪堆头信手拈来无不吉虽然如是秪明其一不明其二殊不知一有多种二无两般苟执一太浪籍百怪千妖从此入急须当道打桃符吾奉老君如令敕诸上座且道适才为人好即今为人好良久云偶尔草头垂雨露倏然山顶起风雷下座。

　　上堂问诸祖门庭即不问如何是临济家风师打云一棒一条痕进云如何是一喝金刚王宝剑师云斩断阇黎进云如何是一喝踞地狮子师云逼塞乾坤进云如何是一喝不作一喝用师云一任疑着进云如何是一喝探竿影草师云知汝是行脚僧进云四喝已蒙师指示向上宗乘事若何师云放汝三十棒乃云未举先知省得许多盐酱频敲不会徒劳一片热心那许兴问酬答驴事未去马事到来眼睛被人换了舌头被人翻却犹自不知诸禅人佛法无多子久长难得人经行及坐卧尝在于其中更无第二人亦无第二法为甚么不会大千沙界海中沤一切圣贤如电拂先知个甚么衲僧行履霜天皎月独露丹心雪岭孤松全彰妙体正眼看来犹滞半途且道如何是归家一句良久云真不会时无不会果先知处有何知下座。

　　上堂师云都缘幻化虚生灭谁谙灵明亘古今点破霜花成慧果一轮杲日正天心正当恁么时若凡若圣若僧若俗若净若染都卢是个清净大圆觉相于中觅其业性如芥子许了不可得苟能于此觑破忏悔已竟是为赫日消冰红炉点雪罪花永谢福德圆融有时琼楼玉殿里安身有时瑞草灵苗上着脚在彼在此无不自繇于国于家莫非庆快然则庆快一任庆快受用不妨受用且道即今忏罪延生一句作么生道青山高古长苍翠慧性圆明烛太虚下座。

　　上堂云兹因纯如禅人为鼓思王檀越请山僧升座举扬佛事用作追修荐拔之功以酬四事供养之德若论佛事禅人未举念时举扬了也荐拔了也若信得及知恩有地其或未然不免放一线道应个时节去也竖拂子云阳升阴降不离者个风光死去生来不离者个面目天地以此为根本万物以此为发生佛祖以此流传慧命衲僧以此卓立乾坤过往先亡以此超升莲界现存眷属以此福荫儿孙乃至四生六道殊相劣形莫不以此安身立命虽然如是秪举得一半那一半又作么生放下拂子云一念回机八万尘劳顿息刹那省觉无量妙义全彰非全彰莫显顿息之力非顿息安知全彰之旨须知全彰处正是顿息时候顿息时候正是全彰处所元无二致岂有两般如是则鼓思居士昔日生未尝生即今死未尝死生未尝生日午正三更死未尝死夜半日头红若能如是会端坐碧莲中此乃是荐拔话略且道应时超脱一句作么生道良久拍禅床云会么直指觉灵归去路天回地转两眉春下座。

　　上堂师举古德云夫参学者一人所在也须到半人所在也须到无人所在也须到未免探头太过劳而无功大似贪观天上月失却掌中桡黄檗则不然一人所在也不到半人所在也不到无人所在也不到不是黄檗不占地步其奈尽乾坤大地一切有情无情都在黄檗一毛孔中流出无劳再勘汝等诸人还信得及么未出茅庐天下定南征北讨太忙生下座。

　　上堂师云兹者东金寺妙藏耆旧为乃母陈氏请山僧升座说法用作报恩荐拔之功若论荐拔父母未生已前荐拔已竟那更山僧东语西话用作荐拔未免明眼者笑虽然如是又记得昔日那吒太子析肉还母析骨还父然后现本身运大神力为父母说法大众骨肉既析身口也无现个甚么又将甚么说法于此荐得罔极之恩可报劬劳之德已酬如或未然山僧为伊点破令他子母两得相见骨肉依旧团圆乃竖拂子云会么急荐取莫咨嗟回光处处是娘家一毛头上翻身转一一毛头浑不差卓拄杖下座。

　　上堂师云知解禅深坑可畏鬼窟道险隘莫行颟顸说误人休听担板汉扁小勿从乃至消释玄要配合经书种种俱是魔外生涯汝等诸人好心出家正因行脚切不可随邪逐恶趁入者个群队甘为魔党种族永劫沉沦甚可哀哉殊不知到者里无道可道无禅可学搬柴运石磊磊落落东去西去无适无莫会则直下庆快不会切忌卜度大众会么寻尝一味干萝卜疑杀阎浮几万人下座。

　　上堂问指天指地即不问雪岭修行意若何师云冻杀阇黎进云恁么则忽睹明星去也师云莫眼花僧便喝师云热碗鸣声乃云黄阁重纶不住甘为雪岭埋头忽然眼中着屑败阙当作风流好诸大德山僧举扬了也还有见不平的请出为者老子雪屈如无山僧重新批判去夜半睹星悟则不无正眼看来元是自家滞货有甚么奇特惜乎山僧不与同时若与同时好与三十大棒令者老子口也无开处顾视大众云会么举头天外看谁是报恩人下座。

　　戒子请上堂师云善来佛子大戒已圆竭力弘持是为菩萨切不可有名而无实多华而不果以了故事于戒何益乎须知菩萨之智明如杲日无幽不烛菩萨之心厚如大地靡所不载菩萨之行高如泰山八方景仰菩萨之愿深如沧海百川普纳菩萨之戒净如满月内外明彻菩萨之威严如冰雪表里凝净菩萨之相润如春膏无物不被菩萨之性量等虚空包罗万象无理不周无事不备无机不利无法不圆苟能如是信解如是行持如是证入如是扩充直下便与文殊普贤把手共行毗卢遮那同堂合座真为大丈夫能事已毕真为最上乘之种草也更有一事一发与诸人说破竖拂子云昨日忘却的今朝竖起时且道是戒耶非戒耶还假修证也无还曾污染也无会么等闲拈出金刚眼个个毗卢顶上行下座。

　　追荐请上堂师云十五日已前眉开一线天十五日已后鼻孔渐漏逗正当十五日前后俱屏息迸出一轮红洗面摸着鼻虽然能太近要且人难识施为动静总现成堪笑茫茫向外觅正当与么时是汝诸人安身立命处是汝诸人丧身失命处若也会得杀活全彰存亡两益历劫冤亲一坦平多生父母俱超毕山僧与么道还荐得刘氏慈严也未昨夜霜风彻骨寒枝头逗漏真消息下座。

　　大佛开光上堂师云清净妙法身能作大佛事口放百千光摄化善男女感彼曾心空金带双手与能舍其难舍真为转物主涵清同性善复充如来使锦上又添花紫磨重金镂万福相庄严大家在里许大家既在里许则自作自受自庄自严不着佛法僧求不图人天胜报如是庄严是名无相庄严如是作者是名无作妙用山僧与么举扬也是因功庆赏即事称人功不浪施福归有地秪如今日开佛知见点佛慧眼又作么生道以拂子向空点一点云会么苟明者个天真佛动转施为尝放光下座。

　　岁旦上堂云尊崇大道兵气渐消克己归仁干戈永息恩光临于泉石德泽布于尘寰人人同乐明圣之天个个共享太平之福所以道一念无为十方坐断一人有庆兆民赖之而我林下野人如何报答老来莽卤无思算托出乾坤一斩新下座。

　　解制上堂师云脚下闲云尽天开十二峰头头现瑞彩面面展春容听法顽山石投机活水龙兴波不作浪在处振纲宗若有与么人则佛祖命脉堪传人天福田有赖如无山僧入泥入水捞捷鱼虾去也黄檗寻尝把住漆桶水泄不通直饶德山临济当前不许咳嗽一声今日打破牢关放开线道任汝诸人　跳大似三个驴儿殿上行一群水牯漫山走浑身流露没遮藏触着个个如雷吼若也直下承当秪明半边鼻孔总未见得切不可动着动着未免犯人苗稼损人田地磕着没面目老汉仍旧蓦鼻将来朝打八百暮打三千纵有万倍酬偿亦不放伊何故这里重犯即不可诸人还会么一不作二不休鼻头绳断始风流可怜无限痴男子尽日骑牛不识牛下座。

　　佛诞上堂一僧拂具便出师云少卖弄问未出母胎度人毕即今突出待何人师云通身是遍身是乃云未离兜率已降王宫未出母胎度人已毕向这里荐得便与山僧拄杖子共条合命同气连枝有时唤作丈六金身也得有时唤作一条拄杖也得所谓无二无二分无别无断故如是寿圣人天长地久如是泽咸生恒沙普被其或未然向毗蓝园里右胁降生九龙吐水沐金躯千叶宝莲捧双足目顾四方周行七步指天指地云天上天下唯吾独尊处荐得已落第二门了也正眼看来秪做得拄杖子通事舍人所以云门老汉一棒打杀喂狗子吃贵图天下太平云门虽握肘后灵箭大似贼过后张弓未免劳而无功仔细简点将来也秪是拄杖子的先锋乃至西天东土天下老和尚年年此日各各卖弄这一着子以为报恩殊不知养子不及父家门一世衰纵有奇言妙语也秪是拄杖子切脚更有三家村里流俗阿师不知好恶被这个节目使得七颠八倒至于弥勒下生也无有休歇带累释迦老子不为不少山僧今日与么告报现前大众同音赞扬且道当得庆诞也未扶得拄杖子也未大众会么轰轰雷雨青山下又与青山隔一溪下座。

　　荐严请上堂孝子问劬劳未报痛难追养送虽勤属有为格外报恩犹未荐且将魂帛就钳锤如何是亲蒙煆炼师云脱下孝帛向汝道进云恁么则息息相通无向背去来生死不差移还有格外事也无师云即今是甚么进云某甲担荷去也师便打乃云时当自恣节届中元仅有程氏昆仲特特进山修斋以资冥福请法而荐先严入至善之堂伸大孝之道如是报恩尽善尽美更要山僧开两片皮当得甚么虽然事无一向聊叙数言以慰来意之诚家珍久秘在形山蓦尔相逢不等闲闪烁电光辉宇内纵横剑气现眉间心存向背云开合道契真如日往还一钵和罗天外供口门噇破未尝关诸禅人口门既破未免鼓粥饭气与大众共相咬嚼所谓一牛打栏众牛吃草张三欠债李四还钱意在言外妙乎机先触着毫厘万法俱全悟者头头解脱迷之处处牵缠以此追远塞乎天地以此资冥三途一致以此自度念念如意以此度人无往不利山僧与么举荐大似落水拖人还有岸头出手共相扶持者么僧拂坐具云腾腾信步超空去鼻孔依然搭上唇师云莲叶贮水遂卓拄杖云全凭者个木上座幽显亲疏一贯之下座。

　　荐慈请上堂师云人生重大本报德乃称贤不追本来处子道亦徒然万类人最贵百行孝为先罔极恩难雪反覆不成眠直入檗山里匍匐老僧前乞法荐慈氏孝念塞乎天止止不须说我法妙难言转请木上座殷勤为汝宣卓立穷三际横该遍大千浑身正法眼一击彻根源放去头头现挑来个个圆顿悟根源者觌体坐金莲不惟慈已荐恒沙母度完山僧超拔已竟未知诸人助荐何如维那云惹得悲风动地生师云棺材头哭有亲儿下座。

　　隐元禅师语录卷第三终
嘉兴大藏经　隐元禅师语录


　　隐元禅师语录卷第四

　　嗣法门人如沛编

　　福州府福清县黄檗山万福禅寺语录

　　结制上堂云诸方结制无绳自缚黄檗开炉有屈丈夫殊不知人人赤洒洒个个峭巍巍尽大地是个沙门一只眼红炉向甚处安尽大地是个红炉沙门向甚处着向这里觑破毫芒银山铁壁靠倒千门万户齐开了无长短高下那有生死去来少涉迟疑火星落眼里无数金针拨不开一物碍胸中烜天烈焰煆难化难化故生死岸头终不得力不开也寻尝任运未免馍糊衲僧家急须着眼切不可一日过一日一月过一月一期过一期一年过一年呜呼老矣是谁之愆阎老师不是汝爹娘牛头阿旁不是汝弟兄饭钱设若少负铁棒便临汝身那时莫怪黄檗不为汝说是事姑置且今开炉彻骨为人作么生道冷时添把火热时便扑灭不是黄檗特地无端要汝诸人皮下有血下座。

　　庆诞请上堂问娘胎透脱一轮圆个中消息不用传今日强临登宝座如何特地落言诠师打云不得出头进云恁么则　地一声普闻去也师云如何是　地一声消息进云和尚甚么不着眼师便打又一僧拂坐具便行师云迟钝杀人僧一喝师云好一喝欠主在僧无语师便喝乃云眠牛水草足不计几春秋报道娘生日翻身向上头十二峰头增瑞彩水晶宫里正添筹镇海骊珠光灿烂更嫌何处不风流山僧今日因斋庆赞大似锦上铺花若论父母未生前一着诸人不后我亦非先大家聚首古皇前无影树边赤洒洒没阴阳地永绵绵打翻浮世间日月万古长空一大年山僧庆赞了也未审诸人异口同音一句作么生道良久云一片德风流岩谷祖山叠翠更棱层下座。

　　上堂云灵鹫枝花放出千红万紫曹溪滴水流传四海五湖无限鳞龙随波作浪几多俊俏摘叶寻枝正当此时掀翻世界闹热门庭则不无只如香飘气散云尽水干且道虾蟆游蜂向甚么处钻簇于此倜傥分明不辜亲见黄檗一面亦不昧行脚衲僧只眼如未切不可打在无事甲里空丧天日汝等诸人还知黄檗苦口为人么偶来花下探明月不觉东风过院西下座。

　　师诞上堂师云法身充宇宙慧命等虚空念别溪山异心圆法界同两眸悬日月一棒定蛇龙者么祝余寿禹门正脉通诸人还会么黄檗寻常如铁橛子相似要且斧劈不开箭射不入今朝偶逢弥陀禅者献一香斋打湿唇皮全身庆快不觉示现遍满虚空有时怒吼震动泉石有时踊跃显焕山川且道这个阿师有甚么长处堪受人天庆赞我笑青山高突兀青山嫌我瘦棱层下座。

　　冬至上堂问祖意西来即不问冬至消息是何如师云山山现瑞彩进云恁么则鹧鸪啼处百花新师打云句句断人肠乃云阴阳未判之先逴得便行略较些子寒暑迭迁之后强作主宰有甚用处脱有与么人堪与佛祖为师如无山僧向人天界中放开线道应个时节去也群阴剥尽法法归根无欠剩一阳来复头头仍旧风光足南升北降东涌西没本自现成何劳钻簇豁开户牖海阔天高迥脱见闻山青水绿黄檗无端分身遍野明眼衲僧合笑合哭诸禅人且道笑个甚么哭个甚么僧便喝师云解笑不解哭良久云繇来一段阳春曲今古谁人和得齐下座。

　　弥陀会请上堂问六国进宝王还纳否师云是甚么宝僧无语师云死回回进云请师着眼师云不值半文钱居士问天上一轮月大地尽光明法王行遍处觅迹影无踪未审和尚如何师云月落后与汝相见士便行乃云兹者瑟江善信圆满弥陀胜会请山僧升座举扬个事以助预修西资之津梁若论西资津梁人人脚跟下七宝具足取之不竭用故无穷乃竖拂子云诸人还见么敲香几云还闻么若也见得弥陀时时出现若也闻得观音念念全彰水鸟云林共谭般若风柯月渚俱演摩诃极乐一会俨然未散所谓一处真处处真头头尽是本来人一处假处处假法法无非之乎者等闲坐断两头关千手大悲难描写山僧与么道还资助得弥陀胜会也无良久云踏翻净秽东西土个个莲花捧足行下座。

　　罗山亘和尚至上堂师云进以礼退以乐暖日和风响殿阁出则弟入则孝青山绿水庆云罩两相扣击破砂盆千古长空浩浩闹若将耳听终难会眼处闻声无不到汝等诸人各各有眼必也堪闻且道罗山黄檗两口无一舌撞头磕额所谈何事夜半大阳辉宇宙天明黑漆布乾坤下座。

　　戒子请上堂师云善来佛子戒源清愿大行深利有情如月处空临万国一人举首一轮明诸人还会么只者心地戒法人人本具个个圆成本来清净本自具足在圣未尝增一毫毛在凡未尝减一毫毛故我雪山老人夜半睹星悟云一切众生皆有如来智慧德相只因妄想执着未能证得虽然与么道悟则不无似乎话作两橛殊不知离妄想执着别无智慧德相离智慧德相别无妄想执着水涨船高泥多佛大一明一切明一见一切见一悟一切悟一入一切入苟能如是会万古无伦匹不惟戒体圆兼复生死息山僧今日真实告报还有信得及么良久云一副肝肠悬瀑布通身手眼露梅梢下座。

　　元旦上堂云玉历初颁物物新金炉霭霭起香尘山僧信手重挑剔用祝明朝第一人乃竖拂云诸人还知么秪此一毫天清地宁山高水平如雷猛如日明烁破千邦群邪之肝胆独耀吾皇一统之乾坤山僧与么举扬还祝得君亲也未良久云现前卓立如麻苇刻骨知恩有几人下座。

　　解制上堂问云水尽从今日解一句作么生道师云眉毛八字开进云尽大地是个圆觉期未审和尚今日解作甚么师云为阇黎不荐进云不解不结还许学人毗卢顶上行么师云脚跟下好与三十棒进云恁么则草鞋狞似虎拄杖活如龙师云知恩方解报恩乃云兹者瑟江翁居士奉母林氏之命特特入山修忏设斋请转法轮以慰慈亲奉佛之诚用固金刚不坏之体盖林氏禀佛遗训过午十载渐积净财供佛及僧虽处尘劳之中不为尘劳所转而能卓立其间正所谓应以妇女身得度者即现妇女身而为说法了也还要山僧说个甚么虽然如是今值元宵请福之日又是衲僧解制之辰偶占一偈以壮行脚之美伏惟静听且喜良宵彻夜天灯灯相续接先贤聊拈楖栗穷三际略展眉棱烁大千本地风光添瑞彩故园生意转新鲜豁开户牖溪山碧若个阇黎不悄然偈已说了若也会得大制已解大疑已释大悟已开大事已毕东去西去无往不吉然则吉庆不妨吉庆悄然一任悄然脱有人问如何是父母未生前本来面目汝等诸人将何抵对众俱喝师云陌头一阵春风起动着威音那半边下座。

　　师到城山庵请上堂师云杖藜在处是生涯拨尽春云绝点瑕独露城山天汉表万村围绕法王家豁开净眼看尘世满目青黄不是他诸禅人会么既不是他是个甚么若也荐得左之右之古之今之受用无涯不妨法随法行法幢随处建立道繇人悟道风普被恒沙普被恒沙则不无且道直截为人一句作么生道僧喝师云狮子吼时芳草绿象王行处落花红下座。

　　师到镇海寺请上堂云乘槎渡海为求格外知音策杖登山惟访通方作者遇知音声价益重逢作者大道愈彰道彰普天普地满眼满耳通身遍身无处囊藏声重于国于家若长若幼闻名睹相悉皆皈依故能道满天下名垂百世皆繇知音作者递相举扬而然也今日山僧海已渡也山已登也且道谁是知音谁是作者诸人还会么没鼻眠牛横海岛不须绳索再勾牵下座。

　　上堂云学无前后达者为先道绝彼此明之为贵学未至于达所学奚益道未至于明其道罔然罔然则业识茫茫无本可据奚益则被物所转诚难解脱诸人还知么只如父母未生已前一着子又作么生达死了烧了之后一着子又作么生明苟能直下坐断两头历落生死不能笼罩去住岂可迁移所谓处生死流骊珠独耀于沧海踞涅槃岸桂轮孤朗于碧天山僧今日偶到西院北山诸善人虔请升座不觉逗漏如此还有明眼衲僧共相证明者么如无山僧自证去也踏着南山动北山洞明大事刹那间善人不昧山僧旨收拾春风自去还下座。

　　师到茶林寺请上堂云　　春风二月天特来此处访高贤一声雷破三更梦个个心开五叶莲殊胜偏逢殊胜事希奇果感希奇缘满城罗列金仙子向道西方岂不然诸人还知么山僧今日所举不是因斋庆赞亦非顺水推舟乃从自己无差别胸中流出与诸人共证平等性智汝等还信得及否若信自己及便信得他人若信得他人及不惟信得满城尽是金仙乃至山河大地草介人畜无非恒沙诸佛之数所以道是法平等无有高下此便是释迦老子三千年前从胸中流出盖覆诸人了也脱有人出来道黄檗如是提持看风使舵顺水推船则不无只如陆地行舟山头起浪施佛祖之爪牙露衲僧之巴鼻又未许在山僧道也知汝是只眼衲僧何故我即与么汝即不与么汝即不与么我又却与么大家扶起破沙盆托出人前分外好是事姑置兹者山僧偶到茶林通城大德檀信虔诚之至且道有何祥瑞感格如此良久云杖藜到处皆清净家国闾阎尽太平下座。

　　师到福善堂上堂云这个所在乃是中天老人出身之处山僧今日入祖之门升祖之堂杲日当空心花朗耀看破老人赤心片片脱体全彰诸人还见么竖拂子云老人即今在山僧拂子头上放光动地坚固一城福善之基圆满人人菩提之果山僧聊举毫端动着老人六十年前之本怀始终一贯首尾无异所谓一念普观无量劫无去无来亦无住如是了知三世事超诸方便成十力于此荐得便能撑天拄地作大狮吼普度有情到于一切智地不惟老人之愿已足诚乃黄檗大事堪托如未山僧抖搜屎肠一任诸人怪笑老人自离福堂入黄檗到东岳印峰荆田处处建立梵刹唯黄檗出入四十余年恋恋不舍者为重法席故也至于行年六十有五叩阙请藏已图不朽磨历风霜八有余载虽则身故行愿湛然不无当初焉有今日山僧特特寻觅老人出处仍设牌位不忘其本普愿大众年年此日爇炷名香熏破老人鼻孔圆明自己心田便是黄檗彻骨儿孙然老人说不到处山僧今日说到老人行不到处山僧今日行到老人拈不出的山僧今日拈出老人用不着的山僧今日用着更有种种未了之事山僧一一为其了却山僧亦有未了之事请问大众如何为我了却众无语师云啼得血流无用处不如缄口过残春复说偈云龟毛拂子重千斤挂在虚空待个人磕着无情真铁汉不妨拈起更尖新下座。

　　师到护国寺请上堂乃举昔有僧问古德云深山里还有佛法也无德云有如何是深山里佛法德云石头大的大小的小师云虽然与么答话不失住山之本分要且令人向大小里抟量脱有人问山僧路途中还有佛法也无山僧道有如何是路途中佛法山僧道觌面春风弥八表峰前怪石更棱层诸人还知么触事而真体之即神就路还家在处相亲以此资身心时时康泰以此护家国年年太平然身心家国亦非他物若无铁汉通身荷扶其间则佛法世法那到如今大众且道通身荷扶一句作么生道几片水云来护国又飞杖锡到东金下座。

　　师到东金寺请上堂师云为访相知遍处寻天风送我上东金到来坐断千差路不负殷勤一片心诸人还知么只这处所乃是四公应真涅槃之处汝等诸人曾到这里也未如未到必须到着免被岐路所惑如到者急须寻个出路不宜坐久成劳所谓百尺竿头坐的人虽然得入未为真百尺竿头须进步十方世界现全身若也进步一着高高峰顶横眠深深海底优游百草头边卖弄尘沙界内打辊无可不可无得不得只如山僧前日离黄檗寓城山过西院游万安访护国上东金到处之绕一遍要且来无来迹住无住相去无去所不妨如是来如是住如是去我为法王于法自在我为法王于法无碍且道明日又向甚么处去青山踏遍谁知己收拾春风归去来下座。

　　辞众上堂师云八载住持受苦艰呵风骂雨不安闲今朝带水拖泥去十二峰头展笑颜大众且道笑个甚么波里横行波里睡幸然不没小江间下座。

　　师到芙蓉亘法弟请上堂云黄檗枝枝秀芙蓉朵朵新虽然旧面目一见一番新诸人如此会得各各归家稳坐脱或未能山僧一一为汝说破发明底人可大可小能方能圆重法忘躯损己利物舍我芙蓉法弟者谁欤山野丁丑岁开法于黄檗法弟特来佐助仍令其徒董领院事迄今虽未告成其功十有八九兹者山野有天童扫塔之行特造丈室恭请主席荷蒙许可则祖席必也重重光辉魔外自然渐渐隐伏所谓一来一往掀翻临济家风一语一默开豁人天眼目可谓尽善尽美全始全终汝等诸人于此会得黄檗芙蓉在汝脚跟下如未莫怪黄檗芙蓉谩汝了也几片水云弥宇宙两轮日月耀乾坤下座。

　　金粟首座寮秉拂上堂蔡居士问当阳秉拂隆绍徽猷如何是克家句师云脑后一轮红进云恁么则金粟一灯照天照地去也师云不劳重赞叹问到来不见渠塘险唯有薰风叩座凉宗乘事且置针芥相投是如何师云一合相不可得进云百匝千重铺锦绣祗园花喷袭衣香师云打开满地红乃云赤骨条条绝所依生平莽卤不思惟一椎打杀人无数路上茫茫若个知倘有赤心弟兄闻与么道拦腮扯下乱椎一顿以报不报之恩共助无为之化如无未免重新漏逗一任诸方怪笑琦上座昔年向者里打失眼睛带累十方虚空山河大地情与无情悉皆消殒不唯踏着佛祖正脉要且人天瞻仰无门末后无端却被堂头老汉一拶拶开面门十方虚空山河大地情与无情仍旧俨然所谓开眼也合著闭眼也合著满座薰风来殿阁语亦是默亦是头头撞着自家底浑身无处可遮藏败露家风从此始今日秉拂上座八字打开满盘托出未审还惬诸兄本怀也无没来繇没来繇念年与佛结冤仇一毫端上翻身转九十九峰齐点头下座。

　　秉拂上堂问世尊未出世祖师未西来何人演唱宗风师云略较些子进云恁么则山川草木无非佛法莺啼鹊噪尽是祖意师云却不唧溜乃云吴江江上云未起时金粟峰头雨已下了均沾沙界普被大千直令个个眉端堆雨露人人舌上起风雷尽道今年春水足春花好人人俱得护身宝预收蚕豆叠如山狼籍座前浑不扫颗颗大似夜明珠信手拈来无不可饱食横卧碧峰头者段风光何处讨多口文殊赞奚穷令人尝忆维摩老好大哥法说了还信么脱有性燥衲僧蓦面喝云将谓秉拂上座有夺食驱耕之手超群逸翮之谈及乎说来好似三家村里唱吧歌相似有甚么妙处虽然被汝道着要且觅秉拂上座妙处未梦见在殊不知多虚不如少实多言不如守中任君弄到帝王家也是一场干打哄还有一段吧歌一发举似高明塞外胡笳十八拍城头鼓角两三声等闲闻到伤心处莫若村歌乐太平下座。

　　住嘉兴府崇德县福严禅寺语录

　　崇祯甲申年邑侯解学周同乡绅等请师于十月十七日入院至山门云无门是解脱之门从上佛祖尽向者里而入且道琦上座到者里又作么生剔脱有无关捩子脚跟在处便为家。

　　大殿基云天为盖地为载一道坦然平四方无塞碍此便是万福庄严之基释迦老子毕竟在甚么处喝一喝云低声低声至。

　　方丈云据此丈室千眼莫识全提正令雷轰电掣一棒按下恶虎狞龙两片打开青天白日。

　　当日众请上堂师至座前拈疏云只者便是邑侯解公笔尖头上放大光明烁破诸人面门了也若也觉得个个眉端增瑞彩人人脚底尽风光如未烦表白宣过好事也要大家知宣疏毕师指法座云向上一着千圣不传我今一踏透顶透底汝等诸人急须高着眼始得便升座拈香云者一瓣香爇向炉中端为祝延。

　　今上皇帝圣寿万岁万万岁恭愿帝德圆明烁破千邦皈一统皇风浩荡遍充万物各全彰次拈香云者一瓣香奉为满朝文武郡县尊官伏愿以德以威家国闾阎皆有赖如云如雨山林草野尽沾恩者一瓣香奉为本山大檀越并现前请主诸居士等伏愿福海长流永作皇家柱石寿山增翠长为佛法金汤复拈香云者一瓣香明如日黑如漆冤有头债有主第二次拈出爇向炉中专为现住海盐县金粟山广慧禅寺传曹溪正脉第三十五世费隐容大和尚用酬法乳之恩遂敛衣就座僧问前贤古刹久荒凉师锡已至放毫光锡至放光则不问如何是普利群生一句师云杲日正当空进云恁么则无一生可利师打云汝脚跟下作么生进云舌头点地便礼拜师劈脊一棒乃云茎草未拈建刹已竟片言弗措法说炽然且道正当恁么时谁是说者谁是听者谁是建者谁是住者于此一一辩明便见灵山一会俨然未散福严古刹特地重光人人卓立乾坤更不周繇者也设或未然山僧簸个驴唇与汝诸人梦中说梦去也一向与么去法堂前草深一丈一向与么来净地上尘堆三尺一向与么住日炙风吹没了期一向总不与么业识茫茫无本据所谓法无定相遇缘即宗事无一向贵在人弘直须向百草头边插得只脚一微尘里着得只眼脚头脚底拨开线道有时踢踏奔蛇走虺有时怒号骤雨旋风有时顾鉴尝光赫奕有时嚏唾珠玉满盘法法头头合辙尘尘刹刹全彰与么也得不与么也得与么不与么总得大人做处不寻尝语默行藏莫可量错脚踏翻这片地团圞瓦砾尽生光虽然如是举扬也是衲僧家尝茶饭且道今日开堂福国祐民一句作么生道日日门开崇圣德时时渡口迎天恩复云山僧素志本欲长栖岩谷以遂平生秪因夏间特来省觐金粟老人岂料傍观觑破驴头马嘴蓦鼻将来在此荒草场中打辊一番不知日后如何结局还有劳形苦骨卧草眠霜者请出与山僧鼻孔相拄众无语良久云喜有青天尝盖覆更叨雨露湿全身下座。

　　结制上堂师云拨草瞻风为求知己轰雷掣电显发大机一棒趁不回头便是超群种草百炼了无变色真成刚骨衲僧其住也端若泰山巨灵撼而不动其去也速如川流良骥追之莫及妙契寰中意超物外于此于彼无在不在会中脱有其人福严拄杖可赖如无山僧聊向冰凌上画个牢关与彻骨汉子共相履践以拂子打圆相云不得向者里屙屎放尿亦不得离却者里别寻方便不得向者里齁鼾寱语惊群动众亦不得饮气吞声默照邪思不得洁白地上卖弄风月亦不得暗里藏身埋没己灵不得东卜西卜承虚接响亦不得障蔽人天眼目紊乱佛祖纲宗不得论量他家杓柄长短亦不得私贩屋里杨州出得数种圈缋便是洒脱真人虽然如是好与三十拄杖出不得也好与三十拄杖且道新福严还有为人处也无良久云全提杀活吹毛照佛祖闻风也胆寒下座。

　　元旦上堂师云天无私盖地无私载山无私藏海无私纳风雷无私发雨露无私润以无私祝一人天长地久以无私应万物草偃风行十方慕道四海归仁凡有血气莫不尊亲而我格外衲僧如何嵩祝竖拂子云捧出无私新日月大明千古耀乾坤下座。

　　祝寿请上堂云兹者本仁吕居士请山僧升于此座举扬向上一着以庆不惑之诞若论向上一着千圣不传历代祖师描亦不成画亦不就叫山僧如何举扬设若举得未免落二落三了也然又不可无言聊说伽陀以遂诚意伏惟大众各各静听寿山岁岁青语水年年绿返照本来人法身备万福满堂春烂熳遍野花簇簇幻化虽非真悟为家里物大开胸臆包虚空细入盆中一粒粟百千诸佛现毫端各为人天开眼目同音共说妙伽陀尽谓仁人寿堪祝更愿扩充大道心一念遍礼无量佛生生不离婆伽婆世世尝为法眷属我亦分身遍刹尘尘尘已受供养足仁者信受而奉行自然响应如空谷偈已说了诞已庆也还有不惑者请出共相证明一僧拂袖而出师云大好不惑良久云春风来小院何处不光辉下座。

　　解制上堂师云本自解脱阿谁缚汝本自清净何物染汝本自圆明昧汝不得本自具足缺少甚么是汝诸人自家底物为甚么不会解结同源缚脱无二苟明无二何往不利山僧九十日前向者里画个牢关直至今日无人跳出犹恐迟钝汝等不如画破一任十字纵横以拂子画一画云破也破也一僧便出师云放出汝等如龙如虎如狮如象吒吒吵吵轰轰烈烈举头撞倒须弥动足踏翻大地扬眉烁破虚空开口吸尽西江直饶佛祖当前一棒按下如是悟明如是作略如是痛快堪为瞎驴种草不辜亲见福严一面且今日功圆果满各各分证则不无只如觌面收功一句作么生道内外中间俱踢脱大千沙界露全身复云山僧去岁才入崇德程氏已献最初之供今日一期佛事周隆仍备最后香斋可为全始全终尽善尽美且道临行转身一句又作么生道泠泠语水催瓶钵　　薰风起杖藜下座。

　　师到建宁净慈庵龙友陈居士诞日请上堂僧问万象之中独露身三玄戈甲振丛林三通金鼓四众集凡圣齐礼法王身如何是法王身速道速道师云金刚不坏僧礼拜师云速道速道僧拟议师便啐乃云一叶翩翩下建州陈君此日正添筹修斋普供金仙子瑞气盈门八百秋诸人还会么山僧今日借路经过未免因斋庆赞若有就路还家觌体归元者便知山僧拄杖子本命元辰落处若知拄杖子本命元辰落处便知山河大地草介龙畜本命元辰落处若知山河大地草介龙畜本命元辰落处便知今朝斋主陈君本命元辰落处所谓天地同根万物一体如无山僧一发与汝诸人说破蓦拈拄杖卓一卓云会么一声雷觉三春梦仁寿苍苍莫可量下座。

　　师到神光寺请上堂云返照妙峰谁与齐三千刹海露端倪何缘吹到神光里惹得薰风一杖藜诸人还知么若也知得别峰与汝诸人相见了也不妨满目凝祥一团和气净佛国土成佛子住灵山一会俨然未散如未山僧为汝诸人落草去也神光不昧万古徽猷入此门来不存轨则若顺若逆若佛若魔物物圆净处处分辉所谓天得此而高明地得此而悠久山林得此而峻秀河海得此而竞流日月得此而朗耀风雷得此而猛烈禽鱼得此而飞潜草木得此而敷实志士得此荣宗显祖衲僧得此耀后光先悟之者直下神通妙用不同小小迷之者竟日业识茫茫无有休息迷悟且置只如光未发时无佛无众生无天地等物汝等诸人作么生会良久云拽转驴唇归去也了无话柄落人间下座。

　　师到天宁寺请上堂云金刚宝剑截断生死根源生铁蒺藜搂空无明窠臼无明窠臼既空尽大地是广大解脱之门生死根源既断普世间是金刚不坏之体证其体入斯门便能入地不动尘入水不动波入火不动焰入风不动摇通身是地地不碍地通身是水水不湿水通身是火火不烧火通身是风风不飘风到者里须彻证一番便知这个三昧所谓说到不如见到见到不如行到行到不如证到证到不如用到五者俱到如龙得水如虎靠山如狮子吼百兽潜藏如迅雷发群灵咸觉山僧如是举扬未审诸人还觉么非但我今独达了恒沙诸佛体皆同兹者山僧偶到榕城天宁耆旧虔请升座且道宾主互换人境交罗一句作么生道良久云胸清一带长流水目富三山万古春下座。

　　荐严请上堂问未升座已前觉灵度毕升座之后更作么生师云未问已前答汝了也进云几不问过师拈棒僧转身云一句了然超百亿师云何须门外说三车乃云兹者伯登何居士请山僧举扬个事以荐令尊若论荐拔居士未动念时一坐坐断冤亲坦平我人一致了无生死之相宁有去来之路不惟一世二亲已荐至于无量劫来尊尊亲亲俱已荐矣何须远涉榕城直入檗山要山僧开两片皮说东道西以为荐拔大似隔靴抓痒有甚亲切虽然如是不可有负孝念之诚聊叙数言为慰伏惟谛听百年如梦谁知身世本来空一念圆明照彻死生无二路逍遥如出岫之云赤洒似腾空之日周法界以无遗历古今而不昧云归只在青山里日落依然不离天以此用荐何居士一超直入如来前山僧与么举扬还当得荐拔也无良久云无限风光驹过隙枝头黄鸟为谁啼下座。

　　隐元禅师语录卷第四终
嘉兴大藏经　隐元禅师语录


　　隐元禅师语录卷第五

　　嗣法门人性乐编

　　住福州府长乐县龙泉寺语录

　　弘光元年大赞国马公大虞卿刘公同春元林正升陈天锡陈光震文学李光祖暨僧印虚等请师于三月念二日进院至山门云大智门开七通八达一任诸人去来且道进门一句作么生道门内有君子门外君子至便入。

　　伽蓝堂云聪明正直一寺之主辅弼千古丛林不负灵山之语琦上座到这里如何佐助举香云耀后光前在此举。

　　祖师堂云西天祖师听事不真东土师僧承虚接响拈香云不如此片塞却诸祖鼻孔免教流毒殃及儿孙。

　　佛殿云佛之一字吾不喜闻今日到来觌面全彰如何回避举香云通身在里许通身不在里许。

　　方丈云据此座行此令坐断天下人舌头截却衲僧家性命一任百怪千妖直下一椎便正便起。

　　即日斋主君迪林居士请上堂师至座前拈请启云此乃是大檀越胸中流出盖天盖地于中言言锦绣句句珠玑诸人会得便休如未也须对众宣读宣毕坐断一任四众卜度遂升座祝。

　　指法座云宝华王座高而无上广莫可测我今当头圣拈香云此一瓣香爇向炉中专为。

　　当今皇帝圣寿无疆恭愿圣德巍巍崇深海岳八纮之内咸归至化六合之外俱享淳风次拈香云此一瓣香奉为本府本县尊官并大檀越外护等伏愿如金之坚如汤之沸家国禅林有赖福禄寿算无穷复拈香云此一瓣香从自信中第三次拈出奉为现住浙江嘉兴府海盐县金粟山广慧禅寺传曹溪正脉三十五世费隐容大和尚用酬法乳之恩敛衣就座上首白椎云法筵龙象众当观第一义(问繁不录)乃云若论个事山僧未到龙泉时汝等撒手便行省得许多盐酱至于山门前一见便休未免减师半德乃至钟鼓喧轰主宾济济兴问酬答彼此逗漏有何交涉倘于三处见彻当人能事已毕山僧更不周繇者也如未为汝通个消息把住牢关三千诸佛莫窥傍通线道百万人天景仰景仰时壁立万仞觌体全彰莫窥处绵绵密密了无缝罅于此于彼何亏何欠在暗在明奚减奚增苟能直下顿悟生死二关透彻便知前百丈本来面目无两样后百丈脚跟下事岂异相亘古亘今没两人顿超人间与天上山僧与么告报诸人还信么如信得及便是大用之机亦见大机之用正在山僧手里驱耕夺食斩钉截铁展托西来大意掀翻百丈家风揭开吾祖当年事放出龙泉四海流下座。

　　亘法弟请上堂云出入同门作者机利生济物在临时一声哮吼乾坤震沙界何人不展眉诸人还知么黄檗山头起云龙泉寺里下雨龙泉寺里掣电黄檗山中起雷打湿彼此半边眉毛带累诸人拖泥带水竖拂子云诸人还觉也无一点水墨两处成龙五日一雨十日一风头角犹来不异鼻孔自古通同看破门头户底事大家共用利无穷下座。

　　佛诞上堂僧问未离兜率已降王宫未出母胎度人已毕和尚即今在人天座上合谈何事师云已答汝了也进云忽逢偃祖来时如何师便打僧礼拜云浑身肝胆全大用千古英灵作指南师云多华不如少实乃云麟不吠守凤不司晨狮子游行不求伴侣象王顾盻野狐潜踪汝看我释迦老子才出娘胎便云天上天下惟吾独尊眼空四海傍若无人等闲竖一机盖覆三千大千现前众等各各具有金刚眼睛人人本有生铁骨头智慧德相与佛无二慈悲喜舍与佛无二妙用神通与佛无二菩提涅槃与佛无二为甚么不肯承当设若脱体承当直下便与释迦老子无二无别只如云门一棒打杀喂狗子吃贵图天下太平又作么生到这里要见释迦老子则易要见云门则难要知释迦老子么竖拂子云穿过鼻孔了也要见云门么擉瞎眼睛了也要见释迦云门则易要见琦上座则难且道琦上座有甚么长处僧云将此身心奉尘刹是则名为报佛恩师云未在僧喝师云错脚踏翻龙泉水直教大地涌波涛卓拄杖下座。

　　结夏上堂僧问百丈家风旧今朝令转新如何是新令句师云围绕千山石进云恁么亘古亘今去也师云独我瘦崚层僧喝师打云不得放过乃云眉毛厮结祖山中特地云开几万重磕破本来旧痛处成群踢踏起骚风诸人会么山僧今日口门不关吐胆倾肠为汝了也若也会得反掌还拳摸捋虎须不为分外如未山僧重新落草今朝诸方结夏以大圆觉为我伽蓝安居平等性智有三种人根器狭劣不能入得一种死了活不得执持死话头水浸鹅卵石千年没烂期一种活了死不得杂毒当家珍只将闲学解埋没祖师心一种死不得活不得年久月深骨董袋里算将去那堪持论更有一种死得活得如日处空光明烜赫死后再苏欺君不得子细看来也是星中拣月争如山僧这里结夏海众无多不得如何若何要行便行要住便住要坐便坐要卧便卧稍若迟疑杖临汝身大似把棒趁牛入栏虽然大小差别不妨个个蹄踏相似所谓执法修行如牛拽磨以言取则展转失[厂@(ㄠ-ㄙ+人)]拨着便转雷轰电卷聊举便知神骏千里这一队吒吒吵吵[毯-炎+畏][毯-炎+畏]　　都来这里好与三十大棒且道是赏伊罚伊良久云三尺龙泉光透胆辉天鉴地照无私下座。

　　光严寺请上堂僧问如何是龙泉境师云山山尽白云如何是境中人师云老僧独踞孤峰顶进云人境俱蒙师指示向上宗乘事如何师云脑后见腮僧礼拜师云人境在甚么处去僧拂坐具师便啐乃云虚空广大本无碍物之心沧海汪洋岂有障流之意何况佛祖心包太虚量周沙界者乎吾人不明此事倏然晦昧根境两立无挂碍中自成挂碍没遮障处自生遮障致令满目尘埃通身葛藤辊到弥勒下生无有出头之分故祖师西来直指人心见性成佛脱有斩钉截铁汉子闻与么道直下回光一照百了千当更有何物为障为碍者哉所谓自见者明自闻者聪自知者智自觉者慧然则见无所见闻无所闻知无所知觉无所觉无见无所不见无闻无所不闻无知无所不知无觉无所不觉圆陀陀赤洒洒空荡荡没可把大千沙界海中沤一切圣贤如电拂兹者悟庵耆旧请升此座不觉逗漏如此未免识者所哂且道哂个甚么无端笑哭家风振千古令人作话传下座。

　　端午上堂师云时节到来难忍俊因缘出现自相亲山前鼍鼓连天震动着威音那畔人诸人还会么若也会得时时清泰日日康安何用艾旗招福蒲剑驱灾所谓鲲鹏变化海岳夷平衲子知归虚空粉碎左之右之惟我有之右之左之惟我好之时屈则屈反求多福时伸则伸应之即神山僧与么举扬还应得这个时节也未良久云空争胜负无休歇拨转船头第一赢下座。

　　上堂僧问阎浮界内独坐大雄之峰选佛场中高挂毗卢之印师还识否师云小官多念律僧拟议师云败将不斩进云某甲亲到龙泉师云如何是龙泉境进云十二峰师云眼花不少乃云升堂入室重振卷席之风正按傍敲再苏还拳之旨苟悟佛法无多一切都来剩语所谓佛说一切法为度一切心若无一切心何用一切法山僧今日八字打开和盘托出倘有明眼衲僧直下觑破了无余蕴则见色不为色迷闻声不为声惑触物不为物转观身不为身累根境历落纵横无碍不妨卓笔峰头描写天真眠牛背上横吹玉笛钓龙井底直钩虬儿马鞭石上浩歌太平狮子峰头顾鉴颦呻仙冠顶上头上安头莲花心里端坐贵品峰前卓立盘桃石上咬嚼无味之味云梯影里卖弄险崖之句游戏神通展演三昧阔法海之波澜增祖灯之炽焰无可不可无得不得如未切不可妄谈般若紊乱纲宗有寒暑兮促君寿有鬼神兮妒君福山僧今日彻骨相为还有信得及者么不为乱统无根惑始信龙泉正脉通下座。

　　上堂师云拄地撑天妙在纯刚骨格炼凡炼圣贵乎恶辣钳锤触着佛祖爪牙通身庆快摸着衲僧巴鼻知恩有地跛鳖盲龟得意为电为雷尿床鬼子翻身如霖如雨所谓投机一句转凡成圣还丹一粒点铁成金且道如何是投机一句僧云有意气时添意气不风流处也风流师云未在僧拟议师喝云无宾主句轻拈出万派千江尽逆流下座。

　　上堂僧问能种无根树任挑海底灯如何是无根树意旨师云太岁头上不得动土进云恁么则挑得海底灯去也师云祸事祸事乃云兹者系远祖百丈老人脱白之处然老人久侍江西马大师自一喝三日耳聋之后韬隐洪州百丈山中不旬日海众云臻遂构禅林立清规分两序明赏罚井井有条事事可法广罗天下之龙象直欲个个成佛作祖而后已可谓烜赫光明道弘德备源远流长者矣山僧今日踏着老人本来田地岂可囊藏被盖默默无言有负老人未免借老人一段威光烁破汝等面门去也竖拂子云还见么老人在拂子头上惊天动地复敲拂子云还闻么老人在拂子头上哮吼如雷既见又闻如何不会只为汝等寻常看作两截反被声色盖却不得出头苟能置之一处无事不办便能迥脱见闻顿超声色左逢右遇无所不得大众且道得又得个甚么踏着这边动那边闲行数武接先贤看来只可自怡悦举似诸人不值钱下座。

　　上堂云十个五双错认本有爷娘五双十个不知饭是米做竟日茫茫成群作队撞入五蕴山中弄些鬼家活计戕贼慧命劫掠家宝我今有个方便不妨将错就错喝一喝云会么蓦头一喝云开迸出红轮杲杲良哉观音大士全身辊入荒草东西南北无他信手拈来恰好自兹世界坦平憎爱是非一扫分明哥哥之妻元来却是嫂嫂大家拍手呵呵快活几乎绝倒灵山一会俨然何曾离着尔我人人得座披衣莫负龙泉长老山僧举已举了汝等诸人还信么早知灯是火饭熟已多时下座。

　　上堂师云兹者郑居士设斋请升此座举扬佛法以表财法二施等无差别若论佛法大有只是牙痛未免唱个村歌滥充时听山青青石鳞鳞磊落苍黄绝点尘得意急须频放过恐耽净处又迷津薰风动火云蒸闹热门头露半身倏尔凝眸天地外灼然谁是个中人歌已唱也不妨无耳知音无舌解和更须透过荆棘林斫倒旃檀树那畔不立这边勿住圆陀陀没可把赤洒洒无回互开口不得处道着言言见谛抬脚不起处行得步步归宗倘有与么人请出与龙泉相见众喝师云可是大雄真正脉一槌击碎万重关下座。

　　上堂师云智鉴圆明照破本来无一物心珠澄彻大千刹境现其中如天宝网重重无尽似月临川处处全彰无中现有有中现无眉棱挂剑肘后悬符截断千差万别直指当下迷途令汝脚跟尽净更不受人糊涂山僧与么举扬因斋庆赞则不无只如心不是佛智不是道剑去久矣汝方刻舟又作么生到这里十影神驹追之莫及汝等诸人如何摸索良久云无端竟日敲风雨落得清光满载归下座。

　　上堂师云劈开金锁玄关突出三头六臂推倒银山铁壁全彰无位真人有时扬眉光风霁月有时努目电掣雷轰知他圣耶凡耶佛耶魔耶要且凡圣佛魔收他不得有何生死去来而可名模吾人于此荐得参学事毕其或未然山僧矢上加尖去也昔有南泉归宗麻谷三人同礼南阳国师至中途泉画一圆相云道得便去师云放出犹危也是萧何制律宗于圆相中坐师云坐断天下人路头即不无要出南泉窠臼犹未得谷向前作女人拜师云奴见婢殷勤未免傍观者哂泉云恁么则不去也师云收来太缓不妨救得一半这三个老古锥各展神通卖弄伎俩将谓摸捋国师面门未梦见在殊不知前不构村后不迭店天似一亩之地三蛇九鼠残挫南阳苗稼不少山僧路见不平一棒串却撩向东洋海底致令南阳苗稼重新百榖丰登人人乐明圣之天个个享太平之福山僧如是判断还有过人处也无良久云剑为不平离宝匣药因疗病出金瓶下座。

　　甫宇洪居士请上堂师云当阳拶着便归宗烈焰星飞遍界红动转施为光灿烂何妨身在火炉中诸人还会么三世诸佛在火焰中转大法轮历代祖师在火焰中露个巴鼻天下老和尚在火焰中弄些爪牙现前大众在火焰中开只眼睛乃至四生六道在火焰中安身立命所谓寒则普天寒热则普天热通身无向背万缘俱休歇山僧一向闭门打睡懒向光影门头开眼说梦疑误来学兹因万安诸居士不远二百里破夏而来请转法轮与诸兄弟结般若缘用固自己金刚种子未免露一片热心未知诸人还信得及么苟明日用事无别始信莲花火里开还有别行一路请出与龙泉相见僧便出师云又恁么去也生平懒散无绳墨肯与诸人共路行下座。

　　解制上堂师云空林落叶一天秋衲子初开布袋头昔日来时干嚗嚗今朝去也赤条条芒鞋剔起三千界竹杖横挑八万洲唯有山翁忘去住也无欢喜也无愁诸人还会么兹逢解夏之晨又遇新秋之景风清气爽海阔云收水天一色物我同流悟之者东去西去各各自繇迷之者撞头磕额还不知羞所谓尽大地是清凉解脱之场尽大地无非无明障碍之所句中有出身之路路中有陷人之句只如猛虎前踞群贼后追两傍深坑万丈汝等进前退后未免丧身失命不进不退也是立地死汉若透得此关可称无事衲僧如未不惟有屈己灵亦乃信施难消还有不顾危亡者请出跳看僧喝师云未是猛汉良久云坐断千差无向背虎头虎尾一齐收下座。

　　结冬上堂慧门西堂问就地开炉妙在密契只如上上机底人以何相接师云无孔铁锤进云恁么则平出去也师云夜深打杀街头鼠堂喝师云路上行人若个知堂云和尚证明师不理也懒书记问一槌打就八面生辉似铁牛机罗笼不住敢问和尚今日作么生结师云未举槌时答汝了也进云恁么则亘古亘今活卓卓大千无处可遮拦师云锦上谩添花记转身归位师乃云荒草场中展演埋没好汉良多洁白地上提携涂污净人不少竟日禅道贴在额头未免善因而招恶果一向撇在无事甲里往往事从无事而生殊不知向上一路千圣不传当阳一机智者知希末后一句佛难指注脱有伶俐汉子直下瞥去犹迟八刻那更成群作队撞头磕额如瞎驴挨磨相似挨到驴年曷有尽期不是山僧压良为贱都缘汝等未瞥且作死马而医只如古人道置之一处无事不办又云去却一上下四维无等匹又云一有多种二无两般者三转语其中有一转语有权有实有照有用有玄有要有杀有活苟能一一缁素无差不惟入得龙泉保社亦乃刺破古人舌头一任直撞横行天下人无奈汝何如未不得草草匆匆直须行不知行住不知住坐不知坐卧不知卧忽然虚空粉碎大地平沉迸出一星儿速来方丈通个消息是事姑置且道今日开炉彻骨为人一句作么生道堂一喝师云霜花错落成三昧天地为炉铸一狂下座。

　　上堂师云年年为我庆生辰惟有今朝意转亲好事衲僧陈妙供通方作者赋阳春岩前错落空花异格外掀翻贝叶新自是本来旧面目者回掇出更天真诸人会么山僧今日自己庆赞终不借地栽花虚妆好汉但只随家丰俭拈出不妨恰好汝等诸人欲申其祝也须识得当人本命元辰而后庆诞功不浪施不然尽日喃喃有何所补竖拂子云还知本命元辰么秪这些儿上与三世诸佛慧命无二下与一切众生本元无别无二无别圆明烜赫于圆明烜赫之中觅其诸佛众生之相了不可得乃至山河大地草介龙畜死生寿夭种种诸相亦不可得既都不可得汝等祝个甚么还会么不可得中者么得惟证乃知难可测青山仍旧白云中隐隐隆隆无异色下座。

　　师诞上堂书记问恭遇师初诞时逢小至天时逢小至万物回生吾师初诞有何祥瑞师云千年无影树进云恁么则坐断报化佛头人人自庆去也师云今时没底靴进云因斋庆赞礼自常然应时纳祐又且如何师云好事不如无进云巨壑沧溟连底冻卧龙头角待春雷师打云是赏汝是罚汝记喝师云再喝看记礼退师便喝乃云法身寿量等虚空证得虚空又不同坐断有无全体现人天环绕在其中于此荐得庆赞已竟其或未然山僧放一线光明一任人天取裁世人所祝无非多福多寿多男子至矣尽矣而我格外衲僧要且不然纵有文章山斗偈颂悬河龟鹤满庭芝兰盈室珍馐百味列于前玉帛千箱拥于后以祝其寿非吾所愿也然吾所愿者父母未生前一句子所受用者即今当阳一句子所藏身者末后一句子若能一一悟明一一透脱以献其前则吾愿已足当知其人可以卓立可以撑持可以续佛光明必也无疑否则山僧自祝去也佛祖真命脉一箭破三关者么祝余寿千秋不改颜下座。

　　上堂问承师有言向上一路千圣不传如何是向上一路师云脑后看进云如何是当阳一机师便打进云如何是末后一句师云速退速退进云恁么则勘破了也师云勘破个甚么僧喝师打云不得放过乃云若论个事奇特真个奇特平常太煞平常若向平常处看却又奇特若向奇特处看反更平常日用事无别千圣莫能窥秪许老胡会不许老胡知兹乃一座当轩万灵景仰林峦拱翠草木呈祥是奇特是平常若道平常昔日无恁么事若道奇特元是旧山川仍旧本来人到者里须是异目种草一咬百杂碎奇特平常撩向云霄之外然后进得龙泉门入得龙泉室见得龙泉人赞叹龙泉也得骂詈龙泉也得显奇显特也得说平说常也得何故为伊识得龙泉家法透过从上门户或抑或扬或毁或誉无可不可只如今朝慈圣庵主敦请升座觌面提携一句作么生道一滴龙泉清四海千山围绕法中王下座。

　　上堂一僧问讯便出师云却不唧溜问当年一棒血淋淋痛处未消每自珍今欲承师传正法有何言句嘱吾人师云渠侬得自繇进云恁么手握龙泉当户踞从教来者丧身魂师云列在下风僧喝师云虾蟆叫问拈起横遍虚空放下一尘不立只如未拈未放时一着在甚么处师竖拄杖云是拈起放下僧拟进语师便打云话头也不识僧云恁么则任运腾腾无挂碍大千沙界露全身师云山僧却不恁么乃云个里明明绝点埃临机浑不假安排茫茫宇宙人无数谁肯回光照本来诸人会么本来一着佛祖不传自肯承当着着可据觑破本来眼睛光前耀后摸着本来巴鼻贯古通今动着本来舌头雷轰电卷抓着本来痒处庆快通身踏着本来田地处处全彰只如古人道无眼耳鼻舌身意无色声香味触法你等诸人又向甚么处捞摸到者里十个五双尽打退鼓殊不知无捞摸处却堪捞摸没奈何时正好奈何忽然迸出些子始知佛法无多迷去百千万劫悟来秪一刹那坐断百丈岩前险崖之句掀翻四海无风匝匝之波毛孔含藏无量世界眉棱倒挂万亿山河可凡可圣能佛能魔呵呵呵会也么碧眼老胡收不尽至今狼籍满娑婆且道狼籍个甚么竖拂子云冻骨活埋霜雪里陡然突出一枝香下座。

　　上堂问轻身穷鸟道重法到龙泉透网金鳞现请师向上传师云我这里一滴也无进云莫欺新妇子曾透老婆禅师云不是苦心人不知问如何是夺人不夺境师云活捉逆鳞清四海进云如何是夺境不夺人师云扫除烟氛得英灵进云如何是人境两俱夺师云天翻地覆无何有进云如何是人境俱不夺师云一树花开万国春进云人境已蒙师指示觌面相呈作么生师蓦头一棒进云一棒分宾主吐露太分明师云秪为分明极反令所得迟乃云昔日浪走山川偶然逗到漳浦倏忽春去秋来刚刚一十有五如今老大无知添得一肚莽卤抬头撞破虚空开口并吞佛祖慈悲全没些些恶毒过于猛虎惯解夺食驱耕令人无依无怙龙象一见忻欢跛鳖心惶目努扫开万里闲云迸出红轮正午返观一念未生大地了无寸土离相离名离去来超凡超圣超今古个样没面目阿师觐他礼他有何补虽然如是胸中不妨一点长处且道如何是他长处相见又无事不来还忆君下座。

　　上堂问龙泉一滴味异众流毕竟是甚么味师云千差俱不涉进云源长涓滴滴永流不断根师云万派总归源进云万古碧潭空界月再三捞捷始应知师打云还我一滴来进云精修则错放逸全乖师喝云且漫兴波作浪乃云无位真人赤肉团百千佛祖现毫端圆明广大青莲目瑞应兴悲几万般竖拂子云唤作拂子合吃三十棒不唤作拂子合吃三十棒直饶下喝竖拳拂袖便行总合吃棒在如何免得山僧手中棒于此荐得便与千手千眼大悲同体同用无二无别设若些须连骨粘皮处处廉纤不了所作所为担雪填井吹纲欲满纵经尘劫无有是处惟许异目超宗自然头头独脱无依如狮子游戏不求伴侣如壮士展臂不假他力如野鹤冲霄纵横无碍还有异目种草请出与龙泉相见西堂云瞎师云竟日波涛轰海宇了无一滴到龙泉下座。

　　上堂问开炉才月半谁肯自欺问法打遭三不无奴使但是恁么人和尚还接么师云是甚么人进云秪如豁开户牖大座当轩又作么生与他相见师云大家出只手共扶破砂盆进云鹤飞千尺雪龙起一潭水师云半是思君半恨君乃云一念知非八万人天景仰二时返照三千刹海朝宗动静同源去来合辙直接龙泉正脉断无恶水浇人亲承百丈家风必也规绳可法传无传之妙旨报莫报之弘恩颇有其人斯道堪赖不惟权衡佛祖且亦陶铸英灵如大火聚近之燎却面门如太阿锋拟之丧身失命且道承谁之力有如是猛烈僧喝师云一句临机全杀活普天匝地起真风下座。

　　上堂师云善来个个学无学那怕嘴头壁上阁不去荒村趁野狐甘为者里自摸索诸方商略闹哄哄争及斯堂风寂寞可谓身贫道不贫闭门愁见天花落翻身踢脱黄龙关驴脚马脚齐伸缩大家拍手笑呵呵现成公案休卜度逗到山穷水尽时忽然突出祥麟角竖起拂子云会么只如庵主请升此座且道觌面受用一句作么生道呼童唤婢真三昧动转施为珠走盘下座。

　　腊八请上堂师云埋头雪岭成何事六载区区彻骨凉偶触本来真面目通身星斗焕文章诸人会么此际正是释迦成道之日又逢衲僧圆戒之时三业冰清六根迥脱一念圆明十方普照如宝镜当台胡来胡现汉来汉现大心菩萨护念戒珠亦复如是虚空有尽菩萨之愿无穷虚空可量菩萨之行莫测虚空可坏菩萨度生之念无休所以众生贪心无有边际菩萨戒法亦无有边际众生嗔心无有边际菩萨禅定亦无有边际众生痴心无有边际菩萨智慧亦无有边际众生有八万四千无明烦恼种种诸尘劳门无有边际菩萨亦有八万四千观照般若种种诸解脱门无有边际只此无边际之心即是菩萨金刚不坏之宝戒亦是众生清净本源之佛性过去菩萨所证证此现在菩萨所修修此未来菩萨所学学此以此信受以此奉行便是现在肉身菩萨切不可言行相乖有名无实有负丈夫之志且道还有不假修证不涉迷悟者么众下语不契师云老僧自道去也将来供在丹崖上赫赫千秋作范模下座。

　　元旦上堂云四海狼烟尽金轮气象新鸿蒙垂玉露叆叇起香尘上苑初颁律普天尽放春吉人临斯地万古福吾闽诸人还会么正当此际祥光赫奕瑞气氤氲异口同音共祝。

　　当今圣寿万岁丹心诚意同延本府睿算千秋恭愿淳风浩荡于娑婆至德汪洋于震旦千邦归正万国来朝人人怀雨露之恩个个乐无为之化而我林下衲僧又且如何竖拂子云全凭一滴曹溪水为雨为霖润国心。

　　解制上堂云真正衲僧气宇如王一怒横尸万里一喜大地回春一口吸尽西江一喝三日耳聋一人发真归元十方虚空悉皆消殒一脚踏翻水潦百千无量妙义全彰看这一队老古锥吒吒吵吵轰轰烈烈有宾有主有权有实能杀能活能解能结其结也水泄不通针劄不入千圣万贤窥觑无门其解也一团和气满面春风东西南北十字纵横四五百条花柳巷二三千处管弦楼尽是诸人放身命处诸人会么龙象蹴踏非驴所堪大人行处莫可思议踢脱关捩豁开两眉骑声盖色不挂寸丝尘中作主四众来依杖挑日月▆▆绕天上人间不我欺还有相随来者么书记云从教花柳放且作太平人非日西堂云牢关击碎奔云水八万门开也太奇慧门西堂拂袖便行师云相随即不无毕竟向甚么处去珍重龙泉泉上水你归沧海我归山下座。

　　隐元禅师语录卷第五终
嘉兴大藏经　隐元禅师语录


　　隐元禅师语录卷第六

　　嗣法门人性圭编

　　福州府福清县黄檗山万福禅寺语录

　　佛诞上堂师云圣迹未萌那畔这边浑一体娘胎已出人间天上独称尊百福庄严清净身四缘和合黄金相开万字于胸前蹑千轮于足下杲日辉煌庆云缭绕天垂宝盖地涌金莲九龙吐水浴金躯八万人天尝拥护殊胜真个殊胜奇特果然奇特正眼看来又涉功勋未超圣量若论格外衲僧佛之一字尚不喜闻何况如许祥瑞耶这个公案自古迄今举扬者甚多错判者不少惟有云门大师行格外令贵图天下太平殊不知也是掉棒打月劳而无功惜乎山僧不与同时若与同时不用如何若何待者老子指天指地时秪云放下着又道天上天下惟吾独尊秪云低声低声敢保者老子神和气爽海晏河清岂不绰绰然有余裕哉山僧与么举扬还得庆诞也未良久云一堂围绕申三祝殿阁薰风起凤苞下座。

　　结夏上堂西堂良也问黄檗开期惯用本分钳锤秪如逢着超宗异目底人如何施设师云虎头带角出荒草进云恁么则期牙本是旧知音流水高山不用弦师云隐隐峰头露一班进云今日林府设斋不比寻尝茶饭因斋庆赞一句作么生道师打云是寻尝不是寻尝进云直下分明师云秪为分明极乃云陷兽机关妙乎毒手活人眼目所贵藏锋锋藏忽然入眼重重障翳净尽消除手毒偶触其机一切生灵俱在坎内然世间小小技术亦有神妙不测之功以利天下何况佛祖钳锤宗门牙爪一棒一喝一锥一拶一语一默一动一静之下转凡成圣者乎故我临济见僧入门便喝德山见僧入门便棒又云夫参学者不避丧身失命我在黄檗处三度问佛法的的大意三蒙痛棒如蒿枝拂相似而今再思一顿无人下手僧云某甲下手济度棒与僧僧拟接济便打看这老汉机用如返风回火奔流度刃毒中之毒锋上加锋牙上生牙角上生角杀活自繇亘赫千古苟承其宗须明厥旨岂可呴呴之仁硁硁之德詹詹之言屑屑之行混杂其间以玷从上纲宗也兹乃结夏之期众等请升此座欲山僧举扬正法眼藏于清净大圆觉中一一点出正知正见与诸人共知未审诸人还委悉么扫却腥臊千万里惟余正脉永流通下座。

　　追荐请上堂师云超生越死证涅槃须具金刚眼目治国齐家振法席全凭生铁身心有杀人不睫眼手段方许立地成佛有立地成佛汉子便有杀人不睫眼手段会中颇有如是作略不妨各各撑天拄地不惟四料拣三玄要直下了然乃至千重锁万重关即时透脱洒洒落落纵横无碍烈烈轰轰与夺自繇幔天纲子罗笼此人不得匝地锋芒锥劄个汉犹难为伊识破生死去来犹如梦幻了知菩提涅槃等若空花以此续正焰之光灯灯不昧以此作将来之眼法法无差以此荐已往之灵步步莲界以此资现前大众福利无穷山僧举荐已竟未审大众助哀又且如何众无语师云脱落皮肤一切空随时应节自归宗天壶水满春光媚两岸花开片片红下座。

　　祝寿请上堂问夏日乍晴芳草绿片云敛尽百花香玉融多少奇男子特地请师为举扬请问如何是举扬一句师云雨后山山翠进云如何是本地风光师云天开日日新进云如何是截断众流师蓦头一棒僧便喝师又打僧又喝师复打云这一喝落在甚么处僧无语师云落处也不知乃云法身匪相周沙界以无遗慧性圆明亘古今而不昧三贤十圣繇斯出现九有四生借此根源顿悟毫端千祥俱集聊插只脚百福骈臻不离有为而证无为了明世谛以见真谛所谓治生一切产业皆与实相不相违背苟如是则道不虚行功无浪施虽然又是吾人日用寻尝法身边事若论法身向上一着千圣无启口处故山僧一向终不撒泥撒沙以玷净人眼目兹因夏居士特特进山供佛斋僧请转法轮为祝令堂郑氏耋寿遂开线道以为福海寿山之砥柱唯冀诸人净心谛听养不足以报父母圣人以德报之德不足以达父母圣人以道达之惟道达之报恩酬德至矣尽矣且道如何是道又作么生达竖拂子云妙神明超生死贯古今一贤愚以此福其亲沧海焉可量以此寿其亲巧历莫能算山僧祝延已竟未审诸人赞叹如何一座寿山千古翠佛灯长照万斯年下座。

　　解夏上堂西堂良也问圣制九旬今日满顶门突出一轮秋如何是一轮秋师便打进云好个一轮秋若是某甲不与么师云打破凤雏卵一任泼天飞进云与么则惊天动地去也师云切忌撞破虚空堂礼拜师云又在壳里乃云眉毛折散各周游杂踏东西几百洲紧捎芒鞋玄路滑横挑竹杖海天秋大雄莫制无缰马好手难招不系舟八角磨盘空里转额头磕破自方休还有磕破额头者么如无不得动着且看山僧细抹将来九十日前所结结今朝所解的今朝所解解九十日前所结的了知解结同源缚脱无二更须立在无解无结之处然后不妨堪为能解能结之者苟如是纵目所观信手所指无非直指之道所谓直心是道场直说是妙法直行是妙行直证是妙果开门便见山开胸便见胆是法住法位世间相尝住何曾有个解结来设若于中一毫委曲不惟不成直指之道则五十种阴魔各得其便内则竟日作祟外则引鬼入市从死至生从生至死戕贼慧命无时休息兹乃解制之晨聊借众圣之力不妨打破门户趁出一队闲神野鬼直令于中空荡荡静悄悄寂而知虚而灵一堂风冷淡千古意分明此山僧所举系堂奥边事只如诸禅人东去西去途中受用一句又作么生道侍者竖拳云和尚识么师笑云偶尔途中轻错脚杖头浪卷白苹风下座。

　　结制上堂师云高悬钵袋囊藏万象森罗放下藤条收拾青山绿水密移一步遍界无踪掇转双睛浑身是眼全彰那畔风光返照本来面目主宾一致物我相忘正好弹格外之断弦韵高和寡运到头之霜月晦而益明玄中至玄妙上最妙苟若会得直下便是何用克期取证脱或未能再三捞捷方有少分相应山僧昔日开大炉鞴煆凡炼圣直欲个个得大机之用成生擒活捉之功以光从上来事不料法久成弊转增迟钝兹者起期不用如何若何但要诸人退步密移移到无可移处轻轻一踏便到祖翁稳密田地不惟当人大事已毕乃至从上门头户底了了分明所谓不取其华但食其实且道如何是汝诸人实处僧云千古风流不让人师云开单展钵浑无事触着毫端吼似雷下座。

　　师诞上堂师云方才　地是婴儿睫得眼来两鬓丝五十六春如一梦幸然不昧未生时且道娘未生时还有气质形名也无还有寿夭穷通也无还有荣枯得失也无还有人我是非也无还有玄妙解会也无还有向上向下也无还有生死去来也无既一切都无岂有寿量而可庆哉汝等团圞围绕如云捧月祝个甚么虽然如是山僧且掇出面门露个巴鼻不妨与人天共庆蓦竖拂子云会么释迦老子生也山河大地生也琦上座生也所谓心生种种法生汝等见义不落人后好花须插头前庆赞黄檗也得毁骂黄檗也得庆赞也得一分功德毁骂也得一分功德庆赞也没量罪过毁骂也没量罪过且道如何得折中去众无语师云功德天黑暗女有智主人二俱不受是事且止今日应时庆诞一句作么生道良久云环绕溪山千古翠亲承雨露万年春下座。

　　冬至上堂师云这边不许长立那畔岂可久居放出阳春一段头头法法咸舒东涌西没无欠无余一任风吹日炙何妨电掣雷驱有时若隐若显知他是智是愚有时或顺或逆纵横奚束奚拘有马骑马无马骑驴秪如驴马俱无时骑个甚么且喜闽南春信早梅花国里乐无虞下座。

　　腊八上堂师云星前瞥脱较些儿忽睹明星悟已迟老倒眯　眼着屑令人错认两茎眉诸人还知么山僧今日向释迦老子顶　上展演爪牙于诸人眉睫间掀翻窠臼诸人还觉悟也无如觉悟自有一条活路可行不妨无佛处称尊无证处取证无法处说法无住处着脚着著有出身之处如未觉悟山僧别开一路与诸人共行勿住圣兮勿住凡急须转向上头关于心无事空行月于事无心竟日闲几片残云穿破衲一溪绿水锁青山者回扫尽枝头雪若个阇黎不解颜山僧与么举扬与睹明星相去多少僧云一彩两赛师云衲僧自有超方眼肯向如来行处行。

　　上堂师云灵源浩渺弥漫四海五湖智鉴圆明光吞人间天上众圣以之为恩宅群生借此为福基而我格外衲僧收放自如剔起眉毛一亘晴空全体现揭开脑盖通身星斗焕文章融山河为自己亦得转自己入山河亦得发雷轰之令亦得奋掣电之机亦得苟能于电光影里构得星儿参学已毕堪受人天奉供可作将来眼目陶凡陶圣不居其功为匠为师岂借他力果有其人黄檗千斤担子可托如无山僧向三家村里因斋庆赞去也兹乃瑟江翁居士奉母李氏慈命特特入山斋僧供佛请转法轮可谓财法二施等无差别福慧双修自他普利自他普利则不无只如收因结果一句作么生道良久云菩提子结三冬雪优钵花开腊月红踏遍天涯无觅处竖拂云元来只在此山中下座。

　　元旦上堂师云金轮影动遍界流辉玉阙令行大千草偃个个祥光赫奕人人瑞气腾空咸承鸿庇之恩俱享泰来之福惟有无位真人坐断古今不逐秋去春来岂落新规旧套有时紫罗帐里翻身有时芳草丛中着脚居尘劳不为尘劳污染处空界不为空界牢笼任缘放旷随处逍遥活泼泼自天然何须十万在腰缠直至于今赤洒洒借婆衫子拜婆年高着眼掣风颠新妇骑驴阿家牵临济家声尽逗漏不知若个眼皮穿新年头已到且道无位真人即今在甚么处举拂子云还见么托出两轮新日月扩充千古旧乾坤下座。

　　入塔请上堂师云欲报重恩一句了然超百亿未明大本分身碎骨也难酬还知大本么能为万象主不逐四时凋没阴阳地闲之绕无影树下共逍遥虽然深固幽远无人能到要且闻名不如见面还知重恩么　地一声全体现圆明亘赫廓周沙酬恩报德承渠力信手拈来锦上花虽则遍体风光通身流露未免见面不如闻名兹者众慈百骸溃散四大分张无声无臭离见离闻月落前溪云收天外一段灵空谁覆谁载于此见得荐慈已竟脱或未能山僧旁通去也卓拄杖云会么一棒打开无缝塔群灵共证法王家下座。

　　解制上堂师云拆散眉毛放去星分弥法界打通鼻孔收来共住一毫端苟能翻转毫端旨去去来来不自谩然则去无去处去去实不去来无来方来来断不来不来相而来踏遍天涯无足迹不去相而去纵横海内绝行踪所谓尽大地是沙门一只眼见见无差尽大地是沙门一只脚行行不二行既不二始终不离于当念见既无差自他不隔于毫端祖祖佛佛于毫端上转大法轮现前海众于毫端上行住坐卧一切含灵于毫端上头出头没只为太近不自觉知倘能直下觑破毫端家舍途中俱踢脱脚头脚底尽风光如未山僧重新指点去也拈拄杖云个个杖头挑日月何须特地送风雷下座。

　　追修请上堂师云追修植福无多诀只贵当人正眼开觑破死生无二路存亡均益不须猜若也于兹见得可为万世之津梁堪作将来之妙果所谓一念知归四恩总报刹那得本三有齐资七宝池八德水日日清凉百福相万寿山年年叠翠不退菩萨呼奴唤婢展神通脱洒真人运水搬柴显妙用惟有山翁没伎俩长年高卧檗山中醒来赤脚翻泥水踏断东西百万程诸禅者急惺惺莫教错路得人惊一失人身千万劫改头换面却难寻独许至人登福地去来步步证无生兹乃信女何氏精修妙供普献金仙一念虔诚万灵共享只如应时纳祐一句作么生道僧云一彩两赛师云楼阁门开春烂熳四山卓立旧家风下座。

　　追荐慈严请上堂师云欲报劬劳须究本源本源尽处法法同根吾人顿悟个中旨是则名为真报恩诸人还知同根意旨么无捞摸处正好捞摸无著眼处不妨着眼千圣万贤到者里无可指目惟许自知较一半是以心空及第顿超天上人间性净圆明烁破银山铁壁内障外障一切障当下冰消自冤他冤曩劫冤即时解脱一空一切空一净一切净一圆一切圆一明一切明于净空圆明之中求其冤亲得丧生死去来了不可得都卢是个大觉圆满菩提之相已往觉灵所证证此现前大众所修修此山僧与么举扬存亡俱利则不无只如随缘赴感一句作么生道良久云云收碧落净如洗月印千江处处圆下座。

　　一文程居士为荐乃兄请上堂居士问一灵离形体求法证无生愿和尚慈悲开示证无生意旨师云脚下无私皆净土进云如此则先灵承恩力荐也师云顶门谁不戴青天乃云死死生生几万遭这回岂可更蹉跎等闲掇转本来面顿悟无生一刹那诸人还会么一心不生万法无咎一念无为世界坦然非声非色昭昭于群象之先离见离闻炯炯于诸尘之表天地以之为根万物以之为母圣贤以之为宗生灵以之为祖至于德山棒临济喝雪峰毬玄沙虎秘魔杈禾山鼓赵州茶云门饼这一队白拈贼窃得些子无生到处为祥为瑞为灾为害到这里不消琦上座咳嗽一声一齐收下举似讷夫觉灵之前伏惟尚飨未审讷夫还窃得些子也未泥牛耕破三更月木马嘶回万劫春下座。

　　水陆普度请上堂师云器界根身繇贤愚而得丧人天鬼畜随福业以升沉福不自福感众善而致福业非他业惹六尘以成业殊不知业性本空未了因须还夙债福缘匪固恣情享尽祸临身以至败国亡家丧身失命皆繇慧眼未开不能觑破生死根源反被福业之所流转至于劫劫生生互相杀害如影随形无时舍离诚可怜悯所谓身为众苦之本不其然乎故老子云吾有大患莫若有身如其无身何患之有我佛看破此身如幻如梦如影如响乃成佛身故云佛身充满于法界普现一切群生前祖师亦云幻化空身即法身法身觉了无一物本源自性天真佛苟明天真之佛刀劈不开火烧不着水打不湿风吹不动岂福业得丧之能移哉如其未明藉此中元节届衲僧自恣之辰启建华严胜会阐扬无上真宗冤亲普度水陆齐资八难三途共证一真之法界四生九有同登不二之玄门一超直入永无退失山僧与么举扬还普度得冤亲也未良久云殷勤珍重无家子得到无家正好归下座。

　　圆满普度上堂师云一处圆处处圆头头法法尽归根众生度尽天将晓不觉金乌出海门诸人还知么这段光明辉天鉴地耀古腾今人人具足个个圆明秪为不觉自迷自惑如梦如幻于梦幻之中作种种业受种种报四生六道轮回不息山僧兹者未免作梦中佛事度脱未醒众生而后已故将东岳作清净佛土以龙江为七宝莲池残城瓦砾坦然一如幽魂滞魄咸登觉地所谓一念不生全体剖露片言合道万机顿副苟能于此信得及去则佛祖命脉人天眼目衲僧巴鼻生灵根源一串穿过尽净无余不妨动着梦中痒处忽然醒来呵呵大笑且道笑个甚么眼开不作梦中事大地觉灵尽往生下座。

　　师诞上堂师云业识茫茫遍大千阿谁肯究未生前支离潦倒无思算踢脱古今一大年诸人还知么山僧今日一踏透顶透底耀后光前若也会得便知法性与虚空同体法眼与日月并明法身与五岳齐秀法脉与四海共流与现前大众共条合命与草木丛林同气连枝楼至如来不后毗婆尸佛不前老彭非寿殇子非夭千涂共辙一道坦然如是祝寿寿不可量如是植福福无有涯虽然亦是因斋庆赞落草之谭只如眉毛插汉鼻孔辽天眼空四海手握大千且道者个汉子还受人祝赞也无众无语师云托出古锥到处卖无人着价自羞惭下座。

　　耆旧闲公寿诞请上堂师云耳顺心通事理无碍一念未萌顿超三界直证本来无量寿团团围绕观自在设若于此荐得亘赫千秋其或未然何妨海屋又添筹若夫真正衲僧以法为身同乾坤而久固智慧为命等碧落以长存宽平为福若沧海之莫测仁厚为寿犹泰山之难比净洁为行处浊世而不浑素贫为乐逢清时以自安以法界量为量九有莫非我有以等慈心为心四生尽是吾生发之以风雷滋之以雨露照之以日月成之以霜雪庶物物各遂其生物物自成其实以此自寿以此寿人宁不高深博厚悠久无疆者矣此乃藉众威德同申庆赞已竟只如兹者九龙现瑞万福迎祥觌体祝延一句作么生道云收雾卷青山外一个闲人天地间下座。

　　师诞上堂师云兀坐山堂万虑休庆云何事绕峰头莫非为献华封祝可是又添海屋筹固有元辰非色见本来寿量岂声求请看觌体无依者一段孤明不计秋诸人还知么以此自寿以此寿人事上也合理上也合一言契悟万古同春半句投机千祥毕集湛若无碍之虚空净如圆明之宝月无一物而不照无一法而不含虽有含照之量而不居含照之功如是寿言言满天下天下重之如珠玉如是言寿寿及后世后世仰之如山斗草木知荣生灵重本智慧德相具足言寿并传无疆非龟鹤椿松之可比岂芥城劫石而能量哉兹蒙诸禅德为山僧祝延山僧特升此座为诸人举扬递相扣击颇有铿锵所谓知音弹与知音听不是知音莫与弹知音且止只如即今应时上寿一句作么生道僧云天长地久师云再道看僧云地久天长师云未在自道去也瘦骨长年撑宇宙一枝聊放满林春下座。

　　结制上堂西堂中柱问铜头铁额满山中大鞴炉开匝地红煆得浑沦金弹子一槌便就出良工未审向上还有事么师云脑后看进云只如超方异目的又作么生师云触处圆阤阤进云恁么则谢师去也便礼拜师云无汝立脚处堂便归位乃云一句三玄关寨弥天急着眼一玄三要重重绵密不通风临济老汉九百余年坐筹帷幄之中决胜千里之外岂料今日不肖儿孙就窝打劫捉败老人贬向无为国里现获玄要真赃撒在百草头上一任喂驴喂马且喜者一片地空荡荡赤洒洒正好结个无诤保社大开不二之门凡来圣来浑为一体顺行逆行了无二致所谓理能伏豹诚可动物一火焚千差之物象一水收万叠之波澜一心含无量之妙义一理贯百千之法门种种法门种种妙义种种物象竖拂子云尽被这一毫头收却了也汝等打草鞋行脚走遍四天下到这里也须着个精采且道这一毫头从甚么处得来苟知来处可谓瞎驴之种草堪起黄檗之宗风其或未然不得草草匆匆直须二六时中行住坐卧东卜西卜忽然磕破额头山僧为汝证据来处姑置且道即今者一毫又向甚么处安着顾侍者云且悬方丈里明日示他人下座。

　　上堂问一椎打就即不问火焰里横身事如何师便打进云设使超佛越祖的来又作么生师云大家出只手进云若然者即十二峰峦齐点头师云汝行荒草里我又入深村僧归位师乃云杲日光中通身无隐象月华影里遍界不曾藏显而不露隐而弥彰十智同真珊瑚枝枝撑着月一玄三要重重流出洞中春智眼圆明者七穿八穴偷心不死的觌面关山所谓浮词万卷不如至理一言腐药千箱怎及还丹一粒还丹一粒点铁成金至理一言转凡成圣只如现前人人具足物物全彰又作么生转撇开凡圣虚名目信手拈来不是尘下座。

　　上堂师云举国无间者有谁独不忙山房一夜梦尘劫几沧桑钵底乾坤大杖头日月长豁开正法眼物物已全彰诸人会么物物既已全彰则三途八难九有四生总在个里无一尘而不具足佛事无一法而不圆满正宗得现前之三昧成触目之菩提非小非大能入小大不被小大之所留碍无相无名可成名相不为名相之所牢笼毛吞无边刹海芥纳万亿须弥不是神通妙用亦非法尔如然只是当人自证境界不假于他术现前大众还有自证者么良久云声前一句圆音美物外三山片月辉下座。

　　戒子请上堂云佛子受佛戒即入诸佛位新学行佛言是名真菩萨能行而不能言法门之体能言而不能行法门之用能行能言法门大宝不能行不能言法门废器奚足道哉然菩萨之心大包无外细入非内灵明洞彻亘古亘今圆通周匝无欠无余行遍天涯无足迹方知步步普贤智周法界各风光始信头头文殊推倒十方无边表都卢一座大毗卢诸大菩萨只在毗卢面门上放光动地三世诸佛历代祖师尽在八万毛孔里作大佛事山僧昔年亦在毛端上得入滥厕其中所谓家里人方知家里事今日未免外扬家丑获罪弥天可有傍不甘的出来为毗卢出气山僧只得退身千里如无又向毗卢顶上倒屙去也然则向上一着敢保千圣证不到诸大菩萨行不到历代祖师说不到天下老和尚梦不到且道阿那个行得到良久云自是不归归便得五湖烟景有谁争卓拄杖下座。

　　荐亡请上堂云生如是死如是生死死生无讳忌来无相去无相来去去来没两样苟能直下了无疑顿超人间与天上诸人还会么溪山各异云月是同阴阳虽隔道契则通所谓一处通处处通尘尘刹刹尽归宗夹路桃花风雨后马蹄何处避残红吾人于此荐得如云从龙其或未然山僧向世谛中应赴门头去也然庵主生富贵之室不为富贵之所牢笼处女流之中不被女流之所汩没而能广作佛事大开檀门在潮僧俗悉被其荫方外禅衲倍增敬奉为法忘名舍利就义罄其所有尽供佛僧可谓广大解脱无碍之真心正是菩提萨埵之正路人天大乘之通衢五十余年行而愈笃至于末后告寂预备净财托请山僧举扬个事以助末后一着且道如何是末后一着喝一喝云黄檗山头轰霹雳潮阳海底忽生莲下座。

　　师到永庆寺念宗请上堂问法无定相遇缘即宗如何是夺人不夺境师卓拄杖云会么进云如何是夺境不夺人师云何处不称尊进云如何是人境两俱夺师云人亡马丧家何在进云如何是人境俱不夺师云四山锦绣可人观进云人境已蒙师指示今日上堂一句作么生道师云脑后挂金锤乃云残云敛尽一天清衲子纷纷活路行喜有空王添老兴差风送我上坡亭诸人会么兹有大心檀那掷千金以严福地向上师僧拈茎草而建梵宫龙象交参却逢此际人天皈敬正值斯时成始成终自然如法尽善尽美必也可期山僧偶到此间忽闻向上人不妨突出向上巴鼻豁开顶　眼睛东坡山顶卷舒峻峭之机怪石岩前调弄险崖之句圆通门启大放宝光四面亭开收罗万象清溪一带苏公俨然祗树千章长者如面信手拈来以酬檀德从胸流出盖覆诸方山僧聊叙如斯未知诸人还见么良久云云水尽投永庆里宗风大振自斯晨下座。

　　师到龙华寺主玉轸等请上堂问双塔凌空齐鹫岭一溪流水接曹源如何是龙华境师云千山围绕法王家进云如何是境中人师云独立乾坤待个人进云谢和尚答话师云在甚么处去僧喝师打云放汝不过乃云隋朝古刹普天之下无双仙邑宝幢惟独此间永久十年前已闻不若今朝一见千里外瞻仰怎如到者方知大哉不可思议妙矣难尽举扬若也回机一念自然法法全彰兹者寺主殷勤启请感格十方衲子一时凑合龙华会里且道觌面提持一句作么生道一溪环绕龙蛇动双塔高悬佛祖灯下座。

　　师到南林寺主人一先无依等请上堂问黄檗峰头起雷金刚顶上掣电倾湫倒岳即且置头角已成请和尚照顾师云看脚下进云愿师只作东君主莫被风吹别调中师云半是思君半恨君进云大众证明学人礼谢去也师云放汝三十棒乃云山僧今日登高高之顶突出辽天巴鼻高谈向上真宗以接峻峭之机而资奇特之者三贤十圣俱立下风五眼六通且居门外惟许辽天峻峭进前话会有么有么如无山僧按下云头普示去也秋气爽秋风清老倒匡徒向上行行到水穷山尽处头头法法了然明既了也一切皆了白牯狸奴无欠少至此青天白日下男儿若个不分晓既明也一切皆明个个阇黎具眼睛直上南林峰顶望刚刚日午正三更如其未了未明须返照急惺惺法法尽从脚下生顿悟本来无一物铁壁银山尽坦平所以道高高处平之有余低低处观之不足高低勿论秪如竿头进步一句作么生道凌空驾险度天马返掷还他狮子儿下座。

　　师到高田院主人玉玄若石等请上堂问出吉祥峰入仙溪境出入即不问如何是狮子游行句师打云好事不如无进云恁么则牙爪才开山岳动千妖百怪改容颜师云自知较一半乃云一花现瑞老金仙五叶芬芳遍大千几度秋风吹不堕至今又现在高田竖拂子云诸人会么且道与释迦老子拈的是同是别若道是同法无同相若道是别岂有两般若向个里舒一只眼伸一只手一并擒下终身受用永劫不忘其或不然未免枝上生枝蔓中引蔓去也山僧自离黄檗已到莆境首入永庆之堂铺舒长春之锦以寿无位真人次入龙华会中展演大机之用以慰大乘作者又登金刚之顶卖弄险崖之句以接峻峭之机兹到高田院里平长敷演以安本分衲僧幸蒙主人尽心诚意感应道交龙象济济云水依依祥云围绕狮子颦呻在此场中踢踏一番庶见者闻者俱得解脱之因悟者入者咸证无为之果所谓衲僧家孤迥迥处也须着到坦平平处也须着到静悄悄处也须着到闹哄哄处也须着到只如无佛国土没神通罗汉如何着到尘说刹说炽然说虚空点首已多时拈来一味寻常草环绕山山尽展眉下座。

　　师到报恩堂僧澄远同孝廉陈遂捷等请上堂问仙溪添秀气蜚岭壮威光和尚入报恩之室登报恩之座如何是报恩句师云彻骨彻髓进云向上还有事也无师打云是向上向下进云今日亲见和尚了也师又打云未知向上事在乃云适意优游已了十年话柄闲眠顷刻顿忘五百春秋倏尔翻身大开梦眼团圞围绕尽是金仙所谓道山不在高有仙则名水不在深有龙则灵僧不在众惟道为尊人不在多以德为邻道德之所在忘年事之匪过也道德之所不在舍身卫之何益乎山僧虽然莽卤撞入仙乡惟处烟霞之顶不为烟霞之所罗笼遨游山水之中不为山水之所留碍步步踏实地处处无踪迹荷蒙诸山禅侣追随参请念有余日眷恋不舍山僧所愧德薄道微无有一法与人惟要诸人自彻自悟而后已如彻悟也刹刹尘尘无非固有之神通心心念念尽是现前之妙用如未彻悟正值深秋万窍怒号百物齐鸣未免乱汝耳根昼明夜暗赤白青黄障汝眼睛兴忘得丧生老病死坏汝四大业识茫茫生住异灭移汝心田见闻觉知既昧欲证圆通之境讵可得乎山僧到这里挑剔令汝证入竖拂子云还见么击拂子云还闻么既见又闻如何不觉不知秪此见闻非见闻别无声色可呈君个中若了元无事体用何妨分不分兹者报恩檀信请升此座不觉逗漏如此未免识者所哂秪如真实报恩酬德一句作么生道人人得本自还源一法回机万法全围绕山山齐点首狸奴白牯尽知恩下座。

　　师到天壶岩主人一空同徒良志等请上堂问黄檗峰头峻天壶八面青棒喝家风即不问格外逢人事若何师云好与三十棒进云谢师指示师云指示个甚么进云祥云含瑞草大地尽生光师举棒云特地斩痴顽乃云一心空阔人间天上难量一念圆明此界他方皎洁证金刚之固体放本有之常光有时孤峰顶上横眠八风吹而不动有时十字街头打辊四相迁而不移可圣可凡无拘无束能真能俗自繇自在得到与么田地便是吾家种草其或未然诚恐生灭念移万有之中头出头没甚可怖畏山僧前日妄动一念到处逗漏至今未得休歇只得自状其过自扬其非与众兄弟递相证明互为警策一念起历遍名蓝登九鲤等闲一座果天然览尽溪山风物美一念有百怪千妖俱出丑老僧不采意无穷铁额铜头尽点首一念真觌面无非清净身几次拈来惟恰好这回提起又重新一念无天风扶我上天壶相逢尽是旧相识铁壁银山不负吾山僧到这里十方坐断眼空四海挑出壶中日月掇转格外乾坤孤迥迥峭巍巍天上人间更有谁且道转身一句作么生道一僧拂坐具师云掇转杖藜归去也密移一步看飞龙下座。

　　隐元禅师语录卷第六终
嘉兴大藏经　隐元禅师语录


　　隐元禅师语录卷第七

　　嗣法门人行砥编

　　福州府福清县黄檗山万福禅寺语录

　　元旦上堂师云乾坤再造佛祖重兴陶镕德重雨露恩深林泉倍庆草木增荣新日月循环世界三千旧家风罗列峰峦十二长舌溪声演不传之妙旨净身山色里无位之真人且喜道泰时清常从面门出入眉悬瑞彩触处圆明顶放祥光全彰秀丽严冻解于寒潭鳞龙踊跃春波里轻烟开于古路凡圣交参法苑中一团和气万劫同春恭祝圣人无量寿村歌社舞乐升平山僧聊祝如是未审诸人同音赞颂又且如何良久云但愿皇风成一片不知何处是封疆下座。

　　元宵上堂师云剔起心灯照彻世间无别法揭开慧月顿明那畔本来人幸值天回泰运喜逢节届良辰灯月交辉主宾同庆共登万福之堂门门现瑞彩重阐单传之道叶叶永流芳紫气氤氲坐卧长春国里祥光灿烂优游不夜天中千古灯王如来一会俨然未散正当此际植福延寿福无有涯寿不可量所谓一粒光明种拈来种福田灵根开般若结果遍三千山僧庆赞已竟汝等各各嘴头打湿未审眉端还觉光彩也无如觉自能辉天鉴地其或未然何妨再三挑剔竖拂子云还见么拨着当阳一线道门头户底尽风光下座。

　　解制上堂问选佛场今朝揭晓人天眼大转法轮透网金鳞甚处作钩师云动地惊天祗一毫进云忽然倾湫倒岳时如何师云上钩来也进云和尚门庭广大学人这里擎拳即是合掌即是师云随汝颠倒僧拜云向来罔费推移力此际中流自在行师云脑后还须一槌乃云尽日骑牛不识牛坐驰万里觅无休谁知牛在形山上啸月团云不计秋若也直下见得驰求永息省得许多途程动转施为尽是自家田地终不犯人苗稼汝等自结制以来行住坐卧折旋俯仰屙屎放尿拈匙举筋何曾离得寸步至于今日拆散眉毛打开布袋画断牢关劈破保社东去西去又何曾少得些子脚下有据自然十字纵横顶门眼开必也七通八达处处绿杨堪系马家家有路透长安无一草不含香洁无一花不带春容无一水不招日月无一山不堆白云刹刹尘尘心心念念尽是家珍为甚么不肯承当山僧今日大开一路急须荐取良久云把手将他行不去惟人自肯乃方亲下座。

　　师到南禅寺请上堂问诸佛世尊为一大事因缘出现于世三千七百祖师也为一大事因缘出现于世和尚今日为甚出现于世师竖拂子云为阇黎不荐进云如何是大事因缘师云道过了也进云谢和尚答话师云谩到河头夸绿水云收一带好青山进云男儿自有冲天志不向他人行处行师云脚跟下好与三十棒乃云兹者碧池定隐二上人同正觉庵主请转法轮以晓未悟若论转法轮上人二六时中动转施为不假他力转却了也多少亲切要山僧转个甚么其次上人时时发广大心行菩萨行云水来依禽鱼有赖令此方人人俱成长者之高风水鸟云林处处共演摩诃之妙旨为汝诸人转却了也更要山僧转个甚么虽然如是聊叙一偈以遂来意踏得未生一着先何妨寄锡在南禅霏霏法雨春三月两道眉毛湿半边诸人还知么且道那半边为甚么打不湿为复是法雨不均为复是眉毛有异吾人于此倜傥分明便抓着山僧痒处正好在此水月场中空花界内拈兔角杖敲出虚空骨髓以龟毛拂点破佛祖心肠有时对一说倒一说还我宗门有妙诀有时狮子吼野干鸣要汝诸人具眼睛具眼衲僧不受瞒寻常剑气现眉间无根乱统俱藏隐突出单传第一班无根乱统且置且道如何是单传第一班卓拄杖云会么千峰势倒岳边止万派声归海上消下座。

　　南禅寺请上堂问清净本然云何忽生山河大地师云无端突出进云瓦解春霜去便礼拜师打云清净本然云何忽生大地僧无语问此心不在内不在外不在中间在何处师云速退速退僧云如何是心师打云在内在外在中间僧无语师又打僧礼拜云应无所住师云未梦见在乃云心佛众生三无差别贤愚不肖本无同异无端不觉瞥起一念生人我见起贪嗔痴繇贪嗔痴作种种业流浪四生轮回三界从迷至迷无有休息仅有碧池上座体佛祖之教兴慈悲之心以生灵之命为命以禽鱼之乐为乐鸠诸善信放生为事仍敛净财卜筑义冢收诸骷髅藏于一处庶无霜月暴露之事亦无悲风凄雨之怀春秋祭扫犹己之亲更请山僧说法度脱彼魂而后已余闻髑髅前神光万里微尘里法界三千佛佛祖祖坐微尘里转大法轮度脱众生山僧今日在髑髅上演大般若令四生九有脱诸尘累顿超清净之域所谓一心不生万法无咎一念回机便同本得迷一念悟一念反覆迷悟如掣电一声　地震乾坤幽显灵聪俱已荐此乃是山僧独拔超荐之旨且道见义而为一句作么生道良久云长天雨散云收后明月何曾离碧池下座。

　　师诞日结制上堂西堂问红炉炼出擎天骨则不问祖印还须过量人事若何师云杀活纵横无挂碍进云恁么则纵横乾坤照用临时去也师打云是照是用堂喝师云再喝看堂云惊群须是英灵汉敌胜还他狮子儿师云贼过后张弓乃云天地为炉一火铸成生铁汉须弥作寿孤光返照本来人离言离说超群象无虑无思绝点尘不是渠侬卖静洁都缘默契自天真诸人还会么山僧竟日敲空作响要觅知音指叶为金惟怜赤子全副热肠悬橐籥半开冷眼对晴阴这回揭尽迷云梦独露寒潭一片心这里有个受用处有个败阙处若也简点得出庆赞有分其或未然山僧自己简责免使将来怪笑然则生铁汉子最初不合打在红炉中入首惹得通身红烂又向寒潭里出身冻得七花八裂虽然冷暖自知怎奈寒温之气未除要与须弥同寿沧海共福讵可得乎福寿虽则有亏道德必也未备那堪受人庆赞正好拦腮扯下烂槌一顿益见黄檗门下有个燥辣衲僧总与么馍糊而去大似冷水浸冬瓜大家相淈　有甚么清头庆赞且止今日开期为人一句作么生道维那云黄檗连根苦师云烈焰光中开只眼举头谁是热心人下座。

　　诸居士为师祝寿请上堂维那问踏尽洞山无寸草却还黄檗种青松还有为人分也无师云瑞草千年秀进云恁么则功不浪施去也师云千差一掌擎进云知音说与知音听师云又被风吹别调中那转身师便打问学人单刀直进又是雪上加霜和尚拈椎竖拂难免一番亲切作么生是亲切句师云一刀两段僧拂具云看破了也师云太平本是将军定僧归位师云不许将军见太平乃云眉毛插汉鼻辽空佛祖都来立下风独踞岩头忘岁月不知身在白云中究竟本无寿者相人天何处祝华封诸人会么无所寿处而寿是谓仁寿空诸身时为身乃名法身仁寿法身体之即神八风吹而不动四相岂可迁移格外真风浩荡寰中灵气蔼然不萌枝上联芳秀无影树头万劫春团圞围绕金仙子共祝莲花国里人诸人还信得及么如信得及便是金刚种草其或未然山僧再垂方便为汝点出竖拂子云会么急荐取莫狐疑这汉繇来不自欺掇转面门开两眼千山万水绕须弥下座。

　　上堂师云拣魔辨异还他正眼圆明打雨敲风突出天心朗耀昭昭乎一念未萌之先晃晃焉全该群动之后心眼通达洞彻十虚如印印空如印印泥如印印水头头无差印印不异无差故八万尘劳尽是菩提之路不异也三千刹海无非解脱之场举一步步步全彰行一言言言见谛所谓言而信不若不言而信令而行不若不令而行不令而行推之以诚不言而信镇之以静一心圆极收放自如放行则瓦砾生辉把住则黄金失色且道如今放行即是把住即是维那云切忌打雨敲风师云单提楖栗横三界打统乾坤共一家下座。

　　上堂师云撑持世界还须生铁身心建立法幢全在金刚眼目眼目烜赫圆明身心骨力俱备举一事事事周隆应一机机机活泼百炼了无异色千磨愈见光辉卓立尘劳之中永为今古标格纵横宇宙之内长作人天模范可隐可显能刚能柔皆因眼目圆明骨力俱备之验是以天无骨力不能成其高明地无骨力不能终其博厚山无骨力将恐崩裂海无骨力将恐枯竭人无骨力难以自立物无骨力不成品器乃至一草一木一尘一刹若无骨力维持则当下消殒尽净无余而况撑持世界建立法幢无有骨力而能成立者乎所谓贫莫贫于无见识贱莫贱于无骨力骨力既无日常东倒西歪随业升沉远堕四生六道近遭八难三途必也无疑矣我此会中个个英灵决不坠在此数且道如水无筋骨能负万斛舟虚空无坚质能含一切物又作么生消释山僧到这里目瞪口呿无言可说无理可伸未知众等如何融会维那云横身当宇宙遍界没遮栏师云有无梦幻俱抛却始信空生大觉中下座。

　　立慧门首座秉拂上堂师云种春风锄明月一钁生涯烹绿水饱青松半瓢活计处闲居而独乐临广众以浑然可藏可行无固无必法王座畔曾翻掣电之机狮子岩前惯弄险崖之句随时丰俭信手拈来了曩劫之尘缘圆一心之妙果未出幽谷已全捉象之威既充法筵须展辽天之志禅林得其表帅吾道借以增辉为纲为领井井有条利己利人言言合辙可作人天眼目堪提佛祖纲宗如灯传灯灯灯不昧似镜对镜镜镜圆明照用临时展托胸中日月主宾际会卷舒格外乾坤龙象蹴踏非驴所堪苟称其职道不虚行山僧聊启如斯未审众慈转请助扬何如诸人会么两轮互照经天地一座巍然亘古今下座。

　　保嗣请上堂士问生灭不断多生恐怖向甚么处安身师竖拄杖云会么士礼拜师云家山增秀气密室转风光乃云善来佛子自皈依深信灵苗长净泥万福堂前甘露洒开花结子正当时诸人会么兹者曾居士请转法轮以固金刚种子用资般若灵苗若论般若灵苗金刚种子人人本具个个不无反求诸己靡所不备所谓万物皆备于我惟我能生万物惟冀善人时时返照念念回光忽若心花顿发便与太虚同体日月并明能为万象之主不逐四时凋零而后润之雨露长以和风照之慧日覆以慈云庶物物各得增长人人福慧圆明优钵花开一片菩提子结三千苟能如是耀后光前必也无疑只如应时纳祐一段话略又作么生道也大奇也大奇生来傲骨迥南枝微风隐隐递香信百万人天一贯之惟有老僧无巴鼻撑天拄地两茎眉下座。

　　腊八上堂师云弃却王宫入雪山仙丰道骨自幽闲六年已了千生梦忽悟明星出世间诸人还会么看这老子富有四海贵为人君象马七珍国城妻子靡所不备忽觉无常一旦弃如敝屣直入雪山修行六载功圆果满睹星悟道便云奇哉奇哉一切众生具有如来智慧德相皆因妄想执着不能证得嗣后说法四十九年谈经三百余会道满天下教流万世传其道奉其教如麻似粟至于普天之下在在处处若僧若俗若男若女若长若幼咸知此日是这老子成道之日奉之如大神敬之如君父设若当时受万乘之尊荣贪五欲之快乐安有今日风光之事耶所谓大人具大见大智慕大事成大志满大愿直欲个个成佛而后已吾人既有智慧德相与佛无二喜怒哀乐与佛无二慈悲喜舍与佛无二菩提涅槃与佛无二行住坐卧与佛无二岂可不学而修之力而行之不至老子田地是自暴自弃也汝诸人试返照看当体清净当体圆明当体具足与这老子相去多少不但我今独达了恒沙诸佛体皆同脱有愤气衲僧出来道将谓黄檗多少奇特今日与么说话大似座主奴相似未免傍观者哂山僧亦不着忙亦不气急徐徐向他道此时清平世界不许搀行夺市敢保这僧心平气和瓦解冰消未知诸人意下如何还会么一处平处处平无劳日午打三更自从顿悟明星后引得儿孙一路行下座。

　　上堂师云那畔风光世莫闻本无一物可呈君唤回午梦数声鸟题破青山几片云拟作心知还逗漏若将境会更纷纭两途弗涉超情谓地覆天翻永不浑诸人若到这个地位则生死去来于中无动兴亡得丧不干其怀亘古虚圆净洁一腔洞彻灵明铁围不能匿其辉穹苍不能覆其体万象不能隐其真尘劳不能易其性圆陀陀活泼泼如珠在盘不拨自转如鸟游空所向无碍心境缘他不得岂虚名幻相而能笼络者哉只如善人离榕城上黄檗步步踏实地处处没踪迹全身与么来全身与么去又何曾挂碍把手将他行不去惟人自肯乃方亲且道兹者相见与龙泉相见相去几何良久云面面峰峦争拱翠满头白雪愈风光下座。

　　荐慈请上堂问养育劬劳则不问荐亲一句作么生道师云了无一物献尊堂进云恁么则与林道婆相见去也师云未是报恩者僧礼拜师便打问正睡之中无梦无想主在甚么处师举拂云不是阇黎不拈出僧礼拜起师云八十翁翁入场屋真诚不是小儿戏乃云兹者良照禅人请山僧举扬个事以荐慈亲林氏然林氏秉佛遗教三十余年净修梵行又能成子出家慈风布于闾阎而子辞亲学道廿有余载戒洁圆明一心无别亦能喻母之道奉母以法庶母临终吉祥而逝孝行塞乎天地不待荐拔必也往生更要山僧举扬为荐成得甚么边事虽然如是聊举数言以慰孝念之诚伏惟谛听死尽偷心彻见人生之大本昭回正念顿明孝道之深恩欲酬至德贵在还源图报劬劳急须返照构得源头无异处曩劫冤亲一坦平了知照体自功圆多生恩爱俱解脱如是资身草屋石床常快乐如是荐亲天堂佛国恣优游山僧举扬已竟且道还荐得林氏也未良久云一片慈云归岩谷满林荆棘放莲花下座。

　　元旦上堂师云金轮影动焕然宇宙重光玉阙令行倏尔山川并秀莺鸣谷口大畅玄风梅放南枝聊舒素志摸着衲僧巴鼻一番提起一番新揭开佛祖爪牙几度拈来几度觉三千刹海绕须弥十二峰峦捧殿阁潦潦倒倒磊磊落落匡徒共祝升平同证大圆满觉山僧与么举扬还当得新年头佛法也无诸人会么偶尔枝头开只眼始知傲骨占春先下座。

　　解制上堂师云拆散眉毛十字纵横无挂碍大开眼目三千刹海尽风光单提楖栗活泼如龙紧捎草鞋威狞若虎踏着最初行履处一道坦平返观那畔本来人浑身庆快幸值元宵美景喜逢赐福良辰灯月交辉柳花间错凡圣同游不夜之衢人天共乐长春之苑极乐一会俨然未散而我格外衲僧眉毛解散保社打开东去西去则不无切忌青天下躲跟不许暗地里着脚且道离此二途毕竟向甚么处去一僧便出师云明暗两途俱踢脱横挑日月绕须弥下座。

　　结夏上堂西堂虚白问烹金琢玉作者钳锤煆圣炼凡寻常妙用只如超宗越格汉子作么生相为师云一只眼睛明似日进云恁么则各出手眼去也师云半边鼻孔吼如雷堂喝师云再喝看进云请和尚别道将来师便喝问结却袋口收拾群牛常住田地教阿谁耕师一棒云会么进云恁么则拽脱鼻头拖泥带水去也师云脚跟下好与三十棒进云今朝风月愈光新师云不知痛痒汉进云不劳更加鞭师云放过一着乃云黄檗大开选佛场成群踢踏不寻常触翻鼻孔辽云汉惹得天花满院香诸人还觉也未如觉则言外知归句中有响五蕴六根即时解脱三身四智觌体圆明自然啐啄同时必也纵横合辙或发大机之用铁额魂消或显大用之机狸奴胆丧如天普盖似地普擎浩浩荡荡不可得而名言烈烈轰轰岂能追其影迹妙入斯门成佛匪离于当念若失其旨修因尤滞于多途途多踏草不死念当直下成功是以悟迷迟速日劫相倍矣兹者休夏安居之晨衲僧聚会之际且道从何门而入以进佛祖之堂竖杖云一条拄杖众人扶阁在虚空有若无几度沧桑浑不改翻然卓立在吾庐吾人于此见得彻作得主信手拈来活泼如龙有时撑天拄地有时杀活纵横有时度马度驴有时一棒不作一棒用山僧与么举扬垂应机宜则不无只如这一条拄杖从甚么处得来维那云放下好西堂竖拳云见么师云没来繇没来繇自举自扬自放收威音那畔挑风月直至于今卖不休下座。

　　端午上堂云今朝五月端阳个事如何举扬各各密移一步便到佛祖家乡脱若于此荐得可称无事道人其或未然山僧露些爪牙与诸人共知竖拂子云会么虚之以中包罗万有不宰其功致之以诚博载群生不矜其能故道大于虚空不与虚空而争道德广于法界不与法界而争德言遍于天下不与天下而争言行周于四海不与四海而争行是以善道者无方善德者无形善言者不华善行者无迹故能道德言行广大周遍于天下者岂非至虚诚善无争之验欤兹者端阳节届四海五湖徒争胜负业识茫茫无有休息欲其世界安乐无事讵可得乎且道即今以何法力挽回业识坐享升平还会么照见本来无一物有何梦事可为争吾人各具如斯眼世界身心尽坦平下座。

　　费和尚诞日上堂师云檗岫千年翠寒潭彻底清举头天外看大地坦然平诸人会么山僧自入师室一空如扫虽然无物可献尊前信手拈来不妨恰好万般施设总虚花惟有此心长可保兹乃本师寿诞之晨仅有惟永禅人修斋献供请转法轮可谓一槌两当倍增福田若论没面目衲僧天龙恭敬不以为喜日尝孤迥迥峭巍巍逍遥于广漠之野优游于万仞之巅嘲风弄月展演神通覆雨翻云全彰妙用虽居人天界内不为人天之所罗笼示现凡圣场中不为凡圣之所留碍一段天真孤明烜赫千古万古永为标格山僧今日借花献佛且道还当得祝寿章句也无良久云推出峰峦聊作供空王笑纳万斯年下座。

　　结制上堂师云高提慧灯破千年之暗室重振炉鞴显百炼之纯刚得入三昧火里顿消业识茫茫返照便登觉岸翻身即是家乡一点灵然透彻百千世界风光乾坤老我满头雪天上人间没处藏若也于此见得可与半面之交其或未然山僧再添柴炭重新煆炼去也具足圣人法圣人不会具足凡夫法凡夫不知凡夫若知即同圣人圣人若会即同凡夫凡夫圣人各各具足唤作圣人也得唤作凡夫也得然则凡不自凡因圣以名凡圣不自圣对凡而说圣圣名凡号即是虚声殊相劣形无非幻色幻色虚声岂有定名一总平怀法法成办只如没面目真人三头六臂汉子一齐俱到又作么生煆他向者里道一句看一僧云一锤百杂碎又僧云团团原不费钳锤师卓拄杖云百怪千妖都一串红炉点雪大家看下座。

　　师诞日允宁陈居士请上堂师云异气腾空必有其人应世瑞光映座果然好友临筵洞壑倍增胜丽林峦愈见辉煌碧落现彩霞之庆绿阴呈翠锦之祥万福堂中人天围绕如云捧日紫微峰畔猿鸟献花若供金仙三千年蟠桃一会五九度正果全彰瘦骨棱棱处处撑天拄地贫眸炯炯时时耀古腾今沧桑改变觌体纯真宇宙浑沦一心不昧有时自赞自扬自抬三十三天之顶不以为高有时自贬自驳自抑一十八狱之中不以为卑磊磊落落任彼呼马呼牛颠颠狂狂知他是凡是圣前劫波生而不生后劫波灭而不灭不灭不生金石流而弗渝不生不灭刀兵动以无伤大哉坚固元辰广博悠久无疆要且无人证据不妨自己举扬山僧聊举如是未知诸人唱和如何试道看众俱答已师云只得一半山僧自圆去也一念净超亿万秋何劳海屋又添筹天翁赠我两眉雪惹得人间祝未休下座。

　　冬至上堂师云天地无全功谁是全功者圣人无全能谁是全能者广包天地人惟有虚空也空生大觉中全能难描写循环眉睫间消长脚跟下一气含万灵片心无可把错过百千生不知身是假忙忙无所归笑杀王大姐问予事如何白棒蓦头打鲜血溅梵天浑身赤洒洒予愧莫可藏混入大般若喜逢一阳生竖拂云聊申些素雅山僧应时应节了也若也会得便知阴消阳长去处不妨东涌西没南升北降生死去来无可不可其或未然石笋再抽条碓嘴又生花曲垂来宜去也天能盖而不能载地能载而不能盖是天地无全功也圣人能教人为善不能使人而必善是圣人无全能也若夫改天命夺神功参化育补元气惟全人者能之如有其人吾将师之以教吾之全能也吾将天下人师之以教天下人之全能也如无不若自全其全自能其能竖拄杖云竖穷三际按拄杖云横遍十方理无不周事无不备法无不圆机无不被所谓万物皆备于我惟我能生万物惟我能长万物惟我能坏万物惟我能灭万物生长坏灭皆备于我岂全功全能不备于我耶然则能无所能法法头头无减增全无所全尘尘刹刹自成完我无所我放去收来尽恰好功无所功本来无始亦无终横该竖抹无往不全山僧今日所举不惟与释迦老子出气一番亦与东土圣贤出气一番亦与天地万物森罗万象出气一番是以全功无弃物全能无弃人举头天外看孰是不全人功能消长且置且道佛祖向上一着阴阳未判已先之事作么批判良久云一榻横眠三界外翻身磕破太虚空下座。

　　性温请上堂师云人人本自天真佛动转施为觉未曾当念圆明超法界即心顿悟继传灯花开香国分千叶子结莲台上九层一会俨然真极乐当轩大座贵先登诸人还见么西天东土搏作一块弥陀释迦都卢一座诸上善人俱会一处所谓天下无二道古今没两人无二道天地同根矣没两人万物一体矣同根一体清净如洗一体同根惟吾独尊团团围绕金仙子若个师僧解报恩兹者披剃佛子请升此座为作证明夫出家者是大丈夫之事非将相之所能为须秉金刚王宝剑无明烦恼执着妄想一断一切皆断生死大事直下须明一明一切皆明举扬正法用报佛恩崇修大道以酬师德事上也周密接下也温和临事也决断见利也争让慈悲喜舍戒洁谦恭扬人之美成人之德难行而行难忍而忍慎终如始弗忘斯道以成出家之志则不辜今日之嘱也只如即今披剃直下证明一句作么生道金刀一展尘劳尽般若灵明亘古今下座。

　　上堂师云这汉繇来不自欺逢人卓朔两茎眉如今老大无思算坐断人间十二时十二时既断今古一日矣死生一致矣事理一贯矣物我一如矣然则一非一上下四维无等匹老胡殿上对梁王口不开风道不识后代儿孙不丈夫承虚接响太浪籍或狂或狷或馍糊愈扫愈多愈不息既然不息聊举几则因缘以定今古眼目马簸箕一口吸尽西江水满腹鱼龙虽吞得西江不能吐出西江久则作怪无疑跛足云门北斗里藏身客星犯帝座欲隐弥露大似灵龟曳尾自取丧身之兆王老师诳吓两堂斩却猫儿痛快不妨痛快虽有杀人之刀而无活人之剑一切死人活不得谂老戴个草鞋略露锋芒只救得一半七百甲子老赵州年古成精使得十二时辰混乱天经诳惑人事得罪于天无所祷也山僧今日将四个老古锥据款批判晓谕禅林倘有傍不甘的进前道黄檗坐断十二时辰聻殊不知正是复太古之真风补未生之元气其理也备其利也溥只宜密契不许卜度而今总挂万福堂前一任诸方贬驳若无勘验龙蛇眼难以承当佛祖机下座。

　　上堂师云心聪即得三摩地乌用山僧再举扬南日云开沙界朗普天恩大却难量量天须是没量人一毫头上契天真南辰北斗俱翻却始证本来净法身所谓净法界身本无出没大悲愿力示现受生生即无生灭即无灭无灭无生任运腾腾无生无灭去来皎洁觌体现前孤明历历污染他不得盖覆他不得移换他不得收拾他不得如骊珠独耀于沧海似桂轮孤朗于碧天悟之者可作人天眼目堪传佛祖真灯如未山僧重新挑剔令汝各各法眼圆明海国善人有宾有主有礼有乐山林老衲无事无为无党无偏信手拈来头头恰好等闲放去法法全彰会则山海浑然一体不然觌面又隔千江然则山是山海是海处处风光溢目主是主宾是宾人人卓立轩昂万福堂前龙象济济五云峰畔云水茫茫通身无影象遍界不曾藏即心即佛即物万古碧潭空界月非心非佛非物扫清天地一林霜不是心不是佛不是物喜得定南针子在任他车转亦何妨还见定南针么竖一指云勘破这些关捩子一毫头上定乾坤下座。

　　上堂师云一叶亲承肯随曲涧长流水万金易却难舍孤山几片云云伴孤山添秀气水行曲涧愈增狂苟能入流忘所所入既忘动静二相了然不生见色明心心境圆融无住心光豁然独露非独露莫显不生之相非不生难明独露之心独露之心即是真心不生之相无非实相实相真心亘古亘今金石流而弗渝劫火烧以长存西来直指惟指此心东土相传惟传此相众生迷此心故轮回不息智者悟此心故即时解脱所谓只此心心心是佛十方世界最灵物于中彻悟尽无余妙用神通从此出兹者孤山心光禅者请升此座不觉逗漏心法如此若论祖佛顶　上一着子千圣无启口处山僧亦不敢露个元字脚何故真金自有真金价终不和沙卖与人下座。

　　上堂师云大地悠悠古到今人情道义两浮沉乱离颠沛浑如旧不负当年儒佛心诸人还知儒佛心么悟则事同一家不悟则万别千差衲僧贵在眼正君子妙于固穷若非颠沛焉知固穷之真实苟不乱离争见正眼之圆明一处圆明处处圆明无有不圆明之者一处真切处处真切无有不真切之者一人发真归源十方世界悉皆消殒一日克己复礼则天下莫不归仁岂非圆明真切之证验欤看这释迦老子舍王宫直入雪山六载饥寒其心何等真切夜半睹星悟道便云奇哉奇哉一切众生具有如来智慧德相眼目何等圆明不合道个皆因妄想执着不能证得未得一切圆明受驳奚辞那更乱扯葛藤四十九年蔓延娑婆世界无人截断至于今日无有休息惜乎山僧不与同时若与同时待者老子道个奇哉轻轻向他道本是自家滞货何奇之有敢保这老子心平气和稳坐山堂镇之以中不言而信不令而行岂不绰绰然有余裕哉益见煆贤炼圣之功超师越佛之作成仁成德之美无为无事之乐不亦尽善尽美也欤兹者吴居士特特入山请法且道如何话会虽是昔时旧面目这回相见愈相亲愧无一物堪为供推出云山待故人下座。

　　戒子请上堂师云万行庄严素法身心心不昧本来人自他普利功圆满直证毗卢一性真诸人会么于此荐得当下妙用非同小小如未山僧再垂方便扩充菩萨之心令证菩提之果菩萨非菩萨是名菩萨故园摇落不堪闻雪后枝头春又发凡夫非凡夫是名凡夫踏遍天涯无觅处归来依旧在吾庐圣名凡号俱拈却天上人间不可模所谓名不得状不得不可得中这么得苟能密契个中旨广大神通焉可测便能竖一毫光遍十方兴一言教流四海举一步行遍尘沙拈一物全彰大地心心圆明念念圆明头头圆明法法圆明如珠在盘不拨自转水银堕地大小皆圆其戒香也普熏法界其戒光也明如日月其戒相也周匝娑婆其戒德也重如山岳如是信解如是奉持如是护念如是证悟同入毗卢性海共登般若玄门兹者菩萨圆满之期各各知恩有地且道报本酬恩一句作么生将此身心奉尘刹是则名为报佛恩下座。

　　上堂师云天寒人寒滴水滴冻梅雪争妍花落风送穿过今时眼睛逗漏威音鼻孔玉叶中藏神浑身香洁冰凌上走马大地心寒一身洁一切身俱洁一处寒一切处皆寒遍界花开方寸里普天冰结玉毫头不是一番寒彻骨怎得梅花扑鼻香诸人会么山僧今日打个净洁毬子展些寒冰三昧以酬龙华禅信还有彻骨彻髓汉子共相证明者么良久云喜得冽风坚傲骨不随霜月落前溪下座。

　　元旦上堂师云尊道重贤坐致一人无量寿兴言布德立回万派尽朝宗兵气化为和气冽风转作东风冰河冻解大地咸春人人享泰来之福物物含生意之恩妙哉乾元功无浪施不言而信不令而行不怒而威不为而成荡荡巍巍名不可得绵绵密密体之即神诸人还会么豁开户牖乾坤廓剔起眉棱一斩新下座。

　　解制上堂师云解散眉毛通身是眼打翻鼻孔大地咸春人人歌太平之福个个乐无为之天举足步步如意抬眸法法圆成处处绿杨堪系马家家有路透长安横挑日月间之绕天上人间莫可藏聊剔心灯悬巨刹孤光一道照扶桑诸人还见么兹者人天纳庆之晨释子分灯之际略叙数言以壮行程人情佛事两得周足只如没面目汉子罗笼不肯住呼唤不回头且道如何奉送蓦直去自惺惺回头转脑得人擒麈尾风驰九万里棒头迸出玉麒麟下座。

　　立凤山也懒首座秉拂上堂师云碧落无瑕尝喜金轮出现青林有色果然丹凤来仪五彩文明足征足法九苞德备堪证堪凭昔时妙契乎机先今日奇逢于意外师资道重一回相见一回亲宾主气和一度闲谈一度切要明亲切事还他亲切人欲显辽天机须是辽天汉料拣言言不异敲推句句无差见与师齐恰好平分半座智超众外何妨出手全提使普天之下共八斯门令沙界之中同登此室地灵人杰可起卷席之风道泰时清堪阐无多之旨龙骧云起虎啸风生名位相称堪任其劳一举山山齐点首千江万派尽朝宗下座。

　　结制知浴良迪觉融领普贤普恩设斋请上堂师云重开炉鞴振风规烈焰亘天孰敢窥纵有铜头铁额汉也须脑后着钳锤可有与么人正好朝打三千暮打八百愈煆愈见光辉愈炼愈加烜赫使正法眼藏当下圆明令涅槃妙心即时净洁无妄想执着之病无偏小所知之愚圆陀陀活泼泼赤洒洒峭巍巍天上人间更有谁与夺纵横无挂碍卷舒照用自临时得到与么田地参学事毕如未山僧举个现成公案以慰来机昔日临济升座两堂首座一齐下喝僧问两堂下喝还有宾主也无济云宾主历然诸人还会么两虎之下兽难容蹄两刃之间人难容足苟能于此插得只脚可为瞎驴种草堪接黄檗宗枝其或未然山僧自插自断去也者三个老古锥各各好与三十大棒趁向他方世界之外敢保此处而今而后海晏河清无有蛟龙为殃为祟然则黄檗今日升座两堂首座俱不下喝且道还有宾主也无会么寂然不动感而遂通无宾主句轻拈出磕着心空及第归下座。

　　岱山学公为师庆诞请上堂师云人人俱有摩天志谁肯活埋浅草中触着现成铁楖栗自然两翼起清风诸人还会么良马见鞭影而行凤皇闻韶音而至一念还源叠叠祖山增秀色刹那返本温温丈室愈风光得到者个田地不染一尘尘尘具足豁开格外眼睛圆明如镜镜镜全彰万别千差难逃至鉴千差万别总归一致一亦无有脱体风流三世诸佛列代祖师尽向者里出入出于机入于机出入分明不自欺来无相去无相来去去来无两样吾人日用常如斯世出世间为标榜兹者岱山学公不远千里而来特申庆诞可谓知源得本恩归有地山僧所愧无法为酬只将现成络索推出以塞来命且道还恰当也无眼底溪山千古翠胸中流出四时春下座。

　　师六旬诞日鳌江诸居士请上堂云滴水福沧海点尘寿泰山豁开正法眼万古刹那间于此荐得今昔同时我人一致寿天穷通奚忧奚乐荣枯得失自在自繇是以金石流而不渝劫火烧以长存不然未免与世浮沉随时消长了也花甲重周十二峰峦增拱翠元辰初度无边刹海竞添筹大座当轩人天环绕一灵境内凡圣交参祝延无位真人须是大心长者罗汉挂红霞通身富贵紫微现瑞彩特地风光梅喷先春承九渊之德泽松涛晚景起万福之嘉声鹤永岁龟长年蟠桃结果寿三千山也峻石也坚潭澄竹秀自天然一念无生无量寿圆明皎洁威音前虽然未放扬州鹤也胜腰缠十万钱山僧今日脸皮放下碓嘴开花自赞自祝自不觉羞未审诸人同声相应又且如何首座云有意气时添意气不风光处却风光师云满座文星临影瘦一林紫气间庞眉下座。

　　立木庵首座秉拂上堂师云火焰里迸出些儿烜赫千秋见者眼瞎闻者耳聋触着则丧身失命非文非字非佛非心将空塞空以毒攻毒从胸中流出不妨盖天盖地可作人天眼目堪起佛祖纲宗所谓见与师齐减师半德智过于师方堪传授然则授无所受受受无穷传无所传传传不已人人俱有出世之心个个不无超师之智也须毛羽丰爪牙备头角成风云至要行便行要起便起聊兴一念周沙界奚啻鹏搏九万里见与师齐且置智超于师一句作么生道老僧舌短不能说问取堂中首座瑫下座。

　　元旦祝圣上堂师云山前瑞气霭村村想是人间春到门玉阙令行周法界金轮影现耀乾坤坐灵得意承天泽草木含辉仰圣恩瘦骨虽埋深雪里也伸几点寿皇尊山僧祝圣已竟且道新年头佛法如何年新月新日又新拈来原不惹纤尘山童亦解新新意一炮如雷醒梦人如醒也声色堆头开只眼大千何处不通津其或未然花红柳绿莺声美却被风吹别调中下座。

　　解制上堂师云一花开五叶叶叶永流芳点火传千灯灯灯常灿烂眉毛解散遍野祯祥鼻孔通风浑身庆快八万四千法门不离当念无边刹境妙用只在毫端于一毫端上翻身百亿毫端出现于一念光中打彻百亿念中圆明非自非他隐显莫测即心即佛与夺自繇解结本自同源聚散了无踪迹苟能于此把得住放得开作得主扑得灭山僧两手分付一任东去西去敢保着著有据其或未然不得动着脚跟红线如未断铁壁银山在眼前未彻且止只如今日保社打开超脱衲僧如何奉送杖头杲日开禅径麈尾春风壮客程下座。

　　唯钦禅人领众居士设斋请上堂师云一脉清谈古到今几回烟锁冷沉吟于今扫却净如洗独露寒潭一片心还知寒潭片心么灵明洞澈万古徽猷真净圆通千秋亘赫祖佛证此成菩提之妙果菩萨修此严万行之正因人天明此积十善之福基凡愚昧此作三途之苦本今日幸逢没面目琦上座一棒串过撩向九霄之外直令现前空荡荡赤洒洒圆陀陀活泼泼名不得状不得吾人于此彻悟掣得便行堪立千峰之顶呵佛骂祖也得抑扬宗教也得褒贬人天也得持提生灵也得为伊识得向上一着杀活纵横与夺无碍顺行逆行无可不可其或不然切不得动着直须向自己脚跟下返照看是甚么忽若磕着山僧棒头不妨为汝证据是事姑置且道今朝斋主虔诚请法觌体应酬一句作么生道杖头点出金刚眼引得人天一路行下座。

　　隐元禅师语录卷第七终
嘉兴大藏经　隐元禅师语录


　　隐元禅师语录卷第八

　　嗣法门人行瑫编

　　小参

　　小参学道如钻火逢烟未可休直待金星现归家始到头古人与么道钝置杀人黄檗门下贵在一火铸就一槌便当有么有么出来与汝证明一僧拂袖而出师云又恁么去也乃云大道秪在目前要且目前难睹卓拄杖云磕著者个端倪蓦然　跳如虎三界生灵只手提携十方刹海一口吞吐彻骨贫穷普天豪富抖搜无有半分文随手使钱如粪土等闲拨转上头关发机直用千钧弩掷下拄杖云会则庆快平生不会切忌卤莽一僧指拄杖师云逐块不少。

　　因事小参国清才子贵家富小儿骄善恶无源惟人自招跛鳖藻文彰水面狞龙戏浪泼天潮一刀截断千江口万派声归海上消如何是万派声归海上消道得许汝东涌西涌脱或未然不得动着动着打折汝驴腰有僧便喝师拈棒直打退归方丈。

　　小参云尽十方世界是个猛火唤作火烧杀汝们不唤作火冷杀汝们汝们作么生定夺若定夺得去金烹大冶雪点红炉三十年后不得辜负吾定夺不得剔起眉毛着个精彩九十日中间动转施为三世诸佛历代祖师在汝诸人脚跟下经过莫怪空疏蓦竖拂子云为甚么又在山僧手里还会么赤体条条无盖覆拈来放去更繇谁喝一喝便转身。

　　小参举临济云一人论劫在途中不离家舍一人离家舍不在途中那个合受人天供养师云今日狭路相逢总被黄檗拄杖子吞却了也正当与么时山僧性命在汝诸人手里赖汝不知汝等诸人性命在山僧手里拈拄杖打散复召大众众回首师云是甚么便转身。

　　小参问凡有言句皆无实义乞师指示师竖拄杖僧无语师云钝汉乃云现成公案突出难辨会与不会不隔条线向上提持轰雷掣电拟涉思惟刻舟求剑顾左右便转身。

　　除夜小参北禅烹白牛分岁手忙脚乱黄檗阁拄杖过年藏头露尾久参上士闻与么道掉臂而去后学初机未免踌躇还有入此保社者出来道道看众无语复云祖师西来教外别传不立文字直指人心见性成佛曹溪云说个直指早迂曲了也且说个直指早已迂曲何况语言文字机境解会者哉仔细看来到这里总用不着所以山僧单单拈一条楖栗但有来者便与一锥直令七穿八穴彻骨彻髓抱恨终身知恩有日今夜看来这一条棒不得动着动着即祸生。

　　县主凌公请小参师举临济大师云有时一喝如金刚王宝剑有时一喝如踞地狮子有时一喝如探竿影草有时一喝不作一喝用喝一喝云是金刚王宝剑是踞地狮子是探竿影草是一喝不作一喝用大众试判断看若判断得山僧拄杖子当堂分付拟议寻思剑去久矣那更形于问答涉于语言彼此置钝无有了期所以山僧寻常向诸人眉睫上轮刀走马汝等诸人须向山僧脚跟下斩钉截铁两不相伤各无防碍得到与么田地正好孤峰顶上骂月呵风十字街头拖泥带水或顺或逆或抑或扬激发个事接引后昆堪报不报之恩共助无为之化且今日山僧与凌公觌面相呈各出手眼一句作么生道玉融风雅千年绍黄檗山辉一点奇复喝云漏逗不少。

　　下坝筑成小参此数时有烦诸上人搬泥拽石神通妙用不同小小这边着实那边稳当兼乃中孚无有一毫渗漏自然水到渠成广收森罗万象直截狂派横流不但灌溉生民亦乃度驴度马今日功完果满大家一齐放下末后一着赖有石将军无能窥缝罅。

　　师诞日小参云生生死死死生生六道循环梦未醒今日根尘俱历落刚刚日午打三更诸上座若会得日午打三更意旨便知山僧本命元辰落处亦知释迦老子本命元辰落处亦知古今天下老和尚本命元辰落处亦知现前诸上座本命元辰落处所谓无二无二分无别无断故如是山僧庆赞诸上座亦得诸上座庆赞山僧亦得互为主宾递相举扬为天人之标榜作将来之眼目岂不尽善尽美者哉且今互相庆赞一句作么生道金粟花开黄檗果不馨香处也馨香归方丈。

　　师为彻志禅人小参云彻志禅人去岁参见礼拜起山僧拦胸把住云道道志拟对山僧便推出下午呈偈山僧接住复伸手云还有么志拟对山僧直打出次日复呈赵州勘二庵主颂数次征诘至末后一颂颇惬山僧意复征云今颂得二庵主又未明那一个志竖拳山僧云又在者里着脚志云看破和尚了也山僧云看破个甚么志云看破和尚能杀能活能纵能夺山僧云莫谤山僧好便推出今冬复来亲觐未几染病沉重山僧亦病未曾勘问早间将终请首座亘公至单前请问见他答话有着落处所以临末稍头有一毫受用预知时至果到午时坐化若是业识茫茫者到此时节七手八脚捶胸扼腕不彻何暇及此山僧不敢昧他见处特特对众举扬诸兄弟且道彻志禅人迁化后毕竟向甚么处去木人对月明如镜铁马嘶风吼似雷归方丈。

　　除夜小参问腊月三十日到来如何回避师云秪得脚忙手乱乃云斫尽青山没可把飘飘脱洒明窗下年穷岁尽不知春笑杀东村王大姐此四句中有一句子坐断乾坤有一句子卖弄风月有一句子今古条铁有一句子祖佛莫窥若人一一明得敢保万福堂前暗合孙吴于此不明未免葛藤窠里之乎也者诸禅德看看逗到腊月三十夜来山僧到这里秪德手忙脚乱汝等诸人又且如何僧云爆竹声声除旧岁明朝尽是太平春师云丹凤撩空去乌龟摸壁行遂顾大众云再道看众拟对师直打散归室。

　　小参僧问如何是学人入头处师打一拂子进云如何是出头处师掷拂子进云恁么则日应万机得自繇去也师云退身三步进云应用蒙师指如何是向上一路师云合取两片皮乃云十月十有五把住戴角虎虽不动毫端通身遍界露举拂子云会么此时若不究根源莫待他生冤佛祖。

　　端午小参此时此日正端阳小院微风彻骨凉惟有汨罗江上客一番提起一悲伤山僧今日无端将佛法世法尽情漏逗了也动弦别曲不妨千载知音胡喝乱道驴头不对马嘴正如三家村里臭老婆斗厮骂相似有甚么交涉是事且止动弦别曲一句作么生道良久云愁人莫向愁人说说向愁人愁断肠。

　　小参僧问未出方丈作么生师云略较些子进云出后作么生师云特地一场愁僧拟议师便打乃云心随万境转转处实能幽随流认得性无喜亦无忧斋堂前狗子太杀伶俐闻板声便觉头痛汝等诸人到这里为甚么不肯承当纵有承当也是个担板汉作么生道得完全去顾视大众云若将耳听终难会眼里闻声方始亲。

　　师诞日小参僧问今日诞生如何施礼师云一点座中圆行者问如何是禅宗正脉师云壁立万仞进云如何是净土弥陀师云拖泥带水者拟议师便打乃竖拂云四十八年前秪如是四十八年后亦如是正当四十八年亦如是既都如是觅生处不可得觅死处不可得觅不生不死处不可得觅亦生亦死处不可得既都不可得诸上座向何处庆诞于此明得天下老和尚无奈汝何若也见处馍糊关津逗漏照用不分主宾莫辨铺文章为故事以佛法当人情正是阎老子面前吃铁棒的张本山僧不得不说破且今诸上座为山僧庆诞山僧特特小参酬谢是文章耶故事耶佛法耶人情耶良久云会么花中簇锦繇来妙锦上铺花色更奇。

　　上梁小参云托出脊梁横法界大开眼目耀乾坤都卢一座空王殿八万四千解脱门正当与么时撑持者撑持盖覆者盖覆且道阿那个作得其中主良久云儿孙卓立如麻粟没量大人独个尊喝一喝转身晚参云今宵八月十五晚参无劳打鼓时节因缘到来自然月圆当户正当与么时你也一分受用我也一分受用你也一分光彩我也一分光彩你也没量罪过我也没量罪过若也缁素分明黄檗平分半座有么有么众默然师云竹影扫阶尘不动月穿潭底水无痕。

　　师诞日小参僧问结制半个月未审水牯牛作么生师打云不得犯人苗稼乃云归元性无二方便有多门性既无二则山僧与诸上座无差诸上座与山僧无别无差无别浑然一体同行同住同坐同卧同吃同屙为甚么问着十个有五双都云不会盖为诸上座未曾踏着本地风光未曾悟得本命元辰心境两立彼此间隔无同异中炽然成异所以愈看愈疏转求转远若能退步一踏回光一照觅其同相了不可得而况异耶到这里佛祖捕觑无门天人赞颂奚及诸上座又向何处庆诞西堂云一人有庆万民乐业师云庭前生瑞草好事不如无便归方丈。

　　春日小参僧问腊月年老今朝青春如何是春师云峰峦俱挺秀进云某甲骑春牛游戏去也师云脚下又沾泥乃云春风来竹户春鸟语南枝一段真消息明明不我欺此乃山僧分上事汝等诸人分上又作么生若也荐得日日风光时时明媚左之右之无往不利少涉迟疑山河大地碍汝眼睛云腾雾起塞汝鼻孔春来秋去移汝脚跟生住异灭坏汝心源年久月深不觉不知头白齿黄三家村里流俗阿师算将去诚为可惜且今竭力挽回一句作么生道就路还家春正闹得便宜处且便宜归方丈。

　　师至曹山偶言此乃曹山禅席山僧借路经过岂可撒泥撒沙埋没此一片净地耶昨因觉予禅人接至国欢其主人有忽略之意山僧遂行至中途却遇一队没面目汉拦胸擒至曹山阿里乱搦一上即今又作么生开交顾视大众云还有相救者么众无语复云自跳去也千重百匝浑闲事一道升平处处安便行。

　　至檀度庵居士请小参僧问大彻底人因甚命根不断师云青山依旧白云中进云才到檀度一枝蜡烛满台红如何是满台红意旨师云切莫眼花进云谢和尚指示师打云指示个什么僧喝师打问如何是拨尘见佛师打云见么进云问和尚几时成佛师又打进云为甚么不肯承当师打云怎怪得老僧乃云春风浩荡和气蔼然世路崎岖茫茫弗觉林下野人披襟独得独得则不无秪如过去心不可得未来心不可得现在心不可得又作么生莫是得无所得而得么直饶与么会未免一句合头语万劫系驴橛若不与么会业识茫茫无本可据作么生道得恰好去良久云裸形国内夸服饰想君太煞不知时复云闲亭二月草萋萋夹路桃花浪马蹄磕着棒头一着子通身红烂血淋漓。

　　师到报亲寺请小参云偶入圭峰古道场浑身落草细商量相知不用物多品一盏松花满口香诸禅人会么知此一味百味具足明此一物万物灵然以此报亲亲无不报以此酬德德无不酬悟之者历劫受用不尽迷之者多生抵债无休诸禅人光阴易过时不待人何不趁此色身强健打到彻头彻尾不被天下老和尚舌头瞒去如未也须各各咬嚼看是甚么味僧便喝师云未在试道看僧又喝师云三喝后如何僧云太多生师云三餐茶饭寻尝事不是饱参人不知。

　　师诞日小参云薄福住村院寒风疾如箭四壁没遮拦雪珠扑满面冻得诸人彻骨彻髓驱驰衲子如雷如电个样没面目长老正好拽下烂捶一顿以庆所愿那更备办如许果物以为祝延致令山僧展转福薄福既薄也寿将安寄汝等诸人未能脱却寻尝故套又不能如吾所愿直须向自己本命元辰上究竟看还有生相也无还有死相也无还有不生不死相也无还有亦生亦死相也无既觅四相了不可得有何寿相而可祝哉大丈夫须具如是眼目看破世间草屋琼楼奚优奚劣粪衣珍服何贵何贱一种平怀法法成现寿夭穷通不隔条线祖师西来传此慧命以寿后世东土衲僧承此源流普利无穷且道福严接个甚么堪受人天庆赞良久云陡乱人间花甲子都卢千古一长年。

　　冬至小参云群阴剥尽一阳来一线光明任剪裁惟有山翁多卤莽无阴阳地独徘徊大众会么三世诸佛历代祖师天下老和尚尽在一线光明里作大佛事现前大众一切生灵亦在里许安身立命且道山僧为甚么不在里许不是与人难共住大都缁素要分明。

　　除夕小参云阎老师殿上开个饭铺直至腊月三十夜来鬼也没得上门到好消息诸人还会么家有白泽之图必无如是妖怪到者里静悄悄绵密密空荡荡赤洒洒也无人也无佛也无新也无旧也无得也无失也无来也无去大悲千眼窥觑无门三头六臂捞摸不着虽然如是不得住久住久成劳恐堕无为寂灭之海急须转向这边应个时节始得且道如何是这边时节一声爆吼虚空裂磕碎阎罗鼻半边。

　　上元小参云得休休处且休休何事竟年向外求各各回光返照看谁家堂上没灯毬诸人还会么时逢泰运节届元宵灯月交辉人天共庆触着毫端大事已竟山僧今日向诸人固有之中拨出一道常光不妨辉天鉴地耀古腾今于中一一世界一一宫殿一一众生各各六门放大宝光射入此间正如宝网交光重重无尽蓦地看来也是眼中金屑只如彼此光未发时无佛无众生无见无闻无觉无知汝等诸人将什么与福严相见一僧云大家在者里师云坐断两条明暗路不风光处却风光便归方丈。

　　师到延平象山庵众居士请小参云剑水静龙睡稳象山秀凤来栖阿谁卓立万峰顶遍体分明没点泥正当此际宾主圆融我人一致门内有君子门外君子至阐扬佛祖家风逗漏衲僧巴鼻且道如何是衲僧巴鼻僧一喝便出师云目富千峰翠胸清一带流林日升请对灵小参云慎终追远已尽孝子之心超生脱死方休道人之念念休则佛道弥隆心尽则孝行圆满是以感格十方海众一时云集成就不可思议之事苟非菩萨愿力所致孰能为之盖公生平喜怒哀乐无动于中慈悲喜舍博施于外四邻足法万姓沾恩享寿八十有四斋戒五十余年今值泰运之时和气蔼然正念而逝必超清净之域奚用赘言为荐然则罗汉有出阴之迷菩萨有隔罗之惑犹恐微瑕所玷谨申一偈聊助末后一段光明伏惟谛听茫茫业识杳无涯悟者浑成智慧花照破本来无一物翻身便是法王家敲灵几云会么向这里入。

　　讷夫程居士为乃郎德哥作满月请小参云有智不拣年高无智徒劳百岁你看释迦老子才出娘胎便云天上天下惟吾独尊兹者德哥满月父母同其皈依三宝大明国里能有几人殊不知智慧德相本来具足慈悲喜舍元自现成一念返照与佛无二所谓佛者觉也法者正也僧者净也一体三宝圆明如镜如是皈依龙天钦敬十方诸佛默然许可现前大众欢喜印证听吾摩顶受记乃摩顶云慧根少小岂寻常得我安名名自扬不负山僧亲嘱付名成为我作金汤。

　　腊月十五日小参云十五日已前猛虎踞山边十五日已后毒蛇横谷口正当十五日八面那乂当阳立汝若进前退后未免丧身失命若也不进不退正是立地死汉作么生免得那乂手中棒乃云通身在里许通身不在里许便归方丈。

　　孝子程一文请对灵小参云人生如梦幻百岁若须臾梦破幻无寄圆明一太虚曾氏孺人还曾梦破一回也未若也梦破直下便是清净解脱之场了无生死迷悟之隔如未山僧重说伽陀为汝点破令汝所向无不自繇自在自性元无半点玼随缘染净叵思惟云开云合山长在沤灭沤生海不移点破业花成慧果拨开梦眼露全机善人顿悟个中意金阁银楼任所之。

　　除夕小参云去年此际带累汝等冷冰冰地滴水滴冻今年逗到龙泉瓦解冰消一滴也无不独阎老师摸索不着乃至三世诸佛窥觑无门胸中了无滞物正好过此残年你等终日作诗作偈不干不净拟还阎老师饭钱未梦见在殊不知正是阎老师殿前吃棒的张本一字入公门九牛拖不出知之一字众祸之门知之一字众妙之门直饶不知不觉竟日嘴卢都地亦是众祸之根亦是众妙之元倘能剔脱两重关捩不妨捶锣打鼓过年不为分外何故有佛处不得住无佛处急走过始信闽南天色暖季来季去总风光。

　　常太禅人请小参师云三日不谈口生荆棘三日不相见莫作等闲看今日山僧被上座逼个小参如老鼠入牛角相似直得钻研不出不如举个古人因缘与众兄弟商略临济大师云赤肉团上有一无位真人常从汝等面门出入未证据者看看师云家丑外扬未免旁观者哂时有僧问如何是无位真人师云逐块不少济下禅床擒住云道道师云割鸡焉用牛刀僧拟议师云死猫头有甚用处济托开云无位真人是个甚么干屎橛师云自首者原其罪虽然盖覆将来要且遗臭万年致令无位真人至今无出头分山僧今日与伊出气一番赤肉团上有一无位真人在汝诸人脚跟下壁立万仞已证据未证据总放一边直饶临济德山当前敢保目瞪口呿难难难阿谁敢动一毫端易易易举足踏着自家底且道不难不易又作么生且听山僧颂出二月江南春正肥黄莺树上弄机系行人归去好归去莫待青山啼子规归方丈。

　　性派为乃师洁公请小参师云一心净洁大地绝纤尘一味寻常普天无二道净洁乃成佛之正因寻尝系为人之本色以至忘奇特泯好恶一贤愚等物我净法界证真空莫非寻尝净洁之功欤所谓万般施设不如尝又不惊人又久长如常却似秋风好无意凉人人自凉吾人于此会得洗清天地一林霜其或未然不妨石笋暗抽条然我洁公耆旧中年脱白晚岁入禅其为性也疏懒其为德也不形其为行也平正其为言也不华博览内外典籍而不倦闲评今古人物以无差于我法中颇有见处惜乎老矣诚难取用脱若再来吾当迟汝果到告寂之时预乞山僧数言以证平生之见闻故聊陈梗概与众共知此便是耆旧寻常受用处只如不落寻尝净洁又作么生道苟能独步威音外好向门前应马牛。

　　耆旧默公六旬请小参云耳顺心通得自繇随高就下混同流等闲坐断娘生日岩桂纷纷传九秋诸人还知么岩桂既也长舌山僧岂可容默不妨露个巴鼻与众兄弟共相庆赞竖拂子云会么百年三万六千朝反覆元来是者个若也会得庆赞周足其或未然且听下文注脚然我耆旧默公腊高德重六十年来喜怒不形虽未行脚撞头磕额无非不请之友咳唾掉臂尽是无缘之慈虽未尽师友之道抑亦不无师友之力也操持戒行圆明皎洁真不愧为僧也请转三代法轮以资二亲冥福是不忘其大本也发洪誓愿广度有情是不舍法界众生也闻者迁善改过动则风行草偃是有补于皇道也所谓出家是大丈夫事非将相之所能为耆旧与之不其然乎山僧与么举扬大似负布鼓而过雷门汝等诸人电光影里同音赞助又且如何良久云五云堆里申三祝突出寿山万古春。

　　师到资福寺良守禅人请小参云敲空作响唤回业识茫茫指叶为金流露婆心片片识法乃能尊法知恩方解报恩然则法无定相作么生识恩无形迹又如何知苟能于此明得堪起临济之纲宗可接曹溪之正脉如未直须离有无之心为心心心不异超断常之见为见见见无差无差故高处高平低处低平不异也大则大圆小则小圆事事无碍法法全彰大似月映澄江非心应物物常现风清大野无意凉人人自凉有时在家舍不离途中有时在途中不离家舍兹者请升此座且道是家舍是途中一座巍然千古振门开四面好青山。

　　僧惟实为荐乃尊门头良大请小参乃云门开八字对南山竟日呆呆望子还及至子还君已往始知恩爱不相关恩爱既不相关要山僧荐拔作么诸人会么父子上山各自努力行到水穷山尽处敢保爹来也不识虽然不识谩他一点不得何故为伊竟日门头户底打扫的净洁觑捕的分明凡来圣来请升最上之级贤到愚到引入不二之门广纳大方迎送有礼开闭以时洒扫合节能事已毕撒手归去所谓山门头打扫净洁便知水穷处消息水穷处分明便知山门头景况天光下临地德上载天地位否地天乃泰上下交辉圆明无碍良大良大果证得者个地位则生死去来自繇自在其或未然山僧再垂方便以全其美震声喝一喝云会么白日青天霹雳声狸奴产下玉麒麟一毛头上翻身转四海恩波尽坦平便转身。

　　冬至小参僧问日用中那个是我主人公师打云礼拜着僧礼拜云谢师答话师云随语生解汉乃云一气氤氲万灵景仰句下无私言中有响小人道消君子道长报道阳春那畔来风光已占梅梢上正当与么时好与三十大棒何故不合已随群阴而去又逐一阳而来催得天下人头白齿黄眼睛落地业识茫茫无本可据若是英气衲僧孤迥迥峭巍巍不与万法为侣不共诸尘作对阴阳未判之先一坐坐断敢保碧眼黄头无处摸索德山临济棒喝不入天下老和尚展尽神通用尽伎俩只在门外之绕乃至人天奉供无门猿鸟献花无路绵绵密密不通风正是五家所共宗放开线道儿孙事叶叶枝枝分淡浓竖拂子云诸人会么惟有这条真正脉流传万古永无穷师回狮岩辽天居首座慧门沛公同众请小参师云无端卓锡傍仙家惹得浑身是紫霞就石寻源穷鸟道满岩缭绕散天花祯祥既现灵气所钟石竹林间真栖美境青松岩下别一洞天双溪水绕龙蛇动万点峰朝佛祖关自得于中无限妙趣频来个里愈见风光十五年前点铁成金重楼杰阁一时幻出十五年后敲邪打正驴儿马子四面云臻逼得山僧口阁壁上鼻孔辽天眼空四海舌覆大千只得无言可对无理可伸如何得个转身句子以赴来机吾人于此道得一句相应便是返掷狮子其或未然山僧按下云头俯观浊世去也谁知赤心片片活埋万顷烟波业识茫茫生陷无边苦海且道有何法力出脱苦海破除烟波以至清净之域而登解脱之场喝一喝云出也出也破也破也还信得及么舌卷迅雷醒客梦杖挑杲日晓愚蒙道是宾耶还作主何妨下榻待诸公。

　　除夕小参云竟日说禅说道作诗作偈逞尽伎俩展尽神通逗到腊月三十日来一字也用不着大事为汝不得小事自己支当各各回光返照看了无一物送残年山童放爆惊山鬼弹破娘生鼻半边鼻头既破不成面门虽然如是不妨因事长智上与三世诸佛同一鼻孔出气下与六道众生共一鼻孔通风年来年去净如洗动着毫端碍碧空。

　　师到资福寺请小参云良守禅侄禁足未满千日闻予南游即开禁出山迎接归寺略其小节而全大体仍请山僧小参以慰大众余虽朽拙岂可吝其法施而却至诚耶聊叙数言伏惟净众各各谛听一钁生涯翻尽本来清净地半瓢活计频添无量福田家耕云锄月功不浪施带水拖泥福归有地令方来龙象个个饱齁使诸上善人俱来资福所谓种田博饭寻常事不是饱参人不知是事姑置只如斩钉截铁汉子驱耕夺食手段到来如何施设竖拂子云会么觌面扬鞭千里震铁牛惊跳出栏圈。

　　叶善祜居士荐考请小参师云天上神仙府人间宰相家路头看得破来去总无差苟无差也便知因缘和合而生生即无生因缘离别而灭灭即无灭无生无灭见本来是则名为观自在故能居富贵之中不为富贵之所罗笼临生死之际不为生死之所障碍尘尘刹刹展演三昧在在处处游戏神通百花丛里叶不沾身千佛场中俨然一数了却世缘还菩萨债爱情尽处道心现当念超登九品莲山僧与么举扬还当得荐拔也未紫薇顶上灵根草不借春风花亦开。

　　隐元禅师语录卷第八终
嘉兴大藏经　隐元禅师语录


　　隐元禅师语录卷第九

　　嗣法门人性愿编

　　源流颂

　　第一世南岳让禅师诣曹溪参六祖祖问甚处来师曰嵩山来祖曰什么物恁么来师无语遂经八载忽然有省乃白祖曰某甲有个会处祖曰作么生会师曰说似一物即不中祖曰还假修证否师曰修证即不无染污即不得祖曰秪此不染污是诸佛之所护念汝既如是吾亦如是颂云。

　　打翻八载旧公案掇出当人脑后腮赤骨律绝安排耀古腾今正眼开。

　　第二世马祖一禅师在衡岳常习坐禅让和尚知是法器来问曰坐禅图作什么师曰图作佛让乃取一砖于庵前石上磨师曰磨作什么让曰磨作镜师曰磨砖岂得成镜让曰磨砖既不成镜坐禅岂得作佛师曰如何即是让曰如牛驾车车若不行打车即是打牛即是师无对让示偈曰心地含诸种遇泽悉皆萌三昧华无相何坏复何成师蒙开悟心意豁然颂云。

　　病处下钩痛处锥车牛打动转风规轰轰踏杀人无数得力还他脑后槌。

　　第三世百丈海禅师参马祖侍行次见一群野鸭飞过祖曰是什么师曰野鸭子祖曰甚处去师曰飞过去也祖遂扭师鼻负痛失声祖曰又道飞过去也师于言下有省次日祖升堂众才集师出卷却席祖便下座师随至方丈祖曰我适来未曾说话汝为甚便卷却席师曰昨日被和尚搊得鼻头痛祖曰汝昨日向甚处留心师曰今日鼻头又不痛也祖曰汝深明昨日事颂云。

　　距爪锋铓不异常面门一掣便超方从兹日用家风振哭笑拈提鼻孔昂。

　　第四世黄檗运禅师参马祖值祖迁化时百丈庐于塔傍师乃请问祖平日得力句丈举再参因缘言老僧昔被马大师一喝直得三日耳聋师闻举不觉吐舌百丈目子已后莫承嗣马祖去么师曰不然今日因师举得见马祖大机之用然且不识马祖若嗣马祖已后丧我儿孙丈曰如是如是见与师齐减师半德见过于师方堪传受子甚有超师之见一日丈问甚处来师曰大雄山下采菌子来丈曰还见大虫么师作虎声丈拈斧作斫势师打丈一掴丈吟吟而笑遂归上堂曰大雄山下有一大虫汝等诸人也须好看百丈老人今日亲遭一口颂云。

　　一喝耳聋脱体彰舌头拖出断人肠超师机用临时活胜敌威狞露爪长。

　　第五世临济玄禅师在黄檗会中时陆州为首座勉令问黄檗如何是佛法的的大意檗便打如是三问三度被打遂辞檗参大愚愚问甚处来师曰黄檗愚曰黄檗有何言句师遂举前话复云不知某甲有过无过愚曰黄檗恁么老婆为汝彻困犹觅过在师于言下大悟云元来黄檗佛法无多子愚搊住曰者尿床鬼子适来道有过无过如今又道佛法无多子汝见个什么道理速道速道师于愚肋下筑三拳愚拓开曰汝师黄檗非干我事师回黄檗举前话檗曰大愚老汉饶舌待来痛与一顿师曰说甚待来即今便打随后一掌檗曰者风颠汉来者里捋虎须师便喝檗曰侍者引者风颠汉参堂去颂云。

　　六十山藤敲不惺一言拨动始知归还拳便掌风颠掣坐断乾坤独震威。

　　第六世兴化奖禅师初为临济侍者后在三圣会里尝曰我向南方行脚一遭拄杖头不曾拨着一个会佛法底人圣闻得问曰汝具个什么眼便恁么道师便喝圣曰须是汝始得后又到大觉为院主一日觉曰闻汝道向南方行脚一遭拄杖头不曾拨着一个会佛法底人汝凭个什么道理与么道师喝觉便打师又喝觉又打来日从法堂过觉召院主我直下疑汝昨日者两喝师复喝觉又打师再喝觉又打师曰某甲于三圣师兄处学得个宾主句总被师兄折倒了也愿与某甲个安乐法门觉曰者瞎汉来者里纳败阙脱下衲衣痛与一顿师于言下荐得临济先师于黄檗处吃痛棒底道理开堂日拈香云此炷香本为三圣师兄三圣于我太孤本为大觉师兄大觉于我太赊不如供养临济先师颂云。

　　主宾棒喝滑如流折倒供招却害羞棒下顿明亲的旨一香拈出有来繇。

　　第七世南院颙禅师上堂云赤肉团上壁立千仞时有僧问赤肉团上壁立千仞岂不是和尚道师曰是僧便掀倒禅床师曰汝看这瞎驴乱作僧拟议师便打趁颂云。

　　千仞壁立赤肉团直透毗卢顶上关掀倒禅床夸好手雷轰拟议隔千山。

　　第八世风穴沼禅师参南院院问南方一棒作么商量师曰作奇特商量师却问和尚此间一棒作么商量院拈拄杖曰棒下无生忍临机不见师师于言下大彻玄旨李使君守郢州请师上堂云祖师心印状似铁牛之机去即印住住即印破只如不去不住印即是不印即是时卢陂长老出问某甲有铁牛之机请师不搭印师曰惯钓鲸鲵澄巨浸却嗟蛙步　泥沙陂伫思师喝曰长老何不进语陂拟议师打一拂子曰还记得话头么试举看陂拟开口师又打一拂子牧主曰信知佛法与王法一般师曰见何道理牧主曰当断不断反招其乱师便下座颂云。

　　大彻无生棒下翻师资道合赤团圞单提一个铁牛印百怪千妖没处钻。

　　第九世首山念禅师晚居风穴会中穴勉担荷大法师曰愿闻其要穴遂上堂举世尊以青莲目顾视大众乃曰正当恁么时且道说个什么若道不说而说又是埋没先圣且道说个什么师乃拂袖下去穴掷拄杖归方丈侍僧问曰念法华因甚不只对和尚穴曰念法华会也次日与真园头同上问讯穴曰作么生是世尊不说说真曰鹁鸠树头鸣穴曰汝作许多痴福作么何不体究言句又问师师曰动容扬古路不堕悄然机穴谓真曰何不看念法华下语颂云。

　　拨动秋波掷钓钩不贪香饵自昂头阐扬古路动容旨烟雨堆中豁两眸。

　　第十世汾阳昭禅师历参知识七十一员后到首山问百丈卷席意旨如何山曰龙袖拂开全体现师曰师意如何山曰象王行处绝狐踪师于言下大悟云万古碧潭空界月再三捞捷始应知有问曰见何道理便尔自肯师曰正是我放身命处师颂三玄三要曰三玄三要事难分得意忘言道易亲一句明明该万象重阳九日菊花新颂云。

　　磨裙擦裤入无门体露象王脱见闻一句了然超百亿放身命处独为尊。

　　第十一世石霜圆禅师谒汾阳经二年未许入室每见必诟骂一日诉曰自至法席不蒙指示念岁月飘忽己事未明有失出家之利语未卒汾叱曰是恶知识敢裨贩我怒举杖逐之师拟伸救汾掩其口乃大悟曰是知临济道出尝情师后室中插剑一口以草鞋一双水一盆置在剑边每见人入室即曰看看有至剑边拟议者师曰险丧身失命了也便喝出颂云。

　　恶辣钳锤作者机一番风雨一惊疑平尝有理无伸处掩口冰消始得知。

　　第十二世杨岐会禅师参慈明总院事每咨参明曰库司事繁且去他日又问明曰监院异时儿孙遍天下在何用忙为一日明出师侦之小径搊住曰者老汉今日须与我说不说打汝去明曰知是般事便休语未卒师大悟一日明上堂师问幽鸟语喃喃辞云入乱峰时如何明曰我行荒草里汝又入深村师曰官不容针更借一问明便喝师曰好喝明又喝师亦喝明连喝两喝师礼拜明曰此事是个人方能担荷师拂袖便行颂云。

　　挺出孤标横夹道行人个个避荒草忽然破绽起春风狼籍枝头何处扫。

　　第十三世白云端禅师参扬岐岐问受业师为谁师曰茶陵郁和尚岐曰闻伊过桥遭颠有省作偈甚奇能记否师诵偈岐笑而趋起师愕然通夕不寐黎明咨询之岐曰汝见昨日打驱傩者么师曰见岐曰汝一筹不及渠师复骇曰意旨如何岐曰渠爱人笑汝怕人笑师大悟颂云。

　　杀活锋铓笑里刀愕然通夕竖寒毛一筹提省娘生面特地春风瞥我曹。

　　第十四世五祖演禅师参白云遂问南泉摩尼珠话云叱之师领悟献投机偈曰山前一片闲田地乂手叮咛问祖翁几度卖来还自买为怜松竹引清风云特印可令掌磨事未几云语曰有数禅客自庐山来皆有悟入处教伊说亦说得有来繇举因缘问伊亦明得教伊下语亦下得只是未在师遂疑私自计曰既悟了明得说得如何却未在参究累日忽然省悟从前宝惜一时放下走见白云云为手舞足蹈师后曰吾因兹出得一身白汗便明得下载清风颂云。

　　半钩明月人皆见下载清风若个知抛却从前无价宝通身庆快笑怡怡。

　　第十五世圆悟勤禅师为五祖侍者一日部使诣祖问道祖曰提刑少年曾读小艳诗否有两句颇相近频呼小玉元无事只要檀郎认得声部使应喏喏祖曰且仔细师侍立次问曰提刑会否师曰他只认得声师曰只要檀郎认得声他既认得声为甚却不是祖曰如何是祖师西来意庭前柏树子聻师忽有省遽出见鸡飞上栏干鼓翅而鸣乃曰此岂不是声遂呈偈曰金鸭香销锦绣帏笙歌丛里醉扶归少年一段风流事只许佳人独自知祖遍谓山中耆宿曰我侍者参得禅也颂云。

　　金鸡鼓唱玉栏干盖色骑声正眼端者段风流亲看破从今不被瞎驴瞒。

　　第十六世虎丘隆禅师谒圆悟悟问见见之时见非是见见犹离见见不能及举拳云还见么师曰见悟曰头上安头师闻脱然契证悟叱曰见个甚么道理师曰竹密不妨流水过悟肯之有问曰隆藏主柔易若此何能为哉悟曰瞌睡虎耳颂云。

　　脱然契证密施为卓破乾坤不露锥夜静虚堂人睡稳无劳明月再来窥。

　　第十七世应庵华禅师见虎丘侍行半载顿明大事丘忌日师拈香云平生没兴撞著者无意智老和尚做尽伎俩凑泊不得从此卸却干戈随分着衣吃饭二十年来坐曲录木悬羊头卖狗肉知他有甚凭据虽然一年一度烧香日千古令人恨转深颂云。

　　无意智人不近情卸杻脱枷天下平尝忆前村烟坞里年年此日乱啼莺。

　　第十八世密庵杰禅师参应庵一日庵问如何是正法眼师遽答曰破沙盆庵颔之未几辞白省觐庵以偈送曰大彻投机句当阳廓顶门相从今四载征诘洞无痕虽未付钵袋气宇吞乾坤却把正法眼唤作破沙盆此行将省觐切忌便躲跟吾有末后句待归要汝遵颂云。

　　七花八裂破沙盆掷出当阳惟独尊力拔山兮将不去分明千古累儿孙。

　　第十九世破庵先禅师参密庵庵住灵隐师分座有道者请益曰胡孙子捉不住愿垂开示师曰用捉作么如风吹水自然成文颂云。

　　胡孙　跳尾连颠放去头头契本然倒腹为君注破了现成公案莫钩牵。

　　第二十世无准范禅师初谒育王佛照照问何处人师曰剑州照曰带得剑来么师随声便喝照笑曰者乌头子也乱作后至灵隐破庵居第一座同游石笋庵有道者请益胡孙子话师于侍傍大悟后开法一香供破庵颂云。

　　竹竿打水鱼头痛不犯钩锥岂腌瓮摆尾摇头破浪游翻身自有风雷送。

　　第二十一世雪岩钦禅师在无准会下每遇入室举主人公便可　跳举衲僧巴鼻佛祖爪牙更无下口处此病碍在胸中十年后到浙东天育两山偶佛殿前行忽然抬眸见一株古柏触着向来所得境界和底一时飏下碍膺之物朴然而散始见径山老人立地处正好三十拄杖颂云。

　　爪牙巴鼻碍胸中十载区区烟雨笼触着参天柏树子豁然迸出一轮红。

　　第二十二世高峰妙禅师谒雪岩才问讯被打出后凡入门岩便问谁与汝拖者死尸来随即打出后因睹五祖真赞忽然打破疑情一日岩问日间浩浩时作得主么师曰作得主岩曰睡梦中作得主么师曰作得主岩曰正睡着时无梦无想无见无闻主在什么处师无对遂奋志入龙须越五载偶同宿友推枕堕地作声廓然大彻自谓如在网罗中跳出元来只是旧时人不改旧时行履处自此安邦定国天下太平一念无为十方坐断颂云。

　　无想主翁觅不得翻来覆去被他惑一声枕子廓双眸跳出元来是者贼。

　　第二十三世中峰本禅师因观流泉有省诣高峰求证峰打趁出既而民间讹传官选童男女师问忽有人来问和尚讨童男女时如何峰曰我但度竹篦子与他师于言下洞然彻去底源峰书真赞付师曰我相不思议佛祖莫能视独许不肖儿见得半边鼻颂云。

　　拈个竹篦度与他忽然弹破半边牙生成出格风流子打统乾坤作一家。

　　第二十四世千岩长禅师见中峰峰问日用如何师曰念佛峰曰佛今何在师拟议峰厉声斥之师求示法要峰授以狗子无佛性话三年因往望亭闻雀声有省峰复斥之师愤然夜半忽鼠翻食猫器堕地有声忽然开悟觉身跃起数丈如蝉蜕污浊之中浮游玄间天地一时清朗复往质峰峰问赵州何故云无师曰鼠食猫饭峰曰未也师曰饭器破矣峰曰破后如何师曰筑碎方甓峰乃微笑颂云。

　　偷心死在器掀翻突出虚空珠走盘千圣当前迷出处全无踪迹与人看。

　　第二十五世万峰蔚禅师谒千岩岩便问将什么与老僧相见师竖拳云者里与和尚相见岩曰死了烧了向何处安身立命师曰沤生沤灭水还在风息波平月映潭岩问不是心不是佛不是物是个什么师以坐具打一圆相乂手而立一日普请斫松师拈圆石作献珠状曰请师酬价岩曰不值半文钱师曰瞎岩曰我也瞎汝也瞎师曰瞎瞎岩命师充第一座一日岩上堂举无风荷叶动必定有鱼行师震威一喝拂袖便行岩示偈曰郁郁黄花满目秋白云端坐碧峰头无宾主句轻拈出一喝千江水逆流颂云。

　　态作献珠谋酬价分文不值主宾周等闲坐断孤峰顶一喝轰天海岳收。

　　第二十六世宝藏持禅师久依万峰峰付师偈曰大愚肋下痛还拳三要三玄绝正偏临济窟中狮子子灯灯续焰古今传颂云。

　　三玄三要旨端的痛还拳料拣无差异灯灯终不昏。

　　第二十七世东明旵禅师因睹松有省见宝藏具陈悟因藏斥之遂亲炙座下一日藏问心不是佛智不是道汝云何会师向前问讯乂手而立藏呵曰汝在此许多时还作者个见解师乃发愤至第二日蓦然彻法源底遂呈偈曰一拳打破太虚空百亿须弥不露踪借问个中谁是主扶桑涌出一轮红颂云。

　　蓦然彻底始知安海岳晴空尽打翻世界平沉无可据孤光闪烁露倪端。

　　第二十八世海舟慈禅师初于万峰机下有省遂庐于洞庭山后一僧呵其见解师即弃庵诣东明一日明问曾见人否师曰见万峰明曰万峰即今在什么处师罔然明曰恁么则何曾见万峰师归寮三昼夜寝食俱忘偶香灯绳断堕地廓然大悟诣关前呈悟繇明曰老阇黎承嗣万峰去师曰和尚为我打彻岂得承嗣万峰明遂出关升座曰瞿昙有意向谁传迦叶无端开笑颜到此岂容七佛长文殊面赤也茫然今朝好笑东明事千古令人费唾涎幸得海公忘我我济宗一脉续绵绵掷拄杖云千斤担子方全付玄要如今拄杖谈以拂子击三击下座颂云。

　　痛领万峰白棒痕洞庭摇拽小乾坤无端一阵业风起浪拍孤舟过海门。

　　第二十九世宝峰瑄禅师因海舟造塔院斧伤足有省乃充火头一日负柴舟见曰将荆棘去作甚么师曰是柴舟呵呵大笑师罔然舟曰是柴将去烧却师遂起疑曰和尚毕竟是个什么道理故尔问我是夕刻意参究不觉被火燎去眉毛面如刀割以镜照之豁然大悟作偈呈舟舟便打师夺拄杖曰者条六尺竿几年不用今日又要重拈舟大笑师又呈偈曰棒头着处血痕斑笑里藏刀仔细看不是英灵真汉子死人吃棒舞喃喃舟曰即此偈语可绍吾宗颂云。

　　虎头关上挂钳锤莫道人惊鬼亦悲更拽炉汤业镜后如何存得两茎眉。

　　第三十世天奇瑞禅师参宝峰峰问甚处来师曰北京曰别有去处么师曰随方潇洒曰曾到四川否师口到曰四川境界与此间如何师曰江山虽异风月一般宝竖拳曰还有这个么师曰无曰因甚却无师曰非我境界曰如何是汝境界师曰诸佛不能识谁敢强安名曰汝岂不是着空师曰终不向鬼窟里作活计曰西天九十六种外道汝是第一师拂袖便行宝乃付偈曰济山棒喝如轻触杀活从兹手眼亲圣解凡情俱坐断昙花犹放一枝新颂云。

　　打破着空窟掀开六一俦纵横潇洒去脱体自昂头。

　　第三十一世绝学聪禅师依天奇奇问苦乐皆心因何外取师曰只为不了曰是非皆事因何妄承师曰错认定盘星曰迷悟皆人因何不懂师曰早知灯是火岂向四方求奇乃付偈曰道者心同慈妪心争教赤子困群阴辅成架海金梁子佛缺方知补浩任师后居龙泉寺有僧问如何是本来面目师曰石香亭僧云便恁么去时如何师曰丧却了也僧问今朝孟夏八日天下丛林皆庆如来降诞之辰未审如来何处降生师于几上画个圆相颂云。

　　南海波斯鼻孔焦眼空不被舌头摇浑身赤骨条条露险径相逢接断桥。

　　第三十二世笑岩宝禅师参绝学便问十圣三贤已全圣智如何道不明斯旨学厉声曰十圣三贤尔已知如何是斯旨速道师下语不契一日洗菜次偶一茎菜堕水逐水圆转捉不着忽有省遂携篮归学见便问是什么师曰一篮菜学曰何不别道一句师曰请和尚别问来后与学围炉次学曰人人有个本来父母子之父母今在何处师曰一火焚之学曰恁么则子无父母耶师曰有即有佛眼觑不见学曰子还见么师曰某亦不见学曰为什么不见师曰若见则非真父母遂呈偈曰本来真父母历劫不曾离起坐承他力寒温亦共知相逢不相见相见不相识为问今何在分明举似师学深肯之颂云。

　　中流勘破较些些那更拈提举似爷觌面风光犹自可到头霜月落谁家。

　　第三十三世幻有传禅师闻灯花爆声有省直造北方参笑岩求证岩曰汝将从前得力处一一说来师具实答语中间岩蓦趯出鞋曰向者里道一句看遂把师话端一齐打断师通夕不寐明晨伫立檐下岩见唤师师回顾岩翘一足作修罗障日月势师当下脱然一日岩入堂曰我者拄杖要与人有要底么首座曰某甲要岩曰汝要作么座曰要他铲断天下人舌根岩以杖架肩曰楖栗横担不顾人直入千峰万峰去师跃然下禅床曰恁么须分付某甲往前迎取岩笑曰汝当久久执持一番始可打草去也乃赠一笠曰以此覆之无露圭角颂云。

　　中途按剑截机关唤得回头省旧颜八字打开两手付一肩担荷入千山。

　　第三十四世密云悟禅师因挑柴过一山湾见一堆柴突露面前忽有省遂依幻有和尚脱白请益幻幻曰汝若到者田地便放身倒卧嗣后惟加骂詈师惭闷交感一日城归过桐棺山顶忽觉情与无情焕然等现正所谓大地平沉底境界时幻迁北京乃往觐幻问汝有新会处么师曰一人有庆万民乐业幻曰汝又作么生师曰某甲得得来省觐和尚幻曰念子远来放汝三十棒师抽身便出一日幻问忽有人问汝如何只对师蓦竖拳幻曰老僧不晓得者是什么意思师曰莫道和尚不晓得三世诸佛也不晓得又一日幻举拂问诸方还有者个么师震威一喝幻曰好一喝师连喝两喝归位幻嘱师扶佛法师呈偈曰若据某甲扶佛法任他○○○○○都来总与三十棒莫道分明为赏罚颂云。

　　进步竿头海岳翻有无情现一倪端竖拳两喝出堂去凛凛霜风彻胆寒。

　　第三十五世费隐容禅师初参寿昌博山及云门皆不能了手有偈见志曰吾年二十五气海吞佛祖不过古人关岂踏今时路后闻密云和尚过越寓吼山遂谒便问觌面相提事若何云以番菩提珠便打师曰错云又打师便喝云秪管打师秪管喝至第七打头颅几裂所有伎俩知见一切冰释直下似块钝铁一日云问薰风自南来殿阁生微凉汝作么生会师曰水向石边流出冷风从花里过来香云曰离了此又作么生师曰放和尚三十棒云曰除却棒又作么生师便喝云曰喝后聻师曰更要重说偈言云便休去颂云。

　　大用大机狭路逢顶门劈裂见全功生平伎俩冰消尽迸出一团遍界红。

　　隐元禅师语录卷第九终
嘉兴大藏经　隐元禅师语录


　　隐元禅师语录卷第十

　　嗣法门人如一编

　　颂古

　　世尊拈花。

　　花中有刺笑里藏刀机锋相触鬼哭神号莫谓人天皆罔措流传耳口转腥臊。

　　世尊涅槃。

　　出丑摸胸态怜儿不觉生临行伸两脚踏却断尝坑。

　　傅大士一日披衲顶冠靸履朝见梁武帝帝问是僧耶士以手指冠帝云是道耶士以手指靸履帝云是俗耶士以手指衲衣。

　　道冠儒履佛袈裟问的分明指不差华屋三间留不住拖泥带水入皇家。

　　女子出定。

　　三五成群夜聚晓散出入非尝陷人涂炭水天一色兮玉笛横吹烟迷两岸兮长吁短叹。

　　懒融百鸟不衔花。

　　一片花飞减却春馨香浪籍更愁人东君去也枝头静蛱蝶游蜂何处寻。

　　马祖不安院主问和尚近日尊位如何祖曰日面佛月面佛。

　　日面佛烁破脸皮浑是骨月面佛一箭清光射入屋此时花柳正芬芳不遇攀郎生受屈。

　　清源因僧问如何是佛法大意师曰庐陵米作么价。

　　有货不愁人无钱生惊怕作么价作么价人人鼻孔下头大。

　　首山拈竹篦示众曰汝诸人若唤作竹篦则触不唤作竹篦则背汝诸人且道唤作甚么速道速道。

　　竹篦未举已相通触背两头太朦胧分付石人休打草铁蛇不在此山中。

　　天台莲花峰庵主示寂日拈拄杖示众曰古人到这里为甚么不肯住众无对师乃曰为他途路不得力复曰毕竟如何以杖横肩曰楖栗横担不顾人直入千峰万峰去言毕而逝。

　　拈来担去太分明饿眼如何见得清风卷残云山色瘦莲花顶上有人行。

　　婆子烧庵。

　　正当与么露堂堂不是吾人孰敢当二十年前家丑事一时焚却播诸方。

　　子湖看狗。

　　子湖恶狗镇当门佛祖都来一口吞拼得一条穷性命不妨报答畜生恩。

　　夹山参船子。

　　一带清江泛小舟渔郎抛钓未曾休一桡点破金鳞眼涌出洪波四海流。

　　赵州因尼问如何是密密意师以手掏之尼曰和尚犹有这个在。

　　密密意如何说随手轻轻便掏着不意尼师情未瞥拟将窗下又敲月。

　　赵州与文远论义曰斗劣不斗胜胜者输果子远曰请和尚立义师曰我是一头驴远曰我是驴胃师曰我是驴粪远曰我是粪中虫师曰你在彼中作么远曰我在彼中过夏师曰把将果子来。

　　潦倒教儿退步强蹇驴粪里卸刀枪虽然得胜归来日千古腥臊不可尝。

　　赵州因僧问万法归一一归何处师曰老僧在青州作一领布衫重七斤。

　　法法从来不自忙家人无故喊郎当知音可意归何处细雨窗前泪两行。

　　赵州到一庵主处问有么有么主竖起拳头师曰水浅不是泊船处便行又到一庵主处问有么有么主亦竖起拳头师曰能纵能夺能杀能活便作礼。

　　一叶轻舟两岸流放来收去自悠悠蟠龙不爱双门饵任汝沧浪下月钩。

　　赵州因僧问狗子还有佛性也无师曰无。

　　出门遇莽卤断绝去来路欲举足怕韩卢咄枝头弄千娇一任春风舞。

　　俱胝竖指。

　　俱胝得一指头禅下拄地兮上拄天莽卤衲僧无忌讳撑撑拄拄到驴年。

　　德山托钵。

　　托出托入时人罔措密启分明同坑一土会也未会无孔锤等闲打杀人无数。

　　洞山初秋。

　　送君疋马出皇都踏遍荒郊寸草无欲过大同关子外也须肘后有灵符。

　　香严击竹。

　　恍惚依稀二十秋舌头浪涌迅如流偶然击碎南山竹万古弦歌一韵收。

　　南泉云马祖说即心即佛王老师不恁么说不是心不是佛不是物。

　　不是心兮不是佛明明披露黄金骨一阵西风那畔来几多愁鸟啼幽谷。

　　南泉斩猫。

　　持起明明无覆藏谩他一队哑郎当不因新妇戴鞋子谁识婆婆两脚长。

　　三顿棒。

　　佛法的的意如何三顿为他彻也么直至大愚轻泄后恶风流布满江河。

　　灵云见桃花悟道偈云三十年来寻剑客几回落叶又抽枝自从一见桃花后直至而今更不疑玄沙云谛当甚谛当敢保老兄未彻在。

　　三十年前读者也而今方解道周之桃边擉瞎灵云眼花下行人那得知。

　　佛果举僧问云门如何是诸佛出身处门云东山水上行天宁即不然薰风自南来殿阁生微凉。

　　薰风才动顶门开白玉阶前长绿苔路上行人俱滑杀弓弦走马却归来。

　　薰风南来寒毛卓竖拟涉思惟无本可据。

　　黄龙室中尝问僧曰人人尽有生缘上座生缘在何处正当问答复伸手曰我手何似佛手僧拟答却复垂脚曰我脚何似驴脚三十余年示此三问学者莫有契其旨丛林目之为黄龙三关。

　　我手何似佛手这个阿谁没有翻转本来面目笑渠又不知丑。

　　我脚何似驴脚何必人前伸缩未过黄龙关子不妨被他碍却。

　　人人有个生缘铁壁银山眼前拶出虚空骨髓当下别有青天。

　　雪峰因三圣问透纲金鳞以何为食师曰待汝出纲来向汝道圣曰一千五百人善知识话头也不识师曰老僧住持事繁。

　　崚层山势来高古隐隐溪声流转长寄语金鳞休摆尾谁家池内没鸳鸯。

　　盐官一日唤侍者曰将犀牛扇子夹者曰破也师曰扇子既破还我犀牛儿来者无对。

　　犀牛扇既破头角已全彰不解牵将去默地泪亡羊。

　　中邑猕猴。

　　老狐出语忒轻欺返被狌狌换却眉不是草堂春梦醒那知窗外月高低。

　　鲁祖寻常见僧来便面壁南泉闻曰我寻尝向师僧道向佛未出世时会取尚不得一个半个他恁么驴年去。

　　狼忙面壁展转不堪收得塞北未宁安南也是怜儿不觉丑青天白日黑漫漫。

　　沩山见尼刘铁磨来师曰老牸牛汝来也磨曰来日台山大会斋和尚还去么师乃放身作卧势磨便出去。

　　马肥筋骨壮牛瘦肚皮宽明日台山会追风一往还。

　　云门因僧问树凋叶落时如何师曰体露金风。

　　体露金风大地秋树凋叶落满山头云门扶起中心树直至于今系马牛。

　　云门因僧问不起一念还有过也无师曰须弥山。

　　一念不起须弥山烟波塞断去来难若人再问韶阳旨推倒须弥向汝谈。

　　云门示众曰古佛与露柱相交是第几机僧无语师曰你问我与你道僧遂问师曰一条绦三十文曰如何是一条绦三十文师曰打与自代前语云南山起云北山下雨。

　　相交露柱是何机铁马檐前对汝嘶可惜云门空撒网寒山那有鹧鸪啼。

　　本师举赵州会中新到僧求指示州云吃粥了也未僧云吃粥了也州云洗钵盂去僧繇是悟入后来古德拈云往往多少人都作洗钵盂会去今日试问诸人如何是不作洗钵盂会底意旨。

　　老不知羞鼓粥饭气粥罢洗盂一时便利咦那堪雪上加霜展转有甚巴鼻。

　　高沙弥住庵一日雨中来看药山山曰汝来也师曰是山曰可煞湿师曰不打这鼓笛云岩曰皮也无打甚么鼓道吾曰鼓也无打甚么皮师曰今日大好一场曲调。

　　一片舌头高低普应不犯宫商拍拍是令雁塔楚天高云收海岳静数声欸乃离长江断送浑家穷性命来也煞湿带水拖泥不打鼓笛靴里动指无鼓无皮响冬冬未审知音能几几。

　　玄沙因僧礼拜师曰因我得礼汝。

　　渔郎俊俏驾扁舟放去滔天拍浪游月落江寒鱼不饵钩头一线冷啾啾。

　　临济将示寂谓众曰吾灭后不得灭却吾正法眼藏三圣出曰争敢灭却和尚正法眼藏师曰已后有人问汝向他道甚么圣便喝师曰谁知吾正法眼藏向瞎驴边灭却。

　　瞎驴占当道白贼惯夜行灭却正法眼日午打三更。

　　临济上堂僧出师便喝僧亦喝便礼拜师便打又僧来师便举起拂子僧礼拜师便打又有僧来师举起拂子僧不顾师便打又僧参师举起拂子僧云谢和尚指示师亦打。

　　定乱一剑安邦一言十方坐断六国并吞而今四海狼烟息若个男儿解报恩。

　　横按莫邪孤光凛烈铁额铜头两段三节倚草附木皮下无血冷地看来徒劳心热。

　　睦州示众云忽然忽然大觉拈云不然不然。

　　忽然不然拄地撑天寰中天子贵塞外将军严四夷八表分王化万民共祝圣明天。

　　忽然忽然天回地转不然不然春霜尤严且喜而今春色暖江南江北鹧鸪天。

　　荆棘林中下脚易。

　　水不湿水火不烧火触着磕着分明一伙。

　　池州甘贽行者一日入南泉设斋时黄檗为首座行者请施财座曰财法二施等无差别甘曰恁么道争消得某甲嚫便将出去须臾复入曰请施财座曰财法二施等无差别甘乃行嚫。

　　通商坐贾当行家声价繇来定不差岂比泛常走水客纷纷拟议乱如麻。

　　兴化因僧问四方八面来时如何师云打中间底僧便礼拜师云昨日赴个村斋中途遇一阵卒风暴雨却向古庙里躲得过。

　　倾湫倒岳势难支吾一声霹雳雨点全无夜半渔舟穿浪去堪嗟钝鸟又栖芦。

　　首山上堂云第一句道得石里迸出第二句道得挨拶将来第三句道得自救不了归堂。

　　一句分明言不当二三流出太忙忙声前落落圆音美口似悬河难举扬。

　　昔有古德一日不赴堂侍者请赴堂德曰我今日庄上吃油糍饱者曰和尚不曾出入德曰汝去问庄主者方出门忽见庄主归谢和尚到庄吃油糍。

　　脚跟未动便超方自吃油糍自举扬不是庄师亲证据几乎人道错商量。

　　赵州柏树子。

　　老倒龙钟不害羞却将柏树当宗猷侬家自有真金阙肯听人歌十二楼。

　　兴化见同参。

　　骨董久成精逢人即变人高堂悬白泽无处可藏身。

　　赵州因僧问如何是赵州州曰东门西门南门北门。

　　东西南北七通八达谁识赵州途路滑老年不惜两茎眉十字街头活泼泼。

　　五祖演和尚曰譬如水牯牛过窗棂头角四蹄都过了因甚尾巴过不得。

　　门里出身繇来易身里出门真个难打破大唐无觅处浮生穿凿没相干。

　　润州鹤林玄素禅师有僧敲门师云谁僧云是僧师云莫道是僧佛来也不着僧云为甚么不着师云无栖泊处。

　　秦不管汉不收断头船子下杨州有意气时添意气不风流处也风流。

　　百丈再参马祖侍立次祖视禅床角拂子师曰即此用离此用祖曰汝向后开两片皮将何为人师取拂子竖起祖曰即此用离此用师挂拂子于旧处祖震声一喝师直得三日耳聋。

　　一声涂毒闻皆丧遍地骷髅无处藏三寸舌伸安国剑千秋凛凛白如霜。

　　瑞岩禅师问岩头如何是本尝理头曰动也师曰动时如何头曰不是本尝理师良久头曰肯即未脱根尘不肯即永沉生死师遂领悟。

　　借问本尝理瑞岩沉海底踏着岩头路足下风云起。

　　芭蕉禅师示众云汝有拄杖子我与汝拄杖子汝无拄杖子我夺却汝拄杖子。

　　天生俊俏岂寻尝手执芭蕉两面飏水月帘前冰骨女不沾风气也清凉。

　　大彻底人本脱生死因甚命根不断。

　　断头船子掣颠风那肯沙湾泊短篷拍浪随波高万丈河清海晏定寰中。

　　佛祖公案秪是一个道理因甚有明与不明。

　　现成公案莫钩锥好肉剜疮岂可为明得头头皆合辙不明亦不费钳锤。

　　大修行人当遵佛行因甚不守毗尼。

　　老来始觉艺方精肯与诸人共路行出入不知天早晚脚跟在处独圆明。

　　杲日当空无所不照因甚被片云遮却。

　　一片浮云点太清瞎驴当道弄蹄行虽然踢踏人无数犹较侬家半月程。

　　人人有个影子寸步不离因甚踏不着。

　　尽日骑牛不识牛捕风捉影几时休溪山踏遍归家日元是寻尝这一头。

　　尽大地是个火坑得何三昧不被烧却。

　　大地都卢是火坑皮肤脱落焰腾腾生灵器界俱焚尽试问高峰出未曾。

　　经题[((嘹-口)-(日/小))-大+八]字。

　　莽卤错传来颟顸添指注炭笼作头巾明眼人笑汝自从胡乱后不听奴郎使。

　　觑驴觑井。

　　跛驴临古井应物话尖新拨转驴唇嘴无端恼杀人。

　　甘贽一日入南泉设粥仍请南泉念诵泉乃白椎曰请大众为狸奴白牯念摩诃般若波罗蜜甘拂袖便出泉粥后问典座行者在甚么处座曰当时便去也泉便打破锅子。

　　河头卖水语喃喃借债酬渠软放憨一滴汞银流水走千金狼籍更何堪。

　　应无所住而生其心。

　　单枪疋马走风尘柳色烟花敢近身羌笛一声獠胆丧霜轮现处更愁人。

　　调达瞿昙因缘。

　　一片骨肉两处分张声迹弥布地狱天堂占人田地岂是好心闺门已玷无劳外扬休拟议谩商量不听楼头啼鸟语几乎错过这春光。

　　拈古

　　举世尊一日升座大众集定文殊白椎云谛观法王法法王法如是世尊便下座。

　　拈云世尊升座惭惶杀人文殊白椎不识好恶更云谛观法王法法王法如是好与三十拄杖何故随邪逐恶令人仿效不已。

　　举世尊因乾闼婆王献乐其时山河大地尽作琴声迦叶起舞王问迦叶岂不是阿罗汉诸漏已尽何更有余习佛曰实无余习莫谤法也王又抚琴三遍迦叶亦三度作舞王曰迦叶作舞岂不是佛曰实不曾作舞王曰世尊何得妄语佛曰不妄语汝抚琴山河大地木石尽作琴声岂不是王曰是佛曰迦叶亦复如是所以实不曾作舞王乃信受。

　　拈云乾闼婆王奏乐迦叶起舞同坑无异土疑有余习以己方人瞿昙打许多葛藤王乃信受钝置不少若是山僧待他问迦叶岂不是阿罗汉何更有余习不用之乎也者亦乃起舞不惟以楔出楔抑令乾闼婆展转疑杀必也知恩有日。

　　举城东老姥与佛同生而不欲见佛每见佛来即便迴避虽然如此回顾东西总皆是佛遂以手掩面于十指掌中亦总是佛。

　　拈云老姥不欲见佛风平浪静而佛每来乃至东西总皆是佛水涨船高瞿昙节文且置且道老姥风骚在甚么处若不同床睡焉知被底穿。

　　举南院上堂云赤肉团上壁立千仞僧问赤肉团上壁立千仞岂不是和尚语师曰是僧便掀倒禅床师曰这瞎驴乱作僧拟议师便打。

　　拈云南院门庭孤峻这僧步骤亦奇后来不合龙头蛇尾被他点罚气闷杀人待他道瞎驴乱作时劈面便掌管教壁立千仞一时推倒做个彻头彻尾的衲僧岂不俊哉。

　　举南岳芭蕉谷泉禅师与慈明遇一毒龙湫捉明衣同浴明掣肘而去师解衣跳入霹雳随至腥风吹雨明蹲草中须臾晴霁师引颈出波间曰　。

　　拈云谷泉井底虾蟆年久月深成精作怪与毒龙何异大小慈明掣肘而去虽然不被他惑未免在草中蹲不出头若是山僧待引颈时一棒打杀免使腥风作浪魔魅人家男女。

　　举丹霞慧林寺遇天大寒取木佛烧火向院主诃曰何得烧我木佛师以杖拨灰曰吾烧取舍利主曰木佛何有舍利师曰既无舍利更取两尊烧院主自后眉须堕落。

　　拈云丹霞迸出星火非但带累院主直得遍大地人眉须堕落何故寒则普天寒热则普天热把火照照看丹霞眉须还在否莫谓天然无事好也须护惜两茎眉。

　　举二僧论风动幡动六祖云非风动非幡动仁者心动。

　　拈云六祖恁么道也是灵龟负图。

　　举往日有老宿一夏不为师僧说话有僧自叹云我秪恁么空过一夏不望和尚说佛法得闻正因两字也得老宿闻云阇黎莫　速若论正因一字也无恁么道了扣齿云适来无端恁么道邻壁有老宿闻云好一釜羹被两伙鼠粪污却雪窦拈云谁家锅釜无一两颗。

　　拈云老宿急索其非剑去久矣必也有负来机邻房虽则言中有响秪是隔壁帐雪窦匡救前人固是好心其奈臭不堪闻且道作么生得疏通去乃高声唤侍者云快将锹子来寄与雪窦和尚。

　　举宝公令人传语思大和尚何不下山教化众生目视云汉作什么思大云三世诸佛被我一口吞尽何处更有众生可度。

　　拈云蚌鹬相持俱落渔人之手。

　　举赵州问一婆子甚么处去曰偷赵州笋去师曰忽遇赵州又作么生婆便与一掌师休去。

　　拈云老婆鼠入强出惯得其便赵州老迈力弱不能和赃捉败受屈奚辞若是快连手段待婆掌时便云贼贼伊若定动蓦面掀倒敢保偷心顿息特地从良。

　　举马祖示众云汝等诸人各信自心是佛此心即是佛心达磨南天竺国来至中华传上乘一心之法令汝等开悟有僧问云和尚为甚么说即心即佛祖曰为止小儿啼僧曰啼止后如何祖曰非心非佛僧曰除此一种人来如何指示祖曰向伊道不是物曰忽遇其中人来时如何祖曰且教伊体会大道。

　　拈云即心即佛头上安头非心非佛无绳自缚不是心不是佛不是物泥里洗土块山僧恁么道意旨如何良久云土旷人稀相逢者少。

　　举马祖与百丈西堂南泉玩月次祖曰正与么时如何丈曰正好修行堂曰正好供养泉拂袖便行祖曰经入藏禅归海惟有普愿独超物外。

　　拈云二三子嘲弄风月自减声价良多马老师乱劄印子涂污良人不少新黄檗有八十大棒要打这四个汉子聊与明月清风增些光彩不致成群作队各说异端脱有汉子出来道黄檗棒合谁吃也许汝是个具眼。

　　举灵云见桃花悟道偈云三十年来寻剑客几回落叶又抽枝自从一见桃花后直至而今更不疑玄沙云谛当甚谛当敢保老兄未彻在。

　　拈云灵云眼中添眼备老眉上栽眉仔细看来成甚么面孔。

　　行实

　　辛卯年十一月初四日师六旬初度首座慧门沛公木庵瑫公西堂虚白愿公即非一公都监寺常熙公耆旧默公暨职事同外护林文若位中月樵诸居士等请师说行实以晓大众师云历年已久一切俱忘俟诞后稍静说出与众共知兹逢三十夜来未免吐露丑陋一番师俗讳曾昺号子房本县灵得里东林林氏季子也父在田母龚氏六岁父客于湘未归自是家产日耗难以攻读至九岁入学十岁冬废学矣遂渐学耕樵为业每静夜与二三友坐卧松下仰观天河运转星月流辉谁系谁主缠度不忒心甚骇焉然此理非仙佛难明才有慕佛之念意虽未决志在尘表无心于世故三五年来所作所为颇多颠沛年二十母与长兄欲定聘自思男儿在世不知父之游踪诚为不孝奚亟于娶遂告母兄志在面父后娶母不夺其志乃许可越明年春将聘金为路用直往豫章抵南京面母舅泉宇劝谕回家云汝东林人焉知天之广大人如尘沙则此都城无处寻觅而况天下者乎汝若不回恐添母虑孝亦安在师不听即别至宁波舟山见族叔叔亦劝回又别至绍兴各县经历一载囊已空矣只随香船至南海朝观音一到见佛地庄严人境殊胜一时凡念冰释遂发心持斋投潮音洞主出家愿为佛子一心奉佛以报四恩领茶头执事日供万众无有难色洞主喜甚叹云此佛子真菩萨之使也又明年礼茶山祗园老僧为师二月十九航海归闽省母母面以为自天降下喜不自胜喻母奉斋皈佛越明年母归寂请黄檗诸师礼忏荐母会鉴源师于印林寺源知师有出家南海之志方便引示因缘时节已至即是道场何必固执于南海耶师云恐檗山近俗有所嫌疑源谓人俗心不俗可矣遂求源师到山落发则无阻碍源诺是年庚申二月十九雉染有嘲者云东林也有佛耶师云闻说佛性遍周法界岂外东林耶嘲者叹妙师即发愿云此处落发若不精修佛行以坏法门生陷泥犁故领化主执事本县莆中募遍是冬往海口塔寺听经辛酉春领簿往京募化欲完此道场至杭适京中有警缘暂止往绍兴显圣寺听涅槃经时闻本师费和尚之名惜未曾会晤六月时仁师京回抵杭有书招相见谈及京中多事其缘事已尽捐矣乃问仁师依经解义三世佛冤离经一字如同魔说如何消释仁云三十年后向汝道师即私忿意为欺人太甚难道这两句经有甚么难会而待三十年耶便不同彼回山遍处参寻今日思之仁师此句大得力矣当时若依经解说一篇则被摩捋回山安有今日之事乎所以靠将不如激将飘然遍历名刹第有一德可称者亦依同住壬戌鹦窝顶听法华冬在夹石碧云寺听楞严见讲席混滥与慈然友论及经中实乃径路直示人要行则到家矣不行听到驴年亦无益正如说食终不能饱闻天台通玄有一密云和尚系临济下尊宿可往参谒若相契依住以了生死大事不然向山顶修行去慈云妙同往张王庙次上秦驻山积善庵景西主人问路中还曾见有好人么师云试指个不好的出来看看西默然师云不见道仁见为之仁又问七处征心毕竟心在甚么处师云请坐将茶来西又默然师云下文还长付在来日西留过夏正谈及参天台事忽闻老和尚来应金粟喜不自胜私谓符我所愿买舟同到金粟参见和尚问学人初入禅门未知做工夫求和尚开示和尚云我这里无有工夫可做要行便行要坐便坐要卧便卧师云蚊子多卧不得时如何和尚云一巴掌师拜退置疑不决七昼夜经行坐卧无有间断至第七日下午老和尚在康祖堂前过师抬头一见有省便拜云某甲会得和尚掌中意和尚云道看师便喝和尚云再道看师又喝和尚云三喝四喝后如何师云今岁盐贵如米和尚云走开不得碍人路头师礼拜退日常自作主宰活泼泼地亦不请问亦无疑情至丙寅冬五峰为西堂师竖拳云识得这个天下太平识得这个天下争竞如何决断峰云这个从甚么处得来师便喝峰云那里学得来师又喝峰便打师再喝峰又打师喝两喝峰又两打众谓老隐今日败阙师云非汝境界繇是坐不得卧不得气喷喷地平目而行千人之中不见有一人不见有身行至次早课诵维那鸣磬一声忽觉身在此立课毕仍旧而行众谓老隐着药了直至第三日上午忽窗外一阵风吹入寒毛卓竖通身白汗大彻源底便知三世诸佛历代祖师天下老和尚情与无情尽在一毫头了了分明无二无别不可举似于人自证乃知心中甚喜逢人即笑人谓老隐被魔所著师云非汝所知但记得经云若作圣证即入群魔遂无喜色寻常如旧淑知师知师所得谓五峰云此子彻也乃呼进寮云汝有悟处试道看师云道即不难只恐惊群动众峰云但说何妨师打觔斗而出峰云真狮子儿善能哮吼后即出堂领火头一日老和尚与众论敬鬼神而远之众答已师亦在门外立和尚云汝进来说看师进前竖火乂云离不得这老贼近不得这老贼老和尚打云汝作贼会那师即拂乂出云贼贼丁卯夏淑知与众兄弟云今夏在此不得空过己分事自家了却古人一切差别因缘恐有错讹大家结个颂古社三日一次一炷香为则期毕呈上老人看看或取舍是非了然明白亦不孤同住一夏矣众曰可一期颂三十则因缘呈上老和尚即点二十七则时金粟一众叹服才知有隐元庚午春黄檗本寺请老和尚至山师同回寺乃三月十八日老和尚云汝乃本处人可领簿南行募化师即领命至漳南见东里王居士云请老和尚到山之意七月间又到潮州草庵月余师衣衫褴缕主人疑非黄檗缘事不就占二偈为别草鞋踏破已多年半似风流半似颠满地黄金浑不顾又拈白纸告青天其二试将冷眼向南看世道纷纷化道难三十年来无取舍相逢尽是铁心肝即回至漳闻老和尚有答东里公书云八月初一归浙师遂空手归山益见山中凄楚不堪言乃云檗山苍翠叠层层难掩孤贫一个僧堪笑化工又未瞥春来秋去太忙生辛未春龚夔友夏象晋同石居士请住狮子岩癸酉冬山中请马峰费和尚主席命师为西堂师辞不得乃就职和尚上堂师即问打着昔时旧痛处于今犹恨棒头轻请师末头一顿师打云旧疮瘢上着艾进云恁么则彻骨彻髓去也师曰如何是汝彻底意进云时清休唱太平歌和尚曰祗引得一半师即礼谢一日诸禅人颂百丈再参马祖一喝三日耳聋黄檗闻之不觉吐舌因缘师目之总未妥在亦颂云一声涂毒闻皆丧遍野髑髅没处藏三寸舌伸安国剑千秋凛凛白如霜呈上和尚即圈出帖在法堂示众升座云吾有一枝拂子是从上用不尽的顾师云汝作么生奉持师喝云放下着和尚云再道看师喝便出到方丈和尚下座进方丈师礼拜云适才触忤和尚和尚举拂云汝且将去行持师接着便打一拂和尚云将为报恩那师又打一拂便归寮甲戌仲春辞和尚回狮岩隐静一日泉竭虑无水难以居众在庵前大石上仰观南畔岩壁之下悬松翠茂必有水焉攀藤删棘而上果如其言就壁笕泉砌路得石岩间稍平处堪以寓目静坐片时谓龚居士曰此处可结团瓢士曰和尚曰可某为之不难是秋重阳之日起基冬毕工移锡居之丙子夏本山耆旧同鳌江檀信奉侍御林公书请继黄檗法席师虑德薄言微不宜应世力却之众等虔请再四似不能免姑许焉岩下有侧石如舟游客以不平为叹师云时节若至自然平矣一夜在石中坐持大悲咒三遍默祝龙天此去黄檗吾道大行为山增色此石可平为征默坐注香归室次早黎明徒良哉报云奇哉石已自平师云不必说吾祝已征乃名为自平石说铭为记曰匪石弗平我心不诚心既诚矣其石自平既平且诚吾道大行以此灵验刊石为铭又一夕梦一老人长眉皓首荷甑负囊而入师云老老大大负累若此不亦劳乎彼即放下出书幅单条并所负之物见赠而去醒谓玄生侍者说者云斯乃吉梦必有见征月终果法通专使送大衣源流兼书一封以表法信丁丑仲冬至山开堂拈香以酬法乳越明年开龙藏三阅春秋以答赐藏之恩庚辰正月八日建大殿阅四载山门寮舍颇备甲申春往金粟省觐本师和尚五月至天童扫老和尚塔孟冬应崇德福严寺请乙酉春闽中通政还初马公请住长乐龙泉寺丙戌春玉融乡绅并本山耆旧接回黄檗迄今又历六载虚度世间六十春秋冒厕空门三十法腊主持黄檗一十五载示众语录十六卷又录二册云涛集一册并行于世然福薄逢斯乱境祗将身心卫护祖席幸龙天佛祖之灵法门如故庶不辜檀信之请聊答皇恩祖德之万一云尔偈曰六十年来梦里行梦中说梦可怜生不知若个惺惺者一笑千差尽坦平。

　　隐元禅师语录卷第十终
嘉兴大藏经　隐元禅师语录


　　隐元禅师语录卷第十一

　　嗣法门人真桥编

　　入室

　　僧进师云正法眼藏瞎驴边灭却且道祖祖相传传个甚么僧竖拳师云还有者个在僧喝师打出石解进师云石女解巴歌是何曲调僧云和尚拄杖子师云我拄杖子干汝什么事僧竖拳师云不是知音莫与弹僧进师竖拳云者个是主是宾僧喝师云那里得者消息来僧无语师打出蕴良进师云蕴即不良良即不蕴离却二途道一句来僧拟议师便打云漆桶不快西印进师云祖师心印状似铁牛之机去即印住住即印破不去不住汝作么生印僧云本来面目师便打出僧进师伸左脚僧就师脚一踢师复伸右脚僧云两重公案师连打两棒趁出良镜进师云打破镜来与汝相见僧拟议师云汝不会打破我与汝打破连棒打退良照进师云无头无尾无背无面汝作么生照僧竖拳师云竖拳即不无意旨如何僧又竖拳师便打天木进师卓拄杖云者个木上座撑天拄地如龙若虎触着丧身失命不触着也丧身失命如何躲避得过僧云擉破眼睛师打云躲避不过那僧云转见不堪师云汝不堪我不堪僧云一状领过师连棒打出僧进师云离钩三寸道一句来僧拟议师云死虾蟆打出白生居士进师云父母未生黑白未分汝向甚么处安身立命士云大地作蒲团师打云打破了也汝又作么生僧进师喝云是宾是主僧拟议师打僧喝师云汝再喝看僧又喝师复打云落人圈缋里僧出心盘进师云日出心光耀盘在什么处僧竖拳云和盘托出师云恁么则两样僧一喝师便打出僧进师云临济入门便喝德山入门便棒是什么意旨僧拂坐具师打云未梦见在僧喝师云喝后又作么生僧无语师便打出僧进师云镬汤炉炭汝作么翻身僧竖拳云向者里翻身师云者里什么所在僧一喝师便打僧云翻身去也师云丧身失命也不知雪樵进师云大地山河一片雪汝向什么处樵僧喝师云好一喝僧又喝师连棒打出观明进师云明暗不到处汝作么生观僧竖拳师云死了烧了又作么生竖僧无语师打云死也死也僧进师云那个拖死尸这里来僧云无话说师打云拖出死汉去僧进师搊住云道道僧喝师推开僧又喝师云汝再喝看僧又喝师打云叫汝喝一千喝汝也喝一千喝僧又喝师又打云布袋里老鸦慧文进师云一字不着画文从什么处来僧无语师打云元字脚也不识侍者进师云终日侍奉山僧且道山僧脚跟在什么处者竖拳师云错认定盘星者一喝师便打者连喝两喝师云我直下疑汝这两喝者云和尚犹嫌少在师打云未是我侍者僧进师云死了烧了在什么处安身立命僧云死了烧了才向和尚道师打云即今作么生僧礼拜师云试道看僧拟进前师直打出僧进师云我也不得用棒汝也不得下喝应时应节道一句来僧云与和尚三十棒师云过在什么处僧云落处也不知师打云上来与汝道僧云好马不食回头草师趁出云不知时节汉道照进师云路逢道伴交肩过一生参学事毕汝作么生僧云月在上方诸品静师云月未上时如何僧喝师打云不是我同伦源生进师云曹溪一滴也无源从什么处生僧云眉毛在眼上师打云乱涌作么了悟进师云悟则不无争奈落第二门头第一门头道一句来僧云知本无生师打云落七落八了也俊初居士进师云一喝分宾主照用一时行汝试分看士一喝师打云秪得一橛士拟议师连棒打出。

　　有僧告假师云告假作么僧云听经去师云不济事我前说汝是门外汉座主奴见解果然果然真正衲僧气宇如王不与万法为侣不与诸缘作对纯刚打就生铁铸成方堪入作向葛藤窝里之绕敢保驴年出头来昔周金刚挑一担青龙钞到龙潭门下一字也用不着遂置法堂前以火焚之云穷诸玄辩若一毫置于太虚竭世机枢似一滴投于巨壑汝今又钻葛藤窝里去颠倒之甚汝真要听经我亦会说几句经云但有言说都无实义且道如何是实义僧礼拜云请和尚说师云前是山门后是法堂东是官厅西是厨房会么僧礼拜师云且去我倦要睡少间僧复进云某甲不去了便问有问有答宾主历然无问无答请和尚道师云归堂去僧便行师云但解恁么去不解恁么来。

　　问答机缘

　　僧问某甲十二时中业识茫茫无本可据教学人如何作主师竖拳云会么僧云不会师便打进云打后如何师又打云速退速退僧拟议师复打出。

　　僧问某甲初进堂不会作工夫求和尚开示师竖拳僧罔措师云笨汉出去次早呈颂云赤精精光秃秃拟将一物便成络索师目讫掷下云者个不是络索僧礼拜师云还我光秃秃来僧拟对师便打趁。

　　僧求开示师竖拳云会么僧云不会师便掌僧礼拜师云下坡不走快便难逢。

　　僧问九旬禁足三月护生如何是护生底意师翘足僧罔措师便掌僧礼拜师即推倒。

　　僧问禾山打鼓即不问声未绝师云合取两片皮进云赵州茶盏意如何师云犹有许多络索僧拟议师拈棒进云除却棒喝还有为人处也无师云速退速退进云退在什么处师打云话头也不识。

　　师浴毕圊头献汤竟竖拳云唤作拳则触不唤作拳则背正当与么时如何摸索师云漱漱口了向汝道僧礼拜师便踏倒。

　　师同侍者无念非日坐次念举宝觉向夏倚判官情与无情共一体话师提起念珠云者个是一体不是一体念云和尚何不向未举手时会取师便掌念礼拜归位复问非日汝道是一体两体日云和尚自道取师亦打日云谩某甲不得师云一体两体日拟议师便啐良久云总道不得山僧自道去也便转身。

　　库头问诸佛未转法轮佛法那里住持师云护惜库中宝僧顿足师云未在进云显出天然师云还未在如何是库中宝僧竖拳云会么师云我王库内无如是刀。

　　师问僧甚处来僧云鼓山来师云不见响僧无语师云不是鼓山来。

　　僧问如何是山中语师云野鸟传古韵进云如何是山中人师卓然而立进云恁么则壁立千仞去也师便打。

　　斋后居士问和尚山中济饥民弟子特来求食师云汝还不知饱那士礼谢师打云还要与汝一顿。

　　一僧求做草鞋师云尽大地是沙门一只脚汝作么生做僧无语师便打。

　　惠安僧送布师举布云这个那里得来僧云惠安师云为甚么在我手里僧罔措师掷下云要这个作甚么。

　　僧参师问甚处来云漳州南山来师云南山有一条鳖鼻蛇汝摸得着么僧无语师云汝不是南山来。

　　僧参师问那里来僧云泉州来师云泉州近日公令已严汝作么生跳得出僧云一拳打出师云作么生打僧顿足师便啐。

　　师问僧甚处来云金粟来师云金粟快活为甚么不住却来黄檗讨苦吃云特特来见和尚师云者里有甚么见处僧无语少顷问如何是学人本分事师打云是本分不是本分僧拟议师便转身。

　　县主凌公问与万法为侣政自难如何得不与万法为侣师震声一喝云会么进云未了师云还要第二杓恶水么公无语少顷问云毕竟如何是不与万法为侣师云百花丛里过一叶不沾身次夜茶次问昨日请教大师自见惭愧师云惭愧者谁进云亲到黄檗来师云明日向甚么处去公拟议师云来得去不得进云话头明明为甚钩不起师云放下来公应喏喏又问百丈野狐话不落是不昧是师云山僧不打者两片皮进云不会师云江南江北问王老一狐疑了一狐疑进云为甚么又堕野狐身师云汝即今是什么身公无语师云山僧今夜亦堕异类中去也便作虎声转身归方丈。

　　衡廷林居士同诸善友参捧新紫菜云此菜久藏在家今奉和尚尝新师云从那里得来士云自己得来师云山僧亦不受士云不受时如何师云谁家屋里无一两茎。

　　僧问如何是步步入深村师云通身无影象进云如何是行行归草里师云遍界不曾藏复示颂云通身无影象遍界不曾藏全提杀活句今古利锋铓。

　　尧峰僧参问弟子随闻师父十五年秪念阿弥陀佛实不知此事乞师方便师云念佛者是谁不念佛者亦是谁速道速道僧拟议师连棒打出僧复进伫立师云山僧今日失利便归方丈掩却门。

　　云门僧同居士参见师云从云门来的么僧云是师云雷轰电掣一句作么生道僧无语师摇拂子云不是云门来的次日居士礼谢云弟子今日回云门去师云雷轰电掣句道得也未士云不会师云不是云门客徒劳弄爪牙。

　　有护乩居士谢雨入山见师云尝闻仙人会作诗仙书云佛何用诗师云天上无空腹神仙山僧今日与仙联一首游戏异日载志亦是胜事仙云请和尚先师云仙翁冒雨入山家士嘱仙云和尚机速请答仙停乩罔措师震声一喝云拟议停机白云万里本是木作成灵从何来圣从何起莫瞒山僧好乃自联云仙翁冒雨入山家何事当机缩爪牙不独浑身泥水湿片心搅扰乱如麻令侍者度与仙仙斋后和云仙翁冒雨入山家为吃赵州一碗茶莫怪无言为拟议春霖洗落满山花师云好个春霖洗落满山花秪是迟了些复次韵云浮囊击碎了无家竟日贪杯酒当茶出卖风云夸好手争如舌上吐莲花。

　　僧冒雨参师云青天白日不来拖泥带水来作么僧礼拜云领教师云是甚么道理僧无语师喝云脚跟未稳在。

　　僧送糕问某甲生死不明求师开示师抛糕云会么僧拟议师便打僧拾起糕师云逐块不少。

　　僧问和尚道生从这里来死从这里去未审死了烧了向甚么处去师云死了烧了向汝道进云即今作么生师云归堂去僧礼拜便行师云随语生解汉。

　　师问僧从那里来僧云支提静室中来师竖拂云静室中还有这个也无僧云无师云人人本具为甚么道无僧云特来这里求师云从人求者不是家珍。

　　僧问某甲无始来习气重求和尚除师云拈习气来与汝除僧伫立师云跂死禅和便打。

　　师问僧甚处来僧云天湖来师云天湖水满也未进云未师云许多时滂沱为甚么不满僧罔措师打云与汝一勺。

　　僧问狗子还有佛性也无师云不得乱吠。

　　僧呈赞佛偈师云佛要汝赞作么僧无语师云美玉无瑕雕文丧德。

　　僧问法华经云惟此一事实余二则非真如何是一师竖拳云是一是二进云一二蒙师指向上还有事也无师云进前来向汝道僧拟议师云立地死汉。

　　僧参师问白云横谷口游人何处来僧无语师云将谓是个鹞子元来却是斑鸠。

　　僧问无星称称诸方师上钩么师云放下着进云上钩来也师连棒打出。

　　僧问金不博金意旨如何师云那个男儿不丈夫僧礼拜云谢师答话师一踏僧起云两重公案师云阇黎还有事在。

　　东湖僧参师云东湖干也未僧云湖干师云湖乾龙在甚么处僧无语师云不会兴云布雨出去。

　　师问大众云打破虚空大地平沉向何处安身立命西堂云和尚试道看师云莫扳扯山僧好堂打师一下云这里也不可放过师亦打之。

　　二僧参师一僧问云顿入无为海已登般若舟时如何师云截断两头进云谁知远烟浪别有好商量师云浪里浸杀进云不入洪波里争见弄潮人师拈如意便打僧喝师云再喝看僧又喝师云叫汝喝一百喝你也喝一百喝僧云一毫吞巨海露出珊瑚枝师云拄杖子不在笤帚柄自领三十僧复喝师云热碗鸣声遂顾傍僧云你又作么生僧无语师云一得一失僧问一拳打破虚空时如何师云待汝打破来向你道僧云打破了也师云还我虚空碎来僧一啐师云未梦见在次日又问大地全彰是甚么人受用师云自来还自去进云去后如何师云磕破全彰。

　　僧问一念未生前如何指示师云挑栏去进云此又是今时事师云你作今时会那僧无语师打云这里甚么所在许汝说古说今僧罔措师又打。

　　居士问二六时中如何行持师云向外求者不是家宝士拟议师云动转施为者谁不动转施为者谁士礼拜师云苟能看破两重关沙界横行无不可。

　　僧参师云那里来僧云曹山来师云贵处那里僧云浙江旧岁同万如和尚来师云为甚么同来不同往僧云吴家留供养师云贪他一粒米失却半年粮僧拟议师云万如和尚即今在甚么处僧云龙池师云蹉过也不知。

　　三僧参师云甚处人僧云沙县师云银浦城金沙县还将得金来么僧拟议师便踏云与汝一块僧云呈了也望和尚收师云这个当不得僧礼退次日呈颂师目竟云者个看过汝两位作么生僧云某甲初进步特来求和尚开示师云礼拜着二僧便作礼师云随人起倒不为好汉傍僧云不随起倒时如何师云不值半文钱又问黄檗有十二峰是否师云老僧眼不花进云如何是紫微峰师便掌僧无语师顾傍僧云紫微峰推倒了也罗汉峰立两傍作么僧无语傍僧云如何是罗汉峰师云不露顶僧云看破老秃奴师掌顾傍僧云这一掌应当汝吃僧无语又云求和尚示个端的师云待老僧端的了向汝道。

　　二僧参师问住何处一僧云弥陀岩师云弥陀不礼礼我何为僧无语旁僧向前礼问云某甲初登黄檗山未识黄檗面请和尚正体相见师云未到黄檗山好与三十棒进云恁么则擒下了也师云未是作者僧一喝师云那里学得来。

　　僧问生死不明求和尚指示师云待我明来向汝道僧礼拜师云明了礼拜不明礼拜僧又礼拜师云明者是谁不明者又是谁僧无语师云且去明了来。

　　僧问如何是佛师云屎坑虫子僧云如何是法师云莫乱沸僧云如何是僧师便掌僧喝师云那里得这消息来僧无语师便打。

　　师与甫宇洪居士谈论次士云六雪和尚乃文字禅打发人不得某竖拳云三千诸佛向某甲这里乞命彼无答向后云汝胆向大师云汝的性命还在山僧手里士竖拳师云果然果然士礼谢师云汝只吞得三千诸佛不能吐得三千诸佛士复说偈求证偈曰空手把空拳黑白分不分丈夫具只眼东海一口吞师云吞得吐不得师复为着语空手把空拳师云放下着黑白分不分师云一点从甚么处得来丈夫具只眼师云切忌开眼作梦东海一口吞师云照顾舌头好。

　　僧问两龙争珠谁是得者师云不得不得僧礼拜便行师云得得僧拟议师云且道得者是不得者是僧无语师便打。

　　僧问法筵之中人人头顶天个个脚踏地是阿谁境界师云进前来进云狮子窟中无异兽象王行处绝狐踪遂一喝师云野干鸣进云不改旧时行履处故人千里也同风师云放汝三十棒进云有意气时添意气不风流处也风流师云不知痛痒汉僧礼拜云谢和尚答话师云莫谤山僧好。

　　问昔日赵州逢人都叫吃茶去某甲今日逢人都叫吃饭去和尚还肯他么师打云更添一杯僧礼拜云谢和尚答话师云相知不用多杯酒一盏清茶也醉人。

　　僧问如何是夺人不夺境师云眼底无人一色新如何是夺境不夺人师云家无四壁不知贫如何是人境两俱夺师云踏翻世界无踪迹如何是人境俱不夺师云出门俱是看花人进云今朝值遇挥斤手游刃忘牛世所希师云未知人境在。

　　海坛林道婆问求和尚开示生死路头师竖拂云生亦如是死亦如是生死去来如是如是婆礼谢师复以偈示之八十婆婆问路头真诚不是等闲流点开一只金刚眼烁破东西百万洲。

　　信女苏氏受戒呈偈云戒法深持意最长铺云裁锦散天香象王顶上全威振狮子林中独显扬茂盛五宗光宇宙圆通一脉继真常脱流震旦辉日月普利人天作道场师云此偈从甚么处流出答云从心中流出师云心在甚么处答云方寸里师便喝答云谢师棒喝师云莫作棒喝会复呈偈云自从门里出身观那管前三与后三今乞明师施棒喝疑团击碎出重关师云出得出不得答云出得师云直饶出得也好与三十棒且道过在甚么处女无语。

　　僧求开示师竖拳云唤作拳则触不唤作拳则背汝毕竟唤作什么僧无语师便掌僧又云求和尚个话头师又掌云不许汝头上安头。

　　法语

　　专使送法衣至师举示众云大庾岭头提不起为甚。

　　么在山僧手里大众会么秪这些儿非长非短无欠无余如天普盖似地普擎不从葱岭传来亦非无因突出正当与么时如何顶戴奉持脱体承当无向背通身红烂血淋淋遂披。

　　为守勤龚居士荐严

　　余不会禅亦不识字竖拂子云唯这一着撑天拄地且道这一着甚么处得来若知来处当下直截生死根源永证金刚固体于固体上觅其生死去来了不可得所谓生也这个未曾生灭也这个未曾灭既无生灭去来一道清净浩然大均祖佛所证证此菩萨所修修此众生所迷迷此吾人所悟悟此以此修福何福不臻以此忏罪何罪不灭且独拔荐严一句作么生道复竖拂云不须他处觅祗此是莲胎。

　　示三尼

　　三人同道直截淆讹到即不点点即不到徐行踏断水流声大地山河浑是我去来不挂一丝毫也须黄檗门下亲勘过勘过底意作么生　师姑元是女人做复云来从旧路来去从旧路去步步绝行踪历历有本据更拟问如何秤锤上着锯三千里外逢人但与么举。

　　清漳净尘上人求荐乃师樵云公

　　余初出家时便闻公名欲渴见而未能一日公过碧芝岩道经黄檗观公德泽润如春膏诚不虚平昔所慕也别后余行脚遍参经历二十余年及庚午回闽复面公于芝山精舍然间有议公未具佛祖爪牙岂堪为人师范殊不知有一行过人一德可嘉者亦足为浊世之标准近闻归寂石室令人嗟叹不已遂寄瓣香以表昔年之好其徒净尘令台则上人不远五百里而来乞求法语为助荐愧余学浅心粗宁敢放言污渎先辈面门耶因见上人虔虔恳恳似不得免聊叙数言以塞来命夫荐师之道不须别求别求终不得力直须向自己脚跟下一刀两段百了千当不独上人师祖已荐乃至尽恒沙际一切师僧父母有情无情俱已荐矣何故悟则事同一家不悟则万别千差上人果不外余言异日得到与么时始信吾不汝欺也。

　　后堂默公入室礼拜起号泣涟然余曰奚为也公云父母欲进葬乞和尚法语为荐拔余曰生事死葬人子之道毕矣何乃号泣若是然我教贵乎心丧略其哭泣欲泯爱恶而直趋清净之域以此显亲报德不亦大且至乎公曰先母启手足时未及一面偶思至此不觉而恸伏惟和尚慈悲体悉余曰诚哉孝之不可掩也如此遂援笔为助形生大本重丘山未报劬劳暗泪潸忽悟万灵共一体双亲顿证刹那间。

　　西堂恒公求法语为荐令先考季熙居士母林氏余乃粗行沙门寻尝干爆爆地过日曷有片言只字涂污于人也遂力辞而不能已搜尽枯肠仍无可说偶记童蒙时数句援引为助或当否冀公裁之立身行道扬名于后世以显父母孝之终也然公立身有年中外颇闻而父母宁不超拔曷用余之赘言而后为荐耶既拔又荐大似贼过后张弓纵有飞骑之捷金牙之作徒费其力讵补于事乎公益请不退复占一偈孜孜乞法荐宗亲当得阎浮半个人擉破娘生双鼻孔大千沙界露全身。

　　良守禅人构精舍于资福旧址接待方来二十余年其心不倦诚不昧畴昔之本愿也余辛巳春南游道经于此请余斋仍索法语为征然路途中岂可与人说佛法但叙其平生为人之梗概与夫往来者共识之大言弗华至朴无文头头可据事事有君导人之善兮多生资福固守良心兮永劫不浑。

　　显密禅人求偈寿母七旬余念其孝行可嘉遂占数言为助乞法寿其亲其亲等法相法存亲亦存其寿莫能量我法如春霖资生物物长大哉余道婆闻法预皈向教子谒泉石泉石声愈响推儿礼檗山檗山清且亮七宝满虚空不如法供养子孝母更贤无物堪比况真个古来稀法门之榜样。

　　维那学公父龙泉母严氏同余母龚氏共葬于熨斗山卧云庵之傍其塔曰报恩时皇明岁在辛巳庚申日也复捐衣资计田粒以为春秋扫塔之需仍备香信乞法音用作追荐之功余谓父母既得其所人子之念已息念既顿息十方坐断恩波坦平我人一致都卢是个清净大解脱场于中求其能荐所荐之者了不可得况笔舌文言而能情状其万一者乎所谓忘机则佛道隆分别则魔军炽愿公一息永息更不再息一证永证更不再证苟能如是不惟当人父母已荐至于无量劫来尊尊亲亲莫不俱已荐矣偈曰捧母金躯入翠微红炉煆过愈光辉百千龙象咸瞻仰星月依依常绕围。

　　示公奎丘居士

　　修斋祈嗣直接来源乞法至诚以寿后世可为奕叶相承源源无间者矣然则嫡嗣弗从他得真法岂可外求当求诸己靡所不备是以圣贤正脉以法嗣法法法奚穷以心传心心心不昧不昧故光前耀后奚穷故贯古通今悟之者成贤成圣迷之者为凡为愚吾人岂可舍此嫡嗣真法而不求向外驰逐虚幻变灭之法非端人正士之所愿也偈曰善人重法嗣爷娘一念反求处处彰偶值九秋空外响正传岩桂一天香。

　　信童国锜乞寿乃尊甫宇洪居士七帙

　　儿孙纵横天下非吾所愿也玉帛塞满虚空非吾所宝也福寿盈齐海岳非吾所祝也然吾所愿所祝及宝者惟善与道而已兹有万安甫宇洪居士八岁长素饭僧五十余年行之益恭其善可知今值古稀之诞奉道愈笃长而且久宁不超于天下虚空海岳者欤吾人岂可咸默于岩谷不述人之善与道耶偈曰瑶池腊月正开莲奕叶芬芳遍大千一榻风光殊胜处满堂围绕尽金仙。

　　示九龙寺良箴诸禅人

　　世间一切事物无一真实惟有当人脚跟下一着子明如杲日阔若虚空不属成坏了无真假不增不减无去无来明之者唤作本源佛性照世明珠暗之者返为业识茫茫未免物欲所累从生至死从死至生无繇得脱诚可悯也有志衲僧正好在此茫茫之中着得只眼且看忙者是谁略有少闲又看闲者是谁无分昼夜匪间闲忙转追转究忽于不知不觉处迸出星儿不妨辉天鉴地则脚跟下大事已竟非惟但能转物即同如来亦乃事事法法转归自己矣而后忙时也得闲时也得不忙不间也得亦忙亦间也得呵佛骂祖也得唤佛祖来洗脚也得为伊踏着佛祖上头关捩千圣万贤尽在下风所谓终日忙忙那事无妨岂昧我耶否则日久月深便打在流俗阿师队中去吾末如之何也已矣。

　　示陈道人

　　念不净不往极乐心不染不来娑婆娑婆极乐只在当人心念净染之间矣是以其心净故法界清净水鸟云林共演摩诃之音其心染故世间混浊彼此山高举措无非生死之路愚人不醒从迷至迷万劫千生无繇脱离智者返照一切世间五欲犹如梦幻念念圆明即时解脱于圆明解脱之中求其染净之相了不可得岂有娑婆极乐彼此往来之隔乎所谓不见一法即如来是则名为观自在苟能觑破尽无余日用应缘胡挂碍以此资无漏之福田事事如意以此净金刚之固体生生不坏以此为般若之种智念念圆明以此证菩提之妙果时时现前法王大宝不期自至极乐一会当念俨然所求皆遂无愿不从岂惟转女成男而已哉勉之勉之。

　　信士儒萃儒　荐拔乃尊公进丘居士

　　日常圆觉大伽蓝动静于中莫放憨忽悟惺惺寂寂者人间天上总司南吾人于此信得及一念圆明亘赫千古于中觅一点罪性如芥子许了不可得亦觅福性如芥子许了不可得所谓清净圆满中不容他虽然如是谩他一点不得诚为宝镜当台物来斯鉴吾佛证此名为圆觉正觉大觉菩萨为等觉二乘人为觉者凡夫不觉便为尘劳所汩百千万劫不得自繇诚可悯也善人苟奉余言念念觉照觌体圆明便与诸佛菩萨有何异乎以此荐宗亲即超莲界以此福子孙必也绵绵书不云乎反求多福岂外斯语偈曰山色阴晴日正长莲池花敷却芬芳等闲殿角微风起一段馨名播四方。

　　答高峰垂语

　　大彻底人本脱生死因甚命根不断。

　　答青山依旧白云中

　　佛祖公案秪是一个道理因甚有明与不明。

　　答分身两处看

　　大修行人当遵佛行因甚不守毗尼。

　　答惟吾独尊

　　杲日当空无所不照因甚被片云遮却。

　　答拈得鼻孔失却眼睛

　　人人有个影子寸步不离因甚踏不着。

　　答骑牛觅牛

　　尽大地是个火坑得何三昧不被烧却。

　　答高峰出来也未

　　隐元禅师语录卷第十一终
嘉兴大藏经　隐元禅师语录


　　隐元禅师语录卷第十二

　　嗣法门人广彻编

　　启

　　请本师和尚启

　　伏以狮王弗吼祖佛困于稿灰野千乱鸣生灵陷乎鬼窟客路犹然悲怆婆心宁不怔营恭闻和尚法战诸方翻却千年骨董机投密室赢得一味平尝　毵破袈娑搭着通身是眼现成铁楖栗拈来活泼如龙何妨带水拖泥随处撑天拄地某等翘勤永日伫想终朝所冀神足云腾即拥娘生处所慈容满月尝放本地风光烁破迷途咸成正觉玉融城畔奇峰怪石也生辉黄檗山中翠竹名花增锦绣一会俨然不胜庆幸之至。

　　请凤巢亘信法弟启

　　建立师宗贵乎莫逆心腹掀翻祖道妙在彻骨弟兄爪牙早已完全肝胆繇来共赤家里人叙家里事个中信向个中传恭惟法弟德涵海岳道契尘寰一脉长悬隐隐清弹霜夜月双峦并秀重重流露洞中春忝法爱以来迎仰仁慈而许可因缘出现正值斯时宾主圆融莫非此际僧众瞻风已久士绅渴化良多更冀速展凤巢得意眉端增瑞彩即登狮座俨然锦上再添花某等停候白椎亲聆哮吼庆快平生之愿满足旷劫之心庶浪子知归山灵幸甚谨启。

　　复仪部闵公请启(讳及申)

　　伏以接圣贤之命脉滴滴归源剖佛祖之心肝刀刀见血懿德汪洋乎震旦美名浩荡于娑婆恭惟台下天湖毓秀霅水钟灵舌卷千江活捉鳞龙于掌上眉堆五岳生擒虎兕于盘中杀活兼行恩威并济放去大千共用收来毛孔独藏调玉烛以壮皇图黎民重庆扇金汤而严福地瓦砾增辉召有佳言搭我半钩晴夜月酬无妙句凉人一味好秋风谨复。

　　复侍御曹公请启(讳谷)

　　伏以水秀人文展托胸中之日月调高韵雅卷舒格外之乾坤惯用鳞龙爪牙蓦钩狮象巴鼻恭惟台台德被林泉声扬海宇踞维摩之丈室恢长者之高风十笏居中广容宝座一茎草上常现琼楼与夫金粟如来同门出入并敷向上之真宗黄面老汉把手共行互唱非尝之妙旨某所愧樗才讵堪应世既承鼎召曷敢固辞喜逢瑞气映寒岩通身庆快惹得天花拥毳衲觌体风光谨复。

　　复崇德县邑侯解公请启(讳学问)

　　伏以主宾互唱成万古之规绳儒佛并担作千秋之榜样杲日长悬乎丈室文星正照于禅房恭惟台下现大人相应宰官身德泽寰中草木昆虫皆有赖恩临格外林峦狮象悉无虞某愧乏拔世之才惭亏对机之用谨承教召敢不欣从藉剑气以演扬仗龙光而挥霍试掷半瓢严福地可留一带镇山门谨复。

　　复铨部钱公请启(讳元悫)

　　伏以德被禅门同祖山而永秀名标僧籍共法海以长流峻哉弗可思惟浑矣奚容凑泊恭惟台下明朝柱石圣世金汤齐平家国匪轻荷负佛儒尤重湖天一色兮满眼文章上下圆融兮通身锦绣用微躯为法器丑态难看以长舌作溪声佳音可听蓦直钩来钝置何如放去逍遥老念方休千针衲破卧芳草狂心未歇半醒眸开望紫云。

　　复方伯顾公请启(讳玄镜)

　　伏以没量大人能提没量之纲纪高明英哲爰契高明之腹心不昧灵山付嘱永护少室单传恭惟台下目富三车胸罗四库宗风当崇尚之日岂无铁汉维持法运正兴隆之时赖有弘才克辅吐珠玑以慰玄徒指黄叶而怜赤子幽谷繇斯普耀禅林藉此增辉某窃念德微曷归四海之龙象重辱台命敢冒十方之圣贤所贵觌面提携迅雷不及掩耳当机显发掣电那堪伫思乱草场中强作主迎恩渡口待何人谨复。

　　复通政马公请启(讳思理)

　　伏以至道忘诠妙在主宾唱和大形靡相不妨凡圣交参卷席之风尚存筑拳之教可振法随缘起道在人扶恭惟台台阁下圣朝砥柱佛刹金汤为世津梁普济生民之厉揭抟空麟凤遍兴寰宇之祯祥爰及众缘下垂鼎命某生平拙讷宁无愧乎羊唇法任弘恢奚可悬于蚊颈机锋迟钝浑埋万卉头边舌相原长籁响一声天外接佳章而气爽览玄诲以神清叨承宠召之荣曷不茧踪而应伏望台星正照同明百丈之虚堂德誉远扬共布龙泉之纪范敬裁寸答仰谢不宣。

　　与亘信法弟启

　　半边鼻孔何妨到处昂藏两道眉毛妙在逢人卓朔其去也路途坦平其住也牢关稳密内无可守外无可觅靡倚靡靠活泼自繇惟个中人知个中事若向外之绕曷能窥其恍惚哉兹　和尚退席法道寥寥众议请弟掩关丈室俾祖道叠叠增辉法音泠泠盈耳所谓金声玉振无异此也惟冀鼻孔下垂来学可规庶幽岩不令寡闻曷胜庆幸之至。

　　复长崎诸居士启

　　伏以钦尚三宝大心长者之能顿超一门明眼维摩可入下榻而延素士虚堂以待贫僧从古已然于今为烈恭惟大檀樾列位老居士德盛扶桑名闻震旦崇贤亦收管蒯访道不远舻舳祷法雨一天之中志存苏困招玄风万里而外利用启蒙愧某葛拙无能不堪生光宝刹陶阴有限只可守讷寒岩忽领霞笺滋深雾汗十二峰公案未了勉自栖迟三千则葛藤还多藉谁砍断无论溪边虎啸恐虚胜友之车且听潭里龙吟亦恋老人之钵弘道诚莫分彼此审势自不无后先况值纷纷灰劫之时正须汲汲撑持之日天缘非偶仰眺鸿飞地会有期俯惭玖报伏祈老居士深砥自求之福曲宥方命之愆盖至德之交缱绻不在形合无言之教高深可以意通悟乎此则黄檗山头有情共瞻日月青波海上何地不听风雷棒喝声遥山川气达将见德及黎民自此始矣保我子孙岂有既哉临楮饮冰窃希鉴亮谨复。

　　书问

　　与檗山诸禅德

　　智者重法以忘情愚人溺爱而叛道此贤愚不肖之别法门隆替之验也今兄等情关既破爱根已拔一众清净无二无别弟应兄呼道聚法乐教外之风规可振黄檗之龟鉴犹存余复何言前所议者留一二行童差使亦未为善必尽去之乃可此行如八十翁翁入场屋真诚不是小儿戏不然则无益于事矣。

　　复海澄文长曾居士(讳绍灯)

　　玄珠禅人赍居士手教并信物领谢领谢山野虽未面晤已知居士从正信中来乃能立志期悟直至古人田地不敢一念退屈比按牛头吃草者实云泥悬隔矣又求直截开示山野秪得口挂壁上然居士未开口前合吃三十棒山野与么道早已钝置不少那更委曲开示展转牵绊曷有了期且道未开口前过在甚么处合吃三十棒所冀着实体究无间闲忙忽于不知不觉处磕着山僧棒头敢保生死心七花八裂本来面目独露堂堂至于迎宾待客呼奴唤婢法法头头尘尘刹刹无非本地风光更于何物而可蒙昧者哉得到与么时节速来通消息。

　　　　　又

　　此浊世中若无一二霜丰道骨卓立其间则不成化道矣今居士独踞漳南直须向未屙已前壁立万仞犹较些子那更撒屎撒尿炙地薰天有甚交涉且如居士即今未晤山僧如是笃信如是亲涉且道是何景象是何面目向个里见得彻觑得破则山僧早已在居士脚跟下七花八裂又何曾当面蹉过耶大凡个事参须实参悟须实悟苟或依稀恍惚未免乡关万里来教云生死二字颇似勘明秪恐不是玉是玉也太奇然生死二字果若勘破则干戈永息天下太平正是归家稳坐时节到与么田地觅身心世界了不可得而况毁誉利害及众生酣梦者乎经云一人发真归源十方虚空悉皆消殒良有以也而云生死勘明且战且守恐错会耳何故且战且守乃功勋未忘天下未宁正是路途边事未是到家时节而云生死勘明岂不错会者欤惟冀居士再加参详毋忘初志忽若　地一声桶底脱去非但七百里如面亘古亘今山僧与居士未尝斯须间隔也如何如何。

　　　　　又

　　去秋山中一晤虽未勘明个事目击而道存焉然试期在迩恐乱文思故放行一路矣春间又承来论谓世人六尘系绊无有休息不能离幻即觉为叹者诚知门下婆心太热耳盖尽大地是个解脱门把手拽不入谁为能绊谁为所绊若见六尘系绊于人则自己脚跟早已绊倒曷能尘中作主剖露全体耶不见道六尘不恶还同正觉又不见佛之一字吾不喜闻试问门下此二转语如何理会得恰好去倘着得一句相应黄檗不妨为汝证据如仍守旧窝诚恐依他作解障自悟门矣。

　　复鼓思王居士

　　所尊者道所重者法法道之所在舍身卫之非过也法道之所不在忘名事之奚益焉然今正值禅林秋晚之时破法沙门谬解宗徒靡所不至若非正眼决之恐被邪师所惑卫之事之有何补于法道乎是以我宗贵在眼正眼若果正日尝行操则无颠蹶之患入佛堂奥必也可期矣故僧问古德如何是正法眼德云破沙盆且道是甚么意旨所冀居士弗舍昼夜孜孜参究毕竟是甚么道理脱若　地一声便知山野棒头落处而顶王之珠甚深微妙之法不待问人了了自明之矣嘱嘱。

　　　　　又

　　祖师西来直指现成公案本无一法系缚于人宁有只字片言可削哉盖披剃乃大丈夫之事非将相之所能为岂是省应接而后已然此法门正要当人自省自鞭自悟不妨门下道着苟能自省自悟自鞭直下便与祖师不别而其尘缘不期了脱而自了脱求其圣名了不可得而况凡胎俗骨耶门下果能一刀两段则黄檗早已八字打开一任四面而入也蒙赐信物领谢不尽更冀秋试便道一晤为幸。

　　与镜汭凌居士(任东瓯司理)

　　山堂夜话月初凉何处飘来一院香莫是东瓯尘外客催人落草暗商量咦一念妄动百计无何造道缁素岂不慎欤盖为居士昔日一问不带枝叶屡屡触人鼻孔不觉漏逗如此然山僧当时答处直截根源未审居士留心否彻证否如彻证也便能掀翻窠臼摸将虎须则不被天下野狐津沫所瞒也不妨二六时中心心独尊念念独尊头头独尊法法独尊尘尘独尊刹刹独尊更有何物可为伴侣者哉然后独踞公堂应机接物大用现前不存轨则一语一默一锥一拶决千古之犹豫断未了之公案敲枷打锁起死回生为黎民福成差别智正是没量大人境界非凡小可知也果到与么田地不虚黄檗山中一面矣舍此别作生涯弃本逐末则直指之道莫辩耳何故吾宗贵在单刀直入切忌多途杂毒途多踏草不死毒杂必也难疗惟冀高明裁决为快。

　　答齐甫杨居士

　　昨因寺僧启请乃一时黄叶止啼之谭曷有实法系缀于人乎不意三家村里有人窥破抑不能擒下法座烂槌一顿共报不报之恩反加唱和重埋圭峰寺里一段风光也所赐偈语不无顺畅秪恐不是玉是玉也太奇然无味之味塞却人口无香之香擉破人鼻苟无挂碍思量要进便进何必探头缩脚呵呵。

　　答天目龚居士

　　承谕谓口讷舌钝无能证明不知过在甚么处云云者夫学道不怕口讷舌钝秪恐生死心不切却被事境限杂不能归一耳苟欲明此一段生死大事不须速求请益说破为快然说底是山野境界与居士全没交涉惟冀仍向无说无闻是一是二处起疑不妨好个消息何故古云大疑大悟小疑小悟不疑不悟但与么疑去不分南北不辨东西不计岁月不间闲忙忽然不觉不知打破疑团大事已毕突出三头六臂堪笑黄面瞿昙四十九年无端说梦三千七百祖师乱扯葛藤不独一义二义明破乃至百千无量妙义热碗鸣声矣便知终日口喃喃未曾说一字竟年口讷讷刹说炽然说果到此时不剖心疑自己决矣不施痛棒梦已破矣何如。

　　复密因上人

　　来教谓山野未出世蚤获亲面者秪恐妄通消息耳且道山野未出世时眉毛长多少口门阔若干所冀一一答来若如法不惟摸着山野面门亦且早已吃棒了也曷言不到如未切不可乱撒许多不干不净涂污山野面门敢保吃棒无有了日在其偈颂一一按过于中不无所见第欠师家淘汰未免语脉不清之患徒费苦心秪益自劳矣所谓黄河水自源头浊良有以也固知上人有冲浪之志抛出直钩相为若不认其非掉头不顾一任漂堕罗刹国中面赤面红头出头没则无奈其何矣。

　　　　　又

　　此偈颂其中得失相半不能一一点破细味之大似瞎老婆咬虱子相似着与不着凑造化耳大凡要入这个门户直须将平日恶知恶觉腐烂臭葛藤尽抛在东洋海底然后赤身挨入荆棘林中打辊一番直至通身红烂七花八裂无一丝头牵挂豁然突出头来才有立脚处才有说话分不然尽被乱统汉子算将去纵有千言万语曷补于道乎嘱嘱。

　　　　　又

　　既云山野未出世一体相面则出世后必不一体相面若与么卜度反成两截曷能会万物为一体之旨耶然学道贵在真参实悟切忌依他作解恐腊月三十日到来总用不着苟悟的人自有一条活路可行决不在出世未出世时躲跟一体不一体处着脚矣。

　　复惺一庄居士

　　目来札前后错乱相违不胜枚举故知居士在草里打辊过日无怪其乱统也然山野承当个事出没施为自有时节当然非门外人之可测度若作佛法世谛较量则自堕尘网曷有出头之分又云稍休棒头勿加痛棒干净化人以体佛氏之大慈益见可笑不惟不知佛氏之大慈抑且未曾梦见棒头事在古云唤作棒入地狱如箭射不唤作棒人地狱如箭射且道唤作甚么如道得相应正好朝打三千暮打八百曷言稍休如未切不可轻拟棒头自招谤法之咎山野纵有拄杖亦不打这无血气的汉子何故恐染拄杖耳盖颂古一事乃古人大彻之后别出手眼之绕说禅以启未悟非是承虚接响取窃相似语言拟欲瞒人秪自瞒矣若夫祝寿章句名公文人为之非山野事也何云小子要求老母寿章伏为秉笔代题知礼乎不知礼也呵呵。

　　复丁官徐居士

　　前蒙光顾焕然余辉未已复承信物何异锦上添花不唯山野致谢弗尽抑亦令人赞诵无穷也来教谓真佛出世放光苦海尤怀赏而不置者然放光一事不可独推在山野分上秪如居士二六时中动转施为折旋俯仰是个甚么若能回光一照则与真佛放光动地有何差别与天下老和尚又何曾隔一丝毫未审居士信得及否如信得及不妨尘中作主济物资生莫非广大之佛事庶不虚阎浮界上走一遭也。

　　复盐官子谷蔡居士

　　远承过举讵不从命然琦勉荷老人重担更以殿事所累浑身毛羽脱落惟余一付赤骨而已苟若搏风远扬则中途未免不无天阏之患故再四踌蹰未即前也俟旧羽稍复不妨一鼓直造大方作个弗请之友以满洪护之弘愿未可知也谨复。

　　复不凋池居士(字直夫)

　　来教谓末劫众生无明浓厚即入此门尽是识神搬弄求其绝后再苏千无一二诚如所论婆心虽切而义未妥何故一切众生无明浓厚障蔽心目难入此门尽被识神搬弄无时休息故古德呵为门外汉也苟入此门如贼入空屋失却偷心所谓了了见无一物亦无人亦无佛大千沙界海中沤一切圣贤如电拂此便是入门样子也又云今岁不上公车非是辞荣高尚实观世味如嚼蜡据山野见处观世味如嚼蜡正好上公车登大任儒佛并治家国晏然不惟人主坐致太平抑亦灵山付嘱犹在矣更承妙象嘉刻并选禅髓见惠何以克当然山野住持事繁未暇览阅第目髓之一字似未妙也盖髓字系初祖将示寂门人侍侧祖曰时将至矣汝等盍各言其所得诸子各呈所得祖一一印讫唯慧可大师即礼三拜依位而立祖曰汝得吾髓今门下不录机语以古人方便义路为禅髓而谓普被三根者实未能全被也土根闻之未免掉臂而去终不咬人言句中根自有生涯亦不随语生解下根闻之若存若忘不无葛藤所绊如是则何普被之有哉殊不知宗门下贵在觌面提持抽钉拔楔解粘去缚直令个个独露本来面目而后已曷有实法系缀于人乎故我临济老人三度问佛法的的大意而黄檗三施痛棒至大愚处点破乃云元来佛法无多子此便是瞥悟禅髓之样子不独此老如是乃至有祖以来莫不繇此为至要余者尽是皮毛何足尚哉偶因门下一片热肠不觉噶呾如此谅直夫必受直言故不敢纡曲以污直肠彼此尚直则直指之道可通不然总被识神搬弄至于驴年无有休歇矣谨复。

　　与罗山法弟

　　法道之盛莫若斯时法道之乱莫若斯时然盛故乱乱故削弱理之必然时之必至矣兄所恨力微不能立救此弊为愧惟冀吾弟早竖法幢人天皈正不被此辈之所扇惑以报先佛莫大之弘恩生灵幸甚余不尽述。

　　复刑部沈公请(讳戬榖)

　　来教谓久企法履未获面觌深用歉然岂世外之人想望而不之见也贫道云台下诚欲企见世外之人直须返观能企者是谁所企者何物忽若觑破未萌之先一着则世内世外了无二致不惟洞彻贫道面门至于乃佛乃祖若圣若贤本来面目尽被勘破又何歉之有哉盖福严古刹一带荒凉而基迹恢廓非大檀越长者孰能为之偶承台召荆蓁瓦砾忽然增辉方来云衲莫不庆快何独语水福严之幸诚天下禅林之大幸也某所愧德微曷胜其任第鼎命莫违未免出丑一场谅大方海涵必不以我为诮也然道人家风动若行云静如止水随缘去住断无固必之念更冀春容洒落之时语水泠然之际觌面相逢契阔于形名之外开胸见胆彷徨乎无有之乡永脱世縻顿超物表益见逸格之谈历历可据岂世间浓淡空华而能蒙昧者哉肃此奉复照亮不宣。

　　复天水禅师

　　接来教盛赞不佞何以克当然不佞生平愚卤一无所能第以退让为主而人皆以古风鉴赏递相传向滥充时听耳自揣其微非真让也非好古也诚无用之人不得不如是也盖此法乱之秋愧无摧邪扶正之作而正法眼藏不几乎隐灭矣幸足下有当仁不让之锋直指正统之论为后学规绳人天皈正则祖佛中兴莫非斯际然则统上纲宗则可自统其末则未可也逆耳之言冀高明酌之何如。

　　复起南张居士

　　偶接来教乃知为法之诚一诵棒喝便发慈恧之心大似见鞭影而行较其深锥痛拶而不回头者何啻日劫相倍矣盖棒喝是乱世之英雄法门之猛将所谓有时一棒掀天揭地有时一棒斩钉截铁有时一棒赏罚分明有时一棒如蒿枝拂相似若能一一辨明了无差忒便知山野棒头落处则不被假鸡声韵所惑真为世出世间大丈夫也如未切不可馍糊影响唤钟作瓮疑误将来奚益于法门乎专此奉复。

　　答心盘禅人

　　来书谓亲近山野弥切甚羡甚羡第恐言弥切而心诚未弥切也苟真弥切一念万年终无改易见知识如见生冤家相似即要与他倒断一番而后已岂肯放过或此或彼忽是忽非自无一定之见略有少分相应未免杂毒入心理障日固似难救疗不自觉知又谓瞿昙成道之旦即山野周行之旦瞿昙开眼之日即山野　地之日虽然融古今一贤愚则不无正眼照之涂污瞿昙扯累山野不为不少矣盖衲僧家所秉金刚王宝剑一切凡圣当前裂为千段岂可扯如许络索以糊他人耶纵有睹星之见正是金屑入眼那堪为贵倘如是信得及者以见衲僧爪牙超宗异目亘赫千古讵狐群种族而能近傍者矣。

　　复莆田陈孝廉得先书(讳遂捷)

　　香潭一晤迄今风雅尚存忽接佳音道范俨然重焕盖斯浊劫乃有其人提持个事则从上来源不至寂寥矣灵山付嘱犹在毗耶不二之门必也可振矣若论当人向上一着未面山野已前一坐坐断百了千当觅其一物了不可得而赃贼取舍偷心无地可寄所谓佛之一字吾不喜闻况▆外影响之事乎来谕捧读山野语录喜获大宝叹未曾有奈偷心易起贼媒难除云云恐未获真大宝如得则取之不尽用而无穷何得何失更欲求山野法力追赃乎若有赃贼可追累及东邻西舍无疑而主人翁必不安稳又云但未知稳坐家中若个可以起手到异日又如何撒手恐未曾稳坐家中苟真稳坐家中万事已毕纵有百千万亿神通三昧皆是门外梦幻影响何足道哉如求起手撒手正是路途边事未是稳坐家中时节欲山野一示方法只得觅起手处不可得觅撒手处不可得不可得处遮么得唯证乃知焉可测更若如何若何好与三十大棒另日知山野棒头落处再来通个消息。

　　复长崎禅人书

　　蒙召本当从命奈山僧老矣弗获远应是所歉也但最尊者道至贵惟王非王无以重其道非道无以祝其王故灵山佛法付嘱国王大臣良有以也彼此各土语言礼节佛法人情恐不贯通而见责于方外则进退两难矣昔达磨初祖观震旦有大乘根器航海而来作不请之友游梁涉魏机缘不契面壁九载使非断臂一接今宁有佛法烜赫中国绳绳不断乎然其中亦有毁之誉之忌之妒之者可见行道难于学道而护法不易请法也倘因缘出现于此则龙天相焉王臣重焉有召则应开化一方即未敢望达磨之来震旦要非图声名利养而已也夫悬一祖灯于扶桑朗耀百千万劫福国庇民无穷无尽诚非细事他日载之史曰某朝请某和尚开禅宗之始可谓君圣臣贤并传万古则庶几不负灵山付嘱矣上人其亦商确之乎老僧全录又录云涛集意者其亦已上进乎所惠盛仪等物悉拜登谢谢。

　　复本仁吕居士

　　前蒙见召福严一期回山迄今十阅春秋无日不怀念也想因缘出处随之以时天亦不能定其去住况人能固必乎别后株守寒岩世界攘攘难以忍言想众生业重所致纵有法力无如奈何第存佛心以俟之良矣回山乃知三录已竣福严末后一段光辉非居士孰能为之昔人半偈撑持千古禅刹余愧远矣以空言罪责于余余亦奚辞远惠香供谢谢弗尽偈曰十年梦幻几凋零唯子频招见道情想到迎恩渡口处从教语水愈泠泠。

　　复觐周徐孝廉

　　接来教并佳刻见惠何以克当夫赠人以言较百朋之锡奚啻霄壤矣老居士从三代法社中出立言理致自然圆净活泼无可拟议且经径山老人点定金粟批评山野岂能赞一词哉总之金汤之所当为何可拟议但今时法道凌夷众生尽在大梦之中竟日摇撼不醒闻醒世录将出庆快不已望亟梓流通以开群蒙即成大觉世界否则大地生灵曷有醒日而山僧说梦亦无已时偈曰十年倏忽鬓垂丝岭外云堆古道迷懒更抬眸分好丑碧潭千载冷双眉。

　　复子谷蔡老居士

　　山野愧添法门滥厕宗党未免蹇驴趁队之诮累及外护不为不少盖全录一时示众应缘影响耳非千古定式也良矣禅人好事刊行于外扬家之丑大似鸦臭当风触着宁无掩鼻所幸老居士大出手眼夺回李公帽仍戴张公头上见者无不绝倒虽然如是秪护得黄檗半边面门那半边莫道居士摸不着普天下人到黄檗敢保无处措手偈曰祖道匡扶仗作家洞明法眼验龙蛇羡君不负灵山嘱枯木岩前尽放花。

　　隐元禅师语录卷第十二终
嘉兴大藏经　隐元禅师语录


　　隐元禅师语录卷第十三

　　嗣法门人弘宣编

　　诗偈

　　金粟解制

禅关透脱绝纤尘剔起眉毛一斩新瓦屋冰消长夜梦梅花冻解小园春人情恰好难分离道眼初开别假真喝散白云千万里纵横何处不相亲

　　访青云岩关主不遇

踏破青云路几层出头始见岭南能途中迷悟千般客物外逍遥一个僧叩罢禅关空寂寂冲开鸟道任腾腾却来岩下问童子白牯峰头饱未曾

　　宿潮州草庵

巍巍梵刹迥西郊四面风清震我潮野老日尝波挈挈贫儿到处赤条条溪山有意流今古云月无私伴寂寥闻道岭南光景好不辞千里路迢迢

　　寄中台林檀越

君在天边看落霞谁怜清冷野僧家彤云密布千秋月白雪飘零几点花龙藏久封无法说山田典尽没生涯有人借问西来意独饮赵州一夜茶

　　回山有感

密云散处各归津独露寻尝本色人鉴水一条拖白练青峦十二迥天真细尝黄檗连根苦冷看梅花彻骨贫无奈东君轻漏泄纷纷踏碎故园春

　　次林秀才韵

白云隐隐出山阿点缀峰峦接气豪幽谷风清探客少墨池水溅化龙多文成五彩腾黄阁悟彻三空洞碧波自是归家生意别莫嫌破衲异红罗

　　狂风

堪笑空王性太粗门庭吹倒唤谁扶数声怒号漫天黑一片光明特地无扫尽人家旧骨董掀翻面壁细工夫偶然触着毫端处始信真风不负吾

　　挽印初禅友(归寂金陵)

透脱闽关胆气粗翩翩一苇渡江湖舒开碧眼千峰秀拨尽清波彻底无撒手晏然同我国翻身独露帝王都偶闻塞北悲风起若个枝头不夜呼

　　挽龙吟卓居士

尝忆清光映竹扉那知掷杖化龙飞没弦琴下知音少有眼棒头痛者稀烟浪青山愁夜月花含玉露泣朝晖如君撒手安闲去谁肯拖云伴翠微

　　复社友

微微月色窥窗寒渐入虚堂照胆肝格外知音能有几个中消息若为弹横眠一榻清风起壁立千寻玉露团杖策不妨崖险处孤标挺出再来看

　　和洁道人韵

碧落云穿月径斜分明逗漏野僧家忘机顶上归巢鸣宴坐岩前散落花美玉无劳涂彩饰真金终不混泥沙自从所尽青山后长卧孤峰懒结跏

　　　　　　其二

单提楖栗祖风高动地惊天秪一毫赤骨条条横海宇丹心片片奉尘劳岭南春暖严新令塞北秋清拥旧袍拨转上头关捩子通身手眼也难逃

　　岩中偶成

芒鞋踏破脚尖新独占人间第一贫有法求时非得力无锥卓处却相亲悬崖石怪空流翠峭壁松幽不惹尘堪叹茫茫烟浪里活埋多少丈夫真

　　赠恒默二兄进关

一声哮吼震千山两个泥牛斗入关跛鳖盲龟傍努目人天龙象正开颜不萌枝上联芳秀无影堂中竟日闲气息尽时消息尽不堪攀处却堪攀

　　次士礼林居士

卓立千峰别洞天剪云缀衲度残年猿修野供丹崖上鸟献名花古树前玉女攒眉卖俊俏石徒点首弄机权悠悠行到山穷处一念回光万法全

　　佛诞日赠居士林恬生

突出莲胎亘古今昙花门外雨沉沉洗清曩劫娘生垢独露浑身紫磨金照世眼睛奔电掣撩天鼻孔吼雷音堪怜稚子随高下潦倒傍观忍不禁

　　执中林居士求偈荐室

大道本无男女相归根岂有去来身红炉菡菡因该果铁树菩提果具因半偈未宣超法界一言聊举等冤亲了知这个真消息便是莲花国里人

　　似月樵林居士

大道洪荒莫可量如何一苇漾江傍山云摇曳招僧隐天籁怒号骂客狂三塔魂销愁砥柱双池水涸待金汤知君不负青山约把手共行入帝乡

　　挽昙域耆旧

我拖泥水汝归真错落昙花满眼尘万壑号呼皆失色诸天垂泪更愁人玉融缁素捧金骨黄檗溪山净法身踏尽寒烟芳草路脚跟打湿自相亲

　　挽中台林缘首

娑婆业识正茫茫若个如君卫法王德挂空门声愈重名垂浊世骨还香却堪洗耳南轩踞何事翻身北斗藏不见台星临涧石青山坠泪暗凄凉

　　化斋粮

瞎驴成队气昂藏踢踏云深古道场草料打翻唇嘴燥芒绳拽脱鼻头凉素怀击节待明月赤胆挑灯叩大方磕着辽天没量汉蓦然踊跃自倾仓

　　月樵林居士求荐母

化母垂机事事章世缘酬尽各分张莫愁堂北菱花冷且喜庭前桂子香恩爱断时情始遍根尘落处体全彰净持半偈助哀已一道灵明彻上方

　　除夜示众

老来懒得向人前独对斋头一线天不宰白牛分晚岁聊吟拙偈慰高贤山童放炮惊山鬼祖裔舒光耀祖先半榻烟霞随分足了无尘梦隔残年

　　丙戌年回山作

一别寒岩阅两春五湖佳景眼中尘佛恩奚啻丘山重世事浑无半点真雪鬓难忘亲敕赐青山岂昧旧时人故园松竹依然在待得余归翠又新

　　游龙峰示碧居禅人

道人居处碧崔嵬环绕山山锦绣堆岩畔有谁悬日月树头无舌卷风雷闲寻白鹿洞天隐笑指梅花万户开不独杖藜具只眼昔贤曾向此中来

　　暮春祷雨

春残花柳悴村村杲日魂销暗泪痕八万尘劳浑世界满空烈焰逼乾坤生灵注想风雷令草木仰沾雨露恩老矣无聊默启告可回天意即倾盆

　　答江居士

百年寓世若鸥浮逐队随群一梦游须悟乐邦超觉岸勿沉苦海浪虚舟山晴吞吐半轮月剑怒纵横万国秋福业茫茫弥宇宙几人拔萃出峰头

　　挽守心禅人

人生福业浪悠悠肯放身心古岸头忆子不还频下泪思君久假愈添愁徒劳黄檗联灯照孤负澄潭片月勾闻道而今自点首归来正值九天秋

　　寄怀禅友

一入沧溟起碧波冲开巨浪震山河半空霹雳抟云去万里扶遥带雨过想有金钩难作钓愧无玉网可为罗这回不恋苍龙窟冷落长江一曲歌

　　赠别苍霞法弟省觐　本师

助扬师道始称贤愧我无能敢近前一杖薰风推法驾半瓢英气压华筵初心喜得同时用不意当仁独占先老倒活埋青嶂里争如挑月照吴天

　　陈无庵居士入山求荐母孝节庄孺人偈

举念入山叩法王慈容梦喜独全彰密移英气归名刹静起贞风到上方雪里孤标偏带月峰头峻峭愈增光佛心孝节原同本千古圆明不可忘

　　修造四众塔

檗山一片闲田地四众同皈正觉场究竟已生根本大喻亲以道孝源长细观个里真为贵拶入其中骨也香无缝棱棱千古震人天围绕岂寻常

　　示青山道人

不假修持清净身者回拈起愈天真来来去去无差路死死生生没两人白刃岂能挨铁骨青山终不惹红尘等闲趺坐离情谓突出杖头万劫春

　　荐叶子暄居士(值入山礼千佛忏)

知君行履绝纤尘游戏凡间念六春千叶花开千佛现一灵机发一天真浮沤影里宁为贵梦幻场中奚足珍撒手晏然归去也琼楼仙子共相亲

　　寿干庵陈居士六十

共入蟠桃会上游瑶池仙子正添筹梅争雪月迎初度松引烟霞庆大周耳顺圆通诸色相心融万古一春秋道人不昧同根旨舌卷长江祝未休

　　赠允宁陈居士放生会

堪怜飞跃不惺惺业累到来许暂停迷受刀砧还口腹悟冲头角起江城家从善积门风旧国以仁昭世道平放得一条生活路娑婆后代广人行

　　树下宿

寄迹浓阴里萧然若故居轻烟笼古朴淡月照寒躯知耻愧无得安身乐有余忙忙尘世内几个卧林墟

　　元旦

元旦风光霁凝眸景物新咸资和气力共乐本天真云散千林晓花飞一片春忙忙王化里尽是个中人

　　扫祝发师塔

沧桑易变更人命岂长保愧我归何迟嗟师去太早晚山愁白云朝露泣芳草不睹师音容聊将空塔扫

　　咏笋

嚗烈无明地尖新刺杀人生来无盖覆出处不沾尘气宇冲霄汉丰姿压四邻徘徊明月下愈看愈精神

　　岩中自叙

山瘦骨棱层跏趺一老僧眉堆三尺雪身护万年藤风月谩留恋阴晴岂爱憎胸流毫发鉴远溯自南能

　　辟团瓢小径

赤手破天荒别开一径长步高行磊落心放语颠狂石瘦苍苔滑岩虚异草香隔林啼鸟处句句断人肠

　　化千斤铜钟

黄檗铸洪钟虚悬释梵宫千钧乐信施万古醒迷蒙器大奚愁晚韵高谁与同娑婆真教体尽在此声中

　　位中林居士求荐母

吁嗟元化母胡乃离群机堪作生灵主不为物所移来时无朕兆去亦若奚之一段真风在令人大可思

　　化斋粮

顽徒三五百干爆一条肠开口吞余国虚心敛大方问禅都不会噇饱过时光可有同风者吹来到福唐

　　　　　　又

檗山老瞎驹多产跛群驴鼻孔辽云汉尾巴横四衢平田嫩萎草杂踏尽无余试问诸贤者如何活得渠

　　温陵弘静秦居士乞偈寿亲

洛阳静佛子乞偈寿尊亲足下三枝秀眉端两道春大功清宇宙至道乐天真忘却重勋事是名自在人

　　仲春访罗山亘信法弟

为觅同风事更高亦可亲抬眸千嶂翠移步两眉春偶拾自家宝忽逢格外人德丰淡且美道朴素而真最喜山多骨兼怀水有鳞刹那探实际万古作通津

　　别罗山法弟

偶欲辞岩谷山山起白云绕围情太密叆叇意何熅携手忘归思谕怀动远闻阎浮虽一气知我莫非君

　　怀罗山法弟

弟兄千里外注想目悠悠法爱如山重道情若水周梦中频作梦愁上更添愁南北互相忆恐惊尽白头

　　示尔退林居士

岩前何处客携杖扣禅关出没烟波里行藏宇宙间二毛光映雪一座俨如山借问西来意春溪水正潺

　　丙戌孟冬苦雨有感

十月苦霪雨行人尽带愁野花泪失色胡马正风流何日开云汉几时现斗牛号天回正令血气自知羞

　　示滋石禅人

心移滋石转，念别隔云泥，蛙鼓催鉼钵，薰风起杖藜。使禅奚所往，之子若为栖，就路还家句，泠泠水一溪。

　　题辽天居

为访旧交石，频来觉路玄，半瓢悬峭壁，一榻寄辽天。脱洒风烟外，逍遥帝象先，不知谁梦醒，得到此山巅。

　　过石门寺

石门无锁钥，早晚倩云封，客到迷幽径，僧归觉梵钟。长歌消白日，一啸点青峰，可有知音者，共谈格外宗。

　　寓西石岩

人幽山气淑，树密鸟多吟，瘦骨撑天地，贫眸彻古今。机投云水合，道契圣贤临，苟不扣西石，焉知有此音。

　　人日喜晴应君迪林居士斋

人旦天开霁，携筇扣大方，和风生意气，杲日发心光。道重文章国，名扬诗礼乡，片云临谷外，传茗正流芳。

　　咏瓶梅

素怀依丈室，冷艳逼窗绡，忽吐先春信，又逢片月招。烈风坚傲骨，英气迥孤标，留得寒芳在，冰壶岂寂寥。

　　示五云侍者

五云明示者，为法不辞艰，早晚承言重，顺违对色难。携瓶之浙水，扶杖转闽关，末后无私句，迢迢自去还。

　　海口镇作水陆普度

众生惑业重，剑戟惟相侵，四大既分散，三途各自沉。谛观迷子苦，普度本来心，仁者苟相与，共成功德林。

　　　　　　又

余见三灾苦，辄兴悲愍心，搅河为酥酪，变地作黄金。普济饥虚者，共登解脱林，一弹三昧曲，若个不知音。

　　挽栖云耆旧

一片云归去，山愁露骨风，愧无神妙力，可挽旧时翁。月落潭心冷，灯收世眼蒙，茫茫海不渡，忍坐白莲中。

　　寄妙法化主

大哉真妙法，一念万斯年，已就黄金相，须成功德田。灵苗元有种，般若岂无缘，果满归来日，檗山又俨然。

　　玄枢玉枢宋居士乞偈寿亲

不读万卷书，焉知言不朽，寿亲乞伽陀，言寿同悠久。兼体大悲心，生灵俱点首，善哉长者风，今古亦希有。

　　咏桥梅

傲骨耐霜久，灵根托石间，半舒含夜月，微笑点空山。冷淡谁为侣，孤贞孰与班，恩蒙桥畔水，日夜咏潺潺。

　　中秋夜咏

闲云乍敛尽，满目一轮秋，有尘代天语，无帷遮面羞。寒心悬碧汉，素影落清幽，乘得圆机转，风光处处周。

　　壁兰

一片净如练，何缘间淡浓，幽花开梦笔，秀叶发英锋。不借乾坤力，肯沾脂粉容，黄由亲手眼，未必继其宗。

　　回狮岩辽天居

独坐辽天上，风云足下屯，胸开万岫供，目敛百花村。有谱篆岩穴，无书县国门，棒头直指处，若个不知恩。

　　题上田院西阁

偶上西来阁，盘桓顷刻间，相看一片月，谈笑四时山。心静尘无寄，眼空色自还，遨游仙境内，惟有此禅关。

　　示越宗禅人

直指西来意，分明无别宗，鸟语添长舌，花飞减瘦容。逍遥幻化里，脱洒隙光中，触着毫端旨，纵横路路通。

　　次李居士韵

密启西来意，拈花惟笑迎，广弹格外事，共证法无生。水到看龙跃，林成听凤鸣，坡公俨然在，一带抱幽情。

　　示徽州学庵程居士

学庵程居士，乞偈壮道祉，愧无元字脚，胡敢污君纸。再四却未能，愈求而不已，打开娘生肚，拈出鸟可指。愿君自揣摩，反求道在迩，君虽未出家，亦不在家里。遍探老古锥，有甚毛骨髓，小心尝翼翼，大道直如矢。今欲归去来，去来奚所止，竹杖起秋风，芒鞋生两耳，踏断水流声，我却不如你。

　　示长乐念佛优婆夷

主持教外宗，对机如掣电，向来懒说心，岂可开方便。为你不当机，偶然通一线，佛成自己佛，念亦非他念。步步同佛行，情迷而弗见，返照觉花开，花开自佛现。六门放毫光，光交空王殿，七宝树成行，黄金地一片。极乐古如来，当人直下荐，我演妙伽陀，如金刚宝剑。永护修道人，千秋无改变。

　　示尊九陈居士

善哉净信士，结屋胜精蓝，一榻空诸有，森罗海印含。水云喜借宿，车马乐停骖，座对龙峰秀，路通湖岭南。狂心歇自肯，大道悟来探，隐几惟尊九，连枝当添三订余灯市景，赴汝岁华昙，不二门开也，文殊默笑谈。

　　示蠢余禅人

既蠢而有余，谁解求吾书，解求不谓蠢，名实两奚居。吾书离色相，兼复一贤愚，触处皆全彰，不触自如如。湛然犹止水，含物若空虚，动则风雷吼，独立撑其庐。问着蓦头棒，恶觉净消除，豁开正法眼，倒骑跛瞎驴。毫端现尘刹，杂踏天马驹，假名终无益，真蠢岂负余。

　　示道原庵主

念佛者是谁，不念亦是谁，细看有无念，明明两不亏。愚人不肯信，所作与心违，甘堕爱欲网，虽活亦奚为。一旦眼光落，未免阎罗槌，智者猛提此，如剑常自挥。返照无一物，无物正堪归，莲花香馥馥，金殿等巍巍。是名真佛子，处处放光辉。

　　示良范禅人

学道无他术，贵乎志定一，一定万虑空，所履皆真实。闲忙动静间，个事何曾失，智者不狐疑，通人无固必。转究转幽深，愈追愈绵密，蓦地豁然开，如灯破暗室。了了自分明，岂肯向外质，生死等空花，参寻事已毕。

　　示鹭门林居士

鹭门林居士，远乞余开示，余演三昧门，难塞君两耳。君虽一片诚，莫若求诸己，返追求的人，念念从何起。起处不可得，求亦奚所止，霜花入鬓边，煦日和心里。冷暖只自知，问人决可尔，尔心忽悄然，我法亦如是。心法俱圆融，无别亦无二，踏遍恒河沙，不离自家底。以此而奉持，乃吾真妙旨。

　　良智禅人乞偈荐亲师乃其宗支似难却笔因叙数言

智者动孝思，乞言荐父母，愧无笔舌长，敢弄班门斧。愿君自返求，念念无云阻，豁然智眼开，东轩日正午。彻见本来人，俱超诸佛祖，何况己爷娘，而不得其所。三千界一如，举足皆净土，水鸟演摩诃，云林谈空苦。我说智伽陀，净光亘万古。

　　无上侍者乞偈寿母

大哉造化母，养育利群机，雨露及其节，风雷发以时。成功而不宰，泽物颇相宜，出萃超诸象，乾坤不尔欺。洪恩无答处，乞法寿颐期，一喜七旬德，一惧两鬓丝。割爱学佛道，胡为动所思，荣生滋大本，严阁慎初基。彻悟根本者，是名无上儿。

　　挽夔友龚居士

人生梦幻中，百岁若长夕，一念失回光，茫茫奚所适。大哉古圣师，垂语醒迷客，吾道一贯之，千古为标格。余虽无所闻，别传有妙策，援入不二门，同处辽天宅。一榻空诸有，六窗俱吐白，心静月孤圆，眼青宇宙碧。知命喜幽居，节身善养啬，共乐几春秋，颇称为莫逆。无端起业风，世缘厮逼迫，君返玉融城，余归古黄檗。形影两相吊，其心胡间隔，大隐混市廛，小隐憩泉石。而汝忽归真，令人长哽嗌，不幸生不辰，独立有何益。愿君亟再来，勿忘狮岩迹。

　　示灿宇吴居士

灿宇吴居士，乞偈润心田，本来无一字，胡为有长篇。但愿心光灿，法法已周圆，心光灿一身，一身体胖然。心光灿一家，一家福绵绵，心光灿一国，一国悉皆贤。心光灿宇宙，宇宙尽尧天，名实苟相称，庞公可并肩。

　　寿能监寺六旬

茫茫宇宙间，谁识形山宝，能者志于斯，身心净尽扫。才登耳顺年，积行等蓬岛，日耀自玲珑，云笼翠愈好。香风长紫芝，甘露润灵草，举世好新奇，独余赞古道。胸中无俗物，满眼是嘉藻，庄严素法身，惟兹可长保。

　　游光岩寺

一片芬芳地，群峰密护遮，元为长者榻，返作法王家。况复有耆宿，眉堆白雪花，素饮菩提水，频斟赵老茶。助道林间鸟，活机草里蛇，客问西来意，岩光映彩霞。

　　示怜初柯居士

此世俱成幻，返观念念香，有身皆有苦，无受即无殃。儿女花前影，夫妻暗内伤，本来非老少，究竟谁兴亡。识得个中旨，真儿遍十方

　　佛师万象先乞偈荐母

生佛出象先，生佛入象先，胡必外求荐，外求弗值钱。恒沙诸佛母，分明在汝边，一念回光照，俱登九品莲。会得同根旨，子母正团圆。

　　讷夫程居士请题父行略

浊世尚虚名，谁能践实道，虚名一旦灰，宁免阎罗考。实践常湛然，千秋明杲杲，不惟烛四邻，诚乃护身宝。我读程氏传，虚名净尽扫，动辄合古今，愈读声愈好。事佛无间然，训子有嘉藻，懿行布闾阎，德风弥海岛。大哉程氏心，胡不预闻早，虚空有尽时，此心长可保。

　　宿盘谷

招隐寻山水，论交近石松，石松坚且秀，山水淡而浓。况复有幽谷，不凿自玲珑，静坐一刹那，千古动微风。灰头岩穴士，若个继其踪，得意在拳石，何必问高峰。

　　示性温庵主

天真自性佛，不假其雕琢，法法已完成，头头俱卓朔。行藏宇宙间，圆明无拘束，如珠之在盘，如玉之在璞。能现一切物，如何尘所缚，贵在密提撕，妙乎尝自觉。温温如是珍，灵彩映山岳

　　寂仁禅人求偈寿乃师常清六旬

天得一清，地得一厚，物得一全，人得一寿，乞偈祝师。永垂不朽，孝格于天，谁不点首，惟清自洁，惟尝自守。孤朗碧空，仁继其后，德垒万石，光超三有，耳顺心通。广博悠久，忍俊不禁，聊击其缶。

　　古镜禅人乞偈寿乃师未雕五旬

古镜重光，圆照无余，未雕之德，本自如如，乞吾字脚。以寿其师至璞匪玷讵可剖诸半百风光既已去不来共上白牛车

　　赠大悲院主复初

大悲千手眼，愿力护僧伽，拈草建弘刹，聚金成佛爷。水云乐借宿，龙象喜交加，竹瘦尚高节，松阴多岁华。德馨仙子国，道契野人家，日用随丰俭，时间自结跏。功圆行满处，佛果位还他，偶值秋光好，山山现彩霞。六旬幸得遇，一别又天涯，虽然千里外，尝忆此杯茶。君岂无悬想，相扶上宝车。

　　挽林文若居士

一室无何有，胸开只见山，怕闻名利闹，喜共水云间。法护十余载，德馨满世间，逢斯溷乱劫，不忍在尘寰。撒手长归去，万夫莫可扳，顿超寂灭乐，岳面改愁颜。想到旧游处，凄凄空自还，羡公多桂裔，何必泪潸潸。

　　寿海山常熙耆旧七旬

惟仁以为寿，其寿焉可考，惟道以为心，其心明杲杲。惟德以为言，其言遍海岛，今有古稀人，全备斯三宝。炯炯照人间，人问诚罕讨，惟我聊知君，所以倾怀抱。行也若闲云，去来无不可，住也肖孤峰，点尘飞不到。坐也若盘松，苍苍永长保，卧也如石牛，不犯东西草。以此寿德人，顿超于彭老，反覆搜枯肠，难尽描其好。喜有溪长舌，赎音更嘉藻，吾愿常如斯，虚空首点早。
嘉兴大藏经　隐元禅师语录


　　隐元禅师语录卷第十四

　　嗣法门人性杲编

　　诗偈

　　金粟辞老和尚归闽

水底有天藏世界，潭中无物映山河，金鳞破浪翻身去，敢借风雷意若何。

　　客堂自警

几度经霜鬓已斑，千金难铸旧时颜，于今放下娘生面，八极风来总不攀。

　　和侪字韵

楖栗横担是我侪，逢人活捉一坑埋，中途刺破娘生脚，脱却陈年破草鞋。

　　寄某禅师

麦池水涨乱啼蛙，半掩柴门忆作家，才得同风一口信，吹来千里问毗耶。

　　南行募化

试将冷眼向南看，世道纷纷化道难，三十年来无取舍，相逢尽是铁心肝。

草鞋踏破已多年，半似风流半似颠，满地黄金浑不顾，又拈白纸告青天。

　　赠芝山樵云公

白云缥缈水潺潺，樵古风高得自闲，借问老来端的意，又提玉斧斫芝山。

　　宿南坑

养纯白牯恣南坑，不犯东西草一茎，蹄角分明今已露，春畴水涨任纵横。

　　秋怀

眉毛挂剑起秋风，叶落人间处处同，惟有客情多冷淡，几番动足白云中。

　　　　　　其二

山堂风冷夕阳斜，翻忆当年几作家，金粟峰头抛锦绣，于今不挂一茎纱。

　　回山见法席寂寞有感

法堂寂寞草萋萋，冻鸟悲风彻夜啼，潦倒儿孙不得力，横挑拄杖入峰西。

　　　　　　其二

檗山苍翠叠层层，难掩孤贫一个僧，堪笑化工又未瞥，春来秋去太忙生。

　　寿圆初耆旧

杖藜拨动春风起，红白花飞千万里，返照初心一点圆，人间天上寿无比。

　　住狮子庵

结个茅庵石竹西，喝天棒月走云霓，犹怜路半未归客，拂拂春风浪马蹄。

　　赠天童禅师化木

散木横斜满路头，久无匠作不胜愁，经今喜得班门斧，堪起天童百尺楼。

　　　　　　其二

千水千山得得来，化门权设为谁开，福城也有奇男子，若个堪雕作栋材。

　　偶成

坐断孤峰点滴无，金针绵密费工夫，放开一线春风起，个个山头啼鹧鸪。

　　　　　　又

孤峰顶上吟风月，十字街头带水泥，两处都来三十棒，大家休得讨便宜。

　　岩中除夕示徒

黄檗今宵烹白牛，分皮分骨闹啾啾，古锥阁壁成何用，扑灭灯花打睡休。

　　　　　　其二

层岩叠雪浪梅花，冷落门风佛祖家，年去年来浑不管，条条彻骨作生涯。

　　　　　　其三

寒岩除夕冷飕飕，莫谓爷贫累汝愁，得意梅花三五点，清香瘦骨傲王侯。

　　岩梅

清幽异种迥诸方，为护重岩屡傲霜，不独点尘飞不到，却能险处露锋芒。

　　溪梅

棱棱瘦骨薄烟笼，尽日溪头卖晓风，偏向雪中开只眼，冷看荆棘斗英雄。

　　藏阁梅

素枝突出映青山，一望僧郎咫尺间，偶吐清香吞殿阁，娇羞犹恐动龙颜。

　　次鸳湖师韵

寒光出匣普天知，烁破峰前句险巇，不入红炉亲煆过，那能断得众生疑。

　　　　　　其二

无聊竟日把须扪，兀兀如痴踞小轩，抓着当年旧痛处，分明千古一条痕。

　　偶成

霜风扑面冷啾啾，冻杀阇黎却自繇，枯骨风生弥法界，普天冰结一毫头。

　　示徒

瘦骨傍岩老愈刚，寒毛卓竖彻诸方，是吾种草知丰俭，杓柄无劳较短长。

　　寄诸禅德

棒头未点迅风驰，正法流通在此时，寄语诸方贤衲者，脚跟速荐莫教迟。

　　　　　　其二

一道灵符破两关，丹心片片不相瞒，大家翻转来时面，荆棘林中辊一团。

　　重阳同诸禅人登宝峰

九日逶迤鸟道玄，提携诸子上峰巅，凝眸一览乾坤廓，足下千山剧可怜。

　　送子春兄出家

沙场百战不知休，输与空山枕石头，直指金鞭归去也，碧池水湛一轮秋。

　　　　　　其二

破尘出俗自逍遥，格外生涯秪半瓢，莫谓秋清声太切，枯枝再放又同条。

　　挽叔派初

十年试剑忽归津，故国风光半是尘，不听楼头啼鸟语，东林又减一枝春。

　　游无患溪

花正开兮鸟又啼，兴来携杖探清溪，紫云洞口多仙子，却笑山翁带水泥。

　　黄檗十二峰。

　　宝峰

无价奇珍叠满山，流辉千古济人间，试拈曰棒当头指，大地贫儿尽解颜。

　　屏嶂

屏峦罗列展家风，面面花开间白红，却有水云多意气，每来点缀翠微中。

　　紫薇

一支秀接紫薇宫，遍体文章积翠绒，尊贵繇来堪作主，千山朝拱碧云笼。

　　狮子

残云敛尽露全身，气宇昂昂孰敢亲，独踞威风千里外，未曾哮吼也惊人。

　　香炉

卓立浑成一柄长，千年冷焰岂寻尝，无端落在渠侬手，拨着些儿遍界香。

　　佛座

天为宝盖地为莲，一座巍巍永不迁，日耀玲珑金相好，灵山黄老尚依然。

　　罗汉

烟收岳面貌崚嶒，兀兀如痴百不能，木落秋清贫彻骨，陡然富贵彩云凝。

　　钵盂

碧岫云囊半掩浓，俨然宝钵托虚空，一声霹雳轰天地，钵底掀翻几卧龙。

　　天柱

奇哉一脉露机先，刺破浑沦独峭然，不为群峦争秀气，生成骨格要撑天。

　　五云

那边欲露真消息，个里分明要举扬，倏忽峰头悬五彩，林峦涧壑尽生光。

　　报雨

倾湫倒岳事寻尝，何独峰愁如梦乡，一滴未曾沾大地，片云拖出舌头长。

　　吉祥

氤氲瑞气结浮图，一道祥光削处孤，特地山川俱显焕，看来好事不如无。

　　罗山十四景。

　　挂月峰

谁磨谁拭谁安排，突出云囊绝点埃，莫谓老僧无面目，故将明镜挂高台。

　　象王峤

巍巍大象踊罗山，愿力弘深莫可攀，回顾落花红片片，天垂璎珞彩云漫。

　　觐母林

自来大本得根深，奕叶扶疏太有阴，立地欲招天下母，等闲共入圣贤林。

　　梯云桥

凌空驾险度天马，屴崱烟铺接狻猊，雪鬓老僧临此际，俨然古佛上云梯。

　　大螺池

螺因池育卒能成，池为得螺却有声，聊借一吹山海震，大千何处不闻名。

　　鸡笼山

罗笼今古无休歇，盖覆生灵意倍亲，禽鸟不来山寂寂，未知终日罩何人。

　　狮子峰

铁额铜头性质刚，繇来气岸自昂藏，爪牙布露群狐绝，独踞罗峰卫法王。

　　懒云阿

懒云竟日卧岩阿，未醒沧桑变几何，我欲问君借半榻，不知有意肯头陀。

　　观流亭

漠漠空亭烟雨迷，没弦声咽冷凄凄，源头彻见无余物，千古流名水一溪

　　灵应潭

大开一口吞星月，倏尔风云吐满山，自那郡贤扣击后，竟年德泽布人间。

　　五峰塔

浮图菱角太多生，暴客频过碍眼睛，一脚踢翻千万里，唯余片地坦然平。

　　龙泉井

曹溪一脉隐龙泉，今古探人不计宣，构着源头涓滴水，为霖为雨遍山川。

　　白云洞

闲寻洞里真消息，万古长年没晓昏，怪杀白云迷谷口，几多仙子入无门。

　　凤巢林

罗岫峰高谁与齐，参天古木接云霓，氤氲紫气贯巢顶，不是凤凰不敢栖。

　　清明寓罗山

岭南春暖鹧鸪天，潦倒匡徒谒祖先，时节到来休错过，故随王老挂金钱。

　　开元双桂堂

双桂堂前映晚霞，春风吸尽露香葩，些些气味难藏掩，飘入温陵百万家。

　　答杨齐甫居士

大地都卢是戏场，神头鬼面暗商量，脚跟线断多浪籍，屈指几人识臭香。

一念回光正觉场，阿谁于此审思量，根尘迥脱无多子，信手拈来满院香。

　　示李道人超真

面皮翻转便超真，切莫频频举似人，历劫珍藏无价宝，等闲提掇露全身。

　　邑侯请祷雨以偈答之

抱病寒岩待晚年，贤侯何事蓦勾牵，头陀非是人间物，移向人间不值钱。

　　化斋僧田

五百头陀不会禅，饥来吃饭倦来眠，偶开两片无他事，秪要诸人种福田。

　　营金粟大和尚寿塔

含冤未雪久成胎，活捉空王特地埋，不是渠侬夸好手，都缘帮恶劈头来。

　　示弘静秦居士

本无一法与人参，何事区区强指南，空手而来空手去，前三三又后三三。

　　寿中台林檀越七帙

生成侠骨截棱棱，七十年来履汉冰，今日华堂歌醉罢，又挥剑气逼寒僧。

九牧堂前戏彩班，祇林间气现鳌山，黄金布地无何有，留得声名满世间。

　　因事似县主凌公

飒飒江风彻夜呼，扪心靡愧是良图，寒潭皎月空捞捷，到底分明一物无。

祖庭秋晚命悬丝，千载黄河清片时，摸着瞿昙真面目，急须护惜莫迟疑。

猖狂燥辣掣风颠，陡散空花落满天，水月光中捞得住，称来可值半文钱。

护藏僧徒困役迷，龙楼萧索野狐啼，檀那若负瞿昙嘱，何处青山不可栖。

　　又似外护诸居士

一江风冷一林霜，猿鹤移家深处藏，雪鬓老僧无定力，每依危阁喊郎当。

万里迢迢降玉音，每开黄卷细沉吟，吾侪曳曳随情转，千古何人简帝心。

元明唐宋几千秋，若个名贤不纪游，玉管飞珠奔洞壑，淋漓感慨溅龙湫。

江风四起震龙楼，烟锁青山一带愁，幸遇诸公各出手，皇恩祖德一时酬。

　　竖中天师祖塔院

功成喜得念初坚，骨露孤峰独峭然，忤逆儿孙亲盖覆，一轮杲日正中天。

　　示化米禅人

狮子峰头脱体彰口开天半吞诸方个中更有奇特处负米登山为举扬

　　为显镜寺怀云禅人荐母

山堂寂寂为何为白泽高悬孰敢窥雪鬓老婆临显镜也须护惜两茎眉

一句当天百万门门门各显大圆镜上人个里悟端倪不出山阿度母竟

　　潜子龚居士求荐室

折散同林各自飞虚玄大道不亏危昨宵冻解枝头泪忽忽薰风向后随

　　示化茶禅人

禅余睡起眼眯麻笑倒丛林老作家仔细思量无别法醒人秪是一杯茶

　　为茂升禅人化圊头

脱体堂堂露本真一番荡涤一番新直饶个个眉毛湿满目相看彻骨人

　　示募田禅人

输田供给几憨僧一饱横眠百不能梦拽鼻端勾锁脱满岩　跳任腾腾

　　送无念侍者住狮子岩

禅关无锁乱云堆子去当门只手推面面银山兼铁壁急须撞破出头来

　　访雪庵勤旧

雪屋庞眉格外流牵云就榻思休休而今不作三春梦笑看诸峰乱点头

我爱深居探上流深居怜我不归休偶来小憩南轩下隐隐峰峦竞出头

　　未一石居士求荐子

子归就父父无知正是功圆果满时识得无知知去处大千沙界是吾儿

　　送无念之楚

护念祖庭几几秋豁开眼目楚云流杖藜未举已先到麟角凤毛一并收

踏断洞庭烟水弥皇风一转便归期若耽万顷潇湘乐恐那青山啼子规

　　示众

大事未明谩打哄立身不正脚跟虚无尝脑后频催请试问何人替得渠

　　荐应升石居士

昧己偷生生犹死朝闻夕死死还生踏翻生死两条路剑树刀山一坦平

　　示莲胎张居士

莲胎佛子没时宜逼得山僧口似碑无字可挥心恶发蓦头一掷血淋漓

　　示解天禅人

丈夫个个是男儿唯子无能且牧卑聊得一茎生草吃溪南溪北得便宜

　　次二水张先生

既曰劳生于此世丈夫岂可自偷安沧江水浊鱼龙溷独坐石矶把钓竿

　　示香公郑太澍

尽日拈香是阿谁一炉香罢更思追半边鼻孔如穿破直下分明没欠亏

　　翻藏经

四十九年打葛藤看来真个可怜生今朝出手同翻却始信共途不共行

　　阅天童判语

挑灯细阅天童判忤逆闻雷不胆寒潦倒为怜三尺子竟年笔舌未曾干

　　灯夜

灯华灯市人人赏春水春山若个怜没兴老僧归洞壑匡徒挑剔己心田

　　示非日侍者

看破福城光侍者追予踪迹十余秋今朝始信无寻处大似蚊虫锥铁牛

　　子谷蔡居士请住金粟师为殿事所系不能应请有僧劝驾诸方仰慕姑应一期聊慰众念师不践其言遂占二偈答之

一滴腥臊落五湖鳞龙虾蟹竞欢呼莫教擉破巨鳌鼻吸尽沧溟彻底无

成群踢踏满娑婆蓦鼻将来意气多贵耳闻风千里外撩钩搭索奈他何

　　化罗汉

十八高人竟日闲神通游戏百千般拦腮把住黄金缕结果收因方寸间

　　戒点灯

家里无油莫点灯偷光真个可怜生山翁自有安贫策教子徐徐摸壁行

　　为友石石居士普度

才萌一念鬼神知何况心心普度时圆得梦中真佛事见闻谁不发菩提

　　即事有怀

黄檗繇来彻骨贫了无一法累诸人任从乱统如麻粟更不重添眼里尘

　　次无价赵居士醉归吟

黄檗棒头云底事曹山酒价若为沽苟明佛法无多子捉败渡江五叶芦

孤峰坐断绕玄徒涧底潜流彻夜呼扫却堂前净地月谩将卮酒案头铺

　　般若台

般若离言岂可名无劳斤斧坦然平偶来台上欲宣说恐动诸山不敢声

　　别西山耆旧

来时微雨布人间去后威风壮老颜冻骨路途多浪籍暗催枝信到西山

　　示良然禅人

尘劳迥脱了无家信步纵横浑不差踏断中途得力句一溪流水咏梅花

　　祈雨

我司法道汝司龙泽物资生心绪同春尽物枯民欲死如何高卧水晶宫

　　示迥提禅人

迥提鼻孔自辽天何必孜孜拾我涎会得狮儿返掷句拦腮把住一粗拳

　　为荐九昌乃母林氏

本来一着迷千古幻寄百年梦五更特地翻身归去也回看尘世可怜生

　　因事似外护干庵陈公

占尽青山用尽机青山断送几男儿一言鼎重垂千古十二峰头又展眉

九重紫气降烟霞岂料荆榛两岸遮破衲欲随云水去　皇恩一点寄谁家

十二峰峦拱帝命百千龙象祝君恩可怜漉漉村江口竟日兴波撼海门

凡间物理乱如麻浊世几能验正邪大抵人情难恰好消归自己较些些

　　示僧智印

可怜老大不知羞出语馍糊僭上流病入膏肓无药治茫茫空走万山头

　　示良矣禅人省母

春风卷衲撼闽天忆母恩深孰共怜喜有杖藜知此意相扶归去不加鞭

　　赠雁湖叶居士任廉州太守(讳益荪)

玉融金马跃南天庾岭春回大地妍满目风光花烂熳可吹一片到岩前

　　赠总戎徐居士(讳永泰)

万品名花向日新马蹄在处起香尘请君试把吹毛照出将入禅有几人

　　除夕示众

逗到年穷一物无大家相对嘴卢都山前山后如雷吼动地惊天不负吾

　　示牧牛禅者

都卢嘴鼻一头牛自吃自眠自放收月白风清水草足不辜尘世好春秋

　　示清流尔兼禅人

半幅家山忆未休那堪辞我上清流若能踏断来时路万壑烟霞一步收

　　示妙乘陈道人

大事未明毛骨寒那堪终日黑漫漫苟能觑破形山宝动转施为珠走盘

　　赠万石山常清禅人

万石棱层叠半空不须穿凿自玲珑几多云水间之绕错过山前一梵宫

　　赠贵吾郑居士

一叶微茫泛海天乘风拍浪接初禅羡君心地尝平稳放去收来独悄然

　　眠牛山

骨格天然也太奇谁人敢触石牛机横身一卧三千劫地覆天翻总不知

　　偶还故里

无端特地要还乡不怕人言自主张旧路弗行荒草塞本源尝探水流长

　　志宏林居士乞寿乃尊五旬

半百已前是尔爷更余半百还僧家世出世间全俱美又添尊佛在恒沙

　　复史仙四绝

一机未动是何旨竟日茫茫勿等闲个里不分泥水路谩传消息到人间

凡夫识浪大如山谁谙机先一道闲百尺琼楼犹不住肯将墨迹玷人间

坐断乾坤第一机威音那畔孰高低香飘花落蝶飞去试问木人知不知

通身手眼露全机任是神仙也皱眉口未开时三十棒百千里外绝狐疑

　　说法台

百尺琼台涌翠微孤光闪烁古今希莫非为说三生梦卓立千山听指挥

　　贵品峰

避名全节隐峰巅自古珍书称上贤百尺岩头君独步生成品格也天然

　　寓如是庵

如是人来如是庵不知庵里若为参寥寥四壁净如洗独对松梅共笑谈

　　过连江净云庵

探尽江山独晓分江山尽处许谁闻悬崖险句谩提掇一钁孤风起净云

　　祈雨

心苗枯稿叩灵山感应道交岂等闲构着龙泉一滴水倾湫倒岳刹那间

　　示恒春王医士

瞿昙曾为大医王一藏五千恶毒方末后单传虽妙决当人无病不须尝

　　示亨吾张居士

回天消息寄南枝彻骨风骚若个知触破娘生双鼻孔大亨吾道在临时

　　示良范禅人省亲

以道慰亲亲自知心花初放在莲池爱情尽处道情现满眼毫光断不疑

　　示心谷林居士

大隐廛中验作家盘桓云水是生涯道心一点空如谷万类欢呼应不差

　　隐元禅师语录卷第十四
嘉兴大藏经　隐元禅师语录


　　隐元禅师语录卷第十五

　　诗偈

　　福严寺化斋粮

破寺寥寥一物无驴儿踢踏屎肠枯蓦头磕着知音者出手相将尽力扶

　　残腊赋白云归

偶离寒岩一岁余闲房尽付白云居寄言珍重衔花鸟莫动床头古篆书

　　　　　　其二

白云候我不归山朝暮窗前影复还我慰白云今且去明年春半接衰颜

　　　　　　其三

我是岩中一老僧入廛疏旷却难能闲云扶我同归去古路虽高亦可登

　　　　　　其四

楖栗横担归去来冷云深处好生埋聊擎一钵千山供舌卷莲花顶上开

　　闻山中有事似外护诸居士

一杖横挑在处闲如何独恋旧青山不愁云水无依怙恐那烟波没圣颜

　　舟中偶成

独泛轻舟接上流机峰相触满滩头一溪碧映春三月浸杀虚空得自繇

　　扫塔哭天童老和尚

摸着疮痕恨祖翁恨教彻骨动悲风这场冤屈向谁说泪洒青山片片红

　　过小白岭遇凶逆有感

扫塔旋归小岭巅群凶猖獗撼青天浑身割截无遗恨太白云侵最可怜

　　鸡冠花

出萃簪缨报早秋雄雄卓立战风头一团英气天然别泣露虫疑颤未休

　　中秋寓西林禅院

银河皎洁映秋深玉露香飘寄此心不昧当年行脚处霜轮又转向西林

　　示卖油僧(冒称得法)

裨贩天童称上流面皮厚也不知羞福城如许英灵汉肯听油僧卖嘴头

　　时僧夸文章为胜义故示之

可怜一等雕虫僧模写虚空梦未曾流俗不明正法眼之乎也者当宗乘

　　折江梅

瘦影横江春事奇鳞龙如许恋香枝陌头尽是仙阤客折得孤标寄向谁

　　扫瑞天祖塔

稽首瑞天灿祖茔儿孙踢踏满榕城今朝不肖重拈举杲日昭回万古明

　　寿道山印天耆旧

赞道山兮骂道山舌头无骨自忙闲眉毛剔起三千劫惟见道山不改颜

　　觉予禅人乞偈重兴显镜寺

素闻圣迹在湄洲老倒头陀欲避休显镜重光含万象善人有愿共来修

　　示达禅人

本色衲僧铁脊梁巍然一座独全彰三千刹海毫端现遍界氤氲优钵香

　　示南山禅德

几回打草自忙闲惹得霜花入鬓斑踏遍乾坤无觅处谁知鳖鼻在南山

　　化香灯田

慧灯照彻尘沙界福报庄严亿万生寄语阎浮诸善信可来佛地种光明

　　修普同塔

翠竹林间无缝塔百千舍利现其中大悲同体虽非别殊胜庄严在尔躬

　　募香灯田

山前一片闲田地几欲思归旧主人聊借玉毫光出现满堂佛日又重新

　　示以干杨居士回潮

杖头杀活剪春风两岸花惊半敛红莫遣落英随水去恐教浪溅动蛇龙

　　　　　　又

脚跟在处是家乡何事区区独自忙空手而来空手去幸无半点污君肠

　　隔墙梅

浑身铁骨迥牢关如许偷心空自还霜露恩深难尽昧聊伸几点播尘寰

　　示超尘善人

日用腾腾没点尘不须穿凿也天真现成活计如相委便是莲花国里人

　　示王性德优婆夷

世事沤华奚足凭百年如梦总非真祖师门下无多语秪要回光照本人

　　龙江修水陆普度夜怀五首

谁迷方寸混天经百万华居一斩平故国英贤何处去唯余孤月照空城

　　　　　　其二

睫得眼来春复秋海门浪吼更添愁两城人物今何在一片悲风起髑髅

　　　　　　其三

众生未彻本来源业识茫茫永夜昏一自恶风轻卷后撞头磕额出无门

　　　　　　其四

劈面一刀酬债毕皮囊脱落寄谁家愧无道力资君福聊借金风剪业花

　　　　　　其五

头陀磊落出烟霞各展神通岂有涯不涉人间幻梦事单提佛子尽归家

　　为雪台曾居士荐母

赤体条条归去来了无一物惹尘埃到头真个婆心切又放光明照雪台

　　中天祖开光偶占

忆想恩深向上关抬眸忽见紫云还千秋隐隐青峰里一点光明照世间

　　禅人送黄菊戏占三绝

却子多年影亦灰何缘今日有花开金文浪籍闲房里拟是陶公远寄来

　　　　　　其二

幽骨偏为霜月期淡情初放使君知不图红粉沽名誉秪恐人间错此时

　　　　　　其三

肃肃天威妒艳芳群英落节暗凄凉羡君隐隐东篱下聊写清幽对法王

　　戊子中元夜梦游龙潭有道者进谒谓和尚能诗此潭独无何也余颔之乃占一绝授之而去醒来嘱侍者录以纪梦游之胜

峭壁何劳动素琴空岩无耳孰知音不来以践苍龙信恐负寒潭一片心

　　复位中居士

素饮谈言可解纷乱离师友那堪闻空岩喜得无余物一尘清风洗白云

　　次十龙郑居士韵

采隐深山日上迟梦云何事困男儿含羞不忍看尘世引壁偷光照两眉

　　募万安福善堂中天始祖香灯

水有源兮山有宗溯源返本见全功人人卓立中天下谁不挑灯照祖翁

　　示汀洲妙融禅人

阇黎好个没来繇要我闲言遮面羞自有春风生足下飘然一苇上汀洲

　　送无得首座住万安

云孕澄潭几晓昏养成头角始惊群掀翻白浪三千尺喷出骊珠照海门

　　送良冶西堂住旗山

忽然一击破三关信步崚嶒气象闲掣得胜旗峰顶竖龙蛇影里走千山

　　送也懒西堂住高峰

自入林中孰共班完全毛羽拍空还一飞直上高峰顶五彩文明照世间

　　示连江县维祥张居士

三月连江春正肥半舒柳眼笑黄鹂唤回如许未归客脚底风光映四维

　　示联壁丘居士

善人却有大因缘自种灵苗般若田喜得高峰甘露洒开花结子正当年

　　寄示良者禅人化粮

西江吸尽没生涯口阁虚空待晚霞岂料山山竟日雨眉毛打湿眼添花

　　　　　　其二

单提一钵过千家平等心求岂有涯莫谓爹贫累子苦通身净洁混泥沙

　　　　　　其三

遍寻无物塞饥疮个个卢都对法王可有神通来献供免教破篾束枯肠

　　示碓房行者

脚跟有据休劳让碓嘴生花勿计功一踏须教直到底不孤坠石祖家风

　　示化圊头僧

生佛原无半点尘秪因不觉惹通身这回涤尽无明垢又见本来清净人

　　示化禅帐僧

及第心空却悄然那知蚊子外锥针生成彻骨无遮护任尔全功布幔天

　　次无价赵居士游石门韵

爱客长年不掩关石床寂寞待云还寒心一片澄潭月彻底分明照万山

　　　　　　其二

潦倒年来懒戏毬无言竟日思休休相知一滴曹溪水买茗无钱骂赵州

　　　　　　其三

荷佛担儒宇宙中半舒肝胆对晴空密移寸步惊山鬼撼醒云头一钁翁

　　示良守禅人禁步

放下身心万事休不移寸步遍皇洲人情佛法从教烂剩得虚空印铁牛

　　募漆大殿柱

浑身是胆要撑天皮外揩磨任大贤一且豁然光宇内分明不愧法王前

　　示古木禅人

古木岩前一兀禅谩将圣箭搅三玄恐教错入名言里笑破虚空口半边

　　示化纸禅人

玄沙惯用三张纸黄檗频添亿万言法眼分明遍大地请君收拾在云笺

　　示行童性派

老倒无聊自放憨雷轰电掣当司南山童会得机前句紧捎芒鞋上竹庵

　　别士荃林居士

云懒寒岩送客迟怪闻万籁占先机殷勤细嘱峰头月早向鳌江候紫微

　　送玄生西堂

竟日敲推一字无者回相见又卢都虽然个事离情谓翻转舌来解骂吾

　　山居间咏

几茎白发玷青山一念回机万境闲坐久那知天地老行云流水不相关

　　示雪立禅人

檗岫云堆古到今迷蒙影里自沉吟迟留天界半轮月水照寒潭一片心

格外风光世莫论五云深处独称尊杖头卓出辽天水洗尽青山万点痕

　　寄怀姚居士

闲坐岩房弹古今局开南户冀知音青山突兀应流水流水还曾照此心

满目风光总是尘几能个里返留神源头一点明如镜何事茫茫混海滨

　　道中吟

狂吟数里野人家杖拨秋风入路赊四句伽陀诵未已行行不觉到龙华

　　仰天岩

万石林中狮子子仰天长啸一声孤眼空不辨龙蛇影那管人间有与无

　　龙华寺

古刹巍巍迥碧空竟年摇曳白云中不知若个风颠汉能续前朝盖代功

　　　　　　又

莫谓僧闲到处游杖藜兴发满林秋娑婆原是祖田地直撞横眠得自繇

　　文榕

历尽风霜不改颜千秋苍翠荫人间虽然老大非材用曾占鳌头第一班

　　南林寺

信宿南林谁与齐林成果有凤来栖道人亦爱秋山好到处风光一杖藜

　　登金刚顶

金刚顶上结跏时瘦骨棱棱彻四维定久不知谁是我凭风吹动两茎眉

　　赠若石禅人住山

住山一钁旧生涯荷月锄云带晚霞翻去覆来能恰好何妨撒手在悬崖

　　游九鲤湖二首

潋滟湖光映碧天千山撼影动珠联间移竹杖深机语逗漏雷轰句占先

　　　　　　又

游罢名潭梦醒时言归犹恨翼飞迟无劳喜雨纷纷送恐湿老僧两道眉

　　赠天壶岩朗玄山主

磨历风霜几劫春一番彻骨一番新偶来挑出壶中月惟照岩头旧主人

　　留题南山

凤宿苍梧气象闲金仙现处别人间到来始见家风旧独占闽南第一山

　　赠狮岩慧门首座

僧风紊乱祖庭衰何事藏牙万石堆趁出峰头狮子子辽天哮吼一声雷

　　赠敛石木庵首座

浑沦祖道不胜哀推出撑天拄地来云敛也知山有骨石头迸裂顶门开

　　赠后堂心盘公

白云影里路崔嵬步步风高独往回接得檗山拄杖子险崖敲出句如雷

　　赠广超堂主

祖师心印人人具也要经天纬地才撑拄石门须铁汉虚空扑碎眼弘开

　　示太镜禅人

念念圆明净似镜了无一物滞真性上人返照于其中直下超凡而入圣

　　叹凤山也懒首座

闷来窗底叹离骚众角何殊凤一毛不忍唾余混细壑通身手眼出洪涛

　　示龙峰岩正可禅人

求法阇黎没晓分谁知孟浪不成文莫教惹着无明发打破龙峰几瓮云

　　赠明祥褚居士

劬劳恩大最难酬一股刳来孝道周不独慈风弥宇宙纵教千古振徽猷

　　小溪十咏

老来偶得天休兀兀百无所求此去石门不远笑看一带狂流

适意直下便休岂更区区外求倘来黄金百镒争如一枕溪流

怖头狂走无休狂歇夫复奚求岩静鸟啼花落天空云散水流

不是世间浊汉亦非格外名流寓目好山好水任他呼马呼牛

数宝终非己益算沙徒自劳求偶憩小溪一梦顿忘五百春秋

浓淡扶疏盖顶潺湲濯足清流无垢净光发现并吞万亿神洲

选石溪边坐卧招云岭上优游物外一团景况诚难诉与高流

蝇利无劳竞取蜗名奚足贪求巢父闻声洗耳渊明一赋归休

幽鸟唤予出洞懒云移我归休一念机忘物化声光万古同流

曩是东林俗子今为黄檗比丘名相既无定准不如尽付东流

　　灯夜

处处空悬明月家家门挂灯毬暗地千思百想豁然一见便休

　　化钟楼

寻个格外知音共振禅林礼乐忽然嘉声远扬妙在高挂一着

　　示良矣禅人求刻语录

正眼瞎驴灭却旁观何处寻踪自觉梦中说梦任君褒贬流通

　　示尼日照

苟能直下心灰坐断生死去来冷地一声爆响千门万户齐开

　　山房十咏

木落山容冷淡江清瘦影横斜几叶渔舟到岸一天明月芦花

浮世百年一梦皮囊脱寄谁家唤醒茫茫业识进前且吃杯茶

刹那放下无事久炼身心罔然捉月狂猿涧底吞霞狡兔云边

老来百事无知兀坐竟年似痴山鬼寻尝作怪抬游南北东西

年深霜露果熟春到柳花自妍白牯眼睛脱落狸奴鼻孔撩天

买山羞涩无钱退步高于进前错脚踏翻泥水团圞盖覆青天

浑沦白石含玉轻薄红英逐流年少妖娇卖俏老来无处藏羞

一苇东西南北半瓢四海五湖踏破乾坤几片归来仍旧卢都

慧命等于碧落法身充满阎浮聊借须弥一榻豁开日月双眸

威音王佛非先楼至如来不后一槌击杀三千免使将来漏逗

　　龙峰六咏似里刘诸居士

修迳妙于进步植松久已成阴山谷陡然富贵日来满地筛金

三宝岩前晏坐千峰列供其前有求未免业累无事即是神仙

既知伯业如梦胡不深山活埋岩静闲云借榻窗开明月自来

佛祖圣贤骨格繇来不与人同六载埋头雪岭九秋冷坐龙峰

迷即寻枝摘叶悟来直截根元睡起清茶一盏何须问酒花村

足下烟波万顷峰头杲日丽天何必清流洗耳是非不到岩前

　　小溪又咏

　　僧居山水之中不知山水之乐与流俗何异乎尝忆戊子夏与座元学公避暑于寺之西涧其澄清可以鉴须眉而阴翳可以凉肺腑选石十余枚坐卧其间传茗留题概世之乐莫若此日予虽不敏已占十绝以纪人境嘉会之胜聊答溪声长舌之韵也是夏同诸禅客复游斯处然此时高岸深谷无不变换幸此山川仍然如故莫非神物呵护不没嘉会之胜予实忍俊不禁仍占十咏与夫灵籁泉音并传于世尽知予之肝胆无一刻忘斯山水也欤是为序。

一枕倦云几片梦回鸟噪山堂携杖寻流洗耳溪阴肝胆俱凉

水净眉须可鉴心空身世皆忘坐卧一溪环绕不知几变沧桑

偶尔寻幽适意追参云水茫茫猿鸟也知乐趣衔花各献溪傍

处静争如养德避名不若韬光尽道溪山可隐谁知天下无藏

去年此际游咏今日重新举扬山色人情仍旧自然吹水成章

构着源头一滴始知正脉流长黄檗寻尝苦口舌翻四海汪洋

量大自然纳垢德全必也包荒云倦爱予癖懒天号岂责吟狂

送客一溪流水接人几片闲云去住无拘无束何妨分而不分

苟不亲师择友焉知目击道存一种平怀无寄炎凉何处躲跟

洞口呵云作迹峰头棒月成痕不若横眠一榻任他地黑天昏

　　赠允超陈居士

清话可消旧业凉茶聊解炎情一麈风流五马半勾月转双旌

　　普惠寺

明月到窗可爱疏钟入耳堪听贪看龙华普惠西方梦亦难成

　　香潭八咏

偶借维摩片榻始知一味潭香翠竹迎风起舞野花冷笑僧狂

小阁风高格外莲池水浅鱼藏觌面祖山点首源流一带溪光

秋色留人爽快秋风吹我还乡野老家居何处杖藜太杀仓忙

一杖撑持法界半瓢聊挂书房仙邑好山好水收拾一袋囊藏

秋月秋花可爱秋风秋水成章仙诀还丹九转佛书一卷清凉

留别愧无妙句赠题想有佳章人情佛法周备杯茶遍界生香

一苇曾随水转老僧也逐云忙喜看潭香仙苑俨然佛国金汤

梦与仙人有约澄潭正好流觞神契临时可践道交千古难忘

　　题龟山四首

若了无了可了神龟再现祯祥自有辽天汉子直来一担承当

昨日天壶寄锡今朝杯渡龟洋灵气宛然犹在四山包裹神藏

翠屏罗列千古绿树云过几行突出空中楼阁奇观永劫难忘

非佛非仙非道如痴如梦如狂到处一条白棒翻人百副心肠

　　金粟偶成

密云埋古寺疏雨洒孤松刺破纱窗眼南来一线风

　　访邻虚禅友

赤手叩邻虚依稀月有余归来翻旧案浪籍满床书

　　示非日侍者

一点光非日区区瞥未曾刹那不返照辜负碧岩僧

　　重兴大殿

跨海非尝木撑天必大材东君如有意吹入我门来

　　示福泉我登柯居士

来时无一物去时空索索筑着老僧拳有无俱是错

　　化豆

黑豆未生芽珍藏长者家若然拈得出弹破老僧牙

　　秋夜

叶落山容淡天空剑气浮阒然无所谓移月上高楼

　　游龙凤寺

满园多柱石尽是宋贤豪苟不探龙窟焉知有凤毛

　　游凤凰寺

昔日已来仪今鸣天下知祖山如有色看取凤凰儿

　　开放生池

开池为月宫兼复放鱼龙异日生头角方成长者功

　　化阶级

为怜乱走汉权化作阶梯接着上头路大家离水泥

　　登师岩

短发归来白青山间一尘谁知岩下客元是昔时人

　　咏梅

素性天然洁临霜志愈贞破颜微冷笑十里净无尘

　　警醉客

丈夫时独醒岂肯昧天真不饮江村酒焉知醉梦人

　　　　　　其二

骨瘦披残月心狂服素真玉融如许阔若个是全人

　　　　　　其三

斫尽千山竹难描性地真试问江心月还曾照本人

　　　　　　其四

谈空身世渺弄假却成真怪杀赵州老杯茶能醉人

　　　　　　其五

道幻元非幻云真岂是真寒山一片月处处解愁人

　　　　　　其六

迷即头头错悟来法法真无端烹大冶拟铸一狂人

　　化斋粮

识法能尊法知贤必养贤饭个无心者是名真福田

　　游福庐示彬廷薛居士

怪石逢奇手灵山待至人不因勤拂拭那得此天真

　　示灿我施居士

一室虚生白六门尽放光勿迷此片地在处法中王

　　示省言禅人

正法奚容语无求即省言城山一片月印破未生前

　　示允武翁居士

棱层几片石卓立瑟江边水击如雷吼龙鱼不敢前

　　示静宇林居士

念念非他念心心不昧渠豁然天地静独露一区区

　　示与头建宸周居士

屿头清信士为法到岩隈愧我无言说推云放月来

　　示十夫陈居士

圣贤真命脉佛祖铁心肝觑破非他物任君到处弹

　　示隆聪陈居士

听法法尘碍返闻闻性聪惺惺无一物受用在其中

　　示玉枢宋居士

茶林山上月惟照宋时人得到三秋后风光分外新

　　示性刚杨道人

父母未生时本非男女相但能如是持与佛无两样

　　游海山三十六湖

富贵千山石文章十里湖移筇扣水国震动老龙都

　　马峰院

直入马峰院为寻天马驹六门俱撞破处处得逢渠

　　江郎石

奇哉三片石亘古撑天地一喝白云开巍然壮客志

　　题画鹊

独立花枝上为谁口放开悬崖幽竹影疑是故人来

　　咏茶

醒迷须雀舌试茗贵龙泉个个开心眼赵州话始圆

　　示未彻禅者

口蕴寒岩石眉堆秀阁尘其如未彻汉疑杀几多人

　　　　　　其二

虚空何太窄芥子若为宽者段阳春曲请君试一弹

　　　　　　其三

不闻空外响那有此天真错入桃源里如何更问津

　　咏鸡冠花

英气擎云汉戎威震绿萝闻风俱偃草何必动干戈

　　示连江诸居士

老大口生涩问禅一字无薰风来殿角吹得屎肠枯

　　　　　　其二

借问连江里莲花开也无时时甘露洒勿令叶焦枯

　　　　　　其三

榴花槛外红尽是眼中血荡子不归家愁肠向谁说

　　　　　　其四

五月过连江香风来几行花娇莲子现得意在沧浪

　　　　　　其五

老景无何用转经眼倍花邻房多意气日日赠杯茶

　　　　　　其六

君是谁家子来探百丈禅当机觌面疾何用更加鞭

　　次无价赵居士韵

一枕无为床屈伸常自在无端鼾似雷毒龙翻皮袋

　　　　　　其二

有德反无德知非却不非寒岩贫彻骨云赠半肩衣

　　　　　　其三

四大非我身三界非吾处拾得一文钱憨憨入酒肆

　　示幼峰何居士

出丑千般石藏身十里松老来忘管带处处落行踪

　　参禅偈五首

参禅无时节以悟期为彻生死百千翻一刀便见血参禅超生死蓦直当阳去勘破本来人浑身生铁铸参禅不得力病在死偏执癞马系枯桩驴年得草吃参禅贵直截切忌邪师惑一字入胸中千生救不得参禅有莽卤却似纸糊虎踞坐得人惊一吹骨便露

　　示自敏禅人之大湾

子去大湾里莫言我会禅铜头与铁额若个不天然

　　移榻钟楼次韵

推窗招伴月移榻就吟松咳唾寒潭震龙翻动晓钟

　　　　　　其二

半句落天峰文章百里松偷闲输世界赢得一声钟

　　　　　　其三

高坐对雄峰狂吟万壑松不平多少事融在此声钟

　　募铺路

世路崎岖久行人愁念长一心平大道千古为津梁

　　观音堂

挂锡痕犹在重来旧处寻却酬大士愿不负十年心

　　李园

李园相借问十里是龙华苟不暂留息焉知道者家

　　题孤山

偶到孤山上净无半点尘檀心一片月照彻本来人

　　化谷

能舍黄金粟广斋无量僧莲台百宝座福大者先登

　　普惠寺

小园堪寓目千里冀知音杖拨秋风里几人醒此心

　　行住坐卧

山中行步步截棱棱踏着来时路高低一坦平

山中住历历有可据一念万斯年脚跟生铁铸

山中坐突出眼眶大天上及人间原来秪这个

山中卧数片闲云裹　地雷轰天千生大梦破

　　拄杖子

无孔无窍卓立孤标登山涉水处处逍遥擉破瞎驴双鼻孔撑天拄地赤条条

　　应黄檗请临行示徒

本色住山莫务外求把柄在手杀活自繇片地不生闲草木再三翻覆始知休

本色住山个个无学浑浑沌沌磊磊落落智愚不肖本天真切忌方来乱穿凿

本色住山壁立云间上无可仰下无可攀自肯悬崖撒手去头头涌出自家颜

本色住山元无雕琢运水搬柴随缘饮啄撞倒银山铁壁时半边鈯子才堪托

　　慈圣庵尼传贞乞偈为乃师觉源入塔(其师省中请佛回庵合什三拜即归寂)

自觉本源无一物头头流露天真佛进前三拜便翻身满院清风香欻欻咄如何慈圣不撑持无缝塔中间突屹

　　忆狮岩

喝溪山棒云月峭峻峰头得自悦而今辊入稠林中哑吃黄连向谁说

野干鸣狮子吼惊起须弥丁倒走思量旧处实难忘夜夜面南看北斗

　　咏梅

品格非凡类素怀多意气凝寒链子贞冻骨傲君志吐露雪霜中藏身烟雨里(请续后语)

　　送止止禅人参方

行非行止非止截断中途无所倚丈夫意气自轩昂岂肯淹人齑瓮里

行便行止便止江南江北春风起打破乾坤没处寻抬头撞着自家底

他人行汝须止衲僧只眼疾如矢眉间剑气铄锋铓喝散白云千万里

　　香炉

圆陀陀兮万古常寂气昂昂兮虚空逼塞吞五岳之名香踏三教之遗迹动着一线穿过驴鼻

　　为寂朗禅人募戒衣

君子慎独沙门净戒一念受持终身顶戴入圣贤林超生死海成人之美功德莫大

　　示行祉行祥二道人

父母未生已前非男非女等相勿舍昼夜间忙细看是甚模样忽然　地一声顿超人间天上

　　示通证优婆夷

念佛者众识佛者鲜苟能识佛念念佛现回光便见古弥陀口吐莲花千万片善女人荐不荐西方并此土不隔一条线

　　化盐

马老师三十年浪籍不少新黄檗波挈挈一味无有若也淹杀冲浪金鳞敢借大家出手

　　示觉隐禅人

行住坐卧谁隐谁觉隐耶觉耶无适无莫蓦面霜风寒毛卓朔抬头撞着自家底始信六尘元不恶

　　化斋

旧长老仍归来空张嘴又打开江山吸尽无余物梦想人天竞献斋

　　示化茶僧

禅和子口吧吧梦寐里要吃茶蓦头撞着赵州老把住当胸不放他不放他且置毕竟要个甚么

　　示化豆僧

颗颗如意粒粒圆成和盘托出庆快生平潦倒衲僧自来莽卤要些黑豆换人眼睛

　　示化斋僧

渴饮五湖饥吞群象偶到龙泉口阁壁上试问具眼檀那以何物供得者个和尚

　　示化薯僧

舌卷西江水笔耕无漏田聊供诸释子一饱不知天吾愿常如此人心不似前感斯荒乱岁笔舌复何言苍天苍天岂困余禅镇州大萝卜可以接纳玄侣我邑紫玉薯不可以奉献金仙

　　示白田郑居士

父生母养天覆地载人道居中孝节惟大顺逆无违知恩有在返照片心酬二亲回机一念超三界善人步步行吾言世出世间无窒碍

　　示鉴先禅人

鉴得未生一念真了无生死相追寻自来佛祖原同调个个心空投芥针若觅老僧元字脚恐教黑白业来侵鉴禅者自沉吟杖底风光好酌斟

　　示心悟禅人

心悟乌用求欲求心未悟看破悟迷人元来无两个直饶铁脊梁也须棒点过自家脚底有新鲜切忌贩卖人滞货

　　示野麟上人

从人求者不是家宝胸中流出无价之珍花开未尽春先老若个堂前惜寸阴

　　朗生禅人乞偈重修寒山室

佛祖导善龙天相吉果孰檀门花开梦笔拂拂薰风那畔来一齐吹入寒山室
嘉兴大藏经　隐元禅师语录


　　隐元禅师语录卷第十六

　　赞

　　开山正干禅师

含曹溪毒入黄檗林浑身是苦遗累至今烟幕幕雨沉沉千古何人解此心

　　希运禅师

脱白斯地缘生福唐机投百丈舌露锋芒在在标名黄檗也是熟处难忘杜撰接人六十棒流传恶辣遍诸方

　　懒安禅师

识得牛儿蓦劄归栏不犯苗稼真个懒安突出闽城二十载占人田地太无端

　　鸿休禅师

不爽宿债端坐青松头临白刃如斩春风咦七粒莹然挥不破至今洞壑犹玲珑

　　月轮禅师

踏破草鞋不识和尚师子颦呻猿猴伎俩捞捷再三归去来月轮不在秋江上

　　大休禅师

兴隆家国妙在休心云龙际会辊芥投针茎草不拈兮建刹已竟一叶未落兮满地黄金

　　中天师祖

把茆废址屡受诃煎六十有五匍匐　帝前请经镇刹行业湛然龙楼显焕卓立中天全彰祖道耀后光先

　　天童密师翁

岸眉卓朔雪鬓髼松单提楖栗如虎若龙截断诸方要道掀翻黄檗家风殃及儿孙不了遍寻到处无踪近日有人报道公然坐在天童

　　本师费和尚

舌起浪堆眉挂钳锤结佛祖仇为生灵灾触着丧身失命拟之怒吼如雷当年错礼三拜至今懊悔未灰

　　接引弥陀(清亮禅人请)

接引众生护惜家宝利己利人无可不可九有四生如风偃草一声逗漏遍大千更立个中要甚么

　　题迎薰薛居士小像

云鹤戾天鹿鸣其侧杲杲红轮苍苍古柏卓立个中了然自得片石函经表素心堪为浊世之标格

　　题母龚氏真

立身行道显君亲得力回机一念真打破大千还故国是名出格报恩人

　　自赞(潜子龚居士请)

踞坐狮子眇视云汉百兽潜藏是非冰泮靡佛靡仙奚毁奚赞寒岩凿破鼻撩天迸出腥臊没涯岸

　　自赞(茶头妙彰禅人请)

这汉生平性好嗜茶描彼供养勾贼破家漫烧柏子熏渠鼻急剪松萝煮瀑花细看面目无相似惟有赵州颇类他

　　题无所耆旧

道无所道学无所学生死去来孤云野鹤了无话柄落人间一段清风动万壑

　　题鉴源落发师真

堂堂佛国几落江村餐风眠雪乞候重纶紫气腾腾兮全彰至德赤心片片兮彻见师恩烂翻玉轴酬难尽一滴曹溪洗泪痕

　　达磨祖师(宗月禅人请)

者老古锥坐此奚为魏梁不识胡汉难窥末后无端云直指几多错认两茎眉噫流传乱统如麻苇屈辱先宗过在谁

　　观音(立像)

救世婆心切居尘不染尘返观常自在独立待何人

　　普贤

愿大如山行深如海独跨象王自繇自在分身刹尘还菩萨债藤条半节竖乾坤一卷真经谁顶戴

　　童子拜观音

不是心不是佛岩头独坐是何物小儿一见便倾身老子胡为而不屈咄有智不在年高无知安能作佛

　　宫绣达磨

九年面壁太杀无端宫壶草野莫不心寒针头挑出西来意一任诸人冷眼看

　　莲池大师

西方美人东土教主能净能染堪彼堪此片念提持九有一心含里十虚诚苦海之津梁乃浊世之明珠且道是谁云栖大师

　　天童老和尚

半领袈裟盖覆六座巨刹一条楖栗杀活天上人间眉卓朔舌潺湲大明国里若为班三千龙象常围绕今古闻风俱破颜

　　柴立法弟(怕一禅人请)

这汉藞藞苴苴惯随义虎出入九年把住牢关一旦错吞棘栗乘时直上金峰撞倒老人丈室几案压倒当行伎俩从兹顿息飘然楖栗横担便向西庵卓立虽则与余同门分明两不相识撒手打碎虚空至今无人辨的要辨的惟许宗支窥半鼻咄

　　月光禅德

俊哉阿师惜乎不遇棒头未点撒手归去彼此不识奚毁奚誉毁也誉也虚空添注月映钱塘三十二秋影落西湖光归何处试问嫡骨儿孙急须着一转语

　　景西禅友

这个阿师口苦心甜韬光敛迹有德无年同余参礼金粟撞破鼻孔半边入廛垂手落人之后脱体翻身占人之先咦忘却十五春秋一见面目俨然

　　自赞

独跨狮儿坐断两岸非自非他奚毁奚赞被人描着不为好汉咄杖头一段风光点着通身灿烂

　　题镜源师叔(请藏赐紫)

皎如日明如镜承天恩奉帝命辉煌千古禅林百万人天皈敬愧余笔舌赞奚及喜有清溪日夜咏

　　普贤

这个老汉口苦心甜独跨大象杂踏三千行行不二法法功圆菩提树下福荫人天返观日用事无别刹刹尘尘见普贤

　　达磨

迢迢几万里不识对梁王孤负西来意折芦暗渡江若非逗漏安心法争得于今五叶香

　　释迦

彩霞影现碧落成痕脱空指注重叠云屯赞奚加美毁亦无门真空妙相眼中屑秪把杖藜一并吞

　　琪园唐居士乞题乃尊存忆居士行乐

苍松之下云抱幽石晏坐于中悠然自适瑞气凌霄芝兰盈膝断无他伎谁堪伦匹玉轴未分兮三才鼎立素弦弗弹兮风清八极虚空有尽仁寿奚敌太湖三万六千顷浩浩狂澜赞莫及

　　题起龙游居士像(五云侍者请)

这个书翁独倚青松五十余载钝置儒宗冷地抓着痒处迥然不与人同且喜脚跟云五彩临行一拂起清风

　　题觉一耆旧像

寻常觉得一万事俱已毕独踞小柴床谁堪与伦匹云是保福主人蓦被见窒谓非保福主人错过面觌若个于兹了然端的咄耳顺心通秪自知虚空注破又何必

　　乙酉年菊月十有八日龙峰碧居禅人乞偈寿乃师悟庵禅德然余粗行沙门不足大方之鉴但莫逆于心相忘于言外可也偈曰

貌苍苍德洋洋福兮寿兮莫可量万行庄严清净身人间天上尽钦仰从心近耳顺余风行草偃动吾庐尘尘刹刹呈三昧共演伽陀祝悟师我亦分身在其中一言千古定纲宗揭露光严真实相直与恒沙体俱同

　　题龙峰三贤祠卷后(碧居禅人请)

岩岩师座赫赫灵聪半帘明月一拂清风回四海之狂澜敛千山之秀容三宝内秘宁居厥德二贤外翼不宰其功应物如响导民以中温温郁郁隐隐隆隆打翻固必兮门门不二坐断涯岸兮法法圆通谁是其人刘氏朱翁

　　密声禅人求题乃师一雨像

者个阿师有些倔僵谁为师承拈条拄杖想在金粟天童学得这个模样请余为赞愈添不像且喜预留末后句茫茫一雨秋江上

　　题士深翁居士行乐

仁智繇来乐水山水山久矣待君闲红颜白发人无数谁肯清弹片石间

　　自赞(玄生西堂请)

心明眼正行端言格为天下师作万世则隐隐隆隆喧喧赫赫值彼玄生减其半德顺行逆行人天莫测毁耶赞耶其仪不忒圆明一座无私千古俨然黄檗

　　自赞(虚白西堂请)

这个僵汉有何伎俩人来问着一顿拄杖令人负屈无伸自彰恶名莫量描彼展挂愈添丑状异目超宗汉子肯事者个模样咦聊许虚心脱白者舒卷人间与天上

　　题龙华寺心月耆宿像赞

人间天上如一梦宅豁开梦眼不被梦惑弗出门庭物岂能贼推开户牖风清月白了无一法累儿孙秪守龙华待弥勒

　　无依禅人求赞二亲图

父天母地生物不测恩大难酬恳予赞德能返本源孝道乃克存耶亡耶超证俱得有子如斯人天可则金刚顶上足安身万壑千岩皆仰侧

　　题贞烈吴氏赞

苟生浑浊世百岁亦如何天铸玉贞骨千秋讵可磨凡缘酬已毕想必在天曹一段冰魂归去也惟留正气遍娑婆

　　题洁公耆旧像

大德弗形真行匪节土面灰头六十三秋撒手临行一段清洁囊藏满腹珍珠至今无人甄别要甄别惟许亲儿自打彻

　　题碧居禅人乃堂小影

母在不远游游必有其方婆有力量子能扶法中王法行孝亦至虽远亦何妨大地一念中而况在扶桑孝名驰四海婆道已全彰诚为真佛母不负僧中郎

　　碧居禅人求赞母

坤德唯厚载物无疆节行益坚履冰如常独占乾坤正气密藏金玉余光七十年来中孚至善百千劫外嘉音愈扬可为生佛之母堪作天女之王大哉杨氏浊世津梁

　　自赞(首座慧门请)

者个老汉妄想达旦夺饥食驱耕牛徒夸好手棒青天搂明月虚妆好傼诳谈般若十五春秋惹得百万人天毁赞狭路逢着返掷狮儿敢保此身无处藏撺

　　　　　　又(首座木庵请)

者个老人看破幻化空身拈条楖栗直指本有天真会万物为自己分自己为刹尘临事有主知几如神是吾种草能珍重一度抬眸一度新

　　　　　　又(西堂即非请)

者个老朽本分不守自像自赞自不知丑究竟胸中一无所有空余两茎眉毛被人描着不妨好手一任展在万仞峰头日炙风吹天长地久

　　　　　　又(维那无依请)

这个阿师素好闲居无端乘一狮子被人拟作文殊六十年来无拘无束百千劫外自在自如酷爱黄檗果然熟处难忘密契白云梦亦同其卷舒把住狮儿漫哮吼恐教惊裂老太虚

　　　　　　又(后堂心盘请)

这个老贼不分皂白入门一顿拄杖佛来开口不得若非前代德山便是后身黄檗会得棒头永劫而弗忘可为千古法门之标格

　　　　　　又(堂主广超请)

满目春风一肚古庚喝马驱牛少喜多争普天之下那有这个村僧虚堂展挂真可怜生唯有顶门一点妙处信手摸着毫端堪继佛祖之真灯咄

　　　　　　又

这个尊叔好松梅竹一旦林成有凤来宿静悄悄兮▆亦不成气昂昂兮威而不屈六十年来半似风颠刹那变幻难以名目满脸锋芒逼杀人忽起云涛震山谷

　　　　　　又(书记继之请)

者个老子有何可据呵风棒月游戏神通喝马驱牛以为佛事满头白雪愈见风光一点潭心龙蛇会聚麈尾横拈更奚为兀然坐断主中主

　　记

　　中天祖福善堂香灯碑记

　　盖闻混沌既判清浊肇分三才鼎立万类森然禀其清者不昧乎源复证圆明之性则成贤成圣成祖成佛直造未判之先禀其浊者溺情忘返汩其本具之心则为凡为愚为贪为不肖遂至于靡所不为於戏法育难酬讵可忘本甘沉于万有之中不自觉悟哉余每怀先人苦心不能继述其事而成厥志近有万安甫宇洪居士特造丈室请为福善堂立香灯碑记余念祖之有功山门而利及后世者溥虽不能言又乌得无二也祖讳正圆号中天惠安陈氏子幼失恃怙稍长业于船生嘉靖壬寅岁卒万历庚戌夏世寿六十有九法腊七七之冬性忠良喜利物重法轻身见义勇为素奉三官一日泛万安海中忽觉其业已非乃有出世之志先夜合城善信咸梦海中浮物恍如人状次早同到海隅果符其梦祖时正弃舟投波中捧经跏趺水上善信骇然操舟得之以为真人示现迎回构堂以居名曰福善越数载往省礼大庵为祝发师受庵付嘱采隐黄檗废址已而山民侵凌祖坚忍力御之历年既久势难抵支因思名山祖庭非龙藏莫克镇于是叩阙请经年已耳顺星霜八载历苦万状未遂其志示疾而逝师鉴源师叔镜源继之六载命乃下差内监王公赍到山相国叶文忠公为檀越主藏阁法堂焕然一新十有五载侵凌潜踪山门肃静虽得洪护之力抑亦吾祖冥勋之所致也迨二师归寂相国登遐外侮复炽遂请天童密云和尚主之本师费和尚继焉余复接席草创略备甲申春万安善信接至福善谒祖出身之处仍请升座举扬始末与众共知祀祖位于堂右为满一城福善之弘愿诚人人知源报本之道也余默有香灯之举而洪居士亦有续焰之萌不谋而合戊子季冬造余乞偈为征即说偈曰水有源兮山有宗溯源返本见全功人人卓立中天下谁不挑灯照祖翁一时各捐赀财同诸善信乐成其事己丑冬复建中天堂于东首以表吾祖始震之位尊祖德也所敛胜缘置园十一亩于高墓等处更余五十五金存黄檗买田每岁给谷一千斤永为香灯之需俨然杲日独耀联辉续焰烜赫无穷矣是为记。

　　报恩塔记

　　余母龚氏原葬于家山祖园之中偶有堪舆谓此坟右肩犯文曲之病恐不利二房长枝越明年果如其言始信风水之验而卜地葬亲讵可忽也繇是怀愧不已莫之能解一日诸耆旧入室谓佛母地既不吉宜乎迁葬奚虑其弗克然某等各有慈严未归于土万望和尚许可共附其傍则殁存两安是某等之大幸也余曰善哉遂敛衣资三十余金以充常住乃同葬于熨斗山松庵之左其塔曰报恩时岁在辛巳季夏庚申日也复置田七亩在莫厝洋以为递年春秋祭扫之需聊申追荐报本之道外附一圹系比丘尼海瀙优婆夷隆菽等捐金垒成预图百年藏真之计以表诸上善人俱会一处所谓天地同根万物一体岂昧斯举耶偈曰形生大本重丘山未报劬劳暗泪潸忽悟万灵共一体双亲顿证刹那间。

　　杂着

　　山志引

　　势拔穹窿屹然永固形盘大地觌体全真是以奇岩幽谷云水居焉广穴巨川龙象宅焉乃至达观上士每于山色溪声脱落见闻与林峦涧壑浑为一体名实并称千古而不磨也故集是编略示檗山胜概庶后之君子策杖寻源履践前辙而不迷蹊径者则山灵默有所望矣。

　　寺引

　　毗耶丈室一榻风光舍卫讲堂四面通达至于我土琳宫绀殿表表可望者皆因人而致之匪徒构其虚席间虽隆替不一中兴每自有待焉是以帝德旌崇民心归仰宝殿龙楼一时显焕祖庭僧舍八字打开慕道缁素莫不繇斯门而入也。

　　僧引

　　传云人能弘道非道弘人诚哉是言也凡主持家国决择草野惟人为贵而况担荷佛祖丕振宗风之人乎兹山劈自正干炳于希运声彻九重道扬四海山以人重人以山灵互相并传而不磨其余弄泥团汉藞藞苴苴磊磊落落总被老僧笔尖头上放大光明烁破面门了也。

　　法引

　　一法若有毗卢堕在凡夫万法若无普贤失其境界若也救毗卢而不堕全普贤以无失可谓善说法者矣然则剔脱有无关捩掀开凡圣名言尘说刹说炽然说何待西天东土诸老古锥拈槌竖拂指东话西摇唇鼓舌说青道黄为祥为瑞为殃为害以为法式者哉这里还着得毗卢么请下个注脚。

　　斋单引

　　梦回眠底拈来物我囫囵翻转舌头烂嚼虚空粉碎究竟施无所施施弗均欤推穷受无能受受莫大焉物我同盘兮万金易费施受角立兮滴水难消。

　　　　　　又

　　突出超方眼何妨百鸟衔花放下铁脸皮一任天人奉供所以人人鼻孔昂藏个个嘴头打湿直至饱齁齁去不辜檀信之恩脱若肚皮胀穿饭钱一时酬毕。

　　　　　　又

　　灭却正法眼截断老婆禅元无一粒米宁蓄半文钱谁施谁受孰贪孰悭宽着肚皮噇饱横眠若不与么苍天苍天。

　　伽蓝殿灯油引

　　本山伽蓝护殿之侧愿力弘深神功叵测以此光明少他不得每月计油三斤为则破暗之道贵乎明德续焰联灯冥勋日克。

　　为龙凤寺募缘引

　　长至前二日狮岩夏居士请余游龙凤遍览胜概多是宋室名贤之墨迹则前朝法道隆盛寺宇壮丽抑可知矣今乃寥寥无闻莫非吾徒不能张其道以光祖庭而破屋败椽摇拽云中怪雨凄风悲鸣天外又何疑焉兹有良智禅人志图恢复乞余数言为征倘有凤舞龙翔一肩荷负梵刹焕然胜于前朝亦未可知也偈曰宋室人何在美名流至今招提淹草莽风雨尚悲吟智者欲恢复檀那即布金因缘会遇时千古一同心。

　　为资福寺募斋僧田引

　　资福去黄檗念余里禅学道流莫不于斯暂息瓢囊而后直上檗山则无望崖退席之惧矣大似化城权摄疲众抑令人人俱登于宝所也兹有良守禅人结茅多载感化善信一时乐成精舍盖云衲去来纷纷者愈众而其家风靡靡愈俭难炊无米饭以给方来愿募无漏田永供禅德特造余室乞偈取信余虽不能言又安得而无言也偈曰不是渠农爱啬悭本无一物待高贤吾人若要途中饱信手挥来资福田。

　　为岱山募斋僧田引

　　黄檗与岱山相去六百余里溪山虽隔而道契犹面也云衲屡屡称岱山主人无诸城府不立门户贤愚一致宾主两忘广纳四来大包荒秽诚为人天之福田堪作云水之归处一日持疏乞余说偈警诸同志共成胜事以为永久斋僧无漏之良田余思吾闽大心僧伽舍禅人者谁欤乃欢喜踊跃而为说偈独羡岱山好养贤囊空岂肯让人先满怀托出浑无物撮土为金成福田。

　　戊子季夏望日师与客会于拱桥忽然天际流辉五彩文明谓客曰此庆云也斯日嘉会示现瑞气之兆另日必有祯祥之应遂歌而志之歌曰

　　阴阳调和兮瑞物生师资契会兮学业成中外一如兮禅林振主宾唱和兮大道行庆云烂熳兮瑞气之所钟佛日长悬兮吾　皇之德明。

　　能得监院乞规文以警僧众

　　教外别传肇自迦叶禅门规制始于百丈故我土自唐及宋以至于明凡有禅林者莫不遵而行之然行之至者礼义存名位正法道尊付嘱弗妄而禅林振矣行之未至规绳不备师资混滥不肖者操其权贤者退其位私念一萌公事尽废以致中外不睦禅林繇此而削弱也苟忽而弗行则无耻之徒分房列户靡所不为纵有百千共聚如恶乂聚成外道法奚益于祖庭乎盖黄檗系列祖之席先人不惜身命叩▆阙请藏为重此席故感得天童金粟二老人阐扬大法醒觉群迷重光祖道余愧不肖住持八载同诸衲子恢复鼎建艰辛万状不知有身不知有名屡受无根之谤亦为此法席故也若夫正见衲僧须择正言行正事不为邪魅所惑则祖法存焉祖法存禅林兴祖法亡禅林废所谓宁可无人不可无法也兹者。

　　圣制在迩本山耆旧同诸执事等须择吉日起期定执事以存圣制一一依规而行倘有违者耆旧与执事公议摈罚庶不愧同住一会亦不辜先人创制之本怀也乙酉年十月十一日寓龙泉丈室书　　之。

　　臣农即事篇后序

　　余读臣农即事篇乃知百草头边泣露吟风淋漓感慨撼动天地鬼神击起赤胆忠心至于林峦草野莫不咸皆号呼长太息者矣於戏有国有家有禅林者苟无这段骨气者付肝肠而能成立其事又鸟可得乎然则臣农老翁并荷儒佛有年今已遁于桑梓每与村农野牧抚掌高歌拍拍是令而其语言磊落逸性颠狂有时喝马驱牛有时棒风呵月言人之所未言行人之所未行知他凡耶圣耶儒耶佛耶耕耶钓耶试问高明缁素著一转语。

　　重刻禅林宝训序

　　此书盛行于江北大著于吴中而闽粤师僧十有八九莫之见闻欲其禅林之振法道之隆讵可得乎予昔行脚金粟时目之如获至宝怀之有年虽不能力行抑亦不敢须臾忽也然是集始自明教老人终于懒庵大师于中三百篇皆从诸老真心中流出而其语言光明正大直截简切真为万世师法然其会甚易而行之诚难也贵乎剪花取实急救像季之流弊摧邪扶正恢复上古之真宗浇漓之风既息浑朴之道已全而口耳传流之弊悖逆无根之说曷繇而兴余每欲刊行与众共之所愧囊空弗克其事今玄生禅人鸠诸同志剞劂流通大有补于闽粤倘遇血气衲僧磕着一言半句将来盖天盖地奚愁乎禅林之不振法道之不隆非惟子之愿已足亦不辜从上诸老口门放大宝光照耀天下禅林之本怀也。

　　癸巳仲秋弟子性宗募刻黄檗全录一十七卷

　　板藏嘉兴楞严经房流通

　　隐元禅师语录卷第十六终
