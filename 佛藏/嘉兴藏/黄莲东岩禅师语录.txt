嘉兴大藏经　黄莲东岩禅师语录


　　序

　　仲尼曰温伯雪子目击而道已存其东岩大师之谓欤师提一楖栗走郊市中不修边幅未或能定其为珍御为垢衣者顾索余在稠人班荆尘谈露布心腑大不异夙昔相识比再晤则出所著黄连语录二卷示之又何其小撞而发大响狮子之捉一兔固尔哉然而文彩既彰意句相到自非杜撰禅和亦岂欲抬搦公案但拈两端钉橛虚空更取拔橛且机语如河沙亦颇近于头出头没惟以不标胜义故亦不见负门此则师所独长而余所为心尽耳夫师之求友若将以脚尖踢出一佛者而余肯交臂而失一师耶附赞数言虽未足备协唱聊志遇焉师嗣法于金明和尚为是以续断桥一枝灯也乃断桥之后而有斯人宁惟不绝如线乎盖亦使断桥坐大矣。

　　法弟南昌黎元宽题

　　序

　　东崖禅师者临济宗断桥下十五世金明介和尚之嗣子也岁在乙未受星源黄连之请学人机器辑语成录传播丛林适师移锡西江偈憩百福余不住▆与师相见旅舍蔼然如旧识也因得读其录而遂属余序之余幸非多智老翁不劳师掩门▆语近者三寸不律与发同髡亦何取挟以赞叹其万分一乎虽然余于师殆几几有三缘焉金明涂毒闻者必死远闻者徐死卒隔千里外无从一闻早岁则宦游其地宝盖绣幢尚可述而志也一缘也黄连一味塞断天下喉咙哑者得尝何口可说亦卒隔千里外无从一嚼中年则客游其地翠屏香涧尚可想而褱也一缘也临济诸老曾为张拙说偈韩休安名觌面相呈不惜蜣螂粪弹惟断桥一派现等琼台仰望停云俯窥流水虽佛法无二而偏指不参并隔四五十年外无从一决垂老能更仆其世而莫逆其人醇乳醴泉更可挹而注也又一缘也师以儒家少年及心空第方忆丹霞骑古佛之风将推倒一世而襟期整秀落落穆穆松火橘汤怡然自适杨岐雅志复见于今矣至若说法亲切杀人活人与人夺人语句具在诸方明眼一一能辩之他如或代或别或拈或颂自然月印绝不雷同皆纚纚可发人深省师盖以黄连为滥觞耳异日流通如江如河固不可得而力遏也已人亦有言文章盛而儒术衰语录多而佛法少其势不能不厉禁云然要非通论也使一喝三拳足明大事一切有句都归默然则百世而下尚不知临济为何物而况断桥哉学人之不能已于斯刻也殆为慧命计也。

　　柴尧法弟文德翼拜撰

　　东岩禅师黄连语录

　　侍者机琇记录

　　顺治乙未年师受星源黄连寺众护法请于十月初二日进院至山门云八字门打开了也诸人一出一入还知么喝一喝卓拄杖便入。

　　佛殿云巍巍堂堂炜炜煌煌令人可瞻可仰新长老到这里弗施三拜要且不甘遂展坐具。

　　伽蓝云秉正直心无偏无党此日嘱君免诸措罔乃插香。

　　祖师云铲昔日魔风起今时痼疾看者一队古锥争向黄连坐地良久云针劄不入。

　　方丈师拈拄杖云把佛祖关验龙蛇句八达七通贵知落处诸人还知落处么乃以拄杖卓一下云丁一卓二。

　　当日众请上堂师至座前拈帖示众云文词句义亲从诸台护信根上所生增一毫不得咸一毫不得若要字脚分明仰烦维那对众剖析宣读毕。

　　师指法座云虚空刻画犹自不堪欲会铸印登坛看取将军号令震声一喝便升座拈香云此瓣香九天雨露泉石蒙恩爇向炉中端为祝延
今上皇帝圣寿万岁恭愿常歌舜日水享尧年区内显乎至尊八表诚为治化次拈香云此瓣香至大至刚惟忠惟孝爇向炉中奉为满朝臣宰本省当道诸官名公缙士恭愿高迁爵位辅佐王畿又拈香云此瓣香金刚慧种劫石弥坚爇向炉中奉为本山檀越主远近众耆旧伏愿夙薰般若妙契心宗再拈香云此瓣香根源有据非同陌路仇家一旦跨脚范蠡湖被这老汉兴起滔天之浪而今不敢隐瞒爇向炉中专为供养现住浙江嘉兴府金明堂上传临济正宗断桥嫡派三十一世本师介庵老和尚用酬法乳之恩遂敛衣就坐上首白椎竟师竖起拂子召大众云还会么若向这里会去多少省力设使更驾祥云知他是第几义莫有作家仙陀试出众道看(问繁不录)乃云诸佛命脉觌面提持祖师心源彻头彻尾孤峰劄足独自称尊闹市横身卷舒方外驱雷门于布鼓列万象于崖前抚掌呵呵突出虚空面目南看北斗豁开千圣顶　说甚么临济三玄洞宗五位拈条楖栗拄杖敲唱双行举起乌黑豆素珠换他人眼岂知黄连古刹旧日规模兹当运转洪钧敷扬祖道梅芬馥郁鼻尖头暗度清香鸟啭深林造化间别传春信须知我衲僧门下发向上机演第一义更欲克启临济家声断桥的旨早是屈辱他先宗埋没后学柰因情不获已退身何及今日又被现前大众拽上犁耙鼓两片皮掉三寸舌胡言寱语取笑作家虽然人境双施必也应时所重且祝圣开堂一句如何道宝殿炉烟凝紫气千秋嘉运沐皇恩复举保寿开堂三圣推出一僧保寿便打圣云与么为人非但瞎却这僧眼瞎却镇州一城人眼去在保寿掷下拄杖便归方丈师云保寿三圣善能甄别一挨一拶各露阃外威权仔细看来未免遭他此僧笑怪黄连这里虽无把断封疆尽天下人到此亦须敛衽而退山僧恁么道敢与古人还分优劣也无横按莫邪全正令太平寰宇斩痴顽复喝一喝卓拄杖上首结椎云谛观法王法法王法如是便下座。

　　晚参师云近时丛林或三百五百聚头便作佛法商量且不知古圣先贤曲垂方便九喻三周故乃悯子之诚而谓诸兄弟揭露这一着子山僧自揣寡德拙守茅茨争敢妄起为人之念今日既然叨居祖席不可总成杜绝去也以拂子拂一拂云大众见么一手不合拍两手鸣掴掴要在诸人各发欢喜心辅弼丛林赞助知识方可定千古之宏规挽末秋之法弊即今还有恁么人共相出手者么良久云家肥生孝子国霸有谋臣击拂子三下。

　　上堂举雪窦示众云义出丰年俭生不孝于衲僧门下是放行是把住若人道得老僧分半院与伊住圆悟和尚拈云雪窦病多谙药性经效始传人众中或有个知丰知俭知放行知把住底亦何必分半院与伊住烧香发愿只图他早有个院子住使尝些滋味且免得穷厮煎饿厮炒师乃呵呵大笑惭愧煞人圆悟老祖举到这里可谓明古今识邪正垂一言半句启发后昆山僧今日冷眼看来此间亦无丰亦无俭亦不放行亦不把住亦不必烧香发愿现成有个破院子若人道得山僧直下全手分付若道不得争柰汝等机思迟钝非谓我今有所吝惜也良久云见之不取思之千里下座。

　　普渡庵无住禅宿六旬华诞率徒方明净明彻明等请师上堂白椎竟楚石出问霞临普渡日贯龟湖老师花甲添筹请师举扬个事提起坐具打○相者个还有生灭也无师便喝石云恁么则不生不灭无量寿永作长年不老人师云花雨乱缤纷石云因斋庆赞蒙师指独露全机事若何师便打云一棒也少不得问寿山高耸福海渊深请问和尚唤甚么作寿山师卓拄杖一下僧云只如老宿六旬已前还有此瑞也无师云好生荐取僧云六旬已后是何境界师便打僧云正当恁么时又作么生师云且礼拜着僧礼拜起云水向石边流出冷风从花里过来香师云更要念篇章问无住老师为报母恩语未竟师云领取话头僧云父母未生前一着如何指示师云你且道即今在甚么处僧云已生后又如何师便打僧云兹当花甲之辰报恩一句又作么生师云空中电影雨后雷声僧云为复是敲唱双行为复是两彩一赛师云且过那边僧云四众蒙恩人人瞻仰去也师云三十年后不得忘却僧礼拜归位师乃云春王布令百谷回菲翡翠乱鸣水流花笑若也向上论去何妨蝶梦遽遽更期撒手那边契证宗门玄旨当堂慵　正坐今朝却许商量不赴两头机也须勘过了打山僧恁么道直得凤栖山起舞欧峰顶云翻龟湖滩下水急迅流且未是诸人措足处大众既无措足处秪如无住耆宿住此本庵二十余载接待往来毕竟承谁恩力众中倘有个道得恰好底不用山僧高登曲录庆祝伊花甲之期才作此念早与赵州齐年了也虽然事不容嘿复听说偈聊表末后殷勤南山松翠喜凝眸煦日鸾祥万壑幽六十春秋君记取从来海屋共添筹卓拄杖下座。

　　上堂云古今尊宿拈锤竖拂曲尽时机检点将来犹落教乘未是宗门极则若论宗门极则事直向佛祖那边更那边行履方可一踏鸿门两扇开假使看锢鏴着生铁老僧在你诸人脚底参。

　　上堂师举古者云净洁打叠了也却近前问我觅我劈脊与你一棒有一棒到你你须生惭愧无一棒到你你又向甚么处会古德恁么说话太煞不徇人情山僧这里另开方便路径使一切人易知易晓乃召大众云汝等总若向前就我觅我劈脊与你一棒有一棒到你你也须知恩无一棒到你你不得自生退屈诸仁者还委其间落处么良久云不可更与诸人道尽拽拄杖竟归方丈。

　　因雪示众师云昨夜苍穹犹布阵今朝大雪满山头追陪事事无佳趣煮茗围炉快活休林下道人得与么真实受用田地优悠曾记当时老赵州无宾主句有来由殷勤为报众禅流堂内底拥衾暗坐堂外底好事添愁秪如雪冻水枯之时又且如何话会风光无限少人酬乃掷下拂子。

　　上堂云从龙风从虎踏破草鞋休莽卤山前穗麦熟多时太平欣欣乐寰宇阿呵呵好大哥遂以拄杖作舞下座。

　　晚参举雪峰拈拄杖示众云我这个为中下机人时有僧出问云忽遇上上机人来时如何峰拈却拄杖云门云我不似雪峰打破这葛藤乃拈拄杖云我这个为中下机人时有僧问忽遇上上机人来时如何云门便打师云二员作者据条拄杖勘辨龙蛇直下转机犹欠圆活在山僧见处与古今迥别乃拈拄杖云我这个为中下机人设有僧出问忽遇上上机人来时如何直以拄杖趁出云且在门外立山僧恁么答话还契他古人意也无相逢相见呵呵笑更有春风春又春。

　　结制示众云山中清淡家风幸有衲子相聚九旬把住绳头不许胡觑乱觑一期之内务要诸人克办己躬二时粥饭向钵盂边摸着匙箸不作佛法商量不作世谛流布若是了事丈夫但恁么去照顾撞倒堂中露柱且问汝等长连床上消息又作么生切不得道山僧便如此口絮下座。

　　晚参举金明和尚起期入堂示众云结制以来又七日眉毛相拄灯笼露柱绝消息试请　跳看后园竹子数百竿且谩寻行数褁横者自横直者直筑着磕着咄是甚碗跶丘大众还知山僧判断底落处么具眼的就此七日内研穷到透顶透底便见我金明本师急切告报倘或胡穿乱凿向后园竹子数百竿处会得来亦不免递相钝置何谓如此休将闲学解埋没祖师心。

　　示众云我有一句子要与诸人说破且道是那一句竖起竹篦召大众云直下来也急着眼觑便掷下。

　　佛成道日上堂雪山老子甚奇怪夜睹明星曾捉败六年麻麦充饥肠一朝刚得大自在凫短鹤长克由叵耐说法四十九年谈经三百余会忽地有个憍陈如尊者出众呵呵大笑云瞿昙不见一法即如来是则名为观自在掷下拄杖下座。

　　解制示众现成公案绝淆讹枯木堂前错路多万里直须无寸草试问禅流会也么若也会去不必别走程途自有安国治邦其或未然今日布袋头开莫道不与诸人说破好击拂子下座。

　　示众举沩山泥壁次李军容来具公棠直至师背后端简而立山回首见便侧泥盘作接泥势军容便转笏作进泥势山抛下泥盘与军容归方丈师云看他沩山与军容真是佛法中人缉熙恭敬绰绰乎有余裕矣若据本分论量沩山抛下泥盘却瞒军容一点不得然虽如此功不浪施。

　　辛丑冬金明首座寮秉拂小参师拈拄杖云不用如何若何有单刀直入者便请出众相见一僧出便喝师便棒云汝不妨伶俐僧拂坐具便归众师云看你纳败又僧问人人道鼻孔撩天个个脚跟点地原何不知自己落处师卓拄杖云还会么僧云虚空粉碎大地平沉更向何处着脚师云你即今在甚么处安身立命僧云学人举古一偈如何是十方同聚会师云大家在这里僧云如何是个个学无为师云请过一边着僧云如何是选佛场师云这是甚么所在僧云如何是心空及第归师便打僧云四句蒙师指示虚空抚掌露柱生光去也师云礼拜了退僧云也须学人赞叹师云大众笑你乃云忆某昔年行脚诸方克志慕道参叩十余员大尊宿波波挈挈弄尽神通终未遂我生平之事后来被一阵业风吹到金明遭我老和尚一顿热棒打失眼睛直得全身放下这段公案若非夙有师资之缘千万人中争能容易构取今日蒙方丈和尚命我小参璨上座到这里岂可吝辞不免东屙西撒涂污诸兄弟了也其间设有个傍不肯底出来道老老大大面皮厚多少也许伊是个英俊衲僧目视大众有么有么良久云灵鹤不栖无影树凤儿岂恋破山窠卓拄杖一下。

　　问答机缘

　　僧问如何是宾中宾师云国内有谁能按剑僧云如何是宾中主师云携手上高楼僧云如何是主中宾师云清风与白月僧云如何是主中主师云自出洞来无敌手得饶人处且饶人。

　　师一日同众拥炉次僧问如何是祖师西来意师云一炉焰火几片枯薪僧云不会师云通身暖活。

　　僧参师问云人唤你作达摩大师是否僧拟对师云元来不是。

　　马君信居士礼拜求指示工夫师抚士背一下云会么士拟议师云钝置煞人。

　　僧参师问云德山见僧入门便棒临济见僧入门便喝意且如何僧云不因今日争见和尚师云未是你▆上事僧云正好着力师云如何是你着力处僧云礼拜和尚师云且放汝一顿。

　　僧问如何是到家底消息师云待汝站下脚跟来即向汝道。

　　同参僧相见次师云汝既与我同参试呈同参人事看僧云又多了这些师云且放三十棒。

　　僧参师问云汝一向在那里住僧云东西南北师云我且问你即今在何处住僧云老老大大问甚么住处师厉声云话头也不识僧云当面错过师叱云这样乱统乃拈拄杖打趁。

　　师问僧你底鼻孔为甚么缺却半边僧无对师乃嘘一嘘。

　　一僧出礼拜师拈拄杖云速道速道僧无语师打云这漆桶。

　　师唤僧藏拙僧便至师云我唤藏拙汝来作甚么僧拟议师便打云这不唧溜汉。

　　师问僧你背后底是那个僧云某甲初参师云汝在堂中三日了还是初参僧无对师云经行去。

　　僧礼拜师云还我话头来僧云求和尚指示师云那有许多指示僧伫立师以香板擉退。

　　一僧出众作礼师云礼拜底是阿谁僧无语师叱云自己也不识。

　　师问僧不假三寸舌根试道一句看僧云败阙不少师便打云你又来乱道复唤一僧云汝作么生僧云某甲礼拜和尚便拜师亦打。

　　僧灵根参师问云汝是灵根么僧云是师云天生得从人得僧云某甲到这里不会师云与么则不灵根也僧礼拜师笑之。

　　一日天雨师顾僧云檐头是甚么响僧云某甲不知师侧耳云雨声也不会。

　　僧请益云弟子睡魔不醒求和尚指示师云阿谁不醒僧云某甲师云那个是某甲僧拟议师云这掠虚汉便打。

　　师与同安法玺和尚溪边散步安云真水急迅流无他措足处师把住安云即今老兄在甚么处安云也直得起舞师相与大笑。

　　金散公居士问如何是半峰境师云一塔巍峨士云如何是半峰事师云坐立俨然士云向上还有事也无师云居士但向下会取。

　　书问

　　与古璧和尚书

　　前抵三角承法兄大教又兼以厚谊贶我谢谢迨夫祖庭秋晚衲子侥浮惟在得人之难昨观蕲黄风化流俗溷入真假不分当此之时更要力挽颓波可耳老法兄福德诸方多有仰慕而弟恨不能步武所谓春虫一鸣夏虫不可与语者是矣惟冀法兄坐振三角峰头使魔风自化海内象龙日渐趋于座下非独法门有光且老人亦望重也弟别后复过多云蒙大峰兄盛念相留度岁忝在同气连枝岂可负之而去只得暂放情怀煨榾柮快赏炉头山中修造事烦统祈吾兄为法保爱不画。

　　与多云和尚书

　　烟云缥缈客路蹁跹静想有无穷妙意若非法兄过量人争知有与么事前别匆匆被大水所阻蒙赠舟公且得一帆之便游庐山览欧阜常以客途为家活耳春来又经远涉近喜有两禅客辅佐将来佛法顶卜阐扬也每忆故人恨未聚首望云山叠嶂不觉引动笔兴牢骚谨此代面。

　　法语

　　示镜水禅人

　　镜水戒足婺邑东乡李氏子也家世业儒博通外学诚事佛语早年父母俱丧遂发奋出家直究禅理恒以生死大事为怀每诘之诸僧辈竟无一人以此事为伊决择故尔辄自谓云佛法为难得遇大善知识尤难也乙未冬予寻归匡庐静室道经婺东寓黄连古刹一日戒足来参私乃吐露肝胆山僧默契之此子真有学佛之志但不能遇斯人之激发耳所以然者譬如世之良匠必假规矩绝墨而乃成其器戒足勉乎哉予生平最喜人朴实见其本色英特匪同悠悠漾漾一暴十寒之类殊觉异也山僧于佛成道日即与授五八戒更赠以偈戒足宜自勉旃偈曰大丈夫操上志佛法精通本无二打头端未遇明师致使而今遭钝置脱生死要超方快便逢人好酌量撞个作家施辣手阿谁直下肯承当苦参寻急追究悟彻身心原这个假饶向外弄痴团当面却教成话堕若与么称俊哉略脱胸襟无点埃搬柴运水家常活一一从兹眼豁开出丛林入保社衲衣下事有差别当人若未谙来机空走云山千万叠老婆禅无剩语此事分明为伊举莫学时流逐队过潦倒还教未轻黄镜禅镜禅须自知相逢要辨主中主。

　　示王少湖居士

　　宗门一着别无他解只要离心意识参出圣凡路学更有一等聪明伶俐者不信有祖师悟门强以言句配合历涉多岐食人残噎乃至古今圣贤修行之要节自相违悖也王子少湖奇伟之士斋素已久留心内典甚未尝有废惜乎恐溺知见而反失颖悟之妙理山野当令扫除参个父母未生前一着如痴似兀灼然得到克己复礼天下归仁地位与凡夫俗子大不相侔矣一日提挈八龄尊堂并及幼子披诚皈向此念世稀美其稚孩不昧夙因真骅骝之可羡然固深知居士愿力再来正在一方垂手接人只贵阖门回善在在世世同为佛家眷属也山野故不负公之黾勉以弁数言聊为进道之策汝毋惑诸汝毋惑诸。

　　示用持节庵主

　　吾乡用持扫除闺阁经过险夷终心不错节义大端修其天爵道范繇师良材匪琢请法志坚更脱廛缚了悟上乘真性何恶三宝亲枝流传海岳。

　　歌

　　山居即事歌

连日冒寒身弗快斗室打眠不出外眉毛撕结讶郎当鼻孔依然常相对壁破篱穿直透风雪撒珍珠真可爱令人翻忆老杨岐我亦未免生知解禅床尽底绝关拦布被新缝却遮盖无米断炊稀粥汤少油盐菜噇皮袋几日不餐自强挨懒向人前夸丑态拾枯烧火已无多带雨生柴旋斫卖十字街头等没人束取肚皮心莫怠历观我辈住山翁苦辣甜酸皆分内为报通方作者知双陆盘中喝彩赛

　　乐道歌

君不见山中乐道常知足三条短篾腰间束岁久年深百念消破瓦铛边止一个也无荣也无辱半升三斗是吾禄每日支筇涧壑游又见牧童驱野犊叹韶华如转烛世事奔波何了局偷得清闲快活居是佛是仙都莫做又不见自古夷齐耻周粟商山四皓有高躅竹林茅舍放胸怀种果栽花远尘俗于此乐是真福犹胜公候积金玉随缘认性且逍遥块石憨眠歌一曲阿呵呵甚题目惟余天地最吾痴笑骂从他唤颠秃

　　自省歌

湖海飘零十年霜鬓冷相侵又争知富贵皆由命到不如啸傲闲云高崖流水自喜生来幸单只抱句话头儿悟彻死生休被业缘重惑乱劝诸人也试把本来认定

　　像赞

　　雪山相

六载雪山冷坐午夜明星觑破冻得肌肤焦黄描也不成画不就天上人间没处藏菡萏花开香馥馥

　　白衣大士(智至子居士请)

苦海茫茫唤醒人谁识白衣大士真众生如子能视父若个当头认主宾端的旨绝疏亲镜花水月又重新居士每朝勤展礼始信生前不昧因

　　又观音像

大士现身一水一月救世迷津如珠照夜(咄)

　　布袋和尚像(杨茂林居士请)

倚着布袋纵横无碍十字街头早曾捉败兜率天宫不住踪惑乱世人休捏怪任是渠侬笑嘴歪成佛驴年也未在杨迁居士请标题想必龙华同一会

　　达摩像

远离竺干身怀良璧坐熊耳峰暗生荆棘秋光皓月一轮明拈取乌藤与三十

　　又赞

不契梁皇暗渡江九年少室布神枪儿孙个个追风影皮髓分来作话商(▆)

　　鸳湖先老和尚赞

抛金刚圈吞栗棘蓬吴歌闽调韵响声洪鞭笞龙凤兮隐显莫测煆炼圣凡兮入火重镕断桥一案古今在直指人人达本宗

　　金明老和尚赞

秀州城畔据坐匡床范蠡湖边张罗撒网横推济北远溯断桥拈麈尾而正按傍提握吹毛而别行条令海内向师道化衲子肩踵法幢一味本色接人尽扫诸方途辙引得座下儿孙到处称王称郑心于毒▆要识这老和尚如何为得天下人轨则

　　自赞

这个小阿师身于椰子大气宇自雄雄生平懒屈下碎佛祖之窠起魔王之怕搅乱诸方丛林从来不受摈罚如此担当临济宗风争得名振华夏

　　题已修禅德小像

汝本新安人况未离方外满口自忉忉乡谭原不改问道坐何为懒说之乎者老实苦操持真个是僧也诗偈

　　留别金明本师介和尚

狮窟呈机句已投敢云装促出湖头家私几许空狼藉业债还须尽力酬烟水一溪施橹棹云山万叠纵丹丘临期拟说忠情话槜李亭边事更幽

　　和唐伯虎先生花月诗

看花邀月到茅堂有月无花兴不狂坐息花间怜月白喜逢月色澹花黄秋深倒影月花瘦露滴苍梧花月芳更静月来花共赏岂随花月玩幽廊

花敷月皎世留情冷艳花偷赛月盈当空月魄花争笑刺眼花娇月可频爱花非月难同调候月窥花借喻评待得跏趺花月下怡然嘲月与花倾

　　咏梅

铁骨冰肌迥绝尘山前独露一枝新香凝皓魄争先态素质孤标太古春抹却清霜偏耐冷觉来明月倍精神遥知此际谁堪羡别有丰姿造化真

　　铜山寺雨作

平生嗜好游山水昨入铜山心更美岌岌峰峦万叠攒又见云横四面起须臾忽听雨滂沱觉来亦在▆波里夜阑风息雨声沉高卧北窗而已矣

　　过祈阊珠溪寺

野色偏饶杖出游山深古寺见溪流懒将俗笔工诗态好托闲名遁迹幽濯濯可观珠满壑停停过耳树声秋三桥环锁无今昔快我曾来欲泛舟

　　寄三角法兄

一筇遥讯古蕲黄山水原因定有方幸接高踪今主席嘉乎手眼别宫商龙门万仞鲲鱼跃印祖千秋觉苑香且赖刍荛钦道誉断桥法脉楚天长

　　棹泛鄱湖望庐山

烟水苍茫可问舟庐山俨若画中收绝无孔道风尘幌只有鄱湖窈窕秋雁过数声霜露冷旅怀不尽笛羌愁遥观五老峰高突未识何因悟昔由

　　过东林赠唤铁主人

东林老宿号唤铁白髯道容心未歇胸襟浩荡不可名发语吐词果高杰晋代远公千百载规范贻然仍不改白莲未卜复重开螺分五色增光彩夜宿文殊梵阁雄静里闻声水亦淙谛信浮沉天地外几人到此顿情空

　　怀西江有感

此间满拟去西江想到其中事渺茫一水一山藏尺牍千愁万状露锥囊连宵烟雨休沉掉坐里机深谩举扬芒履生平为活业不须重订问归航

　　喜晤方明上座

岁暮超然遇故知岩披梅干吐幽奇形尪勿解生平事奋翮终惭君力为末法久膺回雪谷真宗毋紊破荼蘼掀窗共览龟湖境几片云霞冉冉施

　　赠普陀主人却尘

廿载幽栖结胜缘好依磐石识根源袈裟时护祥云袅贝叶频翻楮阁填纵日远观添笔兴横窥近况抹苍烟直须会取西来意坐对朝暾渤海前

　　次超然法师怀游庐山

频年欲结隐所愧匪英才兹亦爱匡庐咄咄复何来每想昔伊人荷衣传大梅秋风乃飒然共涤襟怀开临渊独抚景兴感罕同猜游泳奏丝桐情空啸石台虎溪风未晚今之与古哉俯凿鸿蒙间天然秀异胎我已浪浮生如公震法雷珠溪冠阊邑海众布春垓拄杖陟危巅山云送客回

　　步金明和尚即事韵

风雨隆冬事丛林定不枯钵盂惟湿口藜藿且充▆未话休粮意相将勉力扶我师真道范彻底为人唔

　　途中遇雨

客路多停泊江材岸柳移希逢人语合渐觉雨声悲岂畏朔风凓为怜病骨支遥观山色暮得计讯归迟

　　过宁山访汉目和尚

闻君栖比廓四众仰高风愧我多年别何能谈彼衷偶缘兹邂遘相与叙行踪溢目当秋晚方知祖道隆

　　与鉴若公堤上步月

夕阳山色瞑清磬度前村月上堤烟绿星悬塔影横隔溪人笑语曲径杖敲门独喜君英迈幽怀尚可论

　　立夏日阻雨龙华

龙华高隐地夏日偶相过登眺山幽胜淹留雨恨多前溪烟雾合美景水云和坐听微风起诗成慷慨何

　　示余明宇居士

斋素能长久虔心与世殊庭帏训稚子隐几编残书克苦成家业忘情匪曳裾税田三五亩聊可种青畬

　　秋日苦雨

极目雨多繁岩峦听鼓澜平芜接断岸烟树见堤桓惨澹失秋色奔流透碧寒闷排生远意窗下几琅玕

　　途中示藏拙

暑退又经冬浮生梦寐中第思前路苦灰却自心胸祖道悲时世僧规表肃雍行藏如不苟庶尔见真工

　　访古璧和尚

师门同法乳十载各经心君喜弘扬道吾惭思隐林计程二千里挂席五湖深慰问蕲阳事而今识好音

　　冬夜口占

寥寥忽剔一灯寒坐拥禅衾夜半酣不竟怀人幽兴发吟余睡熟月盈竿

　　过清洪岭

春晴迢递入清洪共听松声满壑风烂煮香泉通肺腑不知身在草庵中

　　即雨偶韵

推窗遥见远山昏林木潇潇风雨声闲坐竟忘宾主意眉舒且喜待晴明

　　观洪水

溪桥闲徙探源头一带洪波入海流惊起鱼龙常不定从教大地化瀛州

　　竹林乘凉

苦热难于怯病怀当窗松竹可徘徊客心时托凉飙袭溪上月明倒影来

　　小青萝

行过山溪路霭然一辞芒履到林泉抬眸月上青萝顶翠竹风摇钟磬边

　　多云雨夜怀僧

绳床慵坐弗舒怀旬日山中被雨霾遥望隔江人不到许多心事绝安排

　　咏水缸红鱼

鼓出红鳃类莫俦欲贪江海作遨游不知身置沟中水空啖花枝未肯休

　　题福岩

百尺危峦架数椽虚空渺漠洞中仙寄言世上劳劳者好结深山养大年

　　挽金散公居士

宇内名流每探颐斯人已故道风驰寒猿叫月心悲切江上丹枫瑟瑟时

伤哉大义失于门想像依然有仲温秦淮几夜舒云雨暗为君家洒泪痕

　　过五乳寺礼憨大师塔

此地昔从师插草家风还想似当年我来瞻礼赪然汗青嶂云浮一缕烟

　　赠铁谷主人

思入匡山好结茅扪萝倚杖探峰高到来铁谷家风澹门外千竿竹凤毛

　　涌莲铁轮法侄远讯赋此寄酬

法罹话到始伤心风月依然孰可凭赖有至人殷念重远来寒谷报春音

　　寄松岫法弟

同分吴越到江州君自韬藏杖懒酬忽得好音吹我耳翛然两地共欢留

　　四旬有感

疏慵玄鬓半成班浪得虚名心太顽此日客中亲感赋每逢喜色玉珊珊

　　室中遣怀

世风难挽自回天雾瘴山峦又听泉倜傥近来南北路为谁收取葛藤禅

　　勉僧乞食

穷途家计又何如好向前村更乞濡相逢若问吾侬事一瓶一钵是安居

　　次韵酬天峰兄

叆叇江云引客舟山山高矗壮予眸此行未可临风便一望晴川瞷竹楼

　　十二时歌

平旦寅惺惺直下更惺惺李广神弓终不拒射穿石虎却难评

日出卯衲僧休要呈机巧兔角龟毛用最亲击碎珊瑚光杲杲

食时辰寻常且谩展炊巾捧钵堂前施咒方百千三昧有龙吟

禺中已饭罢消闲忘个事钝钁头边任纵横赤斑斩断绝回互

日南午报汝诸人莫莽卤控回勒马望长安拈椎击破盐官鼓

日映未散诞逍遥为活计羚羊踪迹觅何来死獦怛地无回避

晡时申岩穴猿猱折树藤定起老僧扶竹杖快趋庭际看飞腾

日入酉此事人人皆本有金鸡鼓翅上栏杆无价宝珠当面剖

黄昏戌大地漫漫黑似漆篱落墙根犬吠声抬眸明月照幽室

人定亥掴碎虚空添彩绘点画分明是甚么趁出猪圈亦自在

半夜子是非不到聋双耳床头唧唧鼠声浓祖师公案偷心死

鸡鸣丑翻身已觉星移斗沩山水牯冷呆呆若个灵符悬在肘

　　四威仪

山中行蹑磴许萝扪谩抬步双膝没泥痕

山中住开畦种紫芋暮与朝虎啸岩前树

山中坐乱草为茵褥倦跏趺几阵天花簸

山中卧明月窥窗牖破布裈快活何如我

　　和端狮子禅师戏书二十三字

劳生梦扰信非常我只闲兮说甚忙懒剔银灯阅青史羞惶

　　　　(江西百福寺住持解空师徒孙非耳同▆资刻)

　　东岩禅师蕲州语录

　　侍者　照务　宗智　记录

　　蕲州仰天窝示众师云流光易迈日月推迁去圣时遥人多懈怠山僧才离浙省已到蕲黄直欲遍访精蓝举扬法道在今云窝片地玉润含辉不妨就此韬藏刀耕火种古德插锹又手说大义甚有来由辊木毬解打鼓一场败露山僧虽无如是曲调行则与诸人同行坐则与诸人同坐乃至拈匙把箸开单展钵恰共汝等商量构得者免使驱驰未构者勿生憍慢正当今日入院一句如何施设掀翻海岳求知己拨转乾坤致太平掷拂子下座。

　　茶话僧出问圆通不开生药铺单单只卖死猫头某甲有疑请和尚说破师云汝且吃茶着僧云这是古人道过底师云你分上作么生僧拟议师云也要学乱统乃云居士特入山殷勤请茶话满堂云水僧赖是无酬价开口尽胡禅东西便厮骂却遇明眼人也只得一跳好似阿家姑全不识羞怕巧舌纵千般难免知音笑大众笑则且止秪如今晚吃茶汝等还知茶里消息么良久左右顾视云上士一决一切了中下多闻多不信遂拍香几便起。

　　师病示众云山僧日患疟病正当寒热交加冷气相接底时节众中还有为山僧作主者么众无对良久自代云已迟八刻。

　　示众举南明和尚住山雪峤大师呈偈云从来无物可同侪自向山中自活埋五十年来履践事娘生一只臭皮鞋南答偈云既云无物可同侪谁向山中谁活埋五十年前娘未养唤他甚么作皮鞋师云二老宿宗门巨匠等闲发露底蕴各有为人眼目山僧今日续貂敢和一偈天涯踏遍觅同侪辟得禅关正好埋翻忆古锥当日事无端露布这皮鞋。

　　示众举修山主云具足凡夫法凡夫不知具足圣人法圣人不会圣人若会即是凡夫凡夫若知即是圣人师云大小修山主不合说道理好与三十拄杖何故免堕圣凡窠窟。

　　示众径僻荒苔迹门开绝客过日长慵懒坐欹侧望云坡草色绿如绮湖光镜展磨年来频选屐自许老岩阿。

　　示众举明招上堂众才集招云风头稍硬不是汝等安身立命处且归暖室商量便归方丈大众随至立定招又云才到暖室便见瞌睡以拄杖一时趁下师云明招机用超越当时且非中下之根而可测拟也山僧今日不消如之若何众中莫有全身担荷者么众无对师乃拽拄杖下座大众一齐走散。

　　示众禅不须参道不须学如羊无角如虎带角三千里外逢人切不得道山僧粗识好恶良久云错。

　　示众举昔有一老宿住庵于门上书心字于窗上书心字于壁上书心字法眼云门上但书门字窗上但书窗字壁上但书壁字玄觉云门上不要书门字窗上不要书窗字壁上不要书壁字何故字义炳然师云二大老恁么判断甚生奇特要会他古人意三生六十劫。

　　师一日垂语云月到窗棂因甚又被竹风筛去众下语不惬师代云其理自彰。

　　示众举南泉问僧昨夜好大风僧云昨夜好大风泉云吹倒门前一株松僧云吹倒门前一株松又问一僧昨夜好大风僧云什么风泉云吹倒门前一株松僧云什么松泉云一得一失师云南泉置此一问也甚奇怪二僧如是酬对且道谁得谁失若有能较得失明白底出来与山僧相见其或未然今日风色稍硬待归暖室商量拽拄杖便起。

　　示众孤峰顶上一块石先天开凿到如今不知风雨莓苔烂谁是佛兮谁是心。

　　中秋示众师云去年中秋月今年中秋月今年与去年要识这时节不见寒山子云吾心似秋月又有者云吾心匪秋月纵然比类得来也是虚空钉橛且如云窝家风别无所长一味冷坐峰头笑对清光皎洁今晚何妨塞责举似诸人贵须于此安贴以手画▆圆相托起云大众会么玉出昆岗剑号巨阙。

　　示众举高峰大师云门外有一人用尽机谋要入入不得门里有一人做尽伎俩要出出不得出不得入不得即且置且道门外人与门里人相见时如何愁人莫向愁人说说向愁人愁杀人师云高峰和尚用尽自己心笑破衲僧口云窝又且不然门外人要求入者从他入门里人要求出者从他出何必用许多计较作么只要诸人识得此间锅子大小杓柄短长便了何故从来无位次不用强安排。

　　示众举盘山云似地擎山不知山之孤峻如石含玉不知玉之无瑕若能如是是真出家育王杲云若能如是捏目生化师云若能如是碧落青霄。

　　示众秋风飒飒秋雨蒙蒙参差绀殿翠竹烟笼伶俐汉这里见得便知有此境界直饶脚踏实地底还他蓦劄相逢只恁么佛法世法打成一片致使老胡之后灭迹扫踪山僧不敢望其别开户牖贵要诸人彻骨彻髓扶起纲宗大众既然如是且作么生是纲宗遂以拄杖卓一卓云击碎金圈栗棘篷。

　　示众举僧问法眼如何是曹源一滴水法眼云是曹源一滴水师云法眼答这一语不妨峻硬未免挂人齿颊忽有问山僧如何是曹源一滴水只向他道大众侧聆具眼者辨。取

　　寄怀熊约生居士

声光贯耳识毗耶未握玄谈郁密奢仙骨不凡名所重纶音聿降耻乘车三春花木及时秀百尺乔松始瓞瓜愚钝自瘿成懒癖荷君神谊佩烟霞

　　访黎博庵居士

丰姿温度荷天培德重文邦草木荄流水承机添雅兴青山笑对辟徂莱法门禾黍伤蜩寂白社宗传奋蛰雷相见幸同风晋味乔莺迁自有根垓

　　文灯岩居士见过次韵奉酬

古寺依城堞良朋暑会稀世间惟火宅高士有真归轩静竹林月倾怀老衲衣庐山名鼎重携手共忘机

　　赠文允言居士

闻说天池瀑山中最胜观前人题不尽隐者许盘桓大道如掾笔玑珠满腹欢惟君能悟入真可见巑岏

　　题画

重岩何待卜茅居绿树浓阴一草庐行过板桥人尽见始知丹壑有藏书

　　其二

门开眼放青山碧流水溪边引客奢想是当年朱家法白云黯黯夕阳斜

　　怀父八旬大诞

忆别亲闱仅一周隈岩傍壑且随流今逢寿量超彭祖千里神驰肃此酬

　　夜春

山厨断米供晨食衲子嗷嗷要荷担黑夜踢翻碓觜响秕糠飏去恣幽探

　　示程杰庵居士

险世终成没了期要寻归路好修持古今多少忠良士鼠臂虫肝味尽时

　　示僧参竹篦话

拈来竹篦报君知觌体承当孰是谁直欲向前求解会蓦头恶水不饶伊

　　示沈杏如居士

八十已前一着子济人一味是汤头人参附子般般用妙手从来价不酬

养子育孙成大荫而今勘破好归根持经诵咒为平等未审如何是报恩

　　示黄文辉居士(曾参孤崖和尚)

十年亲觑洞山机割截尘缘与百非今日翻思随分已衡湘南浦雁秋归

　　元宵偶占

村村锣鼓正喧开灯事丰饶胜去年多少时人竞争看有谁眼里识踿跹

　　山中感作

仕途不可问居山托布袍岂知蜗角世空负一生高

　　咏竹

清露闻幽响茆斋积翠深倚栏刚拭目孤劲有玄吟

　　登舒管生居士清华山房次韵

初夏隐双溪群峰势犹壮曳杖或高扳萧萧云气酿涧壑泻断虹烟城如簇望会晤只松声仿佛沧江上梗概有奇观廊庙实难然心遥景象闲回顾云梯行僧房绝客嚣庭敞比林巷坐列对晴川众流奔玉浪倾怀托素丘巧斫非神匠远俗爱清华数楹手高创山嵎天字宽雅兴希多让罄[聲-耳+亥]少晤君留连未尽畅纡萦石径幽云物欣同向窗开岳面新竹翠风鼓飏

　　和宋天封佛慈禅师蜜蜂颂

烂醉花间窥窃时徉徉得意便忘归分明一段真肠热不逐东风上下飞

觑破机关本有涯行藏端许羡高衙天然贵胤非珍惜始信渠侬独克家

轰地惊天恰是时那将家业便抛离从教刀斧当头劈未肯甘心换蜜脾

等闲莫负好风光笑看春来花自忙做尽百般穷伎俩被他人唤讶郎当

讵意高骞有大桐满腔王气许相通一门豁达原非小对面何分紫与红

　　行实

　　顺治丁酉解夏众执事入方丈请师说行实师云大凡衲僧行脚操方未出门诸人先具有此副骨性何待要山僧鼓弄唇舌作么纵然余所说乃是我分内底事于汝辈了没交涉此番无柰众头首诚恳且不免漏逗一上余新安人俗姓鲍父讳秦交字上孚系府庠母胡氏好修善梦家有扁曰积善堂三字乃妊生余于天启癸亥十月二十四日也自幼少啖荤食随父寺院中读书早晚得瞻佛相便生踊跃年甫十八举业未遂志父母严责每感叹曰大丈夫不能力求寸进弗若一日入空门讨个清闲自在耶至十九岁辞亲抵金陵途遇一僧激发修行指往宜兴礼见明师染剃二十造京都清凉寺受上颛下愚和尚具足戒后历讲席凡看经毕常夜敷坐闻友人谈及宗门向上一着又阅禅关策进则知有做工夫事顿弃教理遂发奋束装到镇江竹林寺参见林皋和尚是年甲申冬也彼时尚应苏州尧峰山请余即挑包径趋尧峰客司通白引入方丈相见人事毕尚从容为知客云堂中众已满且安息外面散住着余云某甲特为生死远来再四恳乞尚许进堂执事专权不肯通情余异日告别往嘉禾东塔寺求单正值石雨和尚结冬期也怀香入室请益做工夫话尚令参一口气不来余归堂却抖搜精神把此话头极力追究亦不见有速效转觉迷闷欲待向人但无开口处于是二七中东讨西觅只这一个疑团子打不破至晚邻单云少顷和尚落堂余欢喜不已俟开小静尚进堂出问百千万亿法门学人从那一门得入尚以脚点地一下云从这里入余礼拜尚乃打一竹篦回到单上如剑戟刺心反复再提此话面前恍若一座银山铁壁进亦不得退亦不得于此通夜忘寐将黎明佛殿发大鼓声胸中便脱然得个安乐境界时本师介和尚为居首众直趋座寮呈我所见尚更激励做工夫此亦暂时岐路耳未为到家究竟也余礼谢而出心下愤愤然殊弗快意衲僧家若不明此大事争肯瞥自知休直下痛加鞭策乙酉春解制石和尚相招入半肯社余便辞退往诸方游览后到金粟参费隐和尚问衲僧行履所为何事尚蓦头打一棒云业识茫茫汉余云不是苦心人不知尚又打云转见不堪茶次知客拟白云晚间送某兄进禅堂安单尚默许余便礼拜出候晚入堂须猛着精彩绝不与邻单共语冬期挂牌入室余同一僧进方丈其僧便请益尚劈胸与一推跌阶下僧起再拜尚又推之余在傍忽然有省乃笑曰犹是阶下汉尚回顾云如何接上阶余即近前把尚一推便走出尚云今日且放汝一顿辄归堂成偈云冷面无情蓦与推却于明镜出当台萍踪雁影眼中屑笑倒阶前者阿呆再进方丈作礼云某甲适才作得个偈子特来呈似和尚遂展开尚览云这弄精魂的余便喝尚拈棒余拂袖竟行自此机锋相见本无结舌杜词也一日师又上堂余出问占德不出方丈庄上吃油糍意旨如何尚云被山僧勘破余云争柰学人何尚云你是漆桶余拟进语尚便喝余亦喝尚云救得来时迟了也余复喝尚云更要乱统那除夜尚为众云古人烹露地白牛与诸子分岁意作么生命两序大众下语俱未惬意余随后出作礼云谢师供养尚颔之丙戌解制令迁单要余充化士柰我素性枯淡冬夏惟一衲衣而已便立怯夏后再参牧云和尚时师住常熟破山寺接见甚喜送入高僧殿不满数月尚回古南余偕友人直往双径之游岁邸复转瓶宝会龙寺度节丁亥年有僧自报恩来闻玉林和尚行脚初回掩关大雄山余负笈往参尚一见便契命充知客值结冬余问竖拂拈椎即不问开炉设　事如何尚云看取眉毛余云与么则把断要津不通凡圣尚便打余云千圣不知何处去倚天长剑逼人寒尚不答期毕又令入堂领众余时精力少健即退位闲居一载戊子秋抵武林徙倚湖上独爱山水之佳恨不及与骚人游客之所仿效徒自快快留连旬日意欲渡江往越之天台随喜却遇箬庵和尚出山在拈花舍余躬自趋谒尚问汝一向在那里东奔西走余云某甲适才离大雄尚云脚跟下好与三十拄杖余便喝尚云胡喝乱喝余云和尚犹作这般见解尚以香信盆推地震声云乱统师僧余云学人罪过尚便休去次日着执事陪余入南▆尚后回山送闲住寮冬期又命掌记室将经二载庚寅岁有同参者扳余过宛陵住静誓作休山之计安敢强做出头人也不果院事少就复走龙池屯村栖真诸处尽有机缘但不能细述始末后仍返嘉禾金明寺见我本师蒙尚留住乃叙及法门▆事以补知客之执屡勘辩深惬师意辛卯春解制余年二十九也尚一日命同既白兄入室竖起拂子云若道得即将去余云不辞向和尚道尚云未在更道余便接过拂子尚云莫乱做余以拂子击桌便出尚遂对众付嘱复专侍僧送衣拂归寮山僧抱忝愚钝毅然有愧色乃稽首礼谢壬辰岁乞假回新安省亲因途间受暑大病忽作两月不起有同行僧劝请医士服药后即愈是年秋到郡被亲友羁留卜隐于黄山之梅溪自念断桥一脉历代传持至我本师而又奚冀于余辈往返数载晦迹韬光不肯以法门狼藉乙未冬承星源众檀护以黄连寺之招开堂复二载惟真实煆炼衲子非炫耀于一时也丙申挝鼓退院于海阳半峰静室闭户不出者又几寒暑设有方来禅侣克办个事勿厌岑寂直登峰造谒如泛泛之流闻风而止矣今晚被现前大众抑逼余普说行脚故自不揣己引出这般勾当虽然好似罗公照镜汝等诸人宁不免于笑乎众复作礼师躬身便起云不烦久立珍重。

　　附怀净土偈

涤尽根尘法法真西方佛亦是家亲诸人欲说生天好更向莲池种夙因

素珠拈起水潆洄一念澄清绝点埃步步脚跟亲荐取不从他处觅莲台

堂堂多少好男儿落赚终朝播嘴皮不信自心惟净土齿黄发白乱狐疑

忽听春莺唱柳条当思佛土即心苗瞿昙金口亲分付非是虚言诳尔曹

业根牵动苦娑婆生死千般没溺多更要西方求极乐此方人可脱离窠

茆屋三间真自在弥陀一句独为邻等问说向贪嗔客莫把阎浮作久湮

山前山后几经过壁立岩前万丈波指问乐邦何所似琼花琪树亦摩诃

小阁炉焚沉水香仙风时见下瑶章但闻下界阎浮地白藕池边有法王

日笑溪头鼓舌风劫初古佛许谁穷诸人试问修行事净土无非有己躬

得少轻安休放闲更知山外又重山西天十万八千路一日曾无顷刻间

但看池塘荷叶青鹭鸶枉向水滨寻江风几度解吹醒只听滔滔念佛声

对客寻常口懒间于予根钝匪雄才手持一串金刚子仗佛亲从接引来

捷径门庭可易之诸人切莫作难疑六时观想端严相世世生生即导师

祖翁田地原成现那劫中繇下种来当人珍重回先照渐次莲池养圣胎

一条大路真如矢往往来来有万千多少师僧皆错过岂知古佛在当前

趁此韶光急便修春风偏惹为人愁谁将甲子逆推转终是悠悠守古丘

妄念于心真不起净土工夫纯熟时梦中感佛亲摩顶始觉如今庆幸之

光阴火急似烧眉富贵千年有尽期好把寸心归净土西方莲座即相携

忉忉言句非真实本色禅和铁脊梁换人眼睛乌豆子等闲何用布旗枪

历历明明元本有光前绝后亦非他弄泥团汉虽无限省力弥陀一句多
