嘉兴大藏经　山晖禅师语录


　　开圣禅院语录序

　　维皇降衷无智愚贤不肖一也一者维何本来各具之圣心也然惟大人惟能不失其赤子之良惟君子惟能独存其几希之念夫岂大人君子之受畀于天者独异于俦人也欤哉畀不异而大人君子异异之以克全其天而不汩此本来各具之圣心焉耳俦人去天日远则蔽锢日深蔽锢愈深则去天愈远此而非有以开之顾安能复见其各具之良而不让大人君子以独全之异也哉师灵岩人而克全其天者也髫年颖寤志趣不凡绝噬欲而究根宗薄经生而穷性命遨游三吴楚蜀间宗天童报恩旁及梁山卧龙诸大师之教而手飞绛雪腹饱玄霜万虑皆空一镫独朗犹自博极经史淹贯百家字妙钟王而三峡墨涛寒诗羞李杜而八斗文渊洁踞临济之席者舍师而外殆难先屈一指矣岁辛卯锡挂　峨远迩欣慕维时自王公勋府而外如大中丞开少钱公将军和甫杨公侍御上林朱公孟六喻公大参受伯涂公监司仲如喻公百汪熊公山涵刘公元戎云夫罗公还初王公御极王君邑令五屼张君暨诸哲士高良争先倒履于龙门雍门高蓝之间三辟法坛廷师振铎供帐甚盛俦人毕集诸所叩发靡弗言下了了闲即理涉深微言难骤喻师又广之以老庄觉之以孔孟再三开示以指归要道初不骇精索怪欺鬼谈天作他人蒙头蔽脸伎俩则是师之释释而道者也师之道道而儒者也棒头喝底聋瞆皆惊无智愚贤不肖咸复见其本来各具之圣心而不专逊美于大人君子矣其畴开之也哉其畴开之也哉门人辑语录额其编曰开圣诚哉有参天之力也梓以传镫应知功不在禹下。

　　沅州萧元会际明甫撰

　　又

　　慧常读五镫及百氏书天下名蓝莫不有命世宗师应运开法其间而生缘出载亦详且悉矣独是黔南一掌地不惟地不生其人而人亦不屑居于此盍地愚而俗陋故也殆考郡志自有唐南将军伐黑羊始建黔州历有明神庙初始置省会王新建谪龙场驿民始知学亦犹文翁之始在蜀也其后也名缁宿衲闲有接锡而来者然终以寒来暑往秋至春去未有留期年而兴化于其间也我长松老师手接报恩衣钵远擅临济宗旨既显扬于平越黄瓮之间一时愿学于师者惟恐后则亦犹达磨之来嵩少也师临众妙密不惮精神必期学者尽趋佛祖之域而后已乃亦不避言之多也于是端居岳樵诸兄咸载而纪之慧惧年深易于散失遣人征而裒集得上堂四卷小参晚参二卷机缘法语又二卷杂偈尺牍又四卷使龙光上长老走吴越觅善梓者登诸木以公同好其普说其拈颂其赞其佛事其杂箸慧又望我同门诸兄为老师拈出。

　　渝州门人福慧熏沐书于嵩山之醉祖堂

　　荆南开圣院山晖禅师语录目录序第一卷上堂住平越府龙门护国禅院语录第二卷上堂住平越府兴庆万寿禅院语录第三卷上堂住瓮安县川云圣恩禅院语录第四卷上堂住黄平州高蓝长松禅院语录住扬州府高邮福海禅院语录第五卷小参第六卷晚参第七卷机缘第八卷法语第九卷杂偈第十卷杂偈第十一卷尺牍第十二卷尺牍

　　荆南开圣院山晖禅师语录卷一

　　住镇远府中山门人如崇录

　　嵩山首座龙光法孙宗上编

　　住平越府护国禅院语录

　　山门去彼乱所适此乐土渠渠厦屋绸缪牖户八字打开终无回互寸步不移恰好入去正当此时与何物同得入喝一喝云杨岐驴玄沙虎。

　　佛殿天王凿成栴檀慈孝遂立人极丹霞烧取设利心眼俱到情深若谓是同泾渭两原若谓是别盐豉一味具眼衲僧如何委悉我有个方便不妨举似以坐具展开云恁么也免得诸方柬责。

　　据室解却一緉草鞋横按七尺拄杖佛来也痛与三十祖来也痛与三十大众鹫岩家法从今别未许英灵话正偏。

　　涂大参杨太守本郡荐绅都人士请开堂上堂师于罗总府手中接疏付维那宣毕遂升座拈香祝
圣罢末后拈香云栖灵室中碎破肝胆报恩寺里递剥家私如今不免供养我浮石禅师大和尚僧问今日开堂演法落在第几师打云不见超师作徒劳试宝刀进云恁么则全超无上去也师云欲辨师家眼还须过量人僧拂袖归众师云倒戈散地问开堂祝圣即不问非心非佛事如何师云露柱暗传摩竭令镫笼近报少林春问大千世界是一眼还更有眼么师云有进云是甚么眼师云波涌千寻浪月照万层辉僧喝师便打乃云宗乘一唱名相绝诠狮王才行百兽灭迹诸人簇簇上来讨甚么碗直饶倾湫之舌倒岳之机到护国门下也须吃棒不见才拟着思白云万里虽然今日王公宰官要护国于此开堂演法又只得向第二义门露个说话举杖云见么卓杖云闻么见闻不赴言前旨犹是时人落节机谢辞不录复举法昌遇和尚云法昌今日开卢行脚僧无一个惟有十六高人缄口围卢打坐师云法昌也好个终始口也好个岁寒心只是不可对客说家常所以翻成小见护国如今看来须是别有始得护国今日开卢朱桼禅床四脚好个玲珑枕子不知何人摸着。

　　金安抚请上堂拈提向上展家风于眹兆之先举唱宗乘露消息于棒喝之下是以先宗惟许言言见谛句句超宗者始有唱和分若是三挞不回未免吃苦有日在蓦以拂子竖起云紫罗帐里攃珍珠看来不是寻常事便下座。

　　上堂僧问向上宗乘即不问截断命根句如何师云老鼠尾巴细问满堂龙象和尚如何勘验师云来机深办进云如何是和尚面目师云对面不相识问宗风大阐祖印高提莫有就路还家底么师云女也怪他不得进云一段风光受用不尽师云不觉自己丑乃云掌擎巨海背负须弥者不消兔角杖龟毛拂唱和宗风拈提向上者无劳断木勺破笊篱自然出罗笼灭窠臼非意非不意断言语泯知见无心无不心所以护国有时和光同尘有时孤峻峭拔有时足遍巷陌有时目视霄汉虽然身毒不演宗风少林不付衣法护国不升此座还有向上一路么乃唤知事知事应诺师云两堂如不知打鼓普请看。

　　王镫明饭僧请上堂僧问此日镫明与昔日镫明是同是别师云面目分明进云意旨如何师云须发皓然金光炯炯问不居有心不住无心请和尚道师便打乃云玄风未办理行俱乖祖意深明药病齐埽倘在唱教门头犹堪持论若是向上宗乘未许发轫不见道千钧之弩不为鼷鼠发机如今看来也少者一勺不得遂举杖云不须问讯香积国多谢檀门送供来下座。

　　上堂僧问如何是百尺竿头句师蓦竖拄杖进云即此用离此用师放下拄杖僧一喝师云好喝乃云护国门下有五件好事可以成办道业赈济人天者事不但诸方未曾践履即从上老师亦未梦见如欲要闻一一不妨点出大众第一好禅床第二好鬻饭第三好香卢第四好侍者第五好白椎者五件事可谓见所未见闻所未闻要蹋毗卢顶穷法界臧无不由之而入良久云只可自怡说不堪持赠君。

　　圣节祝厘升座至道冲漠理绝玄要之谈元心廓周体非申缩之表同天同地覆物覆人有相中双锁真俗无名处潜露锋铓古今全章始终不易太虚不足喻其广沧海未足比其深卓卓巍巍浩浩荡荡大众你道林下道人毕竟将个甚么祝延圣寿起身云南岭厌仙杯北辰低宝殿。

　　天童悟师翁忌上堂僧问荐其时食行其礼乐师翁还来么师云祖堂里更下一分着问雷音一鸣时如何师云阇黎落胆进云未鸣时如何师云不坐正位进云鸣后时如何师云竹树县烟雾湖海正倾湫问溪声尽是广长舌不计春秋说甚么师云溪声时道破几个是知音问佛子住此地则是佛受用如何是受用一句师云灶里不曾少柴烧问如何是无相布施师云何妨担取去问语默两忘时如何师云山僧只教你棒折问如何是密密处师云五眼看不见乃云苏州有常州有两岸芦华夹杨柳微尘窄芥子窄有情无情俱住得金粟顶太白顶横抽宝剑埽情竟长江倒流大海波滚海内儿孙尽扶持几个儿孙得本领自从衣钵付将来一片青山不得枕大众同至祖堂里烧香着便下座。

　　上堂僧问无量寿佛为甚犹在生灭里师顾侍者云分明记取僧以坐具打圆相师云重寄三年书乃竖拂云安养世尊今日降生还有一棒打杀与狗子吃却者么既无山僧因斋庆赞去也善哉大世尊岳降于极乐若谓师有生焉知于理错若谓师无生焉知于事错二事通不然大虫看水磨此偈不但诸佛悉皆欢喜共相证盟亦使天下衲僧获大饶益复竖拂云你道得甚么饶益八十一劫罪如日埽轻霜。

　　上堂举庞居士偈云日用事无别师云早晨吃白鬻唯吾自偶偕师云华溪可杖藜头头非取舍师云长老只管看处处勿张乖师云没得好相识朱紫谁为号师云陌头丫角女丘山绝点埃师云有眼不曾见神通并妙用师蓦竖起拂子运水及般柴师云岂是分外事大众此后若遇庞居士道璧问讯今何如。

　　成君弼荐严上堂未按莫邪太平早致不须矢镞家国咸安凛凛威风横亘三千洲墠明明宝镜烁破百亿轮围法堂里点镫东弗于逮普照钟楼上打鼓西瞿邪尼齐闻如是则荐严一句又作么生须弥座下才稽首善法堂前梦眼开。

　　连雪上堂僧问冰华玉屑随风带雨时如何师云物物挂银钩进云恁么则银色世界好生看也师云满眼满耳乃云溪山雪罩怪怪奇奇柴门云关冷冷落落不可作佛法会亦不可作竟物观既不作佛法会又不作竟物观作么生折合者话有僧向前作女人拜师云者惨怪僧归众师云草贼败也复顾众云有么既无山僧今日失利复举甘贽行者到南泉设鬻因缘师云大众要见南泉么卓杖云在者里要见行者么卓杖云在者里复卓杖云八字无两丿铁画甚分明。

　　上堂涂胭抹翠落在诸圣下风喝电驱雷亦是今时佛事直饶施设本分草料也不无临济纲宗酬唱向上宗乘切莫枉护国上座如今万机休罢千圣不携洁白地上你道合谈何事挥拂子云前峰回首处明月浮林专。

　　上堂北风　冹夜雪纷拿正好薶炭以消冬寒封户而避　冼只缘有则奇特因缘要与诸人说过是甚么因缘昨夜三更方丈前石龟吞却陕府铁牛惊起咸池龙王走向虚空里自怪云我从空王佛时便住此地未曾见有者个消息良久云大众前不得寐语便下座。

　　上堂玄黄未立一色全无清浊既分万法齐有有而不有拄杖子穿过尘刹无而不无钵盂口覆却虚空大众我且问你祖佛未兴何有如许之事祇缘过患不除妄情常宰未能直下承当一埽言语道断只得摩竭演唱少室垂宗子细看来无非要人洞明者个道理是以三乘十二分一切修多罗是演者个道理祖师家拈椎竖拂指机示竟是指者个道理乃至五学九流诸子百家是据者个道理举拂子云莫是者个么便下座。

　　上堂耳里着楔眼中攃沙脑后发椎面门出火不是其中人料无说话分正与么时诸人有眼如盲有耳如聋蓦竖拂子顾大众云苍天苍天三冬残腊日风雨一天寒。

　　上堂僧问其中人来时如何师云不消高揖问如何是无明师云此问极亲进云如何是无老死尽师云落得一场喜乃拈拄杖云会么有者道拄杖是诸佛侍者有者道诸佛是拄杖奴儿所以拄杖有时扶诸佛出世诸佛有时听拄杖指挥然则既总是奴儿既总是侍者即今权柄复在阿谁良久云护国会也祇是斯人恁么则千红万紫随春可得而天然富贵更不他求也有时唤诸佛开单展钵如伊不来痛责二十有时唤拄杖摘华添瓶如伊不来痛责二十所谓丈夫鹊印摇边月大将龙旗掣海云。

　　上堂僧问如何是西来大意师云阴阴夏木啭黄鹂乃云敲床竖拂直唱幽宗大抹高挥铲除邪见掜聚也敲骨取髓诸佛祖师乞命无由放开也旋乾转坤狸奴白羖横身宇宙兄弟护国具个甚么手眼风头如此太硬不见道大丈夫秉慧剑般若锋兮金刚焰不但能摧外道心早曾落却天魔胆以拂子击案云切须子细便下座。

　　上堂僧问拄地牚天者是甚么人师卓杖云看看进云也是平常师云女也不妨体究者平常底乃云十五日已前乌龟着帽穿过十字街头十五日已后蚯螾化龙蓦过东洋大海正当十五日诸佛祖师情与无情不敢正眼觑着若也觑着脑盍迸裂为甚如此不见道山河大地无纤豪过患犹是转句直得不见一色始是半提须知更有全提时节大众护国恁么且道是全提不是全提一百五日又欲来桃华李华参差开君今犹在陇山外此日何人共酉杯。

　　上堂生从何来举拂子云不消再三捞漉死从何去举拂子云岂段逐一追寻明眼汉识取根源便是无始业识当下冰消底去处若只向言中取的棒下求生未免银山岌岌铁壁重重又举拂子云拂子不是闲把出祇要诸人识便休。

　　上堂古帆不挂尚属言谈粒米不尝犹为说食到者里直须亲见一回方见佛祖不传之道若只意根下躲根拈椎竖拂处般弄不免错过当头。

　　上堂举僧问兴化和尚四方八面来时如何化云打中间底僧无语化云老僧昨日赴个村斋路逢一阵黑风暴雨却向古庙里躲避得过师云只如此话意在于何若谓者僧来处太峻兴化只得挜枪相接所以末后赢得个村斋吃如此商量要寤也大难。

　　上堂仲维那问金风独露外还有向上一事也无师云有进云请师指出师云两瓶桃子一支开问相见不扬眉时如何师云画虎不成类犬问桼桶光生时如何师云一片桃华红似锦乃云维摩诘阿逸多结伴游天台通玄峰才坐定便商量文殊不合握剑持逼如来迦叶不合破颜微笑所以后人唤作奴儿婢子护国见了约住云彼二大士不合如此则老释迦正觉山前不合唱言成道毗邪离不合将身示疾龙华树下不合更待下生二人见护国如此道翻身大笑一场各还本土大众此事逢人不得错举。

　　长至上堂僧问一阳来复即不问如何是末后句师云猢狲夜簸钱乃云五眼不见不见个甚么护国手中拂子六通不知不知个甚么护国手中拂子虽然只如会回阳复线添寒景林下道人如何祝延圣寿拈香云愿社稷长似今日。

　　上堂举庞居士偈云十方同聚会师云三百五百个个学无为师云清福难消此是选佛场师顾左右云何曾有心空及第归师云省却多少力复顾左右云如此商量看山僧眉毛在么。

　　上堂僧问如何是千圣摸不着底道师云火柴头进云恁么则摸着也师云呈似山僧看僧礼拜师云省得龙王多少风乃云举一明三者以管窥豹见烟识火者折草量天直饶总不恁么全是生死转处不见功德天黑暗女有智主人二俱不受还知么大家且埽秋林叶来日会晴未可知。

　　涂副宪至上堂涂公护法到院激护国说法护国揣无可说者只好举则见成说话以告吾徒遂举慈明和尚与杨大年相见次年问对面不相识千里却同风明曰近奉山门请年曰真个脱空明曰前月离唐明年曰适来悔相问明曰作家年便喝明曰恰是年复喝明以手画一画年吐舌曰真是龙象明曰是何言与年唤客司点茶来原来是屋里人明曰也不消得师云者段因缘诸方耆宿动谓我透得我明得及至问那里是慈明出身处那里是内翰出身处依旧指东画西大众所谓马头截角易龟背刮毛难。

　　上堂僧问不落有无请师速道师云被子一问只得哑口进云师家何在师云自唱无生曲几个是知音乃云空实无华徒劳把捉学虽有益枉费精神是知至道无纤豪之障盲人有片翳之眚无生中妄见有生无灭处妄见有灭如是告报设有个猛烈汉出来摇手云是你家里无量劫来积聚底柤滓却向诸人头上屙若不下座即打杀去护国亦摇手云且缓缓不见道不因樵子径怎到葛洪家。

　　上堂师以杖画一画云放开一步蚯螾虾蟆　跳自由复以杖画一画云把断要津诸佛祖师乞命有分又以杖画一画云只在此山中云深不知处。

　　上堂举张子韶与妙喜论格物次子韶有省作偈曰子韶格物妙喜物格欲识一贯两个五百师云学士家好乐此道遇明眼宗师一点如良骥见鞭景顷刻千里然千载之下固是俊俏奈何不经捡点衲僧门下须是别有始得乃云子韶格物妙喜物格日入咸池天下皆黑若是诸人不会但看来月初八。

　　上堂僧问谁是知音者师云青山解点头进云恁么则四海澄清万机休罢去也师云未开口前错问五蕴山下无位人请师当央指出看师云不在一连十二个里僧打圆相云风到树生声师便打乃云按定当头云还月落舌拄上腭兔走乌飞衲僧家正好向此进一步香积世界一踢踢碎退一步弥勒楼阁一拳拳倒有此作用到护国门下放下钵囊子不消打个圆转自然道合脱或未然切莫妄自承当。

　　上堂僧问如何是不生不灭之理师云眉毛眼上边进云直截一路请师再道师云三十六峰齐点头崇侍者问篱边残菊几点威音面目分明楼外孤鸿数声毗卢顶　已碎意作么生师云重申小注得么进云南山筑室峰头月北斗臧身劫外春师云北俱卢洲路几许问如何是夺人不夺竟师云楼头醉杀张公子如何是夺竟不夺人师云一片雪寒照夜镫如何是人竟两俱夺师云草深迷却王孙路如何是人竟俱不夺师云春华仙酒赛句芒乃云握吹毛利佛祖不敢婴锋作狮子威群兽岂能骤步若是具眼衲僧不惟便知盐贵米贱却也便知得些利害如今看来不堪种草。

　　上堂有吞云吐雾气岸可以共助化门无生禽活捉机谋不能毗赞法化所以我懒民玄公安汉大竹李氏子也逢蜀乱一锡黔南护国亦被业风吹到平越初见即充供养主为众勤聚钱谷今值母难又将衣钵之余办所难办供养大众要与大众厮结眉毛作驴年道伴大众伊既如此不可不谓一身海岳同知亡万里边城共死生。

　　上堂紫罗帐里易攃珍珠破砂盆中难添粪屑了得百千三昧却是重添眼上眉毛坐断八万法门何曾挑出见中毒刺诸仁者如是举扬且道契佛祖真宗了衲僧巴鼻底人还许相见么复云相逢此事不须提白马金鞍过柳溪一句纵超今古外松萝不与月轮齐。

　　元旦上堂仲维那问三冬送尽严霜雪万物将回草木春佛法分上如何师云两采一赛仲便喝师云何异诸方问新年头佛法请和尚道师云此去准提不远进云西来大意又作么生道师云家家点镫照人行进云恁么未出方丈早个相见了也师云也未是头头露布三阳春僧便喝师云那里得者一喝来乃云元正启祚万物咸新家家歌舞白雪阳春处处游戏龙驹骏马一草一木明化母之工垂柳垂杨剥新绿之始十方佛国施张毗卢竟界无尽河山裂破文殊面门还知者个时节么红日当天宇群峰冻雪消复举僧问镜清新年头还有佛法也无清云有僧云如何是新年头佛法清云元正启祚万物咸新师云者僧立意虽是弃旧迎新镜清答处不妨随人针炙看来佛法尚未说着若是护国待伊问新年头还有佛法也无锦衣骑马过桥去一片红景落波心如何是新年头佛法白头老妪涂胭粉却着衫来作少年护国恁么与古人说话还有优劣也无。

　　王府闵妃夫人请上堂若论放也虚空大地图额总是同参若论收也诸佛祖师洗脚也没用处所以者事实未亲见不但觅个缝罅不得亦且无住足瞻仰之分护国门下吐一词出一令断非拍盲固守妄判诸方者来此间旁观侧视底去处只须一一圆鉴方领略得些子不然一口吹毛利魔精首自落。

　　上堂以心印心心无其心以法传法法无其法是知山河国土自山河国土森罗万象自森罗万象水鸟树林自水鸟树林圣凡情量自圣凡情量玄言妙句自玄言妙句棒喝交驰自棒喝交驰一切竟界自一切竟界都卢与我无干涉以拄杖卓一卓云夜叉拔剑搅龙门千寻万寻连海动。

　　上堂摩竭正令少室家风不有一回彻头焉知钩县药饵故此宗要非是言传要在当人不妨伶俐若能单刀直入坐断报化佛头任他天下衲僧都来亲近不得倘能如此方知山河大地不待转而自转根本法轮诸佛祖师无意章而自章杀活竟界所以古人自在无依不存知解道个如如早变了也今时人纯在迷路未能亲见纵有直截径路恶辣钳锤擿向面前终是错会今日事不得已与兄弟眉毛相对舌头共谈其中还有知音者么复举庞居士问马祖不与万法为侣者是甚么人祖云待汝一口吸尽西江水即向汝道师云一口吸尽西江水即向汝道你道祖师还道得个甚么不妨举似看。

　　上堂僧问杲日当空全无盍覆因甚覆盆之下犹照不着师云见得眉毛得么长维那问今日镫传传个甚么师举拂子进云昔日灵山蒙授记今朝得遇此镫传师云五湖四海报知音乃云山色初暖春光狼籍祖机迅疌正脉潜通百亿山河装贮芥孔无边香海普见豪专佛魔齐挥不留朕迹人法并夺岂溺言诠所以道若言即心即佛今时未入玄微若言非心非佛犹是指踪极则向上一路千圣不传学者劳形如猿捉景然而若无落草之谈则法堂前草深一丈复举昔有一婆子入院施行年钱次时维那云圣僧前下一分婆云圣僧年多少维那无对师云旗鼓相当可与争雄若是草木里冯陵者岂非降旗下物所以婆子正似烧尾霹雳不容避臧维那只解骑头不知收尾护国今日也不妨代渠一语免致向生俘里拘挛竖拂子云是多少。

　　上堂僧问不与万法为侣者是甚么人师云千圣睹不见阇黎漫追踪僧便喝师云那里学者虚头来进云老和尚莫错过好师云苍天苍天问是法平等此理如何师云此是甚么人语进云妙化庄严一句又作么生师云春色来天地百华尽放开乃云万籁吹嘘则春明大冶一念无私则体遍十方者个时节自然转凡成圣翻枯作荣若只三挞不回早自失却鼻孔诸仁者何不究竟物理好大众你道谁是物理楼外一花荣旧节阶前七叶应今朝。

　　上堂长维那问人法双忘时如何师云落在第二长便拜乃云拈提本分龙吟云起虎啸风生直示纲宗鹧鸪啼华珊瑚擎月虽是遇缘即宗安知傍观者哂竖拂子云争奈者个未了故有一场漏逗复竖拂子云要会么机丝不挂梭头上文采纵横意自殊。

　　梁山明和尚诞上堂拈香云当时掜住一条死款如今放开通天活路若不是不肖侄璧几被他热谩半生兄弟见么还会么八字眉毛生铁面坐断千差古路头。

　　上堂长维那问师唱谁家曲宗风嗣阿谁师云月照皓眉攒琵琶弹石上进云是何言与师云释迦和南弥勒稽首乃拈拄杖云会么拄杖子忽地道个文殊普贤当立在下风狸奴白羖当立在上风护国云女又脱空也古人云若起纷非之心直究纷非之处究之无处则纷非心息矣此个竟界你道谁立上风谁立下风拄杖子昂臧鼻孔抖擞精神起来稽首云将谓无人原来也有你老和尚愿老和尚长似今日我则一切无违师笑云待到莺啼春意暖冯君扶过断桥西。

　　上堂举僧问赵州如何是西来大意州云庭前柏树子师云者个说话谓之今古出格之谈若在护国者里只可斫来作柴烧何故总是衷燕石而游玄圃。

　　上堂当阳抛出塞断咽喉暗里呈锋不通凡圣有不顾危亡得失者出来道看僧问仲维那荐严如何是拯接一句师云不独生天且要成佛进云下无生可度上无佛可成又作么生师云着死急汉且退去着问生灭灭已寂灭为乐如何是寂灭为乐底句师云夜来风雨声华落知多少乃云空实无华掜目乃成佛本是心人难趣向所以道道用不轨来亦无所从觉体元虚去亦无所至你若目前领会百草头边都是向上一路你若格外转身入一尘里了没取舍之见到恁么时万象不存千圣不携有何生死可惧有何涅槃可忻即此海云荐拔亡母谌氏亦只于此宗要便与生死全无干涉还会么蓦卓杖云也不得放过者里。

　　上堂僧问一碗明镫还段挑剔也无师云十方无遮障举意便乖踪进云恁么则闪烁无边去也师云矮人看戏问县岩攃手时如何师云女问太险生僧便喝师云甚么所在喝进云不是那师便打乃云明头来明头合暗头来暗头合无人处称尊是佛来是佛打非佛来非佛打有智前垂手故我济北宗旨如金刚宝剑他有眼目底衲僧便可挜枪相待脱或眼目定动立见尸骨暴露所谓旗角未展风云雷雨自成祖印不拈生佛始终一致大众识么直下不容三要印当阳岂论五家宗。

　　上堂明教授问蓦拶相逢时如何师便打明便喝师云作么生明拂袖归众师乃云妙协群机犹是理为神御称提三句亦是法随时宜何也你若一向入理深谈难挑见刺你若一向落草化物早荡正宗祇如从上来事毕竟如何青山才举首占断白云宗复举庞行婆入寺修斋维那请意旨婆抽钗子插卢中便出云我已回向了师云好行婆大冶精金全无变色所以随处展演神用不忝为庞家妇如今看来犹要吃棒在何故为他只到得者里。

　　上堂僧问见得遍空遍界时如何师云横七竖八进云恁么则秋水长天一色师云谁是知音乃云抬荐商量不如勘过了打今时人皮下无血虽则千里行脚为寻宗师宗师家纵把名品离支和皮核去了放伊口里只是不解吞所以有直说曲说默说显说三世一齐说如今不觉翻成窠臼致令不传之旨翻为削迹良可惜矣诸兄弟今日是甚么时节春色剖开万象锦莺声啼断百华香复举僧问天童悟和尚铁牛吞却虚空时如何天童云老僧在甚么处师云大众老和尚暗含春色明露秋光且置作么生救得者僧起来蓦竖拂子。

　　上堂长剑倚天不待割而自截师王踞地何段吼而自威护国门下须是点到奉行者始有入路若是着意瞻观太生钝置。

　　上堂僧问今日说甚么法师云一片白云青山起进云意旨如何师云阇黎只得倒退乃云向上钳锤玄言削迹格外鞭策黄面吞声正与么时一齐埽却眹兆不留即使敲唱双行语默并显底到者里也总是涕唾狐涎薶没宗教。

　　上堂拈拂子召众云会么护国放行了也山河国土草木丛林各各放大光明显大受用也无佛也无祖也无众生还会么春风才刮地夜雨滴华心。

　　上堂僧问坦坦落落时如何师云更须高高山顶立问如何是法身主师云有眼者见问铁蛇吞却皓月时如何师云只恐不是玉乃云夜明符照破魔精肝胆金刚剑划碎髑髅眼睛百草头上横身赤赤条条日面佛月面佛十字街头独步脱脱洒洒以砒霜去砒霜所以到恁么时行一机山岳禽鱼跳走不出展一事祖佛世界踢脱不开虽有如斯作用犹是化育之谈若较佛魔不入凡圣不居空劫以前拍手高谈尚未蹋步不见石火电光已落第二以拂子竖起云祇者个也不消得复举台山婆子因缘师云古今商量皆谓婆子把断要津不通凡圣被赵州不须矢镞冲破严关恁么要见赵州则易要见婆子则难。

　　上堂僧问无日月镫时如何得明师云疑甚么无欠少乃云古人行履固是迅疌其如尽是岐路中事大众甚么处是古人岐路中事古人有时十字街头灰头土面有时千峰顶上啸月眠云有时十字街头侧立闲看担来负去尽是普贤竟界有时千峰顶上闲眠静听猿啼鸟噪无非观音圆通者样建化固守封疆到我护国门下总与一顿有甚罪过虽然春到寒食后也得百华香。

　　上堂僧问九年少室一夜雪寒时如何师云奈遇作家问如何是随侯珠师云能鉴物乃云千说万说不如亲到朝参莫参不如亲见若是亲见亲到自不黏牙着齿护国所以佛祖队中游戏不着佛见罗刹场中叉手不着人见大抹高撝也好左旋右逝也好无有不自在者顾众云委悉么便下座。

　　上堂推出枕头开眼也着合眼也着拔出宝剑是佛也斩非佛也斩须弥宝峰与　峨斗额云居罗汉共伽蓝同堂放也覆却恒沙世界黄面老无地臧身收也抹却千峰烟雾憍尸迦有眼难见了得此事可与护国同枕共被其或未然莫谓小春霜雪少河山犹有十分寒。

　　涂司李请上堂僧问一事全无何须座上播扬真宗师卓拄杖云且明者里着问如何是莫见乎隐师云七丫八叉进云如何是莫显乎微师云上九下七乃云长空雾积雨雪尽点澄江道眼精明景物全章智鉴生佛不二眼色同原到者里若色若空见千丈化佛如山如岳涌万尺高寒当恁么时行脚衲僧正好和身放下何须担囊负钵顶笠腰包入一丛林出一保社然后吐定乾坤句作师子全威总是自费心力不堪种草了也举杖云见么银汉光开芳草地玉卢雪涌杏华天。

　　上堂僧问露地白牛如何调护师良久进云再道一句看师云犹要第二头问如何是一笔丹青师云如红似绿进云始见丹青手师云切忌错认问描不成画不就底请师指示师云一二三进云如是则草木丛林悉放光明也师云只消背手看僧礼拜师举拂子云宝镜台前不露夜明帘外全收夜明帘外不露宝镜台前全收者个唤作东涌西没有前无后古佛国中绝点众生界里有余众生界里绝点古佛国中有余者个唤作固守封疆各行一路总不如护国者里说凡圣生灭也得说虚空世界也得说禅道佛法也得说一切秘要也得说迷寤取舍也得如世画师要佛即出生佛要众生即出生众生要山河即出生山河要云腾鸟飞即出生云腾鸟飞有甚隔碍大众还委悉么无云生岭上有月落波心。

　　空无玉都寺请上堂僧问生从何来死从何去师云七尺乌藤聊分付谁知脑后绝所依僧便喝师便打乃云地臧叫人开田泥水　头佛法尽有石巩张弓待人干戈丛里鼻孔全无大众如何是护国为人底法大众护国每日唤诸人打钟了起来起来了念诵念诵了吃鬻吃鬻了经行经行了止静止静了升座升座了说法说法了下座虽然玉都寺受毗尼于广长社保圣胎于　峨城其间受用一句又作么生青山绿水阶前事种柳栽华世外闲。

　　解制上堂不须三寸龟毛缚兄弟于此不独拄杖草鞋瓢囊笠子上醭亦炙得兄弟家通身红烂如今众中还有路见不平拔剑相救底么即使有也是撮摩虚空但劳指掌虽然护国寺里如今钟板停声兄弟家各负杖笠抖擞眉毛天台华顶南岳祝融其中不负行脚一句如何道取一条拄杖横天地逢人且漫指乡关。

　　荆南开圣院山晖禅师语录卷一(终)
嘉兴大藏经　山晖禅师语录


　　荆南开圣院山晖禅师语录卷二

　　住镇远府中山门人如崇录

　　嵩山首座龙光法孙宗上编

　　住平越府万寿禅院语录

　　山门若道佛祖共由邪说炽盛更说外内一致跛鳖扬威既二俱不得如今当轩者又作么生须知触背拳头外别有灵犀一点通。

　　佛殿粪埽堆头也着得踢不破扭不碎独露堂堂热油融里也着得推不倒捺不下全身卓卓新长老恁么大似毁亦似赞何也鸳鸯枕上两行泪半是思君半恨君。

　　据室从上老宿天下宗师都道有许多神出鬼没电卷星驰底竟界殊不知总被新万寿端居方丈一齐捉下了也且如行脚衲僧到来又作么生接待蓦拈拄杖喝一喝云分手拓相赠平生一片心。

　　结制涂侍郎受伯居士请上堂拈香祝
圣罢末后拈香云敲骨取髓屈气难平劈腹剜心冤恨未已热向卢中供养天童贤老和尚乃云佛法门头不是小事所以海涌云兴之机雪鹤易辨边起中没之埶墨煤难知有时施狮子威云龙风虎赶不及有时逞那吒用王良造父追不及举则东西震动放则南北威风去住无依洪纤自在如今新万寿同众兄弟一时禁足三月护生且道还有如是威风自在底么以杖画一画喝一喝下座。

　　上堂一剉剉折一扭扭碎纵是省力尚未是衲僧受用不见昔人撼篱尚云费力如今寺前叠翠峰撼不动推不倒冬春一碧晴雨一峰你道还似个衲僧么顾左右云啼得血流无用处不如缄口过残春。

　　上堂莲华国土安身不若镬汤盆里澡浴南阎浮洲行化不若牧童队里歌讴所以道好事不如无也诸兄弟既都不是山僧今日于其间称扬个事且道还是也未竖拂子云熏风度西来解带当轩坐是非总不知也免人话堕。

　　上堂匙挑不上积岳　山针拨不开天旋地转是甚么道不会尘尘尔刹刹尔无有不是衲僧竟界无有不是衲僧受用你欲抑之伊必扬之你欲罢之伊必从之竖起拂子顾视左右云见么便下座。

　　四月初八日上堂师以拂子左边一击云诸佛祖师山河国土尽向者里示见初生各各说无边法门演无边妙义岂特释迦老人邪复以右边一击云诸佛祖师山河国土尽向者里示见涅槃各各泯踪削迹火灭烟飞岂特释迦老人邪万寿恁么大似刮毛于龟背截角于马头虽如此要且不违唱教门头。

　　上堂金鳞未遇孤桌寒江真子既来全抛钩饵所以县丝垂钓意在深潭着笠披衰岂求跛鳖兄弟家者里须是啐啄同时师资道合是非一体物我浑然既有者个时节岂非钓尽烟波金鳞始遇邪大众者样说话还当得佛祖向上事么衲僧本分事么蓦卓拄杖云若是当年摩竭令非同象兔趁叉牙。

　　上堂倾湫倒岳者不如海晏河清浪静风恬者不如东涌西没不见起也山河国土住也芥子微尘于不足处有余于有余处不足掜聚也好放行也好者个说话虽是不违唱教门头要且未是本分事在何也莫道今时全正令那边早已落儿孙。

　　立夏祈雨上堂四月初天不雨田家扼腕望云雷应龙何处潜深谷不散倾湫倒岳来以拂子击香几云大众盆倾来也切须迴避便下座。

　　上堂依经解义三世佛冤离经一字即同魔说此一段义古今宗师不肯为人说破所以使人行脚无有了日如今不惜新暑疏钞一上一则显佛祖受用一则报诸人殷勤依经解义水浸石头三世佛冤苦死者里离经一字十万八千即同魔说理无曲断兄弟家倘向者里见得分明要会当时临济大师在黄檗室中吃三顿棒底道理有何难哉下座。

　　喜雨上堂僧问即今兴云布雨应龙妙用如何是和尚妙用师云高高处看不出低低处看不出进云古人肯诺不得全时如何师云金风不度龠宫商和得齐乃云四大部洲无边香海未曾旋干倒坤披云攃雾则各各干暴焦然四大部洲无边香海既得旋干倒坤披云攃雾则各各滴水滴冻如是变见毕竟承谁恩力竖拂云十方国土中皆承此恩力。

　　连雨上堂眉光才放生佛相形己眼双明迷寤何有者里一一勘破始不负行脚事其或不尔顶笠腰包程涂有在拈拂竖起云还见么殷殷雷雨从天发也助时人第一机。

　　上堂举古德云迎之不见其首随之不见其形拈拂子召众云将谓古德知见深入原来犹在相似中作涽计山僧若不点破有负大众瞻仰之勤迎之不见其首竖起拂子云将谓别有随之不见其形竖起拂子云将谓别有大众山僧恁么诸人还瞥地也无如未瞥地别有个指示又竖起拂子云唯此一事实余二则非真喝一喝便下座。

　　上堂长维那问春日晴子鳺鸣一声一声叫归去不知归路可怜生请师直指师云言亲语亲进云恁么则不劳问也师云也须重新问过进云道者合如是师震威喝之乃云四月十五日墙壁与瓦砾炽然转法轮衲僧全不识全不识华木满园香雾滴复举梁武帝问初祖因缘师拈云武帝位尊德贵以道治人足有观瞻至于留心佛道几二十年亦自谓满足若非老达磨安能使帝知佛海别有波涛虽尔山僧不妨重加笺注如何是圣谛第一义师云恭惟陛下日应万机祖云廓然无圣师云将谓卿有多少长处帝云对朕者谁师云臣非本国人祖云不识师云心不负人面无惭色。

　　上堂举盘山道向上一路千圣不传慈明道向上一路千圣不然妙喜道向上一路热碗鸣声天童师翁道向上一路蹋破草鞋师云者四尊宿非无出身路非无为人底眼目只是他总是个清凉钞子若是向上一路须是别有始得乃以拂子与侍者云好好挂在壁上。

　　王府送绣弥勒上堂天不盍地不载推不动约不退有时习气不除依然跳出圈圚十字街头展开布袋囊底何物石头瓦块酉楼肉肆全无忌讳或恣游或打睡阿呵呵说甚华如此黄竹如此翠松如此青柏如此瑞拈拂子竖起云既是当来补处教化天人群生类以此示之如何不会者样虚头不如扯碎免得后来三十二丈紫金光聚。

　　上堂掜住一把风头太硬揭开一窍行处更危二俱不涉正是秦地不收汉地不管作么生得平妥去大众且看平实商量乃以拂子画一画云木人空里书丁字石女天明认不真。

　　上堂僧问如何是佛师云鼻孔下垂乃云云笼孤峰水鸟声声啼野露滴华径草蛩唧唧鸣烟欲明向上宗乘直须一一取次大众作么生是一一取次底事以拄杖打禅床两下云记取记取。

　　午日上堂僧问此日龙舟击鼓明甚么边事师云山僧只管看乃云艾虎县门家家门前时节菖蒲合酉户户酉里端阳三闾招魂五丝续命才雄句丽游咏沧波社舞村歌欢呼宇宙竞龙舟于江汉馈角黍于比邻正眼看来也好个时节祇是大众不肯便与么去若与么去也省得多少力虽然家有白泽之图必有如是妖怪。

　　上堂僧问金刚宝剑截断天下老和尚舌头和尚如何迴避师便打云可怜顽石子徒抱连城价问如何是自性弥陀师云通身披七条问无法可说今日说甚么师云有条攀条无条攀例乃云山山横翠物物沈秋野树鸣鸠竹篱吠犬一一是诸人放身命处为甚桼桶不快复举世尊在摩竭陀国说法是时将白夏乃谓阿难曰诸大弟子天龙四众闻我说法不生敬仰我于因沙旧室坐夏九旬有人来问法汝代我说一切法不生一切法不灭言讫掩室而坐师云诸方断此公案谓之全提正令倘不如此何以掩室而坐殊不知也是万年松下长青苔。

　　道府檀越至上堂僧问雪窦拈古涧寒潭云赵州不因者僧争得与雪峰相见未审此理还的也无师云全因荆山玉识得楚王心乃拈起拄杖云拄杖子不曾行脚有时一举即周破草鞋狼藉多年有时可添粪火如是可谓不游而游无用而用虽然今日道府檀越见大人相造此兰若作大佛事合作么生指示卓杖云天共白云晓水和明月流。

　　值雨上堂师拈拂子竖起云骤雨翻空迅雷震地百千尘刹无边山河一雨普润草木各得清凉我衲僧家绳床上孰睡鼾眠大忘人世可谓乐也争奈诸人者事未了又要我上者个床子说黄道黑看将起来何曾是数声清磬是非之外一个闲人天地之间复举僧问洞山如何是佛山云麻三斤师云顽皮癞肉屈辱先宗谓老洞山如鸾凤独翮不与众群殊不知龟负出来早取丧兆虽然一种天然趣分付阿谁知大参涂公请上堂僧问灵云未见桃华时如何师云钵盂也少不得两度湿进云见后如何师云钵盂也少不得两度湿问狮子未出窟时如何师云四海清如镜进云出窟时如何师云千山走衲僧问十方诸国土无刹不见身如何普眼不见普贤师云者里不得道个失进云二大士相见时如何师云两个不识姓乃云玄风易辨平实难知故我济北一宗贵图委悉不是即言说相可求解脱底道理若即言说相可求道理则空华劳相何足为真者里祇是仁者不达迷闷狂走所以劳我诸圣出头来分星劈两谓之接物利生及至究竟将来无非以此事觉诸众生然后复以此事递相传化使慧命绵绵不绝耳大众倘于万寿说处愤发大心猛然彻证要绍继佛祖亦何难哉如其不尔更听指南复举相国裴休入大安寺见壁间画象乃问主事云真仪可观高僧何在主事莫能对公云此间有禅者不主事云近有一僧投寺执役颇似禅者适黄檗在寺后遂寻至公蹑前问檗朗声云裴休公应诺檗云高僧在甚么处公当下知旨如获髻珠师举了召大众云者个公案正如我大参涂公居士入寺一般虽然祇如壁上亦无高僧可问万寿亦无名号可呼且道涂公还有入路也无。

　　上堂要识大道不离四仪所以千般说万般喻亦只要知委共相证盟不是图其口体快活日用丰美为林下盛事是故先圣悲末法浇薄机智脱空乃传此宗以开未寤孰知近代丛林灭裂圣道污秽教门各党师徒互相违背使广大威光翻成长夜乌乎殆不可救也良久竖拂子云委悉么如委悉得与女证盟脱或不然归堂取钵去莫待板声催。

　　上堂暑色猛如火行人歙尘土何不早归来免此涂路苦且谁是不归来致此涂路苦邪莫是人物軿阗是不归来么莫是云水踟蹰是不归来么莫是商贾经营是不归来么莫是农桑耕织是不归来么莫是渔樵采钓是不归来么料掉没交涉既然谁是不归来底盈盈宇宙间尽是鹿鹿者擿下拄杖下座。

　　上堂僧问如何是佛师云女是谁进云屈事屈事师云山僧罪过问从上来事如何委付师以拂子度与僧僧拟议师打一拂子乃云从上来事如何委付日入西秦月上东鲁祇如说个委付且道委付个甚么若道付衣钵天下丛林尽是若道付拂子天下丛林尽是毕竟付个甚么众中若有知者不妨道取一转语不然可怜一片月徒照犀牛滩。

　　上堂僧问宰官居士临筵和尚如何垂示师云瓶中鹅子出壁上高僧还僧礼拜师云祇知荆玉润未识楚王心乃云行棒行喝乱世谋夫说性说心太平方良只如不行棒不行喝不说性不说心亦是狐媚之种何也一千七百无用处都卢抛向海门东。

　　上堂僧问至要之谈请师一语师云早晚何曾孤负进云便与么去时如何师云去则不亲僧礼拜师云也须三十年乃云至要之谈本乎日用若更他求即没交涉故眼前万事贵在当人一一究竟看从甚处得来知得来处则知天下殊涂同归其或似亡若存必落枯禅默照卢扁难治我此兄弟尽是多历江湖久在林下何不自照却从万寿边希望指示良可惜也虽然一理既不殊万事自回互。

　　上堂眼必见色耳可闻声鼻不越香舌岂失味身合为触意动即知学道人能于一一根分不作动相不作静相更于动静二相了然不生始有学道分若只但了动静谓我得我会敢保终无得道日子兄弟万寿不是欠人禅债要如此婆婆娑娑祇缘先佛慈悲之道委在今时是故终日不倦以此诲人倘于诲人处一一体究独露天真不自外得则自然合道矣不然纵佛祖再来垂手亦未有入处何故迷头狂走救何益哉。

　　上堂僧问天童消息甚么人得师云不向千圣觅端然体自尊僧礼拜师云才到潼关即便休乃云古人大事不明涉历江湖寻觅宗匠贵图得心自在岂有别邪今人寻师学道不惟不能入室亦且门墙尚未窥见便欲滥窃祖位万寿不知将来作何状也大众既是生死未明道眼未开不可徒取声埶为识者窃笑须是寤同古人行同古人然后归青山把茅盍头岂不生平庆幸邪击拂子一下云乘月浩歌去柴门应未关。

　　上堂庆书记问如何是夺人不夺竟师云一带峰峦挂翠如何是夺竟不夺人师云王孙游兮不归如何是人竟两俱夺师云鹤发公子烂醉如何是人竟俱不夺师云湖光净照须眉问劫火洞然大千俱坏时如何师云蕅丝孔里臧不得须弥顶上命难存问七处征心如何是此心师云香卢边荐取乃云龟毛径寸可系须弥兔角尺长能搅沧海是故一为无量诸佛出兴难尽其说无量为一大地掜来如粟米大众兄弟今日不妨出来道看不然万寿自拈自弄倒行此令去也拈起拂子击香几云叠翠云峰长带碧　朱榴火尽飘红。

　　上堂三日一参五日一请大似十字街头卖卜汉无论贵之与贱富之与贫总与占卜一上故昔常有偈云开圣年来开铺日日拂龟按度若是罗计之曜自分祸福两路海底火发沧溟干山头浪涌尘土溯。

　　上堂吹毛利剑划碎魔王眼睛照夜明珠烁破方良肝胆所以万寿升此座子即有八面威风行此祖令已露无边光采如不到至极之地何能展演吾祖之道于从未有佛法之地邪虽如此今日宰官居士来激万寿打禾山鼓唱德山歌转此根本法轮又如何垂示机妙欺杨李道深笑传庞。

　　樊曰俞护法请上堂僧问如何是一念不生底道理师云云生象外雨滴阶前进云前念起后念灭时如何取证师云日出大洋东方良自归去乃云孤峰独宿大地优游闹世横身芥子走马明明历历智行高栖卓卓巍巍门风广大如此唱道岂是鞭策道流指踪极则之事直使虚空闻之皱眉乾坤见之倒退虽到者个田地犹是泥牛吼青嶂石虎笑银瓶尚未是衲僧住足处在大众你道衲僧住足处毕竟作么生切忌哭苍天。

　　上堂僧问如何是佛师云千年石头生缘苔进云如何是法师云万里长空一月钩进云如何是僧师云三十年河清到底乃云透得佛祖向上巴鼻到万寿门下做侍者也用不着盍他总是驴前马后汉不见天是天地是地山是山水是水万物是万物佛祖是佛祖都来与我无干涉虽然秋色暗传来梧桐一叶坠若是达道人不在三两次。

　　上堂僧问初祖面壁时还用工夫也无师云月上河梁光垂波底问遍世界尽十方和尚作么生用师云夜半当央吼白日进云不落黑白又且如何师云岂要空亡外道去乃云今朝七月初一看看秋风又至吹落一井梧桐天下砧声竞起大众虽是自在受用切忌不可错会何也领取钩头意莫认定盘星。

　　总府世安罗居士荐严请上堂僧问莲华未出水时如何师云清香岂是无进云莲华出水后如何师云清香岂是有进云荐严一句又作么生师云一要天生二要苦脱问如何是玄理师便打僧便喝师云不得造次乃云进则全无消息退则便失专倪假如不进不退又是立地死汉者个所在合下得个甚么语始免得万寿葛藤如下不得万寿打葛藤去也道非取舍人自寤迷故众生相诸佛相世界相名字相由此而立由此而起也然则我护法云夫罗公作此报恩佛事荐拔汝明公及牟氏海会太夫人岂亦由此而立由此而起邪到者里人子之心可谓尽矣其如犹是指踪未到极则复请万寿提唱宗乘不传之道然后始尽荐拔之功遂蓦取拂子竖起云见么大忘情见由斯力一豪端上证无生。

　　上堂僧问如何是无相道场师云才有丝豪便是尘乃云达磨西来自谓直指人心见性成佛殊不知早昧本宗了也只如万寿浩浩商量又作么生云鹤高栖灵瑞外不向人间啄泥沙。

　　上堂僧问天上无弥勒地下无弥勒毕竟在甚么处师云退后看前进云一物不将来时如何师云痛与二十棒问如何是空师云不离物进云如何是色师云不即物乃云七月大火西流秋风翦翦落木可惜一棚狼藉只得麻缠纸里虽然多少丹青描不就依然流落在人间。

　　上堂僧问佛身充满因甚么有迷寤两岐师云白云覆青山青山在脚底进云无缝塔意旨请师再道师云惺惺直言惺惺问如何是天龙一指头禅师云一指头也不识问如何是道师云红霞笼玉象进云如何是道中事师云海底蓬尘起乃云联峰泼黛岸柳县烟纤霞澹荡以映山光旭日发生而摇空色若唤作竟古人却道见色即是见心若不唤作竟古人又道一切浮沉诸幻化相众中莫有会得底么。

　　上堂僧问莫谓无心便是道无心犹隔一重关未审如何是关师云隔问世尊未出世时还有佛法也无师云有进云如何是佛未出世时佛法师云一片青春不露景问山河及大地一法之所印如何是一法师云举目无分辨进云即今是甚么时节师竖拂子云不得错会问露地白牛向甚么处寻觅师云有甚么讳处问如何是法王身师云者钝根阿师僧喝师云你也学喝那乃拈拄杖云见么适来拄杖将诸佛国土无边香水一口吞却忽然释迦老子叫屈云将谓胡须赤更有赤须胡万寿约住云既不如此何以传持虽然祇如适来诸佛国土无边香水尽被一口吞却释迦老子又向甚么处叫屈还有道得底么。

　　上堂僧问如何是正法眼师云此问岂不是女底进云是师便打问劫火烧坏时终归何处师蓦竖起拂子进云者个是则头上安头者个不是则斩头觅涽毕竟如何师云入林不动草入水不动波进云学人到家去也师云到家后如何僧无语师便打问一切有为法如梦幻泡景和尚为甚么翻为特地师云麻字不着鬼问析骨还父析肉还母然后复还本身如何是本身师云眼横鼻直问皎月当空如何又被片云遮却师云犹是得失问如何是戒师云不挂一缕丝乃卓杖顾视左右云拄杖即是诸佛道脉祖师幽宗众生五欲世界本原若向者里会得临济三玄曹洞五位一切淆讹弹指圆成虽然我期主王镫明及道婆请法又如何指示露柱怀胎人不见天明生下白头丝。

　　上堂师以手画一画顾众云游历乾坤世界不知草鞋未曾动着穷尽诸家门庭不知鼻孔从来眼下吃尽常住茶饭不知滋味一般酸涩费尽平生伎俩不知到头一豪无用万寿与么点出四种不知众中还有不落圈圚底么若有道取一句不致中夏落节。

　　上堂僧问黑白未生时如何师云山河无景相进云真传事如何师云乾坤许自知问如何是正中偏师云夜半金乌景未圆如何是偏中正师云桼桶日午光耿耿如何是正中来师云春风夜后令初回如何是偏中至师云九月杨花飞遍地如何是兼中到师云未分黑白早已错问如何是遮那全体师云蹋着便知乃云家家灶里少烟不得佛佛国中少寤不得看来衲子分上非透脱之功无玄解之极到万寿门下一点也用不得举拄杖云见么委悉么头头有道归真际山山无日不蒸云。

　　上堂僧问一念未萌时如何得知是道师云脚跟下放你二十棒进云二庵主竖拳赵州一许一不许其意又如何师云早知女错会乃云金风瑟瑟黄叶飘飘莫道诸兄弟分上不相薶没好何故聻填沟塞壑日炙风吹鸟语明般若之谈山色露法身之相一草一叶若纤若豪本自无殊岂有差别当恁么时如何是衲子放身命处一色无自昧万物有方真。

　　上堂僧问鲸吞海水尽时如何师云不可露出珊瑚支进云毕竟如何师云见得犹是景问涂毒鼓声闻者皆丧不知打者作么生师云笑杀怪杀进云更有一问师还答不师云莫要猛虎项下解金铃问善财童子礼德云比丘因甚在别峰相见师云百城烟水觉来迟进云相见时有何言句师云梵语译不全问赤条条光灼灼如何收拾师便打进云威音那畔流落今时如何相救师云女为甚么不住乃云玄机独唱须是具眼宗师体用双章还他超方衲子无是作略必也饮气吞声所以师资唱和贵图法眼圆明行解相应妙在入底深造佛祖抬荐不起壮士摇撼不开到恁么时始是父子恩浓君臣道合平生快畅脱体无依者个时节大众还知么云生一雨滋三草棒下全提接上机。

　　上堂僧问善财五十三参意旨如何师云肉有千斤智无铢两进云心生法亦生心灭法亦灭心法俱灭时又作么生道师云万古长空一道清问如何是大总持门师云娑竭出海云生足进云如何是观音妙智力师以拄杖打禅床一下乃云从上来事本绝崎岖一味平常何有蹊径衲僧家事存取舍心随染净如是流转无时彻证所以劳我佛祖好肉剜疮画蛇添足谓之佛佛授手祖祖相传诸兄弟万寿今日大施门开全无壅塞且道还有会得底么竖起拂子云劝君更进一杯酉西出阳关无故人。

　　上堂举古德扬其汤者莫若扑其火壅其流者莫若杜其源师云此虽先辈至极之论犹是顺风扬帆终非逆风把柁如今未免倒转节文去也扑其火者不必扬其汤杜其源者不必壅其流万寿恁么也是狗尾续貂锦鸡夸凤虽然达磨老子来也便下座。

　　上堂月照澄江清辉如练云生苍石秀丽若丹一一是诸人心眼为甚么不会大众万寿恁么可谓大人竟界非同浅浅不见道心同虚空界示等虚空法还会么年年秋夜月曾照万家砧。

　　上堂僧问直截佛法如何指示师云拄杖头拂子尾进云何得分身两处师云将谓女达犹作者语话在进云坐断当头又作么生师云只得无开口处乃云释迦老子皮毛达磨大士面孔众生性命世界根宗尽向拂子头上一齐出见了也如不会更与露布一上举拂云会么祇者是祇如道个祇者是且道是个甚么放下拂云青山不外白云珊瑚依然明月复举黄山谷见晦堂堂举吾无隐乎尔谷不会因游山次闻木樨香堂指云闻么谷云闻堂云吾无隐乎尔聻谷于此寤入师云晦堂接待处绰然有余裕争奈引人向木樨里得个欢喜终无出身分万寿不妨指个路头举拂云雷霆施号令星斗换文章。

　　上堂衲僧命门卓拄杖云要会么火不待日而热佛祖道脉卓拄杖云要会么风不待月而凉者事只是不可思而知虑而会须向佛不出世祖不西来一时坐断只教情见不立一丝豪方才得个见成倘不然林华埽更落径草蹋还生。

　　上堂僧问万象之中独露身时如何师云当头突出眼睛乃云若以眼见耳闻易分雪里粉不以眼见耳闻难辨墨中煤所以古人有言微言滞于心首怕为缘虑之场大道本乎目前翻为名相之表大众万寿早将四大六尘三百六十骨节八万四千毛窍无边香水海百亿须弥山一时攃在面前诸人性不猛烈若猛烈不但万寿移换诸人不得即释迦达磨亦移换诸人不得倘实实不能且将四大六尘三百六十骨节八万四千毛窍无边香水海百亿须弥山总作一个话头着实参去他时得力也不枉聚话一场。

　　上堂僧问无鼻孔牛以何为水草师便打进云屈棒师又打进云纵横自在去也师连打乃云夜叉头菩萨面十景神驹追伊不及苕帚柄拂子尾千眼大悲觑伊不及举拂子云识得者个么你若识得为者个碍识不得亦为者个碍大众既识得为甚亦为者个碍山断疑无路溪回别有村。

　　上堂无鼻铁牛掣断黄金索子有耳石虎吼杀白玉峰头娑婆国土只得波翻浪涌玉转珠回帝释梵王夜叉罗刹一一安居不得却来万寿边乞个安乐法门万寿以拂子柄擎向香积世界方得安居你诸人还见么听取一偈良久云方丈壁上记取便下座。

　　石琴监寺请上堂僧问鼓声渊渊当为何事师云敕点飞龙马进云如何施行师便打问诸行无常是生灭法痛切一句请师速道师云正好用力问如何是衣里明珠师云本来光灿烂乃云佛祖妙道不在言谈惟具大根器者乃能极力担当正如大将登坛庙算自在他古人常于提持之际惟要学者觌面领取你若得了一草一叶普见琼楼玉殿你若未得纵有琼楼玉殿翻成草木大众者样说话大似担金送人只是无些猛利不能彻底承当有孤先圣向女诸人道个沦生死惟女六根证妙常亦女六根虽然你作么生会他者个语话一般汉闻者话了便谓眼耳鼻舌色香声味总是者个既是者个你正瞌睡时梦想不到者个又向甚处着。

　　上堂放一线道量才补职接三等人看风使帆先宗门户固是平常柬点将来犹是险峻大众那里是险峻处莫是兴化打逐克宾径山摈出侍者么恁么早是刹海重重溪山叠叠可怜生不但十生五生认奴作郎即弥勒下生终出者个不得良久以拄杖按桌云未证据者看看。

　　上堂僧问夜半红轮日午黑月时如何师云番人入试乃云道非有无亦非理事今时人不在昭昭灵灵便在昏昏默默所以不能明大道根源坐断报化佛头者此也将古人坐破蒲团不杂用心底判为钝根只管随缘即旨更不究竟向上一路亦不广见诸方求为印证或遇个瞢瞎以一个偈子印定便谓是了事人乌乎腊月三十日到来如何敌得生死大众莫萌此心于道何益如今若不真实为人则是万寿自陷泥犁了也复普视大众云恁么相为众中还有依教奉行者么开口犹未是见了始方休。

　　上堂举国师三唤侍者因缘乃召众云者则因缘如对镜相似纤豪无滞只是你衲子家不肯精究亲见一番于十二时虚度光阴空丧天日可惜许如的不能喻旨更看个注脚古人云如人暗中书字字虽不成文采已章此时与诸人一时道出且道向古人处作么生着眼倘着得一只眼则生平参学事毕脱或不然饶君明见千生事也是轮回六趣生。

　　上堂僧问道本分明人难识请师直指师便打进云言不得说不得又作么生道师亦打进云恁么千重罗网如何出得师又打乃云设使言前便见犹是滞　迷封直饶句下精通早已触涂狂解古人如此正是抽钉拔楔奈何闻者见者如风过树无些子入路不惟不能克见古人全旨亦失却今日一番提唱众兄弟凡出言句必要明见佛性非是谩神吓鬼似三家村里猜哑谜底事切须子细。

　　上堂深嗟芸芸天地间轮转死生如往还才向静中一息坐又来闹处恣欢颜一朝刮地业风起皮肤寸断痛不已欲悔当年忤圣言是时如何容得尔细细思量无一益痛下雨泪如血滴何不早依圣人言免得今日大患逼学道人莫闲戏道未成当须惧破离烦恼关超出三界去无何有乡放痴憨十方任我恣横眠劝女闻此莫生恼依此修之了自然。

　　上堂古人一物不将来放下着是甚么消息者里有个见处不妨下一语此语恰付个斧子随处住山众下语师云适来语多不恰者盍都在相似中作活计是以不能洞玄极微与我从上法流相浃安得斧子住山邪切须子细百尺竿头快快进步如今一粒丸子便在肚里没奈何他日如何敌得生死。

　　解制上堂全提正令矢上加尖直指人心扪空追响所谓本自无疮勿伤之也今时衲僧涉猎见闻广恣行脚登峨岭游海岛过雁荡上五台殊不知早已薶没己灵怎如两班勤旧头首知事各具大志不问制之解结亦不用行脚自然太平坐致虽然或遇作家相勘云憍陈那终日在僧堂里说甚么法如何抵对还有对得者么如无万寿自道去也他家自有通霄路不必区区掜死蛇。

　　荆南开圣院山晖禅师语录卷二(终)
嘉兴大藏经　山晖禅师语录


　　荆南开圣院山晖禅师语录卷三

　　住铜仁府东山门人昌泰录

　　嵩山首座龙光法孙宗上编

　　住瓮安县圣恩禅院语录

　　山门以杖指云见么一道牢扃则针劄不入八字虚豁则挨身莫前乃画一画云新长老抴转两头去也还有见得底么千里乌骓犹是钝岂容拾级弄蹄行佛殿掜聚一豪云吞万象放开一线海涌千般三门头蓦面相逢佛殿里交肩挨过乃提起坐具云朔风摵摵行冬令南北吹来总是霜。

　　祖堂拈香云熊耳断臂安心不觉翻成特地黄梅栽松打碓不觉弄假成真如今坐在者里横草不拈竖草不弄还有捡点处也无推不向前约不退森罗万象眼里栽。

　　伽蓝殿拈香云拾得打你于国清大伽蓝杀人须是杀人刀灵岩容你于川云大伽蓝活人须是活人剑虽然莫道抑扬有准纵夺难冯好遂烧香。

　　据室诸圣门风列祖玄路一一都从者里啮骨唼髓勘主验宾大众虽则杀活全章争奈曲直犹在新圣恩手里遂举拄杖云纵然不犯狮王令也教顶门血溅天。

　　开卢张明府张广文及众护法请上堂拈香祝
圣罢末后拈香云指月园则刀斧斫不破报恩寺则气毒烟火然如今未免供养吴江报恩浮石大和尚乃按拄杖云侍者烧香已竟维那白椎已竟饶他释迦脑盍达磨眼睛总被二上座裂破了也还有个甚么第一义谛重堪持论而言观乎良久云其或别有不妨出来道看泰书记问一念若有毗卢堕在凡夫一念若无普贤失其竟界去此二涂请师速道师喝一喝进云直饶棒如雨点喝似雷奔犹未是向上事在师云如何是向上事进云石女未开琼殿锁木人已唱玉楼歌师云昔日曾道过进云三十年前陈壁土今日拈来依旧新师云自家作主张问钳锤高举选佛场开即今还有超佛越祖底也无师云有僧云在甚么处师云仙桥山畔滚滚来问如何是佛师云七星剑子僧便喝师云女也乱喝乃云古佛堂前雪飘万点仙桥山上玉结诸峰当恁么时水冷云寒尘尘不入烟回雾转事事全消衲僧家正好衲被蒙头坐消岁月争奈家家灶里少烟不得所以新圣恩今日开堂只得与兄弟约定规法三章别开丛林新式兄弟当此时节第一不得添衣添衣则孤负此时节第二不得薶炭薶炭则孤负此时节第三不得叫寒叫寒则孤负此时节虽然从上分付来底事又作么生折合杖头卓处天魔失正令行时佛祖无。

　　上堂僧问如何是函盍乾坤句师云大地载不起如何是截断众流句师云有口挂壁上如何是随波逐浪句师云处处相随来乃云云收大地雪解诸峰一声鹤唳迥出千松拈拄杖召众云见么见得普请各自归家见不得圣恩为你兄弟转十无尽臧去也卓杖云精进持净戒犹如护明珠。

　　上堂僧问本体空寂即不问如何是夜半铁牛吼雪昼天明木马嘶寒更师云背手摸枕子床下漉鱼虾乃云鸡寒上树鸭寒下水别与不别拈头捋尾以我为隐乎吾无隐乎尔拈拄杖卓一卓云三千年前立风规直至而今犹未已复举昔有一僧持钵至长者家偶为犬伤长者因问龙披一缕金翅不吞大师全披法服为甚却被狗咬师云者僧被者俗流一拶只得发白齿黄分疏不下虽然长者要到者僧田地犹较十万八千。

　　上堂长西堂出举坐具云大用见前请师一鉴师云金香卢下铁昆仑长云不是苦心人不知师卓杖一下问如何是大机师劈脊便打进云如何是大用师劈脊便打乃云杲日耿耿红霞膏碧落之空朔风泠泠白雾飘青冥之景不作竟会未为理观正与么时大似铁蛇把断要津石虎踞定峰顶你兄弟家卒难动着若动着尽被食啖若不动着又难归家作么生得个平贴去。

　　上堂今日见侍者请圣恩提唱从上来事不惟与乃佛乃祖光显门庭亦使无边国土有情无情得旨归根了也即今总向圣恩拄杖上扬声大叫云一切法不生一切法不灭惟此不生不灭诸佛之所得既然为甚么桼桶不快。

　　上堂泰书记问如何是先照后用师云且开庄镜当轩立记云如何是先用后照师云不斩楼兰誓不归记云如何是照用同时师云打则打杀则杀记云如何是照用不同时师云湘之南潭之北记云向上一事请师再道师云千圣觑不着记便拜师乃云风冽长天山河琼琼一璧雪覆大地草木璨璨六华你兄弟家对此严冬宁不一场冷落邪故圣恩不忍袖手特来助扬直使寂寥寥翻成聒聒地冷湫湫翻成烘烘地兄弟且作么生是助扬底道理雪里何须樵子唱卢头惟着树根香复举杨岐住院上堂云杨岐乍住屋壁疏满床尽洒雪珍珠缩却项痛嗟吁翻忆古人树下居师拈云老和尚将谓后无作者殊不知圣恩也有个见处作么生是圣恩见处夜夜北风鼓树支蒙头衲被已多时起来不见山河景笑倒圣恩新住持且道笑个甚么我住于此见闻若斯。

　　上堂泰书记问昨夜骊珠亲拾得庆赏一句意如何师云银烛吐青烟进云金光既耿耿回首焰重重师便打乃云无边刹海来复一阳之光百亿世界普见毗卢之用正与么时还有撩起便行底么有则分付钵袋子接待后昆无则诰封夫人吕氏觉贞今日于圣恩座下恳请开示无始来非僧非俗非男非女非圣非凡非生灭相非去来今受用不尽底种子如今长老与他下个注脚去也拈香便烧云不惟即此明宗旨犹好烧香祝圣人。

　　副宪商护法请上堂泰书记问如何是体中玄师云八十四人扶不起记云如何是意中玄师云鸟道归来未是真记云如何是句中玄师云铁画银钩点不断记云四海浪平风景淡九天云静碧轮孤师云消得龙门多少风泰便礼拜崇侍者问一女子定因甚有出得出不得师云小出大遇者云一声铁笛惊人耳自是东风送落梅师云莫被竟转好者云唤作竟又怎得师云女作么生者云劄劄便礼拜师便打乃云日照碧云峰石女下阶拜此后复如何处处观自在达磨当西来从梁历至魏文字先焚弃直示佛三昧五人得法印一人独超迈我本适子孙为翁传钵袋此后继衣者门户须光大。

　　上堂僧问世尊拈花迦叶微笑未审笑个甚么师云笑女在桼桶里进云扑破时如何师卓杖云向者里透过始得乃云热则普天匝地热任从犀牛扇打蚋扑蚊石榴火烧天灼地寒则普天匝地寒任从雪珍珠填沟塞壑碧琉璃积岳　山所谓生死交谢寒暑迭迁有物流动人之常情只是你中间一片田地不曾稳密为他所转若真正亲见一回不落寒暑亦不作寒暑见又何妨村歌社舞笑傲人间运水般柴风流丛席者个道理且拈向一边如今安养大师岳降之辰且如何是庆赞一句蓦拈拂子竖起云才放豪光三百尺山河依旧月明中。

　　上堂泰书记问铁牛触倒狮子石虎吞却象儿正与么时如何师云混然含理事不动去来心进云如是则无中有路通京国八德重开优钵香师云你向甚处坐立进云大地载不起师烧香云且漫与么泰提坐具便出世维那问不落言语作么生道师云木人歌后嶂石马嘶案山进云不落思惟道从何有师云溪声穿月景渔父梦残更进云恁么则法眼圆明坐断十方也师云臧身处没踪迹问如何是有想无想句师云王郎衫袖阔进云如何是非有想非无想句师云郑老帽檐高乃云见成公案放你三十陈尊宿错下名言不是好手深固幽远无人能到老释迦墙堑未固不是好手今日本源教授供众恩出私门不是好手圣恩长老今日提唱佛法且道是好手不是好手乃呵呵大笑云漫道春光无觅处回头华信在江南。

　　师诞付长西堂上堂圣恩有二般败露今日不得不道过圣恩于熹庙元祀十一月十九日子时始出夔州侯家毅庙十一祀十一月十四日知得饭是米做底所谓成人不自在自在不成人如今我大云西堂磨裈擦裤有年矣今入得圣恩门见得圣恩人作么生分付举拂云把将去时西堂掩耳师付之便下座。

　　罗明府请上堂僧问剥尽芭蕉时如何师云惟有一真实进云但要和尚尊委师云也须三十年崇侍者出举坐具云者是寻常事如何是奇特事师云郊原欲下雪天地冷冷寒崇礼拜问拨草瞻风祇图见性未审上人性在甚处师云密密知来犹是景进云识得自性方脱生死眼光落地时作么生脱师云到头依旧赤骨寒进云脱得生死便知去处四大分离时向甚么处去师云我不辞向女道恐女不信进云焉得不信师云今日乍寒不能为女竭力且归位着乃云须弥镫王如来三变堪忍世界地平如掌复弹指一下忽然涌出无边师子座令十方诸佛各坐其座四众八部散华围绕说偈赞曰佛真法身犹若虚空应物见形如水中月不觉圣恩搊住云你道应物见形如水中月作么生说个应底道理一队汉只得目瞪口呿却来索圣恩一转语圣恩亦无处启口只好道个罗明府设伊蒲伏惟尚向。

　　上堂僧问灵云见桃华寤后为甚玄沙不肯师便打僧便喝师连打乃以杖打圆相云汉江笊篱清平木勺弥勒面孔释迦胸襟一一总在者里者里见得便见从上来事头头尔法法尔有甚拘缚有甚解脱行解不立语默两忘佛亦不为祖亦不做虽然如不行脚遍争得髑髅干复举岩头在甘贽行者把针因缘师云俊哉岩头好幅胸襟只不合向行者家卖弄致令减却声价虽然女等要见岩头么遂起身顾众云祇者是便下座。

　　上堂僧问某甲一生不信佛时如何师云此人难得问如何是法臧师云厨库三门问清净本然云何忽生山河大地师良久进云被某甲一问只得哑口师蓦头便打乃云开眼便见天地县殊举意即知云泥早隔者个事除非是大死几回始有少分相应若只眼目定动便是白云万里不见道未棒未喝前领取犹是钝汉虽然尘中能作主化外自来宾。

　　上堂闻监寺问雪日立春增两秀法筵唱道事如何师云随例处分闻云恁么则一毛含众象普见群生前师云乐得一快乃云适才天帝向南阎浮洲喷嚏一下不觉阎浮雨似盆倾圣恩忍俊不禁只得出来唱个曲子与众解闷云一溪雨一溪烟迷白昼心悄然安得屠稣酉禁此冬月寒。

　　上堂泰书记举首云者个是昌泰底如何是和尚底师便打记咳嗽云者是昌泰用处如何是和尚用处师亦打记云杖头不惜重分付万古从今结祸胎师云骑得头失却尾乃云天得一地得一一色寒风吹白日桃华李华参差开看来又是春时节穿衣吃饭与道自适也不管佛法难牚也不管催科缓急忽然晴日当天来照我西前五尺地。

　　上堂僧问打破桼桶时如何师云也得遍界辉进云某甲信受去也师云三十年后未必稣乃云金刚王佛来也撝魔来也撝纤豪不立破沙盆逆来也受顺来也受阔若太虚所以者个法门举则遍界遍空收则无声无臭故卧龙　和尚常言未得入处见山是山见水是水见万物是万物既得入处见山不是山见水不是水见万物不是万物既得休歇田地仍前见山是山见水是水见万物是万物众兄弟作么生说个休歇底道理顾左右云新发意菩萨亦复不能知下座。

　　上堂僧问世尊升座文殊白椎其意如何师打一棒云也不得放过崇侍者问孤镫照暗室万事自分晓时如何师云退后三步看进云恁么则一杖关山静十世白豪舒师云不消咳嗽一声者作展具埶云也不消得便收起师云切忌拗直作曲乃云开眼说梦不得举意求道不得所以从上尊宿到此亦只没奈何昔僧问古德学人没奈何时如何德云非但女我也没奈何僧云和尚为甚没奈何德云我若奈何拈过女没奈何众兄弟可谓早上乌鸡深夜绣暗中一窍实难通。

　　上堂闻监寺问三十夜到来时如何师云故园今夜思千里霜鬓明朝又一年闻云浑身当宇宙谁是出头人师便打闻便喝师复打问道不行时如何师云山僧有分住烟萝进云意旨如何师云不怕烂却乃云天地与我同根万物与我一体撩倒僧肇法师相逢空教弹指若不裂破根朱未免堕在道理以杖画相云正好看取。

　　上堂蟭螟扑破琉璃碗蚱蜢横吞玛瑙盆露柱歙干沧海水镫笼蹋断须弥根大众诵此四句自然参学事毕。

　　庆立僧化去上堂崇侍者问立僧化后向甚么处去师云钵里饭白明如日灶下火红焰似云者云沤华翻白浪漫道春风催师云门前垂橘柚屋后种林檎乃云平都石林心庆道人少综儒业铮铮有声中岁学诗诗亦有致晚年放心正法眼臧操学参谒又复几尽心力见圣恩令行黔地直唱幽宗一日腰包而来被圣恩捉败全身放下辅弼丛林始于护国终至万寿虽杨岐事慈明无以异也今年以恙退隐余庆之钟灵禅房不二月即坐脱矣嗟乎何天丧予之速邪圣恩常作偈送曰少年名已在南方四十归来坐道场夺得杖头挑日月五湖烟景泳秋光兄弟莫道千载之后不能坐断人舌头好复靠拄杖云倒拄杖头侧足立当场放过者瞎驴。

　　上堂僧问向上宗乘即不问正恁么时如何师云十字街头　砖进云衣线下事又如何道师云一点也谩他不得问如何是宾中宾师云目兆踉蹡如何是宾中主师云犹是惭愧如何是主中宾师云妙在今时如何是主中主师便喝问师子吼时如何师云不见鸡犬鸣僧乃喝师便打乃云日则高眠春昼夜则蹋断秋天若人问我意旨笑指岩雪华烟所以道任性逍遥随缘放旷但尽凡心别无圣解是故凡也如是大众也如是圣恩也如是侍者也如是拄杖拂子也如是露柱镫笼也如是三世诸佛也如是狸奴白羖也如是砖头瓦砾也如是山河国土也如是草木昆虫也如是既然如是又要圣恩说个甚么满目黄金相黑狗烂银蹄。

　　上堂僧问圆明宝珠今请酬价师云我见镫明佛本光瑞如此乃云拄杖子道未曾得个休歇田地此时唤作佛祖不得唤作僧俗不得唤作人竟不得唤作纵夺不得唤作照用不得唤作宾主不得唤作玄要不得唤作棒喝不得唤作圆相不得唤作抽顾不得唤作门风不得唤作三界惟心不得唤作万法惟识不得唤作偏正不得唤作功勋不得既得个休歇田地此时唤作佛祖也得唤作僧俗也得唤作人竟也得唤作纵夺也得唤作照用也得唤作宾主也得唤作玄要也得唤作棒喝也得唤作圆相也得唤作抽顾也得唤作门风也得唤作三界惟心也得唤作万法惟识也得唤作偏正也得唤作功勋也得然则正当壁立万仞不落是非竟又作么生待下座看。

　　闻监寺请上堂僧问如何是真谛师云万象全撝进云如何是俗谛师云雪色如银进云二谛融通时如何师便打问佛子住此地则是佛受用未审受用个甚么师云饭食经行绕数遭问如何是烦恼师云金刚手里八棱棒乃云赤手提撕山门头贵火卢头贱白眼冷坐前廊头唾后架头屙随缘任性无喜无忧遇缘即宗有收有放拈拄杖云既然一切处随缘即宗有收有放且道松眉沙弥化去圣恩为伊荐拔又作么生攃手归家人自肯眉毛留得拂珊瑚。

　　上堂世维那问如何是镜中华师云八面看来刺眼睛进云如何是水中月师云捞天摸地不能全进云离却镜华水月时如何师震威一喝世喝一喝便归位师云冷灰里有粒豆爆问劫火洞然意旨师云娇爷恃娘进云恁么则到头霜夜月任运落前溪师云不荐当头旨徒劳诵诗篇乃云黄檗打临济三顿有杀人刀无活人剑赵州叫严阳放下有活人剑无杀人刀若得两全须是圣恩始得拈拄杖云杀人刀放拄杖云活人剑杀活既在圣恩手里祇如圣来凡来作么生用当头碎破黄金面背后莫教错认踪。

　　上堂僧问向上一机雷奔电走当阳一路鹞过新罗正恁么时请师一句师云不曾讳却进云一句迥超千圣外松萝不与月轮齐师云莫道山僧在者里僧以坐具横肩云独立千峰外背手看碧波师便打乃云一入山来雪风凛凛吹破面门打失两眼追也追不及抴也抴不转千峰顶上挂镫毬十字街前空认景倘者里着得一只眼方知释迦老人今日于雪山识得来底原是宾头卢手中琉璃碗于者里着不得一只眼遂召圣僧侍者打鼓普请看。

　　雪朝上堂明教授问普化摇铃明甚么边事师云生铁铸虚空明云恁么不消全提正令也师云也须进前三步明礼拜师乃云千峰覆雪万井沉烟处处有一色之功山山无万象之竟当此时正好闭户高眠何须开眼说梦不见嘉祥一路智者知疏瑞草无根贤者不贵总之诸人未得者个受用只得依科作梵拈拄杖召众云汝等若能明解得不妨大家吃一茎如其不然更为颂出今朝十二月十一朔风吹破禅房壁偶然出户望仙山始见庭前雪深尺鸟不飞人烟息兔角牚断古殿檐龟毛拂碎象王鼻。

　　上堂泰书记问如何是向师云纵然为野老也合趋天时如何是奉师云但得居寰宇终须拥圣明如何是功师云深夜不解甲画策取楼阑如何是共功师云鹭鸶行雪地此事不称奇如何是功功师云浑然含一体迥不落勋涂忽遇济下来时如何师云恁么则分付去也便打泰举足云蹋碎金笼铁鹞子从今啼出劫前春师云过得关头超佛祖犹较圣恩一着难泰礼拜问拄杖头边已露春色拂子尾上明泄秋光且如何是密密句师云脑后金椎僧便喝师云恁么喝又争得乃云精金百炼光耀十虚美玉重磨价贵千两有如是操履圣恩未敢相许在不见石火电光未是妙指踪画迹太惭惶复举世尊于涅槃会上因广额屠儿放下屠刀云世尊我是千佛一数世尊云如是如是女是千佛一数师云可惜黄面老子容易放过令广额入得佛界入不得魔界当时若是圣恩但举手画两画不惟广额铅澒干枯亦且不辱宗教大众如此处断且道还恰么若恰古人落节有分若不恰别有甚么眼试道看。

　　立春上堂僧问如何是宗旨师云泥人笑金刚进云恁么则全宾全主师便打问见山见水时如何师云有甚么难进云谢师答话师云苦瓠连根苦问学人特来请和尚直指师云将谓别有问如何是衲僧本分事师云如铁鹞子翔云乃云一法不生万法无咎三阳既转百芔增光是以春信不来事事寂寥泰爻既画物物全舒总之时节既饶生意自动者里见得生机一路便见圣人法即凡夫法凡夫法即圣人法者里见不得生机一路圣人法是圣人法凡夫法是凡夫法各各不相知各各不相容也还知么白玉钵中香积饭朱砂盆里云门饼伏惟尚向。

　　上堂世维那问大用见前请师一接师云敲碎髑髅也是闲进云当台一镜明如日万古晴空绝是非师云徒自劳倦世拂袖归位师云俊哉衲子问如何是水上葫芦禅师云桼桶光生初夜前如何是日中宝石禅师云掴倒崖洲沧海枯如何是水中盐味禅师云月涌江波夜色沈如何是色里胶青禅师云白日挑镫读此铭乃云白玉钵中展脚高卧朱砂镜里斫额望人虽是明眼宗师不无指踪极则所以行棒行喝无非第二义中露个消息虽然且如圣恩为人节文又在甚处请看江面渔舟子不管阴晴理钓丝。

　　除日隐监院请上堂僧问年尽月尽日尽时尽如何是到头一句师云家家门上挂钱财问除日一句作么生道师云烂煨榾柮火谁复念愁穷问杲日当天四檐滴冻时如何师云且喜冰消瓦解问垂钩千尺意在于何师云圣恩颇识好恶乃云烹露地白牛赢得一日饱餐失却千日受用埽门上尘垢去得目前柤滓添得头上灰尘总不如圣恩今日也不烹露地白牛亦不埽门上尘垢祇是一味固守清贫所以寒则与众同烧榾柮渴则与众痛饮清流从诸方老宿超孟尝君之光采舞谢三郎之百戏到圣恩门下一点也用不得众兄弟祇如应时及节合作么生指示坐到四更后寒与暖分开。

　　元旦上堂泰书记问如何是新年头佛法师云门前梅破梢进云开门欲问东君信迎得春光满面来师云也是寻章摘句汉进云当轩得意无人识自唱巴歌啰哩啰师云又恁么去也记礼拜起拍一拍归位师云消得恁么消得恁么问天地交泰物我同春和尚还有别商量也未师云有进云请师指示师云刹竿头上舞猢狲乃云新年头佛法有户户欢呼椒柏酉新年头佛法无山僧无力呼枭卢石龟相逐铁鹞子银碗全盛雪珍珠所以道元正启祚万物咸新正与么时若当向上宗乘未免减人声价直须格外明宗始称玄学高士如其不尔也是个矮子看戏复举密师翁颂夹山见船子云离钩三寸如何道一桡打入红波跳忽觉来时自点头请续此语师拈云者老和尚做善知识多少年一个颂子也不完全圣恩儿孙若不添起未免诸方唾骂良久云宁可截舌不犯国讳。

　　上堂攃土扬沙不如先辈埽踪灭迹犹较今时顾左右云圣恩作大师子吼去也切须仔细喝一喝。

　　天童和尚忌诸山请上堂长西堂出便喝云老人来也作么生相见师云痛与三十棒长云祖祢不了殃及儿孙师云犹要一顿在长云昔日知恩处今朝成祸胎师云不独触风化亦自显颟顸乃云掜不聚撞得开扶得起放不倒荆棘林中下脚夜明帘外转身若是圣恩儿孙只须痛下一喝不惟疑杀古人亦且教尽大地人眼　　地去遂烧香云也怪伊不得。

　　因事上堂先佛之设教也必本乎道德道德举则天下无不尊法于此无不慕爱于此既尊且慕则吾教与天地永固与日月同明由是观之丛林非道德不着衲子非教化不明故道德者丛林之体裁教化者衲子之资粮有此体裁又有此资粮何患功业之不成声名之不出此先圣之大纲末学之洪规兄弟家既来同住必念道德为先其资身次之何一有不如意事便生退息得不为忘义之狂徒灭道之丑人与圣恩见此心痛胆裂不忍不一相劝大众毋作是念光阴去半岁月无多将此大事早早做办免致后悔不见预先若不打彻腊月三十到来一场慌乱此血滴滴之训不可不着紧也。

　　上堂僧问金刚王宝剑今日略借看师便打进云大好杀佛祖手段师云将谓是个肥尸元来是个死鼠乃云朱砂钵白玉盆绝渗漏之机烂生姜青草艾疗沉痾之病所以衲僧家掜聚放开呼来唤去未有不是者般时节如是则我懒民玄监院请圣恩开示从上来不立文字之教以为荐亲之举亦是领取者般时节只如者般时节作么生会等闲识得竿头意了无生死去来今。

　　上堂圣恩门下棒如雨点别无相赚只要觅个作家交付钵袋子若是作家不待语话即跨门时便好推倒圣恩只教圣恩起来不得开口不得吐气不得转身不得既有者个作家自然一切处如壁立万仞虽遇佛遇祖遇众生遇鬼神总与一掴粉碎全无豪发许与之作对他日亦可敌得生死即要传钵袋子复何难哉只是你夙无灵骨被人使作似个奴儿婢子要叫你东则随之东要叫你西则随之西此时要答话下语也不得要瞚目扬眉也不得子细看来者个时节不是学得底求得底须是蒲团边衣线下回光返照亲见一回委实如此则一切竟界始谩你不得此时要东也在我要西也在我要答话下语也在我要瞚目扬眉也在我更不是别人代普得底亦不是别人做得底只饶多少说话多少作用多少训诲原来是我家里事物一切大师都是方便接引今日谩不得也到了者个时节圣恩便与你证盟未能如此正好行住坐卧着实参究去然又不可蒲团上结足未定便下来闹聒聒丛中打浑者样参学可惜许不见古人引锥自刺才到得者个田地。

　　上堂僧问未出方丈时和尚作么生指示师云下床须折被进云恁么则助扬法化去也师云也不期筑着阇黎僧礼拜师便打乃云隔江招手横趋而去此正是气味相投羽毛相似底亦省却多少力也兄弟家已入堂多日犹作瞌睡如梦如痴圣恩如不出来疑我有悭法之意即出来怪我有相逼之来正恁么时一切是非如何铲去到不恨不疑之地良久云你若无心我也休。

　　普请上堂昔杨岐和尚云薄福住杨岐年来气力衰寒风吹败叶犹喜故人归圣恩也杜撰四句云灵岩住平越犹喜出山嶕不是爱出户祇要般柴烧。

　　上堂僧问如何是心包太虚之旨师云不见其大进云一切归元此理谛当否师云归元后如何僧礼拜师便打僧喝师云还得多少饭钱乃举修山主钟中无鼓响鼓中无钟声钟鼓不交参句句无前后修山主将五音六律为你咏出首无生曲子直是你不解听所以无衲僧眼目者里若能接得拍始参得圣恩禅如不能更与颂过竹杖化龙天地黑鼓椎筑地髑髅枯焦砖打着连底冻三千弟子眼涂糊。

　　佛诞日上堂僧问未出方丈已露锋铓既登座也落七落八门庭施设拈向一边请和尚速道第一句师云笋毕竟成竹进云莫矢上加尖师云自领去问云门打杀世尊未审世尊过在甚处师云指天指地进云却请相救师云即使救得起来有甚用处僧伫思师云立地死汉乃云度生为急岂恋四天拯接为心何辞五浊所以今日下摩邪腹降饭王宫两手打开当阳抛出道个天上天下惟吾独尊于是九龙唾甘七华绕足后至雪山成道唤作接物利生老子如此争似我随分度日直接上机无事高眠待他负命岂不犹较些子举拄杖蓦顾大众云还有识得者么归期不着便独自恼江头。

　　上堂良骥追风岂摇鞭景仙陀神智不假再呼所以衲僧家撩起便行全无留碍大众者事且置正恁么时还有开口不涉唇吻道得第一句者么摘拄杖鼓掌云折杨华折杨华。

　　上堂僧问如何是初祖一只履师云可以履霜如何是二祖一只臂师云申缩可人如何是三祖一罪身师云挨着便知如何是四祖一只虎师云谁敢当风如何是五祖一朱松师云盍覆天下如何是六祖一张碓师云蹋着祸生问如何是最初一机师云虚空书上字沧海挂镫裘进云如何是末后一句师打云要知明日事但看夜来风乃云三世诸佛不知有雪里乌鸡啼白昼狸奴白羖却知有无底篮盛青蛇吼佛殿与三门斗额金刚与泥神竞走说似一队瞌睡人依旧得前遗却后。

　　上堂祖师云吾有一物无头无尾将谓千古希诧殊不知暗臧春色明露秋光香严云吾有一机瞚目示伊将谓万古徽猷殊不知明露秋光暗臧春色顾视左右云者里下得一转语与祖师香严一龛并坐未是分外不然你者一队总是涅槃堂里汉。

　　上堂举世尊于涅槃会上以手摩胸告众云女等善观吾紫磨金色之身瞻仰取足勿令后悔若谓吾灭度非吾弟子若谓吾不灭度亦非吾弟子时百万亿众悉皆契寤师云老子四十九年如随色摩尼耀人肝胆弄到今日一场活杀圣恩儿孙有首颂子助伊火把昭王御宇降天竺穆满当春十五时丈六紫磨金色聚一　猛火爇须弥。

　　解制上堂世维那问如何是解制放行句师云牢拴草鞋天地外横担拄杖河山中进云如何是佛法实相句师云万年松下金钟响百尺楼前玉板鸣问结制时如何师云板响归被位钟鸣出照堂进云解制时如何师云放开布袋口衲僧得自由进云不解不结时如何师云堂前三个石屋后五朱松进云既解既结时如何师云四海肩囊去八面起清风明教授问法亘今古何有解制结制师云千峰顶上打裘子十字街前骂秃驴闻监寺问人天交接时如何师云春园华鸟啼青昼引得时人听好音进云祇如圣恩解制时又如何师云处处分云水头头吐妙机乃云洞山老人教人东去西去万里无寸草处去然千里万里去住随缘足矣但只是一切时不得违背圣恩若有违背定犯着弃罪何也前涂更有新条在漫道春风即便休叙谢两班毕下座。

　　荆南开圣院山晖禅师语录卷三(终)
嘉兴大藏经　山晖禅师语录


　　荆南开圣院山晖禅师语录卷四

　　住铜仁府东山门人昌泰录

　　嵩山首座龙光法孙宗上编

　　住黄平州长松禅院语录

　　据室要论　子大小便较勺柄短长争如者里坐消绿水青山放意长松幽涧虽从上来掩室摩竭壁观少林临济门风杨岐正脉总用不着何也桃李纵然先得意到头也落劫前春。

　　德直岁请上堂崇侍者问十方同聚会个个学无为和尚如何垂示师云龙潭清如镜者云未是极则在师云如何是女极则者云金卢霭紫气银烛吐青辉师云也只道得一半者舞坐具归位师打乃云昨日圣恩寺里敲床竖拂喻性谈心今朝开圣室中浪静风恬攲云傲日故昔有云有时千圣觑不着则到处露行踪有时到处露行踪则千圣觑不着如是竟界可谓行也自由住也自由圣不得名凡不得状脱脱洒洒巍巍堂堂者事既尔即今拨转竿头来举地臧因缘重龙山道价又且如何大家且乐岩耕事赢得博饭胜诸方。

　　开卢杨丁两护法请上堂拈香祝
圣罢末后拈香云塞断诸方老宿疑杀四海衲僧若不对众拈来将必有时骂我供养苏州府报恩禅寺浮石禅师大和尚问如何是正法眼臧师云祇是涔蹄乃云白华竞秀妙德家风一亘晴空普贤竟界者一道真言天下丛林尽作奇特商量殊不知二大士总是个碗脱子要得真实隔十万八千在良久云者里倘有个出来道二大士既如此设问长老甚么年间行道但向道且退去不是弄潮人休入洪波里。

　　上堂僧问权借一问以为景草时如何师云墙壁瓦砾解　跳乃云横身宇宙展演之谈一线不开固封之见衲僧家有甚闲工夫作如是见解但穿衣吃饭喜怒哀乐究竟分明便是归家时节无奈担囊负钵出一丛林入一保社有许多穷乞相一往观来真可怜悯大众祇如不展演不固封本分地上合作么生书记云倚松三楚地笑傲桃李春师打一棒便下座。

　　上堂僧问听松上座请师荐严如何举似师云风来星落水波尽月还天进云意旨如何师云客久闽音化交深楚俗通问威音王以何人为师师云开圣门前唤得来进云恐涉涂程师云扶头祇是扶头扶尾祇是扶尾乃云适才睡去得一梦竟见金刚与泥神论义一谓有佛处不得住一谓无佛处急走过争之不已来质山僧山僧决断云据二大士见处如盲人摸象何异诸方长松则不然才欲举杖不觉侍者云听松上座请法荐严伏惟降重梦竟是以遭渠撞断来升此座大众座既升矣也不免向痴人前说梦然此一梦过去众生世界是此一梦未来众生世界是此一梦见在众生世界是此一梦及今日荐拔指示无生之道是此一梦既都是梦祇如真实处作么生道独足石人舞尘埃片片打着空王佛。

　　上堂同书记问如何是浮山九带意师云香卢脚下吼如雷慧维那出竖拳云者个是第几机师云放下好也免得吃棒那画一画师云自领去乃云女身女心外洎山河大地咸是妙明真心中所见一物具眼衲僧向者里寤得便见菩提涅槃真如佛性是一物向上向下者个甚么是一物乃至圣人种种施设总是一物今日觉莲上座于无施中作施无法中求法是一物不然其奈山僧何。

　　上堂僧问如何是正中偏师云一点光生景未圆如何是偏中正师云刚晓难凭秦时镜如何是正中来师云独足石人蹋雪苔如何是偏中至师云大小全体归圣治如何是兼中到师云夜半归来天未晓慧维那问师唱谁家曲宗风嗣阿谁师云千眼大悲认不真进云恁么则天童推不开报恩斫不断去也师云不意阇黎道着进云铁蛇当古路拔剑搅龙门又作么生师云吓杀人乃云智鉴当轩草昧远遁灵符在握鬼窟全消苟非神寤于机先必也丧胆于直下眉间宝剑血溅梵宫袖里金椎雄飞宇宙于此寤得吃鬻吃饭未为分外脱或不尔着草鞋有日在。

　　吴正纲转经上堂师以拄杖打禅床云也甚奇怪适来长松升座不觉筑着禅床惊动琉璃佛国药师老人从十殑伽沙佛国外来此香几上放大光明作如是说我于无量劫中欲取菩提智道先作誓言自身光明炽然照耀无量无数无边世界以三十二大丈夫相八十随形好庄严其身令一切众生如我无异大众长松所见如是未审众中还有见得者么若见便知普天匝地一切法一切事悉皆如我无异其或不然又打禅床一下云复还本土去也。

　　上堂僧问娑竭出海时如何师云滔滔地慧维那问欲领和尚一棒师意如何师云教你丧身失命进云恰好师云甚么年间得活进云铁牛耕转昆仑去瞎驴嘶破太虚回师云瞻前顾后问如何是正法眼臧师云提不起乃云一法不露遍界遍空万法全章无声无臭所以云有出山埶水无投涧声大众者件事的的取一法不得舍一法不得取一法便为取缚不取一法便为不取缚毕竟如何得个入路挥拂子云长汀汀上风颠子日日相逢笑不休。

　　上堂僧问三世诸佛不知有不知有个甚么师指云香卢进云狸奴白羖却知有知有个甚么师指云香卢问如何是佛法的的大意师云梅花片片雪中飘乃云狗走抖擞口众生本不曾迷猴愁搂搜头诸佛本不曾寤迷也不迷寤也不寤赵州亲见南泉来解道镇大芦菔。

　　上堂僧问对面不相识千里却同风时如何师云阇黎不独今日错过进云宾主何在师云深林纵许巢翡翠浅水岂肯漉鱼虾僧拂袖归位师云又有一个掠虚乃云大方独步出海之银蟾宇宙横身离矿之宝器头头自妙处处全章所谓广大门风威德自在若不如是终是门墙之物长松曾忆在栖灵时卧龙茶次举一切事究竟坚固遂以茶杯一掌击碎勘众云且道是坚固是不坚固坚固老僧已打破也不坚固古人为甚如此道是时长松也曾预数但只做得个矮子看戏若是如今只消向前躬身云早晚礼拜岂是分外事也如此不独无玷学涂亦且教长老一场活杀仁者好好做上一场得个入路免得在人家队里嚼言嚼语听使听呼有甚好看。

　　冬至上堂慧维那向前展具却云也不消得便收起师竖起拂子进云浑然含理事何用历三祇师复竖起拂子云者个用得恁么快慧礼拜归位乃云群阴未剥冻结重泉一阳既形梅冲两岸地中雷复律管灰飞十方拜贺嘉猷万国称扬舜德林下道人合作么生祝延圣寿遂烧香云愿吾皇与虚空齐寿圣德与日月齐明草茻愚僧不胜庆幸复举僧问古德一阳来复日长一线未审佛法长多少尊宿云长一线又一尊宿云一线长师云二尊宿一人易分铢两一人难较尺寻若是长松则不然竖起拂云也不较多。

　　上堂僧问黄金出矿请师一试师靠拄杖进云恁么则巴陵渔父子生平一孤舟也师云多虚少实乃云今朝忍寒不暇却又打鼓升堂不独说法不象亦且鼻涕老长所谓成人不自在自在不成人谛实看将来黄檗树上有甚蜜果。

　　上堂僧问千里特来呈旧面试看秋华别样香师云父母所生眼终不为汝鉴乃云开眼便见佛殿三门香卢拂子开口便说真如佛性菩提涅槃此是兄弟家见处开眼便见山河国土僧俗男女开口便说朝打三千莫打八百此是长松见处如何是拄杖子见处陈年靠在禅床角不计秋春得自由。

　　天童老和尚忌上堂同书记问解开布袋如意自在▆恁么时如何是庆赏一句师云长松终不设轻慢于人便打记震威一喝归众师云不是冷灰里有粒豆暴乃云今日照监院供养天童老人不独尽大地人吞不下咽亦教老大一个善知识屈气难申擿下拄杖起身合掌云端严甚微妙今复还亲近。

　　上堂僧问天不盍地不载作么生道师蓦头一棒进云自从认得曹溪路东擿西抛任运行师云漫逞驴唇慧维那问第一诀独立庭前雪时如何师云寒杀只宜寒杀慧云第二诀乌龟吞却月时如何师云皎皎只宜皎皎慧云第三诀今时全漏泄时如何师云可惜只宜可惜慧云恁么则踢碎西河师子窟裂破汾阳万古秋去也师云莫易开终始口好乃云烂东瓜破草鞋分文不直有时辽天索价荆山玉罔象珠连城莫易有时堕地薶尘总不如李居士施柴施饭不作贵不作贱寒则亦任满架卢头饥则亦任满盛应器却有点好处你道好在甚处一不叫寒二不叫饥闲来无事看江湄。

　　谢照监院上堂僧问独步大方云龙风虎向上全提电卷星飞正与么时请师速道师云香盒子进云当轩得意人自唱啰哩啰师便打慧维那问如何是第一玄师云三门与佛殿斗额如何是第二玄师云厨库与东廊揩背如何是第三玄师云前村叫前村应脱却三玄甲青峰任我眠拂袖归位师云山断疑无路溪回别有村乃云昔杨岐领慈明之职始于南源终于海会虽祁寒溽暑尽慈明之道可谓丛林柱石万古徽猷今白云照监院领长松之职卖布单捐衣钵不惮筋骨为众药石亦可谓丛林柱石万古徽猷虽然一人兔头截角一人龟背刮毛要得谛当且看别时分付。

　　上堂僧问如何是法华三昧师云铁牛不吃阑边草乃云千峰岳秀云霁晴县太空一涧冰寒烟消樵唱原野也不是时人凑泊之竟亦非相勘敌胜之机欲明者般时节须是按下旗枪始得还有按下旗枪底么复举鹅湖智孚禅师一日不赴堂侍者来请孚曰我今日在庄吃油糍饱者曰和尚不曾出入孚曰你但去问取庄主者方出门忽见庄主归谢和尚到庄吃油糍师云者则因缘有者道鹅湖与庄主同出有者道特杀淆讹有者道莫一向只为人谩有者道不是寻常破布子者样商量早陷二铁围山里去也大众还有知落处么我要他下一转语。

　　上堂僧问如何是夺人不夺竟师云千金公子匿高楼如何是夺竟不夺人师云一叶落处天下秋如何是人竟两俱夺师云海底明月照行舟如何是人竟俱不夺师云风清月白人高歌恁么则砖头瓦块善说法要去也师云口念摩诃出头来乃云即心即佛将无作有非心非佛弄假象真不是心不是佛不是物相体裁衣大众你道老胡西来的的为人处又作么生以杖画个丁字复卓一下云也是水里漉鱼踪。

　　上堂僧问贤圣中来不曾杀生是何义师云堂前才举手引动万机随进云接初机句请师再道师云放开一线道撼动五须弥乃云一室虚明森罗万象绝响一机齐赴山河大地俨然正恁么时取一法不得舍一法不得为甚么如此聻烟霞洞里无鸡犬风雨林中有鬼神。

　　上堂时寒添衣贫者无措微尘不受富者难为如今大众供我袈裟衣又作么生也只得将错就错为大众别申回向举阿难问迦叶世尊传金襕袈裟外别传个甚么迦叶召阿难阿难应诺迦叶云只消倒却门前刹竿着师云相席打令不无迦叶就路还家且许阿难若是殿后威光犹较长松百步在何故聻当时何不与本分草料却去指东画西。

　　佛欢喜日上堂久滞雪岭待兔守朱转眼圆成从空放下所以者般事觑未破时银山铁壁头头障碍及至觑破雪点红卢事事圆融兄弟家你道未觑破时少个甚么一觑破时得个甚么如今弟兄还有道得底么竖拂子云只饶不坐空王殿也落时流第二机复举僧问赵州如何是佛州云殿里底师云者僧担得一担佛换得一担枯桩赵州爱得铜盆走却老鼠二俱未是好手若是今日有问如何是佛但指云者枯椿若能如此可以变大地作黄金搅长河为酥酪。

　　上堂老胡说个知见立知即无明本知见无见斯即涅槃意在使人不动脚头便坐道场不餐大药自然仙化然于唱教门中宽阔有余衲僧分上一点无用不见道言外承当早成涂彻机前负荷已涉离微虽然又何妨湿纸褁金毛狮子单丝控玉角麒麟复举赵州因僧问外方有问赵州说甚么法如何抵对州云盐贵米贱师云拨着便转蝇蚋趁逐电光打动便知盲人追寻石火大众还知天下丛林都向贵贱里作涽计么。

　　上堂父母未生前眼横鼻直父母已生后鼻直眼横虽则理合如斯争奈犹有一着在何故祇如前是县碞后是猛虎左右壁立万仞合作么生得个太平时节众无对代云寐语作么。

　　除夕上堂众才集师顾视左右云长松今年除夕无甚长言短语祇有爆竹一枚遂喝一喝云是甚么耸两耳便下座。

　　元旦上堂烧香毕顾视大众云不独祝一人有庆万邦咸宁亦使天下衲僧有眼皆见有耳皆闻诸仁者长松如此还有见所未见闻所未闻底么宁可截舌不犯国讳。

　　上堂僧问德山棒临济喝还当得向上事么师云知者见之知僧拟开口师云拈起轩辕镜蚩尤失却威问十方无壁落四面亦无门请师垂示师云不因归来日怎见屋里人问南泉斩猫意旨师云处处战兵眠血草家家冤鬼哭愁云进云赵州戴草鞋又作么生师云也是平地漉鱼虾乃云阳春有脚万芔暖回大蔟斡旋四海甲坼观化母于织锦乐暴背于山庭林下道人洵可乐也如今还有共相知此理者么不是知音者徒劳话岁寒复举　岩道人见黄龙有偈云弃却瓢囊摵碎琴从今不炼澒中金自从一见黄龙后始觉从前错用心师云者道人得个寻常受用便谓明逾日月学究天人殊不知到长松门下当甚破草鞋虽然他道从前错用心那里是他错用心处有柬得出者不妨道看。

　　上堂僧问不落文言请师速道师云扬眉早已过开口欲何堪进云恁么则六尘非有八识本空也师云不知路头直却道只隔丝问见不是见闻不是闻时如何师云不是射雕手徒劳试月弓僧向空画一画师云头破脑裂也是闲进云恁么则枉劳人事师云不晓其原十万八千乃云佛不出世石蕴玉而山晖祖不西来水含珠而川媚及其佛出世迹愈埽而愈多逮乎祖西来邪愈遣而愈盛是何著相之甚者也拈拄杖卓一卓云好大哥你道毕竟如何是直截底一句等闲筑碎恒沙国万象森罗失却踪。

　　两序供法衣上堂劳筋累骨监院之事迎来送去知客之事量茶数米副寺之事添盐着酢典座之事领众白椎维那之事录记法言书记之事奉侍药石侍者之事大众丛林纲领一一说了祇如诸仁者供新法衣又作么生以衣拂一拂云鸡足山前风寂寂高蓝峰顶露堂堂。

　　上堂佛祖之道本绝名模亦非言说但一切时贵图知委耳知委则可了向上宗乘不知委则务高求远翻成颟顸去也所以香山露遮那之体子规啼般若之谈者里唤作色唤作声得么即观从上宗师开此一门亦原不曾有别法与人若有别法与人尽是系驴橛子如我云居若石世长老大兴佛事追答严慈散华献水鸣磬转经以此报亲亲恩报尽以此利人人皆获益于此法中宁不快心哉亦可谓无有不是入妙之门者也良久云还有不涉唇吻便超无学底么石火光中机轧轧流星景里意微微。

　　上堂举拂子云寒江独钓月满芦华柳岸闲行日县亭榭汀洲渔火赛玉盆之光卢头香云接金轮之照一往看去总是随处作主遇缘即宗见色明心闻声识道堂堂独露历历孤明有甚难知求人讲究只是者里有一丝豪见处定落在流俗无一丝豪见处定落在空亡倘二俱不涉如何得自在去还有伶俐底么正好唾骂长松一上如无长松与兄弟别下个注脚去也乃竖起拂子便下座。

　　上堂林下道人薶炭团烧笋蕨挑粪火鬻松华或有问如何是住山底道理作么生道一池荷叶衣无尽数树松华食有余。

　　上堂一法不有理绝言诠万法不无事存函盍所以有而不有因无故有无而不无因有故无一往看来总是全咏取舍之见生灭之谈要究竟先报恩分付来底诚未梦见如今拄杖子取不得舍不得生不得灭不得一道平直坐断报化佛头万机齐施触碎天魔脑盍正恁么时如何是令行一句举杖云人天眼目垂今古幽明津梁付儿孙。

　　上堂一叶落天下秋一尘起大地收者样饺物何堪与人长松有个新鲜不妨举似赤土画金凤火尾锦绣眉夜来人不识却唤作雀儿。

　　上堂始终不昧理事双融凡圣不形迷寤两尽莫见长松恁么便道心竟如一缚脱无二又何消说迷说寤然也要具择法眼方是作家禅和如不尔则大谬去也还会么秋色入楼来霜风吹大冶。

　　云表毛提举请上堂僧问离却色袋子作么生相见师云石火寻踪早是迟进云把断要津一句又作么生道师云袁江渡口野烟笼乃云一法不存诸佛祖师无措足之地万汇既立白羖狸奴有陷虎之机所以放行也龙吟云起白虹贯秋月之光把住也虎啸风生青霜陨梧桐之木看将来者犹是第二义门若是向上一路石火电光追踪不及况探竿景草与人商量邪先德道闭门打睡权接上机面壁待人曲为门户虽然不因把手灵山日争得今朝论正邪。

　　四月八日上堂空劫已前无佛无众生桃华不语鸡犬自恬空劫已后有佛有众生丹涂厕屋朱点枯骸正当二边不至中亦不存总是万里崖州四棱着地三处既成过误且如何是释迦老人今日独尊底道理为诸人颂出银蹄细尾斑斑色金眼长颐绛绛朱夜尽醉眠明月峡晓来扑碎玉蟾蜍。

　　破山和尚忌上堂是甚么酉里生肉里死不惟水鸟树林赢蚌虾蟹疑倒即饱参衲子亦自怪笑若不是完壁当年亲见一瓣香亦不肯对众拈出虽然千尺桃华三月浪也曾寒杀五湖来。

　　上堂声色不有虎咬大虫声色不无蛇吞鳖鼻乃举起杖云要会者话须问者上座若不问者上座终是牛头没马头回遂擿下云看看。

　　上堂僧问佛本是心为甚却道不是师云入门须辨的此意不曾乖进云离却时如何师云黄华香自糁移景向南楼进云如何取则师云过关须掉臂不问吏为谁僧礼拜师乃云玄学之士圆离顿渐之阶妙寤之徒光含真俗之谛目前取办竟物纷纭道外求时根尘错综只得一切远离又是空亡外道看他先德许多施设总是止啼之事今日长松于四众中转此根本法轮亦是涕唾狐涎虽然门庭澹泊祖道浇漓若不当场露布祖宗绝望也既在者里大家证盟不得说了便休须要取证为期不然又是说时似寤对竟还迷有甚行脚眼目还会么秋风叶落过墙来一片寒霜吹不断。

　　上堂已明大事心佛众生未明大事众生心佛所以道至道无难惟嫌柬择大众正与么时如何是不柬择底事东廊西舍厨库山门是不柬择么古今日月古今圣人是不柬择么青山绿水翠竹黄华是不柬择么宰官临筵人马骈阗是不柬择么喝一喝云我今稽首礼大士释迦文。

　　上堂五日一参贵图知委三日普说祇要发明知委则圆离明相如出海银蟾发明则了寤真常如出厩良骥到得者里可谓至矣尽矣还有甚么隔碍虽然莫道冬归时节暖犹防春到百期寒。

　　上堂有佛处不得住春暖子规啼绿树无佛处急走过秋老间猿食白果大众疑有十分寤有十分从上宗师未有不如是者如今大众尽在者里作么生领话低头合掌觅指归不知本然是何物。

　　因事上堂僧问祖师西来直传心法如何是心法师云黑牛卧雪地此事甚分明进云恁么则不劳参寻也师云眼底童子面前人乃云玉虽至贵坏于瑕玼理极平常溃于散乱洗瑕玼为连城袪散乱为圣智鲜有不至其极玄学之士能如是亦鲜有不克之理故古人三二十年始成道业良不虚也我此大众幸尔鬻饭精洁四大调和何不进道却自懈怠长松不知将来以何发明性地为大解脱人乌乎醍醐上味为世所珍遇此等人翻成毒药。

　　上堂一性圆明毛吞巨海万德普集芥纳须弥若较列祖门风诸圣玄路十万八千在须是理绝渗漏事绝诸尘弃心性玄妙之谈灭语默显密之要到者里始有措足分然我广大门风无不摄入无不随宜奈何才见长松如是说便去背地里作种种商量所以不能殊涂同归与诸圣共一龛室良可惜也卓杖云会么莫看龙潭清如镜须求锦鲤乘月归。

　　上堂僧问古人一默及尽玄微今日升堂当为何事师云只要明者个进云请和尚高鉴师云早识女了也僧礼拜师云灼然乃云古人一默及尽玄微今日升堂当为何事春日乍暖野色初和不说祖宗门庭亦非向上消息你道如何是见色明心闻声寤道底道理一树黄鹂鸣上下千条柳线摇东西。

　　上堂鸟啼华笑助祖佛真机溪色山光明衲僧巴鼻为甚么道不会却来长松处觅言语求解会可惜许长松虽到座上有甚说话分上是天下是地前是山门后是方丈亦无说话分不惟长松即从上佛祖亦无说话分事不得已始于鹿野苑终至跋提河于是二中间权说实说法说喻说横说竖说三世一时说子细看来原不曾说着一字达磨于少室断臂安心黄梅于夜半付法传衣子细看来亦不曾有一法长松于报恩侍立老和尚行住坐卧一切所需随呼即应子细看来亦不曾有一法既然如何是传持法印底事有时自发钟声响落日更见渔樵人。

　　上堂僧问如何是佛法的的大意师蓦竖拂子进云中下之士理合如是上上根器又作么生师云寒梅开雪夜一色映溪山乃云摸蝎尾捋虎须饮鸩酉吞怒雷因甚得到者般田地大众此非细事乃是般若熏修始有今日不然觅个因由尚不可得又那有如是威光坐断报化佛头与天下衲僧共相论道立主立宾五日一参三日一请指挥佛祖号令人天如狮子游行不求伴侣壮士屈申不借他力挥拂子云委悉么委悉得则大家证盟不能委悉则归到蒲团休瞌睡只须了办祖师机。

　　上堂师竖拂子召众云见么者便是老胡今日向伽邪城里毗蓝园中周行七步目顾四方指天指地作狮子吼道天上天下惟吾独尊底一着不觉东挨西挨落在长松手里要放开也在长松要掜聚也在长松大众你道即今放开底是掜聚底是挥拂子云分明好个金刚钻只是时人不解看。

　　吴正纲正士杨一先供法衣请上堂吹毛利剑埽却▆枪涂毒鼓声丧尽魔魅到者个竟界一任横行大方高谈丛席是故者件事未有入路万汇区分才得入门便成解脱黄面老人道如我按指海印发光女暂举心尘劳先起拓起衣云见么祇者个昔世尊梵天所供直至而今福利无穷今山僧居士所供亦福利无穷大众且如昔天所奉今人所奉合作么生较他优劣万古并传无相服从今代代付儿孙。

　　上堂长松久不升座今日翻然出户惊起懒瓒老人疑怪不能自拒既是安于青山乐于闲眠而更斫取筇竹逍遥野水之间坐卧泉石歌笑阳谷又何有声钟画楼伐鼓华屋使舌头劳劳听者鹿鹿又闻久默斯要不务速说奚用参请而称贤哲吾固疑薄者厚而厚者薄咄者汉作者个说话长松终不为者汉说破使疑三十年则个。

　　腊八上堂凄风括地寒星耿不夜之珠道心至微金光穿髑髅之窟震动三界趋走十方握大千于纤豪融十世于一念到恁么时随类演化就机接人所以大臧小臧钱贯井索有漏无漏木勺笊篱一任抛出未为分外既然且道其中一句作么生道雪里寒梅飘半夜匣中古镜耀中天。

　　住高邮州福海禅院语录

　　山门弥勒未弹指已前即南询之童子犹隔宫墙十仞弥勒既弹指而后虽博地之凡夫便住游戏三昧如今大众为甚么还要个入路乃以杖画一画云饭袋子者里入去也不是分外。

　　伽蓝殿祝香云揭尔聪明更揭尔神则丛林贞昧尔聪明更昧尔神则丛林倾倘有愿于畴昔其是非胡不听我不似拾得打你你也须识得衲僧。

　　佛殿云德山大骂朗江之上唱弥高云门椎杀韶溪之滨和弥寡新长老者里只消大展三拜看者老子甚么处着得个勺柄。

　　据室截虎兕断蚑螭乃宗匠之雄略理烟衰弄钓艇则隐者之高风如今到者室里从雄略底是慕高风的是遂坐云山断疑无路溪回别有村。

　　到院日郡守绅士至山主请上堂拈疏云自有书契便有文字祖师为甚么却言不立若不立是争奈有者个何若立底是里许又说得个甚么脱或不然知事宣过指座云借座上方未免取次假手帝释不无劳人如今我福海院里赫赫天光狮子之座监院行者信手铺陈为复取次也为复劳人也顾左右云树友华两色溪合水重云遂升座拈香祝
圣罢次拈香云在蚕丛三十年牙如剑树来吴郡一千日口似血盆当日遁浦湖上若不是者老作家几乎收拾他不住不免供养我前住天童今住报恩浮石老和尚白椎毕师拈主丈云临济大师七百年来神器而盗窃者虽欲盗之其如赤族何既得无恙如今落在山僧手里倘有高才疌足磨勘不差者出来道得符合我将举以与之僧问如何是福海竟师云门连淮水湖光净堤接广陵树色遥进云如何是福海人师云掌擎河岳微尘小豪纳星辰芥子宽进云人竟双遣请师别道师云素景半窗明楚练寒光三尺到吴钩僧礼拜师便喝退问独宿孤峰事如何师云世人那得知幽径僧喝师云枉劳人事问如何是福海体师竖主丈进云如何是福海用师卓主丈进云若然则理事全章也师云只得空生赞说不及问已离宝胜未到福海不涉程涂一句作么生道师云分明月在梅花进云恁么则福海重兴也师云亦任瞻之仰之乃云晦堂登山岩桂撞鲁直之采瑞光开铺鼓声发圆照之奇是皆吻合有时而时节亦非苟然者故瞿昙印观河之见枯木华生达磨窘不识之言寒江月落然喻不喻虽在其人之智而良不良亦在其药之投耳大众若论此事物各有之非谓圣人递兴贤者继化引经举论百譬千晓然后称之曰具足祇是目前耳目未兆时不能脱体承当所以局此迷寤之竟失彼玄要之光良可惜也虽然禅室从来云外赏香台岂是世中情。

　　佛诞上堂僧问今日如来降诞如何庆赞师云不得孤恩进云和尚升堂又作么生师云匝匝动地来乃云金玉异器宝色齐辉河汉朝宗湿性同润是知羊鹿牛之驾运载何殊禅讲律之宗唯心足矣故先佛慈荫实重历祖徽猷愈光非窃潦为源认沤作海者可较得失虽然且道报恩一句又作么生一片卢烟飞鹤霭全冯此力报深恩。

　　将军府觉佛孟夫人专官入山饭僧请上堂僧问如何是祖师意师竖拂子乃云佛性无亏惟人自昧智眼本净因法常殊若非了了常知心心自在法性无染至道圆明者不能有个入路要知佛性么眼见物耳听声鼻闻香舌谈论手轮珠足运奔智者知是佛性愚者唤作精魂大众若欲脱轮回免生死于此佛性见得分明则顿超业海成无上觉矣竖拂子云还会者个么一念无为心清净十方国土露真常。

　　庆阳府闵王二夫人落发上堂几水觉西堂问透网金鳞请师一鉴师云眉分八字进云已跃龙门三级浪翻回震地一声雷师云一点雨一点湿觉礼拜问如何是死句师云胶柱弹弦如何是涽句师云一一取次如何是不死不涽句师便喝问理事圆融时如何师云犹较十万程进云法王座上莫相孤负好师云速退速退问宝鉴高县于此日斩新日月事如何师云我为法王于法自在进云前有虎后有狼作么生迴避师云你为甚丧身失命问如何是父母未生前消息师云绳趋尺步进云已生后又作么生师云左眼八两右眼半斤进云恁么则须弥摆手洛伽逍遥去也师云有甚么用乃云诸佛要妙本无多岐但尽狂心即圣人觉圣智既照万德毕章如净琉璃体物映彻中无可取名大涅槃如是领略成无上道矣我自珍素染从尊贵中来见比丘相所谓脱珍着敝见身凡庸一极悲心拯昏迷之失性者也作么生是尊贵一句九重深锁清凉国一朝兴化驾津梁。

　　荆南开圣院山晖禅师语录卷四(终)
嘉兴大藏经　山晖禅师语录


　　荆南开圣院山晖禅师语录卷五

　　住瓮安县云居门人镫世录

　　嵩山首座龙光法孙宗上编

　　小参

　　报恩寺秉拂小参释迦老子四十九年不曾说着一字底分付迦叶递相委付直至今日者谓之教外垂宗所以诸方浩浩商量只是商量者不曾说着底衲僧处处请益只是请益者不曾说着底今日报恩寺里法鼓频催璧上座奉方丈慈旨也只是举扬者不曾说着底且如者不曾说着底作么生商量作么生请益作么生举扬莫是晨钟夕鼓是不曾说着底么莫是昼日夜月是不曾说着底么莫是冬寒夏热是不曾说着底么莫是塞北安南是不曾说着底么莫是五里一个亭十里一个铺是不曾说着底么莫是今朝是初一明朝是初二是不曾说着底么正眼看来总没交涉此间若有个顶门具眼肘后有符底向鼓未鸣时委悉得去即穿衣吃饭也不较恶如其未委璧上座有个颂子不妨举似湖风括地吹抱手帘前立只是不归来徒劳空太息。

　　住护国院当日小参据道而说偏圆不落刹海全咏兼带双行纤豪不隔若以眼见本无其相若以耳闻体绝众理所以道道远乎哉触事而真圣远乎哉体之则神既无心于彼此岂有相于去来兄弟且道前月离开圣今日来护国是有去来是没去来委悉么未到尽惊山险峻行来方识路高低。

　　小参僧问一色不立万籁寂然当恁么时如何作主师云总是万里崖州进云唤作竹篦则触不唤作竹篦则背不触不背毕竟如何道师云但看前头山岳新乃云金刚圈栗棘蓬攃土扬沙陈皂角烂生姜枉盐费酢不知从上来事迥绝名模亦无对待即使青山垂黛黄叶飘空秋雨霏微溪风扑面一一都是上上机第一义看来犹未是衲僧极则之事举古德道有言时据虎头收虎尾第一句下明宗旨无言时觌露机锋如同电拂师云者老汉与后人作牚门拄户底样子不知衲僧门下当甚破草鞋。

　　小参僧问剖石得玉时如何师以拄杖画一画乃云一鹗长空行处太险九年少室坐处孤危山僧者里无是般事只要终日行在真实处坐在稳密处是真佛子是真住持是真谤于佛毁于法不入众数底山僧也未免负米供养他只是不可向释迦眼里涕唾达磨鼻中臧头恐不得出罗笼绝窠臼作干净道人又道山僧不道还有恁么者么满院桃华红似锦回头恼杀子规啼。

　　小参僧问臧贼两全时如何师云不落唇皮快道将来进云终日忙忙成得个甚么事师云一碗饭两碗鬻乃云一心不生万法无咎你诸人见山河大地历历俨然进前一步被他塞却退后一步亦被他塞却正恁么时如何委悉时太极先臧主向前绕一匝师云是甚么进云莫相孤负好师云少年事少年知先礼拜良久云山僧更为你诸人杜撰个颂子只是不可作实法会遂高声云耳又不聋眼又不瞎要会此机鼻头下大。

　　小参师挥拂子云拂子无专蓦过沧海把沧海龙王拦头一掴血溅梵天被夜叉神恶发捉住便抴向西瞿邪尼山僧喝住云既是家里人何须格斗生死事大终日是非有何益哉伊被点着痛处只得打个平交借诸人毛孔中臧身你诸人作么生见良久云终日行而不自觉可谓行尸。

　　师诞小参僧问无量寿与和尚同也别也师卓杖两下云犹较百倍在进云是何言与师云怎肯耘田向日轮问才出迦维指天地今日吾师意如何师申手云不妨举似进云和尚合取口师云谢女远来无可祇待打一拂子问一片兜楼亲呈似吾师生受意如何师云十八女子不系裙问万六千年开寿域时如何师云侍者过良来进云恰是师便打问生从何来死从何去师云东关城外乃云佛祖之道本要治心心既无妄治之乃已所以道无心于事无事于心虚而灵寂而妙如此指示不可便道原来是者个道理我且举起拄杖你却向者里道看若道得方许开许大口不然光阴可惜珍重。

　　小参僧问如何是头头独露底道师云瓦砾也解放光进云可谓珊瑚支支牚着月也师云徒劳开口笑进云也得清光遍界辉便拜师云瞻之仰之去也不已纯书记问如何是先照后用师云侍者把火来记云如何是先用后照师云与子商量成得甚么边事记云如何是照用同时师云此间是老僧目前是阇黎记云如何是照用不同时师打云口只堪吃饭记云识者方知暗里惊师云吃茶也不教恶记礼拜乃云先佛广大法门列祖直截要路本无言说可论亦无标指可表但如毛群狮子百兽自然遁迹太空辟历诸人不及掩耳又如春回阳谷万华自然含润节届玄冥五湖自然结冻大众一微尘含诸佛国土不见其窄诸佛国土入一微尘不见其宽如此竟界还许计较得么棒喝得么指机示竟得么拂袖弹指得么宾主照用得么玄要料柬得么功勋偏正得么圆相义海得么北斗臧身得么顾鉴颦呻得么唯心唯识得么一大臧教得么只要寤得广大门风直截要路自然一切见成自然一切无碍自然一切光通何道不明何道不达只是今时学者心术不正炫耀见闻妄判诸方某人迂阔某人直切某人有眼目某人无鼻孔某人慈悲某人烦恼某人前辈某人后生如此贡高如此媚人大法不究而作地狱种子者样学者如何救得如今据师位者亦有者样近闻一种于老师大衲边或得一偈子或得一拂子便高谈阔论欺枉贤人形于纸墨灾于木石如怨贼如矛盾者样扶持教门如何援先释迦老达磨单传直指之道于既溺邪可怜生不但无补法化亦令识者哂之众兄弟既在者里为生死事切莫萌此心直须把从上佛祖机缘一齐透过走将出来扶持教化用报佛祖深恩勿忝后学珍重。

　　小参欲究大道根原须看直切指示无此指示徒自劳形乃竖起拂子云会么如今山僧一一言真语实诸人还有向者里识得即能蹋毗卢顶上向释迦眼里坐卧得底不妨出来推倒禅床喝散大众未为分外直饶你既到者里我又问你山僧适才有甚么过你便如此莫是适才与诸人问东答西么拈苕竖拂么东边摇头西边摆手么者里吃茶那里放尿么顾左右云诸人见处我早个按过了如今有明威音那边底有明威音者边底有超佛越祖底有蹋毗卢顶上行底有扶墙靠壁底有黏牙着齿底者样学者驴年也未梦见在。

　　除夕小参僧问一尘不立如何还有个教化法门师云特为阇黎请僧摇手师云山僧罪过僧无语问一字法门海墨书不尽时如何师云徒自劳形乃云烹来一碗白牙茶两两三三赏岁华不是山中无法说长松无力着袈裟。

　　小参僧问三十夜到来时如何师云山中冰雪深且炙松毛火进云是何意旨师云关外朔风寒杨柳都吹折问寒到十分时如何转身师云但看寒食一百五乃拈杖云拄杖拈也点着梵王鼻孔拄杖横也挑却诸人眼睛只如不拈不横从上尊宿天下宗师也须迴避者个说话只须向未出方丈时早须着倒始得及至出来堪作么生诸人委实不知更有个说话昔杨岐问石霜幽鸟语喃喃辞云入乱峰时如何霜云我行荒草里女又入深村岐云官不容针更借一问霜便喝岐云好喝霜又喝岐亦喝霜连喝两喝岐礼拜师云者个说话理会得要明今夜说底有何难清监院请小参僧问如何是云门一字关师指瓶云问取者个问急水滩头篙折时如何师云女失身命也僧转身而立师云转身且置亲切处道将一句来僧礼拜师便打问明历历为甚么学人不会师云只为在者里乃云顶门独露眉毛独竖脚头独步虚空独舞告报诸人正好垂顾蓦呈拄杖云垂顾个甚么清监院清监院今日识得柴贵米贱。

　　小参僧问离却言说唤作甚么师云铁酸馅拈拂子云释迦老子说不到处说取一句达磨大师行不到处行取一步有马骑马无马步行此是释迦老子说不到处山僧说到了也昨日湘水今日平越此是达磨大师行不到处山僧行到了也诸仁者若会得请撩起便行其或不然更听一颂高蓝山里别生涯三月春晴可采茶今朝摘得先春意明日亨葵赏绿牙。

　　小参穷玄究妙断非衲子圆修说性谈心亦非宗师本领隔江招手横趋便去此便是上根利智一闻千悟底人是故向上一路祖佛莫由乌用文字句义为开道哉如今大众欲山僧指示山僧也只得随例露个风规举拂子云会么会得不消如何会不得更有个见成说话以供大众乃高声云诸恶莫作众善奉行便下座。

　　除夕小参僧问如何是真月师云密密寒光淡似秋进云莫便是否师连喝两喝问三十到来时如何师云有门堪贴纸无力咏椒华进云生天地万物者谁师竖拂子进云如何是一条白练去师云八臂拿吒约不转乃云穷年残岁过尽稀鬻薄饭吃尽苦瓜蜜果般尽诸人屎肠屙尽佛祖门风唱尽玄言妙句说尽向上关头透尽五时四教剖尽诸子百家谈尽无碍法轮转尽山僧肝胆倾尽且道如何是尽头底一句有地能含新日月无山不戴旧年寒。

　　元宵小参僧问一向恁么时如何师云怎免胶柱诃进云恁么则随流任性也师云孤负杀人进云孤负且止元宵一句又作么生师云家家门前不通风乃▆阳回义爻春光启昧筵开椒柏鱼山相联十方国土同此一镫四大部洲同此一照过见未来无隔碍之相生佛始终无变易之谈所以古今天地古今日月古今万物古今性情古今凡圣古今理事古今淆讹无出此一镫若向者里会得随处受用随处无碍随处自由说一句人天奔走形一言狸奴成佛其或不然竖拂子云应须着眼看仙人莫看仙人手中扇。

　　小参塞鸿数声触碎诸人耳孔城南叠翠塞却诸人眼睛你如何得见闻去大众看看拄杖子　跳上三十三天去也便大叫云将谓长老开堂总教大地人得个入处谁知翻成利害拈拄杖卓一卓云原来犹在者里大众你道适来是神通邪妙用邪亦非神通亦非妙用乃我照监院设茶供众有如是耳复顾大众云还见么若见可谓同一鼻孔不然向此着力好。

　　小参具足凡夫法凡夫不知具足圣人法圣人不会圣人若会即同凡夫凡夫若知即同圣人凡夫不知不知个甚么圣人不会不会个甚么拈拄杖云者般时节终日行而不自知终日说而不自会真可惜许既不知又不会正好向者里抖擞精神究竟一番倘二六时胁不至席则何愁撞着磕着亦必恶底一声元来是我自家底只是当初不遇人所以一向颟顸也你既得到者个田地更要求个甚么正好高高山顶立深深海底行又何必问他三世诸佛。

　　小参月映松江一湾芦华卧雪日开峰际千章松子横云正眼看来一一总与仁者露布从上佛祖天下宗师指示底一着子祇是仁者一向颟顸总作竟观仁者既不作竟观且作甚么观料你会他不得。

　　小参适才火卢头拄杖拂子头首知事三五侍者共相论云佛法不见前不得成佛道因各执一专争之不已山僧拈起火柴头云者便是佛法见前众生世界草木丛林尽成佛道也女等还论议得么还各执一专得么苍天者一队汉踊跃起来面面相视不知所云仁者要会大道须从者里入去。

　　小参白云澹泞出没太虚之中青萝夤缘直上寒松之顶者个说话圣解凡心了无干涉逍遥自适无物可拘果能如此不待肯而自肯鹄白乌玄不须明而自明松直棘曲仁者者个时节不是小事莫得少为足不见妙喜欲作无禅论去者样说总是要到真实田地放下蒲团拗折拄杖唤作饱参衲子仁者如今看来都是鹿鹿汉子何有一人切于此道即使山僧▆▆抆肚你恰似聋者闻曲盲者看戏有甚入路仁者何不趁此时节着些精采做到佛祖田地宁不快哉。

　　小参诸佛法要匪从人得老达磨不识好恶将一碗滚油向人一浇祇要皮肤脱落殊不知却生一层皮肤也仁者如今知识出兴亦要一碗滚油与人一浇使人皮肤脱去唤作打脱枷锁剥尽家私使知自己无始来一个种子虽在尘劳无尘劳可系拨开一段风光照天照地鉴物鉴人理事无拘行臧自适何曾住在大海里别觅涓滴饭箩边别讨剩物来只是日用间不曾照顾所以不觉耳到此田地亦知从上来本来不迷自言有迷本来无寤自言有寤又知释迦老人初生时天上地下惟我独尊也是者个雪山六年夜睹明星打失眉毛也是者个四十九年如琉璃瓶子口说出一大臧也是者个末上拈华迦叶微笑也是者个少林九祀二祖安心也是者个黄梅栽松打碓也是者个临济在黄檗吃三顿棒也是者个德山在龙潭吹灭纸镫也是者个乃至佛祖颠拈倒用竖去横来也总是者个如今只是仁者有耳听不闻有眼看不见苍天苍天要见么拈拄杖卓一卓云向者里见要闻么卓一卓云向者里闻虽然莫向者里取着若向者里取着又是皮肤生也切须子细。

　　小参益州人失物怀州人叫屈圣恩寺金刚问着眼　　谁是唤钟作瓮又何曾指马为鹿如此商量堕地狱如箭入不如此商量亦堕地狱如箭入仁者仁者好个入路复举赵州问僧曾到此间不云曾到州云吃茶去又问僧曾到此间不云不曾到州云吃茶去院主问曾到为甚也叫吃茶去未曾到为甚也叫吃茶去州唤院主主应诺州云吃茶去师云若要得前话圆须看吃茶去。

　　师诞众请小参熹宗元祀产祸胎新宁城里呱声来如今老大成何事坐破青山万事灰。

　　小参有物先天地无形本寂寥能为万象主不逐四时凋傅大士生平作事不放一丝豪过界今日被山僧捉住如今要行不得行要住不得住要坐不得坐要卧不得卧圣不得为圣凡不得为凡真不得为真俗不得为俗仁者渠要自在听一个颂子遂高声云有物先天地无形本寂寥能为万象主不逐四时凋拈拄杖便起身。

　　小参十方来集长松院生柴也无炭也无日日雪深好打睡大家也免闹山厨。

　　小参雪覆诸峰云薶万象你诸人有眼看不见有耳听不闻灶里无柴烧　寮里无米打碓寂寂寥寥空空荡荡且道吃个甚么遂画相云大众伏惟尚向。

　　小参心不是佛智不是道既不是心又不是道是个甚么火不待日而热风不待月而凉者里若不大微一回如何了得古者道须是亲见亲闻始解与么事不是依稀似是仿佛不真可到得极则底亦不是到得一尺行得一尺到得一丈行得一丈底若如是孤负一生办道有何实落也生无益于时死无闻于后可惜许黄面老子不绍轮王入雪山为个甚么达磨大师蠲弃王族过东震旦为个甚么可惜许今人不鉴古人所以只是驴前马后无丈夫气概大众趁此色力强健看者皮袋子原从甚处得来又看者穿衣吃饭底是个甚么物件行也看坐也看卧也看除非瞌睡时方休倘一觉来便又看今日也如此明日也如此今岁也如此明岁也如此今生也如此来生也如此今劫也如此来劫也如此如此做去自然到得佛祖田地大众又不可闻此说便放松了灵利汉又那在多少时但一念回光便是极处祇恐不能生死▆▆乃如此劝喻耳珍重。

　　生日小参同声相应同气相求水流湿火就燥云从龙风从虎圣人作万物睹拈拄杖蓦竖起云圣人作也且作么生睹者里见得便知古圣后圣亦只如此化民正俗接物利生不特此也乃至人物草木山川溪谷一切皆然所谓一物一阴阳一物一太极者也者里见不得山僧今夜放开一线道去也复竖拄杖云圣人作万物睹麟走凤飞圣瑞举十雨五风天下平衲僧随例作歌舞既然你道承谁恩力放下杖起身烧香云一人有庆兆民赖之。

　　除夜小参衲僧家道眼圆明身心自在纵终日高眠枕簟亦是解脱若犹未也纵终日危坐蒲团亦是徒然先德尝言会则神通妙用不会业识芒芒然而者事不是说了便休直要谩自己不得方休莫闻恁么便背地里商量不在劳力只在见闻觉知承当得便是然是则也是似则未似何居学道人如农家失牛相似若在了即吃水吃茶无忧意若不在纵吃珍馐也是闲事学道人不如此争得有平生庆快之日离得生死过患邪又如人归家相似你若到家了自见家里种种物件非涂中疑似竟界也学道人见得亲▆人处真实即目前种种酬应都是受用了者事且▆如何是分岁底一句坐到四更后寒与暖分开。

　　小参孙宾今日开铺更无一人垂顾可怜三尺龙须唤作寻常破布山僧今日也有个程式以拂子竖起复挥数下云以此振铃申召请了无一个向前来不如室里吃茶去良久云此句待明日续便归方丈。

　　小参南泉因甘贽行者打破屋里　子是分典座钵中食疗饭头肚里饥云门叫雪峰和尚卸却项上铁枷是解猛虎颈上铃换骊龙颔下珠先德固是拈提向上宗乘一往观来未是好手不见才起摸画样便落今时怎如山僧者里随流任性取快适时寒则围卢箸挑松火倦则高眠震地齁鼾饥则嚼菜根渴则饮清流佛亦不管祖亦不顾了无间论岂有可为良久拈拄杖云既如此又何必开两片皮作甚么大众不因桃李春那得行溪上。

　　解制小参从来无个踦绊无专画地为牢坐了一百余日个个体废形消通身筋骨炙烂究竟何有一豪兄弟身世不有人法两忘又作么生前三三后三三蓝水远从千涧落玉山高并两峰寒。

　　袁江毛提举请小参泰书记问升堂请益即不问云▆风清意如何师云风飘素景寒泰云月照关河静镫明方丈清师云才向峰头立急雨过关西泰云木人既拍板石女笑点头师云翻成过误泰云不可厌良为贱师便打乃云袁江秋月寒照芦华若道明一色之功早有千里之隔若道非明一色之功亦早有千里之隔者里具得一只眼始是个超方衲子不然大须买草鞋东西南北见人去。

　　小参玄监院问象王哮吼师子频呻时如何师云一蹴一蹋玄礼拜问百尺竿头还有进步处也无师云有进云如何是进步一句师云攃手无依倚问如何是万寿竟师云朵朵榴华烧虚空如何是万寿人师云面面觑伊不及问三十到来如何回互师云幸得家里平贴乃云玄言不执对事即谈妙道无依随机即照空生唱无说为真说释梵了无闻为真闻此是皮穿骨露洞彻见闻如钩针密缝线路不显底样子者个事莫作容易不是等闲只须与古人同一眼见同一耳闻古人也不多些子今人也不少些子者里也不作玄不作妙不作事不作理不作圣不作凡绝见闻泯知见离取舍息竟缘东不会西不管只么任运行将去可谓没量大人佛祖栋柱如今山僧有个甚么过人只是一个竹杖东也扶着西也扶着一切处要用即用要罢即罢虽然若不草鞋断过几番受人热骂过几回括尽泪珠椎破胸骨安得今日与兄弟脓滴滴说此因缘不因山僧大众又岂得闻者究竟法顾视左右云还见么一回入底去始觉在己躬。

　　小参海监院问皓月当空时如何师云多年瓦砾逢丹砂海云动静中如何保任师云万年松下击金钟海云恁么则动静随他去师云三个孩儿抱华鼓海礼拜归位问如何是佛师云灶门一片柴进云意旨如何师云终日不相识乃云放开丝豪阔似太虚掜住一把微如尘点所以石火光中难求微焰太鹏飞处岂若鹪鹩当恁么时见半身抹却邪昧之见露全体落尽天魔之胆若不如此何有超方眼目玄解机谋看将来如今黄华满砌白月笼烟分付道流一句作么生道玉露寒点点金波焰层层。

　　解制小参若论衣钵下事直须识得拄杖便是佛法宝臧本命元辰所以山僧与诸兄弟结却布袋头行坐屙吃未常离却拄杖随兄弟家问佛问祖问禅问道乃至问一切义亦未常离却拄杖不但山僧即老释迦拈华迦叶倒竿少室安心大鉴风幡德山棒济北喝黄龙关赵州佛天下祖师千怪万奇总未常谩得拄杖子你道拄杖具个甚么手眼有如是灵有如是妙莫是毛专见刹么莫是芥着须弥么莫是大地撮来如粟米粒么总没交涉此事且置只如明日圣制告圆兄弟别去遇着行脚师僧问山僧有不错为人道底一句如何抵对才抱华猫阶下去回头遇见谢三郎。

　　小参有时为主佛来祖来丧不旋踵有时为宾佛来祖来丧不旋踵为甚如此蛊毒之家水莫尝。

　　悟祖忌小参山僧者般为你提唱曾得个甚么来祇缘卧龙室中遁浦湖上识得敲床竖拂杀涽纵禽底一着子原是大白山中底仁者者一着人人本具个个不无只为不曾的当一番所以不能自由虽然如我惺一照监院供养天童师翁且道师翁还来么以杖卓云不因春风动怎见百华香。

　　除夜小参不埽门堂尘垢不亨露地白牛一味固守清贫管甚林间澹薄忘缘息虑本分为人任他天下乐忻忻我只深山间打坐仁者恁么做事不是疏懒门庭却是自在门庭何也要柴山上采来要水涧底取来要菜园中摘来要米檀门送来有何费力正好共守寂寞生受深山何须日逐见闻徒费心力仁者看看年光今又尽添得鹤发满头来。

　　小参僧问觌面呈似作么生验师云多虚少实进云和尚是第几个师便打问如何是无相道场师云天不能盍地不能载进云两头负堕即置中间一句作么生师云情知女闹在乃云扶持教门接待衲僧不消咳唾一声自然有师承无师承都作不得主即使铜头铁额亦不敢跨门若是拌死插入未免血盈大地古者道佛来祖来请居门外既如此你者一队禅伯如何安住如何禁足莫道事无一向且共同住以待枷脱锁开做个满散好何也终不停囚长智。

　　小参僧问眉光东照当为何事师云为女不荐僧竖拳云请师瞠着眼师便打乃云推倒释迦不存弥勒底衲僧始不玷行脚即要传续先宗亦不难也奈何今之学者都在是非里打辊所以不能深达妙道赫耀祖庭过在不勤耳不见之古人乎蒲团七破始快平生鳌山一言方了行脚不到如此终不自负所以住后出一言行一令堪为人天眼目法海津梁兄弟家欲成办此道须一一彻见古人肝胆搂空古人巢穴然后才是不枉作方袍中高流也若直东廊聚首西廊说话不惟不能深入圣道亦生死到来全济不得事。

　　小参者个因缘实无讳处在女我觌面闲只要识破本来种子则无始来尘障之物当下冰消入佛种智矣果能得此痛快不但山僧许你即你亦自许也到者田地始知山僧披肝沥胆直切述陈性地法要一种口角也如不能到者田地且将未明未透者实落做一场以寤为期此生不会此生不休来生不会来生不休乃至尽未来际亦不休去办了者个志向何愁不成佛邪只恐信不确志不坚不但山僧没奈你何即释迦亦没奈你何古人千万个都是生死真切不倦万里访寻知识求顶门上指个眼睛鉴物鉴人所以常言知与师齐减师半德知过于师方堪相传久立珍重。

　　因众打七小参真实为道须立真实志其志实其道必近未有真实求道不了道不了其生死也然而大道不离见闻觉知但看念念从何起物物从何见若能者里转便得领略得便知十世古今始终不离当念无边刹海自它不隔豪专因唤扬州僧女几时离乡云某年女还记得乡中事么云记得因顾众云自为至吴相去万程而又几二十年还记得山川人物岂不是当体廓然全无隔断兄弟家倘于当体廓然全无隔断处见得则十方国土亦见得十方国土见得则过去来今诸佛众生有形无形尽皆见得尽皆见得则回观物我有何差别有何亲疏即老迦文老达磨及大众生小众生无足多足生死涅槃依此建立依此章显亦不出此之一智不越此之一道即说有一切法门一切法要尽是者段风光也古人常言若能七日夜胁不至席眼不交眨不寤截取老僧头去作浇屎勺子自此以还其修行者未有不入堂奥不见其道者。

　　小参僧问一念不生本然清净时如何师撝拂子僧礼拜师打一拂子问生从何来死从何去师竖起拂子进云如何用师连撝数下问明得自性时如何师云钵盂安柄乃云识取个事不离四威仪中策起眉毛好好着力谛实审察看有个出入底么有个不出入底么更于二中间不作出入相不作不出入相毕竟究看是个甚么倘者里彻底认得把得定则从上来事尽被你捉败亦无佛亦无众生亦无有生时亦无有死时目前虽生死交谢明暗迭迁总无你功用处你也未常来此堂此堂亦未常不是你瞌睡处到者田地自在无依万事平妥始知佛未常出世祖未常西来钟中无鼓响鼓中无钟声钟鼓不交参句句无前后。

　　五月二十二日师梦谒密师翁于天童时山翁和尚侍侧举师小参师礼毕遂登座云西山不遁来起先宗之纪纲东海重波倒驾末世之舟楫临济德山只得魂消胆落佛果妙喜能无肉舞神飞若非我天童老人山翁老伯棒喝纲领三世一堂其又孰能当斯运邪举起拂子云大众者便是师翁平生用不尽底如今转授于我我不敢被盍囊臧对人天众前两手拓出遂挥数下云会么千峰翠色春杯里十里桃华锦浪中。

　　草塘福原寺小参问畣不录乃云连日雨雪万象萧疏弥野霕云千村寂莫而福原寺里钟鼓频催逼人升座说佛祖不传之妙开人天未豁之睛此固嘉矣只是山僧扪腹探寻绝无一元字脚可告报诸人者昨夜卢头记得有句云幼而不勤老而善忘在学士不无懊悔在衲子学有余地何也莫将闲学解薶没祖师心。

　　住鹤龄禅寺小参楼阁深锁须假弹指之功户牖洞开不消玉匙之力大众山僧放行了也还有从者里入得底么喝一喝云分明举似无人荐古佛当轩恼杀人。

　　小参抛出当阳击碎无明窟子掜聚豪末换却诸人眼睛所以道左也得右也得长也得短也得顾视左右云会么一二三四五六甜瓜彻蒂甜苦瓠连根苦。

　　小参梅华几树小西前铁铸鼻头也被牵惟有高人支枕卧不知谁是子鳺天。

　　小参昔年诸方行脚今日一旦安居有时怒目扬眉奉风打雨有时间坐倦眠南北不知大众虽则如是只如湖海衲僧到来又作么生遂举拄杖云当头击碎英灵子报道恶池正令施。

　　结夏小参华王宝座登则坐断十方踞地金毛吼则惊杀群兽大众鹤龄与么去也切须子细。

　　小参僧问如何是第一义师云杲日当空照乃云垦土耕烟住山本分颠拈倒用作者家风所以有时大抹高挥群魔胆碎有时壁立万仞百怪潜消顾左右云会么若也不会鹤龄上座落草去也鹤龄本欲深隐以遂初心赤跣长松友渔樵而乐猿鹤披衣水涧▆清波而视山烟闲歌一曲声彻云霄欹枕高眠大忘岁月无奈诸人强我住院要了者般虫豸虽然黄檗树上有甚蜜果便下座。

　　小参僧问镫笼与露柱相交是何语话师云曲径通幽处禅房华木深进云恁么则诸佛之所护念去也师云拄杖低头拂子合掌问人法双忘时如何师云试为山僧道看问觌面当机是个甚么师云七丫八叉进云末后句如何师云去去护惜头皮好乃云究竟个事本无多言觌面领取者见色闻声与穿衣吃饭底消息祇如闻声见色吃饭穿衣还段借得么若段借得断非家宝可怜生总是你坐在大海没头浸犹叫渴在总是你不肯回光返照识取自己家宝若识取自己家宝又何常在别人口嘴边何常在佛祖经书边又莫闻山僧恁么便道元来在四大五蕴边此正是韩卢逐由师子咬人兄弟者个因缘大是难会毕竟要自己有一条涽路始不受屈折到者里有甚凡可猒圣可忻空空荡荡卓卓巍巍真大人竟界也顾左右云会么夜来何处火烧出古人坟。

　　荆南开圣院山晖禅师语录卷五(终)
嘉兴大藏经　山晖禅师语录


　　荆南开圣院山晖禅师语录卷六

　　住平越府圆通门人照明录

　　嵩山首座龙光法孙宗上编

　　晚参

　　晚参僧问不受一物底人如何接待师云棒教谁折乃云不与万法为侣早须吸尽西江不与诸尘作对除非推倒法座谁是言中取的谁是教外垂宗正好逢茶吃茶遇饭吃饭无人处灵光独耀破院边体露金风者个说话最是直截若不策起眉毛赤身担荷则枉劳人事。

　　晚参僧问天地未分谁名太极师云脑后看进云鸿蒙既判万象历然谁当空无师云面前看乃云偏圆互照趁去唤来且许诸方宗匠生杀全威放开掜聚犹较护国门庭大众门庭既尔且谁是当场不避锋者莫是太极先臧主向石头城将一大臧教海移住平越十年来又将黑豆一一数尽是当场不避锋者么虽然若无今日棒折焉知饭是米做底蓦卓拄杖云等闲识得沙门眼照破山河千万重。

　　晚参文字不立义虎魂消师象回旋猛兽脑裂看他鲁祖寻常见僧来便面壁南泉闻云我寻常向师僧道佛未出世时会取尚不得一个半个他恁么驴年去大众者事须具超方眼目始可到祖师门下寻个入路如其不然空嚼言语有何益哉山僧恁么只如气味相投羽毛相似底又作么生棒头喝下翻身去终不全身落半涂。

　　晚参山色溪光裂破文殊面孔担劳执役泄尽普贤顶门见将军身有慈有威作比丘相无喜无怒应身三界践蹋轠轹垂手四生炮烧鬻炙头头上章物物上显原离声色不假求离本脱见闻何处云脱此之门风若不刳骨搂髓几尽筋力受用鲜有如是古人云行脚高士直须向声色里睡眠声色里坐卧始得山僧把古人肝胆倾尽了也委悉么良久云莫春行秋令好。

　　晚参香严击竹作声识得半生伎俩灵云开眼见桃打失一个疑团二人于声色　头许他具一只眼若古佛已前不立声色未有个入路在虽然此话大行也须三十年后。

　　晚参长老年来段圣炼凡将谓空劳心力元来有个好处适来庞居士出来赠个颂子云十方同聚会个个学无为此是选佛场心空及第归乃顾众云谁是▆▆厌第者莫是头首知事是心空及第者么莫是内外大众是心空及第者么莫是拄杖拂子是心空及第者么莫是森罗万象有情无情是心空及第者么莫是镫笼露柱佛殿三门是心空及第者么抛下拂子云放出无毛铁凤冯伊为瑞为祥。

　　晚参者件事须是志固念坚言真语实可做得者家种草不然终是流俗阿师三日风雨日雨便过一生何能起佛祖之道于末世邪山僧近见有一种虚做模样底说我会禅会道说我持戒修行及乎问他唤甚么是禅甚么是道甚么是戒甚么是修行依旧无词可对者般死模样底可不痛哉山僧十六七年行脚见十八员知识凡相见必词锋相激法利为心敢以虚消岁月同一混流人不然何以有今日也兄弟家既同住须以生死事放在面前一一审究那个是生死根本那个是成佛根本一一究得分明始不受黑面老子气亦不受黑暗房子羁山僧苦苦相劝只要你做高尚之流不落流俗之士与佛祖吐气扶持教门良久卓杖云归来不系船芦华眠自孰。

　　晚参登须弥宝王座捉虎捉龙据师子无畏床棒佛棒祖正与么时是阿谁竟界喝一喝。

　　晚参达磨老子来震旦觅个不受惑底人不可得大众谁是不惑者莫是山僧适才坚卧不起么乃大笑云你道笑个甚么山僧被人催逼只得又到宝座上有甚不受惑底虽然不见道事无一向。

　　晚参赤心片片则入草求人雪刃堂堂则埽除邪见所以衲僧家据一条棒接待四方佛来也打祖来也打如击涂毒鼓令人耳其声者了无涽意以杖卓云会么便下座。

　　晚参拈拄杖卓一卓云天地同根诸佛即是者个拄杖子万物一体拄杖子即是者个诸佛如此见得便见一切众生世界草木昆虫根尘虚习天地日月乃至打鼓撝剑辊毬舞笏面壁扣齿指帘张弓拓钵覆舟干屎橛麻三斤柏树子七斤衫芦菔头都与者里辊作一团何有一豪苦乐一豪迷寤只是你不肯承当终日不在无事甲里便落妄想　头所以受人罗笼不得自由正如诸人在者堂里一般鼻孔既在山僧手里要教你东也与你一扯要教你西也与你一扯要教你惺惺也与你一扯要教你寂寂也与你一扯要教你上单下单也与你一扯要教你穿衣吃饭也与你一扯要你屙菌放屎也与你一扯总是你出▆不得所以有如此败露。

　　晚参僧问雷轰电埽来时如何师云勘过了打进云水穷山尽如何转身师云山断疑无路溪回别有村乃云眉毛八字智者知疏顶门一关贤者不图焦桐弹松下悠然见古初。

　　晚参僧问如何是有句师云梢头垂下进云如何是无句师云七十二不逢进云如何是非有非无句师云青天无隐微白云不露顶进云如何是亦有亦无句师云脚蹋沧溟水手提铁金鞭随后便打问杲日当空时如何师云处处无私鉴僧便喝师乃打问父母未生时如何师云头指天问如何是不生不灭师云一百五日又欲来问如何是佛师云头上角未生身上毛先出乃云道无明昧因无故明性离见闻由离故见所以目前指着拟究即乖格外谈宗欲明则错故般若无缘虑之功对缘便照正法无偏圆之柬欲柬则邪倘不如斯何有头头尽妙物物全施犹若太虚能含万象会么如不会今日失利。

　　晚参僧问雪覆千山因甚一峰独露师云祇是阇黎疑着问牛头未见四祖时如何师云虎咬大虫进云见后时如何师云蛇吞鳖鼻乃云德山小参不畣话海底红尘起赵州小参要畣话山头白浪生大众知么有者谓者般说话总是权柄在他手里是则也是只是山僧未点首在何也若言不畣话是必也屈着赵州若言畣话是必也屈着德山顾左右云有为二老人出气者不妨道看。

　　晚参僧问如何是无生之旨师云卷起帘子着进云祖师之机状似铁牛时如何师云阇黎倒退有分进云恁么则厌良为贱去也师云竹毕竟成篾乃云有错节盘根方可施利器有银山铁壁方可展钳椎古人恁么大似厌良为贱不见至道无难惟嫌捡择但莫憎爱洞然明白如是则开眼便见开耳便闻有甚盘根错节有甚铁壁银山大众山僧恁么且道还有便恁么去底么既无别转一路去也举傅大士夜夜抱佛眠师云且莫乱统朝朝还共起师云又恁么去也起坐镇相随师云赤眼火柴头语默同居止师云着甚么死急纤豪不相离师云抱桥柱澡浴如身景相似师云贴肉汗縿子欲识佛住处师云狗咬枯骨头祇者语声是师云三生六十劫大众恁么为你别转一路且道还谛当也无道道看。

　　晚参僧问如何是应无所住而生其心师云苏噜苏噜进云如何是即心即佛师云张七也哭赵八又笑进云如何是非心非佛师云赵八也哭张七又笑乃云善财因无著菩萨问曰我欲见文殊何者即是财曰女发一念心清净即是无著曰我发一念心清净为甚么不见财曰是真见文殊古人为你露者一着子可为平坦坦地有甚碍着只是不肯一念回光旋机自照所以不得解脱作者驴前马后汉真可怜生大众若能于此瞥地便见三世如来天下老和尚一切天人一切有情是者一念心清净乃至佛祖所有言教种种施设尽是者一念心清净岂有差别岂有两个大众莫妄想向者里觑觑看倘觑得分明不枉今日在山僧门下学道一番。

　　晚参僧问知不到处切忌道着道着则头角生大丈夫须向异类中行意作么生师云如犬吠景进云金鳞透网去四海任优游便行师便打乃云适才想将起来昨日出坡不觉打入葛藤窝里通身羁绊只得尽力斩之才堪着脚及至归来力倦极矣忽上绳床瞌睡不成又想将起来原来一大臧教也是葛藤千七百则也是葛藤孔孟老庄也是葛藤诸子百氏也是葛藤乃至普天匝地谈玄说妙也是葛藤无有一法一事不是葛藤者如要斩之使尽除非向者里把个生来死去底顿在面前着实穷究穷究到心识不行言思路绝忽地得个转身始是无系缚▆道人其或未然葛藤未有了日在。

　　晚参师召众云见么山僧昨夜浓睡忽见诸人各各携手入寒冰去也急欲相救背后马郎妇点镫不觉照断梦竟醒将起来追悔不已如今你诸人跳出也未众无对师起身云何须痴人前说梦。

　　晚参举丹霞烧木佛话颂云正贼不验验旁贼诸方据款判不得当年船上谢三郎原是广南钓鱼客。

　　晚参若论此事须是单刀直入更莫回顾你若根思迟回不但失却本领亦无参学眼也古人常云向威音已前荐取父母未生前荐取未棒未喝前荐取未出方丈时荐取言语未形时荐取岂是谩语只是当人不会故古人又立种种名形种种言作种种事尽是一期方便女若不会真没奈你何时太极先臧主呈偈云因师省得此宗猷了无一物系心头三尺锋芒如白雪十方网两伎全休师证偈云三尺吴钩雪刃寒堂堂拓出与人看有时能胜勤王力裨海冯君一剑安。

　　晚参举石屋珙初见高峰不契万法归一之旨峰命参及庵庵云何来珙云天目庵云有何言句示人珙举前话庵云女作么生会珙云不会庵云此是死句甚么害热病底教女与么珙乃求的旨庵云有佛处不得住无佛处急走过意旨如何珙又不会庵云此亦是死句珙大骇师云莫道权柄在手掜聚也在伊裂破也在伊好我有三十柱杖要伊吃在何故放过即不可僧问如何是万法归一师云魏安城里月照门进云意旨如何师云六百般若一句通问如何是法身边事师云此是叠翠峰西去云雾山。

　　晚参举疏山倒屙因缘召众云者便是学道利害处今丛林视此事为泛常盍不知利害中复有利害在女等切不可向者里作容易直须有出身路方是学者如是不但坐断今人要津抑连古人无地安排也听吾一颂肯兮不肯全归重三十年中看倒屙万寿便归方丈了是非取舍竟如何。

　　晚参先达磨得大雄心印一叶东来初与梁武不契乃止雒阳九年方得慧可盍大道简易奚假繁词所以得人之晚也者个所在若形言诠反成魔魅末后虽慧可礼拜归位已涉波涛付钵传衣益为蹊径无奈今之学者不见自性却诮宗师家不通文字殊不知一落词锋便成窠臼一涉唇吻便落下风况公然章其文言以为不传之道可乎不见先德恐上纸墨山僧见近代以金屎诀为宗门要语南华杂学使学者孰读而长老日与学者讲数遍乌乎大坏吾宗自斯人始余昨见天童老人中兴祖道以为不承言不滞句使学者究此道之原如古昔之世孰知斯人一出法纲即解纽矣求道之士何由而得究竟哉山僧观金屎诀虽诸家言句中有不过借方语方便导引岂有实法乎南华杂学虽文字高妙恐非性地实学若以为事岂不与先宗左之邪尔辈既欲究明大道不可将此作镜体其害不细。

　　晚参若论者事本无奇妙只要把作一件事自然了得生死了得生死则知目前一切竟尽成受用尽是我家里物元不曾欠少本自具足要用即用有何隔碍如是简易不能活达者盍谓事存取舍理落是非背觉合尘随物流转即目前竟翻成障碍如今若不着紧一上何时得个解脱。

　　晚参僧问无门无善财意旨如何师云石人夜来天外归进云恁么则兵随令转去也师便打问有无不涉时如何师云处处催归深夜啼进云即今事又如何道师云洛伽独镇海门东乃云半岭寒烟疏林宿翡翠之禽万顷秋光白菊映冰霜之月木人提携众象石女抚掌三更若无金刚证盟几乎灶妇笑倒所以玄机独唱贵图作者知音妙用全施祇许上士委悉故山僧法席几处烧香数回糙破唇皮沥尽肝胆如今却来者里横枕苔石独坐高峰对溪边杨柳日往月游共峰前麋鹿朝吟莫笑灌园蔬于竹畔锄农亩于山阿负薪归来拨开卢头热焰鬻薇食罢展铺榻上蒲团诸仁者山僧既有如是自在且不涉二缘一句又作么生蝉声不是无情甚祇为夜来时节催。

　　晚参领众丛林三月余本来底事未曾提若将一句为君解我却东头你却西顾视左右云既是本来底事未曾提朝参莫请当为何事还会么如其不会拄杖子为你道去也乃擿下。

　　晚参僧问十五夜到来时如何师云一个团团团似镜进云屏息诸缘作么生道师云未开口前已道了问如何是本分事师云十言九重不如一默问皓月当空即不问即今一句是如何师便打问一切语言道断此理如何师云佛祖下手不得问皓月当空时如何师云一二三乃云味道之士学无多岐祇要理断玄微事离障碍便是究竟地步若到究竟地步总见得文殊普贤大人竟界释迦弥勒游戏竟界德山临济施设竟界佛果妙喜阔谈竟界诸大祖师受用竟界若不尔玄微直是玄微障碍直是障碍文殊普贤直是文殊普贤释迦弥勒直是释迦弥勒德山临济直是德山临济佛果妙喜直是佛果妙喜诸大祖师直是诸大祖师兄弟山僧今日作者语话还有见得透底么。

　　晚参僧问如何是金刚眼师云玉兔出扶桑海门最先照如何是择法眼师云当轩县古镜胡汉景无亏如何是透关眼师云入门不举手凡圣两齐空如何是超宗眼师云闭门闲打坐冰雪五湖消乃云古佛不出世亦无有涅槃祖师不西来亦无有直指佛既出世祖既西来便有许多起模画样或作圣见或作凡情若不是未曾行脚时便有本领底人尽被他弄得一场慌乱然而说得如此痛快也要具个眼目始得人亦有言不是弄潮人休入洪波里所以你若穿衣吃饭吾与女穿衣吃饭你若上单下单吾与女上单下单你若惺惺吾与女惺惺你若寂寂吾与女寂寂何故只为要个打头知尾底人。

　　晚参僧问赵州见南泉时如何师云跛驴上高[高/上]见后如何师云不如未见乃云没量大人挑镫夜坐不觉坐久成劳遂致魔便打翻旧日病骨忽尔三百六十骨节八万四千毛孔一时攒促呻吟枕簟彻夜不已是时尽力呼尽力唤无人应却自慰云女哎哟不继阿个可怜女女何不自净其心是诸佛道恁么也只解静处打坐不解闹里神通不见先宗道行于非道乃合佛道邪如是知得便知黄面老子初生一手指天一手指地天上天下惟吾独尊是此病骨雪山六年夜睹明星说寤得自家本命元辰是此病骨四十九年演一大臧教是此病骨末后拈华示众迦叶破颜微笑是此病骨迦叶倒竿阿难断化是此病骨乃至初祖东来分皮分髓是此病骨卢行者在黄梅打碓拾得个钵盂子是此病骨马石互显宗趣是此病骨临济在黄檗棒下识得佛法无多子是此病骨德山于龙潭吹灭纸镫寤得不疑之道是此病骨赵州亲见南泉得平常心是道是此病骨雪峰向鳌山镇上成道是此病骨诸仁者不止如是即佛佛祖祖横说竖说总是此病骨山僧今日不觉走漏秘要你诸仁者于此承当去好还会么十世古今烦恼焰无边刹海瞋怒光。

　　晚参德山棒如雨点劳而无功临济喝似雷奔勇而无礼总不如开圣长老一味随分所以有时煨卢打坐森罗万象无可安排有时暴背寒轩苍苔孤石一任枕席佛亦不作祖亦不为有甚闲工夫做者般虫豸所以道继学无为闲道人不除妄想不求真良久笑云适来打着永嘉心事从南方来向我道此话一千来年将谓无人举着。

　　晚参泰书记问如何是临济宗师云千场喝碎威音面犹是时人落节机如何是沩仰宗师云义海相酬非取次微中不落自分明如何是曹洞宗师云正遍未立空王旨兼带全施劫外功如何是云门宗师云鸾凤不栖荆棘树象王岂宿野干巢如何是法眼宗师云三界已无心处用十方未露本来机记礼拜归众乃云刚然一顿烦恼金刚泥神骇倒拔出珊瑚之鞭击碎南辰北斗。

　　晚参长裙新妇抴倒须弥赤脚波斯蹋翻沧海致令娑竭龙宫帝释宝殿零零落落无地安居走向北越单那边烦恼不已不觉山僧约住云不见道祸不入▆家之门伊被我点着遂猛笑一声撞入蟭螟眼里瞌睡去也见么一声霹雳起满地是阳春。

　　晚参举德山拓钵因缘毕乃颂云七佛之仪可掬大宾之礼无违祇从本领行去安知时习轻肥虽正冠手可倩奈嘲笑文己挥千钧弩鼷鼠机天下丛林知不知。

　　晚参举南泉斩猫乃颂云生佛全杀理事不欺用孙吴略夺赵壁师威凛凛兮莫犯围重重兮当悲恃坚城兮谋乱乘雪夜兮必期戴草鞋兮仅脱严缄滕兮实亏总之峰头云可卧任他励精之求治。

　　佛诞日晚参手指天地目顾东西宝惜燕石增人寤迷虩虩狮子吼喓喓草虫啼日月出时雨施瞻之仰之成祸基看看云门充狗腹斯言垂垂天下福。

　　晚参举外道问世尊不问有言不问无言乃颂云有无两专初非易难忽然春回剥冻消寒老騃未喻释尊重宣犹之騕里惊帆八千如今人如今人千番百番走风尘。

　　晚参举德山见沩山语乃颂云夹复子登沩山骤虎步两厢闲默坐不顾草草言还手举白拂霆雳堂关牢拴不借翻身莫攀孤峰顶上呵佛祖海内何人不茻卤。

　　晚参举德山今夜不畣话乃颂云虎猛由山龙灵由渊之二虫难犯犯则无生还批逆鳞之珠刺利叉之咽自非法眼圆明与夫雪窦其孰能题姓字於陵烟喝一喝下座。

　　晚参余尝爱云庵为人虽相去五百余岁每见接物开发语句几如亲炙今年秋退休福海闲阅罗湖野录至寂音谒无尽张公于善溪公曰昔见云庵老师于归宗因语及兜率所谓末后句语未终而云庵忽怒骂曰此吐血秃丁脱空妄语不用信既见其盛怒不敢更陈曲折然惜云庵不知此也寂音曰相公惟知兜率口授末后句至于云庵老师真药见前而不能办何也公骇曰云庵果有此意邪寂音徐曰疑则别参公于言下顿见云庵用处罗湖曰噫悦能叩素而不能忘其彻迹致无尽随隋其中非寂音发云庵瞑眩之药何能愈无尽膏肓之疾邪信宗师为人各有惠利岂易测其涯涘哉高邮黄行婆病革其子拂云白曰此时如急水滩头须要牢把着柁婆曰直饶风浪险不妨信归船遂举手逝去士举问先母恁么道还谛当也无山僧畣点即不到拂云举以示僧未学学曰如此问如此畣如何承接得下乌乎语不知偏正理不识倒邪为人则祸生古人岂虚发哉今天下传禅之伪莫斯人甚故山僧述寂音无尽公之激扬与罗湖之所断以着伪禅案。

　　晚参先佛慈悲示人以道了无亲疏同归上德既明德本放斯光明照明上下及四方隅而为一相男女虽殊中非异见虚凝亦然无诸是非与沦六道我见能除彼亦何有后之来者当如是知可为法种接人天类归于上乘不如是知总名外道是类好争不能证圣且害正法吾于此中决不授记此必灭除吾道乃昌至言既尔慎之可矣。

　　晚参道本幽远邈继程涂非知能测非意能及然非知慧不能究明非意行不能造极故瞿昙老人事不获已开个缝隙演十二分教使人讨取入路盍谓化门广大用是以淘汰五性致列祖出兴葛藤如今遍地矣倘是俊快之士岂肯拾取此等涕吐早向威音以前取证更不回顾说甚古佛入理之门坐道场之本称大解脱大丈夫人称高揖释迦不拜弥勒底伎俩直是无爱见取继去来今不随物转不怕念起虎穴魔宫以为安居淫坊酉肆以为保社脱脱洒洒干干净净如高晖临于幽谷长风游乎太虚于诸国土一棒粉碎于诸众生一喝穿透虽文殊普贤大人竟界不让纤豪参学人只须具者般竟界始得若一向文字里求解会不但弥勒即楼至下生亦是枉然人亦有言屏息诸缘乃可入道又云离心意识参出凡圣路女辈既具丈夫汉气宇不可被文字转却好好做上一场莫只害者病痛日深日厚难以炙治又莫闻此说便向静处打坐如落空亡底外道似魂不散底死人所谓枯禅默照之徒鬼窟长年打坐此妙喜老人针砭也又莫见山僧敲床竖拂恶骂烂椎便向此等上作活计谓原来禅道是者等道理如此又被山僧约住不见本心真实受用也然而上来种种病痛不惟兄弟家有此即从上来亦未有不害过来底即如山僧害过底病痛不妨举似女辈山僧昔曾遇个尊宿树立法幢于夔州纯以走电驱雷接待衲子衲子无超师之作者断不能得近门墙山僧不顾危亡拌身挨入遂得离染此崇祯戊寅仲冬十四日也越二日见个居士唤作张没量有入处上方丈尊宿勘验末后渠道当甚破草鞋山僧闻之不觉猛省遍体汗下至次日火卢头致个问问禅道佛法如何究竟尊宿曰女见火卢么山僧退身两步便拜尊宿大笑嗣后以为了事更不他求终日在寮中兀兀不动及后看南泉异类中行与德山拓钵诸因缘又去不得只得四五年在楚蜀间斧拨凿索终不能透顶透底中间又不觉打入讲肆支外生支蔓上引蔓如顺水行舟了无回转苦哉佛驮将祖佛一段光明被文墨掩却幸夙有愿力犹不能尽底去辛巳春在湖南偶见张无尽居士颂曰鼓寂钟停拓钵回岩头一拶语如雷果然只得三年活莫是遭他受记来方才豁然其后又问尊宿临机不活时如何尊宿曰火卢头上浪滔天或拈火柴头示曰会么或指石头曰看看如是得聆二三十转语山僧到此处滞情断继柬择心忘纵从上来老古锥玄言妙句百种淆讹一无不了者却自庆幸宿植何德乃得如斯此癸未春日也六七年尊宿边种种败露及到江浙吃尽苦辛始到得者个田地始知真如佛性菩提涅槃四法界六相义金刚王妙莲华三摩地光明臧阿毗达么首楞严王及祖家拈椎竖拂入室升堂主宾照用纵夺四喝料柬偏正圆相体用广及五家作用总不是了事处大众既不是了事处将个甚么学道到不疑不碍田地须要一番磨洒一番痛快不然何能使滞情断继柬择心忘山僧不是教离了种种说处别有道理只是恐被此等上换却眼睛终不得妙所以古人云我拈椎竖拂你道是说禅道佛法树支子摇牛尾巴动你便道不是也今日祇因大众处处染着不肯向自己衣线下识取异日不得益又道无真心相为枉人于此门中冤屈杀人也是故不惜口业忉怛哆和染污耳孔虽如此也只是敲着东南意在西北看兄弟向者里作么生转便作么生会取作么生插入作么生摆脱若转便得会取得插入得摆脱得则头头自是契合也到者时节一切不待转而自转不待会而自会岂假借得么穿凿得么文字得么作用得么者里实求个疑惑底竟界了不可得又何有终日尘劳汩汩业识忙忙底景象来拈拄杖云说话且置只如今日山僧上来所供诣实种种败阙即不问正当与么时受用一句作么生道峰头泼浪千寻涌海底飞尘万道红。

　　晚参尔有半斤秤尔八两尔有一丈量尔十尺此法眼圆明出格宗师底伎俩领众匡徒若无是裁必也东则随风西则随雨有甚接续慧命底分如今大众还有法眼圆明底么我要与渠相见。

　　晚参雨落地上湿日来溪上晴好个真如话吾徒眼未明者首颂子也有体也有用也有权也有实若人向者里辨得出我不辞百里负米供养他何故聻者样衲子也是万中得一。

　　晚参禾山有鼓可打德山有歌可唱道吾有剑可舞秘魔有叉可擎总不如长松者里百不会百不管但只耦耕于石田莳蔬于山圃龙泉清冽石浆甘美饥则炊白饭烧青笋渴则烹雷牙鬻翠柳虽无佛法教人却有一种清闲所以道水似琉璃山似玉眼前尽有许来多。

　　晚参去圣时遥而学人心术不古其来旧矣常观曹溪已还马石而后犹以道眼未明为急务动即三二十年于丛席中必欲辨明此事然后辞退向青山缘水把茅盍头尚有警曰虽得一念顿寤犹有无始虚习及见前流识未尽将此除去然后乃已近日学人朝入丛林莫生位望不思法眼未明而徒欲慕此虚名将来何面见古人于地下乎兄弟家倘念先佛皇皇钜业赫赫宗功必立志如古人道眼一年不明一年不解初心道眼十年不明十年不解初心乃至百年千年亦如今日则何愁大法不获明而宝位不获断邪故又警曰十年五载不离丛林无人唤伊作哑汉珍重。

　　晚参竖拂子召众云者里还见得么若见得去江西湖南一任提携万象抚怜赤子若见不得山僧者里有鬻有饭急将者事着实究竟不可今日也在书史上翻明日也在经论上讲有甚利益不见先德山穷诸玄办若一豪置于大虚竭世枢机似一滴投于巨壑参学若不到此地步即将三臧五车一时背得一字不遗也只是个经臧子如来常云记持十二部伽陀不如一日修无漏业如今看来此非诛心之论邪兄弟家只须信去更莫迟疑时日不多光阴有限无常一至噬赍莫及。

　　晚参好个入路兄弟家为甚底不肯垂顾自去伶俜辛苦可惜许三十夜到来还去讲得南华么还去讲得经论么还去说得大家禅么还去争得是非么到者里真似被我捉来摘却两边翼恰似一枚大铁钉乌乎可不痛哉。

　　荆南开圣院山晖禅师语录卷六(终)
嘉兴大藏经　山晖禅师语录


　　荆南开圣院山晖禅师语录卷七

　　住平越府圆觉门人祖拙录

　　嵩山首座龙光法孙宗上编

　　机缘

　　僧问如何是入门句师云投来似知己面目未分明如何是门里句师云弹开金钥后威风自凛凛如何是当门句师云倚户才叉手四海绝知音如何是出门句师云掉臂江陵郭高歌黄鹤楼如何是门外句师云樵子千峰足渔父五湖多。

　　僧问狮子未出窟时如何师云百兽远遁逃狮子出窟后如何师云万里狐踪绝欲出未出时如何师云谁敢论疏亲。

　　息机僧问无梦无想时主人公在甚么处师云鼻头下头大机云还许转身么师云许机喝师便打。

　　僧问如何是衲子师云赤身须弥顶莫向越单行如何是露地牛师云不下春田力水草自有余清明为甚不明师云家家时节雨看看走寒烟。

　　僧问如何是接初机句师云与子商量如电拂如何是辨衲僧句师云拄杖拈起好恶分如何是正令行句师云喝下谁容暂侧耳。

　　僧问饥来吃饭饱来眠时如何师打云也不得放过问离四句绝百非请师直指西来意师打七棒。

　　僧问如何是西来大意师云门前五个石。

　　僧问如何是色空竟界师云女出家未久。

　　僧问昭昭灵灵正恁么时如何师云案山前进云意旨如何师云主山后。

　　僧问云在青天水在瓶打破瓶时如何师云打破后来相见。

　　僧问如何是了然一句师云东家屋角种林檎。

　　僧问不睹不闻处是甚么消息师云山僧说者不是。

　　僧问石女生儿甚么人得见师云巫山十二峰。

　　僧问如何是密密处师云五眼看不见进云不与万法为侣是甚么人师云张七。

　　僧问学人得个梦请和尚端的分师云自是你今日要吃棒随后便打。

　　僧问万法归一一归何处师云叠翠峰。

　　僧问如何是禅师云两个五百。

　　僧问一向疑情发不起时如何师云理无曲断。

　　僧问大通智胜佛十劫坐道场为甚不成佛道师云钝汉。

　　僧问宝剑出匣时如何师云女照顾性命进云不是某甲大难承当师云也是草贼。

　　僧问古镜未磨含众象斩新日月句如何师云曲不臧直。

　　僧问县岩攃手意旨如何师云太险生进云恁么则快便去也师云万年茅草挂云烟。

　　僧问虚空有尽么师云马头生角。

　　僧问十方世界如何得清凉去师云六六三十六。

　　僧问生死不明请师指示师云今日倦明日来进云何不即道师云高山流水少知音。

　　僧问年尽月尽日尽时尽如何是到头一句师云小尽二十九大尽三十日进云如何是百尺竿头一步师云精金如火赤。

　　僧问娑竭龙王出海时如何师云金翅鸟生色。

　　僧问一大臧教还道着此事么师云不遗一句进云恁么学人看经去也师云总成泛常。

　　僧问学人问不及处请师答话师云万里绝片云进云头角生也师云莫谤莫谤。

　　僧问世尊依何法修证师云人之初性本善。

　　僧问王子未登朝时如何师云玉佩无声夜未央王子正登朝时如何师云万国衣冠拜冕旒王子登朝后时如何师云玉殿无人仙仗彻。

　　僧问古镜未磨时如何师云多少丧胆魂磨后如何师云不存轨则。

　　僧问宝剑未出匣时如何师云四海尽带悲出匣后如何师云楼兰尽破胆。

　　僧问如何是第一玄师云乞儿走闹市布袋不离肩如何是第二玄师云自古天下事瓦砾不成钱如何是第三玄师云中秋桂景别照彻古楼前如何是第一要师云江吴夜船归镫火来相照如何是第二要师云玉陛少人行春阶草色老如何是第三要师云望见巫娥峰即是神女庙。

　　师一日与石林庆书记举汾阳十智同真毕庆云学人乍入丛林乞和尚慈悲答出师云从头问将来庆便问如何是一同一质师云看来甚处不逢渠如何是二同大事师云普天匝地尊王化如何是三总同参师云万象收归豪末边如何是四同真智师云由来佛祖不曾识如何是五同遍普师云四海稽首望长安如何是六同具足师云种田博饭岂曾饥如何是七同得失师云恰恰凡圣共一衢如何是八同生杀师云按剑当头天地震如何是九同音吼师云碎却阇黎也不知如何是十同得入师云等闲放过即不可与甚么人同得入师云顶门蠃髻赤须胡与阿谁同音吼师云由来翘足望白云作么生是同生杀师云赤土流星斩头卢甚么物同得失师云湖南相对不曾言阿那个同具足师云推出来时知也未是甚么同遍普师云万年松子百尺围何人同真智师云村里王大日日逢孰能总同参师云不是知己莫入门那个同大事师云一寸茅草过须弥何物同一质师云春田吼遍臧天晓庆礼拜而出。

　　僧问龙城彻和尚示众六相意是同是别师云金印能酬六国功进云恁么则同也师云普贤不在峨眉顶僧礼拜师便打。

　　医王庵清堂问如何是死句师云淫蛙唱在春田里进云如何是活句师云人从天台来却往径山去进云如何是不死不活句师云神洲打鼓闹冬冬。

　　僧问昨日夜叉今日菩萨相去几何师云一丝。

　　因僧从燕居来师云画猫安能逼鼠僧云既是猫为甚不逼鼠师云总是画底。

　　僧问白云深隐时如何师云不见其景进云见后如何师云无处回避。

　　僧问远远趋风如何指示师云大尽三十日僧向前打圆相师便打。

　　僧问行脚半天下不会时如何师打云顽皮癞肉汉。

　　僧问坐具不离手为个甚么事师云天寒喜向火。

　　僧问释迦老子还有不曾向人道过底么师云有进云如何是不曾道底事师云一二三。

　　僧问如何是杀人句师云只消咳嗽一声进云如何是活人句师云石头解笑人。

　　僧问有一物的的真和尚如何鉴师云扪空追响。

　　僧问顿破六尘时如何师云甚么处安身。

　　僧问如何是著相一句师云长长短短象牙箸。

　　僧问无生那畔即不问如何是者畔消息师云你者问甚处得来。

　　行者问和尚教某甲参且道参个甚么师云强将之下无弱兵。

　　僧问如何是宾师云蹋遍江南发如丝如何是主师云高坐华王不出户如何是照师云阇黎会得也未如何是用师云放你三十棒。

　　师侍栖灵和尚次灵云会佛法么师云去年会如今不会灵云如今为甚么不会师云早无管待用会作么灵云放你一顿师礼拜。

　　师一日侍和尚山行灵云如何是正法眼臧道破沙盆你作么生会师云某甲不是弄潮人灵云不弄潮怎见洪波师云洪波在甚么处灵以杖画两画师揭涉曰莫淹杀某甲好灵颔之。

　　师居渝州雪堂有空谷禅客问和尚此间如何管待师顾侍者云点茶来谷云侍者那得有师禽住云禅客合有谷竖拳师放开云不念老面只教你棒折。

　　师与天如高禅师坐次有素征禅客云世间文字难明者最是易经师画云难易且从你且明者一画着天如便画一画师云两画如乃抹却师便休。

　　师与醒觉负米归觉问和尚今日如何师云下山又上山觉云上山后如何师云上山又下山觉云是甚么意旨难会师云负米劳倦明日为你说觉次日礼拜云昨日说底便请师放身卧地。

　　师埽夔州梁山栖灵禅师塔顾众云路遥足破山险气喘且止直如和尚去时甚么人貌得真子万松院里柳条青便拜有僧向前云礼即是不礼即是师以两手拓地云莫孤负山僧好。

　　师过伏虎庵有尔庵献茶次庵云者里草蔓蔓和尚如何枉驾师云君子爱人以德庵以脚蹋地师云总不出个草蔓蔓地庵云好与三十棒师云自知较一半。

　　僧问石乌龟生儿甚么人证盟师云须弥稽首昆仑舞进云昆仑且止如何是须弥山师云岌岌地。

　　僧问如何是大水山竟师云七纵八横进云如何是竟中人师云长三丈阔八尺。

　　海维那问万象之中独露身时如何师云亲切处速道将来进云亲切处请道师云佛祖犹是儿。

　　僧问如何是函盍乾坤句师云针劄不入如何是截断众流句师云无你开口分如何是随波逐浪句师云有问即答。

　　僧问如何是和尚家风师云阔进云如何是衲僧巴鼻师云塞断女咽喉。

　　师问大同监院如是我闻一时佛在毕竟在甚么处同礼拜师云未在更道同无语又问海云深处作么生相见同云相见了也师云监院你话头不识在。

　　师问大云海云深处作么生相见云云鱼龙搅动浪滔天师云淹杀几个来云云和尚鼻孔尚在师云拄杖别时分付。

　　僧问如何是宾中宾师云夜里醒来知地硬思量身在别乡中如何是宾中主师云一片田地芜没尽却来异域学虚声如何是主中宾师云等闲不奈阿家子呼在小堂细与言如何是主中主师云千钧角弓挽在手顿教百蛮失却威。

　　海月问如何是句到意不到师云不照其人照斜领如何是意到句不到师云事在其中原不的如何是句意俱到师云渠即是我我即渠如何是句意俱不到师云东边屋倒西边破月礼拜。

　　大云问如何是第一玄师云垂下夜明帘如何是第二玄师云足指动大千如何是第三玄师云不会到驴年如何是第一要师云切忌乱　跳如何是第二要师云夫子入太庙如何是第三要师云吃茶即便了如何是夺人不夺竟师云不见汉时李将军如何是夺竟不夺人师云子规声里送春归如何是人竟两俱夺师云手扶拄杖双童兆如何是人竟俱不夺师云金殿当头明玉象。

　　海月问如何是第一玄师云杨亿字大年如何是第二玄师云倦来上床眠如何是第三玄师云日照寺门前如何是第一要师云有无俱非妙如何是第二要师云要道即便道如何是第三要师云拈却炙脂帽。

　　僧问如何是吹毛剑师云佛祖不敢亲如何是第一义师云猴愁搂搜头。

　　师一夜召海云云来我有个话头分付云近前师云三门因甚与佛殿相对云无语师云去。

　　师见大云打坐问瞌睡汉醒也未云云醒之久矣师云者俗汉大丈夫须向格外道取犹作者个语话云云如何是格外机师云也不意今日问着。

　　大云问如何是目前机亦非目前事师云三千里外看云云莫便是不师云道甚么云云目前机作么生师云话头犹在。

　　大云问如何是真体师云黄脚土老汉云云和尚又作么生师云你是黄脚土老汉云云今日捉败者老贼师云那里是捉败处云拂袖归位师长笑一声。

　　太极臧主问威音王已前与父母未生前是一是二师云若言半斤是须知八两非极云剔倒妙玄关直唱无生曲师云此是卜度来底极云放过一着不消摸索原是心光即大圆觉师云下禅床更走两转。

　　僧问学人生死不明声未绝师与一棒云是生是死僧拟议师又打。

　　有俗士参问和尚此间结夏意旨如何师云钵盂两度湿士云解夏后如何师云也只恁底士便喝师云女会喝再喝两喝。

　　师一日写字次有俗士来问生前一路事如何师卓笔云会么士云生前一路蒙师指师云指你个甚么士便喝师云好喝士礼拜师打之。

　　海云问海云深处作么生相见师云谢子远来进云见后如何师云吃茶处不可更问。

　　僧问古镜未磨时如何师云谩他一点不得进云磨后如何师云黑似桼。

　　僧问牛头未见四祖时如何师云青山绿水进云见后如何师云绿水青山。

　　僧问牛头未见四祖时为甚百鸟衔华师云春暖华香进云见后为甚百鸟不衔华师云秋清叶落。

　　僧问如何是牛头未见四祖时道理师云量才补职进云如何是见后时道理师云功不浪施。

　　僧问深山猛虎以肉为命为甚不食其子师云亲者不疏。

　　僧问狮子未出林时如何师云点水滴涷进云出林后如何师震威一喝。

　　僧问如何是了生死句师云天上人间他方此土。

　　僧问县岩攃手时如何师云骇得冷汗流僧礼拜师打僧喝师连打。

　　僧问如何是真如师云身长丈六。

　　宗一沙弥问如何是沙弥主师召沙弥沙弥近前师云会得么沙弥停思师云汝理前问来沙弥复理前问师云汝是宗一沙弥礼拜。

　　僧问门内人因甚不见门外事师震声云恶。

　　师问僧释迦弥勒犹是他奴且道他是谁僧无对师代云背后无尾巴僧云意旨如何师云眉毛下黑桼桼地。

　　僧问释迦弥勒犹是他奴且道他是谁师云髭须长丈二进云意旨如何师云白羖背上一茎毛。

　　僧问如何是门里句师云千眼大悲觑不着进云为甚觑不着师云祇为在门外。

　　因僧来请经看师厉声云是甚么看经僧不审而出师云可怜生小师擎茶至师亦厉声云是那个叫送茶来小师亦不审师云可怜生。

　　僧问随色摩尼诸相见前各不相似时如何师云龟背上毛深一丈进云尘垢污时如何得净去师云担油去僧便行师云不可忘却话头。

　　僧问佛身充满于法界如何是充满底句师云云暗不知天早晚进云不居有心不住无心请和尚鉴师便打。

　　僧问净极光通达通个甚么师云郑老帽檐高进云拈华一着再乞垂慈师云鼻孔上竖进云似觉支离师云女未梦着在。

　　僧问拨草瞻风祇图见性未审上人性在甚么处师云风吹碧瓦寒光淡阁上冯君子细看进云识得自性方脱生死眼光落地时作么生脱师云送客先牵金勒马归来低袖入双扉进云脱得生死便知去处四大分离时向甚么处去师云家在洞庭不别水天明懒把钓渔竿。

　　僧问和尚室中四勘语某甲问师还答不师云问将来问终日学道作么生得个入路师云不因回日信那识戍边寒进云入路谛当为甚一切处作不得主师云非是衫袖短祇为一身贫进云一切处作得主为甚不闻无情说法师云浑家抱头哭夜来火烧空进云闻得无情说法除却见闻觉知道将来师云自从烽火后城郭草侵天。

　　师因行者推拄杖打师一下时大众上方丈礼拜师举问适才行者打山僧一下你道他有见处无见处众无对师代云珍重过桥西莺啼无尽时复示二偈海市蜃楼泛积水月卿星使绕须弥愁来莫照青铜镜恐尔容妆非旧时因郎寄妾扇头诗放在囊厢同所思一度开来一度见双双雨泪夜寒时。

　　师因月下问大众皓月当空时如何众无对自代云平铺大地虽然妙犹是儿孙落魄时。

　　有僧从燕居来举清源僧问燕居尽大地是个清源时如何居无语乃问师师竖起拂子僧拟议师云雷公浩大雨点全无僧参堂问大众众上方丈问师师指云者蒲团要汝肩众作礼。

　　又僧问燕居如何是杖挂猪头游酒肆衣包狗骨宿淫房居亦无语僧来问师师云赤足行锋刃背手看明月僧礼拜又东华道士问燕居曹山酒吃得几杯么居云将得酒来么士云南泉华戴得几朵么居云唤甚么作酒士顾众云佛在那里拂袖而去逊岳乃持此问师师皆云恰好。

　　僧问承闻和尚有三问勘众今欲问和尚和尚还答不师云问将来僧问病僧有个丈人且道妇名甚么师云淡埽蛾眉出失却玉蝉蜍进云夜半山樽邀月且道明甚么边事师云夜叉眼睛黑帝释宝冠高进云日里高眠窗前客来时如何师云等闲不出户高揖紫罗帐僧复求颂师颂云秋色高低双杵鸣云鬟蠃髻隔江汜不知心恨恨何人风鼓罗衣拂涧水醉后重来倾竹叶归时骑马向南行青丝络头手中掣月色天光万里程高眠不识户头春但有华支几点赤莫笑鸳鸯帐里人等闲手把古刀尺。

　　僧问县岩攃手自肯承当未审承当个甚么师便打。

　　僧问眉间挂剑时如何师云眼卓竖进云家破人亡时如何师云此问极亲。

　　僧问劫火洞然时如何师云八臂那吒曳不回。

　　僧问如何是语默不到处师置拄杖于壁。

　　僧问黑白未分时如何师云铁牛东入海玉鹤西去秦进云如何是人之初师云读下句看。

　　僧问觑不及处请和尚道师云你挑水我打坐进云如何是了脱一句师云不将物。

　　僧问如何是和尚家风师云县岩钓巨鳌。

　　僧问威音王居何国土师云切忌妄传。

　　僧问父母未生前即不问四大消散时如何师云冰消瓦解。

　　僧问即今不问和尚还答不师云退后看前。

　　僧问如何是真实句师云钵盂里走马。

　　师夜参罢维那先入方丈闭却门师以手敲门三下维那便开门师云好员草贼。

　　僧问宝镜当台时如何师云山河长在月明中进云离却山河大地又作么生师云别时向女道进云恁么早已道了也师云你道道得个甚么进云山河长在月明中师便打。

　　僧问如何是一大事师云者汉祇好唤来洒脚进云却不是渠师云十方世界明如日。

　　僧问如何是上根师云目如掣电进云如何是中根师云礼拜了退进云如何是下根师云只堪除粪。

　　僧问曹溪流不歇时如何师云山僧幸甚进云正流时如何师云滴滴不断。

　　僧问昨日布萨竟今朝事若何师云不为二乘人说进云为甚不为二乘师云早已不堪进云慈悲何在师云昧天下人不得。

　　僧问波斯夜半嚼寒冰是甚么人语师云胡张三黑李四。

　　僧问如何是四句偈师云老僧诵得恁么快。

　　僧问一念不生时如何师云门前一带峰峦秀进云六根动时又作么生师云日日白云间往还。

　　僧问心持半偈万缘空持全偈时如何师云竹疏烟补密梅瘦雪添肥。

　　僧问有情无情成佛为甚和尚不成佛去师云不同有情无情。

　　僧问如何是一大臧教师云老僧者里有便打进云如何是衣线下事师云无颣明珠掌上擎。

　　僧问千峰埶到岳边止万派声归海上消还别有么师云俞任袁柳酆鲍史唐。

　　僧问如何是是诸法空相师云月映青山中两手匊▆出进云如何是诸法实相师云大地雪将尽万芔总含春。

　　有俗士问如何是心内法师云织女夜抛梭当午机轧轧士云如何是心外法师云兜鞋出西村老农正东作士一喝便拜师云好一喝士云过也师指云者里坐着。

　　僧问一物不将来时如何师拈拂子云拂子何来僧便喝师云掠虚汉。

　　师因僧作礼次师云作甚么进云特来领话师云恁么则分付去也便打。

　　僧问如何是宾师便打进云如何是主师亦打进云宾主不立又作么生师连打。

　　僧问如何是本来无所得师擿杖云者个唤作甚么。

　　僧问赵州勘婆子是甚么意师云山僧不曾行脚进云只如道哭声已晓晓个甚么师云初三十一进云头尾坐断又作么生师云佛祖跳不出。

　　僧问一物不将来时如何师云娘生鼻孔少半边进云如何体会师便打。

　　僧问如何是诸佛之所护念师云七十二棒翻成一百五十。

　　僧问二边不住如何是中道一句师云挑镫择火进云旧茶饭师云如何是新底僧无对师乃打。

　　僧问精进时如何师云岂是分外事僧伫思师云会即会不会礼拜了退。

　　僧问内根外竟是同是别师云少许普请。

　　僧问一切诸佛从甚么处来师画云从者里来。

　　师侍梁山行次山忽顾师以手指云者是甚么所在师亦以手指云和尚要知某不敢不对山云对即对只是多虚少实师云分付梁山门下山打一棒云也不意女到者里师礼拜云专为流通山休去。

　　梁山问师女几时还山师云早晚即去山云去时须报老僧知师云诺便出山笑而已。

　　师入梁山室山问未跨门时何不快道师云恁么某不须更道第二语山便打师接住棒送一送便出。

　　师在报恩入室恩问临济见僧入门便喝意旨如何师云和尚曾问几人来恩云德山见僧入门便棒又作么生师云总教天下疑去恩云马祖一喝百丈为甚三日耳聋师云不是苦心人不知恩打三棒师礼拜起舞坐具便出。

　　师到龙城彻和尚茶次彻云闻说曾见梁山来师云和尚莫受人谩彻云只知掩耳不觉偷铃师云某甲有甚么过彻唤侍者云把拄杖来师近前躬身云若要拄杖即不消得彻呵呵大笑云原来者汉亲见梁山来师礼拜起拍一拍便出。

　　师到石蒲揆和尚处揆云几时离栖灵师云前月揆云有甚么事来师云若有事即不来也揆休去。

　　师一夜举三唤侍者因缘示众毕众皆凿之师命侍者唤大众才入师便下却帏众无对有石林上座礼拜而出。

　　僧问万缘俱息时如何师云作么生息进云不取物师云正好行脚去。

　　僧问如何是离生死句师云不见三界有进云如何是证涅槃句师云安知十方无。

　　有僧向师前默然而立师云早是万里望崖州。

　　僧问有无不着时作么生会师云此间着阇黎不得进云恁么东西不辨也师便打。

　　僧问箭锋相直时如何师云犹迟八刻进云不直又作么生师云须是箭锋相直。

　　僧问如何是庭前柏树子师云一片青青无冬春。

　　僧问与么不与么时如何师云千山云拖足一雨润长空。

　　僧问如何是龙吟云起虎啸风生师指云大众岂不分明。

　　僧问学人特来请师却病师便推倒香箸僧喝师云转见不堪。

　　僧问少室本无言说和尚说甚么事师云但愿风雨调不患石田瘦。

　　僧问宾主不立时如何师云铁牛吞却虚空。

　　僧问和尚挺刃中走马学人戈戟外搦战且道如何折合师云阇黎卸甲山僧休戈。

　　僧问如何是第一玄师云腊月火烧山如何是第二玄师云明月在指专如何是第三玄师云草生法堂前如何是第一要师云不得舒长啸如何是第二要师云喜来鹊先噪如何是第三要师云筑着便　跳。

　　僧问如何是庞公出身处师便打进云恁么本自见前师云三十年后也无入路。

　　僧问四面绝遮拦十方无回互时如何师云也须坐断进云一道平沈也师云大有事在。

　　僧问宾主不立时作么生相见师云五九尽日又逢春。

　　入室机缘

　　长西堂入师问佛祖公案本是一个道理因甚有明与不明长便喝师便打长拂袖行师复打。

　　让堂主入师问尽大地是个解脱为甚镬汤卢炭里不去让放身卧云阿邪师便打让云者老贼师又打庆书记入师问无神通菩萨因甚鬼神觑不着庆震威一喝师云女再试喝看庆拂袖行师便打。

　　僧入师问如何是世尊三昧僧竖拳师便打僧云作么生师又打。

　　僧入师问古人到者里为甚不肯住僧作嘘嘘声师云肉有千斤智无铢两便打。

　　僧入师问如何是佛僧便喝师便打僧云早知如此师复打。

　　僧入师问如何是你自己僧举足师便打。

　　僧入师问者是甚么所在僧喝师便打。

　　扬州僧入师问三世诸佛道不得底女速道将来僧云和尚试道看师便打。

　　典座入师问雪峰覆却盆是甚么意旨典座竖拳师打出。

　　饭头入师问如何是父母未生前僧云某甲是饭头师便打僧云作么生师又打云犹嫌少那。

　　僧入师问如何是观音妙智力僧云未知师打出。

　　僧入师问万法归一一归何处僧举坐具师便打。

　　僧入师问如何是西来大意僧云不动尊师打出。

　　佛侍者入师问拈香拨火不知身是道场汝作么生会僧举首师云会得举首不会举首僧云不会不会师打之。

　　僧入师问十二时中作么生行履进云万法归一师打云如何是一僧沉吟师复打。

　　山西僧入师问汾州到者里多少程进云不隔师竖杖云还隔者个么僧沉吟师便打。

　　僧入师问终日作甚么事僧云和尚却知师便打出玄化主入师竖杖问一切普化为甚不化者个主近前视之师乃打。

　　浪副寺入师问库里钱谷多少僧云供养何曾谩师打云将不谩底来。

　　僧入师问你在堂里见个甚么僧云一无所见师云空过也随后打之。

　　一侍者入师问国师三唤侍者侍者三应是孤负是不孤负者近前夺拂子师打之。

　　僧入师问如何是佛僧云莫眼华师云是你眼华是我眼华僧云眼华眼华师云可怜生随后便打。

　　僧入师问古人索犀牛儿为甚么不应酬僧喝师便打僧近前拊案一下师连棒打出。

　　长西堂入师以杖画一画长云咬破舌头原是肉何须眼上更添眉师复以杖画一画长拂袖行师便打世维那入门便喝师云是甚么喝世云放出来也不知师以杖画一画世云还有么师乃打世提坐具行师又打。

　　闻堂主入师举杖云速道速道闻云道即不辞恐落窠臼师云作么生闻礼拜师便喝。

　　泰书记入便云本来作么生道师便打记展两手师复打。

　　慧维那入师以杖画十字慧云好不识羞师复画卍字慧乃行师便打。

　　堂司入师拈拄杖示之众云不可矢上加尖师云作么生司拂袖行师随后打。

　　纯书记入师问一字不着画是甚么记以坐具横肩出师随后喝之。

　　僧入师问如何是佛祖师僧云本来本来师便打。

　　僧入师问狗子无佛性是甚么意僧伫思师乃打。

　　僧入门便喝师乃打僧拟近前掴师师连棒打出。

　　僧入师问达磨老子在甚么处僧喝师打出。

　　荆南开圣院山晖禅师语录卷七(终)
嘉兴大藏经　山晖禅师语录


　　荆南开圣院山晖禅师语录卷八

　　住余庆县钟灵门人心庆录

　　嵩山首座龙光法孙宗上编

　　法语

　　示本源明教授

　　嵩少不立文字是入道要门亦可谓至简切者今人不察尚浮华虚习琢句雕章谓如此可张大教法其好事者又以道德南华百氏杂谈入为妙语取法华治世语言皆顺正法实之以正己之不误乌乎是何欺人之甚邪若此教化不如缄默为愈也然先宗之道虽全体即真全体即俗离是离非是即非即其开发处未有不从简易切要导引也鲁祖见僧来便面壁南泉曰我寻常向僧道向佛未出世时会取尚不得一个半个他恁么地驴年去由是观之乌用浮华虚习琢句雕章与道德南华百氏杂谈等为得意者哉吾恐浮习之徒自以为是而贤人以为非也自以为得而贤人以为失也昔人有言曰学莫贵乎见道道莫大于求仁仁莫先于格物嗟嗟吾有味乎此论也本源教授欲体究妙道可依此说做去若从彼雕琢等事无益可卜。

　　示岳樵崇侍者

　　夔州卧龙　和尚谓没量张居士懋德曰山僧住持六刹接待海众常内外清振上下和平由有矩侍者故也正如鸾凤之有羽翼湖海之有舟楫虽九霄之旷四溟之渊未有不至其极凡学道辅丛林正宜如此不然何以使荆棘丛林转为道德丛林山僧近见他刹法纲不振声誉不扬每自太息甚至涕出盍末法时代人多浇浮而主丛林者贤不肖不择可谓哲人乎于是癸未闲以衣钵嘱矩传化今十二年矣余暇日未常不切慕卧龙之言尔既职是任将来所得无涯但不可因循后日学不如矩谁之过邪真如以圆木为枕策励己躬然后道尊德贵千古师范古人巨欺我哉余得尔弼虽所职颇当然要以道业为先不先以道业不能垂范湖海后世取法余又闻之天地以道生育万物圣人以德感化民心故道德古今定衡学道人不可不拳拳者古今得之以王失之以亡非今日也明教有言尊莫尊乎道美莫美乎德此之谓也。

　　示石芝同书记

　　达磨东来不为别事只要与人指个休歇田地谓之直指人心见性成佛后来一人传虚万人传实却道不传而传不说而说即是西来大意却又分宗列派种种施设都道从彼得来殊不知阿魏无真水银无假有甚着落处不如向他未来时一切坐断不独成佛有余亦谓之无事道人我书记石芝魏安人也以风尘不偶脱却鹘臭布縿来与者伙人同学西来大意忽一日山僧上堂结座毕书记云还家不上长安路一任风华雪月扬山僧便下座因来求法语山僧意以为将来或有用处因记他两语于此庶书记他日不孤山僧一种苦心山僧亦不孤书记参学苦也吁分明不是家常事却道家常更是谁。

　　示端居泰书记

　　东厕屋里漫攃珍珠玛脑盆中无著驴粪此山僧昔畣书记语也如今要得正法流通须看从横作用则门风始不致委地也临济眼如走电德山口似血盆无此人有此法终不能垂范万世端居泰公自蜀中二千里来见圣恩以从横机办挑圣恩无碍三昧临济德山脚手将来亦或及之一日入室乞法语圣恩不欲孤之乃书此言以进之异日绍隆吾宗一条棒恶辣有日在噫阁外沧江晚林边月色初。

　　示大云长维那

　　灵山四十九年拖泥带水吐尽县河机办少林几万里来赤县神州费尽许多盐酢后之人谓之说法利生殊不知灵龟曳尾而迹愈多昔人有言本自无疮勿伤之也大云长公维那入社火求道日切虽亦可作绍继种草第学知困知恐不能勇为也须是与山僧行则同行坐则同坐吃则同吃屙则同屙一切不顾待圣量凡情虚通障碍小大修短融为一道然后止耳到得者个时节又谁管他灵山少室总无干涉不然我有拂拂你有钩钩你你也切须子细明日赴开圣请因书此语与之倘异日蹋上佛祖顶门衣源亦必分付为龙门第二代也维那勉诸。

　　示野竹慧维那

　　道无迷寤亦无阶级祇要当下体究生从何来死从何去究之无地道业成矣道业成则生死不有矣生死不有则凡亦不得缚圣亦不得拘脱洒优游巍峨自在随流得妙逆顺皆神到者田地始谓生平行脚立志造道周毕于是野竹慧公维那自龙门相见已来体究吾祖之道虽未入于堂奥而棒头喝下似亦谩不得第恐中涂坐住不能深入祖室为法门器物是吾忧也时求法语归因书此以进之俟异日其道完全山僧终不负女一段苦心。

　　示云居世维那

　　圣道无言而言之者导之也譬夫之闽越而不假问津未免淹留委曲有泣涂之苦所以浮者有舟师而驾有御军者有旗而瞽有相由此观之持圣道主丛林欲舍言宣不可得也夫欲言宣而欲宣何法即得乃日用而诱之是谓法日用何法而诱之即应用处而指导之是故动则法动矣止则法止矣喜则法喜矣怒则法怒矣优游园观则法外矣坐卧饮食则法内矣俯仰则法上下矣进退则法前后矣鼓梵呗则法音声矣趋定室则法禅静矣持钵王城则法朝市矣行化村落则法乡井矣乃至一动一静则法一动一静矣圣人曰造专乎夫妇庄子曰在屎尿在稊稗永嘉曰即无明即实性乌乎无往不是法何适而不可故曰左右逢原良有以也维那世公者蜀人也昔遇山僧于平越今复守秩圣恩每来索法语是欲导之以法得以明乎不传之旨进而为人师退而为山主乌乎可谓出家之志也故山僧于是乎勉之以日用之法其得道得果自有无穷之趣。

　　示石琴闻监寺

　　道本无名无名斯可谓之道也老氏曰吾不知其名强名曰道是道也运四时而不遗宰万物而不惑居烦恼而不戕害住禅定而不空寂天地以之圣人明之民俗昧之鸟兽愚之甚至止之而为山流之而为水震为雷行为云日为昼月为夜散为星澄为空东坡氏曰山色法身溪声长舌有旨哉石琴铜梁人也幼岁落发深求至道今请法言用为指诀山僧笑曰有是乎终日住是中而不觉谁为昧邪饥也为之食寒也为之衣渴也为之饮倦也为之卧孰非道孰昧道知即是道孰非其妙空空寂寂幽幽明明总皆其要也忠国师曰京都邺都浩浩尽是菩提大道如此领略不待山僧诀而监寺自诀也。

　　示不已纯书记

　　禅之为道吾人之本领也同天地而镇常离生灭而恒静如莲处污其质本洁固知此理居圣无增住凡无少所谓血气之属必有知凡有知者必同体由是观之吾人之所具与先觉所证涅槃之理曷常不同哉既同也孰为圣孰非圣孰为凡孰非凡乎故曰彼丈夫也我丈夫也吾何畏彼哉不已西吴临江人也从黔剃落常侍云腹禅师一日得乡井信知高堂未倾乃惟曰我出家学道无乃先亲后己乎不然何以明吾大孝而报吾劬劳于二老人邪先觉曰吾精吾道其道精可答吾亲也先佛常有十种报恩勒而为经而方隅盛传梵网亦曰孝名为戒亦名制止于是腰包东还为闲关艰阻难以长发因走开圣不觉淹留今三年于兹矣吾常见性静神逸举必端立不倚此天秉之性非习而成也及为山僧掌记凡道性善与法言无不记而载之此真吾法器矣第为道虽切而进退俯仰犹有未尽善处故山僧每策进之俟入道大全山僧何吝一衣钵而不与之证亦必忻忻然与之也。

　　示几水觉西堂

　　离尘脱俗闲居独处不是惧徭役之劳儿女之累求如是清净耳盍生死理未明与圣道未有所入也所以悉达有天下而不为直入雪山茹麻食麦六年得寤本心然后恩泽满天下儿孙满天下情与无情均沾其益此勇猛丈夫非浅浅可能为也今披剃之人开口便说我出家儿能清净能解脱或挠之以非语或夺之以物则必大恼则必臧而护惜之也乌乎若辈不惟视吾道之甚易亦且失出家之利多矣曾不知圣人之道贵诚信非诚信不足以见圣人几水觉公江津明经也世为阀阅一旦蠲弃乐此寂寞之地盍欲求圣人之所证也公既有是举正宜朝于斯夕于斯以究吾人所共秉之性若能念念究竟不舍蒲团他日自为吾门重人亦有言十年五载不离丛林无人唤伊作哑汉长庆坐烂七蒲团赵州四十年不杂用心不如是鲜有克济者乃书偈进焉曰一念不忘究竟自然传佛心印一山一水了然步步分明正令。

　　示石林庆书记

　　达磨大师来震旦与人指个直截径路使入圣地谓之离文字之学单重空劫以前父母未生那边倘那里识得自己眉毛原来者边牚天拄地转身过来方笑释迦老子做尽伎俩也无奇处石林庆公渝之酆都人幼综儒为词坛名家中岁以正法眼臧未有入路乃与法门诸大师游一日来龙门冷眼冰人却被儱侗汉一掜将些子文字不知向甚处去也因使之拜吾为得你师也公曰庆早知和尚只是同人不放行幸吾师不以责迟愿列为弟子遂求开示学道今三年矣倘他日脑后钉脱我将一件事付托莫道恶心欧吐不肯承当好。

　　示海月　知客

　　出家人须知出家事不知出家事非出家也故常考先佛出家之说非出尘缘劳侣之家出解脱圆明之家耳所谓解脱圆明家者无挂碍于法自在不作理不作事不作圣不作凡无心于事无事于心任性逍遥随缘放旷如是可谓得出家道也海月越州人也从平越太和静主祝发三年始来与山僧做者冤家要山僧指示先圣不传之道使识出家事山僧理住持事之不暇安能与人说黄道黑但只痛棒而已虽然关头不紧却又走漏一点也擿笔而起。

　　示懒民玄监院

　　究明生死大事不在别处讨取但观密作用所谓密作用者吾人念念之枢机也倘能一夕捉得住把得定自然不受人谩倘如此不但阎胡子不能公界你即释迦达磨亦不能师女矣正如武帝见侯景身虽未死其心已死也此便是了鬼神觑不破之机超生死不相干之地更有何法为女说更有何威音那边者边者也山僧来黔便识此人可为法门器物且助山僧衣钵床帐等种种道心而诸供具中心供为上此人以之异日于传镫有分不可不书此以进之。

　　示惺一照监院

　　真性守寂万物常恬神珠离尘孤光独照是故先圣指此一路以开后学如能信受诚不误也古德虽有多种方便及其至极未常不一其旨趣故曰一室千镫光光洞照无杂无碍者此也是以知此妙性圆明无缺如彼太虚体无边际处巨身随之巨身在细物随之细物见四圣性则四圣而净沈六凡性则六凡而染然巨身细物染净虽殊不过随用得名性未常有如此之名可名也正犹牟尼宝珠体具朱紫等色又如诸根虽动其实一机抽也我监院江陵人为山僧佐院事则三年矣而劳心苦志为大众药石非有他故欲明此道求脱生死山僧见求道之心有如是之切何悭指诀不令入吾堂奥邪第机之浅深在人又不在山僧无明诲其真性守寂神珠离尘监院其策进之可耳。

　　示海云仲维那

　　道中无主目前有物正是见漏之毒玄学无缝格外有眼亦是障碍之根故圣贤之用心也一切时荡荡地洒洒地无事无依非缚非脱不圣不凡如吹毛利自然不顺其情虽佛魔来亦斩非佛魔来亦斩如此谁敢当其锋诚所谓干净无依道人也仲维那实欲明此中事必能担当此事能担当此事则庶几于学也然不可不勉志立身勿使世情牵去正如牧牛人用其鞭而常调笞之他日铁橛子蹋碎开口不挂唇齿我临济正宗必两手分付作世中没量大人也维那其勉之。

　　示别南禅人

　　佛祖因缘实非小可第一须是痛念生死稍有一豪懈怠终无见道日子故先辈以圆木为枕枕转即觉三二十年于丛林中不变其志方了办道业乌乎禅人可不深省乎今之禅人犹古之禅人今古无间始名学者别南从兴庆参学已来昼夜蒲团上未曾间断但恨作枯禅默照之见异日生死到来敌不过去又是不提点不警策之过也故山僧凡见必厉声诟骂盍路头不使委曲错过眉梢眼角一个光明种子亦令掉转竿头践佛祖之阶则成道或有日矣噫莫又满园桃李孰秋色五湖宽好。

　　示听松禅人

　　老胡东来直指此道简而易澹而远若非言前领旨断没交涉矣故宗师家接人利物必不落文言惟以一条白棒横敲竖打只要知委此个时节而后已慧维那白曰听松者法器之士以母老不及顶笠腰包来见和尚乞法语为开道之俟人子礼毕来见方丈亦庶几省力也乌乎维那为友可谓诚也是用将万法归一一归何处之语示之倘就此语用力之久自然得近道也听松求道之志亦庶乎可尔。

　　示佛灵禅人

　　先圣宗要离诸名相离无所离无离即觉觉相圆满乃大圆觉也正如明镜见相相无不入相入无取亦无不纳学圣人道当如是知此知亦不取亦不作不取不取而取取亦非得如镜入相非无相见到此始知口如河泻原无半字点污人虽终日婆娑竟如水中盐味昔人见僧即面壁或指露柱或唤吃茶或教拈床子或使开田或命传柬或教饭后到塔头来或云持钵去或云者根得恁么长那根得恁么短或云家家门前火把子或云驴事未了马事又来或云我今日劳倦明日来或云放下笠子向女道或云何不放下着或云主人公惺惺着此即离言三昧学圣人道能冥会得入此种种离言三昧不难矣又女之求道如下种子山僧说法譬彼天泽女缘合故当见三昧佛灵从桃原来见山僧每参毕常来问堂奥中事山僧指四仪中如知法法不差则堂奥在是矣即前所谓离言三昧未有外于此所谓万派朝宗何关外来佛灵其勉诸。

　　示空隐堂司

　　若能识得自家本来面目不须向外求心即此是解脱道亦可谓了脱生死过量人也只是你不能知自家本来面目是方是圆是长是短所以于者里不能清切不能透彻不能明白有孤出家志耳若是见得清切透得明白即阎老子也不问着你只任你自在自由无缚无脱其或不然也须吃过痛棒热喝始得。

　　示含容德直岁

　　栖灵和尚常曰欲究妙道不可不博问先知盍先知者经历磨荡无不融会于真心得真妙万物之体也老僧十三归道三十始成不如此鲜克有济时山僧亦在座下与五百余人同闻此言未有不出涕欲践行此言者自此以来十七年矣我此云集弟子或如栖灵或不及栖灵或三分之一山僧亦未常不以慈▆诱之何懈怠者众而笃行者寡邪宁栖灵道德厚而山僧薄者邪山僧口门窄而栖灵宽者邪不然弟子不堪者邪乌乎昔汾阳罢夜参有胡僧请法道吾众少衲子知参今何寥寥若是哉含容衡阳人也丱岁出家今年到圣恩求开示山僧导以日用应物之际何人为主倘会得过来即成无上道矣只恐不能笃行而有负吾女相晤之奇缘又恐不堪之辈得以笑吾女也勉之勉之。

　　示若冰禅人

　　有如是法能教如是人所谓如是法者何道而已矣道者何生物之原而已矣天得之清地得之宁日月得之运行吾人得之虚灵故曰天地同根万物一体又曰惟此一事实余二则非真由是观之出轮回免生死非别有法别有道也既欲入此法入此道须是朝于斯夕于斯横看则非别法竖看则非别法生死亦非别法轮回亦非别法猛然恶底一声原来只是吾人一个本命元辰何事别求邪到如此正好上高蓝峰顶痛骂一上亦奚不可也果能如斯则衣钵将来两手分付若犹未也须着紧参究以俟他日万全何愁不是恁么人。

　　示闵夫人赵氏

　　先佛设教曾无别示只要一切处知自家本来面目而已如此而知如此而达便是免生死出轮回一段要事盍此面目人人自具各各天秉上至圣人下至昆虫无不同具既天秉如此自具又如此则尽十方无不同此面目也居士果能于山僧说处信得承当得即成佛旧矣如今有般不知入路底便作许多伎俩或蒲团上觅清净中求殊不知全落下乘非佛所谓离生灭道夫生灭道日用应物者是动作营为者是将心求佛者是如舍此外别求者即不是也传曰道也者不可须臾离也经云唯此一事实余二则非真夫道也即本来面目也于此知得方知过见未来千圣千贤同得同证全是此佛更无别佛。

　　示广陵隐居监院

　　夫所谓道者三世诸佛之所说说此也历代祖师之所传传此也天下浩浩之所商量商量此也故山僧终日婆婆娑娑而多多和和宁有外乎此哉山僧睡女亦睡起女亦起食也饮也女亦食亦饮喜与怒哀与乐悲歌慷慨嬉戏跳走女亦随之喜与怒哀与乐悲歌慷慨嬉戏跳走如此何适而不是何适而不是指示胡为乎不自信却来索法语邪宁山僧之无明诲使女有如是睚睚而盱盱邪不然是道之不灵而女不灵邪乌乎四十不杂用心七个蒲团坐破方有入路岂朝夕之间即能大解脱也虽然难之与易迟之与速在机不在法故曰顺逆皆方便迟速不同伦。

　　示梅隐清监院

　　夫天地化育四时而不竭运行日月而不尽者以其无心也吾性历尘劫而不磨住空寂而不息者以其无生也无心所以能寒能暑能幽能明无不由之无生所以能圣能凡能灵能蠢亦无不由之是知大身小身众生身中皆是正觉然非入于种种身而后有此觉即此身原此觉也僧肇曰天地同根万物一体此之谓也梅隐者昔为居士时常问山僧下手处有何方便可入圣者之道山僧举一杯曰即此可入居士唯唯乃于龙门落发今为长松监院。

　　示梅孰海监院

　　要明己躬下事不可只是因循当要切之又切自有得耳或在蒲团闲茅屋下间也究己躬下事是甚么忙也究己躬下事是甚么倘究得分明不枉在丛林中见方丈朝参莫礼开单展巾一种辛勤也然而行脚参方不是今日潇湘明日云梦视五湖烟景看四海名山以当生平乐趣必要见真正道人与我了学道一件大事若此则担囊负钵之举始有益也监院同山僧八年来甘澹薄佐化丛林断不可放逸且时日不多光阴去半当了办己躬下事庶不枉走入空门高志。

　　示尼自珍

　　学道人别无可为但日用闲饮啄处看是甚么道理是甚么作用倘能猛着些精采啐地一声翻将过来方知此理不在别处只在者饮啄日用里走将出来见山僧便道和尚今日谩不得也虽然山僧还要问你释迦老子被云门一棒打杀至今无人举着你试道一转语。

　　示尼素染

　　要究道之本原须看衣线下是心也是物也从朝至莫行坐之间一一看得分明即是得心入手底下落看到如此始知不是他人底物事原是自家屋里一物耳只因从朝至莫一切时一切处放过了所以为物所转不得自在是我自误非关人也参学寤是知见可谓不玷行脚作得道人也禅人来见山僧能体如是邪能体如是则头头自在法法自在又要山僧说个甚么正好掉臂便去寻个茅屋保养圣胎何必在者里听人处分倘不能也须朝参莫礼着紧工夫他时撞头磕额猛然识得则与从前原不差别。

　　示元初禅人

　　江天云汉孤鸿数声秋圃霜园残菊三径正与么时唤作竟有甚行脚眼不唤作竟又欺人不得总是你者里疑不过所以有许多病痛岂不闻佛祖门风衲僧巴鼻贵在自己实实知委不是做死模样便当参学事也禅人要做者家人须是参究一一到自肯田地然后到诸方老宿边自然不受他谩即欲绍隆佛祖未为难也第恨闻而不行行而不实自甘门外此是自欺非山僧咎。

　　示冰石禅人

　　曹溪家法临济门风如烧尾辟历不容停思须要赤身担荷才是嫡骨儿孙若一点迟疑则白云万里无甚句当也今之禅人不肯猛烈盍过在终日于丛林中无真实为道之念每为情虑牵去才见诸方长老出方丈提唱此事便知有道可爱逮归方丈又去打浑所以终无见道时节所以日日在者里如个哑羊相似于佛法无一点灵验无一点得力也禅人得得来见山僧求山僧指示以了生平一件大事但此事不立文字亦无处启口若一一讲说即非不立文字之道也且禅之为道非有指诀但二六时中柬点自家主人公看从何处出入倘看得分明则此道得也又何必区区欲吾言哉。

　　示自纯禅人

　　行脚人不是游山玩水历诸名胜便了平生大事须是参见真实名宿求其指示生来死去之理耳明见生来死去之理然后入诸尘劳竖法幢立宗旨作大佛事方才是行脚高流参方衲子不然诚虚事也不见之古人乎参须真寤须实此事分明始有益然说个参寤早是粪屑早落宫商所谓但有言说都无实义纵说总不过是个敲门瓦子倘不如此徒自劳形于道何益哉女求佛祖不传之道又大非难为但祇是四威仪中于生来死去之理未明必朝于斯夕于斯吃紧做去他日一念回光自照忽然认得谛当便是了生平大事处还知么做到头来始觉妙虚空粉碎沧溟干。

　　示不夜方居士

　　学佛人不可外求佛法耽误光阴但看先德即心即佛只此看去倘于一切处看透无不承此恩力无不处处玲珑无不头头活泼于见闻觉知处看透即在见闻觉知处于穿衣吃饭处看透即在穿衣吃饭处于动静闲忙处看透即在动静闲忙处于妻子儿女处看透即在妻子儿女处於呼奴使婢处看透即在呼奴使婢处于见山见水处看透即在见山见水处于一切竟界处看透即在一切竟界处曾无覆盍曾不错过明明百草明明祖意识得者个消息超佛祖了生死在里许脱枷锁出尘劳在里许古人常言一根返原六处休复故我法门只一棒一喝更无多种虽有种种施设不过导人之径岂有实哉然此指示不但佛祖即三教圣人虽说处不同其理是一居士能依是说他时自家得力在。

　　示自成方婆子

　　穷究妙道但向己求莫从人觅不然尽属痴狂于道何益古人有言见色即是见心闻声即是闻道如是可谓开门见山何曾隐覆但学人往往放过所以不得光明透彻圆极忽尔无常到来卒难排遣岂非不切之过邪居士欲究此宗正好向一切时一切处见色闻声看是个甚么倘于此识得破方信此言真实不曾隐覆噫林疏见秋月云断露前峰。

　　示觉智江居士

　　火宅人欲明大事须将个万法归一放在面前日用应物不可有一时一刻放教间断自然明见佛性与从上传庞为一伙人也山僧来　峨八月余日未见一人能信此事惟者个俗汉梢近垣墙每来吃棒似有志向上可为末法人竖赵帜也因书此言以进之。

　　示绍维绶书记

　　衲僧家志须固不可今日说有明日便无所以不得入佛要妙先圣忧之我书记早入此法但虑鞭策不勤得一景响便止岂不可惜邪须向恶辣卢中大段一番使一切竟缘断尽光明大发则能处处转本地风光一豪头上建立吾祖之道也今日圣制告圆聊书此语以进之他日如可掜住山僧咽喉直教出气不得可谓牚天拄地丈夫人也俯之。

　　示继镫禅人

　　先德法门虽是山僧支牚亦在抱道衲子共相维持则法门始不陵普而少林凋而复春曹溪涸而还益重臻光辉舍吾人不可得也山僧从楚蜀历黔州未见一人可其意者十七年始有继镫者曾见燕居虽未入渠之室然亦有向上志乃笔此语以勉之倘能冷灰里豆暴识破此中消息方不枉吾女相遇一番奇缘。

　　示不隐禅人

　　智眼不明为物笼罩此不求道之过也若能明见佛性自然无心于事无事于心即目前人马骈阗青红朱紫纤细修广乃至一草一叶尽是机用尽是本心又谁为物之所笼罩亦能转本地风光一豪头上建立法幢去在所以山僧寻常指人但教目前体取不可别求若别求便错过目前好消息山僧来平城不三日便有个赤梢鲤鱼信得及把山僧每日三顿吃得粗饱要与他说极直截法门使之易入山僧无处启口祇书数言作一开示若能目前觑破又是家里一个僧。

　　示大通禅人

　　古之称学者真如哲公一人而已顾余所左袒此公者非一日盍舍公而外殆难先屈一指然则龙骧凤翥鹊起豹变之士往往接锡继踵于祇树云堂之间独非学者与余曰不然此固学者也然求其精进心勇猛力切磋于祈寒溽暑砥砺于风晨月夕不少懈者惟哲公可足法他人则或以聪明资或以晚成力观所谓绵力勇进造深极微不逮哲公远也而子欲以此公所为与诸子并可乎嗟嗟可谓学者之翘楚也若今之所谓穿衣吃饭名存实亡之学者较之实霄壤岁癸卯夏余过嵩目大慈二长老之室于贵筑之法云庵揖坐相谈幽怀各吐不待终夕则洒洒会心矣因作偈赠目与慈曰西山会里一神驹俊骨名高在五湖直把追风千里足等闲蹋杀杨岐驴道业高标居法云杖头喝底骇声闻如何贵筑多狮子豺虎屏踪独有君适有大通禅者江南人也出首卷乞余作书以为学业云云噫嘻哉余前不云乎真如哲公可足法矣哲公圆木以为枕三十年不改初志其学业可不谓之勤且精邪大通尤勉乎哉。

　　示隐参禅人

　　夫学者学何事学夫圣人之道而已圣人之道岂易学哉英敏之资终身有不见其徼者然则圣人没贤者去世而终无见道者乎不然圣人虽没贤者虽去世而遗爱尚存学者能循遗爱究之即真体之即神何患乎学不我成道不我明也与哉隐参者蜀东人龆年祝发志趣不凡历参名宿有年矣今秋余挂席南隆偶晤于此常论圣人之道亦足以发将告去求为法言乌乎第见其往不见其止故道圣人之学勉之使成。

　　示解一先化主

　　欲求至道先务威仪夫威仪者先圣之崇范后世之规绳如舍此而学道是匠氏弃绳墨而求物之精弗可得也余见今之世不独禅人放肆即据位者亦无可法甚至灭裂规矩者嗟嗟欲振末年之衰普正衲子之邪心何可得也解一夔州人也常学于吾徒本源虽未见至道之精而于七佛之仪式亦可观光比之邪辟之徒实霄壤也因求为法语作学道津梁书此言以告之。

　　示见修禅人

　　学佛者学夫先佛之顶法与明心见性之旨夫顶法之与心性裂而三邪合而一邪曰非三非一学者之未寤故疑之曰三曰一耳如性见心明即三一非三一又何须执之为三为一为非三为非一都卢任之而已见修禅人如寤斯旨其顿超三学复何难。

　　示熊思善

　　诸恶莫作众善奉行此可以为居士也或谓此语▆子也道得虽鞠子也道得八十老人行不得然世人闻此语皆以为羞而奉重笃行者寡也余每见有人问善之下手处必先举此以告之而服斯言者十常八九告之以别语则信之者十常一二此应病投方良不虚也居士若欲思善莫此为愈。

　　示开石书记

　　大道在愚心愚心何所寻寒暑自能觉忙闲每自吟钟鼓耳不谬青黄到眼明饥来思为食霜至欲披襟倦极当思困情欢弄歌声种种皆可应成佛此为因如此何为愚自然道易成若能依信受此生可出尘。

　　示自超熊婆子

　　道无男女相亦非圣凡情若能当下会不用论疏亲但只随情遣何须问假真我心不可得彼相复何形两两同虚假惟有一月明止此是真智归来罢问津。

　　示觉相蒲居士

　　若论佛之一字元非实有盍先佛不得已只得将佛字示人作一舟航作一楷模使之从此入三摩地寤佛知见耳及乎到此田地回观从前许多梦幻许多佛语本无一法是真实者方信此佛原是人人自有非从他得亦非从佛祖边求只是我一切时放过了不自觉察故有许多迷涂若能早觅于此猛猛勇勇亦必自然得手如人终日在涂不知家里事一日忽到家便不疑家里事可不快哉可不快哉觉相蒲居士同余营山人也虽羁身戎马常留心佛理凡遇名宿皆往请诀岁癸卯夏值余于黔每来参见余直以平常示之虽未得大休歇然亦知邪正眼矣因求法名并法语因告之以此。

　　示熊长祥

　　长祥问字于余余曰西伯枉驾渭滨得太公开八百余年之基梦熊之祥也中间周公孔子相继而作万世师法此又皆渭水之一遇不然名教何如是之长且祥也宜字之以渭水。

　　示颖彻禅人

　　学古人字读古圣书妙须如古人遒劲识须如古圣精微乃已若只解摹画寻行非超人头地之学也字有别体学有别旨斯言岂欺我哉颖彻业书学字当别有所得然后可称住足。

　　送不磷坚宗孙还益州

　　癸卯秋不磷自梁城奉师命持法嗣书来时余挂锡平越之圆觉每夜坐常问益州诸师领众勤怠果如妙喜不女师为法无败事邪不磷对畣腹笥便便正不失为专使明日将行索余书余以数年来未亲笔砚且不欲一文字脚以障人寤门闲有请益不过指酉瓮石床如拟议即放竹篦而已女为吾孙用此间话奚益不磷不能已因拂纸书此以与之。

　　勉竹眉宏宗孙

　　缵先宗继慧命惟在抱道衲子夫欲得抱道衲子处此衰世从何见之即乘周王之疌足履八极之山川尚不得一面况坐此深山使吾得就见邪於戏求之或难也古云吾走南方一遭杖头未曾拨着一个不其然乎先师常告余曰老僧往来吴越岁月不为不多而求一真抱道者以授吾生平之事不可得也故属余曰千般海宝如意先之从此得也好接上机云云余自是以来五年于兹矣所遇衲子非不众求所谓抱道者常寡前此十二人虽早入室中然亦不过三两人而已自此以还惟住山为事而求人心始倦也癸卯春竹眉者从梁城来俊伟可爱留住数月而囊锥始露则吾徒嵩山之子也性情方正行止可人虽非吾所谓抱道衲子然亦可继缵先宗使一华五叶之原原委委不致寥落亦能免夫余怀抱之忧▆也然尤当勉进不可望洋即止以孤吾望。

　　勉竹元上宗孙

　　今披剃而为僧者众矣求一二为向上事不困于荣名与醉于富利者盍寡人之所欲在眼色耳声与口体之味常欲足即居处服食器用亦不欲陋故宫室虽珠玉牙香尚患不多服食虽绮罗珍羞尚患不美安能求于此哉先佛之道县旷幽远寂寞深杳又非一日可能造昔东院春秋八十尚芒鞋竹杖造请诸方长庆蒲团七破德贯景星三十年他如圆木为枕缚被为誓然后始快意曰吾道放心矣今披剃而为僧者矢道之志有如是之勤且久乎余十五年往来江湖所见者众求如是人或万中淘一耳岁癸卯衲子竹元自昆明来见余于长松山房视其所携一笠一囊别无长物验其所为寒不问被暑不谋扇余或以利动之者三渠未常应噫嘻为向上事不困荣名与醉富利者有斯人乎有斯人吾道庶几也即异日牚吾道亦颇称足吾何患无后为哉野竹衣钵在女当贮而臧之俟龙天推出然后为天龙解而出之。

　　荆南开圣院山晖禅师语录卷八(终)
嘉兴大藏经　山晖禅师语录


　　荆南开圣院山晖禅师语录卷九

　　住顺庆府新庵门人祖玄录

　　嵩山首座龙光法孙宗上编

　　杂偈

　　示汪觉惺

我以禅月同佛世尊汝以悲仰为大信门随此指标是涅槃路但用耳观名解脱处

　　示项觉印

住此亿劫维定维心体非空有秋月净沈物本斯明两间齐照大悲世尊指是觉道

　　示汪觉智

真一无住寂尔心宗回首左顾月在前峰头何动摇尚无有止无止之旨惟此而已

　　示苟觉善

独坐少室华飞见九赤县神州法器何有雪深之夜真子来焉心不可得是法乃传

　　示米觉超

惟心能觉是寒是燠谛观如来别非异道小学执空菩萨内冥我超二路同寤宿因

　　示孟觉中

不立一色是为道元了知非有恶用复言但以指挥人各其正今日南中行此祖令

　　示王觉道

畴昔妙喜竹篦示人有不得入巧谕其神大哉宗言了如智鉴照我肝胆无有不见

　　示卢觉正

纯以一义乃普其心水鸟树林解此妙音宣于十方闻机随顺物物斯照是名大定

　　示陈觉通

禅之为宗自竺干氏日月虽移其道不二末山常云全然非相理寤妙圆是大宝臧

　　示江觉慧

云何佛性仁分南北我见天下元无别得知是法器三更传衣归去云何道树曹溪

　　示傅觉妙

已住于一一还在心十方国土是有圆音寂兮如明不可求得但以冥中而为其则

　　示方觉镫

我告弟子无相外求自本真照寂尔神游指屈云五信而惟二二五还同唯曰何至

　　示方觉灵

蠢袪而灵妄破则真孰无孰有非根非尘汝相维何同彼先佛汝佛圆脱即解二缚

　　示汪觉用

我用眼观声尘自然如掌上指维二维三此之大用非道而谁以此功用何虑何思

　　示张觉少

眼耳无尘鼻舌非亲四法圆脱如月波心用之不到不用何妙是谓自然圣人之道

　　示邓觉一

眼色耳声终非外尘不作是见超彼圣伦名大自在何成何坏如月行空光映万派

　　示邓觉广

佛以一音广被有情白牛稳御越彼化城到宝所已取之不隘能济十方称曰无畏

　　示李觉仙

少室一钵非小非大虚空同量微尘不隘济人饥贫如枯斯春香风时来悦可众心

　　示吴觉万

尘根不二迷寤一原但见诸动如珠见圆圆应六处与彼万象镜光非受物自斯向

　　示董觉之

来问斯道举手示之俯首忖度已隔藩篱故用方便曲说多门是为渐修入佛之根

　　示曹觉惟

我有方便示此妙道维棒维喝与斯谈笑智者得之愚者孰思固有利钝难与齐之

　　示曹觉原

佛心云何非浅非深举目四望水鸟树林飞潜动植本原一质莫作妄相是大饶益

　　示一觉月

尔以礼足为求道安我以问讯月在指专伊昔何人台山古路天下衲僧落他指顾

　　示周觉澄

谕彼太虚虚空何貌欲至四方终无边表维神乃寂不动即周周亦妄相取之莫留

　　示自淳

尘相繁兴我人自定知彼三学了无实证造则不至明则非真中亦不取曰汝出尘

　　示六一

非六非一是心维我能含众象曰超今古白月在天是道乃传先圣后圣同此一源

　　示女一

道即寤同谁非憎爱我与女一原无小大流而为水止亦曰山动静不异妙在厥闲

　　示妙一

演于一音各信其道立虽五性同观一妙得厥旨根孰非异同有无莫取是谓圆通

　　示在中

厥惟明达勿欺上下自内至外称其和也禄在其中谁云不充以此是则天下乃同

　　示于斯

女观须臾为在为无翳既不生了惟心乎如玉于斯以待善价自我识之可宝天下

　　示蕴秀

以指示人真月非指明相亦非得无可取女观我宗是异是同二观不入即为降龙

　　示蕴奇

道在镜中镜何为则维我形专非青非白知是吾人乃名出尘于物自照非真复真

　　示李广文真相

身安白云心冥佛理曰人曰天德一而已取彼率性例此妙法有问异同震声便喝

　　示真省

理与事一物则奚碍堪忍莲邦在我镜内是大光明能烛情关非彼缘觉取舍之间

　　示真慧

定一生慧实曰大同位位妙圆是传法宗圣智斯得范尔三界何去何来名称自在

　　示真极

繄彼太虚还在觉心十方圆见非浅非深性镜无垢含此万象景景如幻圆通奚障

　　山中四威仪

山中行一支竹杖阅崖耕黄猿也解随人转笑入县泉落涧声

山中住缚个茅蓬老烟雾锄头斸得一畬田春暖晴岚种紫芋

山中坐石上青苔常作褥世人不见岭头来惟有麇麚随接足

山中卧乱架石床只一个天地随他意悠悠古到今时谁缚脱

　　　　　　同前

山中行杖藜惊起乱啼莺草鞋蹋断青云骨回首前峰萝月生

山中住尖头茅屋倚烟树有时饭罢携锄行日照峰南耘小圃

山中坐草织蒲团独自荷闲向岭头赤石盘狂歌一曲无人和

山中卧石床无荐随时过醒来日已照云峰那觉岩头都枕破

　　赠梅隐清监院

祝发清修远世间同栖松院石林山禅心炼得秋江月冷冷孤光不可删

监院年来道益振胸中坦荡自无尘宗风不是重文字祇要平生得意真

　　与梅熟海监院

家住溪山远俗情松镫未照月先明闲来何物堪消遣数尽青枫与赤柽

法海清深几万秋慈帆漭沆一孤舟等闲共载还乡国逆顺都来得自由

恶池衣钵出灵源万浪千涛继子孙今日青山又几腊闲将拍板唱平原

　　与裕如僧统

云房寂寂绿杨深坐听催归响北林自是禅余别有趣闲来埽石与修琴

　　示钟远禅人

雍门北望曲江清江上楼台映水明堤下春风三月里松杉处处是流莺

　　赠别南禅人

问道长松已四秋羽翰将见越常流如今既集天湖里好趁风云飞上头

　　送赋独还山

往往来来几十程依然性地未分明溪前送女还山北筑室深臧老此生

　　示冰石禅人

春色熙熙春草深声声鶗鳺报东林不知穿过髑髅窟却向蒲团别觅心

　　寄净修禅人

夏日须当过我侪和风细细满高斋有时把出巨灵手佛祖生禽也活薶

　　送若愚禅人

一坐蒲团是几年等闲底事也徒然明朝归去五溪水须看秋波泛月圆

　　示素水

少年学道志须坚七尺蒲团便可眠多谢人间轻薄子曹溪消息作生缘

　　炯石病愈求偈还山

春和病骨气才舒便欲还山结草庐少室真风尚未了如何归去又成虚

　　送钟奇

祖佛从来未识之何须审问本来谁只将任运随他去便是尔曹得意时

　　赠钟秀

锦绣岷山锦水头遥峰远岫到渝州如何千万人烟里独女超情近道流

　　示钟圣

分镫别派自曹溪只要儿孙意不述传到长松分外恶一条竹杖是全提

　　示钟惺

生平一物不留心方寸怡怡自可任独在山房无所事间行明月在庭阴

　　示端石

云峰烟树五溪头日日间眠水月楼看尽古书无一事自持钩饵钓潭鳅

　　示玉川主人

物物忘情鸥鸟随分明底事敢云欺客来有问无生话一口钵盂闲自持

　　示谈空

不说有为不论空闲云来去任西东黄金莫易溪山乐白昼高眠石室中

　　示南山

黄金不用买青山别有幽居一种闲三尺蒲团随去住冯他明月照松关

　　示六雪

独上雪峰六载居茶饶涧水饭饶蔬等闲识得金仙面何必重翻一臧书

　　示笑瞿

云松雨柳春风起一声黄鸟深华里山中道者此为荣笑傲阴晴自有旨

　　示用恒

茫茫大梦有何真猛火一　烧杀人不信请看金谷里珊瑚锦帐已成尘

　　示无异侍者

行者庵居日采松山回溪转任秋冬忽然识得采松者相见不须在别峰

　　示时习

夜郎有个长松树叶叶鹤鸾来上宿鸾鹤朝飞莫北归羽翰每略溪旁屋

　　送长木栋禅人

送送溪湾蹋绿苔何时再到草堂来无忘昨夜镫前语只要为僧梦眼开

　　示佛眼陈居士

佛眼寻余为解说如来所究何生灭拳头劈面一挥来三世僧祇尽漏泄

　　寄清潭老宿

老懒全无力负锄秋园芋栗饱何如衣中自有神珠在何用频频到草庐

　　示守心

芒鞋箬笠访诸方烟水云山叩所长非是老僧藜杖恶总然只要歇心狂

　　示独凤

丹穴天飞五彩齐非同疏趾啄山溪羽毛虽刷余常感恐尔终非火尾啼

　　示继镫禅人

继此禅镫是旧缘前因共室拨檀烟如今再晤　峨日一笑秋华暮雨天

　　示不隐禅人

雪尽河山景物华江声树色道人家庵前有个盘陀石日日承趺送晚霞

　　龙翔示隐玄禅人

秋日重游画上谋清风道韵越常流如何四海云临日翻笑虚名一话头

　　赠庆莲

名乡屯聚夔门西春风和气子鳺啼自知幻相非真乐却挈瓢囊过虎溪

　　示克明

甘苦同栖平越来八年梦破白云隈回头日远长安近坐看晴风埽石苔

　　示诚明孙

几度华开几度思非怜香色满深支一般都是双眸子怎似灵云见尔时

　　示敦善

道者从来一物无麻衣静坐月当湖湖光净极堪消遣明镜何须问老卢

　　示亨泰典座

净瓶踢倒事如何一个沩山岂属他底事未曾通一线蒲床依旧是禅那

　　示亨万

茅屋寒生蟋蟀纷秋风吹叶不堪闻此中自有真贤达尔莫将身卧白云

　　示图南

太平旧寺对枫林坐听秋江江上砧消息莫云曾解得都来千古绝知音

　　示脱尘副寺

山里老翁无别事烹茶待月古松闲看他多少经营者碌碌何常半日间

　　示解一化主

十笏团焦旁野水松溪闲月照囱几禅余引客薜萝湾笑指幽兰深谷里

　　寄竹元宗孙

开圣楼头春草芳黄鹂初啭小溪旁此情远寄到江夏莫只相思涂路长

　　示自达禅人

白马传闻来汉氏少林消息自萧梁如今相续千龄外始得黔州法道昌

　　示继眉

少年割爱志须坚界意无多恋市廛能向吾宗为栋柱曹溪消息岂无缘

　　示源清

学道先须一物无棒头的旨领何如入来不是涂中事衣下神光　十虚

　　示默识主人

清晨曳杖华溪行莺语无情只乱鸣忽听前山烟雾里日高犹自送钟声

　　赠余庆令义生邹居士

风飘桂气作秋光又见云霞色满堂自是东山蕙帐冷苍生喜杀令公香

　　送天府赵居士

忽睹迁莺竞上方马蹄蹀躞度微霜旌旗直上青云里方外遥闻兰署香

　　铜江送修监院还江陵

铜岩春色自分明相送扁舟半月程莫向洞中论秦世孤帆早发五陵城

　　示嗣宗

住山道者复如何三亩瓜田聊自过纵使黄金能贵子无如此地卧烟萝

　　赠南图

掩关谢俗学山家终日凝然坐碧霞定后有时饘粥罢焚香也自读南华

　　示明如老僧

老僧高坐空山松口诵楞伽心降龙夜深月出空山上心与月明无初终

　　示觉相元春蒲居士

西来大意可随缘云自无心月自川何用更寻少室去安心断臂是镫传

　　示觉仙元昭蒲婆子

芒芒大梦觉多时只是灵昭未有师今日相逢乡井老分明指示破前疑

　　留别西竺主人

天净秋高漠漠云峰头回雁不堪闻碧江江水年年碧明月流来可赠君

　　赠大树上座

近来法道已垂秋只可居山事钁头任他丛林多浩浩不知此际乐风流

　　示尼净念

如幻修行道可期见闻不住复何疑末山也解非男女翠竹黄华只自怡

　　示高居士

五百为春五百秋物中亦自有丹丘虽然不假千龄药未及无生寿一筹

　　示杜了寤

利门名路顿然空中岁归来学老农有时间步峰头月数遍石桥碧玉松

　　示王继楚

斋心事佛学无为学到无为何所思坐卧禅房深树里刚然看破一枰棋

　　示一心

为僧道业在精修一钵三衣天地舟自是有时行化了禅心皎皎照深秋

　　示云波

中岁寻山万事休祇将衣钵伴禅流寒山枯水间消遣物物头头得自由

　　示笑雨熊居士

一念才生性海浑翻天复地混澄源道中若了全无相体用堂堂何可言

　　缘引

铸就金刚铁石肝砒霜鸩粪久加餐莫云三度钵盂湿翻作人天一钓竿

我侪出郭入山居修竹长松当自娱何事春城仍乞食翩翩应器去茅庐

流金涂碧久颓纲鼠宿狐游目击伤欲得楼台规古制非衣檀越鸾锵锵

笑女高蓝鸾鹤群鸣烟唳雨自壹壹如何偏向人间去日莫还来共白云

　　示空一徐居士

祖佛丛中第一机不须出入论离微但知日用随消遣大道堂堂绝是非

　　示不昧

金陵寤得擿油糍体用全超意气奇女若能知伊面目从前底事了无疑

　　示雷浑然

邂逅相逢意自奇停骖驻辔道相期好将一段平生手庾岭夺归铁钵儿

　　示山西贾介休

真僧不见野僧多天下丛林奈若何二十年来无地谱冯君寄语老摩诃

　　留别嵩目禅师

贵水将行情惋惋复持尺素意殷殷殷勤寄语嵩和尚孤鹤高飞入白云

　　吊本源明长老

一钵三衣十二时师行象御足清规归涂还践来时道剩得英风万古吹

尊王贱霸起恶池一剑功成奏凯歌珍重临行消息子团团秋月照银河

　　示众

今朝法社树黔南免得南询五十三岁月功成归隐地石床斜枕卧高蓝

　　赠惺一照监院

餐茅饮谷此幽栖动爱松岩静爱溪世上浮名何足论朝朝闲听老猿啼

　　示嗣宗

浮华消尽始山居白石青峰一小庐日暮香烟清课罢老猿引子过阶除

　　示我先

山樵往往白云边自是情痴爱石泉昨日高岩乘月下钩辀啼尽雨华天

　　示我奇

弱弱清臞骨自仙朝朝诵读竹囱前为僧何用穷经籍别有灵犀烁性天

　　示博爱

潇潇疏雨下圭峰暑色潜回起碧松坦腹山囱清自贵何消铁钵出降龙

　　示博学

洞壑幽深草木香山居道者松为粮世人那得知清贵惟向红尘徒自忙

　　示博雅

版筑幽岩可绝群孤褱洗尽旧尘氛闲来绝顶乘秋月一曲清商动白云

　　示博知

云山洗尽朝昏雨水石长闲草木秋好景一生看不足苍松紫树几淹留

　　病中

一病眠床十四年发肤消瘦不堪怜夜深壁上寒镫在景拂床头聊燕然

　　寄嵩山长老

八千里寄嵩山寺颠发垂垂白可怜此道相传如有在两椽茅屋也堪眠

　　送还朴回滇

万里梁州明日归翩翩瓢笠趁云飞黔中道旧如相问一棒头皮绝是非

　　寄石楼禅人

岭南家法递相传未得儿孙早息肩昨有人来通姓字草堂只在妙高前

　　送瀛渤还绩溪

黄山十日度湖风一叶翩然如镜中归到绩溪如有问故人已作白莲童(故人指懒翁)

　　双塔闲居五首

幽房树里两三间高咏晴阴也自闲谩学他家人碌碌前庭蔓草未能删

抱瓮分泉自灌蔬闲僧清课岂曾无归来洗足还敷座静对高囱读异书

团团纨扇向桐阴趁柳寻华入圃深蹋破苔光与草绿夕阳回首在西林

收笠县瓢与鹤居清囱白月古人书倦来不用思奇药一榻横眠可自如

坐月听松尽不妨烹葵烧蕨愈清香此间元是高僧事铁锡何须向帝乡

　　和广孝和尚栽松偈

云山厌杀旧烟华遍种松鶵绿可夸他年驻看成龙埶叶叶遥连野老家

　　酬希声卞居士

一别苏台月两弦湖风日夜卷秋烟如何不放孤帆去望断吴山只可怜

山房小就近江千满砌海棠香未残茶孰前囱觞夜月渔歌曲曲隔秋滩

　　畣懒翁李绩溪韵(讳之韡)

香尘雪夜冷空斋书幔临风自卷开见说王猷虽爱竹也曾一为主人来

　　吊遍吉律主

云山蹋遍路千差白发归来旁水涯昨夜月明何处去凉风一院落秋华

　　寄不磷坚孙

济北传来杖一支敲风击雨也多时如今落在兜率手楚水巴山任所之

　　寄嵩松升孙

香澜滚滚出恶池不是小溪百尺波寄语舟人须子细孤帆无恙好高歌

　　寄秋水海孙

昆明杰出是儿孙万里秋风到白门三尺吹毛刚在握从教衲子不消魂

　　寄近山鼎孙

独坐高囱夜月明秋山相对冷如冰此时已有诸孙信头上何妨白发生

　　寄羡瞿辉孙

瑟瑟秋风入桂丛清香吹起漏天东此时借问谁为赏可是江南白发翁

　　送鼎孙还昆明

好个蒲团青草织深苔石上坐年年懒来佛也无心做说甚诸方五味禅

　　寄文远

闻女亲师最少年不将倦意废初禅玄珠求得如秋月报尔嵩山始息肩

　　偶示茂公刘居士

者个分明不是道才言不是便成邪两重关上如相委谈笑依然只一家

　　送天慧之九华

春镫此夜照维扬杨柳青青欲解霜南去池州天正暖草鞋历遍白云乡

　　吊友人

镜水秦山几十年青空白月住林泉如何忽转师王驾野鹤闲松尽悄然

　　送上孙长老请臧还云南

梁州万里向天边帆带吴云入楚烟法堀自今归六诏香风相送度湖船

　　寄广嗣宏孙长老

遥忆烟华鄂渚边岩头旧日度江船谁知舞桌惊三楚待女宏孙七百年

　　送佛源张护法还滇

枫桥谈笑旧商英此日秋风欲送行归看碧鸡坊上月清辉一半在吴城

　　上孙长老画列祖象还嵩山书以进之

列祖高风一杖还天香馞馞散云山如今宗祀全期女莫只消闲放白鹇

　　再寄嵩山慧长老

老去无能堪领众只宜坐卧白云天嵩山如解灵岩意瓢笠好挑到石泉

　　偶成

客囱删述苦饥肠未断名根莫自伤如问何时投此笔大专时节在秋霜

　　晚坐

自烹溪水坐孤云静看秋山日已昏何处闲僧随鸟入翩翩晚步度榆枌

　　闲行

茶香竹室旁山烟曳杖西峰看白莲莫叹五溪无净社经声也自落林泉

　　寄慧长老

大道南来十四秋随云逐雨自风流于今又得杨岐子祖印相传卒未休

　　荆南开圣院山晖禅师语录卷九(终)
嘉兴大藏经　山晖禅师语录


　　荆南开圣院山晖禅师语录卷十

　　住顺庆府新庵门人祖玄录

　　嵩山首座龙光法孙宗上编

　　杂偈

　　方城寺访狮岩禅师

闲随溪鹿度岩津得遇方城有道人谓我子书何用读衣中一宝自须珍

　　与见斯禅师

蒲团移去就华阴月映林专白雾沈翻得楞伽五法孰天香杳杳散珠林

　　过游龙访可云禅师

水秀山真此住君幽华名草埽为文镡津昔日有潜子广福今时只可云

　　寄修之张居士楙德

公为学士余为僧公号书淫余不能著作成尘摇五岳尤来石室继禅镫

　　送止白熊居士之奇

匹马孤征此出山行时明月在溪闲君心清极同明月明月依然送君还

　　寄是渠胡居士龄祺

君年四十外春秋水郭山村日遍游广福寺前回首望红华峰上月初浮

　　送大原熊居士之京

马首秋光接翠微遥遥山日送君归芦华远岸云缥缈只见寒雅叫夕晖

　　赠则尧张居士允中

等闲吸尽西江水坐断古今无彼此华里莺啼三两声悄然画出空王旨

　　赠二酉张居士楙学

原头绿映此山薇折得盈筐自负归行过溪湾闻野雉林风谡谡送斜晖

　　哭玉藻王居士裕甲

春和日日倚柴门胡蜨翩翩过桼园却笑庄生栩栩者空留一梦在朝昏

　　寄参原熊居士之哲

山居免得俗情牵有水灌池可种莲劫火烧时都不问依然拄杖看峰烟

　　与闻监寺

筑室雍门近石林风清月白冷瑶琴千巢鸾鹤长松遍一碗青镫到夜深

甘蔗拈华衣钵传原原委委落西川欲知底事无多子只在相逢弹指边

　　复钱大中丞

肉案酉楼也不差旋携枕簟任余家闻公解得晦堂意无复重论岩桂华

一杖横肩倚石门五湖云水自消魂也知高士机缘孰脑后何须着棒痕

北望鳌溪秋渐凉黄华满径正飘香莫教又渡五溪水回首蒲村是故乡

茶杯酉碗日随缘此意劳君寄老禅愧我匡徒犹自缚不能枕石日高眠

闻道蒲村种柳人竹皮冠称接　巾有时坐对窗前月秋色湖光无一尘

东吴高士寄诗来劝我锡飞泉石隈已作归休秋月后湖山相对菊英开

　　赠泰书记

赤鄞室里破沙盆千古传来到圣恩分付端居燕翼子好将此法寿儿孙

　　寄慧维那

水边林下是生涯烂鬻黄精道者家自是山中风味别不将形迹出桑麻

深臧世外是先机叠叠云峰鸟自飞道者风流谁解得黄华野草自春晖

东皋一顷千寻竹日日檀栾映水云籁动有时庵外发道人心净却无闻

　　赠崇侍者

高蓝峰顶草离离秋色微微远近宜一曲水仙弹月上孤音子外复闻谁

　　赠世维那

一棒当年提此宗人闻尽道力屠龙英风千古还堪羡莫只高眠半壁峰

　　寄大同监院

身心老懒可山居掘得荒园好种蔬每日盈筐须自撷羹烹一钵塞饥虚

　　寄丈雪和尚

禹门精舍夜郎陬华雨霏霏古播州自是丈师能出类心原直接曹溪流

　　寄大冶禅师

平城高阁出云专北望虎丘春色阑雨断烟华三月里　山湘水看芝兰

　　见语嵩禅师题壁因韵赠之

嵩公少未进钟王此日翩翩远擅场裨海芳名君已达惭余老去困污塘

泄泄风流一袋从西山子弟解云龙溪山老我满头雪尽日东峰学种松

　　寄东林响禅师

狮王夜半吼东林象兔天明远遁迹湖海从兹一道清孤光凛凛照今昔

　　赠太极先臧主

目尽群经十四春方将抉去眼中尘年来又向蒲团觅赢得清光照四邻

　　长西堂秉拂勉之以偈

雪峰圣箭可穿杨铁骑云奔战一场漫说功高当献凯还须进取旧渔阳

　　天峰以哭弟子一偈见寄余亦积恨因次韵畣之

鹤发苍颜恨不休强将衣袂括双眸当年道胤传家法今日怆然雨泪流

　　吊慧虚耆旧

布帆两挂五湖船来往江南路几千今日归休平越寺眉光烧杀夜郎天

　　寄石蒲揆和尚

小构石庵作隐居间随紫鹿摘园蔬路头原不从云水那得世人一到庐

　　赠顽石矩禅师

宿德童颜隐道林山门向月老禅心烟空岳色无何取一定蒲团傲古今

　　示仲维那

学者存心去爱憎虚中清极始为能凝然直似秋天月高照银河万象澄

无字从来理事周可书衣袂日相求不由此径行将去到底依然涂路修

欲归不归在半涂如何便可罢工夫请看长庆禅镫谱道业平生七破蒲

　　赠密机老宿

二十四年江海间芒芒烟水老容颜归来只住栖贤寺明月一方心自闲

少小参寻老大居戒珠圆洁自如如灵隐山前幽溪水一镜无尘映碧虚

　　示觉圣王居士

闲时打坐倦时眠此是高人向上禅若问此情谁解得草塘居士独余先

　　示觉贤张婆子

密密亲存此一机青山相对掩荆扉有时穿破银山面回首高窗送落晖

　　复石林庆书记(附来偈)

平越矶头一钓竿云衰雨笠寄波澜投纶落饵终易鱎愧杀无当锦鲤看

学道当须结圣胎漫教书剑老徘徊若将此事梯荣显齐己不闻动地来

戈鋋未动骨先窆战垒如何当宝剑须是力全同古人凛凛云中休掘堑

鸳鸯绣帐铺金枕烂草蒲团结玉寒一种冬风吹大冶谁知沾着也心酸

　　付个甚么谁复受不知赚杀几多人风清月白长天净莺到隋堤处处春。

　　千金俊骨玉络羁春风相送见吾师凭将门扇折人脚自有通霄一着儿。

　　雪浪涌华　叠翠连累　峨也教寒日用寻常盐与酢咸是咸兮酸是酸。

　　赠懒民玄监院

平生学懒懒难期傀儡才牵又转移溪上长松今付尔也知不负旧肝脾

古院牢骚自苦辛六年筋骨委灰尘劳劳洒埽成精舍满涧华飞别是春

　　寄均沾江居士

百顷云山野径盘烟消日出上阑干松华无数风吹落引得游蜂逐处抟

　　复逊岳禅人

脚跟叫痛谁为痛不痛痛中渠是谁自向痛中餐大药何须城里唤卢医

　　赠云夫罗居士

平城每见道心坚训练之余喜坐禅削尽名根与利路依然姓字载镫传

　　示海月　知客

终日高楼坐一床关门冷冷月生光老农有个平生曲今夕为君弹两行

　　重刻卧龙和尚语录

曹溪消息到谁来尽道栖灵优钵开非是黔州重画足江湖已见吼如雷

　　赠逊岳

道出常情早见知当风哮吼是师儿千山象兔屏踪迹万里晴空应自怡

　　赠开石意书记

相从道者已多秋裂破来时不自由非是无边瞋火发祇缘断臂接宗猷

　　示询南王居士

师王一驾向南来步步香随菡萏开烟水芒芒何近远福城东际月初回

　　寄杨丁两将军

千里神交道已符不须禅室论工夫琴心三叠如抛弃法印依然继两苏

　　示觉心王居士

生本无生灭也无无将生灭划两涂幽溪有个长松老终日醺醺醉一壶

　　与惺一监院

家住荆南古郢隈春风杨柳舞章台老僧记得街头过箫鼓欢欢震地来

杨岐旧院月重辉万叠寒光冷翠微此日高蓝真辅弼吾徒着着是先机

　　赠正宗老宿

衣钵元元继一镫名遗海宇似多能有时饱食依严卧笑倒龙山八十僧

　　送惟一范道士

二十云安旁水涯张仙日共饭胡麻明朝帆向芙蓉水定在青羊第几家

　　示祖眼舒居士

年老心孤世外情自知性地少分明蒲团每坐三更月定室空空万籁清

　　赠悟空老僧

云山石堀此经行野鹤无心夜半声更与麇麚为誓约千秋万岁共柴荆

　　示美夫张居士

吹毛剑上乞生难除是震灵在掌专莫道愚公家法异枉山曾此碎狐肝

　　示君弼成居士

望水寻山老性情从来不解弄虚声也知说法多清贵祇是哫訾可猒呈

　　赠无著静主

翠云峰上掩柴荆不向王城借路行终日鼾眠长枕石管他何地植华平

　　赠含容直岁

露冷秋清雁北回长沙东望月初来同看此月湖桥上自是分明梦眼开

　　送岳樵还铜岩

高蓝松院动归心送女还山去道林庵锁铜岩当春月溪溪麋鹿自相寻

　　寄神生方太史

不是心珠不是佛亦非情缘亦非物传闻丞相见石霜也被石霜夺却笏

　　云石禅人字

高蓝云石立崔嵬日照光铺五色来分付禅流当惜取莫教落魄在莓苔

　　三句禅者字

恶池三句玉关寒云水翩翩到此难啮镞机前当努力迢迢一骑入长安

　　送野竹长老还山

龙门一曲别宫商三峡流泉韵自长分付还乡须保爱肚皮篦束白云冈

　　示近天禅人

溪中明月上楼台一宿龙山方丈来镫下南华读罢后青天一笑怒春雷

　　因事复罗总戎还山

再到平城十二旬霜风雪日苦侵人自挑瓢笠还山里赢得春溪一带新

　　示问松行者

埽室焚香礼六时禅心清课也多期如何不见真消息孤负频呼小艳诗

　　示钟一侍者

英年学道是便宜何谓春光已自迟一个蒲团刚正好凝然直与寤为期

　　赠石林书记

白棒当空大有专非同草昧弄狐肝石林既有真消息付女晴烟一钓竿

　　山居

几年杖锡入山深故旧从无访道林雪尽春风三月里催归啼血污华阴

才逢二十度华春头上星霜已逼人纵有岩耕消白日怎经衰老共愁贫

　　示见庵主人

盐官逼索犀牛儿侍者低眉云不知祇此不知曾未负何须节外复生支

　　示了空上人

欲理颓纲网上流岂知世次转多忧明朝一杖还松院又傍清溪理钓钩

　　示自修禅人

旧国声名古宕渠岷山汉水是家居今来又共雍门里春日壹壹好摘蔬

　　示印可禅人

阶前古柏与云齐胜日清和杜宇啼忽见晴开新月上无边翠景下巟堤

　　寄端居长老

高蓝北望铜江开秋月微微水上来若使天涯如只尺白云聚散任崔嵬

　　示尼希有

磴道盘空出绛霄风清云净绝尘嚣流来江上年年月素景如钩挂石桥

　　示天宁戒子

杨柳巾瓶十八物云山海国任优游食时擎出降龙钵七佛之仪得自由

　　大士阁二首

大士楼台江上起江声夜夜清人耳也知转尽普门经何用天台一钞子

楼台百尺小溪头夜静经声逐水流回首桂轮波上出风飘素景动沙鸥

　　雨中过柏子庵

一支竹杖破烟冥树树莺啼春草青庵在都亭何处是遥遥镫火隔沙汀

　　照镜有感

朝临古镜使心惊顶上青丝白一茎此道吾徒能接拍冯他霜雪满头倾

　　寄醉头陀

山里疏狂一酉徒低头一饮沧溟枯举头豪发赤须动满壁涂诗光怪无

　　葛镜桥警诸徒(在平越府)

当日赵州度马驴今[日/黽]葛镜跃蟾蜍莫云南北同消恨仔细看来总不如

　　闻乐有感

珠林百二净禅心已谢箜篌道自箴忽地一声天外蚃回头也见泪沾襟

笙歌丛里意多违漫向人前论是非好去幽溪寻泉石芦华远岸傲春晖

　　因事示众

与子同袍是几期人中还憎大雄师覆巢取子成何事愧死远公梦鸟时

麻衣瓦钵到平城十载匡徒已辟荆何事南来狐媚种依然句引落深坑

新城狐媚谓多知讲尽南华内外时彻底恣情仍跋扈如何及得叹文牺

　　解制示众

瓢笠来朝又自由西风黄叶一江秋平生去住如流水▆是无心同海鸥

　　兴元初戒子

家住长松已十春高蓝幽僻静无尘碧溪溪上年年月曾照雍门寺里人

　　送莲宗

临江渡口送归镳望转嵩丘去路遥不识几时还到此白云未使恨全消

　　示润宗

独坐草堂春又过高峰野鸟唤烟萝都来室里闲情贯不欲劳劳奈我何

　　示别岫

吟行溪口海棠香何处渔樵歌正狂回首烟中秋日老不知别岫已飞霜

　　示三益

三月溪桃映翠微清香杳杳袭人衣当年开却灵云眼今日空教紫蕊飞

　　出坡

紧着芒鞋履素秋每将樵斧发溪头无愁苔径如油滑一直高歌到虎丘

　　示乳峰

草织蒲团独自揵江城村落可随缘有时情倦思归日好隐东山卧纸钱

　　示供实

破雨冲烟上五溪庵前杨柳鹤先啼殷勤传得东林信犹是铜江只尺迷

　　示心田禅人

隔江相望刹竿头撩起还家已自羞况复重来石室里投机却道有来由

　　赠觉莲禅人

当头裂破祖师关拍手高歌万仞山莫道不能归物外堂堂早已别人间

　　示镜清禅人

垢洗愚溪一镜清等闲底事自分明白云散尽堪消遣者里如何有死生

　　赠高夫人觉证居士

为道已无老病催蒲团静坐月初来空香杳杳尘消尽何必青莲八水开

　　赠都统高居士

年来问道上嵩山万虑全消心自闲祖印一枚君已得逢人惟说破三关

　　寄佛度高居士

传闻君自猒尘心下马独来访道林会得无情解说法人间何用更投簪

　　寄宗玺张居士

王家贵戚出珠扃静向精蓝诵玉经抛却春华千万朵喜从云外一峰青

　　寄宗沅刘居士

自是君身气骨仙闲时骑马过林泉茶杯消得无生旨成佛依然灵运先

　　赠不磷坚孙

长松松叶映清关四面轩囱道者闲宝剑拓来三尺铁儿孙将去堕痴顽

　　示不闵

秋开月桂映青岑香骨清氛傲众林风味一般情自异几番相对却低吟

　　示三草

蒲团静坐是生涯不履梁城来几时快活水云还自足黄精白笋亦偏宜

　　示竹眉宏孙

瓢囊笠子过百城涂路几经秋雨倾来往嵩山千万里飘飘赢得一身轻

　　示不磨

已收宝剑截名根一钵翩翩访道原昨日相逢弹指了更无余事可谈论

　　示大生

看破人情始爱僧袈裟丛里学南能纵然未得轮王印也胜人间短焰镫

　　哭石林庆立僧

顶门有窍是吾徒百段真金艳最孤今夜寺前梅已破清香逗雪散浮屠

　　与智玄上人

闲行步步入松闲野鹤无心自往还胸次陶陶非外得十年固守一禅关

　　示碧环禅人

高高楼阁净诸天空色分明散紫烟曳杖还从山顶去双双野雉过秋田

　　示龙山寺本和

龙山远翠映精蓝白石青烟古佛龛云净有时天际碧银河斗柄下空潭

　　示心融禅人

煮茗栽华白水乡原无心法与商量有来此处求真解竖起一拳是所长

　　示玄微禅人

春来日照岳山幽茶灶轻烟散竹楼却向柳阴阴下卧讴歌一曲更风流

　　示空隐堂司

衣珠皎皎本无尘旷劫都来体自真好谢情缘规一室莫教背穴颣精淳

　　送本源教授还山

深深结室古岩隈山静从无俗客来今日相传一口钵清溪取水地卢煨

　　赠虎丘皎侍者

一杖孤征草木春杨华落落逐江苹虎丘法印冯君弄莫使滔滔更问津

　　寄舒光禅师

薄薄林霜冷石台倚窗残菊旁秋开晴云淡漠君何处欲冥钟声出岭隈

　　示平越府心修上人

登楼春色上名园华乌啼幽万树烟宛转人间沧海水须臾依旧灌桑田

　　示纯真禅人

高僧本住在烟萝引水灌园趁白波昨日东村看黍稷黄猿络绎盗秋禾

　　赠空无上座

枫林揭赤晚华香归鸟声声啼过墙道者穷通两不取陶陶一衲白云乡

　　送僧之天童

百城相隔水和烟此去江南路几千识得阿师真面目不教虚费草鞋钱

　　与若愚道士

春日微微春草奢翩翩一鹤破晴霞山深径僻无来往洒钵吹卢为鬻茶

　　哭天童老和尚

雷驱电耀骇龙湫金粟鄞山几十秋忽作双趺金椁里阑干怎教不多流

　　与桂黄平

端明政暇谒云居五蕴无床坐不如解带山门千古事重逢莫教又成虚

　　与喻侍御

逃禅学佛静方修世外闲情也自由开宝寺前卓笔后始知无梦到丹丘

　　寄汪牧鲲

解后卯阳每叹奇逍遥只以死为期余留在越君还远那得重逢论昔时

　　示宗尚

涔涔夜雨滴华栏草阁翻经便畏寒惭愧昔人深雪里几番彻骨始心安

　　示独秀

晚来曳杖步崔嵬缈缈银蟾海上来不知此夜秋园里华下谁堪奏落某

　　示可大

黔州楚水已从春簇簇烟华醉杀人欲识东皇何面目壹壹依旧在松筠

　　示可久

古殿镫县三世火高峰日照五溪烟婆娑遮莫成何事祇为先宗谱未传

　　示真牧

戒学长松十见华身心炼得似轻霞黔山楚水间无事尽日庵前送去雅

　　示德修

独把蒲轮坐六时穷奇入妙两无欺分明得了云何得月色溪声许自知

　　示德惺

禅心道韵饮杯蛇说有谈空算海沙逼直相逢弹指了眼中何处见空华

　　示石僧

云收雾敛见晴空雨后江枫半是红开眼不随情物转依然一性是圆通

　　示宜尔

柳陌华皋寂灭场晨钟暮鼓见空王儿曹若作寻常事依旧悲风万里扬

　　示不敏

曙角频催闻诵经天华款款散前庭眼中莫被尘沙翳才有纤豪便唤惺

　　示众

项上铁枷苦自赢不如放下便心怡风晨月夕冯高枕管甚冬寒夏热时

万象之中独露身此言犹是落疏亲何如饭罢蒲床上一枕长松白日沦

日日板声鸣唧唧不知何事苦相逼一拳打倒月当天万里寒空明一色

说得唇皮鲜血来不如一埽医云开峰头白浪三千丈火里虾蟆跃五台

尽道腔中日日烦欲捉不捉此心猿回观明月指头上何用别寻自苦冤

当时身毒一拈华直到如今掜死蛇不若和拳都打落只教黄面也吁嗟

石龟跃入僧堂里触碎圣僧八字眉露柱镫笼齐笑倒如何大众不曾知

僧堂默默此经行个个眉毛眼上横只解低头合著眼不知日已晒三更

山门杨柳日东斜又见秋风送晚雅一钵辣羹才吃了禅床依旧漉空华

八万四千毛孔里孔中一一五须弥如何各各不相见却到堂前觅指之

鹤随锡杖上黔州猫仲侏离乞食愁渐渐闻熏从化了清风明月一归舟

欲溯曹溪可力探将行还止不羞惭当时东院年多少犹自区区谒指南

　　杨炼师新泉

炼师筑室紫霞峰凿得仙源旁赤松灵物也知道骨异偏将甘冽应玄宗

　　赠余庆令赵居士登阶

子贱重来负一琴非同任力独关心依然三得君当重莫教无歌五裤吟

　　赏荷

荷华满院子鳺啼风递幽香遍五溪不是老农偏爱赏从来高士也曾题

　　荆南开圣院山晖禅师语录卷十(终)
嘉兴大藏经　山晖禅师语录


　　荆南开圣院山晖禅师语录卷十一

　　住重庆府龙济门人玄觉录

　　嵩山首座龙光法孙宗上编

　　尺牍

　　与林副宪位旃居士(讳明俊)

　　往闻山林间与我辈游处谈论道话倡和诗文此必真儒真释不然何以有此乐也客秋欲度江候起居值主上求精励治非贤者无以使居是位是以东山主人不得久卧烟霞且闻已出行会城矣夫贤者以理养心以志帅气故心静逸其气顺适所以急也有无穷之趣见也为天下福星何适而不乐也第不审五老峰归期亦预示我不复初禅人归以未识面不敢先以裁寄只借口头寄意想已上达矣小集虽非壁间龙然一点其睛亦有破壁飞腾之局且令奇其蚌者惜其珠轻其鹬者重其翠也是以复初实有恳切意而裘葛再更不见相示想不过面应复初耳先卧龙小刻只可与初学为资何以当大方赏识是先卧龙与公宿有奇缘此亦希闻也相晤在近以楚臬熊公人便寄候尚容走谒不次。

　　复陈侯府(讳国能)

　　佛法寝衰已谓无王公魁奇之士振作之者是以苒庐山林与猿狖为伍今四白矣昨岩耕之暇接钧旨住开圣之命欢甚惧甚自今已往不复云我法门无振作之者亦令天下后世不得责夫我教无主法无外护之诮也即欲假此侧聆清训孰知因缘犹未逮耳盍古雍将军府刘公檀越建一精蓝山僧应命既在先似难推辞若中秋后会晤方不孤公雅意昔人云行道自合有时因缘亦不可苟此之谓也率复不备。

　　复高秦两居士(讳科讳洪元)

　　空宗处衰凉薄久矣深山穷谷中思得有力者一振起之数岁以来竟无消息自谓当今之世救民水火之不暇何有于我遂确志耕岩日出而作日入而息不复再希法门光化之幸今三年矣偶使符入山令人忻感交集流汗浃背何期军政之余犹能及此亦是我教衰而复兴之日也正宜藉是一往以谈此道不意有檀越建殿之举不能应命倘秋凉后雅意不衰方趋拜军门不审金诺何如前盛赐铭勒已久统此致谢。

　　与高庄丁护法(讳国祥)

　　前有云檀越还庄必过高蓝未卜何时山僧住此数年矣静坐蒲床鸟窥如枯树动观古人经书诗文颇识古今利钝与鸟兽草木之名可称乐也第岩耕旱潦亦既属世主矣安无输租累且连年未常一登今年土地还黄平仍在镇治必能苏贫道之困又其如二册何欲奉简桂黄平山僧尚未会晤何能通其情特遣监院侯兴居倘飞一纸与桂使田仍在僧户即不枉地主数年外护德意也临楮不胜神溯。

　　与讷生冯居士(讳时杨)

　　虽三年尽断音问固常于檀门僧院见多诗文知近日所造也有彭某者过我山中道及近来不仕惟留意山水间痛饮斗酒诗成即云烟满纸此真乐事也但相去数程不能一晤此褱抱不审何时始得晤言消之文集编次成付梨枣以公江湖不可不寄山中一本桂居士刺黄多嘉政亦我辈中人不识坐谭闲亦口角我不春信云归万万保爱。

　　与宗兄九数(讳演易)

　　二十年方外已无骨肉念矣昨枉顾山中说及族谱不惟共井抑一身也支虽异根本是同如不我弃即不忘先公也老苏常言观吾谱者孝悌之心油然而生斯语今信然矣何者一遇谈闲即知某吾亲某吾伯吾叔某吾侄吾孙某吾姑如此其不至于涂人我又知之也我虽世外人然而根本侯氏孝悌岂可没乎李为吾妹所托想坐间己详悉也遣监院奉候如念本支可详数字以便投刺于李。

　　与桂黄平(讳天灿)

　　贫住青山无以自给惟野薇清流作檀越耳篷筚闲麋鹿游处烟云聚散潦倒离披作无知状四五年矣王城有知名而过访者相继既无虚日咸言居士刺黄政令雍肃风化熙和民常戴如日月仰如父母正圣明得贤才日也茅篷湫隘难以安众又为外护拓广数闲不能登龙门面奉颜色遣监院候兴居尚容图晤。

　　复楚臬熊居士(讳瀚如)

　　居士奉简三楚山林中谈笑博弈已闲五月矣幸而蜀鸟越禽啼呼春意不然何以消此岑寂昨银鹿还又得一帖知眼中口中恋恋犹有山中人想此非知己之切无暇道出来谕八年发僧一朝俗吏此亦离合之感也询及楚中内外以宁此又居士不负当宁求贤之心亦楚中人修福之验也闻楚中理学既精相日游亭榭讲论心法则尼山之源定为穷极即濂溪明道亦合让步耳何时再得石林绝顶携琴载酒招紫鹿笑青云完八年未尽之趣亦不审还有期不岳山七十二峰多为历代诸贤游处之地即白沙若水以耆宿之年尚不少忘居士披发之余不可不一游人生之乐无过山水此亦居士素所好者故敢直言如游时诸峰无恙使还烦寄一纸我一欲为一峰主人日月不多保爱四大为祝。

　　　　　　又

　　前欲裁复为贵役行忙非敢以山中人傲王城雅意然亦使我抱愧实多想无以再示忽接手教并所赐足征七八年曲溪长松之优游山烟水月之雅趣犹且未闲耳示谕佛性尚在得非东坡玉带输在佛印五蕴床座中乎然二老谈笑脍炙人口终古不磨孔戒愚公则终古亦不可磨矣第不审何时再得聚首讲无情话说无聊语令千古下作二老奇想邪又谕顷劳成病回视庵中如极乐国无翼能飞居士素养颇静彭翁无以厚此今顿有此言岂相如渴而拓为言乎字句不典亦无所讳居士留心佛理诚大道中人计当不咎。

　　与孙新宁(讳吉祥)

　　十三年不得乡中人共语抱恨良多昨在湄水得居士对谈使积衷尽泮且又得乡中人存亡之确几令我悲欢交集哽咽并作痛入骨髓也临行复获亲爱之言此骨肉之情不然何以厚爱如此别来三阅月而神飞左右无旦莫可释到龙翔来阴云不解苦雨连期不意寂寥眉宇顿小忽得晴昏三层阁上眺望时四峰联翠百禽和鸣临溪琴瑟顾石丹青月自中天林当前后主人夜谈此断断乎佳观然不至此谁复知人间别有此乐九月还高蓝十月复至倘无事洒埽石榻过我痛饮山茗不。

　　与觉悟张居士觉惺道婆

　　果能爱道须时时亲近高人自有益也前坐谈闲时既少何能尽悉然生乎今之世又在戎马中尚能矢道所谓火中莲虽可羡亦可畏也夫自今日观之人皆曰一念清净则出轮回此言固嘉恐无得道之日须在日用闲忙中切磋琢磨如磨铁镜相似磨之复磨自然垢消明见矣即拈出示人自天地万物无有不鉴之道十月复来龙翔如无正务可来讲明此事实为入道之助正两居士缘不然是自弃也不次。

　　复际明萧居士(讳元会)

　　住高蓝四祀他无所长惟是耕岩种芋抱瓮灌园而已至于断简残篇虽日读一遍块然如醉真无灵骨矣独是得公一帖小有所获以是知公文章之妙实得諓諓善竫言也屡示过我及期又成乌有何相知之间而不以真待人邪今一帖云与尔玉约同往但不识如所言不印色不佳恐不能为高贤用昨摘灵草而树祇二十朱理无多得乃分一合千里豪毛念春前新物想不擿地。

　　与伯府杨居士(讳光谦)

　　闻楚旋即宜索晤为调达在道不敢行想居士亦自合推谅然久别欲会不无动人容色嗟嗟今日事埶不识何以安顿元元与我辈休息岂庙算自有筹画不须山中人长流泪邪欲假桃源于贵庄不识肯纳洞中乎生死幻梦天地腐物在我辈似不当过虑宜与运偕往可也但后事未完不可不惜此五尺躯耳无忘旧识当褱我好音。

　　与讷生冯黄平

　　我教当斯末法时代不有外护必不能放大光作大佛事故坡仙之于佛印山谷之于晦堂李翱之于药山裴相之于黄檗大年之于广慧无垢之于妙喜天觉之于悦公济川之于远公皆当时往来空宗播扬法道之哲人也有如是人行如是法不独声价四方名扬百世亦能抬捺佛祖拈弄古今不为分外事也所谓虽然见出宰官而长老之名四海传也闻公留心佛理力究禅宗欲走相谈偶抱暑恙何缘之浅浅竟如此。

　　　　　　又

　　大教便作个中人语非他人粪屑可较如谕云顶门痛施棒喝才是了从上一着子然而此事知即休不循涂彻是了事汉岂别有一消息作门头户底说话若不尔翻成不唧溜人无尽一宿兜率道契悦老为大儒入祖庭之第一人虽唐宋出入祖室者多须亦让此公然而先宗以棒喝接人实一期方便耳不究古人之意误作门庭不知早落第二矣居士勿向第二中取可也末法时代人多难信每为斥笑若不假外护此道断不能行也俟秋穷必然一笑。

　　复太史方居士(讳于宣附来书)

　　闻楚归将欲过万寿令行者埽径以俟何马首竟不东邪岂亦畏毒害与棒头恶辣也无尽见东林龙安每为抬捺始入佛祖堂室天下人羡慕不已居士素慕无尽之为人何吝此一往也来谕狐鼠成群于平越独识师子恐居士只识皮而不能识髓何也佛祖尚不识况居士以一滴而较海味也足发一笑附后小偈翻天一棒奋然施击碎昆仑脑后皮血溅梵王鼻孔里回头谁是小师儿。

　　咫尺禅席无由一见读法语肝胆披露始知威音已前与和尚觌面久矣末法时狐鼠成群若师子一出踪迹自别此间一瓣香终当拈上明日成行不能奉谒以俟后缘可也附呈一偈略表供具万寿堂前法雨施木人糙破舌头皮毒人麹子传来辣醉倒灵山师子儿。

　　与钱中丞(讳邦岂附复书)

　　度江走蒲村至鳌溪为雨阻半月又以石林疾笃与钟灵主僧收获甚殷则咫尺千里县心仰慕不翅九回也十六大晴矣极期径干放脚小年庵一会以快平生愿见之心忽古雍专使至催逼且云结冬期近而古雍道俗莫不瞻望越日又得一书埶不能留也俟明春法席终黄鹂调舌时过江再访虽然山僧未度江早已相见欢若平生岂在同卧枕被笑傲山林始为觌面哉秋清摇落惟道自珍。

　　承和尚渡江远访又以雨阻不得会面然我辈今日会面非难正千里神交两心相契之为难耳丈夫道义相期岂必儿女子握手吻怜而后为知己乎且如和尚眼前相会之人不少只恐当面尚隔一层又过去未来千圣千贤与和尚心心相印岂必尽皆觌面乎要知我两人会亦可不会亦可若必待对面而后成知己便是下乘便落第二义矣虽然如是但芑为和尚策今日之事毕竟入山住静为是笔墨所不能尽者总侂石林开石两上人口陈切须留意来岁春暖桃华献笑新莺吐语时专望和尚飞锡来临蒲村老农彼时披衰戴笠相迎于石桥古路长松流水之间蓦地相逢当哑然一笑也诗草一卷寄呈大教草索不尽欲言临楮不胜神溯。

　　　　　　又

　　至人之道千里同风若必对面祇增眉眼一笑耳大年云千里却同风对面不相识正我两人之千里神交两心相契不待握手吻怜早成知己真会亦得不会亦得可也明春石桥古路长松流水哑然一笑之约真肝腑之言恨此时院子所累不然即诛茅江外何待桃华献笑新莺吐语时始如约也诗卷佳章俟迟日作偈奉复。

　　　　　　又

　　武陵准提庵晤后拟再访闻驾已上德山赴原侄约矣余亦买舟东下直抵吴门自此江云渭树之思寤寐不置语嵩同刘居士过吴门时又详禅栖所在然亦不能寄候道履耳客岁哭破和尚不已又值语公迁化其法门哲人相继逝去吾门不幸莫此为甚还朴来见公去岁八月寄语公书又知在大沩南岳闲且有建迦叶道场之举闻之不胜忻羡此举倘成则我有所归矣其祇园千二百人中幸留我一榻为感。

　　与罗总府(讳世安)

　　别传之道上根利智可得餐风根器稍劣向文字中薶没者何有闻道之日黔州自生民以来不惟不知圣人之道亦不知道之题目若非外护安得说法几会如南方邪公诚有功于佛祖不独我辈称羡亦必从上佛祖合掌无尽也前辞往雍门期十日即归不意张明府张广文及绅士诸刹相留结冬大约来春方回万寿数辈望护持之如山僧无异。

　　　　　　又

　　久不获音书疑仕涂无佛法久长之志忽手教来读之见公尚留意斯道祇是天各一方不得常常提点似说时似寤对竟还迷终无倒断时是山僧为公虑也然妙理只在日用应物如不真念生死从何有条入路又怕举起便有道可学生死可畏涅槃可忻放下便无一豪如此求道与道转远实薶没己躬下事真可惜也公高明切不可作是见人生如水沫泡焰有何久固若不了明此事尚待何时不见转眼来生人之常理又须军政之余当自思忖我此功名富贵不过眼前受用似亦无有实落如此思忖即于道不切亦自然切矣倘能践山僧之言二六时体认者事是何形状如猛然逼到十分见到十分歇下来不待调牧自是纯矣方知黄面老人相传之事别无一物只同此面孔也远音褱我不觉饶舌如此。

　　与胡开府(讳钦华)

　　客邸无聊岑寂万状逮寻胜迹忽遇君侯论道之余多获垂青此夙缘未坠也时复饮我以茗饱我以餐连日盘桓深谈教益不独佳趣良多亦消穷涂多少积衷也归来坐卧闲犹想高吐但不识后会何期直令人依依永日也又承赐佳诗草草以酬倘不以方外俚言擿地一为斤正则李白不封而愿见韩良有以也临楮不胜神溯。

　　与云表毛居士(讳启凤)

　　两承枉顾恨口门窄不能与公道出省要之法然虎丘况公与公相近日夕讨取可也倘切身行之虽傅庞之高蹈定不让也虽然傅庞有不妄为人传底消息公还识不若识则不同烧钱化马之见诚大丈夫见大人相共山川草木炽然转此大法轮也不然只将赵州无字看是何意倘看得的当他日阎胡子问着不妨举似塞断伊咽喉也可。

　　复镫明王居士(讳加贵)

　　读手教知公慕山僧道聚之乐并欲闻格外之奇真黔州开辟千百年来访道第一人也亦不枉龙门万寿外护与相与一种热肠也近日进道力既切似不须山僧虑自然有归家稳坐之时不识公果能不不然又只得饶舌为公粗说一番夫欲明圣者之道祇要信根利抖擞精神于行坐间吃饭穿衣抱子弄孙涉世缘处看如看得透则知目前一段光明亦毕竟是我无量劫来主人也知是矣又谛审如何是大休歇处知得大休歇处便是佛祖中人即如长西堂初见山僧于龙门未有下落渠只不放手在万寿始有入处今又来圣恩大放憨睡忽地跃过关头入室相见更不多言已洒洒会心矣因以从上来事两手分付渠得绍圣共谁之力功用求道之力也公但不能脱洒尘缘中一着耳如肯脱洒尘缘亦必与渠并驾也来教为道之切不得不痛为提醒使公获大受用也令弟首宪云南有归秏不公如有家书烦致之一声率复不次。

　　复都统高居士(讳得捷)

　　前专人往嵩山未及裁寄者以未晤不敢先之以书何期返辱云章并香茶诸物令山僧愧汗夹背多矣寒夜无聊镫下取嵩山诸槁目之始知法门有人第不识果如苏黄唱酬杨李抬捺不刻书之行在即不能过访便先寄拙书一幅以俟后缘可耳太夫人齿德俱尊敢收派下然尊命难方聊赠一号。

　　　　　　又

　　佛法澹泊冷如秋霜而有志者睹此莫不寻山觅水掉头不顾野竹痴心肠尚作大厦一木弗知将来如何合尖然总赖居士与之眉毛相结共维末运或庶几可了后一段事太夫人及令弟皆佳不山僧暂寓苏州双塔寺寺为百丈禅师旧迹但荒废日久所住皆俗僧是以无可与语倘便中褱我好音庶不致寂莫余不多及。

　　寄高居士(讳俊捷)

　　耳居士名久矣不能一晤为恨前者差人上滇致法衣与嵩山主以未面故不敢辱台旌何期返引信供远颁不令山僧感愧交集邪想缘晤有期暂对璩使拜领容当面谢嵩山法门有金昆可无忧也冱寒之极手足[軍豖]瘃裁侯书不能作长语惟居士为道自珍。

　　与佛源张居士(讳起龙)

　　佛教垂秋时世末法非假外护人佛日不能重明也昨见嵩山集深知归心坚切公不其人乎何时得接谈笑一慰我褱抱邪拙书一幅寄览俟南还日自当走访不尽欲言。

　　与刘云山居士(讳文进)

　　琼华六出虬松作戛玉声缅想居士钟鼓且乐之也若山僧拥絮围卢御之不能安望此快乎嵩山法门素承外护此时不及走访俟南还索晤时方面布不悉。

　　与云南众居士

　　嵩山法席赖众居士雅意殷勤此皆鹫岭亲闻属付人也第闲关修阻不能面晤为怅时南行期迫不及逐一具柬俟还日走访方得聚首共谈临书不胜神驰。

　　与李阃司(讳膺)

　　昨一晤间便成知己想皆前缘之孰所以眉眼中尽未忘耳临别承惠吴锦已作袈裟事佛与公再结一后缘也前小字裁寄想已达记室矣王金粟回询及前恙大安此天相德人诚不虚也明岁南还又得过访都门领台教也临楮不尽欲言。

　　与应物居士

　　来会城过承雅爱种种之情笔墨如何可尽此缘大约灵山把臂之交未泯耳正宜觅蒲团地与应物子并木翁团聚为乐奈何山中事未妥故辞还山又承食我常住祈再赐一谕与贵管庄庶不致冒空名俟江南归则有此米可饱我也。

　　与朱侍御(讳盛滵)

　　只尺山中不会者动以年计岂道义相关不切邪客岁十月初有字奉候并欲那玉葛旁以终省中所议高雅不期愚徒辈中涂所寝耳腊月二十日归长松山房以临节不及过访一叙契阔之褱今春又以雨雪且行期迫不得言别五内抱愧如何可言有字候应物公致意声为妙山中万为保爱。

　　答潘太常文之居士(讳絅)

　　黔山住静时即闻居士名恨未一促膝快谈耳及至苏晤李绩溪每坐间必称雅况正欲赖李邀至姑苏共游太湖洞庭三万六千顷山水并假韵致之乐何期今春便弃我作白莲上童子也哀之何既令郎来承惠诗箑露牙龙宾拜领之感愧交集容当走访并谢不尽。

　　答石筠汪居士(讳绍远)

　　往在鄂渚承惠斋羞方欲假此痛谈心学奈何江南之兴未浅又得风便与舟子所以不及面辞今怅恨犹未艾也前字与竹眉弟兄不过念翁孙闲一别数年音问久绝一欲泻县切心耳何期竹元孤身冒险走来吴门僦居之所即相见闲真令绝倒哭倒又承手札快令张镫三复书中云霞字不惟珠玑满纸即珍臧书笥而烟云霭霭然犹润帘幕闲称谢何既广嗣庵新之陶瓦真久长计然非骨肉何能臻此即他日还黔亦有挂瓢地也竹元属令早归以襄兄劳即当如命奈伊身体疲极暂令调理或来春新莺调舌时耳余不多及。

　　　　　　又

　　羲爻画泰草木衔新遥知高士履端咸增秀色矣山野效颦亦埽落叶烹惠泉吟阳春白雪赏此佳辰幸勿讶此缁流亦知是乐邪竹元乡念不啻若渴因是不敢深留趁此东风渐暖使开长帆翩翩然向鄂渚归来也大约广嗣仍要竹眉再理一年暂假竹元梁城一回方可高卧耳诗扇一文具一寄奉书斋幸莞存为感。

　　与觉相蒲居士

　　在会城承居士信供即使海墨为书难罄雅意今春由楚入吴刻先子旧集俟完即归前所议静室如良意未泯当留神可也在平越两有裁谢不知到不至于道念当日增益不在多属矣。

　　与罗总府

　　昔者知遇于平城承外护故山僧得行其道是千百年来奇缘也夫薄道之徒今日信之明日疑之幸百为周之虽啧啧有口实不敢以蛊毒加害此先佛法臧属在外护深防此辈不然何以镇厌邪心垂光末运长西堂闻监寺山野许入室其以大法属付六七年也适闻燕居夺为弟子然居自称正人而欲坏千百年成规使人伦一倒置甚可笑也前阅燕居集其毁人处欲正人之不正是何言之如此行之不如此何异口诵孔孟言心实一盗跖邪常闻人伦之大莫大乎君臣父子兄弟朋友自有书契以来在盗跖亦不敢废燕居有亲弃之有师侮之有兄长辱骂之有骨肉剥削之或行劫或妄言或灾木石使师友为法受恶真枭獍也乌乎世间乱伦出世间乱法虽立乎天地间恐人神必共怒也凡成败之理有数存焉我知之矣即居加害如丘山亦何损于山僧但再付西堂监寺此天地绝无之事居士任外护以为何如。

　　复徐而庵居士

　　华平晤谈后溪梅四白入眼矣竟未得征君清言一去胸茅宁不怅邪张某者来获手教及与雪公倡和诗读之不觉一拍三叹而云隐相去数里不获一拜手非疏慢之罪与挂笠齐门绝无他事以囊中旧槁数篇久未登梨非自惜之盍自惧也有护法自梁城来必欲付梓以公同好然尚在筹箸未有定议此所刻者敝门人嵩山杂槁尊示庄潢则张某者嘉此必居士旧用者其如前在秀水与人已有成议矣倘后刻就或当如命暑猛如虎不能即谒容迟自当索晤奉复不备。

　　与张太守(讳大经)

　　九月往吴门欲假道江宁便谒台教其如借舟不能自由也冬之仲仍抱空手而回甚可笑也况此巟岁室无儋石储嗷嗷数十口之枵腹诚可怜也计无出遂持钵坊间幸得三五十石以归不然忍饥而死可立待也闻明春二月驾有淮上之行如月中犹可埽径以候月尽必同肃兄来矣前者欲移居金陵不知亦有如护法意者使山僧处之日与护法引白为乐不裁候不次。

　　　　　　又

　　璩使来翰教谆切只如对面山僧自揣菲躬凉德之人屡承推重过当何以使我心安也毗尼一庵闻名久矣雅公思欲急流勇退必须才德俱优如雅公者主之乃不废厥事若山僧识量皆劣福缘亦浅虽藉护法力承乏毗尼倘前不能振纲前烈后不能鼓舞后昆当此之时舆情一议得不为荐杨累邪然此举不知为主为宾未得雅公说话俟护法俨然敝室细商之此行可定耳使还裁复不次。

　　寄遂宁朱孝廉(讳衣点)

　　一到广陵三度春光矣每回首姑苏而杨子一衣带水几如胡越隔溯旧来追随丰神把握道韵何可得也高沙一室冷如冰霜总之护法能倡以始不能继以终加山僧无前知之明致有此寡偶之地使我孤栖耳幸三十年所学虽无得然亦颇自遣此竟不然愁眉只如线也蒲月后或得晤教兹有渎者石法师为成都人从出峡历讲肆有年矣旧为郭青赢先生雅重后以北上为台山之行事竣南还留止秦邮二十年也客秋阳侯肆虐庐室为之一空拟买归桌其如七八十之老人何能冒险远涉翩翩然作乡闾归邪乃筹之苏松名胜可已啼饥之虞遂折一叶南来幸为垂青且怜之则石法师之感不在山僧后也裁侯不备。

　　复杨将军

　　江外仆夫来促我行装不及军门一揖而辞耳适接来书有某人者责我近无一字相闻则人情中有不可废者若执偏听理则固然若持两论在公褱仁实有不忍闻也常闻师弟犹人之父子父子不容少伪师弟岂容少伪乎虽蠢蠢之徒犹知有亲况据法位而不师其师邪有亲可爱有师可尊然后免夫禽畜诮也而某人者以法门论犹昆弟也可以躬亦可以书时或处远处变或急不及天下常情又何必区区责人哉阡阳之难自可致唁然有不可致者是我之情难以陈也若陈之祇增老婆舌耳虽然今日又不可不一言陈于左右我生新宁侯氏一百姓戊寅十一月十四日礼石蒲揆和尚落发其后往来梁山与卧龙两大师之门在楚蜀承琢磨之功虽雷霆为舌有不能宣其少分毅庙崩之明年三月一日卧龙归寂始离左右此三大师实能生我我何一日忘也来谕未彻源头何能强定是非是又不可不再进一言我自丙戌三月脱难东走南宾再见梁山破老人于三教至戊子十月为兵所逼南避忠路某人者时住静于此因过访之叩及堂奥尚未知者今欲师人何不知量也比承黄文合公接住双照二载虽与之相去半舍然未常往来今云五六载相依妄语何如是之甚也然某人者固是僧亦有不可言于人者倘言之则黔地恐不能安顿手足也乌乎我知悦谤者无所不至只不与之作理会则其怪自坏也某人者俱无一字真实又常轻侮梁山是无师也无师是不孝也常欲徒人之徒是理不当也理不当是无义也一面之遇而云六七年以惑人是不信也有此三事公忍闻乎来字啧啧有口其间诚伪者可谓公高见也但薄冗所羁不然一对面则前言何以消归也然总擿之度外率复不庄。

　　复安武徐公成宇护法(讳思议)

　　复接大教非知遇之厚不及此也昔卧龙拙和尚还蜀得居士外护获终于梁之金城为其后者到今未敢一忘厚德也丙戌宾城一别回首天涯虽欲与公把臂高谈无翼能飞几令褱想成劳矣闻细柳移植湄水此或山僧十二年思慕愿见之渴尘得藉湄水一洒耳种种衷曲总在奉谒时面悉。

　　复马尚公(讳宝)

　　承谕龙门燕居不拜揖与人我之两者皆错若论拜揖不过偶尔非道中急务我之处是位也必忘褱于物似不当以礼为疑为怪即使讲礼周孔自有明文百丈亦有仪注考之二礼在伦常之间行之中节乃己倘一有不节君子鄙之山僧岂不孰读邪然又非顽然之物不明世礼而自甘化外之人第燕公虽世系梁山然每鸱枭肆翼人亦常避之行径既陋不理也宜矣且方外人以道为务而往来之礼次之常观之传镫大鉴十三世为真歇十五世为龙翔龙翔奉敕能仁真歇先居江心道王海内闻翔至恐温人不敬特往展具九礼以诱温人此二人祖孙之间尚如此未见为谬又如文殊远为先佛九世宗师逮佛取正觉文殊为辅何二祖不以先后礼辩明以教今人也由此观之先道后礼不单重礼也明矣则不拜揖未常错来谕谓之大错得非情见邪若论人我最是生死根故三涂往来四生沉溺劫数烧煮湖海鼎沸一一皆人我之误所以佛用慈悲设教使破人我执燕公者不惟去人我更增人我岂宜处知识位污乱吾法乎亦贤者默摈于法外久矣某常思之居是位非有道德与容纳之心不可也前哲未有无道德不容不纳能笃行其道者必体道之原识万物之祖所以得者得乎此行者行乎此故传云天地位万物育知是者然后有知识之实有知识之实则知天地位万物育未常不殊涂同归此便是学之极德之博无有不容无有不纳燕居不得为燕居山僧不得为山僧正若虚无太空之论耳忠国师常因肃宗帝问如何是无诤三昧国师都不视之又傅大士见武帝不起然贵为天子富有四海犹且忘于分人称方外士不能忘于物不能忘于物尚不能超越俗尘何公然要人拜揖岂不是自欺之心过也有自欺心便是人我心有人我心故动必相争此所以訑訑之音声颜色常见于朝夕也由是观之人我未常不错来谕谓之小错得非情见邪燕公常称梁山法嗣嗣犹子之尽职于亲亲之失则几谏耳未有昭然灾于木石使天下人尽闻其责可不加乎为人嗣而常诋毁于师又常假饰其状人亦有言不可于无过中供人有过燕公如此丧心敢云梁山嗣乎亦羊质虎皮鸡心凤状之人也故凡相遇不可与之交则法门得以清净无争专无辩论令今而后不致破坏法道损我规绳而庶几乎吾道也所谓吾道者其心平无得失无尊卑无阿誉苟容可以礼一切无穷世界一礼礼遍无有一物一人不同此礼我此心非加爱也可以不礼一切无穷世界不得而礼无有一物一人得此礼我此心非加憎也至若天礼龙礼佛礼祖礼一切鬼神魔梵礼我此心不喜不以为得天等魔梵不礼我此心不怒不以为失此心直以斯道觉斯人岂不谓之真佛祖儿孙公爱道之深故裁答无所讳也自有佛法以来王公贵人留心此道如杨大年富郑公范文正苏黄韩赵之类皆大振祖道美流万世公欲成就是道可居恒体究应物者承谁恩力或于应物之际忽然识得家里事便知坐宝华王座与骑千里追风皆同此鼻孔有所分真分俗邪亦正含融混会真俗同条而祖无祖佛无佛其名不得为名其相不得为相礼也得不礼也得明眼人捡点也得明眼人不捡点也得总付之道外草复不庄俱叨道爱。

　　与李相如黄元申吴季子居士

　　今日士大夫往来祖道求其知见深入绝去黏滞如敝邑没量张公一人耳崇祯戊寅间在夔门卧龙谈笑道话机语幽旷六七年虽慈明之于杨内翰万古雄风直不减纤豪第以世道乱离别来十二年不得其人挂瓢平越闻公在新城与太平庵主周旋甚密想苏黄佛印再出恨颌众之绊不得过访为快虽然听松风流泉观青山绿野与公觌面久矣不特此即谈笑未接形声未动空劫那边早个相见岂在握手为快哉不识相见时如何若谓有说细语人不闻若谓无说又是对面千里且说者是不说者是此处不能知且向朝闻道夕死可矣毕竟以何为道体究自然有个倒断时承爵府护法辱教专人上复修此致意拟于来春上匀山哑然一笑不审得就不平越与燕居因缘想已悉矣但其人非不是好衲子只是过于偏听不主中正之体常溺先入之言动辄侮人不无识者哂之若能提大纲识大体左右用贤其声名不扬未之有也天无私盍地无私载所以成其高厚之德若高不降则卑不升卑不升高不降庶物必不成也欲为丛林主领众匡徒若无是裁何以服人心归湖海而称长老贫衲浅见惟高明察之。

　　　　　　又

　　手札脱体承当一事扬眉瞚目早落二三者山僧睹之恐未尽善惟玄学之士不可椿钉椿钉便是执心不得脱洒然山僧所云空劫相见亦不可执着空劫盍空劫即今时今时即空劫那有空劫今时之二专若执定空劫则今之人尽向空劫作活不能于今时受用者段光明若执定今时则今之人尽向今时取着不能于空劫受用那点消息二俱既有过宁不为公惜也又云十年来从昆仑顶星宿海击楫杨舲扬鞭跃马不意龙门拄杖子諵諵为我商量不识者般伎俩被龙门拄杖一击即今作何光景也若知得下落当与杨李及无尽公同驱并驾不然纵龙门拄杖敲破头卢只是如风过树耳又云长庆自肯方亲博山不肯方亲及千不肯万不肯山僧不揣正好再吃一顿何故是甚么所在说自肯说不肯俟迟日往都匀访马公方与诸公取棒头钱也。

　　复马尚公

　　再接手教一时戏论非公论山僧与燕居便为戏论即从上千圣万圣尽属戏论所谓一代时教诸祖因缘皆因末那戏论据此何妨道业直任风幡之扰可也又云不可互为人我令识者笑此正山僧见身为公说法切不可错过何也无明实性即是佛性公唤作人我似非极力承当目前美恶尽是佛性应用理也此外别有佛性则公成佛时将此日用应物者何处安置如不安置终为带累此必不然也公但将日用应物处一一认得明白则动静美恶尽是佛事也亦可谓不出魔界即入佛界而老瞿昙卢行者亦不在人头上称尊。

　　荆南开圣院山晖禅师语录卷十一(终)
嘉兴大藏经　山晖禅师语录


　　荆南开圣院山晖禅师语录卷十二

　　住临江府新庵门人寂纯录

　　嵩山首座龙光法孙宗上编

　　尺牍

　　寄德山裔禅师

　　行道于此世自非应真乘悲愿力孰能为之湖海之大土地之广披缁者不下几千万数而千万中得一人半人维持大法宁非有愿于昔乎客秋闻在会城不胜伤感然去住亦有数实非强勉第此乱运正在抱道之士补法门之失亦是我辈所切祷何期有此小拂逆不能不一痛恨也圣恩佛事告圆欲行黔州一会以退隐之地所羁不获如念万为保爱弗备。

　　　　　　又

　　过湄水大云庵得佳集读之见公深入祖室所以开发衲子其精意宛有古人意不得不使人爱慕也迩来病骨日见沉困不能即西山一夜话袪胸茅之塞忆客秋贵门人至以先卧龙草刻并小字不审达记室不余自甲午春诛茅高蓝诸方愈加憎嫉甚至记载总不足忧所独忧者法门一事耳方良之怪水石之精作于今日是我辈羞虽公与余恐亦不能驱此邪辟使断也当永历初我时开法平越有人毁之曰此必教人学上堂语问畣如流然后为禅者然不知己之不能而妒人之能实一狐媚流辈人也及我印大云之记又谓失眼戊戌春其人来不十日即惑大云使丧所守而即印为弟子乌乎初何见罪之深今何谬为之甚也然十年苦心教训之大云承接我又七年来一旦夺为己嗣即使踱跷肆毒未必若是其人何以为人师实可耻也前谓教人学上堂及瞎付等事今又取斯人何首尾之乱邪乌乎其言正之于前其乱继之于后不知泥犁中将何以置此人也法门如是乱规如是公又何以教我。

　　　　　　又

　　客秋不以沟壑巟昧庐室固陋辱我小庵诲教垂训能使人徙薪曲深则受赐多矣第穷居僻处礼节粗疏惟盛德仁人不之震怒此我之荣也昔人云君子致其道德则福禄归之公不其人乎前至铜江将欲东下为旧病所苦易曰不得遂不得退诗曰进退惟谷我实念之。

　　寄兴庆堂两序

　　圣人之道贵诚信主端默能体是者可继圣而法物也是以衲子志不可小志小则狭狭则非盛道之器盍所谓道者渊若沧海耸若泰山倘不以大志则道不可得而握手也是故道行不毛实赖抱道者左右之如此不患道不行而法不振前山僧挂笠平城见公等志大见广因放蒲团相谈此事幸而诸事成就实师资出于一时者也偶以猒欢往古雍尚留心在公等公等若不深念法门则前据师子床皆虚事耳秋凉腰包一来则与道庆幸不然百劫千生恐亦难遇也。

　　与虎丘况禅师

　　坚侍者行速未及裁复抱愧实多适闻法幢高树江外段炼衲子以慰吾门之望诚甚盛举也极欲过看因万寿结夏不能别众而行但望刹竿抱叹而已前接禹门书与语录见复燕公书不觉五内震裂想法门寝盛赖作者以振耀之孰知其人有此妄诞则害法不细也因走一缄以复禹门然末法时只合逆来顺受恶来慈受似此愚妄倘再纵之必视法门无人也可惜其人历年参学将谓是好禅和子原来未曾彻见源头故说话直逞鬼聪明于宗要焉有一豪若不趁斯翦除则师狐并吼而石玉并称将必有日。

　　　　　　又

　　法门故弊殆不堪言昨闻禹门遁迹不胜悲感盍川东法道赖此老及虎丘维持之而禹门既隐则寂寥之风将见吹人襟褱矣我虽行道于黔而力孱弱不能张之惟觊有光明烁大者整刷之启迪之是所愿耳四方载记有堪闻不堪闻然尽在适己之意而私其心私其行不公乎道公乎言为法门观瞻也近日为法重人不私闻见在虎丘得之矣二月四日着笠拄杖欲度江过虎丘又因初治长松事理未就不能速行特专使想虎丘必为我察之。

　　与湄水旵禅师

　　今人不以法尊乃以人尊是今不及古也悲夫客冬茅坡使无臧僧送所刻杂录二卷分布平越及观之皆非法门体裁害及者非细事也其以聚云五百余年远接大慧禅师为的据而以珽公手付云腹诸人为妄传嗟乎于人甚重于法甚轻真不识尊法而不尊人也不见之黄檗不嗣马师法眼不承长庆观传镫不特此如断际之几案禅板汾阳之拄杖手巾之类不尽枚举其人如此只不过欲抹杀我辈渠得以独步为快安知我辈岂其人能抹去之人邪倘见渠语宜与法门垂援不可只是袖手。

　　与雷水石谷禅师

　　传持圣道在力行之不如是道将安寄故教人之要惟以脱窠臼识大体而已即衲子遵道慕德相继于无穷岂外于此哉奈何今人竟以承事何人争论先后为得道浅深吾不知使末法衲子人我之心何由而息邪有太平者称得法万峰老伯在云天杜撰数篇纠弹诸方无文学与象敏二公授受之言偶见不胜悲痛然吾道竟在文学不须参寤邪乌乎狐精种子溷称师王此我万峰老伯之过倘见杜撰之言宜急屏之勿厕法门以乱正法不然其人乱跳不止也。

　　寄仲维那

　　凡生天地总属幻化况天地物之逆旅而尔我又一兆形躯五七十年不可保邪不独眼前金珠之美即王天下而有时殂落推此尔我将安用哉不如一段光明放教照天照地前不负佛祖以此付尔我后不乏法海津梁诚在是也做禅和子尤当体会圣道不可把目前虚幻认作真实用惑真心异日一旦迁流孰能免此无常之苦吾徒闻之能不惧哉前已职重任今又作此去就不独眼前痛笑而诸方放作谈柄谁之过与山僧深念道脉泪湿袈裟吾徒幸勿以吾言苦而不茹也不然老渔空守古涧将见擿钓而往实为得计。

　　复云居世维那

　　省来书知维那将为我法门栋柱而黔地法运初转共结驴年道交有日矣不识持钓矶头恶辣药饵吞吐为何如光景钟奇归先寄一顿拄杖顶门上倘七华八裂可谓永劫不忘之事也秋后验之。

　　与端居长老

　　怀宝者轻身重道敬事忘劳虽万里求人不以为远也饿腹冻肤困志待时虽持久得人不以为晚也二十八祖知赤县神州有大乘器自天笃来中间险阻巟昧万余程独不辞劳远者此万里外求人也自金陵过魏中间梁魏之主不能合困九年于少室其后神光之徒三拜受之此持久得人也乌乎区区觊道一行何也盍不忘太祖昭祖递相传授之悲愿耳昔者吾从来山僧知是法器后于开圣一旦以吾受之于报恩者举以授之比尚有嗟叹不平之人侧目视吾吾含耻抱垢以待成立使彼嗟叹不平之心自消而不辩可也近将见成立是彼嗟叹不平之口已合而吾扬眉吐气之时矣所谓羞愧俯伏车尘马足之间者洵然也然犹有少虑吾徒当以道德为本而文学次之庶不坠先人之道是吾望于吾徒者。

　　复野竹长老

　　坚孙来供物种种不惟济山僧南行亦法门起色矣孝子顺孙异日独不出女门下乎前遣梅孰再印之以衣者长松衣钵或在女后可知也嵩山诸槁一一看过第离师太早之过不无微瑕耳至于应对柬札宜一依名人程式不可草从昔百丈见丛林之难乃立有学识者掌文翰应答士大夫方丈提其大纲应酬佛法而已不见之天童西山乎凡有字与人必酌之再三间一字未恰必易之此古人临发又开封意也统御大众不可太刚亦不可太柔在刚柔间耳能体是以临众众自以德报此先圣之成规亦山僧取而已验之事不可不听山僧此言也江南还必上云南寻逸老地可代山僧觅之。

　　与大云长西堂

　　欲为人必先审可不然后行之始无委曲事近闻女受燕公惑深用痛恨然昔者同吾何如是之重厚今者异吾何如是之凉薄夫好恶异同道人之不取也久矣吾奉先师之言一豪不设妄为实欲正法门之不正何吾正之如此吾徒乱之如此眼前或可强为则百千年后将何以处其身也吾徒思之。

　　与嵩目宗禅师

　　法门骨月几人能致此热肠如非嵩目高雅数数亲厚则冷语冰人难当也不及见法筵而北还今犹怅然未卜滇行何时我已束装南迈明春及秋或可转高蓝当又有字来胡护法及陈黎两君烦致意之余不多白。

　　与西竺主人

　　往省奉看返取惠并香积妙供感谢不尽然非十年旧识而何能致此厚德也去冬有裁寄并申谢想达上座矣目下束装走吴越五月可抵金陵俟薄务毕即回黄平倘头上公假我数年又得相晤引白耳。

　　与印心主人

　　客岁留上人房万千盛惠笔舌难尽高雅也别来两有裁谢不卜到不想上人德望既孚自是清福常足若我辈奔走不暇安望此乐乎二月初南行身上事毕即回长松或仍到贵阳面谢前爱会城道旧烦致意之。

　　与石琴闻监寺

　　佛祖妙道秘在己躬不可舍此别觅以消时日也然无始来只是者个面孔人不能即惺者是当人自昧非开道者之咎也若能顿然发深省识自家应物底主人始知本来近而于为道者自远耳然非得手应心不能信是言古人云饭是米做火即是镫讵虚言哉上座天资可爱作事英灵十二时中勿为物使我祖庭秋晚正赖抱道左右之上座勿自薶紫荆华也可。

　　　　　　又

　　春王十日必于南行不知能到长松一叙别不想此一别后会不可知也闻近日着闷以告者过也我此行原为刻书定将分镫偈收入集中以为万古法系岂以十年来父子一为燕居惑乱便不取邪倘应龙不处污池可明一言自不久羁门墙以辱上座。

　　与岳樵长老

　　客岁四书来竟未见回音岂沉浮之过邪此时欲即东下奈旧病仍作不能动履惟仰卧山囱望铜岩白云而已闰女别修静室但不知山水佳不倘有蜗牛之快虽筋力劳苦亦非分外事不然徒为耳又闻白云近亦改观想规制自是如法他日山僧一至惟称羡轮奂佳趣耳。

　　　　　　又

　　数欲东下不能一时就道何业牵引之深邪长松不得人遂致破败不堪虽已逐去斯人又暂无出力牚之者然已为眼中粪屑当任之而已我何苦长作马牛忧嗣宗来始得一帖少慰褱抱且云山僧觅一支栖奈及门者有限当谁为我出只手也虽然俟到时再作商之。

　　与白鹿裔禅师

　　毅庙癸未秋开州栖灵相别十七年鱼鸿竟杳而思慕之私发之欷歔不能泄又继之诗歌亦不能泄辛卯闻在卯阳因过酉溪相看又值禅师折芦东迈将欲挈囊以步后尘不意卯溪兵难作矣我四十日茹糠秕混貔貅中始达平越平越人念廿载辛苦留下蒲团不期同侪推作化主今八年矣前莫侯府楚还携禅师住天宁语录展阅之非我禅师不有此非楚地人不知有禅师可谓天纵之圣也第以弱病难见我禅师于法座上耳明岁下江南如因缘就便过武陵不知禅师犹纳我于迎仙寺之乐乎己亥九月十九日附语嵩禅师侍者申侯道驾。

　　　　　　又

　　徒步千里得氐铜江将取铜江之舟顺流而东寻我故人于三月上巳引桃源为流觞曲水优游酣饮我虽不慧一坐其次酾酉述韵独不取主人色笑邪偶旧病复作就枕簟呻吟者四十五日始得小愈嗟夫少年壮志为病所困不觉转为老騃也宁不痛哉。

　　复开圣诸门人

　　今昔事舛人我相多不独耳不静舌亦劳矣吾徒留心我宗能担荷大任吾事毕也闻某人妄语排挤山僧山僧知悦谤者无所不至安可与之面释使俗人掩鼻哑哑邪且斯人语言而丑态实有不可观亦有不可言于人者吾即言之何难但恐我法社耳乌乎悼法门之不幸莫斯为甚也至于斯人欲置腾腾烈焰中此累劫常事吾何惧哉昨有书复杨护法及丁护法可亲往面道一番足见平日与吾徒道及从来事也居江外惟是思慕吾徒不识再得相会不种种积衷如何可言。

　　与岳樵崇侍者

　　黔中赖左右之教门始有观光不然黔人何知有此题目故以法器期之终不作黔驴待也客冬省亲此仁人之礼山僧豪无拒意何一往梓里便不来邪岂不知欲作者家种草实非一日便到休歇若里中一为院子累终法门小伎也因留复治在此如闻而即来天下老和尚不来天然之句有所归也吾之动定不可知尔亦不可不察。

　　寄白斋庵灵师叔

　　崇祯己卯闲侍卧龙先子从夔州下荆南埽白斋祖塔得与吾师叔相见虽别二十六年其音容宛在耳目想师叔不能记我为谁也然犹忆辛巳复侍先子回蜀甲申罹兵难赖先子道声鸣于楚蜀即遘触藩之怨如游园观耳先子睹此僇劫无留世意即戈戟丛中集众登座说法与示安武徐公诸人偈语毕遂瞑目化去实毅庙崩之明年乙酉三月一日午时其持兵杀人者皆知有佛吾蜀故藉此得全十一者皆先子功也其后璧于千万死中逃出如太仓遗一粒始回视先子存日若隔几十生今又几一二十年不觉齿落发白形骸可怜矣元年从黔出楚欲过江陵问吾庵中人知必犹有存者因涂路有阻不敢前踪故买舟遂入越矣上金粟会荆州人问庵中事云人物皆故所幸存者惟吾师叔庵既已成瓦砾燕麦兔葵之感宁不对青天白日泫然下涕邪俟身上事完一桌溯流而上与吾师叔告二三十年苦师叔其待我瓦砾闲何如。

　　寄梁山和尚侍者西钵

　　梁山祖庭依违三十年阅人多矣而心眼孤明西钵外不一二见也庚子春作诗留别还黔以为不复再晤元年秋复舟遇于黄巧出意外亦复恍如梦里第以舟师促去不能竟作三日谈怅矣来吴越三见霜露每风晨月夕回首高梁如在天上而阑干只作银河落九天也昨春往金粟会有乡师自出峡依雪窦福岩金粟则处几年矣每为人重独是因缘不合因询老人兴居将还蜀为老人一株树荫覆天下西钵照拂可也我自废放来只作长年行脚僧不知更有余缘说无聊话不方丈万福不敢具启便言为感临楮怅怅不一。

　　复德山语嵩禅师

　　禅师不以万里行倦破暑转苏顾我双塔此法门念重矣乃复镫前榻上属之如许我岂犬马忘德本所事者盍梁山不仁误听左右而燕居又强取我二子敏老亦取我一孙我故去之虽遭物议任之而已嗟嗟三十年法乳岂恰然一斩乎所以小隐古吴盍实有去就良难之意禅师爱我如此我极思之不得已为隐焉庶几也如再欲我还梁山我则在汶上矣禅师幸原之。

　　上古南牧和尚

　　拜违函丈两见飞霜每切瞻依其如仙踪不定虽望云山陨涕亦徒千行耳总之我辈痴顽致有乇而逃焉者良或然也昨夏来苏僦居双塔自念此生三十年行脚即不能亲承人之法印假此退居不失为善其于计虽拙其于立身行己不其韪欤不意筹兄忽顾巟寓因示和尚所止不过三十里之遥于是哀慕之肠不几萌而几热乎独是冒寒未脱不能前踪古人有为法忘身然亦有身安道隆之说故先遣小孙随筹兄来代候万安稍迟月日即躬亲猊座和尚其不吝弘慈在壁受赐之大天地何能为谕哉薄具香仪聊以伴缄临楮曷胜惶悚之至。

　　复天隐禅师

　　贵筑晤后四年不奉吾友手教总之间关修阻非朝遣夕至而可能者还朴至自梁城手持吾友三月四日书拜读数四见吾友爱我如昔未又劝勉恳勤若非天隐厚道绝不至此也每自思之三十年方外心还不歇此岂有所乐为也盍人皆笑我狂且愚而不知我大为人弃并夺其所授甚至覆巢取子豪不容置足其间顾此能不疾首痛心乎是有吴越之役虽栖灵亦不得怪我常寂中矣今吾友犹不投卑返将归我梁山以续旧好而此情洒且渥矣然岂尾大不掉之人奈何一入赵竟不能再奉德教于燕也用是方命知吾友必察而原之。

　　答长洲灵寿履冰和尚

　　不奉教七阅月胸中鄙吝岂止复萌将瞿塘滟滪矣忽云函来读之恍如促膝一室知仁兄爱我真不啻骨肉独是愚顽之质不能长侍座右领受切磋尽开茅塞怅也何如闻有吴江之行不弃陋室便奉一茗以消渴褱倘先示一音道左相侯。

　　寄履冰和尚(附回书)

　　吴江返棹岁云莫矣室中一顾即茶灶烟冷匡床尘生而岑寂不可言状也虽欲揩拭须得六七日何能放脚过灵寿与吾兄痛笑松溪梅坞为乐哉初八日老人已将重担累我然驽骀是力穷日几里老人只作略玄黄而取俊骨不顾人笑也虽然弟谨守之敢负老人婆心以取识者讥邪余不赘。

　　兄去报恩弟尝私语曰者回水乳合矣昨令孙来接读手教果如所拟及讯其事云云令弟不胜庆快且老人从未升堂说法属一人者吾兄今获如此则恩莫大也皆吾兄夙德敦厚所致非若今狂小谄佞辈可能及矣奈弟室如县磬无以为贺聊成里语二章尘之一笑。

　　寄嵩山野竹长老

　　元年六月二十六日始铜仁东下暑猛如虎舟中迫窄待泊武陵疽节甚矣四十余日少愈将买舟过湖而江道略官舟云帆顿断无苇可渡积水者乃由石首过江觅舟方达武昌而疽节又生淹留两月未能前踪宏孙兄弟访寻亲旧尚存者众且是至戚故留彼以封二十年未封之骨九月中独携两行者由汉口长发一路苦辛至十一月初抵建业疽节复甚忽山翁和尚来埽慈瑄两祖塔因得瞻礼至苏再谒本师老人于报恩过越又得瞻觐古南和尚其他皆相继而化尽作古人也至于据源拂于今日者比比皆是余不觉泫然痛我宗祖法门滥觞极矣即欲回舟仍作山中主人完我残喘奈何回首长松六千里如在天上无翼能飞且值公令汰僧而平地上亦棘芒侈矣因于苏州双塔僦一室暂住将先卧龙录梓就必欲收拾西还或由此直上梁城与吾徒坐一蓬子痛说十三年离褱诚我意也余不尽。

　　　　　　又

　　到吴越三年绝无可语者真入无人之竟每褱西还辄不如意总之穷道人事多钝置不能一快便耳前年天童贤老人收余为法嗣此非去蜀归吴盍不得已也梁山既收回栖灵信具而燕公又夺我二子敏公亦取我一孙十五六年苦训之人皆为同门间绝睹此能不痛心乎若只苦守后之人疑之则上负前人所望下辜吾徒支牚即余一身罪大莫赎矣吾徒其思之还扑来问吾徒无恙外又问嵩山集云已梓行然固美矣但不可草草完事须深酌之可耳今天下行者皆出古人一头地若西南诸师是皆不能远传况能开后人眼目哉吾徒当思之今秋不还即明春必归到家定有鸡足之行吾徒当俟我梁城间可也。

　　　　　　又

　　客吴越四年未尝一日不系念嵩山盍黔南苦心教人止得此一席以慰吾望前岁五月一书去秋一书冬又一书今夏又一书不知皆到不七月浮老人圆寂于吴江闻讣即自高邮还苏为奔丧之举及送龛上径山适竹元孤身二千里来省吾双塔此非嵩山以孝法人何以壮元孙此行且眉孙留广嗣元孙苦远涉吾又怜二人孤苦中犹不置吾此不独二人孝犹见二人珍重吾道未薄耳人得一夔足矣况双珠乎故吾愿嵩山不如二人者勿收之以败厥事近日法门委付如市未见有如禅和子也不过取虚声袭虚名真可笑耳人或从滇来即问之嵩山即问之他人为人何如或曰嵩山为人不减平越但委付微异耳因书此言为嵩山诫明年吾不亲来即当遣人慰公于方丈。

　　寄长松监院梅孰

　　师弟法乳一隔三秋每一思之五内寸断床头若无古人两卷书何能暂宽愁寂也前夏六月廿六自铜岩舟发涂路苦辛如何可言在武陵病疽武昌建业亦然且甚竹眉弟兄到江夏寻二十年丧乱后亲朋得一叔一胞妹其姻戚中犹存者盛因往崇阳省彼父柩欲为八尺之封吾恐久留岁月易度遂拨烟霞而前踪身边不过两木头人耳此行孤苦情实难堪惟自怨自艾欲与谁言客秋逐僧不知长松与诸庵作何去就铜仁几处亦作何状初到吴越如行异域忽得乡人李明府留寓苏州双塔不知将来何以了我归志睹此精神益困矣庵中事务女辈切宜勤理不可怠吾归来方与酬劳黔中道旧当以此帖传闻。

　　寄黔中开石监院及诸刹

　　春二月遣祖易归止有祖年供洒埽寂莫甚矣望黔中人来即议行李计奈何望眼几穿竟未有至者昨五月▆▆北访张高邮公公以二十年相与之人不可一见即别因留住城南福海八月朔方到院未几▆▆老人讣至因奔丧并送入径山塔一连耽阁三月不觉小春又寒矣前八月幸竹元不辞二千里孤身来省我双塔得以少慰岑寂明春或遣彼还武昌耳诸徒闻此有意东来或遣人到广陵再穷一日即达福海矣一别四年如隔世人每一念来五内如捣不能插翼与女辈樵山渔溪为乐苦也如何话长纸限未能罄其衷哉。

　　寄竹眉竹元两孙

　　女弟兄往崇阳省二十余年丧乱未封之▆吾以病躯不能同去终为慊然后于汉口待之二十余日竟未有秏且既过江安能再缓是以九月十九日得便舟长行矣一瞬三年音书杳绝女二人如念吾左右无知事者可议一人前来助吾梓旧集诸槁即是女二人报嵩和尚慈荫也客岁汰僧女二人何策守之吾为女虑想高蹈之人自有确守非同浅浅者可同日而语也。

　　　　　　又

　　鄂渚相别三年过矣每念女兄弟初归故里囊无一物岂能封二十余年未封之骨虽有戚氏恐亦不能大助中夜深思情不能已自入吴历越所见名宿而费亦不轻且久逸之人一旦服膺丛席动即劳极不得已乃寓双塔但先卧龙录与开圣诸槁豪未付梓万里南来欲完此两者将寻丘壑之乐而又因循若此能不伤哉前冬往吴江报恩寺见浮老人即许入室岂我无良而恧颜若此者总之是梁山父子之使然女兄弟亦孰之矣乌乎寤穷达之有命窥崨径之无益我之谓也女兄弟可一下江南则吾事备矣夫复何言。

　　答广嗣眉孙

　　几年不见有如隔生虽梦中翁孙一堂醒复如故也八月从高邮还苏扶浮老人龛上径山入塔忽竹元来令吾一喜一泣交并难况石公书中言广嗣新之陶瓦欲元弟早归佐尔此理也但吾数年不会之人何能一见即遣且初住高邮福海无人代笔须假今冬明春当遣回女如念吾或不生恼其家事随缘应之勿困于心以巟尔志我后事惟尔两人为寄余非切望也近日牚佛法非道德学问不能早誉尔自高明不教可谕然吾亦不可不属也。

　　答泽臞和尚

　　旧冬二之日方坐雪囱下兄书忽至即拜受读之直如面谈令人忻感交集何啻愈病檄也曾忆到江南来与人把握不可谓不众独是与兄有如骨肉非薄与众而厚与兄盍鸾鹤鸣舞当从其类耳兄还平阳暑薄秋新矣正宜负瓢以从奈何乡客枉顾谈笑绵连是以此意为之遏截然我心至今未满昨过齐门见华胎柳孕士人游也兄不遗弃旧人肯一过吴门同上海涌峰不。

　　寄明远禅师

　　逖违道范四见霜华有褱伊人心旌如舞安得缩地符子一瞚间向武陵溪口以晤言消之邪一源土木或已毕工禅师登堂说法而四众怡然进道则其功不在灵山下故我私心合十此古佛久矣俟秋凉时一苇西来当与作三日谈其无曰望州亭相见了。

　　寄东山长老

　　去春二月遣人还长松报东山一帖尚在平江双塔夏五月因同乡朱孝廉北游遂同舟到广陵得观淮海故里留六十日将欲还苏忽秦氏一庵名福海者虚席郡守及绅士邀主方丈再辞不能脱今到院半岁矣虽欲西还止属空谈然黔中化行十七年而相信吾道者皆赖吾徒代为宣扬所谓若舌即吾舌矣大专明春整顿归帆必从铜岩谈风笑雨一洒五六年离肠结耳空囊无物寄回俟面时方道苦衷。

　　寄别庵长老

　　一别五六年始知离肠痛如刀锥然非同人不知此苦也去秋得元宗孙说话又觉稍不寂莫黔中诸友自是无恙独是念尔不置者缘尔病身子不识近日得解脱不别庵完缉可以栖迟亦是尔福切不可有一豪他念大约岳樵高见亦不须再属也去夏因往邗沟观古人遗迹遂为盂城檀越留主福海矣明春得人代守必整归帆与吾徒听青猿煮白水为乐此外无事事也。

　　寄惺一照监院

　　思还白云梦寐不置奈何一到吴越回首万里虽鹏抟也得六月息耳况要金尽而白发新乎去春遣人还有帖报女想已到矣昨夏过淮南已住得一庵规制颇称思得监院为之住持不知肯舍山而就城槁作闹中主人不别庵病身子近日作何状一切赖为之外助始不负二三十年道友然亦是吾切望于贤徒者家中法眷惟善待之余不多属。

　　寄长松监院梅隐

　　去秋待家里人来即载行李飘然西还奈何望眼几穿竟无至者要缠既尽何能葡万里费只空对云天晨夕长叹耳计无出只得在秦邮小就一庵已作半年主人矣然每一西顾心神欲飞总之黔州十六七载人竟既浃何异故里所谓遥望并州是故乡岂独前人有此思邪不知茗鬻之余亦念山僧孤身寂莫不明岁若得人代守院子或可买舟溯流而上次第寻诸友说五年离情也长松将来为我逸老地须留心缉理无怠为属。

　　寄云居长老

　　昆明有还朴者自吴门还里曾乇寄云居与大来一书知已到矣原期今春归黔其意已决奈何昨夏游广陵有少游公后人新建一庵近无主者张郡守同绅士邀主方丈义不能固却八月朔到院已任事七月日矣江南住持绝非黔中虽惮精力而服食器用犹难事事如一大都明岁西还方细细说与云居耳黄瓮僧俗近来何状不及一一手书幸致意之。

　　寄破一和尚

　　金粟出山欲买归桌不知东风不与我便遂僦一室于平江今寒梅四白也贯上座来方知吾兄住四祖道场心窃思之如明春还楚登堂称贺晤期非遥奈何又为高沙一庵羁住复不能如念也客秋七月先师浮老人圆寂吴江九月始送全身上径山其封龛入塔一段光明全赖山翁老伯法语此亦先师平生道力所致耳江南法运吾兄深知弟复何云元孙还遣诣座下接足亦聊摅缱绻意耳。

　　上梁山破和尚

　　丙戌间宾城脱难东下南宾得瞻拜前席实为再世之逢不意巴东一别转面即天涯矣六七年都亭施南五履兵难此身几不得脱若非祖宗有灵又随父老填沟壑也我生不辰逢此百忧当此之时可为流涕太息谁为某相怜邪及卯阳兵入不得脱随乱军四十日饮汤茹薇始解此苦南到平越以为可放蒲团操瓢而食岂知乱犹未已而楚吴两越朝挈囊而东莫挂瓢而西奔驰苦辛耽饥忍冻夜逃昼伏避虎防狼则又四五白也既稍安堵每褱北还其如荒塞迢递万里绝爨加某病骨日常发热见风即嗽动履维艰何能望夔州再觐慈颜于梁山之堂上乎某常思之自崇祯初栖灵亲近以来指导启发和熊舐犊之深恩虽肝脑涂地不能报万一矣况欲伶俜四方而忘父所乎实间关与病阻人之甚也某于卧龙有师弟之重从臧骨金城之西负齿骨随身已来十年矣亦不能觅上峡船捧土封之树片石于墓侧就此访寻揆师遗骨及父母弟妹死所嗟嗟种种痛心如何可言此某深厚莫赎之罪也头上公肯假某数年或可完此数事此实某之幸不审如心不临楮意乱神怆未能尽所私惟和尚怜之八月初七上书。

　　与古余和尚

　　吴门舟别转面闲一裘葛更矣咫尺禅范不得到七宝几前接足虽仰慕如饥欲食亦徒有此褱耳昨育兄和尚侍者来问兄无恙外拟小春月度积水问候育和尚便过天长奉谒不期此月有姑苏之役不获如我心也大专来岁华朝同肃兄专候道驾或得把握苍苔石上听新莺吐语看桃华献笑竟作十日谈兄幸勿猒此恶神也。

　　与佛日山和尚

　　五月拜违兄丈回首江天秋色平分矣每念雅况吟褱对此佳竟不知增几枫落吴江冷句弟素来福浅弗获为邻常读兄诗涤我烦襟怅也何如何如高沙自六月湖水漭沆不惟庐室汆去即人半为鳖民矣此时方思双塔一室噬脐莫及水方兄事百为周之而刘必欲水兄来方了此局正着人往返闲而汤汤洪水即刘亦藉此狡猾矣不能了此一事心极不满因滇人欲随喜四明诸名胜裁寄道履菊月后又得拜教。

　　与光孝玉和尚

　　吴兴道中遽然一别不觉冬复春矣缅想道范不啻子弟之仰父兄奈何姑苏归来初住一室不能擿此牢骚东度淮海以晤言消我景慕之渴尘也苕上承不鄙愚才要弟和霜叶红于二月华比已草就未欲上献盍舟中无纸笔故也风便乃以献侍者若蒙削正弟受赐侈矣。

　　复昭觉丈和尚

　　今夏虎丘人来得大教与禹门语录读之喜法门佛日又中天也及见复燕居申公书未常言佛法事不觉泫然涕下审梁山老人付人衣钵实为祖宗慧命耳人不自重内蕴蛇心怒目攘臂与人从事识者不无窃笑我平越结冬伊走僧将云天所集粪屑遍散平越取阅之始知脱空之极因而知以梁山示偈为付偈诸方非浪传也至叙行脚未见彻法源底与师资叩激承接等事但节节自誉节节非人乌乎无惑乎佛道之湮也伊立身行事自以为真殊不知祇诳愚昧未见者当作实事如走雷霆驱闪电埽狐踪抹兔迹慰先德之门户兴末运之钳锤伊未必梦见伊常谓梁山不宜笔佛道声价一书以病聚云吹万夫梁山为一代宗盟主张大法自合典御四方权衡一世有真当褒有伪当斥此赏罚与夺之柄在梁山谁曰不宜吹万既系大慧的裔病之为无师承是梁山自心不公心不公何以服诸方口邪必不尔尔盍末法时聪明多见道少不如此则记持文字口舌利辨便向三家村里作为人师如吹万者故梁山一点苦心以佛道声价发明也宜矣我自戊寅春见吹万集约十八人打鼓上堂烧香愿续大慧伊名已见在数内矣及庚辰又见一集以朝阳为师溯源而上十代至大慧自懒庵需木庵永下伪作六代此见佛道声价畏而为之也然吹万虽遥嗣大慧不过目前而道统一乱相习成风终难扑息梁山不得不一垂援也请观夫二祖可知矣二祖得道后其意可已嵩少仍用袈裟分付是欲天下后世递相委付不致妄作以乱世系其后黄檗属临济几案禅板汾阳送龙潭拄杖手巾付授之际豪不敢苟我后世欲妄接而称圣绍可乎人亦有言道由自寤证须见人又言寤了还须见人古人诫语皇皇伊岂不耳而目之乎吹万见梁山斥之既极乃弃大慧近以朝阳念豆佛僧为师此僧若系大慧儿孙则大慧一念豆佛和尚于宗门何有深屈古人之罪其谁赦之又谓象崖珽公不见吹万然珽此时已承嗣人领众又数岁是时在忠南居说法位若使弃众再见是麟龙之卑蛇兔之尊也乌乎三尺童子指犬豕令拜尚见怒色况号为法王而颠倒若此伊常称吹万如银汉无极真大慧后不须源流做得行即是虽永公下六代无语录可考无塔庙可据尚县丝不斩不知何据为此分辨观伊当日在吹万时数有争论今日是假梁山为师实欲扶吹万真业种也我常言之如欲扶吹万以吹万为师可也区区以梁山为师而又侮其师以扶他人意在源源有据可以扶之不如此纵言之扶之不行也然则何不责吹万禀受一师承流行祖道何得谓吹万不消授手自然精确此倒置可笑又常诬云腹假写来源谓象崖死者无对然云腹嗣象崖有年而语录见有印证云腹之语实象崖子无疑也却以师承有据为不是以吹万无师妄接为是狂肆若此者乎嗟嗟纵使吹万见道真守道实只可作自了如欲出世须待印证可也不见之古人乎闲有见道稳实师资不确亦不收入传镫但曰未详法嗣耳如此岂用学解文字即无师而为绍继种草邪种种狂肆难尽枚举姑俟后人褒斥也奉复不庄。

　　复肃堂和尚

　　久不晤褱想无已祖易来获手教种种爱言近日弟兄如吾两人外盍寡矣尊意谓弟诸槁▆先广陵而平城次第编入大约论之目前兄言极当若以身后恐亦过虑也且黔州诸子见之未必不笑我倒置愈深其罪也即灵寿履兄枉驾亦论弟槁当如旧编不可移置前后而嵩山首座亦必争为原录弟以为然而从之矣径山塔主丫兄在吴门问兄动定与江北诸兄欲过江催所逋弟以兄清净自守不事外缘告之然明岁恐不能辞矣月映一庵如恰意可住几日亦是快事楚行虽好恐左右无得力人未免劳心祖易杭归言上生庵极好而守庵者欲痴老来交代闻痴老欲与兄住此亦美意弟于虎林念之久矣恨无绍介兄有此美似不可却也囊空无物可寄赆仪一函聊以犒从者余不备。

　　与光孝玉和尚

　　相去百里不能一拜方丈疏慢之罪江海不足为谕会友人北上问江越诸兄大约皆无恙惟拳石百可两兄卒于去冬塔院事丫兄为之主闻之五内如割子莲来知兄近状更佳若弟录录劳生无一可乐仰视兄福德真天渊矣中秋后踵谒函丈始尽衷曲。

　　荆南开圣院山晖禅师语录卷十二(终)
