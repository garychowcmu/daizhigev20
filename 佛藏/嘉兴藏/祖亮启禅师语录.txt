嘉兴大藏经　祖亮启禅师语录


　　祖亮启禅师语录序

　　自大圣已还拈花微笑之旨弘传迄今二千七百有余载其间得大机用具正知见说法如云若雨者又奚啻龙骧虎骤哉我祖亮法兄英年悟证亲入扬坟灵机老人之室厥后四坐道场浩归湖海其赤手提持惟以向上一着机语峻拔衲子敬畏每于钳锤之下透脱见闻者不知其几几嗣法弟子涧石予揆尤龙象之最著者揆识卓才优继述有志然卒以数奇不获展其骥足回首之日惟切切以未刻师语录为念乃以其遗稿嘱同参素严丐余作序寿梓流通(法)眼呜呼揆可谓重其道而孝其师已虽死犹生余虽不敏为片辞以揄扬其大略焉。

　　时
康熙四十年孟夏蓂生荚之四日普明法弟超屿题

　　祖亮禅师语录卷一

　　门人广和记录

　　住湖州翔凤资福禅寺语录

　　康熙庚午年二月十五日进院。

　　即日本山护法及同门诸大师众耆宿两序执事请上堂问答不录师云列祖名蓝先师勋业龙象蹴踏之场天神拥护之地启上座到来现成公案不假安排堂构森严纪纲勿坠祖父田园契券分明一回入手宛同本得于此一一透脱显发一机八面玲珑十虚通彻纵横无碍森罗万象觌露古佛家风色色头头全彰先师面目承斯恩力权衡佛祖掌握乾坤作用全提卷舒自在直得翔凤起舞狮峰奋迅千岩稽首万壑呈祥且正恁么展演毕竟恩归何地蓦竖拂云弥亘古今只者个顶天立地更由谁。

　　当晚小参入此门来不存枝叶试看祖父是何标格突出一句坐断千差拈弄一机流通正眼独露目前真不掩伪昔日先师云衲僧行履亲师处友惟要一真实心所以释迦老子以此真实心出世拈花金色头陀以此真实心破颜微笑乃至达磨老祖以此真实心来我东震旦国少室峰前面壁九年神光以此真实心断臂求法递代相传至于六祖南岳马祖百丈黄檗临济天下老和尚无不以此真实心津济四生梯航九有故我先师以此真实心住此山建藂林立纪纲待衲子启上座亦依此真实心亲觐先师依此真实心登先师堂入先师室蓦拈杖云今将此一真实心悬在拄杖头上诸兄剔起眉毛看看各各证此真实心依此真实心为栋为梁辅弼祖山日用头头无行而不依此一真实心虽然且道如许真实心毕竟落在甚么处凤山突兀亘今古正法绵绵续万年卓拄杖便起身。

　　结制朗然禅德领嘉秀二邑众居士设斋请升座师云狮子峰头悬崖险巇资福堂前本无异辙面壁家风古今不昧猛烈丈夫到者里直下构取似辽天俊鹘扑地高飞呼唤不回罗笼不住少有衲僧气息若是徇途守辙今日三明日四更论长期短限堪作甚么启上座事不获已作死马医今日特地好肉剜疮起模画样把定牢关乾坤失色九十日内将个金刚圈栗棘蓬任你诸人吞跳不容纤毫走作直得虚空起舞海岳腾辉忽然　地一声时天上人间称奇特卓拄杖下座。

　　解制念修闻生二大德领仁钱两县众居士设斋请升座师云捏紧蛇头针劄不入打开布袋七穿八穴针劄不入处森罗显现七穿八穴时纤毫不立明明绝盖覆历历无向背踏著者些儿去留得自在以此益寿寿严以此植福福增以此祈嗣获胤以此消灾灾灭直得头头然物物然天上与人间咸承斯恩力且正当今日解制一句又作么生道透网金鳞从变化羽毛未具谩飞腾卓拄杖下座。

　　结制笑解师领众设斋请升座师云匡住凤山三结冬炼成炉韝火通红诸禅堕落眉须后始解当场弄脱空大众且道脱空作么生弄个段风流收不住拈条白捧舞西风以主杖作舞下座。

　　早参举圆悟祖师因僧问如何是诸佛出身处祖云熏风自南来殿角生微凉意旨如何众伫思师云拟议思量白云万里复云诸兄弟做工夫如启上座性子相似触着些儿劈空轰个霹雳闪电挥霍之间眼底空劳劳佛来也无他立地处祖来也无他措辞处也不知有人也不知有己也不知有天也不知有地直得东西不辨南北不分森罗万象乾坤大地尽融作一个无明团子待打个之绕来拈起兔角杖子轻轻一击粉碎山河及大地全露法王身要得此事相应也须恁么始得。

　　元旦示众师云昨夜今朝事不同豁开两眼露春风岩前积雪都消尽万象森罗展笑容。

　　解制今朝正月廿三打开翔凤玄关直下全身涌出到处地廓天宽去亦然住亦然无位真人赤肉团动也得静也得赵州胡卢挂东壁诸兄弟去去去有佛处不得住处处黄莺啼绿树无佛处急走过台山路上亲勘破肩头担子忽脱空赢得春风生两腋。

　　解制小参顶门一句本无解结向上一机全提杀活堪笑他从上老冻脓用锥用钩徒劳把捉印住印破反成话堕资福者里总无者般做作卓拄杖云只要诸兄弟向者里识得根源去如龙得水似虎靠山东行西行到处咸亨南去北去无方不利腰缠十万贯骑鹤上杨州有意气时添意气不风流处也风流倘或见不透脱跨出山门观音桥边忽有个汉把住一问若道不得莫谓凤山关险峻前头犹有一重津。

　　晚参师云诸兄弟空空登殿来空空归堂去要会空空意空空里荐取且道空空里荐取个什么回堂吃茶去。

　　早参师云诸人衣里各有一颗明珠昨日肩竹打云钱家岭头龙爪松下升元观前启上座检得在者里遂以手作捧珠势云各各认取去良久复云见之不取徒劳后悔。

　　晚参师云庭前雪未消断臂人何在良久云令我空相思一天云叆叇。

　　立春早参师云泥牛刚倒地大地尽皆春森罗及万象焕然一时新殿角梅花破玉寒香袭袭庭前古柏参天翠色森森于此会得一团春色无高下其或未然莫把花枝较短长。

　　早参师云今日摘茶已毕启上座有个末后句子向诸兄弟道收了菜麦插了秧大家摇扇取风凉会得的受用不尽不会得的风凉也许你风凉切须要小心且道小心个甚么切忌伤风。

　　早参今朝七月初五放出玄沙猛虎众中有负命者出来众无出师云猛虎不食伏肉便行。

　　早参古人道终日行不曾踏着一片地师云黄檗老老大大发语没来由既是终日行不曾踏着一片地难道踏在虚空里资福则不然终日行步步秪要踏实地诸人行只是脚跟未点地且如何得踏实地去卓拄杖步云一二三四五。

　　早参师云大尽三十小尽廿九大家在者里几个能知有若知有凤山突出拄杖头惊得虚空颠倒走。

　　晚参昨夜天雨雪万象同一色今朝雪尽消山河齐露出者个说话若作佛法商量与你拄杖三十不作佛法商量亦与你拄杖三十大众且作么生商量免得拄杖僧出云奉和尚命领拄杖三十师问众云者僧恁么答话还有商量没商量众拟议师震声一喝归方丈。

　　解夏小参凤山今日解绳头放出沩山水牯牛自有天然头角在不风流处也风流。

　　早参昨日夜来甚凉睡到三更时候一觉醒来冻得肚子里痛伸手背后摸着被头忽然有个会处特特举似大众且道是个甚么会处十个指头八个了。

　　早参以拄杖打圆相云秪者个圈缋三世诸佛也跳不出历代祖师也跳不出天下老和尚也跳不出众中忽有个汉出来道长老你还跳得出么向他道莫把是非来辨我浮生穿凿不相干。

　　立春日小参今日春朝春起头人人市上看春牛山中莫谓无牛看也有牛儿三两头鞭起陕府铁牛放出沩山牯牛牵动海底泥牛诸兄弟若解看不风流处也风流更有一种堪笑处笑你骑牛来觅牛。

　　早参今朝正月七尽道是人日万里起祥云千峰呈瑞色直得庆无不宜兆民康吉蓦竖主杖云主杖子逞个神通化为南山鳖鼻汝等诸人急须仔细切忌亲遭一口者里无处叫屈咄。

　　元宵节师打圆相云者是一宛无尽灯从上诸祖师是善闹灯的人今日乘此佳节请他出来试闹一场汝等诸人急须着眼禾山打鼓秘魔擎又道吾舞笏雪峰辊毬石巩张弓德山拈捧临济喝彩云门歌曲观世音菩萨将钱买胡饼放下手来却是馒头喝一喝云山僧若不喝住不知闹到几时掷下竹篦归方丈。

　　晚参今朝初五日是人怕月忌山僧出门时偏偏诸事吉走到升元观前撞着李伯阳葛真人拉去游戏炼丹台登云石就其石上盘桓片晌山僧问老子云你的工夫如何答云我经中有云杳杳冥冥其中有精恍恍惚惚其中有物山僧震声喝云你者弄精魂汉老子云你和尚家如何山僧云一趯趯翻炼丹台一拳拳倒登云石衲僧豪兴合如斯意气不从天地得尔时三人抚掌大笑而别山僧归来特特举似大众若信得及今晚亦是小出大遇若信不及问取山僧二侍者。

　　结春小参师云灵云见桃花眼中着屑香岩闻击竹耳里添尘者一对随声逐色汉被山僧三十捧趁出了也凤山今日结春又图个甚么最爱江南二三月春风吹绽百花新。

　　佛诞日早参举世尊初生云天上天下惟我独尊云门道我当时若见一棒打杀与狗子吃贵图天下太平师顾众云众中还有救得世尊者么众屏息诸兄既不能救山僧自救去也以杖旋风打散。

　　早参师拈扇子云昔日盐官犀牛扇今朝资福蜀府扇还是同是别若道是同乃有犀牛蜀府之名若道是别信手拈来信手挥清风透体一般凉又焉得别诸兄试道看净因出礼拜云昔日盐官今朝和尚如何是直指根源一句师便打进云早知和尚有此机师云须知痛痒始得复云者柄蜀府扇杭州城里十五文钱买得的你诸人决定是信的及乎道扇子　跳上三十三天触着帝释鼻孔东海鲤鱼一棒两似盆倾为甚底茫然只为途中经历久明明不晓却成迷。

　　元旦小参昨夜漫天瑞雪今朝万里晴空道人安居林下只见一片皇风。

　　示众今日结制之始起七之初也徇个时例与诸兄说几句无意智话久参上士不敢涂污后进初机聊以点缀若论此事在当人分上本自现成增一丝毫不得减一丝毫不得触事全该临机独露历历分明无纤毫隐晦在今不得受用者只因染缘深厚识情胶固背觉合尘逐妄迷真向生死海内流转轮回道中循环无有了日所以大觉世尊出兴于世向雪山六载辛勤至腊月八日夜睹明星触破眼睛大惊小怪云奇哉一切众生具有如来智慧德相皆因妄想执着而不能证得看他先证此一着子迥出三界不受轮回今日诸兄要证此一着子先要生大惭愧向己躬下思一思想一想我为何事弃了父母而不供甘旨耶为何事发心出家耶为何事别了师长而不侍奉耶为何事担囊负钵登山涉水参寻知识耶为何事在此堂中受委曲辛苦耶如是思想一回然后将从前妄想心无明心人我心是非心得失心驰求心名利心好心不好心一切种种差别之心总一时飏在狮子峰下无一点影响令胸次中空空洞洞虚虚灵灵活活脱脱将个无意路话头顿在面前深研细拶于此一七之中起大疑情向不明白处讨个明白如一七不明具决定志向九十日内毕竟要个倒断如或根器迟钝要须发大勇猛心大精进心大誓愿心大坚固心办长远之志或三年五载十年二十年乃至尽此生不明等待来生般若缘熟一出头来　地一声盖天盖地得大自在得大受用皆从资福堂中今日者一念去说到者里不觉呵呵大笑且道笑个甚么一把柳丝收不得和烟搭在玉栏干。

　　示众师拈竹篦云大众看看这条竹篦子自首山老子传到今日在启上座手里唤作竹篦子则触不唤作竹篦子则背诸兄作么生会若也会得不妨出来拗折竹篦喝散大众启上座只得忍气吞声若也不会遂掷下竹篦云看竹篦子　跳惊起陕府铁牛撞倒须弥山吓得山门头金刚手舞足蹈一齐走入诸兄眉啑里去也还见么若也见许诸兄具一只眼若也不见启上座瞒诸兄去也。

　　因事示众本来元不隔纤毫只为我山势险高果然立地能摧折历劫狂心当下消且道消后如何两脚踏实地。

　　解七示众百战场中一七已过甲胄重围同时打破平得安南收归塞北直得六贼全诛王登宝座所以道罢拈三尺剑休弄一张弓狼烟四海息坐镇乐皇风秪如脱盔卸甲一句作么生道各各开单稳卧虽然要有极则事在且作么生是极则事且待下七与诸兄说破。

　　示众有佛处不得住欲避他时无避处无佛处急走过大唐天子只一个堪笑赵州老冻农换人眼睛用黑豆。

　　起七落堂师以主杖画一画云还有过得者重关底么若透得过底制也结他不着七也打他不着众无语师复云释迦老子透者重关灵山拈花迦叶透过者重关便解微笑达磨祖师透过者重关直指人心见性成佛天下老和尚透过者重关坐曲录床启上座透者重关住先师道场居一众之首诸人透者重关堪作甚么良久云七日后看取。

　　结制示众诸方十五结制凤山结制念三不是强列行市亦非曲调新翻要逼衲僧别立生涯独奋双拳无例可攀若是辽天俊鹘便解击节冲关大千沙界绝罗笼越格风流岂等闲众中莫有透关者么良久云直下既无通透路克期须办死心参。

　　因事示众者条棒绝疏亲赤条条亘古今佛来打祖来打透出寒光赤洒洒有时纵有时夺倒用横拈活泼泼蓦然敲出虚空髓木人背上流鲜血可怜撞着刻舟人受了多少不平屈屈屈如今且靠在东壁时节忽然自到来等闲拈出掀天地。

　　解制示众九旬期满出松关登涉溪山仔细看直下未明心地印途中好自着羞惭复举聪禅师云你若离我这里有钩钩你你若住我这里有锥锥你聪禅师可煞穷搕　无大人相资福者里则不然住的随他住去的随他去一总钩锥都不用何故不见道执之失度必入斜路放之自然体无去住。

　　示众今日起七诸兄须要遵三种规则第一经行不得踏着常住方砖要步步踏实第二吃饭不得从口入要有个入处第三不得从鼻孔里出气须有出气处二六时中少有相违启上座有竹篦子打彻伊骨髓莫言不道。

　　示众至道无难惟嫌拣择秪如目前露柱是露柱香台是香台且作么生是个不拣择的道理云散家家月春来处处花。

　　示众乾坤之内宇宙之间中有一宝秘在形山汝诸人堂堂六尺之躯头顶天脚踏地抖擞衲衣着眼觑且道此宝在甚么处良久云打破乾坤无觅处举头秪见乱峰青。

　　解夏师举洞山云初秋夏末众兄弟直须向万里无寸草处去后浏阳庵主闻云出门便是草师云看他从上两个老古锥青天白日都向草里辊启上座即不然尽大地是个资福寺一任诸兄弟东去西去究竟何曾离得我者里卓主杖归方丈。

　　起七落堂若论此事眨上眉毛错过了也立地构去是第二机更要打七打八有甚共语处众中莫有不落第二机者么良久云乘时不化龙且受人摩捋。

　　落堂众吃茶毕师举赵州吃茶去话众答语不契师云昔应庵华祖云赵州吃茶我也怕他不是债主便是冤家资福即不然赵州吃茶我不怕他撞着衲僧自有分拏且如何分拏遂拈主杖云突出拄杖子直下定龙蛇便归方丈。

　　结制落堂师云今日结住布袋直须针劄不入如有纤毫走作捧头敲得骨出不是钳锤恶辣须要知个端的且道知个甚么端的忽朝踏著称锤元来是块生铁。

　　落堂师云有一句子三世诸佛说不到历代祖师觑不着且道是那一句众无出师云香炉那边底。

　　落堂先老和尚在日凡求单者先遵三种成规方许同住第一要本分留心若不本分留心虚生浪死第二要发道心不发道心行门有亏第三要遵规若不遵规搅群乱众看诸兄们常住诸务日日皆发道心行住坐卧无不遵规秪如本分作么生留心试道看众无语师云夜行莫踏白不是水定是石。

　　落堂师问众云本分作么生留心一僧云刀斧劈不开一僧云瓮里何曾走却鳖师云刀斧劈不开大似无孔铁锤瓮里不走鳖几时出头来且本分毕竟作么生留心举头天外看谁是我般人便起身。

　　落堂问众云达磨大师来东土秪要觅个不受惑的人那个是不受惑底人一僧云从来共住不知名师云既是共住因甚不知名僧云名不得状不得师云你号甚么僧云松隐师云又道名不得状不得。

　　落堂我有一问到诸兄诸兄便解擎拳竖指顿足下喝秪如我无一问到诸兄诸兄又如何领会良久云夜静水寒鱼不饵满船空载月明归。

　　落堂师举云门大师云佛法大有秪是舌头短启上座佛法大有秪是喉咙小吐不出忽然吐得出时如何一夜碧天清似洗晓来红日又东升。

　　示众举临济云我当时在黄檗先师处吃六十痛棒如蒿枝拂相似如今更思一顿只是无人下手一僧出云某甲下手济便度棒僧拟接济便打师云临济老汉向黄檗棒头略得些子蝇计便向人天众前卖弄大似乞儿暴富启上座当时若作这僧待他度棒但以袖掩面归众教这老汉直至如今伸缩不得。

　　落堂举香城和尚问北院一似两个时如何院云一个赚汝城便有省师云未审是那个赚汝一僧云元来元来师云恁么自赚了也僧无语师云赚人犹自可自赚愁杀人。

　　落堂举云门因僧问不起一念还有过也无门云须弥山意作么生众无语师云云门掇出须弥山今古巍巍孰敢攀灵利衲僧觑不得倚天长剑逼人寒便出。

　　示众举赵州云诸人被十二时使老僧能使十二时且道十二时作么生使随流认得性无喜亦无忧。

　　举德山晚参今夜不答话问话者三十棒资福今夜要答话问话者与他一两金有僧出礼拜师卓拄杖云贪他一两金失却自家底便归方丈。

　　举德山示众云道得也三十棒道不得也三十棒师云德山老子大似将明珠当安豆粜与人资福即不然道得也不与他棒道不得也不与他棒何故黄金自有黄金价终不和沙卖与人。

　　晚参举白云端祖云古人留下一言半句未透时如撞着铁壁相似秪如僧问云门如何是佛乾矢橛到者里去不得岂不是撞着铁壁相似启上座有个方便教诸兄立地透去便掷下拄杖起身。

　　青山和尚忌辰设供兼立若梁法侄住持师云七月十五灭万里一条铁十月十九生大地现全身也不生也不灭正体堂堂辉杲日同条生死句难分惟把旃檀炉内热秪如老兄遗下未了公案小弟今日为立犹子住持且承先启后一句作么生道开基创业前王事端拱持危后主心便插香。

　　退院上堂师云三年嗣席惭无补德薄将何振祖风秪有空拳常在握虚空打破绝罗笼衲僧家贵要踏得祖父田地稳密如龙得水似虎靠山到处作主一切自由别人移易他一丝毫不得所以其进也千峰气象雄其退也一身轻似叶若孤云而出岫似野鹤以摩空动静翛然去留绝迹只得触处全彰随方独露虽然且超启忝承师席三载告退一句又作么生道铁帽今朝欣捋下出头天外有谁同。

　　辞塔设供拈香云德薄无能继祖庭三年洒扫免支撑今朝九拜欣何得未了公案喜完成大众公案既完作何去就遂插香云瓣香才热诚烟霭幻作孤云出岫行便拜。

　　住杭州　山净明禅寺语录

　　康熙三十二年三月初八日进院。

　　本寺护法同众耆德请师升座师云本是山中人只合山中住偶来入市廛那能谙人事人事既不谙即今缁素雍然在座岂得杜辞翔凤山前拈得一句坐断千差钱塘江上显发一机万波竞涌向者里着得只眼见彻根源不妨孤峰顶上十字街头打成一片不隔纤毫法法无差头头得妙红尘闹市无非古佛道场酒肆茶坊全彰衲僧巴鼻尘劫来事的示目前自在随缘当机不昧秪如诸大檀越同众耆德敦请山僧升于此座恁么举扬毕竟落在甚么处开凿　山生面目高悬慧日丽中天。

　　结制上堂师云净明者里百事荒疏冷淡家风实难措足间神野鬼攒眉疾走喜得数辈本色道流十方义聚甘心同志终不向外驰求岂肯虚生浪死然则众虽不多也效法昌之猷今日应个时节结住布袋口捏紧死蛇头炊无米饭咬木扎羹向个里端的得透　地一声快畅生平蓦挥拂子云一种风流惟自得呵呵笑断两茎眉下座。

　　解制净明者里息锥钩白牯鯬奴任去留足下未能通活路茫茫烟水只生愁。

　　出队至当湖众居士同德藏寺诸耆德设斋请升座问天不言四时行地不言万物生王登宝座野老讴歌即不问如何是海底泥牛衔月走师云吞吐不得进云如何是岩前石虎抱儿眠师云放手不得进云如何是铁蛇钻入金刚眼师云没孔窍进云如何是昆仑骑象鹭鸾牵师云蹄踏蹄进云四众围绕师升法座有何利益师云吃饭止饥饮茶止渴士礼退乃云山僧持钵到当湖佛法胸中半点无幸是一般堪得意砂盆喜赖有人扶砂盆既有人扶更觅个甚么不见道佛身克满于法界普现一切群生前随缘赴感靡不周而恒处此菩提座佛身既充满于法界还间出当湖德藏寺么若间出则佛法不周遍若不间出则三世诸佛在诸人三百六十骨节里八万四千毛孔中转大法轮尘说刹说炽然说无间歇若向者里会得倜傥分明个个头顶天脚踏地昼见日夜见月乃至经营作为俯仰折旋何等天然何等现成又何待山僧饶舌虽然且三世诸佛毕竟说底甚么法秪如今日德藏诸耆宿同众居士设斋请山僧升座庆赞一句又作么生道欣然倾盖相逢处明月清风共一家。

　　当湖报本院监院师领曹昆贤居士设斋请上堂师云暑气炎炎夏日长幸然无事得思量维摩偏姤闲和上白汗通身逼上堂既升堂矣且道说个甚么遂拈衣角示众云此是山僧寻常用不尽底密在袈裟角边自到当湖无因拈出今日既承曹居士殷勤敦请升于此座岂可被盖囊藏一时拈出抖擞在诸人面前了也若是手亲眼快底直下荐得去便解转天关翻地轴为雨为霖乾坤普润为祥为瑞家国咸亨信脚踏翻东湖月信手击碎九龙珠不风流处也风流意气不从天地得下座。

　　方聚宗圣宗二居士为母八十寿供僧讽经兼祈嗣请升座问钟鼓齐鸣即不问祝寿一句请师宣师云庭柏镇常青进云赵州百二十宝掌一千春未审与无位真人寿量相去多少师云篱菊正馨香进云方母张氏寿量又作么生师云亘古亘今进云山林尽效华封祝海众同瞻寿日明师云赞叹有分师云昔日婆子转藏千古话成缺案昨日方母转全古今合成一藏且此藏作么生转乃合掌云南无消灾延寿药师佛此犹是教意边事祖师门下又且不然拈须弥于一毫头上掷大千于蟭螟眼里直得东海波腾嵩狱作舞云自呈祥香烟合彩向者里着得只眼鉴彻古今纤毫无间随施一机千机万机透露展演一句千句万句洞明头头显本有风光物物彰未生面目所以我方母老孺人八十年中受用不尽底皆秉此个恩力挥拂子云大众看看无量寿如来与应供诸菩萨方广五百流饱饫香斋在拂子头上一齐合掌云人间庆大椿菊花烂熳新更有多意气贵子产祥麟下座。

　　佛诞日化城吉祥庵主佛开光化三禅德领众善信恭请小参师云今朝四月八处处庆悉达昔日老云门一棒要打杀千古播英风嘉声恶辣辣化城诸善人信心猛自发金躯焕然新光明遍尘刹作者蒙斯光咸受佛慈拔天上与人间生生获妙乐虽然且道昔日云门打杀的是今诸善人装金的是若向者里定当得去释迦老子在你诸人面门出入动地放光二六时中不曾违背一丝毫许其或未然听取山僧一偈天晴日头出雨落地下湿阴晴虽不同两不失其节下座。

　　张维翰维藩维屏三孝嗣为荐先严华椿居士请对灵小参师云初夏方临莺啼绿树大唱圆音谁人▆听蓦竖拂云突出一句明如杲日迥脱根尘辉天鉴地裂破爱见情网截断生死根株直透威音那畔纤毫不立显示今世门头全机独露向者里见彻根源便知我华椿居士昔日亲登翔凤与山僧聚谈道话亦未曾生即今幻缘报谢灵光不昧又何曾灭既尔生灭一如去来不异且道毕竟在甚么处安身立命花雨缤纷际莲台敷坐时击拂子下座。

　　园花陈御卿居士请为二严慈点主师举笔云秪者一点获之象帝之先迥越物情之表灵然独露尘劫难磨诸佛证之出三界九有历代祖师悟之流通正眼天地得之煦妪万物人君得之掌握乾坤臣宰得之辅齐家国在我陈公居士得之作冥途慧炬起嗣胤芳声且道者一点毕竟落在甚么处遂点云浩浩尘中能作主人间天上独为尊。
嘉兴大藏经　祖亮启禅师语录


　　平湖德藏禅寺语录卷二

　　门人广和记录

　　康熙三十三年九月二十一日进院。

　　即日当道众绅衿护法并本山诸耆德请师升座僧问德藏名刹特峙东湖悬花雨之旧亭存松风之遗迹和尚到来如何是重整一句师云万象尽含新进云高提祖印棒喝交驰不涉二途又作么生师打云者棒要你吃进云可谓掀翻大地函盖乾坤师云你试掀翻看僧拟议师便打郑居士问古刹重兴新得运今朝扶起破砂盆此则且止如何是德藏境师云殿阁甚巍峨士云如何是境中人师云居士来问话士云如何是人中意师云问得甚分明士礼拜师云如何是你脚跟下一句士云步步不离师乃挥拂云幽栖养拙寄龙山永日寥寥万境闲自笑蒲团无定力又随台命到人间既到者里回避无门十字街头打开布袋合水和泥七穿八穴若是向上提持向山僧未升座以前会取去稍有衲僧气息其或未然且向第二头打葛藤去也当湖胜境素称善邦士庶倾诚咸钦佛化德藏名蓝唐朝建迹老松风中兴道场先法叔载振法窟山僧菲才继其高躅幸逢台护兴崇兼诸耆德辅赞不敢另展风规别资玄妙单提向上一着贵要流通正眼即今现前缁素人人顶　上放大宝光个个脚踏实地辉天鉴地者段光明各各直下证取归家稳坐且到家一句作么生道蓦竖拂云全凭者点无私力仰祝
吾皇忆万年复举王常侍到临济至僧堂前问云者一堂僧还诵经么济云不诵经侍云还参禅么济云不参禅侍云既不诵经又不参禅毕竟教他作甚么济云一个个教他成佛作祖去侍云金屑虽贵落眼成翳济云将谓你是个俗汉师云常侍煆过精金临济宝剑在握一挨一拶逾见光生今日诸位台护临筵众僧雍然在座相见不措一辞须知早已话堕且道节文在甚么处知音不在频频举达者须知暗里惊卓主杖下座。

　　结制持直监院领众居士设斋请升座问结制开炉诸方旧例德藏门下如何施设师云一棒一条痕进云眉间宝剑袖里金锤铜头铁额一锤粉碎未审无眼耳鼻舌身意底如何煆炼师云识得你了也进云今日现前大众个个入圣超凡去也师云你脚跟下作么生进云金镵影下翻身转直踏毗卢顶上行师云且缓缓问选佛场开凡圣交参人天瞻仰请师▆示师便打进云除却棒喝请师别道师云将谓别有那进云利生之句蒙师示向上宗乘事若何师云脚跟下会取进云漕溪一脉传千古平江万派尽朝宗师云瞻仰有分乃云德藏今朝事不同新开炉韝力施功山僧应有钳锤别要逼生蛇化活龙诸兄弟剔起眉毛看取火色不假一锤现成公案一锤便就平地青霄总不恁么天上天下性燥汉子闻恁么道直下承当多少省力若是顽铜钝铁炉锤之下未解翻身停机伫思早已钝置须向九旬期内密用功夫三七日中频加煆炼且功力俱到一句作么生历尽三冬节寒梅自吐香下座。

　　佛成道日本寺各房众师设斋请上堂问昨夜黄面老子见个甚么道理便恁么道师竖拳云秪得者个进云今朝和上见个甚么道理便恁么断师云也秪得者个进云恁么则狮子还生狮子儿师云切莫乱涂糊进云大众沾恩赞叹去也师云知恩即得问昨夜恶风搅乾坤今朝日午打三更如何是世尊不传迦叶不闻的消息师良久进云未离兜率已降王宫未出母胎度人已毕因甚又入雪山六年师云知恩者少进云秪如当时睹明星悟个甚么师云者柄拂子三钱银子买得进云即今某甲掀倒禅床喝散大众且道和上今日说个甚么法师便打进云等闲坐断千差路从教何处不光辉师微笑乃云一念回机便同本得豁开两眼青天白日迷个甚么悟个甚么夜睹明星一翳在眼奇哉奇哉空花乱坠一切众生谁是众生者皆具如来智慧德相切忌错安名皆因妄想执着而不证得震声一喝云二千年前若得者一喝截断葛藤免见相袭至今后代儿孙簸土扬尘无有了日大众还知得者一喝落处么若知得落处则德藏寺里诸位耆德人人顶天立地个个超宗越格便恁么去彼既丈夫我亦尔不向如来行处行其或未然寻常夜夜明星现切忌抬眸打失睛下座。

　　持直监院领金明侯居士等请上堂问楖栗横拈打开祖师关捩如何是横拈楖栗句师云突出难辨进云金鎞倒握截断衲僧命根如何是倒握金鎞句师云坐断舌头进云无文印子从空挂鹘眼龙晴觑不能师云觑着则瞎进云只如众居士将铁钉饭塞衲僧肚皮明甚么边事师云吃了饱不饥进云恁么则三眼波斯吞露桂金刚含笑嚼须弥师云惜取舌头乃云目前无法门前双塔子意在目前大地绝形踪不是目前法四顾晴光溢目非耳目之所到闻见甚分明直得乾坤覆载不得遍界迥绝囊藏头头彰衲僧巴鼻处处显佛祖真机拈来便用着着具全提作略逴得便行步步有通天活路生杀临时纵夺自在所以若缁若素莫不承此个恩力为四生津济作九有梯航可以易短劫为长劫可以转祸祟为祯祥可以祈嗣胤获麟瑞可以为植福之弘基庆无不▆功超万德有如是殊胜如是奇特且毕竟功归何所长忆江南三月里鹧鸪啼处百花香下座。

　　佛诞日成山罗居士设斋兼日珠耆德送新道袍请上堂师云未离兜率降王宫花发茶　处处红未出母胎度人毕绿树黄鹂啼不辍若谓瞿昙今日生空花眼里乱纷纷若道瞿昙双树灭灵利衲僧犹未瞥拨开生灭觅瞿昙错过瞿昙落二三云门一棒较些些自古风流出当家山僧捡点将来者一棒知他打得着打不著有甚凭据争似成山罗居士饭僧请法信殷勤山僧着起新袍服也胜青州衫七斤且庆贺圣诞一句又作么生道一轮杲日辉今古万里晴空绝是非。

　　不二知浴领陆府张太夫人寿诞设斋请上堂问是非人我拈却一边如何是衲僧正因师云头顶天脚踏地进云灭却贪嗔痴虚空无挂碍此犹是学人行履如何是到家极则句师云舌头不出口进云莫怪渠侬多意气他家曾踏上头关师云那里是你踏着底僧顿足一下便喝师云且缓缓乃云榴火初红薰风扇物万境森然真机溢目直下了然觌体无间当阳不昧洞彻古今目前一一透露自然头头显现所以释迦老子降生目顾周行指天指地莫非发明此个端倪以此植福福海渊深以此释愆雪清冤业以此祝寿寿山益峻直得千祥骈至万善咸臻得恁么天然奇特受用自在且必竟因何而至莫怪渠侬多意气他家曾谒圣明君下座。

　　满七小参三七功圆千戈顿息各各归家田地稳密若是向上一路直须更进一步且如何是向上一路虾蟆跳上梵天蚯蚓蓦过东海。

　　解制小参师云于其结也九旬期内壁立万仞行是行坐是坐个个身心同达磨吃茶打湿嘴唇皮摸着鼻孔下头大于其解也八字打开平生庆快住便住去便去顶门有眼人人具脚头脚底总春风魔宫虎穴恣游戏惟有山僧主杖子结也结他不着解也解他不着拈来觌体光生放下历历落落有时扶我下阶墀步步咸承渠恩力卓主杖起身。

　　住嘉兴石门县福严禅寺语录

　　师受　当道众搢绅护法并则峰法兄和尚遗书洎两序耆旧请于十月十一日进院。

　　即日郑沈曹三护法设斋请上堂至法座前师拈疏云衲僧家因甚被者道符子勾遣若向个里委悉得去如龙得水似虎靠山其或未然请为道破宣疏毕指法座云尽大地是个华王座教启上座又向甚么处登顾左右云大家着眼便升拈香云此一瓣香千圣同源万灵共辙拈起也光透九天放下也宁静四海端为祝延
今上皇帝圣寿万岁万岁万万岁伏愿金轮永御宝祚弥昌圣明同日月睿算等乾坤次拈香云此一瓣香奉为满朝文武阖邑当道绅衿列位尊官护法永为皇家柱石恒作佛法金汤复拈香云此一瓣香超启自十七岁时向秦邮天王禅床角头觑着末后撞着个不近人情老汉一槌击碎直得空劳劳地无耙握处于无把握处拈出供养中兴翔凤资福次住即此堂上传临济正宗第三十二世上灵下机观老和尚用酬法乳之恩敛衣就座西堂契微白槌云法筵龙象众当观第一义师云语水垂钩贵钓巨鳌众中还有透网金鳞么试出来　跳看问和尚云空劳劳无把握如何是无把握句师云山僧到者里无开口处进云昨日嘉禾今日语溪未审昨日的是今日的是师云坐断两头看进云如何是坐断处师卓主杖进云学人礼拜去也师云礼拜即得乃云自愧年来被业牵频经符使席三迁如今多病浑无力鈯斧还开祖父田既尔时节奏遇事非强为于回避不及处直下承当仗师翁光明幢子鼓弄一上去昔日五祖演和尚云山前一片闲田地叉手叮咛问祖翁几度卖来还自买为怜松竹引清风咄五祖老汉者片祖翁田地忘却了多时以致临风叉手特地沉吟我福严者片田地先师翁重勋开化之洪模诸伯叔递代振兴之觉地则法兄承先启后历艰持危守成有在纤芥无遗界至分明处处炳然苍松叠翠古径幽闲一段真风堂堂不昧劝农桥下流水潺湲显发师翁妙旨天山岩畔竹影摇空揭示衲僧巴鼻超启到者里公案现成勿须叮咛问主一一无非自家活计头头总是受用境界且端拱乐业一句作么生道拈起一枝无孔笛大家吹出乐升平结槌云谛观法王法法王法如是下座。

　　次晚小参师云启上座入院来两日了佛法二字不敢措辞何故有先师翁为汝诸兄弟尘说刹说炽然说无间歇今忽到者里忍俊不禁一脚踢翻劝农桥一拳拳倒天中山不是儿孙彰意气要与师翁逞头地卓拄杖起身。

　　结制上堂师云衲僧行履洒洒落落纵夺自由通身作略一切处意气全彰拶着时露出手脚踢倒五须弥掀翻四大海大地没纤毫处处绝安排到者里说甚九旬结制三七施工总是无绳自缚汉山僧恁么道倘或迟迟有个方便教诸兄弟直下透脱去遂掷拄杖下座。

　　上元解制上堂师以拄杖画○相云九十日前汝等诸人总跳不出欲住不宁要去不得几被者个缚杀复以拄杖画一画云山僧今日一时画破了也一任诸人去留自在南天台北五台直得灯笼放光露柱喝采拄杖子忍俊不禁蓦地　跳触倒须弥山掀翻四大海惊起海底龙王倾出七珍八宝汝等诸人▆须好看山僧只得合掌云稽首拄杖子神通何亦尔我见灯明佛本光瑞如此卓拄杖下座。

　　佛欢喜日石攻方居士请上堂师挥拂子云一毫头上荐得万英丛里称尊高超物表独露乾坤所以道天人群生类悉承此威力秪为众生瞥尔情生轮回不辍六道殊途四生异辙报有精粗辛酸苦恼今日乃诸佛欢喜之辰众僧自恣之日我石攻方居士敦请山僧升于此座阐扬大法顿令存没均沾法益遂击拂子云一击心空及第归顿超直入如来地复举调达谤佛生陷地狱佛遣阿难往问汝在地狱中安否调达云我在此中如三禅天之乐阿难云汝思出地狱否调达云待世尊入地狱我方出地狱阿难云佛乃三界大师安有入地狱分调达云佛既无入地狱分我岂有出地狱分师云调达可谓大冶精金试听山僧颂出安身自有法地狱胜三禅镬汤无冷处火里绽青莲挥拂子下座。

　　结制当湖赵正言居士法名明道同室人王氏法名明祥送佛至山请上堂师云有佛处不得住福严今日刚结制无佛处急走过九旬期内亲觑破释迦老子来也觌面好与一吐乾矢橛一捏粉碎通身畅快麻三斤直下斩断免见葛藤到者里说甚僧袛行满然后成佛三七施功方言悟道所以云大千沙界海中沤一切圣贤如电拂咄复举城东老母与佛同生不欲见佛忽遇佛来即便回避以手掩面十指掌中俱皆是佛师云城东老母太煞无大人相争似我明道明祥二道人造佛装金香花灯烛种种供养迎送至福严者里永永奉供以为不朽且道与他城东老母还有优劣也无试听山僧判断一上一人只知有己不知有人一人只知有人不知有己忽然人己两忘二俱顶天立地卓主杖下座。

　　解制湖州府范永生居士设斋请上堂师云突出一句迥绝淆讹明如杲日宽若太虚历劫难磨古今不昧大丈夫汉拈得便用权衡在握生杀全施与夺自由纵横无碍所以今日我永生居士以此营斋饭僧延增福寿功裕嗣胤庆无不吉且应时即境一句又作么生道一天云净含春象万里晴空绝是非下座。

　　对机

　　僧问如何是学人本来面目师云十字街头石敢当僧礼拜师云会么僧云不会师云切忌磕着撞着。

　　僧问选佛场中有几人超宗越格师云独汝无分僧云为甚么师云钝置衲僧僧便喝师便打。

　　僧问杂念纷纷时如何师云杂念纷纷从甚么处起僧拟议师便打复问众云杂念纷纷时如何一僧云识得不为冤师云观世音菩萨将钱买胡饼放下手因甚却是馒头僧无语师云又不识得了也。

　　僧问一拳拳倒黄鹤楼一踏踏翻鹦鹉洲为是神通妙用是法尔如然师云也不是神通妙用也不是法尔如然僧云毕竟如何师便打。

　　僧问不知将甚么唤作话头师云你问底是甚么僧云一火烧却时如何师云露僧便礼拜师云露底是个甚么僧便喝师便打。

　　僧问学人还有藏身处么师云露。

　　僧问尽大地是药那个是自己师云却被一茎药盖却。

　　僧问如何是父母未生前本来面目师云惜取舌头。

　　僧问天上月正圆因甚人间道月半师云两个五百原是一贯。

　　落堂问僧正当恁么时如何僧云云开月现师云月聻僧喝师云好好问你因甚喝僧拟议师便掌。

　　问行堂你是那里人僧云江北师云扬子江作么生得过僧云有甚隔碍师云盏子扑落地碟子成七片意旨如何僧无语师云莫道无隔碍好。

　　落堂经行次把住一僧云有一事相借问得么僧喝师云好好借问为甚便喝僧拟议师便掌少停坐定师云山僧适来好好借问那僧被伊一喝一僧胸中甚是不甘众中还有为山僧出气者么众伫思师震声一喝而出。

　　师睡次与夔书记问法华云是法非思量分别之所能解毕竟作么生会师云却值山僧打睡夔伫思师云汝又作么生会夔云动容扬古路不堕悄然机师颔之。

　　七期落堂问与夔云本有之事为甚费者许多生受夔云从前汗马无人识秪要重论盖代功师云通身血汗。

　　师问与夔云尽大地是山僧汝向甚么处着足夔云和尚不得打作两橛师云如何是你一橛底夔云落霞与孤鹜齐飞秋水共长天一色师云大好一片景日初禅人瞻礼老和上像师指真云你认得者老汉么初云未到杨坟早已识得了也师云你道他是何面目初便喝师云我问你是何面目为甚么喝初礼拜师便喝。

　　题赞

　　初祖像赞

十万迢迢过大梁曾将不识恼君王如今尚在秋江上一苇何时到魏邦

　　题青山和尚像

踏翻闽海天捞得禺泉月凿破青山云浡兴猛虎穴一瓶岩壑心十载冰霜骨素心付烟霞襟怀似兀兀赢得清风启后先葆林千古规芳躅

　　题利禅和上像

禺山唱道令全施打落天边俊鹘儿伫看飞腾能变化翻云覆雨在临时

　　　　　　又

掬得禺泉一勺水胥江激起万寻涛棒头点出龙门子也解泼天弄巨潮

　　自题像赞

淮水逆流特出者汉曾经大地平沉彻底家私尽荡空勒双拳在握觌面当机不让两开祖父药铺单卖死猫头惯性情触着如雷无人凑泊得上恶声遍布宁区闻者非非而谤恁般无德长老阿谁描他供养且喜与禅谙此机电光影里荐其半钵带拈来分付伊他年莫负老夫望

　　题秘含禅人行乐图

悬岩之下坐忘情手握轮珠花雨新山色溪声能瞥地大千沙界现全真

　　题纯修陆居士行乐图

高山流水白云中散服科头太古风长啸豁然开醉眼方知物外有纯翁

　　题廉湖陆护法行乐图

避名岩壑醉烟霞饱玩松山意兴赊看到景忘情绝处乾坤笑破总虚华

　　与贞伯任公(法名明觉)

灵山授嘱与王臣金臂恒垂卫法门今日任公能力荷昙花又放一枝新

　　题郑又民居士像

者汉能控佛祖机逢人惯弄爪牙威箭锋顿落悬岩处三十乌藤彻困时

　　化灯油偈

者点光明本现成从来生佛不多增全凭智者能挑剔永作凡间破暗灯

　　佛事

　　设先老和尚塔供

　　尽道先师灭度阿谁知他去处不作沩山水牯牛定做杨岐三脚驴遗下未了公案殃及后代儿孙大众今日合当酬恩因甚说者个话遂插香云超启所供是实伏惟慈鉴。

　　设至邛嵩庵利禅三法兄供

　　同条生死句千圣莫能窥若非三位师兄直得无人委悉虽然且道今日设供烧香意在于何遂插香云如今更勿论孤赊尽在栴檀香一片。

　　为则峰法兄和尚设供

　　丹桂香飘梁木忽折非常之哀哭笑不得秪有一句子突出难分别不是法兄和尚在今无人委悉拈来置向尊前伏惟冥中鉴格大众且道是那一句语水声中流不尽天山作舌也难宣。

　　东莲老和尚讣至设供

　　昨日登高节黄花香拍鼻忽然报到来东莲老人灭细雨洒寒空天地恸相泣寥寥面壁风大法将谁赖虽然且道即今设供烧香还来鉴格也无若道不来却成虚设若道来以何为验遂以手椎胸云换手椎胸意惘然输诚惟把旃檀热。

　　资福明心和尚讣至设供

　　师云同声相应同病相怜兄退资福我辞福严死生虽异其理一焉金凤冲开霜夜月雁行愁断小阳天。

　　愚山和尚封龛

　　师云岭上寒梅香正发象王摆断黄金索转机北斗解藏身空里犹闻普化铎恭惟愚翁法兄和尚道唱东明单提向上一关化行清邑揭示衲僧巴鼻生杀全施纵擒自在湖海浩归象龙拥座兴菩萨慈为众弥笃特建宝坊水云得惠腊长诸方德尊寰宇不忝为老福严之真孙先法伯之嫡胤可谓天山益峻滹沱涨流忽尔移星换斗别转化轮狮子迷踪人天罔测且道即今潜机密用一句作么生道当轩大坐绝中偏千圣到来难辨的。

　　为灿衲法兄掩龛

　　拈得先师鈯斧青山劈草除荒竭力独开生面荆棘化成宝坊诸行刻志身先率众厚德谦光动履不落时辙济物道出寻常可谓起翔凤嘉声挽末法颓纲正冀砂盆永赖匡扶何期遽然别展旗枪至今小弟孤掌难鸣雁不成行虽然秪如今日化缘告毕四众瞻仰末后全提一句又作么生道坐断十方谁辨的一轮杲日照当阳。

　　送则峰和尚灵龛归楚设供

　　拈香云暑日炎炎独送程瓣香杯茗致殷勤个中千里同风句楚水吴山月一轮插香便拜。

　　化城庵行广远尘二比丘尼灵骨入塔

　　二禅德还会否刚离化城顿归宝所一对鸳鸯画不成个中端的难分剖难分剖试看末山不露顶遂送入。

　　佛音禅德请为父母灵骨入塔

　　师以杖指骨云者是优婆塞那是优婆夷夫妇偕到斯各请归宝所遂送入云个中一句绝安排坐看山花红朵朵。

　　介千师请为先慈明修尼灵骨入塔

　　师举骨云阅世八十一载幻缘顿尔俱抛育得独角麟儿编蒲声价弥高涅槃生死两途迥脱赤体条条勿自藏身北斗爱听翔凤松涛觑破赵州那一掐全身放下万机消便送入。

　　纯如师火

　　翔凤岭头湿云黯黯薰风天际梅雨霏霏会得目前无异法头头尽是出身机且作么生是出身机蛙鼓池塘鸣未已又闻啼鸟隔峰西。

　　权实巡照火

　　山门头佛殿后到处经巡东廊上西廊下左右观照三板鸣四板向椎下分明客来看贼来打随机得妙此是上座寻常照察边事秪如权实并行一句作么生道撺火炬云烈焰堆头飞铁鹞。

　　自真禅师入塔

　　竭尽身心精勤志笃护惜招提肘无外曲炼得者些儿坚密如金玉到头云定觅山归无缝塔中深藏畜遂入骨云十方坐断露全提亘古青山辉杲旭。

　　香灯火

　　惟斯者着子触处分明极焚香择火不曾违生死去来无间隔虽然秪如灯花爆时又是个甚么消息夜来一阵雨滂沱大地山河尽改色。

　　明慧老宿火

　　生本三湘瞻风雨浙一卷金刚常转不辍齿德可称丛林敬悦今朝坐断万缘时生死涅槃都不涉且道明慧老师即今在甚么处连宵不断黄梅雨点滴分明俱漏泄。

　　慧国禅师火

　　笃志已射芒鞋不惜两登凤山贵图决择为护丛林倾诚竭力无端更转别峰机一片道心无变易慧禅德且作么生是无变易底心启上座即今为你指出看取狮子峰亘古常突兀便烧。

　　四仪禅人火

　　吴中山广陵水登涉分明自家底今朝直下歇驰求一曲歌来还旧里秪旧里一曲作么生唱掷炬云倒骑白鹤上扬州笑看琼花秋色里。

　　上求新戒火

　　戒品方登皎如冰雪撩起便行得大解脱翻身火里露全躯生死涅槃俱超越掷火炬云咦。

　　心荣火头火

　　终日只知烧火谁知惹火烧身直须皮肤落尽自然迥脱根尘且道迥脱后如何八月连宵雨满溪流水声。

　　还空禅德火

　　桂子香飘八月天归家踏断岭头烟个中一句无多子始信还空事宛然且作么生是宛然底意万壑松声常在耳听来何似响流泉。

　　慧国禅师火

　　天色将初夜星稀月朗时目前亲会得为发转身机且作么生是转身机掷下火炬云识得丙丁元是火镬汤炉炭不相违。

　　文璧禅师请为息二剃度师六七之辰起棺

　　六七日中万机顿息坐断十方惟契不二今朝正是转身时兜率人间随所至便以杖引出。

　　入塔

　　翠竹森森黄花郁郁塔户洞然开请公亲造入遂进骨云个中一念万年时正好举头看红日。

　　百川知客火

　　拨草瞻风贵明者着妙用头头何曾晦却客来看贼来打见得分明迎宾处打躬时通身显露虽然此犹是上座亲知识辅丛林底用秪如今日万机寝息归源得旨一句又作么生道撺火炬云万派声归海百川绝异流。

　　瞿堂禅人火

　　拨草瞻风出岭南百城烟水太漫漫三千里外知端的脚下明明是故山秪如故山一句作么生道归去踏翻梅岭月清光烁破髑髅寒。

　　巨量老宿灵骨入塔

　　别却狮山旧隐处转身爱向普同藏白云坐断无今古乐乐时闻花雨香。

　　远生智慧了明蕴白四老宿灵骨入塔

　　以杖指骨云即此物非他物是四上座之本得烈焰曾经煆一回坚密身心如金玉大千沙界莫能收藏身秪有者一隙复以杖约骨云者且止既是同到这里因甚却分门而入直下若明宗正眼自然个里知端的便送入。

　　时津师灵骨入塔

　　捧骨云大千俱坏者个不坏亲煆一回通身庆快珍藏岩谷不知春无影树下常自在。

　　匡济禅宿火

　　别却河南路踏翻两浙天一身轻似叶头角自昂然先师会里道价声重鹿城十载白业弥坚今日末后全提纤毫不立坐断千差人天罔测启上座到来更为通个消息撺炬云寒崖重发焰火内绽青莲。

　　杨燕贻居士请为亡室章氏下火

　　师云莺啼柳外花笑岩前明明彰般若境界的的露本来面目章氏淑人直下恁么见得彻去生死窟宅立地掀翻爱网情关顿然解脱坐断男女之相逍遥兜率人间须知更有转身一路山僧即今特为发机掷下火炬云胜热门大启优昙火里开。

　　朱同一护法等请为超荐水溺孤魂

　　师云瞥尔情生识浪高相牵沦溺莫能超今朝一念回机去妄见狂波当下消喝一喝。

　　当湖任捕厅请为桥下妖石说法

　　尔乃何类之精灵附物兴妖而作祟喝一喝云今朝喝下快翻身顿然解脱超升去。
