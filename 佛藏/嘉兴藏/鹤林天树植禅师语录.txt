嘉兴大藏经　鹤林天树植禅师语录


　　鹤林天树植和尚语录序

　　余幼事举业于正心诚意之外凡老庄百氏之书心弗好也闻浮屠见性成佛之说窃常疑之及壮而游宦四方间有以尊宿语言文字进者每于披阅但增闷惫未常不掩卷静坐忽于言外得之始知教外别传不立文字老胡婆心呕尽矣向之所疑释然瓦解方信三教一源良不我欺欤时蒙
今上圣恩自外官擢迁部职值四海升平共乐无为之治故政事多暇时过京之广济寺从吾乡天孚祐大师为法喜游真不让东坡之于佛印也识其行事务贵真履实践不尚虚夸咸有古德之风审其法系乃古南牧云门和尚之孙鹤林天树植和尚之嗣也天童密祖之下海内咸称二牧而弘觉忞祖己受知于
世祖章皇帝其声烜赫不烦述也唯牧云门祖则一舠烟水深自韬晦门庭璧立见者望崖有是祖必有是嗣哉谛观今之法门日滥真可痛哭流涕不有一二老成典型其间佛法将成扫地矣天孚祐公之先与余之大父皆为邦家柱石之臣至今簪缨勿赞余与祐公实世谊而兼法谊者也出其师天树和尚语录以示将付诸剞劂丐余文以弁其首一披读之其机语迅利如诸闪电以楔出楔不留朕迹横说竖说无非般若余门外汉耳自愧管窥文从何作然而义不容辞因叙其生平梗概谨为之叙云。

　　时
康熙己巳岁桂月中宪大夫知徽州府事关尤弟子朱廷梅拜撰

　　鹤林植和尚语录序

　　曾经大嚼过屠门愧我初终好弟昆花木禅房萧寺古竹林清磬瓮城尊此戊申秋鹤林牧老人过夹山时作也老人自述林皋法兄与余上溯龙池又同破山尧峰法脉共事洞开和尚有年兹乃死生暌隔法运陵夷宁无恸乎则知先辈郑秀同门之谊木本水源之切概见于斯矣辛亥冬老人示寐遗命天树植兄继主鹤林为第二世焉即曰升座乃举宝寿初开堂三圣推出一僧云云新长老若作宝寿见三生恁么道劈脊再与一棒镇州一城人眼今日果被我瞎却可谓一鸣惊人是以起济上经宗况其说法无蔓辞平淡而机峻无元字脚存于冒次者皆由牧老人源清而流远本艳而芳馨岂是今时剪绘无根虽炫耀逼真曷能仿佛真花之万一哉惜乎良弓始张以绝弦骥▆方展而中辍顿令湖海共依以▆祖庭烟冷何法道之厄于哲人而反庇魑魅争影使别传的首长夜昏昏何时而复旦耶丙寅春余乏任夹山因过锡林瞻礼法兄堵波而作挽章曰苏公竹在晴疑两周子莲枯草偃风谩谓同条生死别登楼犹忆杜鹃红盖余与植兄亦犹二老人之同关乎法脉故不无余憾焉兹所幸者其嗣天孚祐公开法都中远专法孙睡林抵润来杭问序于余不辞无陋以弁其首云。

　　己巳菊月前住夹山法弟行珍谨撰于十八涧之松巅阁

　　鹤林天树植禅师语录

　　嗣法门人湛祐编

　　山门雨过云开青天白日大解脱门信足而入。

　　佛殿释迦已过去弥勒犹未来正当恁么时礼拜阿谁展具云看新长老自倒自起。

　　伽蓝襄阳米公在鹤林寺作护法自宋至今非一日矣新长老入门便请相见插香云不是谄他要知千古名公总出不得者里。

　　密祖影堂一条白棒住天童赤手重兴济北宗后代儿孙真面目杜鹃楼下见师翁。

　　据室此是我先老和尚烹金琢玉打凤罗龙之处今日植上座到来又如何施设卓拄杖云强中更有强中手。

　　上堂师至法座前拈疏云毫端未动文彩已彰更要委悉请烦宣过宣毕捧法衣云这顶金襕袈裟先师付来三载而今捧出当阳搭着通身光彩便披指法座云宝华王座高广无上逼到这里当仁不让遂升拈香祝
圣毕次拈香云此一瓣香奉为本寺开山玄素禅师历代住持尊宿灯灯相照世世永传次拈云此一瓣香奉为传双径峰前紫柏尊者一脉破山堂上始开禅宗雪柏老人直下第五代先迈庵大师以报剃度之恩正拈香云此一瓣香数载辛勤一朝便得将谓破龙涧上接着一颗明珠原来是枚泥弹瞒不得天下人爇向炉中供养即此堂上传临济正宗第三十一世牧云先老和尚用酬法乳遂敛衣就座白椎毕师云第一义莫拟议若拟议落第二义还有觑得者么出来与他证据问竹院逢僧处庭前柏子青一灯相继续古殿忽重兴如何是古殿重兴句师云黄鹤山头翠插天进云格外人来将何相接师拈棒云朝三千暮八百进云过在甚处师打云不可放过进云云散家家月春来树树花师云错打了你问半千里外来京口相送师登古道场江海朝宗山岌嶪纷纷龙象聚同堂如何是最初祝圣一句师云天长地久进云秪如昨夜雨漫漫地今朝杲日丽天还有祥瑞也无师云有进云如何是祥瑞底事师云雨后是晴天进云恁么则济北灯光重剔起古南法脉远流长师云打湿阇黎一只脚乃云欲识佛性义当观时节因缘时节若至其理自彰且道即今是甚么时节作么生是自彰之理竖起拂子云若向这里会得凡圣同途古今一辙鹤林寺里打鼓破山堂上说法破山堂上打鼓鹤林寺里说法杨子大江直接曹溪正脉高林初日辉联太白一灯虽然是马素门庭也要子承父业子承父业且止即今开堂祝圣一句作么生道良久云天高群象正海阔百川朝复举宝寿开堂三圣推出一僧宝寿便打三圣云与么为人瞎却镇州一城人眼去在宝寿掷下拄杖便归方丈师云二尊宿虽则有宾有主头正尾正检点将来未为剿绝山僧若作宝寿见三圣恁么道再与劈脊一棒镇州一城人眼果然被宝寿瞎却卓拄杖下座。

　　开钟板鹤林堂里钟板开封新行旧令海纳山容遂击一下云响得不同。

　　上堂僧问如何是宾中宾师云识得你是金山来的进云如何是宾中主师云送客忽思家进云如何是主中宾师云闲看岭头云进云如何是主中主师云当堂正坐进云宾主蒙师示向上事如何师云向上不如放下僧拂坐具云得风流处更风流师云大众笑你乃云今日承邻近诸公设斋供众命山僧升于此座举扬般若山僧自入院以来应酬人事带水拖泥穿城入市兼为天雨连旬常住少柴缺米终日论量锅眼大小杓柄短长佛法一总忘却了也记得前日偶乘个没底船儿打焦山脚下过急流中撩得一枝无孔铁笛信口吹了一曲曲中人不见江上数峰青而今不免更吹一曲供养大众遂拈拂子作吹笛势引声云啰哩啰哩啰啰哩蓦击香案云住住眼前总是知音者好曲吹来不用多。

　　复举黄檗在南泉会下为首座一日捧钵向南泉位上坐泉入见云长老甚年行道檗云威音王已前泉云犹是王老师儿孙下去檗遂过第二位师云这个公案丛林中商量道黄檗有陷虎之机南泉有杀虎之用殊不知此二老彼此不着便何故强中更有强中手大众听取一颂玉兔沉岩下金乌出海滨谁知侵早起犹有夜行人。

　　佛成道日上堂僧问洞下君臣即不问三玄三要事如何师云逐一问将来进云如何是第一玄师云日出海东边如何是第二玄师云月落下西岩如何是第三玄师云头上是青天如何是第一要师云虾蟆蚯蚓火中跳如何是第二要师云金乌夜半当空曜如何是第三要师云铁鞭打着泥牛叫进云玄要已蒙师指示向上宗乘事若何师便打僧便喝师云再喝一喝看进云不随和尚脚跟转师云何不礼拜了退僧便礼拜了退师云好个不随人脚跟转乃云日不待火而热月不待风而凉佛不待悟而成道不待修而证夫如是则天是天地是地山是山水是水僧是僧俗是俗长者长法身短者短法身无有一丝毫移易是法住法位世间相常住人人常光现前个个本来是佛为甚么三千五百年前有个不唧溜汉释迦老子弃轮王位直往雪山苦行六年忽于夜半睹明星豁然大悟叹言奇哉奇哉一切众生具有如来智慧德相但以妄想执着而不能证得大似乞儿暴富大惊小怪山僧今日更为诸仁颂出六年苦行雪山巅忽睹明星现碧天自己眼睛才打失一盲又把众盲牵。

　　复举昔日福臻禅师云福臻懒说禅无事日高眠有问祖师意连连擉两拳师云大小福臻藏头露尾人来问着便连擉拳又道不曾说禅山僧则不然鹤林常说禅早起夜还眠有问西来意赤手对空拳。

　　中秋上堂僧问灵山话月曹溪指月马祖玩月如何是真月师竖拳云见么僧拟议师便打乃云灵山话月曹溪指月马祖玩月这三个老汉缚作一束送在东洋海里没头浸却始得何故为他只说得影子边事总未见真月在且道如何是真月此夜一轮满清光何处无复云今夜正当玩月之际参府张公送新灯笼供佛不妨再拈一二则古话应个时节昔日寒山大士云我心似秋月碧潭光皎洁无物堪比伦教我如何说又有古德云我心似灯笼点火内外红有物堪比伦明朝日出东师云也是徐六担板各见一边各与三十拄杖山僧见处也要诸人共知我心非月亦非灯道有言无总葛藤打一圆相云含裹十虚常妙净亘今亘古任腾腾卓拄杖下座。

　　上堂僧问教中道无法可说今日谈居士请和尚升座以何法示人师云锦上铺花乃云今日斋僧又启经重重好事一齐行椎钟击鼓升斯座为要山僧作证明蓦竖拄杖云看看释迦老子来也同诸大弟子长老须菩提及诸阿罗汉等在山僧拄杖头上放光现瑞异口同音称扬赞叹云善哉善哉善男子善女人汝等发此阿耨多罗三藐三菩提心不于一佛二佛三四五佛而种善根曾于无量百千万亿佛所种诸善根甚为希有甚为难得卓拄杖云夜眠侵早起又有早行人山僧所欲说者已被说了不必山僧▆说偈言虽然不妨因斋庆赞锦上铺花且道即今▆海山居士暨阖属等捐赀斋僧讽经毕竟得何利益福如海广寿如山同证金刚般若智下座。

　　上堂僧问数百年前荒祖席一朝卉木顿生光纲宗重整即不问旧店新开事若何师云钟磬响千峰进云与么则天高群象正海阔百川朝师云不妨道着僧喝师云这一喝落在甚么处僧无语师笑乃云一九二九伸不出手五九六九沿河插柳且道手既不出柳作么生插请众兄弟出来道一句看众默然师云山僧日来住持事繁无暇与你们商量个事顷承髻公法侄入山作斋因斋庆赞欲说几句无意味话以结般若缘搜索胸中空洞洞地了无一元字脚可说说到这里优波离尊者出来道长老你既说戒又要说禅么山僧向他道不妨一串穿却蓦竖起拂子云大众且道这个是禅耶是戒耶若曰会去不参禅而本性圆明不受戒而梵行清白如未委悉如来于禁戒半月半月说复举灌溪问末山云如何是末山主山云非男女相溪云何不变去山云不是神不是鬼变个甚么试听颂出如何是末山主非男女非神鬼若个当阳识得伊髻中明珠堪授与卓拄杖下座。

　　上堂僧问向上宗乘即不问如何是开经一句师云如是我闻进云一时佛在舍卫国师云落二落三去也居士问弟子有一问师云山僧有一答士云和尚今日上堂已落第二义也师云你那里见得士挹傍僧云请出来道一句看师云不得扳扯别人士云他既道不得弟子礼拜去也师云败将不斩乃云如来宝藏元无尽才得圆经又启经夫唱妇随培善果福基命位永康宁虽然向文彩未彰已前荐得不必如是我闻早已信受奉行其或未然向下文长付在来日复举德山禅师担金刚疏钞出蜀至礼州逢一卖饼婆买点心吃婆问禅师所担何书山云金刚疏钞婆云金刚经道过去心不可得现在心不可得未来心不可得未审你买点心点那个心德山被婆子一问直得舌似扁担山僧今日要与德山出气待这婆子恁么问但向他道我只要买饼吃无暇与你分疏使这婆子知衲僧别有长处遂颂云过现未来心三皆不可得夜来残雪消青山高突兀。

　　上堂一藏又一藏法宝无尽藏真空空不空默契如来藏今日是海山老居士延僧诵金刚般若经第二藏告圆修忏回向请山僧升座举扬般若教中云无法可说是名说法且道般若又作么生说山僧只得曲顺机宜画蛇添足去也遂拂子画一画云山欲断时青更接水将穷处绿无涯。

　　腊月朔日谈门李氏六十生辰请上堂师云适才山僧在方丈里坐蓦然有个大汉走来道长老我簇新做一首偈在此可容呈似否山僧道愿闻伊云今朝腊月初一天晴红日东出光明照地照天成就新戒大德山僧见他说得好再请说两句他道要再说两句也不难第一须要斋我第二莫要笑我我是长耳定光要想大糍粑吃山僧以偈答云今日腊月初一雪消青山露出有大施主到来作大无漏功德衲僧川云赴拥个个多有斋吃说偈未已又有一个来道你两个偈虽说得好祝寿一句尚未道着在山僧云请道取这一句彼云岂不闻万年松在祝融峰大众道得谛当么更须与他一分复举昔有一秀才见长沙和尚看经问和尚看甚么经沙云千佛名经才云未审千佛居何国土沙云黄鹤楼崔灏题诗后秀才也须题取一篇好师云试听颂出黄鹤楼前几度春汉阳一望水粼粼自从崔灏题诗后一度吟来一度新下座。

　　上堂师云今朝四月十五鹤林击动法鼓摩笄岭忽尔点头黄鹤峰欣然起舞苏公院里好鸟啼一声两声周子池边野花开三朵四朵真如妙体般若圆音无盖无藏亘今亘古报诸人休莽卤说甚赵州无云门普若能直下知归立地顿超佛祖曳杖下座。

　　上堂叆叇慈云合复开中天慧日丽香台世尊明夜方成道施主今朝先设斋如是则预征其祥矣彼既丈夫我亦尔岂可独让释迦老子一人悟道成佛只如今日王太夫人入山捐赀作斋供养与昔日法华会上龙女奉献宝珠直往南方无垢世界成佛无二无别既无二无别则应心生大欢喜自知当作佛还有一个字为甚不说这一个字要王太夫人自己承当复举昔日王常侍访临济大师问云这一堂僧还看经否济云不看经还习禅否济云不习禅侍云既不看经又不习禅毕竟作甚么济云总教他成佛去侍云金屑虽贵落眼成翳师云常侍临济二俱作家二俱未了争似今日王护法入山见一堂亦不问看经习禅彼既无问山僧亦无答虽然无问无答彼此默然相契且道相契一句作么生知心不在千杯酒一盏清茶也醉人。

　　上堂问答毕师云雪满千山寒松独秀祖意西来分明泄漏向者里一回取证便能稳坐家堂天然尊贵天然长寿吾宗无语句亦无一法示人只有换人眼睛几枚乌豆伶俐汉直下一槌便就个中且喜有其人万别千差俱彻透复举妙喜尝在室中问妙总云古人不出方丈为甚庄上吃油糍妙总云和尚放某甲过方敢通消息妙喜云我放你过你试道看妙总云某甲亦放和尚过妙喜云其奈油糍何妙总一喝便出去是时妙喜座下有一千七百众靡不称赏师云妙喜老汉也是当断不断若是山僧问伊古德不出方丈为甚庄上吃油糍待伊云和尚放过某甲方敢通消息便与劈脊一棒何故放过即不可更听一颂放过不放过面目分明露其奈油糍何一喝丛林播。

　　上堂问答毕师云一人传虚万人传实尽道二千五百年前有一个释迦老子于昨夜睹明星悟道靡不各各生欢喜心生渴仰心生恭敬心既生如是心已皆曰我等亦欲作佛各乘愿力随类摄化或应以佛身菩萨身辟支佛阿罗汉声闻缘觉等身得度者即皆现之而为说法如是则现前大众无一非现身说法者也若也承当得去今人古佛原非异一会灵山不用参其或未然莫更屈着他释迦老子喝一喝下座。

　　开罏上堂师云杨子江心截断众流金山晃耀鹤林寺里大开罏韝红焰辉煌若是俊鹰快鹞不劳呼唤而自解飞腾设或钝铁顽铜须假煆炼而方成法器今则驱沩山牯牛策杨岐驴子一总摄入栏中不许犯人苗稼不许丝毫动作动作则三十棒要得平平帖帖驯驯熟熟直待冰河发焰石笋抽条始可放伊出去平田浅草大方阔步腾腾任运任运腾腾且道即今九旬为伊始选佛场开点铁成金一句又作么生卓拄杖云棒头有眼明如日要识真金火里看。

　　上堂师云结制三日堂中打七剔起眉毛个个着力华山善信闻来集供献伊蒲饭炊香积法雷大震法鼓大击人天众前特为表出且道表出个甚么佛法无多久长难得复举僧问赵州万法归一一归何处州云我在青州做领布衫重七斤师云赵州老汉有年无德无端抛者领极重布衫累人穿不上脱不下今日有人问山僧一归何处向他道踏破草鞋赤脚走下座。

　　上堂问拈起也龙吟虎啸放行也月白风清如何是定乾坤的句师云斩钉截铁进云摩笄山下安宫殿万象森罗绕法筵是何人境界师云瞻之仰之问四壁苍松栖老鹤一溪碧水绕青山如何是寺前境师云霸王台对祖师冈进云合殿香飘凝宝盖满庭霜叶似天花如何是寺中境师云好看一勺寄奴泉进云袈裟僧古偈盂钵养生龙如何是人中意师云喜时开笑口愁处蹙眉头进云假如人境意俱忘和尚作么生相接师便打进云既然人境意俱忘未审过在甚么处师复打进云且道现前大众今日得何三昧师云有口解吃饭进云恁么则言下了然归及第大家抚掌笑乾坤去也师嘘一声乃云鹤林长老多嗔少喜不是愁柴便是愁米正愁闷间忽有个人来报道莫愁闷且从容草玄阁上子云公数日已前曾有约今朝一定到山中斋也有嚫也有每人一个大馒首不特山僧生欢喜弥勒如来开笑口肚皮吃得饱膨脝面对南山看北斗复举归宗禅师因僧问如何是佛宗云即汝便是僧云如何保任宗云一翳在眼空花乱坠师云归宗恁么答话也是就钉打铁这僧虽解承当争奈脚底未稳山僧则不然若有问如何是佛向他道拄杖子如何保任良久云扶过断桥水伴归明月村下座。

　　小参

　　早参师云今朝冬至一阳生石笋抽条贺太平惟有山僧拄杖子不属阴阳不变更遂拈起拄杖云为甚昨日拄杖子走出山门外四大部洲绕一匝方回莫道四大部洲绕一匝饶他绕遍无边刹土总离我这里不得卓拄杖下座。

　　早参师云山僧今早拈香礼佛祝圣拜年已毕金山塔为笔杨子江为墨太虚为纸大书四句偈且道那四句偈岁朝把笔百事大吉天下太平万民乐业。

　　早参师云诸方过冬闹浩浩鹤林过冬静悄悄池边鸭子冻匾嘴斗里虾儿都不跳跳一跳三十棒要不要何故聻勤底却被懒底笑今朝节届书云灰飞葭管还有不属阴阳消长者么出来道道时有僧作礼云请和尚证明师云证明个甚么僧拟议师便打乃云山僧若也道出极是现成极是巧妙且道是那一句蓦拈拄杖指云濂溪祠向米家坟摩笄山对张王庙。

　　中秋早参师云大众昨夜可曾看见月华么以两手作圆月样云始初这样大以两手又放开些云渐渐这样大乃大拓开两手旋风绕云后来这样大这样大无边无际普天匝地明察秋毫不容拟议咦可惜好个境界那时诸人总在睡梦中影也不知呵呵大笑归方丈。

　　早参师云昨日旧岁今朝新年祝延
皇帝圣寿万年普天之下庆贺丰年若老若少身添一年若僧若俗大家拜年且道拜年相见一句作么生春风满面人情喜必定今年胜去年。

　　晚参师云禅须参个实头禅不在脚尖语句边若是有人亲撞着马师碑在寺门前还有撞著者么若撞着自应头破脑裂血流满地若道撞不着终日出出入入为甚当面蹉过。

　　晚参山僧尝见人说医星落在镇江所以名医甚多四方来就医者亦不少山僧恰似个三家村里穷医生外面虽挂了药牌店里并没有参苓菧木郁金牛黄等贵重药草只有几枚芭豆不管疑难杂病乃至佛法禅道病憎凡慕圣病耽迷着悟病沉空滞有病猒喧求静病莽荡豁达病昏沉散乱病水浸石头病鬼窟里作活计病久入膏肓不治病禅和子八万里千微细极微细种种毛病总与他一枚巴豆吃下忽然将肚肠里宿物尽情打落一些气息也无既平复后不得补益太早顺时保重切宜忌口何故自恃无病犹带病根在。

　　冬至晚参师举僧问古德云如何是冬来意答曰京师出大黄是何意旨大家道道看一僧喝一僧云踏破草鞋赤脚走一僧作舞一居士云开口见胆一僧耸身作放炮声师擒住云既放了静更炮为甚巡人犯夜僧拟议师直打退乃颂云僧问冬来意京师出天黄岭头风色暖漏泄早梅香。

　　除岁晚参师云冬穷岁尽时如何秪剩一双穷相手信手拈来用不穷家常活计般般有众兄弟还知否也有底归家稳坐也有底途中奔走途中家舍不相离虾跳何曾出得斗爆竹如雷震耳聋百兽潜藏狮子吼分明漏泄祖师机笑破东村阿婆口且道即今一句毕竟又作么生大尽三十夜小尽二十九。

　　落堂师问新到兴化僧天下水都是向东流为甚兴化水向西流僧云翻转面皮师云翻转后又如何僧喝师云再喝看进云犹嫌少在师打云翻转你看进云是何心行师云山僧罪过复示一偈云人间有水尽朝东惟有昭阳水不同识得源头无彼此翻然拽转逆流中。

　　示众

　　除夕示众师云今夜是腊月三十夜了记得古人有除夕诗云一年将尽夜万里未归人这两句诗无论僧俗凡在客中飘泊者读之靡不感叹何谓也一年三百六十日今夜是个尽头彻底时节岂不是一年将尽夜人人知道的而万里未归人莫要限定万里或有出外在百里几百里千里几千里乃至万里几万里未曾到家皆谓之未归人到今夜来未免总要思量家乡亲缘眷属不独贫穷的风餐两宿囊无半文流离困苦要思量家乡假饶富贵的做官做到极品尊荣无比今夜也要思量家乡经商的贸易称意获了千倍万倍利息今夜亦更要思量家乡何故只为情缘浓厚熟处难忘而我禅和子且又不然辞亲割爱圆顶方袍离乡背井万水千山拨草瞻风寻师择友惟道是求以法为亲异姓同居莫非眷属南州北县总是家乡无年可尽无家可归十世古今始终不离于当念无边刹境自他不隔于毫端日日是好日年年是好年谁分旧岁新岁处处可安居那计故乡异乡逍遥放旷去住自由如此方谓之到家了事汉也如心地未稳道眼未明空丧光阴虚消信施但知事逐眼前过不觉老从头上来而今腊月三十夜阎罗老子与你们打算饭钱将何抵偿旷劫长在途中何时方得到家简点平日我慢山高无明海阔与道相违离家转远名之为可怜悯者虽然有个方便不妨就路还家立地受用若也会去自是不归归便得五湖烟景有谁争其或未然来年更有新条在恼乱春风卒未休。

　　上元夜示众师举古德走马灯偈云团团游去又来游无个明人指路头除却心中三昧火刀枪人马一齐休山僧亦有一偈茫茫火宅竞贪游长夜轮回迷路头一队皮中无血汉随人脚转几时休此事贵在自己立定脚跟作得主宰所谓即今休去便休去若觅了时终未了你若不肯休歇回光返照只管向外驰求转走转远转急转迟蹉却路头了也如何得不蹉路头去早知灯是火饭熟已多时。

　　端阳示众师云五月五日是端阳俗人争吃雄黄酒今年不见斗龙船江上虽无山上有江上既没得龙船山上又那里得来蓦竖起拳云才把些些头角露兴云布雨遍乾坤。

　　病起示众山僧今年四十五一场病来没处躲寒热交攻不肯休金刚也把眼睛努一声咳嗽响如雷通身汗下浑似雨黄面瞿昙曾有言真个有身必有苦幸而山僧有个安闲法且道有个什么安闲法死了任填沟壑去健来且把杖黎闲。

　　结制夜示众师云鹤林空空常住今冬忽然结制又无知浴承当事事不能次第瓢笠远近而来十方共相会聚大家勇猛直前要与佛祖出气禅须参个彻头莫等时流儿戏自己胸中流出方能盖天盖地众兄弟须仔细夜来黑地经行切忌撞着露柱。

　　示众师云休休休得风流处且风流歇歇歇瓮里何尝走却鳖休不得歇不得知汝胸中各疑惑莫疑惑两个五十是一百咄。

　　落堂开示师云万古碧潭空界月再三捞捷始应知如何是知的事众答不契师云知之一字众祸之门不如不知好遂旋风打散归方丈。

　　二七落堂示众师云一七饭钱犹自可二七饭钱不易还设问现前诸衲子几人能透祖师关大众韭露易晞风灯易灭人命无常难保呼吸若老若少作速火急而今不了后悔无及未得入头者须寻个入头处已得入头者须寻个出头处然而正眼观来只贵直下了然那里有甚出入既无出入为甚又有祖师关乃竖起竹篦蓦掷下云两岸猿声啼不歇扁舟已过万重山。

　　入堂示众师以拄杖作摇橹势复作唱歌声云月落乌啼霜满天江枫渔火对愁眠镇江城外鹤林寺夜半钟声到客船乃高声连唤云客船到来大家来买些东西过年一僧云某甲不买师云你又出来作么僧礼拜师便打一僧云某甲无者闲家具师云何不上前来做个主顾一僧云和尚开什么店师打云货也不识卓拄杖云黄金自有黄金价终不和沙卖与人。

　　舒城归示众师云山僧自重阳日出门一路涉水登山冲风冒雨遇几般奇特事过采石矶见李白骑鲸捉月到清泉寺闻鲁肃闭户读书浮山远投子青互相迎送华盖峰春秋岭迭作主宾从舒城转到一深山中丛林可观人烟冷落正嗟叹间忽走出个憨布袋来呵呵大笑云鹤林长老何缘到此山僧道特来相寻你布袋里多年积聚许多骨底骨董分些我回去供养如何他便一把捏紧布袋口再也不肯放下山僧道看你肚皮虽大胸襟太窄我不过来试试你何必着忙两下遂别山僧忆着大众拨转船头归心如箭适才到塔上礼拜未了先老和尚便问汝带甚东西回来供养我植上座道受尽辛勤徒往返了无一物献吾师大众老和尚既没得供养诸人都莫妄想。

　　示众师云虱多不痒债多不愁山僧向来衣单淡泊有几件替换底俱已典在铺里买柴供众了秪剩一件鹘臭衫无浆水钱洗浣行者辈往往见而惊曰和尚穿底衣服这样虱多如何穿得山僧浑然不觉所谓虱多不痒鹤林常住一无所有值此荒岁难以支持东也欠债西也欠债今日来催明日来讨山僧始初顾惜体面生怕出乖露丑逗到计穷力极回避不及处索性觌体担当冤头债主彼此和做一家竟成相忘所谓债多不愁只是有人问如何是祖师西来意却抓着山僧痒处便与他劈脊一棒他却不知痛痒又动着山僧愁处且道愁个什么不觉日又夜争教人少年。

　　示众师云蚊子叮人毒如蝎恼得山僧睡不彻无端夜半发无明却把床头扇打折大众夜来蚊子甚多还有叮不著者么若道叮不着直似顽铜钝铁若道叮着为甚皮下无血。

　　诞日示众师云山僧昨日入城街上见一人面带菜色口里唱云肚饥劳劳心里嘈瓜州籴米镇江淘杨子江里挑清水五州山上斫柴烧山僧叱云你这呆汉现前一路店铺上馒头卷子烧饼油糍乃至金刚脐吊桶底何所不有只消两三文钱随分买些吃当下就饱何故舍近求远当面错过夫参学人亦如是须参活句莫参死句这汉从前所执者死句山僧所示者活句他若肚饥要到瓜州籴起米来转回到镇江淘起来重到杨子江中挑起清水来又到五州山斫起柴来恁么费许多气力累累堆堆煮起饭来只恐饭不能煮成人先饿死了又如病人服药须用活方莫用板方若执定板方不能医病反受其害要察其脉理审其病由以活方治之加灭补泻各得其宜起死回生即刻见效今时学者直截指示他他却不信喜走远路试举其一余皆如是设有人问如何是诸佛出身处劈脊与他一棒他却不解直下承当或向他道东山水上行或云西河火里坐又不能言外荐取句中透脱不是错认定盘星定是总作奇特想如这呆汉一般食在口边不解叹只管东寻西觅不肯休歇所谓即今休去便休去欲觅了时无了时今晚倘有人问如何是诸佛出身处但向他道山僧今年四十六便归方丈。

　　元旦普茶次师云当日先和尚尝示人云凡说法无有定时无有定处无有定时则早亦可说晚亦可说坐亦可说立亦可说无有定处则法堂上亦可说僧堂前亦可说丈室中亦可说斋堂里亦可说一切时一切处皆可说贵要应时及节说得恰好山僧今夜向斋堂里说法去也只是没得恰好的句供养众兄弟良久指灯云今年灯似去年红。

　　一日师拈黑豆一颗问众云古人道善财参遍处黑豆未生芽且道这个从何而来众下语皆不契师叱云好一队青头白脸禅师总被一粒乌豆换却眼睛。

　　示众端午日有以纸制假蜈蚣呈似山僧遂戏粘壁上凡来见者靡不惊疑怖畏曰壁上一条蜈蚣及审视久之知是假底诸念便息夫蜈蚣一小虫耳假者尚能使人惊疑怖畏若是更可怪者即亲手制作之人蓦忽见之亦生惊疑怖畏自视久之不觉大笑所以道画师画地狱丑状百千般放笔从头看特地骨毛寒呜呼心生则种种法生心灭则种种法灭是知惊疑怖畏真假生灭在人不在物也玄沙遇虎子湖看狗之类莫就他物上作解会应须向自己分上看取始得虽然切不得动着动着则丧身失命。

　　颂古

　　世尊初生。

　　娘胎才出口吧吧傍若无人莫漫夸潦倒云门椎不杀至今天下事如麻。

　　世尊未离兜率。

　　未离兜率降王宫未出母胎度人毕分明口款已供通验得真赃莫擒贼。

　　迦叶倒刹竿。

　　难兄难弟愁复喜倒却刹竿没道理殃害儿孙无了期七纵八横扶不起。

　　清净行者不入涅槃。

　　吕洞宾失却宝剑张果老踏碎葫芦两人夹路相逢着平地登仙兴不孤。

　　善财采药。

　　随手拈来草一茎等闲杀活任纵横药头秪为太灵验医得苍生病转深。

　　傅大士讲经。

　　大士挥案一下梁王失却眼睛未曾如是我闻早已信受奉行。

　　女子出定。

　　甜瓜彻蒂甜苦瓠连根苦文殊与罔明活陷在深土。

　　六祖风幡。

　　不是风幡仁者心动大小祖师开眼说梦个中端的少知音落花流水间相送。

　　国师塔样。

　　国师塔样不假造作突出虚空一任描摸。

　　马祖一喝百丈三日耳聋黄檗闻之不觉吐舌。

　　迅雷一击大雄峰直得髑髅俱粉碎电掣青天舌吐迟拜相白衣何足贵。

　　南泉与归宗麻谷同去参南阳国师泉先于路上画一圆相曰道得即去宗于圆相中坐谷作女人拜泉曰与么则不去也宗曰是什么心行泉乃相唤曰不去礼国师。

　　王老师惯捏怪引得同行坐底坐拜底拜妆出许多丑态咄莫道中途信已通亲见国师犹远在。

　　南泉示众曰王老师卖身去也阿谁要买一僧出云某甲买师云不作贵不作贱汝作么生买僧无对。

　　散尽敌国家资难将滞货脱掉不作贵贱谁酬斗夺却无人要。

　　南泉斩猫。

　　两堂争猫直下一刀心肝剖出不剩皮毛。

　　赵州头戴草鞋。

　　父业子承草鞋顶戴救得猫儿贼身俱败。

　　盘山将顺世告众曰有人描得吾真否众将所写真呈不契普化出曰某甲描得师曰何不呈似老僧化乃打筋斗而出师曰这汉向后掣风颠去在。

　　师欲归真却问真由他妙手向前陈风颠普化传相似画虎成狸笑杀人。

　　盘山示众曰似地擎山不知山之孤峻如石含玉不知玉之无瑕若如此者是名出家。

　　地擎山而忘峻石含玉而忘瑕竹里莺声春日云中犬吠仙家。

　　夹山参船子。

　　不知笑里有戈矛一钓金鳞便上钩夹岸桃花风雨后满船红泪映江流。

　　三角示众曰凡说法须用应时应节时有僧问四黄四赤时如何师曰三月杖头挑曰为甚么满肚皮贮气师曰争奈一条绳何曰如何得出气去师曰直待皮穿。

　　抛掷何曾动脚尖鼓将闲气掣风颠纵然扎得绳头紧未待皮穿辊上天。

　　良遂曰诸人知处良遂总知良遂知处诸人不知。

　　右军去后墨池浑智永曾将铁褁门莫向人前夸大口知之一字祸之根。

　　盐官犀牛扇。

　　扇破犀牛何处寻未开口已角狰狞世间无限丹青手一片伤心画不成。

　　瑞岩主人公。

　　自呼自应弄精魂大煞哓哓费舌根死后惺惺复谁应盘陀石长碧苔痕。

　　玄沙白纸。

　　父子迢迢各一天寸心难倩笔头传白纸能通千里信至今此话错流传。

　　风穴因僧问如何是清净法身穴云金沙滩上马郎妇。

　　金沙滩上谁家女便肯将身嫁马郎可奈临期违所愿洞房臭却粉皮囊。

　　药山谓高沙弥云见说长安甚闹高曰吾国晏然。

　　长安市上何其闹吾国从来自晏然柳巷花街四五百管弦楼阁二三千。

　　佛事

　　古南先老和尚周忌上供

　　金棺掩耀后弹指已周年鼻孔全窥见依然没半边尽谓今日是我老和尚入灭之辰且不知我老和尚现在说法顾左右云且道说个什么遂插香云分明记取。

　　三周设供

　　吾师示寂已三年日日袈裟礼塔前劫火洞然毫未尽洪波白浪任滔天巴陵三转语妙祖只一句乃至吾密翁一句也无今日不肖为先师又说个甚么可奈儿郎贫彻骨聊陈一盏寄奴泉既是贫彻骨寄奴泉复何来借婆衫子拜婆年。

　　送先老和尚舍利入塔

　　好所无缝塔送入真舍利既是无缝又作么生入举起舍利云众兄弟急着眼觑永镇祖师岗光明照天地。

　　秀峰岫云和尚计音至上供

　　太白山中早得名古南会下惟兄长中兴秀峰废祖庭法雨均施人天仰继迁云岩破山法席瞌睡虎声诸方震响弟也愧非乎小厮风颠兄乃实同乎睦州推奖天各一方时深驰想拟一过吴门谈心抵掌讵料遽尔藏踪千圣莫知所往情关手足可胜悲怏聊献以京口三山之叠翠长江万顷之沧浪陈列座前用申供养大众还知我秀峰法兄平生受用不尽处么孤云出岫本无心月落依然在天上。

　　为受业师十周设供

　　过桥遭攧山河破擦背光生浴室中父子古今同一遇不堪千载泣西风我老师一生整刷祖庭肯堂肯构开化一方承先启后可见而知之者至于广愿弘慈密功深行小子弗能举其万一大众即今还见吾老师末后面目么涧畔龙吟千嶂舞林间鹤唳九天闻。

　　为慧朗师起龛

　　东方既白日出卯山林处处闻啼鸟北斗藏身没处寻一道神光常皎皎那伽定入忘昏晓门户豁开绝边表密移一步看飞龙莫把虚空踏破了喝一喝便起。

　　举火

　　把住时密不通风佛眼难觑放行时着天匝地迥绝遮拦且正恁么时把住即是放行即是掷火炬云劫火洞然毫未尽当阳脱体露金风。

　　为收供勤修禅德火

　　勤修勤修生缘徽州中岁弃俗最老实头多年收供愿力未周积劳成病今日难留撺下火炬云山僧助汝一把火脱体风光得自由。

　　为汝风杲和尚火

　　入廛垂手接人来应化随方莫可猜火焰堆头亲说法通身活眼洞然开兹者献岁三日汝老法兄到我山中相见次便云衰躯不久欲谢世缘换房子住至期借重为我打个圆相下一把火预为申请惟乞慈诺植上座道新年头何故说末后句汝兄道实非戏言更有所托如朽骨火后当锻成灰飏之江流喂之鱼鳖切勿埋土建塔使占十方常住地此语早曾嘱之张鲁庵护法幸同留意无违我愿可也讵料别来未几果如前言呜呼老法兄之道眼明彻机用超卓诸方共所推重至若逆行方便不留朕迹孰能测其端倪蓦竖火炬云小弟今日不免依教奉行去也遂打一圆相云请看一具黄金骨百炼光明愈转新。

　　除夕为野生上座火

　　六十三年似消雪人命无常在呼吸腊月三十正此时铁额铜头避不及既避不及即今向何处安身立命撺火炬云野火烧不尽春风吹又生。

　　了义禅人火

　　生来死去不隔纤尘若了此义触处皆真即今为汝了此真实义去也沙村白雪仍含冻江县红梅已放春投炬。

　　正知禅德起龛

　　正恁么时知个甚么卓拄杖云看脚下。

　　举火

　　未得安闲法难辞八苦煎无常风火逼时刻不相延正知禅德生前为众打供颇有道念且问汝平日在镇江城里出出入入自己脚跟下一片田地还曾踏着也未若也踏着五条街上门门透千岁桥边路路通倘或未然烈焰亘天无避处急须照顾两茎眉遂投炬。

　　佛起法属起龛

　　金沙名家子早把尘烟割披缁二十年俗气犹未脱不肯念南无只喜教子曰生死到头来掘井难济渴若能得其本自然不愁末且道如何是本以杖击龛云佛种从缘起。

　　举火

　　五蕴山头世界宽四方八面绝遮拦欲知立命安身处烈焰光中着眼看。

　　大司马科公命代作先老和尚祭文

　　恭惟鹤林堂上本师牧云老和尚舍利窣多波之前曰於戏惟师道德广被法界七座宝坊说法自在起太白灯接滹沱脉正令全提最为烜赫一条白棒打凤罗龙风行草偃宇内钦崇晚年谢事行藏莫测佳山水间随意自适研穷经论指示后学祖意教意一贯穿却法门不幸遽沉巨楫四众失怙人天悲泣磨笄峰头十方坐断千载马师相为侣伴三山秀拔长江接天莲池竹院师其在焉塔石忽送泉涌灵龛全身复现湖海具瞻火后舍利八表灿然弟子企慕非一日矣山川修阻望风遥礼觐诸法嗣即如觐师仰承慈荫曷能忘之敬爇瓣香神驰塔右督师南来未遑躬叩以法为亲死生不隔遥展寸私伏祈鉴格。

　　行实

　　润州鹤林天树植禅师苏之常熟刘氏子母张氏梦日轮东升诞师时崇祯壬申腊月十四日也未期岁左臂患瘫父母危之有老僧过门摩其顶曰此子根器不凡他时必当为一代祖师绍隆佛种何虑其命短乎因命名曰刘祖自幼天资颖悟甫九龄见庭前出小松一株塾师云此松不属栽乃飞子堕地而生名曰飞来松也师即咏飞来松诗曰本具灵根不用栽飞来端不堕尘埃毫芒便有参天势他日堪为梁栋材里人传诵异之未几父丧家贫遂废学年十五决志白母投本邑破山迈庵德禅师出家十九剃染一日师侍德登山见凿井者师问曰高山顶上水从何来德曰试把你头顶上锥个洞看有血出否师领旨一日择菜次又遇一老宿激发深信有此事遂密密叩已而参辛卯秋礼牧云门和尚于惟实居师问如何是父母未生前本来面目门云今日汝且随我往顶山寺回来与汝说门回师跪而启曰如今求老和尚为某甲说门蓦竖起拳曰这样大栗子汝吃得几个师忽有省遂起立曰美食不中饱人餐门曰只恐不是玉是玉也大奇师曰何奇之有门颔之丙申冬师往尧峰费隐容和尚处受具戒后参石奇云和尚于南广屡次问话被云打出一日师挑土次云以杖拦路曰道一句放汝过去师踢开杖便行云骤步扯什担曰不许乱统亲切道一句来放汝师云和尚自己不出坡更要担阁别人云放手而笑一日轮师磨麦次师竟定而不动同磨僧推师手曰何不大家着力师推磨向前忽然大彻信口成偈曰千椎百拶枉劳神一拨轻轻便转身粉碎虚空扑落地依然杷柄属当人进呈云云接偈置向背后问云还有么便与一掌云拦胸擒住曰汝见甚么道理敢打老僧师云这是甚么所在说道理云拓开曰放汝三十棒师云请和尚自领拂袖便出至晚云落堂举师偈当众称赏师掩耳而出师又参福岩容平阳忞皆有机契合具见别章师历诸方惟事古南门和尚为久门遂作手书招还爱重弥切一日门问众曰临济在黄檗手里吃棒为甚向大愚肋下还拳师曰是非只为多开口门曰三顿棒到你身上又如何师云恩大难酬门休去康熙己酉春命师掌记室于古南偶患寒症几绝门语师云汝病势已重宜急打点师曰生也好死也好何用着急门云生又不生死又不死时如何师云有劳和尚挂念门曰汝甚得病中受用幸加保重病起门题自真付师有涧中泥弹重拈出唤作明珠付后人之句并跋嘱语辛亥冬门将示寂复以法衣授师继席鹤林师提纲举要拣魔辨异具择法眼律身节俭同众作息有古德风平日言句或勿存稿参徒辈私录十之一请付梓师不久复示偈曰大于经卷无人看谁理山僧乱葛藤尔又何劳徒费力自知长处一无能其谦谨若此十四年天孚祐书记受师付嘱拜辞还京师示曰兹当法门秋晚汝归燕台切须韬晦善自保重勿辜负师家本念况山僧年来多病不久住世凡我学道人唯以生死为大不可系念去留着人我相或水边林下且去随缘自了当体先佛之言为极则也十九年冬十月上浣师遂示寂荼毗后门人建塔于杜鹃楼之东坞焉噫师九岁能诗文语言动静罔不中节至其参悟后机锋迅利当仁不让各传寰宇道播海内然则向者摩顶之老僧岂虚语哉。

　　极乐社法侄祖杲顿首拜撰

　　塔铭

　　鹤林天树植禅师塔铭师讳行植字天树苏之常熟刘氏子母张氏诞师于崇祯壬申腊月十四日将生之夕梦日轮东升及期岁左臂患瘫有老僧过之摩其顶曰此祖位中人也病不足忧耳父即命名曰刘祖未几果平复三四岁最颖异七岁就塾一日塾师指庭前小松曰此树因飞子堕地而生今呼飞来松小子能咏之乎师即应声曰本具灵根不用栽飞来还自出尘埃毫芒便有参天势他日堪为梁栋材里人传颂异之年九岁值父丧家贫废学至十五求出家白母再四投本邑破山迈庵德禅师十九始落发尝侍德登山见凿井者师问曰高山顶上水从何来德曰设把你头顶上锥个洞看有血出否师稍喻其意又随众择菜次闻一老宿激发参禅方知有向上一等事辛卯秋礼牧云门和尚于惟实居师问如何是本来面目门曰今汝且随往顶山寺回当与汝说及回师跪而启曰求和尚可为某甲说矣门蓦竖起拳曰这样大栗子汝能吃得几个师忽有省遂起立曰美食不中饱人餐门曰只恐不是玉是玉也大奇师云何奇之有门颔之丙申冬师往尧峰费隐容和尚处求受具戒后参石奇云和尚于南广屡次问话被云打出一日师挑土次云以杖拦路曰道一句放汝过师踢起杖便行云骤步扯住担曰不许乱统亲切道一句来师曰和尚自己不出坡更要担阁别人云放手而笑一日轮师磨麦次师竟立住不推同磨僧推师手曰何不大家着力师忽曳磨廓然大悟信口成偈曰千椎百拶枉劳神一拨轻轻便转身粉碎虚空扑落地依然把柄属当人进呈方丈云接偈置向背后复问曰还有否师便与一掌云拦胸摛住曰汝见什么道理敢打老僧师云者是甚么所在说道理云拓开云放汝三十棒师云请和尚自领拂袖便出至晚云落堂举师偈对众称赏师掩耳而出后参福岩容平阳忞语皆契合二大老皆器重焉师诸方遍参惟福岩平阳南广与古南门和上为心服四师之间又独依门和尚为最久或违左右门即作手书招之人皆谓古南座下虽多人惟师一人特蒙其爱重也一日门问众云临济在黄檗手里吃棒为甚向大愚肋下还拳师出众曰是非只为多开口门云三顿棒到你身上又如何师云恩大难酬门休去康熙己酉春师在古南掌记室忽患寒症几绝门语师曰汝病势已重宜急打点师云生也好死也好何用着急门云生又不生死又不死时如何师云有劳和尚挂念门曰得病中受用乃尔耶病起门自题真像有涧中泥弹重拈出唤作明珠付后人之句并出嘱语以付师辛亥冬门示寂复授师法衣继鹤林法席屡遭歉岁同众薄粥度时作息与俱不谋利养以行道自任无倦怠丈室内不蓄可贵物有辄易米供众一饱大江南北闻风趋从座下参徒俱真朴老成之士每升堂说法要不拘早晚出语直捷听者易领会无论久参初学一见师粘缚为之尽解皆得师垂一言半句之力也有记录其平日所说法语者师悉戒勿存乃示偈曰大千经卷无人看谁理山僧乱葛藤由是座下英才益众师严力淘铸不妄许可惟嘱天孚祐书记一人祐氏族燕山即投京师广济寺剃染十四年远向师名因南渡金山下竟投鹤林师留侍月日知是法器遂付授衣拂且云当兹佛法凋残之日山僧之后赖尔一人汝归燕切宜善自韬晦毋轻欲出头徒炫虚名辜负师家本念况山僧年来多病在世不能久汝但水边林下随缘养道当体先佛之言为极则也因示喝曰佛祖根源最值捷机先荐得便为亲法门担子令分付他日弘扬广济人十九年冬十月上浣师示微疾安然趺坐而逝缁素哀慕奉茶毗建塔于本山杜鹃楼之东坞焉呜呼师之才不第见于机辨纵横而诗文甚富也师之德不第形于恭俭诚笃而慈忍兼施也余也家世海昌尝游学江南熟闻师之道风久矣而恨未亲炙今戊辰春计偕来京与四明伟载和尚为方外交最厚尝闻伟公叹息法门前辈落落无几存后起者多不能建如鹤林吾宗典型也而惜乎住世不久法席至今虚焉适遇其门人天孚祐公集师鹤林语录将付梓藏板于吾浙之楞严寺思乞余为文铭其塔并归鹤林立石愿垂伊师于不朽余因伟公与孚公伯仲也师伟公之父行也余与伟公交不以门外视余夫复何辞乃据状直述其生平梗概如此使千百世下知禅宗一代名宿洵不能埋没云尔遂为铭铭曰。

济河一树大哉覆阴根蟠太白至今森森爰发厥枝维十有二亭亭古南舒叶独异继植而芳鹤林苍苍鹤声在天以翱以翔铁瓮作钟金山作杵动化作龙沛兴时雨畅矣本怀身名弗埋归欤归欤空遗只鞋白玉在石黄金在土光明所及燕越吴楚杜鹃偻东花开自红廊然无圣谁识其中

　　赐进士出身翰林院庶吉士海昌弟子查升拜撰

　　癸丑
召对太学生候补詹事府录事平江弟子许国宾拜书

　　北京广济寺嗣法门人湛祐立石
