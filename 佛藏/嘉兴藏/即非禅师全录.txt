嘉兴大藏经　即非禅师全录


　　雪峰即非禅师道影赞

　　有临济之机用而不滥行棒喝有妙喜之波澜而不虚施语言力救时弊疏通禅源凛凛乎道韵照冰雪煌煌乎法化悬朝暾灼破佛祖肝胆揭露衲僧顶门信为黄檗琦之嫡子径山容之真孙者也。

　　三山弟子郑溥元熏沐拜题千虎溪山房

　　即非禅师语录序

　　向上一路千圣不传又云向上一路千圣不言设有言传犹如好肉剜疮昔日老瞿昙未离兜率已降皇宫未出母胎度人已毕有何言哉因中下之机不了只得假雪山而悟道借波旬以张陈四十九年口吧吧地欲俾一切众生个个成佛转见不堪末后于多子塔前收竿罢钓屏绝言诠蓦然拈花示众以表无言殊知欲隐弥张千载之下有个多事婆罗门将无言之旨袖入诸夏名曰教外别传不知有多少血气男儿落他圈缋里迩来插竿遍地道贯寰区兹即非禅师闽中林氏鬳斋先生之后裔也早年失怙至孝尊慈剃染之初遍参尊宿然后归来久依费老人之锤拂丰姿挺特志操高尚于大火聚中逼得根深器界总成一个非上座并不见更有山河大地也遂受隐元和尚之钵袋子有年元和尚仍以无言之旨佩入搏桑却将赤帜树千海壖扶起近代黄檗家风毒鼓震于丰城挽回三百年前法运虽云一花初放五叶芬芳驱耕夺食虎颔捋须棒上成龙喝下翻身原让临济儿孙师其人也元和尚鼻祖搏桑手札命师圣寿开堂号令人天师不逾时买舟东上丰主大悦创广寿山建寺颜曰福聚大开炉鞴锻圣炼凡启百世之徽猷竖千古之规鉴其黄檗一支不致寂寥矣时门人将师数十年卫法之苦心日积成帙稿寄南来嘉禾灾枣附藏流通命予数语弁于简端予只知治世语言文字其格外提持威音那畔恨未梦见在兼未识师面不副来机只得应命兹惟序师之本色行履而师之法身向上事千圣出头无有下笔处。

　　时
康熙三十三年夏蒲月节届天中
赐进士及第
钦授翰林院修撰充纂修明史一统志两馆纂修官甲戌科会试同考沈廷文元洲氏拜题

　　叙

　　神龙韬藏于巨海以时起而泽物则变化无方有情且尔矧达道之世出者乎予叔即和尚少具超方之志挺卓不群性禀至孝因以孝闻自弱龄削　后遍参知识苦工十余祀出入内典吞吐百家其识弘其用博发为文字皆寓至理自谓识量依通未为究竟辄挥去卒力蒲团上复九载一日当腊月三十于扑焚处撞破胜热面门打失自家鼻孔直下如火里青莲始得大事了毕既印可于黄檗隐大师甘活埋于雪峰古法窟道香[莫-大+艸]掩塞满阎浮时节已彰皤然应聘出世于崇福继开山于广寿现身法海示大津梁上而王公硕德次而缁褐异宗闻名向化觌面归依随机摄受顿入直指堂奥愧宾风尘俗汉兼以山川问之未能躬承法诲祗从颁示尊录中神领棒喝而抚膺自腆己尔重披二会新录及勘辨机缘犹如那伽出海云雨相随于霎然雷奔电掣中令人脱黏解缚得大自在外于赞颂诗偈等篇不异化溥春工卷舒无迹举地皆成簇锦蒸霞非深得少林不传之宗曷能阐古今未发之蕴哉然此犹言其粗未尽其征以和尚之道之德足以陶三乘津九族起东山之正续升济北之未堕翼赞皇图光扬圣教俾垂荫于来际其视玄言机用特绪余耳宾尘列子行曷敢为出世大人作先声地第当见道之真不敢不为述其意而尽其言先德曰见善不扬非君子之操具金刚眼者自能鉴诸言外。

　　三山从子宾稽首拜撰

　　即非禅师全录总目卷第一道影赞(郑溥元)序(沈廷文　林宾)圣寿山崇福禅寺语录卷第二广寿山福聚禅寺语录卷第三升座小参秉拂卷第四法语卷第五举古拈古卷第六颂古代古答古卷第七机缘答问卷第八赞卷第九赞卷第十赞卷第十一赞卷第十二自赞卷第十三书问卷第十四书问卷第十五书问启疏卷第十六诗偈卷第十七诗偈卷第十八诗偈卷第十九诗偈卷第二十诗偈(洛行草)卷第二十一诗偈(丰州草)卷第二十二诗偈卷第二十三诗偈卷第二十四铭序跋文杂着卷第二十五佛事遗嘱语末后事实行业记广寿开山塔铭圣寿舍利塔铭

　　即非禅师全录卷之一

　　门人明洞性安性节明觉明幢同编

　　戊戌年十二月初七日本寺檀越王引何高材林守壂魏之琰林继燰潘启祚顾肇基薜楠何兴楚何元吉何高桢卢国栋林春茂王仪等请
师就当山开堂师至座前拈请疏云灵山记嘱一会俨然仰烦维那重新表白宣毕师指法座云须弥灯王来也遂作女人揖云谢如来降尊让我出头便升拈香祝
圣竟复拈香云此瓣香十载从顶　上顿出一旦向胸襟中流出专申供养前住福建福州府福清县
敕赐黄檗山万福禅寺现住摄州慈云山福元寺传临济正脉第三十二世
本师上隐下元琦老和尚仰酬法乳之恩敛衣就座上首白椎何一粟居士问法幢初建为国祝厘如何是撑天拄地人师卓杖云金乌初出海何处不光辉进云与么则接物利生活泼泼去也师云今日接得一个进云唯此灯灯无尽自然万古风光师云一任照天照地士礼拜师云且寄三十棒维那问六年雪岭藏身处五叶重开圣寿阿直指单传即不问开堂祝圣事如何师云杲日一轮红进云恁么则大地沐恩光师云阇黎却具眼进云临济儿孙天然有在师打云更须识取临济始得道荣问昔日闽王辅弼雪峰法席今朝镇主作圣寿金汤瞻依和尚开堂未审有何祥瑞师云辉天鉴地进云掀翻万佛骨髓斩断千圣顶　如何是一喝作金刚王宝剑师便打进云百兽魂飞胆丧野孤饮气吞声如何是一喝作踞地狮子师云照顾汝脑门进云展处弥纶法界收时毫发无存如何是一喝作探竿影草师云深辨来风进云佛祖窥觑无门人天瞻仰不及如何是一喝不作一喝用师云一任疑着进云四喝已蒙师展演中兴祖业是如何师卓拄杖云会么荣礼拜云圣寿祥云映宝座金襕紫气贯山门师云善哉善财童子乃云时节到来梅香雪里因缘出现遍界优昙乃竖拂子云诸大德委悉么此一枝原是灵山所拈的少林所开的西天东土奕叶相承自曹溪六传至于临济万紫千红济传第三十叶至于天童馨香愈盛重传径山容师翁正干独攀翁传黄檗琦老人一枝横出老人传与雪峰一头陀当下产个三祗果圆陀陀活泼泼含里十虚该罗一切适才诸上人所问的都在里许山僧所答的也在里许乃至三藏十二部一千七百则总在里许更有诸佛诸祖说不到问答不到的亦在里许山僧不会收拾抛掷多年今朝辊过者几不消一捏依旧五叶重芳千枝竞秀设有向根本上着得只眼堪报不报之恩其或回睛转脑鹞子过新罗了也兹承镇主临筵四众云集请升此座为国开堂寿圣治乐有道之天福兆民崇至善之德只如同觉同证直下无私一句又作么生擎展万派百川归巨海一轮红日上榑桑上首结椎下座。

　　开炉结制魏尔潜居士捐金充知浴请上堂雪机问和尚以大地为炉烹庖佛祖锻炼人天只如没面目汉子到来如何钳锤师打云棒头有眼明如日进云恁么则掀天揭地承师恩力去也师云举头天外谁是其人进云开炉结制已蒙指示如何是临济宗师云青天轰霹雳进云如何是曹洞宗师云虎之缺马之馽进云如何是云门宗师云脑后一轮红进云如何是沩仰宗师打圆相云天下人跳不出进云如何是法眼宗师云大地沙门一只眼进云五宗毕竟是同是别师云五五二十五僧礼拜云谢和尚答话师云汝是那一宗僧一喝师打云临济堂前半点头乃云马嘴象腮收归栏厩铜头铁额超入红炉这里还有不费钳锤不窥鞭影的么出来　跳看山僧为汝证据其或大器晚成普请九旬齐努力人天佛祖结同参遂举天童密云老和尚上堂云今日禹门寺里结制须与诸人一议不用诸人参禅不用诸人会理单单不用瞌睡若也瞌睡一棒打出骨髓莫言不道喝一喝下座师云这老汉年老心孤老婆太切彻骨相为恩大难酬子细观来犹未尽善殊不知禅不参则道不悟理不会则事遍枯单单不瞌睡不堕无记则生乱想据令将来翻成钝置何似新圣寿今日崇福寺里结制亦不用与诸人一议禅任他参理任他会待他瞌睡送个枕头却不敢动着何以如此不见道但得雪消去自然春到来且道与禹门相去多少老祖若闻必也点头是事姑置只如今日魏檀越挥金请开选佛之场毕竟如何指示听取一偈早晨法雨洗尘寰日出诸天展笑颜有相门中无相施福如沧海寿如山下座。

　　冬至日东京舶主林尔受魏尔潜潘云仍顾长卿薛梅初何昆嵋何子谦何君腾诸檀越请上堂僧问葭管飞灰绣纹添线即且置不涉化机请为指示师云无奈东君漏泄何僧拟议师便打师乃云绣纹添一线葭管正飞灰不涉化机句触着吼如雷好个时节还有共转法轮者么出来助山僧应以此身得度者即现此身而为说法其或未然山僧又自应去也遂举唯庵老叟船居曰船非水则不可行水非船则不可居必二者相资而后成宋濂无相居士则不然我非船何处不可行岂特水哉我非水何处不可居岂特船哉师云一人就事施设辉煌魏国之珠一人入理深谭卖弄赵城之璧山僧不识理事顺水行舟拈出如意宝要与二翁斗富大众证明听我举似甲将船水费论评十分巧说不如行乙将船水都拈除长安虽乐非久居争似我诸檀气压孙李苏遨游东海当西湖时乘只叶闲来往饱看江山展画图法说竟恰也无更助一帆风到岸腰金仍挂古珊瑚有问如何西祖意昆仑山下石香炉卓拄杖下座。

　　佛成道日魏尔潜檀越荐兄请上堂尔潜问年来几点思兄泪洒向崎江白日寒今日请和尚荐拔一句师云明星当午现潜礼拜云谢和尚慈悲师云夜半日头红僧问六年已脱千生梦忽悟明星作么生师云山僧眼不花进云魏檀请师登宝座追荐一句是如何师云髑髅眼底春风动无影枝头烂熳红进云蒙师拔出无生路九品莲花脑后开师云脑后一句作么生僧作礼师便打若乙问眉间挂剑魔惊怕袖里骊珠定有勋临济三玄即不问曹洞五位请师分师云从头问将来进云如何是正中偏师云皂马烂银蹄进云如何是偏中正师云琼花开铁树进云如何是正中来师云午夜雪山一点明进云如何是兼中至师云日月交辉进云如何是兼中到师云浑沌无窍进云五位已蒙师指示只如瞿昙失却眼睛净名开却眼睛是同是别师云一合相不可得进云当阳一着无私照触处莫非是本光师打云是偏是正乙礼拜师以拂子打圆相云大众会么释迦老子于雪山午夜悟得这个六祖于碓坊中踏着这个百丈于钁头下锄着这个沩山于木杓里舀着这个雪峰于饭箩边淘着这个云峰于闹市头撞着这个古今圣贤于日用中明得这个本寺檀越于正因中信得这个如上所说置之勿论信得这个以何为验试为举看毓祯魏公在日发广大心兴隆三宝创建丛林告世数载有弟尔潜体兄之心檀度如旧兹适世尊睹星悟道之晨特设斋供养兼请上堂为荐乃兄施米百石以资冥福更愿檀护与丛林同悠久者此亦幽明两致其极诚希有也所谓大人具大见大智得大用显扬奇特事须还过量人且道这个有甚奇特能令人悟能令人信能令种种妙用皆从这个流出未审这个向甚么处流出若是口吞佛祖的向未有这个时一坐坐断管取悟也不可得信也不可得踏也踏不着锄也锄不见舀也不上淘也不出撞也不着明也不得正恁么时唤甚么作佛祖唤甚么作众生唤甚么作生死唤甚么作涅槃谁为供养谁受荐拔乃喝一喝云若不得者一喝几乎转身不得身已转也如何得令他同觉同证去以拂子向空中点云露出一星子水天上下明下座。

　　同门法兄木庵和尚请上堂僧问一佛出世万佛赞扬如何是万佛赞扬底句师云笑破虚空口进云只如赤肉团边无位真人还赞得么师云无位真人在甚么处僧拟议师便打问圣寿峰头挂紫云宾主相对复何云少林一曲欣同调仲氏吹篪伯氏埙正与么时如何是主中宾师云下座陪师兄进云如何是宾中主师云一朝权在手进云如何是宾中宾师云面上三斗尘进云如何是主中主师云佛祖立下风进云宾主已蒙师指示向上宗乘是如何师云还我宾主句来进云恁么则一花五叶开愈秀同条各露一枝春师打云者一枝天下人有分乃云一佛出世万佛赞扬一花开敷万花周匝花黄花紫一般春前佛后佛无二道以无二之道廓人天未证之门揭佛祖不传之妙直得古多宝新释迦当下如镜照镜似空合空于中着得一只眼方见三世佛祖修多罗藏尽向此中流出天地日月万象森罗尽向此中建立四生九有八难三途尽向此中随流出没从缘契证百工技艺一切有情尽向此中各随根性悉得受用无物不周乾坤未可比其广大一般奇特日月莫能喻其光华任他通身是口也赞叹不及正当主宾互换不落时机一句如何展演多宝塔中分半座万花丛里两优昙下座。

　　雪天上堂以友居士问达磨面壁二祖断臂和尚今日升座雪里如何安心师云还我一臂来进云我师亲的意能有几人知师云用知作么进云空生若不岩中坐争得天花动地来师云莫谤空生好乃云雪里九年流出通身热汗炉边打坐竟日卓竖寒毛还有灰里豆爆者么试通消息看一僧云红莲雪里开一僧云虚空雪里点头一僧云银山铁壁八面玲珑师云欲得梅花香扑鼻还须彻骨一番寒卓拄杖下座。

　　立春日昙璲监寺请上堂僧问曹溪五叶桑林里如何是长芳万古春师云桃红李白蔷薇紫问着东君总不知进云须弥顶上无根树为甚么不犯春风花自开师云又被风吹别调中乃云云门干菌橛雨淋目炙久矣昨夜被山僧蹉手一捏捏碎瞿昙鼻孔迸出浩荡春风吹得桃红梅白遍界清香汝等诸人还曾嗅着也未卓杖云松花若也沾春力根在深岩也着开下座。

　　兴福福济三监寺同请上堂澄一监寺问生从何来死从何去师云澄不清搅不浊进云承师开示脚底莲花步步阶师云一法通时万法通乃云澄一蕴谦二禅德岁暮逼山僧上堂举扬个事若论个事佛祖口阁壁上山僧如何举扬因是让之至再其请益坚不得已向第二门头傍通线路曲顺来宜诸大德好须采听尺璧蕴于巨石勇者力攻而得之骊珠现于澄潭智者逆浪而探之间有懦怯之士若不另具一副手眼几番苦心欲希冀此二宝譬如辍耕获而望秋收无以异也或迷者而不知知而不能取取而不能用非惟孤负此宝抑亦自他俱失利济耳世宝如是僧宝亦然如何是僧宝昔日唐皇亲赏鉴钦延镇国利人天下座。

　　除日若乙维那弘永书记同众请上堂僧问今朝腊月三十日作么生是今日事师展两手云会么进云某甲不会请和尚为说师云不是知音者徒劳话岁阑僧礼拜师云果然弘永问古人烹露地白牛与大众分岁未审和尚今夜分个甚么师云与汝一个铁馒头进云大众谢和尚师云咬得破堪受人天供养乃举雪峰敦和尚因僧问如何是佛曰把火照鱼行进云如何是法曰唐人译不出又云佛法已蒙师指示未审毕竟事如何曰腊月三十日师云古德答话不带枝叶山僧随例攀条倒行一令今朝腊月三十日诸人毕竟事作么生只如唐人译不出把火照鱼行且道佛法落在甚么处如此会得参学已竟报恩已毕其或不然三百六旬仍蹉过眉毛剔起又来年下座。

　　元旦祝圣上堂僧问格外乾坤大榑桑日月新春风吹破腊处处贺新正如何是最新一句师云一团和气万劫同春乃云万年春一梦梦醒万年新新罗▆打鼓日国贺新正草木丛林俱作狮吼山河大地鼓舞欢呼发挥固有风光唤起一新气象万邦歌有道四海乐无为卧云深处向不朝天圣恩广被如何补答蓦竖拂子云一枝劫外春无尽仰祝尧天舜日长下座。

　　解制监寺领魏之琰居士请上堂僧问如何是一印印泥师云瑕生了也进云如何是一印印水师云鹅王择乳进云如何是一印印空师云无汝下手处问如何是夺境不夺人师云拔却眼中钉进云如何是夺人不夺境师云日高犹未醒进云如何是人境两俱夺师云拈却无生国进云如何是人境俱不夺师云护取法王城进云人境已蒙师指示心空及第事如何师云空里挂灯笼进云恁么则人人有分去也师打云海上漫栽花乃云九十光阴一撮子五湖僧在一毫端遂弹指一声云为汝诸人解制了也还有心空及第者么三级浪高能变化风雷相送过龙门复举赵州和尚因赵王来参州端坐不起次日帅来州下禅床受之侍者问曰昨日大王来为甚不下禅床州曰非汝所知上等人来我禅床上接中等人来下禅床接末等人来出三门外接不可目我王为中下人也师曰赵老恁么接王可谓不失宗师体裁简点将来未免因人上下山僧当时若在敢问赵州设有无等级人来又作么生接管取赵州至今要起起不得要坐坐不成是事且止只如今日三岛客九洲僧俱殿下重临法会观选佛场揭晓龙蛇溷杂凡圣交参毕竟如何分疏作何相接良久云万派声融沧海上万年流水不知春下座。

　　癸卯秋仲五日省觐回唐辞众上堂道荣问孝义全彰遽离雪峰法席因缘出现高踞圣寿猊床只如今日符到奉行师资庆会一句作么生展演师云报恩须是忤逆儿进云栴檀围绕栴檀树狮子游行狮子窝师云不劳赞叹进云殿下临筵听法曾承灵山付嘱吾师机辩天纵不妨更借一问师云水流须到海云起必为霖进云恁么则解使人天迎杖锡直教龙象接金襕师云汝者一语翻成分外荣礼拜而退自信问吾师为法到崎丘接物应机已六秋幸遇因缘今出现杖挑明月上皇州人天交接则不问途中得力一句乞师开示师云一帆秋水上皇州进云恁么则临济家风重振榑桑去也师云如何是临济一句僧喝师云者一喝落在甚么处进云不从天得不从地生师云莫是从人得么僧礼拜师一喝乃云见可则进知难则退逆川禅师云古德恁么说话大似趋利避害取舍未忘所以山僧住此数载不敢妄动兹缘故国六十余位宰官居士于前年邮启聘山僧回唐为国开法不特感激道爱抑且熟处难忘寻修书报复许可来春今秋觐别黄檗老人理当叙谢白众承崎主同四众光临证明举似乃别古德云进则以道退亦以道以道进退谁曰不可虽然此犹是山僧分上诸人分上又作么生道心相照千里如面忠孝持身供养无尽至于向上一着各自努力附赘一偈离此山门入国门千山万水一乾坤我心如雨无遗点深谢檀那六载恩下座。
嘉兴大藏经　即非禅师全录


　　即非禅师全录卷之二

　　门人明洞性安性节明觉明幢同编

　　乙巳季春望旦
丰主源忠真大檀越暨明洞上座请
师进寺至三门云大道兴方便立从信入者永无退失有超方便的一任丹霄独步。

　　世尊拈香云一尘一佛国一花一释迦说甚么殿里的烂冬瓜洞山麻云门橛遂插香云香云弥法界瑞气霭乾坤。

　　韦驮拈香云扶持正法现金刚身此一瓣香耀古腾今。

　　伽蓝拈香云钦承佛嘱拥护丛林丛林作狮吼大地变黄金有如是无作妙用所以立为福聚伽蓝神。

　　祖师拈香云脑后一轮红豁开正法眼庭前柏树子毕露祖师心。

　　监斋拈香云三德六饰百味具足大众加餐檀那获福。

　　据室云此方丈不涉新旧廓同大虚任是百亿微尘数云门兴化百亿微尘数福海寿山一时顿入无欠无余咄临济来也汝们更须倒翻筋斗向虚空背上行一遭又正翻筋斗扑落下来广寿为汝们证据。

　　孟夏八日受请祝国开堂师于源太守手中接得请疏示众云佛祖付嘱王臣流通公验分明仰烦披露维那宣疏毕师指法座云超佛越祖总落阶梯看广寿从空放下平地升高为诸仁者拨转向上一着遂升座拈香云此瓣香根盘空劫叶覆阎浮爇向金炉专伸供养。

　　灵山会上禅祖。

　　释迦牟尼佛以及西天东土历代祖师证明开堂龙天八部拥护道场伏愿日新鹫岭之风时迈唐虞之治又拈香云此瓣香统天地以为根会万物为一体端为祝延
当今皇帝圣躬万福圣寿无疆钦愿生生不忘佛嘱世世常现人王兴隆三教坐享太平。

　　此瓣香明如日月秀丽山河奉为
本朝大将军位同地久寿与天长恭愿等闲伸出定邦手大转灵山正法轮。

　　此瓣香四海毓秀五岳钟灵奉为
文武官僚列国勋贵增培禄算儒佛并肩。

　　此瓣香鹫岭传来龙宫涌出奉为
丰主源大檀越以出世之心治世从有为而证无为建法幢立宗旨爇向炉中用酬檀德恭愿福禄深巨海寿算等须弥。

　　此瓣香遇贱则分文不值遇贵则价重娑婆第二回拈出奉为现住京畿黄檗山万福禅寺开山第一代传
临济正宗第三十二世七十五腊
上隐下元本师老和尚用酬法乳恭愿常住世间为道树千枝并秀荫人天此瓣香深逾沧海重越丘山奉为父母养育之恩师长剃度之德十方檀那一切师友或一言半句资我慧命粒米寸丝成我道业今日普同报谢伏愿现在植金刚正因将来为菩提眷属遂敛衣就座维那白槌竟监寺法云问福地新开选佛场霭然瑞气绕猊床愿通少室真消息格外玄机为举扬师云顶门只眼耀乾坤进云只将只眼乾坤句仰祝皇王亿万年师云也赞得一分进云更愿国风与祖风永扇帝道齐法道绵昌师云此语最亲切维那柏岩问法海出世闽王证明和尚开堂丰主预会先后一揆则不问如何是寿国福民一句师云百亿须弥卢进云恁么则如龙得水去也师云且缓承当友松信士问雪峰山顶卿云呈瑞广寿堂中佛日增光如何是重重现瑞彩一句师云楼至来也进云只如今日丰主新创法席恭请和尚祝国开堂亲临座下行香听法敢问和尚举扬何法师云合国证明进云现前万指围绕和尚作么生接师云各与一顿棒进云棒头有眼明如日照彻人人在此时师云几人荐取松礼拜退师乃云机前荐得犹涉纤廉槌下承当翻成钝置何况机锋相扣棒喝交驰唤作激扬直指转见迂曲今则按下云头拗曲作直为诸仁者婆舌一上若论此事如积树成林积日成岁积善成功积功成德德积以成道道积以成无为无为而无不为耳既不住无为不尽有为以大心为功德海以智慧为般若舟自他利济并登觉岸正眼观来犹在半途正当恁么时如何是不离堂奥随缘应现一句风生万壑月印千江复举闽王请法海闲禅师开堂才登座以手敛僧伽黎顾视大众便下座王近前执闲手云灵山一会何异今日间云将谓汝是个俗汉师云大音希声不同常调若非角听几失知音八百年来令天下人疑着却成未了公案兹承丰主源忠真大檀越乘夙愿再来特创宝坊延山僧开山卓锡祝国开堂是日台旆临筵预会听法山僧自揣道行微劣无可图答只将一点水墨两处成龙完此公案作法施去也将谓大王是俗汉元来佛法个中人山僧堂已开了圣已祝了法已说了只如今日释迦世尊出世一手指天一手指地且道明甚么边事众罔答师云各各归堂明取好维那结槌师下座。

　　安执事丰主请上堂举云门因僧问斋主设斋如何报答门云量才补职僧云不会门云不会吃斋去僧有省师云云门推门落臼者僧虚往实归悟则不无要嗣云门未可在何故者僧被云门一塞口开不得只是解吞不解吐广寿则不然跳过金刚圈独步大方咬破铁酸馅百味具足果有其人不惟堪扶法化以助王化抑亦永作人天之福田其或未然吃水也须防噎平地岂无慎跌诸大德还委悉么为法求贤择手眼等闲说与饱参人下座。

　　丰主建新禅堂成远州太守源长真檀越捐金为知浴请结夏上堂梅岭问圆觉伽蓝华藏刹海豁开户牖大座当轩四海趋风檀越加敬则不问九旬安居事如何师云垂丝千尺意在钩头岭喝师打云未是金鳞进云和尚只见金鳞未见金毛狮子师云欠牙爪在僧问以百千亿劫为一念以一念为百千亿劫为其神通妙用为复法尔如然师云百草头边狮子吼进云直得尽十方世界总是一会安居师云三千刹海一伽蓝进云只如朝过天台暮游南岳底汉来又作么生接师云朝打三千暮打八百乃云万松青入汉密构凌云烟括大千于个里包法界于其中殊胜庄严同佛受用此会功德实非小缘各生难遭之想同期出世之心竖起铁脊梁放开大眼孔觑透佛祖心肝坐断银山铁壁然后向佛祖行不到处行取一步步步踏实说不到处说取一句句句朝宗检点将来未为究竟如何是究竟一句翻身磕破虚空额祖德檀恩一并酬下座。

　　丰前州源太守恭荐　东照大权现先将军五十年讳日请师上堂法云问森森大树插青天为荫苍生五十年太守亲临求荐拔证明一句若何宣师云海印光中全体露进云恁么则众星拱北万派朝东去也师云权现嘉名天下闻进云谢师答话师云拱北朝东道一句看云礼拜云道过了也师云亲切万水问太守请师说法则不问如何是坐享太平一句师云路不拾遗真古道进云更喜风调雨顺国泰民安师云万民乐业享丰年进云恁么则天长地久无余事玉叶金枝万古春师云被上座道着友松问太守今日恭请和尚上堂追荐东照大权现五十年讳辰如何荐超师云佛国任遨游进云五十年前凛凛威风震八极五十年后昭昭瑞气福榑桑请师证明师云谁不仰恩光进云与么则源远流长清万古乔松翠竹秀无穷师云放汝二十棒松作礼退师乃云法性湛然元无生灭随类应现示有去来东照大权现夙乘悲愿现将军身抚治家邦朝野颂德应缘已尽擦手宾仙往五十年凛然生气兹逢讳日承外孙丰前州仁孝太守小笠原公请山僧特升此座举扬般若资严冥福然般若之体明如日月般若之用迅若风雷亘古亘今无变无易以此拔幽直超果位以此利显家国兴隆正恁么时如何是光前耀后一句突出乾坤眼万古福源长下座。

　　丰夫人那须氏同次公郎源光真请上堂僧问龙女献宝珠直往无垢世界成佛如何是宝珠师云大众证明进云女身垢秽如何成佛师云莲花出淤泥乃举秦国夫人计氏参大慧杲和尚力究有省呈偈云逐日看经文如逢旧识人莫言频有碍一举一回新师云秦国夫人虽处女流宛有丈夫之作但偈语犹堪检点杲和尚许他也是半幅全封试举似看逐日看经文黑豆生芽如逢旧识人夙世冤家莫言频有碍寸丝犹挂一举一回新如何放下山僧恁么注脚不是减沈之香要使五百年后接一个同参的丰国夫人那须氏内相攸宜克勷政绩日用之中不离佛法山僧驻锡金粟园六个月时同丰主暨二公郎频来问道兼承种种供养今住广寿合府请法俨然灵山一会虽不呈偈金在矿中且道与五百年前秦国夫人同别如何处处逢龙女门门遇善财下座。

　　五月初五日九山北源纳川雪涛独立铁樯万水灵泉梅岭龙舟独健梦堂德海既白彻玄僧眼慧云鉴印东晓月江宜山于朴东白道长灵秀暨合山诸大众预祝师半百大诞请上堂僧问弟子辈恭祝和尚尊诞仰冀与赵州古佛同一春秋如何是大法流通永镇榑桑一句师云满天花雨落知有龙王来进云今日龙王行雨沐圣体时如何师云头角露也进云恁么则雨中突出眼中眼天外高挑灯外灯师云速礼三拜乃举赵州和尚因僧问和尚姓甚么州曰常州有又问和尚春秋多少州曰苏州有师云赵老逆行域中日月发明劫外春秋手眼通身超今越古不虚为古佛之称若问广寿姓甚么答道大地载不起更问春秋多少乃道虚空包不尽且道与赵州相去几何有辨得出不妨与古佛相见正恁么时如何是同诚祝赞一句绕围龙象三千指意气一团万古春下座。

　　初七日远州太守源长真檀越为师祝寿请上堂月江问五十而知天命乃寻常事和尚是大善知识知命既在未生已前如何是今日太守祝寿一句师云日照天临进云别有天地异人间又作么生师云林峦添瑞气进云恁么则尽大地普祝去也师云如何是普祝一句进云昼夜一百八师乃举大颠和尚因韩文公问云和尚年多少颠提起数珠云会么韩云不会颠云昼夜一百八广寿云韩公问年多少大似虚空背上觅起止颠提起数珠示之无孔铁锤当面掷韩云不会六律分明颠云昼夜一百八亘古亘今山僧恁么举似还当得庆赞也无突竖拂子云大颠和尚来也即今在山僧拂子头上合掌赞叹云老僧今日亲到广寿见远州太守俊秀青年有如是信心重法闻其本月二十日初度何不自他共祝去也山僧不胜欢喜问讯答云愿将昼夜一百八转为太守祝遐龄大颠和尚含笑而起山僧致谢云劳先辈证明下座。

　　初八日法云监寺为师祝寿请上堂云问法王出世坐断古今正恁么时威音王是和尚儿孙请问威音前一句师云威音王即今在甚处进云在和尚拂子头上师云突出难辨进云然则灯笼露柱齐庆祝去也师云一言之下报深恩进云法雨周沙界寿山亘古今师云灯笼露柱笑呵呵乃云佛祖出世并无别事第为护念付嘱而已护念者要人卫法道也付嘱者要人续慧命也广寿出世不外是也法云洞上座精白一心以卫续为念监领寺务井井有条人咸称其有杨岐之风山僧亦知其夙记再来耳兹值山僧半百初度预伸庆祝请升座普示威音前一着若论威音前佛祖未曾指注山僧如何措辞惟各各自悟自证始得或问自悟自证后如何南山布法雨东海起云雷下座。

　　初十日源太守次公郎光真檀越为师祝寿请上堂僧问南极寿星临福地中天紫气贯丰山今日源光真檀越恭祝和尚华诞如何是寿星临福地之句师云露柱生儿进云如何是不涉春秋一句师云未解语言先作赋一操直取状元来乃云光真髫年英发骨气超凡蕴夙世般若之种生尊贵菩萨之家所习诗礼所行十善不染之性犹青莲出水挺挺池中得此殊胜福缘非一佛二佛边所种善根可能耶每参山僧益加敬信今来祝寿请法弥勤其迹颇似善财诣佛会中参普贤大士见乘白象王处红莲座一心亲近讼闻法要悲智圆满行愿圆成其发心功德与善财无二无别虽然光真恁么庆祝山僧恁么举扬于唱教门中足可观光若约衲僧分上彼此俱要吃棒何故棒头取证无生忍铁树花开万劫春下座。

　　十二日丰夫人为师祝寿请上堂东晓问法身元不动只为方便示生即不问如何是第一玄师云觑破未生前进云如何是第二玄师云耳朵列两边进云如何是第三玄师云两脚踏地头顶天进云如何是第一要师云古篆无文进云如何是第二要新条有识进云如何是第三要师云千差都一照进云三玄三要蒙指示格外金鳞来时作么生师打云会取玄要好乃云生佛之元古今不易化育之本物我同途只如山僧五十年前未出母胎时以何为初度之辰于此觑透不惟见得山僧本来面目抑摸着自己元辰如觑不透山僧自出头来也应以此身而说法不妨重现女人身复举余夫人祝广慧禅师寿且云愿和尚与虚空同年慧云道甚么广寿云古人相见无非佛法一问一答如空合空今日丰夫人祝山僧寿也不曾发问山僧亦不用答且道还有佛法也无咄彼此渊默问答如雷下座。

　　十四日正当师五十岁初度之辰丰主源忠真大檀越为师祝寿请上堂僧问圣人作而万物睹今晨法雨初霁杲日当空请问是何祥瑞师云天高地厚进云丰主临筵庆师降诞如何是感应道交一句师云海阔山长进云恁么则十方归仰无为化恭祝吾师亿万春师云雷鸣谁不闻僧礼拜师乃云突出一枝肉菡萏大地皆闻解脱香花果齐彰昭正觉是名佛子报爹娘山僧亲恩已答了檀恩又作么生如丰主源檀越智勇谦德不让赵王迩来觑破向上一着乃能舍世间之浮尘布出世之实地悟梦幻之色身祝坚固之慧命以此慧命寿国家则时清道泰以此慧命荫宗裔则世衍禄昌可谓大福德人修大福德人受无非皆从正信见道中成就耳更有一偈大众证明都卢原不涉春秋一彩何妨赛两筹七十高龄添半百绵延慧命续源流下座。

　　十五日开善寺月交禅德为师祝寿请上堂月交问昙华现瑞彩大地变黄金龙象绕围人天倾向正当恁么时如何是格外庆祝一句师云海底泥牛衔月走进云七佛已前四时春现成公案如今日师云善世法门八字开进云恁么则法霖润国土紫气贯山门师云幸值阇黎知时节交礼拜退师乃云神龙来听法晓雨犹未止拄杖有神通摄入钵盂里正恁么时明月当午现与你们说个目前道理月印长空影含众水清凉大地光被九洲有此善利所以灵山标之曹溪话之马祖玩之药山啸之若夫水底捞纸上画指边觅瞽处问如斯等人敢保驴年未梦见真月在开善月交禅德为人实行虚心待物实不愧其名也兹值山僧母难后一日正当月望进山补祝请上堂因念其诚推出真月以答之以拂子打圆相云委悉么篮儿没底盛明月月交持来祝寿筵突出顶门一只眼清光照彻未生前下座。

　　十六日黄檗木庵和尚为师祝寿请上堂僧问于一切法离诸言说未审和尚说何法师云汝要我说何法进云瞻之仰之师云蹉过了也进云今日黄檗和尚为师祝寿请上堂作么生是祝寿一句师云埙篪同调进云恁么则满山松竹万年春师云赖有知音问向上一路千圣不传学人如何进步师云岭上石人开口笑进云恁么则某甲一趠趠得去也师云堂前铁锯舞三台僧作礼退师乃云虚度五旬承祝增愧复命升座勉赴来宜虽无当于狮吼凤鸣而同门法爱之谊庶几无负也遂举云门和尚因僧问二尊宿相见时如何门云不是偶然广寿云正令当行十方坐断机轮转处作者犹迷惟有格外人相见自然声和响顺形直影端彼此情忘主宾道合正当恁么时如何是因斋庆赞一句黄檗枝头双蜜果合成一颗大蟠桃下座。

　　十七日佛日慧林和尚为师祝寿请上堂宗昆问法身等虚空福聚海无量如何是不生不灭一句师云赵州东壁挂葫芦进云恁么则广寿峰顶月与摩耶同光师云如何是摩耶峰顶月僧作礼而退万水问昔日裴相国见石霜借笏垂慈今日源丰主随喜听法和尚如何指示师云万水千山进云恁么则如龙得水虎靠山去也师云千山万水进云昔日裴相今丰主须信慧林即寿林师云不涉古今再道看水礼退乃云灵观上堂祝睦州寿揩背须借他人手佛日请广寿升座自祝吃饭须用自己口远承法爱愧感无涯分此炊香作平等供养去也正恁么时震法雷鸣法鼓布慈云洒甘露万象森罗踊跃起舞俱要听山僧举古遂举太平恩禅师因僧问日未出时如何平曰众人皆仰望进云日出后如何平曰万里照无私广寿云太平恁么答话可谓头正尾正若要耀后光前更资一路或问广寿日未出时如何曰瞌睡汉更问日出后时如何曰堪作人天眼目大众且道还当得彼此庆赞也无天亲坞里蟠桃熟无著山中柏子青下座。

　　十八日崇福寺化林上座同徒孙海天祝寿请上堂化林问格外蟠桃此地栽十分春色日边来诞生已度五朝后和尚如何作主裁师云和盘托出进云恁么则某甲领取一颗饱天下人去也师云若是别人大难承当进云谢和尚证明师云知恩方解报恩乃云智积大士于无生中受生只可自知广寿道人向未兆前一画人或难卜如卜得出一任发挥佛祖绍续宗风总报四恩弘范三界且道是甚么人崇福化林上座三山英俊也早岁博通典坟尤精于易得圣人之心浑造化之妙后舍儒入禅达佛阃奥昨日严持花云庄严供具为山僧卜云露柱生蟠桃一举四十九馨闻海外天空生叹希有山僧肯他一半今日请山僧升座举唱且道那一半作么生得全诺去竖拂云委悉么山僧慧命龟毛拂绍续流通赖白眉构着祖师真血脉是名出格报恩儿下座。

　　十九日宫本居士为师祝寿请上堂龙舟问如何是如来禅师云满天瑞气进云如何是和尚禅师云匝地祥光进云恁么则将此祥瑞祝和尚寿福檀那去也师云如何是阇黎禅僧礼拜东晓问佛言佛法付嘱国王大臣有力檀那今日宫本居士钦护法筵祝我师华诞正与么时酬檀恩一句作么生师云拈出云门棒进云世尊初生金莲捧足和尚华诞有何祥瑞师云坐断千差放开线路进云与么则人天龙象叹希有草木林峦献瑞征去也师云还我独尊一句进云真狮子吼师云莫谤山僧好问和尚寿展越六日诸方庆赞犹未休如何是重重庆祝一句师云锦上铺花色转鲜进云恁么则一点元辰亘古今也师云如何是亘古今一句进云诞出恒沙功德聚宝华座上现全身师云礼拜着乃云广寿门下日日生辰福聚堂中时时庆祝说甚么初度越六日偏颇之人必以刻舟共哂正信之士竞来锦上铺红所谓欲知宫本事须是宫里人若非宫里人焉知宫本事复举云门和尚曰十五日已前则不问你十五日已后道将一句来又自代云日日是好日广寿云若会得日日是好日不求福而福自至不求寿而寿自增乃至齐家治政成佛作祖莫不皆从此日日是好日流出且道日日是好日向甚么处流出华藏界中才一念阎浮早已八千年下座。

　　二十二日吉冈居士为师祝寿请上堂友松问菩萨十愿礼敬为先人间五福祝寿为先今日吉冈居士恭祝华诞请转法轮如何是当阳一句师云冲开碧落松千尺进云居士礼敬还有功德也无师云转赠檀那一寿图乃云一梦五十霜梦语醒犹长恐费娘生舌万松代举扬大众谛听一松云法身与虚空同体合暗合明法性与虚空同量亘古亘今一松云只如一人发真归元十方虚空悉皆消殒且道向甚么处安身立命一松云好个问头只是你不知落处若知得落处堪续佛祖不传之慧命岂直为祝有相之寿量哉一松云莫谤我好莫道我不知落处试问大众个个都知落处也无山僧见他说得有理乃问你名甚么曰万年又问赞助无私之政不落前后之机是甚么人曰今日斋主是也山僧曰你不惟知言且能知人辄成一偈万年松在祝融冈覆荫儿孙永吉昌觑透归元一着子世间世出寿难量有僧出问此是和尚饶舌万松何曾举扬山僧曰待你醒来向你道卓拄杖下座。

　　廿八日大羽居士为师祝寿请上堂问山头挺出一灵椿劫外风光别是春大羽请师升宝座如何一句祝元辰师云彩凤空中方展翼进云恁么则物物呈祥去也师云无毛鹞子过新罗进云谁知和尚活手眼照用并行越格量师云赖有维摩证明乃云以不生之生而现于有生之生生即无生以无相之相而现于有相之相相亦非相相亦非相月印寒潭生即无生雷鸣空谷一声　地万籁无声只眼舒开千光匿耀直得赐儿母放下掌上明月珠注生官打失肘后黄金印惟有通方作者转变临时格外庆生人天获福虽是一时缘会须知积劫薰成薰成因种果熟今时则且置只如庞公一曲没弦琴不落宫商角徵羽特庆山僧半百诞辰如何是知音之外更知音一句良久云福海寿山齐起舞钵中童子笑忻忻下座。

　　二十九日昙瑞柏严二上座为师祝寿请上堂昙瑞问将百亿须弥卢无边香水海恭祝和尚寿时如何师答云未足酬恩进云广寿一枝佛法未审分付阿谁师云楼高先得月进云恁么则某甲承当去也师打云当仁不让是男儿瑞作礼云谢师赐棒师云棒下开眼始得乃云移沧海为福海指须弥作寿山用祝山僧法腊大似持灯助日之明不见道诸供养中法供养最如何是法供养如拈不出山僧为子拈出也南岳和尚参六祖大师于说似一物即不中处打破漆桶遂执侍一十六载然后五叶绍芳踏满天下此是法供养青原和尚于圣谛亦不为处放倒无位真人亦于曹溪首众数年一株嫩桂馨塞娑婆此是法供养昙柏二子行履端正见地真实三事随身十愿不易彼既丈夫我何不尔倘如二老祖大扑落一番传持慧命是名真法供养复展拂云委悉么将此寿尘刹是名真报恩下座。

　　谢丰主及远州太守暨法云监寺合山大众上堂僧问如何是广寿境师云千峰如画进云如何是境中人师云人在画图中进云人境已蒙师指示只如上无佛可成下无众生可度和尚今日上堂为何事师云好人境外一句僧喝师云学来的悟来的僧又喝师云莫道无众生可度好僧礼退师乃云法性不宽波澜不阔佛法知见不忘生死命根不断自救不了如何为人山僧虽波澜不阔却解斩钉截铁转变临时应此堂期酬法檀去也前月丰主合府宝眷暨合山大众运出自己宝藏共赞古佛家风忙了一月总不知山僧动静山僧却知诸人动静以何为验山僧逐日向诸人眼睛里经行舌头上趺坐山僧出定诸人舌动山僧休歇诸人瞌睡于今诸人却知山僧动静山僧又不在者两处且道在甚么处知得山僧立命处祖师鼻孔一齐穿复举袁中郎致书于封君曰天下奇人聚京师儿得遍观大约趋利者如沙趋名者如砾趋性命者如夜光明月千百人中仅得一二人而已一二人中仅得一二分而已师云中郎少年高第具如是藻鉴所谓明眼难瞒三种人闻之宁无愧乎虽然更有一种奇人视名利如粪土等性命若虚空有时在闹市街头有时在水边林下有时在公堂前后可惜蹉过争如丰主父子及诸仁者时时磕着卓拄杖下座。

　　青木端峰居士请上堂梅岭问如何是第一句时值典座喷嚏师云典座喷嚏答汝了进云如何是第二句师云五月梅花吹一曲进云学人今日小出大遇师云三千里外有知音岭礼拜师云何不问取第三句乃云山僧初住广寿事繁近日远近来请上堂概不许可为居士是一会中人勉应来机诸仁者委悉么居士不昧夙因宦身僧行流通大法独创丛林旧冬延慧法弟开堂利益人天今夏遣使走千里请法证明本分可谓世出世间两尽其道耳第山野莫能赞扬拈出现成公案用酬道契遂举临济和尚因王常侍来谒引入僧堂随喜侍云此一堂僧还看经否济曰不看经侍云还参禅否济曰不参禅侍云经又不看禅又不参毕竟作个甚么济曰总教伊成佛作祖去侍云金屑虽贵落眼成翳济曰将谓你是个俗汉广寿曰常侍故是明眼不合逆风扬尘临济手眼不亲金錍用在何处或问山僧此一堂僧还看经么向道唤甚么作经待他开口蓦头一棒管取王常侍当下脱却金甲更令一堂僧个个坐断毗卢顶　不致佛粘祖缚带累天下儿孙至今解释不了虽然至理一言转凡成圣则不无只如末后一句如何话会莫言世上无仙客须信壶中别有天下座。

　　监寺法云上座领合郡善信宗德养德教意等请上堂柏岩问合郡善信请上堂和尚如何开示师云灶妇街童知祖意进云恁么则善信知恩去也师云松风鸟语演尧歌进云谢和尚证明师云还我证明一句岩云明月当空皆普照师云阇黎也得一分光明乃云人生于五天覆之地载之君亲成育之师长教诲之能酬此五人道乃尽人道乃尽可以入佛道耳山僧开法广寿无非欲人人尽人道而入佛道令生生世世不失金刚种子兹法云上座所领合郡善信皆忠孝五常之士不言而喻道同气合各生欢喜设斋请上堂仗我三宝用答四恩观此一节不惟可入佛道可以卜人道于万世昌隆耳正恁么时如何是共乐丰平一句风雨以时邦国泰大家稽首答深恩虽然更须知有天不能盍地不能载君王不得而臣父母不得而子如此奇特还要到广寿门下勘过始得卓拄杖下座。

　　中元解制日知浴梅岭上座领远州太守源檀越请上堂僧问结解则不问金鳞透网时如何师云试　跳看僧喝师云虾蟆叫僧云谢和尚证明师云证明个甚么僧礼拜退乃云九十日内合虚空口结却布袋直得森罗万象敛影敛踪十圣三贤吞声吞气今朝目连尊者欢喜之晨文殊大士解制之日依例打开布袋尘尘解脱处处纵横一任不老峰独步大方放生池倒倾大海四大部洲各归本处两轮日月西涌东升檀越功该果满衲僧事备理圆且作么生是诸仁者心空及第归一句信脚踏翻解脱海掌中至宝耀乾坤下座。
嘉兴大藏经　即非禅师全录


　　即非禅师全录卷之三

　　门人明洞性安性节明觉明幢同编

　　升座

　　结冬升座示众问繁不录师云今日诸方结制也有押韵禅也有四六禅也有花柳摩捋禅也有奇怪极则禅广寿虽无此等禅然已与诸人同此道聚又且不可恁么杜口休去随分说些平实禅以警其不逮各宜委悉丰主檀越以四事供养大开福田正要诸仁者修行辨道犹播佳种更要山僧随机说法如降时雨令其抽信芽开心花遂克成就无上道果而后已此便是佛祖慧命有赖人天福田有望耳诸仁者当自生难遭思不可作容易想果能存了生死之志把从前许多学的解的所秘所蕴的杂毒尽底一翻翻却直须竖起铁脊梁突出两眼睛尽三百六十骨节八万四千毛孔并作赵州一个无字一提提起如撑上水舟单篙直进心心无间念念无断忽然拶透和个身心器界山河大地一时瓦解冰消有日在其或立志不坚用心不切朝勤夕怠一曝十寒蒲团未暖妄想昏沉开静放参交头接耳威仪不检细行不修又怕人简点如此参禅参到驴年更驴年只成个光头俗汉岂不孤负己灵虚消檀施唐丧光阴有何益哉古佛云制之一处无事不办努力珍重下座。

　　示众云参禅了生死了则度一切且道唤甚么作生死又作么生了莫是卜度公案是了生死么痴守一橛是了生死么学智机解是了生死么好没交涉真了生死的人如红炉上一点雪相似始有少分相应其或未然切勿因循蹉过试思量世间农民不惮寒暑竭三时之力欲其庐舍之完食饮之充而不可得吾辈坐享信施华居美食宁知王家之余禄皆农民之汗血也又不思父母不供甘旨师长固自远离跋涉千里万里亲觐知识所图何事若不真参力究以报四恩寸土滴水也难消各自鞭策努力珍重。

　　十一月十七日弥陀佛降诞日值冬至示众印光问阴剥阳生请师宣明此理师云梅华心似铁独露一枝春进云妄消真现时如何师云一阳未复时荐取乃云慈明和尚冬日榜示僧堂作此注曰若人识得不离四威仪中首座见谓众曰和尚今日放参广寿云慈明祖揭榜僧堂黄河九曲直在其中首座白众译梵为华只得一半那一半作么生你们不会请问阿弥陀佛且道阿弥陀佛即今在甚么处其若不知山僧向第二门头饶舌去也一念不生念念弥陀出现一尘不动尘尘极乐净邦故经云心清净即佛出世又云心净则佛土净当知十万亿土初不外乎一心也听取一偈会得个中无量寿祖师公案已全呈庆生不涉阴阳句水鸟风柯念佛名。

　　除夕示众云古者谓山中无历日寒尽不知年今者居山预备做岁与廛居何异山僧虽不预备亦愧古人多矣兹者诸执事强山僧应个时节临时无一物可为分岁记得现成一则公案总与诸人结般若缘去也今朝腊月三十日到来阎老子要征汝们饭钱未审将何抵对一僧云小尽二十九大尽三十一僧云恭惟大王万福一僧云从来不曾咬着一粒米一僧云今年锥也无一僧云昨日还了也一僧云心不负人面无惭色一僧展两手示之观此数转语颇有衲僧气格足以酬偿然检点将来犹欠息在其中有一转语有权有实有照有用无得无失无欠无余如有检点得出许伊坐受人天供养其或未然五过五进一十。

　　元且祝圣云天得一以清地得一以宁君王得一天下贞衲僧得一公案现成现成公案如何举一尘春风祝圣人。

　　示众云说禅说道孤负佛祖论心论性埋没己灵无言无说小乘枯禅流出胸襟急须吐却纵展百千三昧到广寿门下总用不着且道广寿有甚么长处一任诸人疑着。

　　中津太守源长胜檀护求荐故考中散大夫慈源惠公请升座僧问秋雨晴秋风清秋山空秋水明正与么时如何是荐拔一句答云体露金风进云此莫是中散大夫转身处么答云露也露也进云只如孝子请和尚举扬大法以报罔极之恩还有端的分也无答云子试道看进云恁么则子流孙派日绵远为有丰源活水来师云放你三十棒乃云慈源居士在世之日持己也德为政也仁缁素均感其恩泽大限忽临宴然委顺此以见其生平也兹当七七之辰孝子请山僧举扬法要以荐贤灵然山僧口挂壁上一法也无犹恐孤负不免于无法中演法以慰孝诚乃竖拂云还委悉么当下荐得超拔已竟其或不委再垂方便有生有灭水面沤花无去无来空中鸟迹正当恁么时且道向甚么处安身立命良久云五品位中留不住无生国里乐陶陶。

　　荐养德院益翁居士师云养德院有一片无阴阳地益翁居士未出母胎时已承绍了也直至于今始为安乐窝有孝女那须氏营斋修佛事请法为津梁冀其乃翁灵性圆明高超净域不历祇劫顿证无生正与么时如何是益翁转身一句梦回喷嚏如雷吼触破弥陀鼻半边。

　　荐男师云兵部太辅源长安居士天性良实精练家法退公之暇遵父祖庭训崇信三宝以笔墨为佛事日书普门品一卷兼以禅宴为程课如此五十年若一日耳今春染微恙便有转凡之念遽尔西生藉此平日信力般若力往生无疑然愿力弘重还期应现耳老太守请法以资冥福聊说伽陀为荐长安之德苍苍洋洋长安面目山高水长大悲愿重应现他方普现色身随处津梁痘花暗结菩提果一度风来一度香。

　　岛村自雄信士荐考理白日脱居士师云古今无二道天下共一理理白则日日解脱道明则处处皆通其通也去来无碍其脱也生死自在天上人间潇洒庆快理白亡灵曾恁么一回也未如曾恁么许汝明白会得教家极则道理更须知有祖师西来直指超凡超圣的消息且作么生是直指消息卓拄杖下座。

　　荐夫师云夫生必有死聚当合离纵位极圣贤亦不能免但凡圣与贤愚有等差耳若生无愧死无憾有不死者存道中其人欤今夏四月望后乃其大祥讳辰乃内道传求法语追荐愧山野无言可说只教伊且自看生从何来死从何去者里看得透便知道中安身立命处抑晓得自己本地风光与安身立命之处则生来死去全成一大解脱矣再听一偈红轮西去又还东莲始开时果在中信女斋僧求荐拔钵盂张嘴笑薰风。

　　大堂林居士求荐故戚请对灵师乃云性秀性茂夫妻偕老正信乐善优游一世寿考而终必也往生无疑何用山僧超荐缘彼遗嘱请山僧举扬般若以助冥福故不违本愿作法施去也遂举赵州和尚因僧问未有世界早有此性世界坏时此性不坏如何是不坏之性州云四大五蕴进云此是坏的如何是不坏之性州云四大五蕴师云赵州寒潭彻底此僧徒费捞摸若向彻底处明取不变不迁一着子便知天地未分之先世界已坏之后于中无丝毫起灭无丝毫荣悴但随所作心应所知量故有生住异灭且随缘不变一句作么生道时节不相饶乾坤常自在。

　　源长真檀越荐德叟老居士请升座僧问七七由来四十九大海起舞昆仑走昔不曾生今不亡一道神光亘宇宙只如远州太守恭请和尚举扬佛法如何是荐拔德叟老居士底句师云不二门大启为接老维摩进云尽大地总是和尚舌头阿那个是说法听法者师云昆仑走入海进云与么则上无攀仰下绝己躬去也师云劈破铁馒头进云饱却毗耶翁则得作么生是荫庇后昆一句师云腊雪播春风僧礼拜师云还我荐拔前一句僧问讯云空王为证明师云放过一着僧问德叟老居士现今在什么处安身立命师云在山僧眉毛罅里还见么进云见了也师云换却汝眼睛僧礼退师乃云今日孝子源长真太守请升此座用荐尊严约祖师门下无启口处然世谛报恩凡圣共遵山僧可不曲垂方便俯顺孝诚作法檀二施等也遂竖拳云大众委悉么有去有来犹伸拳握掌了生达死如着裤脱衫此德叟老居士早已看破了也所以攃手之际屹挺霜崖结果收因如卸落叶而况不违本誓从初地中示现元勋而佐治邦国兴隆三宝而护惜四生恩惠感在众心功德播于后世定生胜处无疑何用山僧为荐虽然菩萨尚有隔阴之迷贤者宁无微细之惑微惑未尽莫证其极今也微惑既破令证其极直下与佛祖同源人天合辙随处自在当处解脱正恁么时如何是最后究竟的句以拂敲空云拨转上头关捩子阎浮兜率任翻身珊瑚撑月枝枝秀不愧灵山受记人下座。

　　戊申上元谢院事上堂法云问福海一场圆觉寿山万古伽蓝因甚有结有解师竖拂云是解是结进云恁么则灵山一会俨然未散师云眼里一枝花进云当时世尊三昧为甚迦叶不知师云莫谤迦叶好进云今日和尚三昧为甚诸人总知师云莫谤自己好进云只如顶门别具摩醯眼和尚如何相接师云如何是顶门眼进云烁破佛祖面目师云脑后一槌自领出去云礼拜云谢和尚证明师云更领一顿问欲识佛性义当观时节因缘时节若至其理自彰正当恁么时是何时节师云雪晴大地春进云恁么则觌面相呈更无回互师云鹞子过新罗进云相识满天下知心能几人师云如何是知心一句进云今日亲蒙和尚指示师云蹉过了也问广寿第一关如何透师云脚下具眼始得进云如此则大道透长安师云你即今在关内在关外僧一喝师打云放过则不可乃云王臣檀护佛法山僧祖令全提领众三载无愧始终饮水知源酬恩有地今也眉毛拆散光彩重重鼻孔辽天全彰意气但随时节因缘恁么去则卷舒自在隐显自由觌面一关如何通透如透得踏长安路晤天下知心人有甚么难其或未然触途成滞更有最后向上一关还委悉么世尊三昧迦叶不知迦叶三昧阿难不知互不相知递代流传至于今日只如山僧三昧诸人皆知为甚彼此了无消息且道有流传耶无流传耶忽有个汉出来道请和尚分付山僧呵呵大笑展两手示之大众证明更听一偈顶眼揭开新日月许伊是广寿同流檀恩答罢无余事容我闲从瑞鹿游下座。

　　小参

　　信士陈朝中祈嗣请小参问水澄月现有感必通请师瑞应麒麟儿师云张公吃酒李公醉进云恁么则春色满园关不住一枝红杏出墙来师打云且惺惺乃云信是万行功德母长养一切诸善根以之回屋头春色以之植荫凉大树以之续照世明灯以之成诸佛子住以之拨转如来法轮以之揭示衲僧巴鼻如川赴海如月临渊随机应现莫不皆然只如本有一句如何着力云里掣开金凤锁棒头点出玉麒麟刘曜哲居士荐严请对灵小参问生是不生生死是不死死只如了生死无面目汉子和尚作么生超荐师云无影枝头一点春进云灯笼侧耳露柱点头师云知恩方解报恩乃竖拂云灯笼侧耳露柱点头且道闻底闻个甚么说底是甚么法法本无法说本无说无法无说说法如雨者里荐得乃能庆快平生报恩资有了了分明其或未然再垂方便去也一灵觉性本然清净亘今古而不见其际穷十虚而不见其边天地依此覆载日月依此照临世界依此成立万物依此出生此即人人本来面目此即空王本地风光只贵自家信取自家领略彻下通上浑无凝滞以之行孝孝无不至以之酬德德莫不酬正恁么时如何是独脱超升一句掷拂云赤脚踏翻生死海全机靠倒涅槃山。

　　荐夫请小参甚吉问今日性茂为性秀请和尚演法未审何以超度师云业镜台前鬼放卵进云且喜尘尘入正受去也师云黄泉路上好翻身吉作礼而退僧问雪花片片不落别处毕竟落在何处师云汝道甚么处进云无底篮子盛将来师云拈出无底篮看进云一段风光描不尽师云与汝三十棒问如何是无寒暑处师竖拂云向这里荐取进云恁么则礼拜退师云知落处始得一僧出礼拜即退师云三世诸佛到来也无开口处乃云观色即空成大智故不堕生死观空即色成大悲故不堕涅槃只如色空俱泯且道成个甚么苟能明此不但智悲无著处涅槃生死等空花涅槃生死既等空花父子夫妻皆同梦幻所以性秀善人年逾古稀不以子嗣介怀独乐宿命可谓达矣客冬长揖人间怡然独脱人羡其无累予知其茕也必如维摩诘以柔顺为妻以智慧为男诚实为女日日团圞说无生话此之真眷属非人间梦幻可比也惺惺不退固无疑如何是不堕凡圣一句劫外灵枝开独秀石人梦破日三更。

　　独立禅德出关小参云梅咢破雪风竹敲窗观听分明未透声色直须于见闻俱泯处踏翻路头拨转关捩迥出威音前高超毗卢顶显大机发大用建大法幢始与瞎驴气分相投亦不虚幻寄活埋一番兹者千日期圆满即且置作么生是透关一句明星当午现梅灿一枝春。

　　小参师云融光道通缁素等追荐痘亡鸠造法华塔落成请山僧证明小参山僧久不说法亦无法可说不免举些现成公案以副群诚六祖云心迷法华转心悟转法华且道唤甚么作法华又作么生转若向者两句下透得宝塔随处出现妙法时时宣传不惟令一切见闻随喜者开示悟入共证一乘抑令华严会上所度善财童子及法华会上所度八岁龙女当下领诸痘亡数千童男女一齐成佛去也正当恁么时如何是超方一句大地生头角触破太虚空下座。

　　太原左兵卫为荐故友卢君用翁允燕请小参师云卢翁二君生平有逆风把柁截断众流之能今日且置一边只如圆觉经云我今妄身四大合成当观身中坚硬归地润湿归水暖气归火动转归风四大各离今者妄身当在何处到者里不知落处唤作迷头认影不妨就此影子里借路还家直下回光返照穷究妄源究到山穷水尽密移一步便是安身立命之处一任团圞头共说无生话二位觉灵还委悉么自是不归归便得五湖烟景有谁争。

　　肥前国佐贺郡弟子道零求荐父锅岛氏信浓守胜茂泰盛院泽圆良厚居士母冈部氏干秀正贞孺人夫神代氏冈介常利全荣子长门守常宣姐亨岩妙贞设斋请小参师云龙泉聪禅师因僧问云今朝四月八天下丛林皆庆如来降诞未审如来向甚处降生泉于几上画圆相示之师召大众云若有会得者一圈落处未出母胎度人已毕透脱死生是甚闲事其或未然悉达太子又向者圈里出生度诸有情胜茂信浓守暨五位觉灵亦向者圈里入灭承佛记莂虽然此犹是建化门头事若是出格丈夫超情离见别有生涯正当恁么时把断要津不通凡圣且道悉达太子及信浓守胜茂数位觉灵向甚么处安身立命一把柳丝收不得和烟搭在玉栏干。

　　秉拂

　　福唐黄檗西堂寮秉拂小参僧问如何是格外句师云雪里埋金进云莫是雪窟家珍么师云马头漫栽角进云争奈落眼成翳师云未肯和沙卖与人进云只如大海为墨须弥为笔一画下不得时如何师云文彩已露问箭锋相拄即不问单刀直入时如何师云我被汝看破僧作听势师云汝被我热瞒进云了师云彼此不相饶试道一句看僧便转身师云汝义堕了问忘心不息时如何师云拈出妄心看进云如何了得生死师云问取翁仲去僧礼退师乃云堂头老人命第二座秉拂也是怜儿不觉丑两堂诸大德降尊就卑大似逼石女生儿不肖一介粗行自了未能敢向作家前说黄道白无乃负布鼓而过面门今既推辞弗获勉强从命不免将错就错翻转古今窠臼奇言妙语拈过一边热喝痛棒送向他处焚三玄戈甲于二六峰头碎五位枪旗于三三潭畔行未行之令报莫报之恩及到人天众前全无一点气息然虽如是令不虚行却举些切要说话以副堂头严命与诸兄弟递相警策去也昔盐官会下有主事僧忽见一鬼使来追僧告云某身充主事未暇修行乞容七日得否使云待为白王若许七日后来不然须臾便至言讫不见至七日后复来觅其僧了不可得诸兄弟还委悉么主事僧七日精进鬼使便摸索不着且道向甚么处安身立命如有缁素得出不孤生平拨草瞻风苟或一向颟顸正好痛自鞭策莫待铁棒当头噬脐无及忠言逆耳伏望垂慈。

　　福唐黄檗首座寮秉拂升座云拈出黄檗乌藤千圣魂飞胆落高悬雪峰古镜野狐削迹吞声饱参尊宿有劳证明格外弟昆如何通信莫是默然良久么竖拳下喝么纵展百千三昧到这里总纳败阙设有没面目汉别转一机向无凑泊处伸出三头六臂夺折乌藤打破古镜亦未是衲僧本分如何是衲僧本分棒头有眼明如日灼破菱花未照前。

　　太和黄檗首座寮秉拂上堂僧问临济入门便喝德山入门便棒如何是临济意旨师云汝不是临济儿孙进云如何是德山受用师一喝进云临济喝德山棒是同是别师云一串串过进云先圣后圣其揆一也师云汝在甚么处见临济德山僧无语师云虚头汉乃云十五日已前行到说不到十五日已后说到行不到正当十五日行说俱到犹是半提作么生是全提列位既勘不出适来问话宁属影响就举汝问我临济入门便喝我答了便下一喝古云一喝全宾主照用一时分且道宾主照用在喝里耶喝外耶或不里不外耶者里具得一只眼临济德山结舌有分其或迟疑秉拂头陀再垂方便去也又举临济上堂次两堂首座相见同时下喝僧问临济还有宾主句也无济云宾主历然复召众曰要会临济宾主句问取两堂二首座师云首座两张嘴其一舌头放光济祖一个鼻借两窍出气宾主句还他一对无孔铁锤主中主须是老古锥始得头陀恁么举似还惬两堂诸昆仲证明也无选佛迸开千手眼昆仑骑象点头回下座。

　　播州道婆元正荐夫道立请秉拂上堂悦众问龙象云集和尚说什么法师云日午三更进云若有人耳听如聋口说如哑又如何祇对师云石人反侧僧便喝师云口不曾哑耳不曾聋问如何是向上一路师云向下问将来僧绕一匝云步步踏着师云纵绕百亿须弥山到山僧门下总要吃棒在进云不是不是师云如是如是问猛虎当路坐如何过得师云浑身在里许进云毕竟向何处安身立命师云汝丧身失命了也进云如某甲意竹密不妨流水过山高岂碍白云飞师云且莫念诗篇僧礼拜云谢和尚答话师喝云虎头虎尾一齐收问未开口已前请和尚开示师云未登座时答汝了问愿和尚开甘露门师云▆着源头一滴水为霖为雨遍三千惟澈问昔大慧省觐圆悟悟命秉拂有元禅客出问眉间挂剑时如何慧曰血溅梵天圆悟忻然曰问得极好答得更奇今请和尚别一转语师云放下剑子进云固知和尚大有超方之作师云切忌犯锋铓澈礼拜云昔日大慧今日和尚师云被汝看破乃云圣寿上堂禾山打鼓惊动妙高峰点头双鹤亭起舞直得有情无情同来听法十方龙象共作证明自愧慧浅德凉敢向河头卖水然师命不敢违勉赴来机遂举末山尼因灌溪问如何是末山境山云不露顶溪云如何是末山主山云非男女相溪乃喝云何不变去山云不是神不是鬼变个甚么师云灌溪虽有本分钳锤争奈末山是锻过的真金了无异色兹者道婆元正落发修行头脑与末山相似惜乎参究不到他田地所以见有男女有眷属有菩提有涅槃若向非男女处一觑觑破菩提涅槃不消一捏到黄檗门下主山犹未肯点头正当恁么时如何是独脱一句庞公过去久矣有烦众师久立伏惟珍重。

　　孝子祐竹等荐故考常有信士请秉拂上堂僧问如何是佛师云头顶五须弥进云如何是法师云口包四大海进云如何是僧师云双眸悬日月进云三宝已蒙师指示向上一着如何趋向师打一棒云会取佛法僧僧一喝师云伶俐衲僧最难得齐云问一法若有毗卢堕在凡夫万法若无普贤失其境界去此二途请师超荐答云云藏无缝袄进云恁么则坐断真空妙有直登上品莲华去也答云花灿不萌枝僧礼拜而退师乃云生前无业累死去快如仙当下信得及不用哭苍天其或未然再垂方便常有信士白手起家惜土如金周人之急惟义是从乡人称为善士也一旦无常乘时委顺其孝子贤孙以父祖形容不可见而其灵明不昧未尝亡也三七之辰特进山请法以荐其亲是可谓能知孝道者耳予虽不敏承堂头老人委命勉副来诚伏惟谛听常有五十八年前之生也犹月映寒潭虽有有之有不有于有也五十八年后之灭也如云散长空则无无之无不无于无也不无之无圣凡非减不有之有来去非增正当恁么时如何是超空有证真常的消息顿明无相天真佛休恋黄金铸旧颜下座。

　　立春秉拂小参问答竟乃云今日立春承方丈老人命第一座秉拂与大众结般若缘有烦两堂法昆仲降尊证明应个时节去也青帝笏头点出无边春色达摩脚下重敷五叶一花复竖拂云且道祖师未西来时还有者个也无若道有有在甚么处若道无争得者个来若向个里觑得破一任开凿人天眼目随处簇锦铺红其或未然不免随渠流转且作么生是不迁之句春风影里乾坤大万福堂中日月长。
嘉兴大藏经　即非禅师全录


　　即非禅师全录卷之四

　　门人明洞性安性节明觉明幢同编

　　法语

　　示灵智禅人

　　向上一着直截承当操持久远从古为难历观前辈拌舍身命不顾危亡千里万里求明师胜友与之决择大事动是三二十年遍试诸难乃至尽形寿辨不退转之心以愿力所持穷劫不化亘古如一日者良由根器猛利规度恢宏所以涵养练磨造诣深远一发其用则光明盛大为人天之师表揭日月千昏衢诚非苟然也子于般若有缘种亲宗学道一以古人步履为标榜猛着精彩进进向前到扑不破处廓然脱体透彻果能发挥灵智转益未来庶几不负最初超方本志也。

　　示昙瑞监寺

　　昙瑞禅人福州长乐陈氏子幼失怙恃与胞兄相依一日伊兄秋试值乡中有警逃入浙中密印寺出家行苦行二年精进无怠过中不食夜礼愿文天寒衣单往处州乞缘溪行失舟堕急流中随波出没二里许意不散乱极力冥称观世音菩萨名号忽从覆出遇官船得济彼岸同舟文学两人商客四人俱淹没而死独子再生归辞寺主欲别求出世师主曰不须别去直指参予剃染为弟子随予东渡执巾瓶两载兼理院事一日自知精进不及于前大发猛省怀香投五恳求开示因示之曰子出家便遇善知识可谓受化有缘但志求大法之心未专且切耳果能以生死事大参究向上十年二十年不异其心不改其志如覆舟求出不悟不止庶不孤父母四重之恩亦不负出家遇善知识之缘也勉之勉之。

　　示唯仁禅人

　　履名山登福地穿丛林观胜境今年南海明年五台后年径山黄檗纵经尘沙劫历微尘数梵刹参礼诸大知识总不出幻化门头而非究竟真实处也古人唤作迷头认影汝今不妨就路还家苟能一步踏翻幻海直登觉岸始得本来主人翁矣努力嘱嘱。

　　示彻玄禅人

　　吾观从上佛祖无有不从行门中建立世出世间福田功德今去古远矣名字比丘率无惭愧一味养懒三业不修肯念佛祖慧命利及将来乎彻玄禅人生长东方屡慕西竺典籍生难遭想发心募刻书本藏流通思与十方四众同种般若胜缘共续佛祖慧命藉此慧命永寿邦家如此为僧大越于人多矣予闻之不胜赞叹欲令彻玄竿头更进一步向佛祖未出母胎时一则公案一翻翻转是名转大法轮是名报佛深恩努力勉旃。

　　示勇学禅人

　　如何是临济禅曰青天轰霹雳若向者一句下会去可以入凡入圣入一切国土度脱有情无诸恶碍但切忌卜度卜度则又成智解也勇阇黎勉之。

　　示玄通禅人

　　子有志向上切勿向他人言语文字中求须向自己心地上求子自己妄想是虚谬又将他人言语把作实法会则是重增一重障碍耳佛言狂心不歇歇即菩提胜净明心本非外得果能如此放得下看得破便是了事凡夫努力勉旃。

　　示道模禅人

　　出家人以持戒为根本礼诵作福为助因参禅办道为正果如是操持参究十年廿年如不悟佛祖堕妄语矣努力努力。

　　示性具禅人

　　本具性善如草种在地但有土处莫不有之若遇时雨靡不发生今有缘遇善知识譬如智种含心地遇泽悉皆萌将来必成妙果所谓佛种从缘起也。

　　示梦觉禅人

　　若谓是梦觉者是谁若谓是觉因何有梦梦即觉觉即梦犹未离梦觉梦所梦尽觉所觉空且道主人公在甚么处参。

　　示铁牛禅人

　　铁牛不怕狮子吼遇着胜热婆罗门又作么生这里透得过五十三人呼来摇橹未为分外其或未然过。

　　示铁崖禅人

　　好一座铁崖纯钢铸就不费钳锤虽然争似黄金百炼愈见光辉。

　　示法云上座

　　若论此事如金翅拍海直取龙吞始有衲僧气息子之机用颇以相当只是藏而不露待时而彰此便是出人一头地山僧忍俊不禁展起须弥粗拳觌面分付子甘受之更复何云咄咄。

　　示万拙禅人

　　一也不立万从奚生觅巧不得拙自何来圣名凡号总是虚声描之状之空中捉响。

　　示愚岳上座

　　岳为众山长海为万派宗蟭螟眉底坐吞却太虚空正恁么时还容愚智也无咄咄。

　　示崎主

　　夫参禅学道本为透脱生死只贵当人具决定信发勇猛心照彻身名世界泡幻无实把平日自己妄想忘念恶知恶见尽底掀翻壁立千仞然后将佛祖一节公案昼夜提撕眠食行坐无容走作今日也如是明日也如是逗到嬴纹结角处　地一声豁然如云开日出即此便是发明大事时也发明之后更须依本分宗师为解粘去缚方能了生脱死超凡越圣变通自在如公到家家权在手堂上一呼堂下百诺大开宝藏利济无穷到此时节方知佛祖善知识不汝欺也公其勉之。

　　示郑居士

　　乡人郑虎溪文学曾遍参曹溪长庆庐山径山黄檗诸大知识近来圣寿请益山野谓之曰若论此事非语言之所能传心思之所能及必须识得古人道的如古德问秀才云百姓日用而不知不知个甚么才云不知道德云灼然不知山野曰古德暗指路头秀才举步踏着无端被古德向脚跟下一锥直得至今未点地在点与未点则且置毕竟唤甚么作道士答云和尚手中如意子山野曰如意是道么士拟议山野曰白云万里了也又曰末后一句始透重关若也会得捉败古德看破同袍一任孤峰顶上啸月吟风十字街头和光纳垢转尘劳为佛事现居士而说法其或未然正好如昔日临试官完卷时不可须臾忽也居士勉之。

　　示林居士

　　斋戒信士惠林者瀚江林孝廉之堂弟也骨刚气雄质直慷慨每见事之不平无论可否或有可为者即轻财舍命以当之人皆义之予不然曰此是血气所使非由道力发也将此血气置在般若之上何患道之不成义之不广也血气之盛譬如万斛之舟正好趁其时节乘风张帆便有瞬息千里之势若也钉椿摇橹驴年得到彼岸也子能知时节趁因缘工上加工切上加切忽然喷地一声万夫拦不住耳转身向上一路自有木和尚为子道破毋容饶舌因子请益聊书数语以发之。

　　示岛田崎生

　　若论向上一着了无别说贵在当人辨久远铁石心身然此一着人人本具直下未能发明者如果仁之在核未有浸入之功熏发之力所以枝叶花果皆隐仁中未得发现也若遇善知识教其增培心地长养善根灵苗顿发千枝万叶即是收功结果之时也然后发之为道用着而为经书列而为纲常转而为事业上可以事君亲下可以抚百姓扶正除邪奖善罚恶致功名于不朽证清净于无为皆承此一着恩力受用也兹岛田檀护治崎发政施仁明如止冰不为事物所转公事之余直欲究明向上一着此非夙具大根大器安能汲汲如是哉初夏间出卷一帙请益开示予从直截根源处显明开发倘于公私之暇着实参究一旦豁然瞥地方信予言为有据矣勉旃勉旃。

　　示林英士

　　林子熟也姿禀俊秀幼读书一览辄通大义及长尤工真草篆隶诗词敦笃有乃父风长者莫不爱之丁酉春值予东渡卓锡圣寿山中常来参谒请益予见其心善下于般若有夙缘每以向上语之其心领若饮水焉今岁辛丑秋杪崎主邀之偕游东武特来拜别并乞数语佩奉因谓之曰若论此事如种树一般初培以厚土徐沃以清流及其成立长大受雨露之恩饫日月之华然后听其时节开花结实实既熟矣或为献佛或为进御或以待宾或资家用取之不竭用之无穷世出世间不外于此子其勉之。

　　示野山丹后守

　　五蕴山也人我山也涅槃山也一切圣凡出生入死未尝不居于此山也若能坐断此山全身是道则无内无外无彼无此到恁么田地便是超生脱死的时节也终日事上御下了不相妨其或未然世间事逐眼前过不觉老从头上来。

　　示范信士

　　信士范石甫者泉人也斋戒笃行善以雕刻为佛事癸卯冬黄檗老人命造大士及十八罗汉祖师伽蓝像巧心妙手难可云喻瞻礼者莫不赞难希有一日仲纸求开示因示之曰像之未成全佛是木及其成也全木是佛佛不自佛从缘而成以类推之物物皆佛所谓是心作佛是心是佛只如祖师云不是心不是佛不是物且道是甚么物向者里下得一转语是真造佛石甫作礼三拜塞白还之。

　　示超方信士

　　平等本际无圣无凡为起一念不平等之见则圣凡分耳所以有佛有众生有烦恼有菩提有六趣有六度若在当人分上在圣不增在凡不减无明即佛性烦恼即菩提无明烦恼喻冰菩提佛性喻水迷则结为冰悟则消为水今子所问或云厌烦恼而求菩提断无明而证佛性此是二乘见解何异离冰求水又云见性明道总属妄想佛是何物而欲成之此是拨无外道犹如执冰排水并是邪见邪解非惟孤负佛祖抑且孤负己灵如其利根上智向自家跟脚下确实见彻本源更无丝毫透漏方始辨得邪正不堕恶知恶见亦不起佛见法见截生死流到休歇地乃为真个超方解脱之士也。

　　示林大堂居士

　　易曰天道好善书曰紧德紧馨可见古之圣贤其不同于人者无非继之者善而成之者性也山野于居士窃有取焉居士德性淳和践履耿介与人无妄语凡一取一与莫不与义自持此诚闽邑之流馨钜族之轨范也初年即知归命黄檗老人向上之志已云笃矣殆与山野周旋十余年肫肫以佛法从事朝夕在家炷香持诵千尊人坟墓四时八节致其孝思每时来寺中设供构山亭以供游览施花园以广山门倘非真实正信乌能一一不作铢两计耶世人务为身家利便之私而居士惟知积善植福为宝则异日云仍继美高出门户岂非合天道鬼神之心哉山野嘉居士之行书此以勋向上一着当自勉旃。

　　示法真优婆塞

　　法真虽处尘劳心常清净乡里咸为起敬谓其在家杜多也弱冠不娶发愿断淫祷于大士求加被一夜梦授陀罗尼咒一遍曰诵此不验吾不名正法明觉而淫机顿寂忘念不生遂炷香观想描写大士相好极其庄严盍神授也丙午孟春望奉持入山上山僧清供因鉴其诚为之纳供丈室乃问曰有个无面目汉如何描邈法真下语不契复谓之曰子之品行固佳但未发明心要心要不明露柱亦持戒也持戒获福报生死终是不了欲了生死须明心要心要已明慧光戒光同日月并辉可不勉旃。

　　示那须氏丰夫人

　　佛言遇道人难道人遇矣兴正信难正信具矣发菩提心难菩提心发矣全在时时栽培而保护之否则无增长之日矣保护之功须仁泽灌溉慧日照临要以照润及时方能有济若雨多则烂日多则焦雨旸均则根日固树日长心花发现福果圆明然后可以利济一切覆荫大方如此可谓功成矣努力努力。

　　示元荣

　　修行在乎观心植福在乎万行观心以参禅为最万行以供众为先参禅须是上根器植福还他大福人汝于二者兼而有之可谓大心菩提耳然虽如是人天福报则不无超凡入圣尚远在参禅植福若不悟明佛慧则禅定万行亦化为福福是有漏之因福报亦有尽时第欲免三途超三界藉福为进道之资直须悟明佛慧乃可经云供养百千辟支佛不如供养一无心道人且道辟支佛有何过道人有何长者里开得一只眼是真参禅是真供养其或未然莫道不疑。

　　示在原优婆姨

　　末世修行信得此事及者如披沙拣金非曰全无盍亦鲜矣迩筑州有贵种正信女丈夫在原氏归向三宝旦夕禅诵虽居华室乐远离行惟欲究明一着子为未来际金刚种子此皆从夙生般若中来志可嘉也戊申夏特托梵禅远来参谒代请上堂法语为进道之资恰值山僧退闲不能如命恐孤远诚乃书数语以示之曰智度菩萨母容受一切法然此一切法在圣不增在凡不减在难不远在易不近在失不无在得不有亘古亘今无欠无剩只为历劫久远被习染所移纤毫不透狼籍三千致令真净法身变作业质清净妙土化为六尘若能回光返照勿舍寸阴参取赵州万法归一一归何处忽朝觑破则从前六尘业质犹百川归海融成一味耳到此时节方知步步极乐念念观音纵横自在无得不得然后随缘助宣王化福利斯民岂特嗣续慧命而已哉更赘一偈此事犹如沙里金工夫不到总难寻顶门突出金刚眼照彻婆婆三世心。

　　示宗朴信士

　　阿那律陀尊者此云如意乃白饭王子也过去世以一饭施辟支佛感九十一劫受如意乐增一阿含经云佛在给孤园为众说法律陀于中眠睡佛说偈诃曰咄咄何为睡嬴蛳蚌蛤类一睡一千年不闻佛名字律陀于是涕泣自责至七日夜禅定不眠因失双目及得天眼通观大千界如掌中果可谓旋见循元斯证第一矣兹筑前宗朴居士乃正信之士也壮年亦失两目虽感果不同则佛性无异今能作种种好事入山斋僧此一饭之施功超等等耳倘更能回光返照将父母未生前本来面目一句六时参究以悟为期忽朝瞥地如久处晦暝忽睹天日岂不庆快平生然后可与阿那律陀把手共行于末运中作大佛事利益有情庶不虚来阎浮一上矣宗朴不惮数日途程特来请上堂值山僧退闲不能如命怜宗朴之诚略引教家方便以示若论达磨极则待宗朴顶门眼开再通消息。

　　示梦堂上座

　　梦堂觉上座相从有年今秋值山僧谢院事退闲回圣寿山上座夜行六十里接予至圆通信宿缁素尽礼可谓诚敬矣及到崇福又来省候并呈偈颂二册请益予阅之大都不错只是竿头边事更须退步始得复示之曰唐宋禅道大盛之时天下明眼知识甚多学道衲子不惮千里万里到处参扣如机缘契合遂得印可故悟道者不落邪见以后知识无眼学者爪印自肯所以不堕生灭则落空见甚至拨无因果堕落外道其或悟心未彻才见影响便得少为足说时似悟对境还迷如此之人皆未得明眼宗师勘验故致如是故古德云不是无禅只是无师耳上座有志大事为法情深倘退步踏倒刹竿则大觉之法道常存济祖之慧命有赖矣努力珍重。

　　示光巨上座

　　中秋前山僧有未了因缘到崎道经肥前光巨上座领弟子辈于数十里外相迎到上刹安歇礼数甚殷入门见其丛林清洁大众整肃效唐规矩朝夕禅诵所来瞻礼者皆生难遭之想此皆上座愿力所持也及予到崇福又不惮跋涉远来省候可谓诚愈笃义至高也临别怀香来求法名请益因谓之曰欲得梅花香扑鼻还须彻骨几番寒嘱嘱。

　　示庆存长老

　　余返锡崇福三岳存上座领诸弟子迎于三十里外具威仪向前作礼甚恭予见其精诚端悫谓左右曰此本色住山僧也遂应其斋上座乃叹曰我辈不见唐国知识将四百年矣今日幸法驾光临得与瞻礼岂非夙缘耶敢求开示一言半句为金刚种子山僧因语之曰子能持此难遭希有之心以明佛祖之道不惟数百年前之开山面目犹在抑今日承檀越之供养则福有攸归矣子其勉之。

　　示大众

　　当此像季身服田衣宿生善因极不容易须要念德修德知恩报恩但以深究死生为第一件大事不图名不苟利除人我见荡生灭心大小和睦内外恭敬有善相赞有过相规惟道是务勿管是非此谓之圣贤之聚会不然滴水粒米无非铁丸铜汁可不畏与当共勉之。

　　示实归禅人

　　世有虚头禅见他人病极善开导或云一切放下莫著于病或云四大本空病将安寄及自家热病到来一毫主宰都做不得依旧空不去放不下汝今始知放下须明取本空始得本空若明始会得安乐法努力勉旃。

　　示晓觉禅人

　　戒以防闲定以摄乱慧以破惑三学全提障尽心空如梦忽觉此修行纲领也索我开示书以勉努力努力。

　　示用方禅人

　　用方在广寿为殿主三载过午不食夜不胁席参究之余发心刺血写三千诸佛名号一字一拜仗此殊勋祈答四恩不一月拜写已毕予嘉其诚乃谓之曰行既整饬理要顿明理若不明终归虚妄事理双备成佛之阶子其勉之。

　　示病僧

　　病有多种或夙障或现障皆因少持律故也所以平日参究读诵要除夙现障今障不能除非经书公案不灵验盍由学之不精参之不力信之不至也汝能一念回机不惟病魔自退而道从此入矣所谓病是众生良药不其然乎猛省勉旃。

　　示觉珠禅尼

　　一切家缘儿女缘内外缘既尽情放下直教胸中空荡荡单单提个念佛的是谁重下疑情如空中橛子疑来疑去疑到银山铁壁处从新勇猛奋发精彩如此用心久久不退忽然迸出本来面目便是超凡越圣的消息也勉之。

　　示性空院道婆

　　肥前州性空院道婆松阴求荐长男觉智宗本十七年忌辰特命专使入山设斋请上堂用严冥福正值山僧养病退闲不能应因再求法语乃示之曰行一善断一恶行十善超五浊觉智宗本居士曾修众善早超极乐何用山僧为荐虽然不因樵子引争到葛洪家再听一偈颠倒想生生死续颠倒想灭谁生佛六凡泯处涅槃空元霄月现宝池中。

　　示因幡守

　　大村因幡守居士请益因谓之曰鸟窠禅师示白侍郎云诸恶莫作众善奉行然依此修持不失为君子亦得人天福报但未能入得佛祖堂奥须知当人分上有不属善不属恶不属名言不属指拟一着子辉天鉴地耀古腾今倘于此处着得只眼踏断善恶两途踢翻凡圣窠日便是入堂奥时节然后大坐当轩治政施仁无不合道果能直下承当白翁赞叹有分。

　　示昙瑞侒上座最后语

　　山僧于丁酉春应崇福诸檀越请吾徒侍杖跋涉万里同来时虽年纪未高为人淳笃颇有老成气象监院六年宽心处众内外圆融明因识果甚惬众意癸卯秋山僧省觐黄檗老人吾徒随侍上京暂将院事交化林子掌管甲辰秋山僧拟再回崇福道经丰前州缘遇小笠原老太守乘大愿力勤留卓锡为国开法蒙上意允许随开山广寿吾徒时领都寺兼衣钵之职井井有条人所嘉叹越三载岁在丁未冬不幸丰君仙逝山僧随散众闭门静守次年戊申秋直退闲本山崇福独捐衣钵资特造黄檗本师老人寿发塔一座吾徒亦发心捐衣钵资造庵一所看守寿塔以时洒扫可谓道义两尽时阙监寺旧唐诸檀越屡白山僧公举吾徒吾徒再三告辞举之益坚方乃从命随禀崎主再任寺事值年来常住淡薄缘事不广吾徒为法为山门栽补树木修破整敝任劳任怨力守如常藂林颇有可观山僧自东渡以来两坐道场甚得吾徒一臂之力此缁素咸知匪山僧私意属子也今也欲往他方行脚无以答吾徒服劳惟望各自努力以道静守为法自重切勿自轻徒众有道谊肯作行为常住者留数人共守若躲懒偷闲不守戒律不义不法登时遣出免得虚消信施退人信心玷辱山门败坏僧风前所云云当力行之不依吾训匪吾徒也至嘱至嘱前表信一柄与吾徒密藏操履俟数年后拈出居山勿得轻露佛祖慧命非同小可又嘱。

　　示翠峰上座

　　棒头领旨喝下明宗早已迟了八刻说个乾坤大地常露现前何异白日夸明若是本色衲僧当知别有生涯方可少分相应肥前翠峰上座从吾淹矣只为从前杂毒入心所以触处不无蹇滞之患及山僧退闲圣寿再来挂锡见汝稍觉痛痒室中紧下针锥近来瞥地方知山僧用处未尝欺人宁匪佛法灵验欤兹吾欲唱还乡曲子因付一枝以表远别之信到者里更须知惭识愧始得古德尚恐离师太早未尽要妙何况于叔世乎汝只向水边林下韬晦形影三二十年使脚跟练熟自然脱落今时乃是报不报之恩也至嘱至嘱。

　　示光巨上座

　　若论此事如千日并照无一点翳障纵向未举以前拟欲会取早已被片云遮了何况说明说暗自缠无绳之缚耶肥前光巨上座天性牢实修行有年尝来广寿参见寻两挂搭崇福山僧见他于葛藤露布上作活计每痛下钳锤当时不能领荷昼三夜三孜孜参究近到岩头所谓从自己胸襟流出一一盍天盍地处忽然撞着路头乃呈偈语山僧劈头便棒未尝轻易放过兹山僧将图行脚因付一枝以为表信汝切须自秘自重不可敢轻开口只可静地持提勉息长养或十年二十年待时行化其必到路头尽处彻头彻尾宁匪成就本分事业者哉嘱嘱。
嘉兴大藏经　即非禅师全录


　　即非禅师全录卷之五

　　门人明洞性安性节明觉明幢同编

　　举古

　　举世尊初生乃一手指天一手指地周行七步目顾四方云天上天下惟吾独尊云门云我当时若见一棒打杀与狗子吃贵图天下太平。

　　师云世尊出世搅动乾坤云门行棒无活人剑我当时若见亦不用如之若何但进云未出娘胎略较些子突出头来堪作何用纵铁铸面皮也须裂下还知山僧为人处么拨转无为化追回太古风。

　　举世尊升座众才集定迦叶白椎云世尊说法竟世尊便下座。

　　师云世尊要竖葛藤椿不合随人起倒迦叶欲直截根苗那知早生枝叶惹得后代儿孙牵枝引蔓山僧恁么道亦是郎当不少喝一喝。

　　举世尊云吾有正法眼藏涅槃妙心付嘱摩诃迦叶广令传授天如云今日不肖儿孙要问黄面老子者两件物从那里得来。

　　师云若论者两件物威音以前漏逗了也更问从那里得来将谓忘却。

　　举世尊在灵山会上说法有五百比丘得四禅定具五神通未得法忍以宿命通各各自见过去世时弑父害母及诸重罪于自心内各各怀疑于甚深法不能证入是时文殊知众疑怖承佛神力遂手握利剑持逼如来世尊乃谓文殊曰住住不应作逆勿得害吾吾必被害为善被害文殊师利尔从本已来无有我人但以内心见有我人内心起时我必被害即名为害于是五百比丘自悟本心如梦如幻于梦幻中无有我人乃至能生所生父母于是五百比丘同声说偈赞文殊曰文殊大智士深达法源底自手握利剑持逼如来身如剑佛亦尔一相无有二无相无所生是中云何弑。

　　师云文殊握金刚王宝剑欲剖如来心胸何异空中钉橛五百比丘悟得无有我人也是梦里渡河。

　　举世尊因广额旃陀罗日杀千羊一日至佛所飏下屠刀云我是千佛一数世尊云如是如是。

　　师云世尊大开炉　镕屠刀为弹子换却旃陀罗眼睛若逢乞眼人未审全肯放下否。

　　举世尊往忉利天为圣母说法优填王思佛命匠人雕栴檀像及至世尊下来像亦出迎。

　　师云水底金乌天上日眼中瞳子面前人。

　　举世尊般涅槃已迦叶后至椁示双趺后来无准范示众云大众灵山百万惟迦叶独绍祖位诚不忝矣何故为他亲见黄面老子脚跟来。

　　师云无准老汉也是扶强抑弱觌面欺人若论瞿昙脚跟阿谁不见殊不知饮光曾摸着瞿昙脚跟来大众还曾摸着也未如未且向自己脚跟摸摸看纵摸不着也摸着自己脚跟。

　　举城东老姥与佛同生不欲见佛每见佛来即便迴避虽然如是回顾东西总皆是佛遂以手掩面于十指中亦总是佛。

　　师云将谓老婆眼光灼破四天下元来病眼见空花以手掩面重加一重翳膜若能回光返照岂不丈夫。

　　举维摩诘居士令诸大菩萨各说不二法门时三十二菩萨皆以二见有为无为真谛俗谛合为一见为不二法门然后问文殊殊云如我意者于一切法无言无说无示无识离诸问答是为入不二法门殊复谓维摩曰我等各自说已仁者当说何等是菩萨入不二法门维摩默然。

　　师云维摩病多谙药性彻底老婆心末后被文殊翻转药头直得佛病祖病众生病一时扫踪灭迹。

　　举达磨大师因梁武帝问如何是圣谛第一义磨云廓然无圣帝云对朕者谁摩不识。

　　师云梁帝逢而不逢初祖识而不识子细观来两两无面目汉会得廓然圣惟我独尊。

　　举布袋和尚以破布一块裹干菌橛逢人则拈起云兜率陀天底兜率陀天底琅玡云慈氏菩萨径山云牢收取。

　　师云琅玡镂粪作栴檀径山囊业作香袋拟欲并芳兜率谁知遗臭娑婆是山僧见他拈起攫来蓦口掷管取嗽口三生免致彼此向菌橛里作活计。

　　举马祖大师因洪州廉使问云弟子吃酒肉的是不吃的是祖云吃的是中丞禄不吃是中丞福廉使欢喜礼谢而退。

　　师云马大师玉解连环则不无要且未会斩钉截铁致彼廉使半吞半吐或问山僧吃的是不吃的是向他道拗转舌头看他向何处啖啄。

　　举大珠和尚因法明问阿弥陀佛有父母及姓否珠曰阿弥陀佛姓憍尸迦父名月上母名殊胜妙颜明曰出何教大珠曰出鼓音王经法明礼谢赞叹而退。

　　师云法明所问的是序分大珠所答的是流通分且道正宗分在甚么处依经解义三世佛冤离经一字如同魔说。

　　举径山国一禅师因官人问云传舍有二使邮吏为刲一羊二使闻之一人救一人不救罪福异之乎国一曰救者慈悲不救者解脱。

　　师云径山将无缝锁两头掣开不妨好手畴知无柄匙子在马相公库里。

　　举长沙和尚因僧问作么生转得山河大地归自己去沙云作么生转得自己归山河大地去。

　　师云收来放去万古如今不惜眉毛平分八字作么生转得山河大地归自己去千峰势倒岳边止作么生转得自己归山河大地去一叶落兮天下秋。

　　举南泉因陆亘大夫问云弟子家中有片石亦曾坐亦曾卧如今拟镌作佛还得否泉云得亘云莫不得否泉云不得。

　　师云王老师可乎可不可乎不可何如无可无不可。

　　举赵州因一秀才问云佛不违众生愿然否州曰然才云弟子要乞和尚手中拄杖子州云君子不夺人所好才云某甲非君子州曰老僧亦不是佛。

　　师云临机应变各各有计谋之策各各有隐身之术至于收放自如须让赵州独步。

　　举沩山示众云老僧百年后向山下作头水牯牛左胁书五字曰沩山僧某甲此时唤作沩山僧又是水牯牛唤作水牯牛又是沩山僧唤作甚么即得。

　　师云沩山计穷力极拟向异类中躲跟犹未是好汉当时若遇山僧直于面前作此[※-((鬯-匕)-凶)+○]相云吽吽管教一不成两不是。

　　举临济上堂云有一人论劫在途中不离家舍有一人离家舍不在途中那个合受人天供养便下座。

　　师云知贤养贤鸟可不重只为天寒日短两人共一碗吃了各与草鞋一双。

　　举曹山因僧问学人抱璞投师请师雕琢山曰不雕琢僧曰为甚不雕琢山曰须知曹山好手。

　　师云者僧朴外虚中终成美器若不遇曹山几丧淳矣。

　　举仰山梦往弥勒内院居第二座有一尊者白椎云今当第二座说法仰起白椎云摩诃衍法离四句绝百非谛听谛听一众散去次日举似沩山山云子不久入圣位。

　　师云仰山登梦位说梦法槌醒梦中微尘数圣众可谓不虚小释迦之名虽然落二落三了也若向一尊者举槌时便醒即佛祖不能识谁敢强安名。

　　举仰山一日见梵僧来参山于地上画半月相示之僧近前添作圆相以脚抹却山展两手僧拂袖腾空而去。

　　师云人间月半天上月圆仰山早已勘破梵僧矣而梵僧欲与仰山月落后相见不贪香饵味真是碧潭龙。

　　举大随因僧问劫火洞然大千俱坏未审者个坏不坏随曰坏僧曰恁么则随他去随曰随他去僧又问龙济济曰不坏僧曰为甚不坏济曰为同大千。

　　师唤大众坏与不坏即且置者个毕竟是个甚么若也会得火烧不着水打不湿风吹不入其或未然急须照顾性命好。

　　举雪峰因三圣问透网金鳞以何为食峰曰待汝出网来却向汝遗圣云一千五百人善知识话头也不识峰云老僧住持事繁。

　　师云破网金鳞不解取气闷杀人待问以何为食便与本分草料岂不彼此庆快可惜淹他齑瓮里徒留话柄落人间。

　　举玄沙因光上座曰师叔若学得禅某甲打铁船下海去沙出世后令人问光打铁船也未。

　　师云玄沙滴水也无能鼓滔天之浪光公大海出没却向陆地行舟检点将来各与痛棒何也一人先行不到一人末后太过。

　　举玄沙到莆田众以百戏迎之次日问小塘长老许多喧闹向甚处去小塘提起袈裟角示之沙云料掉没交涉。

　　师云玄沙搬弄神头鬼脸以为奇特若不是小塘半幅袈裟角遮羞无地。

　　举云门因僧问如何是直截一路门云主山后僧云谢师指示门云合取皮袋无准云云门大师是则是直截未免翻成迂曲径山则不然或问如何是直截一路案山前若言谢师指示向他道一任东行西行。

　　师云好直截一路被主山案山碍却路头令者僧至今转动不得山僧路见不平为伊掇开去也遂拈拄杖下座一齐打散。

　　举太原孚问鼓山云父母未生时鼻孔在甚么处山云即今生也鼻孔在甚么处孚不肯乃云你问我与你答山云父母未生时鼻孔在甚么处孚乃摇扇而已。

　　师云我若作鼓山见孚摇扇但云是则也是只许你见得父母未生时半边鼻孔要见完全更参三十年。

　　举法眼因僧慧超问如何是佛眼云汝是慧超僧于是悟入。

　　师云快人一言快马一鞭者僧悟去固是知恩所谓犒将不如激将也。

　　举昔有道士在殿前背佛而坐殿主云道流莫背佛好士云大德佛身充满于法界教我向甚么处坐。

　　师云看者黄冠却有衲僧气息只是贪前失后理上偏枯使我得见直拽向尿坑非惟知我法苑中有人要渠识取充满佛身。

　　举慈明和尚冬日榜示僧堂前作此相注曰若人识得不离四威仪中首座见谓众曰和尚今日放参。

　　师云璞玉无瑕雕文丧德慈明老人未免伤锋犯手首座虽善琢磨岂知刁刀相似鱼鲁参差喝一喝。

　　举白云端和尚谓五祖曰有一事老兄还知么祖曰不知有什么事端云近有数禅客自庐山来问他也有个悟处教他说也说得颂也颂得批判也批判得只是未在五祖闻得七十七夜不成肚肠无准云白云和尚用尽自己心笑破他人口乳峰这里亦有一件事不得不说与诸人近日亦有数禅客自诸方来问他也无悟处教他说也说不得颂也颂不得批判也批判不得虽然如是乳峰许他是个千了百当底人诸人闻得亦不用疑着何故南天台北五台。

　　师云一人把住一人放行检点将来一得一失山僧别资一路举似大众近日亦有数百禅客从六十六州来山僧也不问他悟也不教他说也不教他颂也不教他批判未跨门来一齐看破了也有人闻得赞叹不少且道与二大老相去几何青山不锁长飞势沧海合知来处高。

　　举五祖演问僧倩女离魂那个是真的僧罔答。

　　师云僧既颟顸祖亦莽卤如何是不莽卤趁出大虫吞却虎。

　　举玉泉皓禅师因内翰东坡居士易微服往谒泉见便问尊官高姓坡云姓秤泉云是甚么秤坡云是秤天下长老的秤泉震声一喝云且道重多少坡无对。

　　师云东坡握权衡于掌内固其所长争知钩头有准秤尾无星玉泉通身是一面古镜明于鉴往知来不合上他直钩幸东坡提持不起救得一半如何是那一半钩在不疑之地。

　　举宋太宗皇帝托起宝钵问丞相王随曰既是大庾岭头提不起为甚在朕手里随无对。

　　师云宋帝不忘佛祖付嘱掀翻鹫岭家风丞相舌头虽不拄天脚跟稳踏实地但转身一路似欠所长当时听上道了便对曰万里山河归有道岂不君臣际会道合古今。

　　举张横渠曰以天地观万物则万物为物以道观天地则天地亦万物。

　　师云既成九仞之山不进一篑之土何不道返观其道道是何物。

　　举昔有一庵主受婆子供养尝令二八女子送饭给侍一日今女子抱定云正当恁么时如何主曰枯木倚寒岩三冬无暖气女子举似婆婆曰我二十年只供养个俗汉遂遣出烧却庵。

　　师云庵主种草孤高惜乎气味不辣致使者婆子露手露脚丛林中往往商量于女子抱定处劈面一掌或竖一指或下一喝或云少卖弄或云疑则别参或云脱下裤子如斯等见苍天苍天若是山僧待他抱住云正当恁么时如何向他道扁舟已过洞庭湖不惟勘破婆子抑且具衲僧眼然虽如是诸人还识得烧庵出庵的落处么驱耕手段重拈出枯木花开别是春。

　　拈古

　　举世尊升座众才集文殊白椎云谛观法王法法王法如是世尊便下座。

　　拈云世尊升座当堂据令文殊白椎因邪打正是则是矣未免傍观者哂。

　　举世尊九十日在忉利天为母说法及辞天界下时四众八部俱往空界迎有莲花色比丘尼作念云我是尼身必居大僧后见佛不如用神力变作转轮圣王千子围绕最初见佛果满其愿世尊才见乃呵云莲花色比丘尼何得越大僧见吾汝虽见吾色身且不见吾法身须菩提岩中宴坐却见吾法身。

　　拈云莲花色比丘尼虽有先锋且无殿后若有殿后敢保世尊眉毛涓合打失。

　　举阿育王共一七岁沙弥至于屏处为沙弥作礼竟云慎莫与人说我礼拜汝沙弥见面前有一澡瓶遂跃入复踊出语王曰慎勿与人说我跃入瓶中复踊出王曰早个说了。

　　拈云阿育王把无线底傀儡僻处拈弄好一场曲调大似蹉过知音小沙弥将瓶子作浴盆潜身洗濯虽神用不易争奈被王看破山僧当时若见脑后各与一椎何故明人不作暗事。

　　举佛陀波利尊者游台山到忻州逢一老人问云向甚处去尊者答云台山礼文殊去老人云大德见文殊还识不尊者无对。

　　拈云尊者大似舍迩求远贵耳贱目当时见老人问了便与作礼管取惭惶无地。

　　举志公传语思大云何不下山教化众生目视云汉作么思大云三世诸佛被我一口吞却更有甚么众生可化。

　　拈云一人在闹市口舌头拖地一人在孤峰顶眼光射天放过一着彼此作家简点将来二俱不了据山僧所见者两尊宿合当缚作一束送在大洋海底不为分外何故免致割截虚空惑乱人家男女。

　　举南泉愿禅师因普请次乃问维那作甚么那云拽磨师云不得动着中心树子那无对。

　　拈云堂头相借问时树子便动了争怪得维那惜乎当时不解拈却似为蹉过山僧今日与汝们拨转通天一窍汝们还知么。

　　举昙藏和尚一夜在庵中经行值群盗至藏乃从容语盗曰茅舍有可意物一任将去终无所吝盗感其言稽首而散。

　　拈云赤眉元不打贫家。

　　举昙藏和尚一日见有大蟒至庵身长数丈大张口牙毒气炽然侍者请避藏云死可逃乎彼以毒来我以慈受毒无实性激发则强慈苟无缘冤亲一揆言讫其蟒按首徐行倏然不见。

　　拈云昙藏观身如幻观恶如化侍者请避早被一口诸兄弟识此蟒么龙得水时增意气还识昙藏么象当行处绝狐踪。

　　举黄檗运禅师在盐官佛殿上礼拜次时大中帝为沙弥乃问不着佛求不着法求不着僧求长老礼拜当何所求师云不着佛求不着法求不着僧求常礼如是事弥云用礼何为师便与一掌弥云太粗生师云这里是甚么所在说粗说细随后又掌。

　　拈云直下两掌黄檗连根苦逆来顺受甜瓜彻蒂甜若也会得两掌自然坐享太平。

　　举黄檗运禅师因斐相国捧一尊像于前胡跪云请师安名师唤云裴休休应诺师云与汝安名竟休作礼而退。

　　拈云黄檗错安名字裴休认奴作郎明眼衲僧毕竟唤作甚么。

　　举赵州问老婆甚处去曰偷赵州笋去师云忽遇赵州时作么生婆便掌师休去。

　　拈云赵州放行易招口款难获真赃老婆勘破贼是小人智过君子。

　　举赵州因僧问学人乍入丛林乞师指示师云吃粥也未僧云吃了师云洗钵盂去其僧因此契悟。

　　拈云赵州指示因风吹火者僧契悟灰里豆爆诸人平旦展钵洗钵因甚不悟且道得失在什么处未到尽惊山险峻曾来方识路高低。

　　举德山和尚一日因饭迟自托钵至斋堂前遇雪峰云钟未鸣鼓未响托钵向甚么处去山便回方丈雪峰举似岩头头云者老汉未会末后句在山闻得遂呼岩头云汝不肯老僧么岩头密启其意次日德山上堂果与寻常不同岩头云且喜老汉会末后句。

　　拈云雪峰拨转天关岩头掀翻地轴二人虽竭忠尽孝只扶得德山末后句如何是末后句任从沧海变终不为君通。

　　举德山垂示云我先祖见处即不然这里无佛无祖达磨是老臊胡释迦是干菌橛文殊普贤是担菌汉等觉妙觉是破执凡夫菩提涅槃是系驴橛十二分教是鬼神簿拭疮疣纸四果三贤初心十地是守古冢鬼自救不了。

　　拈云千钧之弩不为鼷鼠发机所谓显扬格外事须还过量人德山披肝沥胆为上根人抽钉拔楔还有知恩解报者么请出与山僧相见。

　　举古者道护生须是杀杀尽始安居会得其中意铁船水上浮圆悟云且道杀个甚么杀众生物命凡夫见解杀六贼烦恼座主见解杀佛杀祖大阐提人见解衲僧分上毕竟杀个甚么试定当看。

　　拈云圆悟剖露全机未免自伤己命若论衲僧分上直得无下手处诸兄弟会么道泰不传天子令将军塞外绝烟尘。

　　举夹山因僧问承和尚有言二十年住此山未曾举着宗门中事是不师曰是僧便掀倒禅床师便休去至明日普请掘一坑召僧至曰老僧二十年只说无义语便请上座打杀老僧埋向此中不然主座自着打杀埋向此中始得其僧归堂束装潜去。

　　拈云者僧展摧山手段天然迥别惜乎只得其大用未得其大机夹山设陷虎坑阱太杀寻常虽有入地之谋且无冲天之略若是山僧又且不然当时见这僧掀倒禅床即连棒趁出不惟有意气时重添意气抑且不风流处转见风流。

　　举洞山禅师因僧问寒暑到来如何回避师云何不向无寒暑处回避僧云如何是无寒暑处师云寒时寒杀阇黎热时热杀阇黎。

　　拈云冰不自寒火不自热于此荐去勘破洞山其或未然便有寒暑促君寿鬼神妒君福。

　　举仰山住东平时沩山附书并镜一面至师升座乃提镜示众云大众且道是沩山镜东平镜若道是东平镜又是沩山寄来若道是沩山镜又在东平手里道得则存取道不得则打破如是三举众皆无对师乃扑破。

　　拈云山僧当时若在会中便拈转与东平照照看看他面皮厚多少。

　　举长庆禅师云路逢道伴交肩过一生参学事毕。

　　拈云长庆将谓道伴多少奇特殊不知被渠隙过一生山僧则不然路逢道伴交肩过更买草鞋行脚。

　　举修山主示众云具足凡夫法凡夫不知具足圣人法圣人不会圣人若会即是凡夫凡夫若知即同圣人此语具一理二义若人辨得不妨于佛法中有个入处若辨不得莫道不疑。

　　拈云修山主只管私通车马谁知官不容针那时忽遇没面目汉出来把断要津不通凡圣修山主又作么生。

　　神宴国师示众云鼓山门下不得咳嗽时有僧便咳嗽一声师云作么僧云伤风师云伤风即得古德云雷声浩大雨点全无。

　　拈云祖庭秋晚佛法下衰抱病者流填门塞户者僧若不是鼓山以毒攻毒几乎丧身失命诸兄弟还识鼓山么解用不须霜利剑延龄何必九还丹。

　　举石门聪禅师示众云十五日已前诸佛生汝不得离我这里汝若离我这里我有钩子钩汝十五日已后诸佛灭汝不得住我这里汝若住我这里我有锥子锥汝正当十五日且道用钩即是用锥即是。

　　拈云钩来锥去本分钳锤把住放行作家手眼石门虽把柄在手要且劳而无功若有点检得出许伊是一员无事道人。

　　举慧弼禅师因僧问如何是毗卢印弼曰草鞋踏雪僧曰学人不会弼曰步步成踪。

　　拈云全提祖印弼老固是作家子细观来钝置者僧不少或问山僧如何是毗卢印劈面一掌若曰学人不会向道印破阇黎铁面门且道与古人相去多少。

　　举昔有施主入院行众僧随年钱知事云圣僧前着一分施主云圣僧年多少知事不能答。

　　拈云知事算圣僧八字不真所以施主不还命钱当时若道得与露柱同年管取百千万亿分供养非但一分已也。
嘉兴大藏经　即非禅师全录


　　即非禅师全录卷之六

　　门人明洞性安性节明觉明幢同编

　　颂古

　　世尊初生。

　　何事又离兜率天水深难盍碧枝莲当时莫处摩耶腹又较威音一着先。

　　世尊未离兜率已降王宫未出母胎度人已毕。

　　谩向空中寻鸟迹休来水底觅鱼踪翻身踏断毗卢顶沙界收归一粟中。

　　世尊见星悟道。

　　明星夜夜照无私六载悟来早是迟若解面南看北斗何劳夜半豁双眉。

　　世尊拈花。

　　大小瞿昙不奈何花枝拈起当风播一场败阙少人知独被饮光亲笑破。

　　世尊敕阿难托钵。

　　看七佛仪式阿难片诺酬一声无孔遂吹散碧天秋。

　　应无所住而生其心。

　　无所之心作么生霜轮印破碧天清为君点出金刚眼任向毗卢顶上行。

　　见见之时见非是见见犹离见见不能及。

　　离见见不能及笑指台前片石换却瞿昙眼睛露出阿难巴鼻。

　　文殊问病。

　　不二门通百万涂相逢况是赤须胡谭空说有千般妙争及维摩一字无。

　　跋难陀尊者入浴忽悟水因。

　　污池莲花绝点尘不教细雨一番新虽云选入圆通数究竟何曾悟水因。

　　那吒还身。

　　那吒还却娘生身谁是本来真面目踏转乾坤没处藏寒潭倒浸千峰碧。

　　调达谤佛生身陷地狱。

　　临危不变真丈夫试问如今出也无打破大唐归一统不知谁是赤须胡。

　　九祖伏驮密多问八祖云父母非我亲谁是最亲者诸佛非我道谁是最道者祖答谒云云。

　　佛非吾道言犹可举眼无亲怕杀人欲识祖师端的旨须明父母未生身。

　　般若多罗尊者转经。

　　多罗尊者太颟顸不肯随他纸上钻个里本无元字脚纵云常转也多端。

　　初祖面壁。

　　丧却风光一叶孤九年少室嘴卢都若非二祖投针芥羞杀西来碧眼胡。

　　五祖再来。

　　奇穷彻骨植松夫转却身来姓也无玷污女郎犹可恕那堪传法受糊涂。

　　南泉斩猫。

　　可叹两堂生亦死谁知猫子死犹生当时不遇赵州返王老之冤洗莫清。

　　百丈大师再参马祖被祖一喝直得三日耳聋。

　　一喝迅雷聋两耳还他父子显全机黧奴白牯齐开眼铁额铜头也皱眉。

　　黄檗禅师示众云汝等诸人尽是噇酒糟汉恁么行脚何处有今日还知大唐国里无禅师么僧云只如诸方匡徒领众又作么生师云不道无禅只是无师。

　　莫谓无师祗有禅阿谁气宇不翀天拈翻黄檗无情舌穿过诸方鼻半边。

　　黄檗三顿棒。

　　怜儿不觉丑恩多怨亦深若非遭毒口孤负老婆心。

　　赵州和尚示众云佛之一字吾不喜闻。

　　佛不喜闻独镇寰中十方坐断凡圣无踪。

　　赵州狗子。

　　狗子佛性无黄金攃满涂宁知廉义者不作守钱奴。

　　赵州布衫。

　　家家有路通京国客子何劳别问津雪后始知松柏操夜深方见把针人。

　　甘贽设粥南泉打锅。

　　粥阑锅破莫猜疑举唱还须作者知甘贽惜花春起早南泉爱月夜眠迟。

　　肇法师云天地同根万物一体。

　　驴鸣狗吠非他物柳暗花香不是尘三际穷时凡圣尽大千沙界现全身。

　　三不是。

　　不是心佛不是物明明拔出眼中楔到头不遇作家人未免浑身都丧却。

　　德山托钵。

　　父慈出孝子国霸有谋臣岩头末后句疑杀天下人。

　　古德油糍。

　　古德吃油糍解吞不解吐当面拟瞒人不觉贼身露。

　　临济大师示众云我于先师处三度问佛法大意三度被打如蒿枝拂相似如今更思一顿谁与下手时有僧出云某甲下手师拈棒度与僧僧拟接师便打。

　　一棒一条痕知恩解报恩无端思一顿千古累儿孙。

　　临济栽松。

　　短钁峰头一斩新机锋特地露全真当时不借春风方那得苍松盍后人。

　　三玄三要。

　　打破玄开截断要路一句齐收人天罔措休罔措朕兆未彰全体露。

　　曹山禅师因僧问世间甚么物最贵山云死猫儿最贵僧云死猫儿因甚却贵山云无人着价。

　　一个死猫儿古今难着价滞货不愁人没钱生惊怕。

　　疏山寿塔。

　　寿塔落成报赏工谁知不值半分文当时好手都推倒家丑何由得外闻。

　　香严上树。

　　为要诸人活眼开故将树子路头栽虎公一见和根拔免使攀枝摘叶来。

　　芭蕉拄杖子。

　　谁种春蕉满绿蹊一霜打尽鸟空啼从教叶落青如故总是凤凰不肯栖。

　　临济大师凡见僧入门便喝。

　　旱日烧天忽震▆髑髅粉碎顶门开等闲勘破白拈贼平地无端起骨。

　　诸佛出身。

　　诸佛出身处大千拦不住疏钟过海门明月梯山树。

　　卢陵米价。

　　亲到庐陵尚隔津那堪言句觅疏亲衲僧解用机前荐倒廪倾仓不让人。

　　云门露。

　　佛祖冤亲杀尽休大千无地着惭羞弥空罪罟从谁忏截断沧江绝点流。

　　雪峰初参德山问从上宗乘学人还有分也无山打一棒云道甚么师云不会至明日请益山云我宗无语句实无一法与人师因此有省住后僧问和尚见德山得个甚么便休去师云我空手去空手归。

　　无法依然成朕迹离言尚未舍筌蹄虽然省得钩头意未免浑身带水泥。

　　南院啐啄语。

　　大用作家不啐啄一棒打破凤雏壳当时若解泼天飞风穴何处见头角。

　　以字不成八不是。

　　点画依然明历历瞿昙鹙子不能识等闲攃向纸堆头一任风吹与日炙。

　　法眼指帘。

　　野老谋生何太切孤舟独钓寒江雪抛钩直欲引狞龙谁拟盲龟与跛鳖。

　　闻钟披衣。

　　滩头多蛤子观音未入理钟声披七条吾无隐乎尔。

　　云门云闻声悟道见色明心观音将钱买糊饼放下却是馒头。

　　云门卖弄滞货那知锅是铁铸无端带累观音千古被人看破。

　　高峰枕子。

　　五载觅难见何曾与我疏自从扑落后处处得逢渠。

　　物不迁。

　　悬崖鹤宿枝头月古涧龙眠水底天几度河枯沧海变风光占断不知年。

　　慈明因僧问如何是不动尊师云提不起。

　　不动尊足迹遍诸方提不起放下轻如纸鹧鸪岸上啼意在深花里。

　　牛过窗棂。

　　攃手出门天已晓何须更执夜明符踏翻宇宙从头看几个男儿眼有珠。

　　首山竹篦。

　　句后承机休弄巧言前荐得犹迟了报君莫向两边寻江上侍郎过去久。

　　童子竖指。

　　俱胝竖指炽然谭童子浑沦效指南直得回头天外看始知月不在空潭。

　　古德问秀才云百姓日用而不知不知个甚么才云不知道德云灼然不知。

　　达磨不会禅夫子不识字白牯与狸奴却较些些子。

　　代古

　　举鹅湖和尚问诸硕德曰行住坐卧毕竟以何为道有曰知者是义曰不可以智知不可以识识何谓知者是有曰无分别是义曰善能分别诸法相于第一义而不动安得无分别是有曰四禅八定是义曰佛身无为不堕诸数安得四禅八定是众皆杜口。

　　代翻觔斗而出。

　　举盐官国师问座主蕴何经曰华严官曰华严有几种法界曰略说有四广说则重重无尽官竖起拂子曰者个是第几种法界中收主无对。

　　代云普。

　　举鹤林素禅师因僧敲门林问是谁僧云是僧林云非但是僧佛来亦不着僧云佛来为甚不着林云无栖泊处。

　　代云谢师拨转通霄路。

　　举昔高丽国来钱塘刻观音圣像及舁上船竟不能动因请入明州开元寺供养后有设问无刹不现身圣像为甚不去高丽国。

　　代云一树花开万国春。

　　举长庆十日升堂众集定拽出一僧云大众礼拜者僧着又云者僧有甚长处却教大众礼拜众无对。

　　代云狮子窟中无异兽。

　　举雪峰辞洞山山云甚处去峰云归岭中去山云当时从甚么路出峰云从飞猿岭出山云今向甚路去峰云飞猿岭去山云有一人不从飞猿岭去子还识么峰云不识山云为甚不识峰云他无面目山云子既不识争知无面目峰无对。

　　代云今日被和尚看破。

　　举韩文公问僧承闻讲得肇论是否僧云是公云肇有四不迁是否僧云是公将茶盏扑破云者个是迁不迁僧无语。

　　代云花开花落树长存。

　　举无著至台山遇文殊吃茶次殊拈起玻璃盏问云南方还有者个么着云无殊云寻常将甚吃茶着无对。

　　代云吃茶即有。

　　举仰山问僧名甚么僧曰灵通仰云便请入露柱僧无语。

　　代云入则不辞只恐惊群动众。

　　举石霜因僧辞乃问船去陆去僧云遇船即船遇陆即陆霜云我道半途稍难僧无对。

　　代云某甲到家却易。

　　举汉国有庵主遇王出游人报云大王来请起主云非但大王佛来亦不起王闻乃问曰佛岂不是汝师主曰是王曰弟子见师为甚不起主无对。

　　代云捧下无生忍临机不见师。

　　举云盍寺僧化瓦官人问既有云盍何须化瓦僧无对。

　　代云不妨锦上铺花。

　　举无垢院化浴官人问既无垢何用浴。

　　代云也要通身汗出。

　　举一僧托钵至长者家偶为狗伤长者问龙披一缕免金翅之难大师全披法服为甚却被狗咬僧无对。

　　代云欲把袈裟盍羽毛。

　　举陶相公见人犯法当死问僧曰杀则违佛戒不杀又犯王法未审如何则是僧罔答。

　　代云因缘会遇时果报还自受。

　　举净照和尚问楞严大师经中道若能转物即同如来只此升仙阁作么生转大师无语。

　　代云相随来。

　　举志公问梵僧承闻尊者唤我作屠儿曾见我杀生否曰见志云有见见无见见不有不无见见若有见见是凡夫见无见见是声闻见不有不无见是外道见未审尊者如何见僧曰汝有此等见耶。

　　代云元来不曾见。

　　举陆亘因南泉迁化来吊忏院主问大夫何不哭亘曰院主道得即哭主无对。

　　代院主呵呵大笑。

　　举龙门僧被蛇伤有问既是龙门客为甚被蛇伤。

　　代云不因夜来雁争见海门秋。

　　举有僧化镀佛官人曰本望佛度弟子因什么弟子度佛。

　　代云众生度尽恒沙佛诸佛何曾度一人。

　　举王常侍问僧一切众生还有佛性也无僧曰一切皆有侍指壁画狗子曰者个还有佛性也无僧无语。

　　代云逐物作么。

　　举洞山同密师伯避雨入饼店密于地上画圆相云将取去山曰拈将来密无对。

　　代云食到口边不解吃。

　　举径山问僧什处来僧曰天台来山曰阿谁问汝天台来僧无语。

　　代云和尚道甚么。

　　举玄沙问文楠头下山几时归文曰三五日沙曰归时有无底桶子将一担来文无对。

　　代云漏逗不少。

　　举世尊临入涅槃文殊请再转法轮世尊咄云吾四十九年住世未曾说一字汝请再转法轮是吾曾转法轮耶。

　　代云伸脚元在缩脚里。

　　举忠国师因肃宗皇帝问师在曹溪得何法师云陛下还见空中一片云么帝云见师云丁钉着悬挂着。

　　代云缩取舌头好。

　　举布袋和尚常将布袋并破席于通衢往来布袋内盛钵盂木履鱼饭菜肉瓦石土木诸般总有或于稠人处打开布袋内物攃下云看看又一一将起问人云者个唤作甚么众无对。

　　代云滞货不劳拈出。

　　举云居膺和尚闻山下有一僧住庵令侍者送裤腰与之僧云我自有娘生裤竟不受再令侍者去问娘未生时着个甚么僧无语。

　　代云手执夜明符几个知天晓。

　　举泗洲塔头侍者及时锁门有问既是三界大师为甚被弟子锁者无对。

　　代云竹密不妨流水过。

　　举庞居士听金刚经问座主曰俗人敢有小问不知如何主曰有疑请问士曰无我相无人相既无我人教阿谁讲阿谁听座主无对。

　　代云妆聋作哑作么。

　　举梁武帝请傅大士讲经士才升座以尺拊案一下便下座帝愕然志公乃云陛下还会么帝云不会志公云大士讲经竟。

　　代云谢师覆讲。

　　答古

　　兜率悦和尚垂语三则

　　拨草瞻风只图见性毕竟性在什么处。

　　师答　填沟塞壑无人会雨过夜塘秋水深。

　　见得自性便脱生死眼光落地时又作么生脱。

　　答　两脚捎空。

　　脱得生死便知去处四大分散时向甚么处去。

　　答　待有去处即报。

　　径山虚堂愚和尚垂语三则

　　己眼未明的因甚将虚空作布裤着。

　　答　不妨盍覆将来。

　　画地为牢的因甚透者个不过。

　　答　剑去久矣。

　　入海算沙的因甚针锋头上翘足。

　　答　百千妙义一毫头。

　　肓王照和尚垂语三则

　　山中猛虎以肉为命何故不食其子。

　　答　火不自烧。

　　虚空无向背何缘有东西南北。

　　答　逐物意移。

　　饮乳等四大海积骨如毗富罗山何者是汝最初父母。

　　答　历劫不曾离。

　　大休隆和尚垂语三则

　　吹毛宝剑被石人持去挂在万仞峰头四壁无路如何取得。

　　答　无劳刻舟。

　　有一如意珠被木人擎来抛向大海中不假舟楫如何觅得。

　　答　觅则知君不可见。

　　尽大地是个火坑烧却了也惟有一茎眉毛在未审何人得见。

　　答　由来眼不花。

　　正当辨和尚垂语三则

　　猫儿为甚爱捉老鼠。

　　答　熟处难忘。

　　云版鸣因甚犬吠。

　　答　竹竿打水鱼头痛。

　　蚯蚓为甚化为百合。

　　答　何处不称尊。

　　松源岳和尚垂语二则

　　大力量人因甚抬脚不起。

　　答　法地一动一切不安。

　　明眼衲僧因甚脚根下红丝线不断。

　　答　绊倒人无数。

　　断崖义和尚垂语二则

　　除却语默动静道将一句来。

　　答　将谓别有。

　　一息不来向何处安身立命。

　　答　百草头边。

　　云门偃和尚垂语一则

　　世界与么阔为甚钟声披七条。

　　答　吾无隐乎尔。

　　大洪恩和尚垂语一则

　　假使八千劫所作业不忘为甚称南无佛罪灭河沙劫。

　　答　雪点红炉。

　　天童觉和尚垂语二则

　　吞尽三世佛底人为甚开口不得。

　　答　通身是口。

　　照破四天下的人为甚合眼不得。

　　答　待四天下人眼开即合。

　　龙革初和尚垂语一则

　　鸡见便斗狗见便咬殿上鸱吻终日相对为甚却不瞋。

　　答　狮子不逐块。

　　雪窦显和尚垂语三则

　　十方无壁落四面亦无门古人向甚处见客。

　　答　谁在门外。

　　田地稳密底佛祖不敢近为甚抬脚不起。

　　答　太珍重生。

　　神通游戏底鬼神不能测为甚下脚不得。

　　答　恐教蹋杀天下人。

　　天衣怀和尚垂语一则

　　泥犁长夜苦闻者痛伤心调达在地狱为甚如三禅天乐。

　　答　通身在里许。

　　隆庆闲和尚垂语六则

　　祖师心印篆作何文。

　　答　描不成画不就。

　　诸佛本源深之多少。

　　答　一吸无涓滴。

　　十二时中上来下去开单展钵此五蕴败坏之身那个是清净法身。

　　答　开单展钵。

　　不用指东画西实地上道将一句来。

　　答　险。

　　十二时中着衣吃饭承甚么人恩力。

　　答　无人识得渠。

　　鱼行水浊鸟飞毛落亮座主一入西山为甚杳无踪迹。

　　答　通身无影像遍界不曾藏。

　　径山容和尚垂语五则

　　水既无筋因甚长流不断。

　　答　花灿不萌枝。

　　佛祖公案犹空中纸鹞向甚处收取线索。

　　答　鸳鸯绣出从君看不把金针度与人。

　　鹏搏峰与宴坐峰相交且道说个甚么。

　　答　赖和尚证明。

　　风扇大野毕竟作何形色。

　　答　觑着则瞎。

　　望江亭上垂机谁是知音。

　　答　将谓忘却。

　　黄檗琦和尚垂语四则

　　金刚圈如何跳得出。

　　答　古佛过去久矣。

　　栗棘蓬如何吞得下。

　　答　残羹不劳拈出。

　　夜半日头红谁人得见。

　　答　好向面南看北斗。

　　日午打三更谁人得闻。

　　答　眼处闻声方始知。

　　古德十无

　　如何是无为国。

　　答　坐享太平。

　　如何是无星秤。

　　答　钩头荐取。

　　如何是无根树。

　　答　叶覆大千。

　　如何是无底钵。

　　答　山藏海纳。

　　如何是无弦琴。

　　答　千峰侧耳。

　　如何是无孔笛。

　　答　吹落空花。

　　如何是无底船。

　　答　度脱生死。

　　如何是无须锁。

　　答　表里玲珑。

　　如何是无生曲。

　　答　万籁无声。

　　如何是无底蓝。

　　答　贮尽春风。

　　古德六一

　　如何是达磨一只履。

　　答　踏断毗卢顶。

　　如何是慧可一只臂。

　　答　(等闲捏出虚空髓化作炎天三尺雪)。

　　如何是僧灿一身罪。

　　答　红炉片雪。

　　如何是道信一只虎。

　　答　触着丧身失命。

　　如何是弘忍一株松。

　　答　覆荫天下人。

　　如何是慧能一张碓。

　　答　一踏到底。
嘉兴大藏经　即非禅师全录


　　即非禅师全录卷之七

　　门人明洞性安性节明觉明幢同编

　　机缘

　　僧问十二时中如何用心师云使得十二时进云十二时如何使师云不妨如是用心。

　　侍者久立次师云汝却惺惺者云某甲从来不曾睡师云汝犹寱语在者便走出师休去。

　　师问僧云甚处来僧云碓米来师举墨云这个还碓得白么僧无对师云遇着岭南人不得岭南信。

　　居士问如何是道师云纵横十字士云恁么去时如何师云十个行来九个错士礼拜师云下坡不走快便难逢。

　　僧展具问云唤作雪峰长老又是黄檗首座且道礼拜那一个即是师云天上无双日僧便礼拜师云伶俐衲僧。

　　僧问腊月三十日到来和尚作么生师云今日寒似昨日进云棒如雨点喝似雷奔还供养得阎胡子也无师云恐他消受不得僧礼拜师云二十棒自领出去。

　　僧问如何是龟毛拂师云穿却汝鼻孔进云鼻孔也无穿个甚么师云汝向甚处出气僧无语师打云与汝半边。

　　师到客堂看单堂主云客来须看贼来须打只如客贼俱来时如何师拦胸把住云贼贼主云作家作家师送开云再犯不容。

　　问如何是佛师云路头石敢当进云某甲不会师云蹉过几多人僧礼拜师云切忌磕着。

　　僧问某甲愚迷乞师直指师云阇黎曲来多少时僧云岂无方便师云方便久矣僧礼拜起立师云适来曲而今直。

　　僧呈偈师阅至摩尼光灿烂遂征云是青光红光耶赤白黄光耶僧杜口师云还我摩尼来僧又杜口师云原来是个泥弹子叱出。

　　僧问文殊为甚出女子定不得师云是非不到钓鱼处进云罔明为甚出得女子定师云荣辱常随骑马人僧云谢师答话师云拶。

　　居士问陆兵水兵俱向菩萨许愿求胜未审菩萨赴那一人愿师云一锡解两虎。

　　问牛头未见四祖为甚百鸟衔花师云踏佛阶梯进云见后为甚不衔花师云无栖泊处进云如何有正干傍出师云春色无高下花枝自短长。

　　师因侍者掀钵盍蒸气成水流下师问云钵盍水从何生答云从热气生师云热气从何生答云从无阴阳处生师云既无阴阳作么生答云若问无阴阳某甲下堂吃饭去师云你吃饭处是有阴阳地侍者作礼便行师休去。

　　僧问一口气不来时如何师云与汝一贴返魂香僧拟议师便打僧一喝师云且喜活来。

　　问南泉斩猫意旨如何师云剑刃翻身有几人进云赵州戴草鞋出去是何意旨师云狸奴头角犹在僧踊跃礼谢而退。

　　师垂语云明知四大五蕴是生死根本为甚入此皮袋一僧云如龙得水似虎靠山师云山崩冰竭时如何进云别有一乾坤师云未在。

　　师一夜问大众云闻声悟道见色明心钟是声唤甚么作道灯是色心作么生明一僧答云满眼非色满耳非声师云非色非声是个甚么进云十目所祝十手所指师云非声非色指视个甚么僧无语师云好与六十棒。

　　僧问如何是祖师西来意师云独足人骑三脚驴。

　　师同僧观弥勒画像僧云这老汉布袋放不下师云不是放不下只是无人承当僧云何不分付某甲师云恐汝负荷不起僧云莫压良为贱师拈杖僧便走师笑云知你荷不起。

　　僧问明知四大五蕴是生死根本为甚么入此皮囊师云探珠不离泥僧作礼而退。

　　问净名丈室纳得三万二千狮子座未审和尚丈室容得多少师云山僧这里只得一个僧云许多圣贤向何处敷坐师云灵山一会都无欠剩僧作礼师云汝不是个中人。

　　问牛过窗棂为甚尾巴过不得师云满地落花春已过绿阴空锁旧莓苔。

　　问世尊忉利宫下来栴檀像亦出迎此理如何师云水底金乌天上日。

　　师问知藏年多少藏云年六十师云主人翁年多少藏云不会师云恁么则不与汝同条生藏云类不齐师云知汝是曹洞儿孙。

　　解制普茶次数僧竞出问话师约住逐一勘之遂问一僧云圣制九旬今已满心空及第事如何僧云三级浪高鱼化龙师云试拿云护雾看僧云遇饭吃饭遇茶吃茶师打云犹欠牙爪在。

　　又问一僧云心空及第事如何僧云师姑元是女人做师云如何是丈夫事僧云请和尚证明师云证明个甚么僧一喝师打云未是丈夫事进云莫瞒某甲好师云瞒尽天下人岂特阇黎一个。

　　又问一僧云心空及第事如何僧云楖栗横担不顾人直入千峰万峰去师云忽遇拗折拄杖截断路头汝又作么生僧云某甲从今不进语师打云且莫草草匆匆。

　　又问一僧云心空及第事如何僧云空手来空手去师云恁么则劳而无功僧云本来无一物师云无物亦是物僧拟议师打云更买草鞋始得。

　　又问一僧云心空及第事如何僧云会不会都来是错师云如何得不错去僧云未出胎时及第了师云又入此保社作么僧拟议师云知汝错会僧作礼维那鸣击谢茶师便归方丈。

　　僧问如何是狗子佛性无师云祸不入慎家之门。

　　僧问如何是无位真人师云筑着磕着。

　　一日象山和尚过访师云老兄万福否山云托庇师云不敢山云一夏甚热无位真人热否师云老兄甚处曾与无位真人相见山云侧眼见庐山师云真个热心人。

　　一晚师同象山和尚雪轩对坐山云蝉声噪晚风是甚么境界师云大士来也山云请大士相见师云老兄作礼着山云蚯蚓过东海师云大似不肯礼拜山云一翳在眼空花乱坠师云大士去了山呵呵大笑师云蚯蚓声山云解　跳师亦呵呵起去。

　　化林鹤抟二上座自福严至师问二人曰子归就父时如何鹤默然拱立化答曰惭愧来迟师云此是途路边事到家一句作么生进云相见如初师云念子远来各放三十棒俱作礼而退值象山木和尚在坐乃问师云师资相会时如何师云一合相不可得木云可得时如何师云世谛在木云不可得时如何师云有道在木休去。

　　师见木和尚穿纸衣遂问云如何是纸衣下事木云绵密不通风师云此是古人道的木云我用得快师云我则不然木云兄又作么生师云一捏便露骨木默然。

　　偶闻林中众鸟和鸣师云鸦鸣雀噪是甚语言山云妄想中说梦话师唤侍者云热茶端一瓯请象山和尚山云又是说梦话师云且喜老兄惺惺山云又是说梦话师云大不惺惺山云又是说梦话师云老兄真是梦汉山云知则较些些师云此亦梦话山云随人脚跟转师云话头也不识二师呵呵大笑而起。

　　僧问师举密云老和尚上堂云禅不用参理不用会莫是无禅可参无理可会么师云未是汝境界进云老和尚又云单单不用瞌睡莫是三祖云眼若不睡诸梦自除么师云汝又白日寱言进云和尚上堂别云禅任他参理任他会莫是通身是禅理么师云汝为甚又被禅理缚杀进云师又别云待他瞌睡送个枕头莫是了取平常心是道饥来吃饭饱来眠么师云唤甚么作平常心又作么了僧礼拜师云饥餐渴饮浑闲事不是饱参人不知。

　　优婆姨问如何是道师云礼佛去进云如何是佛师云礼拜着姨一喝师云喝汝爹喝汝娘姨无语师便喝姨转身一匝拍掌展手师云丑伎俩姨礼拜而退师问鹤抟侍者日午也未答云才打三更师云我为甚不闻抟云和尚莫妆聋作哑师休去。

　　师因侍者问云和尚要吃何物师云我要吃佛祖心肝者准前露胸云请和尚下口师云是则是犹隔一膜在者无语师便掌。

　　僧参次师问云到此几日僧云二十日师云如何是不涉途程一句僧云直透万重关师云犹涉途程在亲切道一句僧拟议师便打。

　　高力居士重来拜别师问曰前向甚么处来今向甚么处去道得来去分明不孤一会居士云来来去去无二路师曰此会不虚善为道路。

　　肥前信士参竟自叙昔日骑马过桥堕水有省恨无知识证明今遇和尚请为开示师云何不重骑铁马上高楼士便喝师云此一喝是宾是主士无语师咄云强作主宰士礼拜而退。

　　师问高泉法侄汝和尚万福否泉云今日亲到圣寿师曰不谬为黄檗肖子泉礼拜云谢和尚证明师休去。

　　一日高泉侍立次师云智过于师方堪传授如何是超师之智泉云黑漆桶师云为何不放光泉云只恐烁破和尚面门师云争奈山僧无面目何泉礼谢师休去。

　　师一日阅高泉槁有而今觌面难回避得报恩时且报恩之句乃征云如何是报恩一句泉云一棒打杀师云得恁么忤逆云苍天苍天师云放汝三十棒。

　　侍者进小食师云大众有么者云俱有师云汝有么者云亦有师拈扇子云这个为甚没有者云某甲放下了也师云做得侍者。

　　高泉病师至单前问云如何是祖师西来意泉云某甲头痛不能说师云汝口不痛泉云一口无两舌师云几被舌头瞒便转身。

　　师因缁素求字甚烦乃扑破图书信士问图书有何过和尚扑破师云要人识取无文印。

　　石香同诸居士参谒师留坐香云雨声泉声聒和尚耳师云山野未尝闻香默然师云居士入得观音理门香唯唯良久又云请和尚为弟子洗泥师云若为洗泥泥本无体若为洗体体本无泥要山野洗个甚么香云和尚早已清净了也师云点。

　　僧问如何藏身处没踪迹师云苔封古路无人到进云如何是没踪迹处莫藏身师云月锁梧桐凤不栖问净法界身本无出没为甚世尊今日降生师云月在波心说向谁进云四十九年未尝谈一字一大藏教向甚处得来师云世尊舌头方。

　　僧问如何是道师云侧耳侧耳进云和尚只道一半师云▆▆全道看僧拟议师便打。

　　僧问世尊拈花意旨如何师云浑囵劈不破进云迦叶微笑又作么生师云扑鼻更馨香。

　　居士问劫火蔓延数千人家佛神不救慈悲何在师云要人共上白牛车进云大小寺院焚去十余独贵刹无恙和尚莫是四禅中人否师云我不从人天来进云毕竟向何处来师云佛祖行不到处来居士礼谢而退。

　　居士问弟子心不贪财见则爱之如何师云见得思义又云弟子心不着色见则好之如何师云非礼勿动。

　　僧问道如何悟师云击火须用手其僧有省。

　　僧问万法归一一归何处师云满口道着。

　　一日风打门昙璲云好大风师云风从何来璲关门云风路塞了师云未是好手璲云如何是好手师云拏住狂风剥了皮璲云忽遇八面来时如何师便打。

　　僧问如何是彻骨彻髓一句师云秤锤捏出汁。

　　问清净本然云何忽生山河大地师云额头边荐取。

　　僧问承闻径山费老和尚茶毗得舍利无数有诸师云有进云四大与五蕴俱空舍利从何而有师云今日好雪。

　　问人间无水不朝东因甚黄河向北流师云为缘壮帝居。

　　师宿谏早僧来参问云既是谏早为甚月出师云三光转法轮进云转后如何师云清光何处无。

　　师至神通院高传都寺寂峰禅德领大众参师问云个个鼻孔相似还有辽天的么一僧云某甲不敢妄想师云好与三十棒进云此恩超于父母师云知则得众僧无语师一喝。

　　师观园次遵道禅德指大树云前日被大风吹倒师云还有无根树吹不倒的知么道无语。

　　师至肥州见瘦人乃问众云既曰肥州为甚有瘦人众下语不契。

　　僧参问云某甲初出家求师开示师云此去洛阳一千里进云求师委曲师云你自委曲直会去好僧礼退。

　　信士参问云弟子禅理不通求师开示师云今早天晴士礼拜云求师叮咛师云叮咛损君德无言终有功。

　　信士参云求师开示师云雨后数峰青士礼拜师云切莫眼花。

　　信士参问云弟子今春参拜老和尚蒙开示应无所住而生其心话请问和尚还有别句也无师云鸟鸣山更幽士无语良久又问云弟子一切无心因初发心未审无心从何而住师云既是无心从何发心士云今日十四师云今日事作么生士云今日是今日师云你只会今日未会发心士礼谢而退。

　　中秋寓开善寺丰主源舍遗来参师问云灵山话头还记得么主微笑师云一念圆明无古今主云秋夜长江云自净满天明月印波心师云且喜居士不忘付嘱主礼而退。

　　玄周医士问如何是要津师云一囊药贮太和春。

　　僧问云如何是道师云你向甚处来进云来处来师云记取路头。

　　僧问如何是秘师云开口即错进云如何是密师云密在汝边。

　　一早众鸟喃喃师问自胜云鸟说甚么话胜云念无字经师云经头甚么字胜云无字师云瞒语汉。

　　寓伊藤又馆舍见老和尚像师拈香礼拜毕向自胜云老和尚已相见了我回去罢胜云和尚日日相见迟了八刻师云恁么则我更不去也胜无语师云是汝蹉过莫道我迟。

　　信士问如何是文武佛之三一贯举扬去师作此圆相云会得其中端的旨一江秋水碧连天。

　　信士问如何是王法佛法一般师云眼中瞳子面前人。

　　侍者问云古帆未挂时如何师云昨夜津和宿进云古帆已挂时如何师云顺风到洛阳进云如何是不涉途程一句师云鹞子过新罗。

　　碧崖于席上拈一茎发师云此是降魔杵崖云在师分上则得师云恐你提不起崖云虽然提不起却放得下师打一扇。

　　侍者问如何是舟中境师云款乃一声山水绿进云如何是境中人师云孤舟卧月明进云如何是人境外一句师云登岸向汝道。

　　师因雨泊命众定香侍坐至香毕问云古人立雪汝等坐雨是同是别众各下语皆不契师又云我不望汝等断臂只要汝等断心且道心作么生断碧崖答云本自无系何断之有自胜答云智剑斩无踪师云汝等说得道理。

　　师卧次侍者问云古帆未挂时如何师云山僧困进云古帆已挂时如何师云待我起来向汝道。

　　碧崖手执安息香师问云汝有鼻孔无鼻孔璲云有鼻孔师云塞却汝鼻孔崖云无鼻孔师云用香作么二俱无语师云各与三十棒。

　　昙璲指水中山谓师云此名狗屿师云有佛性否璲云有师云赵州为甚道无璲云怎得在者里师云犹欠活动。

　　师因碧崖报云舟今泊牛窗师云头角四蹄都过了因甚尾巴过不得崖云剑去久矣师云寄汝三十棒昙璲又报云此处名牛窗师云窗在此牛在甚么处璲云通身无影像遍界不曾藏师云碧崖三十棒汝分一半。

　　自胜白师云牛窗人送水师云滴水难消胜云善知识恁么说话师云吃水也须防噎。

　　牛窗人送水次昙璲问和尚省觐累得各州送夫马柴米水菜未审如何报答师云有人磕着我棒头酬答无余璲云磕着也师云谁为证明璲礼拜云谢和尚证明师云知恩则得更须知痛痒。

　　佛日禅师迎师于大阪话次乃云前日蒙赐大偈有祇林先发一枝春句却被老▆道着师云此乃现成公案。

　　龙溪师迎师云此数日北风大小舟俱未至独和尚先至师云多谢龙王一线风师良久云此数年老和尚在黄檗甚得法护之力溪云此是老和尚光明师云虽然也要各出只手。

　　僧问和尚未离圣寿时如何师云佛子住此地进云已离圣寿时如何师云初九日启行进云如何是途中得力句师云念二日到岸进云到岸后又作么生师云大家在里许。

　　高泉法侄掐师背云掐出虚空骨师云还汝好手。

　　泉云和尚游宫好出路晴明师云山僧每游行皆无雨泉云和尚为甚么又道我非龙树王出则遇龙雨师云有时恁么有时不恁么泉云真个白拈贼师云被法侄看破。

　　师八月念四日晋谒黄檗老和尚作礼竟进云恭喜座下法躬万福老和尚默然。

　　僧问子归就父时如何师云养子方知父慈。

　　老和尚次日到师寮看单问云几日到此师答云十五日老和尚云我二十七日才到师云相尚留有余待益某甲之不足老和尚默然他语。

　　师同象山和尚侍老和尚应龙溪师斋象山和尚举师位云今日是客师云者里是什么所在论宾论主山良久师一喝老和尚云且喜两堂家风犹在师又喝山云好两喝。

　　师因僧求开示师便喝僧亦喝师云我喝有照有用汝喝落在甚处僧拟议师便打。

　　问开眼作梦时如何师便打。

　　问如何是如来师云看取门前壒　堆。

　　问如何是杀人刀师云兔角杖进云如何是活人剑师云龟毛拂僧作礼云谢和尚答话师云蹉过蹉过问有问有答宾主历然无问无答时如何师便打。

　　问佛敕沙门皆禁足宾头卢为甚应供四天下师云大地一蒲团。

　　问如何是佛光师云肉眼争得见。

　　问如何是宾中宾师云赤脚走天涯进云如何是宾中主师云天人宫馆本随身进云如何是主中宾师云觌面隔千山进云如何是主中主师云千圣立下风进云如何是不落宾主师便打。

　　一早法云来参师问寸丝不挂身上袈裟向甚处得来云云寸丝不挂师云争奈袈裟何云云唤作袈裟得么师休去。

　　柏岩侍次师问万境俱侵时如何云须弥山师云如何是须弥山进云八风吹不动师云吹动时如何进云大冶精金应无变色师云再道看进云仰之弥高钻之弥坚师休去。

　　问如何是夺人不夺境师云死却偷心开活眼进云如何是夺境不夺人师云瞎却汝眼通汝气进云如何是人境两俱夺师云坐断乾坤进云如何是人境俱不夺师云大千一掌擎进云人境已蒙师指示向上一路如何进步师云谁碍汝僧作礼师云走。

　　师指幡问昙瑞风动幡动瑞云和尚舌头动师休去师因昙瑞问敲空作响为甚么击木无声师蓦头打云闻么瑞云某甲会也师云你作么生会瑞云南山烧炭北山红师休去。

　　众集议备年料师偶见问云天地万物咸成一岁之功汝等功在甚么处茶头云吾功无穷师云如何是无穷之功僧下语不契师云且去烧茶三十年。

　　法云侍立次师问曰天寒人寒云云普师云早斋也未云云适来礼和尚师云早斋去。

　　师因灵泉呈无根树偈乃问曰如何是无根树泉云拄杖点头师曰根生也。

　　一夜东禅侍次师指灯问云见色明心灯是色心作么生明禅云浑身在里许师云也须跳出始得。

　　柏岩侍次师问曰天寒人寒岩云滴水滴冻师云冻杀阇黎。

　　是庵信士问截断生死时如何师云截断且置唤甚么作生死。

　　僧问石霜休去歇去明甚么边事师云绝后再稣欺君不得。

　　师问法云云世尊睹星得悟且道悟个甚么云答云铁壁撞破银山师云撞破后如何云云黄河向北流师休去。

　　居士问百尺竿头如何进步师云倒退百由旬。

　　师问梦堂汝前闭关有何所得堂云无所得师云恁么则虚度也进云若虚度则有所得师云总未见得万水参师问那里来曰筑州师云有个无位真人曾筑着否水曰筑着师云鼻孔长多少水提起坐具师曰将谓你蹉过。

　　师问化林世尊一手指天一手指地你作么生会林云卦文露也师又云既称独尊为甚入山修道林云点画更分明师云洎不问过林作礼而退。

　　僧问如何是先照后用师云电火犹迟进云如何是先用后照师云迅雷不及掩耳。

　　师问禅正拨草瞻风只图见性汝性在甚么处答曰有水皆含月无山不带云师云山云水月俱空时如何正罔答。

　　六僧参师问云那一个是禅波罗蜜一僧下喝师云将谓将谓僧俱作礼而退。

　　问和尚开山广寿与大慧住持广寿是同是别师云案山向汝道甚么进云大慧再来师云错。

　　化林问和尚无底钵分付阿谁师云人人有分进云恁么则某甲领荷去师云更待合国人为汝证明始得。

　　问如何是春师云梅花饶舌了也。

　　僧问北禅烹白牯与大众分岁未审和尚赐甚么物师云南泉猫儿赵州狗子进云大众谢和尚师云恐你吞吐不下。

　　师一日室中问法云曰鼻孔因甚没半边云曰纵是和尚也摸索不着师云顶门如何开只眼云曰大地黑漫漫师云正与么时如何是上座为人的句云便喝师云亲切更道一句看云曰放和尚三十棒师呵呵大笑云便礼拜而出。

　　次早师召法云入室云礼拜师竖起拂子曰此一枝是从上佛祖的的相承传至黄檗老人老人以付山僧山僧今付上座上座作么生奉持云作掩耳势师便嘱曰上座宛有古人之作亦须知有时节但且将去密善保重云接拂子曰直向佛祖斫额不及处提时当报不报之恩师示以偈云打失半边鼻突开只眼睛烁破四天下谁不仰光明云礼退。

　　问如何是山中境师云百万松杉千亩竹进云如何是境中人师云森森围绕法王家进云如何是人境外一句师云向甚么处与山僧相见僧拟议师喝出僧问祖师未来时如何师竖拄杖云会么进云来后如何师便打。

　　问如何是不拣择师云日日是好日进云拣择时如何师云一任十度进云请师一卜师打云会么。

　　师问大众云无根树上一枝花谁人折得维那云早已供养活如来了也师征云唤甚么作无根树那云撑天拄地师云花在甚处那竖拳云和尚见么师云放汝三十棒那礼谢。

　　信士问生从何来死从何去师云秤锤着铁锯。

　　师问柏岩经行及坐卧常在于其中如何是其中事岩云一盏琉光内外明师云表里莹彻功勋犹存离却琉光如何作主岩便喝师休去。

　　昙瑞呈颂次师问云古人见桃悟道子观梅会心且道同耶别耶答云如空合空师云毕竟如何瑞云黄金自有黄金价终不和沙度与人师颔之。

　　一日师命侍者唤昙瑞入室密付表信瑞进前礼拜次师竖起拂子云此一枝乃西天四七东土二三传到黄檗开山老人老人付嘱于我我今转付于子当须护持且道正当恁么时如何是撑天拄地一句瑞接拂子云顶门只眼耀乾坤师云放子二十棒瑞云恩大难酬师云知恩报恩始得瑞便礼拜云寿岭一枝新突出大千何处不知春师云善为保任瑞再拜而出。

　　又唤柏岩进方丈师提起拂子云此是从上佛佛相传祖祖相授至山僧手里今日付子当善护持待五年后发扬指挥柏云今日是好日师云如何是今日事柏云一枝横出万年春师便付云柏树发新枝盍覆三千界柏云知恩有地礼受而出。

　　师问柏岩如何是大海无鱼柏云化龙去也云化龙后作么生柏云兴云布雨师云莫打湿山僧眉毛柏礼退。

　　问如何是即心即佛师云踏着秤锤原是铁进云如何是非心非佛师云镕却了也。

　　问大鹏为甚在蟭螟眼里作窠臼师云何处不称尊问衣服不净将水洗水不净将甚么洗师打云为汝激浊扬清。

　　道伯医士参次呈一纸师目讫云如何是狗子佛性无伯云昆仑儿着铁裤师云那里学得者虚头来伯云幸值豁开不二门师云念汝远来放汝三十棒伯礼退。

　　问殃崛摩罗持佛语救产难意旨如何师云木马夜嘶风天明失却晓。

　　问德山小参为甚不答话师云千钧弩不为鼷鼠发机进云赵州小参为甚要答话师云直钩钓狞龙。

　　问国师唤侍者意旨如何师云扬声止响。

　　问敲空作响击木无声意旨如何师云泥里洗土块问如何是禅师云钵盂中走马。

　　问如何是理法界师云是处是弥勒进云如何是事法界师云无门无善财进云如何是理事无碍法界师云石头土块清净身进云如何是事事无碍法界师云魔宫虎穴皆道场进云如何是毗卢向上事师云脚跟下七花八裂。

　　问清净行者为甚不入涅槃师云自了汉进云破戒比丘因甚不入地狱师云黄河彻底浑。

　　问如何是佛师云觌面不相识进云如何是法师云聋人争得闻进云如何是僧师云随处萨婆诃进云不堕三宝数如何接他师云送向无生国。

　　问如何是禅师云屎窖里坐卧进云如何是教师云胡言汉语进云如何是律师云黄线索白玉锁进云如何是道师云七纵八横。

　　问王索仙陀婆时如何师云你几时充智臣奴僧喝师便打。

　　问道无色相如何见师打云与汝看破了也进云看破后如何师云还不领会。

　　问古佛未出世时如何师云种子在泥中进云出世后如何师云饱尽古今人。

　　师问僧何处来僧云礼大士来师云大士向你道甚么僧无语师良久代云道和尚婆心太切。

　　问如何是第一玄师云三圣瞎驴进云如何是第二玄师云黄龙驴脚进云如何是第三玄师云杨岐驴子进云如何是第一要师云天龙砍童指进云如何是第二要师云黄檗掌宣宗进云如何是第三要师云临济筑大愚进云玄要已蒙师指示超佛越祖时如何师云子问太卑生僧礼拜师便打。

　　问丹霞烧木佛翠微塑罗汉未审是同是别师云一任颠倒进云和尚分上作么生师云供不受烧不得问如何是先照后用师云看破汝了也便打进云如何是先用后照师打云是赏是罚进云如何是照用同时师云棒喝交驰休躲避进云如何是照用不同时师云莫作棒喝会好。

　　问海底泥牛衔月走意旨如何师云惊起南辰旋北斗进云如何是岩前石虎抱儿眠师云有梦不到三禅天进云如何是铁蛇攒入金刚眼师云从教大地黑漫漫进云如何是昆仑骑象鹭鸶牵师云知君虚费草鞋钱。

　　问向上一路千圣不传未审路头在甚么处师云举步踏着僧举步师云错。

　　问无面目汉到来未审是凡是圣师云未入门来好与二十棒。

　　问钟未鸣时如何师云森罗侧耳进云钟已鸣时如何师云万象扬眉。

　　问祖意教意是同是别师云无须锁子两头摇。

　　问二大士起佛见法见贬向二铁围山只如某甲不起佛见法见时如何师云待汝出来向汝道。

　　问我手何似佛手师云丑进云我脚何似驴脚师云歇进云人人有个生缘和尚生缘在何处师云露。

　　问既是喜山为甚有难色师云念子独在青山外。

　　问古今知识大悟悟个甚么师云明日来向汝道。

　　问如何是夺人不夺境师云日高犹未醒进云如何是夺境不夺人师云西江干一吸进云如何是人境两俱夺师云一并收下进云如何是人境俱不夺师云一齐显露。

　　问猫鼠相犯时如何师云果报还自受。

　　次日他僧又问前话师云我者里无恁么畜生。

　　问既是佛祖儿孙为甚杀佛杀祖师云惟我独尊。

　　问有即触无即背不触不背时如何师云伶俐衲僧问拄杖子吞却山河大地一切有情向甚处乞命师云汝怕死吐出也罢。

　　问只尺之间为甚不睹师颜师云我却识得汝。

　　问世尊一言产妇不娩意旨如何师云待汝　地了向汝道。

　　问六祖为甚不付衣师云人人本具进云和尚为甚付衣师云锦上铺红。

　　问行说俱到的人如何相接师云且居门外进云为甚不许入门师云须知别有好商量。

　　问无梦无想时主人公在甚么处师垂拂示之。

　　问有句无句如藤倚树时如何师云从来无剩语进云树倒藤枯句归何处师云佛祖罔措。

　　问呕啊意旨如何师云但恁么入。

　　问牛头未见四祖为甚百鸟衔花师云小儿顺朱进云见后为甚不衔花师云空中梵字。

　　问如何是圣寿境师云千峰擎晓日进云如何是境中人师云一尘引春风。

　　问大地一片雪时如何师云日出后一场漏逗。

　　问浮图以身为旅泊为甚严宫室不已师云三叉路口栽榕树进云以言为赘疣为甚传于文字愈久师云为怜痼疾施医方。

　　问施食至少何能普济幽冥师便打云与汝一个铁馒头。

　　问佛是三界大师因甚有肉眼师云若无肉眼争辨得你是众生进云阿那律既得天眼因甚倩人穿针师云海不让流。

　　问不思善不思恶既善恶都不思向何处着力师云竿头翻筋斗。

　　问参禅悟后还有喜怒哀乐也无师云虚空施棒喝知恩有几人。

　　问如何是三界惟心万法惟识师云拈来赤土是黄金。

　　问万法归一一归何处师云腊月三十日。

　　问女子出定意旨如何师云待女子出定了向你道昙瑞呈颂次有龙须元赤虎元斑之句师问汝那里见得龙须赤瑞捋师须云者里见得师颔之。

　　信士参问云万法本空动从何生师云放下着进云三心不可得十方俱圆满放下个甚么师云旧船来旧船去进云大海生一沤一沤生大海此意如何师云你又生出许多心作么士作礼而退师云自领三十棒。

　　师示疾翠峰侍次师问曰正当恁么时如何峰曰脱体现成师曰万里不挂片云青天也须吃棒汝又作么生峰便喝师曰再道看峰连喝两喝师曰胡喝乱喝作甚么峰礼拜曰谢师袖赞。

　　师问光巨曰正当恁么时如何是汝受用一句巨曰八角磨盘空里走师曰再道看巨便喝师曰一喝两喝后又作么生巨礼拜而退。

　　师命知客唤翠峰光巨二人入室以法语并拂子相嘱居山长养勿轻泄也峰接拂子曰当炉不避火冷地里燎却佛祖面门去也巨提起拂子曰等闲提起大地尽发光明师曰一齐为汝证明了也二人同礼退。

　　师诞日缁素设斋庆祝一粟何公进曰今年最祝今朝诞直指须弥作寿筵师曰善哉供养转寿居士进曰弟子久沾甘露只恨未得亲切一番师曰早已汝居士亲切了也士礼出。

　　林道荣曰恭惟和尚福寿无疆师曰出乎尔者反乎尔荣礼拜曰谢和尚慈庇师曰吃斋去。

　　昙瑞问尊诞已度三朝请问如何是法寿金刚句师竖三指示之瑞曰莫是前三三后三三么师曰时节若至其理自彰。

　　柏岩侍次师顾问曰树凋叶落时如何柏曰花灿不萌枝岩又问师如何是和尚末后句师竖拳柏曰只这是还别有么师与一掌柏曰此恩难忘。

　　五月二十日早师谓众曰今日不得离我这里昙瑞问如何是今日事师曰日轮正当午。

　　答问

　　黑川崎主问云目连尊者度母母业甚重怎能得度。

　　师答云巨石赴水难浮因舟载过彼岸。

　　问世人在生作恶死堕地狱后求经忏超度则不须为善何如。

　　答云岂不闻迷者堕井救得活来已胀半死故意投入非其本心。

　　问治彼有罪之人自己还有罪过也无。

　　答云治一人以克济百千人则有何不可。

　　问弟子生前不知作甚么又不晓来生在何处。

　　答云前梦万端不用记忆后梦惺惺梦觉一如梦无定体随识变现若知此理便明三世。

　　问五戒与五常为同为别。

　　答云佛制五戒即儒五常不杀即仁不盗即义不邪淫即礼不饮酒即智不妄语即信但从佛口所宣言别而义同也檀越能守五常即是持五戒也。

　　问某现治罪人杀或有之盗则无也淫则妻妾妄为方便酒不能饮也。

　　答云醉不止禁酒昏乱迷性即醉也妄谓无自欺方便救人则不妄也淫非制匹偶无妄起欲念勿犯外色也盗非戒窃攘不义不取也至于杀戒最重治罪人当察其虚实勿妄杀可也小过则赦之或法不可容当生怜悯之心而警觉之使其甘心无怨再出头来必能改过迁善而感德也古之帝王以四海为家百姓为子天下归仁犹百川赴海也。

　　问人人难得持五戒何如。

　　答云须教化之可也宋尚书何尚之谓文帝曰夫百家之乡能教十人持五戒即十人淳谨千室之邑能化百人修十善即百人和睦持此风教以周寰区遍户亿千则仁人百万矣夫能行一善则去一恶去一恶则息一刑一刑息于家万刑息于国则陛下之言坐致太平是也观此之言岂非圣人教化之验欤。

　　服部居士问生死是生死而更不生不灭也譬如火之然而无所灭如水之流而无所逝只出于天地之间归于天地之间因兹观之则生死是全不生不灭也未知是否乞垂开示。

　　答云火有时而息水有时而竭出于天地之间是有生也归于天地之间是有灭也显然生灭谁是不生灭也且天地劫尽总归于空空而复成成而复住住而复坏坏而复空成住坏空乃成一劫劫终复始生灭不怠谁是不生灭也欲知不生灭么有物先天地无形本寂寥能为万象主不逐四时凋此是吾宗不生不灭之旨也欲明此旨须是看破七大超出三界始得。

　　刘友闻居士问宋儒引释典云人生有罪必入地狱殊不知死者形既朽灭神亦飘散纵有苦楚且无所施此理如何。

　　答云神散而识在形亡而业存所以古德云万般将不去惟有业随身是也或作福作罪而苦乐随之人能持五戒则免三途修十善则生六欲若能定慧圆明则永证涅槃矣涅槃证矣虽有天堂亦不处何地狱之可拘达此可谓智人也不信罪福妄执断灭凡夫外道之见也。

　　问儒以纲常为宗释以毁形为主去人伦之道灭生生之本儒释不二之理如何会同。

　　答云噫是亦不知儒也昔泰伯逊国而之荆蛮断发文身孔子称其至德伯夷不娶而之首阳孟子称其圣之清未闻讥其不孝绝伦也从释者反常合道了苦空之相尽有漏之因纯一清净悟无生忍上以寿君亲下以度三有其为德溥其为道大其为贤非世之所谓贤其为圣非世之所谓圣如此出世殊胜岂不资于大化乎且佛亦何曾全禁人生养之道即傅大士庞道蕴岂无妻子哉若也身处尘劳心常清净则为在家菩萨矣众人以迹观之似乎不同以道达之而实同也。

　　问崇释者人人祀佛崇儒者罕祀孔像未知是礼否。

　　答云假像不设时时自有真像现前人自蹉过耳如不信试为指陈道是圣人之心也德是圣人之容也三纲五常圣人之冠服也五经六籍圣人之言辞也天伦圣人之礼也太和圣人之乐也正直圣人之刑政也承圣人之言行圣人之行守圣人之法目击道存非写生巧匠所能仿佛其万一也自古及今描邈者多酷肖者亦不少传远者难其人耳居士果有志于圣人之道日用之间躬行力操以期默契圣人之心心契矣不假迹而见不依形而存日日神谒于言象之外俦云家家而无像耶。

　　问宫宅地理之说可信否。

　　答云地灵则人杰似有此理然山川之秀气与当人之道气正气互相凝结能致产圣贤发科甲荣祖考昌子孙犹如风云之从龙虎有所感而然所谓造化留心与福善斯言尽之矣若平生无一德可称欲希冀风水之庇荫何异望石女之生儿也。

　　问阳居以人之气所感则是矣只如祖坟惟有枯骴何所感而然。

　　答云磁石引铁琥珀摄草不期然而然有至理寓焉太平广记云以虎头缒之有龙潭中能致雨苏东坡与徐司封黄安中试之皆有验此以类相应气相感也今祖宗之积德子孙之积善彼此相感能致山灵钟瑞气降吉祥亦类是也今人辩遗孤者以藐孤之血滴亡亲之骨血与骨点滴吃紧不落滴之他骨则不然信乎气之感也。

　　问佛说一乘法如雨普润为甚后来分出许多华严天台瑜伽净土各立门户何也。

　　答云诸宗角立为末世方便譬如诸人欲适长安或用簥马车船随其所宜而导之则有分别及其到处则不别也诸宗亦如是。

　　问有比丘初精进后罢道莫不退人信心耶。

　　答云懒农废耕诸人吃饭否身子发心中道退沮在圣尚尔况其他乎虽然小圣暂迷而即觉凡僧长迷不悟悲乎。

　　问诵经礼忏后又杀生有功德否。

　　答云诵经要体佛心礼忏须明己过己过者造杀业是佛心者大慈悲是不行慈悲不断杀业经忏虽多何益于理。

　　何毓楚居士问何为顿何为渐。

　　答云顿在见性渐在薰修修有功用性无功用所谓放下屠刀立地成佛是也。

　　问何为真言何为净土。

　　答云佛以众生心杂禅观难成故设此二门令专精一心易成道业又令念佛持咒各以一百八遍为一周表破百八烦恼为成就百八三昧也教有二门同归一致净土以念佛为宗具不退转愿轮直证无生法忍而后已真言以持咒为宗守秘密不传之旨究竟不可思议境界而后已若可思议却成知解不至无生翻成断灭又不可作无生难思之见若作无生之见则着无生魔若作难思之见则着难思魔若作种种见便着种种魔所以如来为说无差别咒而降有差别魔度有差别众而成无差别佛佛示寂已惟以法身应物法身者佛号神咒是也神咒佛号如灯与烛虽具有破暗之光明非假智人以真火点之终不能发所谓神而明之存乎其人或理窟不破事相有乖纵持念如恒沙总属虚妄或具大乘根器正因之士言语道断心行处灭舌头具眼口门放光回光返照耀古腾今方知佛是假名咒亦剩语复何有净土与真言而可分别耶。

　　问妄想如何除。

　　答云想既为妄何用断除譬如沸汤退火自然清凉。

　　问心如何明。

　　答云心镜本明为情尘所昏而失鉴照但能见彻本性无染猛着精彩即是磨莹工夫尘垢净尽本光发现是为明心。

　　问色如何空。

　　答云欲空其色先空其心心既空则色自空内外已空物我一如一如一真真空不空是故对境心常寂而不动应缘境本空而无碍头头是妙物物全真更问甚么色空哉。

　　问生死如何了。

　　答云生死无根根生于妄妄心已了生死自空。

　　问如何不生不灭。

　　答云对一切境心本不起不起即不生不生即不灭当处解脱亘古亘今。

　　问和尚具大神通力故得照用自在所谓漏尽者非性智圆明之谓平凡愚为无明被碍触物成滞故成有漏所以性智圆明不得现前如何令得现前证入无漏耶。

　　答云凡愚性智圆明不得现前争奈浑身在里许若能喷地一下全身翻转转凡愚为性智转痴暗为圆明转六识为六神通如日销冰冰化为水不为难事虽然此犹是方便话略若论直指吃棒有分山僧无通力莫谤山僧好。

　　真常禅人问弟子多病益知生死之切于禅颇有疑宋真如诘草堂青五祖戒三宗师为轻净土之故再世作博地凡夫云栖大师往往辩之弟子因此切故欲专修净业未知不违尊意否。

　　答云佛赞净土祖何敢轻或专论宗门直指当人见性成佛者有之谓祖轻于净土是不然也设有抑扬之言乃遣着语耳为滞境往相不达惟心者设非真薄净土也子勿作实法会可耳若不知权变接人固执定论则德山呼四果十地为古冢鬼云门答佛为干菌橛则禅亦自不信耶较轻净土之因果又何如哉此为上根大器解粘去缚破执而说不知者谓自贬其禅也所谓祖师无此语莫谤祖师好且历代宗师禅净兼修者载之典籍不啻十九何独疑此之甚耶如子所云则宗师不足尚禅可尽废耶殊不知宗师转身为宰官者只缘愿力大度生之心切故感此人间福报也子不见怡山和尚愿文云他方此界逐类随形应现色身演扬妙法宁止现博地凡夫耶非特宰官是凡夫佛指梵王帝释亦为凡夫也然此凡夫身非道力胜福力大不易转也其或被富贵所迷耽着不舍为道力微乃尔虽暂迷而即觉筋斗打翻复还本位比于禅净两无成沉迷而弗觉者实霄壤矣后进未曾具眼妄议古人反招谤法之咎可不戒哉子欲专修净业随子愿力俦得而阻之。

　　问弟子留心念佛法门愿垂开示。

　　答云子但知有念之念不知不念而念夫以念为念常见之所失以无念为无念邪见之所惑念而无念无念而念念念不可得连不可得亦不可得处当下空空寂寂不见有空寂相一切时一切处着力提起一句阿弥陀佛直下返照此念佛的是谁反覆无间抵死参究究到心思路绝参到依倚所泯忽然磕破身心如梦忽觉那时方知参即是念念即是参生即无生无生而生禅与净土一举两得是真念佛之第一义谛也子其勉之。

　　问佛有无量光明弟子为甚不见。

　　答云覆盆自不照日光未尝亏。

　　问念佛人临终时佛来接引十方世界有无量念佛人焉能悉知其时数尽皆接引乎。

　　答云无边草木数难量一拂春风自着花。

　　问有等人教人参究得悟不必坚持斋戒何如。

　　答云此是魔人教坏人家男女为魔眷属种地狱因轮回无已不见楞严经云修行之人若不断淫杀盗妄而欲求道犹如蒸沙作饭经无量劫终不能成佛言不信何言可信思之戒之。

　　如轮问楞伽经云五法三自性二种无我意旨如何。

　　答以颂云夜绳不动疑为蛇阇室本空怖有鬼顶门突出一轮红笑破虚空半边嘴。

　　问不见物不觉不知随应境觉知是同念起念灭悉都幻悟了无幻无非幻。

　　答云阅来问知向佛法中留心但未透如幻故有妄境撄心妄觉障道所以有此问倘会得心本无生因境有前境若无心亦无如此则非幻尚不生幻法云何立耶。
嘉兴大藏经　即非禅师全录


　　即非禅师全录卷之八

　　门人明洞性安性节明觉明幢同编

　　赞

　　世尊(四首)

见性如虚空见佛犹梦寤见佛不见性红日笼烟雾具得通身眼佛身自呈露是为见性人不忘佛嘱付

人间天上孰堪伦万亿化身不露踪四八端严百种好不萌枝上富春风

如来相好等虚空应物现形随类通三界导师四生父众生无始愿无终

世间世出无如佛尊云门一棒足以酬恩

　　出山相(五首)

诞质皇宫犹旅泊六霜雪窟学孤松摩耶腹里度难尽又向市廛作客春

母胎度已毕出岭接何人觑破一星子重添眼里尘

抬眸星斗落赤脚下空山踏断众生界梦中劳往还

六载梦方觉明星午夜寒人人具只眼莫被老胡瞒

街头垂手满面惭惶众生难度出不如藏

　　阿弥陀如来

稽首接引大导师如幻度生三界表一毛孔现一月轮无边净秽咸照了(接引二首)

正手原向上随你颠倒想当下不回光拦腮好一掌

心净不生五浊无苦不显极乐五千五百同名总是将错就错(观想六首)

一十六观四十八誓生佛未立作何授记

想灭观空能所皆舍度无边生实无度者

妄想俱空觉观湛然不着声色佛常现前

植福饶益所愿成就同有情乐名无量寿

观甚么想何物无土无生非心非佛

　　藕丝织弥陀(永贞院请)

藕孔亿恒河众生出没多拶开一线路接引阿弥陀

　　信禅者沥指血写弥陀经为佛像请题

全经是佛全佛是经非经非佛滴血淋淋指端血敛无痕迹独露莲池会上人

　　佛祖正印源流图像赞(并序)

　　形名未彰全无巴鼻些子露出狼藉三千承虚接响者起模画样何异绘虚空于镜面唤钟作瓮者歌颂赞叹岂非施五彩于光中余既不能破镜复为忍俊效颦明眼观之宁不绝倒噫虚空面目果如是耶盍欲借指标月令人见月自忘其指耳昔公美观断际仪像而直下顿省高峰读五祖真赞而打破疑团此非因指而见月得意而忘言者乎所谓色相语言皆归第一义谛信不诬矣迩承黄檗老人赐佛祖图赞一卷焚香顶礼胡跪披阅自灵鹫一花少林五叶吐英葩于南岳抽繁枝于济北正干流芳七十一叶皆从老瞿昙实相无相中流出言下无容赞一辞耳窃愍像季难信安得法界有情共种佛因于是重参古本系赞付梓不图话行千古只贵正眼流通佛祖面目一时点开不传之旨大家领荷(小传不录)。

　　释迦牟尼佛

受然灯记成贤劫佛托质皇宫度生母腹　地狮吼三界尊独容颜殊特秋蟾春旭御游凤城悟世迅速视金轮位不啻帚秃雪岭六霜突开顶目光被河沙道成两足忉利首登为酬鞠育普副群机春行草木天人归敬魔外降伏三百余会响答空谷拈花启笑尾巴露出不了命根迦叶能续丈六金身幻临片牍永陈供养笔底灯烛

　　第一祖摩诃迦叶尊者

株守金襕于鸡足山中钝置黄老唤倒刹竿于王舍城畔贻累阿难九十一劫身金色面皮厚也不堪观

　　第二祖阿难陀尊者

如来成道祖生日珠联合璧三十二相祖缺一饴甘如蜜为佛侍者三十年智慧总持称第一从上正法眼展转流通遗下多罗藏如是结集人天信受奉行迦叶证明已讫向恒河涅槃许二王亲到中流彼岸度五百仙人唯商那会得眼横鼻直

　　第三祖商那和修尊者

胎六白而出世感九枝以降祥兆符佛记百岁后法轮常转迸开法眼二火龙匿耀无光鞠多分得一枝秀遍界咸闻瑞草香

　　第四祖优波鞠多尊者

答身十七以性浑圆性身本空法何以传真空不空如春有权时节若至硬地皆穿魔娆正法伺尊者便逆风把火反烧其面度人如沙香众英彦法付已竟犹弦离箭踊身虚空现十八变筹放光明如雷如电

　　第五祖提多迦尊者

巍巍宝峰佛日方中法流无尽优波疏通心离名字身等虚空无我我故佛体是同证无所得圣种绍隆化行中印首度仙翁

　　第六祖弥遮迦尊者

别师梵天错脚神仙已经六劫始了夙缘入一乘道其道无前谁契密意抹过那边

　　第七祖婆须密尊者

手提触器街坊游咏不染外尘朗然内净先三百年佛记汝圣顿省前缘传提法印有智者来锋论不胜愿归座下上钩负命

　　第八祖佛陀难提尊者

义路如苔难逞大辩才大道无阶拶取入门来绍承一滴真甘露灌得伏驮臭口开

　　第九祖伏驮蜜多尊者

五十年口未曾言言与心亲自堕地足未曾行行与道合翻身磕破虚空压碎难生卧榻

　　第十祖胁尊者

周甲胎中打坐三生不着睡魔感雨祥光舍利分付夜奢富那

　　第十一祖富那夜奢尊者

来无所来去无所去心无所生法无所住无住之法付与大士仔细观来秤锤醮醋

　　第十二祖马鸣大士尊者

觌面是佛尚自不识言下悟去信汝不及前因化蚕功无等匹感化摩罗三千入室明暗不二法非离即相现日轮腾空而寂

　　第十三祖迦毗摩罗尊者

有形总归于尽无相方知道尊涌金人而复现女人孽芽翻作菩提种化性海而毛吞巨海接得半千龙子孙

　　第十四祖龙树尊者

测度圣智自生惭惶一礼檐卜不嗅余香世间文字海一口吸尽华严十万偈一日不忘身现月轮令一切人皆睹佛性雷音灌耳惟长者子择乳鹅王亲制三论疏钞相当焚却可惜施人拭疮

　　第十五祖迦那提波尊者

座前置满钵水法海无涯尊者投之以针直穷到底一头陀恁么赞扬多少人背后啮指谓予不明向上只管爱说道理咄水头有耳急请罗多收起

　　第十六祖罗睺罗多尊者

放过佛祖出头来冰河发焰把住乾坤不露踪黄金失色当时僧伽常在定金钵香饭成狼藉

　　第十七祖僧伽难提尊者

宝庄严王之太子娑罗如来之后身生而能语犹频伽在鷇中音超众鸟七岁厌俗如狮子初出窟气概绝伦事师十九载不倦博得一百岁童真缘尽攀树而化众力难举全身就树建塔垂荫后人

　　第十八祖伽耶舍多尊者

娠七日而诞其肌无瑕琼枝寸寸是玉生未尝入浴其体芳洁栴檀片片皆香风铃不语境出心寂圆明宝鉴道藉人彰圣者德风弥宇宙祖灯嗣续永昌昌

　　第十九祖鸠摩罗多尊者

在天而天与天作眼在佛而佛为佛偏袒示因果如影随形说生灭犹沤归浣无生偈付阇夜多面放红莲香不断

　　第二十祖阇夜多尊者

阐扬顿教纵横与夺辩若悬河不消一拶解缠缚之苦行令绝功勋破执着之妄心当下解脱若不是婆修盘头争领得者虚空棒喝

　　第二十一祖婆修盘头尊者

杖倚佛像遂失二果堕富家儿堪作甚么未出娘胎被人看破圣子在怀生为法宝一食终日长坐不卧感摩拏罗同证佛道

　　第二十二祖摩拏罗尊者

全德天授一念正信遵父王命佩佛祖印度彼世主七日证圣嘱鹤上座荷担上乘

　　第二十三祖鹤勒那尊者

圣子神童英中秀金环在握花生肘幼行聚落叱淫祠言讫庙貌立崩朽中年行化至中印国王接足天稽首至人达观体性空无作功德亦非有复为师子说休咎众生倒计汝正受

　　第二十四祖师子尊者

聪明难敌业无作即功德悟此至人言深入智慧宅诘化小乘禅五众齐解惑呼童还宿珠古今理不隔伽黎付斯多他方施法泽祖受鹤悬记独留罽方客平地骨堆成冤对路头迫劈开瀑布泉界破青山色槐根既伤锋柳枝断移刻俱了本来空无失亦无得

　　第二十五祖婆舍斯多尊者

剑铸鼻孔珠换眼睛藏身露影面目分明被师看破特地安名密授心法直抵王城摧伏外道义海无声闻师偿难北面伤情振策南迈山谷遁形德王征起疑信相并祖出信衣命付丙丁薪尽如故谢过致诚谕弟嗣法祖道雷鸣神变入灭舍利尺盈敕赐建塔空碑宿铭

　　第二十六祖不如蜜多尊者

不舍四誓愿降迹诞王宫为一大事故传法度愚蒙枫宸初羯磨地震摇虚空大人具大用不与寻常同随类化王者外道术相攻祖以无心应一指超五通化山顿殒灭首度璎珞童以圣而继圣果熟远劫中

　　第二十七祖般若多罗尊者

璎珞童真势至化身先佛纲纪后代绳津报缘已周谢万乘之弟子度生果满作胜热之上宾放光二十七道如虹贯日腾空雨注舍利坠若飞星袈裟留褁菩提子一叶花敷无尽春

　　初祖菩提达磨大师

西干正干东土初枝貌五露而象五竺胸天空而印天池志绍觉胤敝屣香至大宝智珠月朗眇视无价摩尼椁边入定七朝昏道酬鞠育座下服勤四十载义尽师资除六宗婆心何切对梁主觌面相欺九年壁观成何事赚得承宗半臂儿

　　二祖慧可大师

顶似五峰秀出胸罗三藏文章开舜若身中活眼现昆庐顶后神光为法断肱续少林之嫡髓密传正印灿鹫岭之芬芳业空百有七龄霜消雪解衣付风恙长老杏接梅香

　　三祖僧璨大师

僧中之宝法中之龙心铭如镜无不包容委顺时至合掌立终轻信沙弥败露家风

　　四祖道信大师

自缚自解乘风展翼经六十载胁不至席凤诏三却帝弥加钦一枝横出吾道如林

　　五祖弘忍大师

以宿缘故出家童真两梦一觉镜像瞳人相缺七种不逮能仁以性为姓族无比伦破山忽晦嗣化方晨七百龙象选取一麟树堂养母以道资亲有情下种如火传薪

　　六祖慧能大师

八十一生为善知识一物也无留取腰石石烂花酣果熟梅岩馨香充塞东西土衣钵谁云在岭南

　　第一世南岳怀让禅师

佛旦降生圣贤应化为国法器象应王霸五叶绍芳英灵独跨脚底儿孙踏满天下

　　第二世马祖道一禅师

全德异器牛行虎视引舌覆鼻足纹成字衡岳坐禅看破磨砖车牛两亡心佛俱捐八十四员鼻孔被穿百丈老祖扭失半边

　　第三世百丈怀海禅师

佛与人无异我后当必至虎子生三朝便有食牛气喝下双耳聋突出超师智丛林制礼乐万古为标帜日作必日食不置闲家具卓然而独存享寿九十五道貌甚清臞俨然未度世千载遇一时惭惶续世糸

　　第四世黄檗希运禅师

巍巍如山顶珠面盘轰轰烈烈虎啸龙翻放下九潭十二峰砚池笔架提起须弥大千界拄杖蒲团万象森罗都吃棒至今济祖胆犹寒

　　第五世临济义玄禅师

智拟孙曹面冷如铁道越古今胆赤肠热倒捋虎须露猊兕之爪牙诳吓闾阎肆风雷之喉舌是所谓风颠之烈白拈之杰热瞒瞎驴殃遗跛脚

　　第六世兴化存奖禅师

济祖剃度六载承欢孤赊扑落两不成单拈香雪屈新艾着旧瘢揭开罗帐砥柱回狂澜中原验宝明眼难瞒出入生死如游园观声钟告众般涅槃北辰日午面南看

　　第七世南院慧颙禅师

临济三世兴化克家睟然道貌雪灿春葩壁立推倒扶起无从瞎驴趁出逸骥追风

　　第八世风穴延绍禅师

一举不第直出凡笼棒下契旨如空合空草屋单丁几三十载继承重托崛起颓宗为法求人泪点血年年华染万枝红

　　第九世首山省念禅师

荷负鼎丝真丈夫儿门庭高大一肩支持天人物表狮象威仪道昭日月迈种之师

　　第十世汾阳善昭禅师

未曾拶入遍参知识七十员放下身心郡侯八聘坚不起无奈同门启封迸出西河狮子别立三句直阐向上宗猷继示十同如箭不离弦矢末后三征迫不得已停箸蝉蜕报李君休向圆环觅终始

　　第十一世慈明楚圆禅师

麝匿瓿瓮藏鲜封愈固香益全时节至水出莲道如蜜甜中边忘垢净月临川等逆顺风匾圆竖宝剑列圣贤正法眼照人天

　　第十二世杨岐方会禅师

小出大遇意下休休十年冤债一旦相酬天共云晓水和月流三脚驴子斗杀牯牛

　　第十三世白云守端禅师

瞿昙举身毛孔俱笑杨岐笑趋驴湿处尿堂前白云江山失照提醒一筹顿契本妙六会举扬风号万窍曲演无生宫商合调

　　第十四世五祖法演禅师

而立之外铲草受具初习惟识乃通大义不会空宗知识是慕逮见白云如瘳其痼铁里酸馅随时吞吐撞破口门汗泚无数晚住东山蝇依蚁附彩凤丹霄铁蛇古路下载清风畴堪分付授与灭宗冤有头故告倦津梁示同电露舍利旋烟疏两出雾体同虚空法身常住真天下师法门大树

　　第十五世佛果克勤禅师

一目十行自笑无书可读草鞋踏破方登五祖之▆瞎只眼于声色堆头风流千古辨龙蛇于无生棒下机用雷奔相府谈玄全提华严法界紫宸入对别立格外乾坤特赐金襕师号东山之道益尊舌牙舍利三不坏睡虎翻身一口吞

　　第十六世虎丘绍隆禅师

通身是斑一翳在眼竹密水流天空云断涌出金轮第一峰堪作四生大彼岸

　　第十七世应庵昙华禅师

巾侍半载鼻孔去半边不沾肉气惹得满身膻外扬父丑高索价钱妙喜长侄之恶弥增逆子之僽知罪不辞赞叹赞叹或为疏密苍天苍天

　　第十八世密庵咸杰禅师

掇出砂盆卖弄家风正法眼藏自此流通被人看破却成滞货明眼人前不直一唾

　　第十九世破庵祖先禅师

彻证根源无本据教得胡孙倒上树乌头子也早留心直至于今无觅处

　　第二十世无准师范禅师

尺短寸长量尽虚空无欠剩杀刀活剑威光凛凛逼人寒一朝剑尺忽双失窃得胡孙上径山少卖弄悦龙颜谁知难掩面门斑钦颁紫服销金帽衣拂并传匹似闲

　　第二十一世雪岩祖钦禅师

看破庭前柏赵州欠悟门平生作一梦且喜有人原居住万指千础身披御赐衣黄芳流千载目击道存

　　第二十二世高峰原妙禅师

谁拖死尸来自负还自埋三吴为土墓天目作棺材大死忽大活咳唾成风雷独许不肖儿扶起上高台

　　第二十三世中峰明本禅师

观流泉有省大意度竹篦洞澈源底道容满月沾光莫不清凉齿颊春风拂地皆成红紫有福慧等沧溟视名位若敝履天子知师不可致沈王怀香扣直指两赐金襕五山不莅奔走万方龙象千公却较些子

　　第二十四世千岩元长禅师

丰颐美髯眉清眼碧脱口河倾汉注落笔无字浑囵坚不可入筑碎方壶万机顿息道离有无用即权实济世医王随证愈疾敷扬大教雷霆启蛰宝构凌空如鹏展翼道韵德容可捧可掬王公大臣望风屈膝迸出金毛悬崖返掷脚下万峰头上红日化仪云周投笔而寂两朝谥号用垂千亿

　　第二十五世万峰时蔚禅师

拳头上相见荷叶下翻身不是劈空手争擒万甲鳞自从逆浪后随处作甘霖大宝无心得舒光耀古今

　　第二十六世宝藏普持禅师

久依邓尉不事寒温大事了毕有裤无裨彻底掀翻无尽藏玉毫散作榑桑暾

　　第二十七世东明慧旵禅师

一宿瓯永两夜慧醒今古季昆天下匠郢余三十年空山吊影千里趋风云涛万顷欲泛沧溟呼龙入井砍竹垂纶拾得钓艇

　　第二十八世海舟普慈禅师

　　论实义扁舟过洞庭琉璃忽堕地筑碎水晶瓶七十四僧腊九十六报龄寂呼瑄长老无语可丁宁

　　第二十九世宝峰明瑄禅师

面门放光燎却眉毛现成公案悟个甚么我见灯明瑞如此高提古镜印山河

　　第三十世天奇本瑞禅师

云月是同荡然一片古皇风诸佛不识平欺佛祖超常伦从前闻见非闻见独露一枝优钵红

　　第三十一世无闻明聪禅师

人家教坏不知羞却向龙天说悟由露柱扬声骂不彻灯笼鼓腹笑无休

　　第三十二世笑岩德宝禅师

　地一声雷通身手眼开光明遮宇宙标格露崔嵬贤圣目中屑爹娘炉底灰曹溪一滴血老祖错传来

　　第三十三世幻有正传禅师

拄杖头双悬日月笠子下盍覆三千幻起微云半点龙池浪涌滔天翁翁常住寂光土万象共论物不迁

　　第三十四世密云圆悟禅师

他方补处此土樵夫曹溪芳躅千载合符铜棺开眼大地平沉全提白棒直指元辰涌殿飞楼应念成就道播九重公侯稽首七十七年普注法雨大根小茎尽量而已二六法嗣堪方四季生化无穷毫力不费凤眸龙姿身挂紫衣瞻礼遗像浑是生机

　　第三十五世费隐通容禅师

翻转面皮自是出炉弹子辣锤不变终成百炼真金年而立大方独步迄稀古十振丛林挝天童三面毒鼓扫双径百万松阴全展金翅之威沧海中狞龙活捉倒用魔王之印藕孔里大卒生擒续五灯未全之谱符列祖大公之心空胸峻骨宠辱不临落叶归根舍利珠圆玉皎无隐面目依旧山高水深

　　第三十六世隐元隆琦禅师

首入费师翁之室独踞运远祖之席痛处加锥绍三十五世骨髓酬恩两拂续二十八代正脉此吾师承从上源流之大体也奔流度刃花劈三玄于棒头电激雷轰包罗五教于喝下此吾师整临济接人之大机用也望之俨然如海上孤峰即之油然若垂云无迹此吾师之隐显三昧得法大自在也六坐道场皆栴檀围绕众栴檀总一栴檀七十二腊赐黄檗重开一黄檗现多黄檗是无添径山之真子断际之象孙也至于云仍继美法脉悠长非不肖一人所敢擅其后尘以开来学用新东来之正印也

　　祖师源流像赞

　　初祖菩提达磨大师

道貌五露胸毛盍胆旭日东升顶门只眼

　　二祖慧可禅师

顶隆五峰神光烛空百有七岁果结春风

　　三祖鉴智禅师

白玉在璞黄金出矿人天眼目古今瞻仰

　　四祖大医禅师

天姿异伟道韵超伦三诏不起大法弥尊

　　五祖大满禅师

只知松老不觉梅黄祥麋独角破镜重光

　　六祖大鉴禅师

众妙会心百福成相急鉴圆明万古榜样

　　南岳怀让禅师

诸佛护念不虚流传磨得砖片光照三千

　　马祖道一禅师

虎视牛行虬髭铁面脚下儿孙奔雷掣电

　　百丈怀海禅师

玉骨棱棱星眸炯炯三朝追谥宗门匠郢

　　黄檗希运禅师

顶具神骨额露圆珠一条白棒打落太虚

　　临济义玄禅师

铁面刮霜威风卷地狮子翻身大鹏展翅

　　兴化存奖禅师

罚出克宾棒头雷走不是张华徒窥牛斗

　　南院慧颙禅师

肉团千仞眼生三角没量罪过倾湫倒岳

　　风穴延绍禅师

面目冰雪骨格标致出海狞龙空群良骥

　　首山省念禅师

一言之下截断千江家风不掩地久天长

　　汾阳善昭禅师

琼林宝树沧海奇珍丰标绝世道韵照人

　　慈明楚圆禅师

黑夜明月污池青莲亲言亲口大哉楚圆

　　杨岐方会禅师

其威可畏其仪可法三脚驴儿龙象踏杀

　　白云守端禅师

出岫之云立雪之鹤若非老祖终难凑泊

　　五祖法演禅师

喜怒不形动静如山舍利如雨冲破铁关

　　圆悟克勤禅师

庞蔚之姿气宇弘恢眉棱日月齿颊风雷

　　虎丘绍隆禅师

形似睡虎气如檐卜大阐芳猷东山正续

　　应庵昙华禅师

日里麒麟劫外昙花道越今古法荫河沙

　　密庵咸杰禅师

容庄轩豁道韵卓举托出砂盆光昭寰宇

　　破庵祖先禅师

器度英芬神宇清旷卧龙一奋遍地黑浪

　　无准师范禅师

顶发垂丝两眼如眉瑞世双径优昙一枝

　　雪岩祖钦禅师

浑金肺腑生铁面具捉败径山无立地处

　　高峰原妙禅师

乱发披肩眉横两帚绝后再稣眼空宇宙

　　中峰明本禅师

道容满月答响如钟丹山彩凤法海金龙

　　千岩元长禅师

逆风把柁顺水张帆无明脱体梵行庄严

　　万峰时蔚禅师

须胡而赤眼横鼻直翻转面皮瞻望不及

　　宝藏普持禅师

挺卓不群骨梗无辈法印全提超方之外

　　东明慧旵禅师

瘦益精神老有余韵咳嗽一声大地震动

　　海舟普慈禅师

风骨凌霜气宇优远九十六年珠回玉转

　　宝峰明瑄禅师

神彩超迈淳德不渝打翻古镜赚却钵盂

　　天奇本瑞禅师

仪表端严道风可挹法海津梁中流一楫

　　无闻明聪禅师

道干宏拔间世英华普施法雨大地明芽

　　幻有正传禅师

挺生拔萃犀颅象肩条杖归握拄地撑天

　　密云圆悟禅师

大机活脱正令全提临济再世天下宗师

　　费隐通容禅师

气吞佛祖眼盍乾坤正法眼藏分付儿孙

　　隐元隆琦禅师

耋龄古貌黄檗开宗一枝挺出旭日方东

　　舍利赞(并引)

　　岁丙午七月初一夜一梦神人头顶五梁珠冠手捧九层宝塔乘空而下问讯一曰何不赞叹大檀越一乃出袖中宝珠命神人置于塔尖神人安讫一复命叠珠神曰无以加矣一曰山僧赞叹大檀越亦如是也神谢曰和尚善说法要遂腾空而去一忽觉次早为初二日诸执事来参一述梦语为原诸执事或赞或默俱作礼而退一唤侍者取纱一幅手图梦中所见神人像忽值原太守送古铜塔一座至奇哉何符合如是耶遂题偈其上以答神庥并复太守至十五日接黄檗诸昆仲书咸云。

太上皇于六月廿九日敕使赍金塔一座高二尺许中安佛舍利五颗赐黄檗本师和尚供养外毗吾百块备建舍利殿是日本师和尚命合山大众声钟鼓具幡花出三门奉迎僧俗欢呼呗梵庆赞以斯法利寿国福民一体三宝藉此重光耳本师说偈八首并舍利记进谢诸法昆仲亦有赞颂附末一闻之益奇所梦乃焚香向妙高峰作礼复唱赞一十八韵用展微忱时孟秋既望日也赞曰

道本不生佛化无形而此舍利无乃强名名由实有有自空成空含诸相佛示其贞内定湛寂外慧圆明非空非色无臭无声染而不污犹月临清随方应现度脱有情佛心天子坐享太平不忘付嘱觌面相呈鹤发老衲感上至诚珍供函室家国兴祯祯祥入梦大道方亨遥空赞颂掌合拳擎金刚智种匪涉枯荣逢信则发遇缘即萌芳流桑国瑞应神京龙图永固法海长盈
嘉兴大藏经　即非禅师全录


　　即非禅师全录卷之九

　　门人明洞性安性节明觉明幢同编

　　赞

　　文殊大士(五首)

热瞒七佛教坏善财被人看破藏身五台倒跨金毛子天上戏毬来

截断维摩舌头钝置迦叶槌楗跨金毛游戏十方原不离灵山会上

我真文殊非文殊按下狮子如骑驴大智深达法源底南无过去七佛师

通身是剑通身佛身不可持弑何物一毛头上亿金毛吼破虚空芳草绿

若也着色相空花犹未除一切心清净是真见文殊

　　普贤大士(四首)

佛口化生华严长子行高于山愿多于雨毛头迸出白象王亿苏弥卢在里许

以理印行珠圆玉皦经卷不大微尘不小二千瓶泻酬何长咳嗽一声答已了

何疏普眼何亲善财被人检点峨嵋活埋依然藏不得骑象舞三台

谓是菩萨身埶相总徒然不舍众生行是名供普贤

　　维摩大士

大千为榻卧维摩病与众生不较多三万二千都拱手瞿昙亦不奈伊何

独卧毗耶城目中无圣人一柄龟毛拂扫空诸法尘

　　观音大士

稽首过去正法明声色堆头观世音拟对君王亲说法一毫头上现全身

百千手眼一毫头个个须开顶上眸觑破自他无相相铁船没底也教浮

身似泰山盘石安中流砥柱截狂澜海潮音里宫商别眼听是名清净观

鹦鹉能说法军持解知音寒岩观自在沧海无边身大哉慈悲父处处度迷津

三十二应如镜现形不留朕迹岂涉途程婆心生铁铸南无正法明

眼听雷鸣耳观电烂声色堆头突出手眼慈悲如水月净秽皆赴感

凡夫色碍二乘声碍耳观眼听浑无物是则名为观自在

一月现众水圆明清净观大悲千手眼摄在一毫端有意描不成无心画却像欲求出世身不离世间相赞叹无量寿现此无边身承事皆如意还他大福人一滴杏花雨散为杨柳风善财行脚返笑破福城东无作大悲心切切于救世满目皆男儿几个知母意有求皆如意南无观世音豁开正法眼随处现婆心忘却婆心苦为怜赤子欢沧江明月上托出走珠盘净瓶纳大海荷叶载三千慈愍众生苦无时不现前木人见花鸟石女听雷鸣返闻闻自性是名观世音智入无边身慈应河沙国了无净秽殊如水涵明月去来无辙迹法说有显密能救世间苦观音妙智力镜含菩萨面铁铸老婆心婆心如日月光明耀古今福德男智慧女慧如日德似雨菩提逢春花实并举解众生缚还佛祖债一物不为纵横自在

三十二应十四无畏如月临川毫力不费

观无所观兀坐蒲团三十二应月蘸秋潭

黑白分明卷舒自在顶门只眼普观沙界

得大自在证真圆通无刹不现如无边春

东土导师西方补处踏断两条向甚处去

千手千眼自觑不见念念观音时时出现

满眼春色满耳秋声刹刹尘尘观世音

古镜当台坐断去来密移一步大地花开(立身)

不离溪声山色处处圆通普门长年岩上闲看瀑欲令众生识本源(观瀑)

大悲海里立生涯千叶莲花水面栽为度众生登九品百千手眼一齐开(千手千眼)

　　三十二相(昙瑞上座请)

　　大士因童子请法

大士端立童子胡跪有求赴感愿施无畏

　　大士和南

空垂仰莲佛坐其上补处现前鞠躬合掌

　　龙听法

说不以口听必以角转此业身以法为乐

　　大士坐薝卜丛中

毛孔吐香化为薝卜解五浊秽供一切佛

　　童子倒地作求物势大士以手招之

以信为母以施为子三轮空寂我方与汝

　　骑狮子

勇猛难羁柔慈可摄一弹指顷超无量劫

　　寒潭印月

感必在我信生汝心心心水月在在观音

　　篮贮锦鲤

大地鱼篮全提不醒一片婆心千江月影

　　大士端坐莲花韦驮持杵护侍

莲花无染慧剑光焰魔外妖邪莫伺其便

　　大士手捧尊佛

心外无佛佛外无心心佛俱非识取观音

　　童子戏鹦

童子戏鹦鹦戏童子戏为佛事大士不语

　　持莲行道

大士行道手捧莲花一尘不染香遍河沙

　　出神童子作礼

大士假寐神从口出童子惺惺空中礼足

　　鬼负童子

大慈悲父法王真子不费文钱鬼可役使

　　童子先大士而行

我坐尔坐我行尔行机先一着不让当仁

　　大士坐巨石

佛心体空石心体贞惟贞与空不受纤尘

　　倚坐荷叶足蹑莲花

花叶有异根本则同蹑承匪力佛身如空

　　手握浮图童子问讯

七级浮图犹如提壶道力殊胜童子曩谟

　　渡莲舟

为渡群流驾叶莲舟不施橹棹直到岸头

　　那伽荷载

足蹑龙背遨游法海猛性能驯真观自在

　　正几转视

竟日抱几回顾不已童子来也何忧何喜

　　老翁指顾

汝有所指说尽道理语默双忘依然不是

　　昙花现座

坐优昙花手捧其实非其种类瞻嗅不及

　　篮装三笊篱手握一木杓

三界有漏一念无为捞得童子日日相随

　　古柳为榻童子语鹦

身依古柳静观自在童子指鹦汝超三界

　　手展贝叶

教外别传法离文字才涉思惟落第二义

　　行持甘露瓶

携甘露瓶遍苏热恼难行能行到所不到

　　磐石倚竹

贞忘其石幽忘其竹回小向大拗直作曲

　　置函石上

阴阳匪涉原从化生不无宝卷焉知铮铮

　　禅定

石头蠢动皆应得定大士不然禅寂如镜

　　乘莲

渡人自度独泛莲舟船头拨转海水逆流

　　海涌金盆

晓日东升光不汝独昏雨晦冥眉光交烛

　　枯木大士(慧觉上人请)

惟此真实枝叶自落久卧青山何异锁骨藏身不密被人摸索具足梵形不假雕琢全木是佛全佛是木救苦寻声如月赴壑蚁听以身龙听以角根根圆通超出五浊佛木假名离真何托返观遗闻即究竟觉

　　经绘大士像

　　(三昧禅人沥指血为墨以普门品写大士像近视之如蚁阵成行远视之了无字迹可谓巧心妙手以游戏为佛事堪种成佛之因倘向笔画外突开只眼是深入三昧)。

通身是经谁为观音春回雪里花满千林

　　势至

弹指裂虚空魔宫皆震动一切自归正引入莲花洞

　　地藏王

不违昔本誓红日出西方度尽度不尽南无地藏王

　　十六罗汉

第二门头开方便各显神通十八变安禅入定两尊慈肉眼凡夫觑不见

见思惑断证阿罗汉向上一路只得一半那一半如何赞形名未兆时看

　　降龙

愿大沧溟小心空应器宽浑身在里许切勿弄泥团

　　伏虎

座下老大虫驯伏同厮养正眼忽观来也是闲伎俩

　　十八尊罗汉一轴

十八应真阿罗汉俱是灵山记莂俦为应娑竭罗王供各展神通逐浪游欲把恒河都一吸恐教海底吼泥牛嚫受骊龙珠一颗至今无价莫能酬

　　罗汉渡溪

出境渡溪浑身水泥不先自度接人无梯有生可觉我执犹迷四相俱空谁证菩提

　　十八尊者

　　布袋

囊藏大地坐断古今百千日月流出胸襟

　　入定

正观无我定者是谁返观实相无作思惟

　　持尺

拈起禅尺佛也不识勘验诸方不留朕迹

　　焚香

栴檀妙香不烟自热鼻观无闻虚空逼塞

　　了经

义天朗耀随读随空月轮穿海影过无踪

　　挥麈

手内有拂身外无染清净无瑕拭此一点

　　补衲

裁荷成痕补云无迹密下一针思虑不及

　　闲坐

放却双眸接取一足若问春秋盆草时绿

　　展卷

尊者此卷不著文字为伊不荐展以开示

　　如意

恒持如意而作佛事一切众生俱圆种智

　　鸣铎

手动铃鸣铎空音息万法惟心证波罗密

　　敲鱼

鱼梵清吐闻以眼入一根既返音闻双寂

　　结印

以身作观以手结印咒不言中魔外归正

　　降龙

一颗摩尼光吞无际引取狞龙钵中游戏

　　伏虎

於菟跳梁尊者善将善机既寂彼恶亦忘

　　观莲

清风在手明月非赊冰心雪质一朵莲花

　　安禅

诸漏已尽稿木其形不定不乱常寂常惺

　　长眉

道尊德备腊高眉长不起于座应供十方

　　钩洗香象

象王威德世间无应世犹如水底乌彼此无疮安乐甚何劳伤损好皮肤

　　童子为尊者明耳

耳里根廛壅几时疏通幸有小厮儿牙关咬定辞难措痒痛由来当自知

　　空生尊者

宴坐天雨花空生未作家佛眼觑不见何处攃泥沙

　　布袋和尚(十五首)

掌示神珠迷者不顾欲落泥中恐成染污待他回心两手交付一花普春大心独露

放下藤条不落照用抛却扇子不作炎凉为甚把住布袋留取作戏逢场

特地分身百亿囊灰到处成迹好与三十乌藤趁入银山铁壁

布袋拖泥带水拄杖打雨敲风莫嫌不归兜率家舍原在途中

佛祖眼睛穿一串秽土净邦囊半袋虚空背上立乾坤输我此时都不会

自离兜率天分身入肆廛知音犹未遇在处且随缘

袋尽大千界依然无一物因我识得汝驴年得成佛

人为儿女痴尔为众生痴痴心无日了成佛待何时

乾坤常自在日月任他忙布袋都放下大地浚囊藏

知汝厌娑婆相邀出爱河放开三不了把住六波罗

不行而至无为而成布袋放下坐享太平

肚宽似海坐俨如山双眸秋水春风笑颜

放无量光倒垂只臂全提众生阿鞞跋致

圆满觉智朗然独存春风一尘半袋乾坤

宽着肚皮放下布袋过现未来于法自在

　　　　　　又(十八子围绕)

净秽收一袋到处生捏怪抛掷百千番展转无挂碍贪着小儿曹愿求各所爱十方八面来空有一齐赛自离兜率宫走遍大千界度尽难度人未还菩萨债当时遇山僧都唤来踏碓约住六门头一个不许退然后各赐棒趁入龙华会方知我法王于法得自在

　　对月了经

月白纸一色眼与墨俱黑妙义个中圆了亦不可得

　　朝阳补衲

挑出一轮红拨开一线路补教无缝时心眼一齐露

　　二尊者同帧一翻经一补衲

补不完读不了趁取山月皎东一句西一针滴漏知多少线断眼空红轮东晓

　　宝掌

千年愿住世为度娑婆人日月互相照是师掌上珍

　　丰干

这阿师懒似傲帝王来也不起佛祖薄而不做谓是丰干耶何异眼中着屑谓非丰干耶依然石边打坐热瞒多少人阿谁想得到无端饶舌被人窥破

者个老丰干机忘心自安晨昏卧猛虎总作石头看道富德丰烟菟相从顿忘物我如空合空

　　寒山

无字诗谁没有不妨和你三两首纸上描来总非真除却寒山谁敌手

了无清梦落人间嬴得浮生一世间不觉天风来槛外一池秋水动寒山(打睡)

一条铁楖栗重如须弥山有人扶得起许伊是同参鼓掌狂吟拍拍是令秽土净邦竹筒贮尽

状似痴狂意不颠倒无韵之诗愈读愈好

　　拾得

一物也无扫个甚么呵呵呵拈起何如放倒放不倒一任扫破太虚空铁帚昙花开朵朵

至人无梦入梦三昧度颠倒众出梦想界梦中拾得觉来空开眼应须作梦会(打睡)

一卷没字诗开口便成错有人和得成许伊超无学

拈起笤帚有用有照冷地看来一场好笑

扫空佛魔不留朕迹特地全彰剩却遍吉

元无点尘扫个甚么拂落空花为结实果

　　寒拾同轴

相逢无半面千里有知音笑破寒山口难描拾得心

　　四睡

理寂事也寂心空境亦空无梦亦无想坐断主人翁忽遇大虫欠伸时如何寒拾拍笑舞春风丰干踏转一轮红

人睡虎亦睡彼此施无畏虎醒人亦醒彼此俱忘形稽首如空合空大哉慈悲至仁

　　杯渡和尚

脚下不知沧海阔大圆镜里日浮杯吸干巨浪无涓滴戴角金鳌掣得回

　　金华圣者

亥元如吃木楂羹格外风流过一生不是末梢夸好手赚他个个落深坑

　　韦驮

摩那天王真子大权菩萨降神十八世曾居将军之位六九生示现宰辅之身受佛遗嘱护转法轮无边功德福利天人

　　关大王

惟义不朽山河共固其心愈赤日月并明挺身护国卫道忘形所以为聪明正直之伽蓝神

配天配帝神祗至尊丹心昭日月正气塞乾坤

　　役小角(灵秀道士请)

和州役小角少敏而博学岩居三十年草食以自乐持咒驱鬼神腾空游海岳箕而之伽蓝神灵难测度

　　妈祖

　　(永乐己丑正月敕封宋灵惠夫人林氏为护国庇民妙灵昭应弘仁普济天妃)。

懿德天堪配洪恩海共深扬帆登宝所慈爱见婆心
嘉兴大藏经　即非禅师全录


　　即非禅师全录卷之十

　　门人明洞性安性节明觉明幢同编

　　赞

　　达磨大师

竖起擎天铁脊梁谩将皮髓强分张九春果满菩提树五叶花敷遍界香

昔年少室冷坐刚被神光觑破今日万里东来多少衲僧蹉过

分皮与分髓特地起波澜顶门开只眼不被老胡瞒长江波浪险少室雪霜寒不度三三载争开五叶丹

　　渡江

脚下横一苇万古为津梁杨子江中过至今流水香梁皇殿上纳败阙走入少林藏丑拙觑开铁树一枝春五叶花敷馨万国(面壁四首)

九年背坐少室一座银山铁壁无端错露一机至今遮掩不及

坐断熊峰觑穿铁壁赚得神光三拜而立

只因不识九年面壁少林堂前参天荆棘

老胡只履踏翻熊耳没量大人提持不起(只履三首)

失却破信衣忙携只履归大千藏不得与日争光辉函盍古熊耳何曾在里许却被魏宋云看破一着子

　　六祖大师

踏着上头关千花开碓觜看破一物无夜渡九江水

　　忠国师唤侍者

一条拄杖两人扶三应依然汝负吾未唤以前开只眼方能看破赤须胡

　　黄檗运和尚

鞭起铁牛作狮吼大地山河丁倒走裴相胡跪甘热瞒唐皇两掌空生受不是风颠汉谁敢继其后

　　黄檗和尚度母图

相见依然在别峰娘睛双瞎子双聋没弦琴上无生曲别有宫商调不同

黄檗由来号大虫大虫好个阔喉咙吞干爱海无涓滴咒起盲龟化活龙

黄金铸就铁心肝半偈惊开佛祖关母德如天酬已竟无双孝道载三山

　　黄檗和尚与唐宣宗皇帝授戒图

三千世界袈裟里不是大中搭不起当时两掌痛拦腮灵山授记不过此

　　临济玄和尚

棒拂蒿枝喝走雷霆开眼作梦白日见星檗岭栽松树荫凉天下人

　　德山鉴和尚

口盆牙剑倒握藤根鞭挞龙象佛祖并吞肚中能走马须让雪峰存

　　雪峰真觉禅师

赤手归去来掀翻银世界赚得三万指驴腮鳖鼻都来纳败真天下古佛道越乾坤八百余春面目俨然儿孙犹在

雪酿大冶春露一痕面目现在那个知恩咄万仞银山铁壁拶透须是云门

　　普化和尚

虚空连架打百炼是真金铎声犹在耳若个解知音

　　船子度夹山

烟波钓尽碧江秋船子踏翻水逆流言下知归无剩语一天明月印沧洲

钓尽江波遇锦鳞沤花影里莫藏身铁船没底踏翻去独向虚空背上行

　　慧远法师

远公道德优千载已无俦送客溪桥外至今水逆流

　　虎溪三笑

白社泉声犹未散庐山面目尚依然三贤何事浪开口笑破虚空觜半边

　　庞居士

百万家财尽沉湘水一柄笊篱泼天富贵

　　庞女灵照鬻笊篱

垂手街头日苦辛富非所乐岂愁贫欲将有漏证无漏除却庞公无半人

　　政黄牛

放下断贯索不施无影鞭四棱才点地鼻孔便辽天

　　觉范禅师

汾阳五叶间世英杰点笔倾湫滚滚无竭道大莫容世界非狭普现色身号甘露灭

　　普庵肃和尚

古佛应世救患弭灾法流三际泽被九垓

　　大慧普觉禅师

壮称大宋禅精踏碎诸方爪印被穿半边鼻孔不消一线薰风背触黑漆篦敲出虚空骨髓喧天霹雳舌顿惺大地盲聋臭皮袜没底靴一跌衡梅十六载木渣羹栗棘饭恒饱径山千七翁道大绝伦感孝宗帝以赞号并赐法自无我记金轮侄而正眼流通稽首祖师常寂定顶门涌出一轮红

虚空其口霹雳其舌大机大用天崩地裂士林称其世出世间忠孝两全宋帝晚年赐其法号旌其道业万世明灯中流巨楫

　　圣福开山明庵西禅师(万水上座请)

三藏重来黄龙九世法嗣天童一灯善继三建道场福被大方护国兴禅同超实际狂风不动道弥高四百余年光益丽

　　永平道元禅师

捏碎净老鼻孔放过诸方脚跟炼成如龙拄杖烟菟不能噬吞一自扶归东国后至今犹赖撑乾坤昔日有此神用夫是之谓兴圣开山第一祖洞下宗师永平元

　　高峰妙和尚

觌面者谁高峰知识衲补烟霜口吞荆棘一笑生春风一怒天魔泣廾载死关甘活埋惊起泥牛吼不息

　　中峰本和尚

福富轮王慧丰鹙子两国之师天目之主振起济宗千岩接缕遗影人天冰壶月渚

　　梦窗国师

道振三朝名飞四海窗破无余梦身犹在

　　妙心开山关山和尚

初入门踏倒向上关出草庵豁开正法眼持笊承屋漏爱他点滴分明炼藤作袈裟且喜寸丝自断十六高禅总归席下铁笛一声玉凤来八十四年谈笑而终大树窠头霜月满继起法灯圆照如暕

　　天童密云和尚

中兴天童大恢祖业突出济枝千花万叶正干独攀矮虎为烈

　　径山师祖费隐和尚

十踞大刹道震寰中通身是口骂雨呵风热瞒佛祖唤醒盲聋若问其谁径山师翁

　　黄檗本师隐元和尚

白棒掴青天热喝聋佛祖潦倒八十年甘茹黄檗苦灯续少林钵传东土泥弹降龙空拳伏虎有此神通大妙用所以感得桑国主赐地开山更有微长自不知乃做得天下人法身父母

骨耸檗峰峻胸印九潭清大悲千手眼都来画不成不肖十霜描半鼻换却天下人眼睛

单提楖栗独跨狮王花开遍国日涌榑桑

　　达观大师

道貌如月禅心若雪透气吐词迅雷轰烈紫柏参天业风顿折法门孤忠亚圣之杰

　　云栖大师

道包儒释学贯人天身居物外行在言前火宅甘露法海青莲丰干再世八十一年

　　憨山大师

李后之师曹溪之主道补江山法施云雨还丹文章善读不死日月肺肝乾坤气宇

　　大梅帜和尚

宿觉再来白拈榜样铁石肝肠乾坤度量义勇为仁不让转擎天只手而扶起刹竿吹点雪红炉而陶镕万象唤作密印主人又是保福和尚一任分身两处看月明不在梅花上

　　鼓山贤和尚

一箭搅西江洞水逆流潮再长廾年挝石鼓直教大地没聋人予方而立曾学三上别师一纪腊逾八旬近闻叶落归根也无影枝头烂熳春

　　祝发师龙山灏和尚

福唐玉山禅之季子永阳觉庵通之玄孙去来无迹犹水底之月痕慈育不肖逾罔极之深恩枝香薰鼻得流知源

　　黄檗法兄慧门禅师(高泉法侄请)

汪汪襟度法相巍巍惯弄险崖之句时设陷虎之机折人以默不以辩服人以德不以威望之如霜寒月冷就之犹煦日春晖十年踢踏马驹子彦得玉麟天外飞

撤玄关断要路一任藤条作杯渡不是天猊儿争越榑桑树(深玄法侄请)

黄檗山中大开炉　钝铁利金一锤成器万里天方何由默契齿颊眉毛放光动地

　　象山法兄木庵禅师

有时口唠舌沸有时风恬浪静谢紫云名蓝屈为山中表率继黄檗法席别行格外号令尽道是小雪峰同门俦知渠是后身长庆

　　大宗正统禅师龙溪和尚

量舒舒体如如亡净秽挺芙蕖处丈室犹太虚渺湖海若沟渠上赐号名不居统有宗德乃余勿住着念衣盂赵老婆尚倚阊

　　东渡诸祖

　　唐

　　义空大和尚(嗣盐官安国师弘仁间慧梦法师应诏入唐迎师而归敕建檀林寺居焉经三载还唐)

为法西来应诏东渡虎林横出一枝覆荫榑桑国土安僧敕建大檀林选佛命击盐官鼓许藤公而共奏埙篪感橘氏以顿悟空苦名走四方道重今古大师住世如富春在花四众归依犹婴儿得母钦哉日域禅宗鼻祖

　　宋

　　兰溪隆禅师(临济下第十七世嗣双塔无明性和尚)

起云雷于无明山上布雨露于烦恼海中宗分济派禅继义空开山建长道望日隆法缘已满托质秋风舍利逐烟而结为示非相无非相镜中屡现神变直指真空原不空稽首大觉再世志公

　　兀庵宁禅师(师西蜀人嗣径山无准范和尚平帅迎入建长继席居六载归唐晚住东瓯江心寺)

模范龟镜杰出丛林舟航苦海龙现衣襟补处建长海众云兴印可元帅果熟春深拂袖宋国晚住江心高山流水有待知音水陆解斗神鬼同钦顶门只眼照耀古今

　　无学元禅师(嗣无准范和尚)

印心佛鉴谥号佛光数百余载光愈辉煌孝义无两道冠诸方虚空其口法说未央

　　大休念禅师(临济下第十八世嗣石溪月和尚)

擎月之东来自大宋出海狞龙冲霄丹凤

　　西涧昙禅师(嗣石▆衍和尚)

清风一帆两登彼岸长夜漫漫赖师而旦

　　一山宁禅师(嗣▆极弥和尚)

上皇时幸问道因赐国师之号廾年海面栽花迸出青莲两朵

　　镜堂圆禅师(嗣环溪一和尚)

一面古镜照空肺腑四海五湖一口吞吐

　　灵山隐禅师(嗣雪岩钦和尚)

雪里埋金欲隐弥露灵山一会师预其数

　　元

　　清拙澄禅师(师福州连江人讳正激清拙其号也佩净慈愚极慧和尚之印于嘉历元年应聘来日国延住五大刹凡居十四年至历应二年归寂谥大鉴禅师)

天连海兮海连江间生一拙世无双割爱而僧参愚极虚空拽下作禅床后承记莂来兹国上迎建长竖法幢檀度施庄二千石众多地广添十窗道德声誉溢天下不动法战魔军降五会说法如云雨左规右矩垂典章百丈讳辰期告寂一枝拄杖两人扛朝廷追谥称大鉴黄河忍向北淙淙

　　竺仙仙禅师(临济下第十九世嗣古林茂和尚)

竺仙梵仙东土西天此岸彼岸师其法船

　　明极俊禅师(临济下第二十世嗣虎岩伏和尚)

大师之道纵横放肆莫可撮摸涯略一二造诣穷极智不能知履践端深四棱踏地运语默钳锤开包罗炉　陶铸七会圣凡小大俱无欹器住世七十五年笑示死生寤寐攃手一物也无迸出五色舍利少林树塔天台铭碧落为碑屋宿字

　　东明日禅师(洞下第十五世嗣直翁举和尚)

嗣直翁之钵续洞上之灯道行高出一世门庭严冷如冰当时社火无圆旨孤负云中一老僧

　　东陵玙禅师(嗣云外岫和尚)

天童云外之子东谷直翁之孙青原派下二十世惟师承流得其源重辉宝镜普摄三根光明照耀榑桑国夜半金乌出海门

　　明

　　黄檗琦和尚(师讳隆琦号隐元福州福清林氏子出世于本县黄檗山嗣径山费隐容和尚清甲午秋应聘东渡)

我师和尚法号隐元径山肖子天童嫡孙溯流而上三十二传济宗正派黄檗流源出世廾载六坐道场嘱累不肖二八同门我师道德法海昆仑千峰五岳独让其尊昆仑之阳国名榑桑重儒弘释颇类大唐明兴以来法颓幢僵祖灯久晦非师莫彰使三致聘不惮一航直登彼岸踞地狮玉睹相生悟合国赞扬内廷延见兼赐金裳年近古稀法说汪洋火宅一滴万古清凉继美先觉崛起后昆天高地厚日煦东方我师我赞永贞国光兆民崇福圣寿无疆
嘉兴大藏经　即非禅师全录


　　即非禅师全录卷之十一

　　门人明洞性安性节明觉明幢全编

　　赞

　　三教圣人图

中华去西域十万奇里瞿昙先孔老四百余年迹有向背道无间然总刹土以同居孰彼孰此融三际于当念谁后谁先机前觑破三老鼻孔一串稍涉形迹依旧十万八千

无极太极皇极三老指龟成鳖聚头恰似品宇口里元无一舌

　　三圣合一图

三心不可得六耳不同谋是法皆平等无劳强出头

　　神农

纵横妙展无为化识尽甘辛百草头厚德活人今古颂恩如天大孰堪侔

　　南极老人

脚踏地头顶天行仁布德不知年位居南极寿无极天上人间第一仙

　　巢父

帝王若好梦高士自惺惺寱语入巢耳至今洗不清

　　老子

清净无为守真抱一法天利用为物作则展皇极之容诚万古之圣师感犹龙之叹乌足尽其道德五千玄言如日烜赫牛驾西游紫气东塞

　　孔子

文昭日月亘古师法道贯乾坤随时开阖即在世而出世夫是之谓过去儒童菩萨

　　化身

其德惟馨其智如神是谁面目东方圣人

　　列子

用之弥六虚废之无其所高名列群贤慧识超今古

　　庄子

日月有代谢物我无疏亲识得身中主方明蝶梦人

　　李铁拐(二首)

拐子铁脸皮一齐放不下只管去求真谁知身是假

者个跛脚仙平地上青天囊有长生药谁知不直钱

　　三顾草庐

不遇徐刘辈何人识卧龙开眸均是梦休说古英雄

　　朱买臣

千古功名册子里百年富贵扁担头若无折桂攀龙手争得金鞭出凤楼

　　陆修静(晋吴兴人字见寂)

目有重瞳掌有篆字背有斗文道合天地远法师爱其玄论而送过虎溪陶彭泽交必忘形而心存不二昔云尸解已千年今见丹青凛生气

　　陈芳(宋河南孟县人官廷尉)

一门十四世同居始终三百年孝义振起元明家风郑王二氏堪继名挂上天芳流万世(太祖擢郑王二氏孙子为左右春坊)

　　赵孟俯居士

不羡公虎豹文章不羡公麒麟头角只羡公拶透祖师关踏碎生死窟一别人间四百春凛凛仙姿标松雪

　　宋景濂居士

心平似地量阔如天功垂后世卓识无前以文华国犹春行大地以道佐命若手捧大千宗儒护释觉后推先诚永明之转世继应化之圣贤

　　瑞塘居士(石香居士请)

挺然人杰声色不动义路宅仁惟遵祖训壮年踏遍天下视大千犹一尘优游七七之年悟英雄如昨梦由是屏迹权门松石昆仲家临东海对南山间看青鸾生彩凤

　　丰主源檀越

正笏垂绅俨尔如神眉棱剑气目耀双轮布德泽如层云之雨饮法喜如透花之春檀护三宝年逾七句义方孙子如凤如麟芳绍贞宗玉叶功高世代王臣描得成也赞不尽纪年自有老龙鳞

　　锅岛和泉守高岳居士

虔请题赞直笔便判隐秀犹深谷芝兰壮直如苍松古干积岳导川真个丈夫成佛作祖不离者汉

　　为犹子廷礼题父母像

父母非我亲谁是最亲者汝既不能知叫我如何写阴阳未分时为汝题了也汝眼瞥然开恩爱一齐舍说甚慈范陈孺人严君林长者

　　献花天女

朵朵心花随意彰幻人持献法中王天龙八部生欢喜佛果同圆遍界香

　　献乐天女

法乐和调献六通众生苦乐佛心同幻人幻出无生曲一切咸令脱苦空

　　道零小影

早持峻节有先居士之高风天性幽闲现比尼身而入道莲华喻其清净合掌见自佛心棒头磕着无生忍不羡龙华会上人

　　锦鲤

禹门透跃来破浪易凡胎更待春面动为霖遍九垓

　　大鹏

振翼乾坤小忘机日月长那伽誓不啖归命法中王

　　画狮

金毛才出窟威已辟妖狐有语资君德何妨充佛奴

　　画象

未调菩萨御先代帝王耕知汝有弘愿恩沾几百生

　　画龙

潜身烟雾里鳞甲生光辉一点睛如电从教破壁飞

　　画虎

笔下忽翻身威狞赫杀人不须重豹变文质已彬彬

　　画凤

全仁为竹实七德是梧桐出为圣王瑞依然建武中

　　画鹤

有意腾霄汉无心浴凤池翘云松下立静对道人宜

　　画鹊木

毫端飞出自何时色泽鲜妍更羽仪懒向人间传喜信高楼直上不萌枝

　　题木莲杜鹃

联芳幻出玉堂中香色撩人莫品伦自离污泥栖木杪年年缄口过残春

　　画松

不绘闲花绘古松爱君无改岁寒容春风影里自忘腊白玉堂中起蛰龙

　　画竹

修竹数竿写意浓枝枝叶叶起清风知音赖有香严在漫卷丝纶付钓翁

此君移半幅日日报平安虽不藏风雨偏能引凤鸾

　　画梅

南枝缀玉北枝斜信是花光手段奢每向堂前看月色犹疑花影透窗纱

　　画牡丹

百卉萌芽破绿苔灵根原不假栽培赵昌笔力回春色魏紫姚黄烂熳开

　　题雪毬红杏

华时百卉沓纷纷红白交光独迈伦一自团披西竺雪无心占断上林春

　　倒垂花

不沾雨露独自开花颠倒想尽攃手悬崖

　　题富士山图三首

士能富德山因名莫写其心只写形点破未分前黑白一毫头上起雷霆

山如有道足无求嬴得高名冠九洲一片冰怀长映雪簪缨早已付东流

墨云初布水流香污却玄沙白一张万仞峰头三夏雪不知世界有炎凉
嘉兴大藏经　即非禅师全录


　　即非禅师全录卷之十二

　　门人明洞性安性节明觉明幢同编

　　自赞

　　法云洞上座请

者个和尚倔倔僵僵打风打雨一条拄杖若非彻骨儿争敢近傍

　　昙瑞安上座请

者和尚不著相山为身海为量师黄檗祖百丈教儿孙惟向上接得杨岐真种草迸出昙花恒供养

　　柏岩节上座请

者和尚有廉让得一尺还一丈生平无愧何妨倔强不知我者一任踏在脚下其知我者不劳托在头上那料柏岩不肖儿描邈高堂为供养

　　翠峰觉上座请

者个和尚起模画样简点将来好与拄杖且道谁敢下手自有当仁不让

　　光巨幢上座请

无端妄起大人相下视威音小儿曹摩裙擦裤二十载学得少林双眼高

　　广寿常住请

虚空一广寿包括三大千无门与人入有路可通玄佛祖行说不到处普为人天植福田

　　崇福常住请

这个和尚未描先像福海寿山一任供养

　　万水知客请

执此实相空中闪电舍之无相波心月现踏遍万水千山闻名不如见面见后作么生一任翻身看虎变

　　铁文上座请

手持无文铁印印破阇黎面门莫怪山僧粗躁忝为济下儿孙

身似山谷口如渊泉曹溪一滴教外别传娘生半边鼻千手描不全(灵泉知客请)

百万尘劳无非是我见不及处分付长老咄惺惺着莫草草(圆长老请)

呼不起有时夜泛清江里唤不来踏倒门前明月台有时伶伶俐俐有时痴痴呆呆相逢无半语触着吼如雷(月江禅人请)

一味颟顸半生莽卤蘸雪吃甜瓜不知黄檗苦如此为人如何做得开山鼻祖咄好副古佛肚肠感得云龙风虎(洞监寺请)

不会为师善能转物鞭虚空落地逼柏树成佛有人问我得何术嚼碎镇州大萝卜(节维那请)

五十三年前描不成也画不就五十三年后顶后圆光辉宇宙那个男儿不丈夫肯学山僧不唧溜(印光请)

无玄可说平实商量山深水冷雪暖梅香舌头无骨鼻无窍却会头陀别有长(玄实侍者请)

我坐自在子立安庠兔角拄杖非短非长佛法甚有未许商量十五年后一任举扬(节侍者傍)

昙瑞呆子日侍吾傍有甚梦语咄咄商量如意谈来闲鹿听不知旭日耀东方(安侍者傍立)

汝嗔我喜汝方我圆汝圆汝喜好与粗拳三千八百无改变许汝重来话别传(传禅人请)

提起八面玲珑放下了无背面佛手摸不着肉眼如何见无影光中突出来留与儿孙作方便(日禅人请)

我无烦恼不除发篮里死蛇弄得活阇黎供养莫烧香触着鼻孔被咬杀若要烧香不犯渠且念取雪峰大象王菩萨(碧烟禅人请)

木鱼走入沧海钵盂哮吼不彻泥牛忍俊不禁驴腰一齐打折试问阇黎瞥未瞥莫怪山僧轻摇舌(碧嶂请)

敬也得慢也得者汉生平不受惑参透省行堂里禅做得人天之标格(三敬请)

广寿开山和尚退闲崇福方丈隐显随缘如镜现像汝为求福写吾真正信德馨为供养(德馨请)

者个不识羞一喝水逆流石头聋两耳伎俩一齐休(石点请)

手握龟毛拂身披寿岭霞吾孙来问法觉树晓开花(晓觉请)

心如鼻直眼同海碧多少知音觌面不识惟许弘愿儿孙供养却有利益(宜弘请)

佛祖不供为甚供汝谓汝有道可以学有玄足与语畴知汝口似蛤汝舌如杵禅道了无毫发许虽然如是别有长处忘言之中能令一切人超佛越祖了脱生死所以道玄信士供养汝(道玄请)

全领袈裟没半边一条白棒打青天当机看破山僧也犹较威音一着先(机先禅人请)

楖栗挑沙界龟毛系虚空何道能致此真参累劫中(绍能请)

禅在口边月在顶上如摸得着许汝供养(禅月请)

不羡汝英秀惟羡汝参究虽然无鼻孔却解辨香臭(英秀香灯请)

身外无余物肚中没半星承虚生实解接响到于今不期八千里外别有知音(元音请)

身非我有影自何来顶门着眼雪里春回(永亮请)

供养何所为但云福可植山僧则不然向上须努力时至自花开果熟更真实实能饱自他正好觑铁壁(道植请)

我无所与汝云何受无取舍中所愿成就未生面目急须参究一朝觑透方识广寿(道受请)

庆云捧日忻法轮之常转瑞鹿衔花叹异施之普沾山中景态忘妍丑世外风光孰减添(玉水请)

闲跨狮子儿彼此都忘机触着如雷吼天魔失却威有此威德自在所以大地归依(北垣请)

肚里无一字说法转辘辘手里有金鎞瞎却人眼目如此为宗师唤作九十六种外的眷属子细观来奚啻麻粟幸有寸长人所不知汝若供养却也有福(无说禅人请)

心地坦夷行无险阻与物忘怀二空为伍自是散诞之僧错唤沙门嗣祖(元德请)

有地位无阶级佛不为爹不识拟议不来当头霹雳(俊禅人请)

狞龙背上敷坐蟭螟眼里经行阇黎若要亲觐尽汝伎俩平生(以宣请)

居有松竹囊无余蓄进退以道出处无迹两字虚名落世间世人错唤古尊宿(道嘉请)

扫雕镌耻奔竞为无为定不定勿笑头陀少动静渊默雷声行祖令(道谷请)

无恶声可播无美誉可称赞毁不及处是吾真法身(道启请)

谓是即非那有两个谓非即非争奈者个者个觑得破佛也不肯做岂肯供养他在堂奥如未觑破切莫蹉过(慈门禅人请)

青霄吃棒大海汗出未知者汉有何道术阇黎果若不会参问天下古佛(青海请)

履道端正众所归信昙子侍予如镜照镜虽影象之忘言犹声呼而谷应寿山檀越信得及者一任留与有福儿孙日日焚香齐供养(道正请)

直过东海倒上须弥阶梯不立蹈空见奇唤醒大千梦诺诺出格儿(道诺请)

姜辣子古阇黎描我影请我题会我藏身没踪迹任种梧桐引凤栖(库司请)

　　诸缁素请

者狂汉幼曾学畏磨炼怕雕琢实能虚华有朴性似顽口如铎闻见者皆惊愕供养者难摸索古镜一照无所遁蹲在东洋西海角

默而说巧而拙泯千般守一橛更问我如何蜗牛口吐月

不识经不参禅任拙自天然时至骨自换非佛也成仙

黄檗枝头餐蜜果醍醐上味翻毒药没底篮儿贮雪峰未到榑桑先镕却剩得法性可包虚空那知向上更有一着

诸方五味寿山一味只此一味饱尽圣贤生欢喜汝能供养福归有地

幸不我毁岂可自赞试为山僧简点看如简点得出许你是个担版汉

赞之罗刹似神仙毁之佛面成百丑赞毁不及处日轮辉宇宙

虽乏文殊妙智却具狮子全威舌罅风雷不动早已胆落群机

入魔宫出佛界者个头陀甚奇怪摸着脚跟一任顶戴

发迹雪峰得法黄檗出世崇福开山广寿若问生缘何处家在福清荔枝林屋后半是青松秀

者冻侬懒迎送佛祖来坐不动不睡眠常作梦严四大空五蕴自忖道德没些些怎受人王日日供

未能为人法子妄称佛祖之师我自知之不智你画我之何愚曷若忘形以事我大千何处不逢渠

弄假像真真却是假非假非真怎生描写咄看破汝也

说虽落人之后行必在乎言前故国胡不归去此方夙有因缘

喜则清风明月怒则奔雷闪电道人肝胆一时露现且道喜怒未形如何相见闻名不如见面

若道即我觌面相瞒若道非我争奈者个咄浑金璞玉切忌凿破

文彩未彰已成露布身名才立特地乖张不用烧檀片春来花自香

曾向万人脚下过博得千僧顶上行插汉高楼从地起百川到海自吞声

邈得壁间影翻成身外身喜得一枝兔角杖时时点醒世间人

可传者影也不可传者心也倘能因影而会心忘心而契道庶几见得山僧半边鼻孔

道既知尊荣何足恃谦则有光退则无忌谁知退在万里之外藏羞无地

口虽不言胸中了了天人散花龙象围绕子细观来面皮厚多少

哑却我口瞎却汝眼眼瞎莫看口哑莫赞添取一则公案留与具眼儿孙判断

圣寿山中日上堂头陀跣足踞猊床邦人借问谁家子向道三山林一郎

即坐即卧非默非语问是阿谁吾不是汝未展以前略较些子眨得眼来白云万里

识予面孔知予名字认着依然犹不是顶门具只眼许见半边鼻

生平不解簸驴唇枯木安禅当辐轮雪里龟毛犹未展不萌枝上暗藏春

住众亚雪峰足迹过汾阳有问西来意京东出大黄会与不会且礼拜烧香

开临济口出黄檗气放过一着落在第二虽云照用不同时一会师资全意气

子写我真请记生辰丙辰甲午癸未庚申世世愿居知识位那知八字不如人

心直如隼智暗似桶有时在海面栽花有时向虚空凿孔自知廾载错用工将错就错非吾种

不会镜清有那知赵州无若此为知识奚堪入画图咄幸有一焉爱惜常住物如护眼中珠

生平无固执如日行虚空森罗与万象都归一照中子画吾真请吾赞桶厚面皮添两重

因妄名真真无自相从真起妄妄体本空空空亦空无可空优昙突露一枝红

侍者道雪求像供养时节若至其理自彰几番彻骨后梅花雪里香

只叶莲舟东海遨游永禅侍从却是同流同流一句如何举每见红轮不记秋

描得衲僧巴鼻失却佛祖爪牙子细看来未作家分付高禅眼莫花须认取山僧本来面目勿看身上袈裟

透出毗卢顶上坐断报化舌头伎俩而今已尽俨然土捏狝猴有愿返栖旧象窟无心振锡上龙楼

当轩正坐觌面无私离名离相月朗太虚心缘不到处浑如井觑驴

棒头眼瞎句外无玄如此知识误赚英贤正好送在屋壁角再教伊默参三十年

教理不通宗眼不明不知进退不近人情何故亦有王公长者尊之如佛敬之如神公知之乎道行虽不足以化物惟至诚或可以感人

者个笨汉只是好看不可自毁岂可自赞方便为子一挥翰铁帚花开春烂熳

道本无形汝云何成畴知见面不如闻名头陀恰似闲芝草不涉春秋时自荣

语是谤默是诳赞毁皆成妄即和尚非和尚描写太著相不著相虚空同寿量

目视云霄口阁壁上福海寿山一任供养供养他何为一与人天作津梁二与儿孙作榜样

博之以文事理一贯约之以礼彼此无他海禅描予供养大似水中捞月眼里着沙如何即得　

见誉如毒闻过则喜廾年参学学此一着始所以于今放得下拈得起自放禅人请我自赞似无愧耻

道相契机相投云敛迹石点头主宾明历历六耳不同谋

过去诸佛是吾出世祖襧现在黄檗是吾法身父母未来知识是吾衣钵儿孙十方凡圣是吾菩提眷属看者不识羞的厚脸嘴莫道未描先像直饶化大地草木为手眼也构他不着

半生不开口佛亦不奈何无端错转语流露满娑婆省初若省最初句恰好烧香供养佗

骂不嗔赞不喜推不倒扶不起日对有智人不交一言独许无舌人说尽道理如此为人睦州道底

三世天台僧今传黄檗灯谁知卢行者原是岭南能我自不可得非我何可得欲见吾法身切莫着声色有身居物外无法与人传拔却中心树乾坤任倒旋禅以戒为基道是福之庐子能如是住方堪供养吾远唱少林曲近自出谁门黄檗亲嫡子天童四叶孙通身肉菡萏时放戒定香嗅着头脑痛教子莫虚张省觐寓黄檗何心望紫泥庭前栽凤竹高节拂云齐拄杖有孔窍拂子没巴鼻阇黎透得来必为我出气劝人勿著相如何赞自像格外有知音镜中任现量侣麋鹿坐白石写虚空塔作笔闲持如意其乐何极供养者无状千万勿孟浪再过二十年与你三十棒顶门添只眼颔下不栽眉历年方半百只是小厮儿木从绳则正金就砺则利善师其心方成美器

满面尘埃通身泥水大觉场中添个傀儡

有相皆幻以何为真点开色相独露全身

法界为身虚空为量作如是观是真供养

直其未直平取不平不劳斤斧一切现成

翻转面皮佛祖罔措顶门只眼觌面分付

空王宝殿无作而成有此伎俩坐享太平

离即离非是即非即离即非是银山铁壁

有问别传无言可对拈起蒺藜虚空粉碎

吞却狗子吐出麒麟为祥为瑞如雷如霆

雪峰头陀颐养太和寿山种树福荫娑婆

非心非佛壁立万仞即心即佛切莫错认咄

未生以前是甚模样如描得出许汝供养

非僧非俗是魔是佛你觑不破还我尊独

不借茎草能现琼楼神通妙用还者魔头

　　源太守请

源流在手天长地久瑞鹿献芝白石呈丑日数三三不识九九只者不识分付太守福海澄清一口吞一一毛头一广寿

　　隐元和尚木庵和尚与师同帧(崎主请)

合三为一长江秋水连天碧分一成三金翅鸟王展两翼欲得无物堪比伦拈却三兮还却一崎主邈我师弟兄两眼依然夹一鼻手执源流问何为舒卷无文效余力末后一句透重关敢保佛来也不识是即非耶非即非须具顶门眼一只香象回顾金毛立齐听吼王声霹雳

　　高力居士请

我不似渠渠却似我欲要真似寒梅一朵原是黄檗厮儿滥厕雪峰长老韩侯不识好恶唤作僧中之宝描入府中供养春风一任包裹

　　源夫人请

青天为幕大地为榻如意万年静定似塔道德全无一毫愚痴多于须发者样为人如何感得瑞鹿衔芝白石听法别有微长且为开豁生平品如寿山之高半百量同福海之阔即今虽现比丘身畴识原是女菩萨

　　长福院请

崇信寿弟子求像为供养福与海俱长山比寿无量子孙永繁昌布德犹日上

　　净信女请

本来面目了无向背描而供之却成分外且道头陀有何长石女木童斗礼拜

　　画士元昭请

有相身中无相身更须识取本来人莫将五彩模糊去恐负渠侬一点真

　　画士请

未描已先像方契本来人认此绘中影重添眼里尘

　　斫司请

不因斤斧力怎得栋梁材若问其中主庆云覆五台

　　人鉴请

有眼如盲有口似哑如何赞也如何写怀中有鉴明如日拔一毛孔若川泻

　　优婆夷请

者个野头陀浑如禅老婆不谈真实义爱唱脱空歌吽吽吽唵吽啰啰啰哩啰若能解忌口佛不奈伊何

　　实善信请

无了可了惟此一实实头一句子风雷趁不及

　　道瑄医士请

昆药上师能仁随力利益有情或问教外别传棒头一点分明

　　净水居士请

半修行全作福贵无求富知足等冤亲法眷属利生心春霢霂优婆塞具眼目无相身图别幅水一盂炉篆束好供养补处佛
嘉兴大藏经　即非禅师全录


　　即非禅师全录卷之十三

　　门人明洞性安性节明觉明幢同编

　　书问

　　答石香居士

　　尊谕谓衣到六祖不传后代作何传授愚谓法本不传师亦无授以不传之传而为真传无授之授是为嫡授所以世尊付迦叶偈云法本法无法无法法亦法今付无法时法法何曾法又谓慈氏当来下生身高千丈世尊以丈六金襕嘱迦叶授之未审衣解长耶身解短耶愚谓毛吞巨海量无广狭之殊若道是神通妙用斯人未达其源若道是法尔如然犹是拍盲狂解若谓如何即得待居士透过法身通个消息。

　　答锦溪居士

　　来谕谓人身如泡散不复合再生之理似不可信山野谓沤生沤灭不可无水倘荐得心身一如身外无余必不作断常之见未知尊意以为何如。

　　与虚白法兄

　　君子同风千里如面黑字白纸恐添一重公案耳是以久不敢通问以辱诲答寄笔数枝备点人天眼目幸留之不赘。

　　与友石居士

　　定业到来似不容避惟居士开智眼于沤花露电之隙则苦乐逆顺道在其中风便布候不赘。

　　复谷云禅友

　　足下所说乃知解禅耳若论祖师禅顶门具眼始得狂直至此不审见信见怪为何如耳。

　　复鹤梦居士

　　承谕我非杀人者人要我杀人山野谓不妨内怀菩萨愿外现将军身坐致人主太平不忘灵山之嘱可也又谓杀人是魔杀人是佛我欲闭门静听指拂居士口缝未开分付两棒只如佛魔两立谁是韩公佛魔两忘公在甚处若向者里觑破方知公堂前后总是道场干戈丛里无非佛事岂待闭门然后有佛法哉。

　　复君闇居士

　　辱赐教墨过形赞美山野幽陋何以克堪感愧感愧承谕尘劳业障莫能解脱者大似无绳自缚人生世间尘劳自不能免倘于声色堆头着得只眼将见八万尘劳化为种种三昧耳更云何时得就钳锤为快山野则不然居士读书之暇能觑破本命元辰则时时与佛印握手于数百年上亦何悬隔山野百里之外哉居士以道契垂及故不敢以世谛相酬草此奉复笔舌莫尽。

　　复大梅法幢和尚

　　钦仰盛德为日已久自愧缘疏未获瞻礼近悉法叔老和尚大阐宗风雷音普被四众翘勤如旱得雨某虽万里相悬亦不外吾叔一雨点耳仰赞胜缘岂胜忻忭敬附八行问讯起居容持裓花三匝猊座辱赐佳刻迪蒙孔多承尊谕谨领大教不宣。

　　上黄檗本师和尚

　　不肖此行原为省觐而来不为崇福而至适机缘偶合似出意外今既不获前进只得杜门行道以答师恩耳本寺檀越护卫之心至深且切旧唐诸君信向亦诚四方善信亦如旧唐此皆座下化力所到幸也何如前修两书问讯昨闻未到想为邮致所误谅不见谴初到崎中无以孝敬荒函附候曷任依依。

　　此国三百年狮弦弗响今得座下一拨大地尽作琴声诚旷劫中不思议事也四众踊跃叹未曾有不肖在一方末缘预会只得望风侧耳矣白者崎主乘菩萨愿现护法身为民为道两尽厥心真火中优昙也回驾欲入普门参谒吾师有大胜缘富垂接引令作不退上善尽未来际为菩提眷属也昨来拜别敬附尺牍代讯座前外具束香斋仪伏冀慈纳余不悉。

　　谦监寺赍座下所赐法衣一顶源流一幅手诲一函俱已拜登即时于人天众前横披直搭无异天盍地擎曷胜感佩之至东向投五肃复不缕驰上法语果仪斋仪伏垂鉴纳不宣。

　　下赐手墨老腕尤健赵州之年信可卜矣清供方丈如侍慈容百拜鸣谢肃复不备。

　　日国崇佛自唐已然济上一宗流传最盛兹值座下中兴可谓优昙一现耳不肖久不沾法乳如渴思浆近复闻承旨上燕京第恐拜睹慈颜愈相万矣修阻之缘藉在同风某虽不敏不敢不自勉以酬师德耳缅想座下而今不唱还乡曲子只恐后来未必然矣因记大明实录载太祖六年为此国敬信浮图特诏高僧祖阐远来化导越三载竟不得复命屡欲延住天龙虽曰延之实则拘留耳后圣谕来督乃得东旋方尽君臣始终之义今座下遽离支那莅此行道虽云平等法化无有彼此之异而我国大义不可苟也原约宰檀应请三年今享御膳又逾两载不意岫云几同苑鹤知者以座下缘熟于兹不知将谓忘却去就虽凭国主收放端在法王矧法王之道德双备忠孝两全岂不思故山钦赐三大藏皇恩未酬敕建十二峰公案未了紫衣不胜奉重黄檗苦待回甘今复飘然高飞恐孤大唐王臣士众之所望耳惟冀卓锡从权且缓远举俟拄杖子挑出一个半个永作此邦日月然后谢恩理归唐之棹仍还本地风雷宁不两尽其道欤倘不吝慈悲俯从所恳实天下古今之大幸也不肖谊切师资管渎若此不知尊意以为何如若云且作鼻祖西来何必玄奘东返此又座下别具大人作略非小子所敢知也伏乞裁察幸甚。

　　旧冬承诸檀强某出世某不自揣抂效三圣为人逢场露丑不无屈辱吾师耳今已解制特遣昙璲监寺代申礼足敬具瓣香不敢酬恩报德专为无鼻孔老和尚通气矣仲春犹寒恭惟尊候万福临楮不胜惶恐之至。

　　上径山师翁老和尚

　　弗侍座下弹指数白矣感念示诲无时忘之江山修阻候缺音疏西瞻双径徒切怀仰耳不肖旧冬冒据猊床开眼尿雨不觉污却吾祖半边袈裟打湿径山千指鼻孔过犯弥天无所祷也兹特遣若乙维那敬向方丈及诸大僧前五体投地代申忏悔驰上元宝一锭少备一斋伏望慈悲俯垂纳受不备。

　　与知禅师

　　承寄贵侍手钞唐宋东渡诸祖事实初云诏聘末云来朝于事有妨于理未顺愚闻传圣道者不北面有盛德者无臣礼为法应诏不曰来朝唐玉泉大通禅师春秋高矣天子诏请问道肩舆上殿趺坐受拜清凉澄观国师为七朝帝者之师德宗皇帝诞日赐辇延至内殿执弟子之礼钟山僧远大师銮驾及门床坐不迎汾阳善昭和尚凤阙紫泥三诏不起宋元若类甚多不胜备述近大明洪武皇帝御宝历之七年幸蒋山兴国禅寺听法于宗泐宗师致参佛之礼历代帝王重道尊僧礼貌若此况外国乎不特此也昔季札由余入中国而中国者以贤人之礼礼之彼季札由余者第世之人耳况出世有道之士乎儒者亦有上不臣天子下不事诸侯汉王霸严光是也高士犹尔况高僧乎僧有朝帝者官僧也僧既授之以官君臣宜矣有道之士处乎四民之外不应行俗礼也不行俗礼为帝造福耳昔宾头卢尊者送帝七步致七年失国吾辈道德虽不及古人不可不护国为念以道自处也集中来朝两字盍录者不稽之过恐与衣冠相滥有失事宜故饶舌至此惟高明察焉。

　　答肥州玄石居士

　　四月初六日接尊翰承问记录载黄檗和尚昔隐狮岩时将应黄檗之请咒石自平以卜行道此段因缘实有此事否某窃疑焉更难解也伏乞垂慈山野曰实有此事无可疑者足下无端起此一疑这块石头早碍在胸中了也山野不忍袖手直为劈胸拈出也足下深究物理诚为高明岂不闻耿恭拜井出泉鲁阳挥戈驻日诚之所格无感不通而况我和尚多生道力资以定力廓以愿力托以咒力众力所加无施不克转石为平独何疑哉来谕又云挟平石之心是有为趺坐咒石上者又非正法无悟道之作略山野谓有心可挟则是有为觅心不得所挟何心耶动无动相谁为有为耶万法无咎指何为正法耶若无悟道之作略争解平此不平之石也殊不知我和尚正以无为而至无心而得机感相投如磁引铁不期而自合盍从不思议中成就之矣譬如李广箭穿石虎本出乎无心神而应之稍着思惟则箭不能入耳所云咒非正法不见维摩经中偈云经书咒禁术工巧诸技艺尽现行此事饶益诸群生法华经云治生产业皆顺正法治生不背正法利生咒禁岂可讥为非法也法尚应舍何况非法谓无悟道之作略谤我和尚甚矣又谓此石得平黄檗佛法大行纵使石为不平黄檗佛法何堕于地耶山野谓平不平因缘也行不行时节也出世行道时节因缘不可不审也待彼因缘合我时节犹顺水顺风行舟不亦快欤因缘犹水也时节犹风也佛法犹舟也善知识犹舟师也欲度众生于彼岸阙一则不可也因缘未至石或不平未可知矣石为不平佛法虽不坠于地而今平久矣佛法何曾望升于天耶只如石未平时且道佛法落在甚么处或在空中耶石中耶或非空非石中耶者里着得一只眼必能笑破无疑矣又谓禅师活法惊天动地争待平石之瑞应而后兴耶山野谓山不让尘海不让流若非无情感应道交争显惊天动地之活法不有惊天动地之活法焉能令彼无情感应道交足下不达事理无碍隔于有性无情所以自作死法会耳又谓记录因甚以此怪语作多少奇特诳惑人天足下盍亦未之思耳人不可惑天岂可诳乎门人记师之行实直其事核长短不敢掩饰推师之验以及人故谓之行实足下若以记录为非平石为怪是足下闻见之未广也山野略举世之盛闻目击者一二为证古之竺道生尝寓虎丘人无识者聚石为徒坐而说法石为点头此石现在可中亭上又径山国师会下有弟子名崇慧持咒为业功力无比师令咒破屏石慧叱之石裂为三今喝石岩是也若二师者天下尽知千古仰慕黄檗平石夫复何疑佛言知识难遇正信难生足下不生正信之心而存此异见不生难遭之想而怀此疑心岂智也哉今就足下所示重关曲锁施以直匙堂奥八字打开请到不疑之地妙契无言自不容赘矣外附拙偈三首博取百里外一笑。

　　复黄檗慧门法兄

　　七月何君至询知法兄住持缘法增胜道体万福为慰承赐尊翰并盛仪为娑羯罗留镇海藏未知所以见教有孤厚意怀感曷胜旷别之怀修阻之念玄沙白纸收不尽耳老人东来倍臻矍铄无烦玉虑不才近况归人自能缓颊不赘万里遥天无可将意敬具果金斋金供养法兄暨合山大众外具三处扫塔仪统祈照纳不宣。

　　复超玄居士

　　一别两闰甚深怀仰有自江上来者云足下非久到此山野日夕跂望久而不至益重悬悬今春贵价至辱教如面甚慰渴怀中以近况相示聊写数语为答然士患不闻道贫富得失何预焉贫不忘道士之贤也但能坚守隆冬自有春来时节冀努力不退为望大梅和尚事详在小徒书中不赘或时参谒为道积怀重晤末由无任倾向承厚惠领谢不尽。

　　复细川丹后守

　　来谕谓空闻德音未拜尊容山野不然足下举此念已与相见了也又谓累年力参生死事大近蒙黄檗老和尚开示甚有得力处此乃千古最胜因缘又云未得大彻山野曰不妨重下疑情时时参究如僧问古德云生从何来答云铁锯舞三台又问死从何去答云秤锤上着锯只看此两句毕竟是甚么意旨念念提撕如驴觑井觑来觑去觑到心思路绝忽然瞥地如从梦觉此时瞒君不得耳盛仪领谢草复不宣。

　　答梅公居士

　　江山修阻道契犹面忘却别来二十春秋矣从瑜令弟至接华翰过蒙赞誉愧感曷胜方外野衲每念居士文章节义时辈罕及今以孝廉自守贫而可乐异日出为世仪福荫苍生莫可涯量也承谕早不入山祝发及儿女之累衲则不然夫儿女非能累人特自累耳婚嫁随家丰俭无过奢无好胜则何累此事虽曰人间正事亦实虚幻苟能看破虚幻不惟却累而道从此入耳惟望老居士如裴黄苏李辈不离俗而入道转尘劳为泉石岂待入山祝发然后为得哉令弟回肃此奉复并候不宣。

　　答月樵居士

　　檗山一别不觉五换菖蒲上雪矣未审起居何似每切怀仰六月十四日丘君至传二月十八日所惠书若从天降喜慰无量及开函展读方知玉树折于非时为之嗟悼不已如何素行君子得如是花果莫非定业使之然乎虽然不幸中犹有幸者令郎向读孔圣之书兼诵佛陀之典呼吸朝闻之言蕴之熟矣谅必遇难自在观法无常当下化刀剑为莲花转生死为涅槃冤亲平等俱证无生无疑耳第老居士分上恐不能忘情微言相劝幸垂采听世界空华人生幻梦眷属幻聚冤对幻遇经曰知幻即离离幻即觉若不觉悟幻没了时冀老居士开醒眼于梦幻之中释结解冤以理自遣休已往之嗟期将来之望如张拙秀才之作用庶不孤廿年为黄檗山护法也丘君回薄具白镪壹封于令郎墓上奠一炷香增一片石以表昔日方外道契幸为简入肃候不尽。

　　复三水林居士

　　向郎至奉教如面乃知老居士返棹遇飓风漂流诸处因忆山野临别之嘱遂于惊涛险浪中呼同伴极力持念大悲名号忽见琉光现一佛相宛如敝寺旬日内乘此悲光一帆到岸如从梦觉庆快生平后对亲朋举似缘起功归山野然山野何德敢当此哉此自居士盛德至诚所感故现斯境界一以显居士本有光明即心是佛一以彰持念灵验不被物转契经偈云或漂流巨海鱼龙诸鬼难念彼观音力波浪不能没当时持念之勤不惟大士加被即十方如来同声赞叹耳大士功德不可思议持念功德亦不可思议今居士处安乐之地勿忘险祖之时时时持念报佛深恩庶不辜大士昔日现居士身而为说法也今能念念无间心心相续生生世世所求如意亘古光明照天照地耳更嘱者随寓而安时自珍重长安虽乐不可久居谅高明自能返照无容赘承惠茶笔领谢不尽。

　　复万石居士

　　人生末世苦海无涯回头是岸无容饶舌矣今一切付之夙缘逆顺销归自己当下便是极乐世界若见有身心在苦缘中欲求解脱者如香象堕溺烂泥求脱而愈深耳惟冀居士时自努力承惠诗画妙手双绝藉此而对颜色领谢不尽。

　　与石也居士

　　世态如棋世味如酒能使人既醉且迷倘于黑白未分时杯盘狼藉处以醒眼觑破宁不悟醉与迷者之可愍哉未卜良晤惟切神驰风便附候不悉。

　　复叔弟

　　不肖十七岁出家屈指为僧二十八年矣忆戊子春回家省母重与叔父贤弟一晤壬辰春哭母次冬葬母再晤自晤而别僧俗有间时异地殊宗族亲旧虽多往来通问甚少至亲骨肉中垂念不肖者惟叔弟数人而已不独今日受爱仰德即童稚家居朝夕承恩教诫迄今不敢少忘但未知所报为愧耳屡修尺素问候竟为石头故事南望五马徒切神驰新春上浣正怀忆间忽张友至传到旧年六月中手示诗简共三封开函捧读慰谕勤至宛如面奉诲音感慰无量三复德言且悲且喜所喜者天道辅善不忍叔弟久困寒毡一旦俱入泮冠场并振家声光前启后庆幸岂寻常哉所悲者不肖子道未尽亲坟崩陷不胜风木悲号徒抱蓼莪之叹一身万里返棹无期不能扫祭唯修道法为父母冥资况又伯氏作古犹子顽劣不觉五内为之酸裂古云一子成道亲属生天不肖道微德凉哀痛何极然究其所极不惟恩爱犹梦即功名亦幻耳功名恩爱虽曰梦幻智者不为梦幻所惑就于梦幻中拶开两眼始知梦幻而非梦幻也梦幻既非梦幻则如幻三昧存焉然后不妨同入如幻三昧为孝为忠为贤为圣度梦幻之三有报梦幻之四恩咸成正觉岂不优欤虽然说丈不如履尺欲圆梦中事业须了取未了公案今能了人不能了行人所难行由孝弟而进于道抱忠义无愧于儒大千担子将重托者舍吾叔弟其谁望哉寄上衣钵资二锭一代修坟一置祭田计其递年租赋以备蒸尝田须附坟便于守坟者承佃并令培植树木以垂福荫永付叔弟轮掌公立规约刻示将来俾永远无易春秋祭品只用释菜香斋用表古礼遵依遗嘱香醪金帛从俗不免万勿兼牲以亏冥福冀念一脉借幻明真无以微言视为梦语用鉴不肖之心而笃行之先父母幸甚不肖幸甚。

　　上黄檗和尚

　　薰风微凉恭惟本师老和尚兴居万福不肖久违杖侧道业荒疏缅怀法恩惕然惭惧所愿座下大弘祖道寿同古佛振起此土三百年纲宗灯传永古而法利无穷以兹慧命寿国福民实天下后世幸甚禀者不肖十七岁奉母命从龙山老师落发承教育八载恩同罔极及落发师西遐无以报德敬延十二位高僧修忏摩四日庄严冥福七七外躬荷灵骨葬于敛石山与师祖共塔不肖心丧三年后游方参学侍座下十载继而住山出世又经十载去乡益远岁益久竟不能归扫负罪良深每念落发师只剃度不肖一人亲堂法属虽有数百俯仰二十年间殁者过半而存者又各散处似有若无不肖徒子数人俱在一力亦不得力所托守塔法眷某人不意忽起昧心将塔院及香灯田私卖与黄山监寺逃亡以致祖塔荒颓春秋阙祀新来主院各宗其宗树木听人斫代塔边任人盗葬他日更有不可知者不肖时念及此未尝不痛心疾首酸鼻出涕也且此院皆三山开元师太重兴甲乙轮下至落发师在日与广陵师伯协力鸠缘改向重新手泽具在岂容变易今不肖独捐衣钵资壹百两重修祖塔赎回塔院香灯择的当徒子守之法子主之更请俗家有名位者代立常住碑记永存祀典少尽不肖孝思万望慈愍一视同仁下▆▆旨以谕监寺允不肖备原价赎回庶祖灯晦而复明丛林枯而再茂则感戴洪恩不直不肖已也忝在座下敢此冒渎伏冀恕其无他垂怜许可幽显颙望伫俟批示临楮不胜惶恐之至辛丑五月端午日嗣法徒如一百拜谨禀。

　　七月廿三日行者回拜接法旨以敛石塔院拨还深知婆心片片恩大难酬不惟令不肖等少行孝道而师祖祝发师于常寂光中亦佩德无涯矣百拜鸣谢。

　　答八侄司理

　　大侄宿乘愿轮现宰官身而云悟公庭之一琴一鹤犹不若吾叔一拂之自如愚知大侄非徒羡一拂必感慨度生之难也果以度生救世为念勿起难易之想就于忧国忧民处立定脚跟上与诸佛同一圆证下与众生同一悲济能如是弘愿足称宦途菩萨回视一拂却同龟毛耳为政之暇以道自强相望益远临风不胜驰恋惠扁已领无以答贶附五灯一部诗箑一握引意简入不宣。

　　寄檗山慧法兄

　　林生回重致书问候想必入览矣渎者敝寺阙执事敢烦大手眼代择的当有品行二人过来相助若问此方风景深山无恶兽邦人耻争竞席无点尘门无锁吁夏无臭虫冬无蚤虱僧俗尊佛法重斯文务清高尚节义至于邪外之徒谋利之僧俱用不着矣倘有志衲子肯放下诸缘乐然而至久远不生异念他日堪托大事皆法兄之赐也惟留意焉望望。

　　六月十六日磐禅人至伏读尊翰忻慰倍笃但敝寺欲择执事二众何得人若是之难耶蒙示再议倘非其人徒劳神思不若己之启者敛石弟四代祖塔存焉数年鞅掌各天禋祀暌乏每一念至未尝不瞻云而继之以泣也五月上书老人备价赎回以便祭扫荷蒙老人慈允目下法侄在彼暂住烦为照管俟拨有小徒来日求法兄念弟区区同体之诚将契内所赎物业一一交明以便住持世守则法兄之恩上勒碑文均垂不朽矣颛此布复祈昭格是荷承惠谨领谢谢。

　　与云崖法侄

　　别来几易裘葛怀想德音有逾日月前寄小札计五次各有菲仪引意并扫塔资未知曾达座次否俱未获翰答恒以为念近闻法侄居方敛石盛德足以感人又克庄严佛土修好田园此仁人之用心法门之大厦也喜不胜言但敛石系愚四代祖塔年来阻隔各天不能插炷香以展春秋典祀思之愈觉愀然今五月禀白老人备价赎回以便祭扫蒙老人恩庇慨然许可兹特走笔奉闻倘明年有小徒至烦法侄将契内赎业并新致田亩一一交妥便其住持足见出世眼目丈夫心肠不以俗累拘拘则予拜德多矣尚容答谢伏惟心鉴不悉。

　　答大眉禅兄

　　行者回知兄成禠黄檗可谓法门功臣真不让于普化克符钦叹钦叹敛石事有烦留神感谢不尽小意希简入。

　　与木庵法兄

　　僧自狮林来述国主有尊道重法之诚虔留老人附京开山祐国福民既有如是盛典去住不得不听之随缘耳此虽老人之道缘已稔抑亦一国之洪福所召不才从今不敢劝驾矣惟冀老人与法兄以弘道素怀利生本念立地接得一个半个续佛寿命补答国恩庶不虚此土一行耳不才前年杜门禁足放下藤条舌头缩在口里眉毛阁在眼上不聚广众不允上堂非无为法为人之心久长无多之旨概可卜矣闻老人与法兄道体万福甚慰远怀久阔法候原情是祷。

　　与龙溪大德

　　老人在狮林安居数载与今日太和之机缘实大德之所护念为法之功岂浅鲜哉惟勿忘初念做个彻头彻尾的汉子庶不孤与老人眉毛厮结一番是所望也风便布候不既。

　　与崎主

　　前岁承顾后即有不出山之戒虽只尺千里而道契犹面秋复暮矣未审日用工夫何似政暇惟努力为望前者乡氓无知有逾国法闻置重辟深为悲悯特遣三禅士造府乞方便蒙仁者欣从所请法外施恩此再生之德同于解网矣对佛赞扬朝夕行道以答肃此代躬感谢不尽。

　　与昆嵋居士

　　居士几年不能归养时缘也尊堂忽旦仙逝大数也数定即百千孝子亦无可奈何惟居士看破假合顿明三世毁不灭性立德修身即尊严慈肉身犹在也况尊先人生平懿行闻于闾里百年觉灵同归安养无疑耳惟祈节哀以全大孝肃候不宣。

　　答青屿居士

　　返策故山是山野本愿那知出自无心归不由己此何异于光音天贪着地肥而身重毛生也一笑近闻老居士与白社辈入诗禅三昧何乐如之有便寄一二惠我人还肃候并复。

　　答补山和尚

　　老师叔与不肖虽嗣法同门而不肖仰如日月亲如父母常忆早年深承教益至今不敢少忘但地远莫能省问每遥向第一峰作礼耳林君回敬具果仪小刻充讯起居希笑纳为幸诸惟为法为众生自爱惺叔示寂不能躬吊薄附奠仪一封简入为慰。

　　六月十六日泉公至审高年出世不倦垂诱大法九鼎之任舍吾叔师其谁欤不肖进止听老人是命若夫得志行于华域宁不梦寐而神注耶惟老师叔谅之木兄已上狮林盛情统致领悉肃此布复并候不既。

　　复髻珠居士

　　当斯之世养晦韬光此正有道君子善藏其用时也况居士亲受径山老和尚记莂具顶门只眼照佛祖心肝非裴公后身维摩再世其畴能之承谕谓不肖摄取四大部洲赤子置衣裓里不肖则不然袈裟拖地泥水通身安能如居士寸丝不挂之为得哉未卜道晤肃此奉讯法任重远冀力为匡持犹幸。

　　与法云上座

　　近得信知子五日至大阪可谓神用耳羡羡闻丰主初六日离燕都想月中至檗山月末回府道晤在迩无容赘候又闻高泉侄至檗山设欲下来可同载为妙山中十五日结夏有百余众山僧不上堂不小参只用一个栗棘蓬任他咬嚼嚼得破功不浪施知恩有地十五下午草草附赘。

　　闻子返锡沿路法友延留如攀青莲是吾子道行之所灭▆慰喜之甚廿八日接子书知丰治西南隅火灾之实山野心如焦渴彼时恨无道力不能倾法水以济耳惭愧惭愧幸仁檀有甘露以解彼热恼其功德曷可思量哉法冘中草草封书代为致意嘱嘱。

　　山僧近来日用如古径山今日且了今日事未来何必预思量此安乐法也兹觉心省亲草草附知余略书外。

　　寿峰面目时时相见重申庆祝无乃为劳斋品登嘉谢子厚供时当溽暑以道自强嘱嘱。
嘉兴大藏经　即非禅师全录


　　即非禅师全录卷之十四

　　门人明洞性安性节明觉明幢同编

　　书问

　　上黄檗老和尚

　　座下七十大诞人天围绕共庆遐龄愧不肖为山川修阻未能预祝徒切神驰拟欲奋飞而至犹恐冒违国禁况未承尊命是以欲举而中止焉所藉师资道契君子同风虽在千里外无刻不侍奉左右苟以形迹相亲纵对面亦千里也仰冀慈照幸甚幸甚兹夤具大衣信香斋仪果品具在别幅略表孝忱特遣化林徒前诣座下代不肖投五百拜殷勤致敬恭愿座下寿量等虚空福量涵沧海为国为众生津梁是不肖之至祝也瞻风顶礼东望惓惓。

　　复高泉弢玄二法侄

　　海外道聚深契夙怀旦夕交谭机锋相凑真不负吾宗种草也别去之日每以舟陆为念行者回始知平顺到岸进侍老人如龙得水如虎靠山不胜意气他日起风云布雷雨愚叔实所殷望焉老人七十大诞子礼当挟履趋贺奈国土有禁虽欲展神足之能不敢招傍议之惑是以望白云深处惟竭诚遥祝而已谅老人必不以予为不起敬起孝而见谴也太和佐助之缘听之时节但予回唐之念未尝暂辍非作口头谈柄徒僧化林过蒙吹嘘凡事尚赖法侄指示使勿失礼于老人则屋乌之爱子亦受惠等也亹亹之言如对觌面祈心照不悉。

　　答希孟居士

　　大块劳生谁是闲者惟老居士识渊德邃颐养古稀之天视彼役役尘网者乌足洁其短长哉别来八载重晤末由翘首烟霞徒切梦想承惠佳山水淡远可人俨如携我过潇湘洞庭与摩诘相对语耳高年胜笔足传千古领谢曷既外附拙偈一幅五灯一部聊专芹祝幸管存为爱。

　　答崆峒法侄

　　泉玄二公至接手札殷勤爱我甚矣再读送诸子偈语及序言足见黄檗儿孙俱为不窥鞭影之飞黄逸紫异日驾起祖庭踢踏天下予实有厚望焉愚者近况亦惟优游泉石目送飞云作林下无事道人去住之缘听之龙天耳晤对尚赊云涛代语惠寄管生领谢不尽。

　　答良冶法兄

　　别后云水各天怀仰无已屡欲致片诚罕逢其便是以音问益疏非敢顿忘道义之好也及接翰教知老兄慰谕之情索寞之况未尝不掩缄三叹涉世之难果有若此众生难度世事堪忍从古皆然惟老兄知几观变素位暂屈以俟时节因缘何如耳弟今栖迟溟渤之乡亦不过随缘而寓倘得返棹归来助老兄振起黄檗家声岂非至愿哉未来心不可得徒付之纸上陈言奈何奈何承惠橘饼咀嚼知甘谢谢多矣。

　　复嘉上座

　　别后常怀眷眷今春得子书方知平安到家慰我衷曲相去益远不能如前在左右可施鞭策宜自加精进勿以懒怠玩日憩月则我尔之迹虽相背于心实相照也为此至嘱敛石塔院蒙老和尚拨还听我祭扫今变衣钵资修理祖塔子若有志可招徒众在彼焚修洒扫可也目今时势不同凡事可与我叔弟及月樵青屿允宁石也诸檀护商议而行其新置田可照价赎回以便耕作万宜珍重佛母灵塔费子奠仪亦孝念可观辰使又得厚贶皆义气所孚应复如是雪子曾有书答之想已达并致意。

　　复左近大夫

　　宋宗室赵子昂学士以游戏书画名世胡汲仲谓上下五百年纵横三万里举无此笔且中年留心此道参中峰国师为门弟子恒以笔墨作佛事称赞法门因此雷霆一时人或得其片楮只字皆宝之如照乘之珠连城之璧况长篇累牍乎今阅此卷墨迹如新似欠遒劲想是早年初学时笔虽然如花含胎已具无边春色亦可宝也承寄此帖嘱辨真伪不得不尽愚衷以答远惠珍果领谢不尽。

　　复晦堂和尚

　　辛丑仲冬六日拜接诸法叔和尚手教亟焚香盥读知福严师翁老和尚寂旦嗟嗟人之云亡邦国疹瘁世法且然况佛法乎侄与本师和尚僻处一方随缘化度功成小补安能如诸法叔之揭丽日于中天竖狂澜之砥柱高山可仰景行可行岂非今人之金石万代之龟鉴者哉承谕末法凋弊宗风颓弛此时正在我辈保任使破砂盆完而不坏折足鼎扶而不倾令魔外缩首服降诸法叔不可不膺其任矣▆在万里之外一时难预归计倘机缘有在重寻诸法叔于吴山浙水之间侍领新教庆幸何如厚赐诗箑尊录宠惠渥矣敬拜登谢谢赵居士谅不虚行但此方极重清高一切嫌宜私义莫动一毫如可尽心处尊命不敢辞无以章意敬具不腆聊致远怀统祈简入不备。

　　与佛日法弟

　　佛日初升光被八表非惟千里外杜门宴默如镜照镜即吾宗以及含灵皆在照烛之中幸也何如专此奉贺不悉。

　　答月樵居士

　　忆在檗山十余载时与居士盘桓蒙益良多至今仰德及山贤东化又出榆扬之赐过分赞美只恐名不称实有累高明耳去夏尔默回手复附候想必人览今秋诸子南来再接简问兼以诗箑墨乡之惠诚添知见之香愈固胶漆之义清风古韵泉石有光知老居士不忘方外远辱垂念何感如之高泉法侄在荒山道聚五十余日乃接上太和每述老居士不退愿轮留心此道始终法护黄檗祇此一片赤心永为金刚种子千百生受用无穷视彼游戏法门者实霄壤矣山野杜门两载一切禁绝且笔墨荒疏不意万里外明眼更不遐弃索我涂鸦潦草就正不自顾其丑耳临风怀想卜晤无期简复不宣。

　　复部夫居士

　　泉公至接华翰知尊堂乘舞马西往在孝子不能无憾法眼观来憾之无益何也孝子全体即是亲身若能修德立名光前裕后即是亲身常存于世否则虽殒身捐答何益于事耶重君孝义敬之特深故尔刍言至此伏惟珍重。

　　答惠风居士

　　泉公至询起居万福不胜喜慰未知道晤又在何日徒切瞻风前寄小刻聊借余闲偿笔墨债特因居士顶门具眼驰以相证若作文字观不啻满纸葛藤矣翰誉过及何以克当家叔辈时获论文谈道何乐如之令叔祖委非一世之士一回相见一回谈心诚海外知己也恨不与居士共之承惠佳韵向敌秋涛不▆缶音奉和聊发万里一笑盛情领谢不尽专此奉复。

　　复允宁居士

　　远辱慰问并雅惠益感厚意谢谢承招赋归欤未尝不引动还乡曲子第去住之缘实难意必听其时节何如耳翘企多情无任瞻注启者尊翁老居士年方高德愈盛不忘佛嘱推忠先朝法护黄檗龙藏亦是世世福田不惟慰神宗叶相宾天之灵且感龙天鬼神共相默祐耳惟冀优游之暇如文潞公晚年潜心内典为将来津梁是望值翁大诞方外弗获与祝奉寄寿章一轴五灯一部少申怀答不具别幅专为致敬不宣。

　　复宰汇居士

　　久仰居士现长者身行比丘行知是灵山会里人为白衣中导师也戊戌冬闻贵地铳药库火发电卷数百人家直至邻舍俱为灰墨而尊府隔一纸独保无虞非平日敬信三宝长斋积善所感能致是耶将来之福更未可量矣惟居士勿忘龙天默祐愈坚道念多作好事利益一切是山野之至愿也去夏法眷至荒山盛陈雅谊力为黄檗外护感德何如今春丘君至复承花豆白糖之惠山野舌头有眼颇知甘香第出先施愧无以答附致御茶一罐系王所供转送居士将备瞌睡之余以代赵州一棒倘当下惺惺岂不庆快平生者哉草此复候不宣。

　　复师侄闻馨

　　辛丑秋接贤侄书以法系念我慰甚嘱者贤侄居应院中当依教奉行毋为机境所移明因果学向上如此为僧庶不谬为吾宗种草也愚住山虽不能高出常流颇自识惭愧敛石修塔事若任事日当竭一番心力可也师太先号真空为犯派头改真为幻遂号幻空师祖玉山公原讳明禅俱为改正非愚意错也试以师叔祖明礽明祥字片观之可知矣仙岩碧师兄及汝师各寄五灯一部近刻十册不及柬候均此问讯不悉。

　　复惟钦禅人

　　施茶结缘诚热恼中甘露真不愧菩萨行门愧予愿大力微不能如子意前两次助贰拾金少资涓滴乌能令大地俱享清凉耶今归德于予益添愧赧矣结茅暂守自成荫树致田长久倘如愿更复不悉。

　　与聿辉居士

　　忆昔同话月于敕书楼及乎月落楼空共床异梦惟居士开眼作好梦而不被梦惑诚为希有愿来春夺锦归来则山门又添一活伽蓝也伫贺伫贺令兄不及简候并致意。

　　与石钟灵公允厘三居士

　　两致小函谅达均览问音杳复积抱愈悬东望双青可胜瞻注俞尚友刘孺孝余希文皆畴昔忘形友也曾有书物致问闻俱物故不胜寥落之感若见渠公郎当转达鄙诚如三位在日幸荷。

　　复侗初居士

　　老居士德望素著友谊夙敦山野虽遥隔万里未尝不梦结兰勤展惠诗箑两袖明月清风情畅神怡故人时时在握矣第愧莫能酬此善价谢谢。

　　复潜明居士

　　远辱慰问知故人爱我深也桑梓之邦何日忘之机缘不可逆料未审何日复回故山与居士坐潭头烹白云岂非厚幸耶老人复书曾寄尔默送上不知何以不及至承惠古墨描不尽居士万福也谢谢。

　　复从羽居士

　　计别念稔景况沧桑遥忆聚谈恍如昨梦辱惠翰教及扇笔知高谊不忘道契感佩殊深再读佳篇如松风盘空清气爽人信学业与德业并进甚畅远怀承谕为福山倡缘此亦正务山野亦当竭力赞成其敢自爱第此邦人住相行檀有孤尊望想见亮焉山野自居方丈衣钵之外不蓄分文愧不能相助奈何。

　　复宰官诸居士

　　法无常住即缘住为住僧无他心以众心为心众心犹水缘住如月迹存彼此道无间然苟非列位高明莫悉此意也谨覆。

　　与一粟居士

　　百年幻梦何足堪恃惟冀优游于清净之域时时体究乎性命之源纵未至于圣贤实际亦不失此身于世世矣新春起居谅必纳福专此问讯。

　　复从予居士

　　读居士前后二札故人颜色恍焉如对但世态如棋局随时变惟见道君子不与推移即遇世途迫促总不碍真趣流行则无往而非亨衢矣山野今杜门谢容听龙天推托可住则住可行则行与故人会晤想有期耳山居合咏重校付梓俟容后寄草复。

　　复良义法兄

　　六月十六日磐子至接法兄手教甚慰惓惓之思但彼此隔天不能恒以道法相讯用是歉耳五月间乡人过谒述尊和尚法叔示寂于庆城吾宗又失一大法梁矣食不下咽者数旦为未闻讣音计二年是以不能如世礼也哀悼之极前玄上人回附果仪拾两少申殷勤未领示答今夏闻寂又修奠仪并挽诗寄廉生邮置想必已达冀法兄重振法幢化导群品为法保爱不宣。

　　复法伯退翁和尚

　　壬寅春吴信士从虎丘来惠以佳刻示以尊偈俨如昔日侍教于法苑光中遥瞻顶礼曷禁神驰闻今夏降锡金粟知祖庭从兹大振正法赖以重光人天胥庆何幸如之兹缘风便谨以尺素奉候法履倘天渊不隔备礼趋庭重领法诲不宣。

　　复法叔韬明和尚

　　壬寅九月望日何居士至知座下福严继席赞喜俱深非言可述愧某僻处遐方孤陋闻见乌足膺座下之深美哉承谕师翁老和尚示寂日期并舍利遗嘱语此祖道之有光法门之大庆也倘非古佛再世安能显此一段奇局耶但讣音遗嘱已详悉于旧冬仲月兹得手教颁示又重拈一番痛切矣敬将尊札邮置至京想本师老人见书亦恍然如面晤也专此奉复惟冀为法为众生珍重外具果仪一封聊申隔远之敬希简纳不宣。

　　复于平居士

　　二十年来忆同居士于奎山卧白云烹绿水夜梵与书声相间浑然一圆通境界迄今思之如梦如幻不可得而追游似昔矣近接华翰知故人动止亨嘉甚慰远怀第奖誉过多益滋颜甲承惠诗箑字韵两佳铮铮金石领谢不尽闻召移之惨道人未免有情惟冀居士勘破一分则受用一分勘破十分则受用无穷矣世路多艰伏冀自爱。

　　与三水林居士

　　别来五载音问疏阔常怀雅谊徒存梦想不意滨海召移之惨而居士寄迹名胜之乡目不经见可谓出世同观矣浮生幻寄转盻成空所贵不迷于业网当舍有余之物作无穷之福是山野之至愿也。

　　与佛日法弟

　　佛日东升时时相见玄沙白纸犹隔一重所以不曾勤致问兹缘何君晋谒托渠道个万福。

　　与白沤法侄

　　法侄道行高古人所不及图报佛祖正在斯时尊和尚不期示寂之速同条连里不能无伤戊戌冬益上人回附拾金以修远问未知达否欧詹缪诸檀信屡欲通问鱼雁阻绝一息良艰想必时来参谒代为致辞问诸檀信悉平安不风景依稀如旧不琐泉香火不致湮没不有便报我。

　　复吕成五居士

　　来谕遭时艰苦俗累如麻若不高提只眼则竟世役役真万劫罥锁矣居士曾与山野晤对一番亦夙缘有在今既跻道成名须求出人头地为国股肱庶不负读书半世耳瓯中密印法通天正庆全荷庵松庵半山庵鞭影堂诸禅刹山野行脚时极感漂惠愧乏翰酬别后不知风景何似丁酉春密印僧回己亥夏林生回俱附谢简不知所托者能致鄙诚否倘会晤时均为申及。

　　与性近徒

　　人生聚散无非夙缘彼时代汝祝发何尝不欲朝斯夕斯代予巾瓶之执哉嗣后各天寄足鳞雁杳然实非余有孤于汝也近得来书知汝在福严实慰远怀欲唤汝来万里阻隔不如放下身心亲觐老和尚以道自勖侍予无异他日做得半个人庶不孤为汝剃度也风便示复自重嘱嘱。

　　与晓深住三徒

　　闻汝离锁泉参方浮踪无定终非了局兹敛石塔院旧年予已赎回此地山水最胜况四代祖塔俱在子可回彼同兄弟洒扫修持方称吾剃度弟子也不然就三吴有佳处可寻一所在作小歇场有便鸿相报予当为子区画客行且急书不尽言惟悉我意为慰。

　　复未发西堂兄

　　道聚未几风便言旋人生聚散之缘殆有不可意必缅惟法兄丰度过人利养之私了无系念故馈送之物分毫不取廉以持身诚超世之品愧弟不能为东道主往来之烦不足供其匮乏私心又自慊矣远惠好音盛情领悉弟今秋京行省觐会晤未卜何旦惟法兄于狂澜震撼中力为砥柱法门幸甚。

　　复黄檗诸昆仲

　　劫烧蔓延荒山无恙皆承诸昆仲道荫之力非敢作四禅想也省觐宁不欲速为旧唐恳留时当盛夏恐舆马艰于奔命而礼物亦为阙典俟新秋得故乡消息方堪启行承列位备礼为庆贱辰是日夤办山饰野果转供三宝同仁回向此所谓一花开而大地春均感均感草率奉复容晤不既。

　　复立弟

　　古文篆法秦汉为上老弟笔意不减苍颉兹再烦大篆数字与图刻并传以垂不朽照纸简入景仰景仰。

　　复邓太守

　　君与子俱是福城人而竟不相识如两眼隔一鼻只为太近生今夏承寄贵集五册不特识丈夫须眉于万里外则赤胆道心了然指掌矣草率一偈聊答远诚呵呵。

　　与雪晓徒

　　古人未悟之先汲汲于福田匐匐于教海以为进道之阶今之学者无古人根器又不知福田教海为何物何异鸟无翼而欲飞木无根而欲茂不其难乎子力勉之。

　　答虎溪禅德

　　学者不能深信有悟门所以多错用心于外学试为评之悟犹化工也学犹巧工也巧工如写生逼真非不宛然酷肖欲求其生意则无之昨阅某录是知解语也明眼者自能辨之。

　　答云叟禅士

　　今日参学之弊皆是参鹦鹉禅非真参了生死禅法道兴替于斯可见矣来问公案贵在神悟难以言传纵有可传皆文字禅耳惟高明察之。

　　与江禅人

　　初祖西来尽翻义学窠臼倡为禅学目下儿孙将禅学束之高阁恣意外学吾不知其可也。

　　与广智禅人

　　识心达本源故号为沙门若不达自心本源则宗为邪解教为妄知皆非究竟不可不勉。

　　与西河禅人

　　一切法不生一切法不灭无一法可弃无一法可取佛与众生俱是假名子眼若开冷地一笑。

　　答鹤梦居士

　　步步登高儒宗气象心心放下达士襟怀身在功名之府乐登解脱之门荷恩已深报德何极林下道人炷香以答。

　　答允单居士

　　别来廿载无从一寄婆心宝牍遐临宛尔别峰相见倒峡之雄词甚慰久渴生花之梦笔足畅幽怀虽晤坡公之尚迟期续传灯之有在怅焉永望言不写心。

　　答八侄司理

　　不面日久梦想用劳忽接佳音甚慰怀抱序致渊雅法道增光但德不称辞此为愧耳生死事太贵贱所同公私之隙深心体究可也道晤未涯为国自重山刻附览草复不宣。

　　复三水林居士

　　八月七日接华翰俱已领悉及闻大贤郎失于波臣石头亦为之坠泪以法眼观之犹月落寒潭惟真理遣之当消归夙业可也世界空花恩爱假合勿怀悲恼刻痕无益居士慧人也谅早已看破无容赘耳阔别八载道晤未涯山野以拙笔自画自赞观音大士一尊送居士供养大圆镜中藉此为觌面冀朝夕顶礼执持名号如子唤母心念不忘精诚感格必荷提携现在获福果而证圆通当来藉津筏而登彼岸更祝者三界无安百年一梦旷劫主人公不可不唤醒附致新刻三种有益身心性命幸详览焉时寒珍重。

　　答龙溪禅师

　　屡承雅爱殷殷令予得伸孝念复辱专使感也何如行期决于秋初会晤可堪指日先来传雀之音用酬寤寐之想专复。

　　与崎主岛田居士

　　一路舟车护送兼以天色晴明顺风到岸皆护法之力护法护人福自悠远感谢无涯。

　　答蕴谦禅德

　　盛德光华发为辞翰盎然而春俨如觌面不觉别来之久耳承寄密果于黄檗林中所谓苦尽甘来极感美惠孟春犹寒预讯多福。

　　与幻寄逸公

　　禅德病多谙药性炼得通身是一株药树自可除痾近闻经冬愈翠遇春转青甚慰远怀只如不涉冬春通个消息来呵呵。

　　与平水禅德

　　别来六个月怀念无已念子之招提债未偿我之众生债不了债虽有异苦心则同倘有出格丈夫一肩荷负何乐如之。

　　答化林上座

　　阅来书知子有志与古圣并肩必有越圣之地何幸如之谓我随众过劳我实甘之虽劳亦间也若比古人一日不作不食之劳负愧多耳寄来信物俱收到无可酬子孝义只有二十棒亲来领去呵呵。
嘉兴大藏经　即非禅师全录


　　即非禅师全录卷之十五

　　门人明洞性安性节明觉明幢同编

　　书问

　　与丰主源忠真老居士

　　自开善道晤随即言别不觉秋复冬矣每想高谊厚款何日而忘仲冬二日远辱书物愈添愧赧居士治定元勋奕叶贵重为国为民大展经济民乐其业物遂其生共登仁寿之域坐享无为之化此即不离世而超世也溪山有异云月是同肃此复谢并候。

　　与石香林居士

　　平安两字吉人至宝列位载之而东皆佛天之赐也匪列位盛德莫能感兆耳应以半斋戒用答洪恩是山野所深望焉当兹季运广德为先列位慧人无容赘耳。

　　答无心禅德

　　少林不立文字将以荡杂识之情尘示明心之指要要人立地构去自有一段真文字流露将来但患不悟不患无文字上座勉旃。

　　与性延何斋公

　　道元功德以信为母解脱诸有以智为因加以行愿之力如顺水下舟不劳篙楫直登彼岸在弹指间耳但转身向上一着更须勉旃乃可。

　　答远州太守

　　学道岂独资其性命实有补于治化耳贵使回接华翰知檀越以忠事上以孝事亲时以忠孝自娱殆非平日学道之验欤钦羡钦羡。

　　答象辉禅友

　　道契同风如镜照镜无端道个对雪峰如对颜色闻松涛似闻法音不见犹见依旧隔在万里虽然不慧自领二十棒何也又存道契同风之见也呵呵。

　　答毓楚何居士

　　古德云量宽福大性慈寿高今于居士见之矣况又念身皆幻悟世匪坚植菩提于浊世遗厚德于子孙是可谓达矣信惠已领复谢不宣。

　　答崎主

　　化林徒至接华翰知兴居如意并留心向上深以为庆兼闻贵治清简民歌德政国家实攸赖矣可贺可贺山野重蒙丰州太守款留礼意隆重但愧德凉弗克负荷勉强栖迟诸留面悉草复不宣。

　　上本师老和尚

　　新夏某禅人斋座下严示至不肖伏读至再彻骨彻髓之言炙肤然顶难报此恩所赖仁覆周天不惮累嘱不肖日夕冰兢岂忘训诫谨谨铭佩耳。

　　曩承造就之功今得开山广寿虽夙缘有在皆座下福荫之力居多也中元解制即遣法云监寺上谒因丰主有参讯之缘留之同行是以稽也惟座下亮之薄具斋仪果品聊表孝敬若更铺张又恐失之华矣谅座下不以为简也幸鉴微诚俯垂纳受临楮不胜瞻注之至。

　　法云上座回恭审尊候康裕曷胜欣慰又接初度示偈并大笔尊录过望之赐踊跃拜登永镇福林以寿丰国肃此上复铭谢不尽。

　　复木和尚

　　弟以不才之资谬叨丰主眷顾皆偶尔成文非敢为夙缘有在也辱兄遣知客远顾既承天章云锦复加斋供堂仪但尊命俯临不得不仰就耳涓十六日升座勉强塞责虽无当于狮吼凤鸣而法爱撬谊庶几无负也录稿呈览惟兄恕而教之谨复。

　　答佛日和尚

　　愚兄开山广寿出于意外机缘凑合拈弄一番今以贱辰远劳祝颂词韵清新礼意隆重实增愧也勉从升座塞责勿罪录稿附览复谢不宣。

　　法无定法疏阔却有来由惟觌面于水流花开之外何尝不握手于千里万里玄沙白纸又隔一重云起龙骧无容饶舌。

　　答东林禅师

　　禅师道行高古有古人风诚末法之标榜赞叹赞叹不慧开山料出意表虽缘契有在皆老兄之慈荫也半百虚度叨蒙厚贶及金玉之章知法爱之情至容谢不尽。

　　东林一枝向黄檗横出覆荫桑土全赖远公耳不腆之仪聊充钵供专讯起居余略书外。

　　答法苑高禅师

　　愚叔年值知非锡卓就是惭无美德感人虚受檀越敬信思增赧耳贤侄远将寿敬渥以佳章诚至切也但相去几千里不胜契阔之怀未审何日仍得如檗山晤对之为快也时为盛夏保爱节劳书往神驰容谢不尽。

　　答晓堂禅师

　　法侄头角已成犹潜踪熙养异日霹雳一声奋地去也承惠金玉之韵兼礼意殊深可以心领不尽言谢也法语未刻容日驰览草复不悉。

　　答初山禅师

　　违声渐远近得手书喜可知也贤弟行化一方必展骥足异日作一章大树荫凉后人何幸如之遥寄寿偈格外雅颂心领不尽草复。

　　答独吼弟

　　贤弟气宇如王自能出人头地今且潜修静摄异日风云际会受用自不可量矣。

　　答南源弟

　　自檗山别后常怀晤对想贤弟侍老人左右赞勷之勤于丰范必有所加也不慧卓锡广寿亦不过竿木逢场耳半百甫临总为虚度承惠佳章双祝字字栴檀愧无德以堪谢谢。

　　答惟一禅侄

　　孤峰独踞双鹤来宾堪称天外一间人谅贤侄不以此自足承惠寿章皆从香水海中流出谢谢不尽道晤未涯以道自爱。

　　答悦山喝禅二侄

　　栴檀种草自有余香惟克宾文远善培植也承祝初度佳章香气袭人领谢。

　　答月潭侄

　　诸上座皆今时妙选超师之作予所殷望焉承祝初度礼意加厚辞章出格簇锦攒红列位与有荣施于我矣值一月运日上堂未暇逐位致答统此复谢不既。

　　答万拙上座

　　六月廿二日接上座五月廿三日书恍如觌面重惠诗扇并增清气但为法忙冗未遑裁答耳所云山野即大鉴之后身贞宗即今日之丰主前后若出一辙却被明眼人觑破然三身不可得如何和会速通消息报我。

　　答铁牛法侄

　　霜花七见雁字罕逢忽辱问笺欣感高谊令徒留此两三日▆审贤侄得法之由开创之举及动止清福喜慰曷极信知黄檗一枝当仁而横出耳厚贶信仪二种谢谢。

　　与天闲立公

　　廛居虽无松竹之娱上座雅有薜萝之思差足乐也犹恐为罗睺系念翻成不乐不若放下此念并忘其乐是名真乐是名极乐何如何如。

　　袁居士云吴中冠盍如云过客如雨无一人语我性命者求如王以明先生一毛孔不可得甚哉法友之难也中郎一士人耳时处吴县之繁治案牍如山钱谷如海惟一简持之孜孜以性命是图立公既出廛离俗无此等累居然不了将性命置之度外宁不孤负师友埋没己灵耶人生有限世事无穷年逾古稀犹日将暮不急究竟更待何时此际正当看破一切如梦如幻收摄自己精神照顾元辰本命为异日凡莫拘圣不管的张本岂不快哉立公贤而自明未免面前亦有三尺暗山野爱之特深故不辞饶舌努力珍重。

　　答梅岭禅人

　　重阳后得子书知居山有古人风诚可羡所云有堪牧之牛纯乎否耶倘鼻绳断时好来吃棒梦汉曾从山中来又向梦国去未知何时得梦觉也更铁汉秋间寄我珍果欲换我舌头闻其向道之志益坚各寄二十棒均道此意嘱嘱。

　　与佛日和尚

　　住山颇久岁月都忘忽睹槛后黄花因忆贤弟法且乃唤昙子备数种家里物为祝家里人至亲无文管存为爱。

　　答逸然禅德

　　祖影降临梵容生动禅德妙手岂让吴生登时展挂法堂值合郡缁素瞻礼不胜赞叹但阙数尊重烦大笔凑成四十三幅全堂永镇广寿常住不惟禅德芳名与此山俱垂不朽而寿命与列祖慧命同无穷耳专此谨渎容谢不既。

　　答高泉禅师

　　接来札知锡卓奥山之胜发其幽光者无待于今日乎惠我禅衣日佩智铠更披花卷时闻德馨本禅回草草布谢不既。

　　自古圣贤无不委顺惟道德芳名不朽者则为法身永存耳然究其所极永存亦梦语也所以略问慰之书惟高明亮之。

　　惠寄新编释门孝传一册焚睿暨读乃知贤侄推孝德于古今神孝道于父母诚不谬为吾宗种草间世英材异日必有大孝出而继子也其中愚者一条涂污不少恐有累于高明删之可也复谢不尽。

　　寄源老檀越

　　大公郎天性仁孝一向栖心普门遽尔转凡必补果位匪同虚生浪掷者比也谅大檀越自能悟刹那为常住化悲恼成欢忻毋容山野饶舌专候不赘。

　　答石香居士

　　十六日觉禅至辱惠佳音词旨增重且询列位起居康裕感慰深矣来谕谓行馆无停刻时暇请问旅泊三界中谁是不忙者但能于忙里偷闲时时省觉则延一刻如亿龄即尘劳成解脱此赵州所谓使得十二时耳闻南行在迩道晤未期惟顺水扬帆不胜祝愿也雪舟载春别是一番佳趣秃摩诘之笔描不尽列位万福古书侑缄承惠领谢。

　　与大堂林居士

　　人生百岁犹如刹那世间知足能有几人如居士肯放下究竟大事更加不退之心何患不到古人田地腊雪正寒努力珍重。

　　答兼利居士

　　孟夏望后接手札知居士留心此道诚浊劫中青莲也细阅偈语不无见处只是向见闻声色里着到如油入面无有出脱满纸不胜简点只拈来偈末句云虽悉皆成佛畴谙一字机者等说话若在山僧面前好与三十痛棒一棒也不饶何也不见道机前荐得犹涉纤廉而况句后承当耶个里本无元字脚那容只字可相谙速折兔管吐出狐涎信则改图疑任别参辄赘一偈悟到心空一字无无容点墨乱糊涂祖师端的如相委茎草何非五叶芦。

　　寄丰主远州守

　　春杪闻江户火灾燎及二十里惟三潭府迫近而毫无所损且得种种吉祥如意之事此所谓佛天祐福善也赞叹赞叹启者山野退休之念已坚况崇福公案未了自延迟至今者本欲候驾面别以尽愚诚昨闻旋旌在冬间恐时与愿左故预辞出山直回崇福然向沐檀恩自不敢忘也言不写心惟赖秋月肃此奉闻不悉。

　　答法云上座

　　丹崖上座及专使至接子手书足慰远怀山僧退闲圣寿惟存此道任信前缘无固必也广寿与乾坤同悠久者皆德叟君之忠灵感佛天之默祐与山僧何与焉新丰主继位霖雨天下其为世道之幸欣跃无量闻台旆初回日即登山拜山僧幻影何以克堪此虽大孝大福人为末世大阇提者作榜样惟恐山僧又折两年福也昨又承新丰主遣使赍盛仪下慰俟差僧奉贺不既。

　　得书知源府舍粮充广寿常住可谓福田有种惠荫无边推及山僧不胜所重上座数年担荷法门极其苦辛今受此供不为分外宜体檀越信心当思大法为重勿以居山自足可也。

　　两承府中厚惠自揣道德凉薄恐后来有木菌之报故不敢受匪矫廉也即欲附专使完璧又恐孤负信心权登常住为大权植福也山僧进退惟道是从听乎缘之所定何如矣草草以复余略书外。

　　德叟君平生事业向子笔尖头点出他日勒之金石万古具瞻面目俨然不惟子之道谊两尽抑令远州守之缵承孝义并传不朽矣原稿付回草复不悉。

　　与雪晓贤徒

　　闻吾徒嗣法芙蓉甚慰老怀但今时法道滥厕师承无眼大为坏法之端良可愍也子今既承当个事当以报资恩有为念勿被名利所移毋以住庵自足更须亲近当世宗匠操履到古人田地乃可然后或返故山守塔保养道胎如种树一般根株坚固枝叶自然茂盛方能垂荫后昆否则自立犹难耳子能遵守吾言虽不中亦不远若违吾训非吾种草也嘱嘱。

　　答鳌峰法弟

　　阔别日久得书为慰兼惠佳篇岂胜珍诵未卜何日再与吾弟笠重吴雪瓢贮越烟到处潇洒之为得也不慧近自广寿退闲崇福值洪居士见谒备详贤弟动定乃知承嵩和尚付嘱遥想双径万缘中又横出一枝耳惟冀蓄保圣胎益期远大此不慧之至望也明月一方同风万里不尽欲言。

　　答碧居禅德

　　乡人至辱书审动定清休甚慰翘企之素未知何日再到龙峰岩头与大德烹云煮月话乡曲为乐也闻刘鲁老贤父子俱下世有孙善守踵武可期予知鲁老肉身犹在高节尚存也凡亲知为鲁老痛惜者惟此可以少宽耳薄附奠敬一封聊表昔日道契代致鄙意是望。

　　答多久长门居士

　　居士檀护圆通留心此道已知是佛法中人况住此山水秀丽之地诚为希有顷承专使传来意抱恙未得躬礼欲山野开示病中工夫试问病从身生身从妄生妄从心生且道心从何生识得此心维摩之病一笑而释珍重珍重。

　　居士正信人也一拨便转所谓智种含心地遇泽悉皆萌更要山野为居士发蒙只有三十棒寄梦堂上座处居士自领去未审如何承当速下一转语看。

　　尊考妣获庄严报地虽藉三宝之力亦居士孝诚之所感也又闻贵体病魔尽退正当以道自强了此大事因缘不忘灵山之嘱可也。

　　答喜多岛东昌居士

　　阅呈语知是灵山会中人诚为难得所云被造作心所转不得自由▆缘未曾识得本心所以被虚幻之境所惑不无妨碍欲得彻底须觑破虚幻始得。

　　答多久玉岑居士

　　专使至接华翰恍如对玉慰可知也再读偈语不无见处但话作两橛耳初云坐断一切次云气吞十虚既见有十虚可吞则境犹在如此则人境两立能所宛然何曾坐断一切也不若内不见有我外不见有物内外无所则中间自空且道唤甚么作一切十虚其坐断能吞者又是甚么人此处着得只眼方许见得头头现前其或不然莫道法无所悟好。

　　阅来语知从般若中来向本分上留心异日证道可期但末云只无保任又忘却了也欲得无疑更须打彻。

　　答多久茂矩居士

　　自到福山杜绝应酬不闻窗外事久矣昨圆通僧至说及尊翁谢世不觉悲喜交集四大井藤百年幻梦叹人命之无常也幸居士信心纯孝继起父风尊翁必瞑目无憾耳惟居士节哀顺变多行佛事戒杀放生以资尊翁冥福孝莫大焉僧回草复。

　　答法云上座

　　近得子书念我之至山僧道力衰微不能副子之诚惟子行道用报佛祖深恩是山僧之至愿也今日得丰主复书今不赘此两日身又不爽附闻。

　　答喜多岛道泉居士

　　承遣贵价来候山野小恙极感道义开函如对忘却别来三白耳又知足下抱病中提醒此事诚为希有更欲山野垂示大休歇处别无方便只要当前放下苦乐逆顺放下生死去来放下拟心大歇连者放下亦放下然后别转一机好来吃棒玉岑令兄近日入山见谒虽无示语默契有余急足回迫草草以复。

　　与法弟独照禅师

　　以道常亲自忘岁月彼此居山恕其同懒缺礼可无歉耳贤弟为老人钝置多时所谓伸脚原在缩脚里今志得伸犹神龙出窟大地有望布霖雨矣不慧遥空合掌赞叹有分缘晤尚宽预笺奉庆不宣。

　　遗丰主远州守大檀越

　　山僧世缘至此法道奈何屡承檀恩难以寸答惟愿檀越崇信三宝永护法门其繁昌功德与寿山福海同无尽也肃此布谢不宣。

　　启

　　候旗山法兄启

　　胜旗把住诸佛立在下风要路放行众生知恩有自大人作略小子奚知恭惟座下通身手眼满口冰霜续黄檗之源流奋临济之机用万仞冷门庭从新开辟千年间骨董彻底掀翻不出为人何妨高隐愧某狂若狞龙愚似木偶终朝同石人相斗莫定输赢何日与猛虎交参同时际会敬修笺素聊布阔悰。

　　候圣泉中柱法兄启

　　石眼一泉流出圣贤命脉枝头百鸟宣扬佛祖纲宗公案现成还君拈出恭惟座下禅心若雪浩气如秋赤手赚得没根藤画断众流而卓翻大海等闲夺将三要印倒骑五马而直跨三山事半天成地全人重某一生莽卤素性颟顸入道十霜个里本无元字脚活埋六载此日方登选佛场忝辱弟兄实臻惶恐何日同兄汲清煮香于万松树下令我闻新话旧于一粟堂中未遂夙心略陈道契。

　　候凤山也懒法兄启

　　黄檗林中奇一枝之独秀碧梧冈上异丹凤之高栖在处称尊随方作主恭惟座下白拈再世瞌睡重来酬忍痛于当年结深冤于此日喝走雷霆普使群机顿赴棒行杀活直教千眼齐开诚万古之津梁实今时之龟鉴也某质愧大虫空负食牛之气谊同择木喜听朝阳之鸣此际难分身而作化外之宾希赐不动步而贺尘中之主遥空合爪不尽瞻依。

　　候岱山时学法兄启

　　南山起雷北岱兴云布雨金毛出窟野狐饮气吞声遇缘即宗随处作主恭惟座下佛祖爪牙人天眼目佩单传正印用格外玄机赤体挂红霞而横吞碧海空拳拈白棒而直打青天龙象窥影以奔腾狸牯望风以　跳慈威广摄慧泽均沾愧某传枝弱羽无力高飞羡师离乳狻猊尤亲返掷白纸三张穷谷难逢秋雁丹心一片传邮赖有春风不尽岩瞻伏祈渊照。

　　复崇福诸檀越启

　　以人弘道洵檀越之诚心为法荷担亦山野之本愿因缘际会当赴时宜恭惟列位老居士德布大方名钦两国入不二之门兴崇百福阐单传之旨用祝万年五岛千峰既点头以相待茎芦只棒遂放意以前来共明本地风光了此现成公案伏冀固金汤于彼岸永护津梁摧铁壁于少林共看烂熳荒函覆勒端谢不恭。

　　复高弢二法侄启

　　同出双林之家总为一大事直登万福之奥岂是小因缘重托堪承克绍有赖法侄二禅师英姿逸群道韵拔类孙承天下古佛父事世出猊王诚法苑之光华吾门之龙象也愧叔年近知非道敢自是第入乡随俗法地莫动一毫许我觐师倦足直轻千里喜值杲勤分半座红添济檗锦同堂共乐泰和之天团笑话月之会。

　　复陈林郭薛诸缙绅王林夏蔡诸孝廉启

　　五音洞里奏宫商千山起舞无影枝头悬日月古刹重光辉铺大地黄金籁响一声天外苟非明眼曷赏此音恭惟诸位缙绅老先生列位檀护大居士在庙廊则作生民之寄居草野重为乡里之光今者不忘法护放出瓶中鹅子仍复推重山野呼来壁上高僧阐七佛前不传心宗共明正印决千七外未尽公案嗣续真灯诚法苑之裴苏儒林之陆李也遥接云笺恍如对玉兼蒙佳贶益重深惭每念水木本源游子敢忘桑梓之地雪柽扫地丈夫能无扶植之思第事有不可期缘所莫能遏承丰主以不次之知遇重款开山谅高明以无外之大观暂宽卓锡伏望扶起祖庭藉金汤而各出只手延禧家国冀玉带以永镇山门佛法托在王臣主宾贵乎终始方命刻下道晤待时肃此八行谢复不尽。

　　复丰主暨法云上座请启

　　福地坦平喜有金沙严饰法门广博全凭云栋撑持一会新开付嘱犹在恭承丰主源忠真大檀越暨大德法云上座赵王转位兴化再来具正信于未遇之前竭至诚于道契之后所谓如镜照镜以心印心者也但山野非世出之材赖法檀具鼎竖之力宝所包容万指香幢高接千层盛举希逢因缘有在伏愿绍续佛祖慧命永固金汤共了大事因缘用补至化大海回澜龙护法万松插汉鹤宜家欣从台命行道以答。

　　复开堂请启

　　恭惟大檀越元勋世德仁勇温恭制令出言动合至道苟非夙具正因断不能如是正信者也昨承延卓锡推广佛法于东流今复命开堂欲导国人于至善总不为自己福田所谓大人具大见耳第愧山野道行荒疏既荷大法于当兴之日仰答顾命于切至之诚敢藉金汤重挝铁鼓宣扬国典永祚山灵上座脱颖机先天生俊骨明宗句外圣养前胎自非夙记重来鲜能全身担荷愧山僧凉德輶毛当深壁隐何明明眼拉出画堂承阐济北之宗风勉振江西之祖令举唱虽无雪曲知音赖有云门针钵相投一灯有托法轮恒转邦国昌隆。

　　疏

　　　　　化妈祖殿疏

　　山为祝圣而开寺由祈福以建法檀久藉栴檀绕作福须还有福人今也祠宇年深宜乎重新修理兹缘劝疏敢赞偈言。

妈祖伽蓝会一家神功佛德荫河沙福田请下金刚种一度春来一度花
嘉兴大藏经　即非禅师全录


　　即非禅师全录卷之十六

　　门人明洞性安性节明觉明幢同编

　　诗偈

　　祝黄檗和尚半百

黄檗三三潭潭潭老龙窟复有二六峰峰峰高突兀潭潭澈师心峰峰肖师骨骨瘦貌崚嶒地天藉一撑心空含万象不觉四时行早梅记师诞古柏记师庚众以长生祝愚独寿无生

　　次韵题曹能始先生石仓园

千古此林墟直留高士居门扃非谢客艇设不为鱼道骨鹤清旷宦心水澹如一间天所与游戏出三余

　　登武夷

峰峦结构若成文展怪藏奇曲曲分百里寻来将罢楫数朝行处只看云溪回水亦追随倦谷向山能应答勤不觉举头青汉外停筇吾欲对天云

　　游九鲤同方道人蒋居士

倦足移时懒出游偶寻高隐憩丹丘浮沉世界胸中尽变幻烟霞眼底收半壑深藏三夏冷千峰倒泻一湖秋地邻碧汉疑无路阁俯寒流欲认舟古木闲花昏异卉渔郎樵父亦仙流不知九子肠何热还把人间事应酬

　　树不出园(在泉州承天寺三奇之一)

翠盍擎云汉恩沾雨露深贪根能自断宁似跃炉金

　　访谢寓中诗伯

高士多清致惟于俗不宜闲门深巷僻矮屋半城欺眼既青如许头方白几时一谭犹宿契无愧识君迟

　　送盛未中客行

促途兼夜发山色暗中分马首衔明月客心似白云腰间防失剑市上急收文素识君游志因之致别云

　　游福庐同化门广陵二师伯

奇峰看欲了何处是丛林再入三天迥唯从一径阴泉邮疏竹远洞锁落花深四壁余清梵犹闻空籁音

　　憩灵岩般若台

江山同面目客子自移情地本因人重岩曾借寺名苔阴粘暑气树晚起凉声般若炽然说何人听得清

　　再宿瑞岩值曾弗人孝廉坐雨

偶寄劳生足相逢若有期谭深皆旧事别久恍新知半榻怜秋去残灯听雨宜山窗重宿处转忆月明时

　　岚峰看梅

岚深坞莫辨步自香中入流水引孤筇斜枝牵短袭花明月肯归地▆春先及十里琼瑶堆罗浮差可匹

　　西溪远眺次敖艮夫韵

闲余来访友引路者疏钟寺僻依深涧城高隐半峰听莺停绿柳选石憩青松极目千山际春阴薄几重

　　游灵石同石石林林文若石不耕诸居士分韵

石灵何必问所贵主宾闲数里未逢寺疏钟已出山步缘峰影入路趁溪声还穷尽源头处前林月一湾

　　重逢林子鹤居士于来青阁随即言别

前度相逢处沧江看落霞又同登水阁空忆去年花身世浑无我逢迎似有家不堪聚散易语尽即天涯

　　同山人陈希孟道士许宗藻叶园乘凉

度暑将何适斯园可足淹凭栏看鸟倦坐石喜松兼果熟风中坠池平雨后添俱为方外客疏懒未须嫌

　　登福山访竺上人同林青屿吴石也俞尚友吴载白陈君藻刘维及诸同社分得禄字

蔬水道人禄安静道人福斯二奚足云所贵在幽独地僻夏先秋山空云补屋贝书白社吟持返瀑前读

　　讯夏狮岩孝廉病

默然对颜色深知得病因功难专药石累贵脱心身日月迈须惜林园闲可亲经时疏问候荔子又当新

　　听权上人琴

置身灯影外兀坐对桐君静入宵何许调来秋几分不禁迦叶舞如听伯牙云万籁空中落群峰倒卓闻

　　再过林鲁充文学竹笑斋

蓄意在相见意满莫能言却笑潭头月又携入竹轩庭闲留曙梦诗苦妒秋魂活句如何举风高叶打门

　　南亭夜坐同盘师叔

凄清非不寐霜月半江亭忽尔披神爽于焉得语灵舟居灯炙岸水宿鸟疑形堪慨长桥客车声尚未停

　　雨宿梅湾

细雨能当户潇潇斗竹炉高吟通静夜短睡忆危途草暗虫声切灯寒树影孤窗前梅湿重香气不曾无

　　途次

去去望奚极行行旷客情平原迷雨雪古道入山城野店前村暮荒烟几处明浮生无定迹何必计行程

　　云峰访友

不识幽栖处樵翁引客勤寺无二八里路入万重云山势迷能辨溪声近不闻携来沧海月独与主人分

　　过龙峰访碧禅宿次黄檗和尚韵

渡江未暇驾崔嵬且向千峰扫浪堆鹿下岩前迎杖锡龙归钵底待云雷遮头碧树参天合衬足黄花泼地开凡圣两头都坐断从教古路没人来

　　偶成

春寒芹蕨未抽芽客至敲烟煮浪花隔寺斜阳僧定起数声山磬落人家

　　赠市隐长老

谁似尘中主俗缘最懒删境忘喧寂扰虑绝是非闲遁世原无地居心即有山宁如泉石者竟岁掩双关

　　访林振学居士一枝处

相逢何必早所贵在知音方外交虽浅诗中识已深地曾擎钵至阁始看花临何日过山寺迟君没线琴

　　再谒鼓山永和尚

千里寻师不惮遥山云海月一肩挑重来请益无余说依旧双眸对碧霄

　　题喝水岩

晏师栖息处岂碍水鸣幽怪出人间去因之喝倒流

　　西禅挂萝亭怀古

四座炎威不敢侵绿萝青锁画成阴毫端易吸西江水难写先人一片心

　　云门访惺师叔不值

斜街尽处即孤村几片闲云为掩门入室谩云谁是主黄花解笑鸟能言

　　过重光寺访弥师兄次壁间韵

郭外渔家湖上山幽添一寺在中间时寻竹隐停舟至日爱松门对雨关客思清兼秋气肃禅心澹与水流闲主人解给庐陵价诗债何妨独自还

　　登名山紫顶访际云师兄

山不名为累何妨客作缘一身轻众鸟短策破层烟路隐如游梦行高若在天斜阳何处寺钟磬白云边

　　重光寺夜坐怀林勺园居士

衲冷梦新足灯残钟未移佛云千个竹贮月两方池茶熟频呼赵诗成每忆支西湾亭此际想亦卷帘帷

　　林无念孝廉见访

半白重相见恍然如隔生所谭皆梦事得句尽秋声草短憎髯秃溪光照胆明于公天不负林壑且藏名

　　宿半山楼同希迁师弟

树下看残局登山懒到头且随今夕计未暇为朝谋鸟梦出花路荷香上水楼少焉江月白一啸碧天秋

　　补山九日次祇师叔韵

伤时慵出户姑作补山游风雨遮重九黄花惜好秋

　　甲申五月十三日书事

世态如棋局转乖新符莫换我痴呆恩沾水土难为答剩朵青山好活埋

　　哭　崇祯帝

天崩地陷民无主万窍怒号鬼亦哀大宝花阑归本位还期果熟下生来

　　是年三月十九日逆暴犯阙　崇祯帝投缳煤山惟司礼大监王之心跟随跪帝膝前引带扼脰同死数日后葬于田贵妃墓之斜独襄城伯李国桢一人往送国桢随自杀

由来版荡见忠臣急难宁无鱼水亲手种御桃三万实其中两个见全仁

　　崇祯帝殡于东华门侧覆以蓬厂莫有敢往哭者惟二沙门在傍诵经长伴帝柩

举国皆悲痛何人竭股肱始终无象主独许两间僧

　　惠安伯张庆臻尽散家财于亲戚致酒团饮四面积薪全家共焚

大地化为点雪炉烟消星月印平湖一团正气知难掬野衲并将诗句图

　　有樵夫负薪至桥上闻帝蒙难大哭赴水

忽闻闯贼犯天庭大义还他草莽臣宠辱不惊能取义一时感尽读书人

　　时有卖菜者忽见　崇祯帝柩跪号枢前触首死义

放下双篮子全身荷大纲满城桃李艳争及菜花香

　　挽黄侍御海岸居士(有序)

　　乙酉六月大兵渡江文武官员皆逸散惟黄侍御榜其门曰大明忠臣黄端伯誓不降有司执之不屈下狱别家人偈曰义士不忧死忠臣岂爱生只留方寸赤千古放光明八月临法场说偈曰四大原无我销归烈焰中红炉烟冷处遍地起清风乃引颈就戮噫贪生怖死人之常情惟至人悟其本不生虽生而无所爱达其未尝灭虽死而无所畏故于生死之际自见平日操存居士其人乎国危致命杀身成仁诚无愧于人臣之义抑征生平学道之验人皆痛悼而追慕之然予观居士早年曾升寿昌经和尚之堂晚人天童悟老祖之室其造道立言足以垂范后世岂特忠烈而已哉遥空合掌吊以偈曰。

气节凌霜雪丹心贯日红孤光镕铁壁只影出银笼泽被双亲外道成一念中大明不可睹下载仰清风

　　福州胡指挥闻大兵入城肃衣冠望东北拜君亲竟南面危坐服毒自尽身不倾斜大兵见之设祭罗拜而出

天倾只手力难支一盏鸩醪万姓悲世禄恩深酬一死此生应不愧须眉

　　福清林贡士存发殉节问左右曰此何处答曰先帝朝也曰宁死于朝不死于市有司义而许焉端坐受钺噫林君与能原始及终而得夫朝闻夕死之实无愧于达儒者也偈以奉挽

散场傀儡又登场何似先生道自强死不离朝全节义生留绿发补纲常

　　余状元赴水死

吞吐西江夸独步横身北阙称全人九原若遇文丞相把手阳山访逸民

　　省母借某寺度岁有感赋白云吟

莫怪寒云懒度关为温亲舍倦飞还新春自去为霖雨不待天风送出山

　　方丈看菊次堂头和尚韵

竟日篱头抱独芳多情移尔入云房由来隐逸非凡类谩说花中别有王

　　松涛

梢头鼓浪逐风成响近松门若有情几认半崖看雨色长疑一路入溪声秋深似浣千山净夜永还摇众鸟惊太古无弦听自好勿劳调入韵中清

　　林僩士计部寄惠箑头并题三天门佳作赋谢

未即修书答恋恋何当寄我以诗扇满填乃纪天门游山僧如读庐峰传杜肠王腕清且新拟议行云及掣电禅余展对茗香中只此见山兼见面

　　戊子二月还融城省老母危病有感时事寄檗山诸同参

刀兵剑戟乱纵横鬼哭狐啼欲近城回想山中仙一国世途一日百千生

　　三月义师稍靖郭兵围城兵退诸亲眷贲舍慰谕口占答谢

山僧岂惜一孤身为念城中万户人万户多生积善庆保城活我老娘亲

　　戊子五月省慈还山承檀越干庵陈太参及同社俞尚友陈君藻二孝廉林鲁充吴石也龚宪甫翁允厘林闻克叶子暄诸文学王从周魏震生石不耕余希文许宗藻陈希孟敖艮夫诸逸士释独光良伟二禅士枉赐瑶章敬赋酬谢(有引)

　　衲自学禅窃以究竟为己忧闻誉非所求也愧道业未成弗能助孀慈发明大事迩者耋痾日笃百计难瘗猥图幻躯报荷佛天护持获酬万一方外交诸公议行旌举衲坚请止复宠以诗则又曷取夫人子一身原为父母生合为父母舍即舍千百身供养亦本分事其可因此以为名耶虽然旌名也诗亦名也所愿偕文字缘结般若因俾世世生生恒为道侣庶古文畅当不岐予志云耳。

惭将心血寿坤元出世何曾解报恩大地为肝诚不贵恒沙转佛道方尊虚名久作沤花见庸行胡当珠玉论无德堪酬诸孝友总期当下洞根源

　　喜继禅弟入山结夏并答林青屿吴石也俞尚友刘儒孝吴载日王大允诸居士见怀

黄檗山中结保社新荷古柳争春夏天亲锡自补山来恰似翁翁入场舍逢予意满语难裁邮示赠诗兼寄怀且喜举篇对颜色掀翻句里见高才高才喉舌蹲李杜笔尖潇洒欺颠素镂冰琢雪吐虹霓黄绢一时题幼妇欲报佳章拟效颦侬家丑态恐惊人清风不往孤明月伸纸濡毫任率真山僧弄笔荷锄似信手胡挥无一字有无不作文字观聊以翰墨为游戏狂吟不尽纸无余总托薰风讯起居弟兄漱瀑空山里秋色犹迟策蹇驴

　　送林位中居士还径江

破夏登山又出山也知高士避名难峰头怪石题▆▆▆日间云袖欲残秋竹还期张豸入夜涛暂约孟外看毗耶丈室谁云窄得意忘怀天地宽

　　步老人小溪十吟(有引▆▆)

　　寺右一溪林峦映带如画堂头老人常息影其间石几草茵或兴尽迟归而竟日忘去斯时也长夏如秋浓阴锁绿清风不呼自至万物敷献盈前老人极一时之乐放怀高咏将山色溪声收拾笔底予小子辈不禁忍俊赓步咏归抑不知为樵歌牧曲聊以纪胜云。

片石溪边隐几松阴宛坐茅堂一笑清风两袖何如殿阁微凉

溪自无心大小人犹差别难忘万派声归巨海一轮涌出榑桑

风送落花片片时随流水茫茫闲杀忘机野鸟飞来聚立人傍

长夏频频宴坐禅心印破溪光一幅风柯月渚图书发自天藏

水边林下佳趣时节浪为播扬雪去百川礼乐春来大地文章

论交竹君梅友得趣山高水长渴饮源头一滴饱倾沧海汪洋

性躁掀翻地轴言奇凿破天荒溪翁勿笑迂阔大冶铸成一狂

潭头烂煮秋色石上安排白云只可山僧怡悦奚堪野客平分

梵僧自渡何往砍胫句子尚存翁仲闻之怖走双靴蹋破无跟

洞山睹影忘迹悟达浇疮绝痕笑我闲呼月出千秋烁破迷昏

　　过敛石修落发师塔落成喜雨

半百危途十往还师资义重敢辞艰苍天怜我奔劳甚一篑功成雨到山

　　同熙锡叔祖登石竹山访隐者不遇

蹑磴攀萝上翠微到门惟见鹿巡扉山能作主留归客天外孤云亦懒飞

　　同周崧庵居士圣迹寺夜坐

大隐孤城里人烟一寺分经时不作客此夜喜同君树老乌栖独窗虚月入群疏钟闻未了谭破半山云

　　同汝钦叔宿坑田

▆潮鹫客梦明月堕衣襟不踏利名路焉知丘壑心

　　送古樵禅士之潮州

千里溪山一片心秋高好去听潮音知君不负梅花约归路芒鞋踏雪深

　　赠清禅宿六旬

殑伽沙劫一弹指耳顺春秋奚足纪觑破父母未生前虚空寿量莫能比惟公有之独不然昼夜百八无终始门对榑桑看日生山环万石常砺齿圣凡把断不通津闹市山林浑彼此今朝花甲又重新嵩祝梅花香雪里惭予无物可输诚聊写闲言为法喜或遇扬清激浊人不妨读作高僧史

　　赠良守禅宿次本师韵

笑子狂念不知休一口吞残百万州此日欲同君结伴自怜车破觅无牛

　　送同参还豫章次留别韵

甘苦同尝谊所关云归安得色无难此行吸尽西江水留取寒潭照肺肝

　　庚寅孟夏同郑汉奉陈干庵夏龙冈林月樵诸居士择木堂夜坐

白社皆知己宗雷辈最贤选山犹选史谭剑亦谭禅杨借无根树茶烹不老泉挑残潭底月惊起卧龙眠

　　送林部夫士筌叔侄回径江

月印层楼叶打窗为怜秋色返鳌江知君此去逢陶令文鬼诗魔醉里降

　　郑如水尚书题扇头机缘见惠赋谢

仁风远被到山林世上炎凉那得侵野衲生平怜白璧宰官道谊压黄金当阳展落千峰影信手挥来万壑音每读机缘如晤对几回忘却独开襟

　　题林孔硕侍御小景示晓天禅人

浑沦一气笔中分浓抹山川薄染云摩诘泼将半幅墨山僧快睹一篇文文章满纸人难读化作寒流洗心目若能觑破一毫头玉楼不换黄金屋

　　题林京西余希文二居士所惠小楷

文人道自难临事畏轻薄作书熟且闲点笔不苟落精神之所钟混沌如未鉴平视二君书后世拟无作君书自若人无能注一脚

　　送僧参狮岩法兄兼寄

古檗林中懒种杉只缘针芥在狮岩数行附讯关中主雁字云笺不拜函

　　次王仲数居士留别韵

道心千里共归路莫辞艰上林春色好争待雪中看

　　送虚白法兄高隐

路将千里窅步阔青山小动足若行云高栖同宿鸟机锋电里圆诗债梦中了黄檗九渊潭谁怜秋月皎

　　赠独光禅士

凡圣都来辊一团如君明眼似难瞒谁云三尺面前暗脑后神光万里寒

　　赠独神禅士(明孝廉脱白黄檗职夜巡)

不愿选官来选佛当仁岂肯让丹霞日中打破三更鼓大地山河独步跨

　　题伟上人扇头

汾阳扇子足风凉尘土奚堪为　扬究竟本无元字脚兔毫未染已全彰

　　送友还长沙

潭头月色正秋妍无那孤云入楚天六十乌藤如蒿拂重来岂惜路三千

　　烜上人乞偈寿母

忽闻兰水长新荷僧子求诗寿道婆报德不须闲学解劝娘参取活弥陀

　　恭次堂头老人病起韵志喜

捏住阎浮作一丘法身示疾愿难周重移北斗眉▆挂再放西江舌上流山解医人青不了花能恋主笑无休谩云骨瘦如臞石一喝收回大地秋

　　纪春次独往子韵

春风来谷口扫却霭冥冥日煦千林暖天开万象醒新桃欺雪老古柳学松青鼓角催年急尧歌何处听

　　纸炮

千重无缝罅一窍甚分明眨眼电光里空中霹雳声

　　堂头老人捐地葬希声钱相国

愿力存千古乾坤属一人惟余坐具地分取葬孤臣

　　叶枝南太史为钱公营葬

太史惜幽芳亲埋汉国宝味兹仁者心日月不能老

　　甲午冬钱公安葬檗山诗以吊之

世界仗君作主张奚堪攃手入仙乡玄心侠胆安何处耿耿忠魂争日光

玉骨深埋檗苑东前身想必是裴公可无清奠表清节推出九潭十二峰

　　题姚震咸居士觉梦缘起

梦破觉斯圆盘珠无滞碍业酬高士缘禅了道人债挂剑两眉春吞江一口快为君写寱言不觉动天籁

　　同汝读叔补山夜坐

窗前梅数点鼓角月三更入此观音理风雷舌上生

　　中秋同慧门木庵二法兄狮岩坐月刻韵

为怜秋色正况此弟兄同引到天心月呼来谷口风狮崖频踞地虬树欲腾空不觉山将晓金乌海上红

　　示云樊弟

儒释半肩荷负迸开火里昙花入处只消一唯更须坐断三车

　　示峡山剑文上人

聪明卖尽学痴呆买得青山甘活埋平地陷人无数万莫教自负栋梁材

　　之石井扫父母塔

亡牛吃苜犹忍笑翻成哭白云满空山我心不可掬

　　赠法华静主

芒鞋踏断买山家短钁头边转法华信手胡挥浑大用还君斩草验龙蛇

　　咏九潭瀑布

倒泻晶瓶天际流为霖为雨不知秋众生热恼都消尽一片婆心未肯休

　　恭读　神宗显皇帝赐藏圣谕暨瞻相国叶文忠公檀越铜像有感

煌煌天语宿生身俱是灵山会里人法海无涯恩独霮万年留供旧君臣

　　题师祖费老和尚寿塔

虚空撞破出头来好与生擒特地埋无限春光拦不住徒劳缘影琐瑶台

　　拜中天师太塔

潭北湘南样不差紫云常露角袈裟吾翁面目依然在黄檗闹开万树花

　　同慧门法兄观梅

天肯付晴日招游高士乡飞来双袖雪踏碎几林霜铁干扶松瘦琼葩照水光此间初破玉大地已闻香

　　咏黄檗十二峰(并序)

　　吾邑黄檗为八闽祖庭之冠乃远祖断际运和尚家山初出世处后行道江表思眷故山九潭十二峰形胜在在以黄檗名之繇兹山昉也座下龙象三千杰出临济大竖黄檗宗旨道播诸方故诸方皆称黄檗儿孙良有以也寺兴于唐盛于宋微于元重兴于明万历中邑檀越相国叶文忠公以中天祖梵行闻于朝　神宗显皇帝特敕藏赐紫丛林田是弥新至崇祯三年庚午春敦请天童密老和尚莅此开法八百年堂堂容仪再现山中未几还吴径山费师翁继之放出白拈手脚擒纵猊兕三载卸担本师隐老人荷焉紫罗帐外攃却真珠宝殿龙楼重重幻出三代传器今古一时过现大地无二黄檗矣余活埋山中十载被老人推出抛向雪峰辊过圣寿大本难忘犹婴于乳一座黄檗恒蕴诸一念中繇此一念露出二六峰三三潭本来面目直令智仁之士咸趍万福堂奥而共畅本怀其有见山不是山见水不是水者吾恐运祖犹未肯点头在。

　　宝峰(云根积翠如众宝聚居紫微上)

形山启自檗山翁镇国之名今古通富贵泼天无取舍大家都在宝林中

　　屏嶂(连峰若屏障在寺之右丛林壮观)

古殿玲珑无内外何劳数幅列山眉虚空界破成双片露出瞿昙铁面皮

　　紫微(形肖北垣万峰拱之居寺之北)

紫宸瑞应灿云端元气英华结一团万点青蠃咸北拱独余古刹面南看

　　狮子(天壮形势俨然踞地金毛与炉峰对峙为本寺捍门)

出窟金毛孰敢俦长将日月戏为毬有时忽震风雷舌一吼声闻亿万州

　　香炉(秀圆卓起间气所钟居吉祥之东乃寺之华表)

坤维铸就博山形千尺寒灰一点明没窍蒺藜轻一剔香云遍覆九重城

　　佛座(高将千仞颅膝自然若大佛据座为寺前案)

示现峰头展化权右肩偏袒髻蠃圆若非具透顶门眼千丈舍那见不全

　　罗汉(拔出众岑宛如应供居天柱上)

寸丝不挂若痴憨三界翻为一小庵坐久那知天地老禅心竟日照寒潭

　　钵盂(状以应量器居罗汉前)

谁将应器托虚空半贮寒烟半贮风想是老僧收拾懒长年安置白云中

　　天柱(卓然独挺直插云霄在罗汉右)

壁立千霄一橛禅虚空撑住到驴年欲期放下功成日觑破阴阳未兆前

　　五云(叠巘有五瑞气成云日光射之烂然五色在报雨上)

叠嶂层峦竞出头瑞光化作庆云浮由来五色令人瞆大地山僧一只眸

　　报雨(天将雨每先起云林木震动农人以之上阴晴焉联五云)

舌卷风松谷放喉机先一着解农愁不传直指西来意试问如何举话头

　　吉祥(本寺朝案祥光不时呈现于上因名)

峰不求名名自扬国家藉尔示祯祥奴驱万象齐嵩祝　帝道遐龄祖道昌

　　宿敛石

清夜理幽独柴门莫上关声香来不息形影静偏闲溪色一帘月云光四面山莺花能恋主未肯逐春还

　　题敛石五音洞(洞悬五乳乳具五音以石扣之响答山谷)

壁立峰如削穴垂五乳长希声人不识别自有宫商

　　读叶相国题龙潭石壁诗

铁帚扫破壁毫光高万寻云雷收不得时倩老龙吟

　　题叶相国假山

多年成结构石积总非顽后乐为天下完名在世间堂中同绿野屋里有青山忆昔方童稚晨昏学礼还

　　桥梅次无得法兄韵

寒芳如有待独立石桥间倒影非因月浮香欲上山留将霜雪质直与水云间穿尽行人鼻春风未许攀

　　鸟至

好鸟忙春事声声不肯闲栖分高树遍语演一音还骂雨迟新绿催花过几山象耕如汝见当必为耘删

　　屈竹

猗猗将数尺蓄势若龙蟠久郁烟霜里曾经剪伐残叶疏声亦瘦节劲影犹寒不改当年绿群芳似较难

　　孤石

片石诚如懒悠然好共栖禅余宜作枕吟罢可留题骨瘦何曾异心贞自与齐云深难盍覆苔藓岂能迷

　　瓮云

一坛留幻质出入自无心别作乾坤小犹藏洞壑深孤应忘侣伴滞岂惜浮沉随处堪为主旧峰未可寻

　　晨钟

洪音才动处荡滉觉群灵每送春秋老频呼天地醒霜林过有迹曙月照无形空外从来去千峰不敢扃

　　寄南山法叔亘和尚

满怀欲写也之乎落笔依然只字无犹恐冻侬多怪笑一张白纸太糊涂

　　题梅花纸帐

素茧裁成一片云秋亦能阴冬亦炙清霄独影卧其中伴我梅魂兼月魄冷梦惊翻霜半席一笑能令天地白堪叹人间睡正甜流光谁向暗中惜
嘉兴大藏经　即非禅师全录


　　即非禅师全录卷之十七

　　门人明洞性安性节明觉明幢同编

　　诗偈

　　辛卯夏上雪峰示圣木诸子

久负山灵约而今始得酬孤筇云外至万象座中收花好能经夏林寒不待秋相随狮子子忙杀两三毬

　　寄赠陈干庵参藩六十寿

君亲恩已答花甲不知重纱帽挂林麓荔衣课子童庭芳窦老桂径节陶公松贫鹤无嵩祝移来雪数峰

　　咏残梅次石门法兄韵

铁干琼枝缀绿芽风光占断不须赊余香已结先春果数点犹开隔岁花彻骨精神嬴雪月通身富贵卧云霞弟兄桃李朋松竹万壑千峰总一家

　　先妣方老孺人坐化于壬辰年二月八日子时计至研泪书感

八十余年一梦中梦中恩爱醒来空从今孝道伸何处泪染山花照雪红

蔬食孀居三十载晚年念佛若恒沙临行坐断涅槃海孙子争看坐一花

　　放生

悲欢对众命生死只须臾物我本同体悟迷分两涂善机人固有受乐汝宁无故国翻身是勿疑归处殊

　　赠宏机居士

方外衲交多无如白也豪云雷生齿颊落笔走风涛

　　雪蜂廿四咏(并序)

　　古德云居山先见道见道自忘山余自黄檗林中打失双睛隐此古雪峰头方及两载不但忘山亦忘其道矣壬辰春忧居丈室枯坐无聊拟寻天巧以慰孤哀大似贫儿反思旧债仍眨开只眼还旧日青山因人游戏三昧次第胡抹一上夫珠玉其林琉璃其苑雪峰之富贵堪夸象王而窟狮子而人毬堂之家风再振竖起云梯一任竿头阔步踢翻象骨免教索价惊群望州亭眼空世界何妨万松关眉拂云霄无字碑遍体文章争如摩香石没点气息文殊向古镜藏身难逃智眼罗汉闻卓锡出定卖弄圆通应潮泉吐吞四大海累他弥勒肚胀穿金鳌桥倒跨五须弥笑彼虚空腰压断陟雪峤以屺瞻枯木楼前忘醮月喜蓝田而雨足放生池畔看龙眠憩一洞犹在半山黑白未分时恰好和盘翻却历化城而还宝所银山壁立处不劳弹指顿开半旬以杖屦转法轮一时借翰墨为佛事结殊胜缘于五浊界内即文字禅于无说门头庶几言外知音暨与雪峰相见虽然莫将钟响误作龙吟。

　　雪峰山(山以积雪得名初为蓝长者家焉后舍为寺兼施田百顷延义存和尚居之仍命次子剃染为侍者唐乾符间　僖宗皇帝两嘉法檀赐存和尚法号曰真觉大师并金襕袈裟又敕封檀越主蓝文乡为威武节度使明护侯王敕封其次子为慈悲尊者迄今八百余载庙祀肖像凛然生气蒸尝无斁其贤裔远孙振振绳绳皆当今时彦梵行儒风一门踵接)

雪崛闽南称第一名闻　天子动王侯银山铁壁重包里竟岁云中突出头

　　宝所亭(唐景福元年闽越王迎师入内说法三次得钱一伯万鼎建梵刹堂舍千百余间庄严毕备迨明洪武初屋老圮倾值洁庵映禅师者钦选住当山又中兴焉亭立寺前寺称宝所)

琼楼宝殿敞虚空截断千差一路通棒下掀翻无尽藏当头点出玉玲珑

　　三毬堂(真觉大师常置铁木石三毬子法堂上一日升座辊出木毬玄沙捉安旧处后人因而名堂铁毬紫衣殉葬木石二毬犹存)

抛下摩醯三只眼谢郎捉败置千秋等闲拈出旧公案万指堂中辊未休

　　蘸月池(天启间曹能始总宪捐金重关以补旧胜池对山门广十亩)

一池秋水鉴光开湛碧无心月自来夜半云囊光影尽红轮雪晓又投胎

　　放生池(闽王命工开关恒纵羽鳞于此池约万工)

凿冰广作鱼龙家物我空时放亦赊佛号一声通水国含灵　跳上莲花

　　枯木庵(原一巨木凡十余围外嵌内枵枝干虽尽而根本不朽峨然若龛昔真觉禅师常宴坐其中闽王结庐覆之今有像俨然)

为法树王舍蕴空存师千载定其中曾凭三昧无心力不属阴阳造化功

　　金鳌桥(在枯木楼前树阴足以蔽日寒流可以照胆)

金鳞透网吐虹霓雪里横眠不记时好是脊梁生铁铸截流补巘度驴儿

　　龙眠坊(昔龙宿此而得名)

掀翻大地作沧溟六出花中睡未醒曾向瞿昙披一缕遮天金翅觅无形

　　雪峤路(四方共由之道)

千盘古道砌瑶琼簇簇溪山竞送迎为劝未归中路客倚门慈母暗双睛

　　万松关(万松不可复问仅余寺前数十株大十余围夹径行立上摩霄汉荫卫丛林皆国师闽王手植为三门景致千古榜样)

挺雪关春忘岁月倾江倒海总闲闲涛声乱卷云中去瘦影从来不出山

　　象骨峰(唐时获象骨故名)

自从象骨字危巅一树瑶花一普贤信脚踢翻陈骨董管教鼻孔再辽天

　　卓锡泉(国师为解行人热渴以杖卓之泉随杖涌出至今泠泠)

石罅迸开锥卓痕寻流若个得穷源象峰一脉从兹出每送蛟龙过海门

　　无字碑(唐代时碑岁久什地雨琢霜磨篆文剥落为土所吞其字)

通身是字读难成觑瞎大悲千眼睛五百头陀扶不起至今高卧白云平

　　望州亭(亭与一洞天为邻望见福州鼓山遂名其亭旧传望赵州而设非也予前咏曾凭其说云为望赵州立此亭今怀雪老又重经二师面目归何处两岸孤峰相对青今考建亭之义因为改正甲午春志)

一抹微蓝是福城亭亭独立望何人吾今欲起唐千岁古雪峰头话主宾

　　蓝田庄(监文卿长者所施永为供佛膳僧福田味其存心涯天地不能老也)

蓝老施田万亩余耕云刈月树庄居檀波法水长流接玉满青田雪满墟

　　化城亭(义取法华化城品近蓝田)

阳焰霜花立化城无贪虚幻畅生平大家努力须前进瞥地风光亘日明

　　罗汉崖(苔容雪顶俨若僧伽面化城)

赤体冰枯没寸丝锦霞天制赠伽黎春秋不涉忘三际日月从教挂两眉

　　半山亭(寺左一里许沿小润而上往来少憩之处)

破雪乘驴天外去拨云挑日岳边来两途欲到大休歇鞭策均须奋一回

　　一洞天(重岩飞出林杪而下视尘寰者一洞天也唐吕纯阳曾此炼丹而去路接梯云)

吕仙虽往道长存雪缀珠帘掩洞门世上几更新日月壶中不改旧乾坤

　　摩香石(居半山亭之上屹立路傍通身穴窍以手摩之香气袭袭从指尖出)

石缘手触鼻闻香香气非从石手彰内外中空空亦寂雪香流露塞洪荒

　　古镜台(片石如半月状仰露两头岂非山灵有意显无私之体朗寂照之用耶)

觌面菱花照雪开当阳打破示非台分明一点难瞒处自有辉天鉴地来

　　文殊台(丛绿中一巨石怪甚高丈余广可坐十余人有大蘖木产于石上瑞枝如盍昔曼殊大士出现于此)

玻璃台上没文殊碧绿堆中蹉过渠圣见凡情都扫却全身出现只须臾

　　应潮泉(去寺东五里许攀崖跨磴凌其绝顶顶窍有泉冬夏不涸进退浅深真潮候无差故名)

谁云潮汐协高原一窍能将海吐吞泉眼活如道眼活何妨消长应晨昏

　　梯云岭(举头天外跂足云中外国边疆视如指掌岭通应潮)

为接人天离水泥乱云堆里驾瑶梯一超直到无阶级万壑千峰自放低

　　行素居士见访

君从何处带秋来天半层楼隔水开眼底溪山收拾尽此行不负见予回

　　壬辰除夕次韵

有约多时竟不来山堂八字待春开地罏种火烧残竹铁笛无腔吹落梅德愧古人怀洞济诗题新卷寄宗雷荣枯阅尽逾而立虚费檀膏不计垓

　　癸巳元旦用前韵

梦里韶华去复来山河大地掌中开朝天幸免偎云衲供佛新移斗雪梅野老欢歌林若市虚空裂破炮如雷惭予无德资恩有一尘春风遍九垓

　　韩府侯段将军至山各以诗见赠依韵答之

天开银世界端坐愧先贤无分英灵汉甘为解脱仙逢人方此日小隐已三年何幸光韬略共论物不迁

　　新夏东林鲁充诗伯

山景偏宜夏松阴渐可亲晚花愁结子芳草识留春地僻坐无暑云间笑有身问君动止意想必与时新

　　仲秋吴汉光拱光兄弟相访

古雪峰头晤二苏莫教忘却旧西湖重来相见又三载没底船儿踏转无

　　赠独耀禅士次来韵

通身侠胆步腾腾笑破浮云作上僧海外谁人怜独醒峰头有路待三登蒲斋供佛平分鸟萝月当窗不假灯一片禅心秋共淡何妨雪屋冷于冰

　　题浪公画竹

此君能谢俗因之移半幅劲节扫红云岂容鸾凤宿声影自渊然烟光为之绿有时邀七贤闭户犹山谷

　　送白也师弟之武林次留别韵

问子之何处西湖好系船无山春听鸟有寺夜分禅竹杖横挑月荷衣半染烟若逢王老宿莫说威音前

　　咏灯花

幻蒂不从露长芳葩岂逐时新欲向谁家问种依然火里藏春

　　冬至示程秀才

打翻甲子满盘差狸牯流年何处加无那一阳昨夜复暗传春信到梅花

　　题介石图寿刘鲁庵阁部七十

谁描一副擎天骨无限苍生豁两眉欲识古稀真面目须明文彩未彰时

　　甲午孟秋送古石禅士请法还榑桑次本师韵

铁船打就却从今荷载狮王返少林两岸孤峰描道骨一帆秋水照禅心潮高岂隔中原梦雁远能传外国音莫笑浮杯吾不会大千摄聚一锋针

　　迟蓝识之檀越不至

昨游树下得樵音为道招携雪里寻萝迳不闻杖屐响几回山半立云深

　　喜黄檗老人至榑桑开堂有怀

黄檗千枝秀少林五叶香无繇缄白纸看日上榑桑

　　接榑桑国书

叶火煨黄独无心读紫章谁知千丈雪难掩一枝香

　　咏雪狮子

遍体风光不假胎岩头返掷雪中埋只缘贪戏榑桑日不觉爪牙特地开

　　留别本寺诸弟侄东渡

野鹤高飞天外梅花破雪留人识得同风句子大千不隔微尘

　　乙未孟春留别同门诸法兄

须弥半点尘大海一毛窍窍里走飞帆日月尘外照不动万里涛而涉榑桑峤观光非本怀天风吹别调何似老汾阳闭户轻三诏杖履出重云未免虚空笑

　　留别宰官诸檀护

分付大唐佛法荷担赖有裴庞应现此身彼国一轮月印千江

　　留别同社诸士绅暨叔弟

保社何如白社贤云中辟沼贮苍天自惭野鹤栖无定又趁春风到日边

　　同思腾兄榕城第一峰晚眺

偶来高着眼蹋碎晚霞红市火万家月楼台一笛风忘机于象外大隐亦山中及第人何处天衢路可通

　　登太姥山同廓堂法叔

举头青汉外跂足白云中帝姥知何在仙桃醉日红

　　游西岳一线天怀孺子居士

海角山牙断复连别通线路接青天瞿耶竺国迟归去令我长怀李谪仙

　　灵峰纪异(乙未五月同善遇诸子寓福宁灵峰寺度夏值紫薇越十年方开牡丹六月重开榴花八月再开寺主克敬同一云请曰三芳再华比德之馨可征行道其祥固无疑矣不可无记因强至再书偈以示)

野衲无心到此三芳有意重开草木皆存佛性汝曹不用疑猜

　　中秋灵峰坐雨

双眸烁破古乾坤遮却秋中月一轮惊得雨花天外落灵源流出万溪春

　　送若乙上人参访

江峰同作客何以赠云游为嘱半轮月送君千里舟赤身轻似鹤浩气壮于秋蹋断吴山路须▆见睦州

　　东渡阻船留别木上座南游

拟掷藤条当折芦恐人惊怪必妖吾吾今暂去闲之绕大道东行藉尔扶

　　八月廿三至瑞安悯旱

众生业火炽海水亦难浇天不降仁泽大千也合烧

　　次日至头陀喜雨

吾非龙树王出则动雷雨昨焉悯焦枯曾对青天语

　　法通嘉树(唐永嘉大师手植)

笑指庭前树嘉师手泽存丛林为榜样万古荫儿孙

　　慈湖宿鹭

仁泽流今古飞潜托所安无劳长止宿湖外海天宽

　　宿江心寺

江山间作主流水旧知音去郭无多路依然雨世心

　　赠延福主人

不学二乘禅岂求人天福接得半个人多生愿已足

　　赠漈上耆宿

为勘源头活水流芒鞋踏破一天秋携来闽岭千年雪赠与空山老比丘

　　登雁荡能仁寺即景(浙中名山雁荡为甲古有一生看不足之句乙未▆道憩山中领略其概云)

特向雁山借路过到来先讯诺瞿那当时曾唱金仙曲此日重烦石女歌楖栗直携搂法窟莫邪横按泣天魔宋僧万外田如数试问而今剩几多

　　剪刀峰

盘古铸成两股刀阿谁敢动一丝毫自从裂破乾坤后占断雁峰绝网罗

　　雁顶怀白沤法侄

晓出山城步步艰天风扶我上层峦月明渡水人何处目断沧江雁影寒

　　观瀑

构着源头水一滴倾下瀑流几百尺阴晴变态幻百千千眼到来看不及山僧燕坐渊之傍不觉眉毛都打湿舒眸光射碧湫中惊起螭龙波上立吹残雨雪吐珠玑晨昏护送风雷急

　　灵岩

岩灵幽且僻一雁引经行不见高僧影空留古寺名展旗看欲尽卓笔画难成收拾诗囊里吟游到赤城

　　老僧岩三首(悦禅人韵)

爱此忘机僧心身一片石见石不见僧因之生离即见时一物无僧可岩亦可是相本非真无劳更说假久立此山中何不归去也自从下天台谁是知音者

　　天台访毅庵法兄

丹山碧水久忘情为访同流上国清偶续花间末后句临风散作九秋声惭无一物充香积剩有片心似月明熟路重来浑打失荷君指到石梁平

　　度石梁(有引)

　　台山石梁去国清三十余里居最高察其奇原一巨石横抽一牙贯插两山如玉虹横空俯临千仞长三丈许阔不盈尺龙脊龟背上下瀑涛一望可畏过者从昙花亭而下桥尽路断置一黄金殿高一搩手中安接引大士旁现五百应真四来观光望咫尺犹隔十万八千间有能度者直如登彼岸耳乙未立冬前一日子同心源道笃二三子远来观览履险如平或问是神通妙用法尔如然吾亦不知何以至此识之方广请质高明。

石梁横折空王殿压得广长拖白练瀑花影里萃昙花五百应真同出现我曾俱会前劫中梦里神游知几遍三生复作石梁行身与石梁成一片外有石梁内有身敢保驴年未梦见蹑我芒云方广僧攃手去来如赴箭究其所得掬其源出生入死无欣厌传语观山玩水人脚跟未稳休飞燕一点不来均死灰万古寒玉恐受玷末后一着透那边惟许当人急自荐蹋断石梁不露踪丰干是甚腊月扇

　　华顶二首

山高四万八千丈彳亍梯空恣俯仰恰似蜗牛蠃外旋一声啸落千山响

冬行春令花如锦足下白云头上岭行到山穷水尽时翻身踏碎华峰顶

　　通玄

拨转玄关通要路相逢不用重回互一从密祖赋归与满目青山谁暇顾

　　读寒山大士诗

兀坐寒山室朗读寒山吟字字若明镜照人千古心

　　酒家眠

已了千钟债曾知隔宿缘依然声色里梦断五更天

　　丙申白麓立春

冻解山犹冷居深物自淳依人窗下鹿纪腊涧边椿梦返松千壑天留雨一旬琼花开铁树别是一家春

　　元宵赏雪

万树银花斗雪妍十分春色点枯禅闲烹空髓嚼新绿宝所随身庆有年

　　题老庵(雪窦奇叔翁逸老处踞方丈之后余因参谒从众留题)

豹守重关竹掩扉一峰养雪灌春薇花能作主春长在那识人间岁屡非

　　寄赠大梅法幢和尚(原名林增志嗣法雪窦)

谢恩出火宅割爱入禅扉纱帽裁方笠荷裳换紫衣汉臣心已毕梁主道相依一得岭南旨全提济北机久栽梅子熟近种竹孙肥度世乘时出人天望指归

　　谒天童浮叔翁

太白峰头振济宗臞然道腊老于松一枝独秀青霄外覆荫江南几万峰

　　拜天童密老和尚塔

忆昔曾为驱乌子亲炙太翁古檗岑太翁还浙不数载崛起天童于万寻直指三根惟白棒云行大地澍甘霖百千龙象恒围绕道腊俱高天子钦法雨乍收垂四世耳根犹剩疾雷音驴儿马子遍天下俦识恩深怨亦深远来三匝巍窣堵俨然一国充黄金法身常住不可即似沤在海春在林炷香瓶水难尽意罄拈秃笔写狂吟

　　泛西湖同茞庵吴居士

湖光倒压天在水恍移舟楫上青霄疏钟出寺分双塔古柳牵云续断桥好友随来孤岛月无弦拨落隔江潮了元乐事非今昔忍见苏堤放马骄

　　灵隐坐月似堂头具和尚

独露吾无隐山空月一林优昙香可掬夜气不知深

　　飞来峰

峰从西域至宛尔凤来仪石窦通身眼松阴两道眉湖山供施囿日月伴栖迟有问不飞去待君休歇时

　　天竺礼大士

稽首正法明如来我已多生学善财若诘南询行脚事上床脱却一双鞋

　　径山

祖席越中冠山川自不凡五峰栽碧汉双径挂青杉窟底蛟龙混毛头海岳函主人出未返喝石望岩岩

　　谒金粟祖庭堂孤云法叔

峰峦九九列儿孙白日竞朝古寺尊天竺花开金粟果长垂奕叶覆乾坤

　　虎丘夜眺

廿年清梦结林丘晚泊难禁继日游月蘸平湖空是水山鸣落叶夜为秋台如展掌千人坐石解知音半偈酬远祖一灯长在望耳孙何幸觌徽猷

　　重登虎丘值雨同翁允密叔兢蠢余惟用诸公

以雨翻成胜何妨游事赊怀吴休说剑遇赵且斟茶树密栖闲鸟泉新解渴花放舟天色晚随处乐吾家

　　正修书院同东来禅师坐雨怀牛明府

层楼时对雨未暇陟天衢说偈贻高衲论文纂大儒经书心里血世界眼中珠安得攀龙手重来捋虎须

　　端午后同陆居士泛太湖

重移短棹出烟汀看尽东西两洞庭浪拍长空铛沸白峰浮数点髻蠃青无嫌范蠡怀高隐且起屈原歌独醒万顷玻璃休一吸留迟道者浣巾瓶

　　题灵岩退翁和尚方丈

频伽巢木末奎璧聚重楼湖外峰千点兹山出一头

　　谒玄墓剖石和尚

抱道犹怀玉惟师善琢磨磨成三要印印破六波罗五百龙生凤同时瓶出鹅远来谒王老却遇跋难陀

　　金山二首

访胜临吴地停舟谒宋贤知心余片石得趣贵深渊水绕坡公带峰安印老禅清风挹下载鱼鸟总机缘

夕霁殊朝爽盘高胜倚楼凉多为远影动即是闲谋古树寒天末归帆出浪头传言沦隐者莫下钓鳌钩

　　观演桃园传奇

义结当年盍代功而今那复继遗风神头鬼脸忘为剧千古英雄一夕中

　　晚泊

返照入寒原归云掩石门人依鱼鸟国舟系荻芦村潮满拖山脚江空浸月魂梦回香在水此意向谁论

　　金陵逢三山吴居士次扇头韵

垂手毗耶城度生为急务山花落又开不知春向暮虽未绕猊床触目皆风度移我山水情示我无声赋千里念同风意气浓于雾晓日开松扉出跨通霄路间寻明月村野憩桃花渡茅山读道书灵谷看琪树蹋遍吴山用知音方始遇辱问寄脚跟大千吾幻寓凡圣同安居泯然忘好恶不作广狭观宁依有无住杂而体不浑离而又相附再诘无深谭刺着人惫处活埋多少人利名号古墓醉梦日憨憨胡繇而醒寤唤起主人翁巧手莫能塑时时解放光智者必惊顾君昔屹中流狂澜岂不怒惯作把梢人了然无畏怖惜哉华亭桡今时妄分付致彼没底舟例为闲家具佛祖不诳人丈夫甘自误争似广额儿立地千佛数滴水知全潮鼎味和胆吐蒲牢彻九霄以其中空故吾欲倾吾肠恐君双耳污宴坐借默锋画断闲露布

　　同吴居士游栖霞闻虞山老和尚自江北回赋此为别

喧寂皆所历幸予累尚轻烟霞非有僻山水自多情减取一坛粟宽兹数日程斯来专省觐当恕谢逢迎

　　返姑苏省觐虞山老和尚

万里南来谒祖翁半腔热血醉薰风满怀家话难宣说尽付维摩一默中

　　侍老和尚观拂水(维摩寺西三里许怪石差牙悬流百尺时遇西南颠风逆拂倒通虚空有如挥麈)

虞峰剩柄龟毛拂倒挂悬崖待个人一滴源分鹫岭脉东流派接少林津斜挥法雨迷青嶂逆绾秋风卷白苹八臂到来难把捉晓昏收放嘱龙神

　　过严髻珠居士别业(名栻嗣法径山)

高士栖迟处居然一草玄四山随野阔十笏与湖连林下时行道间余独种莲拨开千手眼印破水中天

　　读老和尚径山全录

吾翁机用如金翅无数狞龙遭活吞揭露人天正法眼大唐国里独为尊

　　阅百痴天水孤云灵岳千峰剑门灵机天则古笠诸和尚集录

舌头藏霹雳笔底卷秋波不入象王窟争知狮子窝

　　罢登眺

目足两无极世界袈裟地但得山水心步步皆深致

　　丙申冬回闽偶成

脚下突出只眼到处遍寻知识草鞋踏破归来依旧水连天碧

　　题锁泉小隐用赵芝石居士韵

琼楼忘却半倾欹两入兹山疆主持跛鳖从教填古路寒泉未许落今时风翻晓树林铺锦屋绕霜崖玉插篱久不倚藤天外立云中横出万年枝
嘉兴大藏经　即非禅师全录


　　即非禅师全录卷之十八

　　门人明洞性安性节明觉明幢同编

　　诗偈

　　丁酉二月初六日东渡舟中偶成

一望海天空何处觅西东司南针子在榑桑路可通上下唯一碧宛坐琉璃中飞鸟去无影只叶饱春风海日生寒浪五岛望朦胧洛伽不可即无二大悲翁及旬登彼岸喜诸上善同羯罗王水族护送荷神功

　　十六早登岸志喜(是日福州檀越及三寺缁素接进圣寿日崇福弹寺卓锡)

遥观此土多根器不辞万里涉其地四众云奔竞散花一时默授菩提记人贤水秀山更苍榑桑国里似大唐千古机缘今一遇祖道重光舜日长

　　次日讯木法兄于分紫山次见赠韵

素志岩栖傍石隈无端强逼渡江来欣看紫气凝春丽不觉幽怀对月开阆苑群峰齐点首汉庭双掌待拦腮狮弦久辍稀同调此日重弹一快哉

　　赠蕴谦禅德

谦光辉海外德业满山中退步竿头上千贤立下风

　　赠与福寺逸澄二禅德

东来兴济道寿国福黎民拨转法轮手须还过量人桑天唐日月梵刹旧吴闽笑指蟠桃树千枝本一仁

　　舶主林河清同日开帆迟一旬到岸书此慰之

宝舟同日出沙关后到无吁风浪艰大抵龙神多有意邀君看尽海中山

　　谢崎主慰问

地僻宜栖鹤何当象驭过天风惺午梦檀泽涨春波道契毗耶久恩留舍卫多云林与水鸟时演太平歌

　　全长溪居士雪夜相访

落花春正寒雪意浓于雨君为夜话来发我梦中语富贵如传邮三界大逆旅来去百千番不知谁是主斯日逢达儒惟道以自处全具文武姿冷然不赴举游学寓异邦抱节犹处女世间称全人苍苍岂孤汝坐久两忘言灯寒炉息缕催归隔寺钟蹋烂桃花渚

　　过禅林春德皓台三寺

绿遍郊原春易深东风扶我访知音山行不觉归来晚印破沧江月一林

　　杨启纶居士携诗见过次韵酬之

云松万壑趣何奢山构幽添一径斜不觉此身居外国时随清梦返中华人生恰似枝头鹤世态浑如镜里花白地犹怜开眼暗棒头点月落家家

尝闻气宇俊于王胡不踏翻没底航既悟文章如猎网肯将山水入诗囊兔原有角非关种石本无机不用忘大地一尘海一滴问君动足向何方

　　赠林尔受居士

红紫丛中早隐名清风明月富生平云帆不赴清时诏冠发犹存汉日臣杯映落霞天共醉文成沧海浪低声遨游异国逢乡衲话尽家园世外情

　　次何昆嵋居士见访韵

空山无事枕楞严客至呼茶解黑甜笑我无心期作圣钦君正气可惊阎诗从句外明猪案社赚禅余典酒签色见声求浑是妄宗雷何处着岩瞻

　　送翁林居士回唐

众壑松风酿早凉嘉禾满野闹荷香正当击缶歌无象何事牵云写别章万里海天容我拙无穷山水任君装送朋因起怀亲念梦逐归帆到大唐

　　福唐林尚质居士惠荔枝

久不见乡果谢君慰渴怀谁知居异国也有状元来

　　卧游居即景

重整象王窟为缘接上流沧溟观日出河汉卧云游偶读神京赋因怀故国秋江山争入座宛对百花洲

　　阅顾长卿林尔受诸公和篇再续前韵

千峰留卓锡高卧俯东流笑破黄梁梦何期白社游山藏偏何暖水近却宜秋人境两相得堪称第一洲

　　坐月用前韵示弘昙二侍者

一喝青山走千川水逆流夜肃钟如语亭闲月共游玉碗青楼梦金风白帝秋泥牛犹未醒木马渡沧洲

　　次知法弟见寄韵

海国眠云趣甚怡天亲别久动关思何时捉返空潭月共听松吟不字诗好信邮传秋到早荒音附答雁行迟遥看嵩柏抽新干横出榑桑影月支

　　雪子母难日书示

水庵然禅侄初度当而立觑透赵州关突出娘生鼻道貌瘦于秋禅心贞似石打翻花甲子海上看红日

　　琐绿轩看菊

不逐群芳艳金葩隐绿丛数枝擎露白几朵醉霜红所见心非眼应知色是空主宾能抱节令我忆陶公

　　十一月初四日黄檗老人初度即孔子降诞之晨赋祝

婆师尼父共生晨大地嵩呼活圣人觉苑日悬东鲁旦杏坛花发少林春古今却似梦中梦儒释翻成身外身六六年游六六国金毛出现异麒麟

　　江亭夜坐怀寄普门大眉无上无闻诸昆仲

孤帆泊尽长江空茅厂添余入画中为忆弟昆难就寝忍看渔火点霜红

　　题大士影寄湛禅座

如意频拈忘岁月返观自在乐无为善财一去无消息数卷楞伽举似谁

　　挽幻寄继公

闻君方壮岁点铁却成金因病知禅寂忘言了幻心无常生老死坐断去来今面目归何处梅香雪满林

　　岁暮宿东明山房悼言石二兄

三千甲子梦中残兀坐无聊忆二难竹榻茶炉人甚处月明空照水声寒

　　和乙禅人赋得暗传春信到梅花韵

南枝消息早几点播春功虽擢百花首凛然高士风冰肌初解冻雪谷未成丛却怪旧交腊吹香过海东

　　丁酉除夕

按取大唐历岁除在昨日海外腊归迟明朝是初一两国不升堂母胎法说毕小师请记年呵冻梅花室

　　戊戌元旦

中原新汉土外国旧尧天衲享升平福山呼巩固年春风旋岛角旦日上云肩无德堪围补重吟祝圣篇

　　咏红白瓶梅

俱是冰霜质半为红紫荣虽云纶阁胜争及壶中清

　　东明山观梅

声影了然静香光共一村全承风以德更念雪为恩容比孤山瘦清如吾道尊谁知春面目收拾在芳根

　　晴村野渡

短棹烟江曲虚虚似有情更移春树里急趁午潮平满载云犹湿争飞叶共轻扬帆归远浦卧对一峰晴

　　赠象山木法兄

　地一声狮子吼花红草绿百灵走通身手眼泼天开日月须弥齐稽首

　　先慈讳日书怀

子居东竺母西方鞠育恩深曷敢忘每遇讳晨酬懿德返魂专借一炉香

　　用前韵答侍者所问

去来无迹住无方爱断情枯恩亦忘历劫不离真父母数声黄鸟百花香

　　二月十五日世尊涅槃老子亦于是日出世

三光为昼夜惟恐德不全煦日归春半众星扶月圆灯笼心眼活露柱舌头穿觑破无生灭团圞话别传

　　幻寄山观樱桃赠八十五翁

选花如选世间贤却爱樱桃醉里禅一段风光描不尽俨然半壑卧神仙

　　咏垂丝樱桃赠刘曜哲英士

千条花间错通身挂璎珞不与众芳同孤光何其卓

　　雨宿逸公幻寄山房

名园春事好半榻卧层阴每听石泉落不知山雨深浮生如幻梦逸想托云林拨断无弦曲非公莫赏音

　　纪梦

杪春七日夕方半梦越沧浪桃李湾插汉丹楹翔欲堕阴阴浓树栖白雕转入一门窅无际楣文三字阿鼻关铁面良久出迎入藕手瓯香殿上颁狱卒稽首恐不及鬼王赞叹庄容颜默念何缘得至此心通笑答争敢攀为师昨起佛法见暂屈此中两月间魔外闻之手足舞石头堕泪点花斑道人无往不自适劝汝石丈开眉弯调达风流吾不让镬汤炉炭甚安闲猛焰化作光明藏沸锅倾出瀑潺潺浣我心身佛法垢烁破众生生死环果因信如潮不爽地狱天堂转念间一念回机同本得翻身靠倒铁围山归舆曳破万峰翠坐断毗卢佛顶鬟三界观来大梦宅独醒犹未离梦寰争如梦国梦为觉以觉为梦无容删至人无梦亦梦语为君出梦点痴顽身是春山云是梦何妨飞去复飞还

　　赠周栩庵居士

黄金散尽留书剑呼仆携来海外游倾国奇珍难着价侠文两字足相酬

　　戊戌三月望前一日观千叶樱桃花(有序)

　　去崎江十里地有古桃一树名列仙芳挺合抱之材作擎天之势繁葩灿烂结成宝盍玉团团万朵峥嵘半露珊瑚光簇簇久卧江山之外宁将富贵为怀禹锡重来大似一场春梦灵云犹在依然特地心空会四海之高宾不孤尔德续大唐之正韵敢吝微吟。

汉宫四月荐桃香春杪看花忆洛阳海外千蹊开独晚云中一树赛群芳文章满眼随渠读锦绣通身别样妆野衲美君原美德前因或想是刘郎

　　末次亭题诗寄答黄学士

偶入藏春坞挥残几片云青山当户见人语隔花闻翰墨谁知己诗禅好寄君龙蛇翻笔底自读不成文

　　竹石居观百叶桃同王心渠何毓楚林二慧三檀那

香艳都藏敛居然节操风园桃浑色相独露几枝红隐不因秦世名传自汉翁重论花底事心眼更玲珑

　　咏熟梅赠林熟也英士

花残叶已匀蜂蝶不相亲围绕惟千子出林居上宾能除炎热渴俯顺岁时新嚼尽甘酸味方知有至仁

　　一水居士索题乃侄鲁庵刘合部与本师黄檗和尚同帧影卷光严鹿岩二禅宿分坐其傍展对俨然迅笔楮末

黄檗二六峰白云大小酉厮结忘春秋道交天地久此虽真面目抑亦孔之丑混沌未凿开甚处分琼玖邈哉赵丹青影上脱窠臼梅彰古佛心竹示擎天手高节有清音能醒利名酒况复道果香时时落座右何来双伽黎会中添四友盘石如猿蹲德泽润春柳云是严与严重法克臂肘因补图之余劫沙同形寿鲁翁有季父纲常能自守浮家沧海东此轴邮授受一日示山僧鞠请一挥帚展对欲有云忻叹未曾有笔舌久空荒辞拙生愧忸信手抹将来春风开户牖盥濯谢苍穹雪我文字咎万象困不言虚空恒点首

　　次吼弟见寄韵

江山看不尽舟楫独吾私远访岂无意相将未有期三春不出户满眼皆新诗收拾云笺上临风寄白眉

　　答衍弟来韵

三读君诗枕簟秋俨如对榻话因由句中明月开怀抱几上青山足卧游云影无心移石去鹤踪有意为谁留一缄白纸封来久待嘱薰风到摄州

　　为何可候信士题画

谁移碧沼云缯上一朵红莲笔底开相似陆郎何处去爱君长供活如来

　　夏日山中早起

寺里青山云外楼朝从定起放双眸疏钟引日天边出五岛回澜江上浮给侍并无唐虎豹登门只有赵王侯闲余更上高峰顶卧听松风举话头

　　夜集上方示诸子

何日归唐国天涯共尔曹上方留夜语万派酿秋涛海纳因能下山名不在高微云都敛尽月好为人劳

　　林居士惠冬笋

闽寒地出角穿破碧云重万里从何得令予忆孟宗

　　雪夜崎主送供

定起天何色忘言雪许深空花落半榻意气暖寒衾

　　雪弥勒

不假黄金骨错安弥勒名大千留不住岂坐焰阳城

　　雪狮子

本是金毛种金毛类不齐威光凛冰雪开口吞虹霓

　　雪毬灯

白玉难比其洁琉璃莫喻其光表里玲珑洞彻清辉圆照无方

　　雪晴林大堂居士献木锅供

木锅烂煮虚空渣饱德餐香岂有涯拈出炉头宾主句山留积雪照梅花

　　咏木锅(有序)

　　铛以片木合成体方薄甚不假毫铁而能容物猛火活烹石头可烂而体自无损天寒就锅团宴足供弥日之游客心奇之请余留咏。

变生为熟入火不焦凡器神用不减仙瓢五行不属世或为饶或为拈出百味咸调

　　赏雪次木法兄韵

普通瑞雪岁云奢片片飞光照海涯瓦展千盘珠有迹山连一块玉无瑕六霜冻破多生梦九载寒彰五叶花瑶树琼楼观不尽天将富贵与山家

　　林三水居士六旬别予还唐赋赠

君家向住海门东着破蓝衫不再缝剩得青眸看雪浪那知白发老春风圊书醉置三余外逆顺闲藏一笑中归去儿孙争接杖悬弧正值满林红

　　柬陈干庵檀越

松菊知无恙江山梦尚留何时移雪棹海外看瀛洲

　　己亥元旦王从驾临有怀唐主

东风扶辇入有愧法王尊拈出无私句恭酬两国恩

　　赠何一粟居士六十

蓂添两叶岁初更耳顺年临万物亨富有三多何足羡庞公看破不生生

　　赠何裒仁居士七秩(有序)

　　居士端士也戒杀多年日课法华为业处尘劳而不染可谓淤泥中莲花耳兹值　地之辰正是天诞之日借取天寿用祝稀年。

行同古佛寿同天误落人间七十年八万尘劳浑不染宝池长灿一枝莲

　　大士诞日过江月居值立禅德生日次韵

大悲示现此山斋两朵优昙钵底开父母未生前面目一时描写入新裁

　　同木法兄江月居夜坐

花边促膝剧论怀两扇松门彻夜开明月不随流水去青山几点渡江来

　　送乙维那还径山友库司回黄檗

话别时当三月三莺花无计款同参孤舟载日还双径短策挑云上九潭姜辣未消如檗苦饡香已化嗽泉甘峰头锦鲤波心月寄我并装没底篮

　　题画松寿知法弟半百

山中双古柏世外一间僧可是忘年友堪称无尽灯

　　画竹赠分紫主人

多福一丛竹移来纸上绿击之却有声觅则了无物叶叶起清风高节宜幽独谁可此君俦分紫万年木

　　答雪峰圣木师弟

六霜不得山中信一纸飞来犹古镜残雪断云在目中无外江山皆照映

　　戒禅者习诗

种谷方免饥蒸沙非究竟吾有无字诗松风吹不尽

　　挽同门无得法兄(出世龙华归寂圆通)

入市寻弥勒撞着观世音相牵入地狱真个老婆心鬼窟搂教碎刀山喝使摧龙华衣钵在莫上黄金台

　　挽南山法叔亘和尚

闽天住久厌朦胧坐断浮云碧扫空晋水蛟龙悲夜月芝山虎豹泣秋风名高不让知玄辈道大堪追太白翁六十年来钟漏尽灵源涌出一轮红

　　示念佛缁素

有念铸无念无念即净念念念念不生弥陀全体现自心即净土佛不离自性看破念佛谁是真为究竟

　　己亥腊八赠立禅德幻寄闭关(十首)

三间茅屋傍梅花四面青山护结跏天赐幻人居幻境大千幻纳一袈裟

关即是我我皆山了无内外与中间所无所所我无我是谁作主坐何关

悟迷生死两重关筋斗打来知几番今日路头都坐断从教大地没篱藩

胁老三年证大果长庆蒲团破七个莫谓今人非昔人佛祖原是众生做

一句话头如铁橛嚼烂舌根露出骨果能如是用工夫敢保立地补兜率

瞿昙此日悟明星瞎却娘生双眼睛禅德眼睛虽未瞎看来鼻孔不多争

明星无异见差异异见施为皆识神识神学道阴阳摄不落阴阳名出尘

日日举头天外看谁云身里出门艰忽朝扑落虚空片压倒门前大案山

一大藏教拭疮纸千七百则烂葛藤大开一口都吞尽个是人间无事僧

霹雳轰天是济宗知君双耳几番聋者回透出顶门眼不枉狮林觐老翁

　　寄呈玉林法叔祖老和尚(有序)

　　顺治十五年岁在戊戌冬　皇帝特差内院张嘉谟颁诏聘请湖州府报恩寺玉林老和尚入　禁庭问道奏答称　旨随赐大觉禅师之号并赐紫衣金印虔留供养屡以未葬亲为辞　皇上重其道德孝义颁金钦赐祭葬复画御容与师对坐返锡日　上偕皇后归依起法名复敕群臣随辇送至午门犹不忍别　上亲脱御手珀珠以赐谕曰和尚见珠即见朕也次年己亥三月再遣中使存问复赐金印加号明教大觉禅师旌崇知识可谓极矣庚子冬浙人来述应诏缘起信笔三十韵赞叹万一云。

古今圣贤主多是果位人慈愍众生故乘此大愿轮不忘灵山嘱大法荷诸身报恩大知识同来符宿因宗风补治道帝德全修真机暇思问法诏请敕群臣道驾启行日迎送亿兆民瞻礼无立位蹄轮填重闉合用从新制御库给万珍逢山开觉路遇水驾迷津一拂登宝殿奏答迅如纶机契第一义龙颜悦几旬赐号曰大觉衣紫光鳞鳞少林花再发龙池雨露新殊恩励后学宠渥泽双亲昏衢与晦室赖师而有晨朝野无贵贱倾心愿陶甄法施已云普杖拂归湖滨人有荣欣意法眼视游尘道德照今古华朴霭彬彬何来未醒汉懵论嗽齿唇谓师名行道薄言为解醇三聘古不起一诏赴紫宸时节以当出隐显无疏亲道若无所感名亦不易陈差胜德不修名与身俱沦予于丙申岁为省觐南询混杂三作礼知师道绝伦今冬读纶语语语似阳春堂堂一国师天下仰慈仁

　　读法叔祖木陈老和尚语录

　　(顺治十六年九月十七日　皇帝诏请入内问道于十月望日奉　旨开堂　圣驾亲临)。

天童寺里口三缄万善堂中展尘谭感得　君王亲听法道风从此播东南

　　次答龙溪禅师

东平古镜已全提妍愧光分照用齐更论不迁端的旨马翁梓里在江西

　　答邓太守

书来异国江山夜忽感中原霜露秋再读啸庵遂愿草了无只字可相酬

　　赠顾长卿居士

眉毛凌宝剑脑后开双瞳沧海眇一滴老气吞长虹

　　赠李木长居士

广长覆准眼空群宝剑高挥不字文天产英豪为国器虬髯未许卧深云

　　次石屋和尚四威仪韵

山中行扶得一枝藤才举足踏倒万崚嶒

山中住古今为旦暮绕猊床檀林无杂树

山中坐开口成话堕为无为石头点几个

山中卧一切都放过梦也无说甚风吹破
嘉兴大藏经　即非禅师全录


　　即非禅师全录卷之十九

　　门人明洞性安性节明觉明幢同编

　　诗偈

　　立春雪霁对梅东何楚庵林于腾二居士

天翁放夜晴催鸟转春声唤起南窗梦香光分外清林逋新气魄何逊古交情人羡百花长吾钦高士名

　　郑虎溪文学踏雪怀诗见访呵冻以答

天空四壁琐寒威野鹿幽禽没路归何处寻梅云外客独携春色到山扉乘驴稳以乘桴险映发光于映▆微人似广寒宫里坐爱君诗句湛清辉

　　己亥除夕用林惠林居士来韵答之

岁夜无余事天香定后闻他山权作主故里独怀君删却半林竹烹残一坞云管弦随处滥孰解听狮筋

　　守岁书怀

未能随腊返三载锡留埼孝薄为人子名惭出世师浮生俱是梦大觉到何时古殿金钟动又添一岁痴

　　庚子元日诸乡老见过

海外逢儒伯山中礼诺伽直拈崇福果为点赵州茶宇宙仁双片元正露一芽试毫思旧主饮愧记年华

　　元旦即事

岁方度五九心亦是儿童儒释衣冠异山林礼乐同片更新气象梅展旧家风圣德高云汉焚香对日红

　　梦谒黄檗老人示诸子

怀师尝假寐梦绕碧萝层断岸舟难上别峰路可登话阑三世事拨转万年藤醒得一身汗诸人梦未曾

　　赠木庵法兄半百

兄物为兄寿听予一奏篪桂庭铺瑞草菡萏吐桑枝岳展长生画江开七宝池道龄同宝掌知命尚婴儿

　　赠郑天康居士六十

义生羞纪腊贾隐见君贤清素儒中衲优游客里仙尘闲挥白雪剑冷烛青天耳顺谁相委乡僧识郑玄

　　次玉融林青屿居士见寄韵

开眼作异梦六白犹一日远惠暮云篇雨点空中出洁尽江山青澹入蛟龙室不惟波澜张兼之意气密卓锡蓬莱东喜无狮子虱食息慕大儒何时桴隐逸大儒好古道浑朴无伦匹以道永为好相持泯得失

　　次吴石也居士怀寄韵

读易南山下挂瓢沧海东割云知土异对月想雷同目注双青阁书邮万里风开函香不尽语带荔枝红

　　接汝钦叔云樊弟诗简赋答(有序)

　　补山别后时异地殊彼此音问不相闻者六白矣今春张友传叔弟手教至乃知吾融数载兵荒事事不给寒毡共守乐与道俱非介然卓立之士不能也天道辅善入泮俱占首列虽幸出望外亦足少酬素志不肖久卧深云罔知人世有荣枯两字谊属至情能无尊贤乐善之怀敬裁一律为助竽头并次两韵聊答远意云耳时庚子仲春望前一日。

亚仲时康道乃亨后先入泮冠诸生冠裳帝赐梨园服世界天开演剧棚四海风云从变化三山头角现峥嵘僧儒异域怀同气贤圣庙堂好共撑

　　次钦叔见寄韵

儒释无二道大千共一家五言飞白雪万里照梅花海阔连天碧山高近日涯法雷平地起桃浪溅红霞

　　次樊弟怀寄韵

万里抓帆江上悬春风护送到桑天邮来棠萼连枝秀不数瑶池十丈莲选佛题成藏句外闻樨香处露机先全身拶透三尼藏始畅心空文字仙

　　次汝读叔寄怀韵

非儒非佛亦非仙捏就一团钻愈坚锥颖雄吞青白玷剑铓挥落两三玄沤花影里分强界闪电光中列圣贤梦笔花开醒梦眼等闲看破祖师禅

　　同木庵法兄泛舟放生

莲舟共载越恒河为悯飞潜堕网罗点惺迷云开活路澄清法海畅仁波永明悲合上天德王老慈翻古佛科谁是无生谁乐国山光水影现弥陀

　　憩香山岩谒弘法大师古迹

云松缺处露香岩一望江山石半函莫谓大师长秘密空中说咒口喃喃

　　舟至浦口

青霄贴海浴朝　满棹风光逐浪奔烟水渺茫天路近好山看尽到松门

　　菩提寺观梅花

菩提无树花何来碓觜抽枝烂熳开白玉堂前思獦老寒香影里忆黄梅

　　经二十二义士墓为说伽陀

山环古冢兀堆堆玉骨都成一撮灰义气一团吹不散凛如冰雪郁如梅

古道如今半是苔诸君不必赋归来翻身便是无生国九品莲花好受胎

　　登金谷山远眺

摩霄峰顶紫金台俯瞰沧溟玉一杯杯里昆仑三两点并装诗句袖归来

　　晚同木法兄宿雪子泊庵

两岸红尘江隔断一湾流水绕孤庵画船泊尽僧初定月上前峰第几潭

　　应林大堂居士茶供

昨日饱山水今朝味更长齿牙余岳色衣袖半江光影入冰壶澹清浮绿乳香将何酬七碗为写赵州方

　　咏观音瀑示诸子三首

一片广长舌分明举似君耳观须返照眼听在遗闻示迹飞泷瀑大悲一念中观声得解脱立地证圆通涤彼心舌垢濯渠耳目尘为何不自洗千手无可伸

　　瀚江林万石居士远寄闭户佳作并写江山烟雨图见惠时一咏赏清气迫人如角巾相从于断岸飞楼时忘其别来廿载矣使回赋答二首

叠嶂胸中出烟江笔底流知君不出户移我过沧洲

读诗如对语不觉别多秋半幅乾坤小俱从画里游

　　谢林梅公孝廉惠管生

益友中书慧辩长须眉毛孔皆文章铿锵不入今时调品节惟留千古香

　　从羽林居士题扇头寄赠依韵答之

道契何曾有间关作书端楷见君闲掀翻法海千层浪位置诗坛万叠山公美容仪呼即应子韶物格话何悭拟条拄杖挑双国自笑人间无二顽

　　季春朔日登宕山谒地藏大士示诸子

天外悬蠃青一点金乌绕处迷云敛蠃　阔步大千宽偈赞愿王落韵险愿王愿力如青春能令枯朽化芳艳法身遍满春亦然随其根器开顿渐地狱不空佛不成若此弘誓余增慊神珠放出白毫光照空业镜无瑕玷返掷狮子吼岩前惊起泥牛蹲石庵春王为我铺花茵万绿千红一雨染

　　紫云亭晓望怀径山老和尚同木法兄刻韵

迳转双亭北门临五岛东江光开晓市人语闹春风衲映山云紫霞分海日红西瞻双径杳令我忆师翁

　　一粟园观桃赠何毓楚居士

天赐庞居士闲栖一粟园连墙幽隔市一屋锦遮门日映珊瑚树霞蒸玛瑙盆别成仙世界莫问武陵源

　　赠陈入德医士

天地心为心圣人道为用如此善用心卢扁君季仲

　　赠医士胡春山之洛

存心忘贵贱药理自通神赠子一茎草随方去活人

　　桃花咏赠隐者

羡尔花中仙来自河阳县不带郁金香路人少识面朝不醉琼楼夜不学禅宴独影卧空山董林相友善一段乐天真眼所未经见风雨助狂吟赤身拏掣电少慕松鹤龄老觉春光贱当下悟无生击碎丹砂片偶来作主宾盘桓无厌倦胡抹咏桃吟却成谪仙传

　　瞽者献筝书偈美之

见虽无见见性聪别开手眼弹丝桐借弦为舌诉恩怨但觉微风度古松

　　送衍禅弟再上狮林

万里东游六载多蓬莱看尽忆支那归帆不忍云边挂大义扶师上太和

三易舟车半月程不辞跋涉见君情戒行不附寒暄信只恐还劳师弟兄

新开少室好跏趺归去依然在半途到家一句如何举十二峰高展画图

望断南云眼欲穿由来忠孝两难全江山不放君归去想有多生未了缘

服勤一十六年余感得追风天马驹吾弟当仁如不让颠骑倒跨上云衢

　　闻▆国主布地延本师开山柬龙溪诸昆仲

苍松扶植太和村叶叶新沾雨露恩他日千枝齐挺秀绿云深翠覆乾坤

　　立夏前一日寄答黄檗默公诸耆宿暨诸檀护

时时梦跨五云飞道契恒亲迹有违莫副故人峰顶望修将书信寄春归

　　怀寄耀禅兄

忆昔别君古粟丘劳劳送我上孤舟赠篇捧对闽川读如月辉澄浙水秋海外无聊怀万仞冈头有约濯洪流天方五载稀消息夜夜推窗望斗牛

　　柬云问天则法叔

彼此存吾道暌违知几年别峰相见后恰似未逢前岂曰机无证难言意了然以兹言外意少尽寄怀篇

　　次韵晦堂法叔见赠

昔日晦堂今再来舌棱八角滑如苔玄言突起中流柱万派狂澜挽得回

　　夏日曝书得林尔受居士于丁酉秋见访所赠诗语类雪中春色严丽如其为人和韵失录今重补之

电拂犹迟钝是风一尘不立塞虚空相逢脱略宾和主幻住宁分西与东惟佛能含天广大非儒莫显道尊崇门开不二君先入优钵花敷劫外红

　　予四十五初度知法弟惠诗依韵答之

八一原来是九九如身六臂连三首有相原从妄所生即妄皆真非妄授时为恩有转法轮未曾动着娘生手借言显道言遣言任怪岸移舟不走爱君笔底翻春江吾今只合学钳口虚空有尽誓无边生生共事黄檗叟

　　庚子中秋

中天月色印禅心万象都归一照临映彻山河光朵朵迸开星宿影沉沉推移不爽亏仍满示迹浑忘浅与深四十五秋犹梦觉桂轮非古我非今

　　送水法兄上摄州次留别韵

一棒支撑天外天一言扶起鼎丝悬掀翻初祖西来意小朗何如大朗贤

　　答八登侄

子登第时我入山我出世时子之官相去万里复万里此心原不隔毫端飞来尺素俨觌面忘却十霜别指弹兼荷题额以寄我福星晃耀龙蛇攒雅与蓬莱为交胜宜小方丈添壮观细读华音知近况奉命改使归问安相随一琴俱一鹤犹羡龟拂棕蒲团黄绦腰金各有道不难于得守为难惟子天容全道骨通身锦绣气如兰七载雷阳宣政化罗湖英岫供盘餐今岁转输谒天子富国不数刘忠肝上林花发春在眼望断芝山香未阑能移子道尽臣道家国兵民托一盘古来以德辅时出不为名位甘热瞒子今才德堪匹古无忝平生一寸丹褒封定作庙堂器跬待一柱捍狂澜示现宰官身说法菩萨度生平等看传灯居士百有五勋业道誉馨栴檀记嘱不忘仁不让世间世出均屏翰愧我偎云千嶂外未能此道重盘桓他日功成预选佛妙高峰顶望登坛

　　祝补山上瞻和尚稀寿(法派师叔嗣法同门)

塔以心空先及第山因道腊补方高种梅子熟知多少屈指花开七十遭

　　赠百二十岁优婆姨

庞婆疑再世赵老是同年解说无生话超彼长寿天

　　示禅彻医士

参透禅中旨回生似不难云门干菌橛真是九还丹

　　示巫辅臣医士

棒头明杀活句里辨君臣我此一丸药堪疗天下人

　　示吴正旭居士

梦回伸只脚踏转一轮红阔步高峰顶双眸四海空

　　阅郑虎溪居士啸草

醒来发一啸余响落千峰浩气化云雨收归一纸中

　　陈尊光居士写围屏

辱惠山僧一画屏毫端三昧自天成无声句子灯前读屋里青山逐浪行

　　阅　敕赐明觉禅师赐紫谈玄语录(嗣百庵和尚)

生缘共省法昆仲俱是径山三世孙云卧不知天子贵杨岐火种喜双存

　　对雪

白玉堂中留不住却来蓬岛赏琼花天翁知我思乡甚团取乾坤作一家

　　梅石偈示林公琰居士

梅花说法石头听听者无得法无剩无剩无得无非无如空合空镜照镜

　　崎主过讯请益大道并喜怒之义示以偈

道本忘言言非道道不借言莫显之言外之言言皆道道邪言邪吾不知

喜如日出怒如霆发之以时总曰仁仁德如春万物育不迁之道此中明

　　挽喜翁檀护

梦幻死生奚足悲仁慈忠孝令人思崎江一片中流石堪勒喜翁惠爱碑

　　祝檗山常熙法兄耋寿

矍铄高禅八十翁林居端有古人风行多于雨愿如海流出毗卢一句中

　　赠吕成五居士

倒峡倾湫气肃肃睫开两眼空场屋电飞马足裹风云霹雳一声山冰绿

　　赠幻寄逸公六十

烹云啸月乐优游眨眼方知六十秋如问未生寿者相长江自古向东流

　　喜化林徒鹤搏孙至自福严

万里寻师切飘然过海东一双无柄钁待子种春风

　　昙瑞徒延十僧荐亲示以偈

为报四恩忏四朝高声唱了急低腰苟明棒下无生忍历劫冤亲当下超

　　赠紫云谦公五十

杪夏念之七谦公华诞日无以寿元辰聊为一举笔笔重如须弥尽力书不出蘸向齿颊间一嚼成霹雳震下长寿天灯笼齐贺毕山僧何所云偈语重宣述知命而知道花果同时实愿行互庄严寿量无穷极

　　谢陈允宁居士惠玉笔山

五马移来五岛东削开朵朵玉芙蓉等闲唤起江淹梦放下撩天卓笔峰

　　次黄檗慧门法兄见怀韵

脑后目轮似日明已非形迹晤师兄观潭转觉源头活嚼雪何如檗味清二六峰高频入梦百千里外忆交情闲吟佳句空生籁疑是当年啸月声

　　次未发法兄见访韵

江天如画没陈新杯渡南逢数雁宾赤脚踏翻波底月缁衣拂尽劫中尘他邦屡见花犹实我国微闻汉与秦孝悌于君能有几买舟约看太和春

　　次鳌江月樵居士见怀韵

和光达士胜韬光甚日重期到上方别甑迟炊香积饭何人共啜没羹汤身栖蓬岛承高厚舌卷鳌江羡广长毕约未能赊岁月空缄雁篆答汾阳

　　次惠风居士见怀韵

石烂冰枮局未分山中万事付浮云一条古道无人见两字虚名到处闻惹得犀篇潜水怪拟酬狮句走狐群传言问讯庞居士棒喝声中别梵文

　　次高泉法侄见谒韵

鸡鸡鸡也迦迦迦字字珠联雁落沙上座偈言如咒字山僧未读眼先花

万里迢迢讯诺迦恰如丽水里淘沙低头问我东来意笑指堂前几树花

　　弢玄法侄韵

三毬重托出令我忆玄沙特地未咆吼通身露爪牙

　　次惟一禅侄韵

摩醯只眼顶门开烁破虚空不露腮佛祖牢关推八字铜头铁额喜重来

　　赠余宰淮居士五十

五福非他物惟君能自求半生无少恼一刻度千秋白社常为侣顽仙不入流多时出火宅特地以忘牛

　　次河清居士韵

定起不知三丈晖开窗远岫喜如归知君却有间中趣收拾寒云笔底飞

　　赠高泉法侄二首

子有没弦琴不落今时调为予试一弹清风生海峤

妙句敌秋涛禅心湛古井闻见意自消畏哉法门郢

　　观梅简兆雅叔及统官明诸弟

卧雪忘春碧水涯香光几点播山家花魁俱是冰霜▆东解上林树树花

　　送雪上座还唐

三界由来称旅泊不知何处是家山随缘作主遇缘住磕破虚空独步还

　　送永上座回莆葬亲

未写蛙旋钟感诗莺花满路候归期前途若遇曹山本看破灵衣未挂时

　　次碧崖书记韵

吾道可西亦可东如空能雨复能风原无门户从人入岂有阶梯听尔崇直下骑声并盍色母劳作哑与妆聋灵根得土逢天泽更要及时下苦工

　　希孟陈居士名浩善山水有声近寄一幅并题佳作妙称三绝次韵以答

大挥小抹扫群迷羡尔能超笔墨痴万里江山凭啸傲谁知寸步不曾移

　　古松吟寿希孟居士七十

君为松写真松为君传神一实无有二如眼不容尘托迹烟霞里三妙更可人藤萝浑草圣诗句入秋新山泉为俸禄再世大夫身良匠幸不遇玄鹤忻主宾有时发清籁俨如听雅论栽松人七十松老不知春

　　祝本师老和尚七十寿(有序)

　　岁辛丑黄钟月朔有四日太和山建新黄檗方丈成值老人古稀大诞遐迩缁素咸修庆祝某忝弟子员将何以为祝耶以佛法祝耶世法祝耶以世法祝世法有穷以佛法祝佛法无相于斯二者当何择焉用是别运机筹于一阳未兆之前一着子以寿老人以老人母胎中一句子以寿天下后世如斯寿寿非惟寿己寿人抑且世出世间打成一片劈空补缀吃棒奚辞。

新开檗苑即嵩丘国泰时和化道周垂老七旬如许壮度生一念未曾休活拈拄杖撑三界倒挂袈裟覆九洲百亿须弥千日月不萌枝上庆春秋

　　哭福严老和尚(并序)

　　临济正宗三十一传至我福严费师翁犹杲日丽天恒沙毕照不幸于是年辛丑三月念有九日未时西坠大地惨然变黑矣呜呼色相有坏真身不灭即日火浴获舍利二百余颗皆五色灿然其最晶莹大而圆者二十有三粒噫吾翁出生入死光明盛大有若此者岂苟然哉嗣法诸弟子奉舍利进黄檗山寿塔用表化源垂范后学愧不肖与本师行道他方离故山已久消息罔闻是冬仲月六日接径山法叔书始知遵遗命不徇俗礼示无生灭此又见吾翁推化机于不息悬觉照于无穷也复何憾焉第不肖曩承法诲恩大难酬谨奠以山云海月西向常寂光稽首再拜而作哭辞。

我等胡劣福俄然崩祖屋众生失所依人天丧眼目忆昔谒家山万指道共牧通身拖水泥肝胆悬空瀑住世七十年十会坐曲菉全提格外机霹雳破巨木咸称古白拈畴识后金粟篑起太白峰一嘘双径绿反用砒活人解彼醍醐毒知罪甘不辞禅统严删续节操犹火轮可望不可触谈笑成宝坊睹史堕林麓四来需禅悦随量各满足脚下马驹儿如潮奔百谷道声澈九重惟恐加宠辱擦手引春归别调无生曲示现不坏身舍利累珠玉密在二六峰流光烜东旭沧溟奠一盂虚空轴半幅吐辞三失声万象代宣读

　　三山诸士绅及侄孙孝廉邮启请回唐赋答

自笑无知类小孩何缘款订戏毬来潮如速驾声偏切山似留人喝不开归梦拨残闽岭雪欠伸踏倒越王台云龙际会看时节听取春深动地雷

　　寄赠参藩陈沁斋檀越七十寿

天竺古先生号曰无量寿仲冬十有七降诞当其昼阎浮有居士记嘱自灵鹫后迟五日生生应上列宿天人梦初醒一身无前后涕唾成文章功名置怀袖屏藩王室劳起民无疾疚丹心贯红日德泽煦雪留五子青云姿义方堪匹窦动静付无心祸福不能囿林下思明君稀古答天授三山袍笏多嵩祝罗锦绣或颂以九如或图乐橘柚岫云未知还语风讯道旧父母非我亲想必时参究觑破未生前方知产胁右富贵犹秾红芝兰千载秀仙劫亦有涯学佛证无漏

　　贺知法弟受嘱住佛日

天亲久矣罢南询坐看金乌转法轮万卉未资和气力祇林先发一枝春

　　怀季渊居士

四海三年别孤舟万里心天涯一雁少惆怅暮云深

　　次韵答周崧庵参宪见寄(并序)

　　纸窗留月禅榻分灯忆与老居士道晤于万寿闹蓝戊子秋也别后持节南行浮杯东渡风马牛不相及者十五霜矣每想方外莫逆重论心于薜萝深处奈何缘有所属徒增各天之思壬寅春获接老居士于己亥冬所惠教札读之俨如觌面三复佳篇高远雄丽犹旭日荡洪涛深得诗禅三昧因次原韵用表琼瑶之义云。

句挟风雷韵自奢银钩剔起雁行斜遥封白纸传天外独露丹心映日华岸阔八千余莫苇桃方十五度开花迟予旋结香山社应喜维扬是鹤家

繇来百谷海为王旅泊翻成到岸航摄取百千香积国难填一个臭皮囊旌章词切心犹愧负米途遥念未忘掇转亲亲双面目红轮赫赫耀东方

　　次林鲁充居士见怀韵

换却曹刘眼里珠舌头蹲取赤须胡吟成格外新禅史构出诗中好画图特地珍藏非独有辽天索价岂全无他年持返山人读犹胜相贻九节蒲

　　次前韵柬叔弟

召移士庶落鲛珠无计回天争奈胡自古难延仙子劫谁人肯写介公图家乡风景诚何似亲友藜羹饱也无方外未能相问讯寒塘又见长春蒲

　　次郭道焕居士见怀韵

日用了无间与忙浮沉世界任沧桑箑头寄我堪千古屈指别君已十霜故国论心形迹异新诗脱口齿牙香自惭无物堪酬赠明月疏钟载一航

　　答吴石也居士见怀次来韵

云敛天空山歇雷楮中春色上楼台赓吟百鸟簧新奏斗句千红锦簇开子且苦磨仙吏骨功成易裂圣凡胎清时物色山林士未许高人卧草莱

　　次韵答龚侗初居士见怀

晓风吹散碧萝烟一勺清涵上下天那得与君时泛艇平分半榻夜谈禅迩闻懒折蟾宫桂逸老惟栽火宅莲惠我瑶篇如苑囿百花丛里对忘年

　　示侄(有序)

　　君子之处世敬身修德荣显宗亲世出道行报资恩有愧我不肖双亲不能报况四恩乎自度又未能况三有乎由是庚子退鼓之后深闭禅扃作个自了汉因悲梓里召移劫运未消转念子孤哀失学不知趋避吉凶之道遂嘱楮君唤子前来听度出家共登清净无为之域奈子根器凡劣向为舌头所瞒不能嚼出菜根滋味既誓度无缘减我衣钵微资赆子回唐竟不敢以常住公物作自己私费子不免以我为薄耶岂知空门中施者不易受者亦不易转授于子更不易也恐子不识因果直引龙藏中所载一二用破彼此之悭贪耳唐李信为隆政府卫士显庆中赴蕃乘草马一疋并将草驹是时风雪马遂不进信以蕃期所迫挞之数鞭马作人语我是汝母为平生避汝父将石余米乞女故获此报此驹即是汝妹也偿债向了何故敦迫信闻之惊愕流涕乃拜谢之谓曰若是信娘当自行归家马遂前行信负鞍辔随之至家养饲有同事母屈僧营福乡闾咸叹异之又有私取常住一文钱一日一夜长息三分七厘次日利上加利来世作牛马偿之牛日还八文马日还七文所以云作一生之容易为万劫之艰难若舍一文入常住一日一夜长福亦尔吾所以薄子者正是厚子也子能佩斯言安分乐善向上作福自有随身宝藏受用无穷矣奋志努力勉旃勉旃。

历劫爱缠割断休随身宝藏载归舟莫嫌亚父心如铁免使他生复马牛

子能学祖耽仁义父母肉身常在世数亩山田好习耕竹松之外栽兰桂

　　赠何性延居士五十

白衣持戒似僧家半百初临两鬓华稳坐山堂春昼永闲看双桂哺慈鸦

　　示耀哲信士

亲恩罔极等高深图报何须问宝林豁醒娘生双梦眼一天明月蘸波心

　　寄尔潜居士

眨得眼来春欲阑揭窗时对白云间知君胸次藏丘壑不似支公别买山
嘉兴大藏经　即非禅师全录


　　即非禅师全录卷之二十

　　门人明洞性安性节明觉明幢同编

　　诗偈(洛行草)

　　岁癸卯八月初九日上京省师留别诸檀越

檀那德泽比渊深肯负秋蟾一照心自笑岫云间未得从龙飞去勉为霖

　　初十日自谏早渡江至神通院谢岛田崎主及谏守

舆马又轻舟乘子到渡头水穷山不尽随处更登楼

　　十三日肥州道中怀诸公相送回崎

沃野二百里修途半是松怀君一举首叠嶂几千重

　　本州遣数马为负道具偶鞅断扑地几绝人皆不觉一马悲鸣遂得救余义之乃授记一偈

人多爱神骏子兼重其义一念既不迷翻身脱毛类

　　十四晚次小仓月叟宗洞二禅德接至开善寺

善积小仓优忻逢达道流踏翻峰顶月涌出海门秋

　　十五日谢丰主源忠真老居士见访惠斋

久闻君富德一接见平生未了灵山话秋泉带月烹

　　丰主呈偈次韵答示

灵山旧面目非古亦非今秋半一轮月全彰古佛心

　　登啸月楼怀崎中诸禅德

未驾铁船浮来邀月上楼大千俱一照岂隔数峰头

　　十六晚泊赤间关题　安德天皇庙

德皇庙貌俯沧浪一点英灵亘入荒暗度秋光五百载乾坤依旧水茫茫

　　八月廿二日登岸谢筑前太守具舟护送

一帆秋水一江风相送楼船至浴东画里江山看到岸谢君助我半神通

　　慧林龙溪高泉法弟侄候余于大阪之心月轩

百里光三益辱迎一佛奴江头欣把握皎月蘸冰壶

　　廿三日小滨民部正易溪船送至山

水陆一千里旬余三易舟谢君双桂楫棹破一天秋

　　廿四日至黄檗礼本师老和尚暨晤诸昆仲

法躬万福倍忻忻况值弟昆礼意勤一日十霜无剩语满堂和气暖如云

　　奉次老和尚双鹤亭韵

枫林点赤露婆心古涧聊为直指吟双鹤现前呈普眼和山卓立示威音贤于建刹一茎草须达数园百顷金翠霭妙高亲觌面南询谩向别峰寻

　　赠惟一禅侄血书华严

惟心法界没多途万行因花在处数滴血化为华藏海一毛头上现毗卢

　　次韵赠大眉弟结茅

不着间也岂着忙一瓢高挂白云傍续灯不假通宵月两道眉毛解放光

　　赠高泉法侄血书金刚经报恩

出佛身血写佛经妄宣般若咒师亲如斯忤逆为贤孝铁树花开别是春

　　次老人选佛场玩月尊韵

万里秋空望月光马翁师弟喜同堂金风乍卷云囊尽宝鉴偏从海印彰华厦乐成先选佛刹竿扶起好逢场不须更折蟾宫桂露柱花开天外香

　　竹林精舍观红白菊

香色堆头隐逸翁懒披金铠战秋风虚心日夕对君子不觉霜花扑面红

　　咏御菊

金英朝邑露色带御衣黄不逐浮华老惟期晚节香

　　九日侍老人登高

叨陪法驾过东林山自高兮水自深双袖慵随双鹤舞松萝时对菊花斟

山重重也水重重重九重登最上峰收拾画图归去也山城日午未闻钟

　　同水法兄过普门访龙溪公次韵

骤雨相催早到门鼓钟互动跃砂盆如知补处无双位笑倒堂中第一尊阅遍狮林花有品嚼残黄檗苦连根惟君作用天然别掇转西江合本源

　　过佛日寺访慧林法弟

风颠引上白云衢一道祥光朗太虚猊榻平分千嶂里家山隔别十年余巨川有豹非难伏三等接人惭不如老大弟兄归未得且将大块作吾庐

　　写弥勒赠舶主

肚皮似海深无涯梭掷仙风上斗槎睹史陀天勒不住尘劳界里现龙华

　　万里中纳言见访

佛是了事汉世岂无全人踏半榑桑国初逢社稷臣

　　松平若州守见访

听法于言前观棋在局外予非远录公君是欧阳辈

　　黄檗开山和尚寿像(有序)

　　佛祖西生睹相开悟教法东渐示像传心斯像之所由设也本师老人东渡十载腊逾古稀虽欲退休逸老而寿国度生之心犹未艾也弟子辈不昧源本预图老人常住法身为将来无穷慧命有斋戒范石甫者闽之泉人也善造像以西域本为之胎高五尺许踞曲菉握龟毛道容渊穆神宇超迈缁白瞻礼者莫不赞叹希有复相顾曰巧心妙手有是哉昔六祖之遇方辩先后一揆机缘亦奇耳竣工之日值老人大诞千指围绕迎镇千万福堂中为当代之化仪作后觉之模范诚世世福田也或谓成坏相寻纵天地不能保况此虚幻之相乎余曰至道之妙全性之用子知之乎成无成孰能为之坏始无始孰能为之终真如独露非幻非真所以超乎天地之外者有至理存焉非普化裴休不可以同日语也客谢而退敬赋一律志喜。

上乘根器自西来郢斫东方出世材剑刃翻身全大用虚空为口老慵开尊称万福堂中主道契千秋腹里孩七十二龄双降诞喜师不堕圣凡胎

形名未兆相何来无那天生格外材照世珠从衣里现验人眼向顶门开绕围龙象余千指较胜芝兰富百孩永镇榑桑为日月凭教露柱又怀胎

　　老人寿塔

　　癸卯仲冬同诸昆仲合捐衣钵资为老人建寿藏于万松冈落成志喜

寿域碧云封影堂傍古松百川朝正脉万岫绕开宗字篆疏山石碑题熊耳峰他年入正定只履觅无踪

　　恭和老和尚松隐堂尊韵

放去泥牛不见踪退闲结屋傍青松隔帘竹色分深浅入户梅花较淡浓得趣时闻凌雪操知音未许抱琴从或时午梦寻高士踏遍绿阴千万重

前身疑是慧安公嵩岳移来檗苑中沧海胸襟山肺腑清秋明月夏松风乔撑碧落门庭峻凉荫大千化道隆谁识白拈为榜样出山原是住山翁

　　赠王心渠居士七十

手植芝兰香满庐从心之岁乐如如一声唤醒英雄梦始信堂堂不是渠

　　寄化林徒及鹤抟孙

不觉别来又一冬白云无语对青松他时有个惺惺汉借子双桥过万峰

　　赠高泉法侄

堂上三千指还谁较一筹元辰曾觑破更不涉春秋

　　赠监寺吼弟四十

今朝十月十刚逢年不惑吞残粟棘蓬扶起庭前柏

　　次韵答髻上座

贻予半幅纸掩映一庭芬琢句如齐已涂鸦似右军

　　癸卯腊月朔日黄檗老人开戒命予为教授前一日妆弥勒大士成迎进戒坛高泉法侄揖谓余曰弥勒前身之教授法叔后身之弥勒余笑而不答和其赠诗

非凡莫显圣借假以明真分取无情物合成有相身双眸光映日一笑冷含春睹史忘归去昙花几度新

　　谢眉弟春斋

妙用繇来别云厨不费工银瓯盛白雪瓦钵贮春风席异洞山果座兼普化翁以何酬法供托出一轮红

　　人日示昙瑞碧岩二子

玉历开端标甲辰马牛脱了好为人人身难得时须惜切莫从前蹉过春

　　赠独照道弟

禅心澹碧波峻骨自嵯峨十载栽黄檗为擎一鸟窠

　　赠龙溪法弟(正月十九日得法)

一千七百系驴橛十载接成白玉幢鞭得泥牛攒入海云龙惊起跃春江

　　孟春同诸公登醍醐山首礼药师如来

殿上如来号药师声钟接足具威仪由来不假神功力陟彼崔嵬仗护持

　　次谒不动尊王暨圆通大士

风柯鸟语说真言朵朵青山不动尊转入圆通无见顶分明别是一乾坤

　　宝幢庵斋

午听斋钟憩宝幢衔花瑞鸟落双双山灵却会山僧意拂尽春风看远邦

　　游下醍醐

均沾法乳润焦枯若个男儿不丈夫倾出曹溪源一滴总教大海化醍醐

　　礼世尊卧像(有序)

　　慧日山东福禅寺元初时有异僧明兆者能以丹青作佛事绘世尊灭度像长约三丈高五丈许诸尊者及天人环列座下怅然兴哀异兽灵禽悲号跳掷视今去佛二千余年俨然一会未散精致入神诚不可思议者也每岁遇涅槃日揭于殿中示不忘自而福泽一方由是都人毕会瞻礼恋慕如失怙恃甲辰仲春望予同高泉法侄及诸子到山拈香见其四众诚恳因示之曰原世尊灭度之意无非从慈愍中示同人法摄受众生以觉群迷耳若论法身犹若虚空安有生灭具眼者当以法观勿以像观可也众罗拜而退笔以纪之。

世尊放倒涅槃山百万人天扶起难不意二千年以外日僧舒卷一毫端

灵光一点日并明今古无人画得成是灭度耶非灭度半春花鸟自含情

　　谒远祖无准和尚暨圣一国师像

　　圣一国师与予正传雪岩和尚同入径出佛鉴老祖之室为嗣法昆仲

世愈趍兮道益尊翁翁法泽至今存瞻云隔断东西土万派千川归一源

　　读虎关禅师语录

大地一虎关未许通凡圣隐显日月星是师三要印

　　题大机庵

他山分半茅日与竹松交鈯斧时拈出逢场好斩猫

　　戒光寺礼栴檀唐像(同无心潮音诸禅士)

戒光寺里礼栴檀喷嚏皆成优钵昙触破虚空浑色相山花似锦水如蓝

　　泉涌寺瞻礼佛牙

法泉时涌出流露一双牙以此福人世如林春着花

　　礼三千大士像(有引)

　　宝像高与人俱凡三千尊高下行立金碧辉煌恍怫佛国移下人间考其年代方六百春秋详其缘起则白河帝因梦感而造所谓应以此身得度者即现此身白河帝亦三千中之一数与。

天地藏一尘一尘一天地三千大悲翁化身亦如是手眼各自殊鼻孔元无异稽首如虚空空相难思议

　　大佛寺

　　寺在洛京规模宏敞柱可四人围中踞大佛易敞方新高大不知几许较其大略则鼻窍可张小伞指掌足卧数人。

玉泉古刹称冠绝梵相较此无优劣若能觑破无边身千丈舍那眼中屑

　　大钟

　　斤计十万围三十尺高一丈有五径九尺厚九寸其制有古意颇类金陵之钟。

大寺之傍悬炉钟偶然一击山玲珑声尘耳根俱不涉真闻独露心自空

　　为道长题三圣图

一画肇开文字祖备尝百草现医王冠裳雅制垂人极帝德如天覆万方

　　过宝林寺

数里闲行不记湾白云尽处露青山为探古寺过桥立带得溪声随步还

　　游宇治同独航石云惟彻诸禅士

洛邑曰宇治山川发幽秘野旷地摊笺溪纡天草字同游日国僧平等唐朝寺不上宝林峰焉穷此韵致

　　御室山礼大士

御峰作室倩云扃中有大悲昭厥灵水月千江堪供养何须芹藻荐惟馨

　　题台阪　东照大权现庙

山高分脉远湖碧引源长古庙云封尽时闻玉骨香

　　登天台山谒传教大师道场

大千一片土南北两天台萝径浑相似头陀疑再来山高擎日出殿敞翼云开定里传何教天花落讲台

　　泛琵琶湖

谁把无弦湖面张清风明月别宫商龙吟疑是龙香拨一曲余音云外长

　　游御井寺

台山历罢宿湖傍晓起经行到上方山色秀钟王者气林花清沃御泉香安禅俱是新传戒触目无非古道场胜概宛然同我国不知身已在他乡

　　永观堂礼回顾弥陀如来

父母皆为儿女痴如来度世亦如斯众生一去都忘返转得头来是几时

　　谒梦窗国师像

当时宗辈出独让国师贤帝赐三朝号山开四百年道容凛冰雪法眼照人天点醒多生梦全凭一指禅

　　宿相国寺次愚溪禅德见喜韵

久闻相国大丛林三代国师降法霖拟欲留题无一字凭风转倩古松吟

　　桂禅者呈诗有山神昨夜报来也之句依韵示之

去来元不涉峰巅爱子呈诗语句鲜自愧修行无道力山神看破我机先

　　过大德寺谒大灯国师像

入得圣贤数方知道德富譬续百千灯一灯光如故御炉半点烟散作三春雾一喝青山开国师全体露

　　过正法山谒开山国师像

山开三百有余年梵刹庄严似四禅谁是国师正法眼雨轮日月耀中天

　　对大檀越正长　　王像

言佩灵山记身披忍辱衣檀波为说法睹史现皇畿

　　过柱宫院谒圣德太子像(有引)

　　圣德太子者东国用明帝之长子南岳思和尚之后身也不舍度生之愿托生皇宫在胎能言体有香气稍长好佛经帝敕高丽沙门慧慈授以法华太子语曰经中阙一字师知之乎慈曰我国经中无此字今云阙者当在何处太子曰我先身所持经在衡山般若台即敕人往取乃前弟子所读之经非旧本也遂闭户入三昧七日及出定经现凡上乃以落字示之慈惊叹不已兹略叙缘起以证前身云。

竹坞深藏圣子家千年亭畔古桃花前身南岳胡为验一字莲经记不差

　　三月廾一日登高雄山值弘法大师讳晨

大雄峰顶再来人莫讶青山识面新笑破古今无二致大师寂旦是初辰

　　宿法光院赠妙公禅德

广营如探渎惟叟富知足予亦知足人来此借一宿

　　过直指庵访照道弟

未来蓄尽闲言语及至相逢半句无或向庵中问直指万竿松竹两圆湖

　　过清水寺礼大士次元清拙禅师韵

宝镜无痕水无淀大悲影里开生面肉眼不识净法身一带青山绕白练古木差牙盘苍崖幻出飞楼擎涌殿疑是竺国移桑东不然法法争成现大悲善应王者身以德化民无罪谴山川秀美俗古风菩萨因兹发誓愿愿力犹如季月春红满园林缘殆遍众生心隐大悲中恶自无性善非善镜花水月菩提场堂堂脚下看机变若向盲人觅路头知伊早已不着便记游貂续拙老吟尤疑句里藏雷电倏忽云卷万山青知有蟠龙起郊甸

　　知恩院礼弥陀

佛号弥陀僧头陀咸淡之分江与河识得湿中无异性际天沧海不离波

　　纪雷(有序)

　　甲辰孟夏朔予坐竹林精舍炷香阅中峰国师广录停午值昙子出木法兄大书联云落笔惊风雨予奋笔对曰齿颊走云雷墨未干忽烟云晦冥风雨骤至有迅雷从舍后穴地而起裂五松而升声震山摇闻者胆落少霁木兄及大众咸往观焉噫亦异哉偶尔三昧讵符合如是信天道之不远将显大道之遐昌遥空合掌纪示未闻。

虬龙倒跨上天阶云暗千峰雨送雷霹雳一声喧宇宙含灵手眼一齐开

电光烁破人肝胆旷劫无明当下灰正令行时全杀活一声　地顶门开

神霆震激普天惊我母犹闻箍脱声因此不须哀揖冢顿成木偶两忘情

却笑弟昆语句灵中峰广录一时呈填沟塞壑皆文字不用思惟总现成

　　省初禅者血书金刚经报亲偈以示之

拶出黄金汁挥残白玉笺娘生一点血字字化红莲

　　越传禅德呈偈次韵答之

当阳直指见全功人法双空空亦空会得真空含万有金乌依旧出桑东

　　次答玄周医士三首

竹里邀明月清风拂素琴高深藏指外六合鲜知音

非玉亦非金兼非瑟与琴打翻双鼻孔直下吼雷音

别来将数月令我忆陶琴明日春归去顺风一寄音

　　予　地在五月十四日恁的禅人误记为初夏冒雨而来预祝偈以示之

眼里瞳人吹觱篥为庆未生没了日觑破未生日日生不妨花雨恒狼籍

　　蓝岫大德见谒

右袒御衣特远参入门影草不须探衲衣下事如何举海上孤峰映水蓝

　　答申景禅德

梅熟忆花苦诗成简道安不将三幅纸大地一蒲团

　　示素白禅者血书金刚经

拈出金刚錍刮却根尘膜皮下有血性弹指超无学

　　示铁文禅人

嚼残铁橛子满口是文章意趣超言外世间难度量

　　题假山(有序)

　　老人于松隐堂之右复构一小轩有信士见其素乃为布置丘壑宛若生成一石一花俱有韵致足供定余清玩真妙手哉初夏告成承召同法昆仲侍坐静对茶香杂花香莫辨瀑韵与道韵俱清信足乐也可无一言以纪之由是泚笔敬呈二律。

一座古庐山移来屋里看微云穿石牖小瀑动雷滩绿琐三春秀阴生六月寒一拳千里势胸次海天宽景物虽虚假头头契本真点流成巨壑大块纳微尘宠积无为福宜归有道人人工浑造化道用妙通神

　　赠龙溪法弟

上皇召见话离微囊得御香满袖归兼赐嚫金何所表钳锤百炼愈光辉

　　法弟以　　上所赐御香供师御金斋众次韵

万福堂薰万寿香香云香积霭东方雷声渊默无私祝慧日光同化日长

　　示月潭上座二首

潭澄月自现独露本来面月落潭空时许子亲相见

能隐复能现如莲开水面移向雪中栽千圣觑不见

　　示别传上座

西来本无意临济有别传棒前开活眼免下筑愚拳

　　示大雄院万拙上座

古佛斗战胜聿号曰大雄子今倒退步其进也无穷

　　阿罗汉(有序)

　　十八尊者俱是灵山记莂之俦老人欲肖其法身云会一堂为此邦植福会中有大德独妙公者知老人意劝本田野州守施金命范生刻其像坐身高半丈许梵相奇古俨然如生瞻依者生难遭想其三轮殊胜功德讵可思议耶经始于癸卯冬至甲辰夏功讫其半端午日预请八尊入圆通殿予不揣摹空辄成数韵用仿石门笔供养云。

一自灵山同授记神通妙用皆如意放光让尔眼睛高鼻孔借予方出气或谓木偶有甚灵供之毕竟何所利无心应物月临川川增之福如潮至观之风云无甘霖甘霖必藉风云致达人契理超象先妙斫无痕浑天地

　　赠青木端峰居士

铁梁擎佛日赤胆对青天屈指多英杰饶君一着先

　　同慧林法弟慈眼室晚眺

丈室新开罩彩霞愈添慈母眼中花摩耶山外归人远且听疏钟点暮鸦

　　过庆瑞寺示拙道寂宗二禅座

二难养拙乐天真禅寂自纯庆日新自是龙天能辅善一村水竹付闲人

　　题性贞信士假山

入门盘曲径少憩古松阴乳岫窗前缘灵渊阶下深不惟彰佛髻端可蘸天心陇亩富丘壑宁输支遁林

　　宿悠然禅人水月庵

池庵叠露月痕新如许清光冷照人暑气洗残无半点古梅瘦竹共精神

　　南都观风吟(并引)

　　邦人士尊佛敬神守法自律物我一体彼此忘怀群鹿狎游于廛似同家牧池鱼授食掌上了无怖疑竹木蔚然不损一毫瓜果载途莫私半个风俗之美国政之良宛有太古之风因述观风吟。

国君布德泽含灵鱼鹿逢人总不惊三尺儿童知政化宜乎万代享升平

　　题兴福古刹　国主赐地澹海公布金

一堂分两金千载沐恩深帝赐袈裟地臣开薝卜林风柯明法相月渚现观音不但为兴福要人发道心

　　礼铜像(并序)

　　东大寺为南都十大刹之最有卢舍那佛铜像长一十六丈盍　　　国主以感异梦所造也当时殿堂楼阁穷极宏壮治承间寺遭兵毁建久复兴永禄又毁惟古铜像至今犹存宝冠莲座隐然如山闻洛阳大佛亦追轨于此傥非大心檀度乘夙愿再来未易恢张也向欲拜观不果兹缘拙道寂宗诸禅士不惮长途导为法喜之游因得瞻礼焉敬题一偈以俟知音时甲辰闰五月三日也。

谁把小钟山肖佛范大冶法身随处圆一真中无假大地千华座虚空一片瓦幻盍古如来广博无逾者日月无尽灯清风帚自把群鹿时献花异香吹绿野万象听宣扬一音开聋哑稽首赞空王海墨难描写

　　题春日山神庙(有引)

　　南都胜地多奠神祠雨后草草登临未及遍览惟见其画峦飞翠茂林滴青泥水通身为之洗尽庶不虚此一行也敬题二十八字以当瓣香。

临下赫然神且明钦承护国祐生民屏翰三宝将何答聊假空笺写寸诚

　　咏古柽(有引)

　　春日山万林之中有柽树一章高出云表大可八人围相传千年物也偈以志之。

柽魁立地不知年翠夺千林绿到天忆昔不承秦帝倏今堪扶起雪峰禅

　　高安演剧为供偈以示之(时演杀酒鬼出)

大地由来一戏场诸郎却解杀无常肉丝调合无生曲度尽迷云出醉乡

　　闰夏五日雨留高安幻生家

天符人意缓归期人与天公想要诗晓起拾来云几片挥毫扫尽雨淋漓

　　泛舟回檗山

白云题破雨初收从者欢呼催放舟岫列高禅迎两岸川浮巨楫泛中流者回以道观风返不比当年孟浪游或见吾师问胜概有声画出古皇州

　　示齐云上座

脚跟生铁铸头角五云遮觑破转身句双眸空月华

　　甲辰仲夏望前一日乃予四十九初度时逢闰月髻恬昙碧诸子重为予祝席上书示

母难逢双祝犹疑是两年昨非浑不觉半百似徒然闰结三祇果重敷五月莲顶门开只眼看破未生前

　　月泉上座索偈补次旧韵答之

远来讯老翁遇子福城东只眼青霄外百城跬步中早知君慧理莫笑我愚蒙放出轰雷古山河耳亦聋

　　示因硕奕士

同上纵横十九路死生迷悟没闲时任君一着高天下争似山僧都不知

　　赠诸昆仲

　　西堂

十霜居洛土冰檗尝来苦苦尽甘自回倒生独角虎

　　监寺

吞残栗棘蓬毛孔吹香风翻却旧灯盏金乌午夜红

　　维那

二六时禅诵纲领微尘众合眼念摩诃槌醒千劫梦

　　书记

宴坐翰墨林胸藏义海深和心都呕出遍地是黄金

　　知藏

一切多罗藏不在黑白中咬着元字脚满口吐春风

　　副寺

镇库浑无物生姜辣古今祖师不可见千载有知音

　　典座

沩山千七百一杓舀将来只手重伸出昙花镬上开

　　知客

三根作么接一例廾乌藤佛祖不肯做邀渠见老僧

　　直岁

直原为众务普请鼓三通不运四时力争成一岁功

　　知浴

浴此无垢人妙触已宣明云净水无影雨余山更青

　　侍者

庆喜三十载达摩四十年今人乃若古钝置祖师禅

　　饭头

菜头蒸出骨香饭煮无涾弹破赵州齿与君三十叉

　　晓堂法侄书遗教经示省禅

毫头藏铁画描出佛心肝独许知恩者顶门着眼看

　　珠侄书报恩经答亲

亲恩同罔极析剥也难酬法海毛吞尽俱超生死流

　　示道昌通士

服异人无异音殊理不殊骅骝蹲舌上笑我腹如衢

　　观流亭

一脉出昆仑声光澈海门万流旋转后何处不逢源

　　百花轩

栽培如种德乐道已忘荣正信春无尽花开果自成

　　偶阅夏梅诗写赠官人

笔端三昧非吾长戏抹斜枝幻冷香雪质能消三伏暑飞红滴翠总幽芳

　　赠马友松医士

仙方藏秘诀佛道露倪端一句无生话炼成不老丹

　　予所寓竹林居西照盛夏热甚正明法弟延予至江州法轮山消遣立秋前一日到上刹见其平林广陇秀色可掬缁素稽首信心倍常援题一律以写近趣

山灵符主意有待道人游宿雨消残夏凉风送早秋忘机随鹤出在处为云留夜演微尘偈都卢一句酬

　　礼大悲像

四八陀罗臂时时转法轮威仪声色外千日绕昆仑

　　次独和禅士韵

劳尔趁朝晴迎予到正明相逢宾主外一句若何呈

　　次正明法弟见喜韵并答诸禅士

字字皆舍花雨香香风吹澈满山房只兹数偈堪清供何必人天敷法床

　　赠丰主忠真老居士

治定大勋臣乐道忘岁晚凛然忠义气为民暖肝胆

　　赠小笠原远州守

二千五百载授记到于今外现郎官相居然出世心

　　立秋后五日赐紫大牛大德晋黄檗山延予到土佐州偈以答之

吾自未能度焉能以度人州主与大德足以化生民

　　牧野佐渡守府中产灵芝数朵于六月廾七日寄其一请问因答之曰王者仁慈则感生瑞草昔汉殿九茎天台五秀邦国祯祥重兆于今日矣可嘉可贺后三日承驾见访复赠以偈

地灵钟瑞气祥感五芝生仁与天心合道同世运亨

　　吉良若州守朝觐回驾憩檗山见访

远秉将军令专来朝圣君绣衣余紫气旋结檗山云

　　建仁开山千光国师远忌以偈代香

国师早出天童门真是黄龙九世孙四百五年灯欲尽榑桑顶上现朝暾

　　赠范赞公居士七十

日月间边度浑忘海国游仙龄方七帙弧且值中秋双桂堂前郁修琴竹里幽江山收笔底元不羡丹丘

　　赠吉峰居士

年逾稀古鬓春芽千里怀香行可嘉瞥转一机逢遍吉妙高峰顶绽昙花

　　甲辰中秋乃黄檗慧门法兄半百之辰寄赠

指屈中秋五十番圆明一点不相瞒迸开　地顶门眼照澈娘生赤肉团算叠南山机共峻祉涯东海量同宽无边风月无私祝虎啸龙吟动九滩

　　今岁丰稔秋成倍登江州正明檀信不惮百五十里远来献新福田有种功不唐捐山僧愧道微不能消受口占答谢

新秋炊白粲香气霭村村粒粒丘山重将何为抵恩

　　中秋侍老人坐月

竹隐将双白时逢八月中清光寒玉宇古桂扑金风席预曹溪话吟赓檗峤翁茶香难入梦一啸万山空

　　和王阳明先生前身偈(并序)

　　先生嘉靖初论功封新建伯隆庆初谥文成世袭伯爵万历初诏示天下从祀孔庙称先儒王子讳守仁字伯安号阳明杭之余姚人父华成化辛丑状元母郑氏孕十四月而生将诞之夕梦仙人抱赤子乘云而降因名云生六岁不能言一日有老僧过其门为摩顶曰好个宁馨儿却被名字叫坏了改今名遂能言颖异顿发读书过目成诵少喜任侠长善词章壮好佛老才辩擅名登进士官至极品虽处富贵志在物表每以道学为己任不宗程朱独举良知为说上欲以其学辅君下欲以其学淑民惓惓欲天下人同归于善而后已一日游山寺见其院封锁甚固欲启之寺僧不可曰中有定僧闭五十年矣先生竟发视见龛中僧俨然如生貌酷像已既而见壁间一偈云五十年前王守仁开门原是闭门人精灵剥后还归复始信禅门不坏身先生乃对寺僧曰此吾之前身也兹缘此儒者崇先生之学居多故阐而传之以昭儒释不二云时甲辰中秋日。

先生大道继能仁有相何曾着我人只为度生心未了再来示现宰官身

　　大津甚四郎性敏慧三岁能书六岁谒予于檗山竹林精舍面书风雨高堂明月六大字为供笔意古劲予甚奇之就字成韵走笔以赠

六岁甚四郎谒我于高堂落笔疾风雨心如明月光

　　岩仓松下二黄门先后见访

晓出枫宸外遥临檗苑中卿云初布影林野沐仁风

　　示灵秀道士

雨霁山偏秀秋空月正凉相逢无一语别去话头长

　　示了喜老叟

八十五老叟矍铄似赵州世间无可喜此外复何忧

　　示在恬禅侄

海阔天空风恬浪静万象森罗收归一印

　　示常信画士

人道有五常信者居其一用一如画师不离五色笔

　　新赐紫檀丛大德见谒

觌面无玄语且斟赵老茶堂前花正发色映紫袈裟

　　探幽信士为写三笑图书赠

何年佩法印笔底自灵通千载匡山客呼来半幅中

　　甲辰九月初五日拜别本师老和尚出山

法育恩逾父母慈敢将自便忍离师缘栖海国冲霄鹤整顿当年扫地枝古渡霜深须早发重来水远恐留迟愿师四大恒安稳千里同风不隔眉

　　留别木庵法兄

乡国途遥缓鹤回随缘作主且浮杯未能七匝缤花雨侧听三冬震法雷仙岛云留闲汉卧祖山檗付长兄培他时若肯光垂顾法供禅台万树梅

　　留别佛日正明诸法弟

大块原为寓随方皆可安直将留别意转作未来看补处贤昆仲相期竖刹竿乘闲能过我山水富盘餐

　　次秀峰弟赠别韵

谢赠辽天句难将踞地酬相辞重折苇不忍话深秋杲日杖头挂沧江麈尾流两般君固有益待壮林丘

　　次南源弟赠别韵

法脉宗黄檗词源出孔丘倾肠当别我运笔迅如流从此一相对不知又几秋问梅先得信勿爽到青州

　　次晓堂法侄赠别韵

明日辞京国连宵话故乡清言如簇桂寤寐已生香白浪峰头鼓红尘海面扬华儿通正脉杲老有余光

　　次潮音禅士赠别韵

知君学有本南浦是其宗久炼降魔剑多年不露锋谢君呼片月送我下高峰宛尔对颜色畴云不远从

　　次愚溪禅德赠别韵兼示恁的禅人

速驾钟何处金乌天外悬大家接足礼送上渡头船无语安高足和诗答老禅归逢癫汉子为我屈三拳

　　执事诸公各以诗赠送总答一偈

指点风云明祖意团圞水石语玄宗妙高顶上空王殿撑拄全凭二六峰

　　高泉法侄送予至大阪同宿心月轩(有引)

　　两番宿此岫云来去无心百里重临松鹤送迎有礼莫酬高义聊叙法缘。

来去浑如昨东篱两度花此心谈不尽笑引一天霞

　　过天王寺观圣德太子道具示秋野来林院

借此以发机见闻勿泥迹悟取本来无人天均利益

　　太子所握佛舍利

如来真舍利无成亦无坏虚空莫能藏法地方堪载

　　前身所书法华

觑破无一实元脚何处立太子　地时法华转已毕

　　达摩所授法衣

一幅古袈裟展开如铁壁堪笑老臊胡觌面自不识

　　谢石见守

昨夜梦明月今朝灿福星回光同本得双眼烛天青

　　赠高泉法侄应玉峰居士请

祗陀园里富铺金长者难忘旧日心百顷彤云翻锦浪迟君法雨种琼林

　　喜慧林法弟开堂题联为赠

佛日新开黄檗禅雪峰敢吝选场联一条拄杖支天地半个红炉铸圣贤

　　示伊藤清三郎

世情淡处道情浓如水使帆帆使风彼岸顿登方庆快长安古路一时通

　　初八午舟发

霁日开风烟云帆镜里悬浮生沧海隔有路可通天

　　九日舟中怀本师老人

朝逢重九趁浮杯移此瑶花镜面开未审吾师当此际几人扶上妙高台

　　初十日泊室津次韵示诸善信

市杂道人家竞参似织霞善来期见性勿使路头差

　　是晚宿见性寺

何处无山寺顺风泊室津江云招一宿松月解留人

　　十二日泊牛窗祈风

山野没神通两日住江中竭罗如有意敢借一帆风

　　十五日过上关同瑞岩二子赋

野鹤度江湾乘云在处闲海中知有国天外恐无山日涉烟波趣时忘道路艰天风扶到岸阔步上头关

　　十八晚至下关寄永井右近大夫及独航监寺

谢君两叶舟送我下江流载返寿山月清光彻九洲

　　十九早月叟法云二禅德具舟相迎偶成三友偈以赠(有引)

　　泽一切物者云也破一切暗者月也度一切众生越生死流者舟也体虽有异用则大同立为三友谁曰不宜。

闲云出洞非无意明月渡江更有情三益相求添巨舶不妨随处任逢迎
嘉兴大藏经　即非禅师全录


　　即非禅师全录卷之二十一

　　门人明洞性安性节明觉明幢同编

　　诗偈(丰州草)

　　驻锡吟(并序)

　　岁甲辰九月十九日至丰州金粟园承丰主源忠真大檀越款留卓锡予固辞曰贵治山水甲九州不惟钟瑞气亦可以益道气敢不忻从但愧道行微劣有负檀德耳今既感公敬法之心诚而且切遂说偈答命以志夙缘之有在云。

拟辞圣寿返中原无那延居摩诘园拨转玄流朝海岳迸开慧日耀乾坤微尘法里王心里举国民崇佛道尊凉德衲僧何所补全提向上答深恩

　　原梦(有引)

　　余未至丰州夫人那须氏梦双日照耀下有一扇捧之及余至夫人来参值余手握英扇符其梦及有所请乃授之。

寐语原奇梦无非大觉场仁风弥海国克后永繁昌

　　简崎主并答崇福诸檀越

岂不欲前去其如绿在兹江山虽有阻云月总无私

　　上黄檗本师和尚

何事又留舍卫城由来佛法付王卿酬恩重展龟毛拂愿放眉光作证明

　　寄答唐诸宰官居士及叔弟侄(并序)

　　道无彼此在处为家法无亲疏逢缘则住暂方尊命幸恕谅焉白社盘桓尚有日在。

吾未出三界敢忘父母邦闽天云敛尽指日返融江

　　小仓即景示宫本吉冈大羽诸居士

一带福源水曹溪正脉通汪洋三岛外灌溉九州中道与邦同泰物将岁共丰千山长拱翠万汇悉朝东

　　丰主源檀越斋予于西园

西园胜概似西沂两易舟舆始到扉满地栗梨人不取相亲鱼鸟自忘机佛心将监呼名惯蓬发沙门识面稀此日因斋重道话有缘令彼一瞻依

　　次答法云洞上座

合国重僧宝法门诚有光道心油若雨戒行洁于霜锡卓无双地义翻第一章犹疑千载上相与乐陶唐

　　小笠原次公郎隼人面写花木为供书赠

写意离绳墨手段诚出格笔底无尽春妙不着空色

　　初祖忌日沥血写照

嵩山千丈雪无地可涂肝一点阳春色迸开五叶丹

　　题涌金楼(有引)

　　甲辰腊月二日丰主大檀越延予城府斋斋毕邀登涌金楼楼高二百尺时同二三子推窗远眺但见山列下风水朝上岸真海国奇观也时有双鹿至楼园逢人不避抚之无怖园丁报闻命放足立山丰主向予合掌陈其事予贺之曰鹿仙兽也至则寿国增永天禄咸自檀越仁德至诚所感也乃援笔成偈以赠。

举首青天外方知日国尊千山宗太岳万派出高源鹿为迎祥至乌因听法屯王城如舍卫别是一乾坤

　　纪檀度(并序)

　　丰主源檀越系　清和帝之后裔也积代食禄向为佛法金汤颇类吕文公每晨拈香必祝曰不信三宝者勿生我家后子孙皆贵显丰主金枝玉叶源远流长行不言之令成无为之化路不拾遗市无丐者牢无罪人常放生禁采捕羽族蔽江连野悠悠洋洋宛尔唐虞上世今秋延予卓锡州畿值大年丰主垂念稼穑艰难乃舍有余之库藏成无尽之福田发粟万石赏劳农民又新给条例赐免租赋十蠲其三非给公再世曷能已尔农民怀风咏德祝颂知归望城顶礼有二菩萨出世之言予闻益愧曰农民可谓知恩矣于予何有哉斯乃丰主现王者身以布施为说法得予证明而已因是赞叹一偈时在甲辰腊月之望是日瑞雪呈祥异葩吐彩并识之。

积德遗贤裔治邦守不贪年筹千及亿赋免什之三古国疑同赵前身或姓蓝佛台呼欲震天为雨优昙

　　立春

雪里金毛欲展眉灯笼露柱失威仪春风一见呵呵笑万籁吟成一首诗

　　观剧(有引)

　　远州守延予府第斋与其弟及童子六七人供以传奇初演神道俱感佛僧之化次搬忠孝各壮臣子之心虽曰游戏无非佛事诚有益于世谛偈以赠之。

英姿丽服俨如神疑是大悲应化身度尽高僧成正觉不知自己是官人

静听檀版愈精神幻化门头亟转身以孝以忠为说法梨园岂是等闲人

能文能武伎通神红绿丛中独露身觑破未生前面目尘尘尽是本来人

　　甲辰除夕

岁月有新旧痴顽无减增林园如兜率在处乐丰登

　　元旦(次隋宗禅德韵)

堂不悬白泽户岂揭桃神端坐无为国炷香祝圣人

　　丰主二日见谒酬以道偈

何事寒山子而今笑未休郢工犹费斧庖解未忘牛道向尘中悟禅非事外求西江能一吸千载两风流

　　示万水铁樯二禅士省亲

石斫孤舟铁打樯古帆未挂见爹娘临行觅我途中句万叠山分一水长

　　谢月叟禅德夜茶

新春斋和尚连夜烹万象金粟口未开弥勒肚已胀

　　法云上座新构圆通庵成人日延予斋有五岁童子书呈大小山川四大字席中笔示

小子心通慧大圆相从人日看山川川中流出无声句分付春风莫浪传

　　法云上座生日(并引)

　　洞子五岁能书童真入道年甫十三即能升座论经义甲午秋黄檗老人至崎知趍慕归向时年已十七矣盍其天性之敏善根夙具故能取信于丰主立精蓝以处之及予驻锡金粟园竟舍之佐予弘法向上之志尤人所难也兹值初度之辰偈以勉之。

当下洞然了了发明佛祖宗猷嗣续金刚慧命非同世谛春秋

　　画松寄大眉静主(有引)

　　兄与予同参年亦相等久侍老人发明此事而一种谦虚之德尤有过人者兹值五旬无以为祝敬抹寿松聊申远意云。

东林云坞里横出一枝松异日为标榜恢弘黄檗宗

　　为高力左近大夫题画三首

王子心如雪中宵访戴公移舟不到岸千里却同风

西湖为玉爵越地作莲航度尽风流辈还他白侍郎

月小波光大更深鹤梦长江声时唤醒无语可商量

　　赠蕴谦禅德

几回梦晤在云峰此日犹疑是梦中唤醒春山留不住锦帆相送到江东

　　纪鱼(并序)

　　丰州向称福善之邦丰王源檀越放生戒杀举国咸颂乙巳二月朔忽有巨鱼化干州外三十里闲岛谚云巨鱼入州秋成倍收丰主闻报大喜命乘早潮挽入内港计直数千金尽赏一方居民仍赐钱若干贯可谓仁之至义之帅也次日请予往观视其身若大石滩头若小岫脊拥砺蟥聚如津步藏典载鱼大如山背产大树身至万余里者赞风虚也乃为授记命大众举经咒为津助或问宿▆何业今报此身予答曰子但知为业感安知非大愿力菩萨随类度生将此报身以代水族为布施答丰主仁德之感于一朝耳不然水激风翻倏忽万里何有见于海滨沙际耶或者默然重说偈以俟具宿命通者辨之。

鱼因感而至人禄受于天天人理合一功大福无边

　　高力左近大夫见访书赠

鬓为摊书白心因抚字劳不入药山社何人识李翱

　　画祖像(有引)

　　二月初八日乃曹溪六祖大师诞晨值先慈方老孺人讳日不肖自知亲恩法乳折剥难酬是且敬沥指血拜写祖像千方丈供养藉此以对慈容伏愿生生世世为菩提眷属云。

不睹娘生面为描活祖师通身血滴滴藉此对容仪

　　二月十五日世尊涅槃沥指血拜写法像

来去春无迹花开果自圆灵山真正脉嫡血始堪传

　　仲春念八日丰主源檀越七十大诞礼千佛忏竟忽雷雨书偈奉祝

此日丰州降寿星三千诸佛福元辰法雷乍动缤花雨庆祝从心果位人

　　题画松寿源檀越

自持冰雪操不觉到从心直干擎天壮千秋覆地阴竹君新益友鹤交旧知音更喜芝兰秀芬芳弥古今

　　独立禅德七十(并序)

　　立公唐山阴戴安道先生裔也世业儒早登▆序博通古今惨以国变弃家作海外游值吾师东渡依之剃落予向在圣寿卓锡以道相亲有年矣今乙巳春从予于广寿充记侍年政七十而诞生适符二月十九老益矍铄志与道俱进予壮之示以偈。

一声　地顶门开疑是大悲降迹来入佛出儒方七十毫端只眼耀三合

　　示化林上座(有序)

　　徒僧化林三山英士也戊子丁国变隐于支提壬辰秋礼予于雪峰见其行履周详机锋迅发为之剃染及予东渡乃相从远历名山大川于本分事有所默契癸卯秋予上觐黄檗老人以圣寿法席嘱令监守今予缘属丰国丰主请开堂而化予从心之年不惮跋涉愿任巾执之劳有古人风偈以示之。

威音那畔古琼丘留待儿孙报有秋空手把锄耕到底阇黎机用越常流

　　示健禅德(并引)

　　人生七十则精神衰惫健公年七十有四不特向上之志不衰且能善下甘充予侍者易曰天行健君子以自强不息其公之谓乎偈以勉之。

霜眉雪鬓志恢谐杖侧追随可快哉须信赵州行脚事摩醯眼在顶门开

　　上梁

竖起撑天柱横安法界梁山川俱绚彩邦国现祯祥鹿护传灯钵云敷选佛场春光开祖印吾道永昌昌

　　卓锡(有序)

　　丰主源大檀越开创广寿山福聚禅寺延予卓锡于本年正月十五日始奠梁栋阅六十日乃讫厥功其山门方丈禅堂应供堂浴堂各寮舍及诸庄严次第俱备四方随喜者恍疑天降地涌焉三月十五日丰主致书币躬请进寺一望万松与千峰合翠三门同宝构联云俨然一大梵刹深感知遇之隆诚有光于法道赋此以谢。

蓬莱海国老贤侯不爽当年大道谋摩诘掌中开世界遮那顶上现琼楼闲抛日月为毬辊震动乾坤笑点头勘破世间三不朽深培万树荫阎浮

　　小方丈(有引)

　　予三月十五日进山偶指方丈后曰此丛绿中宜夏亦可安禅丰主闻之辄为建小方丈前舒曲径磊石为山下引瀑泉以滋道韵居民踊跃不呼自至不旬日工竣人巧神速妙夺天工凝碧堆青究然图画观者勿作境会可也因成三偈以志。

幻出一楼台浑然天凿开丰君大手眼断取小蓬莱体物须宗本寻流贵得源泼开新气象拓出古乾坤石边云绘影花外水生香触目皆禅意步步大道场

　　题妙见权现庙(有序)

　　足立峰乃广寿之屏山也壁立万仞高摩云汉神居其顶俨然别一洞天乙巳孟夏二日予同法云昙瑞诸子登山拈香将至闻雷因成一偈(时山下不闻雷人益信神感)。

神而灵且明如月以临清预卜山僧至轰轰天鼓迎

　　次玄周医士韵

春风已解寒祝国筑方坛喜有杏林士惠诗似画峦

　　开堂(并引)

　　山僧自崇福退鼓之后拟作无事道人不意省觐旋棹缘契丰州承丰主及洞上座殷请开法四方龙象一时骈臻不免拈出随身竿木随机展演勉就一律博诸子向上之基云时孟夏八日。

道人法界以为家忘却山根与水牙栗棘年深方结果葛藤烂尽又开花赵王敷设法空座兴化高悬毒鼓挝大事因缘重出现单提白棒验龙蛇

　　钟楼(有引)

　　洪钟铸就仍建楼以嗣之仲夏望前甫告成悬钟其上予考之其声锽锽彻九霄真丛林大器也为说偈曰。

广寿一声钟洪音彻九重含灵俱醒觉敲出一轮红

　　示友松子

人多爱厥质子独友其心试问心何友庭前雪许深

　　五十初度(有引)

　　乙巳五月十四日乃山僧半百之辰承源檀越闻府宝眷并诸山法属暨会下门人等各殷勤致祝不及一一裁谢统答五偈。

亲恩鞠育重山丘刳髓涂肝未足酬弥月举州称庆诞虚空莫掩面门羞

年及知非道无补自惭虚度好时光惟凭格外千龙象共续曹溪一脉长

荚吐望前余一叶莲开夏仲碧千枝无情解记山僧诞叶叶枝枝字字诗

父母未生前一着谢君为我邈将来炉薰清供山堂里仿佛青莲壁上开

虚空原是一胞胎筋斗打翻知几回看破空王未始劫了无八字可安排

　　广寿山十六景(并序)

　　山河大地草木丛林皆根此遭而翕张之只为人逐内妄境▆外尘则人境对待倘能即境会心因心契道当下如空中鸟踊水底月痕曾何根尘之有哉山僧自今春卓锡兹山日与山水相得之乐亦不知其山之为我我之为山也坐卧之余写出十六景月痕鸟迹以导邀游者返尘合觉之径路至于向上一着俟明眼注破。

　　不老峰(本寺主山也不涉动静坐断古今峰列儿孙潮分宾主)

巍巍寿算等乾坤今古具瞻海岳尊道当德丰扶不动青峦闱绕万儿孙

　　足立峰(足蹑烟云顶旋日月八百年前有忠臣和清者被谗掣其足筋遁隐于此大鉴其忠颐养数年足筋平复因是得名)

了无瞋恨尽孤忠一片丹心捧日红万仞峰头独足立翻身磕破太虚空

　　万松轩(松竹交青峰峦拱翠丰主爱其幽筑轩窗以为驻驾之署明一著于局外时听法于言前)

经年积翠琐林峦四座阴生六月寒山磬一声松子落等闲敲碎玉麒盘

　　十八松(屏列方丈之前临风若语婆娑优盍矫若蛟龙冬夏长青贞心不改)

丁固腹中无此种丰君掌上植多年春来未许惊雷变留取空山伴鹤眠

　　瑞鹿居(在寻女之后因双鹿符瑞得名翠竹乔松环绕左右灵芝异卉各自春秋)

当年鹿苑始开场应运重来祚国昌由是居名安瑞鹿时时衔到百花香

　　看云亭(在方丈右由小冈穿林而土山高不碍亭空易留)

济物垂慈闲出山了无踪迹落人间多情最是亭前月时拉清风伴往还

　　放生池(双池约万工其水自主山左腋而出聚汇于此)

源远流长脉自深一泓定水湛禅心就中养就千头角他日期为布雨霖

　　应城钟(四山当户楼高入云丰城虽隔数里晨昏考击同时迎风互答在在观音)

心空自解发圆音普应群机不计程来去本无通塞碍晨昏响答更分明

　　望海楼(在寺左几箭许从修竹径度小桥望古松而入山环树绕海阔天空人坐树中宛然图画)

漫将折箸搅沧溟入望蓬莱一点青何处蜃楼飞到此满山云气带龙腥

　　吐月岭(每夜月罄岭口而上清光如吐遂以名岭在不老峰侧)

泥牛口向岭头开吞却何如吐得来一自灵山摽指后分光夜夜到楼台

　　修竹径(山门以至望海楼沿植修竹数万竿以拶松径宛有淇园之趣重新舍卫之风)

虚心君子传消息留待新春引凤过有路可通青汉表渭川千亩未为多

　　白云室(古人以云名室示思亲也子则不然本来真父母历劫不曾离)

奇峰时布雨花阴狄老休伤亲舍吟霜露洗清无半点一轮独露老婆心

　　丰田洋(二望平畴似掌万顷黄云如茵天赐丰年人乐太古)

绿云万顷是西畴岁岁丰登乐有秋心地福田收不尽平生知足富无求

　　白鹭洲(青莎红蓼相映发属玉点缀其中天然半幅图画)

长鲸一吸露莎汀雪客飞来点点冰到处家山堪自适无劳相对忆金陵

　　大砚海(在足立峰后数里许染云作句林浪成文格外高流收归一滴)

大千为砚海为池倒蘸须弥笔数枝点化蛟龙升碧汉满空云雨墨淋漓

　　文字关(空中一画凡圣迷踪透关者一任丹霄独步)

向上玄关别一重纵横是字了无文之乎者也望崖退觑破还他格外群

　　东照大权现祠(在瑞鹿居上丰玉重新水水本源不忘其自)

重建祠堂古翠微林峦泉石转清辉月明夜半松风起疑是将军跨鹤归

　　圆通庵六景(并序)

　　见色心先现桃花映水而红闻声道已彰空谷传音以答圆通法门秘密宝藏八字打开一时分付了也大士手眼重新点出。

　　来薰堂(法云洞上座风栖禅处也旧冬丰主重新为驻锡之所时当盛夏独荐南薰)

疏帘曲几篆炉香兀坐浑忘夏昼长一线薰风开竹户大千热恼化清凉

　　百花藂(纤红浓绿东风里须信壶中别有春)

饮光微笑展桃唇红绿丛中转法轮独露一枝沧海外花香果熟不知春

　　五松丈(阔溪点首对户吟风诚格外韵友也)

为问大夫谁结邻餐霜立雪愈精神竹梅以外余云鹤日日飞来作主宾

　　三家村(宛似桃源旧隐子孙世乐仙踪)

是佛是仙都不识生涯一钁傲王侯三家村里乾坤大不博琼堆十二楼

　　曹源井(当时特地觑驴何似今日化泉为雨)

曹溪一滴出高源正脉初分到粟园井底鲤鱼能惠世当头一棒雨倾盆

　　截流桥(在庵之右一箭许宛如香象一踏到底)

急水滩头打绣鞠何如砥柱截狂流因兹度尽通霄客嬴得嘉声播九洲

　　示昙瑞徒子三十

一三三一一三三粟棘金圈乳样甘一口吞残无欠剩须弥顶上吐优昙

　　示优婆塞(并序)

　　丰州有叟年九十又二名首来仙儿发心愿镂檀佛一千六百尊与人普种佛因乙巳春将满愿送三尊入山像高五寸许梵相庄严光仪浑朴直与鬼工争奇见闻赞叹答示以偈。

仙儿年已九十二善以雕镂作佛事惟心成佛余千尊他日顶摩亲受记

　　示筑州优婆姨

八十三老婆百里礼头佗直指西来意江头问达磨

　　赠小笠原正休居士(有引)

　　居士年近九十雪眉童齿尚能乘骑矍铄如壮龄不惮山川特来参礼予甚起敬因示夙因并赠以偈。

老叟得长寿皆从戒杀来此心恒不昧铁树正花开

　　示丰田诸信士

　　新秋丰田翁送新米云本土三十年未曾见此成熟繇和尚卓锡兹地道业所感俾岁稔时丰某等戴在帡幪也山僧曰此造化之工皆丰主仁风广被汝等均发善念而致是于山僧何有因示以偈。

南亩禾场熟九州足岁华福田今有种永为子孙芽

　　示既白禅人刺血书经

　　奕禅前年于黄檗刺血书金刚经今春侍予广寿自恣日又血书千佛名号并盂兰盆经孝念殷殷可谓至矣重示一偈。

皮肤有血痛针锥图报亲恩示勇为满纸妆成红锦绣何如只眼透牛皮

　　示东白禅人血书金刚经(并引)

　　晓禅人参究行行之余刺指血书金刚经每下笔一点念佛一声夜则一字一拜其用意报恩亦良苦矣虽然以正眼观来犹是住相法门更须跳过金刚圈突出金刚眼庶几无负此经不然析剥难酬子其勖诸。

虚空金刚体日月般若光霜毫未染血经卷已全彰

　　示清渊禅人血书普门品盂兰盆二经

　　向未展卷前着得只眼犹月临百川光吞上象反视此经皆成故纸否则敲门瓦子当家珍江上镂霞徒费力。

禅不在经卷孝岂着皮肤本来真面目慎勿强糊涂

　　示可新禅人血书弥陀盂兰盆二经

　　至圆至简无出此经倘能向一句中嚼破和心肝呕出如春行大地万紫千红其或情见未忘一任枝头点染。

白纸里春风花开笔底红宝池八德水一滴可流通

　　解制(有序)

　　今夏遵依圣制安立禅期龙象骈阗钟鼓敲唱发挥祖道阴赞王纲一会俨然决非偶尔兹一期圆满庶几不负选佛场中题目可谓尽善尽美全始全终者矣一炷清香用酬檀德曲成两偈以了婆心。

月晓做回天上梦放归铁马吼秋风独余半幅袈裟角舒卷还他鸡足翁

十八公公展瘦眉等闲报与衲僧知九旬石女怀胎满昨夜双生百岁儿

　　示执事九山北源纳川雪涛万水灵泉金岭诸长老

各具摩醯眼神光耀顶门千山无异土万派总同源天上步云贵人间出世尊拈来泥弹子陶铸铁昆仑

　　示铁樯龙舟梅岭彻玄僧眼慧云印心东晓月江宜山诸执事暨香林寂照不传越山当阳不宣石水白室诸长老

铁壁易扶起银山放下难秋声谭直指半字不相瞒钵底沧溟小杖头世界宽有斯殊气概方许话金襕
嘉兴大藏经　即非禅师全录


　　即非禅师全录卷之二十二

　　门人明洞性安性节明觉明幢同编

　　诗偈

　　示化子初度

七旬初度日边临宴坐浑忘白发侵荚吐仲阳方二叶手栽古桧已千寻山云久抱从龙志涧水长怀出世心两两无情能惠物道人岂肯负光阴

　　灵芝寿丰主

春半融和芝草生山灵有意寿翁庚应知鹿苑含双秀不减龙楼簇九茎甘露沃成邦国瑞香风邈度岁时亨点汤会宴金仙子美胜当年碧涧荚

　　示法云监寺上黄檗

子承师命谒师翁楼阁重重弹指通踏转上头关捩子顶门迸出一轮红

　　乙巳除夕值宗瑞侍者生日书示

腊去留残梦春回知几更江山常自在日月太忙生懒竭黄皮历忻煨折脚铛七旬明日是正好乐时亨

　　丙午元旦海侍者母难书示

初度三三岁辰逢第一朝春风开殿阁玉浪奏云韶胎里乾坤大区中雨露饶百川融点滴触处长灵苗

　　游嶒阁崛(有序)

　　山距丰府东南百六十里峰峦秀拔崖壁千寻沿曲溪盘古径而上龙脊峰峰回径折有洞曰罗汉以五百尊者现像得名像高三尺许系元僧建顺手镌梵容古朴闱绕佛菩萨左右有四天王卫护俨然一会未散洞高二丈余深广倍之洞之右又有重岩中安千尊石地藏及十阎君洞之左复有大洞积翠玲珑诸峰掩映僧舍纳其中后祀开山昭觉禅师皆天然佳境东海奇观惜乎深僻世人所未尽览丙午春山僧领众之暇特造随喜偶题两偈用识岁月从游诸子盍法云昙瑞粟田等二十余人也。

铁石心身数一千团圞三百有余年时时常说无生法何似山僧一指禅

幻示应真五百尊倦游海藏卧山根恐教在处成狼藉唤醒寒岩一口吞

　　宿法性寺

好山行尽接仙桥树籁溪声半杂潮信宿毗耶城里寺梦中犹听奏云韶

　　游彦山(并序)

　　去　阇崛百三十里有彦山最高其间溪流百折叠嶂千重极顶有古庙以奉开山神异不测之神神之子孙将千余丁居山之半习符咒为业一金枝座主讳亮有者统之予游是山时座主遣使于五十里外相迎到即延斋嘉此胜缘留题以赠。

大川雄入海人语响霄峥旭日檐间挂春云衣上生停车逢宿德延我饱香粳更羡开山主千年道愈亨

　　观瀑(有引)

　　瀑布泉在管山距丰府三十里许自悬崖泻下望之如玉虹垂空触石澎湃奇趣绝尘。

玉龙倒挂白云巅时吐甘霖润大千不惮飞流奔入海扬清只为浴苍天

　　丰主回自燕都见访道话

三千余水陆归思已忘劳马上看山色舟中听海涛泠泠大士语点点小儿曹掇转功勋旆方知出世高

　　远州守初度书赠

远州源太守间气淑英贤未了三生约重逢二十年政明心即佛道泰吏如仙何以申椿祝一枝华岳莲

　　源太夫人送法衣

昔日寸丝都不挂今朝锦上又铺红里得法身无欠剩净檀福德等虚空

　　亮有座主见谒呈偈书示

参禅直下究根源夜半金乌出海门觑破个中无点墨有何教外可重论

　　解荆简立公

跛鳖狞龙放出关一轩松竹伴清闲眠餐以外无余事时望白云归旧山

　　送梅谷上座还山

谷琐寒烟冻未开雪香几点送春来溪山一望三千里不是南阳唤不回

　　示祖禅居山

未有山时谁作祖阇黎为我举将来忽朝踏到山穷处百亿弥卢没点埃

　　恭次径山老和尚尊韵示昙瑞上座

新罗鹞子过多时庵内阇黎犹未知若问顶门开只眼优昙瑞现实堪怡

　　挽未发禅师

自古圣贤无不死惟于有道死犹存何时再赴羯罗供倒跨泥牛出海门

　　挽上　和尚

七十五年结祖冤畴知原是古云门九重城里留难住应现他方补处尊

　　挽旗山和尚

纯金钝铁与顽铜迸入钳锤大鞴中煆炼未成先攃手红炉烟冷动悲风

　　挽法兄慧门和尚

坐断无生国休夸不死符清风弥檗苑慧月照东湖日冷降龙钵尘埋点铁炉高崖留火种格外铸贤模

　　挽晓堂法侄

知君看破臭皮囊脓血化成乳滴香夙障不辞酬了了髑髅眼活耀榑桑

　　次吼仲见寄韵

锡卓海中洲何如檗苑幽浮生几许日一别两三秋忆自烹龙涧时同话虎丘团圞昆仲辈迟月竹林游

　　送柏岩维那上黄檗省觐

为觐师翁上国游逢人谩举过墙牛长江一碧平如掌好看金毛辊出毬

　　心牛禅者然指

心光一点难遮盍火里芙蕖指上开旷劫无明都灼破是真精进供如来

　　柏岩土座生日

三十三秋一觉长初辰何以报爹娘当年饡饭馊酸气此日化为丹桂香

　　松子省母

明朝跨马放船时满路樨香送到崎拜母为传山野语老年正合念阿弥

　　为松平将监题牧牛图

述本以逐物随流堕生死往来六道中何劫而出离先圣设方便譬如牧牛子初机求见迹寻迹得牛始狂走痛加鞭纯熟忘彼此人牛两俱空空空翻到底玉管报春回转身幻化里和光而同尘犹是旧行腹大匠不留踪说甚分皮髓收拾一毫头举世提不起

　　次韵黄檗山　御赐佛舍利塔志喜

觉皇应迹际无边最后一机超劫前五颗光中含日月片牙罅里现金仙育王功被东西土窣堵波分上下天不昧灵山亲付嘱全收双放福三千

　　端午偶成

佳节值天中吟骚吊楚翁骊舟吞巨浪艾虎啸熏风人已骑鳌去花犹照水红船头齐拨转片月印江空

　　重阳寄怀长卿石香尔潜子谦诸居士

节值黄花候诗烦白雁题未涯归故国且自托深栖倚杖丰城北停云断岸西千峰挂眉睫遥想费攀跻

　　赠林硕悟居士八十

白雪满头月满襟儿安生理叟安心年逾八十贫无谄一世清闲值万金

　　赠王心渠居士七十五

铁铸面皮金铸骨眉毛落尽头如雪庭前兰桂闹芬芳寿君一句离言说

　　题松为何一粟居士七十

长忆何檀契七旬梦里逢新正方二日点笔写乔松为记无涯寿藉观有德容庭前孙子辈俯仰活如龙

　　赠林公琰居士七十

逢君方耳顺不觉又稀年却笑云边鹤何如地上仙交朋推礼义教子拔英贤不羡长生术惟参直指禅

　　题画松赠林大堂居士六十

一幅千寻势长青不老容无心沾雨露得趣卧虬龙岁月浑如梦溪山好寄踪描成霜雪操子结绿阴浓

　　昙子初度次韵题画以示

无声句子韵尤长畴信毫端纳渺茫挥出一双无影树荫留大地作清凉

　　示筑后州陆田奇童

灵羽才出壳便有冲天志譬如将家种种性迥殊异陆田主膳郎生具自然智五龄会大书七岁能飞骥咸称宁馨儿骨格甚标致绳武辟门墙祖业堪绍寄不惮数百程特谒山僧至稽首具威仪面书为委贽我观其铁画真个出人意不觉下禅床走笔以开示笔墨久荒疏叙叙无奇思嘱汝受美禄珍重灵鹫记

　　丁未元旦偈

乾元启且丽春光烟热御炉祝圣王发剪头陀明有本身安福地乐无疆千年古树云中翠一坞寒梅劫外香五十二龄绵道力转将阳德寿陶唐

　　雷洲戒子发心梓弥勒大士三生经并血书诵持嘉其志向偈以勉之

书持功德等虚空一片霞铺锦上红千圣不传一句子阇黎试为我流通

　　后堂吼弟住舍利殿

琳宫新敕建贤仲得安居守道闲无极侍师乐有余身轻巢树鹤志壮化龙鱼舍利衣珠映圆明耀紫虚

　　示云子三十初度

青阳念有七云子初度日童真誓出家不觉年而立倒跨三脚驴步超千仞级接得寿山棒自领百二十

　　谢逸公写全堂祖图

一毫头上各翻身镜像春容妙入神只眼豁空今古梦法轮从此转微尘

　　平水禅德耆年

知足无求道自全金刚寿相妙难传六旬花甲都翻转衣里摩尼颗颗圆

　　义叟宗玄老居士讳日

昔者奉符出勇占万夫雄义殚邦家效仁成汗马功丹心悬杲日英气凛秋风一念回机处高超果位中

　　挽孤峰灵明居士

生前既爱诵观音荐拔应须没字经若问正文在甚处灵明独露一峰青

　　悼化林徒子(有序)

　　化子舍儒从释依予于雪峰剃染服勤参究有年及予东渡子复遍参吴越诸知识颇有见处金陵士庶欲留供养子辞以化城几席非某所安必欲登宝所见家尊乃已噫志何壮欤由是于辛丑秋不惮万里鲸涛携徒从侍朝夕承事了无倦色越数载予缘契丰君开山广寿以崇福道场令其监守子舍轻从重又入山侍巾执一期为徒之道可谓尽耳解制别去乃问曰和尚无底钵分付阿谁予曰人人有分进云与么则某甲领荷去也予曰更待合国人为子证明始得因以后堂职授之返锡未几又能鼎新伽蓝诚不愧为主持之任时或寄呈偈语皆不失家法子其所得不亦至乎近拟授子之道迟之不至岂谓幻海沤生遽然变灭呜呼痛哉钵破半边矣闻子俄发背痈大如升出脓血旬余日总不见有瘦容亦无臭秽之气酸痛之声又闻力疾开示缁素人多感激至六月初三日已刻炷香未尽凭几脱去时当暑天待龛两日颜貌如生苟非栴檀其表金石其里焉得超脱乃尔足验生平薰修之力也。

放得下时转得身纵横何处不通津人天路上行方便佛祖位中证本真尽道阇黎今日死畴知补处止生辰反观七十一年事水面沤花镜里人

　　挽梅初薛居士

万里家山归未得甘年梦事向谁谕无腔铁笛希音韵五月梅花也断魂莫愧生前金胆丧嬴余化外赤忠存东西水土原无异就路翻身礼世尊

　　纪鹿吟

　　法云上座近于广寿山之右新构小庵以安蒲团定破之次晨为中秋既望予同昙瑞柏岩印光慧云禅灯八九辈临观新址址之傍有鹿卧草窝彼此相忘俄因沙弥觉心所触而起且行且鸣直上小冈数十武良久乃转入深处因语诸子曰此系丰主前年所放的仙鹿也人罕得见今为云子所感而出我辈遇之若有所俟岂非欲彰丰主之盛德寿丰主之永禄也欤况此鹿苑重开一会犹在辄成山偈以志。

云子构云屋感得鹿守宿触醒见山僧探花上林麓回顾欲有云托为丰主祝双活千年恩报以万世福

　　挽檀越德叟源老居士(有序)

　　小笠原祖先明德正信为朝野所称宏址深源诞启厥后居士振绳祖武于壮龄之时所践所言允为可法其于舍卫城可谓不苟处矣年逾从心无意寓世岁丁未七月末遽示微疾扫空一榻臞然危坐不异常时其所异者差减饮食耳月中尚辱惓惓存问不五六中感高谊曷能以口至十月朔遣使致问曰弟子忠真处病七十余日虽四大相迫而自觉身心泰然了无一毫苦恼相匪向蒙吾师指示焉能臻此想大限变故之时亦当如是未知别有向上工夫也无山僧答曰居士所云足征平日学佛之验也只此泰然之心亘古亘今了无变易了无限量何有向上向下之可云就此之见亦须放下又放下可也居士闻之如释一座须弥山宁非有力丈夫哉尝语左右曰久不谒广寿和尚可备大馒头为供山僧饱德无涯抑知福田有种耳十八早病将革栉沐更衣正念现前生死路头当下看破恒以手自指其心云惟广寿和尚知我复云当如法供养为国家植福云云遂安然坐逝噫当兹临末梢头十有五双心忙意乱居士能如是自在不变所守犹勤勤以国家法门为念非灵山记莂中来断不能尔也嗟嗟哲人往矣无计挽留至于期颐上以扶斯道下以福斯民为可憾耳所幸诸贤孝能继述先志庶慰此心云上座及专使以遗言举似山僧不胜悲悼愧檀度而莫报惧德音之无闻故不敢默聊述梗概以阐其正信并缀声偈三首以奉挽云。

那知夙障病交缠看破身心愈泰然足验平时心系道临终不变蜕如蝉空拳捏住三千界弹指声消七二年盍代勋劳奚所羡芳名早已播青莲

百年身世类浮沤感激高情水乳投摩顶未伸金色臂谢君拈出铁馒头推穷劫数天何乐说到轮回地也愁一念圆明登正觉八功德水七重楼

三年六应府中斋道爱相忘雪映梅舆必登庭君下榻果尝亲捧茗同杯恩如沧海难为答轴展虚空一写哀哀失法屏摧国栋愿钦佛敕待重来

　　丁未除夕次韵

屈指占痴憨明年五十三未能如济北空自忆江南瓶插疏香蕊盘堆一色柑小师辛守岁梦里打乡谭

　　戊申元旦祝圣

个里原无始人天眼目新阳和调太簇瑞气转洪钧定起千花座嵩呼万岁人时雍蒙至化共享太平春

　　咏梅次昙瑞监寺韵示之

南枝消息播初阳冻破寒烟冰晓光铁骨棱棱心似雪半边鼻孔许闻香

　　春日简法昆仲

五云有约来何晚瑞鹿衔花出未归独倚悬崖为几席坐看腊雪映春晖

　　将军赐白金二万两为本师和尚鼎建黄檗大殿进偈奉贺

梵宇赐新建法光耀上都善哉阿育主希有宾头卢日月开窗牖江山展画图刹竿重竖起万古仰宏模

　　黄檗大殿上梁进贺

法梁普覆亿由旬一道祥光映日轮百福庄严三世佛万年瑞霭太和春大檀赤胆含黄檗老衲丹心染绛纶悠久撑持须铁汉世间世出化风淳

　　敬拈本师和尚结句为起句辄成一偈奉答

托出榑桑第一枝花敷五叶丽三祇檀林结果声珠髻檗苑铺红映彩眉积翠拓开栖凤阙高源引入化龙池形山镇国将军宝福彼苍生寿　帝基

　　谢本师老和尚赐大殿上梁偈并呈木法兄

目昔圣贤坦崖巅悬记重来五百年我师真是古黄檗弟昆不减临济玄法幢鼎竖高无际鼻梁横跨广无边龙眉据坐主中主移来藏海纳九渊两掌一呼欣再见直将大法补苍天晓夕钟梵答山谷提醒众主出盍缠轮奂宝坊示普眼畴识妙高有四禅退闲尽得闲中趣就涧烹芽带月煎啜罢仍集笑花众灵山一会尚依然白黑绕围如竹苇法施平等戒赤旃西来大意或请益默然笑指钵中莲稽首支那尊古佛棒点金毛遍大千

　　本师和尚法腊七十有七前后所说语录偈颂卷如其数戊申孟夏以松堂新集分赐始获跪诵信广长之不可及恭述一十二韵赞叹万一

自从锡卓寿山巅不觉违师又五年员海无垠山隔断别峰有路可通玄定中正拟礼尊足忽接伽陀来目边慰喜法躬老益健耋龄道富韵如渊由来诗胆大于海空却三心含碧大冲口千偈敏风雨挥毫电扫蛟龙缠全彰棒喝人鲜会往往错唤老婆禅足与众生开慧性宜留浊劫洗烦煎初吟万壑动寒籁毛孔轩轩一粲然利智言下获顿契顽钝可不加勉旃明窗载读月生纸一字包函一朵莲沙数香光藏不得收归只眼耀三千

　　次韵月潭侄重登天台见怀

神州原不异台州一带江山气象幽几载春中思胜概深宵梦里晤同游时哉恰似搏云鹤老矣浑如架阁舟细读奇篇犹再陟千峰翠色现眉头

　　吉峰居士园中忽产菩提子状如乌豆可串念珠千里寄献答偈志瑞

虽分百亿身元是一能仁辊入仕林里为提上善人花尝含白雪果不染红尘清净既如此堪称瑞世珍

　　示印光侍者省亲

我已禁笔砚为子开方便走笔不成章斗劣当自荐古印无篆文按指光如电燎却爹眉毛印破娘生面面孔既不全子去如何见脑后只眼开那吒顶门现

　　谢雨

阴阳推纵闭率土皱双眉和气蒸成霭甘霖沛及时至诚三日祷大慰九秋期顿入清凉境炷香答广慈

　　初度答示缁素十首

　地逢斯日元辰自举扬中天红日丽古涧碧莲香兔角全三昧龟毛现广长豁空寿者相沙数莫能量

　　　　　　其二

虚度五十三白棒当司南点出一轮月清光映万潭久思黄独美愧负碧泉甘却笑无情汉翻身入闹蓝

　　　　　　其三

抱道古尊宿发真归本元衔花迷旧路礼足入无门愧我微凉德且酬旷劫思无端被看破献供闹喧喧

　　　　　　其四

今朝逢母难寸德未能酬几度思黄檗长时忆睦州阳为冥隔膜泪与霰争流恩爱长宵梦天明一笑休

　　　　　　其五

深掩云扃后罢登说法台堂前草压路口里舌生苔年越五旬岁心犹三尺孩娘生无孔鼻触着吼如雷

　　　　　　其六

无情会庆祝为子一间吟香篆空中字松弹格外音寿山浑色相福海照禅心围绕金仙子栴檀无杂林

　　　　　　其七

桃实三千龄双生更可人花仙如有意为祝我元辰世相邦家瑞沙门道德新善因感福果品入上方珍

　　　　　　其八

何事出头强大千莫覆藏法身弥宇宙慧命等金刚喝下风雷动棒头日月长无生一句子为答本爹娘

　　　　　　其九

是尔地寒冷毋嫌春色赊冰山回暖气石笋自抽芽相去半千里飞来一片霞知恩方解报足可剪袈裟

　　　　　　其十

寄言诸伯仲不用问如何东渡十余载半生一刹那山川悭眼力岁月老头陀自分生涯拙甘心卧绿萝

　　挽逸然禅德二首

厌住人间世攃手在初秋会取个中意须还逸格流

大千皆幻寄何处是君家杖头开只眼直指上莲花

　　荐迪玄禅人

预期去日程好识来时路瞥转目前机青山尚如故生佛不隔尘度人志自度劈破玄中玄雪里梅花吐

　　示昙瑞徒子建广福庵上梁二首

托出一梁横法界撑持自有好儿孙片椽只瓦丘山重贵要知恩解报恩

　　　　　　又(是日有雨)

昙花才现瑞法雨便均沾异日道弘博自然福愈添

　　示朴禅血书金刚经

血自血兮经自经道非道也亲非亲浑仑一个金刚锁吞得方称报德人

　　示碧嶂禅人

向外觅心著相求佛拶破虚空是甚么物

　　戊申仲秋憩锡圆通次梦堂上座志喜韵

天鼓解饶舌虚空笑展眉庆云南乍起法雨北相随迹纪千年瑞僧称一国师开来与继往喜有金毛儿

　　退闲崇福偶成

我欲忘尘世世却不我忘寂喧无二致大地一禅床山自留人好溪为送客忙檀恩何以答一炷石楼香

　　晤新旧唐诸居士

春夏秋冬景东西南北身重将梦里语说与个中人冰雪颜长在悟迷局转新本来一着子觑破让当仁

　　寄赠新丰主源檀越

家世有渊源承流出将门时丰民自化攸蕑望弥尊道在无心得亲安至乐存王庭腾瑞气法海涌昆仑

　　答新丰主(有引)

　　丰主十月十二日入城嗣位是日行香直上广寿拜山僧像国人见其殷勤尽礼靡不钦其出忠入孝之笃重法尊师之诚因附骥瞻礼者众山僧闻之不胜惶恐。

丰君顶礼山僧像着地脑门光万丈海下因称百谷王宜乎一国归仁让

天龙恭敬不为喜归信侯王奚足齿自愧山僧道力微愿如古德福台履

　　咏丈室映池千叶梅

花魁千片玉品与百花殊却喜瑶池浴频邀海月俱香曾闻北阙梦屡到西湖返照本来面春风笑雪颅

　　夜坐怀德峰居士

三界由来大旅泊何妨孤锡又飞来思君济世情何切老我度生念未灰坐久不知山月落更深犹听野猿哀当年骢马经行处剩朵黄花挹露开

　　奠化林子塔

泉扃独掩冷冰冰一片婆心犹未宁吊子远来无半语恰如相见望州亭

　　次谦公韵

不知月色上高林蘸笔和君雅正吟借榻紫云如有意出山流水自无心井中目系断藤鼠窗外希闻念佛禽莫谓退闲无客扰诗魔未去睡魔寻

　　简谢五贤侯

殿下三千笏何如五老贤曩亲金粟佛今现玉堂仙道契裴公美功并杨大年丹心犹日月曷幸照枯禅

　　简独广居士

一春今又半佳况近如何不觉别来久怀君梦易多日登观海阁时听乐尧歌偶尔成章句顺风寄老坡

　　寄昂田出云守

自枉去年札迹疏道愈亲乾坤皆寓舍山海独留人欲展搏云翼其如老树身怀君千里外相见在何辰

　　翁志鉴居士袖依禅草见访次韵以答

杰士遥从故国来交情愧不及春荄半生一别十余载重晤天方得几回赵主法坛容我懒陶公诗馆待君开依禅遁世成商隐物色无由屈吏才

　　咏石船

为缘超两岸岂是壑难藏把断龟毛缆休撑兔角樯无心游法海特地示津梁胡不踏翻去度生愿未忘

　　广福庵即景

寿峰千井外大隐乐栖迟野客筇相访山僧定出时烟描江上景潮咏画中诗造物留心地茅庵十更宜

　　谢圆光院御茶

为接上上宾分身遍刹尘赵老家风旧恩沾雨露新

　　题大士荐显真日实信士

真实为报地心空时顶戴南无观世音直下超三界

　　题初祖荐正源信女

寻流已得其源西方不离东土说甚转女成男当下超圣越祖

　　赠佛日慧和尚六十(并序)

　　介公之一拂清风美流万世老人之半瓢明月独朗大千我慧林法弟两手把牢全身担荷可谓家声不坠源委相承者也若以正眼观来二老合掌有分兹戊申重阳前一日值周甲初度走笔记筹兼祈笑斫。

近传道况至山家耳顺年临趣转奢头似峨嵋秋降雪心非菊圃日开花精金出矿难增色古璞全奇不拣瑕取舍未忘皆戏论何如独献赵州茶

　　赌黄檗时默教授师八十

万福堂中老比丘八旬初度值三秋霜欺白发斑来早德喻丹樨馥未休锡杖卓开香积国钵盂藏取胜神洲波离面目知犹在永扇尧风壮祖猷

　　赠法兄虚白和尚继席黄檗

自从嚼碎铁团红端坐重潭叠嶂中敕点神龙施法雨指呼罗汉展家风巍巍道骨摩霄峻落落襟怀彻海空最喜一灯联大夏毫光交灿五云东

　　大眉禅师以诗见寄依韵赋答

开函如嗅荔枝香咀嚼佳篇滋味长况复兼贻团雪饦令人消尽几炎凉眼空觑透微尘劫骨峻炼成大法梁承示读予三会录惭惶惟恐污君肠

　　赠南源弟建华藏院

尽道空王一茎草畴知古佛是他奴毗卢顶上安华藏十圣三贤听指呼

　　赠高泉禅师建法苑院

信手擘开狮子窝包函一切修多罗西来祖意如何举直指金轮壮太和

　　题何毓楚居士寿域

梅贪结子花先萎竹欲胎孙干愈青看破死生原一致藏仁敷德有余馨

　　建本师老和尚发塔落成志喜(并序)

　　老人法身爪发与衣钵锡杖之寿塔有五本山圣寿其一也盍予旧冬从广寿退闲于此因念老人始来桑东开法之地亦予旧卓锡之所遂捐资独造为邦国寿丛林福不惟令座下儿孙知渊源之所自抑使法界众生仰津梁之有藉也塔居本寺法堂后高及丈顶宝珠次宝盍复次塔身命道荣子篆书　赐开山黄檗上隐下元本师老和尚发寿塔承以莲花盘载以须弥座前长几后围屏下方埕上栏干皆以石为之外绕松杉伟观山海四来瞻礼者咸称弘丽俱稽首三匝而去予复命昙瑞徒子结草庵于塔之左以任酌献洒扫之劳虽地连只尺其胜概又别一图画山经始于戊申仲冬落成今己酉季春择吉进发缁素云集共庆法禧乃说二偈以志。

万福无缝塔寿山觌面呈三文造不就一念自圆成发映摩尼洁光吞霁月明少林花再发香透九重城

　　　　　　其二

茎发丘山重因之忆世尊掩泥求大法竖塔报深恩雪覆菩提树霜销烦恼根化成黄檗果一柱顶乾坤

　　先慈上生之日乃六祖涅槃之辰书怀

阿娘面目祖师心道眼圆明空古今法乳亲恩酬不尽泪痕岁岁洗春霖

　　报资室(广福庵六咏为昙瑞徒子题)

何以资恩有全凭三昧力一念未萌时顿超千百亿

　　出定钟

身心空似钟钟鸣犹出定是定不见定寂寂见闻性

　　洗钵泉

地涌一泓泉天赐供洗钵放去润福田解尽尘劳渴

　　补衣石

衲破剪春云石破如何补跏趺不尽处一任莓苔里

　　三友轩

香翠结一团依然室是兰爱君均节操留客倚阑干

　　观潮坪

琼花逐浪开眼里添尘埃返照本来面大千一镜台

　　赠谦禅德耆年

出尘踪迹贵同尘无愧荷囊一转身换甲桑弧逢杪夏烂蒸栗棘饱高宾山开分紫双邦瑞缘熟东方累世因福海汪洋期变化好将德腊寿天人

　　示梅岭禅人居山

何事柴门不浪开聪明用尽学痴呆吸干沧海无涓滴放出高源活水来

　　戊申除夕

三百六周天外天退闲犹未得闲眠乡人访我话乡曲瞬息东来十二年

　　元旦

自愧未能学懒残卧云坞里热栴檀年头佛法从教烂一个蒲团天地宽

　　寄答绅衿诸亲知

殷勤为报众仙台勿念孤栖碧水涯待得故园松竹茂闲云野鹤自归来

　　示德政徐信士

破暗无别道贵乎自明德德明照世间所愿无不克
嘉兴大藏经　即非禅师全录


　　即非禅师全录卷之二十三

　　门人明洞性安性节明觉明幢同编

　　诗偈

　　岁己酉闰十月朔　　　上御制舍利赞并亲洒宸翰赐黄檗开山本师和尚命和御韵恭颂进览

全提坚固镇尧山宸翰辉腾霄汉间三藏珠联黄卷　五云璧合紫泥斑金钟广韵长申祝铁佛忘机亦展颜国泰时和君有道玉音宣赐老僧闲

　　赠法兄木和尚六十

未遑躬祝托飞翰遥写大方壮道颜毛孔吸干香水海棒头点出铁牛山一周花甲推庚长不记春秋孰与班席继六年昌国祚宗风从此播尘寰

　　题蕴谦禅德寿藏

夹老藏身处是名安乐乡洞然无表里原不涉阴阳背倚云山紫门迎济水长他年来入定双桂泼天香

　　送悟休二禅使回唐

使乎不辱命别我返三山未卜在何日重来扣竹关思乡伤岁暮送子迓春还两岸梅花馥渠侬一解颜

　　送默居士省觐老人回唐

不尽三生话都卢一句收好山萦客梦顺水送归舟老矣师恩重贤哉孝义优十霜今再别道悟是何秋

　　寄玉融诸叔侄

端坐无为域静思恩义途一川云隔断万里月同孤锡指东方柏杯宽西海芦遥知八龙辈踏雪上皇都

　　寄补山白也禅师

忆昔同参历年所齿牙犹带檗根苦纵然喷作青莲香明眼闻之益呕吐何如小朗豁芝眉飞越梦河绳祖武铁树迸开金粟花祇林春色饶今古

　　阅三非禅师诗集

读诗如对玉即景已忘诗写到天真处超诸象外时硕年想不及新学岂易知惟有徐铁眼证以道益奇雪潭泻春色烟岳开异姿一言描到骨劣也复何词

　　鳌峰禅师以诗集见寄赋答二首

墨煤雪粉任渠分惟我痴痴独喜君真率为人狂似鹿不羁之性散于云山夸好友无时见蚁斗如雷竟日闻声色收归诗钵里世人错唤沈休文

佳篇寸寸是珊瑚法眼看来只字无不愿披毛酬施主岂堪握拂类骚奴君今目守卧云坞时至凭开锻祖炉十载希逢西海雁素心独露九枝乌

　　示道昌刘信士

富贵在天行藏有命惟达道者能知前定

　　挽汝读叔▆彝弟

世间富贵若浮云百岁光阴犹闪电叔弟之心沧海月卷帘夜夜频相见感时能使春无颜冷落文章星斗寒有志匡扶回大汉倒翻筋斗孰遮栏

　　德叟源老檀越大祥

大祥临此日何以荐丰侯对众伸驴脚为君指路头横吞八德海直上七金楼笑破阎浮梦红轮豁顶眸

　　挽祇园师叔

定光堂后祖山缺手植双樨补有余喝石岩前公案在重来了却莫踌躇

　　挽牧野吉峰居士

佛法留心逾七旬宦情冷处便翻身身前预十日时去定是莲花国里人

　　新厅映水梅花

高士爱高宾留花过仲春临池犹展镜挂月似垂纶顾影形为累畴知香亦尘鼻闻原不少具眼几何人

　　光巨上座告别口占送之

自笑无余物随机表道情梅花香夹路送子返高城

　　圆通十二咏

　　鼎足峰(三罄似　为寺后房)

杨岐三脚驴化为鼎足峰顶戴出世法时感紫云吁

　　祝厘峰(义取连呼为寺朝案)

寿君有秘密不止效嵩呼一朵秀天外真堪壮帝图

　　积翠林(堆青攒绿因以得名)

间气山增秀青林日锁烟只兹一片绿端可补苍天

　　认性流(发源高岩引注厨下)

性本无形段汝们若何认入流自忘所乃悟一切性

　　长舌溪(远出碧澜下达庭池)

澜翻八万偈经年咏不休西来一句子未审若何酬

　　荫凉树(合抱优盍垂荫后昆)

济北荫凉树何时移到此无为小栋梁留夜撑寰宇

　　消灾池(讷祖执焚因以命名)

清凉施一句无明炽自识因得弭灾名此池终不竭

　　青嬴峰(郁垒池上形似取名)

嬴者善闭塞绵密不通风欲宣第一义独露碧池中

　　逢源池(重门两沼可盘肺肝)

直教穷到底左右自逢源更不随流转许伊齐入门

　　净玻黎(寒光彻底在判祠下)

一而玻璃镜光明没点埃要观真面目急自转身来

　　邀月楼(楼先得月话赏标名)

楼迥月先登还期邀老僧有时怜月晦永夜续传灯

　　老僧梅(老僧手植在方丈前)

骨瘦久凌霜花分戒定香爱君高德腊日侍法中王

　　慈岳禅侄呈偈次韵以示

拈来无不是放下莫思惟只此诗中眼全成贾老脾才高先用拙理造不求奇惭愧风颠子难为一字师

　　赠天闲禅德

道在忘宽狭身安泯燠凉若非真铁汉争得炼金刚目富江山丽牙粘雪檗香年垂七十五浩气塞洪荒

　　赠法眷瑞迹达长老八十

人生耄耋古稀奇德腊俱高庆亦宜若使遵龄同斋掌于今正是小沙弥

　　简夏志翰陈聿辉二进士

旧年骑马去今岁跨龙回双折蟾宫桂平分雪岭梅大方传盛德千里望提孩异日登黄阁为霖遍九垓

　　示翠峰上座住庵

积雪连翠微山川生光辉顶门开只眼大千独步归

　　题血书五大部经(有引)

　　遍吉大士为大法故不惜身命剥皮为纸刺血为墨析骨为笔书写大乘经典举滴血与法海同盈视点画与法界同量如是功德岂可得而思议耶黄檗惟一禅侄阅如是经纂如是行于辛丑春沥指血手书华严八十一卷其中三十九品之次第五周四果之行布四十二位之森严灿然全彰计五十九万七千三百十七字昼书夜拜方三载而告成可谓善作佛事矣继而书法华报恩金光明涅槃共五大部至丁未冬乃得圆满遂捐衣钵资斋僧回向用资恩有予嘉其愿行说偈为证倘因经以明宗真是报恩者更有佛祖说不到末后一句快下一笔。

三山惟一公世袭为参戎猛性羁不得割爱学大雄天生铁汉子剖指露丹衷血书五大部湿透梵天红佛种从缘起法不离己躬华藏涅槃海收归一滴中摩尼映五色色相有异同光影互相入差别自圆融此经亦如是子不宰其功觑破红白外真实义自丰实义不可见见性等虚空了无能所见是名真流通恩有俱已答闻见超樊笼劫石可消殒行愿无始终佛祖说不到只在百花丛子能书得出千圣列下风

　　挽法弟龙溪禅师

欲枯苦海吸秋波扑散沤花一刹那法爱王臣心戚戚狂颠寒拾笑呵呵夙生定业乘时毕一点灵光不可磨莫恋水晶宫殿好故衣留待檗山阿

　　挽拙道上座

谊执巾瓶久益亲为徒不让古之人龙宫说法扶师入果位期登急转身

　　次韵天柱峰

群峰独让出头先力荷乾坤总泰然变理阴阳资圣化雷轰掌上喜开天

　　赠独振新比丘

竿头进步易中难恰似撑舟上急滩勇猛直前无退转许君坐断泼天澜

　　赠灵叟禅德

南禅叟大德龙象中英灵山禄从天授道心合杳冥

　　示石点禅者血书金刚经报亲

刺血写经又写佛多生父母坐莲花一毫头上空诸相是则名为真出家

　　次答高冈忠居士

高冈忠信士行迳皎于霜德盛三冬暖言非几树香人遐居不远道契意偏长分取玄沙纸聊书答大方

　　赠袖翁和尚

破砂盆贮南湖月扬辉岂止照闽越大地众生触其光一时顿证大禅佛婆心如沸面如铁七十余龄尚饶舌假使世间无知音满口冰霜成喷血

　　挽范石甫

暮雪冷新香堪悲客路长大千皆逆旅何处是家乡梦断华胥国猿啼午夜霜电光留不住佛日照西方

　　示公琰居士持咒圆满

通身是秘密动定显全机感应道交日圆蟾映碧溪符忻孙子画偈爱野禅题海阔江天回年尊德与齐

　　赠南源弟四十

流年逢不惑此日值悬弧扑落月中桂羲升日里乌辉煌昭大野璀璨馥东都一段香光美全彰不老围

　　题凤凰山七松寄陈郭林诸居士

烟云不识眼前事木石那知身后名天惜汉冠无著处山中留取七松荣

　　赠医生

知君作用自超伦况复时逢德化淳国脉调和活手眼杏林花发董园春

一言能愈维摩诘便是文殊不老丹教外别传正脉印当阳抛出与君看

　　赠神童

五龄能记万言书德备功成名与俱满纸纵横无影迹细看字字戏龙珠

　　赠别吟

乡友松仙子追随及数年频参谁念佛忘却乐如仙学究还丹旨囊余卖卜钱无心归小隐有志赴招贤夜听御搂鼓朝看相府莲士因清益贵产以福为田几句口头语无非直指禅山林物色久待进莫稽延

　　示自静禅人

汝师面目明如镜顶眼未开隔万山信脚踏翻无寸土四恩总报刹那间

　　示梅峰禅人

黄梅结子绿荷新正是那吒现本身彼此丈夫胡不尔急须觑透本元辰

　　示禅灯禅人省亲二首

灯孙回萨摩为礼活弥陀彼岸须同到慎无阻爱河

闻彼有金鳌年深解化魔中途如遇着捉返与头陀

　　潇湘八景

　　洞庭秋月

万顷澄湖僧眼碧秋蟾独露眼中睛岸头边事都看破吟不就兮画不成

　　山市晴岚

余岚一抹横山根聚落迂墟接远村树密风遮人语响翠微缺处露朝暾

　　江天暮雪

烟锁寒江冻不流微茫影里泊孤舟琼楼人庆丰年瑞银海三千一目收

　　潇湘夜雨

通宵雨响杂琅玕疑是溪声散远滩破湿湘云愁客梦沙田木满万家欢

　　渔村夕照

业网收归古岸头稀林犹见数鸦投斜阳掩映酡颜赤一刻闲消万劫愁

　　远浦归帆

照世明珠觅得无云帆几片类鸥凫春风饱载归来晚令我长怀五叶芦

　　烟寺晚钟

百八圆音断续闻遥知有寺在江濆高禅为警迷津黑敲出君山月一轮

　　平沙落雁

序浴银沙出苇芦群披秋色越平湖天开一幅真文字篆写潇湘八景图

　　笔

毛头吞巨海逸气凌云烟点开万象眼觑破未画先

　　墨

翻身宝焰里磨炼愈馨香出入混沌窍满口嚼玄霜

　　纸

文彩通身露片心洁似霜非惟模圣训端可续联芳

　　砚

体如山不动应用功无边喻义同金石论心到圣贤

　　桥

截流须到底挺特驾津梁独步云霄外遥看龙起骧

　　池

经年资灌溉兼复养鱼龙虽云一勺水派接五湖宗

　　菜

移来春不老山家禄自饶金刚好种子随处长灵苗

　　示缁素(四言四句共一百三十七首)

话头如剑截断千差千差一致剑化莲花

一为万宗万惟一通一若不立万亦奚从

珠沉浊水莲出污泥迷为烦恼悟即菩提

明镜无心万象不断色即是空真不离幻

性命在身如月在壶脱体似有究竟实无

空色两亡未亡识性不尽空理未为究竟

狂慧多言痴禅守默离此二途还我极则

易了凡心难明差别毋住小悟当期大彻

心既强名身亦是假证无所得解亦都舍

舍无所舍觉空空也是故众生实无度者

法离文字方便开示百草头边西来祖意

本性全真即成智用所处常如诸法不共

性海吾乡法界吾宇凡圣同居浑忘彼此

无相观身如幻涉世此土他方无往不利

法与非法悉自无性无性之性性自平等

至理忘言至言无说无说无言虚空钉橛

道本无形亦自无了未闻其坏安有其成

不留而照不待而鸣寒潭月影静夜钟声

法逐心生心随法变心法俱空独超见见

要明生死勿滞言语以解当悟未敢相许

真空不空万变靡碍偏计色空小乘见解

一真法界妄之所成心空法空诸妄皆真

内心既空外缘亦寂千变万化不费毫力

脚下一着明如杲日十有五双自信不及

西天梵语此上华言不消一捏左右逢源

举措施为全承渠力知恩报恩受用无极

攻苦食淡废寝忘餐欲证无得先断有贪

缁林赤帜禅苑白眉打翻筋斗大法可期

传不以言而以心受百千三昧一时成就

法无内外无求为最求而得之已落解会

道本忘形遇缘即现声色堆头识取佛面

历劫生死尽力发挥纤毫不尽便是铁围

离意识参绝功勋会万法纵横初无向背

青山自在白云卷舒尘尘既尔法法皆如

法与理冥心与道合万事随缘是安乐法

雪庭未晓月暗林寒顿明真性花开满栏

佛救产难未曾杀生日上月下海晏河清

杨公再世道行无亏转化未悟同入无为

二由一有一亦莫守蓦直是绳外曲非肘

当头一棒如日光明情云识雾当下廓清

识得自己辨得他人纤毫不立手眼通身

清净宝月圆满无缺光境未忘模索不着

求之于人不若求己别无奇特放下便是

人我业识生死根本有志丈夫一时翻转

色非青黄声无生灭于汝眼耳有甚交涉

离师学业切勿敢惮学广德成如月破暗

求师受业琢玉相似不经匠手不成宝器

明镜离垢湛水无波东平一棒打破淆讹

在圣不增在凡不减不减不增证无等等

身心寂静三昧现前若要成佛更待驴年

种种神通变化自在如鸟翔空了无挂碍

一尘才起大地全收云门拄杖转见风流

巡官掌上推定不差算不到处铁树开花

虚空一呼万象应诺草木昆虫俱证圆觉

白日雷轰虚空喷嚏百怪千妖一齐什地

即色明心附物显理若遇衲僧打落汝齿

漏泄混沌出入造化衲僧门下勘过了打

踏破草鞋坐消白日一动一静各得一橛

心无形相那有古今默然作礼山高水深

若论此事日用无别一念相应直超几劫

万物无常惟福可恃福为道基渠成川至

一闻举扬即起深信吾知此人古佛所印

七佛行道六门放光举足下足无非道场

呼唤不回笼罩不住争知古佛早已过去

万法归一银山铁壁一脚踏翻大事了毕

汝能入佛不能入魔魔若来时汝将奈何

入得魔时勿顺汝意若顺汝意祸事祸事

心非道外行在言前若是龙骥不窥影鞭

不被法缚不求法脱了事衲僧更须一拶

文殊饶舌维摩默然门通不二犹隔三千

金躯无垢何用戽斗一齐打翻山河倒走

人人本有个个不无当下觑破了事凡夫

句要分明意须不错格外明宗机先凑泊

佛之一字吾不喜闻凡圣一口气宇绝伦

念佛一声罪消永劫如日破昏如汤沃雪

识得[○@、]字做得座主五千余卷皆为剩语

夜半正明天晓不露形诸文彩即成染污

直截开示了无剩语木樨花香无隐乎尔

闻所闻尽觉所觉空声香触法俱证圆通

如实而说如说而行向上一着不涉途程

铁印无文印空成迹觌面全提千眼不识

佛是假名法离文字汝口若开虚空堕地

生死无穷百年顷刻莫待头黄一无所得

一代时教如标月指了知所标皆成故纸

谊重金兰言投药石末世之中百不得一

青山作主明月来宾遇缘则应了无疏亲

内外无碍动静皆空敢保此人疾证圆通

百丈悬崖独冠群峰惟攃手者能住其中

摄心无涯定力无差转身一着须见作家

名不常居功难与毕世有智人一钩七笔

寒不加絮暑不追凉敢保此人可入仙乡

只知作福不求向上肉有千斤智无半两

赵州布衫拖泥带水若见山僧拳喝尔嘴

坐断两头退身三步猛虎来也急寻出路

舌头卷海足下生云六十大棒赏汝功勋

全体出现要见便见转脑回睛太虚闪电

推倒雪峰扶起黄檗直苦至今追悔不及

一片顽铜磨成古镜为甚学人不见本性

剖出微尘迥超教外别传一句作么生会

一定之论非达其理物有不齐道无终始

随情逐物变化不已三变凡鸟凤凰是矣

千将之剑只是铁片遇火则镕奚足欣羡

金刚智剑无坏无成不威自伏坐享太平

佛日长明春壶不老拽不肯入不知其可

口缝未开禅床震动凑泊不来且莫说梦

磨推西北碓捣东南分明开示疑则别参

宿植德本于法有缘花开佛国果熟人天

情生智隔形变体殊本来佛性圆同太虚

回首尘劳曲开方便随机赴感池清月现

佛不远人即心而证但空其心何患不圣

大辩若讷大智如愚入得世间出世有余

我为法王于法自在出世入世了无挂碍

同器而食饭色有异是何因缘福业自致

众生界中植佛种子汝即诸佛即佛即汝

了无依倚能容万物吾心常分非假他术

为官廿年始终一节心热若汤面冷如铁

转业为福解冤作亲有此德量是名智人

心若通彻其理自明如镜现像隐显忘情

扫却迷云惜取光阴克期取证撮土成金

以心为宗修道为本源头既长支流必远

要识主翁莫错用功拶开梦眼海日东红

法无二相道合同途吾不汝负汝岂负吾

事勿厌繁理当自简理事圆融不失只眼

东方已白汝犹未醒开眼寐语墙壁解听

古篆无文作么生识面门一掌始知端的

父母师长如敬佛想孝为道先惟瞻惟仰

闻声悟道见色明心汝若不荐问取观音

勿求阳报且行阴功一德既立百善自从

大隐城市深居薜萝调无生曲唱太平歌

开解脱门示正法眼临济白拈睦州担版

浮云富贵草芬功名千载林下今遇一人

诚感人天信贯金石百千人中汝居第一

道光莫掩简在宸衷且问是谁松隐老翁

独处幽居养高泉石处世遗世人所不及

光被八表影落百川迹自不染体亦常圆

收视自明返听自聪一念不起万化俱空

心如大海一切容受有此汪量法法成就

　　五言四句(七十二首)

千圣顶　尖有个通天路口吞三世佛方许伊独步

立地超果海弹指证无生倒骑生铁马虚空背上行

诸法本无灭是故无所生会得无生灭日午打三更

心净土皆净心开花亦开弥陀不东往初祖自西来

念佛须心念念念佛不忘念头都打断何处不西方

法性等虚空于空无不摄犹如云布雨点滴无差别

其性本空寂内外俱解脱见性解空人见得差别法

圣贤如电拂刹海一浮沤可笑瞿昙老无端强出头

一真一切真一了一切了如日处虚空千差都一照

平地登天易从空放下难转身须猛省莫作等闲看

拈来无不是放去莫生疑海涧潮来早山高日出迟

家山行不尽野寺足堪投笑破秋江梦踏翻旧路头

大道无去来幻化有生灭白日暗昏昏夜来光皎洁

虚空有限量大道无减增期作将来眼长为照世灯

本来真面目不用更疑猜昨夜雪消去春云补断崖

尘劳虽暂息定力未能深必使心路绝西来意自明

优游华藏界出入寂灭场栴檀林里坐时闻解脱香

山河无隔碍世界掌中观弥勒千楼阁何须一指弹

人归千嶂里月上曲江头此景难描画披襟独倚楼

本来无一物赫赫动乾坤无端留破钵千古累儿孙

入水不动波入山不动尘东西无异土十万八千程

一切金刚种收归无尽藏好嘱主人翁及时为收放

阇黎莫匆匆消息若为通声前未后句迸出指弹中

茄树采冬瓜兔口栽象牙冰河初发焰枯木再生花

灯笼与露柱相对说无生情与无情等莲花顶上行

蒲剑伏狞龙藕丝缚猛虎魍魉与妖邪槌胸齐叫苦

拾得访寒山撞着老丰干相呼好归去忘却路行难

一领破袈裟举世提不起多年没处寻元来在者里

参得活句子做得死工夫通身无向背陆地灿芙蕖

此庵亦非石借石以名庵庵空如法界万象是同参

洗荡入心毒消融刻骨冤冤亲平等处做得佛儿孙

吃了三顿棒推开一字关腰包休放下山外更青山

半点无明火烧残功德林刹那不返照万劫烂身心

业冤不蠲除因果了然住数里必逢桥了无回避处

道以义相济交以德相扶见溺而不拯枉作大丈夫

熟睡饶寱语隔壁有知音眨眼辨言句风吹过别林

午夜明星现榑桑日正红瞿昙黄老子耳瞎眼如聋

开得一只眼受得半肩衣未展风雷舌先行掣电机

手执毗卢印直透生死关三更市上过撞倒铁围山

独步空劫前横身三界外弥勒下生时共入龙华会

昔日无多子今朝纵目观泥牛产石虎荆棘化栴檀

薜萝无俗客檗树有联枝山云与海月随时可设施

蕉芦质非实镜月光虚炫般若金刚种拈来颗颗圆

水鸟念佛名唤醒本来人乐邦看不远贵在一翻身

宗眼即教眼祖意同佛意看取一个鼻两窍齐出气

寒潭清彻底分明指示你中有一轮月试为我捞起

寒时股栗栗热时汗滴滴寒热两忘时却是好消息

养生原有道身世顺无常唤醒阎浮梦顿登大觉场

佛是心良导僧为世福田檀那来下种好结千生缘

学道要勇猛如登须弥顶一气到上头世界眼中眚

源出昆仑北派分沧海东若逢庞老汉一口吸教空

毫头半点墨吞吐万江山旷劫本来面试为露一斑

掣电光不留划水性随合身世顺无常髑髅双眼活

脱却臭皮袋方知步更阔灼破黑漫漫神光从口发

突出小昆仑蓬莱称独尊罗刹摸不着蟭螟一口吞

放下无一物举起见全真无生无住着处处见全身

不见有一法灭将何处起了却无生灭当下超生死

截断圣凡路踏开生死关筋斗倒翻转何处不家山

百年一弹指身世总无常活句重拈出髑髅解放光

毗卢印在手不面转轮王随方皆极乐亘古不知春

八德水最清般若树成林老婆心彻困去伴观世音

知识五十三普现一毫端善哉诸佛子应作如是观

三界犹旅泊何处真吾家随缘间作主知足乐无涯

羡君泯智愚宝剑铸犁锄知足富无极一生乐有余

钻破百千卷悟来一字无为君重举似片雪点红炉

驱驰三十载车破亦忘牛浮渡杯还在无劳打铁舟

屎橛放毫光尿盆沸似汤棒头轻一触大地化莲香

参禅无别诀只要生死切异日顶门开只眼照三世

觅巧不可得拙也自何来父母未生口逢人莫浪开

梅花瘦愈香黄独肥为良觑破十八界石岩始放光

磨砖为古镜返照本来人本人无形相方知镜亦尘

格外通玄路忘言契本宗百城都踏遍不离妙高峰

　　七言四句

一超直入指弹中万劫修行始见功扑碎云门干屎橛龟毛拂子舞春风

既饱贪味则伤食食伤犯病则无日肯将吐却昔时贪元气自复无得失

一千水陆苦奔波法爱情深喜见过闻说佛魔俱捉败莫来惊恐老头陀

大千为榻雪连天试问阇黎作么眠此景此时如会得徒劳奯老话机先

芭蕉无耳闻雷开葵花无眼随日转会得无情即有情无漏智性自圆显

欲留汝父父难留父子恩情一旦休归去劝娘齐拭泪好听流水说因由

子岁刚逢而立年问予三后与三前山僧舌秃不能答笑指松冈绿到天

一树梅花劫外春不劳冰雪也精神移来檗岭峰头种别有清香遍刹尘

戒香馥郁气如兰知有天花落讲坛教外别传开只眼方知不被老胡瞒

是见见时非见见得休休处且休休定香塞满三千界慧月光吞百万洲

旧路来也旧路去家山只在云深处推开末后两重关还我未生前一句

若肯为人冰也暖不为▆▆火犹寒寒温之气消除尽寒暑由来总不干
嘉兴大藏经　即非禅师全录


　　即非禅师全录卷之二十四

　　门人明洞性安性节明觉明幢同编

　　铭

　　应城钟铭(有序)

　　岁次乙巳春丰州太守源忠真大檀越同法云洞上座延山僧于本州开山山名广寿寺名福聚宝构既成复范钜钟专为祝国用觉群灵其大心功德与乾坤同悠久者矣太守请铭铭曰。

钟是铜铸饶舌指注格外知音丹霄独步丛林礼乐衲僧轨度大振纲宗随机顿赴闻于无闻闻性空故声而非声道心独露如是返闻功超沙数凡圣扬眉人天觉悟体静寿山用弘福聚常转法轮国基永固

　　崎阳钟铭(并序)

　　崎主岛田源守政檀护愍昏衢之不觉警子姓之迷蒙乃捐俸范铜钟以时考▆俾闻者从迷悟觉共证圆通政事之暇重示慈旨其设心用器可谓弘矣岁乙巳中元后六日邮书请铭为之铭曰。

惟我大士从闻进修一根圆证六用俱休源氏守政由声悟性寂然忘机遇物则应应念如霆迪阳启冥时至震发百蛰咸醒以模以范方便炉锻一音普被如日之旦

　　泉福寺钟铭(有序)

　　筑前宗像郡距城之北越百里间有山名影向岛名钟崎原其所由昔有巨钟沈此海浒横机截渡不利舟楫乡人患之合举不起且举必得殃知下有龙鬼司护待时而然因是不敢复动识者佥议再范铜钟建楼崎步使人时时扣击于阴雨晦冥风潮浩荡之际令津渡彼岸者闻声知所趋向则不堕前辙功德之大应与钟声扬溢俱无尽矣乙巳仲秋朔日泉福寺寺主照空来谒铭为之铭曰。

像郡之北名曰钟崎昔有巨钟忽沉水湄年深月远龙鬼护持民莫触背况敢动移识者合议珍重临崎再范大器声应篙师从昏暗中如母得儿默守斯要发宣以时返闻无性圆证克期人天护福永寿赞词

　　圆照寺钟铭(有序)

　　寺在西海道肥后州志岐县之万松山宽永中铃木重成郡守承先大将军钧命鼎建为祝厘之所令嗣重辰复铸铜钟以扬正教俾黎庶有情同归佛化倘因声而入圆通因圆通而证满觉则无负于斯钟之建也寺主远来征铭铭曰。

铃木居士宗秀禅和鸠冶巨嘴以警自他晨昏百八破烦恼魔由闻而觉俱渡梦河苦脱六趣利及娑婆如斯崇德证蜜波罗真实教体永劫不磨谁铭是勒广寿头陀

　　三岳寺钟铭

　　此方教体妙在音闻所以存禅德以钟声转法轮谛听为佛事警悟昏衢愿亦至矣己酉夏遣僧来请铭铭曰。

超出五合法音远震为警迷途大启正信声不在钟耳亦无听以空为体无扣不应度垣匪碍心圆如镜一切有情圆觉同证

　　华藏阁钟铭(并序)

　　高城光巨上座与大石道固信士道聚之间恒思济益念三途未脱苦网敞高阁以悬钜钟声越遐迩法利冥阳高着只眼顿登华藏玄门一历耳根彻证毗卢法界其功自不可思议者矣炷香请铭为之铭曰。

实际理地廓无形名方便门中万法交并华虡铿鲸体用惟贞表里洞彻顿觉幽明道福资始金石贯诚不坏世相为勒斯铭

　　安国寺钟铭(有序)

　　雪上座慕丛林礼乐范铜为钟朝夕考击用觉冥阳其立愿可谓弘矣怀香求铭铭曰。

体佛慈悲振拔六趣运大音声而作佛事普赴群机无远不至月白霜清益神其智上穷有顶下及无际一触其音顿超十地新新常住恢恢法器福利人天曷可思议

　　序

　　余录自序

　　侍者重编予诗偈杂着另梓流通与世结文字缘别名曰余录予怪而问之何谓余录对曰吾师前后著作或得于禅定之余或得于杖屦之余或得于应接之余或得于锤拂之余兹编卷帙又得于脱略之余味斯全旨则见于古人未说之余以是立名耳予笑而答曰是则是矣未尽善也夫身心一如身外无余知此则求录之实尚不可得而况名之以余耶侍者复进而言曰古人立言与名俱垂不朽非身心之余欤予曰噫是何言也天地数终世界变坏圣贤载籍一切不存于言何寄于名何有虽然犹有说焉变坏之中有不变坏者存不变坏者何即当人本具一篇真文字流露充塞离文字相无起灭相在三世诸佛不见其有余在河沙凡夫不见其欠少穷劫不尽朗然独存子能索之于此则可以名余录耳侍者承命唯唯请题首简再拜而退于是乎书。

　　沧浪声诗序

　　心源已澄识浪自灭复何声之云乎犹恐澄而不活不能无激于沧浪也活不失澄声则非声矣忆予丁酉春东渡南来旬日宴坐舟中满眼满耳以及通身毛孔皆作吼天浪语震地潮音吾实未尝闻也非无闻也所闻恒寂能闻亦空能所双绝而真闻独露耳于斯时也求声之相不可得况其名乎法弟独知禅师跋涉汪洋放浪诗偈以沧浪之声名其集意在言外也观斯集者又当言外而求之人能言外求之于禅师之道与有闻矣。

　　一滴草序

　　鸩毒一滴断人命根醍醐一滴活人性命倘遇非器而不善用纵上味亦能误人可不慎欤高泉法侄乃黄檗慧和尚之嗣童真入道负清净器贮曹溪一滴于妙龄之年他日霈之为霖为雨盍未可量也禅暇喜作诗偈不觉盈帙自鸣其集曰一滴意谓文字之于吾道犹一滴投于巨海视彼河伯自多不复知有百谷王者为何如哉辛丑夏不惮万里鲸涛省觐师翁道由崎岛首谒余于圣寿山中阔别十载相见如隔生意外道聚月余将别去出是集请益复丐一言为证余因是而读之顾其言澹而旨远如澄川逶迤而无怒奔之状非涵养之功乌能至是虽未尽其余然尝潮一滴味具百川舌头具眼者必有取焉是为序。

　　山居合草序

　　壬寅春榕友持广陵伯万石君山居合咏来余喜而读之句含蘸碧之渊韵协五音之洞俨然一座敛石山飞来海外与五岛争奇矣非胸中洞澈笔底玲珑焉能并露山身溪舌不惟调高一时抑道合千古诚足传也余出岫廿载余因道而忘其山因诗如见其人因人而怀其义不揣管窥重校授梓未审二公与山灵肯石点否。

　　盂兰普度序

　　众生无尽佛菩萨之弘愿无穷仁人之心即佛菩萨之心也末劫众生可伤尤甚或夙业所感殒于天灾或现业应偿毙于时事或因召移缺典或乏宗嗣靡依望一滴之无从思度脱之何自凄风楚雨枉自悲号目击耳闻重为怛恻兹逢中元佳节乃尊者度母之辰本山特建盂兰普度数日分道场陈年公案不得不重新提起耳盍三宝为众生福田檀度发心非止植福藉此为进道之资以报其多生父母也施诸有情岂但饱满直欲度彼脱鬼伦与诸趣俱生极乐也乐国既生大地无冤愁之鬼亲恩重答天下皆孝悌之人可致风雨时若河海晏清由斯观之则檀波孝德与弘愿等无有异也兹土向称福善之邦多驻四方贤士倘有能行难行共成胜会诚无愧于仁人君子亦知出世佛菩萨原不离于世间也壬寅孟秋朔某头陀题。

　　新黄檗志略序

　　山以人重人以道显道藉众传传道之本不可以无纪也本师老人自甲午秋东渡即有采隐之思遥望兹山紫气而识之第时节未彰戢影于普门者八载至辛丑冬承　国主布地遂欣然卓锡焉乃将太和易以黄檗盍取所自之名用广断际之道无不在也于是观光起敬闻风知慕檀施日众建置一新佛有殿僧有堂膳有田云水川增开堂祝圣林壑烂然生色矣噫山不遇于昔而独遇于今非山灵有待欤余不独为山灵喜亦为国家喜也国有道而道人至止祯兴之兆于斯见耳　宣宗皇帝有云唐国无以为宝惟有道之士为镇国宝当知王化法化与乾坤日月交相悠久癸卯中秋余入山省觐睹其山川回环宛然图画殆天造地设以壮大观信龙象之窟宅植福之胜地也老人虑后之学者不知其本手辑志略以垂将来命予编阅因僭叙如此如其详悉以俟大方。

　　云涛诗卷序

　　凡人之品格不同则其所行亦异是以乡有举里有选褒美之不足则为歌诗以咏叹之一粟何居士素行精纯操心笃慎持二十年斋力为法门檀护此诚人中之杰也甲午秋归命我黄檗老人而老人时见重焉今夏特入太和山省觐老人以云涛会志喜木法兄及诸公各为诗以赠之然诗之清新雅丽足为居士传神而居士品格高超遂得与诗俱垂不朽此何啻一命之荣乡里之重也耶予不胜赞叹为序卷端。

　　同声草序

　　子有寺里青山云外楼之句盍指卧游居也居虽小山海大观一览而尽得之黄檗老人曾宴息于此及余卓锡有檀越林大堂因其局布金而更张之居成瞻云赋诗以敦其本缁素参访倚韵而和者不觉盈快予命门人将锲之梓有客进而请曰禅宗不立文字何取于声诗而传欤曰诗乃心之声也因感物而着形焉形声相感触目无非文字所谓诗即文字之禅不达乎此禅与诗岐而为二矣如悟明不二则声和响顺志同气合可以植而为忠为孝为圣为贤此声诗有补于世教者多矣其可不传乎客不复语余亦默然因为之序。

　　老子鬳斋口义序

　　是书传至东国将三百载阴翼王化者多矣惜无序文不纪世次只标鬳斋林某后学不知为何许人时有洞上座者博通古今知是闽产一日谒予致问曰鬳斋居士是贵族否曰先远祖也因虑唐之一白三产两悟分宗寻补宸翰图像及省邑之名前后二号以便后之学者知予祖之生缘出处敢僭述焉祖讳希逸字肃翁号竹溪宋端平乙未会魁尝为玉堂文字官鬳斋其书室也早年潜心此道屏去腥荤先从乐轩陈先生学次参桑万庵禅师深有得于三教合一之旨为政之暇释三教之书皎如三光岂非世出世间之人表哉其所著有易讲春秋传楞严维摩注疏老庄列口义及竹溪集等书家传流布历今四百余祀随世浮沉十存四五予幼时披诵不置自学佛后无复经目不意于甲辰秋飞锡丰州寓源太守之金粟园重睹是书不胜欣慰但岁月久远版经几翻字至亥豕脱误且中间入一二语不知何人增赘与本文不相吻合甚戾当日作者之意由是仍家传旧本而删正之遂捐钵资付梓用广流通庶远祖手眼重新老氏面目犹在或谓儒教治世释教度世足矣复用道教奚为予曰当时佛教未至儒教难治而老君乘时救世着道德经五千言授关尹子庄周继之始有道教之称其所发明三皇五帝之道德其文约而详其理简而至至以修身养神之方治国治家之法天地变化之道莫不备焉史载孔子问礼于老氏及佛教既至古道元指天竺古皇为老氏之师然道之源本一鼎而为三互成天下之化无非欲教人克明斯道者也唐肃宗皇帝题三教圣人赞云儒君之师曰鲁仲尼仲尼师聃龙吾不知聃师西干善入无为稽首正觉吾师师师由斯观之儒释道三教为天下国家相孚治化有如三光垂象阙一不可后之君子读其书穷其义忘其言契其道自能咸造圣人不二之域超然独露万象之表矣虽然正眼观来犹是毗卢耳边消息顶　上一着须是过量人始得客谢而退并识诸简首。

　　跋

　　题黄鲁直居士手书道德经

　　学士写经尊崇其道林君惜字兼重其人宝此遗举岂徒为耳目玩哉若能睹迹明心则老子面目犹在苟尚其迹一双眼睛被学士换却了也。

　　题严统后

　　统上纲宗联芳佛祖严正法眼照耀古今直得虚空点首万象扬眉吾祖之功盍有不可思议者矣书至榑桑如日东明大地众生藉是而醒觉耳幻寄逸然禅德行深愿重以法为怀独减衣盂之资鸠诸善信共肩剞劂用广流通其设心措虑与吾祖同一慈悯可谓仁之至义之深也老人及木法兄既跋而赞之予虽不能言乌可以无言。

　　题松花坛

　　醍醐上味为世所珍若遇非器翻成秽物君子择器可不慎欤长冈大司空家有茶坛传自祖父流于上古外质素朴内蕴兰馨因以松花名之戒家人护惜如眼中珠咦世间美器诚为难得长冈实之不亦宜乎一日专托融公转为求识遂书数语以归之乃问融公曰渠之世器吾已知矣公之法器试举似看公伫立微笑予曰犹较一筹公唯唯避坐予复谓之曰公此法器自无始劫流至于今尽未来际而不损坏者较之世器与天地同悠久而传自上古者不啻宵壤矣然此法器人人本具只为年代已久多为遗忘今既历历不昧实为希有倘他日以装法乳实为幸甚纸长并书此以示。

　　题画卷

　　明解元唐伯虎慕唐宋文物图成此卷妙手丹青盍得意时笔也流传数十年脱落在何一粟居士箱里一日特来请跋出以相示翛然静深神气飞动亚然欲语不胜清绝遂援笔题其后曰佛说三界法惟是一心作故十界圣凡皆一心之影像然像外之像影中之影及一切幻妄岂从外来耶但了法法惟心此心亦如幻耳幻若不立真亦俱遣且道影像向甚处安著者里具一只眼看。

　　题画马

　　龙无常形笔可欺世骥以恒见画者难工工其似者人皆贵之予观此图卧立展转情状入神意非庸笔所能殆必赵松雪学士拟向异类中行寓其逸想耳子其珍之以俟明眼。

　　文

　　　　　纪寿文

　　岁重光大渊献复月之孔日恭逢本师老和尚八秩降生之辰寿山嗣法不肖徒如一敬爇栴檀顶五百拜奉祝以文曰天地未分道在天地天地判矣道在圣贤圣贤出世道满天下夫道之在天下也与天地同一气与今古同一时与岁月同一息与昼夜无分限量同一机焉自觉皇应世肇启大道之光为九天十地授受相承垂今七十叶以至本师老人法嗣径山费老祖之一灯即同大道之一光与一气一息一机为天下用至足为天下法也天下之人有能入圣贤之阃奥穷天地之根源者始可与言出世之道也兹值老人大诞不肖虽不敏可无片言为出世寿据世出而论无生尚不可得岂有生之可算数无量寿尚不可名岂可计甲子而为庆祝然不肖之所寿老人者异乎世之所谓寿也为寿一灯之光先天而映后世者也伏思老人自幼至壮之老出处参方千百其艰继承大法出世开堂历三十余载七住名蓝大振黄檗宗风为中外丛林师表荷国主赐地开山成今东渡一系宗始座下龙象恒千指围绕无非法子宗孙为一系相承于不息岂非古断际之重来欤今者寿届耋龄道貌庞然春风法身矍然乾健耳聪目明甚为希有不肖是祝岂徒奓东海之筹夸南山之颂喻天地之高厚能且尽哉若老人者道迈今古德配圣贤壮契无生年忘逸老虽示生之可见而其所以生之不可见岂等闲春秋同日语耶且夫山之高有顶海之深有涯乾坤之固有时而弊将焉用祝乌足是拟惟最上一乘正法眼为寿乃致其几耳试观乎先天地生而无始后天地老而无终万有依为父母四时循历不凋此是吾老人正法之长春也与其赵州翁之柏树子密庵祖之破砂盆无二无二分无别无断故即此无二无别之长春普寿人天以及未来际尽大地微尘数众生同证本来金刚寿域同明固有元辰是不肖之至祝也作如是观者始知我师之道一一则着着则圆圆则大大则化化则浩然如环之无端无端之理可以包天地超日月讵祇年劫之多历已哉敢于是为寿老人亦自破颜而默点也耳重说偈曰阳回触动法中龙福海无边足有容异国双传东日钵耋龄大振少林宗顶门涌日昭沙界舌罅藏雷彻九重正眼豁空寿者相微尘数劫一春冬。

　　祭文

　　祭考妣文

　　维顺治岁在癸巳孟秋望日出家男某等恭就雪峰山堂设位致祭稽首拜奠先考林府君先妣方老孺人谨陈情以昭告曰呜呼生我父母也育我父母也升天罔极何以答劬劳也不孝之罪不容不再言之也蚤年失怙辞母出家非背恩也将期出世之道报父母也不愿婚娶非绝伦也将以绍法王之觉胤也长兄独膳非乏供也将以禅悦法味助甘旨也圆顶然臂非毁伤也效古人重法轻身易成道业也故从其大而忘其世之所谓孝也孀母欣然放之而从不孝之志也及不孝归省未尝不以此道喻吾母也吾母念道勤切每至忘暄凉废寝食以克臻此道也吾父当年虽未闻道而归今或闻之必含笑于九原也去春吾母念佛西往俱会吾父于上善之堂自无疑也不孝忍生为法即父母肉身常住于世为担荷也兹值自恣之晨敢荐露芽秋月于古雪峰头将报亲也严慈有灵同在寂灭光中沾法喜也海泪山毫亦不能尽述不孝风木之遐思也愿双亲生生世世为不退转菩提眷属也尚飨。

　　祭福严费老和尚文

　　岁辛丑十月六日黄檗法孙如一寓肥州圣寿山崇福禅寺为前一日申刻邮到福严师翁老和尚遗嘱并末后事实一封开函拜读知师翁以是年三月廿九日未时示寂今早同大众洒扫法堂设位挂真谨以名果之奠稽首再拜昭告于觉灵曰不肖廿五年前从翁受戒廿五年后复承法诲得法源流是翁三代落发连枝祖共师太法属孙曹仰如泰岱讣音忽闻肝胆俱碎最后纯陀远愧不逮恋慕慈恩此心未艾道履德容不能复对镜里虚空重加彩绘翁嗣天童正传济派道播寰中声驰域外棒头日月光吞沙界喝下雷霆顿醒聋聩世寿七旬法说十会林皆栴檀窟无异类将坠五灯不无显晦厥集大成有光先辈化事甫周功成而退大地众生如失覆载末后光明人天顶戴舍利金刚劫不同坏潮泣林号龙骧虎拜愿度未度来而必再定起那伽神游大块轮云沧桑无在不在尚飨。

　　祭德叟老檀越文

　　康熙七年十月廿四日乃前散骑常侍右近卫将监源檀越德叟老居士首七之辰本山住持嗣祖沙门某谨以瓣香瓯茗致奠于台灵而言曰天地之大亦归乎极新故之恒何忻何戚人命迁谢如月晦蚀体有盈亏光无变易况我檀越德本夙植扶竖刹竿不忘佛敕身现元勋行同知识望重日邦名垂千亿百福满前芝兰盈膝退自功成韬光敛迹道契三周义辱胶漆檀度丘山补报无及聊展寸忱荐以法力冀转莲胎度世为急心心相照幽冥咫尺灵其鉴之。

　　祭龙溪禅师文

　　法弟龙溪禅师于今岁庚戌八月廿三日偿水劫示寂越二七为九月初五日讣闻圣寿山崇福寺同门法兄某暨徒众等作礼设位于山堂具茗果之奠奉挽以偈并祭以文略叙其由曰呜呼法弟榑桑首枝金风顿折其枝虽萎其香愈烈尘世观之以为匪祥道眼照之如月盈缺请法开山堪称僧杰续嗣砂盆极力持挈上皇问道犹梅蘸雪西江横吞羯罗吐舌报缘会遇因该果彻警世无常示命呼吸朝闻夕可片时千劫岂比生而罔闻死同灰灭神光徽猷终古互迭万象同辞莫竟其说于是以超情无间之道以致诚亮大寂定中必鉴予之痛切尚飨。

　　杂着

　　斋单引

施与受等食与法等是法平等福无等等一饭一茶各自猛省

　　寒林榜

　　半点迷云障尽无边法界一轮慧月照空黑壤三途镜中之四圣非真梦里之六凡自闹天堂地狱元无寸土福因业果结由一心苟非当下洞明依旧面前黑暗汝等佛子大地冤亲各展本地风光放下娘生袋子赤脚踏翻生死海空拳打破祖师关直驾大乘之车休跨白鹤顿入无生之国莫问杨州急切承当幸母蹉过。

　　题心光寿荣信女影

　　寿荣上条氏乃法云上座之养母也幼而颖悟好奉佛阅经典过目成诵志求出家祖母不许年十七随祖母往神京禀戒于泉涌如周律师又谒大德妙心法性诸师问禅学年大为诸亲夺志遂归大羽氏乃别立庶房以充箕帚自筑一室闲居斋戒阅诸经无虚日或续一麻丝称佛号一声续一缕念经咒一句积若千束织成全机命工制袈裟褊衫特供有道尊宿其余胜事难以殚述庆安壬辰秋大限时至令左右设香案观心念佛诸亲环坐掩袖垂泪母止曰盍各收涕闻天乐声耶复请开善长老越溪为证明曰时至矣合掌而逝春秋二十有八火化骨中缀舍利见闻无不叹异未寂之先闻黄檗老和尚将至本国喜为云子曰观水须观海法驾若至必须依止为出世舟航庶不负出家初志惜我不见有子归依吾愿足矣云子依山僧座下发明大事皆孺人力也谅必含笑于寂光中矣戌申秋十七年忌云子述缘起求荐乃为书。
嘉兴大藏经　即非禅师全录


　　即非禅师全录卷之二十五

　　门人明洞性安性节明觉明幢同编

　　佛事

　　黄檗大和尚命蕴谦监寺斋法衣至师举示众云寸丝不挂人天瞻仰无门一线放开众生成佛有分老黄檗既尚普门分付新圣寿亦如雪峤承当不敢囊藏对众披露幸遇明眼证明直下酬恩去也诸大德委悉么织成古锦含春象无奈东君漏泄何。

　　挂钟版

前佛慧命后佛纲纪今佛出世从新提起大机大用透顶透底筑着磕着绳绳不已

　　观音大士开光

圆机独运遍界不藏妙用常寂诸相全彰普开甘露门户廓示苦海津梁正与么时如何是应机赴感一句毫头点出千手眼一月当天印万江

　　源檀越丁未二月二十二下午送大士进寿山开光与山僧午间所梦无异亦奇哉辄成一偈

开眼说梦法觉尽诸有情山僧未开口龙天已证明

　　为德叟源老居士起灵輀

生死犹梦幻恩爱两忘情宝所好归去翻身出化城

　　灵輀至山拈香偈

虚空不二门大地一匡床不用曼殊重问答了然一默愈风光或问如何是语默外一句看山僧烧此一瓣香

　　进葬封圹法语

　　石火电光理无常照丹心如日亘古长明恭惟源檀越德叟老居士七十二年来门题忠孝室满芝兰功业福缘之如此自当含笑蜕去何憾哉所余憾者三宝福田已种四弘誓愿未酬大限到来攃手归去筋斗倒翻犹可待也兹当瘗玉藏真之际安神乐土之宵且作么生是耀后光前不受埋没一句月沈西砚海雪覆紫金山。

　　卓拄杖授记偈

佛国圣境随意遨游子孙绵远福荫丰州

　　神主安座偈

广寿枝花芳联万世福聚正脉源远流长檀越不昧灵山嘱重来扶起金刚幢

　　为化子入塔

雪消山露骨叶落树归根擘开无缝塔别自有乾坤正当恁么时如何是合上座安身立命的句石人坐断铁昆仑拨转金乌出海门

　　荐亡

不见有生法灭从何处起了却生灭心虚空无表里月桂凉风香未已

生而不生镜里形灭而不灭海中月遍界明明不覆藏荐取本来真面目(艺禅者求荐故妣月庭)

善人乞法荐尊亲一法空时万法平七十余年如昨梦翻身踏倒涅槃城

为求荐拔语无多一念回光出爱河直指亡灵归去也无生国里礼弥陀

阎浮一别几春秋山自空兮水自流直指归元无别路无生国里任遨游

十九年来梦已阑醒时无复恋入间踏翻生死两条路佛国天堂到处安

长江月落室灯存善施门开见世尊老叟死心行活路金鳌背负铁昆仑

度人自度两无难生死岸头急转凡十七年来犹一梦欠伸推倒倚天岩(荐周岩禅德远忌)

吐珠遽尔为伤蚌不觉寒蟾暗几更血沼化成八德水惟心净土了无生(荐心德院天融大师)

双亲已度孝心存法雨为君洗泪痕生死涅槃俱梦幻翻身推倒铁昆仑

觉灵谢世归何处诸行无常自在观会得头陀无剩语乐邦只在一毫端

死从何去生何来把得住兮放得开随处逢缘能作主任从高步上莲台

道无内外与中间妙在回光照本颜直下髑髅开活眼翻身踏破铁围山

一别人间廿五年为君直指未生前回头屋老春长在信脚踏翻九品莲

坐断生死两条路踏翻名利大梦场转身便是极乐国无须更恋旧家乡

拔却杏桃栽栗棘不玩其华食其实机前末后句无多石火电光构不及

雨霁云收山岳露本来面目甚分明一毫头上翻身转天上人间利有情

喝下铁围丁倒走阎罗鼻孔如雷吼惊得上善往西方不用将身藏北斗

杖头点醒三春梦觉岸初登一刹那不用别寻龙女辈随方顶礼活弥陀

江东孝子荐亲娘直下分明为举扬五十年来春梦晓一轮红日出西方

烦恼菩提如梦幻涅槃生死等空花空花梦幻都抛却午夜天开露月华

不生而生镜里形灭而不灭水中月识得自性天真佛大地山河一片雪

踏断死生旧路头爹爹不用更思愁牧童月下笛三弄石女梦回雪满楼

身如明月蘸波心一片禅心石共贞脱体迥超生死外莲花国里任纵横

浮生大梦谁为觉虚妄幻躯孰是真般若光中舒只眼金刚智性常圆明

无量寿佛放光明照彻恒沙亿万程返照一心无别法莲花国里任纵横

说是谤也默是诳离却语默何近傍翁翁慎勿实诸无水底有天含万像

福海无非大法海寿山原是大道山祝禅有愿重来切法海道山任往还

才越梦河登觉岸未萌一念荐双亲手今请我重宣偈直指无生向上程

苦海踏翻趋觉岸大圆镜里好安身莲华九品从君话一会堪称上善人

缁林苑里究根源枝叶无非解脱门踢脱悟迷无剩迹有何生死可重论

豁开梦眼望无涯午夜钟残月未斜渔父不知何处去扁舟依旧宿芦花

花果将馨风顿摵蚌珠不吐伤俱失夙因已了证无生直指归源完合璧

般若智超男女相本来面目已全彰唤醒芳魂归去也纵横何处不西方

而今不作巫山梦直下顿登大觉场诸止善人俱一处实池风送碧莲香

知恩方解报亲恩点醒泥牛出海门地狱天堂都踏破十方凡圣一齐吞

昨夜松梢新月悬半边鼻孔未生前打翻三十三年梦立地顿登兜率天(荐秋月居士远忌)

孝德羡君全始终无劳挥泪染春风婆心一点明如镜返照涅槃当下空

心如铁石尽丹衷生死阴魔直下空一拶铁围山粉碎西方日出满天红

戴角骅骝不着鞭倒骑直上三禅天翻身踏转西江月照彻威音更那边

梅落花残重结果犹如转圣已超凡无生曲子解拈出不用捶胸哭峭岩

去来无迹住无踪一性如来体自同染净二边俱不涉天堂地狱一齐空

生死如旦必有暮莲逢法雨花方吐惺惺寂灭以为乐立地顿超千佛数

　　荐觉海溺亡

踏翻苦海高登觉岸一念回光诸佛赞叹

　　游省卿孝子求荐考妣昆仲

罔极恩难答中元附荐超鹡鸰义自重津筏德偏饶福果檀林结罪花秋叶凋归元无别路佛国任逍遥

　　荐一水刘居士

人间一别十三年早已超登第四禅此日讳晨重荐拔百花丛里灿青莲

　　吉兵卫信士求荐故考净雪公

谢世十三年何似未生前而今在甚处一朵雪中莲

　　遗嘱语

　　吉凶礼同僧俗事别吾虽谢世当在寂灭光中垂手汝等遵吾训行吾言便是吾常住世间也成服不必着麻戴白悲号哭泣效颦世礼有违古训亦不必效应院念经拜忏择地造塔此等虚文一齐扫断违者非吾弟子亦非吾眷属至嘱至嘱。

　　入龛之后俟天晴抬上东山至四火化秉炬不敢劳尊宿命昙子举火火后收骨灰调面施鱼毋得存留至嘱再嘱。

　　山僧所居方丈衣钵之外了无余蓄缁素咸知只剩小金十片命监寺办斋供佛伽蓝及檀越大众嘱嘱。

　　火化偈

我若火化如空合空真空不空青山依旧白云中

　　别众偈

生如是死如是坐断生死关触破没巴鼻喝一喝

　　寿山本师即和尚末后事实

　　是岁春二月中和尚再示微恙告昙瑞曰此番不起之病勿以世情逼我三月初旧唐檀越来劝药饵师从容谢而却之初十日少有起色十四日洞来省觐礼拜曰恭喜和尚法体万福师管尔赐坐吃茶四月朔为丰州太夫人题藕丝织弥陀像赞初七日黄檗专使赍师翁老和尚书至师焚香顶戴曰恩大难酬翌早赴大殿烧香浴佛不异平时十五日答独照圆禅师通法属书并复诸师启顷因洪居士船带南湖袖和尚所送语录来师书一偈于扇以谢时者瘦色日加食饮弗进然且携杖上山庵或到卧游居犹不甚见有尪弱之容五月朔末次居士来候师谢其多年为法金汤暨令堂信心供养为三岭长老题临济祖像赞为翠峰光巨题自赞其余题赞二十有余幅外有示昙瑞最后法语初三日高城光巨来省寻而圆通翠峰亦至初六日亲书遗嘱并规条六则永镇山门初七日丰州太夫人差小沙弥北垣拜候师为摩顶授记晚间靠椅背坐适翠峰入师问曰正当恁么时如何答曰脱体现成师曰万里不挂片云青天也须吃棒汝又作么生峰便喝师曰再道看峰连喝两喝师曰胡喝乱喝作什么峰礼拜曰谢师袖赞次日问光巨曰正当恁么时如何是汝受用一句答曰八角磨盘空里走师曰再道看巨便喝师曰一喝两喝后又作么生巨礼拜而退初十日命知客唤翠峰光巨二人入室以法语井拂子相嘱居山长养勿轻泄也峰接拂子曰当炉不避火冷地里燎却佛祖面门去也光巨提起拂子曰等闲提起大地发光明师曰一齐为你证明了也二人同礼拜退次为长福院题自赞十四日师五十六岁降诞之辰两寺法眷本山檀越及诸方缁素预约前后数日设斋庆祝师起坐酬谢一一若常毓楚何居士进祝曰今年最祝今朝诞直指须弥作寿筵师曰善哉供养转寿居士士曰弟子久沾甘露惜乎未得亲切一番师曰早已与居士亲切了也士礼谢而出林道荣曰恭惟和尚福寿无疆师曰出乎尔者反乎尔荣礼拜曰谢和尚慈庇师曰吃斋去十五晚高木居士至师谢其年来卫护示以不退心要时四方道俗问安者或差使或自茧足络绎于道十七早谓昙瑞曰山僧行期在迩造个不斫的龛子来众谓和尚精神尚健何急乎是瑞曰尊诞已度三朝请问如何是法寿金刚旬师竖三指示之瑞曰莫是前三三后三三么师曰时节若至其理自彰十九日自笔火化偈裁谢丰主暨诸州宰官居士遗帖次问柏岩曰树凋叶落时如何答曰花灿不萌枝师良久柏问如何是和尚末后句师竖拳头柏曰只这是更别有么师与一掌柏曰此恩难忘二十日天将明昙瑞柏岩翠峰光巨洞等及印光梅岭各侍单前师顾谓曰汝等今日都不要离者里瑞问如何是今日事师曰日轮正当午比已时问瑞曰龛已成否瑞便进笔曰与某甲写个封龛字师大书寿字左右乞遗偈师曰我若无偈终不得死乎众愈请不已师乃挥笔曰生如是死如是坐断生死关触破没巴鼻喝一喝置笔命点茶来茶罢自劈开胸曰快活快活瑞曰好个快活和尚洞曰一生败阙今日全彰师微笑曰天已午否左右曰未也师且就寝正午令昙柏扶起趺坐香半炷间泊然而逝前一夕大风拔树雷雨动山是日清霁天气甚热师颜貌如生及翌午锁龛手尚柔软顶有暖气合崎缁白蚁聚云趋悲泣顶礼以俟阇维惟恐执绋之后火余顶骨不坏收五色舍利无算烟光所到粲粲然如缀珠见于草木之上以至四众争夺灰土俱尽瑞等不忍遵其遗命竟奉灵骨与舍利贮于宝瓶以图建塔于两寿之山瘗焉於戏师平生以大法为己任虽至疾之危钳锤学徒不敢少懈其间答勘语悉详载于别录中兹略其细而纪其大概云。

　　广寿嗣法门人明洞稽颡百拜敬述

　　广寿即非和尚行业记

　　师讳如一号即非福州福清人俗姓林宋宝谟阁学士鬳斋先生之后也父英母方氏晚祷观音大士而娠梦大士授白莲花一枝觉而生焉甫七龄舅氏使习孝经及诗论辄能诵略通大义十三而孤事母孝谨北海大姓陈君奇之招配以女弗从闭户读书一日观演目连传奇有感叹曰立身扬名特世间孝耳曷若出世法遍资恩有乎乃蕴志缁褐母晓而难之以故不敢启口旦夕同母茹蔬而不入陈氏门其女因抱病而卒万历庚午师年十五闻密云太翁和尚柄法黄檗特往瞻礼始知有宗门事又从细母舅读老庄潜心释典十七岁出家时至跪请于母母察其坚志听投本县龙山寺西来灏公为弟子受经业以明年佛生日剃　是冬曾大父费老和尚继主黄檗从受沙弥十戒二十岁登坛受具后二年师翁隐元和尚接席趋之圆菩萨大戒期满复叹曰羽翼成矣不怒何以抟九万之风乎便誓学参禅欲杖策江外以母老不能远离乃随落发师于奎山染指教乘二年一夜复叹曰古人说法感天雨花尚未脱生死何况区区于空言耶弃之游方首抵长庆礼石雨禅师扣入路之要雨示以狗子无佛性话退疑是甚么道理单单推究三七日夜目不交睫心膺发痛茫无所人质诸补山和尚蒙启激曰茫无所入正好入处何不向赵州未屙已前猛着精彩由是进得一步昏散稍退话头不举自提拍盲中挨过九夏未见倒断别参朝宗和尚于灵石万如老人于曹山再参永觉大师于石鼓亘信禅师于罗山所至请益每有省发但未经本色钳锤乃庵于一山中一味坐在纯清绝点地自谓得欢喜处却被静定魔所摄少遇喧扰境界依旧热恼复慨然出山会有耆旧与师同邑谕之曰贤兄今去欲依止谁若是孤灯自照的禅诸方或有之苟要开大机豁大用须参运祖始得于是奋发回黄檗入门便问如何得大彻大悟去师翁与一棒师曰看破了也翁曰看破个甚么师曰现成公案翁嘘一嘘师便礼退归堂随众克勤仅八逾月方得动静一如喧寂一致时同廓堂也懒时学良冶中柱虚白诸师结颂古社社侣三十余人一期得颂古三十六首混呈方丈均点无遗师翁复批曰汝虽因言会宗未透离言之旨东山所谓颂也颂得只是未在师把其稿火之冬制命掌记室二年典宾寮六朔补侍者半载充持钵一期复书记一白戊子冬转维那是时在会龙象各司樵爨为道攻苦师弥切激励身不倒单者三年一夕困甚起行廊庑间曳履而蹶忽然梦想顿破动静两忘翌早趋室翁才见曰住住我早识得你师喝一喝拂袖而出时郑尚书陈参藩夏孝廉诸居士入山设斋至禅堂尚书问师曰日间工夫如何师曰行住坐卧又问此外还有工夫也无曰有曰作么生师曰今日对居士说话又问如何是善逝世间解师曰待海水逆流向居士道尚书揖谢一日师过客堂看单堂主良清公问曰客来须看贼来须打只如客贼俱来时如何师拦胸把住曰贼贼清曰作家作家师送开曰再犯不容当时拈颂机缘如建瓴之水莫能御也缁素咸服师亦自负其气惟师翁犹未肯曰譬如狮子儿未脱胎尚欠奋迅三昧耳值腊月三十日寺后山林发火烈焰亘天师同数百众上山救焚倏然逆风返焰舞马一逐路头打断遂拌命跳落坑莽中和个身心器界化为一团活火头面手足伤损不知时有同行智圆惟生蹑后急呼推出豁然大悟方知绝后再稣欺君不得之语直上方丈师翁迎笑曰且喜汝大死活来自此庆快平生不啻如雨后明月特地清凉也上元前五日侍丈室次师翁举临济三玄三要曰汝试颂看师冲口而应曰打破玄关截断要路一句齐收人天罔措休罔措朕兆未彰全体露翁曰狗子佛性无聻师白狗子佛性无黄金攃满途宁知廉义者不作守钱奴翁曰今日瞒汝不得师曰某甲不敢自瞒翁曰却是汝瞒我师作礼而退解制翁付以拂子师接得竖起曰借此威光指挥凡圣号令人天去也再拜而出寻移锡雪峰寺主化门公延居方丈师谓古人有言大事已明如丧考妣我何人斯敢以师位自处哉从是愈自韬昧时顺治辛卯师年三十六岁也次年秋闻师翁重恙特回省觐得擢座元秉拂升座期毕又返雪峰甲午夏师翁应本朝请是冬复驰书聘师东渡师修启辞免催书重至乃留别檀越法眷及叔弟侄启行至宁德县值途路荆塞获龙华无得和尚指住福安琐泉寺俾监院见性公暨行者方亲数人前引护送乘岚霭行入林莽间迷失道路倒蹑悬崖下临无地同行相对踌躇忽有人撑竹筏至问其所从来日偶渡前峰采药闻上人呼我故来相迎盍山灵预告耳既渡又沿崖壁行数里始达通途次日至大溪晤瞻辉元谢景初檀越接住琐泉数月往福宁候船遇良哉无上二公承师翁和尚召书急拟航海不克同明玄亦空化林彻休若乙等诸子二十余人就邑之灵峰寺坐夏会紫薇花越十年方开牡丹六月再发榴花八月重敷寺主克敬同诸子请曰三芳再花播德之兆不可无记因说偈曰野衲无心到此三芳有意重开草木皆存佛性汝曹不用疑猜解夏为有司阻船乃有一遭三吴之思自东瓯径游历荡上天台登雪窦造大梅谒天童循于稽山镜水渡西陵自武林步陟灵隐礼三天竺南经净慈瞻金粟转窥双径资福益折由历晦堂浮于太湖过虎丘搜览西园灵岩万峰之陈迹下舟洞庭出京口眺金山抵金陵而宿栖霞见知识三十三员居士宰官莫知其数末后闻径山老和尚自江北回虞山维摩再返姑苏省觐老和尚喜曰远涉不易命坐赐茶茶罢呈偈曰万里南来谒祖翁半腔热血醉薰风满怀家话难宣说尽付维摩一默中老和尚复问曰善财参德云比丘七日不见为甚向别峰相见师曰踏翻沧海日涌出碧峰头老和尚颔之留度夏一日点名磨面以师远客而兔师自出曰无位真人来也老和尚指旋磨曰与你位次师曰安佗不着仲秋将别令呈颂古并秉拂提唱阅毕唤进方丈嘱曰汝语甚有生机活路佗日话大行不必东往我有檀越请主名席今让汝住之可乎师谢曰承大恩敢不遵命已允榑桑之请加以师命义不容辞老和尚知其势不可沮乃示偈曰汝自闽南省觐来语言对我亦恢谐随身七事临时用济道从教不冷灰又书狮子吼三大字授之师礼辞南还计程往返将万里途行及半避大兵下闽涉艰履险回温州逾岁于永嘉密印寺丁酉春正月粟日逢苏洪二居士承王檀越命洊迎东渡至瑞安宿林廷卿家便路访林集侯公子公子于难鸣时梦韦驮戎妆威严而告曰肉身大士来也公子惊醒对家人曰今日必有异人来当洒扫以候有顷师至公子倒屣出迎举家延礼留斋数日别至沙关寓惟白长老兴德庵二月初六早有王舶主维鼎者设斋请发舟遂拉昙瑞等乘风而东不旬日登岸是日王心渠何毓楚林大堂魏之琰诸檀越奉　上意请住圣寿山崇福寺即欲上京觐师翁缘水陆遥隔又限以国约姑止时木庵和尚董分紫每相过埙篪迭奏喜可知矣本朝万治戊戌冬十月王何林魏诸公请师开堂拈香酬法当道临席敲唱肃然辛丑秋唐舶至得乡省诸缙绅居士并诸叔弟侄司理孝廉文学等书启请回雪峰师答以未觐本师未敢言旋癸卯秋八月始得赴洛路经丰州馆于开善寺丰主源公出接师曰灵山话头还记得么公微笑师曰一念圆明无古今公曰秋夜长江云自净满天明月印波心师曰且喜不忘付嘱公礼拜设伊蒲供尽敬而别月末到太和师翁大喜命居竹林精舍内外学子参谒者户屦常满是冬师翁新创黄檗结制命师同木和尚首众于两堂甲辰春无心独航诸公倡请观光洛上名刹所至留题莫不脍炙人口秋九月初辞祖下崎拟谢崇福回唐重阳后舟次丰州界丰主遣洞及开善长老月叟出迎驻锡于金粟园丰主问候特加殊礼先数日丰大夫人那须氏梦一应真坐宝华座手捧双日于扇上醒而异之亦不告人及师至夫人来礼见师坐猊床手握圆扇冥与梦符喜感不胜归告丰主主曰有是哉客秋我始面师恍若旧识闻其举灵山话头不觉唯唯今法旆既降而符子之梦夫岂偶然实尧天佛日并照之兆矣时不可后乃择基于东山　东照大▆现之祠前鼎建兰若延师开宗腊初涓▆到斋千城中而陈其事因榜山曰广寿寺曰福聚时有双鹿至逢人不惊呦呦相呼若素所驯养者丰主合掌曰师言曾闻佛光禅师始创圆觉感白鹿临筵今当师立广寿之榜而复见瑞得非圣圣同揆之应耶师曰是檀越至诚所感明年春三月略竣厥工丰主具疏币躬请进山四月祝国开堂凡丛林所宜有而规矩所可法者悉举行之时湖海硕德显密诸师及名公钜儒咸向风归化如水赴壑居三年学众益盛堂宇无以容道俗欢呼曰古佛出现师早有厌繁之意方丁未休夏丰主就万松轩请茶师示以末上颖脱一着而说及退闲众皆莫测其然为丰主强留而止入冬丰主病矣既大渐安然曰惟广寿和尚知我乃顾命嗣主以力护法门为我报师之德及丰主薨师为尽死生之义留一年嗣主亦善继述先志翊年秋七月大旱师谓曰林下道人安可坐视民物于涂炭即登殿祝香甘雨应时滂沱三日州郡靡不感叹月杪挝退鼓赴崎合府哀留弗听至于郡民遮途涕泣已而所过之地黑白瞻拜者如云中有参学之徒若筑之圣福承天肥之圆通高城育王诸长老各率众僧逾数十里延接或逆午而膳或先晡而馆互相竞请师笑而谢之及抵谏阳崎人闻师之来奔迎拥轿如戴怙恃王何林魏诸公接入崇福自时厥后不聚众不上堂有长福院道寿等请结冬愿充浴主师坚拒不允尚有遐迩衲子追至者不能悉拒则接之不倦初师翁和尚入国崎俗多发正信自师之再住崇福虽贩夫闾童亦能随喜禅诵斋戒放生至有渔者断网屠者毁刀益多化于自善矣庚戌秋师示微恙抵冬而愈明年春仲再发谓诸徒曰予病不复起矣勿以世情逼我有诸檀越来劝药剂皆谢而遣之弥月减食瘦色稍加然日上山庵或到卧云居纵目海山逍遥于形骸之外有求法语题赞者辄走笔不辍五月初六日书遗嘱略曰吉凶礼同僧俗事别吾虽谢世常在寂灭光中垂手汝等遵吾训行吾言便是吾常在世间也着麻戴白悲号哭泣效颦世礼有违古训念经拜忏择地造塔此等虚文一齐扫断违者非吾弟子亦非吾眷属入龛之后俟天晴抬上东山西向火化收骨灰调面施鱼毋得存留至嘱再嘱本月十四日值师诞辰桑华诸檀越及诸法眷约前后数日设斋庆祝师为起坐相对曰转与汝寿或引禾山先祭因缘而谢之又有群方善信徒侣问安沓至者一一应酬不异平时十七早谓昙瑞曰行期在迩造个不斫的龛子来众谓和尚精神尚强何遽出此言瑞曰尊诞已度三日请问如何法寿金刚句师竖三指示之瑞曰莫是前三三后三三么师曰时节若至其理自彰后二日自笔火化偈又书遗帖诀谢丰主暨诸州宰官居士等二十日黎明洞与诸仲昆环榻而坐师顾谓曰汝等今日不要离者里瑞问今日事作么生师曰日轮正当午徐而问曰龛已成否瑞乃进笔求封龛字师大书一寿字左右惊泣乞遗偈师曰若无偈不得死乎众切请不已乃挥笔曰生如是死如是坐断生死关触破没巴鼻喝一喝置笔啜茶自开胸曰快活快活又曰天已午否左右曰未也寻就寝正午令瑞等掖起趺坐香半炷间泊然而逝前一夕大风拔树雷雨交作斯日清霁天气甚热师颜貌如生及翌午锁龛手足和桑顶有暖气合崎缁白含悲而至顶其手礼其足举声号哭不能引去溢门填衢以俟攀龛茶毗次白光上腾化五色焰火后顶骨不坏多收五彩舍利当烟气所触草木之上皆累累如贯珠四辈争取至淘土汰灰而获者亦不可胜数群弟子不忍守其治命竟奉遗骼塔于广寿舍利塔于崇福更有粘缀于齿牙者又塔于黄檗之瑞光师生于大明万历丙辰五月十四日申时寂于本朝康熙辛亥五月二十日午时阅世五十有六坐四十夏同门江湖及远近荐绅居士闻者哀悼不置撰挽偈祭文或躬走或遣使逐日致奠至卒哭而止先是师在广寿见水头远运井偶于丈室后举指曰此处有水则可俄有泉涌出色白而甘凿而甃之匏杓可汲名曰直指属者泉水干竭狐鹿号鸣沼莲枯卷松柏皆凋又有白气笼山紫云上盍方丈一众疑而且怀既而计至知示化之日正山中见异之日也又崇福有泉常流于崖石间一时同涸及其冬再流考之则与瑞光塔动土同时日矣闻见咸叹曰何至德之感物如此其奇也师为人庄悫进止有常度自荷良苦秘重法道在众日备尝百苦无以为喻逮记别后埋踪雪窟蓬头垢面自以头陀称其发自灵峰迄于维摩密印坏衲敝履徒行无从屡投山寺名刹不敢通名字尝坐卑湿于南湖拥穿席于尧山或解包山门或憩锡古庙风餐露宿冒暑冲寒具忧有不可言者师处之泰然在处住持不事寝室一榻凝尘若经逆旅窃窥见其敛容端坐展对经录宛与佛祖亲伍每阅简编中有言行可以诱人者莫不踊跃称叹或闻人善喜溢眉宇或有扬诸方僧行之不轨者赧尔动颜人诘之则曰吾曹已负主法名不能以道德感彼奚却罪彼之非为哉多有闻斯语而正心术者也其仁慈孝友行义尚节盍出于天性非一二说焉初行脚八年中途遇叔父说母氏有病即归宁母见喜泣曰愿子佗日度我当如目犍连师曰儿虽不肖敢不克志母曰娘愿足矣且以尘中不可处别借一寺近舍而便于奉养寺僧有难色师赋白云吟以似之曰莫怪寒云懒度开为温亲舍倦飞还新春自去为霖雨不待天风送出山僧乃悔谢于是度岁奉母劝净业戊子春义兵困城母老病将死师时掌记檗山不避剑戟直抵亲舍祷佛天刳胸而疗立瘳诸绅士议行旌举师极辞曰我佛有言善男女于一劫每日三时割自身肉以养父母而未能报其一日之恩况我此身从父母生合从父母舍即舍千百身供养亦本分事其可因此以为名耶方外诸交若干庵陈公等三十余位皆感叹赠以诗卷谢之还山其记室俄产灵芝大如盆瞻后堂见而贺曰是公孝念所感异日道必显著漳南道周经由福清为篇序以称美之越四年母寿八十无疾而终复往哭灵追严冥福寻葬于北门石井山其营葬之费俱出自衣钵资不烦诸戚其为人子之道可谓至矣师事师翁和尚极尽其诚虽出世领众尚掖侍若执巾盂之日其索居也逐时凉燠无不修敬或诬师厚于礼以为眩异则未尝辨之曰惟我自信而已以崇福乃师翁演法道场躬自役作营建寿塔于中央结庵一区隶之本所先而示所后焉当疾之时蒙师翁专使以书慰问师焚香拜阅亲作嗣音再捧墨宝顾左右曰健哉老腕古佛之寿可卜矣今耋龄乡迩我虽不与筵不可不先祝遂述寿文并偈其推崇师法于终始虽古人何以逾之其事西来灏公惟恐有怫其意暨没尽礼执丧躬负灵骨塔于敛石山随置土田以充香灯后为无赖者所侵夺师复变衣盂百计赎归以全千载不坠之业平居自奉清约临众甚宽虽一茶果必问大众有么否则不自御凡檀信嚫馈不能却则负愧而受之曰此是前缘所致于我何有悉皆随手分施或给贫窭或备放生或为病徒辨医药或助亡者之丧仪辛卯春崎嶴遭郁攸之变师命知事作饘粥济众前后退院杖拂之外寸无所揭虽经藉书画之类尽散于所在人至无崇庳长幼一以诚待常曰佛视一切如一子我视一切如一佛故有桀骜者一瞻德容不觉心醉气消自恨忏归之晚及接众也随其器度而启迪之如濯清风而忘烦暑之袪体然到下刃之际至严至峻无少假借其升堂说法只就衲子所问随机而说纵横自在如珠走盘及示人偈语肆笔迅成未始有意而意句圆活字画遒劲足以验咳唾掉臂画是游戏三昧有得片言只字者莫不珍秘宝袭盍重其德也虎溪郑文学尝赞师像曰有临济之机用而不滥行棒喝有妙喜之波澜而不虚施语言识者谓知言矣有圣寿语录乙卷广寿新录乙卷广寿后录三卷黄檗拾草雪峰草之绕吟榑桑集洛行草丰州草佛祖道影赞源流正传颂答客问如语若于卷并行于世往者洞同诸弟兄请师说行由然师言谦逊节约有所未详兹忝在长嗣追绎夜参承训之余谨摭拾其日常之所见闻与同门诸仲昆之所举似裒而纪之俟他日名公大人欲登塔铭者庶有考于斯焉。

　　时壬子岁五月日广寿嗣法门人明洞稽首拜撰。

　　广寿山福聚禅寺开山即非大和尚塔铭(并序)

　　赐进士出身资政大夫钦点兵部尚书兼礼部

　　侍郎翰林院侍读学士经筵日讲国子监祭酒

　　内秘书院侍读蓼天宋德宜拜　撰

　　金鸡衔一粟之后得马簸箕发扬大廪万斛珠玉粲然于天下四传至慧照翁向无烟火处炊香鼓粥饭气别开玄要之门高唱宾主之句是为临济宗旨也由是续焰联芳绵绵不绝逮天童悟公靡年七百计世三十令行吴越中兴济道棒喝之下陶冶湖海衲子指不胜屈其传正脉而严大统者惟费隐容大师而已大师具恶辣手段打锁敲枷箭锋相直者亦广首出隐元琦和尚董莅黄檗丕振其宗暮年东渡为桑国之初祖得人颇多而能捷出其门者则即非禅师也禅师讳如一号即非福州福清人姓林出于宋宝谟阁学士鬳斋先生之裔父英母方氏晚祷观音大士而娠梦大士授白莲花一枝而生自幼挺拔不群甫七岁从舅氏习经书略通大意十三失怙事母至孝每怀出尘之志母察其诚许之十七辞谒本县龙山灏公为弟子明年浴佛日剃染受沙弥戒于费大师寻登坛受具知有宗门下事锐志游方首参长庆石雨和尚看狗子无佛性话三七日夜目不交睫未有所人逢一尊宿激励稍觉得精彩挨过九夏自料未能脱洒凡当世有名知识若灵石朝宗曹峤万如鼓山永觉罗山亘信历扣其席皆得机契但未经本色炉鞴乃晦迹居山坐在纯清绝点处莫能谙逆水波愤然走上黄檗见隐和尚方且启口痛领一棒直下翻转现成公案乃随众归堂数历职事而一味孜孜于道至废寝食一日与众登山救火向火焰里剿绝命根庆快平生急进方丈隐和尚迎见笑曰今日乃知我不暪汝师云如一不敢自瞒和尚云却是汝暪我师礼退解制承记莂直去挂锡雪峰寺主化门延居丈室师深自谦牧不以师位处唯刻苦励节以风先德值母氏谢世还乡修冥福是年冬隐和尚命首众黄檗分座说法乙未夏隐和尚寓榑桑东明以书招师于是飘然乘风而东不旬日抵长崎王心渠等诸檀护奉　旨请出世圣寿学者趋风化权大振癸卯上太和会隐和尚新开黄檗领广众结制与木法兄为两堂首座秉拂提唱名震　王畿明年秋将辞回崎因游览名山古刹所至留题缁素怀香而拜者如见生佛及抵丰州府主小笠原忠真居士具疏币躬请开山广寿值师五旬诞辰供设庄严一时具备于是四方硕德日来问道者络绎于途丁未冬会丰主宾仙师念檀波不浅为留一年修法事毕辞还圣寿诸方屡以名席挽师皆不应历四寒暑俄示微疾一朝谓门人昙瑞曰行脚在迩与老僧造个不雕龛来一众骇愕问其所以师答以时节若至其理自彰三日后作书诀别诸王宰官向午众知师之无意于世请遗偈不允愈请不已乃挥笔书曰生如是死如是坐断生死开触破没巴鼻喝一喝掷笔而终实辛亥五月二十日午时也世寿五十六僧夏四十翌午锁龛手尚柔软顶有暖气茶毗白光上腾化五色焰火后顶骨不坏舍利无算烟所触处皆结如贯珠黑白争取供养莫不称为古佛再世也师先遗命以骨灰调面施鱼不许存留至是门人等不忍竟奉顶骨舍利贮于宝瓶以图建塔于说法道场齿发塔于檗山之瑞光师平日多异迹如山灵隔溪送筏天神感梦备馆三芳以秋重开双鹿献芝而至或干地举指清泉迸出或大旱应祈甘雨大降似此之类不一而足其依归门下授戒求法名者常以千百数而嗣其法各化一方者则广寿法云洞圣寿昙瑞侒景福柏岩节朝日翠峰觉普明桂岩幢也师于授受之际最慎许可非若当今瓠子之印故自始至终举皆可法呜呼世降道衰魔孽纷杂虽有正见名德亦无地驻足自匪亚圣大人乘愿毂而来应世者安有若禅师之克全哉比新广寿以师广录并行纪征予铭其塔予尝与师会于虞山之维摩每想道容照人辄神驰于万里今幸获观其平昔道行不觉悲感交怀铭曷皎辞因书群行之著者揭之苍玟以为后昆之轨则云铭曰。

临济正宗如日丽天光明赫奕遍照大千惟师乘运来作福田亲承济宗三十三传东游日域不阐化权二会说法震动山川王候稽首龙象骈阗随宜诱迪五十余年一朝厌世遂戢化缘阇维设利粲若珠圆四辈争取悲泪涟涟无殊竺土初丧大仙审师之道曜后光前是法中髓如火里莲虽生末代宁愧义玄今既去矣幸有诸贤不坠其绪克续其弦三处立塔唯一密坚我作铭诗砻石而镌庶传千亿法脉绵绵

　　广寿即翁大和尚舍利塔铭

　　法苑法侄性潡撰

　　夫人之生也禀天地之气假四大而成形凡有三十六物所谓发毛爪齿皮肤血肉以至生熟二脏皆臭秽不净藉饮食以资养一旦气消则成灰壤何足论哉间有灭后而骨石不坏舍利流辉不可得而思议者其惟至人之垂现欤寿山即翁犬和尚即其人也师讳如一即非其字姓林氏福州福唐人父英母方氏长斋诵佛梦大士授以莲花而生幼聪颖读书过目成诵十三岁失怙事母至孝十七出家二十受具尝习声梵一夜叹曰古人说法感天雨花尚未脱生死况循行数墨邪遂罢经遍参名宿所至少留请益弗怠后参黄檗隐老人虽历任诸职研究益力尝坚坐不卧值腊月三十日后山火发向火焰里打失双睛受印隐古雪峰丁酉春二月应聘东渡遂开法于崎之圣寿山癸卯上新黄檗省师分座说法甲辰秋告归舟次丰州值丰主及洞禅师请开山广寿戊申谢事归崎今年夏五月二十日书颂坐化茶毗顶骨不坏获五色舍利无算烟所及处皆结如零露四众瞻礼至数万人无不悲恋涕泣於戏如师者非特近世罕有求之古人中亦不多得非至人垂现奚以臻此诚如师言三世天台僧今传黄檗灯谁知卢行者即是岭南能师生于万历丙辰年五月十四日申时距今迁化享世寿五十有六僧腊四十语录若干卷遗集若干卷嗣法弟子五人先是师遗诚不许造塔至是诸门人不忍竟收舍利而藏诸有司末次平藏居士与母氏长福院发大信心就圣寿山之广福庵营石塔取所藏舍利并不坏者瘗焉兼给僧膳为千秋护塔之需其用意亦勤矣当山接席昙瑞侒禅师征潡为塔上之铭潡虽不敏以识师最早受教最深且与禅师为法门昆季故不辞为之铭铭曰。

　遍观大地　　有质之伦　　坚湿暖动　　假合成身
　或贱或贵　　厥质则均　　凡四九物　　卒无一真
　腥膻垢秽　　殆莫可亲　　百年溃散　　辄作蜚尘
　胡有设利　　流映千春　　惟大知识　　乘夙愿轮
　于浊恶世　　出以导人　　秉戒定慧　　三者精纯
　乃于烈焰　　获此珠珍　　以戒定故　　益炼益新
　藏之宝塔　　用镇海滨　　光争日月　　福庇宦民
　咨尔左右　　岳渎之神　　昼夜呵护　　禁绝波旬
　庶几师道　　永永无垠

　　(板存嘉兴愣严寺经坊附藏流通倪▆▆刻)

　　佛祖正印源流图像赞自序

　　形名未彰全无巴鼻些子露出狼藉三于承虚接响者起模画样何异绘虚空于镜面唤钟作瓮者歌颂赞叹岂非施五彩于光中予既不能破镜复为忍傻效颦明眼观之宁不绝倒噫虚空面目果如是耶盖欲借指标月令人见月自忘其指耳昔公美观断际仪像而直下顿省高峰读五祖真赞而打破疑团此非因指而见月得意而忘言者乎所谓色相语言皆归第一义谛信不诬矣迩承黄檗老人赐佛祖图赞一卷焚香顶礼胡跪披阅自灵鹫一花少林五叶吐英葩于南岳抽繁枝于济北正干流芳七十一叶皆从老瞿昙实相无相中流出言下无容赞一辞耳窃愍像季难信安得法界有情共种佛因于是重参古本系赞付梓不图话行千古只贵正眼流通佛祖面目一时点开不传之旨大家领荷。

　　时
康熙二年岁次癸卯孟夏
佛诞日雪峰嗣祖沙门如一敬题于圣寿山方丈

　　　　　　皇图永固　帝道遐昌

　　　　　　佛日增辉　法轮常转

　　

　　　　　佛祖正印源流道影赞

　　圣寿山崇福禅寺嗣祖沙门如一即非拜撰

　　　　　　释迦牟尼佛

　　佛国土名迦维罗居西天竺之中姓刹帝利名悉达多父净饭王母摩耶夫人佛本居兜率天宫缘因地中承然灯如来授记汝于来世当得作佛号释迦牟尼三祗果满万德功圆宿愿未周示同生灭驾日轮香象托阴王宫于周昭王甲寅二十四年四月八日毗蓝园内右胁降生是时地涌金莲龙沐香雨即于花上周行七步目顾四方分手指上下作狮子吼曰天上天下唯吾独尊具三十二大人相八十种随形好渐长父王严驾抱谒于大自在天庙诸神像悉起拜佛之足父王惊叹我子于天神中最尊最胜宜字天中天及七岁当修学时遍访国中聪明波罗门名曰选友为佛之师佛问曰以何书而相教乎其师答曰梵佉留书佛曰异书六十有四何只言其二复问其义师不能答深生惭愧白王言曰太子乃天人师我安能教耶年十九欲求出家于四门游观见四等事心有悲喜而作思惟此老病死终可厌离于是夜子时有一天人名曰净居于窗牖中叉手白言出家时至可去矣佛闻已心生欢喜即逾城而出于檀特山中习定苦行六载于腊月八日忽睹明星悟道号天人师佛世尊时年三十矣既而于鹿野苑中为憍陈如等五人转四谛法轮而证道果复升忉利天以道喻母度世四十九年说法三百余会时大梵天王以金色波罗夷花献佛请佛说法佛拈花示众人天百万悉皆罔措独摩诃迦叶破颜微笑佛告云吾有正法眼藏涅槃妙心实相无相分付摩诃迦叶汝当护持并敕阿难副贰传化无令断绝而说偈曰法本法无法无法法亦法今付无法时法法何曾法尔时佛说偈已复告迦叶吾将金缕僧伽黎衣传付于汝俟补处慈氏佛出世汝转授之勿令朽坏迦叶闻已头面礼足曰善哉善哉我当谨依佛敕尔时佛至拘尸那城告诸大众吾欲入涅槃说偈曰诸行无常是生灭法生灭灭已寂灭为乐即往熙连河侧娑罗树下右胁累足泊然宴寂合城大众佥议依轮王法用以金棺椁舁入城供养多力士尽其神力不能举遂各持香薪丘积茶毗亦不能然少顷迦叶尊者至佛现二足千辐轮相出于棺外迦叶见已恸哭作礼足还收入大众以偈赞曰凡俗诸猛炽何能致火爇请尊三昧火阇维金色身尔时金棺从座而起高七多罗树往反空中化三昧火自焚灰烬得舍利八斛四斗是时四天王及诸龙神八国主共分舍利往天上人间龙宫海藏各建塔庙八万四千使一切众生贵知有佛普得景福是年佛寿七十有九即穆王五十二年壬申二月十五日也佛灭度后一千一十七年教至中夏即后汉永平十年戊辰岁也此于大藏诸经论摘要一二阐佛行繇如欲多闻当阅全藏赞曰。

受然灯记成贤劫佛托质皇宫度生母腹　地狮吼三界尊独容颜殊特秋蟾春旭御游凤城悟世迅速视金轮位不啻帚秃雪岭六霜突开顶目光被河沙道成两足忉利首登为酬鞠育普副群机春行草木大人归敬魔外降伏三百余会响答空谷拈花启笑尾巴露出不了命根迦叶能续丈六金身幻临片牍永陈供养笔底灯烛

　　

　　　　　　第一祖摩诃迦尊者

　　祖摩竭陀国人父婆罗饮泽母香志前劫中为金师以金饰佛面感九十一劫身皆金色后生梵天转生中天名曰迦叶遇佛出家头陀第一阿难问曰世尊传金襕外别传何物祖召阿难难应诺祖曰倒却门前刹竿着后付以偈云法法本来法无法无非法何于一法中有法有不法说已乃持僧伽黎入华首俟慈氏下生赞曰。

株守金襕于鸡足山中钝置黄老唤倒刹竿于王舍城畔贻累阿难九十一劫身金色面皮厚也不堪观

　　

　　　　　　第二祖阿难陀尊者

　　祖姓刹帝利斛饭王子佛之从弟总持第一嘱商那和修曰昔如来以正法眼藏付大迦叶迦叶入定而付于我今用付汝偈曰本来付有法付了言无法各各须自悟悟了无无法赞曰。

如来成道祖生日珠联合璧三十二相祖缺一饴甘如蜜为佛侍者三十年智慧总持称第一从上正法眼展转流通遗下多罗藏如是结集人天信受奉行迦叶证明已讫向恒河涅槃许二王亲到中流彼岸度五百仙人唯商那会得眼横鼻直

　　

　　　　　　第三祖商那和修尊者

　　祖摩突罗国人姓毗舍多父林胜母憍奢耶在胎六年而生国有九枝秀草若圣人降诞则此草生于净洁之地祖生时瑞草斯应昔如来至其国见一青林茂盛语阿难曰此地吾灭度后一百年有比丘于此转妙法轮果符佛记居此证道二火龙归顺以阿难所授大法付鞠多。

胎六白而出世感九枝以降祥兆符佛记百岁后法轮常转迸开法眼二火龙匿耀无光鞠多分得一枝秀遍界咸闻瑞草香

　　

　　　　　　第四祖优波鞠多尊者

　　祖吒利国人姓首陀因和修问曰汝年几耶曰十七修曰汝身十七性十七曰师发白耶心白耶修曰我发白非心白祖曰我身十七非性十七修知法器遂为剃落受具付嘱偈曰非法亦非心无心亦无法说是心法时是法非心法。

答身十七以性浑圆性身本空法何以传真空不空如春有权时节若至硬地皆穿魔娆正法伺尊者便逆风把火反烧其面度人如沙香众英彦法付已竟犹弦离箭踊身虚空现十八变筹放光明如雷如电

　　

　　　　　　第五祖提多迦尊者

　　祖摩伽陀国人初生时父梦金日自屋而出照耀天地前有大山诸宝严饰山顶泉涌滂沱四流后遇鞠多尊者解曰宝山者吾身也泉涌者法流无尽也日从屋出者汝今入道之相也照耀天地者汝智慧超越也付嘱以偈曰心自本来心本心非有法有法有本心非心非本法。

巍巍宝峰佛日方中法流无尽优波疏通心离名字身等虚空无我我故佛体是同证无所得圣种绍隆化行中印首度仙翁

　　

　　　　　　第六祖弥遮迦尊者

　　祖中印度人闻提多迦至率众瞻礼曰昔与师同生梵天我遇阿私陀仙授我仙法师逢十力弟子修习禅那自此报分殊途已经六劫提曰支离累劫诚哉不虚今可舍邪归正以入佛乘即度出家乃嘱祖曰昔如来以大法眼藏密付迦叶展转相授而至于我我今付汝偈曰通达本法心无法无非法悟了同未悟无心亦无法。

别师梵天错脚神仙已经六劫始了夙缘入一乘道其道无前谁契密意抹过那边

　　

　　　　　　第七祖婆须密尊者

　　祖比天竺国人姓颇罗堕常执酒器吟游及遇弥遮迦尊者逆而问曰师何方来欲往何所迦曰从自心来欲往无处曰识我手中物否曰此是触器而负净祖曰师识我否曰我即不识识即非我祖乃置器出家受嘱偈曰无心无可得说得不名法若了心非心始解心心法赞曰。

手提触器街坊游咏不染外尘朗然内净先三百年佛记汝圣顿省前缘传提法印有智者来锋论不胜愿归座下上钩负命

　　

　　　　　　第八祖佛陀难提尊者

　　祖迦摩罗国人姓瞿昙氏顶有肉髻辩捷无碍谓七祖婆须密曰今与师论义密曰仁者论即不义义即不论若拟论义终非义论祖知师义胜心即钦服曰我愿求道沾甘露味密遂与剃度而授具戒复告之曰正法眼藏今付于汝汝当护持乃说偈曰心同虚空界示等虚空法证得虚空时无是无非法。

义路如苔难逞大辩才大道无阶拶取入门来绍承一滴真甘露灌得伏驮臭口开

　　

　　　　　　第九祖伏驮蜜多尊者

　　祖提伽国人姓毗舍罗年已五十口未尝言足未尝履因难提尊者至其家遽起拜曰父母非我亲谁是最亲者诸佛非我道谁是最道者提曰汝言与心亲父母非可比汝行与道合诸佛心即是云云祖闻已便行七步其父长者遂令出家寻授具戒付嘱偈曰虚空无内外心法亦如此若了虚空故是达真如理赞曰。

五十年口未曾言言与心亲自堕地足未曾行行与道合翻身磕破虚空压碎难生卧榻

　　

　　　　　　第十祖胁尊者

　　祖中印度人其父香盖长者携以礼伏驮曰此子处胎六十岁因号难生尝会一仙人谓此儿非凡当为法器今遇尊者可令出家即落发授戒自此执侍左右未尝睡眠谓其胁不至席遂号胁尊者焉羯磨之际祥光烛座感舍利三七粒现前愈加精进伏驮以法付嘱说偈曰真理本无名因名显真理受得真实法非真亦非伪。

周甲胎中打坐三生不着睡魔感雨祥光舍利分付夜奢富那

　　

　　　　　　第十一祖富那夜奢尊者

　　祖华氏国人姓瞿昙氏因胁尊者憩树下指地告众曰此地变金色当有圣人入会言讫祖合掌前立胁问云汝从何来曰我心非往胁曰汝何处住曰我心非止胁曰汝不定耶曰诸佛亦然胁曰汝非诸佛曰诸佛亦非胁知法器即度出家复具戒品仍付偈曰真体自然真因真说有理领得真真法无行亦无止。

来无所来去无所去心无所生法无所住无住之法付与大士仔细观来秤锤蘸醋

　　

　　　　　　第十二祖马鸣大士尊者

　　祖波罗奈国人因夜奢尊者化度彼国祖拜而问曰我欲识佛何者即是奢曰汝欲识佛不识者是祖曰佛既不识焉知是乎奢曰既不识佛焉知不是云云祖豁然省悟遂求剃度奢付法授偈曰迷悟如隐显明暗不相离今付隐显法非一亦非二祖示寂时挺身空中如日轮相。

觌面是佛尚自不识言下悟去信汝不及前因化蚕功无等匹感化摩罗三千入室明暗不二法非离即相现日轮腾空而寂

　　

　　　　　　第十三祖迦毗摩罗尊者

　　祖华氏国人初为外道有大幻术于马鸣大士座前涌出金人复化女子有顷风雨晦冥山岳震动角法不胜复现本形作礼忏悔鸣为说性海云山河大地皆依建立三昧六通由兹发现祖闻发信心归依剃度付法偈曰隐显即本法明暗元不二今付悟了法非取亦非离赞曰。

有形总归于尽无相方知道尊涌金人而复现女人孽芽翻作菩提种化性海而毛吞巨海接得半干龙子孙

　　

　　　　　　第十四祖龙树尊者

　　祖西天竺国人因摩罗至祖默念此师继大乘否罗曰汝虽心语我已意知祖悔谢与五百龙众从祖剃染世间书读尽入龙宫看藏复造大智度论中论十二门论垂世摩罗付偈言非隐非显法说是真实际悟此隐显法非愚亦非智。

测度圣智自生惭惶一礼檐卜不嗅余香世间文字海一口吸尽华严十万偈一目不忘身现月轮令一切人皆睹佛性雷音灌耳惟长者子择乳鹅王亲制三论疏钞相当焚却可惜施人拭疮

　　

　　　　　　第十五祖迦那提波尊者

　　祖南天竺国人姓毗舍罗谒龙树尊者者以满钵水置座前祖睹之即以一针投之而进欣然契会乃付偈曰为明隐显法方说解脱理于法心不证无瞋亦无喜有净德长者园树生耳味甚甘恒取食之问故祖曰汝昔供一比丘道眼不明故报为木菌偿信施耳赞曰。

座前置满钵水法海无涯尊者投之以针直穷到底一头陀恁么赞扬多少人背后啮指谓予不明向上只管爱说道理咄木头有耳急请罗多收起

　　

　　　　　　第十六祖罗睺罗多尊者

　　祖迦毗罗国人其父净德送祖出家提婆曰昔如来记此子为大教主今符宿因即与剃度付法眼偈曰本对传法人为说解脱理于法实无证无终亦无始祖受嘱行化至金河五佛现影有僧伽定起祖问曰汝身定耶心定耶提曰身心俱定祖曰身心俱定何有出入提曰虽有出入不失定相如金在井金体常寂云云赞曰。

放过佛祖出头来沐河发焰把住乾坤不露踪黄金失色当时僧伽常在定金钵香饭成狼藉

　　

　　　　　　第十七祖僧伽难提尊者

　　祖室罗王子也生而能言常赞佛事七岁即厌世乐以偈告其父母求出家遇罗多尊者得法受记多即以右手擎金钵至梵宫取香饭斋众众不能食惟祖分座同食多付偈曰于法实无证不取亦不离法非有无相内外云何起赞曰。

宝庄严王之太子娑罗如来之后身生而能语犹频伽在鷇中音超众鸟七岁厌俗如狮子初出窟气概绝伦事师十九载不倦博得一百岁童真缘尽攀树而化众力难举全身就树建塔垂荫后人

　　

　　　　　　第十八祖伽耶舍多尊者

　　祖摩提国人为童时持镜造难提提问汝几岁祖曰百岁提曰汝尚幼祖曰我不会理正百岁耳提曰汝镜何所表曰诸佛大圆鉴偶闻风吹殿铃声提问铃鸣风鸣祖曰非风铃鸣我心鸣耳提曰心复谁乎曰俱寂静故提付偈曰心地本无生因地从缘起缘种不相妨华果亦复尔。

娠七日而诞其肌无瑕琼枝寸寸是玉生未尝入浴其体芳洁栴檀片片皆香风铃不语境由心寂圆明宝鉴道藉人彰圣者德风弥宇宙祖灯嗣续永昌昌

　　

　　　　　　第十九祖鸠摩罗多尊者

　　祖大月氏国人昔为梵天善说法要为天导师遇舍多尊者受记付偈曰有种有心地因缘能发萌于缘不相碍当生生不生因阇夜多问我家奉佛所作不如意邻家为屠所作皆和合彼何幸我何辜祖曰凡人但见仁天暴寿逆吉义凶便谓无因果殊不知因缘会遇如四时不爽。

在天而天与天作眼在佛而佛为佛偏袒示因果如影随形说生灭犹沤归浣无生偈付阇夜多面放红莲香不断

　　

　　　　　　第二十祖阇夜多尊者

　　祖北天竺国人因罗多尊者示曰汝虽已信三业而未明业从惑生惑因识有识依不觉不觉依心心本清净无生灭无造作无报应无胜负寂寂灵灵若入此法门可与诸佛同矣祖承言领旨即发宿慧出家受具罗多付偈曰性上本无生为对求人说于法既无得何怀决不决。

阐扬顿教纵横与夺辩若悬河不消一拶解缠缚之苦行令绝功勋破执着之妄心当下解脱若不是婆修盘头争领得者虚空棒喝

　　

　　　　　　第二十一祖婆修盘头尊者

　　祖罗阅城人因阇夜多示曰若不明道设苦行多劫皆虚妄之本又曰我不求道亦不颠倒我不礼佛亦不轻慢我不长坐亦不懈怠我不一食亦不杂食我不知足亦不贪欲心无所希名之曰道祖闻已发无漏智多付偈曰言下合无生同于法界性若能如是解通达事理竟赞曰。

杖倚佛像遂失二果堕富家儿堪作甚么未出娘胎被人看破圣子在怀生为法宝一食终日长坐不卧感摩拏罗同证佛道

　　

　　　　　　第二十二祖摩拏罗尊者

　　祖那提国自在王之次子王问盘头尊者曰贵城土风与此何异曰彼土曾三佛出世今王国有二师化导王曰二师者谁曰佛记二五百年有二大士出家继圣即王之次子是其一也王曰诚如所言当舍此子作沙门盘曰善哉大王能遵佛旨即与剃度授具付法偈曰泡幻同无碍如何不了悟达法在其中非今亦非古赞曰。

全德天授一念正信遵父王命佩佛祖印度彼世主七日证圣嘱鹤上座荷担上乘

　　

　　　　　　第二十三祖鹤勒那尊者

　　祖月氏国人七岁见淫祀入庙叱之曰汝妄兴祸福幻惑于人岁费牲牢伤害斯甚言讫庙貌自坏由是乡党谓之圣子年二十出家遇摩拏罗尊者为说鹤众夙因复说偈曰心随万境转转处实能幽随流认得性无喜复无忧赞曰。

▆子神童英中秀金环在握花生肘幼行聚落叱淫▆言讫庙貌立崩朽中年行化至中印国王接足天▆首至人达观体性空无作功德亦非有复为师子▆休咎众生倒计汝正受

　　　　　　第二十四祖师子尊者

　　祖中印度人遇鹤勒尊者开示即入佛慧乃付偈曰认得心性时可说不思议了了无可得得时不说知至罽宾国摄伏五宗得斯多以夙因还其珠谓之曰吾师密有悬记正法今付于汝。

聪明难敌业无作即功德悟此至人言深入智慧宅诘化小乘禅五众齐解惑呼童还宿珠古今理不隔伽黎付斯多他方施法泽祖受鹤悬记独留罽方客平地骨堆成冤对路头迫劈开瀑布泉界破青山色槐根既伤锋柳枝断移刻俱了本来空无失亦无得

　　

　　　　　　第二十五祖婆舍斯多尊者

　　祖罽宾国人母梦得神剑因而有孕得法于师子尊者者付偈曰正说知见时知见俱是心当心即知见知见即于今并以僧伽梨付之赞曰。

剑铸鼻孔珠换眼睛藏身露影面目分明被师看破特地安名密授心法直抵王城摧伏外道义海无声闻师偿难北面伤情振策南迈山谷遁形德王征起疑信相并祖出信衣命付丙丁薪尽如故谢过致诚谕弟嗣法祖道雷鸣神变入灭舍利尺盈敕赐建塔空碑宿铭

　　

　　　　　　第二十六祖不如密多尊者

　　祖南印度天德王之次子也斯多尊者问曰汝欲出家当为何事祖曰不为别事者曰不为何事祖曰不为俗事者曰当为何事祖曰当为佛事者曰子必圣贤降迹善护正法付偈曰圣人说知见当境无是非我今悟真性无道亦无理。

不舍四誓愿降迹诞王宫为一大事故传法度愚蒙枫宸初羯磨地震摇虚空大人具大用不与寻常同随类化王者外道术相攻祖以无心应一指超五通化山顿殒灭首度璎珞童以圣而继圣果熟远劫中

　　

　　　　　　第二十七祖般若多罗尊者

　　祖东印度人遇蜜多尊者与王同车而出稽首于前尊者谓王曰此童子非他即大势至菩萨也遂为安名受记付偈曰真性心地藏无头亦无尾应缘而化物方便呼为智祖得法已赴南印土香至王供养得其王子菩提达摩嗣法焉。

璎珞童真势至化身先佛纲纪后代绳津报缘已周谢万乘之弟子度生果满作胜热之上宾放光二十七道如虹贯日腾空雨注舍利坠若飞星袈裟留褁菩提子一叶花敷无尽春

　　

　　

　　唐代宗皇帝谥圆觉大师塔曰空观。

　　　　　　初祖菩提达磨大师

　　祖南天竺国香至王季子也姓刹帝利因其父王施无价宝珠与般若多罗尊者者欲试祖所得乃以所施珠问三王子曰此珠圆明有能及否第一王子第二王子皆曰此珠七宝中尊固无逾也非尊者道力孰能受之祖曰此是世宝未足为上于诸宝中法宝为上此是世光未足为上于诸光中智光为上此是世明未足为上于诸明中心明为上此珠光明不能自照要假智光光辨于此既辨此已即知是珠既知是珠即明其宝若明其宝宝不自宝若辨其珠珠不自珠珠不自珠者要假智珠而辨世珠宝不自宝者要假智宝以明法宝然则师有其道其宝即现众生有道心宝亦然尊者叹其慧辩颔之及父王厌世众皆号绝惟祖于龙棺前入定经七日而出乃求出家既受戒已尊者告曰如来以正法眼付大迦叶如是展转乃至于我我今嘱汝听吾偈曰心地生诸种因事复生理果满菩提圆华开世界起祖承嘱已服勤左右垂四十年未尝废阙迨尊者顺世遂演化本国辟邪见六宗望震旦佛种缘熟泛重溟三周寒暑至金陵梁帝问如何是圣谛第一义祖曰廓然无圣帝曰对朕者谁祖曰不识帝不契祖乃折芦渡江止嵩山少林面壁九年乃接慧可以大法嘱累并授袈裟表信云云赞曰。

西干正干东土初枝貌五露而象五竺胸天空而印天池志绍觉胤敝屣香至大宝智珠月朗眇视无价摩尼椁边入定七朝昏道酬鞠育座下服勤四十载义尽师资除六宗婆心何切对梁主觌面相欺九年壁观成何事赚得承宗半臂儿

　　

　　唐德宗谥大祖禅师。

　　　　　　二祖慧可大师

　　(祖武牢姬氏子名神光参初祖达磨磨曰汝久立雪中当求何事祖曰愿开法门广度群品磨曰诸佛妙道旷劫精勤难行能行非忍而忍岂以小德轻心所可希冀祖自断左臂置座前磨曰诸佛最初求道为法忘形汝今断臂求亦可在遂名曰慧可祖曰诸佛法印可得闻乎曰法印匪从人得祖曰我心未宁乞师安心磨曰将心来与汝安祖良久曰觅心了不可得磨曰与汝安心竟乃授衣付偈曰吾本来兹土传法收迷情一花开五叶结果自然成祖寿一百七岁)。

顶似五峰秀出胸罗三藏文章开舜若身中活眼现毗卢顶后神光为法断肱续少林之嫡髓密传正印灿鹫岭之芬芳业空百有七龄霜消雪解衣付风恙长老杏接梅香

　　

　　唐玄宗谥鉴智禅师塔曰觉寂。

　　　　　　三祖僧灿大师

　　祖初以白衣谒二祖慧可请为忏罪可曰宜依佛法僧住祖曰今见和尚是僧未审何名佛法可曰是心是佛是心是法法佛无二僧宝亦然祖曰今日始知罪性不在内不在外不在中间如其心然佛法无二也可深器之即为剃发曰是吾宝也宜名僧璨后付衣法偈曰本来缘有地因地种华生本来无有种华亦不曾生赞曰。

僧中之宝法中之龙心铭如镜无不包容委顺时至合掌立终轻信沙弥败露家风

　　

　　唐代宗谥大医禅师塔曰慈云。

　　　　　　四祖道信大师

　　祖姓司马氏蕲阳人生而颖异幼慕空宗摄心不寐胁不沾席者六十年问三祖灿大师乞与解脱法门灿曰谁缚汝祖曰无人缚曰何更求解脱祖于言下大悟服劳九载乃付衣法偈曰华种虽因地从地种华生若无人下种华地尽无生后住破山学侣云臻太宗向祖道风三诏不赴就赐珍缯。

自缚自解乘风展翼经六十载胁不至席凤诏三却帝弥加钦一枝横出吾道如林

　　

　　唐代宗谥大满禅师塔曰法雨。

　　　　　　五祖弘忍大师

　　祖先为栽松道者因四祖大师嘱曰倘若再来吾当迟汝遂托生周氏女童时有智者见而叹曰此子缺七种相不逮如来后复遇大师出家纳戒付法传衣偈曰华种有生性因地华生生大缘与性合当生生不生赞曰。

以宿缘故出家童真两梦一觉镜像瞳人相缺七种不逮能仁以性为姓族无比伦破山忽晦嗣化方晨七百龙象选取一麟树堂养母以道资亲有情下种如火传薪

　　

　　(唐宪宗敕谥大鉴禅师塔曰元和灵照宋太宗追谥真空禅师塔曰太平兴国仁宗加谥普贤禅师神宗加谥圆明禅师)。

　　　　　　六祖慧能大师

　　(祖俗姓卢其先范阳人父行瑫武德中左官于南海之新州遂占籍焉三岁丧父其母守志鞠养及长家贫樵采为业鬻薪市中闻读金刚应无所住而生其心有所感悟置金安母直参黄梅梅问汝自何来曰岭南梅曰欲须何事曰惟求作佛梅曰岭南人无佛性若为作佛曰人有南北佛性岂然梅知是异人命居碓坊以石坠腰春米供众聆诵神秀偈曰身是菩提树心如明镜台时时勤拂拭莫使惹尘埃祖别曰菩提本无树明镜亦非台本来无一物何处惹尘埃梅知其得旨乃诣碓坊问曰米白也未祖曰白也只未有筛在梅击碓三下祖即三鼓入室付法授衣偈曰有情来下种因地果还生无情既无种无性亦无生后返曹溪雨大法雨赞曰)。

八十一生为善知识一物也无留取腰石石烂花酣果熟梅岩馨香充塞东西土衣钵谁云在岭南

　　

　　唐玄宗谥大慧禅师塔曰最胜输。

　　　　　　第一世南岳怀让禅师

　　(师姓杜氏金州人也于唐仪凤二年四月八日降诞感白气应于玄象在安康之分太史瞻见奏闻高宗皇帝帝乃问是何祥瑞太史对曰国之法器不染世荣帝传敕金州太守韩偕亲往存愍其家家有三子唯师最小炳然殊异性唯恩让父乃安名怀让年十岁时唯乐佛书十五岁依律师出家十七诣曹溪参六祖祖问甚么处来曰嵩山来祖曰甚么物恁么来师无语遂经八载忽然有省乃白祖曰某甲有个会处祖曰作么生师曰说似一物即不中祖曰还假修证否师曰修证则不无污染即不得祖印可曰祇此不污染诸佛之所护念汝既如是吾亦如是西天般若多罗识汝足下出一马驹踏杀天下人师执侍左右一十五年赞曰)。

佛旦降生圣贤应化为国法器象应王霸五叶绍芳英灵独跨脚底儿孙踏满天下

　　

　　唐宪宗谥大寂禅师塔曰大庄严。

　　　　　　第二世马祖道一禅师

　　师汉州什邡县人也姓马氏本邑罗汉寺出家容貌奇异牛行虎视引舌过鼻足下有二轮文幼岁依资州唐和尚落发受具于渝州圆律师唐开元中习禅定于衡岳山中遇让和尚同参六人唯师密受心印付偈曰心地含诸种遇泽悉皆萌三昧华无相何坏复何成赞曰。

全德异器牛行虎视引舌覆鼻足纹成字衡岳坐禅看破磨砖车牛两亡心佛俱捐八十四员鼻孔被穿百丈老祖扭失半边

　　

　　(唐文宗敕谥大智禅师塔曰大宝胜轮　宋徽宗加谥觉照塔曰慧聚　元顺宗追谥弘宗妙行禅师)。

　　　　　　第三世百丈怀海禅师

　　(师福州长乐人姓王氏儿时随母入寺拜佛指佛像问母曰此是何物母曰是佛师曰形容似人无异我后亦当作焉丱岁离尘三学该练闻马大师阐化江西乃倾心依附一日侍行次见一群野鸭飞过祖曰是甚么师曰野鸭子祖曰甚处去也曰飞过去也祖遂把师鼻头扭负痛失声祖曰又道飞过去也师于言下有省又于举拂机缘被马祖一喝直得三日耳聋大彻源底受嘱住洪州百丈学者四至凡作务执劳必先于众故有一日不作一日不食之语赞日)。

佛与人无异我后当必至虎子生三朝便有食牛气喝下双耳聋突出超师智丛林制礼乐万古为标帜日作必日食不置闲家具卓然而独存享寿九十五道貌甚清臞俨然未度世千载遇一时惭惶续世系

　　

　　唐宣宗敕谥断际禅师塔曰广业。

　　　　　　第四世黄檗希运禅师

　　师福州福清西溪人族姓林出家本邑黄檗山额隆如珠足有肉痣身长八尺往参百丈丈问巍巍堂堂从何方来师曰巍巍堂堂从闽南来丈曰来为何事师曰不为别事便礼拜一日闻丈举再参因缘师不觉吐舌云云丈印曰如是如是见与师齐减师半德见过于师方堪传授。

巍巍如山顶珠面盘轰轰烈烈虎啸龙翻放下九潭十二峰砚池笔架提起须弥大千界拄杖蒲团万象森罗都吃棒至今济祖胆犹寒

　　

　　(唐德宗谥慧照禅师塔曰澄灵)。

　　　　　　第五世临济义玄禅师

　　师曹州南华邢氏子幼负出尘之志及落发进具便慕禅宗初在黄檗会中行业纯一一日为首座勉令问佛法的的大意三度被打遂辞到大愚为愚点破筑愚三拳回黄檗了大事后住镇州建立黄檗宗旨凡见僧入门便喝于咸通八年四月十日将示灭说传法偈讫端坐而逝。

智拟孙曹面冷如铁道越古今胆赤肠热倒捋虎须露猊兕之爪牙诳吓闾阎肆风雷之喉舌是所谓风颠之烈白拈之杰热瞒瞎驴殃遗跛脚

　　

　　(唐庄宗敕谥广济禅师塔曰通寂)。

　　　　　　第六世兴化存奖禅师

　　师大名人依临济座下六载已有契证及济迁化在三圣会里为首座常曰我向南方行脚一遭拄杖头不曾拨着一个会佛法底人又到大觉为院主两处棒喝交驰荐得临济于黄檗吃棒的道理开堂一香供养临济后上堂示寂。

济祖剃度六载承欢孤赊扑落两不成单拈香雪屈新艾着旧瘢揭开罗帐砥柱回狂澜中原验宝明眼难瞒出入生死如游园观声钟告众般涅槃北辰日午面南看

　　

　　　　　　第七世南院慧颙禅师

　　师陕西咸宁杜氏子幼而岐嶷稍长克志精勤及脱白则孜孜以了生死为念遍参耆夙未惬所怀乃谒兴化而取证焉化一见知是法器许其入室机缘密契以衣偈付之后出世宝应上堂曰赤肉团上壁立千仞时有僧问赤肉团上壁立千仞岂不是和尚道师曰是僧便掀倒禅床师曰汝看者瞎驴乱作僧拟议师便打趁出。

临济三世兴化克家睟然道貌雪灿春葩壁立推倒扶起无从瞎驴趁出逸骥追风

　　

　　　　　　第八世风穴延绍禅师

　　师余杭刘氏子幼不茹荤长习儒业不第遂出家于本州开元寺初谒镜清次参南院一日院问南方一棒作么生商量师曰作奇特商量却问和尚此间一棒作么生商量院拈棒曰棒下无生忍临机不见师师于言下大彻玄旨依止六年后主风穴赞曰。

一举不第直出凡笼棒下契旨如空合空草屋单丁几三十载继承重托崛起颓宗为法求人泪点血年年华染万枝红

　　

　　　　　　第九世首山省念禅师

　　(师莱州狄氏子受业于本郡南禅寺才具尸罗遍游丛席常密诵法华经众日为念法华也晚于风穴会中充知客一日侍立次穴乃垂涕告之日不幸临济之道至吾将坠于地矣师曰观此一众岂无人耶穴日聪明者多见性者少师曰如某者如何穴日吾虽望子之久犹恐眈着此经不能放下师曰此亦可事愿闻其要穴遂上堂举世尊以青莲目顾视大众乃曰正当恁么时且道说个甚么师乃拂袖下去穴掷下拄杖归方丈侍者随后请益曰念法华因甚不祇对和尚穴日此子会也于是名振四方学者景仰为首山第一世于淳化四年十二月四日上堂辞众下座安坐而逝茶毗收舍利建塔赞曰)。

荷负鼎丝真丈夫儿门庭高大一肩支持天人物表狮象威仪道昭日月迈种之师

　　

　　　　　　第十世汾阳善昭禅师

　　师太原俞氏子历参知识七十一员后到首山问百丈卷席意旨如何山曰龙袖拂开全体现师曰师意如何山曰象王行处绝狐踪师于言下大悟曰万古碧潭空界月再三捞捷始应知郡侯前后八请不出世末后三聘停箸而化。

未曾拶入遍参知识七十员放下身心郡侯八聘坚不起无奈同门启封迸出西河狮子别立三句直阐向上宗猷继示十同如箭不离弦矢末后三征迫不得已停箸蝉蜕报李君休向圆环觅终始

　　

　　　　　　第十一世慈明楚圆禅师

　　师全州李氏子少为书生出家湘山其母有贤行使之谒汾阳阳顾而器之经二年未许入室每见必诟骂一日诉曰自至法席不蒙指示念岁月飘忽己事未明有失出家之利语未卒阳叱曰是恶知识敢裨贩我怒举杖逐之师拟伸救阳掩师口乃大悟曰是知临济道出常情。

麝匿瓿瓮藏鲜封愈固香益全时节至水出莲道如蜜甜中边忘垢净月临川等逆顺风匾圆竖宝剑列圣贤正法眼照人天

　　

　　　　　　第十二世杨岐方会禅师

　　师袁州宜春冷氏子少警敏及冠不事笔砚系名征商课最坐不职乃宵遁入瑞州九峰落发每阅经心融神会扣参老宿佐慈明总院事每咨参明曰库司事繁且去他日又问明曰监院异日儿孙遍天下在何用忙为一日明出师侦之小径搊住曰者老汉今日须与我说不说打你去明曰知是般事便休师大悟赞曰。

小出大遇意下休休十年冤债一旦相酬天共云晓水和月流三脚驴子斗杀牯牛

　　

　　　　　　第十三世白云守端禅师

　　师衡阳葛氏子幼事翰墨冠依茶陵郁禅师披剃参杨岐岐问受业师为谁师曰茶陵郁和尚岐曰闻伊过桥遭攧有省作偈甚奇能记否师诵偈岐笑趋起师愕然通夕不寐黎明咨询之岐曰汝见昨日打殴傩么曰见岐曰汝一筹不及渠曰意旨如何岐曰渠爱人笑汝怕人笑。

瞿昙举身毛孔俱笑杨岐笑趋驴湿处尿堂前白云江山失照提醒一筹顿契本妙六会举扬风号万窍曲演无生宫商合调

　　

　　　　　　第十四世五祖法演禅师

　　师绵州邓氏子三十五祝发参白云端于未在之语契悟住东山法道大行将示寂净发澡身吉祥而化是夕山摧石陨四十里阇维舍利(如雨)。

而立之外铲草受具初习惟识乃通大义不会空宗知识是慕逮见白云如瘳其痼铁褁酸馅随时吞吐撞破口门污泚无数晚住东山蝇依蚁附彩凤丹霄铁蛇古路下载清风畴堪分付授与灭宗冤有头故告倦津梁示同电露舍利旋烟疏雨出雾体同虚空法身常住真天下师法门大树

　　

　　宋高宗赐号圆悟真觉禅师。

　　　　　　第十五世佛果克勤禅师

　　师彭州骆氏子幼敏慧长为比丘遍参知识最后见五祖尽其机用皆不诺及再参遂获契悟出世成都昭觉示寂日趺坐书偈遗众投笔而逝茶毗舍利无数皆五色齿舌不坏赞曰。

一目十行自笑无书可读草鞋踏破方登五祖之门瞎只眼于声色堆头风流千古辨龙蛇于无生棒下机用雷奔相府谈玄全提华严法界紫宸入对别立格外乾坤特赐金襕师号东山之道益尊舌牙舍利三不坏睡虎翻身一口吞

　　

　　　　　　第十六世虎丘绍隆禅师

　　师禾之含山人也九岁谢亲居佛慧逾六年得度受具初谒湛堂黄龙次参圆悟悟问见见之时见非是见见犹离见见不能及举拳云还见么师曰见悟曰头上安头师闻脱然契证悟叱曰见个甚么师曰竹密不妨流水过悟肯之有问曰隆藏主柔易若此何能为哉悟曰瞌睡虎耳。

通身是斑一翳在眼竹密水流天空云断涌出金轮第一峰堪作四生大彼岸

　　

　　　　　　第十七世应庵昙华禅师

　　师蕲州江氏子生而奇杰十七去发参虎丘侍行半载顿明大事丘忌日师拈香曰平生没兴撞著者无意智老和尚做尽伎俩凑泊不得从此卸却干戈随分着衣吃饭二十年来坐曲录木悬羊头卖狗肉知他有甚凭据虽然一年一度烧香日千古令人恨转深赞曰。

巾侍半载鼻孔去半边不沾肉气惹得满身膻外扬父丑高索价钱妙喜长侄之恶弥增逆子之愆知罪不辞赞叹赞叹或为疏密苍天苍天

　　

　　　　　　第十八世密庵咸杰禅师

　　师福州郑氏子幼而颖悟遍参诸方后谒应庵庵问如何是正法眼师答曰破沙盆庵颔之一日告假省亲庵示以偈日大彻投机句当阳廓顶门相从今四载征诘洞无痕虽未付钵袋气宇吞乾坤却把正法眼唤作破沙盆此行将省觐切忌便跺跟吾有末后句待归要汝遵及回又执侍三载乃付嘱出世乌巨及径山七大刹。

掇出砂盆卖弄家风正法眼藏自此流通被人看破却成滞货明眼人前不直一唾

　　

　　　　　　第十九世破庵祖先禅师

　　师广安王氏子彻证根源机辩捷出遍游丛席后至灵隐参密庵庵命师分座未承许可有道者请益曰胡孙子捉不住愿垂开示师曰用捉作么如风吹水自然成纹庵闻曰不谬为灵隐首座乃嘱累住山于夔州卧龙上堂不是心不是佛不是物忍俊不禁为诸人作个撇脱拈拄杖卓一下曰流水暗消溪畔右劝人除却是(非难)。

彻证根源无本据教得胡孙倒上树乌头子也早留心直至于今无觅处

　　

　　宋理宗赐号佛鉴禅师。

　　　　　　第二十世无准师范禅师

　　师剑州梓潼雍氏子髫岁依平山道钦出家初谒育王佛照照问何处人师曰剑州照曰带得剑来么师便喝照曰者乌头子也乱作次参破庵有道者请益胡孙子话师于侍傍大悟相依入载受嘱住明州清源后奉诏住径山赞曰。

尺短寸长量尽虚空无欠剩杀刀活剑威光凛凛逼人寒一朝剑尺忽双失窃得胡孙上径山少卖弄悦龙颜谁知难掩面门斑钦颁紫服销金帽衣拂并传匹似闲

　　

　　宋度宗赐号法印慧朗禅师。

　　　　　　第二十一世雪岩祖钦禅师

　　师清漳人五岁出家十六为僧十八行脚至双林远会下看狗子话不明往参径山无准和尚十迁星序亦不得彻一日在殿上行抬眸见古柏触着向来所得境界和底飏下碍膺之物扑然而散怀香向准说悟由即为印证后出世龙兴晚住仰山凡六大刹赐紫登对名震江湖。

看破庭前柏赵州欠悟门平生作一梦且喜有人原居住万指千础身披御赐衣黄芳流千载目击道存

　　

　　(元仁宗谥佛日普明广济禅师)。

　　　　　　第二十二世高峰原妙禅师

　　师吴江人俗姓徐十五岁从密印寺法住圆颅廿二参雪岩和尚才问讯被打出后凡入门岩便问谁与汝拖者死尸来随即打出后因睹五祖真赞忽然打破疑情岩问无梦无想时主人公在甚么处师无语越五载堕枕廓然大▆云元来只是旧时人不改旧时行履处承岩密印入天目闭死关及岩寄竹篦法语嘱累始开堂。

谁拖死尸来自负还自埋三吴为土墓天目作棺材大死忽大活咳唾成风雷独许不肖儿扶起上高台

　　

　　(元仁宗赐号佛慈园照广慈禅师至顺宗谥普应国师塔曰法云)。

　　　　　　第二十三世中峰明本禅师

　　师钱塘孙氏子观流泉有省诣高峰求证被打趁既而讹传官选童男女师问曰忽有人来问和尚讨童男女时如何峰曰我但度竹篦子与他师于言下洞彻底源峰书真赞付曰我相不思议佛祖莫能视独许不肖儿见得半边鼻。

观流泉有省大意度竹篦洞彻源底道容满月沾光莫不清凉齿颊春风拂地皆成红紫有福慧等沧溟视名位若敝履天子知师不可致沈王怀香扣直指两赐金襕五山不莅奔走万方龙象千公却较些子

　　

　　(元赐号佛慧园明广照无边普利大禅师明谥慧明弘照禅师)。

　　　　　　第二十四世千岩元长禅师

　　(师萧山董氏子天资明敏经目成诵十九岁剃发受具参中峰求示法要峰授以狗子无佛性话三年胁不沽▆一夜闻鼠翻猫器堕地有声恍然开悟往质峰峰问赵州何故云无师曰鼠食猫饭峰曰未也师曰饭器破矣峰曰破后如何师曰筑碎方瓮峰乃印可出世圣寿赞曰)。

丰颐美髯眉清眼碧脱口河倾汉注落笔无字浑囵坚不可入筑碎方壶万机顿息道离有无用即权实济世医王随证愈疾敷扬大教雷霆启蛰宝构凌空如鹏展翼道韵德容可捧可掬王公大臣望风屈膝迸出金毛悬崖返掷脚下万峰头上红日化仪云周投笔而寂两朝谥号用垂千亿

　　

　　　　　　第二十五世万峰时蔚禅师

　　师温州金氏子母郑氏梦儒释二人入其寝觉生二子师居未襁褓中见僧微笑长依讲主升公受具出家谒千岩长老岩问将甚么与老僧相见师竖拳云者里与和尚相见岩曰死了烧了向甚处安身立命师曰沤生沤灭水还在风息波平月映潭岩以法衣寄之后卓锡苏州邓蔚山丛席大振赞曰。

拳头上相见荷叶下翻身不是劈空手争擒万甲鳞自从逆浪后随处作甘霖大宝无心得舒光耀古今

　　

　　　　　　第二十六世宝藏普持禅师

　　师滇之邓川人姓张氏壮岁出家以苦行作佛事人所不能堪师处之裕如也虽历寒暑一衲蔽身为友激发初依净慈可授次参万峰和尚久之未有所入一日峰上堂举临济参黄檗因缘师在座下闻之大悟峰印以偈曰大愚肋下痛还拳三要三玄绝正偏临济窟中狮子子灯灯续焰古今传赞。

久依邓尉不事寒温大事了毕有裤无裈彻底掀翻无尽藏玉毫散作榑桑暾

　　

　　　　　　第二十七世东明慧旵禅师

　　师湖广王氏子年十四礼丹阳妙觉寺湛然落发参宝藏和尚为典座一日藏问心不是佛智不是道汝云何会师向前问讯又手而立藏呵曰汝在此许多时还作者个见解师乃发愤至第二日蓦然契会呈偈藏大喜印之师受嘱至安溪设关三十余年影不出山道风远播赞曰。

一宿殴永两夜慧醒今古季昆天下匠郢余三十年空山吊影千里趋风云涛万顷欲泛沧溟呼龙入井砍竹垂纶拾得钓艇

　　

　　　　　　第二十八世海舟普慈禅师

　　师苏州常熟钱氏子出家破山听楞严至但有言说都无实义处有疑往谒万峰举前话求示峰劈头两棒曰只者是实义师有省结庐洞庭同参呵其见解未忘遂参东明明问曾见人否师曰见万峰明曰万峰即今在甚处师罔然明曰恁么何曾见万峰师归寮三昼夜寝食俱忘偶琉璃灯堕地忽然大悟呈悟由明乃升座(付法)。

　　论实义扁舟过洞庭琉璃忽堕地筑碎水晶瓶七十四僧腊九十六报龄寂呼瑄长老无语可丁宁

　　

　　　　　　第二十九世宝峰明瑄禅师

　　师吴江范氏子因海舟和尚造塔院斧伤足有省乃充火头刻意参究不觉被火燎却眉毛面如刀割以镜照之豁然大悟诣舟求证舟便打师接住曰者条七尺几年不用今日又要重拈舟笑而罢师呈偈曰棒头着处血痕斑笑里藏刀仔细看不是英灵真汉子死人吃棒舞喃喃舟印曰即此偈语可绍吾宗赞曰。

面门放光燎却眉毛现成公案悟个甚么我见灯明瑞如此高提古镜印山河

　　

　　　　　　第三十世天奇本瑞禅师

　　师钟陵江氏子二十一岁从荆南无说能披剃遍参后谒宝峰峰问曰甚处来师曰北京曰别有去处么师曰随方潇洒曰曾到四川否师曰到曰四川境界与此间如何师曰江山虽异风月一般峰竖拳曰还有者个么师曰无曰为甚却无师曰非我境界曰如何是汝境界师曰诸佛不能识谁敢强安名峰肯之乃付偈印可。

云月是同荡然一片古皇风诸佛不识平▆佛祖超常伦从前闻见非闻见独露一枝优钵红

　　

　　　　　　第三十一世无闻明聪禅师

　　师邵武光泽人姓奚氏依隐庵剃染闻马嘶彻悟参天奇和尚奇问在世忘世是如何曰了物非物奇曰在念忘念是如何曰于心无心奇曰心物俱忘时如何曰华山高突太行峨奇曰教坏人家男女惟汝一人乃付偈曰破情情破破还情绝迹无私精内精知是个中今不惜尽情分付与仁行后于随州龙泉寺为开山第一世。

人家教坏不知羞却向龙天说悟由露柱扬声骂不彻灯笼鼓腹笑无休

　　

　　　　　　第三十二世笑岩德宝禅师

　　师金台吴氏子闻巨雷震而诞出家广慧参无闻和尚于十圣三贤机语不契一日洗菜次偶一茎菜堕水逐流圆转捉不着忽然顿省一日闻问人人有个父母子之父母今在何处师曰一火焚之曰恁么则子无父母耶师曰有即有只是佛眼觑不见曰子还见么师曰亦不见日为甚不见师曰若见则非真父母闻深肯之。

　地一声雷通身手眼开光明遮宇宙标格露崔嵬贤圣目中屑爹娘炉底灰曹溪一滴血老祖▆传来

　　

　　　　　　第三十三世幻有正传禅师

　　师溧阳吕氏子十九出家显亲寺誓期见性一夕闻灯花爆声有省参笑岩和尚于翘足处当下脱然一日岩入堂曰我者拄杖要与人有要底么师跃下禅床曰恁么须分付某甲往前迎取岩笑曰汝当久久执持一番始可打草去也已而辞去岩书正宗源流付焉并赠一笠曰以此覆之无露圭角后开堂龙池着物不迁题旨。

拄杖头双悬日月笠子下盖覆三千幻起微云半点龙池浪涌滔天翁翁常住寂光土万象共论物不迁

　　

　　　　　　第三十四世密云圆悟禅师

　　(祖宜兴蒋氏子因樵采见一堆柴突露有省依龙池和尚脱白未见倒断具威仪请益池曰汝若到者田地便放身倒卧祖益疑一日过铜棺山忽大悟自此机缘屡契后池挝鼓上堂授祖衣拂及池示寂守塔三载众请继席开堂次住五大刹重兴天童宗风大振付法嗣十二位于崇祯十五年七月初七日午时坐化流光夜照四山变白寿七十七全身塔于本山赞曰)。

他方补处此土樵夫曹溪芳躅千载合符铜棺开眼大地平沉全提白棒直指元辰漏殿飞楼应念成就道播九重公侯稽首七十七年普注法雨大根小茎尽量而已二六法嗣堪方四季生化无穷毫力不费凤眸龙姿身挂紫衣瞻礼遗像浑是生机

　　

　　　　　　第三十五世费隐通容禅师

　　祖福州福清何氏子十四岁依镇东慧山公祝发十八行脚二十五有省作偈见志云吾年二十五气海吞佛祖不过古人关岂踏今时路慕天童老和尚宗风遂往参谒问曰觌面相提事若何童便打祖曰错童又打祖便喝童复打祖复喝至第七打伎俩知见泮然冰释一日童问薰风自南来殿阁生微凉汝作么会祖曰水向石边流出冷风从花里过来香曰离了此又作么生祖曰放和尚三十棒曰除却棒又作么生祖便喝曰喝后聻祖曰更要重说偈言童休去既而童主金粟命职西堂明年随赴黄檗童升座以源流衣拂付焉祖自出世黄檗及莲峰法通金粟超果天童径山维摩尧峰以至重兴福严钳锤衲子寒暑弗怠著书十二卷颜曰别集与语录三十卷并行又作五灯严统一部示寂于顺治辛丑年三月廿九日未时右胁吉祥而逝茶毗收灵骨获舍利二百余颗皆五色灿然其中最晶莹圆大者廿有三粒贮于瓶以俟建窣堵波然祖先有遗嘱死日勿出讣音勿受吊(奠别留骨石勿造塔以占人间地免累世间则此治命也但黄檗寿塔已造于二十年之前非出示后经营虽治命不可不从权而不戾于经是乃礼也于是大众俱曰可门弟子率同僧众百余扶灵龛而行当道荐绅及四众人等沿途设祭瞻礼如云载道香花送至黄檗归葬寿塔焉祖僧腊五十三世寿六十有九赞曰)。

翻转面皮自是出炉弹子辣锤不变终成百炼真金年而立大方独步迄稀古十振丛林挝天童三面毒鼓扫双径百万松阴全展金翅之威沧海中狞龙活捉倒用魔王之印藕孔里大卒生擒续五灯未全之谱符列祖大公之心空胸峻骨宠辱不临落叶归根舍利珠圆玉皎无隐面目依旧山高水深

　　

　　　　　　第三十六世上隐下元琦和尚

　　(师福清东林林氏季子也童时每静夜坐卧松下仰观天河运转星月流辉谁系谁主缠度不忒欲明此理遂有慕佛之志年大弗娶投礼鉴源公剃染受具径往金粟参密老和尚机扣有省次谒费师翁于黄檗翁上堂师出问云打着昔时旧痛处而今犹恨棒头轻请师末后一顿翁打云旧疮瘢上着艾师云恁么则彻骨彻髓去也翁曰如何是汝彻底意师云时清休唱大平歌后呈百丈再参马祖因缘颂曰一声涂毒闻皆丧遍野髑髅没处藏三寸舌伸安国剑干秋凛凛白如霜翁目讫即圈粘法堂示众一日持拂升座再行勘验入室机缘觌面分付于崇祯丁丑冬出世本山次住崇德福严及长乐龙泉顺治甲午秋应聘东渡新兴黄檗赞曰)。

首入费师翁之室独踞运远祖之席痛处加锥绍三十五世骨髓酬恩两拂续二十八代正脉此吾师承从上源流之大体也奔流度刃花劈三玄于棒头电激雷轰包罗五教于喝下此吾师整临济接人之大机用也望之俨然如海上孤峰即之油然若垂云无迹此吾师之隐显三昧得法大自在也六坐道场皆栴檀围绕众栴檀总一栴檀七十二腊赐黄檗重开一黄檗现多黄檗是无忝径山之真子断际之象孙也至于云仍继美法脉悠长非不肖一人所敢擅其后尘以开来学用新东来之正印也

　　(板存楞严藏坊嘉兴倪尔绳刻)

　　
