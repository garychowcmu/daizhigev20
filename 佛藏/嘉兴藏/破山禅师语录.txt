嘉兴大藏经　破山禅师语录


　　序

　　尝闻古人有言。马大师位下出八十四员善知识。真得法髓者不过数人。其余尽是唱导之师。余颇疑之。以为马祖弟子皆大冶精金。安有彼此。况担荷大法岂是易事。能以所得唱导后学。则佛祖慧命可续。更何他求。既乃始省黄梅五祖已有北宗一支。虽毫厘之差且至千里。故曰智过于师方堪传授。印空印水印泥则不同矣。所以天童中兴临济。惟双桂破山和尚洵今日之百丈归宗也。其入处斩绝不涉廉纤。又得密老人与之扣击。似黄檗之于滹沱全提正令。不放一针出路。宜其开法嘉兴东塔。后旋返蜀乡。坐道场一十有四。凡三十七年中秉吹毛慧剑。倒用横拈咳唾掉臂。无非向上提持。如涂毒鼓。闻者沾其气息。无不丧身失命。即王公势要。亦皆俯首屈服。化导所至。宁复知解。所能测识哉。今语录具在。将使天下后世触着磕着。悉与断却命根。岂止一时。昔岁丁酉昭觉醉师至禾。曾刻本师语录十二卷行世。时和尚固无恙也。又十载而圆寂。则初刻为未全。兹玉泉正师裒集全稿。付梓入藏。问叙于博思和尚。昔年住福城时余年。犹少闻衲子群言。和尚说法迥出寻常。而余竟以尘缘所系不及一领法诲。以至老而无闻。宁堪作弁首之序。但吾里东塔为和尚开法第一道场。古新清白师当日亲炙左右。每向余称述一言半句。不觉想梅生液。余虽愚钝。实深信之。两师不远数千里。与古新协力了本师公案。区区纵不能道其万一。乌可以不言。正如掉棒打月。何所不可。

　　康熙庚申佛生日槜李约庵道人施博拜撰

　　叙

　　破山大师道化之盛。平生所开法会凡十有四处。其最先在吾禾之福城。于时师年甫三十。方得法于金粟。即受斯请。予尝同友人周子贞可数往参谒。愧初学无所契。但见有知解之宗徒。心性之禅说。窃疑其非以落草之谈相质。师每笑而然之。此事迄今远矣。尚能记忆之也。自师之入蜀。随阻寇乱。彼此不相闻久。及乎阳平通道门人丈雪携师语录来禾中授梓。予当分守川北。丈雪以所刻成书付其徒竹石偕予行。予抵川。而师在金城仍见阻。怀三十余年之别有重叹焉。予尝闻蜀人言。师折伏吕督。师大器不啻宋悦公之于无尽。十三家之贼杀师不得反信奉。师为之止杀。将头临刃。七难不渝。有古德之风。而凶威自戢。其道力似尤过之也。师念不忘吾禾。常有东行之约。因三峡未开。望夔州而返。以后谭姚二家俱效顺。吾友沉子子相令新宁。适邻其地。得数礼觐师。师语及禾中道侣。每为惓惓。不数年而师竟示寂去。由是予继见之望绝矣。予前在保宁。屡晤其门人离指云丈雪刻行之书芟逸颇多。师意犹见少。今师殁十余载。门人莲月从荆门来禾。复汇刻全录共二十卷。实承师之志。莲月请予言为弁。予与师多旧缘。不敢辞。且今宗门敝坏。聪明者滥于文词。朴实者流于义学。窃谓非师之大用大机不足以振起。二十卷之刻良不厌多。不然则诸方之著述已日伙矣。此又何求益也。

　　康熙十九年四月望后五日槜李王庭拜题

　　破山禅师语录目录序文二第一卷上堂一第二卷上堂二第三卷上堂三第四卷上堂四第五卷上堂五小参一第六卷小参二第七卷机缘第八卷法语一第九卷法语二第十卷法语三第十一卷法语四第十二卷书问第十三卷拈古颂古联芳偈第十四卷示偈(七言四句)第十五卷示偈二(七言四句)第十六卷示偈三(七言四句　五言四句)第十七卷佛祖赞自赞第十八卷杂偈(七言八句　五言八句)第十九卷杂偈坐禅箴十二时歌牧牛图颂题小像题行乐图万峰景第二十卷序疏铭偶言佛事行状年谱(附)塔铭(附)

　　破山禅师语录目录(终)

　　破山禅师语录卷第一

　　当阳玉泉嗣法门人印正等编

　　上堂一

　　住嘉兴府东塔广福禅寺。师在苕溪福山受请。崇祯二年八月一日入院。至佛殿。以坐具拂一拂。云。八字打开。当阳抛出。坐断报化佛头底人。正好不向佛求。不向法求。不向僧求。常礼如是。便拜。

　　伽蓝堂云。前三三。后三三。俱在者里。弘护今日被山僧一瓣香触碎鼻孔。莫怪山僧粗糙。

　　祖堂云。一华开五叶。至今狼籍不少。更要起模做样作么。咄。

　　众请升座。拈香云。此瓣香吃尽国王水土。养成一肚豪气。放之则弥六合。卷之退藏于密。爇向炉中。恭为
今上皇帝祝严圣寿万岁万岁万万岁。次拈香云。此瓣香奉为阖朝文武。天下官僚。本山请主护法居士。惟冀同明般若。共证菩提。又拈香云。此瓣香斧斫不开。刀劈不破。雨洒风吹遂成干屎橛。此是第一回拈出供养。见住金粟山广慧禅寺。传曹溪正脉。第三十四世密云和尚用酬法乳之恩。就座维那白槌云。法筵龙象。众当观第一义。师云。香已拈了。更要山僧说个什么。时和石孙居士稽首。请垂语。师云。山僧素志本欲深栖岩窦。隐遁过时。不意撞伙铁面皮居士。善具辣手。惯会拏云。将山僧拽入者保社。开张臭口。说几句燥脾胃话。以光法门。山僧自揣愚劣。不会打葛藤。只好举则古人住院因缘。以塞来命。昔日圆通禅师入院。云。圆通不开生药铺。单单只卖死猫头。不知那个无思算。吃着通身冷汗流。者老汉住院还有个死猫头卖弄腥膻遂引苍蝇成群作队。山僧今日到院。也无死猫头卖。亦无生药铺开。以两手作擎瓶势。云。单单只有者个。大众且道。者个是什么。众无对。师高声云。曹山好颠酒。复云。破山吃着曹山酒。醉得通身俱是口。瞎秃光儿骂上天。又来拈棒打颠狗。山僧恁么告报。非是压良为贱。抑且法尔如然。未审众中还有傍不甘底衲僧么。出来相见。如无。更与诸人重下注脚去也。蓦拈拄杖卓一卓。云。还知么。知则途中受用。不知则世谛流布。喝一喝。复白槌云。谛观法王法。法王法如是。下座。

　　开炉。上堂。　轹严居士问。大悲千只手。那只是正手。师云。四棱着地。进云。大悲千只眼。那只是正眼。师云。八面玲珑。进云。手眼不劳重举似。单传意旨是如何。师震威喝一喝。进云。双手劈开生死路。一眼觑破是非关。师便打。进云。瞎。师云。瞎瞎。士礼拜。师乃云。新开炉韝辣钳锤。正打傍敲下下随。本是几团零落铁。一回入火一回奇。大众还有一回奇底也未。一僧出众。喝一喝。师云。好喝。僧无语。师云。此奇未足尽善。看木上座为汝诸人弄奇去也。以拄杖掷地。鼓掌呵呵云。也大奇也大奇。

　　孙弘祚弘福为荐祖简肃尚书请升座。师云。一念普观无量劫。非去非来亦非住。如是了知三世事。超诸方便成十力。以拄杖卓一卓。喝一喝。云。也甚奇怪。山僧适才举首上场诗。引得简肃孙公跳在山僧拄杖头上。现大人相。出广长舌。道山僧眼华不少。被山僧一喝。依然向山僧拄杖头边。默默隐去。山僧所见如是。未审诸人同见也无。若也同见。便见三世诸佛。历代祖师并及人人生身父母。历劫宗亲。全体如是来。全体如是去。全体如是住。其或未然。更听山僧与尚书题额去也。以拄杖划一划。云。昔日君王为柱石。今朝佛法作金汤。

　　上堂。师云。天得一以清。地得一以宁。君王得一天下太平。衲僧得一海众云臻。虽然总之是一。争奈缁素分明。举其缁也。兵随印转。举其素也。将逐符行。直饶不缁不素。未是辊芥投针。大众正恁么时。如何是针芥相投句。龙得水时添意气。虎逢山势长威狞。

　　上堂。师云。今朝正值腊月八。释迦原是小悉达。经行忽地面仰天。撞着明星刺眼瞎。阿　阿　。相救相救。卓拄杖云。幸尔还有者个在。不然终是扶篱傍壁汉。金粟专使送法衣至。上堂。师云。大庾岭头提不起。鸡足山前成滞货。山僧今日获一披。如云普覆华王座。大众记取三十年后。切不可动着。何也。动着则祸生。望日。上堂。师云。天上月正圆。人间道月半。撞着阎罗王。便把饭钱算。咄。休打算。且待山僧细细与你从头判。天上月正圆。陕府铁牛头角攒。人▆▆月半。嘉州大象皮毛换。撞着阎罗王。大虫被犬伤。便把饭钱算。两个五百是一贯。不管三七廿一。二五一十。挨排算到腊月三十日。只算得一半。设或完全。直待驴年。喝一喝。卓拄杖。下座。

　　岁旦。上堂。僧问。新年百草头。早已露公案。旧时底春风。华放满园香。如何是不涉新旧句。师竖拂云。是新是旧。进云。密密无踪迹。相逢带喜颜。师云闲言语。僧礼拜。师乃云。爆竹一声。苍天两字。草木昆虫全彰。意气柳眼。拖不价之金梅。梢吐不瑕之玉龙儿凤子齐歌舜德尧仁。癞狗泥猪同和祖风佛日。导群倩而越死超生。普万有而丰衣足食。大众。正当恁么时。还有不威而严。无为而化者么。良久云。东风吹出林间去。引得游蜂攘旧新。

　　元宵。上堂。师云。今朝正月十五。处处敲锣擂鼓。将谓移苦为乐。谁知翻乐为苦。一念此界他方。却被风隔雨阻。放出铁鹞流星。打杀街头石虎。引得弥勒呵呵。笑到日轮当午。大众且道他笑个什么。心生大欢喜。自知作佛祖。

　　解制。上堂。师云。东风解冻。百草萌芽。行脚衲僧。似粟如麻。拖泥带水兮草鞋狞似虎。溷俗和光兮拄杖活如龙。向有佛处不可住。无佛处急走过。方称英俊衲家。切不可向万里无寸草处去。虚度生涯。大众。且如今日临行庆赏一句。作么生道。摘杨华。摘杨华。

　　浴佛。上堂。师云。山僧偶患腹泻。撒屎不成屎橛。将此涂污诸人。诸人鼻孔未彻。彻不彻。一条白棒当头楔。虽然如是。怎奈事无一向。今遇释迦老子诞辰。不无也要应个时节。大众且道。应时应节一句作么生道时。破浪在众鼓掌作声。师拈起拄杖。云。还要第二杓恶水么。卓一卓。下座。

　　丘檀越送铜锅至。上堂。师云。存曾丘方伯不识好恶。布施一口大锅。要山僧煮铁钉饭。炊木樝羹供养。尽大地人个个咬嚼。山僧今日开此无遮大会。岂肯私瞒。普欲是天是人。是僧是俗。受此食者尽教同福同寿。同证同得。功超五果。行越三贤。未如是者。且向碗底箸头豁开两眼。切莫瞌睡。将木樝羹。铁钉饭。细细咬嚼。看是什么滋味。参。

　　金居士生日。请上堂。师云。时当毒热浑如火。逼得通身白汗流。只为诸人不肯荐。山僧特地一场愁。咄。愁个什么。莫是衣不足身。食不足口么。若是衣不足身。不蚕而衣者有也。食不足口。不耕而食者有也。但世间名利。富贵荣辱。种种亦复如是。何足致愁。单单只愁生死交谢。寒暑迭迁。有物流动。舍死趣生。舍生趣死。如旋火轮。无有休息。所以愁耳。今日幸我金居士诞期。营斋供众。强山僧举扬个事。然居士本意惟求寿命比南山。福德如东海。不若将此驰求之心用在生死际头。求得生死二字脱然无累。方知寿命福德尽未来际不曾增。尽未来际不曾减。尽未来际不曾生。尽未来际不曾灭。净裸裸绝承当。赤洒洒无回互。蓦拈拄杖。卓一卓。云。还委悉么。体取本来坚密身。永证金刚无量寿。

　　上堂。师云。昨日盆倾大雨。今朝杲日丽天。带累人衣乍干乍湿。哄得草鞋增价增钱。忽地乾坤一色。宇宙同源。为复是佛祖诞生。为复是神仙脱阴。问取拄杖子。拄杖子道。是我敬云施居士八十老母高升寿域。所以有如是无量无边。不可说。不可说华藏庄严海。一一流出。无量无边。不可说。不可说福德智慧门。一一含容。无量无边。不可说。不可说寿命聚。一一聚中。或现大身。或现小身。或现男形。或现女形。凡有所为。悉皆现之。山僧闻已入是三昧。洞见十方。无障无碍。蓦拈拄杖。卓一卓。召大众云。还见么。眼窥海屋添筹处。悟取中间不老人。

　　　轹严居士送大悲菩萨进院。请上堂。严问。千僧拱侍。法海波腾。风恬浪静即不问。如何是兴波作浪事。师震威一喝。进云。今朝大士归禅院。手眼凭师为点明。师云。瞎。进云。转大士为罗刹则易化。罗刹为大士则难。非难非易一句。作速道来。师云。截断葛藤。进云。依然日午打三更。师竖拄杖。士拂袖归众。师乃云。福城东际烟水涨。大塔庙前楼阁开。千手大悲扪不住。无端放出善财来。大众且道。善财来作甚么。随行蹋断流水声。纵观泻出飞禽迹。

　　克彬禅人为师祖送灵骨入塔。请上堂。僧问。生灭去来即不问。如何是密师安身处。师云。主山前。案山后。僧礼拜。师乃云。一叶落。天下秋。一尘起。大地收。所以道因缘和合。虚妄有生。因缘别离。虚妄名灭。殊不知我密化上座性真常中。求于去来迷悟。生死涅槃。了无所得。既无所得。且道伊即今在甚么处安身立命。蓦拈拄杖。卓一卓。云。还委悉么。不离当处常湛然。觅则知君不可见。

　　上堂。师云。秋风起。秋夜长。未归客。思故乡。阿谁是未归客。莫是三贤十圣是未归客么。西天四七。东土二三是未归客么。今日现前大众。若僧若俗是未归客么。若然。归者掉臂不顾。其或未然。且漫踌蹰。切不可终日尘劳汩汩。业识忙忙。蹉跎过日。急须紧系芒鞋。牢缚裙裤。慎勿思前算后。思后算前。中途懈退。必要猛着精彩。蓦直归到故乡田地。方始住脚。乃拈拄杖。卓一卓。云。还有恁么人么。良久。云。来到宝山须采宝。莫教赤手又空回。

　　受印开为僧上堂。师云。金锄削尽千峰雪。露出天涯星月孤。照得世间人廓彻。都来依样画葫芦。大众还有依样画得者么。有则不妨好手手中呈好手。红心心里中红心。其或未然。山僧自画去也。以拄杖打圆相于中。掷地云。层落落。影团团。千古万古与人看。

　　开炉。上堂。师云。尽空尽界恶炉鞴。人与非人俱在内。烈火猛烟恒炽然。锻生炼死浑无碍。放行则瓦砾生光。把住则黄金失色。正当此际。三缘未就。二俱不了。檀那添煤添炭与之助力。山僧扇风扇火与之激扬。大众还有当炉不避者么。出来与山僧拄杖子相见。卓一卓。云。有么。有么。一僧不出众连喝两喝。师云。焦头烂额。似粟如麻。

　　佛成道日。上堂。问。当时云门为甚么要打杀释迦老子与狗子吃。师云。智眼难容俗汉。进云。倘有人打和尚又作么生。师和声便打。进云者一棒是打云门是打某甲。师云任你卜度。僧喝一喝。师复打。僧礼拜。师乃云。昨夜释迦老子打翻漆桶。带累多少人头破脑裂。今日山僧忍俊不禁也。只好是看孔着楔。拈拄杖向空画此[○@(、/(、、))]。云。会么。于此会得。说什么麻三斤。干屎橛。要休便休。要歇便歇。所以道无边刹海。自他不隔于毫端。十世古今。始终不离于当念。其或未然。更听山僧曲引旁通去也。复举世尊初出母胎。一手指天。一手指地。云。天上天下。惟吾独尊。及至雪山苦行六年。睹星悟道。亦云。尽大地众生。一时成佛了也。据山僧判断。世尊一口两舌。处处惹人情见。引得云门大师道。我当时若见。一棒打杀与狗子吃。贵图天下太平。然云门大师只解骑虎头。不解捉虎尾。递相钝置。山僧当时若闻此语。只消掩耳而出。何也。佛之一字吾不喜闻。喝一喝。卓拄杖。下座。

　　上堂。师云。柴米油盐事事空。客来无计可融通。山僧昨夜动饥火。烧得须弥走芥中。大众还救取得么。试救取看。时象崖维那舞坐具。云。和尚会么。喝一喝。便出。师云。只好救取一半。然那一半还须山僧自救取。何故。输得自己。赢得他人。

　　岁旦。上堂。僧问。黄道初开。彩云弥布。如何是新年头佛法。师云。恰好。进云。和尚还有为人处也无。师云。有。僧喝一喝。师正色嘘一声。问。天雨宝华。空现宝色。地隐山河。芥含尘刹。如何是芥含尘刹句。师蓦头一棒。僧喝一喝。师又打。僧连喝。师连打。云。胡喝乱喝作么。僧礼拜。师云。掠虚汉。问。新年原是旧年人。如何是新年人。师云。搽胭抹粉。进云。如何是旧年人。师云。灰头土面。进云。新旧相去几何。师云。看取上头注脚。问。旧岁已去。新岁到来。新旧二岁了然不涉时。如何。师以手向面摸两摸。云。会么。进云。也要和尚相委悉。师云。为汝两次不荐。委悉个甚么。问。旧岁新年即不问。如何是春到梅华扑鼻香。师云。你鼻孔为什么被他换却。进云。还在。师云。在什么处。僧喝。师打。云。且道是赏你。是罚你。僧无语。师乃云。今朝新年头。昨日旧年尾。头尾与旧新。总较者些子。遂呈拄杖云。大众且道者些子又作么生较。良久。以拄杖掷地。云。从今抛掷在春风。一任华开与华落。

　　师诞日。上堂。问。清白池前苍古柏。拈得弥卢作寿山。今日拈来。和尚如何受用。师云。子丑寅卯辰巳午。甲乙丙丁莫莽卤。僧礼拜。师乃云。三十五前一着子。本无生也本无死。释迦狼籍雪山头。弥勒收归布袋里。蓦拈拄杖。云。今日落在山僧手里。逢人切莫错举。

　　师剃发上堂。云。山僧昨日发髼松。谁料今朝头颅秃。个事分明本现成。大都只是人轻忽。不轻忽。咄。咄。咄。六六原来三十六。卓拄杖。下座。

　　浴佛。上堂。师云。问底也问四月八。答底也答四月八。两两三三没傝　。都卢只逞口头滑。引得释迦老子一时恶发。指天指地独尊己大。却被云门一棒要打杀。撞着琅玡道个将此深心奉尘刹。今日山僧不解。明中抽横骨。暗中坐舌头。只好轻轻道个。活惊杀。活笑杀。大众且道。惊个什么。笑个什么。试简点看。简点得出。强中更有强中手。恶人还有恶人磨。

　　上堂。僧问。海干日出时如何。师便打。僧喝。师又打。僧又喝。师云。三喝四喝后如何。僧无语。师云。掠虚汉。僧礼拜。师乃云。古佛与露柱相交。逢人且说三分话。金刚与泥人揩背。未可全抛一片心。正恁么时。是谁境界。靠拄杖云。默默自知田地稳。腾腾谁谓肚皮憨。复举东印土国王请斋。一众俱诵经。惟二十七祖般若多罗尊者默默晏坐。王问尊者。何不诵经。者曰。贫道入息不居阴界。出息不涉众缘。常转如是经。百千万亿卷。山僧看来。本是一卷不断头经。却被尊者话为两段。致使无人信受奉行。今日我翼干沈大檀越来山。请升座。山僧自忖口门窄。尽力道不出个元字脚。只好将远祖者卷不断头经拈向人天众前。下个注脚。以拄杖卓一卓。云。还会么。下文繁长。付在来日。

　　上堂。师云。六月炎天倾大雨。声声　地启无生。洞知五十年前事。满目飞埃不是尘。如是。则截琼枝而寸寸是玉。析旃檀而片片皆香。其体也奚四山之可恃。其用也非五色之能媒。正恁么时。不涉体用一句作么生道。卓拄杖。云。有时扶过断桥水。依旧伴归明月村。复卓拄杖。下座。

　　解夏。上堂。师云。休夏自恣。千古同规。诸佛欢喜。众生皱眉。喜者甚喜。悲者甚悲。以拄杖卓一卓。云。惟我木上座迥出悲喜之外。终日间闲。倚墙靠壁。今日却被山僧握在手中。收之则撑天拄地。放之则七纵八横。发大机。显大用。佛来也与一顿。魔来也与一顿。现前若僧若俗。若男若女来也与一顿。过去七世父母。历劫宗亲。有主无主。乃贵乃贱来也与一顿。复卓拄杖三下。云。大众且道山僧何故如此聻。只因圣制告圆。大家做个满散。喝一喝。下座。

　　地藏菩萨诞日。上堂。师竖拄杖。云。大众。见么。有眼必见。卓一卓。云。闻么。有耳必闻。如是闻见分明。所以山僧升座为汝诸人证据。且道闻个什么。见个什么。莫是地藏菩萨舍其尊贵而降卑小。为汝四众发大誓云。众生度尽。方证菩提。地狱未空。誓不成佛么。虽然汗马功高。要且不是衲僧巴鼻。以拄杖敲香几。云。不若山僧今日更为诸人翻案去也。众生度尽。不证菩提。地狱已空。誓不成佛。山僧恁么告报。还知落处么。卓拄杖。下座。

　　孙起伯建大悲阁。请上堂。师云。山僧住此二三秋。拄杖芒鞋未彻头。千手大悲来摸索。一茎草上现琼楼。如是则尘尘垂手。刹刹现身。垂一手则千手万手俱备。舒一目则千目万目皆然。其慈也与三世诸佛同。其悲也与一切众生共。玉殿琼楼。因念而感。云路丹霄。随心而至。时　轹居士问。古殿藏僧棒。巍楼显法幢。法幢今大显。棒头旨未明。请师垂慈。傍通一线。师蓦头打一棒。云。棒头有眼。进云。谢师指示。师云。血滴滴地。卓拄杖。下座。

　　结制。上堂。师蓦拈拄杖。卓一卓。喝一喝。云。会么。若也会得。便知结制从此结。解制从此解。结解本同源。桑田变沧海。其或未然。更听山僧为汝诸人说偈注破。福城结制三冬。惟有今年最凶。捉败五湖衲子。兼收四海狞龙。佛祖尚未预数。人天岂立上风。会得棒头喝下。管教及第心空。喝一喝。卓拄杖。下座。

　　净心禅人为师祖觉然入塔。请上堂。僧问。昨夜紫霞朝北阙。今朝瑞气向南开。且道灵骨入塔是何作用。师云。鱼行水浊。鸟飞毛落。问诸行无常即不问。觉公去后归何处。师云。东西不管。南北不收。进云。死去生来。不依本分。过在甚么处。师云。脚跟下好与三十棒。僧礼拜。师乃云。飒飒腥风扑面来。肩头酸处▆难开。分明一具黄金骨。东掷西抛经几回。莫是一为无量。无量为一得么。且喜没交涉。莫是小中现大。大中现小。得么。且喜没交涉。莫是菩提涅槃。真如佛性。得么。且喜没交涉。莫是山河大地。明暗塞空。得么。且喜没交涉。莫是四大本空。五蕴非有。得么。且喜没交涉。既然未得。且道作么生是觉然上座底黄金骨。喝一喝。云。百骸俱溃散。一物镇长灵。

　　上堂。僧问。虚空无背面。八面绝玲珑向什么处安身立命。师云。怀州牛吃禾。益州马腹胀。问。衲僧共住学无为。谁是心空及第者。师便打。僧喝一喝。师复打。僧连喝。师连打。僧礼拜。师乃云。十五日已前为人脓滴滴地。十五日已后为人血滴滴地。正当十五日为人干暴暴地。朝打三千。暮打八百。毕竟落处如何。黄狗吃食。黑狗遭殃。

　　清白知客为受业师觉凡入塔。请上堂。师云。纤尘不染。净裸裸地绝承当。寸丝不挂。赤条条地无回互。所以道和合妄生。和合妄死。既生死都卢是妄。安有挂碍染污而着其间哉。今辰觉凡定公数门人请山僧为伊升座。露布葛藤。翻是无挂碍处立挂碍。无染污处成染污矣。何故。我王库内无如是刀。大众。且顿超一句作么生道。南北东西收不得。天堂地狱孰能该。

　　佛成道。解制。上堂。师云。一点明星刺眼开。辉天鉴地叹奇哉。当时想是无禅客。若有和声打落腮。大众且道。释迦老子有什么过要和声打落腮。试简点看。若简点得出。不枉在者里朝参暮请之勤。长期短限之逼。其或未然。连山僧龟毛拂兔角杖只好掷向福城东际又东际去。何也。为众竭力。祸出私门。掷杖。下座。

　　师诞日。上堂。僧问。世尊生时指天指地。和尚生时有何祥瑞。师云。七纵八横。进云。庆赏一句又作么生道。师便打。僧抚掌呵呵。云。别有昙华一朵新。便拜。师云。莫眼华。问。三十六年前行棒行喝。三十六年后度人已毕。正当三十六年。以何为人。师便蓦头一棒。僧喝。师连打两棒。僧礼拜。师乃云。山僧久不升座。想是舌头烂却。四众与吾庆生。震威痛下一喝。乃喝一喝。云。大众且道者一喝落在什么处。时四维上座以两手掩耳。师复喝两喝。下座。

　　结夏。上堂。师云。东塔今年结夏。老牛老马归舍。虽无水草供看。且有鞭绳恶辣。未审众中还有擎头戴角者么。试出来　跳看。时象崖西堂以两手作擎空势。师云。且喜出来。相共拖犁拽耙。下座。

　　解夏。上堂。师云。今朝七月十五。处处追宗荐祖。山僧总不恁么。单牧一头水牯。所谓法无定相。随遇即宗。以一事明则千差万别无不明。以一理契则万别千差无不契。然而事也理也。无不从此法界流出。究竟还归此法界。所以道实际理地不受一尘。佛事门头不舍一法。大众。正与么时。德山棒。临济喝。麻三斤。干屎橛。庭前柏树子。青州布衫重七斤。还当得鬼神茶饭么。还当得本分草料么。试辩别看。若辩别得出。一任擎头戴角。宇宙纵横。其或未然。莫将学解生知解。剔起眉毛子细看。

　　辞院。上堂。师云。山僧肚里乱如麻。伎俩无能尽爪牙。千日禅期今日毕。杖头卓处活龙蛇。遂卓一卓云。还有现跃飞腾者么。众无出。师以拄杖横眉云。楖栗横担不顾人。直入千峰万峰去。

　　破山禅师语录卷第一

　　(嗣法门人蜀渝州治平寺照衣敬刻
破山和尚语录第一卷　玉阳堆蓝弘礼禅人对　秀水谢祯仙书　嘉兴倪天章刊)

　　(康熙庚申岁孟春月嘉禾楞严寺般若坊藏板)
嘉兴大藏经　破山禅师语录


　　破山禅师语录卷第二

　　当阳玉泉嗣法门人印正等编

　　上堂二

　　住夔州府梁山县万峰山太平禅寺。崇祯六年四月初一日入院。

　　方丈云。万峰山顶别人间。上有梧桐开合欢。不是假鸡栖泊处。个中惟许凤凰参。顾视左右云。有么。有么。时一居士向前问讯。师云。鸡栖凤巢。非吾同类。

　　铨部文选郎中冯公善长。孝廉朱公维丰请开堂。师至法座前以杖击云。棒敲千树梅梢月。喝一喝云。喝散万峰山顶云。露出华王狮子座。当阳一着许谁登。大众见么。遂升座。拈香云。此一瓣香。形同枯木。状似铁牛。曾向十字街头横行直撞。今在万峰手里倒弄颠拈。爇向炉中。端为祝延。
今上皇帝万岁万岁万万岁。此一瓣香。逢强即弱。遇柔则刚。统中外之权衡。树文武之赤帜。奉为在任宰官。高增禄位。末拈香云。此瓣香冤入骨髓。过犯弥天。自从亲遭毒手。此是第二回拈出。供养见住浙江宁波府斳县天童山景德禅寺密云老和尚。用酬法乳之恩。就座。上首白椎云。法筵龙象众。当观第一义。师云。若论第一义。白椎上座已露了也。更要山僧鼓两片皮。弄三寸舌。堪作什么。虽然如是。要且新万峰。不忍杜口去也。只得向无言语处形言语。无机用处发机用。终不似三家村里。装聋卖哑。咳唾掉臂。以当宗乘极则。我者里禅道佛法。如山之高。似海之深。须是过量者来。略较些子。如或未能。以拄杖卓一卓云。且向者里荐取。复白槌。下座。

　　上堂。玉川胡居士问。生死关头事如何。师云。七又八篆。进云。正恁么时向甚处安身立命。师云。蒲峡口横说竖说。天龙峰头颠尾颠。士喝一喝。师便打。士云。者向无情破屋藏躲。旷劫生死。今朝彻底掀翻。现出本来面目。师征云。如何是你本来面目。士云。本来面目谁似他。水中明月镜里华。荡荡空空无不是。历历分明更不差。师摇手。士便出。问。石砫坪万峰山相见了也。即今升座。更为阿谁。师云。你眼华。进云。者老汉也具者般眼。师便打。问。铁牛不怕狮子吼。狮子即不问。如何是铁牛之机。师云。怕杀人。僧喝一喝。师云。者喝济得汝甚边事。僧无语。师乃云。太平寺里新开堂。衲子齐来露所长。尽力吐无元字脚。有何佛法可商量。

　　上堂。僧问。如何是万峰境。师云。青青翠翠山头叠。进云。如何是境中人。师竖拄杖云。直直条条肩上横。进云。无境无人时如何。师便打。僧连喝。师连打。僧礼拜。师乃云。春至百华开。秋来黄叶落。四时尚不迁。谁缚欲谁脱。如是则知天地同根。万物一体。圣凡一心。古今一道。事理一揆。更无一丝毫强言巧诈处两入。向此不悟。转生人我。妄计是非。轮回是中。自取流转。今日山僧只得向好肉上剜疮。虚空里掘洞。以拄杖举起。召众云。还见么。见月休观指。归家罢问程。

　　冬月。一日。上堂。师云。识得一万事毕。南山起云。北山下雨。震威喝一喝云。娑羯罗龙王被山僧一喝。吓得倒退三千里。大地降了一夜浓霜。个个冻得腰腃熟睡。大众且道醒来受用一句作么生道。乾坤老我一头雪。岁月消磨百瓮齑。

　　上堂。师云。十五日已前为人。前不构村。十五日已后为人。后不抵店。正当十五日。棒如雨点。喝似雷奔。大众且道是什么意旨。作何话会。一马生三寅。

　　上堂。僧问。如何是诸法实相。师便打。僧伫思。师云。死汉。僧礼拜云。假饶劫坏时实相在什么处。师云。合取狗口。僧礼拜。师乃云。山僧才上蒲团。正在做梦。忽遇尹戴二居士到榻前作礼。请山僧升座。为众说法。山僧自揣世出世法浑然是梦。妻财子禄也是梦。真如佛性也是梦。田园屋宅也是梦。菩提涅槃也是梦。为官为吏也是梦。成佛成祖也是梦。所以道。一切有为法。如梦幻泡影。如露亦如电。应作如是观。此是闭眼底梦。还有开眼底梦。待大众礼拜了。即向伊道。众无出。师下座。尹居士跪乞说破。师蓦头一棒。归方丈。

　　上堂。僧问。如何是异类中事。师打云。者畜生。进云。也须还我话头来。师又打。僧喝一喝。师又打。进云。棒头纵有真消息。也落时人第二机。师云。如何是你第一机。僧拟议。师云。不识痛痒在。问。如何是打死人底棒。师便打。僧作死势倒地云。如何是活人底棒。师高声云。将者死尸拖出去。僧即起。趋出。师乃云。山前山后雨蒙蒙。就里浑无一窍通。惟有山僧拄杖子。撑天拄地活如龙。大众且道朝打三千。暮打八百。成个甚么边事。众无语。师喝一喝。下座。

　　佛成道日。上堂。僧问。有物先天地。正恁么时是先是后。师云。待天龙峰点头即向汝道。问。满眼满耳。非色非声。是甚么意。师云。满眼满耳。非色非声。问。海浪藏识。境界法身。如何是境界法身。师云。进前来向汝道。僧礼拜。师云。犹未向汝道。礼拜个甚么。僧喝一喝。师便打。问。世尊拈华。迦叶微笑。未审笑个甚么。师云。笑汝不荐。进云。荐后如何。师云。世尊不拈华。迦叶不微笑。僧礼拜。师乃云。华绿桠居士为我释迦老人成道来山设斋。山僧只得因斋庆赞。以拄杖画此○云。大众会么。时升吾张居士出众作礼。卓然而立。师云。此处会得。虚空粉碎。大地平沉。心佛众生。三无差别。士展两手。师复以拄杖画此○云。六年冷地无人问。一点明星是祸胎。

　　上堂。师云。昨夜梅华香宇宙。今朝雪子擂长空。就中一点真消息。拈向诸人鼻孔中。蓦呈拄杖云。未证据者向此嗅嗅看。是甚么意旨。时破浪在众作呵呵声。师以拄杖掷地云。穿过髑髅。

　　解制。上堂。师云。万峰解制万峰雪。封着圣凡人路绝。只许狞龙跃碧空。横身天外摇长舌。说道一切法不生。一切法不灭。问取诸人向此长期短限。就中者点彻不彻。彻则掉臂不顾。不彻从前与汝眉毛厮结。何故太平寺里。原与诸方迥别。

　　为受业大持师翁埽塔。上堂。僧问。始别三巴去。终归桑梓来。还乡曲调作么生唱。师云。哩啰哩啰。进云。大持师翁即今在什么处安身。师卓拄杖云。会么。进云。我则不然。师打云。不然个什么。僧拂袖便出。师乃云。山自青兮水自绿。其中一具黄金骨。巍然坐断长松村。日有风云常拭拂。如是乌用忤逆儿孙拈帚而为祭埽哉。盖人人本有者具黄金骨。一向东掷西抛。出生入死。不知生之来处。死之去处。所谓佛佛出世。唯为一大事因缘者是也。然祭埽者。世俗中臣当尽其忠。子当尽其孝。仁义道中。理不可无。吾教中亦有授受之源。灯灯相续。师资之礼。亦复如是。总之祭埽中为活计。不明生死大事因缘。则祭埽何益也。毕竟将大事因缘看到不疑之地方可。君恩亲恩。三宗九族恩。一时报毕。大众且报恩一句作么生道。将此深心奉尘刹。是则名为报佛恩。喝一喝。下座。

　　上堂。僧问。峰峦挺秀。鹤不停机。未审夜来还许归巢否。师云。松树下一场懡　。进云。长飞去时如何。师云。脚跟下好与三十棒。僧礼拜。师乃云。昨夜浓霜铺大地。今朝杲日丽长空。个中一点真消息。怒起泥牛吼万峰。所以道欲识佛性义。当观时节因缘。时节若至。其理自彰。如迷忽悟。如我字水上座。曾向三乘十二分教已具一只眼。不以得少为足。远来万峰。痛为激扬。正是时节因缘至也。复举周金刚云。三乘十二分教略颇粗知。终不闻南方一类魔子道。直指人心。见性成佛。于是出蜀。澧阳路上见一婆子卖饼。买饼点心。婆指担曰。什么文字。曰。青龙疏钞。曰。讲何经。曰。金刚经。曰。我有一问。你若答得。施与点心。若答不得。且别处去买。金刚经道。过去心不可得。现在心不可得。未来心不可得。未审上座点那一个心。渠无语。婆指参龙潭。及到龙潭。谈及此事。抵夜。潭曰。更深何不下去。周珍重。便出。却回曰。外面黑。潭点纸灯度与。周拟接。潭复吹灭。周于此大悟。便礼拜。潭曰。子见个什么。周曰。从今向去更不疑天下老和尚舌头也。至来日。潭升座。谓众曰。可中有个汉。牙如剑树。口似血盆。一棒打不回头。他时向孤峰顶上立吾道去在。周将疏钞堆于法堂前。举火炬曰。穷诸玄辩。若一毫置于太虚。竭世枢机。似一滴投于巨壑。遂焚之。师云。试看者着子未悟时。以舌尖利辩处认为大海。殊不知似一毫而已。从吹灭纸灯时。方知小大不相容隐。大众且道。未悟时云。三乘十二分教略颇粗知。还知个什么。已悟后。又悟个什么。还委悉也无。未到尽惊山险峻。曾来方识路高低。

　　师诞日。上堂。僧问。和尚诞生是有量。如何是无量。师云。耳朵原来两片皮。僧礼拜。师乃云。人人道我生。我生则我死。应知生死根。棒彻虚空髓。惊起石乌龟。能吞铁鹞子。大众当恁么时。不涉春秋一句作么生道。侥伊数到劫云初。不识平天华甲子。

　　佛诞日。结制。上堂。僧问。从上佛祖所传正法眼藏。涅槃妙心。涅槃妙心即不问。如何是正法眼藏。师云。瞎。进云。瞎。师云。是你瞎。是我瞎。僧顶鞋而出。师云。大似西施戴箬帽。师乃云。今辰是我释迦老人从摩耶夫人腹中走出。周行七步。目顾四方。一手指天。一手指地云。天上天下。惟吾独尊。起干戈时节也。后云门老贼道。我当时若见。一棒打杀与狗子吃。贵图天下太平。亦是勾贼破家。不免傍观者哂。万峰恁么告报。未审众中还有抱不平底么。有。不妨推倒禅床。喝散大众。宁不俊哉。如无。且向万仞峰头结夏。千军队里安禅。平陂一并拈却。处处杨华吐烟。

　　上堂。师云。黑漆皮灯笼。中间欠点红。有人解挑拨。无处不光通。大众。莫是三世诸佛横说竖说是解挑拨么。料棹没交涉。历代祖师颠拈倒弄是解挑拨么。料掉没交涉。明宇赵居士施点长命光灯是解挑拨么。料掉没交涉。今日现前檀越营斋供众是解挑拨么。料掉没交涉。香灯蚤晚殷勤是解挑拨么。料掉没交涉。既总未是。毕竟是甚么人解挑拨。聻。以杖指灯云。我见灯明佛。本光瑞如此。

　　因雪。上堂。师云。飒飒风声动林野。飘飘雪片满丹墀。当年有个庞居士。问着十人九不知。只为不识阴阳造化。皆从此始被寒暑境物热瞒了也。举药山十禅客送庞居士至门外话雪因缘。师云。万峰当时若预数。待伊道。好雪片片。不落别处。便劈口与他一拳。直饶庞居士辩似悬河。塞断咽喉而去。还知么。莫言清蚤起。更有不眠人。

　　上堂。师云。天晴日头出。落雨地下湿。人情所必然。何用强分析。不分析且道蹇。栋宇者里牧一群水牯牛。痛添草料。蓦呈拄杖云。还会么。众无语。师高声云。少间向碗底箸头上荐取。卓拄杖下座。

　　解制。上堂。师云。年年七月十五。惟有今年最苦。田禾又被天收。人物尽遭贼掳。太平寺里今朝解制。明上座不妨随例颠倒。以拄杖一时打散。归方丈。

　　开炉。上堂。师云。旧年始。今年末。炉鞴钳锤分外恶。任是铜头铁额来。顶门一击倾湫岳。如是则全杀全活。铸利器于目前。半掩半开。运腐滓于脑后。千妖百怪。结舌藏锋。十圣三贤。潜踪绝迹。正当恁么时。且道凤泉黄居士祈嗣一句作么生道。麒麟出而凤凰现。金轮御而玉烛调。

　　上堂。师云。今辰是我尼足上座营斋供众。请山僧升座。露布者个消息。然者个消息。自我释迦老人初出母胎。一手指天。一手指地云。天上天下。惟吾独尊。已露了也。后出孔圣人道。未知生。焉知死。吾无隐乎尔。亦露了也。更要山僧露布个什么。虽然如是。事无一向。有条攀条。无条攀例。举韩文公参大颠禅师。问曰。春秋多少。颠举念珠云。昼夜一百八。公回致疑。次日再来。遇堂中首座。举前话问意旨如何。座扣齿三下。公复造大颠之室理前问。颠亦扣齿三下。公曰。原来佛法无两般。颠征其故。公曰。适来问首座。亦如是答。颠召首座问曰。是汝如此对否。座曰。是。颠拈拄杖打二十。摈出院。师云。文公若不深入虎穴。争得虎子。大颠虽有定乱之谋。且无安邦之计。犬似打蛮子。吓好人。大众。如大颠不肯首座则且置。且道今时人与古时人春秋数目毕竟是多少。还委悉么。饶君昼夜一百八。数到驴年卒未休。

　　修造毕。上堂。师云。复古太平寺。凄然感废兴。寒灰八百载。破衲两三僧。黠鼠居香积。妖狐吹佛灯。黄金重布地。不识有谁能。

　　上堂。昨夜冬瓜劝瓠子。今朝瓠子劝冬瓜。分明曲直两条路。行者如何不到家。大众且道谁是途路客。谁是到家者。屋北鹿独宿。溪西鸡齐啼。

　　佛成道日。上堂。师云。天上明星突出。释迦打失一目。回观六道四生。个个如虫御木。

　　解制。上堂。值放爆竹。师乃云。一声爆竹响元宵。露柱灯笼话寂寥。漆桶依然还不快。青藜拄杖打驴腰。卓拄杖。喝一喝云。讨甚么碗。

　　师诞日。上堂。师云。此众无枝叶。惟有诸真实。蓦呈拄杖召大众云。且道者个是真实。是枝叶。试辩别看。若辩别得出。尽未来际不曾生。尽未来际不曾灭。净裸裸绝承当。赤洒洒无回互。到此唤作无生话无缝塔无底篮无根树。既一切俱无。现前椎钟擂鼓云集四众。强山僧登曲录木床。弄鬼眼睛底复是何物。只知事逐眼前过。不觉老从头上来。

　　结夏。上堂。师云。正仁张居士为我释迦老人降诞之辰浇一杓恶水。要山僧痛为雪届。只得驱天龙峰倒。卓蒲峡口横。开说几句。长言短语。应个时节。遂高声云。世乱年荒事事微。道人行履白如圭。饥餐渴饮浑无事。炼得身轻同鹤飞。

　　上堂。僧问。尽力道不出底句分付阿谁。师云。猢狲入布袋。僧即舞坐具出法堂。师喝一喝。乃云。十方同聚会。天龙八部人非人等。个个学无为。卓拄杖一下云。唯有者个不堕诸数。此是选佛场。东边牛栏西边马圈。心空及第归。淳底自是淳。暴底自是暴。万峰恁么注脚。且道还有庞居士转身吐气处也无。时破雪同众齐下一喝。师嘘一声。卓拄杖。下座。

　　上堂。师云。六月一。毒热极。路上人顶伞。田中人戴笠。此事极分明。何用强分析。咦。不分析。将谓赤须胡。更有胡须赤。

　　开炉。上堂。师云。大地分明一座炉。圣凡浑是火柴头。挨挨济济无他伎。一度生烟一度愁。大众且道那里是他生烟处。莫是出生入死是生烟处么。超凡越圣是生烟处么。无明烦恼是生烟处么。贡高我慢是生烟处么。喜怒哀乐是生烟处么。若也如是。则攀宇宋居士饭僧祈嗣得非生烟而何。所以道。凡有所求。一切皆遂。求官位得官位。求富饶得富饶。求长寿得长寿。求男女得男女。其或未然。且将无明而证解脱。即烦恼而获菩提。溷作一话头。朝也如是。暮也如是。行也如是。坐也如是。参到情忘见绝。智泯心灰。　地一声。方得倒断。以拄杖卓一下云。还会者个么。觅火和烟得。担泉带月归。

　　解制。上堂。师云。长期短限。不惜寸阴。暮请朝参。非图蛙步。且如俊鹰快鹞。终登凤子龙儿。人人气宇吞空。个个光明含象。不因正打傍敲。奚具铜头铁额。虽然如是。要且诸方大有人不肯在。何以故。开门放出郎当汉。脑后分明欠一槌。

　　开炉。上堂。僧问。不与万法为侣者是什么人。师云。头上漫漫。脚下漫漫。问。万法归一。一归何处。后高峰大师道。我当时打失一只眼也。且道那里是他打失眼处。师云。十字街头　砖。僧无语。师嘘一声。僧礼拜。师乃云。万峰今岁强开炉。柴米油盐事事无。珍重两堂云水客。肚饥须用篾条箍。如是则知马祖问药山云。子近日见处何如。山云。皮肤脱落尽。惟有一真实。祖云。汝既如是。何不拾取三条篾束取肚皮。随处住山去。山云。某甲何人。敢言住山。祖云。不然。未有常行而不住。未有常住而不行。欲益无所益。欲为无所为。宜作舟航。无久住此。师云。药山老汉受恩深处便为家。只得恁么去。马大师怜儿不觉丑。只得恁么行。万峰者里虽是与他同条生。不与他同条死。也无真实处。那更有皮肤。以百日为限。以彻为期。各各放开肚皮。随处鼓粥饭气去。何故。男儿自有冲天志。不向他人行处行。喝一喝。下座。

　　上堂。问。如何是透关句。师云。胡笳塞上知音少。羌笛城头和者稀。进云。剑为不平离宝匣。药因救病出金瓶。师拈杖便打。进云。恁么不恁么钻山透海几鲲鳌。师嘘一声。僧礼拜。师乃云。两又不成双。单又不成只。曼殊三更三。长庆蒲团七。德山末后句。云门顾鉴咦。万峰不恁么。无孔铁锤当面掷。以拄杖掷地云。参。

　　上堂。师云。古人道。第一句荐得。与佛祖为师。第二句荐得。与人天为师。第三句荐得。自救不了。虽然如是。鱼鲁参差。刀刁相似。今日山僧又且不然。第一句荐得好肉剜疮。第二句荐得虚空掘洞。第三句荐得烂泥有刺。大众。山僧恁么告报。且道与古人是同是别。时字水鼓掌一下。师嘘一声。下座。

　　解制。上堂。僧问。有结有解。世谛流布。无结无解。未是全提。和尚到此如何指示。师便竖起拄杖。进云。八角磨盘空里走。脚头不觉是春来。师云。脚跟下好与三十棒。僧礼拜。师乃云。今日万峰解制。驴唇马嘴齐出。浑如春燕喧梁。宛似秋蝉语树。拄杖芒鞋致疑。石头瓦块瞥地。分明告报诸人。只恐诸人不荐。卓拄杖名大众云。还荐么。有两僧齐喝。师云。草鞋脚底疑无路。拄杖前头别有山。下座。

　　辞院。上堂。师云。奔东走西。脚跟犹未点地。去此就彼。鼻孔依旧辽天。龟毛拂子。刺瞎释迦眼睛。兔角杖头。敲破狸奴脑盖。蒲峡口赞扬莫及。金鹅池水洗不清。只得撩起便行。亦是令行符到。正恁么时且道如何行履。聻。菊径两行烟泪落。引鞭一辔马蹄黄。

　　住梁山中庆禅寺。三门云。天王赐与华屋。要因门入。且道如何是门。喝一喝云。从者里入。

　　方丈穷厮。煎饿厮。炒中庆。本分草料。吃著令人便饱。指法座云。声色二上座已为诸人露头露面了也。还见么。烛华光满座。梁燕语留人。遂升座。拈香云。此一瓣香。端为祝严。
今上皇帝万岁万岁万万岁。伏愿雕弓已挂狼烟息。万里讴歌贺太平。次拈香云。此瓣香奉为阖国勋贵。当道宰官。伏愿风以时。雨以时。道安百姓。齐其家。治其国。德被万民。末拈香云。此瓣香威音那畔盘根。今世门头秀实。第三回拈出供养天童山密云老人。用酬法乳。敛衣敷座。上首白椎竟。师云。钩头有饵。意外无私。拟泛扁舟。鱼龙　跳。还有现跃飞腾者么。僧问。释迦老人今日生是谓谤佛。释迦老人未生亦是谤佛。生与未生即不问。如何是瞿昙独尊处。师云。将谓狞龙跃。谁知跛鳖来。僧喝一喝。师云。此喝落在甚么处。僧拟测。师便打。僧礼拜。师乃云。山僧向南方走一回。拾得几个金刚圈。一篮粟棘蓬。今日向人天众前。不辞拈出。与诸人共相吞跳。以拄杖打圆相云。者是金刚圈。试跳看。僧云。跳。师举拄杖云。者是栗棘蓬。试吞看。僧云。吐。师云。多口阿师未在。僧无语。师云。不是与人难共聚。大都缁素要分明。

　　上堂。师云。撞到今朝五月一。荒田瘦地都栽毕。我侬有首洗泥歌。唱出令人笑尿滴。哩哩啰。啰啰哩。种田博饭家常事。不是饱参人不知。复举地藏问众禅客从何方来。一僧云。从南方来。藏曰。南方佛法。近日如何。僧云。商量浩浩地。藏曰。何如我者里种田博饭吃。僧云。怎奈三界何。藏曰。唤什么作三界。僧无语。师云。者饭袋子大似逆风扬尘。自取扑面。若是个汉。待他问南方近日佛法如何。只消当面便唾。更再如何若何。拂袖便行。不惟疑着地藏。亦且不玷行脚。山僧恁么告报。未审众中还有傍不肯底么。良久。众无出。师云。行脚不开如是眼。草鞋终被石头欺。

　　上堂。师云。般若如大火聚。四面不可入。般若如清凉池。四面俱可入。大众且道入底是不入底是。试简点看。若简点得出。不妨到方丈里通个消息。

　　开炉。上堂。师云。锻炼几团顽铁。入火粗而出火细。疗理几个病人。吞药易而吐药难。只须吞吐得宜。入出得所。慈悲下智之庸愚。成就上根之利器。若遇泠脆热焦。牛溲马溺。任是扁鹊卢医。见之拱手。巧匠良工。闻之吐舌。是以中庆今日开炉设铺。未审众中还有不经锻炼疗理者么。试出来相见。如无。巧匠炉边多钝铁。良医门首足病人。

　　上堂。师云。说心说性。毒蛇头上揩痒。举古举今。饥鹰爪下夺食。明上座不吐一词。却违所请。只得因斋庆赞去也。以拄杖画此⊕。召大众云。会么。若也会得。东家牛渗卵。西家马出鹅。羊择干处尿。驴拣湿处屙。其或未然。中和峰顶云烝饭。佛殿阶前狗尿天。

　　住开县凤皇山栖灵禅寺。三门云。门里出身易。身里出门难。难易且置。如何是身里门。门里身。以拄杖划一划云。皂上乌鸡深夜绣。暗中一线实难通。

　　佛殿云。清虚冷澹。寂寞苦空。个里荐得了无异同。新长老不识好恶。且向个里展具三拜。

　　方丈云。维摩室而不窄。摩耶腹而乃宽。今日新栖灵端居方丈。权衡佛祖。号令人天。且道将甚么施设。一篮栗棘蓬。几个金刚圈。

　　施主请开堂。师至法座前。以杖指座云。大众见么。即此座非他座。三世诸佛从此转法轮。历代祖师从此传心印。明上座又且不然。从此诃佛骂祖去也。何故。鬼怕恶人难展掌。贼凭赃物易成头。喝一喝。遂升座。拈香云。此一瓣香。端为祝严。
今上皇帝圣躬万岁万岁万万岁。伏愿尧风吹一统。舜日照三千。次拈香云。此一瓣香奉为本省当道尊官。伏愿威镇三峡。光耀九天。末拈香云。此一瓣香名不得。状不得。第四回拈出供养天童山密云老和尚。以酬法乳之恩。敛衣就座。上首白椎竟。师云。水投水。澄源湛寂。空合空。恢豁洞然。就中能变化吐风雷者试出来相见。僧问。昔日瞿昙。今朝和尚。是同是别。师打云。是同是别。进云。即今已登狮子座。单传意旨是如何。师亦打。僧舞坐具而退。师乃云。一法若有。毗卢堕在凡夫。万法若无。普贤失其境界。纵横理事。收放主宾。纳须弥于芥中。掷大千于方外。繇是大中现小。小中现大。一为无量。无量为一。正恁么时福国祐民一句作么生道。一旦氛埃清四海。垂衣王化自无为。复举陆亘大夫语南泉云。肇法师也甚奇怪。解道天地同根。万物一体。泉指庭前牡丹云。大夫。时人见此一株华。如梦相似。师召大众云。且道南泉此语是过誉语。是寓讥语。试辩别看。若辩别得出。玉堂金马登科第。腐草残华壮帝都。

　　上堂。师卓拄杖一下云。大众闻么。木上座为汝诸人转根本法轮去也。尘说刹说炽然说无间歇。复以拄杖掷地云。频呼小玉原无事。只要檀郎认得声。

　　病起。上堂。僧问。元彻生平不参禅。不学道。秪拾得一柄金刚剑。能截断天下老和尚舌头。今日举向和尚前。未审如何抵敌。师合掌云。善哉善哉。进云。不露锋铓时如何。师云。白铁汉。僧喝一喝。师云。再喝一喝看。僧拟测。师云。灼然。僧礼拜。师乃云。病僧为病极。说法乖法式。静地念摩诃。寻声入福慧。所以道我本无病。为众生病。众生病除。我病亦无。众中还有病不病者么。良久云。二十年来经药饵。不知此疾是膏肓。

　　上堂。师云。如何是诸佛出身处。东山水上行。如何是诸佛出身处。西河火里坐。如何是诸佛出身处。熏风自南来。殿阁生微凉。咄。字经三写。乌焉成马。

　　上堂。僧问。不参禅。不念佛。只学得一个无心应万物。师云。那里是汝无心处。进云。无心岂有处。师蓦头一棒云。者个聻。僧礼拜云。谢指示。师云。指示个什么。僧拟议。师嘘一声。僧礼拜。师乃云。者个事。三贤胆丧。十地魂惊。变大地作黄金。搅长河为酥酪。拈一茎草作丈六金身。将丈六金身作一茎草。坐微尘里转大法轮。如是则古人道。有一物。明历历。黑漆漆。上拄天。下拄地。常在动用中。动用中收不得。大众。既在动用中。为什么收不得。速道速道。

　　上堂。师云。眼若不睡。诸梦自除。心若不异。万法一如。所以道。我有时见山不是山。见水不是水。见僧不是僧。见俗不是俗。见男不是男。见女不是女。有时见山是山。见水是水。见僧是僧。见俗是俗。见男是男。见女是女。如是则全明全暗。双放双收一句作么生道。卓拄杖。喝一喝云。下坡不走快便难逢。

　　上堂。师云。昨日三。今朝四。俄然不觉霜铺地。朔风凛凛骨毛寒。吹起个中无孔笛。韵出漫游云。疏通前后际。非五音。非六律。问取拄杖子。拄杖子道个直条条。赤洒洒。终日倚墙靠壁。参。

　　上堂。师云。默时说驱耕夫之牛。说时默夺饥人之食。就中有舌头。谈而不谈。且道是什么人。举世尊一日升座。默然不语。阿难白佛云。世尊何故不说法。佛言。会中有二比丘犯律仪。故不说法。阿难以神通力观是二比丘。立摈出。世尊还复默然。阿难又白佛云。是二比丘为我摈出。世尊何故不说法。佛言。吾誓不为二乘人说法。便下座。师云。据山僧看来。世尊大似压良为贱。栖灵门下要且不然。若有人白云。众中有二比丘犯律仪。为我摈出。请和尚为众说。法只向他道。为汝说法竟。山僧恁么告报。不独辩魔拣异。亦且流通正眼。以拄杖卓一下云。还委悉么。祸不单行。

　　辞众。上堂。僧问。寸心不昧时如何。师云。天上有星皆拱北。人间无水不朝东。进云。善恶不随时如何。师云。脑后见腮。僧礼拜。师乃云。摆棹临江走一头。丝纶才展浪横舟。收来放去如何速。此处无鱼别下钩。

　　破山禅师语录卷第二

　　(嗣法门人蜀渝州治平寺照衣敬刻
　破山和尚语录第二卷　堆蓝弘礼禅人对　秀水谢颖仙书　嘉兴倪天章刊)

　　(康熙庚申岁孟春月嘉禾楞严寺般若坊藏板)
嘉兴大藏经　破山禅师语录


　　破山禅师语录卷第三

　　当阳玉泉嗣法门人印正等编

　　上堂三

　　住顺庆府渠县祥符禅寺师在栖灵受请拈帖示众云三张白纸便谓千里同风一个圆相钦师却被马师惑栖灵者里车不横推理无曲断请维那剖露。

　　山门云昔日闻公远祖从此出今朝不肖儿孙从此入虽然出入不同要且门庭不别大众目道那里是不别处以杖指云十方婆伽梵一路涅槃门。

　　佛殿云堂堂坐断千差路密密疏通万别疑信手拈来无不是当阳抛出大家知虽然如是也要公验分明展具三拜。

　　方丈云据此室行此令勿问船来陆来只要头正尾正喝一喝。

　　指法座云八万四千狮子座此当为第一纵广正等八万四千由旬此座非大于中坐者其身非小以如是座坐如是人以如是人坐如是座大众还见么举头天外望谁是我般人遂升座拈香云此瓣香端为
今上皇帝祝严圣躬万岁万岁万万岁伏愿皇风共山川而并扇法轮同日月以齐推次拈香云此瓣香奉为文武卿相阖郡缙绅伏愿借当世而修出世即凡心以证圣心末拈香云此瓣香从东过西从西过东撞着一个老布衲一椎粉碎此是第五回拈出供养见住浙江宁波府天童山密云老和尚以酬法乳之恩敛衣趺坐上首白椎竟师云古岸滩头掷钓台丝纶初展去还来清波浮定有无意负饵金鳞梦眼开以杖作钓势云有么有么时有僧出众礼拜起喝一喝拂袖而退师云领取钩头意莫认定盘星良久复云毛吞巨海万顷风涛闹括括芥纳须弥十方世界净裸裸以大圆觉为我伽蓝四生六道尽集其中行住坐卧屈伸俯仰迎宾待客屙屎放尿拈匙放筋动静忙闲无不承此恩力所以道佛子住此地则是佛受用常在于其中经行及坐卧夫如是会人人悟证平常个个七穿八穴不待啐地折嚗地断如红炉点雪冷灰嚗豆正与么时祝圣开堂一句作么生道雕弓已挂狼烟息万里讴歌贺太平。

　　上堂师云年年腊月八黑豆解生芽水母因无眼求食须仗虾明星射脑盖捏目便生华此道如何会瞿昙是释迦。

　　上堂师云今日强登曲录木圆音一吼震山谷人非人等蓦相逢弹指顿超烦恼窟如是则知显教圆寂正堂禅师不离烦恼而证解脱不离生死以般涅槃来山僧拄杖头上倒驾慈航现无边神变道两句苦辞去也大众还闻否且道是那两句聻耳边多少闲题目赚我光阴十万程。

　　上堂师云天地未始父母未生浑忘物我拨掷渠谁以拂子画一画复画此○云自此一画一圈而分两仪四象八卦六爻以至吉凶否泰交会岐殊妙辨悬河无出此一圈一画之中复画○云若也从此荐得改禾茎为粟柄易短寿作长龄其或未然有限身心时不待无情寒暑日相催。

　　上堂师云今朝腊尽与年穷处处人烧松火蓬惟有此间一种别冷清清地闹丛丛复举秀才问赵州佛满一切众生愿是否州云是曰弟子要和尚手中拄杖可与否州云君子不夺人所好曰我不是君子州云老僧亦非佛师云秀才虽有定乱之谋且无安邦之计赵州探竿在手影草随身不妨奇特中显奇特好手中呈好手将谓本分翻为分外山僧正眼看来才启口处好与三十棒何也祥符门下赏罚分明。

　　追严上堂师云元宵正月半日月灯明现即此为亡灵本光破诸暗盏子扑落地碟子成七片露柱撞灯笼山门骑佛殿此意是如何吾道一以贯。

　　师诞日上堂僧问和尚跳出生死圈如何今日又降诞师云大好疑着僧礼拜师乃云突出难难难办别拟之易易易承当一声　地尽生死下座云诸仁者请续后句。

　　上堂僧问月未圆时如何师云合进云月正圆时如何师云恰进云星月不现时如何师云劄僧礼拜师乃云莲胎未质梅蕊不萌洞空劫之本有尽今时之自得人人常光现前个个壁立万仞只侥海屋添筹南山增算犹是化门边事不涉延促一句作么生道一溪红白桃李树四野青黄菜麦田。

　　上堂僧问是法非思量分别之所能解为甚么唯佛与佛乃能知之师云知音不必频频举八两原来是半斤僧礼拜师乃云施主强请升座多说不如少说少说不如不说何以故是法不可示言词相寂灭复举药山久不升座院主白云大众久思和尚示诲山曰打钟着众才集山便下座归方丈主随后问曰和尚既许为大众说法为甚么一言不措山曰经有经师论有论师争怪得老僧师召大众云昔日药山今朝祥符且道是同是别良久复云旱地雷声晴天霹雳两个古锥都来是贼。

　　上堂师云止止不须说葛藤遍野不为多我法妙难思绊着几个便卖弄诸憎上慢者冬瓜直儱侗瓠子曲弯弯闻必不敬信只缘无眼耳鼻舌身意山僧恁么判断且道释迦老子还向什么处转身吐气只怕众生不是佛是佛何愁不解语。

　　上堂值驴鸣师云平地起孤堆虚空堕地走撞着瞎驴鸣将谓狮子吼震威喝一喝下座。

　　追严上堂师云春日晴黄莺鸣声声韵出观音门有人向此活机括刹刹尘尘现胜身如是则我等持满公先慈余氏不离当处而遍沙界不历僧祗以获法身来山僧拄杖头上现一行三昧去也卓拄杖召大众云还闻么若将耳听终难会眼底闻声方始知。

　　上堂僧问青天白日昭昭灵灵睡着时主人公在甚么处师云向前来与汝道僧遂进前一步师云是甚么进云不离当处师笑云大好睡着在僧礼拜师乃云云凝觉春尽雨过知华残了达觉知处恁忙亦是闲大众忙间即且置试道觉知处如何了达良久云不遇春风华不开华开又被风吹落。

　　解制上堂师云今朝三月十百日禅期毕衲子问如何棒头蓦面掷曼殊前后三长庆蒲团七即此罢炉锤几人成大器以拄杖掷地云祥符解开布袋放出出群角虎不会狮子翻身个个解打口鼓以手拍口云冬冬。

　　住顺庆府大竹县无际禅寺山门云门庭施设不如破山入理深谈犹较无际百步以拄杖卓一卓便入佛殿云若向者里礼拜眼里撒沙不向者里礼拜佛头着粪试问诸仁者且道礼拜底是不礼拜底是遂展具云不礼各白称尊礼则互相恭敬便拜。

　　方丈云入门棒入门喝痛施恶辣钳锤有时语有时默全彰本分草料忽遇一个半个瞎驴且作么生管待喝一喝。

　　指法座云千圣向此证知一众从兹开悟人人立地顶天个个眼横鼻直还见有路可上也无遂升座拈香祝圣毕末拈香云此瓣香三登九上拨草瞻风受尽苦辛一期印可第六回拈出供养天童山密云老人以酬法乳之恩敛衣敷坐上首白椎竟师云凤山挺秀燕水迢遥鹤不停机龙难凑泊就中有现跃飞腾者么一僧出众喝一喝师云跛鳖盲龟乱　跳僧无语师云不信道问今日结制聚喧喧心光照透境相还心光照透即不问心境双忘事若何师云十字街头亲见父进云心境未忘时如何师征云汝唤什么作境僧伫思师嘘一声僧礼拜师乃云一机透彻千途万辙同归一道坦然十圣三贤齐赴火不待日而热风不待月而凉鹤胫自长凫胫自短只饶未露已前荐得犹是半提且全提正令一句作么生道横按莫邪全正令太平寰宇斩痴顽。

　　上堂师云如何是祖师西来意庭前柏树子觑着则眼瞎如何是祖师西来意神前酒台盘吃着则口哑如何是祖师西来意檐前雨滴声听着则耳聋大众会么字经三写乌焉成马。

　　上堂师云若以问答是禅禅非问答若以坐卧是禅禅非坐卧若以动静是禅禅非动静若以取舍是禅禅非取舍若以语默是禅禅非语默正恁么时如何是禅聻泥牛耕破波心月木马嘶回劫外风复举梁武帝前因为樵夫上山斫柴次忽值猛雨投破寺躲见佛亦被雨洒即以自戴笠盖佛后报为王是以不迷本因五里一庵十里一寺又感初祖达磨航海而来迎内供养一日问曰朕造寺度僧未审有何功德磨云实无功德武帝自此开悟悔昔所作尽是有为功用今日山僧看来一佛一祖鼻孔各别一个是荷叶团团团似镜一个是菱角尖尖尖似锥。

　　上堂师云有问有答踏着秤锤原是铁无问无答鼻孔依然搭上唇且道问底是不问底是良久卓拄杖一下云参。

　　浴佛上堂师云年年四月八处处浴悉达者里不恁么焚香活烧杀何以故是法平等无有高下复举世尊初生一手指天一手指地便道天上天下惟吾独尊后云门大师道我当时若见一棒打杀与狗子吃贵图天下太平师云一佛一祖手眼各别一个意在东南一个志向西北无际今日各与三十棒何故如此山僧棒头有眼。

　　上堂师云今日升座无他为裔宇张居士求嗣特特举扬宗教续佛祖慧命即续人间宗嗣所以道不孝有三无后为大以生死涅槃也是一大山川社稷也是一大田园屋宅也是一大妻财子禄也是一大然而大之一字总是无人替得故曰为大山僧另有极小小事亦无人替得试问诸人如何是极小小事聻良久云只有屎尿是个小事也要各人自去始得。

　　上堂僧问昔日长者金砖布地今日李居士营斋供众其功是同是别师云鼻孔原来下头大进云何不直截道一句师蓦头一棒僧礼拜师乃云自我达磨初祖观东震旦国有大乘根器特特航海而来直指人心见性成佛以言句露者个消息易引人情识乖戾直指之旨后出临济大师以棒喝接机杜绝情识如击石火似闪电光直下令人无迴避处如将梵位直授凡庸更不如何若何是谓之知痛痒近来去圣时遥情窦日凿又将棒喝处穿凿不少以打处云痛切审痛底是谁可怜生不独不会吾祖棒喝之旨且不会鼻祖西来之意也然而鼻祖以言句定旨盖疏通执心执性之谓后以棒喝定旨盖疏通嚼言嚼句之谓岂是以打处痛处云知痛痒也耶若如是会则吾祖者条棒早已拗折了也西来大意早已抹杀了也又安继于今日哉复竖拄杖召大众云还会么千钧之弩不为鼷鼠而发机。

　　追严上堂师云苦雨盆倾下爱河长欲波鱼龙沉巨浸孤兔隐湥坡竹杖落尘少芒鞋增价多亡灵承此力彼岸忽经过所以道处生死流骊珠独耀于沧海踞涅槃岸桂轮孤朗于碧天正恁么时不涉二途一句作么生道随顺世缘无挂碍涅槃生死等空华。

　　上堂师竖拄杖云者个事明历历黑桼桼十圣三贤从此热瞒历代祖师从此悟证一切众生从此摸索不着所以香严道昔年贫未是贫今年贫始是贫昔年贫犹有卓锥之地今年贫锥也无复卓拄杖云大众且道如何是无底道理喝一喝下座。

　　上堂僧问何火无烟而自明师云解打鼓进云何水无鱼而蛟住师云解打鼓进云何镜非铜而光辉师云解打鼓进云头头尽是虚灵趣物物全彰触处真师喝一喝僧礼拜师乃云学道之人不识真只为从前认识神无量劫来生死本痴人认作本来人此是古人一首上场诗山僧今日拈来人天众前下个注脚殊不知识神与本来人相去不远只在就中辨别若也辨别得出处处绿杨堪系马家家有路透长安其或未然山僧更为诸人曲引旁通去也复举仰山参中邑禅师问曰如何得见性去邑云譬如一室有六窗内有一猕猴外有猕猴从东边唤猩猩猕猴即应如是六窗俱唤六处俱应仰云和尚譬喻无不明了只如内猕猴睡着时外猕猴作么生相见邑下禅床把住山云猩猩我与汝相见了也师云虽是饥逢美食渴遇甘霖不无龌嘴黏牙若是破山门下又且不然待开口时和声便打何故聻殊相劣形同幻质呼驴唤马总虚名。

　　辞众上堂师云涨水虾蟆日夜催道人不荐浑忘归今朝解了忙闲结严草溪头绝是非如是则知随处作主遇缘即宗以一机透则无机而不透以一理明则无理而不明透不透之机关行超佛祖明不明之理趣位越人天以拄杖画此云还透者个么还明者个么若明得者个透得者个不枉檀信殷勤山僧锐志复呈拄杖云会么严草溪头休住脚五巅山下莫横身下座。

　　住泸州江安县蟠龙禅寺三门云千圣共游一众履历进进出出路头不识以杖卓一卓喝一喝召大众云还识么棒头喝下皆消息带水拖泥即指归。

　　佛殿云有佛处不可住无佛处急走过今日忤逆儿孙一瓣香礼三拜行到水尽山穷只得将错就错。

　　方丈云佛耶祖耶据此证此我亦如是别无所指仁者珍重莫要龙头蛇尾咄。

　　众护法请开炉师指法座云毒鼓初挝慈航倒驾渡之者浪静风恬耳之者魂销魄散今日新蟠龙拈一瓣返魂香去也众中还有惜取鼻孔者么遂升座拈香祝圣毕维那白椎云法筵龙象众当观第一义师云第一义观则落二落三不观则落七落八释迦到此计穷力极谓之如来禅达磨到此拦腮劈脊谓之祖师禅虽然作用不同要且瓦是泥做山僧到此口似磉盘眼如掣电拈出几句聊酬所请诸方此日同开炉惟有蟠龙意致殊不向此中求锻炼冷冰冰地自如如喝一喝下座。

　　上堂师云闭门打睡接上上机顾鉴频呻曲为中下据此看来山僧有口只好挂在壁上若以拈椎竖拂为禅病在持捉若以装聋卖哑为禅病在口耳若以欬嗽涕唾为禅病在音韵若以扬眉瞬目为禅病在顾视若以手舞足蹈为禅病在　跳既然未是且道如何是禅冬瓜直儱侗匏子曲弯弯。

　　上堂僧问掬水月在手未审水干波尽月归何处师蓦头一棒僧喝一喝师连打两棒问金出矿时如何师云吓杀人进云恁么则横身踊跃师云死逼逼地问父母未生前如何是学人面目师云雨打梨华蛱蝶飞风吹桠絮毛毬走进云原来原来师蓦头两棒僧礼拜师乃云一点雨一点湿居士设斋和尚吃试问就中意若何摩诃般若波罗密。

　　上堂僧问虾蟆丘蚓尚解逃禅跛鳖盲龟却能知有为甚灵利衲僧反道不会师云箍桶汉僧喝一喝师云如法箍进云只得恩深转无语怀抱自分明师打云闲言语问二十年前葛藤遍地满眼生尘如何是不生尘处师云赵州道底进云又是什么光景师云荐取下句注脚僧礼拜师乃云凛凛朔风吹敝庐人人冻裂个皮肤就中有点天然别分付梅华树几株如是则知寒暑迭迁生死交谢有物于中流动未获天地同根万物一体卓拄杖召大众云还委悉么维那云委悉则不堪师喝一喝下座。

　　上堂僧问堂前露柱久怀胎长下婴儿颇俊哉为复是神通妙用法尔如然师云横开不在春枝上进云未解语言先作赋一操便取状元来师云别有风流一段奇问若论此事三贤胆颤十地魂惊未审利害在什么处师云脚跟下竖去横来问大地山河归一点万派乾坤一窍中即今一窍在什么处师云脑后见腮不与往来僧礼拜师喝一喝乃云今朝十一月初一衲子齐来讨巴鼻厉色震威喝一喝吃惊打怪聋两耳昔人拟作观音门今又翻为鹙子智只此告报与诸人惟要诸人信得及信得及无孔铁锤当面掷不须拟议更寻思信去羊肠蓦直去。

　　上堂师云终日病魔厮结懒饶三寸绵舌强登曲录木床一味喝风棒月遂喝一喝卓拄杖云若向者里会得了鬼神觑不破之机超生死不相干之地其或未然更听葛藤复举临济行乞遇一婆子济指钵云家常添钵婆子即转身掩却门云太无厌生师云临济素是当仁不让于师尚男不和女斗今日山僧者里也不行乞施主也不掩门日日吃斋吃茶只是当不得太无厌生。

　　上堂僧问今日国令更严不许抛沙撒土师云山大多狐兔水满足鱼龙问水明老蚌怀胎后云重苍龙退骨时老蚌怀胎即不问苍龙退骨时如何师云也是蜡人向火进云不是巨灵手怎敢望华山师云不荐当阳句从来念诗章进云可惜连城壁从劳献楚君师正色嘘一声进云杜撰宗师如麻似粟师云只有你一个问尽大地是沙门一只眼未审人人在何处下脚师云脚跟下好与三十棒僧礼拜师乃云石头瓦块乱商量癞狗泥猪骂上堂翠竹黄华才侧耳冬瓜瓠子便承当此四句内有一句能纵能夺能杀能活有人简点得出一生参学事毕。

　　上堂师云云门一字关临济三玄要沩仰擅门庭曹洞别堂奥法眼道不知触着便　跳惟有蟠龙无剩言馒头开口呵呵笑大众且道他笑个甚么心生大欢喜自知当作佛。

　　上堂师云一闻千悟拗折弓箭放下屠刀九上三登抛却甑箄典当布单更有牢笼不住呼唤不回者又作么生指示良久云过蚁难寻穴归禽易见巢。

　　上堂师云日用事无别踏着秤锤原是铁唯吾自偶谐十字街头　砖头头非取舍鸡寒上树物物弗张乖鸭寒下水朱紫谁为号一任钻龟打瓦丘山绝点埃惟有者里瞒不得神通并妙用火官头上风车子运水与搬柴猫儿尾上系研锤庞居士恁么道新蟠龙恁么拈非是与古人斗胜要且路见不平众中有具眼者试于此中缁素看。

　　上堂僧问山高不露顶云深不知归时如何师云远岫云封壁平溪水结弥进云未审意旨如何师卓拄杖一下云向者里荐取问冷心不动月澄潭鸳鸯绣出白云间且道鸳鸯绣出时如何师云不把金针度与人问灵云见桃华得悟因甚玄沙不肯师云为伊眼华进云未审意旨如何师云瞎汉僧礼拜师乃云山僧今日上堂来步步泥踪点法台彻夜不妨霜与雪西园犹放碧桃开蓦呈拄杖召大众云见么若也向此见得彻去能销亿劫颠倒想不历僧祗获法身其或未然有寒暑兮促君寿有鬼神兮妒君福。

　　岁旦上堂僧问相逢着眼流水行云脱胎神化婴儿渐长流水行云即不问婴儿渐长事如何师云长长一个矮子问百华竞秀妙德家风一亘晴空普贤境界百华竞秀即不问一亘晴空事若何师云烁天烁地问金莲照奕千家乐玉露回光万象新即今合是甚么人境界师云看取脚跟下僧礼拜师乃云轻烟薄雾鼓风涛吹彻梅华白树梢珍重诸人惜鼻孔清香不对野狐飘掷拄杖云狼籍不少下座。

　　上堂众礼三拜师云者里倒身三拜少林分骨分髓今朝正眼看来也是搓巴兜鬼喝一喝下座。

　　再住万峰开炉上堂师云万峰今年结制柴米事事不济不惟冻杀饿杀且受冷句热句珍重四海高流荐取衲僧巴鼻大众且道衲僧巴鼻如何荐取有僧不出众鼓掌呵呵师云南山起云北山下雨。

　　佛成道日上堂师云一年一度口吧吧说尽甜瓜并苦瓜汝等诸人不解荐毛头星现眼添沙。

　　解制上堂师云天关才转地轴始回山川献天然图画草木吐本地风光换却天下人眼睛透彻衲僧家巴鼻活情无情之真机顽石尚应加额忘学无学之妙术烂柯且自点胸所以道万象之中独露身为人自肯乃方亲昔年谬向途中觅今日方知火里水复召大众云今日春寰郑居士来山为诸人办自肯斋未审众中还有自肯者么时离指舞坐具出法堂师云放出万峰云五色甘霖指日洒蚕丛。

　　开炉上堂师云炉开八载风散四维焦头烂额者几退几屈铁眼铜睛者百炼百辉等须弥而为炭不足其烧变沧海以为田不足其用正值年荒世乱力极计穷未审众中有当炉不避火者么试出来与山僧相见如无从兹打个驴年结动静忙闲解不开。

　　佛成道日上堂问一句了然超百亿不须门外觅三车三车即不问如何是一句师云鲸吞海水尽露出珊瑚枝僧礼拜师乃云昨夜毛头星作怪释迦老子漆桶快余光分胤后儿孙个个顶　没一块召大众云各各伸手摸摸看看是那里没一块若也摸着便与释迦老子同一眼见同一耳闻同一受用当下无生死可怖无涅槃可证无男女可形无凡圣可隔净裸裸绝承当赤洒洒无回互其或未然且向三条椂下七尺单前默默披衣自看始得。

　　上堂问天下有道则见无道则隐隐即不问如何是有道则见师云四海五湖王化里进云三千礼乐凭师举五百英雄尽让谁师卓拄杖一下进云惯从五凤楼前过手握金鞭贺太平师云从来此处念诗章问今日掀翻狮子窟一声哮吼震山谷寥寥大地绝遮栏孰个当头把得住师云香烟堆里现全身僧喝一喝师打一棒进云也不得放过师嘘一声问螣蛇缠足露布绕身未审作么生解师云头上漫漫足下漫漫进云水不洗水金不博金去也师云两重公案僧礼拜师乃云即心即佛拖人落水非心非佛落水拖人不是心不是佛不是物木人把板云中拍石女含笙井底吹此三句内有一句全暗全明双收双放若人简点得出一生参学事毕。

　　破山禅师语录卷第三

　　(嗣法门人　蜀北果州真如寺海液　蜀东巴州清凉硐印嵩同刻
破山和尚语录第三卷　堆蓝弘礼禅人对　秀水谢颖仙书　嘉兴倪天章刊)

　　(康熙庚申岁孟春月嘉禾楞严寺般若坊藏板)
嘉兴大藏经　破山禅师语录


　　破山禅师语录卷第四

　　当阳玉泉嗣法门人印正等编

　　上堂四

　　住夔州府开县大宁禅寺入院三门云十方无壁落四面亦无门教山僧从何处入以拄杖画此[○@八]云从者里八字打开。

　　方丈云即此用离此用主宾互换胡来现汉来现妍丑自分新长老忍俊不禁一任钻龟打瓦。

　　檀越徐道臣请开堂至法座云就地登空易从空放下难难易齐屏却直透上头关新大宁直透上头关去也大众还见么若有路可上更高人也行遂升座拈香云此瓣香声传社稷价重山河端为祝严
今上皇帝圣躬万岁万岁万万岁伏愿尧风鼓鼓吹内雾边云立散舜日辉辉照深幽远暗长明复拈香云此瓣香奉为乃文乃武阖国公卿伏愿不忘嘱累恒为佛法之金汤直下承当永作人天之眼目末拈香云此瓣香供养浙江宁波府天童山密云和尚用酬法乳之恩伏愿一朝印可承慈荫九处拈来始适殷敛衣趺坐上首白椎竟师云森严炉鞴恶辣钳锤锻圣炼贤于刹那际超生越死于顷刻间固非神通妙用本是法尔如然未审众中有具铜头铁额者么试出来与山僧相见一僧出众礼拜起以坐具拂一拂展两手师云官潭子向汝道破了也僧舞坐具绕一匝归位师云掠虚汉问学人寂寂请和尚历历师卓拄杖一下僧喝一喝师云汝者一喝济得甚么边事进云露一丝是陷虎之机隐一迹则无声无臭师喝云闲言语僧礼拜师乃云山棒济喝点开三要三玄河马洛龟印破无声无臭断臂而觅安心覆舟以获真子传传有据授授无私不惟祖道之重拈且补皇图之再振当恁么时报国大宁一句作么生道两江风浪交头合一洗干戈瘴疠开。

　　上堂僧问宝剑拂开天地静金刀才举斗牛寒师云祸事祸事进云恁么则碛里征人三十万一时回首月中看师竖柱杖云辽天赫奕进云万邦有道归王化一直无私贺大宁师便打复举僧问巴陵祖意教意是同是别陵云鸡寒上树鸭寒下水师云虽然如是鸡肚不知鸭肚事遂为禅教之分大宁则不然若有人问祖意教意是同是别只向他道水向石边流出冷风从华里过来香。

　　上堂师云盛山临水年年在东土西方岂变迁即死即生即解脱非男非女非因缘举心蹉过娘生面动念乖张空劫前圆具圆修登九品德池波涌绽金莲所以道无边刹海自他不隔于毫端十世古今始终不离于当念如雁过长空影还沉水正恁么时且传夫人独脱一句作么生道生则决定生去则实不去。

　　上堂师云十五日已前说法机不及十五日已后说法机太过正当十五日说法机如掣电语似轰雷试问春鳌李先生会也未若也会得便会孔子道天何言哉四时行焉百物生焉天何言哉所以道大音希声大巧若拙无言为至言无说乃真说其或未然更听一偈跳出火坑顺且疾临终正念真端的西方即在个中圆不用徒劳向外觅。

　　住大竹县佛恩禅寺竖大佛殿众檀越请上堂僧问如何是佛恩境师云长长短短千株树进云如何是境中人师云落落零零几个僧进云人境已蒙师指示如何是临济当阳一句师竖拂子云会么进云恁么则知恩有地去也师震威喝一喝问古人拈一茎草建梵刹竟新佛恩今日又作么生师云八方有道归王化四海讴歌贺太平进云石华山畔金声振惊起丹林双凤儿师不理僧礼拜师乃云佛恩殿上双狮踞地大持堂前孤鸿唳天二水逢源一山挺翠高也明也悠也久也广不替之宗风奇哉俊哉善哉伟哉多非遥之桂月因如是地产如是人因如是人行如是事非但地胜人贤要且名成实就大众且道新佛恩眉毛还在么卓拄杖云千千龙象从兹止万万狮麟自此归。

　　天童悟和尚忌日宝昙禅人设供请上堂师云七月七巧云集秋风秋露及秋雨乍寒乍热透皮毛欲脱欲穿彻骨髓所以道热则普天匝地热寒则普天匝地寒热则热杀阇黎寒则寒杀阇黎若如此会得寒暑不能迁生死不能易正当恁么时且独脱一句作么生道劳烦大众同到先师真前露布者个消息下座诣真前拈香云戒香定香慧香解脱香解脱知见香触碎吾师肉鼻孔管教遍界不能藏。

　　住开县龙城山紫云禅寺解制上堂师云年年七月十五处处追宗荐祖个里众僧自恣都来足蹈手舞为复是妙用现前为复是业风飘鼓今朝圣制告圆试为老僧分析看若分析得出大虫原来是老虎其或未然将拄杖一时打散亦是苍天中更添冤苦。

　　住开县鸦城山栖凤禅院结制上堂僧问世乱年久群魔即恢即复如何是太平消息师竖拂云会么进云四海总归王化里全提正令亦奚为师云闲言语僧喝一喝师云此喝落在什么处僧拟开口师震威喝一喝僧礼拜师乃云七月十五龙城解制罢座八月十五鸦城结制升座虽是两彩一赛要且不离者个以拂打圆相云佛子住此地则是佛受用常在于其中经行及坐卧复举马祖与百丈西堂南泉玩月次祖曰正与么时如何丈曰正好修行堂曰正好供养泉拂袖便行祖曰经归藏禅归海惟有普愿独超物外师高声云马大师板齿生毛分星拨两恁么判断总是第二月且道如何是第一月留待夜来江上落照人无复冷秋秋。

　　解制上堂一僧出以手掩师口师打一拂僧遂走云怪了师拽杖打出乃云本明彻阇黎前为老僧送别偈云吾师拄杖欲翻云老僧道拗折了也鸟道腾腾尽伴行老僧道一有多种二无两般闺阁纵然无一物老僧道转秘转多阿谁担荷破沙盆老僧道且喜有个彻阇黎老僧拈也拈了断也断了不惟我师从互相唱和且是圣制告圆亦有两句压韵而已栖凤今朝散水云纵横逆顺任教行破沙盆是正法眼莫逐腥膻污却盆震威喝一喝下座。

　　住夔州府万县太白岩万福寺总戎谭任卿生日请升座僧问离相离名接上上根立机立境曲为中下置此两途还有为人处也无师云问得老僧口哑进云焰地火光扶日出倚天长剑逼人寒师震威喝一喝问收放不停时如何师云好与汝三十棒进云过在甚么处师云是甚么所在许汝觅过问祖佛即不问觌面相呈事如何师云两眼对两眼问无生一句鬼神不知因甚被诸人觑破师云汝却被拄杖子觑破僧礼拜师乃云六月一毒热极浑身上下汗如雨各人返手试摸之看是如何个道理今朝是我任卿谭总戎高升寿域老僧登曲录木床赞扬不及欲赞寿比南山南山尚有崩倒欲赞福如东海东海尚有枯竭正恁么时同于金刚不朽一句作么生道万福堂斋万壑僧千金石鼓千秋水喝一喝下座。

　　总戎谭虞卿生日请升座师云初伏尾中伏头热得通身冷汗流惟有中心个树子无分寒暑自悠悠如是则知我谭公过去世六月二十五本不生未来世六月二十五本不灭现在世六月二十五本不住净裸裸绝承当赤洒洒无回互所以道一念普观无量劫非去非来亦非住如是了知三世事超诸方便成十力况华封有三多之祝老僧亦有三际之谭都卢在者里还委悉么良久▆云八角磨盘空里走无须锁子两头摇。

　　慕义侯士心谭护法起华严经请升座师云奇哉奇哉更奇哉一点明星是祸胎今日拈来光宇宙众生梦眼一齐开若未如是且听葛藤说经意毕下座。

　　解制上堂僧问大地平如掌长空一色秋曾无佛子迹只见水牯牛时如何师蓦头一棒进云翻身嫌地窄举步憾天低师云闲言语僧礼拜师乃云结制解制千古常规长期短期一朝方便向举起处承当犹是不唧溜汉不向举起处承当含元殿里觅长安老僧年迈要觅个四棱着地者相继住持令老僧偷安两日有么有么时数僧齐下一喝西堂云任从沧海变终不与师通师云既无怒起木上座一时赶散。

　　住夔州府梁山县金城禅寺顺治九年十一月初一日圣瑞姚总戎天锡姚明经暨阖郡众檀越请开堂指法座云此宝华王座二十年前也曾七上八下今日复升此座一任百匝千重大众老僧拨转今昔关头去也还见么遂升座拈香云此瓣香自治而乱自乱而治非木石而不能全其体非水火而莫能发其用爇向炉中祝严
今上皇帝圣躬万岁万岁万万岁此一瓣香非口所宣非心所测从月明帘外得来荆棘林中拈出奉为在位宰官当山请主伏愿始作春秋之关锁终为东北之界墙末拈香云此瓣香三登九上七穴八穿触碎鼻孔归来第十三回拈出供养天童山景德堂上密云先师用酬法乳维那白椎云法筵龙象众当观第一义师云第一义作么生观若以眼观观处即瞎若以心缘缘处即乖既不以眼见心缘试出来与老僧话会看时二僧出众跳一跳喝一喝师云还有么二僧无语师以拄杖卓一卓云木上座与诸人话会去也委悉么杖头日月光天德照破山河烟雾开。

　　佛成道日上堂师云独踞金城第一峰满天星斗现穹窿老僧高着青莲眼看得众生与佛同荣寰赵居士追严饭僧欲与佛同一成道同一受用所以道火不待日而热风不待月而凉鹤胫自长凫胫自短松直棘曲鹄白乌玄本自现成何假修证大众正恁么时修证即不无染污即不得一句作么生道一点明星当午现九莲华果自芳妍。

　　上元日上堂僧问吾有一物无头无尾常在动用中乞师一接师云你眼瞎僧喝师便打问入门便棒相见便喝不知有过无过师打云是甚么所在还来觅过问如何是行脚事师云面面相看口如木问正月中旬是上元请问和尚如何是缺如何是圆师以拄杖画此○云且道是缺是圆问如何是学人生处师卓杖一下进云如何是死处师亦卓杖一下进云如何是不生不死处师复卓杖一下问如何是金城境师云城小规模大进云如何是境中人师云僧贫世界宽进云人境与和尚差多少师竖拄杖云拄杖头上荐取僧礼拜师乃云年年正月半处处灯光现个里却无明阿谁将眼见复以拄杖画此○云委悉么我见灯明佛本光瑞如此。

　　师诞日明宇彭居士请上堂师拈拄杖卓一卓召大众云会么者个与老僧同寿从无始来正月二十一日乃至尽未来际正月二十一日算数譬喻不可说不可思议福德海寿命聚不独老僧如是三世诸佛亦如是历代祖师亦如是天下老和尚亦如是一切有情无情亦如是复卓拄杖下座。

　　解制上堂师云老僧闲坐困眠不觉过了三月尔等朝参暮请恍惚又是一期释迦老子尚有三七思惟达磨初祖况乃九年面壁今日侯府西昆谭护法为汝诸人设放参解制斋且道参作么生放制作么生解还委悉么试看春风吹野绿应教龙象任纵横。

　　住夔州府梁山县双桂福国禅院顺治十七年十月十五日邑侯飞云彭护法请开堂师接疏云大清定鼎扬文耀武于斯时双桂开炉锻圣炼贤于此日虽是公验分明却请维那宣过。

　　升座师拈香云此一瓣香非木非香无声无臭爇向炉中端为祝严
今上皇帝圣躬万岁万岁万万岁伏愿寿山福海弥高弥深皇图帝都至坚至固次拈香云奉为满朝百辟临筵郡侯伏愿长为王室股肱又拈香云六六代相传四四处经手供养天童山景德堂上密云先师用酬法乳敛衣敷座上首白椎竟僧问如何是十五日已前事师云前不构村进云如何是十五日已后事师云后不抵店进云正当十五日时如何师云退身三步礼拜着问天产灵芝为甚么不抽枝发干师以拂子打圆相云生也生也问红炉大鞴就里添炭时如何师云焦头烂额似粟如麻僧礼拜师乃云今年双桂开堂个个脚忙手忙山上工头喊号堂前执事敲梆芒鞋东穿西脱索扛论短争长务要同心协力都来直下承当未审众中还有承当者么时数僧齐下一喝师笑云未在既无老僧因斋庆赞去也复举庞居士将百万家财倾向湘江去参石头迁禅师问不与万法为侣者是甚么人头以手掩居士口士遂悟据山僧看来此老虽与彭公同里其实机用各别与其倾向湘江不若我彭公将来饭僧请法宁不出庞老一头地也虽然如是刁刀相似鱼鲁参差若向此中会得古今无二道圣贤无两心如掷剑挥空勿论及之不及贵承当而不贵推托也还委悉么处处绿杨堪系马家家有路透长安下座。

　　上堂僧问如杲日照空时如何师云若不同床睡焉知席底穿进云几回出世几建丛林和尚分中成得什么边事师云直教人脚跟下竖去横来进云有一人不落凡圣和尚如何接他师震威喝一喝僧礼拜师乃云寒尽陇头梅欲放穿人鼻孔令人忙看他无限痴男女都把光阴丧北邙时宇黄居士到室中欲老僧露布者个消息然而者个消息在胎为身处世为人在眼曰见在耳曰闻在鼻辨香在口谈论在手执捉在足运奔老僧举此告报诸人诸人还委悉么还乡尽是儿孙事祖父从来不出门。

　　梁山县令曾胜幢受菩萨戒师接疏云隔壁告状遍地葛藤觌面相呈漫天露布即此用离此用卖弄不少苏州有常州有短贩太多虽是公验分明不妨维那宣过升座云数十年来道不同而今惭愧起家风相逢没甚闲言语一棒当头绝己躬说戒下座。

　　梁山姚总戎谢夫人请升座师云金城砦上牢笼不住双桂堂前呼唤不回本是个无面目汉却来个里合水和泥今镇府谢夫人得得来山饭僧请法更祈福寿康宁勤王报国正与么时且报国一句作么生道雕弓已挂狼烟息万里讴歌贺太平下座。

　　檀越请上堂僧问狮子王谈吐三千双桂堂拈出一句三千即不问一句意如何师云汝眼瞎进云晓月暂飞千树里秋河隔在数峰西师云没交涉问日间浩浩里作得主梦寐里作得主无梦无想时主在何处师云正好朝打三千暮打八百进云太湖三万六千顷月在波心说向谁师云痛痒也不识僧礼拜师乃云天王赐与华屋要因门入仁者大破悭囊本为谁将所以道实际理地不受一尘佛事门头不舍一法不舍一法千峰势到岳边止不受一尘万派声归海上消人人悟证平常个个圆机活泼复举东印土国王饭僧一众俱转经惟二十七祖般若多罗尊者默然晏坐王问尊者何不转经祖曰贫道入息不居阴界出息不涉众缘常转如是经百千万亿卷师云大小尊者也只在葛藤里辊今日若有人如是问老僧惟痛与棒热与喝不惟光扬祖道要且不致寂寥大众且道尊者与老僧是同是别良久云饶伊讲得千经论总落禅家第二机。

　　永熙禅人受戒上堂师云金城砦上尘埃不到双桂堂前泥水甚多且道老僧纯清绝点底是拖泥带水底是若向此中荐得无戒不持无生不度其或未然更听葛藤说戒下座。

　　解制圣瑞姚护法请上堂僧问圣制告圆庆赏一句作么生道师云各与三十棒僧拟进语师震威喝一喝僧礼拜师乃云千日禅期今日已如龙如象如狮子忽然返掷奋全威大地烽烟从此止如是则我姚将军一片忠肝义胆老僧今日因斋庆赞所以道施主一粒米重如须弥山若然不了道披毛带角还已如是者日食斗金非分外未如是者时餐粒米也难消以拄杖卓一卓云知恩者少负恩者多。

　　涪侯刘夫人印贞请升座僧问三乘教典已成糟粕五家宗旨亦是筌蹄宗教即不问如何是法身向上事师云脚跟下荐取进云还有奇特事么师云不顾脚跟三尺水只贪纵步上高岑进云若不桶底开两眼何能大地任纵横师云闲言语问和尚升座度尽众生即今侯府向甚处去也师云接饥枝上垂金果消渴泉中涌碧流一僧向前作揖又作女人拜云恭贺和尚万福手呈白纸中画一圆相云学人投书请和尚目师云见怪不怪其怪自坏僧礼拜师乃云双桂三年今复炉重添柴炭费工夫镕成冷脆热焦铁打把虚空掘洞锄今日锄柄在手大破天荒重开基业幸诰命刘夫人男谭天晟来山饭僧请法奉荐正一品光禄大夫西昆谭侯府夙具扶正热肠精忠血性满腔肝胆万世声名一旦狼藉四海五湖冤深莫雪老僧忍俊不禁为伊雪却所以道一切智智清净无二无二分无别无断故如此则正心诚意治国齐家舍生趣死舍死趣生无不从此法界流出究竟还归此法界恁么告报也是路见不平以拄杖作锄势云掘出中原干净土从新复整旧规模。

　　上元上堂师云正月十五日已前为人不遇春风华不开十五日已后为人华开又被风吹落今日正当十五日且道开底是落底是良久卓拄杖一下云谩道春归无觅处谁知转入此中来。

　　荐严上堂师云法界网裂其维不张击涂毒鼓洒甘露浆饮之者醉耳之者狂都卢到老僧拄杖头上脱体全彰把住也黄金失色放行也瓦砾生光正恁么时且道把住是放行是良久云若是不经恶辣手除非身带返魂香。

　　湛源禅人为师除禫请上堂师云今朝冬月一乍雨洗天地惟有者些儿不随晴雨易如是则我湛源师承一喝禅师三周来我山中营斋供众强老僧登座对众举扬老僧观彼久远犹若今日一生一死宁能易哉所以道有物先天地无形本寂寥能为万象主不逐四时凋古德恁么道老僧恁么拈未审是中还有优劣也无如无且道万象主即今在甚么处体取莲华不染心法身常住寂光土。

　　上堂师云今日是我松云法孙自戊子年别去直至而今庚子年归来一去一来不觉十有三载特特来山供老僧新成衣请老僧登新法堂说新佛法若语若默俱是旧底教老僧如何启口良久卓拄杖一下云谛听谛听下座。

　　上堂僧问达磨西来所为何事师云为汝不荐进云荐后如何师云好吃老僧三十棒问闭门打睡接上上机顾鉴颦呻屈为中下今日升座有何施设师云合取狗口问古德云六人成大器因甚只付五人师云一有多种二无两般僧礼拜师乃云远公沽酒延陶潜佛印烧猪待子瞻此是一宾一主作用只是太费力生要且未彻向上关捩老僧不用造作安排随家丰俭听其自然且道与先德还有同异么良久云若达本来非皂白不妨随处彻根源。

　　解制上堂僧问前三日一场喧闹向甚么处去也师云佛法大有只是咳嗽进云恁么则偃息干戈摆手归朝去也师云脚跟下犹好吃棒在僧礼拜师乃云从上先德解制有云出门不出门俱是草漫漫地老僧者里则不然出门不出门俱是一场懡　何以故举头天外看谁是我般人。

　　语嵩法孙同徒嵩目省觐请升座僧问学人已到者里请老和尚道道师竖拂云会么进云仍旧道不出师云刺瞎阇黎眼睛僧礼拜师乃云年经六十五作事多莽卤旋爇返魂香来挝涂毒鼓声吞鳖鼻蛇气压蓝田虎以拂子打圆相云拈出个胡饼能超佛与祖虽然如是大小双桂未谙时势何以故甜瓜彻蒂甜苦瓠连根苦种草虽固然同坑无异土。

　　汉中府静明寺懒石法孙请升座僧问真心无住住则成妄如何是无住根本师云老老大大还说者个语话进云和尚又作么生师震威喝一喝问穿衣吃饭即不问屙屎放尿事如何师云大面原来是奤子僧礼拜师乃云古有僧问先德如何是诸佛出身处答云东山水上行又有僧问如何是诸佛出身处答云西河火里坐又有僧问如何是诸佛出身处答云熏风自南来殿阁生微凉此三大老答话未审还有优劣也无若有优劣试为老僧指出看如无老僧自道去也咄也是三人证龟成鳖。

　　昭觉丈雪门人请升座僧问未离兜率已降皇宫意旨如何师云生也生也进云生个甚么师震威喝一喝僧礼拜师乃云初出母胎得自由指天指地卖风流是非只为多开口烦恼皆因强出头冷逼丹霞烧木佛饥逢王膳忆金牛老僧此日无他说冤报冤来仇报仇下座。

　　密云悟和尚忌日设供捧盒至影堂前陡然跌碎师拈香云吾师忌日却逢巧处处瞻风并拨草殃及儿孙直至今含冤负屈转烦恼且道与阿谁烦恼良久云恼恨春归不再来忽然扑地惊华鸟。

　　荐严上堂僧问抱璞相投乞师一决师云向前来与汝决僧绕一匝师笑云且道老僧笑个甚么僧罔措师乃云年年七月十五处处追宗荐祖老僧又且不然逢人只打口鼓以手拍口云会么时有僧喝一喝师云甜瓜彻蒂甜苦瓠连根苦。

　　上堂僧问虚空百杂碎廓彻意旨如何师云合取狗口僧喝师正色叱之问正令全提即不问如何是雪点红炉底人师云汝不是者个人进云随缘放旷去也师喝一喝僧亦喝一喝师云我也喝你也喝未审那个喝底是僧以坐具拂一拂归位师云七棒对十三僧问一百日画地为牢今日被学人蹋破了也师云堕坑落堑进云者个是尽大地牢笼不着底师云性命也不顾僧礼拜师乃云今辰老僧举神光二祖三拜初祖云得皮得髓大众云集三拜且道得个甚么众齐下一喝老僧谓合取狗口然而远祖恁么道老僧恁么拈未审还有胜负也无若有不妨对众举似如无老僧自道去也以拄杖卓一卓云还委悉么迟机只为分皮髓赚我云山千万重。

　　明宇李居士为男发善拖白请上堂师云佛光主照十余秋转重令轻得自繇今日空门留不住青云得路占鳌头咄一声云去。

　　现云龙居士祈嗣请上堂师云适逢双桂飘香必得麒麟之子强欲老僧上堂上堂道个谶语龙吟虎啸之年毕竟华开碓嘴咄一声下座。

　　上堂师云老僧六十六尚欠人天福虽有两菜园了无个芦菔且道此意是如何大的扯住小的哭问你哭甚么人心多返复。

　　解制上堂僧问结制已久埋没学人今日出头作么勘验师震威喝一喝进云龙得水时添意气虎逢山势长威狞师云好与汝三十棒僧礼拜师乃云今朝二十有五放出一群猛虎不会鹞子翻身只解气吞佛祖敢问大众以何为据良久云子丑寅卯辰巳午甲乙丙丁莫莽卤掷拄杖下座。

　　破山禅师语录卷第四

　　(嗣法门人果州印豁　合州龙游山寂寿同刻
破山和尚语录第四卷　堆蓝弘礼禅人对　秀水谢颖仙书　嘉兴倪天章刊)

　　(康熙庚申岁孟春月嘉禾楞严寺般若坊识)
嘉兴大藏经　破山禅师语录


　　破山禅师语录卷第五

　　当阳玉泉嗣法门人印正等编

　　上堂五

　　上堂僧问无影坡前曾相见今朝特地忘却面和尚还记得么师震威喝一喝问未到双桂有一话头今已忘却请师答话师云鼠口终无象牙僧喝一喝师不理僧归众师乃云刚才九夏又三冬衲子齐来叩己躬拄地撑天拄杖子颠拈倒弄活如龙且道朝打三千暮打八百还济得甚么边事以拄杖卓一卓云不独登山兼打狗偏能扶弱不扶强。

　　三溪魏居士请师上堂说法师固辞次蚤上堂师高声召云魏居士士应诺师云老僧为汝上堂了也士礼拜师便下座。

　　治宇杨居士为子拖白请上堂师云天上月正圆人间道月半咬破却囫囵囫囵成两片饭甑两头空吾道一以贯诸仁者向此荐得一生参学事毕其或未然请光桂出来拖白去桂出众作礼胡跪师云自从昔日与今朝光阴渐渐不相饶与么赶出三门去福海深而寿山高。

　　追严上堂师云兜率皇宫去复来如如不动实悠哉阿僧祇口难称赞一任凡胎与圣胎所以道处生死流骊珠独耀于沧海踞涅槃岸桂轮孤朗于碧天未离兜率已降皇宫未出母胎度人已毕正当恁么时且道玉台张居士夫妇来山营斋供众追严报本一句作么生道父母爱之喜而不忘父母恶之劳而不怨不怨不忘今顿脱西方上品绽金莲。

　　施主请上堂僧问有佛处不得住无佛处急走过是何人境界师云好与三十棒僧拟测师嘘一声印达问气聚时主人公当堂气散时主人公向甚么处安身师云天晴日头出雨落地下湿达礼拜师乃云连连两日升堂个个脚忙手忙田里秧深上节山中麦老将黄工夫觉得无隙食禄知其有方但愿檀那福寿与同地久天长。

　　峨眉山万年寺紫芝法孙请升座僧问香飘双桂月朗中天如何是祖孙相见一句师云分明月在峨眉上看到峨眉却又迟进云恁么则团圆在此际流辉不计秋师震威喝一喝僧礼拜师乃云双桂堂前双桂香蜂喧蝶攘动悲伤想来熟我余生梦飞上峨眉添道光掷拄杖下座。

　　上堂师云滴水滴冻庭际之人觅心不得打雨打风杖头之机忍俊不禁忘形骸于方外究性命于个中鼓两片皮弄三寸舌千言万语无非要人解黏去缚敲枷打锁岂料事无一向又且不然今日君如陈公夫人袁氏为男禳关寄名印凤来山营斋供众入如来室披如来衣顶如来冠带如来锁得一身系缚者改禾茎而为粟柄易短寿以作长龄虽是双放双收犹是半明半暗正恁么时且道解脱底是系缚底是以拄杖卓一卓云还委悉么荐取杖头声尽处印龙印凤日呈祥。

　　开罏上堂师云钳锤炉鞴不如初十日亲来九日疏将谓胡须个个赤谁知更有赤须胡复举王常侍谒临济大师携手至禅堂问众僧在此看经么济曰不看经曰参禅么曰不参禅曰既不看经又不参禅在此作么曰惟要作佛王曰金屑虽贵落眼成翳济云将谓你是个俗汉师云即如我夔州府经历司卢檀越特特来山也不如是葛藤遇茶吃茶遇饭吃饭难道也是个俗汉召大众云试看今之俗汉古之俗汉是同是别若道是同不应点罚金屑虽贵落眼成翳若道是别只见锥头利不见凿头方正与么时都卢一状领过还委悉么一僧云夜深不向芦华宿又一僧云不离当处常湛然觅则知君不可见师云只是不归归便得五湖烟景有谁争下座。

　　梁山林县令请升座师云天得一以清地得一以宁君王得一天下太平诸侯得一海晏河清老僧今朝得个初一且道堪作甚么有水皆含月无山不带云复举鼓山赴闽王请雪峰上堂云雪峰门下好矢圣箭射入九重城里去也太原孚上座云也待某甲勘验过始得赶至中途问曰师兄往那里去曰九重城里去曰忽遇四兵围绕时如何曰他家自有通霄路曰恁么则离宫失殿去也曰何处不称尊孚上座拂袖便回举似雪峰云好矢圣箭中途折却了也峰云他有后语在曰老冻脓犹有乡情在师云此则公案商量者最多错会者不少都去折箭处卜度殊不知鼓山折箭则且置雪峰上堂是甚么心行还委悉么时有僧云道泰不传天子令时清休唱太平歌师卓拄杖一下云一箭落双雕。

　　天童悟和尚忌日师拈香云一瓣香两手举双桂堂前经几几万里鹏程去复来一天明月照巴水。

　　解制上堂师云千出丑万出丑学冠天人开大口吐雾吞云立上风苏州有也常州有大众会么如会得老僧分半院与汝住其或未然一任东奔西走。

　　总督四川培之李护法荐慈请就重庆府官衙升座师云过去事已过去未来事犹未来且道即今事又作么生两头坐断中间莫位若于此会得净裸裸绝承当赤洒洒无回互便见得今日所荐诰封一品太夫人齐家治国纯孝精忠凛凛孤光不迁不变即秽邦而生净土即烦恼以证菩提其或未然更听一偈讣音正报凯音时两处相将不早迟快我莲池添上客全人忠孝令人思下座。

　　浴佛上堂师云指天指地及周行臭口初开引祸生一棒翻加人我病九龙恶水太无情敢问大众还知此中利害处么有僧喝一喝师云将此身心奉尘刹是则名为报佛恩。

　　上堂师云恶辣钳锤大鞴炉纯钢炼就个头颅冲锋破敌与么去四海氛烟尽净除如是则知长春周居士来山饭僧请法上祈国泰民安下祈光前裕后人人悟证平常个个克期取办早遂忠孝之怀以全自他之益所以道求道如钻火逢烟未可休直待金星现烧然始到头老僧如是告报未审众中还有得金星现者么如无因斋庆赞去也以拂子打圆相云但存方寸修阴骘自有麒麟应马前。

　　天童悟和尚忌日师拈香云七月七吾师涅槃日老僧一瓣香触碎诸人鼻遂炷香复云若道是瓣香入地狱如箭射若道不是香入地狱如箭射正恁么时且道还是香底是不是香底是请着一语看自代云祸不入慎家之门。

　　辞众上堂师云初开劫运久开炉七十年来志不输每见隙驹难度尾尝闻老蚌易生珠三餐三道束腰篾一个一张护口符今日功圆并行满同瞻佛日与皇图下座。

　　小参一

　　小参师云临济在黄檗三度问佛法的的大意三度被打于中放不过处气闷杀人指参大愚轻轻点破忽地　拳挥掌谁当其锋方是知痛痒汉今兄弟家被我棒头打着不根其旨乱去卜度言知痛痒目在打处痛处单看痛底是谁可怜生将我祖者条棒委屈如是若以打处言知痛痒者古德有言未跨船舷早与三十棒了也未动脚跟早吃棒了也未开口前早与三十棒了也且道者个痛痒又作么生知之难道也好去打处痛处云知痛痒耶所谓知痛痒者言识法者惧凡在言语上机境中识得根源处谓是知痛痒汉所以黄檗参马祖不料祖迁化遂参百丈问曰马大师生前有何言句示人丈自举参马祖因缘我被他一喝只得耳聋三日檗当下吐舌丈曰子莫承嗣马祖去檗云今日因师举得见马祖大机之用我若承嗣伊则丧我儿孙丈云智与师齐减师半德智过于师方堪传授兄弟你看者个榜样还是从打处痛处参究知痛痒耶不从打处痛处参究知痛痒耶还是从喝处耳聋处知痛痒耶不从喝处耳聋处知痛痒耶试卜度看今日不禁口业分疏长短盖缘我辈做秃居士不识好恶错会犹甚者下底注脚耳还有一等不惟不达此意反生毁谤此辈难怪其愚岂不闻真银不通世用真人难以应迹真言不无逆耳古德云我若一向举扬宗教法堂前草深一丈良有以也珍重珍重。

　　示众云古人道三朝一七克期取证你们在堂七日矣曾取证也未一众无语师云八十翁翁入场屋真诚不是小儿嬉而今尔辈不得自繇者其过有三一者自恃聪明法法头头一览便会及至临机目瞪口呿过在依他作解塞自悟门二者硬赳赳地尽力主张逢人便逞口头滑以为千了百当及至遇一智人面前却云不会过在见识不清意志恍惚三者领一话头当座靠山相似总不信人长言短语只以自谓是做工夫者见别人喧喧闹闹恨不得深藏远邃世不面人及至搬弄数十年来依然是个村夫俗子过在执着取胜易便信受如是种种说心说性说常说断说道理说玄妙自契自证者尽是野狐精见解须向三千里外尽净吐却方来东塔门下吃痛棒也。

　　示众云言无展事句不投机承言者丧滞句者迷此是古人板齿生毛痛为今时分星拨两下底注脚山僧曾恁么分疏一上始得不承言不滞句活鱍鱍地如珠走盘大众且道山僧恰古人处还有商量也无众无语师顾视左右云赤眼撞着火柴头。

　　示众云佛佛出世唯为一大事因缘即开示悟入四种知见要之一佛知见道故然而佛知见者即正知见也此正知见即人人不妄不邪不偏不倚者是也盖谓此正知见虽人人皆具不无从幼而老习染不正故吾佛一人与我和你做个通事舍人以种种言教无数方便引导众生令离诸着而已其实与圣人何与而人不根其旨起惑造业如物堕地重处先坠或作善或作恶随业飘鼓可作男形可作女形可作非男非女形可作无足多足形可作人非人等形可作牛羊象马形可作鳞甲羽毛形可作情与无情形如是等无量无边不可说不可说阿僧祗劫舍身受身轮回不息只因一念错现出万般形也即物而推此一香炉本是泥水合成良工造出人欲惜之千年万载遂成宝器无价可评举世贵重若一旦不惜损之坏之不但不贵于世且亦复难归于泥水也而人既得人身迷不知修省与此器物复何异哉所以道一失人身八万劫几时等得出头来纵出头来生处边地下贱痴聋喑哑六根不具为人奴婢受他驱役安得亲觐大善知识得闻正法策进趣操悟佛知见入佛知见也耶山僧今日对众葛藤如此也是棒打石人头嚗嚗论实事。

　　小参师绕禅床一匝云会么于此会得便会释迦老人初出母胎周行七步目顾四方一手指天一手指地云天上天下惟吾独尊我侬今夜又且不然既是周行一匝何止七步似超释迦老人一头地也何则天上天下个个独尊所以道男儿自有冲天志不向他人行处行其或未悉更听葛藤复云者个消息也不在言端语端说得华簇簇锦攒攒以当了事惟贵二六时中触处生疑有疑不决千没奈何万没奈何便是好处然而此际或发一问或示一机自合构汝到那不疑之地始信从前恍恍惚惚是是非非都卢抛向他乡外里去也自然头头上现物物上彰复何难易而可较哉宁不闻昔有一僧问岩头起灭不停时如何头咄云是谁起灭其僧乃悟而悟处便是不疑不疑则是千了百当犹香严之击竹灵云之桃华尽向声色里廓彻如汝诸人眼底耳底岂无如是声色因何不悟触若面墙盖为只要在别人嘴角头吃些涕唾糊过日子纵得饱参智过鹙子学辩悬河亦济得甚边事汝看释迦老人道唯佛与佛乃能知之且道他知个甚么众无对师以两手掩面云惭惶惭惶莫要夜长梦多时有僧不出众高声云和尚莫瞒人好师云是你瞒我。

　　小参师云者个活鱍鱍处阿谁不具那在遣昏敌散瞠眉努目起蚤睡晚长期短限以了平生所以佛祖无他只在动静忙闲　着磕着处发明者个活鱍路头不见三祖信心铭曰至道无难唯嫌拣择但莫憎爱洞然明白你们厌喧求静得失取舍死死生生凡凡圣圣总是拣择正恁么时如何是不拣择底句师良久顾视左右云只待来年蚕麦熟罗侯罗儿与一文复举玄沙与保福择菜次偶论佛法不觉失声一笑玄沙责云汝者一笑损了许多利益何也暂时不在如同死人保福自此确志不群后果声名千古我侬者里又且不然每见两堂云水终日鼓掌呵呵也无许多损益似乎超古人一头地也似则也似是则未是恁么说话也是烂泥中有刺兄弟家既办冲霄气宇来者里同甘澹泊只欲究明生死那有间情作戏得不太丧天日乎其中纵有过量者亦不可将人品不立愈有高着愈要小心岂不闻如临深渊如履薄冰圣人尚尔我安不然必要尊乎其事后胜于前令人信而不诬也苟图活计假炫雌黄东去打一掌西去筑一拳不惟自屎不觉臭亦坏自己声名我侬非是有意尊大来兄弟前作个状头终日口喃喃告诉无非只要大家当件事做所以玄沙　指香严击竹灵云见桃华遇境逢缘千了百当不是造作安排亦非偶然特地只是一味胸头碍膺处厮结不开方有见色明心闻声悟道之局不是尔辈今日三明日四说时似有不说似无放参止静随境飘流徒溷日子我出家行脚只三十年所作所为靡不受尽虽依金粟老人往返六载只得一个老和尚暗识我败阙处其余尽把我作个泥猪癞狗看待终日憎嫌终日障碍耳边每闻盲龟跛鳖浩浩商量那个孤硬那个柔弱再不说起自己长短阔狭兄弟尔我者里切莫学者般种草了无结果之日在我者里只说者里话虽然儿时做处老来知羞定不是泥龙石虎空获其状但凡不倒断处必也频频请问数数提撕当信时不待人刹那异世兄弟肯依我侬结个驴年道友何愁碓嘴不生华时西堂率众一齐礼拜师走起合掌云道泰不传天子敕钢刀奚取我侬头。

　　对灵小参师竖起拄杖云者个物上拄天下拄地常在动用中动用中收不得既动用中收不得且道滨源程居士即今在甚么处安身立命以拄杖卓一卓云滨源居士被山僧拄杖接引来也汝等诸人还见么若也见得便见伊安身立命处便见胎生卵生湿生化生有色无色有想无想非有想非无想一切众生安身立命处其或未见更听山僧与滨源居士收因结果去也复以拄杖卓一下云还委悉么击碎恶魔诸苦趣端然证入妙莲心。

　　对灵小参师云山河大地明暗塞空时人不识强觅西东存曾丘公一生一死恁么来恁么去还悟也无悟则见山是山见水是水见明是明见暗是暗见塞是塞见空是空见君是君见臣是臣见父是父见子是子见兄是兄见弟是弟见男是男见女是女倘若未悟见山不是山见水不是水见明不是明见暗不是暗见塞不是塞见空不是空见君不是君见臣不是臣见父不是父见子不是子见兄不是兄见弟不是弟见男不是男见女不是女总之梦幻空华徒劳把捉丘公向山僧拄杖头上七纵八横口喃喃地所供如此还委悉么以拄杖卓一卓云即此见闻如幻翳回观三界若空华。

　　对灵小参师云雨落地下湿过蚁难寻穴天晴日头出归禽易见巢正当不晴不雨之际非难非易之时且道安任居士令先室孺人在甚么处安身立命以拄杖卓一卓云还会么若于此会得当下便是恩爱尽而生死尽烦恼断而佛道成若于此不会且向山僧拄杖头上着只眼好诸仁者只如山僧拄杖头上作么生着眼聻极乐娑婆都屏却棒头喝下悟无生喝一喝复卓拄杖下座。

　　对灵小参师云腊末春初万象新拖金垂柳弄啼莺乃声乃色难遮覆韵出令人悟本真如是则我广耆孙夫人素所念佛持经操家训子还悟得本真也无若也悟得始知今日生死亦如是苦乐亦如是男女亦如是恩爱亦如是哀乐亦如是乃至一切荣辱种种亦皆如是拈起拄杖云既尔如是且道即今安身立命一句作么生道复卓拄杖云还委悉么超声越色随他去鸟笑华吟自在身。

　　对灵小参师云世出世法浑无取舍举古举今了无延促点灯笼而撞露柱骑佛殿以跨山门者其谁得欤昔庞居士家财百万志慕大道尽情倾向湘江深心内典学识贯通曾有偈云有男不婚有女不嫁大家团圞头共说无生话不觉报缘逮尽告其女灵照曰视日当午疾来报我灵照应诺见日当午去哄父曰日已过矣父出户行到檐头视日其女坐父座端然而逝父回见之曰我女敏捷倒先我一着庞老更延七日亦去其子务农田中闻之卓锄立化单单只剩得庞婆一人遂将夫儿骨骸茶毗毕乃云者伙不唧溜汉都做模做样令人简点我若去时即不然以手指石即裂隐身石中不见山僧据此看来庞婆虽有纤尘不立之手段而无万法为侣之襟怀不若我和石孙居士不下庞老之列曾向妻儿老小翻庞老案云有男须婚有女须嫁也不团圞头无生岂有话故令先正黄夫人暗会机宜符合斯旨脱洒洒地男也不顾女也不怜夫也不辞孙也不恋孤迥迥峭巍巍高出庞婆一头地去也汝等诸人还知去处么若也知得尘尘尽是宝王刹刹刹无非选佛场倘未如是更听山僧一偈顿然了却儿孙债忽地抛开夫妇情撒手便行浑不恋曷同婆去石藏身。

　　示众云即心即佛头上安头非心非佛斩头觅活所以道恁么也不得不恁么也不得恁么不恁么总不得既总不得则生死即涅槃烦恼即解脱虽然如是几片白云横谷口许多归鸟尽迷巢。

　　到嘉善县大胜寺众居士请益念佛参禅法要师曰参禅与念佛杀人并劫物善恶总繇之惟是一心做世人悟一心不入二岐路天堂尚偶然地狱岂悠固只因取舍中生起轮回处竖拄杖云试看山僧拄杖子本无迷也本无悟。

　　金陵观音庵小参师云观音庵内打鼓文殊院里上堂尘说刹说炽说无人向此承当幸我姑苏叶居士为父鉴韦春秋五十来此营斋供众请山僧向人天众前播两片皮露者消息拟欲说心说性说常说断自有三乘十二分教诠注不休亦是座主露布了也虽然如是毕竟山僧说些甚么天地玄黄宇宙洪荒日月盈昃辰宿列张。

　　小参师云诸行无常是生灭法生灭灭已寂灭为乐此四句是我释迦老人涅槃时所说文略义周包括一代时教也既谓诸行无常以何为常莫是生灭灭已是常耶寂灭为乐是常耶若以生灭灭已是常又同有作有为之诸行则是头上安头也若以寂灭为乐是常又同无作无为之定性则是斩头觅活也殊不知即寂灭而不妨炽然生灭即生灭而不妨灵然寂灭然寂灭者一刹那间无生相可得一刹那间无灭相可得故曰寂灭就中转凡成圣异世同风无逾于此所谓三世诸佛之所证证此也一切众生之所迷迷此也故寂灭之乐非天上人间之乐可喻即今祥符本寺圆寂玉庵禅师圆修圆证此个消息今夜不妨举似大众贵图大家知还知么不萌草解藏香象无底篮能盛活蛇。

　　示众云山僧连日病倦不能依时及节为众打葛藤今因众居士乞开示生死关头一着子然而者着子千圣共游只争迷悟迷则为凡悟则成圣有何难易而可较哉昔庞居士舍了百万家财学出世法一日对妻云难难难十石油麻树上摊妻云易易易跳下床来脚踏地女灵照云也不难也不易明明百草头明明祖师意诸兄弟汝看此三人出手眼处如鼎三足缺一不可渠谓明明百草头非推之使易也明明祖师意非推之使难也无非只在就里一着上悟彻又如我达磨初祖观得此土有大乘根器特特航海而来遇见梁武帝帝素所好佛教尝对四众讲演独谈第一义谛以为极则所以问达磨大师云如何是圣谛第一义磨云廓然无圣帝曰对朕者谁磨云不识帝不契吾祖自此折芦渡江面壁少室后慧可大师立雪断臂问及安心之旨谓之教外别传直指人心见性成佛据可大师问某甲心未宁乞师安心祖曰将心来与汝安大师道觅心了不可得祖云与汝安心竟何曾直指个心来六祖谓道个直早已曲了盖证人人本具各各不无者着子耳非有个别关头别岐路使人分心取舍分心欣厌就是佛祖树此多门到家是一念佛念此心也持咒护此心也参禅悟此心也看教辩此心也此心无始已来习气薰染障蔽本明不得受用故劳佛祖示一机一境一言一句要人当下冰释生死关头不入轮回六道受胎微形只得与尔我做个通事舍人非是渠有不了之局以如意举起召大众云只此一物唤作甚么唤作如意则触不唤作如意则背不可有语不可无语毕竟唤作甚么倘众中有会得者与山僧通个消息如未会得以如意掷地云依旧。

　　示众云打底不是坐参底不是禅快活日子不过遂日思想成颠所谓离心意识参绝凡圣路学尔辈所参不能彻悟者为是冬瓜禅一味儱侗也进堂来将近一月不肯自叩己躬下事只管东听西听胡思乱想法法头头没处着落遂尔和身放下又成黄秧木禅死墩墩地也山僧不忍坐视举则古人机缘与诸兄弟作个哑谜猜猜昔鼓山赴闽王请雪峰上堂云好一矢圣箭射入九重城里去也时太原孚上座云待某甲勘验过始得赶至中途问师兄往那里去山云九重城里去孚云忽遇四兵围绕时如何山云他家自有通霄路孚云恁么则离宫失殿去也山云何处不称尊孚拂袖而归举似雪峰云好矢圣箭中途折却了也峰云他有后语在孚云老冻侬犹有乡情在师召大众云且道那里是鼓山折箭处试猜猜看猜得着到方丈里通个消息。

　　示众云凡初做工夫切不可忙举话头念来念去念得疲劳厌倦便打退鼓谓是禅道佛法没灵验所以古人道休去歇去寒灰枯木去古庙香炉去一条白练去然后发大疑情此疑情者或是经教有所未明公案有所未透即此不明不透处便是本参话头顿在面前微着眼觑忽地里觑破素所碍所疑者则不倒断而自倒断也曷足着着问人哉然而虽是为初机说其久经锻炼者未必不繇此也还会么不因樵子径争到葛洪家。

　　示众云风也大雨也大严寒施主请说法不说如何并若何人人荐取脚跟下大众且道脚跟下作么生荐取聻平地吃交石头路滑。

　　破山禅师全录卷五

　　(嗣法门人　蜀东渝州华严德玉　蜀北▆州报恩印国　渠州白衣禅院通苇　大林禅院庆历　蓬溪莲蓬山八闱禅院海奎同刻
破山和尚语录第五卷　堆蓝弘礼禅人对　秀水谢颖仙书　嘉兴倪天章刊)

　　(康熙庚申孟春月吉嘉禾愣严寺般若坊藏板)
嘉兴大藏经　破山禅师语录


　　破山禅师语录卷第六

　　当阳玉泉嗣法门人印正等编

　　小参二

　　小参僧问弟子初入堂乞师开示师云那里是你初入处僧无语师云父母未生已前一念未举已前是你初处若是会得元初本体其来成佛旧矣问十二时中那里是学人安身立命处师云前山后山僧顿足云在者里师震威喝一喝僧亦喝师云你也喝我也喝还是那个底是僧无语师乃云问答繇兴乃扣机语也所谓问在答处答在问处宾则始终宾主则始终主有时宾主互换当面热瞒所以石头迁禅师云明中有暗勿以暗相睹暗中有明勿以明相遇明暗不相差只如前后步据此以之为问答以之为抑扬以之为纵夺以之为机锋机不活则见理未圆锋不利则神悟未彻水乳相投箭锋相拄非偶然事也昔日南岳让禅师初参六祖祖问在甚处来曰嵩山来祖云甚么物恁么来让不契仍归嵩山八年一日有个会处复来叩六祖祖云甚么物恁么来曰说似一物即不中祖云还有修证也无曰修证即不无染污即不得祖云汝既如是吾亦如是善自护持然此事定不是今日一个问头明日一个问头再一日一个问头徒弄口唇以资谈柄必是工夫做到那极则处转不得身吐不得气出一言发一问讨个分晓始适其志又有一等抱守静工未得活鱍将谓千了百当以为自得却问雪峰古涧寒泉时如何峰云瞪目不见底曰饮者如何峰云不从口入此僧不悟更参赵州州问在甚处来曰雪峰来州云雪峰有何言句僧理前话州云既不从口入难道从鼻孔里入此僧一钓便上遂问古涧寒泉时如何州云苦曰饮者如何州云死僧后归雪峰举此话峰焚香礼赵州为古佛自此三年不答话师云此则公案评量者极多错会者不少都去胜负得失上较人长短不惟埋没先圣抑且辜负己灵殊不知南院曾礼雪峰为古佛而雪峰今礼赵州为古佛亦是贫儿思旧债就中淆讹只为雪峰三年不答话处令人难得着眼山僧简点二老初答话处一个是顺水推舟一个是逆风把舵其相维持不外于是众中有具惭愧者向雪峰三年不答话处着得只眼日食斗金非分外其或未然时餐粒米也难消。

　　示众云一向倚墙靠壁承虚接响以当了事古人不应有言如无手人行拳无舌人解语也所谓绝后再苏方始欺君不得岂非为心意识穿凿卜度耶损法财灭功德最恶无过心意识既谓无手人行拳无舌人解语且道无手人作么生行得拳无舌人作么生解得语以是言之大端教人大死一回自荐自家境界非借别人鼻孔出气如是则知教外别传一派好消息尽从者里流出宁假墙壁影响边热瞒我也。

　　示众云十五日已前为人佛所护念十五日已后为人魔所摄持正当十五日是佛底是魔底是试道看如无莫将闲学解埋没祖师心。

　　示众云参禅无秘诀只要生死切生死苟切头头自是平帖如闻报贼来相似各各胸次中忽起惊疑怖惧使之逃动之窜毕竟到那千里万里无殃之地不自平帖而自平帖矣是以参禅之法与此不别急于生死关头讨个活路自然出言吐气定国安邦。

　　示众云三世诸佛说不到处月似弯弓少雨多风历代祖师行不到处五里一个亭十里一个铺明上座者里总不恁么中和峰顶云漫漫万松关下水潺潺。

　　示众云若到亲切处莫将问来问既莫将问来问安知亲切处明上座又且不然若到亲切处须将问来问何故从苗辨地因语识人。

　　示众云结制解制固是千古常规只以百日千日便尽终始也惟此学道一事非同一说便休但初念有所未契处痛与生死二字切之又切便是结制只待将素所疑所碍物豁然冰释到那不疑之地便是解制之日也岂以长期短限而遂终始耶然而天下丛林喧喧浩浩以礼义者习礼义以道德者习道德以冤恨者习冤恨肆口杂谈驱贤养愚莫之返耳还委悉结解之意么啼得血流无用处不如缄口过残春。

　　示众云夜夜抱佛眠朝朝还共起大家坐吃茶几个打湿嘴复左右顾视云有么有么时西堂将茶蓦面与师一泼师走起问讯云大众谢茶便归方丈。

　　示众云净头今夜设茶大似井底推车会得如麻似粟不会似粟如麻未审众中有会得者么时有僧不出众喝一喝师云再喝一喝看僧无语师卓杖云莫道明上座向人天众前撒土撒沙。

　　示众云居士设茶不是好心山僧生日不是好生带累诸人头破脑裂不是少喜便是多嗔试问众中还有不喜不嗔者么时象崖西堂取果子对师一掷师摇头崖仍取果又掷云犹嫌少么师云知音不必频频举达者须教暗里惊。

　　示众云小尽二十九大尽有三十内外诸禅和齐来讨巴鼻一条短杖藜打得血滴滴。

　　示众云云门饼赵州茶一番施设一番嘉有人就里能如是吃着通身是爪牙未审众中还有恁么人么试出来吞吐看如无待山僧自吞吐去也举茶杯云会么一杯两杯不济渴七个八个却知饱。

　　示众云施主设茶请法山僧微笑不答各人肚里明白何用之乎者也所以道是法不可示言词相寂灭无言为至言无说乃真说虽然不说不妨炽然而说尘说刹说炽然说无间歇天地从此位万物从此育会得途中受用不会世谛流布顾视左右云若向此中会得管教生死心息。

　　示众云吃茶说茶话今古无此例为道本平常逢人直教彻几能打湿嘴几能叫渴煞都卢到者里蓦面痛与掴何以故破山门下有赏有罚。

　　示众云初一十五常住设茶谓之考功茶考谓考其虚伪而得其实落之功也时有僧问父母未生前本来面目即不问如何是某甲安身立命处师叱云何问之颠倒耶问亦有宗答亦攸同古有僧做工夫到纯清绝点处问先德曰皓月当空时如何先德云犹是阶下汉曰请师接上阶先德云月落后来相见即此为后人榜样而人不达此意以明白如皓月是究竟处殊不知犹是阶下汉者正是点罚未济处所谓月落后来相见者以黑月为极则然而黑白亦是对待边事非究竟谓也即先德有云明中有暗勿以暗相睹暗中有明勿以明相遇明暗不相差只如前后步此真得就中消息也尔辈在此一月来也亦如是口吻不独上辜先圣自负己灵且日用所需出自艰苦当深思之。

　　示众云咬定牙关捏定拳非思量处自潇然诸人个里合如是谁惧阎罗算饭钱大众还有恁么人么良久复云个个脚跟点地驴前马后人人鼻孔辽天马后驴前堂中坐底心冷门外立底腿酸参。

　　示众云初做工夫于行住坐卧四威仪内遇境生疑逢缘理会处稍知分晓则不必疑此是先德入门最要紧处若久做工夫者似是而非终是恍惚惟理障难除当机有依倚临事觉沾滞总未大彻大悟之过也然而彻悟处非在方册子上印证来的诸方知识口角头许可来的所谓把手牵人行不得为人自肯乃方亲盖学道一事如登万仞之山且万仞山犹有形段犹有程限必期可到然而此道无形段非期月程限而可必者故古圣云佛道长远久受勤苦乃可得成须立远大之志将我日用寻常穿衣吃饭迎宾待客屙屎放尿看是阿谁主张贴体理会去老僧前所谓遇境生疑逢缘理会者是也灵云见桃华香严击竹人非不见闻因何不悟此今人古人非根器别在人用工夫切不切耳若切刹那顷尚是钝汉不切纵经尘劫犹未梦着在僧问赵州万法归一一归何处赵州答云我在青州来做领布衫重七斤众兄弟看他问处答处是何道理此是漫天说价不妨就地还钱须是当家种草始解翻腾者也若是裁长补短较重论轻虽是新奇亦成滞货老僧如是告报未审诸人还委悉么莫教错过眼前事无限春光不再来。

　　示众师入禅堂坐次维那云有问话者出众问话师蓦拈钟槌举起云者个棒棒见血良久众无出师云打退不如吓退好复举秘魔禅师终日擎一铁叉凡有衲子来参便一叉叉住云道得也叉下死道不得也叉下死速道速道如此数年罕有契其机者后一纳子先去将叉藏过诣前作礼秘拈叉不见其僧呵呵云原来见解只如此据我侬判断秘魔原只在又上作活计者个衲僧也善班门弄斧今日我侬手中钟槌亦是借底倘有讨去时岂不是猢狲入布袋虽然如是蓦竖拳云还有者个不从人借若论者个人人本有各各不无只缘一向被生言熟语缚定不得自繇甚是恍惚欲做做他不上欲放放他不下遇喜被喜缚遇怒被怒缚遇哀被哀缚遇乐被乐缚遇圣被圣缚遇凡被凡缚遇生死被生死缚遇涅槃被涅槃缚总之圣解凡情一向认为实法殊不知圣解凡情本一灵妙活鱍鱍地不见有生有死有凡有圣死逼逼地亦不见有生有死有凡有圣者点灵妙所在向汝诸人说来总是无用须是各人二六时中自去看破始得所谓从缘悟入永不退失我侬此说亦是随宜方便何谓也有一向用心苦苦切切无计奈何者忽间便觉安稳如人负担上山到了十里二十里亦复不知还有多少里数到家忽遇一人向伊道好了好了只有一里半里便是家了其人虽未到家便觉胸头肩上轻了一轻我在学地时甚是快活甚是自在不料做了今世后世人之师范亦如做学者时愈难愿众兄弟各各发大心奋大志尽此一期将胸中者点恍惚处冰消瓦解遍界光扬祖道得不庆快平生者哉是则虽是还有一种疑处一发向汝诸人说破自古圣人悟道者甚多出世利生者间有几人而已定不是必要开堂说法方为了事岂不闻古人道群华若有沾春日根在深岩也着开然开堂说法一要福缘偶凑夙生愿力不期然而然者永无他患我侬虽在者里无奈一众所推亦是牵强所以是是非非烦烦恼恼几欲寻把茅盖头以作逸老完事盖缘金粟老人之嘱犹然未了只得在此鼓两片皮遭人简点欲弃众则弃诸佛也虽然一番络索也是棒打石人头嚗嚗论实事珍重珍重。

　　示众师入禅堂僧问子啐母啄时如何师云哩罗哩罗僧礼拜师乃云打起精神莫放宽一锥锥定只教穿若无疋马单刀力一月工夫又枉然问如何是疋马单刀句师蓦面一掌便归方丈。

　　示众云老僧欲睡侍者举今日为大众入室因缘老僧复为大众颂出两堂云水求入室一碗残茶当面掷逐块韩卢脚底忙尿床鬼子胸头急对宾不涉有无机觌面相呈杀活句非但山僧独恁么大都佛祖亦如是。

　　示众云者个事相从者百不如信向者一二信向者百不如彻证者一二彻证者百不如当此恶世行道者一二然而行道者虽得一二及乎究竟谛当处尚未及古人履历近代且无上古丛林上古师法上古机会吾侪入蜀经今十载虽丛林礼法不如上古风俗渐移稍通一线与人信与人行但久近之间不恒笃信此道大约自辜本心立志不善往往诈明头我是参禅者我是学道者把句古人语蕴在胸中谓是木参话头及至登门历户有语无语尽逐落华流水抛掷脑后故终身而无成者其病在心志之不善非禅道之不灵也若是一定有话头与人参有实法与人会则达磨初祖不知担几许话头来迄今也是有尽山僧每对学人言遇境生疑逢缘理会甚是捷当甚是至要胡不闻酒楼和尚闻客人唱曲云你若无心我便休忽然大悟远公社十八高贤内有一高贤弃妻出家夜梦与原妻行不净行自揣彼又不曾来我又不曾去因何而有此事致疑不待天明忽然大豁此从上先德如此悟证难道定是参话头做工夫得耶凡是遇境逢缘处即是触发忽一触发便是大疑有大疑必有大悟疑乃悟之因也不疑则不悟既是众中信根稍具即此不可蹉过珍重。

　　小参若也禅人请师示真实义师蓦竖拂子云若论真实义向此会去即我释迦老子初出母胎时一手指天一手指地周行七步目顾四方天上天下唯吾独尊乃至成道后说法四十九年露布一代时教亦此注脚所以道唯我一人而能救护我为法王于法自在如我所得法微妙最第一然而者一我字的体露头露面了也切莫推在圣贤分上即人人动止施为非我而谁复挥拂一下云珍重珍重。

　　小参僧问大道只在目前要且目前难睹既在目前为甚么难睹师举起念珠云是甚么进云念珠师云未梦见在进云和尚作么生师云你眼瞎僧礼拜师乃云者件事如金屎法相似不会如金会者如屎所以当时有一僧问古德如何是佛德云我欲向汝道只恐汝不信僧云和尚诚言安敢不信德云即汝便是其僧悟去如高峰大师在学地时尽平生伎俩一一搬弄话头换了多少初净寺掩关立死限学禅排昏摈散无不经验过来只是胸中没个洒落处后因梦寐之际忽然举起万法归一一归何处似有疑情结构偶于壁间见五祖演真赞曰百年三万六千朝反覆元来是者汉便有少分相应就去与人机锋转语却被雪岩钦问着汝日间浩浩里作得主么曰作得主梦寐中作得主么曰作得主正睡着无梦时主在甚么处峰无对钦曰我也不要你参禅不要你学道但只饥来吃饭困来打眠毕竟要晓得者着子方休峰自此仍是五年一日推枕子堕地豁状大悟方晓前非而今兄弟家岂不如古人耶斯时也有利者也有钝者适才者一队即当汉齐来问话一个竖拳一个弹指似古人乎不似古人乎似则也是是则未似一个是冬瓜直儱侗一个似瓠子曲弯弯虽道目前无法意在目前只如我与众同处一堂同一眼见同一耳闻同一寂静只是各人肚里明白所谓如人饮水冷暖自知就是三世诸佛历代祖师天下老和尚递相出兴千方百计无非只要各人晓得如法华经云若人晓了此诸佛世之师。

　　追严小参师云百千三昧无量妙义尽向一毫头识得根源此是从上先德开门见山之语也山僧今日举似邹方晋奉荐先严钧衡老居士还识也未若也识得回观三际浩然大均变西方而为东土易东土以作西方鼻孔摩触家风髑髅横干宇宙三世诸佛得之如水投水历代祖师悟处似空合空所以先圣道在眼曰见在耳曰闻蓦竖拂云见么喝一喝云闻么若于见闻处荐认贼为子不于见闻处荐将子作贼恁么也不得不恁么也不得且道如何即得复竖拂子喝一喝云即此见闻非见闻休将子贼较疏亲耳边多少闲题目赚我光阴十万程。

　　示众云个个眼横鼻直人人鼻直眼横若还取我求实依旧可怜一生所以道百姓日用而不知良可悲夫佛祖方便固多要之不出两种则禅佛是也信得参禅及立志参禅信得念佛及立志念佛虽顿渐不同出生死心一也苟生死心破何容眼上更添眉矢上更加尖矣时寒勿劳久立珍重。

　　小参僧问如何是悟中迷师云钱串井绳进云如何是迷中悟师云笊篱木杓僧礼拜师乃云钱串井绳笊篱木杓迷悟两关圣凡一着蓦呈拄杖云莫是者一着么不遇春风华不开华开又被风吹落。

　　示众云药山久不升座升座一场懡　老僧久不落堂落堂一场败阙且道败阙的是懡　的是若向此处会得大家败阙大家懡　其或未然老僧为汝诸人下个注脚去也以拂子打圆相云是法不可示言词相寂灭。

　　对灵小参师云宋门陈氏荐夫主强欲山僧打口鼓见者闻者罪性空西方东土何须数数不数甜者甜兮苦者苦宋居士还会否不因误杀李将军谁解蓝田射石虎。

　　示众云学道勿论久近参方不参方见人不见人只要识法者惧不在快口嗔资谈柄斗百草机多一句为胜也上古虽有施设应病与药也近日执药而成病也总不是本分家作用若是个汉彻法源底在言句言句中痛快在棒喝棒喝中痛快本一活物何拘彼此为我济北老古锥见人在言句中不根其旨独以棒喝接机无容凑泊如击石火似闪电光当下要人瞥地说及此大休法师至师起身云道也好个消息何也葛藤有话无人说付与隔林幽鸟啼。

　　除夕示众师云年尽月尽日尽时尽满盘果子吃尽禅和肚内屎肠子都抖尽只有明上座一句茶令未尽试举与大众切不可道着除岁道著者吃茶春宵一刻值千金寸金难买寸光阴暂时不在如同死人各人照顾话头时一众不契西堂含璞出众向前展两手云既一切都尽更要某甲道个甚么师云却被阇黎勘破。

　　示众师云斩新条行新令万峰佛法无少剩拈来放去绝遮拦向背卷舒无底蕴引得天下衲僧来乞命今夜是明上座拄杖子一捺捺定大众还有爬得起来的么试出来转身吐气看。

　　示众师云今夜永觉上座设茶欲病僧茶话也是将虾钓鳖益人人己躬下一段大事是我先佛说起与我辈做个通事舍人一般亦是大家瞌睡相似毕竟有个先醒者然先醒者非独自醒逐个教之令醒所以经云舍利弗当知我本立誓愿欲令一切众如我等无异极容易事而翻为难事又不得不从难处做去若是有形段事则可易做唯此事大而无外细而无内没捞摸没巴鼻欲下手则无处下手欲用心则无处用心到此惟证乃知不尔疑生疑死疑佛疑祖者些恍惚处实为命根不断还委悉么不愁剑戟如星下唯恐藕丝绊杀人。

　　示众师云自当年一华五叶二株嫩桂昌昌已来竟无余华斗丽今夜明上座不忍杜口去也亦说两句聊为点景且道是那两句聻荷尽了无擎雨盖菊残犹有傲霜枝。

　　寿山上座为荐师弟请小参师云默然默然今日周年尔我口业改绽金莲衔冤一世抱恨九泉我为汝正汝为我圆彼此相雪孰圣孰贤举拂子云今日向山僧拂子头上荐取人人脚跟点地个个鼻孔辽天只为闻香逐臭没却半边大众且道那半边在甚么处以拂子打圆相云还委悉么猿抱子归青嶂里鸟衔华落碧岩前。

　　为允愚冯诠曹对灵小参师云癸酉年万峰山头别去乙巳年金城寨上归来风尘不觉几经灰梦眼从兹大打开仰劳大众念弥陀经一卷以资冥福。

　　拙之禅人归山请小参师云出蜀江南经五秋忘身为法便回头而今幸落老僧手点破痴心得自由天镜拙之二禅人自辛丑年去乙巳年归存亡固别道念本同此真良朋善友也复举法眼与修山主结伴参方行脚途中值雨投地藏宿时地藏问曰众禅客从何方来法眼曰南方来曰南方近日佛法如何曰商量浩浩地曰何如我者里种田博饭吃曰争奈三界何曰唤甚么作三界法眼无语次早辞行藏曰明教有云三界唯心万法唯识乃指庭前一片石云且道者片石在汝心内在汝心外法眼曰在我心内藏曰行脚人着甚来由安片石在心中走法眼至中途有疑转归地藏住求决此事今拙之携天镜灵骨归请老僧拨转埋却不亦与古人较之天渊也耶试问古今虽异行脚是同且道如何是同处仰烦大众同送涅槃山上与伊据款结案遂拽杖行至山安厝毕复云不致鸦肠狗腹今乃塞壑填沟时有松风皓月常来作伴为俦。

　　翠竹山端常二禅人荐师祖请小参僧问如何是超宗荐祖事师竖拂子云会么僧云枝上生枝师云眼华作么僧礼拜师乃云青山崔嵬绿水徘徊虽有出没本无去来今日智端智常为师祖普天除禅强老僧登曲录木弄鬼眼睛说常无常法遂喝一喝召大众云闻么若闻此喝是有即常义良久云大众还闻么喝久声消此是无闻即无常义所谓诸行无常是生灭法生灭灭已寂灭为乐若于此荐得满盘肴馔百味珍馐他亦不受况水月道场空华佛事耶正恁么时且道他不受处作么生委悉不离当处常湛然觅则知君不可见下座。

　　慕义侯士心谭护法追慈请对灵小参师云山水年年在人烟岁岁更应知更改处便是不改人如是则谭护法奉荐先慈龚夫人尽未来际不曾生尽未来际不曾灭一道常光现前古今三世不别试问诸仁者且道不别处如何委悉良久云但观来去无来去永证金刚坚密身。

　　中秋示众云时临冷澹中秋节四海禅和心未歇云集齐来觅指归一人一饼一轮月有时暗中有明有时明中有暗且道作么生吞吐。

　　除夕示众师云双桂今年除夕人天济济密密别无禅道可将个个眼横鼻直。

　　师入堂坐次时维那指一僧诣前作礼乞开示师蓦头一蹋云为汝诸人开示了也便出归方丈。

　　师入堂僧问色不异空空不异色之旨师云此空即观自在菩萨行深般若波罗密多时照见五蕴皆空之空也色即五蕴之色也言不异者即色即空即空即色则法法头头诚莫二之真空真色也非同二乘执空偏空之空凡夫认色实色之色此二者有执认之人存偏实之法的非豁然时深达五蕴本来自空之空为则也所谓空中无色无受想行识无眼耳鼻舌身意无色声香味触法则无十八界能执认之人也无无明亦无无明尽乃至无老死亦无老死尽无苦集灭道则无四谛十二因缘所偏实之法也无智亦无得则无修证阶级之位次也以无所得故总释豁然时当体全空处非但菩萨唯然即三世诸佛亦同此也还委悉色空之旨么众礼拜师复云有智主人二俱不取。

　　覃总府牟夫人请开示师云者个事人人本具不可以男女相拘圣凡见隔净裸裸赤洒洒无可把浑无一物当情如过独木桥相似一直向前不可左顾右盻若作一念万念遂生不惟到彼岸不得要且初举步尚生无限怯弱也然而佛祖种种法门不出顿渐两途亦是当机信不信故若是信得及把得住渐亦顿也即日用茶里饭里事物当情处一看看破是个甚么道理一不作道理解一不作玄妙会如人饮水冷暖自知工夫如此做去久久自觉从前得力不得力别有一段光景向人吐露不得当此之际正是名字不足以载言论不足以辩惟证者方知也。

　　破山禅师语录卷第六

　　(嗣法门人蜀东渝州印万　铁凤山印纯同刻
破山和尚语录第六卷　堆蓝弘礼禅人对　秀水谢文英书　嘉兴倪天章刊)

　　(康熙庚申岁孟春月嘉郡楞严般若坊藏板)
嘉兴大藏经　破山禅师语录


　　破山禅师语录卷第七

　　当阳玉泉嗣法门人印正等编

　　问答机缘

　　僧问佛未出世祖未西来未审者个在甚么处师拈拄杖归方丈。

　　僧问承闻和尚有言佛耶祖耶据此证此且道据个甚么证个甚么师蓦拈拄杖打云会么僧伫思师连棒打出。

　　僧问不可无心得不可有心求不可言语造不可寂默通正恁么时如何师云你在那里得者消息来僧拟测师嘘一声僧礼拜师蓦头一蹋。

　　僧问三世诸佛不知有狸奴白牯却知有未审有何差别师云饭袋子你知个甚么进云不知师云不知位同诸佛。

　　僧问有无即不问如何是狗子佛性师劈面一掌云是甚么进云学人不会师云一掌一握血。

　　僧问唤作竹篦则触不唤作竹篦则背毕竟唤作甚么师蓦口一拳云还作触背得么。

　　僧问临济叱三圣瞎驴是甚么意师便掌僧亦掌师云我掌自有意你掌是甚么意僧复掌师连掌打出门外云与你相打耶僧礼拜师蓦头一蹋僧起拟开口师咄云何方瞎驴来者里讨草料吃。

　　僧问作家相见事如何师连咳嗽两声进云犹未在师打云大好作家相见。

　　僧问万峰堂内有僧否师拈杖云向前来与汝道进云执杖者谁师蓦头打一棒僧无语师连棒打出。

　　僧问鲁论云不患人之不己知患不知人也如何是患不知人处师云你知我是凡是圣僧无语师云患不知人也。

　　僧问登山涉水不涉程途一句作么生道师云脚跟下好与三十棒进云学人有甚么过师云者是甚么所在说有过无过僧喝一喝师云犹嫌少在。

　　僧问灵树封盒子意如何师云且道里许是甚么进云不封盒子意如何师云任从沧海变终不与君通。

　　僧问门里出身易门外转身难难易即不问如何是转身句师云六月炎天冰似火进云不会师云冷热也不知进云知个甚么师蓦头打一棒。

　　僧问和尚未生时如何师云冰糖出在福建进云已生后如何师云地头货也不识。

　　僧问世尊为一切众生开方便门设一代时教如何向和尚者里半字用不着师云你说底是甚么。

　　僧问还丹一粒点铁成金至理一言转凡成圣至理不言可成圣否师云你唤甚么作至理僧转身绕一匝师云掠虚汉。

　　僧问此事如一个铁丸子吞也吞不下吐也吐不出吞吐不得又作么生师打一棒云者是吞是吐僧无语师又打一棒。

　　僧问四大之中如何作主师作听不清势僧复举前问师蓦而一掌云你欠灵利。

　　僧问迷者迷醒者醒如何是独脱一句师云八角磨盘空里走进云不会师云不会则参进云参个甚么师云八角磨盘空里走。

　　僧问学人终日吃饭不曾咬着一粒米时如何师云一个斑鸠九只鸟。

　　僧问有苦有乐途路中事无苦无乐亦是途路中事如何是到家消息师蓦口一拳僧礼拜师与一蹋僧归位师云适才苦乐到那里去了僧便喝师休去。

　　僧问如何是鼓山折箭处师便打一棒僧礼拜师云见个甚么道理进云不会师云棒头有眼明如日。

　　僧问尽大地是法身和尚在何处安身立命师云金刚与泥神揩背僧礼拜师云见个甚么僧鸣指一下师嘘一声。

　　僧问和尚起期还是为人为己师云一个瓜子两瓣壳进云没滋味师嘘一声。

　　僧问达磨西来为甚么又只履西去师云长安虽乐不是久居。

　　僧问一雨普润未审还有润不到处么师云有进云如何是润不到处师云就是你者个焦芽败种。

　　僧问尽大地是沙门一只眼师云看脚下进云意旨如何师云瞎。

　　僧问黑白未分时如何师云汝礼拜的是甚么僧又别问师叱云两重公案僧又问进前逢短岸退后值深坑如何是转身处师拈拄杖向脚跟直打出。

　　僧问十年瞻仰日应万机是何人境界师云非公境界进云一口吸尽西海浪翻身高出蜀峰头师蓦头一棒进云谢师证盟师复打僧喝一喝便出师休去酆林耆宿号碧海问佛佛出世为一大事因缘如何是某甲一大事师曰请坐碧惟立不坐师曰且小事尚不堪说甚么大事碧罔措师曰好与三十棒碧便礼拜师曰是会礼拜不会礼拜碧复礼拜云谢师证盟师笑曰证盟个甚么碧拟开口师曰你不会我意要摘叶寻枝我不能也你且将唯佛与佛乃能知之看他知个甚么。

　　僧问若能转物即同如来学人转物同个甚么师蓦头打一棒僧喝师连打两棒。

　　僧问如何是空劫已前消息师云描不成画不就僧礼拜云谢师指示师云指示个甚么僧抚掌一下师震威喝一喝僧拟议师直棒打出。

　　居士问道本无言因言显道且道言底是默底是师蓦头打一棒云是言是默士无语师连打两棒士出少顷复向师前立师云且将你家茶饭问你百姓日用而不知不知个甚么士拟开口师复打一棒。

　　居士问父母未生前根尘不染时如何师云既是父母未生前还有甚么根尘对待士云到此则千圣也不识师云既不识何以名圣士礼拜云谢指示师云假鸡声韵难谩我未可模糊放过关。

　　万居士问弟子姓万未审父母未生前姓甚么师云我向者里道不出士礼拜师云汝且道我答你也未士云不会师云不会还姓万。

　　居士问不是心不是佛不是物毕竟是个甚么师云百华丛里过片叶不沾身士拟测师蓦面打一掌士云痛师复打两掌士云痛痛师云稍知痛痒士礼拜师蓦头一蹋。

　　居士问和尚是活佛如何拜死佛师拈拄杖云且道者个是死是活士伫思师云拟议思量白云万里。

　　朱婆子问弟子念佛的是谁乞师指个落处师云你者一问从甚处来进云朝夕不离师云不离个甚么婆转身绕一匝云不离者个师云也是赤土涂牛奶伯玄徐居士问如何是佛祖向上事师云脚跟下荐取进云此是向下如何是向上事师云不顾脚跟三尺水只贪纵步上高岑士大悦。

　　朱婆子问弟子现是女身未知父母未生前是男是女师卓拄杖云还识者个么进云无去无来师云是甚么所在说来说去说男说女进云即今如何抵敌师云好与三十棒。

　　徐居士问闻金粟老和尚专人送法衣与老师是否师云是进云老师可付与弟子得么师云得即得只是要会衣线下事汝可会么士云不会师云不得不得士礼拜师云汝见个甚么道理便礼拜士罔措师劈面一唾归方丈。

　　僧问承师有言狮子哮吼百兽爪牙苏若是狮子儿闻得又作么生师云同类是同类僧礼拜师云切莫逐块僧便出。

　　吴居士问如何方契本来人师云待乌石峰点头即向你道进云乌石峰点头也请师向我道师云道即不无你唤甚么作乌石峰。

　　僧问如何是临济下事师震威喝一喝僧亦喝一喝师云你也喝我也喝是甚么意旨僧云得人一牛还人一马师笑云你得恁么饶舌翌日僧上方丈作礼云昨日临济大师到法堂上来是某甲一顿痛棒打出三门外去也师云你昨日喝的是甚么僧复喝一喝师云你只有者一喝僧拂袖而出师随后打一棒。

　　僧问千七百则公案即不问如何是学人底真消息师拈起棒云汝道老僧者是那一则僧便喝一喝师亦喝一喝僧又喝师打一棒。

　　僧问觌面相呈请师答话师作听不清势僧云谢师答话师云你道我答你是甚么话僧便拜师指椅云坐僧云放过即不可又拜一拜而出师呵呵一笑。

　　僧问一口吸尽西江水时如何师云近前来向汝道僧伫思师云立地死汉进云相随来也师云甚么物恁么来僧无语师正色诃之连棒打出。

　　僧问如何是父母未生前消息师云金刚与泥神揩背进云如何是已生后消息师云乌龟撞着石点头进云未生已生即且置一口气不来向甚么处安身立命师云主山前案山后。

　　僧问博山和尚诞日有僧问和尚寿年多少山云平天华甲子数到劫云初如何是劫云初师良久云会么进云不会师云数不完记不尽。

　　僧参便云有一事相借问得否师云只怕鼠口无象牙僧拟测师蓦拈拄杖僧以头就之师云我偏不打你僧云棒头有眼师云且道眼在甚么处僧竖起拳师劈拳打云还有么僧云扑破泥团子透出青山外师征云如何是你透底道理僧拟议师蓦头打一棒僧云好师连打云是甚么所在说好不好直打出。

　　禅石戒子问本来清净时如何师云如何是你清净处进云碧潭明月现师云拿粪箕笤帚来石作礼师云尔辈行住坐卧切不可稍放此个关头毕竟我何处不清净若清净不应更拿箕帚来参。

　　僧参不作礼便云作礼底是不作礼底是师喝云者野狐精在那里中毒来僧无语傍僧云在昭觉来师云且道老僧答你底是不答你底是僧罔测师痛诃一上僧礼谢而出。

　　居士问水穷山尽如何是转身处师云布袋里老鸦士礼拜师云会得礼拜不会礼拜士拟测师云去。

　　居士问三界唯心万法唯识如何是心如何是识师举数珠云且道者个是甚么士应诺师云胡答应。

　　僧问有句无句如藤倚树树倒藤枯句归何处师云待树倒时向你道僧伫立师云叶森森地何尝倒僧出次日僧复问树倒藤枯时如何师云好一堆柴进云恁么则三冬烧不尽师云始终是一堆笨柴僧喝一喝师云冷灰爆豆复示偈云藤枯树倒一堆柴槁木死灰何道哉幸有绝苏能爆豆当阳一喝吼如雷勘辩机缘。

　　清溪首座告辞师云铁蛇横古路汝向甚么处去溪拂袖而出复呈偈云铁蛇横古路缩尾藏头遭屈负十万八千程奔南走北太劳生严正令截葛藤犹然错认定盘星眉底双开寒碧眼无私一亘贺升平师云且喜不负中他毒气。

　　万竹禅人告辞师竖起拳云道是拳放开又是掌道是掌捏聚又是拳且道掌是拳是速道速道竹喝一喝师云三喝四喝后又作么生竹无语师示偈云拳头巴掌活当机活得当机指日归纵夺抑扬关不住无毛鹞子拍天飞竹去志自止。

　　僧辞行师云一言相契则住一言不契则行且道是那一言僧进语不恰师诃云深痛汝辈下语云某去也某去也何故争之不足让之有余师又曰心印从来诃瞎驴深锥痛劄自如如虽云去也没交涉争不足兮让有余。

　　僧告辞师云铁蛇横古路你向那里去进云横行竖去师云丧身失命了也僧无语遂不去。

　　无著上座参礼拜起云久闻和尚道风拈棒此方打人只是人都不知痛痒师云今日却遇一个只是皮下无血着云三千里外已知痛痒了师征云那里是上座知痛痒处着将扇子置桌上师云草贼大败。

　　座主参师即客司相见主复至方丈作礼师云已相见了主云先是人情此是佛礼师云人情佛礼是同是别主云是同师云既同何必多此起倒主无语师云平日所习何业主云只解牧牛师云牛在甚么处主云牛在山中师云还我牛来主喝一喝师云恁么却犯苗稼也主强辩师叱云一等是个　牛。

　　僧忍微参合掌云不远千里而来单单只有者个便拜师云且道者个是甚么僧罔测师震威喝一喝僧复拜云者个是甚么师蓦头一蹋傍僧云是和尚乡里师云早知是老僧乡里何不蹋他两蹋不然还道老僧有乡情在。

　　僧参礼拜毕以手自点胸师云是甚么僧拂袖便出师嘘一声。

　　僧到室中呈偈师拈拄杖云将老僧者个说一偈看僧拟议师便打出。

　　无漏禅人再参呈偈云越国曾遭一蹋来几年忍痛口难开而今觌体酬三拜笑杀当时满面哀师惟默顾漏作礼云自离和尚于本分上未尝懈怠看百丈扭鼻因缘稍有会处师征云还从扭鼻处会野鸭飞处会漏即作鸭声痛声师颔之乃示以偈曰万峰冷眼觑离微黑白分岐谁解归珍重鸭儿飞过去痛声犹落箭锋机。

　　觉城禅人参夜来一宿翌日进方丈作礼傍僧曰昨夜有臭虫否觉云睡着了总不知道师曰还是臭虫嘴不利觉云纵咬亦不打理师云是睡着了不打理是醒在不打理觉云总不打理师奉饼于前觉不暇顾师云果睡着了在觉云乞和尚觉醒师云若要我觉醒亦是节外生枝觉遂服膺叙沿途之艰师问瓦砾荆棘曾向汝说甚么来觉云若有说亦是节外生枝师笑云教得孩儿解骂爷复示偈云癞肉顽皮总不知任随虫嘴利如锥惟留一处堪分晓茶饼诱人笑虎溪。

　　觉城禅人临行时呈素所参狗子无佛性话师云还是以有无见赵州不以有无见赵州觉云不以有无见赵州师云作么生见觉云乞和尚指示师蓦口一拳觉鸣指一下师云还嫌少么觉礼拜师蓦头一蹋觉伫思师云漆桶不快遂归方丈。

　　师同二三子坐至午夜一众犹不退师云举一不得举二放过一着落在第二且道一如何举时觉城上座答云错师云错错天下知音能几个。

　　僧侍立次师曰唯佛与佛乃能知之且道知个甚么僧向桌上三拳师云因甚如此僧云冤对两相逢全身秘不住师便掌僧礼拜师劈头一蹋。

　　元霄师翘足向火僧耶湘作礼云请和尚观灯师云莫眼华湘拍开师脚云看脚下师云者是老僧底如何是你底湘拂袖归堂师云若得再来便好傍僧人堂石湘湘不至僧再召湘复至师便连棒打湘伫立师云何不携柄锄头掘去脚下湘拂袖而出。

　　居士问鸡卜卵二十日鹅卜卵四十日此理如何师云此是壳内语壳外语士云我也是听来底乞师指示师云待汝向者类来即与汝道士无语师云陆亘大夫问南泉我家瓶内养一只鹅鹅长满瓶欲出鹅不可损我瓶坏我鹅如何得出泉即呼大夫大夫应诺泉云鹅出瓶矣大夫从此开悟适才居士所问正类于此如工夫到此则知贫道语话也。

　　师室中请两序茶前席无人敢坐有客僧水月云我不是数内便坐傍有士云坐即数内也师云初生犊儿不怕虎僧遂顾外云檐上有块瓦要落师云为甚被物转僧云是我转物是物转我师云试分析看僧无语师云有先锋无殿后。

　　师过金陵济生庵时有月潭座主问如人静坐不用工何年及第悟心空请问和尚毕竟用甚么工师竖拳云只要悟得者个主云者个各人都有师云你有何不伸出主云伸出则成两个师云那里是你一个主竖起拳师云却成两个主云莫眼华师云是你眼华主云原无一个两个师云一等是个座主见解。

　　善长冯公问近日多执坐者是甚么意师云颜子三月不违仁且道如何是不违处公拟测师云四威仪中以坐为上非执死坐为究竟六祖所谓不贵你禅定解脱单单只要你当下见性然见性之说非执于坐非执于不坐不坐则不能深入至理执坐亦不能通达至道盖坐参之法非颜子不善其伎俩渠谓仰之弥高钻之弥坚瞻之在前忽焉在后者其用心若是非以三月定限而愚同土木也士乃点首。

　　云集众作礼三拜师云神光二祖倒身三拜初祖云得髓今朝一众倒身三拜且道得个甚么时数僧齐下一喝师云只是不归归便得五湖烟景有谁争。

　　师患腹泻秋水西堂问和尚安否师云日里三餐粥夜间一觉眠堂云如此则大安也师云汝既如是何必来问堂云也须问过始得师云情知汝者个见解何为老僧担虑堂云和尚为天下人担虑师云莫谤老僧好堂伫思时久师云老僧抖尽屎肠子为汝道汝不去又替老僧不得堂礼拜师云见神见鬼堂仍伫思师叱云死汉去。

　　师不安维那问云和尚尊候如何师云七七八八那便出傍僧问云七七八八还是好耶不好耶师云一任你卜度。

　　玉川胡居士参师云尔辈只好服平胃散狼虎药未敢下口在士云莫道狼虎药铁馒头一任拈出师举拳云试吞吐看士向桌上一掌师云只算半个居士德宇罗居士参师一把搊住须云速道速道士伫思师拓开云向者里荐得无生无死无佛无祖浩然大均千圣无可奈何纤细莫能为则士又闻师开示禅者参谁字话复到榻前问知痛痒者是谁弟子问和尚者复谁未审是谁识谁乞和尚端的处道一句师云两头三面汉士无语师云我教单看谁字者令遇境逢缘勿使间断故也如灵云见桃华而省香严击竹而悟者尽是平常用心绵密向声色中千了百当苟有间断稍不绵密则逐色随声浑无决处所贵者在疑此疑便是日用喜怒上逼迫不过处逆顺中打搅不开时却是好消息也到此人都忽略再望鬼逼酒楼之类愈不可及耳。

　　和石孙居士问那吒太子析骨还父割肉还母又为父母说法未审如何说得师召居士士应诺师云会么士伫思师云黏皮带骨汉士归次日呈颂骨肉是何法因析名为说剖断生死根父母立解脱身相既不存谁为说法者通体悉皆真不假广长舌师看毕书颂复之云叫一声应一声忿怒那吒觌面呈逐色随声情未瞥黏皮带骨句来亲句来亲落藤华鸟不知春师又举大梅与庞居士语诘之士呈颂云是非心佛原无二梅子熟时味自赊百杂碎来还吐核江南五月发梅华师接来掷地复索云还有么士拟议师云总是闲言语。

　　石帆岳司马问法腊多少师竖一拳岳顿然赤色曰我东南水窟地方人民老实莫在者里惑乱人师曰贫道行脚十五年今日惑乱着一个岳曰惑乱我则可只恐惑乱愚人师曰阿谁是愚人岳瞪目视之曰我也是路见不平见你年幼未是你做底时节师曰释迦老子初生便言天上天下惟吾独尊难道也是年幼未是时节么岳曰所以云门要一棒打杀我今日一棒打杀你且作么生师作怕势曰贫道性命几乎丧在门下岳跃然拜别。

　　棘生白居士问如何是我父母未生前本来面目师云名不得状不得士拟开口师震威喝一喝士云者一喝喝那个师又喝一喝士云弟子曾问天童密云老人父母未生前本来面目老人便打一棒又问父母已生后如何老人又打一棒又问生与未生时相去多少老人以拄杖划一划云只隔一条线师云者老汉龙头蛇尾当断不断反招其乱何不更与一棒截断脚头免到东塔门下索取路债虽然如是且道者一棒是赏伊罚伊士亦无语良久又问古人道有时打一棒有时打三棒一棒且置三棒意旨如何师云为汝皮下无血又吃饼次师云居士吃饱些免到第二家又吃士云弟子要在者里住几日师云住几日还了我饼钱去士云不知饼作么价师笑云吃多少士竖一指师将茶蓦面一泼士面作色师云汝见诸方老宿则易要见笑面虎尤难。

　　尔赤冯居士举子湖狗子话乞开示师云子细士有省颂曰子湖只狗恁锲厉开口咬人莫迴避取却两头并中间没头没尾殊怪异须子细直饶惊出汗浑身那时来契棒头意呈师看师对虚舟姚居士云昨夜冯居士被子湖狗子咬一口了。

　　师避秦石柱司东川吕相国督师到司驰书请师就署中相见师至吕出师云你是吕相公么吕曰不敢师云父母未生前还姓甚么吕拟议师便打一棒吕怒色师复打一棒吕趋进师呵呵大笑云将谓将谓原来原来司主马公问其故师曰父母未生前句子等闲棒着发无明猛然省得非他物十八女儿不系裙吕复请师至掩门大张威令相勘师又说偈曰无端平地起孤堆骇得虚空颠倒走痛打金毛人不识几乎翻作跳墙狗吕送归三教寺众请问何故师曰五年未剖荆山玉忽得渠来秘不住拄杖麻绳密密通雷门布鼓明明露泥猪癞狗打惊慞跛鳖盲龟生恐怖献与楚王人不识只当一个大芦菔后吕有省呈偈通弟子书师乃付偈并拂子一枚。

　　师与元阳张道人坐次话及病中有不死底师征云有个不死底在甚么处张云远则咫尺近则千里师呵呵一笑。

　　夔州府尹拙溪熊公过梁山请师署中相见以酒延师师竖起拳云者是个拳头放开云却是巴掌且道巴掌是拳头是向此处道得一句老僧即吃熊曰二俱不是师云又落断见外道了也熊复下数语师云待老僧竖摇头则可横摇头未在熊取扇乞偈师书云食禄由来各有方老僧双桂君瞿塘相逢没甚好消息巴掌拳头慎勿忘熊亦书扇复之曰不向金城问上方期瞻飞锡下瞿塘惭依木槿荣朝色试傍莲华觅晚香天籁静闻声有住清机醒发戏逢场从师直指山穷路登彼岸时舟已忘次期请师同下夔建丛林师意待秋凉熊索竹杖为凭师与之。

　　石年曹居士问动静二相了然不生是我安身立命处否师云汝后面是甚么士才后顾师云是动是静士复拟议师云举心则错动念即乖也士恍悟其旨士看大慧语录见三脚驴子弄蹄行之句有疑复入室中请益师颂云三脚驴子弄蹄行格外提持达本真就里若随名相转菩萨依旧是声闻士遂跃然云真三脚驴子也有时放之则弥六合卷之则退藏于密至夜偶谈及心经问如何是深般若师云深对浅言知浅则深意明矣如凡夫认色为实色二乘执空为偏空俱是浅意且就浅而推之色因空有空由色生则色空不二是为深般若矣后文总是此中注解耳士礼谢而退。

　　破山禅师语录卷第七

　　(嗣法门人　蜀北果州东寺性定　蜀东古梁州水月禅院性毓　蜀北阆州南部当阳寺惟朗　间州宝峰洪慧　射洪金鳌山清果禅院通法同刻
破山和尚语录第七卷　堆蓝弘礼禅人对　秀水谢文英书　嘉兴倪天章刊)

　　(康熙庚申孟春月吉旦嘉禾楞严寺般若坊藏板)
嘉兴大藏经　破山禅师语录


　　破山禅师语录卷第八

　　当阳玉泉嗣法门人印正等编

　　法语一

　　示象崖西堂

　　金风遍野之时万木凋零之际破道人间坐林中正起归乡之念忽值象崖长老稽首于前曰归闽掩关索法语时破道人曰以虚空为关行住坐卧也在里许着衣吃饭也在里许屙屎放尿也在里许迎宾待客也在里许只到千日事毕猢狲伎俩鬼家活计都卢抛向威音那边又那边方买草鞋寻山问水觅着破道人了汝后头一段公案。

　　示问津禅人

　　行脚衲子杖挑日月蹋遍云山到一处见一人问一机转一语看人动静识人好恶放下蒲团拗折拄杖三十年二十年具如王气宇口吞乾坤方去孤峰顶上盘结草庵呵佛骂祖也。

　　示萍止禅人

　　歇狂子参方行脚眼高四海气压诸方与祖佛结死生冤家与人天分邪正眼目惟萍止禅人在破山拄杖头边荐取谁缚汝三字则一生参学事毕矣。

　　示空外禅人

　　天地间为人到出家地步极是快活无荣可与无辱可与天子不臣诸侯不友虎鹿为邻松竹为伴眼界自清不同俗尘通身彻底惟一天真天真之趣华笑鸟鸣不须别觅动静中存虽然如是只有崖前石虎未肯点头在。

　　示淑云禅人

　　淑云子曾向三峰触背关头横行直撞挨拶些子气息吐向福城棒头喝下自谓千了百当一日告辞病叟合掌受渠三拜待渠遍参诸方再来痛与瞎秃光儿一顿好骂也。

　　示息知禅人

　　知之一字众祸之门知之一字众妙之门此知字是一粒巴豆丸是佛也▆他一下是魔也○他一下若于此处见得彻则良知自现前矣乌用推之使息故所以法华道诸佛智慧甚深无量其智慧门难解难入一切声闻辟支佛所不能知者是也盖上人犹未知之安以息而息之者耶若以息知为无知是一死知则同声闻辈不复更有众妙之门而入众祸之门也莫把者一知字只眼定夺越生死超凡圣只在一知字上千了百当所谓唯佛与佛乃能知之试问上人且道他知个甚么参。

　　示方知禅人

　　迩来参学之士自不辨个端正鼻孔直管向那香臭边啖些气味便休殊不知香臭边最是利害所谓己眼本正因师故邪是也即云住山者其益有二一者为大事不明以山中静僻宜可易办二者为大事已明自揣力薄不能接物利生只好诛茅盖头独善其身耳若是破山门下恁么说话好与三十拄杖还须领到三门外自打始得。

　　示清白禅人

　　参学汉须了办不可沉吟将日算剔起眉毛着力看看渠定不随方便渠是谁兮真恁么有时位坐空王殿勉旃。

　　示破浪禅人

　　学道人心须专志须固不被境风所动以一念万年万年一念消之也任是魔来佛来逆来顺来亦直就中分晓当下便是平沉自此舍一具骨负舂汲水三十年二十年肩头脚底苦胼重生方到破山门下吃棒也勉旃勉旃。

　　示翠融禅人

　　脚跟下七纵八横顶门上两头三处无非只要个中分析得来头头皆我舍身命处也且道融禅人曾恁么一回也未若恁么草鞋蹋破稳坐长安苟未如是含元殿里切莫迷头认影。

　　示琢璞禅人

　　者个事须真参实悟法法头头无一丝毫不从本地风光上廓彻方作人中之龙象也然以琢璞号之以石中有玉玉必琢而成器焉成器则知人中龙象石中之玉不相异耳。

　　示云影禅人

　　云影禅人欲索法语随身举动顶戴予曰既谓举动又如何顶戴云影云顶戴不碍举动举动不碍顶戴予曰如何是汝不碍处云伫思予曰试将此处从日用寻常中讨得个分晓到山野处吃痛棒也。

　　示知止禅人

　　参学二门志在恒远将敌生死话头贴在额上行也如是参坐也如是参茶里饭里一动一静参不透便学学不圆便参毕竟有个倒断也。

　　示遍拙禅人

　　树下坟间一食一宿味尽甜辛酸苦到处播弄唇皮与佛祖捃拾余机是我法门中龙象事也。

　　示慈援禅人

　　慈援上人请法于予予不禁口业与上人恶言恶语说一络索惟要上人会取父母未生前本来面目直下提撕壁立千仞烈烈轰轰单刀直入不见有死有生有凡有圣有俗有僧一道常光现前古今三世不别真到恁么田地真获如是威光快买草鞋遍参知识向他门头户底保养圣胎听缘行道方不辜负生平志也勉之。

　　示恒范禅人

　　禅和子树精进幢披忍辱铠无论凡之与圣智之与愚劳之与逸生之与死单单贵禀此心此志将者些子恍惚处要明白要究竟决了终身之志岂可浩浩来天地间辜人负己作一场虚生浪死人哉若如此则铜枷铁锁锋刀剑戟无时不在无时不临欲逃无地欲窜无门正所谓毫厘系念三涂业因瞥尔情生万劫羁锁果是个汉向未举念之先一觑破去再来东塔门下索取草鞋钱亦未迟在。

　　示参白禅人

　　禅和子志于行脚涉水登山瞻风拨草饮馊茶吃臭饭栖云堂卧霜榻受种种苦辛只为各人衣线下一点恍惚处然而者点恍惚欲从自决则头上安头欲从人决则斩头觅活如是二边互起互倒浑无决者故曰恍惚所以沩山问仰山云子之所得还是自性得从人得仰云虽是自性宗通亦假禀受师承吾观二老酬酢良有深意定不是从自己干爆爆地不假他人亦不是向他人水漉漉地不假自己针芥相投水乳相合啐啄同时师资缘合的非一日而契之者也偶一僧问和尚眉毛还在么予便打一掌云山僧因病笔许多葛藤尔更踌蹰漆桶子依然不快。

　　示隐辉侍者

　　佛祖以心印心之法无论智之与愚凡之与圣僧之与俗男之与女贵在知有个事毕竟不从人得须是猛着精彩壁立万仞契取不疑之处方买草鞋遍参知识遭人唾骂也。

　　示默融禅人

　　禅和子为生死行脚切忌石头路滑转盻则蹉过脚跟直前则撞断眉目毕竟作么生看脚下咄。

　　示应如禅人

　　参禅打坐透露鼻祖家风勿论根器利钝都卢将生死二字贴在额头上行也如是参坐也如是参参来参去参到心识不行言思路绝处把生死二字向早晨净面时一摸摸掉永不疑生疑死疑圣疑凡横身天外举步大方奋狮子威潜行密用鼓老婆舌开道群迷庶不枉他方行脚蹋遍云山处处欠草鞋帐也。

　　示妙旨禅人

　　近日一伙秃居士走入空门东去听两句西去听两句陈烂葛藤便去张家村李家巷卖口头饶婆舌魔魅人家男女逢一智人面前口如扁担眼似流星者等种草不但将金博宝连自本恐难便宜岂如我妙旨禅人初游讲肆便知者鼓笛总不恁么打披枷带锁走到万峰门下才开臭口问及常住真心万峰信口道个今夜有客不能为汝说临行辞去住山聊书影响以嘉其志待伊异日漆桶子破蹋着秤锤不可谓是鹅卵石也勉旃勉旃。

　　示圆融禅人

　　蹋荆棘破风尘毕竟以生死为急务若或不尔纵是一副铁心肝只恐三日风四日雨终不免要生锈也。

　　示闻修禅人

　　割爱辞亲负冲天意气把将生死二字贴在额头上行也如是参坐也如是参参来参去参到心识不行处如槁木寒灰之际只有一念怖生死之心灵灵蠢蠢欲了未了恍恍惚惚当断不断凝然似有物碍此是圣解凡情缚脱两橛之所使然也就中急讨巴鼻始有少分相应卜度长短则云月是同溪山各异耳。

　　示巅石禅人

　　孤峰绝顶结个团标坐视云汉虽然其力未充气吞海宇有时拈华弄月笑傲山林何拘金刚圈跳不得栗棘蓬吞不得复来中庆门下讨甚么碗咄。

　　示字水禅人

　　字水拙公同吾川北人也正所谓同条生不同条死渠往南游历诸讲肆而滑口头露布有年闻吾侪竖刹竿江南福城而又归蜀万峰则两慕之心始适于是跃然顶笠而来泛识门墙无非聚一伙秃居士相习打闹其志疑信半着又经一载自去黑山鬼窟搬弄几番稍通口气聆予迁中庆而特特破家散宅来入者个保社着予脚手大放憨睡饥餐渴饮尽是本地风光咳唾掉臂全彰杀活机柄回视十年前残羹馊饭粪袋糟囊悔何可及予以悯念未息走北奔南钵袋子无著落处拙公亦可代担第虑力犹未充且付法语佳志异日撞头磕额两手分付一任东卖西弄出吾侪丑也勉旃勉旃。

　　示百拙禅人

　　禅和子担囊负钵入一丛林进一保社只以此事为怀更无别般伎俩方是人中之龙兽中之狮也故以龙象狮子称之然而龙象狮子形威不同爪牙皆一也只此一处同则知佛祖大机大用通身是遍身是岂虚语哉。

　　示离指禅人

　　法道秋晚祖风正替望尔辈如急水滩头撑篙只得拌命着力安云住山取适偷安为志临行欲吾侪惠草鞋钱只得信笔记个帐在壁头上也待异日共尔打算呵呵。

　　示汝水禅人

　　长连床上一句话头铁壁银山直教粉碎母问魔来佛来天来龙来神来鬼来即此一觑觑破。

　　示重雅禅人

　　重雅禅人入室请益余微笑不语伊伫立疑情不释予遂造口业大诃曰你是那处欠少还嫌些甚么试说看伊仍不释予曰穿衣吃饭处迎宾待客处屙屎放尿处一切时一切处看是阿谁分上欠少恶秃不荐待到何时余在他方老宿处如蚊子上铁牛也。

　　示掌如禅人

　　为僧一番毕竟坐一所在听讲几句经文坐几日枯禅若行若坐自是有一段光景一分下落买草鞋行脚穷山涉水登人门户吃人茶饭辩是论非从前知非是我错过好光景好时节始信东瓜直儱侗瓠子曲弯弯。

　　示华仲李孝廉父太初老居士

　　人子之心谁个不有惟华仲公向我天童老和尚拳头巴掌边深知痛痒欲作大法船载三宗九族高登彼岸先为七十老父太初老大人请法语山僧遥空合掌试问大人耄耋时所见与孩孺时所见为同为异如不异即知变灭中原不变灭即知大人悟取金刚不坏身也。

　　示月江藏主

　　昔有一婆子请古德转藏经德绕禅床一匝云与汝转经竟婆云比来请转全藏如何只转半藏试将此则公案参取看如何是一藏如何是半藏。

　　示丈雪禅人

　　辞亲割爱浪迹江湖披一丝挂一绺赤条条地眼空诸方将谓有几个面目露辽天鼻孔及至行脚遍来亲见佛恩仍是痛骂痛打连者一点气息尚容不得云瓢雪笠霜饭冰茶复吞复吐只令冷心肠一副卖弄与人猪嫌狗不欲始到佛恩门下抱赃叫屈。

　　示梵野行者

　　横写顺写无一个元字脚写得着长篇短篇无一言尽者张纸只有者写说不到处是个甚么咄也是乌龟向火。

　　示素微禅人

　　担囊负钵入一丛林进一保社必以生死为急务看生从何来死从何去勿论岁月以彻为期忽地里撞着个汉问渠行脚事如何面面相看口如木。

　　示法空戒子

　　乘急戒缓戒急乘缓无出一信得及把得住以岁月期料不得尽形命而已非但以戒执身以乘运心务要在缓急处着力忽地里觑破始知广额屠儿放下屠刀顿然成佛犹是不唧溜汉勉之。

　　示含光禅人

　　悬崖撒手未敢承当绝后再苏欺君不得此乃启迪后昆不可得少为足之谓毕竟要透顶透底大休大歇一番永无退转非是以口耳之学百机百巧攒华簇锦便谓是向上关捩也。

　　示大石徐居士

　　但凡有事直头虚应空闲时或坐或行痛念此身终归败坏惟有怖生死心昭然如此只是不知下落何处即将此心默默提持不是心不是佛不是物毕竟是个什么参来参去自合有个倒断处也。

　　示景山赵居士

　　参禅念佛二门究竟生死为极了知生死别无禅参别无佛念有佛念则是生死中佛有禅参则是生死中禅于是二中间未梦见生死在还知么生从何来死从何去参。

　　示唯心禅人

　　法法头头不离当处举念即觉便是放身舍命之时节也而人不悟强去节外生枝数番颠倒及至临头一场无益盖是自生分别非怨圣贤有所未说也。

　　示玉寰向居士

　　学道无论智愚只贵信得及把得住万年一念一念万年只将怖生死心孜孜切切看个无梦时主人公在甚么处忽地里筑着磕着荐取者一着子明白成佛成仙亦同是梦始知朝闻夕死之道也。

　　示绍仪何居士

　　做工夫如急水滩头撑篙相似撑得一篙退却十篙拌命舍死撑去撑得无可用力处拨转船头处处皆岸也勉之。

　　示献南张居士

　　终日向文不加点处卒难下手一画未有时真宗默契始于无说无形之际则河马负图洛龟呈书稍露一着子是我献南张公一刀两段也呵呵。

　　示渭阳金居士

　　六道中已知是人堂堂相貌堂堂体裁堂堂作事无一法不周无一法不具如是具足而不会是法者乃人中之土木也汝所云即此不会他离此不会他之二语贫道诘之曰离即且置试道他是何物不觉汝真狮子儿便解哮吼了也咄咄勉之。

　　示佛掌侯居士

　　人迷生死中不识生死之苦若鸟不识空鱼不识水然猛出是者即在当念触一事遇一境生一计便是好消息好时节好意思人多于此忽略于此蹉过于此自弃如鸟空鱼水不相别也是以病僧见是辈痛与棒热与喝佛与掌令人顿出生死窠臼不留一元字脚教人如何若何招万劫系驴橛之祸故号佛掌。

　　示耀泉丁居士

　　者个事如云长刀方天戟非大力量者安能荷之我耀泉居士身虽在家而秉是刀不怕不胜生死魔军剿灭圣凡窠臼也。

　　示念中程居士

　　在家学出世法若火中生莲驴中生骥最难行而行之最难断而断之最难忍而忍之最难弃而弃之非纯钢肩头生铁肝胆必不能担荷既荷是法做买做卖识贵识贱遇喜遇怒动声动色岂是法外别有主宰乎主宰是法外物乎但不曾二六时中融会得来竟认为两橛耳若是皮下有血汉子一闻千悟直下顿了在买卖而买卖在贵贱而贵贱在喜怒而喜怒在声色而声色乌用欣厌而二其心哉所以即生死而般涅槃即尘劳而作佛事良有以也既无如是气岸无如是威光无如是受用且将本参话头密密举起谛审谛思如何是我本来面目背脊直竖两眼微开频频参究痛锥痛劄岁久岁深自合有个倒断处也勉之。

　　示荆献罗居士

　　居士参禅贵图契悟佛祖机关彻透今时露布与衲僧家同长连床上行住坐卧了此余生毕竟巴鼻处请着眼看是个甚么参。

　　示起予曹居士

　　尽生平伎俩搬弄种种法门无逾参究一门甚是捷当以念佛底是谁毕竟荐取谁字下落则种种门种种法皆我一道也勉旃勉旃。

　　示楫吾杨居士

　　学道人须具顶天立地底风骨则现形应物自合与理符契然后静虑身心日益日损毕竟逐一事执一法参透生死关头同千圣一个鼻孔出气始不负共山野聚头打口鼓子也勉之。

　　示近宸张居士

　　第一才上蒲团眼当平视休去歇去一条白练去古庙香炉去则身安道隆也即佛曰初善第二行住坐卧惟一话头顿在面前如澄潭秋月触波澜而不散然后发大疑情也即佛曰中善第三从举起处承当言句下顿了如掷剑挥空勿论及之不及贵承当不贵推托也即佛曰后善。

　　示仁伯马居士

　　参禅学道贵在生死心切二六时中不可间断行时且道行的是谁住时且道住的是谁坐时且道坐的是谁卧时且道卧的是谁毕竟谁作主宰忽地里觑破者着八字打开纵横无碍始知张拙秀才道随顺世缘无挂碍涅槃生死等空华。

　　示从之马居士

　　人生天地间赤条条无可把尚不沾滞竟无一法当情只体取正睡着时主人公在甚么处但凡有事直头虚应正应物时亦不是别物如此参去勿论岁月以彻为期终不得瓮中走出鳖也。

　　示道标吕居士

　　学道人志须远大一切时中只将怖生死底心刻刻在念看个不是心不是佛不是物是个甚么不拘岁月以彻为度然所彻者不是别有个物只在不疑生不疑死则法法头头无不是子放身舍命处也。

　　示文靖马居士

　　学道贵乎明心见性则为究竟处也然而做工夫必须先发三种心一者信心信自心是佛故二者精进心遇境不退故三者发远大坚固心毕竟克果故如是具此三心期生死不相干之地了鬼神觑不破之机必此而得也就中素所信所疑或念佛或诵经日有定课此是渐入之门及以念佛至一心不乱净念相继为则也参诵有经义不明语关未透处是话头是巴鼻不可终日因循即在行住坐卧茶里饭里无容间断把作一件最要紧事做以恒心为主不出一动一静忽地里触发如贫得宝如暗得灯如饥得食始信佛祖不欺人也。

　　示恒初禅人

　　修行戒为本参禅悟为极惟此二门余则方便多门也毕竟如何得入驴拣干处尿羊择湿处屙。

　　示莲月禅人

　　雪笠云瓢登山涉水凝然一片行脚苦志始可得到故乡田地然而故乡田地古德曾疑忽一日触发乃云山前一片闲田地叉手叮咛问主翁几度卖来还自买为怜松竹引清风老僧无别指示即此书为尔等荐取闲田地一着勉之。

　　示灵隐禅人

　　参话头做工夫只要信得及把得住莫被境风所鼓脚跟不定自此从迷入迷甘赴死门者何限况尔等英资出类如何因循终日难道禅有拣择道有嫌疑可惜不在日用里体取试问如何是日用事无别惟吾自偶谐此处着只眼好。

　　示云幻禅人

　　老僧年来不打者鼓笛久矣终日对几个俗汉子和其光同其尘以了此事岂知尔等顶笠腰包始事象崖吾徒因弃世得得到老僧处究竟此段因缘老僧只得向一毫头上与子彻去试问者一毫头上如何彻耶咄子的自家宝藏不守沿门乞食作么。

　　示绣石禅人

　　打口鼓子说禅说道都是我衲僧家习气未是本分作家若是本分作家如愚如讷隐隐地自是与人不同又不可不识一丁装作如是愈加不本分所谓本色住山人亦无刀斧痕。

　　破山禅师语录卷第八

　　(嗣法门人　蜀龙安府狮子院性道　古果州盛山▆佛岩印显甲▆同刻
破山和尚语录第八卷　堆蓝弘礼禅人对　秀水谢文英书　倪君亮子天章刊)

　　(康熙庚申年孟春月禾郡楞严寺般若坊附疏)
嘉兴大藏经　破山禅师语录


　　破山禅师语录卷第九

　　当阳玉泉嗣法门人印正等编

　　法语二

　　示云峤禅人

　　禅和子有志行脚痛以生死为念到一善知识处或请益或发一问正要体取话头来历忽然会得此个话头即知生从何来死从何去明得生处死处亦然那时节　地一声始信茶条拄杖新行脚葛叶蒲团旧话头。

　　示指元禅人

　　割爱辞亲远尘离俗入一丛林进一保社必要具参方眼识人好恶一动一静一喜一怒看是甚么道理若识得自是与寻常人不同虽然不是旧时人直改旧时行履处。

　　示觉幻禅人

　　觉幻禅人来老僧拄杖头边尚未知其下落一旦乞法语老僧试问前向汝脚跟下直打出是拨转汝耶是要汝转身吐气耶汝若向此知落处则不被短岸深坑之所陷可以净裸裸绝承当赤洒洒无回互其或未然莫将闲学解埋没祖师心。

　　示太平禅人

　　出家人堂堂僧相不行一事不奉佛敕不受师教乃形同沙门未得法同沙门也上人奉受三事心体力任而又到老僧处且形同法同只有一事不同试问是那一事。

　　示佛生禅人

　　禅道佛道不是细事惟在人人任之耳如掷剑挥空勿论及之不及贵承当不贵推托此承当非承当佛祖也正在不疑佛不疑祖佛有一代时教祖有千百则公案每每试将一经一教全提半提看到那不疑之地始可吃老僧痛棒与老僧说禅。

　　示彻空戒子

　　圣贤设化种种法门皆治心之法参禅不过参此心也念佛不过念此心也持戒不过护此心也此心若寂更有何处起惑作业但有念起即觉然而觉处忽猛省得来　地一声始知秤锤原是铁。

　　示上提戒子

　　无上菩提心地戒只在当人一念未生已前看者念从何处起来忽看得三际顿空诸恶无迹正是戒之本体　只恐众生不是佛是佛何愁不解语。

　　示湛林禅人

　　世变之后祖灯秋晚老僧随遇安身忽湛林禅人从梁山来欲老僧归索法语老僧无别指示只向渠道个不是心不是佛不是物老僧不是善知识汝亦不是学人若谛当不出看取从前注脚。

　　示慧心禅人

　　慧心禅人久依吾住欲求法语随处受持吾侪每见诸方只欲人纳降款深可痛惜吾侪应病与药直教遇境生疑逢缘理会无处不是话头也勉之。

　　示水月禅人

　　只因一句随他语万里千山走衲僧尔辈若会此一句未曾举步大地尽周其或未然且将千里远行始于初步分晓得到老僧处吃棒。

　　示升所冉居士

　　参禅念佛本是一个道理念佛念此心也参禅参此心也心外无法法外无心只此一心别无岐路一心不生万法无咎试问如何是汝一心默默自知田地稳腾腾谁谓肚皮憨士作礼问参禅与念佛是同是别师云同则总同别则总别士礼谢师偈云参禅与念佛顿渐两条路勿问别与同到家蓦直去。

　　示问一禅者

　　问一得一倚墙靠壁墙崩壁倒一归何处老僧试问一之道理答则是不答亦是一纵一夺龟哥眼赤。

　　示戒如禅人

　　求道不求字终须成大器求字不求道投其人所好此非学道人莫令诸方笑。

　　示秀玄禅者

　　写字便成劳不知为甚的学人不努力空费者张纸教学如何努力荐取屋北鹿独宿溪西鸡齐啼。

　　示六聪禅者

　　横写竖写尚莫能尽者张纸多说少说且安排者管笔然而笔舌不得处与老僧道将一句来。

　　示六一禅人

　　镜华水月泄漏天机草木文章全彰意气露不尽锋铓只向空中一点参无学妙旨且从静地理会若理会得不枉过双桂堂坐卧经行拾些粥饭气息。

　　示寄凡禅人

　　做个禅和子到一处出一言吐一语稍有衲僧气息善知识痛下针锥必要究竟实处讨教分晓不负出家行脚之苦志也试问未举念前且道是个甚么道理还委悉么草鞋忽地破露出脚跟来。

　　示习仪火头

　　变生作熟非水火莫能致然而水火正在生克以既济未济而别之也即人之一身外则器界所共一气分如何是一气分天地与我同根万物与我一体。

　　示禅源禅人

　　出家志在参学参不透必学学不圆必参此两者亦不可偏废若独学而不参只益见闻若独参而不学愈益我慢正在不偏废处头头要了法法要明则不负出家之志也。

　　示知我戒子

　　数闻知我禅客久于此道稍有符合随处竖一刹竿与诸仁者一食一宿结佛祖冤家只须觅个还饭钱者勉之。

　　示深省戒子

　　戒品初登务要稳密诚恐日就月将情念浓厚只去图口体攻章句错过当头一着穷究到底不清老僧非是成闲管亦是怜儿不觉丑向尔等道个秦时　轹钻试参看。

　　示燕石戒子

　　佛说波罗提木叉是名十重四十八轻此戒差等大小乘是也若论本总归一心一心不生万法无咎无戒不持无心不一此乃真圆大戒总持也。

　　示慧白静主

　　苦行头陀破衣破衲行一行作一务志要与生死为念试将生从何来死从何去处着只眼看是甚么道理忽地里觑破　地一声瓮中何尝走却鳖。

　　示象含禅人

　　老僧归打者鼓笛正欲人知音接拍唯我象含禅人稍知影响老僧安居补后堂看老病悯而疗生则慈心无尽老僧试问汝以慈悯心为慈心耶以杀人心为慈心耶且参看。

　　示苍然禅人

　　出家行脚志在雄猛要一念万年万年一念只将生死为急务一切动静看是阿谁主张忽省得来只在者里且道者里是甚么所在参。

　　示非一禅人

　　明一非一此一尚非形于口吻何为一耶何为非耶所非何物所一何物殊不知欲非欲一者又复何物试定夺看。

　　示白崖禅者

　　老僧年迈归高梁居田里种田博饭只知有温饱尚莫知禅何物道何物此子系吾徒僧可之剃染欲老僧法语则老僧呵呵大笑云大虫褁纸帽。

　　示参之传秘禅者

　　传秘禅者乃吾徒默石之孙也自小而大尚具一段英资幸师犹存值大变后携来见老僧且老僧悯祖脉之衰替若以一言策之励之恐机之所莫堪稍将一○○○○○此处荐得到破山门下吃棒有日也。

　　示唯然禅人

　　为学日增为道日损即如切如磋如琢如磨之谓此是圣训老僧则不然也此道非物也就物比拟是人本分事然而日用中遇境生疑逢缘理会忽然猛省骂老僧有日在。

　　示机枢黄成衣

　　打不得坐坐不得禅禅非坐卧坐卧即禅此老僧素分为汝辈画蛇添足正恐汝辈打在无事甲里意欲直下荐取针锋上消息会么。

　　示相宇曾居士

　　相宇曾居士索法语老僧信笔书数语以佳其志尽谓生死事大无常迅速此大谓生不知来处死不知去处况无人代得此速谓入息虽存出息难保尚莫能知若悟此语忙也忙不着间也闲不着始识老僧亦识自己。

　　示昙郁禅人

　　老僧写字觉倦又有发青来叩法语老僧欲骂莫能欲赞莫能只得向伊道个米里有虫。

　　示若无禅人

　　参禅打坐是我衲僧家本分事也岂假以文章学问巧妙尖新说铎铎句弄套套语夸会夸能以资谈柄扬眉瞬目以当机锋若尔诚然是韩卢逐块若真狮子儿只要吃人然吃人者正是直截根源不同逐块近来多见禅者初不务此先去学满一肚皮然后去学禅殊不知禅何意也本要离名字相离心缘相离四句绝百非岂是随邪逐恶不根其旨妄将鱼目作明珠磁石为至宝到处去逞驴唇马嘴棒风喝云以为极则▆▆此个葛藤为点禅病倘禅若无病何用参为即汝便是尚涉廉纤如将梵位直授凡庸亦如掷剑挥空勿论及之不及只贵承当也。

　　示空如戒子

　　持戒但束身非身无所束正是衲戒消息而人不会都在者三顶衣一口钵上名之为戒若此不独上辜诸圣抑且下负己灵试问如何才是手把猪头持净戒衣包狗骨入淫房。

　　示松溪禅人

　　松溪呈纸一幅乞开示老僧曰如许之年还在问路然而路头不在别处只在自己脚跟下此脚跟下且荆棘且石头横来竖去筑着磕着是阿谁主张若此处觑得破举足无非是道场。

　　示冰白主人

　　此道言论不足以辩名字不足以载唯在人体认之耳如掷剑挥空勿论及之不及若达此可以位天地生万物感鬼神知祸福毕竟以何为鉴梦里明明有六趣觉后空空无大千。

　　示若愚戒子

　　戒为菩提种子逢雨露而茂盛植高远而缥缈故以戒生定以定发慧圆此三无漏学不辜负出家一事所谓唯此一事实余二则非真试问如何是实的一事速道速道。

　　示灰一行者

　　无口人解骂无手人解打俱是一般作用若悟此有手有口者多所不及何谓岂不闻无用为大用理则然也。

　　示语庄禅人

　　行脚衲僧须具行脚眼到一处腰包不解讨教个眼脑或正或不正始歇下蒲团万年一念一念万年始终如一把就中大事精确明悉则不辜负买草鞋一番行脚也。

　　示佛冤法孙

　　做个禅和子最要苦得吃不得然后可谈就中事若是只图粉饰个模样内外不相应乃形同沙门未得法同沙门也然而苦非是以担山填海劳其觔骨饿其体肤不过是二六时中此生死之心未觑破终是为碍如何是怖生死心　是谁缚汝。

　　示碧浪禅者

　　担囊负钵入一丛林进一保社听人处分究竟自不知肩头脚底早已不唧溜肯从自己分中体取肩头上轻重脚底下高低撞着磕着处会得来嘻此事不在别处只在者里。

　　示寒瀑禅人

　　流离苦世将谓老僧残羹馊饭尽倾无剩岂料忍饥厮渴辈东寻西觅稍得全半法语灾木出老僧丑也则老僧又悲又喜幸老僧愚徒雪公收为弟子刊老僧全录善书手笔点画颇精然而老僧布施一金又不如布施一言以佳其志俟异日相撞时奉上三十棒且道是赏伊罚伊。

　　示佛语禅人

　　禅道佛法非是前人不了殃及后人即当喜怒哀乐处行住坐卧时看是阿谁主宰忽地里觑破伸手原在缩手里。

　　示彻骨禅人

　　雪笠云瓢放身天地东语西话朝参暮请是我衲僧本分事然虽如是要且不是祖师西来意。

　　示谷音禅人

　　立雪断臂不知有寒冲风破暑不知有热此正是为道忘躯非木石谓也有谷音禅人欲老僧法语只向伊道莫妄想。

　　示月宗禅人

　　打口鼓子说禅说道播弄腥膻快驴唇马觜道短论长者是无意话总没交涉只在日用寻常一动一静看是阿谁主张即此看破　原来是个谢三娘。

　　示本空禅人

　　做个出格禅者先须立志不群将生死为急务但有言句毕竟猛着精彩看是甚么道理。

　　示大参禅者

　　者个事无影响无形段惟要信得及然而要大大而无外要细细而无内既无内外边表何处可容得者一参字试谛当看。

　　示心目禅人

　　蹋遍云山只欠脚头债吸尽西江尚塞咽喉孔千般伎俩无奈胸中一点疑何。

　　示返闻禅人

　　性之一字何加闻耶然而闻者何物性者何物此二者一而已矣如何是一的道理参。

　　示均郁禅人

　　参禅学道固是本分事且道禅作么生参道作么生学禅非耳目口鼻做模做样道非手舞足蹈左之右之毕竟作么生喝一喝截断葛藤。

　　示蔡夫人

　　参禅本要了生死生死了时却放参欲了须知下手处扬眉瞬目刹那间不随喜怒哀乐转不被贪瞋痴爱瞒不着圣凡情见解不忘行住坐卧看眼耳鼻舌身意识六门六贼紧牢关即此便是真精进即此便是脱危安如是了知法界性水是兮水山是山。

　　示灯鲸王善人

　　有福人作福只嫌福少作业人作业只嫌业少然而罪福由人唯在一心一心不生万法无咎且道如何是一心不生道理试参看若参得出即往无垢世界顿然成佛勉之。

　　示发辉蔡善人

　　念佛参禅顿渐有异到家一也然而初用心处志在行住坐卧无丝毫间断孜孜切切将怖生死心体取念佛的是谁单在谁字上着力岁久月深筑着磕着▆▆此个道理始知念佛一声漱口三日。

　　示越凡禅人

　　学出世法做出格人先要立志远大自有日新日益工夫百尺竿头不愁进步且道如何是百尺竿头消息屋北鹿独宿溪西鸡齐啼。

　　示仁烛禅人

　　暑气逼人夹背汗出意推寒则寒杀阇黎热则热杀阇黎者个关头若觑得破不独敌生死任是八寒八热地狱亦化为八德莲池也老僧试问寒热不到处与我道将一句来。

　　示四一禅人

　　学道人势必学到那无抵止处方可是学人放身舍命的消息且道无抵止处作么生话会。

　　示书云法孙

　　人人尽道成佛成祖最难履历老僧不愁履历只愁人心不恒若恒可以成褫不远矣。

　　示继禄禅人

　　自到老僧双桂堂二六时中行亦如是住亦如是坐亦如是卧亦如是忽地里筑着磕着看是阿谁若从此彻去东西不管南北不收横行直撞咳唾掉臂无不是西来大意庭前柏树子麻三斤干屎橛青州布衫重七斤总成剩语也勉之。

　　示允一禅人

　　行脚住世先要立定脚跟不被八风所鼓仕是佛来魔来逆来顺受始是当家种草住个院子作得些福利得些人却来吃棒有分。

　　示闻思禅人

　　住静者所静何事然避喧求静岂是静山中水流风动鹊噪鸦鸣非声而何山华野草溪涧沟壑非色而何然而声色前不物若理会得真住静者苟图其安则不静也。

　　示体然禅人

　　禅和子到老僧处且不禅且不道独要几个字几句话然逐块之流老僧只得与伊书个护身符子随带行脚俟异日漆桶子快始还饭钱也。

　　示古拙禅人

　　自历祖已来婆心不歇东征西游所为何事只为人人脚跟下一段不了底事要假儿孙脚下行古拙禅人行脚苦志历有年矣来参老僧尚未住脚但不知脚跟下草鞋钱可还否欲老僧法语老僧只得书两句以嘉其志肯将肩上蒲团放谁怕路中滑石头。

　　示映夒禅者

　　行脚到老僧处问禅问道说古说今都卢是一番戏具只有一句不戏且道是那一句八角磨盘空里走。

　　示伯符法孙

　　伯符长老行住坐卧只以口头三昧说长道短终日卖弄自家宝藏幸喜遇着个汉收拾在囊橐中气也出不得只待龙天推出盖天盖地与一切生灵济饥济渴也勉之。

　　示秀峰禅人

　　学道如饥渴思饮食极则美足则厌若是半饥半饱不惟不就食要且酥酪醍醐翻成毒药也。

　　示水心法孙

　　水心长老乃吾曾孙吃痛棒有年竟不知藏处何地一日忽来万松峰头见吾一面虽不吐一辞痛棒痕又在痒也。

　　示道雅典座

　　堂内坐禅堂外禅坐雪峰饭头沩山典座此语是古人垂训尔若依之行之无戒不持无生不度不修万行而万行备足何复言欤何复言欤。

　　示非外禅人

　　行脚二十二年草鞋犹未蹋破几乎露出脚跟且欲归家稳坐为求老僧法语不觉写一络索试问渠兮若何漫言一番参学。

　　示百城禅人

　　长庆七破蒲团疏山一钱寿塔双桂从来不识无问周由者也且道个里还有佛法也无窗明山吐月榻冷室眠云。

　　示易庵禅人

　　易庵禅人雪笠云瓢弃儒就释从荆棘丛中走出来我双桂堂中今将一载矣老僧因公出万邑寓太白崖休夏共打口鼓子说冬瓜禅遍地皆是只恐作儱侗会也一日呈纸一幅乞法语老僧不得不从儱侗中露个消息酸齑瓮里多蚊蚋破驴脊上足苍蝇。

　　示印观江夫人

　　世出世法总是一法此生彼生尽是一生此生不悟何方求度若悟此生佛祖正因以观观者是名正观观世无生炽然生生生生不已谁复生死如是者三其乐也安。

　　示去玷禅者

　　达法如是法法如是所以道我为法王于法自在唯我一人而能救护此所谓法如是故然而此法亦非青黄紫绿亦无形影亦无抵止只在当人一念未生已前一觑觑破　地一声始知饭是米做瓦是泥烧。

　　示波云禅者

　　为僧有为僧之事为俗有为俗之事如是僧俗虽殊其道一也然而道之一字卒难体认在俗有俗之体认在僧有僧之体认各各体认分晓看是个甚么道理若僧若俗不二一句作么生委悉粪多茄子大地壮菜根粗。

　　示玄白禅人

　　行脚住山其用心是一欲究其一则无不一也然法法头头固是多种则方便亦多门也总之一有多种二无两般试问尔辈如何是一。

　　示紫芝禅者

　　出家一段气岸天子不臣诸侯不友是一尊贵法须要尊贵人如狮子乳玻璃盏盛者是也虽然如是要且不是祖师西来意且道如何是祖师西来意一棒一条痕一掌一握血。

　　示陈善人

　　人生大梦中大梦谁先觉梦觉亦是幻谁缚欲谁脱但于二六时谛审谁一着忽地觑破渠渠谁无两个若要执取一依然当面错错错咄。

　　破山禅师语录卷第九

　　(三世法孙　楚武攸　金城山合梅　雪济峰合敏同刻
破山和尚语录第九卷　堆蓝弘礼禅人对　秀水谢文英书　倪君亮子天章刊)

　　(康熙庚申年孟春月嘉禾楞严寺般若坊附藏)
嘉兴大藏经　破山禅师语录


　　破山禅师语录卷第十

　　当阳玉泉嗣法门人印正等编

　　法语三

　　示秋水西堂

　　老僧过忠南相值之后经今数年又来高梁双桂相从共守寂寥一日呈卷欲老僧法语老僧只得向义虎弄爪牙话墙壁边影响耳试问十方无壁落四面亦无门且道何为墙壁何为影响若向者里道得早在堂奥中打坐打眠横行直撞了呵呵。

　　示惺月禅者

　　出家行脚遍参知识听人处分要先定自己脚跟后得一言半句蕴在八识田中永为道种看是甚么道理若一句透千句万句一时透亦不在语句中以心意识卜度恐落偏计妄想魔摄不自主张误用此心毕竟要透生死不疑之地方到老僧处吃痛棒也。

　　示电影禅者

　　参禅打坐是我衲僧本分殊不知翻为分外也何故不是先圣不了以及后人不问如何若何以资谈柄且道毕竟如何即汝便是。

　　示昙华禅人

　　老僧暂止太白岩适逢诸开士相席打令欲老僧鼓两片皮弄三寸舌说禅说道此是尔辈习气不忘致令吾侪亦习气也却对诸开士道两句语一任作禅会也可作道会也可且道是那两句聻猿抱子归青嶂里鸟衔华落碧岩前。

　　示心玄禅者

　　初办行脚先要立志不群若与人行必有为我师者可同志同行终有出格气岸。

　　示伴石禅者

　　若人识得心大地无寸土若人识得心未为究竟处此二者孰是孰非试定当看。

　　示同初禅人

　　老僧静坐室中忽有个汉白老僧曰昨夜听得巡照者谓鸡对阿谁语似有入处老僧曰如何是汝入处伊作鸡叫一声老僧谓人道不做又入扁毛之类也即书以示之。

　　示祥微茶头

　　双桂茶赵州茶相去几许虽然久近不同要且茶味不别恶瞒老僧不得。

　　示源远行者

　　六度万行苦行第一不惮勤劳不思荣辱一直向前莫推干滑一动一静处审是阿谁行亦如是住亦如是坐亦如是卧亦如是忽地觑破始知八万行门一时满足也勉之。

　　示明重程居士

　　老僧隐太白岩将半载忽居士稽首于前乞法语老僧信笔书两句塞责何也亦是担枷过状把髻投衙。

　　示静修禅人

　　老老大大何不觅个住处试问如何是住处山前一片闲田地叉手叮咛问主公。

　　示光慧行者

　　六度万行苦行一也然而出家固是天子不臣诸侯不友是贵重之人行贵重之法则形同法同也试问尔日逐上山见华开华落生灭宛然洞知我有限身心同于生灭急早知我生灭中有个不生灭者且道是谁忽地里觑破始知冒雨冲风去披星戴月归不知身有苦惟虑行门亏。

　　示南之行者

　　任一节事行一种行要实心实意从头至尾始终如一方不负出家一番虽然也要肩头脚底知个落处。

　　示牟广文

　　灵光独耀迥脱根尘远离妄缘即如如佛如是则知居士久在法门只是未得暴地一下大笑一声彻头彻尾处着只眼好。

　　示虞卿谭总戎

　　酷暑临行毒热之甚一言一句尽出枯肠露布如许葛藤只要人人彻头彻尾个个撑天拄地做个忠臣义士不负世上走来一回虞卿谭公具如是气岸行如是威猛非将士之能安可育吾蜀东风化古德道见义不为非勇士临危不变始惊群此之谓也。

　　示若愚禅人

　　壁山巅上独步大方如是雄猛巍峨低昂是我若愚禅人得大自在处也然虽如是要且不是祖师西来大意正恁么时且道如何即是万仞峰头独足立。

　　示耶湘禅人

　　衲僧家具一段气岸莫贪温饱将就人处分便吐出许多习气来说禅说道鼓掌轰拳滥膺人恭敬此是最恶俗最不济头底汉纵有行过佛祖学冠天人疑而不信若是真正道流逢人遇物如愚如讷只要胸中平帖莫管人信我疑我有时不负我苦志老僧自合与你打算火帐也勉之。

　　示古城禅人

　　古城山中偷懒三十年忽到老僧双桂堂相席打令一日动机欲归里呈卷乞老僧法语老僧谓行脚一番须具参方眼始得不被石头路滑荆棘刺碍一任横行直撞到处开大口说大话吞佛祖气宇亦不辜负与老僧相晤然虽如是要且不是祖师西来意试问古城子脚跟下稳当否日用处严密否若果到恁么时再来老僧处吃痛棒也。

　　示大用禅者

　　出家近贤良如倚松之葛势耸千寻若只是自住个所在即同俗人痴痴终日有甚么用处不若二六时中莫打在无事甲里把将话头蕴在胸中行住坐卧处看是阿谁若识得不枉行脚一番苦志也。

　　示大彻禅者

　　玄沙不过岭保福不渡江知是者般事便休今大彻归来稳坐真是彻也此是老僧未面过誉如是未知果向此承当否异日再勘验过始得。

　　示心见禅者

　　心与见二物也心是见乎见是心乎心不可为见见不可为心况三际求心尚不可得何处更容见耶若达心见不二则头头上现物物上彰此即心见也试问如何是不二参。

　　示贯生禅者

　　贯生者吾道一以贯之之义也若达一无所不一若达道精粗无不道亦是贯之之义也尔可达否尔可贯否试为老僧分析看。

　　示云影禅人

　　老僧鼓笛久未动着终日颠三倒四不知有禅参有道学忽地撞着个汉来老僧者里觅禅觅道老僧当面一咄云此禅耶道耶试为老僧分析看若分析得出始信鸡寒上树鸭寒下水勉之。

　　示参微禅人

　　学道参禅务要心直口快以一事实处处皆实以一事明处处皆明安得以生死二字不明于其间耶试问贤徒还明生死事否且生死事作么生明咄。

　　示明哲禅者

　　出家人志要坚心要猛将平素所疑所碍之语顿在面前看是甚么道理忽地里得个休歇处正好向人天众中埋着头行一行俟功圆行满时自是出人一头地也。

　　示拙之禅者

　　曾有张拙秀才参真歇了禅师真问姓甚名谁才曰姓张名拙歇云巧尚不可得拙自何来才便悟旨试将此语看看是何道理可称拙之之谓也。

　　示彻也行者

　　既到出家田地千自由百自由一心辨道千古声名处于众中先要去高去慢低心于一切学得个好人把此事做到彻头处亦不辜负出家受师教育也。

　　示明晖禅人

　　数千里来未审沿途石头瓦块向汝说法否若说且道说个甚么若未曾说即同石头瓦块试定当看。

　　示云石禅者

　　自从胡乱后三十年不少盐酱此话出自马祖之口又出自老僧之手且道口说底是手写底是试道看。

　　示唯唯沙弥

　　参禅打坐非是死坐当须要参且参毕竟参个甚么二六时中默默体取未动念已前看是何道理参到情忘念绝处筑着磕着不是你是阿谁。

　　示九彦禅人

　　人之利钝教之半满总之机教不相扣也若真有不群之志勿论岁月以彻为期已上九仞之山只欠一篑土耳。

　　示惺幻禅宿

　　临江山水秀丽产人多奇有志攻章句大觉一笑亭尚遗一笑草也牛首惺幻公志在行脚曾参博山云门南海诸处叩及人人生死际头一段极要紧不从人得一着子只在日用茶里饭里忽地觑破　地一声原来吃璎珞粥的不是你呵呵。

　　示凌虚禅人

　　古之学者行解相应行事实出言吐语无不实也今之学者行说不一行在一边说在一边故于此道隔绝如山与水不相交涉水胜山崩山胜水泄人用工夫亦犹是耳但看何者功胜余尽随之胜也勉之。

　　示印玺戒子

　　持戒但束身非身无所束正是戒体然而六度万行无不从此而修从此而证故曰修证即不无染污即不得也试问不染污者复是何物参看。

　　示顷仁禅人

　　印良吾徒其志如龙其势如虎人莫知其为何如哉且老僧不敢张其势动其威只得向他道佛也如何魔也如何。

　　示若镜禅人

　　山之高者无出我蜀峨峰天下第一也且山中居者不析言之若镜禅人来参老僧得一休歇不独若镜为喻且光照无私但不知果若是乎老僧书以佳志俟异日来痛吃吾棒也。

　　示尔狞禅人

　　云游万里影落长空飘飘落落若蓬莱之仙似灵峰之佛与世味全淡与人情甚疏正是道人行履处老僧漫书如此吾徒宝之。

　　示太和禅人

　　参禅人无巧拙一句话头如铁橛瞠起眉毛捏定拳牙关咬着只教彻但莫寻思务别绿驴年难悟真妙诀如此猛力只与么管教佛祖也难惑。

　　示慈云禅人

　　住世操家虽是小还俗况学道人无分彼此即世法即出世法所以道治世语言资生业等皆与实相不相违背试问尔等且道世法与出世法作么生是不相违底道理参取看。

　　示先开上人

　　人人欲老僧法语殊不知法语非浪言实实落落要当件事做但看言中有响意里无隙处参取是个甚么道理亦不枉老僧举笔露布如许葛藤咦看脚下。

　　示省一禅者

　　上古行一粗行即有契悟近日每每万行中种种之苦一无契会者谁之过欤总为不在道心上着脚若肯在此中着脚何愁碓嘴不生华也。

　　示心安禅者

　　出家人志须坚念须猛行一步有一步境界莫图口体难过日子便生退屈以一念万年万年一念只要漆桶子快。

　　示冰若禅者

　　住山行脚自有来由本不为别事总是就中生死不明向那不明处体究生之来处死之去处若明得即是脚跟不动已遍大千蒲团不坐已圆圣智也。

　　示一默禅者

　　参禅学道固是一番事业务要立定脚跟然后日有所进则不枉办行脚见人印可是与非自是不着着问人也勉之。

　　示知圆禅人

　　打坐参禅贵要脚跟立定莫被境风所鼓东去西去溷过光阴左之右之徒劳气力只在动静忙闲处着得只眼始知和尚元是人做。

　　示世美冉居士

　　世美冉居士两度来参老僧意欲老僧法语欲浅说恐落世谛欲深说恐汝不信试问居士何如士只研墨不语老僧只得露布葛藤一上吾道虽不文字亦文字如人迷路东西莫辨南北不分处脚下迟疑不敢举步忽得个滑石子吃一交呵呵一笑而已。

　　示印广张居士

　　印广印达夫妇呈诸色珍物请老僧露布葛藤想先代垂示不可枚举曾有一外道见须菩提问曰尊者解空第一是否者曰是外道云既如是将尔眼睛珠布施与我尊者曰来取去外道云你底物只可你与我取来时尊者自取一珠送与外道外道遂接之远远一掷尊者见其外道将眼珠掷于无用之地大声叹曰我难舍中能舍与你你如何将我不值灰土外道怡然曰我将谓你得大解脱你舍心犹未忘在据老僧看来我张居士想觑破此关则不来也不独舍心顿忘且忘往来之形迹也。

　　示印常郭居士

　　大道体宽忙甚么大道体宽闲甚么如是则知忙闲皆道务要二六时中理会以何为道然而此道非名言可到一直信到底悟到底忽得彻法源底不倒断处自是倒断也勉之。

　　示印乐善人

　　既是坤道当要尽礼事夫君之礼教儿女之礼敬宾客之礼法法头头无不是道如此固然但未识日用寻常作主是何物试参看。

　　示印我徐居士

　　元亨利贞干之德也常乐我净佛之德也专一气而致柔悟一心而成道老僧起名印常印乐印我印净者此也欲老僧名先要名称其实二六时中看是何道理若一觑觑破始信世出世法不是两个道理。

　　示印净善人

　　道不属知又不属不知知之一字众妙之门又知之一字众祸之门若达此不二即成佛作祖亦不贵何也智眼中容不得一物勉之。

　　示印直王居士

　　吾祖出世以直心直道为人老僧故以印直名之者意在是也然虽如是要且莫将冬瓜印子印却且道如何是印底道理直底道理试辨别看辨别得掷个消息来。

　　示印香王善人

　　大道不分男女只缘不别乎道然而道之一字乃强名耳只在动静中识者个是谁在动静不着动静在喜怒不着喜怒此真解脱香则不负老僧命名也。

　　示印通张居士

　　百千法门无量妙义只向一毫头上识得根源也故名之曰印通此通非只图妙义种种法门即自身五眼六通毫无留碍如耳根圆通亦如是也。

　　示印仙魏善人

　　三教圣贤勿分彼此佛何如儒何如仙何如但以仙名之即儒佛亦在其中矣虽然如是要且不是各人了生死极则处且如何是汝了处汝若了得不须着着问人也。

　　示印志居士

　　为人向性命中从事者一切世务千了百当心不与境对此是没巴鼻但到者个境界连佛也不要做。

　　示印桂刘居士

　　学道勿论在家出家贵要信得及把得住看我从无始已来者个本来面目是何形段忽地里觑破　地一声只落得呵呵一笑。

　　示印善涂居士

　　人人本具个个不无只是迷背日深无明烦恼作障不能复其本明不得真实受用如磨镜法相似去了一层又有一层粗中有细细中有微微中有密直待垢尽明现到那无下手处一段光明埋没不得此是真受用真快活试问居士曾恁么一回也未如果恁么亦不枉在双桂门下吃几日淡饭也勉之。

　　示印春牛居士

　　明了其家所归道路当知家在何处即一动一静是家而何非家而何若谛当得出脚下的是何物也。

　　示印见陈梅庵居士

　　人生天地间富与贵人之所欲贫与贱人之所恶然而富贵不能淫贫贱不能移始是出格大丈夫如我释迦老子富有四海荣启万乘一旦弃之入雪山六年苦行睹明星悟道为人天师岂非从富贵中出世度人耶今我陈居士夫妇发大乘心请礼老僧指点出世之路只得向伊道不是心不是佛不是物且道是个甚么于二六时中参取看若会得时掷个消息老僧拄杖头也。

　　示寂高沙弥

　　小小沙弥当立志朝参暮请求深慧休将顽戏溷时光漫把工夫稍小易动静忙闲莫放过焚香扫地休拟议如常学到我之年毕竟佛门成大器。

　　示发力刘居士

　　既能吃斋已行佛事欲老僧法名立大丈夫志老僧虑其力所未堪漫莫与人同鼻孔出气。

　　示发机陈道者

　　老僧预世安贫自守今日不作来日计以本分事为人痛与棒热与喝直下顿了生死勿论贵贱贤愚但有是心者亦复如是欲老僧起名断除烦恼只得向笔尖头上说法也。

　　示凤台毛居士

　　学道参禅不在别处只在吾人方寸中默默理会看见闻觉知者是阿谁主张忽地里觑破　地一声原来伸手就在缩手里勉之。

　　示去慵上人

　　平山胜概巴水丰隆其实地灵人杰也虽生乱世始终无患复启此山如龙得水试问营营终日还识得此忙闲否。

　　示禅源戒子

　　老僧取号禅源者深有意焉此禅出自何来为我鼻祖西来示一大意外息诸缘内心无喘身如墙壁可以入道今得吾戒习吾训若依此参终成大器。

　　示心空禅人

　　既为佛子当报佛恩所行佛行然而佛行者何只在闲忙动静处着只眼看是甚么。

　　示真空戒子

　　受戒之后务要坚远大志以生死为极则二六时中看生从何来死从何去若会得生之来处死处亦明忽然情忘见绝即是真持戒真了生死人也勉之。

　　示明睿禅人

　　竹阳叶氏之子与吾同乡从乱而治出家固善务要学出世法死心蹋地看个话头始不负出家之志也且道阿谁拖你者死尸来。

　　示明宗沙弥

　　小沙弥须勤学莫图受用生懒惰早晚佛前植正因师承唤处要斟酌忽然知得此中意便是一生真快活。

　　示恒圆禅人

　　只因一句随他语万里千山走衲僧且道者一句作么生会若是会得者一语便歇下脚头归家稳坐若会不得且向二六时中猛着精彩看是阿谁主张忽地里会得　地一声其来成佛旧矣勉之。

　　示天峰禅者

　　既为佛子当报佛恩然而报恩之事卒难言之若体取得如何是佛报恩在其中矣。

　　示石林沙弥

　　既是当家种草二六时中切莫偷安学懒打起精神看我早晚事奉师承但凭谁力参之。

　　示六也沙弥

　　妙年英姿切不可学懒贪睡溷过日子只须向忙里偷闲以日继夜以月继年或学或参执此两事学不圆参参不透不可以志退屈毕竟此事为贤为圣非虚语也教中所说句句实语亦非狂诳虚谬之谈来哄世间众生者但二六时中四威仪里看是阿谁主张忽地里觑破一生参学事毕。

　　示海玉李居士

　　为人在世贤愚虽是一定之理然贤者未必全贤愚者未必全愚在一念回光返省顿然成佛无疑矣。

　　示太宇萧居士

　　学道如登万仞山一步是一步工夫及至登极顶而小天下始信不离脚跟下若向此理会得一念不生全体现十方无处不毗卢。

　　示亨我王居士

　　老僧不善书忽得山人王居士苦索其书只得书一络索曰猴愁搂搜头狗走抖擞口试参之。

　　示东也侍者

　　禅和子漫沉吟行脚终须到碧岑行到碧岑转身处左之右之无回互远望天涯星月孤蒲团坐上嘴卢都我此携瓢化饭吃人人道我不争气吃饱齁鼾一觉眠何愁佛祖开因缘只此了然无一物千圣出头只咄咄老僧不问若如何与子一篇长露布。

　　破山禅师语录卷第十

　　(襄州洞山三世孙发海　辰州黔阳广福山三世孙发传同刻
破山和尚语录第十卷　堆蓝弘礼禅人对　秀水谢文英书　嘉兴倪天章刊)

　　(康熙庚申年孟春月吉旦禾郡楞严寺般若坊藏板)
嘉兴大藏经　破山禅师语录


　　破山禅师语录卷第十一

　　当阳玉泉嗣法门人印正等编

　　法语四

　　示本一禅人

　　数年来不欲与人书法语其法语犹多世人竟不知是策进语急欲要人更进步到那无抵止处自解转身吃老僧棒受老僧喝则不被诸方热瞒始知老僧棒喝落处也。

　　示遍慈饭头

　　无上妙道在人久受勤苦乃可得成然虽如是先要在变生作熟处具得只眼始知饭是米做。

　　示瀛洲禅者

　　天地间且莫成佛作祖但得本分为人即超佛祖也然虽如此诚恐日就月将如何保任。

　　示云拙禅人

　　参禅行脚是我衲僧家本分事虽然如是要且不识西来大意作何话会试问尔辈可会否若会得一种是英灵者若不会向二六时中将个话头蕴在眉毛睫上看是个甚么道理忽地里觑破时正好到老僧处吃一顿痛棒也勉之。

　　示正一禅者

　　参方行脚先要具参方眼见人好恶知人动静始称为英俊衲子知是者般事便休若或未然二六时中不可虚度岁月或在一机一境要知个落处始得。

　　示灵碧禅者

　　发足参方远尘离俗所图何事惟要痛念生死看生从何来死从何去若识生之来处死处亦会则不枉千山万水草鞋行脚步步蹋实地不疑佛不疑祖自己亦不疑此真上根利智人行履也。

　　示蓦直禅人

　　参禅学道先要有出群之志生死心既切一日自是与一日不同正如日新之益愈切愈有亲切然所切之念只看日用动静是谁着力参。

　　示六吉禅者

　　观山玩水负钵担囊以为行脚则非也必须痛念生死求一决择觅访一方一境明眼知识叩其关头得转身吐气时始称行脚矣。

　　示些些行者

　　割爱辞亲志立远大究竟成佛作祖毕竟以怖生死心重所作所为自是如愿如志不着着问人也且道如何是怖生死心试参看。

　　示伴云禅人

　　昔佛降生王宫来此娑婆世界八千返尚莫能尽众生界而诸弟子受佛敕转化无穷亦不能尽者其说有二一者行无缘慈二者行平等慈故二不能尽惟始初一念未起时看是一是二参。

　　示湛旋禅者

　　参禅打坐贵要明心见性不徒死坐以为究竟四威仪中以坐为上然坐里默默体究看我者一念从何处起忽地里觑破始知就地登高易从空放下难。

　　示寂光禅人

　　万竹山中已是三载学得一个痴呆有时　跳出去跨鹤乘云自来欲待老僧悬谶频看碓嘴华开。

　　示卓尔禅人

　　为法昔有神光为人不若船子人法况有所长今昔岂无至理若如是会却较些子其或不然脚跟下荐取。

　　示圣意禅人

　　老僧行径只令人疑不令人信信一时也疑永劫不忘也然而信乃入道之渐疑乃悟道之因不疑则不悟试问以何为道以何为悟以何为疑急参去。

　　示引之禅者

　　水中有乳人莫之见在鹅王择之矣如尔之见地阿谁知之在人教之始成大器亦犹择乳鹅王也。

　　示西来禅宿

　　学道人立地处要稳密不被境风鼓动乱却道心试问如何是道心不是心不是佛不是物即此真道心若会得来与老僧通个消息。

　　示云南法空上人

　　鸡足之下带一粒粟撒遍大千亦能杀人亦能活人当暴日而愈毒着疏雨而愈芳德泽恩辉付千钟而无尽忠肝义胆盈万斛而有余可以语大而大也尽涯涘而莫见乎边表可以语细而细也控微密而莫审乎中藏变生作熟足饥人之饱餐点铁成金税穷子之价值感其梦也惟竖一指复其问也蓦口一筑孰能疑之悟之云南子参之则不负大迦叶发一微笑也。

　　示叵得印安禅人

　　世称之为跛鳖此何说耶是人之难能处尔能之即无用为大用也数年来固识之欲老僧更法名者养子之缘熟矣勉之。

　　示厥中戒子

　　持戒犯戒两种犹来镜上尘若得垢净光生始知执手抱身心月净吻唇唼舌戒珠圆。

　　示云倚行者

　　肩头脚底知轻识重者拈匙放筋提起放倒者屙屎撒尿撩裙缚裤者如是种种不胜枚举且道是谁参。

　　示继竹禅人

　　偶坐间忽继竹呈卷索法语老僧非吝慈从上老古锥出一言吐一语急欲要人务本分事我衲僧本分一着贵脱生死每每禅家流都去寻章摘句华簇簇锦簇簇以当生平并不说起生之来处死之去处是何道理倘若会得伸手原在缩手里。

　　示自若禅人

　　吾乡有僧号自若从乱而治幸免此大劫运来参老僧蒲团几破未知与此道何若如果有相应处试为老僧道将一句来。

　　示独吼禅人

　　如来一音说法众生随类得解法无定旨机无前后总在就里谛当法法头头无不从此一音演出若会一音万籁俱静此音不在别处即在昭昭然心目之间晃晃然色尘之内若体取得一生参学事毕。

　　示语之禅人

　　既为佛子当报佛恩然佛恩者何先佛舍万乘之荣所为何事谛审此事不在别处只在日用寻常见闻觉知处讨个分晓佛恩师恩亲恩一时报毕。

　　示策眉禅人

　　学道无分老少只要信得及此信非从外来即是日用穿衣吃饭迎宾待客屙屎放尿一动一静处看是阿谁主张所谓寻牛须访迹学道贵无心是也。

　　示悟一禅者

　　学道如登万仞山行一步是一步境界毕竟要亡身舍命一直到顶万万不得至时莫生恐怖退屈自有到顶时也。

　　示我非禅者

　　既到出家地步无荣无辱穿现成吃现成百事不干怀行住坐卧莫放过话头或参念佛是谁只看谁字下落忽地觑破一生参学事毕。

　　示寅水行者

　　同善知识住行善知识事日久岁深渐以成褫不远矣若只是计温饱图过日子岂能构得佛祖地位只做个光头百姓耳。

　　示惺若禅者

　　老僧病得此子治药临行乞法语只得书几字佳志试问未动念未举笔前是甚么消息速道速道。

　　示深居禅人

　　人有南北佛性本同只要脚跟稳当不被境风所鼓日益日损渐有成器恐念头不真随邪逐恶朝三暮四唐丧光阴虚溷日子纵有行如普贤功超弥勒终是忘家浪子。

　　示圆虚禅人

　　既到为僧田地千自由百自由若住若行何人关碍只是就中穿衣吃饭迎宾待客处分晓得不疑佛不疑祖便是放身舍命之时也。

　　示吴孝廉

　　做工夫参话头虽是先德权巧方便多令人钝置终其身尚莫能顿了直下无疑也试问二六时中作主宰者是谁参之。

　　示印道黄居士

　　世出世法一法所印凡心圣心总归一心若得一心不生万法无咎且道如何是一底道理参。

　　示宜城伯龙渊王居士

　　大手段人从戎马中走出是真豪杰真为生死人但未知平素入道机缘何处得来从人得自性得虽是自性宗通亦假禀受师承尔师三际已过世矣今来欲老僧法语只得露布一上试问还杀人否。

　　示石砫司官马嵩山

　　处豪贵家视名利如浮云淡酒色如猛虎远之又远弃之又弃浩浩荡荡飘然物外气宇如王得法法头头适心适意自然出古圣先贤一头地也。

　　示玄旨禅者

　　道属修不可不修禅须悟不可不悟则知禅道要人修悟也且道如何下手正在疑处即是悟处。

　　示山明禅者

　　既出家为佛子当报佛恩万魔不能入千圣不能留且道魔的是佛的是若于此会得亦不负出家千了百当洁白汉子也勉之。

　　示塔坡禅者

　　老僧曾住此山经今不觉十有四载忽过平山虽闻贤孙宦门子弟而一旦出尘忝为吾门觉城之高足寄纸一幅欲老僧法语老僧合掌向渠道谁缚汝三字参之可也。

　　示再三禅人

　　三思而行再思可矣此是圣训仁者号之有意存焉然我释迦老子道惟此一事实余二则非真尚有一在僧问赵州万法归一一归何处州云我在青州做领布衫重七斤一佛一祖且道意在何处试参看。

　　示紫莲禅者

　　学不言之道非笔舌尽之也悟无影之禅非手足蹈之也然而学悟虽殊究竟到家一也且如何是到家的消息道道。

　　示发盛行者

　　自出家来重行轻务无所不到福虽有而欠慧若明福慧两全急须猛着精彩透露者一着子。

　　示万仞禅者

　　茂年英资正好努力四威仪内看是阿谁主张若向此会得还乡尽是儿孙事祖父从来不出门。

　　示如岳禅人

　　老僧曾避乱于石砫三教寺得聚首有年不意出忠南过高梁复建双桂堂居之一日忽见如岳禅人来参老僧遂同居一载每每叩其所以深有得者老僧命主书记一日持卷欲老僧书法语只得向伊道也是蜡人向火勉之。

　　示可度禅人

　　老僧种田博饭吃一日可度禅人来参问老僧曰如何是双桂堂前旧主人老僧云还不识么可礼拜云也须问过始得老僧蓦头一蹋若识老僧一蹋不惟旧主人况无始无明顿然了悟。

　　示玉林上人

　　数年来者鼓笛久未打忽到天城小行脚过磐城值玉林上人欲老僧书数语嘉志老僧只对伊道过蚁难寻穴归禽易见巢。

　　示恒玄戒子

　　受菩萨大戒所行菩萨事即入诸佛位矣既尔如是且道何为菩萨事耶但有利益无不兴崇试问尔辈说得行得否其或未然待狮子峰点头即向汝道。

　　示修柴头

　　万行中苦行是第一行也然而诸行是无常法何足要为老僧只对伊道不愿柴开只愿斧脱也。

　　示印宗禅人

　　春光明媚之际正好伸脚打眠忽到来新衲僧说其故曾中甚么人毒来遂参万法归一未审一归何处老僧征曰且道何为万何为一试辨别看。

　　示知微禅人

　　横写竖写只用一张纸千说万说不用一个舌且道写说不到处是甚么一段光景试道看。

　　示已纯戒子

　　得授诸佛戒即入诸佛位既是诸佛子利益诸众生然而自利利他之谓从五戒至菩萨戒一一俱要皎如冰霜无丝毫过犯始可入此沙门得近大僧参生从何来死从何去忽地里漆桶子快付一笑而已。

　　示朴存禅人

　　以老朴实故曰朴存在平都山上曾与吾共住尚未语一言老僧到双桂堂又来共住一往一来且道沿途荆棘对汝说个甚么若知则不负老僧写法语若不知只待蹋破草鞋划开脚指鼓掌呵呵笑到日轮当午亦未休歇。

　　示又苏禅者

　　为人到那死心蹋地尚不能惺悟肯就中分晓极省力极易得理会体取者不动不静不增不减平平常常似有物在者物不必别觅只在见闻觉知一切处识得便休何以故寻牛须访迹学道贵无心。

　　示旨一禅者

　　参禅学教二法门有深有浅然深者禅浅者教但形言语即粗相分皆教也若达教之了义即禅亦是如来禅非祖师禅也古香严所谓昔年贫未是贫今日贫始是贫昔年犹有卓锥地今日锥也无仰山曰如来禅许师弟会祖师禅未梦见在严复曰吾有一机瞬目视伊若人不会别唤沙弥仰山曰且喜师弟会祖师禅也如来禅祖师禅自此分也若会得此禅道亦在其中不须着着问人自是有倒断处耳。

　　示印真刘夫人

　　天地间人只欲贵而不欲贱殊不知贵亦如是盖生死贵贱如梦如幻如影也直是就中隐隐浓浓一点灵光不昧与生死际头一点用不著者要分晓得明白且道者着子分晓处作么话会试参看。

　　示含章张夫人

　　此事只要信得及把得住二六时中茶里饭里一切处看是阿谁主张此处看得破当下无生死可怖直到那不疑之地亦无男女相拘亦无圣凡见隔净尽无余正好作福以作资粮漫道老僧又在打妄想也。

　　示尼发闻

　　道本无言因言论道然而道之一字犹是强立且所学非朝夕志在恒远则不期然而然自是与道符合契取本来面目也。

　　示尼佛然

　　此佛然者乃吾乡人也幸出俗为尼有志于道来老僧处受具足戒临行欲老僧法语非老僧吝慈诚恐道力未坚况有夫君儿子为累若必欲老僧一言嘉志老僧何敢辞之只有两句现成公案何也三醉岳阳人不识一朝迥出万人头。

　　示尼性空

　　出家为尼务要形端影直既是千不能万不能正好静地里讨个分晓看是阿谁行住坐卧中毕竟是谁主张忽地看破始信师姑原是女人做。

　　示尼惺惺

　　人生天地间若贤若愚所贵忠孝有节即是圣贤不坠之命脉也试问二六时中存心向道觑破此个关头佛也不要做何况贤良节乎勉之。

　　示尼若莲

　　百华中惟莲华为最所喻大道坦平令一切人行履得若莲华出自污泥而不染者是也即成佛克果不二也勉之。

　　示尼见微戒子

　　持戒之人不上天堂犯戒之人不落地狱若向此处理会得无戒不持无生不度即此是真持戒者勉之。

　　示尼闻修

　　从闻思修入三摩地初于闻中入流忘所所入既寂动静二相了然不生且道如何是不生处。

　　示光着禅人

　　者伙秃儿子不识好恶到老僧处且不求道且不问禅只要求字殊不知一字一句深锥痛劄要人解要人悟人多以字作障竟不以字作解只看老僧未举笔前是甚么字若悟此始信西来大意何关文字。

　　示禹若禅者

　　欲老僧法语佳志恐当机直下卒难承当试问尔志为何若为生死且生不知来处死不知去处为老僧道将一句来。

　　示澄月禅人

　　人生天地间一切好恶靡所不见然而见之有余只在目前一机一境端确其念如澄潭秋月触波澜不散者即澄月吾徒得之矣。

　　示祥云行者

　　六度万行随行一行不枉空门中走一回凡有轻重杂务不可躲干巧妙奇言不可易信只知自己有个无穷宝藏若不自守沿门乞食告穷此是自暴自弃也试问如何是汝无穷宝藏咄参。

　　示智初禅人

　　为僧一番不行脚几日不识人好恶不知人贤愚空过一生甘付死门历恒沙劫不得出头真可怜悯者必须亲近一善知识究明大事方得出离生死也。

　　示光彻行者

　　碓觜开华磨盘开口说向人知转不唧溜咄若是个人莫落人后。

　　示脱尘禅人

　　神光二祖初见达磨大师某心未宁乞师安心大师云将心来与汝安觅心了不可得与汝安心竟试问尔等曾恁么一回也未若恁么何用取我求实。

　　示等持禅人

　　具足住山气岸痛与生死二字如远蛇虎毕竟步步蹋在洁白地上左窥右盼并无举心动念生恐怖处即此定当到家消息一棒打折驴腰莫言不道。

　　示瞿止禅者

　　北道来者禅不参道不学只要老僧写篇语句写几个字以当生平诚然是邯郸学步自丑不知老僧万不得已厚着面皮说两句以了来意棒打石人头嚗嚗论实事。

　　示含明禅人

　　儒宗尚要十年窗下九载熬油况我释门亦要六度万行始可不负为人来天地间走一回作个出格汉子若然如是一般苦志彻头彻尾自有一段气岸也试问此彻头彻尾在甚么处下手即二六时中一切见闻觉知处看是何物参看。

　　示发秀沙弥

　　小小沙弥立大志其中深染圣贤习有时吐雾复吞云独出群峰愈壁立愈壁立哮吼一声天地寂。

　　破山禅师语录卷第十一

　　(三世孙楚鼎州中邑发彻　武攸蟠龙合选　蜀芙蓉草堂沧水　夒州开元印尚　内江发通同刻
破山和尚语录第十一卷　堆蓝弘礼禅人对　秀水谢文英书　倪君亮子倪天章刊)

　　(康熙庚申岁仲春月吉旦禾郡楞严般若坊藏板)
嘉兴大藏经　破山禅师语录


　　破山禅师语录卷第十二

　　当阳玉泉嗣法门人印正等编

　　书问

　　与雪滩陈太史

　　壬申冬初寓白下极谈向上一着如空合空似水投水甚适贫道披百结衣吃璎珞粥之苦心意欲与阁下再打者鼓笛方办故园行脚不期机缘偶就俶装即行后静庵拈出阁下所惠扇头上布施佳咏兼承秘集并盛贶未伸致谢为歉然静庵归院机缘不果总之静庵有要建吾祖之棒喝而无缘费荆南之水土贫道有费荆南之水土而无意施吾祖之棒喝是二者欠福非阁下婴重之心不悉也贫道癸酉春抵川东梁邑结茅于万峰承冯善长朱维丰二孝廉就此构数椽千指遂成丛席旧额太平禅寺经今无迹请阁下笔尖头题几字作东川最上乘法施何如。

　　复华仲李孝廉

　　来谕欲病僧与门下通嗣书上天童者不觉动病僧悲喜一番也何则吾佛为法降生皇宫亦未见有行染度人者传灯所载宰官达士亦未见有递代相承者据此则动病僧一番悲也迩来法门寥落多见道俗力行此事未能尽善但是口口谈空步步著有少见一个半个具些血性者据此则动病僧一番喜也然而悲喜的荷大法之职任非同小事之勉强门下与我老和尚筑拳轰掌痛快数番处非从法印安有自肯耶既自肯处便是休歇处如别有法印别有肯路则病僧鼻孔不代门下出气此复。

　　复伯井冯铨部

　　忆昔庞居士云十方同聚会个个学无为此是选佛场心空及第归此语正合门下未动脚跟选佛场中先有及第之兆若任万峰法社同贫道打者鼓笛将见杨大年张无尽辈又起于今日也且喜且幸大约彼何人也我何人也贫道未若昔时之宗匠门下望风趋远脚跟下未获倒断是贫道咎然今人易说而不易行昔人易行而不易说最难在如说而行也为来谕言何以教之只得狐涎直吐莫被沿途瓦砾荆棘重为门下注脚耳。

　　溪山虽异云月是同门下可就中分晓如掷剑挥空勿论及之不及贵承当而不贵推托也如是则世出世事泮然无疑不疑曷容了当不了当而二其说哉来谕云及身履其地日夕百冗那得半刻闲功者是必不本而说焉莫是为不本者说也论忙莫忙于醉名醉利之辈尚经尘劫而易可挽闲莫闲于耽空耽寂者流稍历片刻而莫可化诚哉所见未尝异而所造未尝同耳庞居士道但愿空诸所有慎勿实诸所无亦炙此病谅门下患是病待贫道误加艾丸也。

　　旧岁新春曾奉草柬二次不知可到否缅想门下德体清宁化风舒泰语道日有益也是以觉民惺世不亦确细哉令年家得一快事不以自私攀贫道荷昔嘱咐专候门下拂袖归来究竟末后一着不识以为何如因鸿便附几字上闻未有逼生蛇化龙耳须仗云片片雨霏霏助新中庆现跃飞腾一上何如。

　　复讷夫程居士

　　病僧终日沉痾但不知尘劳中有如是猛士肯于忙闲里生死上着得只眼窥天鉴地识人好恶者想居士夙熟此机方具如是气岸也幸甚幸甚来扎起起倒倒似乎未经大作者在不无在方册上左穿右凿觉些影响的未到大歇大休与古人同一鼻孔只如所拈狗子无佛性话于看字作敌迫到身心无躲避处一息一是外物者正未见古人下落处也何则因。

　　僧问赵州狗子佛性有无话赵州亦向有无处出身吐气活鱍鱍地露尽本地风光无丝毫关拦阻滞正我临济下行棒行喝亦尔那有许多动动静静惺惺寂寂而二其间哉如是领略如是究竟必不作鬼窟里活计亦不虑无出头日子自然头头合道事事如理则会有异路语会无异路语及至千七百则淆讹更淆讹处更不疑佛疑祖疑生疑死至矣尽矣无以加矣遂喝一喝云更见葛藤遍野。

　　复开县诸檀越

　　病卧云窝莫知天外更有奇人物也切为生死辈善能内秘外现共贫道挝涂毒鼓声彻遐迩不亦灵山一会俨来盛山临水间也诸君子掩耳知音不下昔人一个半个大约今冬未得如命稍待薄雪惊梅轻烟弄柳走诸君子前饫领咳唾也。

　　复新宁众檀越

　　虎口横身佛头着粪乃没性命人行履承众檀越远念山缁一场特地敢以顾性命而后为乎只得将牛山句子勉强道出向来与未来似而不似处好与三十棒何以故山僧本分草料不可放过呵呵。

　　复猗兰李文学

　　来翰总为开眼尿床梦中说梦若是真彻证者安有比拟引据而着其间哉只如门下眼中更容何物金屑虽贵落眼成翳况生死心未破且不拟未破之心何状反去争空华之浓淡较兔角之短长可谓不曾实落一番耳既向教中见不应取法不应取非法者即此豁然不可谓头头物物上之不能也而门下终不出山野开眼尿床之句点着余不多布。

　　复宕渠流长苏缙绅

　　山野别无他缘所缘者人人之有所正者不正者然正者载道之器也不正者祸道之根也且不惟自祸而祸人终不如初未见未闻时全然不染者始有学道分胡不闻己眼本正因师故邪向为门下志存格外故施脑后一槌莫罪。

　　复槜李众缙绅

　　病质庸才宁得赴缘趋世焦芽败种止可塞壑填沟是山缁素分岂强言哉恭惟诸檀越不忘灵山付嘱远念山缁欲振像季之颓纲克绍古时之正体玉带镇山门机随时变衣钵传俗士事在人为岂谓天地有古今法道有僧俗耶承教有言美酒不妨深巷唱歌本在帝乡者诚然与山缁一剂清凉散也大约此举自合有主兴废自合有时山缁才力曷堪任此因竺微禅人回聊寄寸楮奉复不宣。

　　上天童密云老和尚

　　时荒世乱津路难通物显货名人心易变是以寸敬无伸一来有愧也恭惟老和尚婆心不歇作将来眼驳辩若悬河辟妄如瓶泻邪谬之风既尽公直之旨重挥致令野狐涎三千里外吐亦没交涉狮子乳震旦国内滴亦尽承当不肖海明劣志丘壑病骨弱伦逢吞云吐雾之士匪可加额点胸遇捕风捉影之流宁教放身舍命以此之益用报深恩恐罪戾于法门陈情悃于座右乞师宽涵不胜惶悚之至。

　　世治世乱则名利皆祸根也喜门下不以名利为活计清贫自守安逸自居道德自尽真可谓吾不如老农老圃也门下竟不谓山野作如是观反欲山野入廛出廛得非名利而祸根哉且江南法匠莫可枚数岂少我者腐物尚容秋间往天童省觐面悉谢谢。

　　得见旧知手教如隔世忽苏味金章扇头真肝胆不相离也令郎高中荣任江西喜甚喜甚然老僧江西曾建一丛林百福寺幸有赖矣想大劫运后尔我音信相闻万福万幸只缘不得缩地术一时难面俟五丁再临三峡始复团话未可料也。

　　复嘉兴众孝廉

　　接手教知诸公以乡情话拔我以文字禅益我以师资礼尽我诚然是灵山佛口所生之子也我何敢辞自愧一腐物正不堪与诸公把臂而诸公尚不屑此腐物掷向何地则彼此县念几欲速就恨万峰造工未毕俟秋买舟往天童省觐过访再商。

　　复昭觉惟一上人

　　吾侪忝圆悟老人后裔而老人道场闻兵燹废致令不胜凄楚几欲走访遗标竟不晤昭觉一人忽扎教远颁兼辱珠玑种种始知价重连城而诸家自减宝色也大约近代学人鼻孔少正逐臭闻香蹉过香臭来处宛如瞎驴趁队乱随其影响耳若是真正道流必审其源正其鼻则源远不替安有随影响逐香臭为哉且足下固非此中种草第恐日深日厚亦偶从之不得不直言说破谅足下非不具者只眼也。

　　与双峰宝座上人

　　枉驾万峰慢慢山野虽未向座下吐超佛越祖之谈毕竟沿途瓦砾荆棘也放不过第不知曾觉悟否如是悟则追智而自亦智也其或未然不可终日痴痴蹉过触着绊着好消息耳。

　　复字水上座

　　客岁承汝书来因清虚与石蒲取衣钵故附几字奉复亦非吾侪多事好逞词锋与人敌胜负也虽名汝到万峰舍取鼻孔之句是怜儿不觉丑也孰料反引汝之如许议论诚然吾之罪过反令汝未梦见此鼻孔也何则吾之鼻孔固是人人有之怎奈尘埋习染若不到过来人前拾取终落天然外道而过来人者则佛祖天下老和尚也若不有此人安有此法悟此法则同此人同此人则同此鼻孔也宁是以有无来见此鼻孔哉以汝有无来测此鼻孔是肉鼻孔且谩辽天也若是多鼻孔而成多人尚莫笑吾只可自笑不见马祖座下出一百八十余员善知识得非多鼻孔人耶亮座主隐遁西山竟不出世得非没鼻孔汉耶汝之议论好笑吾悉知之一任将大地作纸写来亦只不理也。

　　复破雪关主

　　接纸目过中有数言一味自作主张更不从人求解会似则也是是则未似何也先代虽有一二做自了汉者殊非以只目视天下或时语或时默或时歌或时舞绰绰然有吞云吐雾之气岂如汝之乎者也如是溷用谓之是自释其根方才不解而自解也谓之是若有所作则祸事生也谓之是饥则餐兮困则眠也谓之是倦则行兮乐则吟也谓之是鼻孔浮面上更不用踌蹰之惊人句也羞哉诚恐是邯郸学唐步痴人效浮水然而唐步浮水固非朝夕之志务先久而久之惯而灵熟而妙步舞于画堂之下游跃于沧溟之中则不受辱溺之患也而邯郸痴人见唐步浮水之善亦起学效之势欺言我且更善忙于走急于游却丧命于沧溟之中出丑于画堂之下得不是自欺自诈者乎汝之病根深结甘草人参之毒乌可更用人参甘草解耶复云非人解也非药解也要在自释其根试问汝根作何自释若以自主张处是自释又同人药解耳何则自释者谁根复何物以自释根翻成对治非人药而何思之。

　　与瀑崖高居士(讳射斗)

　　白兔亭边一别耳耳时布德音蟠龙洞口双趺念念日拈宗旨矧夫佛日西沉祖灯夜寂伏希大檀越傲出烟郊雪野忽地七华八裂惊开老树新枝瞥尔千红万紫则此日穿天下人鼻孔其谁也欤山缁仰慕为起已坠之光再焰西沉之日重东天魔地魔拱扰王道佛道并行耳。

　　复大石长老

　　来谕云性虽不二而相不容泯者致令山野可发一笑何也人人本具之性要之不出两种则善性恶性是也广之则有无量难可具说然性之一字犹是强名耳何谓之不二独存乎一耶既坚之是一而相复何相是性外之相耶是相外之性耶若是相外之性则相存性亦存矣若是性外之相则性空相亦空矣夫二者互存互没本自活物乌用捺之不二不容泯者诚恐是葛藤窝里藏头缩尾汉却中六祖道亦是知解宗徒耳故山野不得不直速拈出倘异日面座下仍此不悛一棒打折驴腰莫言不道。

　　复观止法师

　　不慧数年内痛慨吾蜀尽有英灵辈却不逢时走入毒海自谓便宜以毒毒人而不觉害之甚甘赴死门者难以枚举如公之一面便肯快意钩头则亦入毒海之未深也且喜且幸及读和偈稍可相信不远第其中意句联络还再斟酌急莫与人露面近来人聪慧者多而泛识不取意而取文取句殊非合局则是以言废人古之所谓语不惊人誓莫开口良有以也公苦欲不慧作碑文恨未博学欲辞之恐烦复索只得寄数语塞责祈目遇掷之以焚则他日别不谓亦是毒海中之一滴耳。

　　复竹阳太乙王兵马(讳锡灿)

　　贫道垂髫时视乡党中人多脂粉气今幸门下高出一头地者想是鹅王择乳素非鸭类耳承念谢谢。

　　复竹阳凤山李居士

　　廿三日回山开手教读之恨不鼓翅到刹竿头奈住持事繁则错过莫大因缘也憾甚然吾邑中多沙门广精舍只以温饱为活计但提此事怖为毒害宁喜山野向佛头着粪哉承居士雅爱痛法门落魄欲山野唱还乡曲待秋后再商可也此复。

　　复林文学送字画

　　蓦劄相逢倾湫倒岳居士夜明珠错撒紫罗帐里令贫道不识好恶向文不加点处走漏消息也呵呵。

　　复湛清俗讳黄至道

　　初入蜀时闻汝名喧宇宙第不知伎俩何若未几落尘亦未窥汝是真俗汉子也昨因华扎吹来欲吾侪分星拨两板齿生毛下一转语却致吾侪呵呵大笑始知是真俗汉子莫道吾侪未向汝答转语也。

　　复欧道人

　　山野问汝本字何说正欲要就中分晓勿使染净不本汝谓孩心无物染则是有物染则非大都只认一边是本殊非染净一致也何则且孩心时所见所闻与老大时见闻何异所异是习不异是本达本则法法头头皆本也乌认性初为本哉又谓答我只觉天高何有云高者致令山野发一笑何也胡不闻前代有诗云庐山高万丈如何不接天一朝云雾起天与地相连据此天亦非高云亦非低而扬天高抑云低且觉也未圆则知水知月知字与觉字不待辩而明矣又谓若还和尚本然高请君吸尽天河水者敢保十二等老先生曾占三科榜首者淹得没着落处何也山野却占地步天河水是山野吸尽有时把住则渴杀鱼龙有时放行则淹杀狐兔试问足下还是把住好放行好速道速道。

　　与东川吕相国

　　向慕不凡器骨未获觌面幸弹丸地上相逢此奇缘也势不可不斗胆以符素心令漆桶子快不然老僧与阁下咫尺天涯矣承命敝檀张公坚留三教寺再话兔角杖挑潭底月龟毛绳缚树头风因山中人接欲归聊具偈拂以悉鄙衷。

　　复侍伫黄居士

　　觌面归来读佳章知为破山泥水不少也若将我破山如是而见足征平日用工多因依倚作解自障悟门终不是到家消息耳闲言且置但将山野对居士唾地云试道看则居士伫思进语尚未恰此其数所看破皆虚语然而一涕唾忙无所知则三藏五宗先人涕唾诚恐胀破居士肚皮也。

　　与石砫司素真秦总戎

　　传闻道况殊佳寒暑乘隙觉主宰不胜于平日矣人谓之苦我谓之乐何也百骸调适靡所不为恨不如佛如仙飞身拔宅正眼看来犹是眼中金屑胡不闻病为良导上古圣贤三日无病祈祷求病无非要人觉此有限身心不作千年计耳身世尚幻况其他为此是老僧浅识谅贤台过量处定不如是见也。

　　复秉素牟铨部

　　金仙氏有言一切有为法如梦幻泡影如露亦如电应作如是观此个关头人多忽略始知今日又当何如来谕云陈蒲鞋灵隐辈皆以伎俩却贼使不入境者间或偶取一时非实有此伎俩也若可以却乌用操戈演武耶此实是人之迷甚痴心作业使然的非天地有灾祸人者山缁数数经此只负其物不负其命幸窜石砫得讽教爱真如隔世忽苏无奈杖履甚艰卒难如命傥鸡足缘熟自有团话时也不尽。

　　复培之李总制

　　传闻大金汤遥舒一臂来携朽人之手而朽人尚未识面恐触觉亦非也忽转盼间得谭首四书稍知影响未敢谛信其确欲书只字片言冒惊台侧不独触觉是妄则无因亦妄也今贵差官至道及谆谆只得附几句俚语。书之扇头。一则贺千秋。一则以雪前咎非叙寒温故套也。乞叱留。俟异日团话何地。此则一重公案耳。

　　雀舌将开。龙牙欲出。欢颂赵州新句子。解渴止消七碗。正堪峨岫旧家风得饱。还须一片恭惟大金汤。纶属川陕。百万妖氛。退于黑山鬼窟。勇健东南。八千子弟。收于虎帐龙旗。指日凯旋。共朽人话沙里米。米里沙。肉边菜。菜边肉也。便鸿附候。不胜翘企。

　　复士心谭慕义侯

　　久不晤。宛如食顷。觉檀越政事之暇。尚不屑沟壑。抱病山缁。诚然。是恩被泉石也。来论云。令即挂法名山缁处。山缁却谓不然。何则。来生豪贵家者。非浅浅根器。乃久植德本。福分所致。自是寿长。加以佛门保佑。是山缁辈。权设故套。乌辱智人之耳耶。又不得不如所命。从故套中与老檀越露个消息也。呵呵。

　　与西昆谭涪侯

　　老僧曾聚首家庵。对王云山说法云。有佛处不可住。无佛处急走过。幸老檀越代语云。落华流水。却救取王云山一半符。今日老檀越对黄坐营说法。可恨傍观者不解代一转语也。劳烦雷霆之怒。总是扬声止响。到莫令人勘破容面。以悉。不尽。

　　复达州王刺史

　　荣任达州。是达州人福。想老檀越不负夙心。曾教化过。是熟因熟果也。老僧耳其口碑。不胜雀跃。幸贵治一班太平人物。今日复得良晤者。信知老檀越不在做官。乃在做佛也。承分示来者。欲老僧数语。愧不识一丁。但拈官佛之语。试问是一是二。

　　复嘉兴众缙绅

　　自壬申归蜀。不觉廿七年矣。忽得华扎下颁。知素相与者仍复如故。喜天相吉人。自是出格。然老僧备历诸苦。人影不到处。一一亲撄。况国难家亡。华华世界。尽成瓦砾荒郊。想江南一带。别是一天。憾不疾插翅也。总因两地烽烟。卒难轻举。吾徒丈雪。幸诸檀越纳在爱中。刊老僧语录行世。即如请老僧登曲录木。鼓两片皮。说法已竟。又乌用老僧觌面为耶。吾师道场。况在贵地。终不免活一日在。贵地一日想也。

　　复　轹严居士

　　将谓　轹钻。出自秦时。岂料两易国朝。至今尚在此。真　轹钻利害犹甚也。老僧读来扎。觉当时见与今日见。天渊之殊矣。老僧恐不复面。吾徒丈雪。稍通口气。借重栽培。即见老僧也。余言不赘。

　　复弘觉木陈和尚

　　遣丈雪与先师扫塔。第不知天童法道是何人主持。尚未修候。罪多如发。适得贤弟佳音。知我先师灵骨犹在也。喜甚喜甚。大约愚兄年迈。只可填沟塞壑。海内玷声。每盈其耳。何如贤弟佳声播扬海外。吾师道脉。诚不虚印。想江南逸老。未卜何如。若俟烽烟稍静。可与贤弟良晤也。不尽。

　　复祭酒谭埽庵

　　屡承翰教。珍重法门。笔舌难尽。吾徒丈雪。多赖培植。老僧丑态。佳序揄扬。刊之甚善。东塔丛林。全仗覆护。已成大观。是贵境福。老僧恨不如命。困于关津。势不能鼓翅也。奈何奈何。吾蜀高梁是老僧邻邦。得冯朱二君子并士绅留住。经今不觉三十载矣。废而复兴。发人来贵地请书本藏。借重鼎力吹嘘。早发归来。若可苟延。再得与大金汤觌面话吾门冬瓜瓠子禅遍地曲直也。呵呵。

　　复江南众文学

　　适接手教。宛如觌面快得。斗转星移。逃天缩地。想诸檀福人。自是福庇。老僧经浮沉者七。幸得脱难。复闻诸檀金声玉振。与吾蜀大不相同。真咫尺天涯。欲晤竟不得也。且吾师道场。幸在贵地。倘苟安。自是图晤有期。恐时之不待。觉辜诸檀积念也。承远念。谢谢。吾徒丈雪。借重披目。即同老僧再来左右也。祝祝。

　　复东塔住持清白长老

　　老僧别来不觉廿七载矣。得闻一音。尚不可得。况睹华扎。怪未曾有。喜吾废才。又得贤士力量辅就。焕然一新。真应身菩萨人也。即欲策杖。想两地不能疏通。且老躯诚难行履。况吾徒丈雪在彼。即如老僧在。何殊尔我耶。众房老宿曾与老僧晤者。一一致意。恕不另候。堂中料理。仍旧如初。料老僧不来。恐江道得通。来亦未可卜。石云先发。并稿是老僧斟酌过。可照原稿刊行。俟缘熟何时。则人情物理。自当尽也。

　　复丈雪上座

　　金城行日。前途不知何若。今得来书。知与老僧代劳上天童扫塔。过费仪物。并刊行语录。真克家之子也。谢谢。然而删语录。因重繁国忌则可。老僧分中无一字。甚快。大都后人眼目。又不可不慎。其广略在人之裁度。大以成大。小以成小。故如来以一音演说法。众生随类。各得解者是也。原稿并新录俱是老僧斟酌过。可付梓亦善。余不悉。

　　复嘉兴吴孝廉(讳泰来)

　　老僧自壬申离贵省归川。不觉三十余年矣。值此劫运。经浮沉者七。幸免无患。及今何缘。得此良教。如隔世忽苏。快畅不已。来谕中数万言。尽是门下疑处。觉得自起自倒。理障何多。种种不能备悉倒断。况老僧者鼓笛久。未遇知音。且江南诸大老曾中他毒。竟不能以楔出楔返。令毒气发者。诚然迷颠之甚。自弃家珍。甘落贫里也。此个事尚无形段。亦无抵止。言论不足以辩。名字不足以载。惟证者方知。即如门下默识心通之说。虽不中。不远矣。何在谆谆。若贵省与人打乡谈。只是贵省人知。余处人虽闻亦不知。然而老僧此说亦是对门下讲书。即门下对老僧谈禅也。何必不必。任门下裁之。

　　复槜李古新庵清白长老

　　屡承系念。竟不能遂此愿也。江道虽稍通。烽烟尚未息。则往复犹怀惊恐。且东塔道场既脱。一任在处潇洒。可行可止。随方乐道。意欲老僧匾对。以志不朽。老僧病甚。但题逸居二字对联云。客不到幽深境界。蜂也来热闹门庭。请善书者书之并谢。

　　寄觉城禅人

　　客岁闻有恙。第不知害着主人公否。可体取否。日间浩浩作得主否。梦里作得主否。竟无一消息掷吾侪拄杖头。想病中有不病者。汝得之矣。吾侪近日住个破院子。亦未伙人打口鼓子。倘偷闲得。一那步何如。

　　复南充罗西溪居士

　　数年来。空负沟壑。将期此时。势不及见也。岂料一朝人物。更胜一朝远望。张无尽杨大年尚不及肆口如是道耶。老檀越更出前辈一头地也。何也。先辈肆口肆志。只知说禅说道。未及老檀越劈头道个东瓜印子者。诚然具过量见。深识老僧也耶。欲言不悉。并谢。

　　复语嵩法孙

　　承系念。屡次复书。第不知到否。适接语录。目过其中意句精确明悉。但尚有几个错字。想是录语者之讹。当机处务要谛。当或绝或迟。另有开发。何云。了之一字。处处太多。宜删却。所谓宗门无肯语。不放出头人者。此也。老僧年迈。法门重任。寄在后昆。珍重。

　　复忠南云凤胡长阳侯

　　老僧牧得一头牛。恶辣鞭绳经几秋。随分纳些收不住。走来天际问胡侯。吾人之顽性。牛也。加以鞭绳。工夫也。如是牧之。久则顽而自化为淳也。请问老居士顽乎淳乎。试为老僧道将一句来。一并书上。谢谢。

　　复离指上座

　　吾侪不德数年。恶名播世。藏拙是吾侪本分事也。祸患亦吾侪本分事也。返惹贤徒议论。可作将来眼耶。可作自了汉耶。思之。

　　复体宗上座

　　老僧数次书止贤徒之行。未知到否。忽闻离泸州至渝城。不能至前。虽是以老怜老。亦当安分也。何当远劳贤徒登涉。老僧矢念。久欲往天童扫塔。因三峡木鹅不及速鼓翅。谅双桂有人接手。想只在来春买棹江干一帆到岸也。

　　与莲月上座

　　从上来弟受师业。子承父业。理之常也。闻贤徒既远遵义到渝城。几处不甚相可。致令老僧一番惆怅。且双桂堂色色整齐。般般具足。当来接手。以代一臂之劳。令老僧往天童扫塔。报师恩德。不忘递代相承。亦见贤徒之孝顺。逾过老僧。诚然法门之瑞器也。草勒专致。万望垂怜。至祝至祝。

　　复本源上座

　　法门虽寥落。幸一犬吠虚。万蚩号实也。此风倡外五丁之力莫挽。闻贤徒讲经说禅。恐不出六祖道知解宗徒耳。法门重任。当竭力为人。宁可口上　。莫魔魅人家男女。老僧目语录稿。固然超脱。于中引据教乘。大非了义。虽先代引经作证。如虫御木也。嗣后当珍重行之。益老僧望耳。

　　复清溪首座

　　老僧抱病多时。恐风烛不测。况别离之情。以言句相勘。经一载矣。始得彻尾彻头。则不负中他毒气。且喜且幸。山中消遣。日益玄奥。亦不辜负从上来事。此任甚重。非比小小。待时节因缘到来。出语吐辞。自合机用也。嘱嘱。

　　复天峰法孙

　　又七月十日接贤孙书并佳刻。目过始知语句落骚人套矣。若是吾家种草。单拈向上。犹落今时。恐异日诸方检点在。何辞锋尖利为快耶。老僧智识暗短。就本分中彻头彻尾。只要切当。不在攒华簇锦也。嘱嘱。

　　复壁观上座

　　年来虽苦老病。不敢辜负一个半个分布行道。日所呈语录。且喜精确。但么字甚繁。宜斟酌。灾木专继竹与黄道葵同伴赍衣一顶。惠汝代劳。

　　复云峤禅人

　　自凤城之别。想近日工夫愈有深进。二六时中。有放不过处。慎勿因循。胡不闻粗中有细。细中有微。微中有密。最在微细处着力觑破始得。

　　破山禅师语录卷第十二

　　(三世孙蜀梁州石笏山性容　南浦乌龙山清亮　后池埧崇圣庵发圣　楚武攸云山合贤　荆门圭山灯毓　宜都紫芝山发香同刻
破山和尚语录第十二卷　堆蓝弘礼禅人对　秀水谢文英书　倪君亮子天章刊)

　　(康熙庚申年仲春月吉旦禾郡楞严般若坊藏板)
嘉兴大藏经　破山禅师语录


　　破山禅师语录卷第十三

　　当阳玉泉嗣法门人印正等编

　　拈古　颂古

　　举世尊一日升座。文殊白槌云。谛观法王法。法王法如是。世尊便下座。

　　拈曰。

　　大小世尊便恁么去也。是泥里洗土块。

　　颂曰。

　　寒梅迥迥欲高吐。却被东风折倒树。一旦馨香特地埋。游蜂竟不知何处。

　　举梁武帝问达磨。如何是圣谛第一义。磨云。廓然无圣。帝云。对朕者谁。磨云。不识。帝不契。

　　拈曰。

　　佛心天子。解死不解活。壁观婆罗门。解放不解收。故将第一义谛。置在今时。无人举着。

　　颂曰。

　　廓然无圣迳庭关。铁额狞龙到此难。欲获骊珠擎在握。须教大海几回干。

　　举六祖大师云。不思善。不思恶。阿那个是明上座本来面目。明即悟入。

　　拈曰。

　　者獦獠汉也解恁么鼓粥饭。气明上座鼻孔。幸尔辽天。不然则忍饥归去。

　　颂曰。

　　善耶恶耶。之乎也者。本来面目。风吹雨洒。咄。

　　举僧问赵州。狗子还有佛性也无。州云。有。曰。既有。因甚撞入者个皮袋。州云。为他知而故犯。又僧同前问。州云。无。曰。一切众生皆有佛性。因甚道无。州云。为他有业识在。

　　拈曰。

　　赵州古佛。广长舌上善摆枪旗。美则美矣。只是有些驴粪气。

　　颂曰。

　　狗子佛性有。蟭螟眼里翻筋斗。狗子佛性无。汪洋水上捺葫芦。赵州老田厍奴。裂破舌头。定有无当时。若遇狞龙客。一掴拦腮莫教粗。

　　举南泉两堂争猫。泉拈起猫云。道得即不斩。道不得即斩却。众无语。泉便斩之。赵州外归。泉举前话。州脱草鞋顶头上出。泉云。子若在。却救得猫儿。

　　拈曰。

　　王老师有独超物外之悬记。却被一个猫儿一迷迷倒。不遇赵州肘后灵符。几乎萝卜头遍地。

　　颂曰。挥霹雳手。夺虎口食。千古作家。天然有几。华猫刀断兮血盈海底。草鞋头戴兮气冲天际。咦。大小南泉弄死猫。脓脓滴滴惹蝇蚋。

　　举肃宗帝问忠国师。百年后所须何物。师云。与老僧造个无缝塔。帝曰。请师塔样。师良久云。会么。帝云。不会。师云。吾有付法弟子耽源。却谙此事。云云。

　　拈曰。

　　老大国师。犹作者个去就。幸尔是个慈悲天子。不然连根拔起。倒卓空中。未为分外。

　　颂曰。

　　四棱着地影团圞。拟欲描兮隔万山。后被耽源开一缝。至今泥水乱翻翻。

　　举僧问赵州。万法归一。一归何处。州云。我在青州做领布衫。重七斤。

　　拈曰。

　　谩天说价。就地还钱。须具大方手眼。始解翻腾者也。若是裁长补短。较重论轻。总是新奇。亦成滞货。

　　颂曰。

　　百尺竿头进一步。蹋翻海底苍龙窟。活惊活笑癞头鼋。咬住波斯寻屎骨。

　　举赵州行脚到上庵主处。问云。有么有么。主竖起拳头。州云。水浅不是泊船处。便去。又到下庵主处。亦同前问。主亦竖起拳头。州云。能纵能夺。能杀能活。便礼拜。

　　拈曰。

　　赵州八十行脚。步步拖泥带水。专要污人门户。惹是招非。大众且道。那里是他招惹是非处。众无语。复合掌云。我不敢轻于汝等。汝等皆当作佛。

　　颂曰。草王阃外树千秋。荡荡山河得自由。忽遇单刀直入者。干戈勇锐莫能休。旗鼓大张兮暗引机谋。沉陆私通兮明卖风流。谁知赵老生涯活二虎。双双一箭收。

　　举婆子供养一庵主经二十年。一日。令女子抱定云。正恁么时如何。主曰。枯木倚寒岩。三冬无暖气。女子归。举似婆。婆曰。我二十年只供养一个俗汉。遂遣出。烧却庵。

　　拈曰。

　　大唐国里少者僧与婆子不得。何也。暗含春色。明露秋光。

　　颂曰。

　　落华流水漫同调。和者应须着眼高。莫被阳春转新律。当头错过好风骚。

　　举雪岩钦诘高峰。无梦无想。主人公在什么处。峰苦志五年。推枕子堕地。大悟。

　　拈曰。

　　日间浩浩。梦里如如。且道是主人公。不是主人公。试简点看。复鼓掌呵呵云。也是逼牯牛生儿。

　　颂曰。无梦无想。劈面便掌。主人公惺惺着。莫学猢狲弄伎俩。

　　举三圣问雪峰。透网金鳞。未审以何为食。峰曰。待汝出网来向汝道。圣云。一千五百人善知识。话头也不识。峰云。老僧住持事繁。

　　拈曰。

　　将谓渊源不别。谁知网网非同。虽弗能去甲披鳞。也惹一场气闷。

　　颂曰。

　　摇头摆尾饥难禁逐浪飘飘被网罗。拟欲翻身游巨壑。谁知甲下更干波。

　　举九峰在石霜作侍者。霜迁化。众请堂中第一座接续住持。峰不肯。

　　拈曰。

　　逢强即弱。遇柔则刚。所以观世音菩萨将钱买糊饼。放下手却是馒头。

　　颂曰。

　　碧珠帘外白云封。非比寻常一色功。撞着盲龟并跛鳖。出头来显势峥嵘。拟动步。便西东。千古万古有奇风。

　　举仰山问中邑。如何得见佛性去。邑曰。譬如一室有六窗。内猕猴叫。外猕猴应。如是六窗俱叫。六处俱应。山云。和尚譬喻。无不明了。只如内猕猴瞌睡时。外猕猴作么生相见。邑下禅床把住云。猩猩。我与汝相见了也。

　　拈曰。

　　大小中邑。错下名言。又唤作佛性。又唤作猕猴。复鼓掌呵呵云是何言欤。

　　颂曰。

　　脚跟点地鼻辽天。一任猕猴内外喧。唤作猩猩留不住。阿谁共与打秋千。

　　举南泉示众云。不是心。不是佛。不是物。毕竟是个甚么。

　　拈曰。

　　酒逢知己饮。诗向会人吟。王老师恁么卖弄。也是赤土画簸箕。

　　颂曰。

　　击涂毒鼓。洒甘露浆。不是心也体之堂堂。不是佛也相之光光。不是物也用之昂昂。饮之者醉。耳之者狂。咦。几欲不遭良将手。除非身带返魂香。

　　举马大师不安。院主问。和尚近日尊候如何。大师云。日面佛。月面佛。

　　拈曰。

　　人之将死。其言也善。可惜饭袋子不知时节。

　　颂曰。高枕绳床舒两足。梦鼾鼾地浑无物。卒然院主问如何。日面佛兮月面佛。

　　举灵云见桃华悟入。述偈云。三十年来寻剑客。几回叶落又抽枝。自从一见桃华后。只至如今更不疑。玄涉闻云。谛当甚谛当。敢保老兄犹未彻在。

　　拈曰。

　　一翳在眼。空华乱坠。不是玄沙善用金錍。几乎成个瞎汉。

　　颂曰。

　　香满枝头。华满溪流。灵云一见。抚掌轻酬。咦。谁知更有桃园客。不放春风逸两眸。

　　举盐官一日唤侍者。与我将犀牛扇子来。者云。扇子破也。官云。扇子既破。还我犀牛来。侍者无对。

　　拈曰。

　　侍者太煞不灵利。活卓卓个牛儿。不解穿却鼻孔。

　　颂曰。

　　咄。老面皮询之。扇破觅牛儿。可怜不是当家子。辜负苍苍两道眉。

　　举沩山问香严。我闻你在百丈先师处。问一答十。问十答百。此是汝之聪明学解。但向父母未生前道将一句看。严进数语。不恰。归白岩三年。一日。拾瓦砾击竹作声。豁然大悟。述偈呈沩山。山然之。仰山不肯。仍呈数偈酬答。仰亦然之。

　　拈曰。

　　沩山教人上树。仰山逼人落水。大似一条拄杖两人扶。不是瓦砾荆棘向香严露头露面了也。易分雪里粉。难辨墨中煤。

　　颂曰。

　　日前巧计百端。却被沩山折合。三年死志白岩。一击疏通者着。呵呵。象被雷惊华入牙。犀因玩月纹生角。

　　举瑞岩问岩头。如何是本常理。头云。动也。曰。动后何如。头云。不见本常理。岩伫思。头云。肯则迥脱根尘。不肯永沉生死。岩即悟入。

　　拈曰。

　　将金博金。瓦罐不离井上破。以楔出楔。水母何曾离得虾。纵使瑞岩漆桶子。快也是君子可人。

　　颂曰。本常理。无见闻。有何生死与根尘。肯兮不肯向吾道。劈脊还他三十藤。

　　举船子问夹山。垂钩千尺。意在深潭。离钩三寸。子何不道。山拟开口。子便打。山落水。山才起。子云。道道。山拟开口。子又打。山豁然大悟。乃点头三下。

　　拈曰。

　　老不歇心。少不努力。诚为是难。只饶将身命弃于水底。换个做羹汤饭主顾。犹是掩耳偷铃。

　　颂曰。

　　艇横渡口。月朗波沉。轻风浪里。罕遇金鳞。垂钩千尺兮难吞易吐。离钩三寸兮易吐难吞。老华亭。老华亭。三十年来求负命。者回点首遂殷勤。

　　举临济将示灭。嘱三圣。吾迁化后。不得灭却吾正法眼藏。圣云。争敢灭却和尚正法眼藏。济云。忽有人问汝。作么生抵对。圣便喝。济云。谁知吾正法眼藏。向者瞎驴边灭却。

　　拈曰。

　　每每事从叮嘱生。临济将蜜果子翻作苦葫芦。骗三圣入瞎驴队里气闷一上。方复人身。

　　颂曰。

　　一喝如雷震太虚。大方独步那能拘。正法眼藏分明也。莫道渠侬果瞎驴。

　　举临济问黄檗佛法的的大意。如是三度问。三度被打。不契。指参大愚。

　　拈曰。

　　顽皮癞肉。那知痛痒。不是大愚与他刀刀见血。焉解夺转枪旗。恶声播世。

　　颂曰。

　　三顿痛棒。未深相委。转参大愚。彻骨彻髓。拿龙捉虎兮○。呵佛骂祖兮○。从兹殃及儿孙。代代冤家到底。

　　举陆亘大夫问南泉。肇法师也甚奇怪。解道天地与我同根。万物与我一体。泉指庭前牡丹华云。时人见此一株华。如梦相似。

　　拈曰。

　　见境生情。托物比兴。不妨就路还家。有何不可。若然如是。却被牡丹华笑杀。何也。横开不在春枝上。别有风流一段奇。

　　颂曰。

　　古木林中枯槁者。鹧鸪啼出华悠悠。香风几阵过东壁。换却许多人鼻头。

　　四喝。

　　一喝金刚宝剑挥。髑髅遍地血星飞。当时有个卖糟汉。闻着从教吐舌归。

　　一喝金毛狮子吼。狐狸野干尽飞走。独行独距大雄峰。百亿文殊难下手。

　　一喝竿头探影草。长长短短知分晓。倾湫倒岳迅雷机。拟议不来空自恼。

　　一喝不作一喝用。白拈贼惯偷糟瓮。平民陷杀不为冤。大抵门风千古重。

　　法华举访琅玡觉相见因缘。

　　主宾蓦劄地相逢。宛似双狮距爪笼。莫道米中无有饭。那堪石上更栽松。珠走盘兮可羡。盘走珠兮莫穷。脚去拳来虽互换。妙圆枢口转灵通。

　　殃掘行乞。遇产难长者云。瞿昙弟子当有何法可救。掘云。我初入道。未知此法。待回问世尊。云云。

　　颂曰。

　　鱼行水浊。鸟飞毛落。多口阿师。无绳讨缚。呵呵。堪笑释迦老人。向葛藤窝里露些圭角。

　　吾常于此切。

　　吾常于此切。万里一条铁。忽得太平时。红炉飞片雪。呵呵。堪笑曹洞雪峰三人证龟成鳖。

　　世尊拈华迦叶微笑。

　　特地拈华犹自可。微微冷笑笑藏刀。人天百万悚然失。此道从来声价高。

　　临济行化。

　　家常添钵。太无厌生。两个八两。原是一斤。咦。曾忆大虫褁纸帽。须知好笑又惊人。

　　南泉斩猫。

　　刀下猫儿却活来。一声痛快一声哀。草鞋也解生涯别。　跳令人梦眼开。

　　月光童子。

　　通身是。遍身是。激水童儿非游戏。动静莫作等闲看。杀活须教个瓦砾。

　　赵州勘破婆子。

　　一错过。二勘破。尽向阿婆圈里坐。咦。别有胡笳一韵长。流来千古无人和。

　　我为法王于法自在。

　　法王法令皆由我。我且不然谁是谁。试问谁家鬼活计。布篮挑水上须弥。

　　鼓山赴闽王请。

　　雪峰心行太无端。两个憨雕一箭穿。将谓通霄还有路。岂知毒发自翩跹。

　　联芳偈

　　付空外大逵禅人

破山鼓笛从君打。疑杀承嘘接响人。三泖渡头横独棹。华亭公案又重新。

　　付四维普宽禅人

曾闻教外有单传。拨草瞻风得悄然。珍重蜀南个义虎。爪牙漫莫露人前。

　　付象崖性珽禅人

宫商一韵落胡笳。和者还须风月家。鳖鼻蛇头分付汝。颠拈倒弄任周遮。

　　付含璞净灿禅人

万峰角虎距川东。赫奕威狞迥不同。任是四来狐兔客。全身尽丧爪牙中。

　　付灵筏印昌禅人

万峰出个小虾蟆。吃着砒霜便当茶。此去深山开毒口。放些毒气毒三巴。

　　付破雪道玺禅人

几度愁肠欲话谁。一帘风月弄寒梅。归来不觉枝头白。惺人鼻孔任雷垂。

　　付字水圆拙禅人

火炉头句亲分付。拨著令人一爆烟。散彻九龙风月冷。依然别是鹧鸪天。

　　付破浪海舟禅人

冤有头兮债有主。个中消息谁为伍。草鞋蹋遍始应知。随处任君打口鼓。

　　付竺微智泰禅人

放出江南赤梢鲤。摇头摆尾风云际。有时腾跃碧波中。搅得鱼龙个鳖地。

　　付无漏印涵禅人

去去来来怨草鞋。其声瞥尔贯吾侪。钵囊两手亲分付。一任山城饭铺开。

　　付体宗道宁禅人

六年执役辅丛林。一旦殷勤遂此心。分付火炉头句子。等闲拨着便知音。

　　付离指方示禅人

久默无暇举似人。相逢有则绝疏亲。蓦拈坐具法堂舞。扑地声惊龟画城。

　　付尼足如澜禅人

偶闻高洞十和尚。且道渠侬第几人。虽不同生共鼻孔。本来面目自分明。

　　付本明圆彻禅人

蓦劄相逢也便休。一声　地令人愁。装风抵对聋两耳。笑杀镇州萝卜头。

　　付雪臂印峦禅人

楚水巴山意可图。何如个里弄神驹。有时返掷寻芳草。蹋折一华五叶芦。

　　付圆明德印禅人

千松日韵谁知音。一旦冲霄杰凤林。不许缗蛮觅所止。惟留嬴鹤对巢吟。

　　付敏树如相禅人

一度华开一度嘶。几乎鼻孔落依俙。今朝触碎归山去。瞎马瞎驴臭骂伊。

　　付淡竹行密禅人

心粗胆大气如王。到处逢人打一场。惟有佛恩分外别。装聋卖哑歇疏狂。

　　付孤石真宪禅人

米里有虫饭有沙。蛀人肝胆饮人牙。老僧匙箸轻挑拨。便解和盘逸兴赊。

　　付燕居德申禅人

万峰客作已多年。一世眼高期浪传。分付冬瓜与瓠子。大都种草自天然。

　　付丈雪通醉禅人

现身恶世可深藏。莫逐周胡严李张。只待兔冰蛇吐火。始拈柏子祝吾香。

　　付苍松印鹤禅人

忽地相逢伎俩穷。当年中毒今复逢。锋铓不犯悄然去。圣箭一枝射九重。

　　付寿山性福禅人

毒中天童今始苏。机缘有待漫糊涂。频频拈出胶盆子。刺脑南滨星月孤。

　　付竹帆印波禅人

千里特来呈旧面。一朝取食到钩头。分身更嘱逢桥止。莫向桑溪觅饮牛。

　　付默石道悟禅人

法法从来无法法。无无法法亦无无。老僧今付无无法。石鼓轻敲声五湖。

　　付觉城明柱禅人

喝声未绝掌连轰。胜过杨岐栗棘蓬。任是难吞而易吐。从教江海钓狞龙。

　　付东川吕相国

黄檗室中三顿棒。大愚肋下便还拳。老僧撞着吕公缚。祖代冤流如是传。

　　付雪眉方坤禅人

数载殷勤立远志。临行云怨路头遥。老僧无别相分付。城市山林接俊豪。

　　付莲月印正禅人

吃人涕唾弄精魂。一喝从教海岳昏。济北家私何所似。舌头无骨眼生筋。

　　付灵隐印文禅人

忆替鸟窠吹布毛。而今特地觉风高。老僧翻藉慈明口。骂彻渊鳞上九霄。

　　付西瞿印望禅人

万里无云谁肯住。一声呼唤不抬眸。凤凰头上白拈贼。偷得杭州作汴州。

　　付石龙印雪禅人

古人皮履继宗风。老破僧鞋又不同。分付阇黎行脚去。云山蹋遍始称雄。

　　付慧觉照衣禅人

惟佛与佛乃能知。比若天高无物齐。大有慧公亲荐得。捕风捉影任拈提。

　　付灵木印绶禅人

几将底事扣金城。一旦无疑拂袖行。川北川南藏不住。逢壬杓卜听虚声。

　　付僧可印实禅人

师徒廿载乱离居。两地烽烟意致殊。寄柄西来个拂子。阇黎将去指迷途。

　　付三际如通禅人

木鹅泛上锦江滩。势欲翀霄力未堪。忽地烽烟消宇宙。五湖四海鼓波澜。

　　付云幻印宸禅人

双桂堂前双眼开。几人鼻孔着穿来。有时高桂枝头上。香遍天涯莫妄猜。

　　付普天印圆禅人

七十年来不歇心。老当益壮亚丛林。而今不负时初勉。况有余机尽陆沉。

　　付密行寂忍禅人

蚊子喁喁上铁牛。无容下嘴处难酬。纷纷一夏归山去。遇虎逢龙携出头。

　　付大吼印传禅人

群狮队里几经来。大吼声惊兽胆灰。自此收威敛爪去。人天指日鼓风雷。

　　付本源海液禅人

三登九上彻根源。彻得根源非偶然。分付阇黎珍重去。逢卢遇简共相传。

　　付碧观印嵩禅人

未分玉石始为奇。剖出令人深重之。一段清光玷不住。瑚琏岂敢并传持。

　　付象含寂定禅人

老僧再复高梁山。意欲寻人人更难。幸得阇黎珍重去。因缘只在刹那间。

　　付月宗印星禅人

耳聋惟竖指头禅。一任时人胡乱攒。卜度不知饭米做。强分裕后与光前。

　　付寂光印豁禅人

坐破蒲团不记年。硬如生铁软如绵。三冬九夏寒温事。漫莫逢人吐一言。

　　付易庵印师禅人

截流香象敛全威。任世任时堪所依。四隅八荒藏不住。始伸牙爪活顽机。

　　付古城印坚禅人

怜梅久萼病深山。一度华开一度欢。汝笑东风真不际。东风笑我醉阑干。

　　付清溪道昶禅人

羊肠古路铁蛇横。纵步遭他一口吞。喜得草鞋狞似虎。蹋翻海岳任升沉。

　　付耶湘印　禅人

连连痛棒彻人魂。追到悬崖撒手行。不顾深坑并▆岸。瞎驴扑灭上元灯。

　　付圣可德玉禅人

捏拳展掌露家私。撒手逍遥一并齐。横骨暗抽容易得。舌头明堕少人知。

　　付快雪印国禅人

怒雷轰出无文印。意气全彰双桂前。日日吞云吐雾去。休将鼻孔漫辽天。

　　付石幢寂寿禅人

源头一滴自曹溪。派派分流莫与齐。四海五湖关不住。倾湫倒岳任施为。

　　付秋水智能禅人

义虎从来无别知。枝枝叶叶自相随。漫道西山亮座主。虽然隐显不同时。

　　付无私海源禅人

无文密印印真机。却印真机何所疑。莫道丙丁云是火。丑寅恐落是依俙。

　　付百城印着禅人

疑机不遂此何时。老大关头谁个知。不是老僧轻触逆。从来佛法不饶伊。

　　付万竹通苇禅人

一个拳头一活机。谁知两载不如斯。而今分付归山去。有日还同北雁飞。

　　付遗闻如幻禅人

二十年来志不输。眉毛厮结口卢都。蓦头劈面迎风掌。生死无明当下苏。

　　付两生真从禅人

东家中毒西家发。岂料西家毒更深。白棒顶　开正眼。乾坤烁破血淋淋。

　　付直指性归禅人

饭罢贪凉绕砌行。抬眸忽见野情生。小池石上开双菊。泄漏茫茫宇宙春。

　　付六岫海奎禅人

鼹鼠饮河量颇过。小中现大大如何。从来个事无抵止。一任曹源泛碧波。

　　付九彦庆历禅人

白牛露地稳眠时。云影天光逐渐随。水草不须重打算。峥嵘头角任施为。

　　付胜幢印铠禅人

饿虎岩前啸一声。威狞雄踞恶风生。有时展步泥沙上。狐兔见之肝胆倾。

　　付唯旃印道禅人

兔瑞历朝因守株。烽烟顿静入皇都。虽然荣耀不胜喜。且喜声名播五湖。

　　付中天照朗禅人

龙翔天际怒风雷。惊起丛中万木回。发干抽枝与么去。荣枯自是继将来。

　　付三止印升禅人

铁蛇古路久眠时。撞着人来毒气施。若是命根犹未断。除非癞肉与顽皮。

　　付千松印万禅人

良马已随鞭影驰。追风千里合如斯。将来国债可须尔。没个人儿偷去骑。

　　付深省德纯禅人

契不契兮只一言。一言纵夺自翛然。而今触碎泥团去。漫莫逢人弄倒颠。

　　付御木印章禅人

梅华衣也应当时。惟有馨香飘纳溪。今日重逢无异说。好生将去指愚迷。

　　付凝真性定禅人

圣解凡情没两般。但能尽处自翛然。而今鼻孔辽天去。不逐驴前并马前。

　　付慈门性毓禅人

义虎离窝三十年。重逢愈觉爪牙铦。赠伊一柄铁如意。将去尖山打圣贤。

　　付忍微性道禅人

鳖鼻蛇头着一锥。痛声大作忍乎微。而今毒气犹如胜。癞狗泥猪任指挥。

　　付耕云澄鉴禅人

行尽山穷与水穷。转身依旧落牢笼。草鞋路债钱还毕。褁米深山制毒龙。

　　付古拙印可禅人

抱拙年深伎俩穷。草息息地丧家风。虽然未称拿云手。强逼生蛇欲化龙。

　　付当台印森禅人

三冬九夏冷心肠。一旦忙然思故乡。此去若逢丁郑李。始将吾丑播诸方。

　　付卓尔普文禅人

就路还家始是奇。免教带水与拖泥。须知两口一无舌。才得指东又话西。

　　付含光真玉禅人

老不歇心来杖头。深锥痛劄始知休。临行与柄龟毛拂。将去川南指圣流。

　　付四不行弘禅人

四不从来法定否。一枝秀发惊霜叟。有时摇落不知春。千古万古何枯杇。

　　付雪峤印水禅人

正法眼藏瞎驴灭。此中嫉忌都教彻。三冬九夏与么过。荐取当年白拈贼。

　　付九昭惟朗禅人

非但老僧心太孤。世间草木也荣枯。虽开几朵来生色。密印昌昌谶祖符。

　　付竺意普传禅人

年年双桂飘香远。惟有今年华亦无。秀气不知何所拔。眉州因此出三苏。

　　付宝峰洪慧禅人

楷瓢曲阜到高梁。声价文风流派长。落涧甘霖掬半杓。逢寅逢丙洒苍桑。

　　付颖初印显禅人

几来双桂冷烟浮。一旦冰心始彻头。再伴老僧三五载。深怀毒气毒迷流。

　　付不会通法禅人

得吾眼也觑浮沉。浅则浅兮深则深。莫学瞎驴▆大队。破沙盆句对谁吟。

　　付苍峨德海禅人

得吾耳也听疏钟。声落声洪绝异同。分付阇黎珍重去。五湖四海搅鱼龙。

　　付啸宗印密禅人

得吾鼻也缺中交。一吸一呼透九霄。帝释宫中触碎了。唯香唯臭任飘飘。

　　付指北通鉴禅人

得吾舌也苦言诠。能说长篇与短篇。言满天下无口过。软如铁石硬如绵。

　　付灵源印渊禅人

得吾身也曾禅床。老大苏公手脚忙。虽是词穷腰解王。高风千古有谁长。

　　付如岳觉无禅人

得吾意也守幽闲。觌面何如隔万山。放去孤危寻不见。收来只在刹那间。

　　破山禅师语录卷第十三

　　(康熙庚申年仲春月吉旦禾郡楞严寺般若堂藏板　　　嘉兴倪君亮子天章刊)
嘉兴大藏经　破山禅师语录


　　破山禅师语录卷第十四

　　当阳玉泉嗣法门人印正等编

　　示偈一

　　示融一禅人

人无远计。德无全合。水和泥。了饭钱。不意当年济北老。大愚胁下任还拳。

　　示须石禅人

深山不隐隐溪口。相共渔樵雪一蓑。虽未登台作钓叟。鱼龙莫敢往来过。

　　示蕊莲禅人

个事从来不可把。头头物物任潇洒。百千三昧问将来。老大粗拳蓦口打。

　　示慧理禅人

东塔眉毛不易窥。长长短短涉离微。有时　瞎狸奴眼。不许黄头问路归。

　　示达愚禅人

鼻祖西来谓别传。赚人特地起　纤。已知济北风颠汉。拄杖头边自豁然。

　　示静涵禅人

山横五六路羊肠。蓦直去来荆棘昂。忽地与君通一线。草鞋脚底尽生光。

　　示毒风禅人

几度曾遭义虎来。纵然有口也难开。老僧不是闲相识。痛棒当头百念灰。

　　示威力禅人

当年行脚怨路滑。而今行脚怨自家。一口沙糖一口屎。横拈拄杖遍天涯。

　　示剔眉禅人居山

行脚居山各有时。莫将容易缚茅茨。人来不是轻回话。急欲当机剔起眉。

　　示涣如上人

几度扶筇过小桥。为寻知识共云飘。偶然谈及无生句。乱坠空华破六鳌。

　　示里巷禅人

蹋破芒鞋伎俩穷。倒身应笑少林宗。迟机只为分皮髓。赚我云山千万重。

　　示灵隐禅人

末后如何吐露渠。拦腮劈脊痛嗟嘘。机前荐得非三圣。错恨当年诃瞎驴。

　　示自若侍者

三度寻师三度打。一番呼唤一番新。有时摸着牛儿也。骑向街头满世惊。

　　示朗愚侍者

二六时中竖起眉。直教觑破话头疑。师承唤处急须荐。莫待随声逐色迷。

　　示得元关主

个里工夫勿论休。惟凭捏定死蛇头。只遭一口通身彻。毒气贲贲射斗牛。

　　示述明典座

变生作熟承谁力。土面灰头只自知。染就通身油腻气。放收不下沩山师。

　　示牛山见斯禅人

来到牛山不见牛。烟云影里恣优游。鼻头拽转浑无事。拍手童儿始自由。

　　示纯一禅人

立地死汉几时活。梦眼开兮始行脚。蹋遍云山应自知。草鞋不问脚头阔。

　　示直指庵了尘主人

鼻祖曾来此岸头。家风卖尽冷如秋。儿孙幸得沾春力。五叶一华开未休。

　　示正元禅人

吃紧工夫在己躬。何须华浪待春风。灼然是个金鳞子。安到龙门掌握中。(时师住龙门)

　　示文光禅人

禅客豫章来锦江。草鞋钱尽可承当。老僧拄杖对君说。血滴滴时雪上霜。

　　示玉光禅人

万峰山里去逃禅。蛇虎相忘一枕眠。彼此了无生死梦。更容何梦梦驴年。

　　示无漏禅人

福城一蹋绝荆棘。负痛应知丈扭鼻。野鸭不曾飞去来。空将罗网张天地。

　　示兴渭成居士

就中一句要君知。待客迎宾个是谁。忽地蹋翻滑石子。头头物物不须疑。

　　示成居士

不将色见与声求。个里如何始彻头。试问耳闻及目睹。溪声山色自悠悠。

　　示茂瞿向居士

五龙溪咏有联诗。没个人来读断时。怒起老僧施一喝。与君决破死生疑。

　　示瑞环陈居士

仙儒业满陈君志。下手工夫眼最明。惟恐乘云跨鹤去。题诗留伴老僧行。

　　示君实蒲居士

茶酒筵中兴不同。一般吃到淡和浓。各人肚饱寻归处。笑指溪山落日红。

　　示绘先黄居士

汝非三十年前事。戒酒除荤骨不凡。更向个中知痛痒。棒头喝下长优昙。

　　示棘生白居士

吾将水草按牛头。一度生欢一度愁。只待芒绳烂却鼻。芦华明月任沉浮。

　　示铁壁黄居士

身如铁壁意如山。一点迷云任往还。　地声开星月朗。照来明暗不相干。

　　示桂宇张居士

指君父母未生前。面目本来如俨然。青则青兮白则白。更无一处不生妍。

　　示心宇胡居士

鼻祖西来意若何。一江星月鼓风波。芦华未向枝头泄。已到鱼龙脊上过。

　　示德宇万居士

触背关头一点疑。直教透过始应知。声前不许容无物。处处逢渠却是谁。

　　示瑞华李居士

先入玄门后释门。二家活计不须论。就中若也知端的。鼻孔依然搭上唇。

　　示玉所班居士

阿谁拖汝死尸来。口不开兮眼不开。为要与些酸子话。石头瓦砾笑吾侪。

　　示仁吾陈居士

金刚会里金刚种。万亿佛前结下来。更把话头空四相。任从马腹与驴胎。

　　示聘吾黄居士

白业红尘尽不开。道人无事只闲闲。老僧觌面无闲话。几个金刚圈跳难。

　　示廓宇黄居士礼峨眉

草鞋得得上峨眉。为睹贤师白象儿。觌面已知成妄想。原来输与万峰骑。

　　示訚所班居士礼法华

万仞崖前礼法华。一行一字白牛车。生公昔日曾拈此。顽石点头始到家。

　　示周居士

生死不明发一问。山僧只对不明明。有时明得不明处。半夜乌鸡雪上行。

　　示默石禅人(师示众说偈。命众续后句。凡有续者。师复联而示之。此纪其七)

生死已尽。还续甚么。虽有见谛。哑人哩啰。咦。更向乌龟前作揖。不妨拍手笑呵呵。

　　示唯心禅人

山水依然是故乡。草鞋钱尽可承当。祖翁一片闲田地。几度耕来几度荒。

　　示心融禅人

露出摩醯眼放光。破沙盆是雪加霜。此回不遇卢医手。金屑依然成翳疮

　　示师中禅人

者点灵光不覆藏。辉天鉴地露堂堂。老僧不识狸奴面。误认师姑是阿娘。

　　示大疑禅人

万古长辉不夜光。两眉中处尽全彰。贫儿不识在衣里。乞食沿门道短长。

　　示南询禅人

惟有清风明月长。惊人无事下禅床。娘生面孔才轻触。几点寒梅白晓窗。

　　示遍拙禅人

瓦砾石头皆放光。无遍无正绝商量。有时变作崖前虎。威距峨眉白象王。

　　示雪臂峦禅人

破衲头陀不会诗。颠拈倒弄自呈痴。笔尖点尽天中影。岂许马师笑簸箕。

猗猗翠竹任疏狂。落节招人截短长。养就雄才堪敌国。算来无处可承当。

　　示唯也禅人

堪笑今时逐块流。妄将水草按牛头。老僧不是成闲管。恐拟真金溷作鋀。

　　示苍松禅人

毒中当年一祸胎。而今拽杖走云崖。忽然撞着瞎驴也。劈脊拦腮梦眼开。

　　示寿山禅人

乘云忽地步孤峰。快得杖藜却化龙。尽夜怒雷风雨作。晓来红日又当空。

　　示灵隐禅人

灵隐山中灵隐堂。为人不彻露锋铓。老僧非是成闲管。总要渠侬得所长。

　　示慧心禅人

道人无事隐江干。夜月当空心胆寒。不识就中端的旨。挥毫珍重莫瞒顸。

行脚住山心未了。却来者里落荒草。草深无处觅龙蛇。无奈我家中毒早。

只有一张无用纸。却来教我写新诗。忽然想得无交涉。也是心空及第儿。

　　示灵木禅人

推蓬月下弄钩竿。负命金鳞任往还。若得烟轻风浪尽。始敲渔火过巴关。

　　示微言关主

曾将伎俩弄关头。今对老僧无所酬。古德尚遗砖镜喻。车牛不活打车牛。

　　示静虚禅人

拳头巴掌活当机。活得当机觅指归。满肚荒荆不解荐。疑心疑性落依俙。

　　示心田戒子

老僧不戒戒初机。正欲初机入理微。皎若冰霜佛所印。菩提心地戒光飞。

　　示无著禅人居山

锄头高阁白云中。不掘西来便掘东。翻出玄沙枯榾柮。划开脚指笑虚空。

　　示六疑禅人

疑尽净兮释六疑。竿头进步少人知。有时识得玄沙虎。便是西河师子儿。

　　示复源沙弥

学道英资在少年。身强力健道心坚。豁然得见自家底。始信如来不妄言。

　　示悦可禅人

一重山又一重山。竹杖芒鞋不得闲。送往迎来无别旨。都卢只为铁蛇关。

　　示悦心禅者

山重重处水重重。就里浑无一窍通。惟有天涯云路别。时时缥缈带长虹。

　　示不我禅人

与吾相住不曾疏。总为江山间隔殊。若得就中分不隔。何天令我不毗卢。

　　示大慈禅人

相伴吾侪数十年。钁头边事可如前。一锄曲蟺两头动。试问那头便豁然。

　　示半偈饭头

几度不知饭熟否。一回吃到肚皮空。饱餐只剩些些意。留与山童瞌睡浓。

　　示龙渊禅者

独坐蒲团岁月悠。牢牢捏定死蛇头。有时毒气一声发。冲倒东山石牯牛。

　　示得中施居士

与君觌面痛加掌。打破虚空没伎俩。撒手只教血溅天。馒头铁馅令人想。

　　示唯然禅人

唯佛与佛皆印道。应知此道绝言诠。老僧到此云不识。试问达磨传不传。

　　示昆源孙居士

不见一法即如来。扇头蓦竖何其呆。根源彻处翻迷迹。梦眼重重拨不开。

　　示无宗禅人

火炉头句口频开。为我同门久措怀。分袂留题标梵阁。风云无日不徘徊。

　　示梅熟禅人

梅子熟兮堪正味。随风飘落滥泥地。拾来颗颗甚馨香。只恐逢人百杂碎。

　　示快雪禅人

双桂堂中住两年。脚跟未稳强参前。老僧不问路头事。瓦块石峰解答禅。

　　示心宗知客

沿途荆棘说来么。脚下芒鞋笑口多。蓦直路头须照管。到家终不问如何。

老僧一墨尽渠劳。始信千山云雾高。珍重脚头脚底下。草鞋破处恨声号。

　　示仁安禅宿

七十七翁病复苏。纯钢打就个头卢。有时撞破天边月。大地风光何处无。

　　示道雅典座

殷勤事众福如山。漫莫将心当等闲。非是老僧妄注脚。六年苦行得人难。

　　示了宗禅人

无吾宗嗣无可了了得如如向上宗试问个中何可了不劳弹指笑虚空

　　示东也禅者

此来忽地遇东风得意浓时便转蓬若还风力不到处生死存亡不异宗

　　示空如监院

漫道空空空如也于中有个不空者试将返境入空时亦是钻龟并打瓦

　　示瑞云禅者

扶筇直上翠微巅满目风声飒飒然路上许多荆棘刺与君说出我逃禅

　　示二隐禅人

佛祖机锋动静中开田拽石不他宗虽然种草一般别受用初无有异同

　　示空谷禅人

万籁传声应谷响千崖灵窍日嘶风若将耳听诚难会始信巫山十二峰

　　示印中赵居士

东西南北杳无际若有纤毫即是尘两眼相逢对两眼个中谁是出头人

　　示双溪杨居士

曹源一滴落双溪问是三家村阿谁珍重清风握在手东摇西掷任施为

　　示观生行者

变生作熟为人勤业尽福增觉道成始信凡情情断处别无圣解与渠论

　　示易庵西堂

万竹山中无剩言拟开口处便还拳连连打彻自家底胜过诸方五味禅

相逢不谓道和难只在工夫密密间非是老僧悭吝法棒头落处月星寒

　　示石幢首座

禅堂四面尽皆田夜夜虾蟆宇宙喧子细听来无别语声声啼破葛藤禅

　　示勒石禅宿

老不歇心心不歇打坐坐禅禅不彻拟欲深山埋着头只恐撞破天边月

双桂堂中坐一夏无端惹得老僧骂从教鼻孔自辽天嗅落枝头华雨下

　　示明玺禅者

学道如撑逆水舟愈撑愈退不回头机关用尽浑无得拨转从教直直流

　　示观宇禅人

善法堂前拟圣流凄凉蜀地祖灯秋闲拈拄杖敲霜月万朵青山啸点头

　　示惺幻禅宿

牛首山中老比丘洞明己事到竿头应知草足牛淳也露地眠云不计秋

　　示云峤禅人

欲向高梁未得来而今梦眼醒却开急将一句活头语痛为贤徒莫乱猜

　　示继竹法孙

虽是少年有大志进堂出入非容易忽然蹋得草鞋穿始信脚跟得点地

　　示燕石法孙

相逢相别十余秋未恰老僧拄杖头试问何时知痛痒白云天际任风流

　　示吼雪禅人

相逢相别十余年个里如何得悄然今日扇头书一语雪华飘落梅华前

　　示当台禅人

中道机开谁个知如人饮水自相宜老僧非是闲锥劄不惜怜儿老面皮

倒拈祖印印森森万壑千崖定脚跟珍重随缘堪挂锡漫教独觉惹人争

　　示四聪禅人

天然种草不须论动静浑忘物外人今日临行书一偈何殊个里绝疏亲

　　示笑白禅人

名山高出有名人随处相将淡世情惟有破山伎俩别头头物物是嘉珍

　　示大素禅人

曾闻山上佛现鸟声到耳边不复闻始信返闻闻自性普贤白象独为尊

　　示洞初禅人

佛现鸟声日日啼人人顽听力犹疲相逢漫道前村好尚有前村隔远溪

　　示云峤监院

曾闻古德辅丛林逆顺机缘无易心自此任教肝胆碎终身相继意深深

　　示策眉禅宿

适到老僧方丈中开言吐语尽同风刚刚只有无情棒要打山前老冻侬

　　示无息禅人

沿途荆棘对渠说只是渠侬总不知始信玄沙不过岭脚跟未动正相宜

　　示再三禅人

三番四复到吾堂搜尽枯肠念未忘珍重沙滩滑石子有时脚底放毫光

　　示隐玄禅者

草鞋莫问石头滑行到山穷与水穷试听崖前猛虎过一声哮吼尽家风

　　示宏悌叶孝子割股愈亲

割股愈亲虽丈夫愈亲岂在臭皮肤圣贤命脉合如是大道几乎溷小途

　　示秋水西堂

老僧示病却沉屙一日三时问者多惟有阇黎高着眼佛头泼粪是如何

　　示密旨法孙

沿途荆棘万千言说尽清凉枯木禅只好往来留个迹漫将口耳误相传

　　示朴存禅人

往往来来遇老僧拳头巴掌未曾伸试将此语对君说痛痒何如彻死生

　　示懋弼火头

劳筋苦骨坏僧衣饭熟羹浓住火归撒手不知身力倦只愁没个火星飞

　　示明晖禅人

来来去去路头长带累草鞋脚下忙忽地蹋翻滑石子转身依旧看斜阳

　　示慈容上人

万般无如出家好出家决定没烦恼纵有机境不相投浑如晴空一电埽

　　示唯唯禅人

举笔欲拈新句子依然还落旧家风若将短杖探沟壑疑是深云起卧龙

　　示颖凡禅人

一个蒲团一座山经行坐卧得心安　毵破衲蒙头睡一任佛来天地间

　　示九彦禅人

万竹山中百日期蒲团坐破猛提撕忽然惊起梁间燕痛语喃喃释所疑

　　示无私维那

竹林忽出参天笋势欲吞云吐雾来逐雨随风多变态浑然如醉听春雷

　　示淡月行人

老牛耕破妙高峰不许和犁当一工今日白云横谷口藤华野鸟闹丛丛

　　示四可禅人

老僧力倦与神疲书字无心笔笔奇珍重带归他日后石头瓦块尚生疑

　　示先开禅者

一队芒鞋狞似虎辽天拄杖活如龙相逢漫道云游者个里机关迥不同

　　示机枢禅人

与吾相伴几经秋眼老昏华不济头只得为君通一线南山云起北山忧

老僧棕履旧家风一世眼高不与同今日送君归故里蹋翻波底日轮红

　　示伴石禅者

忽起一番行脚事蒲团拄杖并芒鞋前途蹋破极顽石开口呵呵笑我侪

　　示心源禅者

曹溪一片坠腰石千古令人想不来珍重心源如是作管教碓觜觉华开

　　示南枝禅人

从来临济白拈贼偷人鼻孔吃人血无端鼓起大波澜鱼龙搅动只教彻

　　示常然禅人

忽然行脚来三教撞着盲龟开眼睛木孔值浮天地外棒头消息恰山僧

　　示心止禅人

香炉山上香炉峰日有烟云绕碧空珍重上天惜鼻孔莫教触碎与人同

　　示尽浪沙弥

勤习沙弥莫等闲相随野叟过梁山应知别有天然乐钟鼓明明示汝安

　　示拈笑禅人

参禅学道须年少色力方刚堪可了任是杨岐栗棘蓬吞来数数不知饱

大道无门没奈何任人穿凿定干戈有时摸着乾坤眼山不开华水不波

　　示本空禅人

动亦如如静亦如漫言肘后有真符老僧试问渠侬也答我须教一字无

　　示三坚禅者

草鞋只怨路头长行尽终无脚放光惟有枯椿烂榾柮与人划血自承当

　　示五空圊头

个事从来没覆藏顿开衣线露堂堂韶阳老子曾拈出只是时人逐臭香

　　示天镜侍者

篱菊开时霜正浓一枝傲出岭头松浑然不怕经寒暑吐雾吞云势若龙

　　示尼西宗关主

一半信兮一半疑三生六十劫还迟此回若不开心眼难效当年尼总持

　　示尼一喝

如何可是沙弥行向道师姑莫养儿拄杖昔年曾触忤及今怀满肚皮疑

幽居常在菜园沱却胜中天一大峨白象有时输与你莫将骑去惑檀那

　　示尼湛源

一回相见一回新锦水滩头钓个鳞若也吞云吐雾去尚通消息与山僧

　　示尼天然

圆顶方袍大丈夫威仪动静体如如时时摸着衣线下不枉空门续祖图

　　示尼惺默

惺惺寂寂寂惺惺默默无言始识真若到语默不到处始知个里即无生

　　示尼惺凡

了知世道皆了也即此了凡即圣因看尽世间凡与圣都卢别是一家春

　　示尼自惺

若道自惺惺何物阿谁知是个中人经行坐卧浑无事只在当人一念真

　　示尼若玉

承送老僧一队鞋半随赤脚半尘埃有时踏破脚跟露始信机锋不乱来

　　示尼林庵主

曾问祖师蜜蜜意腕头掐捏甚分明时人不解当阳荐错向篱边打葛藤

　　示尼佛然

肝胆从来不可别为忠为孝尽于期老僧为赠临行句拄杖头边个是谁

　　示印空善人

八岁龙女尚成佛而今人道岂难为若然就里知端的华笑鸟吟不较迟

　　示发闲善人

鸟吟华笑不他宗只在工夫日用中忽地蹋翻波是水了知色色总成空

　　示祖联善人

生死关头一点疑终朝念念猛提撕情忘识尽生荆棘刺杀山头老古锥

　　示天阶秦居士

问君读尽几车书握管文成似有余我已摇鞭君信否归家应笑倒骑驴

　　示剑白黄居士

高梁拔剑出营东猛烈巍峨气岸雄得胜归来分野戍惟留玉带振吾宗

　　示桂生秦居士

岁除忽索扇头诗满肚荒荆得句迟幸有一枝梅伎俩和风送与桂翁知

　　示一吾曹居士

差别阶级贤圣位都卢一法即无为拈来试问参玄者眼上生毛两道眉

　　示庆吾陈居士

治乱未定道初行引得时人生爱憎狗肉馒头君既吃莫教污我破沙盆

　　示荣所胡居士

山后山前几个松飞飞拂拂鼓熏风常临耳畔通消息只是无人达此宗

　　示绍泉周居士

铁面阎罗难摸索铜头衲子岂能窥个中一点真消息拈向君前漏泄机

　　破山禅师语录卷第十四

　　(辰州浦峰四世法孙性炅　沅州明山四世法孙惟梁同刻
破山和尚语录第十四卷　堆蓝弘礼禅人对　秀水谢文英书　倪君亮子天章刊)

　　(康熙庚申年仲春日嘉禾楞严般若坊附藏流通)
嘉兴大藏经　破山禅师语录


　　破山禅师语录卷第十五

　　当阳玉泉嗣法门人印正等编

　　示偈二

　　示猊曹禅人

漫道沿途无法说石头瓦块弄精魂相将只恐迷来路脚下无疑意最亲

　　示厥中禅人

相共老僧十数年半随云水半随缘而今试问如何也蓦口痛遭一大拳

东西不变厥乎中左右四方烟雨浓试问前村牛卜卵忽然生出活如龙

　　示苍然禅人

狮子峰前狮子儿全威踞地爪牙齐有时返掷一声吼百兽闻之尽皱眉

　　示三笑上人

几曾驻锡赤牛城一度加鞭一度淳试看人牛俱不见烟云影里任纵横

　　示莲之禅人

觌面与君个话头即离双放又双收有时　跳上天去逼得通身冷汗流

　　示九昭禅人

特地来兹共寂寥忽将底事动吟豪始知不负新行脚他日云山去吼哮

　　示松虚上人

昔日平西话别来而今双桂学痴呆有时漆桶从前快梦眼重重尽放开

　　示慧融行者

几向丛林行行来肩头脚底始知回若然轻重得分晓万里晴空听一雷

　　示辉干禅者

世出世间无两法修行惟在道心坚若然圣解不须立也要凡情脱得圆

　　示光藻沙弥

小小沙弥要勤学休将懒堕生轻薄有时发奋步青云独取骊龙头上角

　　示月痕禅者

去去来来怨草鞋羊肠古路诚悠哉此回若不开心眼瓦砾石头亦祸胎

　　示碧　禅者

逼得生蛇欲化龙何愁无处不春风有时惊动须弥走四海五湖尽不通

　　示居山清月禅人

一瓢一衲住名山万苦千辛要耐烦他日道场开了后普贤为汝叙温寒

　　示心宗监院

已分半院居三载共守寂寥始六时净业参禅无异路归根去作天人师

　　示大奇禅人

双桂堂前无剩言教人活计只开田生涯就里天然别种草生生续正传

　　示月樵禅人

走尽诸方参尽禅适来杖底叩三玄有时裂破娘生面始信鼻头在口边

　　示体心禅人

安贫乐道足生涯草不逢春木不华若是上林黄鸟叫应知个里活龙蛇

　　示正禄禅人

发意来参双桂禅脚头脚底草鞋穿有时蹋破极顽石漫道生公不现前

　　示居山天竺禅人

老僧策杖过山来惟见佛音吼似雷若是主人能善听管教梦眼一时开

　　示印善居士

世出世间无别法所图一味道心坚忙闲动静开心眼任是牛皮也着穿

　　示怀德饭头

煮熟金牛饭未曾一回火候一回新来来往往参禅客饥饱何如举似人

　　示灵源禅人

行一程时又一程脚头脚底水云生忽然蹋破极顽石拍手呵呵笑不禁

　　示本来禅人

万竹山中且学呆逢人漫果将心灰有时摸着娘生鼻始信吾侪曾说来

　　示太和禅人

几来双桂坐枯禅未破蒲团鞋也穿露出脚跟犹且可漫教蹋碎个疑团

　　示碧云禅者

学道浑如急水流漫将文字在口头有时吐却天涯外一任鱼龙破浪游

　　示止止禅人

一生懒病教谁解万里清风只自知珍重时时常在握卷舒一任合其宜

　　示若也禅人

高梁发足上峨眉两处山山莫与齐此去草鞋开毒口毒人行脚笑怡怡

　　示扆[匚@日]上人

三峡锦江峰十二尚飞一座冷泉亭不知曾中何人毒吐雾吞云宇宙昏

　　示美石禅人

适来蜀地又思楚行到楚中思甚么惟有老僧拄杖子撑天拄地念摩诃

　　示不违火头

只愁没个火星飞日日关柴入影微拨着不知烟是火从来佛祖悟荣归

　　示默识行者

担囊负钵到丛林切莫上辜云水心脚下草鞋蹋露骨始知肝胆对人倾

　　示世美胡居士

几度行兹几度伤归期却也遇天荒老僧此夕无他赠返棹池州鹤梦长

　　示玄初庄主

双桂堂中一只虎有时踞地狮儿吼两来不问胜和输千古令人翻觔斗

　　示玉若圊头

一帚能教天地洁千年不许落尘埃重重分付只教彻漫莫和尘扫下来

　　示星北禅者

少年学道莫因循终日滔滔勿外论但到计穷力尽处始知佛法不容情

　　示宝峰禅人

觌面渝城尚未知忽然迥脱得相宜始知个里新行脚不负草鞋磨脚皮

　　示发重居士

圣贤一语利如刀恩爱从前定不饶只待胸中消息尽始知佛祖道风高

　　示正如和居士

不是心兮不是佛不是物兮是甚么偶然蹋著者些子大地山河无彼我

　　示别传书记

双桂堂中坐一期工夫无间猛提撕有时扭却娘生鼻吸露吟风更不疑

　　示西性禅者

拨开荆棘到山中不觉寒威起卧龙牙爪虽然不具足将来吐雾跃长空

　　示苍峨禅人

双桂堂中坐几年蒲团七破非偶然莫将学解为知解始信天龙一指禅

　　示涂居士

顽石堆堆尚点头安知尔不晓春秋老僧只此堪说法试问曾敲烟雨浮

　　示常参典座

厨前灶后家常参一饱无余莫放憨任是金牛来笑我踢翻饭桶语喃喃

　　示清虚上人

双桂堂中饭众斋一回得饱一回来从今莫问禅和道自此归庵养圣胎

　　示博达法孙

几曾音问寄林丘始信望中烟雨浮今日与伊掷句子亦将春草按牛头

　　示不会禅人

散期正好做工夫漫谓禅堂规矩无坐卧经行只者个原来始是赤须胡

　　示真修上人

五龙山里五条龙独有一条来万峰且去天边行雨泽他年自是得云从

　　示水月禅人

顶笠腰包双桂来禅参无验学诗才老僧白棒忙收拾不打痴顽亦是呆

　　示涵之禅人

四来不问禅和道一定要求字与诗可惜芒鞋蹋断鼻依然脚下长顽皮

　　示非外禅人

个事从来在者里非空非内亦非外若人向此开双眼任是刀山浑不碍

　　示居山见愚禅人

避喧求静方为静风动水流又若何倘得闹中能作主亦同我佛住娑婆

　　示决庵禅者

楚云飞上巴山顶一片东来一片西忽地作风又作雨苦人带水与拖泥

　　示晋山禅者

南北东西虽有别当仁千里却同风老僧非是长于舌笔底如春起卧龙

　　示常先沙弥

沙弥小小初行脚蹋倒东山并泰岳四海五湖任么游身心炼得同云鹤

　　示如岳禅人

昔日相逢今日来两回有口也慵开临行书个住山偈岁久年年深成祸胎

　　示息之禅人

尝闻云水是家乡道脉相将流派长珍重竹阳行脚士溪山切莫错时光

　　示佛旨水头

肩头脚底事如何腰系一根烂麻索漆桶有时得快来云山蹋遍露行脚

　　示心师禅人

澄清绝点性如之一道天然只自知今日老僧无别赠更添渠号即心师

　　示汝密沙弥

道冠天人何不惺东三西四即迟迟从今始识来时路蹋破芒鞋弗自疑

　　示镜南沙弥

出家务要学沙弥勤习须教发大疑忽得脚跟丝线断释迦原是小厮儿

　　示源初禅者

终身供养无一字意欲老僧打葛藤不是拳头并巴掌原来一棒一条痕

　　示慧圆戒子

入道初机只恁么无容毫发莫蹉跎但将衣法行持去自有交光互网罗

　　示冰源戒子

得吾戒也受吾学动静忙闲无系缚只此便是了死生任他佛祖尚难摸

　　示继初禅人

意欲老僧名与号老僧直示不明名从来佛祖尚难识今日如何举似人

　　示归宗禅人

斩蛇手段有归宗杀活从教继祖风今日老僧重说破他年漫莫与人同

　　示智林禅人

未曾觌面一番去教我如何指示渠长忆当年保福辈隔江招手悟犹迟

　　示恒一上人

自出家来本幻栖看空身世孰如之蒲团竹椅松堂坐一任流光东复西

　　示泐石禅宿

双桂堂中坐一夏无端惹得老僧骂从教鼻孔自辽天嗅落枝头华雨下

　　示摩云禅者

鹏搏万里势摩云飞落有时还自尊群鸟任他较胜劣南溟终不比其伦

　　示绍吾严居士

行脚多年志已灰万峰山里把头埋相逢只有无情棒打得时人梦眼开

　　示守山禅人

东风昨夜吹空云迥迥银蟾出海门照地照天还照物山僧独指照禅人

　　示明川张居士

话头一句始牢关坐卧经行只此参参到情忘心绝处白云依旧覆青山

　　示栋林李居士

裁长补短赵州衫溽暑祁寒身上穿伎俩若将星子定七斤犹未尽风寒

　　示磐石余居士

目前万物自潇洒不必空空空是也拟欲分心取舍中粗拳劈口通通打

　　示收饭行者

不避风霜拣易难肩头活计日关关两盛珠饭银光烁几个男儿解饱参

　　示卉木禅人

种田汉勤苦耕锄头到处是佳珍披星戴月如何契散淡风颠佛祖亲

　　示月相侍者

叫一声应一声师承唤处要知音曾忆鸟窠嘱侍者布毛吹起续传灯

　　示德云侍者

侍者三唤如是成现德云德云回头转面呵呵不负千古下一朝相见

　　复石帆岳司马

一觉长伸休问道三餐茶饭懒参禅破山不是闲相识拄杖挑来个个圆

　　复青城陈居士韵

老僧白棒久生尘试问当机熟未曾只恐铁鞋逢滑路冤家撞着对头人

华严法界有谁知幸我维摩提一提畏忆佛魔相比并凤巢终不许鸡栖

　　复华仲李居士

闻如铁壁与银山透了一关又一关逼得西湖颠倒走那来枕子着其间

将谓渠侬笑枕子谁知枕子笑渠侬都卢抛向西湖里春枕梅华夏枕风

　　复于硎郎居士来韵

逆顺道行行有时有时行道道如之老僧何用机关眼贤圣从来毋自欺

老僧行径令人猜举世人为皆妄来试问妄来何罪福人人个个觉华开

发之长短有何时可去可留安用疑疑则别参君且信始知信处有谁知

　　复黄居士来韵(道号六解)

六解还从一结来就中知结解徐开华巾绾结分明示反惹今人胡乱猜

婆心佛祖甚殷勤百计千方豁己灵四十九年除粪具而今翻作臭糟瓶

　　复鳞伯吴居士

良晤君兮话乱离半言肝胆半言诗偷心未敢窥前哲恐我相将学卖肥

流落天涯十载余老将安枕欲何居怪行索隐皆荆棘惟有同尘即敝庐

　　复蟾宾邓文学

偶撑短棹到芦烟搅动鱼龙浪拍天才把丝纶轻一掷吞钩尽是口头禅

难兄难弟吐华诗试问幽人知弗知不觉春秋将七十还来江上共攒眉

　　复梅生邓居士

不觉相违五六秋已知药病自相投老僧笔力尚如此未信如何始彻头

　　复焦山寄云主人

病僧终日只偷安无意和人下钓竿果是狞龙翻碧浪断然不肯困澄潭

　　复破浪禅人

梅华雪子兢峰头开落浑然春信浮触到面门须着眼莫教穿过臭髑髅

堪怜尔我是同乡略露乡情偈两行莫道归家心便了蓬州溪口路羊肠

　　复淡竹上座

千般伎俩到吾侪一袖怀归语似雷珍重阇黎惺两耳莫将哑谜隔山猜

　　复燕居上座

无端平地起风波恼杀孤渔没奈何拟把丝纶轻一掷吞吞吐吐复来么

恶声大发太心孤险似当阳捋虎须分付一枚蜜果子逢人漫道苦葫芦

　　复萍石关主

若个团标若个关其中住者漫偷安闲将死句拈活句月影山光任自看

　　复觉城禅人

伎俩不将笔舌尽封来愈觉露多文老僧目过▆回覆一任阇黎意纵横

　　复怡闻禅人

者里何容是与非阿谁打瓦并钻龟老僧性命几乎丧只为留眉接钝机

　　复隐初禅人

龙蛇队里溷龙蛇现跃飞腾不作家既具吞云吐雾口何妨露爪与张牙

　　复维那辞执事

尔之执事向吾辞吾欲辞兮却向谁尔我者条穷性命不知还活几多时

　　复塔坡法孙

三过锦江心未悄一鸣白鹿觉风高老苏骚骨今犹在蜜感时人来见招

　　复以门修知客

堪笑逃禅小苾刍风霜才冷自荣枯将期别有阳春日谁道翻加气息无

　　号象崖西堂

象骨崖前拄杖抛草匆打折瞎驴腰有时鳖鼻蛇吞却吐向鸟窠吹布毛

　　号灵筏禅人

苦海常常驾铁船经风经浪渺无边有时度尽驴和马又去虚空接圣贤

　　号雪臂禅人

万里劳劳八翠峦竟将底事叩三玄老僧不问西来意直指神光雪臂传

　　号丈雪禅人

划断苍崖倒碧岑纷纷珠玉对谁倾拟将钵袋横拦住只恐蟠龙丈雪冰

　　号非如禅人

巧尚无兮拙亦无无无顿尽却非如老僧信意拈来赠千古芳名载祖图

　　号念空禅人

念空空处更空空方可临行路路通若有丝毫空不去牛头马面捉如风

　　号啸宗禅人

蜀山蜀水万千重行尽空教杖化龙迟机只为分皮髓而今堪笑少林宗

　　号时雨禅人

万籁荣枯周复始其中一点需时雨根头润透叶森森引动熏风忽地起

　　号指南寂法禅人

寂法无言始一关到来谁易复谁难而今不问禅和道即此安心是指南

　　号石伞禅人

云门惯把验龙蛇今日遭逢个作家两手握来晴雨处撑开半满盖天涯

　　号梅林禅人

天然贵异压群芳几受风尘几受霜忽地一枝开劫外满腔馥郁任馨香

　　号平溪禅人

曹源一滴自平溪派派分来莫与齐独有镜公亲荐得倾湫倒岳任施为

　　号天树禅人

地生毕竟非天树天树华开势若王众鸟飞腾栖是处俨然放出如来光

　　号尔赤冯居士

试看奇哉石上莲根头迥出劫初前非青非白亦非赤那许瞿昙信手拈

不向今时与劫前超然迥出石中莲者回落在山僧手举起令人笑破颜

　　号若崖华柱禅人

天王华屋与华柱只要寻门堪可入幸得老僧别号之堂堂一窍若崖窟

　　号庆云禅人

试问云根印在谷有时出没任奔腾只能惠泽润枯槁不许随龙带纵横

　　赠流长苏居士

同在灵山付嘱来君为宰相护吾侪法幢建立文峰下举措令人梦眼开

　　赠高梁田邑侯

尝闻否极泰来时天假仁风安乱离泉石已经沾雨露雷轰口竖道傍碑

　　赠松影律主

虎锡轻飞南北游瞻风拨草懒同俦归来结个茅茨住又被人天引出头

　　赠正弥律主

虎锡龙盂跨海东威狞独踞振宗风一声咆吼西郊外惊起群灵俯握中

　　赠山居念一禅人

佛印山头结个庵不容脚迹到人间柴门虽是无封锁常有云来把住关

　　赠山居不二禅人

村居足有好生涯水演频伽风弄华碌碌道人何所事饱参后更一杯茶

　　赠心莲院主开接众堂

空门无法不包罗谁是谁非肯恁么指向饭箩开只眼丛林自此接禅和

　　赠行可住持

喜君位入杂华林祖祖相传只此心大小住持人事毕倒提海印意深深

　　赠石年曹居士

点头曾忆生公法壁立天涯势卓然始信八风吹不动维摩堪好作同年

　　赠苍松上座

粗拳蓦筑掌连轰大结冤家佛祖同此恨横胸机峻峭钩竿随处搅鱼龙

　　赠偕之刘居士

老僧出没路多岐石块不疑瓦块疑喜得状元骑马过铿锵声落凤凰池

　　赠莲月上座

省觐老僧策杖来沿途荆棘口频开十年钵袋阿谁补深喜而今成祸胎

　　赠东林黄居士

十二巫山路险巇脚跟下事阿谁知扶危蹋破峨眉月白象终输夫子骑

独坐山斋没伎俩挥毫对子说无生乌龙拄杖来吞却逆吐黄河彻底清

　　赠显余上人书经

白马驼来只一滴摩腾费尽纸千张何如更有双桐士镇日挥毫放墨光

　　赠鉴吾居士出家

顿脱樊笼到我家无拘无束混龙蛇有朝忽地风云合一任当空露爪牙

　　赠灵隐上座

道行川楚自曹源发脉无分后与前任是铜头铁额汉须教丧命爪牙边

　　赠廖缙书生

小小书生胆志奇出言协语有深思从吾双桂堂前过不独偷香折一枝

　　赠隐初上座

八十人过最后机志坚愈远埋愈微驴年尚未安名色谁敢当前着眼窥

　　赠三笑上人

闲坐无诗伎俩穷毫挥有则振家风老僧欲写天边月恐落池中惊卧龙

　　赠忘我侍者

昔日鸟窠吹布毛今朝双桂墨香飘两重公案齐拈出益尔巾瓶声价高

　　赠蜀眉姜孝廉(持在双桂刹变)

做官做佛两忘情是个无依出格人今日已经双桂手锋刀扫尽绝红尘

　　赠龙丘陈抚宪

因邪打正道相亲布服粝羹不改仁只恐风雷轰日脚梦崖顽石也生情

　　赠御锡陈居士

祝融密密汗征鞍逸兴引鞭荣任还触目尖山云五色甘霖指日洒边关

　　赠小山于将军

城开王化松双栽为鼓风涛引鹤来近日如何枯不并独参天地静氛埃

结义楼头松雨株一枯一茂意何如可知伎俩天然别日鼓风涛听岳呼

　　赠魁寰段总戎

平西杰出个英雄志量过人迥不同烈性懒挝涂毒鼓时来萧寺听疏钟

　　赠公旦文文学

乱离之后逢知己知己之情何日已徐子为君写草虫彻吾病处较些子

　　赠任卿谭元戎

夜宿天城景物幽风涛声彻水云头耳边听久无消息梦入深深何去留

　　赠云幻上座

狮子窟中狮子儿漫将牙爪对人施有时戮瞎狸奴眼哮吼一声天地威

　　赠静也江居士

二十八年弹指间童颜殊觉已苍颜喜君曾作烟霞侣错纵风尘为我闲

　　赠薜总戎

鞭牛鞭马各成功做了将军又务农大抵合时春兴好就中更不与人同

　　赠三祐陈童子

忠臣之子苦飘零国运何时得太平有日上苍开只眼任教顽石也生情

　　赠亦峻刘文学

既从释也又从儒二教何尝病有无已具蟾宫折桂手莫同蛙步止泥途

　　赠凤寰杨副戎

李白桃红自一村蜂喧蝶攘舞嘉门幽人本不贪幽趣趣亦存兮人亦存

　　赠鉴玄禅人

奇山异水是僧居柏木沱边结草庐淡饭黄齑随分过天然有目报皇都

　　赠印良禅人

同与老僧数十秋几番患难孰能酬渊澄清净传心印四海鲸鳞任尔收

　　赠幽之侍者

变生作熟尔勤劳有日风云聚会高始信狮林无异兽恐将溪水泛全潮

　　破山禅师语录卷第十五

　　(四世法孙　潭州白鹿寺性慧　辰州龙山常杲　▆峿寺海藏　云栖山海定　曲州砖镜堂憨石修观同刻
破山和尚语录第十五卷　堆蓝弘礼禅人对　秀水谢文英书　倪君亮子天章刊)

　　(康熙庚申年仲春月吉旦禾郡楞严般若坊藏板)
嘉兴大藏经　破山禅师语录


　　破山禅师语录卷第十六

　　当阳玉泉嗣法门人印正等编

　　示偈三

　　送善庵禅人归五台

柳眼临风匝匝开意分南北几经来一回草履钱还足恨不如飞到五台

　　送微言禅人归楚

长连床上几经秋忽地翻身活话头走起欲拈行脚事草鞋先到楚云楼

　　送百拙书记归闽

驴年结下苦冤家今日相逢兴不赊且去鼓山时喝水快来只此验龙蛇

　　送含璞禅人归秋林

紫胡狗子睡沉沉贼打篱笆解转身此去再来吞佛祖莫耽影响吠秋林

　　送死心禅友住山

与君同处又同参厮结眉毛不忍删付个火炉头句子有时拨着也心甘

　　送丈雪上座南游

雪骨冰肌谁个知临行相赠扇头诗清风赢得还归握漫莫逢人露一丝

　　送体宗上座归方山

此番相别真惆怅一个西来一个东珍重泸阳云水客相从漫莫与人同

　　送燕居上座病归楞伽

瓢笠新新逐暑行相忘到处可容身不因病断膏肓骨孰向楞伽问水云

　　送观止法师归黄龙寺

数年着意此竿头一日轻抛未易收拟把南溟较尺水黄龙奚肯类泥鳅

　　送六融禅人

六融融处更融融廓落无涯天地空恁么海山风月去草鞋脚底活如龙

　　送无隐禅人归里

百草头边春信萌老身必也付归筇前途撞着高低路履历无疑似万峰

　　送大休法师归巴江

不觉归兮怅水云巴江讲案久生尘可分半座同行化为信当机熟未曾

　　送薝卜禅友行脚

肩荷长长个蒺藜烟山烟水去寻师石头踢破娘生脚带累芒鞋吃苦皮

　　送悟玄上座住大树堂

新秋红叶满天飞珍重阇黎衣钵归大树堂前开饭众四来狐兔尽收威

　　送丈雪上座之江南

辞我江南走一走江南机熟许何久佳音不敢自囊藏露布些来看果否

　　送彼岸禅人住山

此去深山学逸叟逢人骂彻始▆▆任他千佛出人间衲被蒙头不知有

　　送御木禅人归里

久掷江干只眼龟值逢浮木尚依俙而今敛爪归泸合但听风雷活钝机

　　送耕云禅人归里

瓢笠孤征毒热时此回行脚欲何之想来故国云烟杳望子荣归路不迷

　　送含光禅人归里

二十五年顷一过相逢对理葛藤窝此回归到泸阳去漫莫逢人唱哩啰

　　送觉城上座归平都山

十二年来梦一场颠三倒四溷时光而今觉得平山好分付阇黎去举扬

　　送断峰禅友归黄山

痛吃乌藤咄咄归逢人漫把恶风吹沙铛土灶埋深涧活煮清泉接钝机

　　送莲月上座归九青山

一回相晤一回新愧我炉锤生爱憎珍重阇黎千里骥扬鞭蹋碎岭头云

　　送幻融禅人结茅

计穷力极如何歇刈把山茅打个结动静忙闲解不开此中正是安身诀

　　送灵隐上座之楚

杰出巫山十二峰辽天杖底搅鱼龙楚云望断堪收饵漫笑华亭推破蓬

　　送别枕石法孙

但行吾道即亲觐何必千辛万苦来愍及扇头书小偈好生将去展襟怀

　　送别紫芝法孙

相逢相别意匆匆幸遇巫山十二峰带着峨眉星月走照人肝胆启吾宗

　　送隐初上座住大宁寺

涛声万派自曹溪分布只教绝所疑漫道老僧那半院盛山法乳任施为

　　送耳毒法孙归宝莲

百里乘驹破暑来引鞭逐动宝莲开老僧没却半边鼻珍重吾孙袖带回

　　送石云禅人之江南

吾孙瓢笠到江南祖脉依俙血未干珍重临行端的句麦寒寒处水寒寒

　　送语之法孙荷师灵骨之峨眉入塔

荷师灵骨上峨眉始信承当足此宜气傲不随风雨落时时亲觐普贤师

　　送指月之川北

草鞋只怨路头长个样如何归故乡珍重道傍荆棘刺漫教扯破尔衣裳

　　送天吼法孙

世乱携锄住白华半融芋子半融茶客来管待般般具始信风流出当家

　　送话石禅人

拟将程限记归工蹉过巫山十二峰几个玲珑几个怪吞云吐雾不他宗

　　送听雪法孙归牛山

老僧遗物尚存之始信龙天作护持今日重逢为证据牛山法道任施为

　　送朴存禅人归里

昔年曾住平都山今日相逢扭鼻酸珍重持归作供养漫将脱去与人看

　　送印璋吴居士归渝州

数载相逢一旦别独怜尔我风尘客锦江曲去夺高标掉棒只打波心月

　　送顺空禅宿

留君不住送君行马首云霜逐渐轻索我归家端的句扬鞭处处柳条青

　　别我劬樊居士

三顾高岩心未悄九年面壁意如何须知此调人难和接拍新新唱楚歌

　　别秉素牟居士

为寻知己泛扁舟密意风帆孰与酬共建法幢拈未了点头石笑祖灯秋

　　别首四谭居士

几回良晤老维摩一默荣归信我何今日与君开半道他年有愿复来过

　　别行素牟居士

差别无为最上谈策君语默转身难忽然人报茶来吃暗笑痴蝇度纸关

　　别昭庆松云主人

几番行脚几番来走破娘生铁草鞋将谓此间多住住谁知柱杖吼如雷

　　别太石长老

吾侪终日着袈裟伎俩无能尽爪牙却被阇黎分半座共拈一朵合欢华

　　别君一院主

瞎驴队里几经来粪气坌身成祸胎莫道自心还自了卢能米熟要师筛

　　别悟心长老

悟彻心头一点疑能为可作天人师破沙盆是正法眼邓伞丫非汝住持

　　别文字牛居士

忽然良晤在渝城久熟机缘岂让人临别墨华香宇宙等闲不与世同春

　　寄东川吕相国

老僧行径惹人疑不作将三就两时桃李也随肝胆露难兄难弟吐华诗

　　寄远离毛总制

卖弄曹山酒一壶颠三倒四醉馍糊闲神野鬼才惊散瓠子冬瓜逐队扶

　　寄林一牟将军

人户门前滑石版几能起跌几能远老僧曾向此经过虽觉深深犹浅浅

　　寄玉光禅人

抱恨归家竖法幢酬师漫可自拈香天池近日多些子为等阇黎代举扬

　　寄破雪关主

三月桃华谢复开灵云见也念都灰叮咛嘱付三巴子漫寄关头一着来

　　寄离指上座

十载相闻吃一惊片言堪可话三更师徒衷曲终难尽付与归筇上碧岑

翛然满室无他物养成一具傲物骨老僧只此达知音试问如何三五六

　　寄淡竹上座

自从离乱不相闻忽见人来报喜音始信吾徒安静处一声白鹿振丛林

　　寄雪臂上座(时师目语嵩语录)

马度虚名播蜀南老僧何日得乘鞍令徒如是加鞭策试问峦公闲不闲

　　寄慧觉上座

七载无音一旦来始知臭口对人开龙天且具风霜眼烁破乾坤笑我侪

　　寄圣可上座

见山忘道是偷安见道忘山非等闲珍重阇黎恩圣可漫将滴水当波澜

　　寄六岫上座

两闻虑我老空山我虑空山非等闲况子八关关不住又余蛙步走江南

　　寄邹元戎

东北生灵瘴疠消挺然杰出个英豪老僧说法堪依赖为旭为霖破寂寥

　　寄龙门涌泉禅人

一回相见一回新，拄杖权为答话人。试问髑髅前见鬼，始知就里有冤亲。

　　寄炎雪禅友

自在桃华岭畔别，浑然如醉薜萝中。通身长出参天棘，刺杀山头瞌睡翁。

　　寄懒石法孙

梦眼何如不放开，痴痴蠢蠢卧江隈。老天恨煞云缥缈，无片高飞到我来。

云无一片到吾侪，今日何多散漫开。想是谷幽原不定，流来不尽复流来。

　　寄伯符法孙

自从记莂灵山头，一字无闻已六秋。今日龙天推送出，令吾欢喜令吾忧。

师子货中师子吼，群英一见翻觔斗。忽然辊出混天毬，一应邪魔皆拱手。

　　寄居山闻初禅人

数载云封不见来，一朝春迅吼如雷。已知在养子牙爪，不觉苍龙出瀑崖。

　　寄养玄谭向化侯

吾蜀巫山十二峰，势参天地有谁同？而今与国坚关锁，日吐风云益外中。

　　寄忠路敦源覃司君

不觉相违十载余，世情更变人情疏。而今记得当年事，李子机缘熟也无？

　　寄素庵田居士

瓢笠放身天地走，相逢没个逃禅叟。锦江觉得多金鳞，试钓不知机熟否？

　　寄教宗禅宿

寄与深山老比丘，终朝活计火炉头。懒赞曾来煨芋艿，高风千古孰为俦？

　　寄万寿寺主人

老僧来到没人陪，幸有当门杨柳垂。只见杨华开又落，不知春梦几时回？

　　寄莲月上座

住山行道要应时，莫学将三就两而。了得个中浑不顾，打风打雨尚迟迟。

　　寿夔州拙溪熊太守

野衲瓢囊无特物，单单一个死猫头。拈来献上瞿塘主，寿与波涛晓夜流。

　　寿寿伯涂兵宪

我与先生隔一宿，先生长我十余春。漫将此语论延促，见也观河悟未曾？

　　寿淡如刘居士

受生长生与无生，孰个生生足可论？就里若知端的意，黄华翠竹一般春。

　　寿节也黄孝廉

百年三万六千春，一度禾香一度新。大结霜华输王粒，榖台满载许谁争？

　　寿荣寰赵居士

年年四七经华祝，惟有今年预祝何？想是荣催桃李熟，千枝万颗益三多。

　　寿乾德张居士

春光初度始为奇，梅柳前村野鸟啼。听得寿图添新句，声声惟道与天齐。

　　寿雪臂上座

吾徒母难浑忘期，野衲诱人未足奇。拄杖驴前开正眼，莫将草料乱离支。

　　寿苍松上座

滑石风高与寿齐，挺然独露小溪西。往来狐兔皆惊异，几个惺惺几个疑？

茅庵静坐观山河，华笑龙吟鸟助歌。就里不随声色者，等同仁寿荐来么？

　　寿石砫嵩山马司君

弹丸之土声天下，千古阿谁敢拟价？惟有将军骨不凡，雕弓高向蟠桃射。

　　寿丈林上座

禅喜庵中逸老禅，与同修竹作同年。同年况有风晴兴，赢得心虚节更坚。

　　寿心修禅人

绝顶孤峰结把茅，了知半世诸尘劳。无生自有无生句，水月空华伴寂寥。

　　寿九彦禅人

万竹山中不老禅，与同鹿鹤日蹁跹。风云日日间来往，时韵千秋绕法筵。

　　寿继竹法孙

一年一度动寒威，报道陇头春信归。想是贤孙添寿日，普天匝地放光辉。

　　寿世知上人

通身是病通身药，药病除时寿亦长。试问知公荐得否，与同鹿鹤漫较量。

　　寿可度禅人

眼前物物何曾改，不改应知法法如。了得个中不改者，河沙难尽个头驴。

　　寿笑宇唐居士

山水年年笑宇宙，时人不荐生情窦。震威喝彻老维摩，永证金刚无量寿。

　　寿天池居士七十

个事从来无数目，谁将七十更为题。庭前只种一枝柏，严霜凛凛愈加奇。

　　寿敬之吕居士

六十七年弹指中，急须莫把念头松。牙关咬定只教彻，不彻依然昧己躬。

　　寿合江冯居士

人人不觉老春秋，对镜方知白了头。试看村前龙涧水，无分今古寿长流。

　　寿达吾冯居士

石梁桥是古今传，活水湍流岂变迁？君寿与之风月老，半弥江海半弥天。

　　寿泰寰张居士

蟠桃核自种驴年，不逐春秋风雨便。就里有仁能合掌，寿令拄地与撑天。

　　寿总戎袁联宇

威名久蜀东，浩气何雄雄。问我千秋旨，答君山海同。

　　寿灿碧杨居士

菊华此日绽，根自种驴年。寿量不思议，傲霜气骨坚。

　　寿升所冉居士

倚杖看龙城，烟云岩畔起。君同不稍异，所异非君矣。

　　寿瑞岐杨居士

父子孙三代，完人尚几家。年年逢此日，寿算过河沙。

　　寿瑞亭张居士

生也者里躲，死也者里躲。荐得者里时，神仙不如我。

　　寿绍筹范总戎

益君福禄寿，符合天地人。如此长生术，任从蓂荚更。

　　寿道之胡总戎

忠南多杰者，云汉了无依。试看江上柳，年年拂钓矶。

　　寿光大卉生行者

蹇大得生日，年年冬与春。虽然有更变，镜树识无生。

　　寿干素徐居士

君寿比南山，南山尚崩倒。就中不倒者，同与君不老。

　　寿龙城上座

几个极顽石，老高堆上头。况同仁者寿，溷沌过春秋。

　　示清白禅人

细细山头雨，飘飘不见踪。有时风送树，和叶落庭中。山中不得闲，共随云雨住。草鞋脚底忙，踏破青苔路。

　　示湛林禅人

远意来频频，索我痛开口。欲对达磨禅，曹山好颠酒。

　　示禅石禅人

其性坚且永，其机若禅石。坐破蒲团时，透露个消息。

　　示完笃座主

曹山好颠酒，到口绝承当。醉醒合如是，磨砖镜放光。

　　示禅木禅者

试问驴年事，驴年尚未穷。拟将笔舌尽，驴粪却生虫。

　　示若愚监院

期期尽竭力，处众德犹宽。欲继叶县省，岂将常住悭。

　　示见雅禅者

白云有深旨，来招我心师。几度长空舞，笑声落虎溪。

　　示语嵩禅人

鼓笛恁么打，知音几个随。调高人寡和，接拍独君归。

　　示引之禅者

力耕与笔耕，此道可相亲。只见田中稻，谁知古佛心？

　　示习仪戒子

既受诸佛戒，即同诸佛子。老僧亦于中，况复如何耳？

　　示止止禅人

枯肠欲搜尽，无字与人书。若识无无处，无无要亦无。

　　示苇东禅人

一苇向东来，十问九不开。如何得的确，九年成祸胎。

　　示不我禅人

三生六十劫，梦眼几回开？撞着灯笼笑，露柱却怀胎。人来问我禅，开口只一咄。此是何意旨，笑中常带哭？

　　示牛目禅者

牛山幸有目，烁破四天下。何啻得如之，无人敢拟价。

　　示岫木禅者

说起新句子，呵呵笑不休。笑中藏利害，漫莫此轻浮。笑里且藏刀，知之在尔曹。尔曹若不会，辜负我挥毫。

　　示参微戒子

特来受吾戒，吾戒非浅学。珍重戒法严，是名无系缚。

　　示完谷禅者

远远怀瓣香，来吾双桂堂。临行赠一偈，歇脚便承当。

　　示古拙禅人

几来双桂苦，行脚一番新。骂彻尿床汉，如何更问津。双桂堂前行，蹋翻几片云。指头没半个，却与世人惊。

　　示若镜禅者

蹋翻草鞋来，欲寻归路急。难参双桂禅，白纸书黑字。万竹山中坐，蒲团能几破？试参枯木禅，只见空华堕。

　　示佛语法孙

相见易得好，久住难为人。我已拈来赠，任君天下行。

　　示谷崖法孙

谷崖可深隐，云散觉天清。适得一轮照，山河草木新。

　　示忘我禅人

父母未生前，如羊伴虎眠。不知此利害，妄想当参禅。父母未生前，本来无面目。时人若不荐，开口还一咄。

　　示大奇禅人

来参双桂禅，夜板不成眠。更有奇特处，种丘晚谷田。

　　示发用上人

达本原不二，随业露多名。本来无一物，发用满乾坤。

　　示燕樵禅者

程途经万里，底事却如何？欲到含元殿，长安从此过。

　　示尔狞禅人

住山须忘道，见道却忘山。若道忘机处，鸟鱼任往还。

　　示四聪禅者

来吾双桂堂，佛法可商量。试问归家句，峨眉佛放光。

　　示心空碗头

双桂行门满，急欲老僧书。莫道乾坤窄，其如声五湖。

　　示凤台毛居士

试问主人公，相逢蓦面掌。可知痛痒否？不识隔霄坏。

　　示白崖禅人

山中住几许，道念却何如？只见华开落，兴同木石居。

　　示宝月禅人

冒险来双桂，得闻一叶香。此回归宝月，照彻永无殃。

　　示燕巢禅者

来参双桂禅，个里没中边。始信老僧事，蓦头痛与拳。

　　示怀素禅者

万竹山中坐，高节要心虚。若了其中旨，法法与人殊。

　　示戈文禅者

峨眉山顶月，迥迥照十方。始信前贤说，马驹声遍扬。

　　示昙云禅者

来我双桂堂，对渠无法说。一条短杖黎，与尔堪行脚。

　　示九昭禅人

不识高梁路，行来甚寂寥。禅参无意味，知此却风高。

　　示玄晖戒子

来参双桂禅，如羊伴虎眠。有时遭一口，怨声万万年。

　　示昌昌禅者

来参双桂禅，领众开荒田。机用一般别，他全你不全。

　　示绍宗法孙

瓢笠来双桂，征衣尚未干。归程卜在即，令我复心酸。

　　示耶湘禅人

白棒没人情，闻风便退去。有时知痛痒，始信大乘器。

　　示继竹禅者

试看庭前竹，心虚节更坚。不随风雨变，苍翠到驴年。

　　示竺意禅人

双桂禅堂窄，难容四海人。一朝得瞥地，千古为冤亲。

　　示万一禅者

欲参双桂禅，猛力开荒田。佛法亦如是，何愁不现前？

　　示灵碧行者

磨墨真心苦，求书没奈何。老僧才举笔，已是葛藤窝。

　　示见若禅人

独坐小楼中，看云起石峰。握之不可得，是窍皆玲珑。

　　示彻天知客

乍入此禅期，高宾罕尽知。迎来送出去，且道是阿谁？

　　示现知禅者

来参双桂禅，语默俱悄然。忽地蓦头打，其如痛痒前。

　　示物外禅者

物外有诸方，诸方多意气。不学文字禅，方得大成器。

　　示彻也庄头

不知身是苦，以苦欲舍之。试问其中妙，插锹尔已知。

　　示意玄戒子

为道历千山，草鞋钱孰还？有时逢滑石，管取脚头宽。

　　示本一禅人

涉水与登山，徒劳将自瞒。豁然脚底下，踏破草鞋穿。

　　示默念庄主

做就庄家活，田园五谷丰。诸方禅衲子，共享太平风。

　　示无私禅人

一叶飘秋落，千山云覆藏。我家浑不恋，即此两相忘。学道从来别，天涯星月孤。早知天尽处，云雾起江湖。

　　示世美胡居士

远来索我书，不以文章赋。但可得其全，天下始有悟。

　　示见吾李居士刺股愈亲

毁形尽忠孝，忠孝终不妙。即此婴重心，公然合至道。

　　示李居士

索我临行句，当头一棒亲。痛声情未瞥，忽见本来人。

　　示张文学

偶共嵩呼语，相期别有时。且将干屎橛，分付与君持。

　　示付衣成居士

跳出金刚圈，吞得栗棘蓬。破山门下过，莫道不相逢。

　　示见宇熊居士

竹杖行山去，云山拨转头。要知脚底下，黄叶满空浮。

　　示桂寰彭居士

居家人应佛，出家人非佛。究竟是与非，不知佛何物。

　　示尼心源

精进持禁戒，犹如护明珠。若然知动静，真是大丈夫。

　　示玉亭邓居士

偶面忽然别，情浓境亦浓。天城山水渺，却与老僧同。

　　示见宇李居士

同来双桂堂，归去各飘香。穿透世人鼻，无人自感伤。

　　送莲月门人归渝州

说起临行句，山头万木新。和烟折一手，相送杖头春。

　　破山禅师语录卷十六

　　(四世孙　楚澧州　龙潭明初　慈利道林明善　鼎州大龙光膺　蜀新宁牛山真棂　万州百福山天圆寺广彻　潭州西峰益闻同刻
破山和尚语录第十六卷　堆蓝弘礼禅人对　秀水谢文英书　倪君亮子天章刊)

　　(康熙庚申年季春月嘉禾楞严般若坊附藏流通)
嘉兴大藏经　破山禅师语录


　　破山禅师语录卷第十七

　　当阳玉泉嗣法门人印正等编

　　佛祖赞

　　释迦老人

冷坐六年，顿空三际。号释迦文，说波罗蜜。咄！不知老面皮厚了多少，来借山僧鼻孔出气？

不坐洁白地上，惯要落草盘桓。说去说来末后，自了自是瞿昙。

　　弥勒大士

者个弥勒，似同活贼。立向人前，不胜欢悦。打开布袋曰，有收有放。露出胸襟头，无巧无拙。本欲善取一文，谁料强生枝节。呵呵！施者受者意如何？总是当他笑脸不得。

着甚么急？讨甚么碗？拟欲奉承一棒，只是伸手不打笑脸。

　　观音大士

观音大士，独坐崖中。手执如意，其窟玲珑。曾有悲愿，无刹不融。欲人所感，现应非同。三十二相，一目圆通。全身普现，岂止血书。流遍尘刹，音彻五湖。噫！想是多生愿力，与人供，与人图。

玲珑岩畔，紫竹林中，净瓶杨柳，鹦鹉鸣空。如是谓之观音，普天匝地雄雄。

鹦鹉如是白，竹又如是紫。独坐普陀岩，善应诸方耳。莲华洋兮波腾彻底，梵音洞兮潮声不已。呵呵！堪笑愿力来，送上麒麟子。

　　普贤大士

万行庄严，独标西蜀。主峨眉山，光国王土。有情无情，今度当度。拈出白象，鼻卷华舞。馨香射人，如涂毒鼓。耳者胆丧，睹者目瞽。何其普贤，圭角太露。

　　三大士

文殊骑狮，普贤驾象，释迦老人，端坐其上。双松所倚，韦驮相向，离三而一，一不成两。号令人天，时时瞻仰。咦！也是一番榜样。

　　伏虎尊者驾象普贤

伏虎尊者，尚解虎斗。▆势在锡，果不唧溜。若降虎威，目观乎后。呵呵！堪笑▆象普贤，共尊者一并漏逗。

　　罗汉

天然椅上，古瓶古炉。▆有何物，树也珊瑚。黑面碧眼，手卷经书。咦！雍雍胡跪蒲团上，读断海函一字无。

　　过海罗汉

十六尊者，各逞奇能。振锡兮则虎啸，捧钵兮则龙吟。持杖兮搅长河为酥酪，挥尘兮变大地作黄金。一任水鬼之伎俩，难写罗汉之应真。

　　降龙罗汉

明珠光相耀长空，非白非青非绿红。引得毒龙降钵内，莫言尊者弄神通。

　　达磨大师

者汉西来，虚头卖弄。逢人驾芦，遇水珍重。面壁嵩山，心安骨董。咦！任从天下纵横，一切鱼龙扰动。

毛头毛脑，懒剃须发。拨无因果，不会佛法。形状古古怪怪，言语兜兜答答。者个惨怪东西，如何画得相恰？呵呵！若面羊皮鼓，不打自响，是甚么冬冬？

　　握杖达磨

者个老汉，全无计算。前不构村，后不抵店。握条拄杖，横打竖打。千古瞎驴，东赚西赚。

　　南岳让和尚

甚么物也恁么来，八载迟疑一念灰。修证不无染不得，倒提砖镜碧尘埃。

　　马祖一和尚

车牛俱打意何如，逐动金刚禅忽苏。三十年来无剩物，独余盐酱满江湖。

　　百丈海和尚

摩天野鸭与么飞，触着鼻头哭笑归。次日法堂来卷席，欲人无说发人机。

　　黄檗运和尚

昆虫草木皆如梦，一听春雷蛰户开。走者走兮秀者秀，黄鹂休向舌边裁。

　　临济玄和尚

东家中毒西家发，不觉西家毒更深。轰掌筑拳秘不住，风颠从此播丛林。

　　昭觉勤和尚

三佛之中一佛强，灭吾宗者乃承当。西来祖意庭前柏，影逐金鸡啼过墙。

　　虎丘隆和尚

见犹离见非真见，头上安头便豁然。柔易试看磕睡虎，爪牙终是露人前。

　　东明旵和尚

竖枯脊梁涌扶桑，烁破乾坤不覆藏。影落安溪三十载，鱼龙济济任奔忙。

　　天童悟和尚

远续曹溪，近嗣龙池。年将九九，须发银丝。婆心不歇，示外威仪。脱于纸上，命不肖题。欲赞欲骂，且信且疑。付之以焚，真报吾师。

相违数十年，一见生懊恼。谁脱于纸上，吾将秃笔扫。非题亦非赞，是歹亦是好。都卢付一棒，此棒岂草草？咦！痛痒今朝识儿孙，原是卖柴蒋三老。

吾师貌古，浑若猛虎。不露爪牙，超佛越祖。咦！遍地儿孙，都打者鼓。

谓是吾师真，认真还是假。真假俱不立，痛棒蓦头打。触着堆柴近目前，情无情也俱翛然。纤尘不许轻回话，连喝和声蓦竖拳。

四六年来影复逢，俨然如在稠人中。一瞻一礼酬三拜，皮髓应教落下风。

老汉七十七，其年终天地。一条白棒头，千古令人忆。噫！为人切处太心孤，与佛祖昂昂出气。

　　径山雪峤和尚

者个毛头瞎秃，僧又不僧，俗又不俗。坐断双▆双▆，道通天池天目。有时喝风棒月，有时神出鬼没。我昔曾遭魔魅，至今冤入髓骨。不打六十年前鼓笛，且向语风居里作个古佛。

　　自赞

　　石莲冯居士请赞

者个病和尚，生来古怪样。撞着李次公，十画有九相。发际髼髼松松，眼界空空荡荡。住止东塔街头，游戏南海岸上。肚里无滴墨水，惯要兴波作浪。蹋出虚空骨髓，横按一条拄杖。任他魔佛人天，都来吃顿痛棒。阿呵呵！莫道破山本分，草料不成供养。

　　念中程居士请赞

身服蓝衣，面如黄蜡。无心世间，有志林下。问是阿谁？破山老衲。

　　侍桥程居士请赞

舌长口窄，语浅义深。说处难晓，令人易惺。莫是个干屎橛、荆棘林？嗅者脑裂，视者刺睛。无端恼杀丹青。咦！画虎画皮难画骨，知人知面不知心。

　　东川吕居士请赞

燕额虎须，碧眼螺发。身披紫衣，拽杖抬捺。呵呵！堪笑四川川老蜀，原来是个破布衲。

　　二祖雪臂门人请赞

者个臭糟瓶，逢人觌面呈。气昌流俗辈，颠态风魔僧。棒喝如掣电，机锋若弄云。儿孙请我赞，千古留骂名。

　　昭觉丈雪门人请赞

推不向前，拽不退后。画又不成，描又不就。恼杀丹青，出吾百丑。呵呵！且道是谁？破山病叟。

　　苍松首座请赞

两浙吃交，三巴绝倒。崖居穴处，食木衣草。苦志出头，任人天保。打翻觔斗，以老卖老。咦！是甚么活跳蚤？

　　德山竹帆门人请赞

看此老，没帐算，一条拄杖全身现。有时特地搅鱼龙，鼓起波涛逼霄汉。本是竹阳一野夫，逢人只向他道个：莫恶少，莫闲贱。

　　默石门人请赞

咄咄咄兮明四喝，棒棒棒兮透三玄。一任人卜，我是神通妙用。一任人卜，我是法尔如然。

　　开县令万鼎臣请赞

白纸浑无像，何须更图状。若人体任之，即是破和尚。

　　空如监寺请赞

万峰山上曾住，双桂堂前任时。可谓法无定相，翻转今昔面皮。咦！幸有辽天拄杖，亦可指人悟，亦可发人疑。

　　玉泉莲月门人请赞

者个川老蜀，浑无奇特处。问禅禅不知，问教教非熟。懒散三十年，人天忽推出。握条短杖藜，打佛兼打祖。

　　天树禅人请赞

髫年杰出，三巴三峡。做个禅和，没傝没　。错过春秋，五十有余。住持已满，十大名刹。噫！原来熟处难忘，只得将七将八。

　　天柱禅人请赞

谓是老僧像，全然都不相。若将作影响，欲赞返成谤。噫嘻！堪笑者阿师，握条大白棒。

　　天池禅人请赞

婆心为人，握条拄杖。东打西打，天谤人谤。呵呵！堪笑不知痛痒，都来依葫芦画样。

　　常明禅人请赞

道是老僧面目，全然无甚可述。不如翻转面皮，天下浩然独步。

　　月朗禅人请赞

即字即像，留来供养。离字离像，人天榜样。字像俱非，破山和尚。

　　灵隐门人请赞

年经六十九，作事不唧溜。撞着恶金毛，遭他咬一口。莫是万峰中破山，病叟现身双桂堂，面南看北斗。咄！

　　师林禅人请赞

千出丑，万出丑，无奈儿孙继其后。一日三度瞻礼，不惟有益，返惹人咒。咄！

　　心朴禅人请赞

名钦四海，道重天下。人若问着，蓦头便打。呵呵！堪笑胡椒老鼠，毒气恁么恶辣。

　　可可禅人请赞

身披法服，道出寻常。手持白拂，俨如放光。噫！未审此中说何法，当机拄杖着忙。

　　云幻侍者请赞

棒不打人，尘生一尺。纵然有眼，倚墙靠壁。噫！任教拄地与撑天，还借拂子头出气。

　　丈林门人请赞

曹山酒，临济棒，惟有老僧更倔强。撞着泰山石敢当，逢人痛与一顿棒。咦！试问何人？破山和尚。

　　大吼门人请赞

种自渝城，姓标蹇氏。大竹生长，枝叶遍地。嘻嘻！笑杀尔与我，同坑土无异。

　　本源门人请赞

天上天丁举世无比入廛垂手逆行有几呵呵堪笑三巴国内难着渠万竹山前与人烦恼与人欢喜

　　壁观门人请赞

一手执杖一手抚膝试问如何有所不必咦条条直直俨然是觌面逢人道不识

　　水月禅人请赞

年经七十污人纸笔画又不相描亦不似道行江北江南禅通山间水际呵呵堪笑不唧溜的老汉解说波罗蜜咄

　　印水监寺请赞

曹溪水源天童木本双桂飘香四海难隐呵呵堪笑天人师与一切冤亲平等

　　寂光门人请赞

无名无像先天兆有是有非后觉知不涉有无真面目永遗代代天人师

　　静行禅人请赞

棒头有眼烁破天下撞着个人一戮便瞎耳其声兮似恰窥共色兮恶煞呵呵堪笑双桂老冻侬逢人一味鞭挞

　　参之侍者请赞

髼松螺发妙年青姿握条拄杖打人祖师若知痛痒相继承之呵呵堪笑世人何其太痴

　　本空禅人请赞

者个老和尚颠倒浑无然一任佛与祖都卢吃顿棒噫自从胡乱后三十年不少盐酱

　　易庵西堂请赞

千古一杖万年一念魔佛俱非谁通一线咦也是矢上加尖空中掣电

　　耶湘书记请赞

破头山上吃交福城东际开口扬声只教痛煞没个人来对偶噫嘻也是虾跳不出斗

　　云拙禅人请赞

曾住破头山尪赢甚不堪口唇犹剥枣病面若藏柑榾柮火供暖　毵衣避寒龙天推出世留与在人间

　　石幢首座请赞

万竹山中打坐双桂堂前鼓舌一任钻龟打瓦总教痛快不彻咦逢人一棒一条痕机下一掌一握血

　　天竺禅人请赞

白棒打人鲜血遍地要知痛痒始识其意呵呵堪笑临济儿孙倒有些恶辣气息

　　无私维时请赞

年老六十有三口头终日喃喃说些没滋味话与人放旷打憨噫手持一柄拂子试问诸人好参

　　百城门人请赞

握杖不打人知是机不济始信顽石头颠三并倒四谓是吾之真况无衲僧气呵呵堪笑川老蜀魔宫虎穴游戏

　　六岫首座请赞

年登八八返倒潇洒竭力为人人不知也只握一条白棒付与天下儿孙撞着佛也是打魔也是打

　　三止禅人请赞

握杖为人人多生障直条条地绝其伎俩且道是谁破山和尚

　　深省门人请赞

者个老冻侬随处得自在挥尘山石间说法俱无碍有时看云去云来有时看华开华落咦一任四海五湖却把老僧勘破

　　御木门人请赞

本是四川川老蜀逢人蓦面震威咄不知此意是何如山自青兮水自绿

　　忍微门人请赞

得粒金粟撒遍天下一雨二露三冬九夏果蜀华吴灭梁生大若圣若凡没傝没　有时高高峰顶立超佛越祖有时深深水底行痛打臭骂率性拨转芦头慈航倒驾呵呵如此行径反增声价

　　耕云门人请赞

万峰活埋双桂飘香一般意味千古难藏狂蜂乱舞粉蝶伏墙一条拄杖蓦头便打唯要人人点首皈降

　　当台门人请赞

打又不嗔骂又不喜一日九拜活活咒死老僧薄福与世人作个纲纪

　　云峤监院请赞

远继曹溪近嗣龙池破山末后好老面皮咦漫道源远不绝永作人天之师

　　颖初首座请赞

一又不成二又不像恼杀丹青百古百样未知是谁破山和尚

　　笑宗门人请赞

本是竹阳老僧为人一味甘贫杖头有▆子气终▆只想打人咦也是路见不平

　　指北知客请赞

华开槜李果熟蚕丛蓦劄撞着电卷雷轰咦子去江南归来与吾金刚圈栗棘蓬

　　西来禅人请赞

手持白拂身靠幽石东土婆心西来大意拟欲赞谤翻成剩迹咦也是糊饼里呷汁

　　朴存禅人请赞

恼煞丹青出吾百丑眼横鼻直河目海口咄说出几句毒死人话一任禅和南奔北走

　　两石上座请赞

口似磉盘眼如掣电手持白拂当机浪卷左拂兮佛也不前右拂兮魔亦不见任渠搬尽伎俩且向第二头侍者边挺身自荐

　　立雪禅人请赞

是相是真骂亦不嗔是真是相赞亦成谤赞谤俱非泯绝真妄如是平等转大法轮至令信者疑者无复以此为凭

　　伯符法孙请赞

欲吾真字即吾真像字像俱非冥然何状

　　石云禅人请赞

年方六十有二作法颠三倒四说是破山和尚偏然到底不识

　　紫芝法孙请赞

头发髼松挥尘谈空山巅水际行止如龙道是破山和尚也是唤瓮作钟

　　密旨禅人请赞

万竹山中双桂堂前捉摸不住孰圣孰贤若道是破山和尚梦到驴年

　　燕石法孙请赞

将吾字兮作吾像即此乃为真俱养若道老僧返颠倒劈脊痛打三十棒

身靠幽石手持白拂无法可说但观瀑布左右侍者拄杖如意适全其用不拘文字呵呵堪笑者破山病叟令人嘻令人戏

　　三璧法孙请赞

生不逢时处于恶世棒不打人倚墙靠壁只用三寸绵软舌说去说来没踪迹咦也是糊饼里呷汁

　　牛目法孙请赞

恶性头陀非佛非魔握条拄杖如何若何蓦直打人机扣禅和咦也是平地生波

　　彻灵禅人请赞

拈尘说法人莫之晓慈悲之故只得落草咦拄杖靠背虚空笑倒

　　法印禅人请赞

数十年来说法行道经历艰险无颠无倒呵呵堪笑拂子乱拂拄杖一棒棒倒

　　发印禅人请赞

字像从来没两般儿孙满地得安然几将欲入苍龙窟只恐时人去妄传

　　静浪禅人请赞

游戏山林回观山谷握条拄杖逢人便咄打着个汉指条活路嘻嘻恼杀丹青写吾皮露吾骨

　　发荣居士请赞

握杖山水间以之恣游戏看来人世中几个空名利珍重老维摩供养亦如是

　　修福禅人请赞

道真必是假道假必是真真假俱不立且道是何人咦也是髑髅里眼睛

　　湛宇禅人请赞

者个毛头毛脑佛法有所不晓握条白棒为人端要惊蛇打草

　　继六禅人请赞

坐盘陀石手执尘拂细思量起口说不出噫也是镇州芦菔

　　见南禅人请赞

灵山发脉曹溪始嗣流派马驹道昌临济噫嘻至我天童儿孙遍地

　　天镜侍者请赞

打人棒头撑天拄地正见拨开光彻三际咄虽然没甚恩威返道有些虎势

　　守一禅人请赞

物外诸身诸身物外一条杖藜周遍法界噫嘻堪笑老冻侬犹有乡情在

　　本来禅人请赞

彻骨为人无一物打风打雨令人怖有时立在妙高峰四面八方没回互

　　何善人请赞

竹阳百姓临济远孙二谛融一一非所存致令见者闻者供养者直教棒下荐取无生

　　海玉李居士请赞

年经七十常住在世须发皓然眼横鼻直呵呵堪笑此老翁连自犹不识

　　大奇禅人请赞

无像之相是名真相但着点染巳成别样若得不别不在丹青笔上

　　洞源禅人请赞

者个秃物穿红穿绿恶贯人天来观瀑布任是高山流水华木石竹一段风光尽向拄杖头边独露

　　本一禅人请赞

握杖闲行山间林下看云飞看雨洒逍遥物外何人问者莫道破山老宿开口便打

　　尔狞禅人请赞

六十甲子牢笼不住四十僧腊打扰不开又值年荒世乱只得学个痴呆咦拄杖头边出佛祖震威一喝吼如雷

　　彼岸禅人请赞

江南江北几曾行脚天上天下恶声已播见者闻者供养者快得安隐即得解脱

　　心空禅人请赞

生处竹阳出世高梁六十有五经几相忘忽然撞着丹青写吾骨格供吾衣裳

　　忘我侍者请赞

如汝髼头无是髼头若无是者无二髼头呵呵谈笑遍天下没人与我同流

　　渭阳金居士请赞

乌发碧眼燕额虎须为人切处拄杖不离打得彻骨彻髓莫教分肉分皮咄

　　绣石禅人请赞

圆顶方袍嗣祖英豪堕在其数一世眼高呵呵堪笑锦江理没却来高梁震威一喝

　　悟玄禅人请赞

者个老和尚生来没勾当逢人不说禅开口便成谤圭角太露兮日就月将形神最妙兮百般五样呵呵笑煞天下人不识破和尚

　　月如禅人请赞

口若磉盘说法无声逢着便棒何疏何亲咄也是弄鬼眼睛

　　凌虚禅人请赞

体吾真识吾面一切圣凡如闪电呵呵笑倒老维那一下钳锤两处荐

　　东也侍者请赞

若现半身若现全身拄杖在手勿论疏亲咦鱼龙眨眼鬼神吃惊

　　昌昌禅人请赞

游戏山林看华开落已知生灭无得无说咦也是一番行脚

　　云谷禅人请赞

懒散自若志耽丘壑以何为人拂子当头一划

　　明晖禅人请赞

为僧不习威仪端要敲骨打髓手握一条白棒逢人直打到底虽然当下不彻过身却了生死咦

　　涌泉禅人请赞

握条白棒不顺人情逢佛遇祖一并施行咄始知不枉为临济儿孙

　　南溟禅人请赞

出世三十三名刹五处五佛法总不知只解打口鼓

　　破山禅师语录卷第十七

　　(荆州善信　姚君之　詹洪耀　王元海　熊洪璧　樊发仁　胡养让　于发修同刻
破山和尚语录第十七卷　堆蓝性同禅人对　秀水谢文英颖仙书　倪君亮子天章刊)

　　(康熙庚申年季春月嘉禾楞严般若坊附藏流通)
嘉兴大藏经　破山禅师语录


　　破山禅师语录卷第十八

　　当阳玉泉嗣法门人印正等编

　　杂偈一

　　金粟辞师归蜀

适来此处寄残身不觉疏慵病日深惭愧坐消檀信食踌蹰辜负行人心草鞋脚底龙蛇兢拄杖头边佛祖沉八万四千功德聚了无一法报丛林

业业瞻风五六秋脚跟下事愈沉浮且随梦眼回川去刈把山茅来盖头火种刀耕粝粥饭于腾万倒养高流有时穿着吾师鼻拽向人前卖不休

　　辞槜李檀越

打水鱼头渐觉酸不如归去且图安零星佛法奚终用些子离骚曷足欢月冷南山飘个叶舟行西国入重峦此方未尽锋铓兴在处推蓬下钓竿

　　次我劬樊总制韵

两来此地适奇逢一棒当头继祖风行脚尚乖荆棘路归家应笑野狐踪忘机喜见窗前鸟落节愁闻饭后钟不是老僧多卖弄长人笔底逞词锋

　　复法弟石车和尚

自吃吾师痛棒来通身恶息吼如雷草鞋已解翻龟背破灶先能出鬼胎潦倒然灯交露柱痴憨弥勒笑楼台话长话短随丰俭一任禅和臭口开

　　复君山文督学

古音落节阿谁调客作随人敢见招日听妖氛将瓦解时闻劫火正冰消填沟癞犬难摇尾塞壑饥民易折腰虽是与君同陋巷圣贤一脉不寥寥

　　怀和石孙居士

不枉同开选佛场相随八九野郎当华开槜李承君力果熟蚕丛在我扬烟雨楼台惺醉艇峨眉山月照禅房此情此景人难尽付与曹源流派长

　　寿培之李总制

威镇蜀南与蜀东贤豪杰士尽输衷桃园果熟邀仙子巴国民顽起化公义胆忠肝扶社稷血衣汗马鼓玄风而今只用绵软舌说彻洞中丹鼎红

　　宿玉屏山

玉屏高耸万山中道涉悬崖路欲空一个病僧闲憩锡两行云树怪嘶风禅床夜永惊清梦佛殿灯澄省旧容拟把钵盂吞日月为怜居者要降龙

　　因事感怀

年将六十觉颠连病眼空华从自妍不住云岑随鹤舞忽逢魔子索腰缠栖心竟到贫如洗格物愈期富若渊漫谓松堂星月冷钩锥时对野狐禅

　　双桂警众

朝朝纵逸三家村靠壁扶篱倚树根叫笑不知参有路狂歌翻谓学无门将期道远绝孤独岂料法微殃子孙醒眼看来浑是梦希贤希圣复何存

　　天祐遣怀

卜得山居岁月艰身贫觉落许多闲无烦香积频吹火懒拄柴门早放参衲被蒙头酣睡足粝羹塞腹耐饥安也知乐道因时逐丰俭随家莫妄攀

　　警缁伦

出家僧行有千差莫道形同无正邪瞥尔不遭温饱锁俄然又带静禅枷仪容滥膺人恭敬过恶轻遮鬼录查叮嘱缁流休错会羽毛鳞甲失袈裟

　　平西营居

随营缚个茅茨住八口三餐岁月艰乞食杜门僧空走买粮断路客无还安心学圃虫苗稼举意逃荒虎野山种种愁衷对鸟语高飞莫妄忘其间

　　插秧口占

三家村里老农忙未得天明闲普柳垢面去随泥水净闲身来逐鼓锣狂歌声大发倦人胆笠影横遮散雨光双桂住持非克薄要将底事胜诸方

　　茶台山居

九岭山中九带禅一溪风鼓一蒲团时听古洞传新律日舞枯藤惺旧颜壁立岂堪容意马崖虚擅可纵心猿此中不许红尘到破衲和云枕石眠

　　从军行

削发为僧三九年将期此世得完全谁知趋吉遭涂炭始信乘危受倒悬济众日携解虎锡从军时荷赶山鞭老来不问贤愚节半学兵书半学禅

　　忠路大树堂与雪眉上座言怀

随遇安身到九夷顽机莫化自凄凄无心学得偷天日有口宜将挂壁时城地况同山地静世厨岂异香厨齐炉头拨火拈新句益我师徒解皱眉

　　夏日访虚白禅友憩蟠龙洞

为寻知己此经过忽听风涛泛碧波消暑不须吞半杓稳龙奚用怒多诃蛮生石甲疑沧海旋长风藤别薜萝拟议欲贪堪说法白云催我上高坡

　　母难有感

闲将笔砚展愁眉写上云笺雨泪垂报满百年思去半眼高一世觉来迟从前知己今何在格外交肩始信谁莫道我侬空我相人人尤命不尤时

　　午日复太常古文学

万峰白兔若萍踪两度无依惆怅中峻壑不堪眠艾虎瀑岩岂肯卧苍龙王城乞食携盂懒野戍谈兵握剑慵数日蒲樽非得意还寻藤笠与君通

　　复东林黄居士

每每事从叮咛来句裁裁句句谁裁蒲团对月尘心破拄杖逢人梦眼开灊水鱼龙奔浪静宕山狐兔逐云猜想君旧有登坛约相共拈华七宝台

　　复象崖上座

吾侪蜀地几经秋煆炼山童解牧牛水草频频饥复饱鞭绳数数放还收披蓑日演松间月挥尘时惊江上鸥六处烟村难觅迹一声麦笛唤回头

　　复澄灵禅师

因僧问我西来意话及居山有数年折脚铛煨三合米烂麻绳补一条肩云根每见穿危石月渚常流透碧泉恍惚不通方外术时添草料瞎驴前

　　和水月禅师韵

五湖风月罢孤征驻锡山隈近虎城日诵贝多遮耳目时吹麦笛乐升平鸟飞枯树樵留影华落泥田钵应声今古圣贤无异路相承只贵眼双明

　　勉祗园禅师山居

奇逢不觉四年头志节孤危迥上流乞食烂瓢过玉爵禁寒破衲傲王侯辽天拄杖断还接脱鼻芒鞋弃复留欲学隐山声价重无何溪口菜波秋

　　送性空禅人归山结茅

行脚多年计己穷诛茅随处结茅蓬道余何用三条篾行满非从一日工空口钵盂常上醭实心拄杖每生虫枯肠漫向人前写褁米深山制毒龙

　　与文初禅人

搜尽枯肠无一字倾湫倒岳任施为泥牛曾向野田去木马长惊柳岸移怪石若闻应点首奇华如见也生疑老僧不是频饶舌痛为禅人惜两眉

　　复宗白上人

杖影翩跹落小溪鱼龙轻触乱招提不随跛鳖吞香饵安做痴蝇逐臭醯肯纵禹门奚点额欲腾霄汉始为题笔尖衷曲付猿鸟叫遍天涯徒自啼

　　访空如禅人

莫道相逢不相识今朝相识又如何曾闻壁上高僧辈试看江头渔父蓑雪夜但将纶线理钟沉漫把纤机梭我来不问人愚智惟有松扉挂薜萝

　　哭云门湛然和尚

师逝江南动五湖光潜特地水云孤白沙堆里霾松月浊浪溪边淹济芦显圣宗风千古韵天华贝叶一时无昔来觌面法堂上今日如何哭画图

　　吊福严费隐和尚

忽闻吾弟归何速益我劳劳苦不休西蜀高梁惊雨泪东吴崇德冷烟浮人天福果才生色佛祖炉锤又值秋愿得早开三峡口木鹅展翅五湖游

　　舟中吊震宇张都督

雄雄气宇出都门两岸芦华风月迎玉带更增山海秀锦衣逾显镜台清洗心爱听名僧话染耳愁闻贵子声莫是洞天闲骨董偶来尘世暂为宾

　　吊太常古文学

笔砚同心刚两年何期先我去逃禅蠹鱼欲吐三生梦小玉频呼一粥缘倒砌残红谁解举摩天嫩绿自能妍可怜昔笑今成哭冷泪如冰落柩前

　　吊荣吾姚荐绅

忠孝仁人欲尽之惟公不与众相驰乱机静壑安天日治况封疆乐地时家庙已增千古庆锦堂早谢一身遗漫言声价无泥水尚继凌烟有去思

　　悼李邑侯遇难

字之宦海泛扁舟风浪徐经逐石头伎俩日撑还就岸机关用尽别成仇忠肝义胆将何益蝇利蜗名岂自由堪笑时人不解荐频抛白骨露荒丘

　　吊象崖门人

遥闻铁鹤已翀霄留下空巢期寂寥瓢笠恩随云水散风幡义逐雨华飘廿年鼓粥终初志十处开堂始是豪同泛锦江三峡上岂知尔去益吾劳

　　吊破雪门人

将谓驴年一祸胎谁知先我别尘埃空摇断舌法堂冷远送残衣方丈开四海传声惊木落三巴取泪洒吾侪专人特地来相语愿子灵机永古锥

　　吊默石门人

不觉已经归二七孤光寒影落平西伊蒲妙供勤来学宝炬冥钱识所知成佛尚同翳在眼就中奚取莲开池临行忍听诸方骂愧我钳锤未辣施

　　吊觉城门人

归蜀经今三十秋逢危遇险落沉浮虽将钵袋期推托岂料萍踪不怨尤道迈罗山堪系鹤堂开锦水可停舟只缘缘分生修短苦我无成到白头

　　吊心海法师

前面寻君未面君今来特地感何伸空留讲肆奔云水蓦剔孤灯示暗明千佛尊尊谁欲做残经卷卷自敷陈我来冷泪流霜眼半洗空山半洗尘

　　吊玉屏山无著禅师

绝顶孤峰结草标修行得力业来消了知魔障禅非远始信西方路不遥铁脊竖枯堪有定蒲团坐破本无聊老僧即此权为吊常寂光中愧我曹

　　赠密空禅友伴亲柩

瞿昙摩耶一坑埋免致儿孙疑去来霜树叶吹风引日金河水泻石生苔道殊半满谁堪委机合偏圆孰肯裁不是密公高履处空门那有活棺材

　　闻虚白友人讣音

积怀将谓还同居岂料专人报讣书百世愁肠断易续万年爱网密难疏风高白兔随亭冷云满苍龙听岳呼驿路若前车马纵荒荆欲待阿谁锄

　　留别石砫嵩山马司君

南滨石砫景幽幽杖影飘然信意游逸目莫过山与水或高或低声济济山林为我生云愁我远山林色正秋倦鸟欲啼霜树上狂猿伎俩空惆怅栗橙无意恋枝头开落有时还放收霄汉不能遁其迹东西南北安拘系扶摇之气吞斗牛佛祖位中何所求此去涪陵二百四频频舟马往如织留题奉别我檀那福永寿弥同劫石

　　福城留别

住持千日好言别一时难去水留能复来云定不还人天追意急瓢笠放身闲欲会必何处相逢只指弹

　　寄别法弟石车和尚

共叶连枝句临行话别难且飞千里锡聊挂一风帆灯灿城东塔华开金栗山草鞋蹋遍处漫作水云看

　　登太白崖

太白危崖坐舞华飘杖藜穿人鼻孔句为我省诗脾调古喷寒玉风高长紫芝词坛骚骨在付与林鸟啼

　　过白兔亭

白兔何时去亭空历有年尘埃堆半壁词赋叠三川古路重荆棘灵泉接洞天洁公新此地却以待蹁跹

　　次东川吕相国韵

病骨南征日刚逢毒热时七重天可上九节筇安支蜀道明惊险吴颜暗密移不因法乳约瓢笠复何之

　　宿九峰山

不负道情约来投一宿觉忘机同虎蛇出语类木铎聋瞆驰复惊林泉志初豁临行喜二云时话月小大

　　赠养玄谭向化侯

独踞云阳地万民咸赖之如天尽企仰似海任奔驰容易叨恩宠诚难克己私幸黏张傲骨隐显应今时

　　赠士心谭慕义侯

立定脚跟处鬼神尚莫知才开决胜地已致倒边篱结舌来戎马闻风先杖藜悔无良晤语鞭影追迟迟

　　赠西昆谭涪侯

海内拟贤豪惟君居上首能为将相师解作狮子吼壁上之高僧江头之钓叟夙因启自吾试问当机否

　　赠君维余佥宪

为寻金石友得得到天城始信昨来士应知个里人松堂时未久桂阁月初新谈笑声天下恐惊世弗仁

　　赠梁山林邑侯

锄荆开故国剪蔓抚残黎任怨一时恨留芳千载思守城多虎豹构屋广茅茨指日风云合道傍添口碑

　　赠祐衢李广文

十六年来也云雷久未闻豁然醒大梦始适困渊鳞拟鼓风徐至高飞翅疾生想来文运泰否极数当亨

　　留别苍松上座

漏声催欲尽寒夜独悲吟殿满灯光静窗横雪照深三思诗眼疾孤枕念同心寥落一身外萍踪何处寻

　　别流长苏居士

祥符分袂日及第已心空书债半生梦佛冤千古风食牛气乳虎吞海势太鹏珍重临行句火莲继此宗

　　赠马孔育陈天毬过访

杨柳池生烟垂云接大贤投机毕竟棒得意便忘诠薄粥奚留客粗茶尚答禅山居伎俩别夜板不成眠

　　赠大休法师

虽未交肩久咸承佛印来记君为大树敕我作浮杯机别瑚琏器道殊府库财依依况不诺萍水复何裁

　　赠灵木监院

老僧分半院与众同甘苦本为人调羹益劳我口鼓天中快蒲樽盛节欢艾虎珍重理丛林他年吞佛祖

　　赠怡闻座主

数年钻故纸一旦却知非有口挂壁上无心安钝机佛来山雾广僧静洞云稀忽地蒲团破相将骂所依

　　复匡山李居士

病骨填沟壑浑忘天地秋不知昨来士是我旧时俦阔论群英节诚分千古忧试看玉带叟今复出人头

　　复忠路敦源覃司君

远承婴念重得此适心安大树鸟来集虚堂云复还瑞图添柏子苦李破三关今日重拈偈他年多指南

　　赠李君石不仕

此道虽消长仁人一任之处穷兼处达谁智复谁痴造物皆由命欺公尽怨时宁将节志苦匪听利名移

　　送士心谭檀越赴川北莅任

久未得良晤心前身不前病刚才有省马坠却无缘置我老沟壑成君树圣贤四川川北近一臂始摩天

　　送维叙田居士莅任

开民何等福感我归仁人政暇学农圃禅余惺物情盛山生瑞色临水罢清津况有登坛约秋风岂谓贫

　　送钟山陈佥宪

旅邸得良晤投机索我诗我诗不文字文字非所之快我棒喝习醒人迷悟岐云山杳莫定谈笑复何时

　　送云峤禅人住山

几来相共住欲去隐深山器界觉寥阔根身何往还蒲团挂霜壁竹杖倚阑干任是龙蛇竞收归不断间

　　送颖木法孙行脚

吾孙长夜梦一棒觉深省先圣病离师老僧欢自肯石顽尚点头砖镜奚安枕此道阿谁知曹溪源未冷

　　送井觑法孙归宕渠

欲我投机句投机非浅浅震喝若雷奔怒棒如雨点打彻石人头拨开正法眼问渠渠不知此道终绵远

　　送佛冤法孙之江南

说起江南行心中难割舍草鞋脚底忙竹杖肩头把前路黑漫漫聿身光洒洒去来弹指间我问答何也

　　寄语斋李孝廉

千里何同风七枝佛尚宗知君久矣荐愧我适才通欲跳金刚圈须吞栗棘蓬此关不勘破端受人牢笼

　　寄壁观上座

双桂飘香远闻风蝶乱飞歇狂虽八九鼓舞任芳菲易摘枝头魄难窥月里微清光谁不欲分汝弄斜晖

　　寄无尘禅宿

同里悲秋晚夜长觉梦多呈编高学步录派别余波晓鹭守溪岸暮珠布网罗想来满饥腹白发老蹉跎

　　寄苍然禅人

老僧飘泊外归信尚迟迟只为系吾脚所开杂华期云烟生钵袋暑气阻征黎寂寞聊无寄扇头赋此诗

　　寄古高源法孙

源头一凿开万派吼如雷可以豁聋瞆宜将惺去来落华偏有意流水正无埃且喜贤孙得时分润我侪

　　寄五眼毓法孙

一棒拨人眼虚空粉碎时了知独足立方释死生疑顽石应点额桃华动笑眉临风寄羽扇仙佛亦如之

　　寄竹山多福夏护法

欲行君子道竭力为人难不入狞龙窟安临猛虎山苏民志铁铸报国心幽闲即此尽肝胆如坡解玉还

　　喜友人话旧

乡曲情愁惨其声不忍闻幸从天宝寨尚获地灵人瞪目风刀远客心雨箭频劳劳氛宇内清胜得谁能

　　示秋水西堂

去来逢酷暑冷热逼枯禅一载空法相三生了世缘关头蓦竖指客梦枕湖天珍重临行句买山不用钱

　　示百城禅人

杖笠入高梁三冬始歇狂愁肠思欲断客作意将忘荆路穿云鸟嘉声到夕阳想来原不隔即此便承当

　　示颖初禅人

仪容藏百拙笔气走千山引动风云合翻疑星月还竹声惊野鹤松影弄幽关不尽胸头物权将作指南

　　与忠宸张居士话旧

肝胆不可秘相逢话旧奇寻诗钵煮月摘句水生芝诃冻幽人懒卧阳逸士疲与君终志节益我在何时

　　示两石禅人

几度来岩艇诗瓢未尽欢欲离文字学且逐水云山拔剑安人忌挥锄得路还此行真太息无复弄钓竿

　　示青萃禅人

禅人构逸居时与情尚疏砖镜照成佛危崖升官图老僧曾寄榻新额亦前书今复扇头写写君乐草庐

　　示指北禅人

曹溪一滴水遍满阎浮提枯木沾春力残华落雨时吞云开正眼吐雾活端倪珍重临行句归家犹恨迟

　　示参之侍者

与吾相侍久漆桶快何如逐日三呼唤临时一句无布毛吹意密庭柏话荣枯即此悬远谶头驴粪五湖

　　示止止禅人

世乱人心乱东西路莫论杖头惊鸟梦螺响落猿魂草木疑征锡云瓢别野村住行须好伴似我若萍情

　　示三明禅人

从未书一字其字尚难书欲知此书字其字满江湖我亦从难学君持漫易符再三并再四莫与世人殊

　　示不我禅人

老僧才病起禅者来索书不会文章赋安能山水图挥毫无笔力裁句有思殊漫道诗脾滑口开一字无

　　示自诚戒子

来受老僧戒与同诸佛等生生不舍离世世超群品静室翛然坐心头彻底冷老僧信笔书为汝发深省

　　示云田法孙

山居喜白云出没太劳生匪有摩天翅宁无遍地情薄田堪借宿深涧欲铺平散漫随风致荣枯起卧鳞

　　示公调吴居士

我法对君说君机对我写墨华笑水云棒喝惊松舍愈觉复愈疑转疑堪转者试看不物前谁是谁非也

　　示三客禅人(时师寓三台)

扣门识贤者野外话头回壁透安心旨机投结念灰长松富一枕短锡声三台戏语益君省怡然笑我侪

　　示泰寰李居士

灵山曾有约今日始相知虽未得玄秘已归无上师善缘渐共长福果顿同施我以特相赠君恩孰报之

　　示印殊殷善人

佛语心为宗无门为法门心虽人人具不识心之灵常在动静中亦复时见闻可得六根净觉迷处自冰

　　示悟彻善人

住世即出世并无两般理若知渠是谁即便了生死可谓如来印即同佛所使珍重善人依老僧无别旨

　　示尼常乐

受戒登佛位即同诸佛子是大因缘生便证无生理以此是佛学学亦安心旨日久月又深珍重威仪耳

　　拟燕送醒世尼归忠南

试看梁上燕来去自应时得步旧巢迹频呼新阜泥作成安乐处复忆翀霄儿忍苦全其节高飞谁为谁

　　寿培之李总制

仁寿同天寿民安即国安锦江成字水鹫岭现巴山松竹梅三友鹿龟鹤一班都来舞殿下预庆紫泥颁

　　寿太府潘公

时值正春省闻君初度临不知霜鬓白只见香禾青国复天心顺民安农业宁短章非所赠相共说无生

　　寿首四谭铨部

相共无虚日昭昭耳目新罔知从上事大负苦心人忠孝重贤节纲常尊大伦无生真极乐何复学长生

　　寿向化侯谭养玄

舟泛文武水山分楚蜀云不昌忠义节安继祖孙荣滟滪砥三峡瞿塘疏五丁阵图开地道仁寿起芳声

　　寿涪侯谭西昆

我参居士禅居士知禅否南浦从六松西昆栽五柳轻烟弄羸鹤薄雾惊霜叟寿比江心矶长生共不朽

　　寿总戎谭任卿

华封六月一甚喜祝三多开国勋臣子安天脱趣歌四野香禾熟五湖云客过老僧亦预数共庆寿山河

　　寿总戎谭虞卿

见水有消长见见复何如自此罔知处谁将理合符计君无量寿况我名数珠三岁与今岁相逢没异途

　　寿总戎谭永誉

此日寿亭诞喜君先一期威名播宇宙义气振须眉池舞菖蒲剑山摇艾虎旗古今虽有别功业亦如之

　　寿元戎姜完初

王母蟠桃熟驴年种下来生生寿不已颗颗仙无埃鸟道诚难入虫门敢易开候君当此日红白满瑶台

　　寿石砫司君马嵩山

海屋添新筹河沙算莫休鬼神亦弗测寒暑将安偷比若南山石尚顽曾点头寿乎无所及谁复同春秋

　　寿桂生秦居士

客愁忘岁月华祝几经心幸锡安天地福君静陆沉空囊无特物秃笔有余吟赠以添筹处高标传玉音

　　寿西瞿上座

蟠桃开有日仁自种驴年枝叶敷天下荣枯放劫前梦崖石虎啸清味洞猿颠怒起东方朔偷来祝圣贤

　　寿月宗上座

年年逢此日此日当深省发有两鬓霜心无一刻冷蒲团枕石床竹杖穿云岭脚底恁么忙如何得法忍

　　寿总戎姚圣瑞

上元多一日灯月互相酬吐焰谦光静吞云浩气浮桃杯刚酌酒海屋复添筹比若南山石虽顽亦点头

　　破山禅师语录卷第十八

　　(芙蓉信官彭应举　杨应龙　▆州信官王联芳　艾奇英　武昌信官马海山　蕲水黑里盆信善李超浚同刻
破山和尚语录第十八卷　堆蓝发悟对　秀水谢文英书　倪君亮子天章刊)

　　(康熙庚申年季春月嘉禾楞严般若坊附藏流通)
嘉兴大藏经　破山禅师语录


　　破山禅师语录卷第十九

　　当阳玉泉嗣法门人印正等编

　　杂偈二

　　游灵谷寺

偶来灵谷法堂上坐听松声递远钟莫是志公时说法广长舌底露机锋

　　过七佛庵

拄杖敲开七佛头浓浓法乳四泓流崖前石虎多惊怪吼起狞龙逐浪游

　　宿阅藏庵

半是街头半是山闹丛丛地自闲▆夜深欲坐无灯火便把残经对月看

　　金陵静心禅师请题指月轩

几句闲言话满天中无一句可君前法堂草长深千尺未敢题诗指月轩

　　永庆寺

踢倒须弥镜影空逢人徒鼓舌尖红黄鹂不识吾师意叫落庭前一树风

　　崖艇

孤艇危崖款乃声而今满载未通津天仙桥自牢关锁直至驴年不放行

　　圆津禅人请题推蓬室

船子推蓬数十秋一朝取食到钩头烟波不许人偷住带月和鱼却覆舟

　　佛恩寺除夕

二十余年山海游归来特地一场愁儿孙伎俩驴年尽难尽佛恩深莫酬

　　宿三台寺

夜宿三台景物幽梦魂深入古溪头鱼龙不许淹留住放出波心月满楼

　　寓三教寺

为月开门笑满山光楼声发骨毛寒老僧无别营清供待客惟将竹数竿

　　大觉寺

大觉堂前无梦人眼光炯炯射眉横有时烁破四天下更许谁来打葛藤

　　天福庵

天福精蓝傍石开藤华幽鸟任徘徊此中结就西方境更不如何杂念来

　　白兔亭

奇异山川忽地灵云巢月窟复谁新于中白兔今何在笑指崖前瀑布声

　　三过蟠龙洞值雨

草鞋三过路头穷只见苍崖不见龙转盻和云飞杖底打风打雨跃长空

　　中庆寺水口

云树千重山锁之中分一派透曹溪草鞋也解骑香象截流直上翠微西

　　雪狮子

平空降下雪狮儿牙爪虽伸未吃时引得白拈贼智起连更晓夜要偷骑

　　木鱼

鳞甲通身解吼哮皈依三宝勿辞劳连经棒打如何说只为顽皮困寂寥

　　钟

晨昏走起一声钟下下听来彻底空惟有棒头缓急处阿谁向此悟圆通

　　燕

去年东住今年西只为翀霄几个儿养得儿肥母却瘦高飞不忆卧巢时

燕语喃喃来上堂随邪逐恶肆颠狂也知法大机难荷血口徒将挂短墙

　　拄杖

直条条地性忠良遇险逢危善主张历尽千山与万水偏能扶弱不扶强

　　佛手中柑

莫道无情不说法无情却又有多知踊身高七多罗树也解捏拳诳小儿

　　竹

月明帘外打之绕荆棘林中走出头拄地撑天应有节雄风猛雨亦无愁

出土狞芽洞劫前离披晴雨势参天有时作舞风云际赢得心虚节更坚

　　竹鞭

盘根错节老山林不守烟霞逐陆沉落在老僧恶辣手追风千里听鞭音

　　移新荷

种自污泥开白莲就中无染是天然应知浊世多贤哲岂在随方又逐圆

　　即事

源头一滴向东流泛涨声惊客梦浮不是桥梁关锁住弥天弥地孰为俦

　　偶成

茅屋深林人罕知悄然做首蒲团诗念来句句无平仄引得冬瓜瓠子疑

昨夜胡人来说梦一天星月照长空翻身挨得枕头走疑是绳床化毒龙

　　过泸阳

竹杖肩舆入市廛大惊小怪乱言传虽无道况垂千古却有禅名播万年

　　留别

相逢相别远桃溪拄杖头边雨泪垂点点尽成萍水意不知何处又同期

自别巫山十二峰杖头脚底意重重分明为了儿孙债拈得三巴饱肚中

　　世变口占

生不逢时业障多无端将我老身磨若能空得无何有随处披襟唱哩啰

　　梦中占

梦里人来问道蓦头痛与一拳不知他醒我醒惟见血痕现前

　　师被蜈蚣螫口占

小小蜈蚣百只臂大悲千手亦如是虽然示现不同途总要令人中毒气

　　众乞开示师拈梨子示之众不契遂占此

云水纷纷觅指归病僧倏倏顿开扉目前无剩闲家具惟有酸梨接钝机

　　众备礼仪进方丈为师庆生师拈拄杖一时打散以偈复之

满堂云水乱纷纷竟为吾侪引祸根怒起茶条恶辣辣为人开口说无生

　　癸巳冬师谓能事毕矣欲建活埋庵于佛香寺之后时二三子请题师信笔书之

韬名晦迹隐山阿云任高飞鸟任过堪笑诸方水火葬无能奈我活埋何

　　和会稽女郎三首

英姿一旦破风尘把笔三行泪满身题罢墨华香宇宙等闲不与世同春

肩戈荷戟征途游虎穴臬巢岁月悠可惜不从忠烈死空将泪墨染墙头

错节盘根问阿谁撑天拄地复何悲分明一具风流骨留与风流人泪垂

　　上天童悟和尚塔前

师逝江南十载余烽烟不息阻征途汗颜拟则机缘去恐我同门骂瞎驴

　　师至泖桥寺冰镜上人乞偈

偶来泖上鼓玄风吹起波涛弥望中跛鳖盲龟俱浸杀唯抛一缕钓狞龙

　　次秋潭大师题茂叙孙居士啸竹亭韵

独为逃禅远世寻双溪桥去水云深想君共我同流也日坐蒲团啸竹林

无意时时把念消有来买石得云饶前村几个篱笆竹节节枝枝长过桥

　　美人卷(吕相国请题)

古卷呈来索笔书毫端说法令人苏图成一具风流骨时与老僧圆戒珠

　　一阳李将军请为小青龙说法

现跃飞腾久蜀东功成名遂可行空老僧降在钵盂里静听君王指日封

　　含辉王居士请题牡丹梅竹蒲萄四画

丰隆富贵天然别锦绣丛中第一苗不逐四时风雨▆▆然突出众英豪

严霜寒尽露春色六出香飘傲雪前落得几枝撑破月清光点点映池边

风晴雨露倒斜阴话尽节坚虚内心拄地撑天赤骨聿任教枝上叶森森

枯藤茂叶垂多子引得鸦穿并鼠侵珍重主人生爱惜锦堂颗颗复生生

　　天锡姚文学请题画蕙

华开幽谷正芳芬引得游蜂乱碧岑愧我诗人无措手随风飘落野情生

　　圆知禅人请题血书华严经

海墨能书我佛经如何不满上人心金刀断舌血流笔写尽河沙数转深船子舍身为法夹山掩耳知音不如梵禅客舌尖上转根本法轮

　　寄均一契友

闻君结个尖头屋坐卧经行煨榾柮拨火星飞品字炉沩山公案重拈出噫你也呵呵我也咄咄

　　号块雪禅人

凝凝块雪靡同众例俨若银山宛如珂月清光烁烁兮梅分余袭寒威凛凛兮柏转奇色庞公曾问泉禅客当下闻风而结舌

　　号白山禅人

卉木丛林几堕泪了无一地可生根衲僧脚底才轻触瓦砾石头皆动瞋呵呵白山白山其惟公亲

　　赠绍光禅宿建塔

四野青黄菜麦田中通一窍自天然吾师法性皆充满永胤儿孙续祖传

　　访悠也上座

白云深处老僧多笑月吟风只恁么非我安心欺佛祖从来不打葛藤窝

　　访西林镜宗主人

敛衣赤脚过西林步步泥踪蹋翠岑独有镜公善着便一瓢恶水洗烟尘

　　虽愚王春元赴京会试舟中着险请偈复去

浩渺洪波始彻机云雷相送入龙扉涌身跃出长安道已是心空及第归

　　瑞虞萧居士为母诞请偈

千古蟠桃味异常等闲不与世人尝里头仁自驴年种一度华开一度香

　　访遍周上人

贪幽独坐小斋中话及当年有异同拄杖到山开正眼依然还是旧家风

　　示心所曹居士

一脚蹋破髑髅豁开顶门正眼洞彻虎穴魔宫了知佛心祖胆呵呵任君天下纵横行莫道破山门庭半开半掩

　　敬楼孙居士七十请偈

七十年前未有身就中孰肯契无生知君已得桃园令莫道重阳菊不春

　　安然上座入山呈偈师拈此复之

毕竟如何是本意脚跟点地鼻辽天万峰自不行周礼时把芒鞋颠倒穿

　　与拱北罗居士坐话

子期善听伯牙琴流水高山共此心古调试将今日操坐中能得几知音

　　现儒杨居士元霄献灯请题

一机才动万机随出入纵横任所之只为就中三昧火令人生出许多疑

　　目光秀上人仿陈草虫

正言草虫光秀放其中秀气过天壤有时撞着铁昆仑千古令人无限想

　　警众

堪笑时人笔砚禅攒华簇锦露　纤若然可当生平事七破蒲团是浪传

　　吊西昆谭涪侯

蜀东山水起王侯恼恨滩高不让流委尽一身全故国忠魂千古自悠悠

　　吊首四谭铨曹

五十余年极乐邦何须更去觅西方莲华迥出污泥外狼籍枝头多少香

　　吊苍松门人

只望苍松鹤梦长谁期巢冷自乖张频揩泪眼空惆怅依旧收归破钵囊

　　吊耳毒法孙

大哉法道继儿孙水有源头木有根一旦不知谁薄命独留孤雁泪荒村

　　重晤本明上座

干戈队里几经秋恐我师徒难聚头今日相逢舒一笑两城烟水共悠悠

　　重晤莲月上座并目语录

一别刚十载道行天下闻足征平素志处处不人情

　　寓公高居士西园看新荷

久在淤泥里堆堆出水奇风生鱼性悦挨落香满池突出清波外香风莫可论鼻尖情未瞥空付买舟人何处来奇种孤标出污泥自知较一半信口曰芙蕖

　　坐禅箴

赤肉团强名心似物非物于中灵达者承当刹那顷一失空教十万程最微密极精明日用寻常当念存静无迹种有声拟取却成两个人终日呆呆坐石窟蒲团几破成痴兀但看庭前柏与松迥然独露傲霜骨

　　学道四箴

念佛一声漱口三日若不佛念如水浸石

打鱼念经经且是路若不修行如风过树

戒急乘缓乘急戒缓若不持犯如鸡卜卵

一句话头击涂毒鼓若不因循如猫捕鼠

　　病中十二时歌

病到子。热退寒微起。取被加。谁觉谁生死。

病到丑。晓鸡尽开口。声纵横。几穿人耳右。

病到寅。窗光射枕频。眠不住。起听乌鸦声。

病到卯。璎珞粥熟了。满钵盛。只要肚皮饱。

病到辰。斗室漫经行。鞋蹋破。露出个脚跟。

病到巳。焚香打鼓笛。谁知音。拍拍令如是。

病到午。坐究拈八苦。法安闲。何用强张主。

病到未。无米饭炊至。任饱餐。一种没意味。

病到申。烹茶活命根。渴可解。漫道赵州宾。

病到酉。落日惊霜叟。拟欲惺。虾跳不出斗。

病到戌。黑风来迷目。度纸灯。照破无明窟。

病到亥。衲被蒙头盖。忽醒来。齁鼾何处在。

　　颂普明禅师牧牛图并次韵

头角峥嵘便吼哮。奔兢烟水路迢遥。牧童草料浑无恋。孰肯平田犯稼苗。

牛儿鼻孔被绳穿。放去收来不假鞭。拟向东西两处触。一回入草一回牵。

年深日久懒奔驰。云影溪光逐渐随。任是上林华鸟过。声声难唤牧儿疲。

计穷力极唤回头。漫把鞭绳间放柔。七纵八擒缚树下。山童犹未肯停留。

山间林下水溪边。一饱无余庆快然。撒手童儿归路晚。牛相随去浑忘牵。

稳眠露地自如如。阳焰空华何所拘。松韵山头弄铁笛。轻轻吹醒乐无余。

南北东西任运中。脚头脚底草茸茸。饱餐只剩些些意。留与山童瞌睡浓。

云牛一片白其中。那有雌黄与异同。就里欲分纤细子。腾腾任运复西东。

牧童鼓掌自闲闲。始信牛踪没此间。遂得殷勤漫且喜。犹存星月照幽关。

人牛顿尽绝形踪。浩浩光吞宇宙空。明月芦华来问的。东风吹起自丛丛。

　　题梵仪上人小像

手持麈尾。身靠幽石。虽不在焉。俨然如是。呵呵。也不向伯牙处知音。只爱打宗门中鼓笛。

　　题行圆珠上座小像

坐维摩床。披忍辱铠。持尘为人。无人喝采。呵呵。堪笑丹青。恨不与渠描出个潇潇洒洒。

　　题不二禅人小像

长松之下。潇潇洒洒。问是阿谁。不二道者。呵呵。经风经雨老春秋。然自不知几年也。

　　题茂叙孙居士像

者汉痛快。携僧物外。欲谈佛书。指听天籁。悟是音声。开兹情解。口耶耳耶。无在不在。咦。嘻嘻。雄心漫作冷灰然。健足且完山水债。

　　题超然居士像

咄哉贤士。曰之超然。优游物外。心性乃恬。可惜不曾遇毒手。至今犹欠草鞋钱。赤双脚走。方又不方。圆又不圆。钝置在纸画上山水间。孤独独地守到驴年。

　　题西桥陈居士像

红尘堆里藏身。白法门中着脚。赚去赚来。一生临危。无得无说。复震威喝一喝云。低声低声。切不可惊醒我孤松下底羸鹤。

　　题良玉施居士像

若道是假。眉目分明。若道是真。动静不形。真既真不得。假又假不成。真假俱不立。毕竟是何人。呵呵。堪笑本源自性天真佛。只为脂粉难脱身。

　　题君锡程居士像

一株松下一堆石。独坐其中消白日。真个渠侬得自由。卷舒毕竟无踪迹。

　　题育吾金居士像

松云密密飞来去。来去无心无巴鼻。只此分身两处看。盘阤石上多兄弟。

　　题念中程居士像

者个怪样。画来到相。蒲团坐穿。一味倔强。

　　题默台凌居士像

髭须眉目俨然尔。是个赤穷好汉子。独坐静闻山石中。一声野鹤松涛起。

　　题瀛台吴居士像

是一却成二。道二仍不是。放下两头机。松针锥满地。问取老人意若何。吾知寿命等幽石。

　　题象崖门人像

描亦不成。画亦不就。说是吾徒。恐非唧溜。呵呵。堪笑落于人天痛。与儿孙作个领袖。

　　题永真上人像

手握金扇。瓶插桃华。始得渠力。香遍天涯。灵云见而不疑兮。笑倒玄沙。盐官索而有意兮。恼杀渠家。拈此二物而格真兮。知音可嘉。咦。卷舒密密全生杀。开落明明示正邪。

　　题碧虚禅宿行乐图

行住坐卧。人之威仪。松竹梅石。世之秀气。器界根身。万法归一。尔鼻兮香金炉。尔足兮蹋顽石。尔耳兮声幽松。尔手兮执如意。尚余梅与竹。坚节而素质。呵呵。堪笑尔碧虚。堂堂乎若是。

头戴棕笠。脚系芒鞋。握条锄柄。声震如雷。祖翁田地兮何愁不办。狐兔窠窟兮谁惧不摧。有时向三家村里刈茅铲草。有时向万壑云中诛药采莱。有时向孤峰顶上挖孔寻蛇打。有时向浩渺波中淘沙聚塔来。说甚么佛魔孔老。论甚么化湿卵胎。咦。都卢到者汉手里。一坑活埋。

　　题空外门人行乐图

真空物外。物外真空。有口如哑。有耳如聋。问渠似木雕泥塑。打伊若电拂雷轰。今日却知些须痛痒。列在狮子群中。咦青。松云树。参前参后。白棒粗拳。打雨打风。

　　题慧林上人行乐图

懒散自若。志耽丘壑。茶烹松柏。粥煮璎珞。有漏笊篱。无漏木杓。半生参方。始遂行脚。行脚之事。慧公蹋着。走破铁鞋。归家稳坐。

　　题敬云施居士行乐图

手携竹杖。头顶箬笠。就尘劳中。作诸佛事。一日却来。山边水际。悟彻源头。不隔咫尺。欲予书赞。无可呈似。只好将错就错。借伊杖头出气。

　　题屺瞻赵居士行乐图

华屋里。幽松下。同云鹤。任潇洒。咄。问是君子儒小人儒。总不出者个之乎也者。

　　题华仲李居士行乐图

一具傲物骨。老高堆世上。为人直棱棱。行事空荡荡。咦。莫是诃佛骂祖之流。做个出格在家和尚。

　　题玉可张居士行乐图

山边水际暂跏趺。风送华声落画图。两耳圆通忽悟得。呼童叉手罢琴书。

　　题洪宇黄居士行乐图

迥迥孤孤出小松。其中坐者亦于同。四时不怕经寒暑。谁肯低头立下风。

　　题广生费居士行乐图

声和响顺。形直影端。骂之赞之。亦无两般。阿呵呵。堪笑七十余岁底老汉。兴同龟鹤齐年。

　　题华宇吴居士金兰文会图

八个弟兄。两个姊妹。共游林园。各逞习气。有者向华柳岸上赏不尽底风流。有者向茶酒瓮头饮不尽底滋味。有者向黑白盘中搬不尽底伎俩。有者向竹石山间谈不尽底妙义。咄。到此勿论僧俗男女愚之与智。总是一番戏具。

　　题古淑沈居士行乐图

山有奇峰。峰有奇松。松涛日吼。音穿洞口。古淑坐中。悟耳圆通。手持竹杖。经行沼上。看白鹭鹚。疑是雪飞。以杖逐鱼。浑忘我殊。疑此信此。非人不尔。梦之觉之。吾何汝师。

　　题栈道图

山山有云。树树有鸟。溪溪有桥。路路有草。唯我蜀道之更难。人马平空而缥缈。

　　题非非禅人自谓息息关

息息关。息息关。云底月。水底山。风自鼓。波自澜。人自闹。心自闲。看华落。看鸟还。非非老。莫颟顸。莫颟顸。

　　题去凡严居士自谓　轹道人

与世人交。兽心人面。与衲子交。人心兽面。出其言也。驱雷掣电。发其机也。当锋拄箭。拟非莫非。欲辩莫辩。者个惨怪东西。如何形容得善。呵呵。大清国里难着渠。甘作秦时　轹钻。

　　号敏树门人

堪笑陈蒲鞋。记济为大树。盖荫天下人。其根深于土。土因地道殊。则产人亦异。斯人叩我前。取我授悬记。信口而号之。敏树亦如是。

　　号语豆李孝廉

　　万籁有声。皆语也。而语风语雨语木。皆声之应响也。则未契声前。不物为何物也。昔古德见僧看经。即语曰。数黑豆作么。曰。黑豆换人眼睛珠。又善财参遍处。黑豆未生芽。凡圣人示教。乃豆耳。故以语豆号之。令天下人从生至生。从劫至劫。计穷力极。数莫能尽。

　　万峰景

　　宝石坡

万壑千崖尽薜萝。中通一径插天窝。随明随暗随时鉴。是故称石宝石坡。

　　金鹅池

山顶有池天自开。无清无浊无尘埃。丝毫不放人间去。留与金鹅飞往来。

　　响山子

响山独不为谁响。人去人来验伎俩。轻重须教脚下裁。知音几个行高上。

　　天龙峰

天龙高出万峰中。耀日腾辉迥不同。四海波涛无处觅。源头向此为开通。

　　大歇场

一条蓦直山巅路。到顶分明大歇场。多少往来寻剑客。不知几个肯承当。

　　蒲峡口

两岸藤华封峡口。中流一派水声香。茄瓢也解生天耳。撺下池中掬起尝。

　　马鞍石

路傍有石名马鞍。不许人来骑上山。留与老僧标境致。太平永不借征番。

　　滑石板

千寻滑石锁深溪。一片油苔长渺沵。珍重往来高着眼。莫教沿路生狐疑。

　　凉水井

高原平地不思住。却住山腰大路傍。为要与人济热恼。千金难换冷心肠。

　　虎跳丫

连节峰中通一窍。云烟未敢私笼罩。有时彻底浪桃华。赢得龙游并虎跳。

　　飞云石

顽石如云挂碧空。半随烟雨半随风。天然窍里分清浊。不许时人话淡浓。

　　虎儿崖

崖穴深幽别有奇。亦藏猛虎亦藏狮。眼窥宇宙人无数。能得几来偷去骑。

　　长松岭

一亩长松堪系鹤。数竿修竹可留僧。道人已是深山客。俗驾如梭不到门。

　　琴案山

天然琴案迥崖山。终日风云不倦弹。静听个中何曲调。声声韵出万年欢。

宝石坡。金鹅池。响山消息勿狐疑。大歇场中选佛祖。太平寺里喝狮儿。

天上坐。痛快居。竹篱茆舍四窗虚。其中尽是白云父。来去无踪意自如。

　　破山禅师语录卷第十九

　　(中州信善符云台　韩慧深　刘发清　蔡应龙　江陵信善陈明性　朱妙圆　冯发德同刻
破山和尚语录第十九卷　清溪发泰禅人对　秀水谢文英书　倪君亮子天章云望刊)

　　(康熙庚申年季春月嘉禾楞严般若坊附藏流通)
嘉兴大藏经　破山禅师语录


　　破山禅师语录卷第二十

　　当阳玉泉嗣法门人印正等编

　　杂着

　　临济三十四世语录序(白山布公集成请序)

　　三十四个老古锥。被忤逆儿孙一串穿却鼻孔。拽向十字街头。要人着价。白山布公痛以龟毛绳兔角杖恨命捆打一顿。然后不作贵不作贱。且诸人作么生着价。出来道道看。

　　先觉宗乘序

　　碧眼胡僧遥观东震旦国有大乘根器。特特航海而来。不觉被瓦砾荆棘之繁。琼枝日细。鼬狸鼷鼠之粪。净器时污。只得饮气吞声。九年特地始得。焦芽而渐茂。秽器而渐洁。点点甘霖。源源狮乳。滴一器而传一器。润一枝而接一枝。满大地而有余。盈沧海而无剩。是以海昌黎眉居士不随瓦砾荆棘鼬狸鼷鼠一伙人脚跟所转。汇是书目。先觉宗乘。予游两浙时获是书。归蜀掷案头。尘埋二三载。一日忽开县本来。黎公过访。予深器之。想与者一伙人同也。以是书嘱梓。公唯唯任之。索予数言为序。予愧细根秽器。与者伙人厮唾厮骂也。

　　风穴云峨禅师语录序

　　云峨喜公蜀人也。始从老僧棒头喝下深中此毒。自觉与众不群。买草鞋行脚至吴越参诸方。眼高一世。道逗群机。毒气一时陡发。幸吾弟林野劈头一剂消道解毒汤。渴可解。毒可散。自毒既瘥。便能毒人。但着毒者。直教命根顿断。不复更转别症。返阴复阳。杂毒入心也。欲老僧只字片言以冠其首。愧钝根不文。只得向佛头着粪。一任骂我。一任笑我。

　　绝知禅人请题持金刚经序

　　尝闻受持礼拜书写供养。皆六种法师。然而老僧则不然也。若六种持经之益。不若向一言一句处理会得。其益愈多。试向我释迦老人收衣钵洗足已敷座而坐处着只眼。知须菩提赞叹希有。益我持经之功。亦至不思议。百分千分万亿分不及其一者。是阿谁得之耶。

　　寂闻程居士请题鸠友结社

　　斯社中人。坚其心。确其志。复何所为。曰名耶。曰利耶。名高而累己。利广而害身。谛知名利场中。罕有一人半人而远是窠臼。动经尘劫。入生入死改。头改面。不知几千劫数始可出头。犹且不知向上关捩。因我▆闻子布巾葛服。真慨庞老余风。在贫道处朝参暮请。每吃痛棒热喝。意欲就尘劳而作佛事。鸠诸精进善侣。同结是社。递相束敛。递相警策。有时语。有时默。究竟彻头彻尾处稍知痛痒。与三世诸佛把臂共行。历代祖师挨身有分。亦不枉来东塔门下借路经过。

　　棘生白居士请题山居诗序

　　鼻祖西来。不立文字。不离文字。皆直指斯道。无可不可而已。然道在人弘。或拈锤竖拂。或棒喝交驰。或歌咏偈颂。或资生业等。即无机处发机。无用处显用。犹驱耕夫之牛。夺机人之食也。吾子棘生从通州来。又即尘劳而善作佛事。树赤旗于擒纵之际。挝毒鼓于杀活之间。如是雄猛。如是勇锐杰出。生死关头。作山居诗三十首。言言句句。悉是太平中风味。予器之。题片言以佳志焉。

　　而敕钱居士请题听竹楼诗序

　　香严击竹。而敕听竹。竹之有声。愈击愈出。听之有耳。愈听愈悟。是声满楼。是竹满地。诗从中流。不属文字。呵呵。乃教外之别传。非三乘之所及。

　　开禅堂缘起

　　盖闻佛法无主。要假人弘。得人则兴。失人则废。所以达人不可无也。是人也。非生而知之者也。吾教建丛林。立规矩。意在养育贤才。陶铸后学。继往开来。如日月昭示乎天下也。奈何海内丛林。悉忘此意。予不得不犯天下所忌。敢以古今兴废试一论之。上古丛林聚众。朝夕激扬。使悟本心。冀各为一方眼目。辗转传化。续佛慧灯。故古时颖脱者不知其数。此佛法得人。所以兴也。迩来丛林虽在。古法尽忘。招贤弘教。杳绝无闻。自愚愚人。辗转蒙昧。致使初学有志者无处栖泊。无人薰陶。蹉跎白首。不知佛义。此佛法失人。所以废也。不思丛林者何所取义。如来无量劫中修行难得无上菩提。演布三藏。欲后人讲诵参讨。自见本心。古人知此。所以建禅堂。安学者身心。使用力于此。即知是中代出高人。如林内具诸栋木。故以丛林立号。岂如今日驱贤养愚。忘本逐末。以了丛林之事。此非木之丛。实草之丛也。况诸施中。法施为最。如来为法降生。为佛子者。不知本末先后。谓之倒置。致佛日不明者。谁之咎与。故知达人必出丛林。兴废关乎主者。唯主人权柄在手。指呼是从。莅是位不行是道。佛祖宁不皱眉耶。明自参学以来。经历多载。见今思古。每自伤叹。何今古相反若是。古亦人也。今亦人也。古人何增。今人何减。特因昧本忘恩。不思不行而已。若海内丛林。一一皆能体佛心而行佛事。则天下咸成佛国。何今古之间然。况今教禅律人各执一边。互相矛盾。鲜窥大全。岂知无上妙道。出于口为教。运于心为禅。轨乎身为律。三法本一人行。今乃分疆自画。去佛法远矣。明不揣薄劣。忧佛道之不行。虑人心之忘古。欲于通津大郡。建一学业丛林。集有志缁流。究性相之深诠。穷离文之妙旨。破目前之坚碍。消历劫之固执。融五教十玄于毛孔之中。会六相五宗于扬眉之处。通变自在。迥异常情。达磨不向东来。释迦未曾出世。以斯先觉。复教后觉。内外典籍。贵以贯融。罢参者休心无事。初进者励志向前。不计岁月。以彻为期。圆性达人。必从此出。心包法界。体合真空。即一切。非一切。虽度生而无生可度。佛即我。我即佛。虽成佛而无佛可成。佛法之兴。安有涯量。故曰。佛法兴。莫先于得人。得人。莫先整丛林。以教后学。舍此而欲佛法兴者。吾莫知之也。由是观之。无贤主则不出达人。无达人则不兴佛法。反覆推寻。主人为最。此位任大。毋自抑小。宜去高去慢。虚心待物。视此身为天下学人之父母。视天下学人皆我一家之子弟。内则为之聚粮办衣供油。以资其岁月朝夕之需。外则为之请出世名宿。以作模范。薰之陶之。日益日损。方不失为主人之实。虽然。明更有说焉。如来昔以佛法付嘱国王大臣。诚有见于末法之弊。非主持世道者。不能弘扬吾教。愿今举世宰官达士。世道既平。亦宜傍兴佛法。盖三宝乃世间福田。下得一种。收得一斛。谚云。山中无老僧。朝中无宰相。安知满朝文武。非昔修行苦行僧耶。惟冀不忘前因。各出手眼。共报佛恩。使天下丛林。俱兴佛法。贤者进而愚者化。佛教则焕然一新。王道亦不教而善。此二教兼化并行而不悖也。愿与同志共遵之。无负灵山之付嘱也已。

　　题复生柏

　　万峰山去邑二十里。此山居众山之上。乃万峰围绕。四龙拱峙。则云雾烟波。无时不启人耳目。就中十里许。一平如掌。建梵刹曰太平。系田氏舍地。心海法师开山。予与之同参。而师以法爱请予居也。一日同二三子游寺前之东。见柏树四株。同一枯椿上。各生出一枝。已成材。被无知者伐其一。尚存三。予名之曰复生柏。且群木之复生。则松柏之不复生。似超群木之上也。况松柏不复生而生之者。不但上上。而更奇异之最最耳。犹绝后再苏然。自我朝远历唐宋。不下枯木复生为喻。且本不生而生之者。孰以难喻难而易喻易哉。诚迥难易之外。别有千枝万叶。盖荫今世后世者。莫若斯也。偈曰。人亦杰兮地亦灵。枯椿柏树弄精魂。枝头泄尽个消息。不到驴年始复生。

　　宕渠黄龙寺碑文

　　自鹫岭分灯。而冷光热焰。莫可胜记。则幢幢列刹相望者。无越黄龙第一也。是寺去城北二十里。建我朝隆庆年间。兴而复废。递至天启三年。顷出观止法师。于是作狮子吼。地摇六震。道逗群机。若合符节。则殿阁堂宇。焕然一新。咸乘师之畴昔愿轮所致也。而固虑法久生弊。始问记于予。且予幼未经学。不识一丁。敢以鼠尾续貂。只可向冷冷孤光处拨焰。寥寥疏影时洞机。聊泻滴墨。以灾劫石。永同金刚常住不朽之记云。

　　募盂兰盆疏

　　窃闻兰盆一事。是我释迦老人金口亲宣。教诫世人。年年七月十五。煮合罗饭。饭自恣僧。谓解倒悬。致令存殁宗亲。离苦得乐。雪罪增福也。故往往设之。有讹谬。有浅深。从浅者。简也。要也。以一色一香而合罗。不薄乎。以为少也。从深者。广也。胜也。以百珍百宝而合罗。不厚乎。以为多也则。浅深之作法。一法也。厚薄之竭诚。一诚也。以厚而不诚。纵百珍百宝不及一香一色。以薄以诚。即一香一色而过百珍百宝。第我县中仁人君子。随力随分。厚薄浅深。悉从斯举。而圆成法食之合罗。厚薄之合罗。浅深之合罗。则凡圣之未有合罗者。试请雷老先生笔下倒断。未有阿谁不向此中合罗也。

　　募茶疏

　　周檀越因病渴吃茶。吃茶愈加病渴者。信知茶味毒过砒霜。是以泛泛之流终日吃茶。而不知茶味何若。亦复不知施主心行何若。果有四来者。害是病。患是渴。沾一滴。饮一瓢。岂不从斯陡发热恼。而顿获清凉者哉。如周檀越善识茶味。而告知病叟。病叟信笔露布。如许葛藤。都卢付与。正如程居士手里一刀两段也。呵呵。

　　化姜

　　东塔长老。别无奇特。淡饭黄齑。随缘遣日。口贪滋味。推人助力。呵呵。十字街头撞着个卖生姜汉。成就我些恶辣气息。

　　五云山塔铭

　　五云山者。祖方斗宝盖。叠嶂重峦。雄雄而来。垂两寺曰三教三台。皆南滨名胜道场也。而三台住持碧虚尚公。系安岳尹氏子也。从幼出家。瓢笠斯地。自捐衣钵。建弥陀殿。志攻净业。历有年矣。每见妖氛遍作。终不免三灾祸也。复卜五云山中。建普同寿塔。面拱玉屏。石砫雪溪。环绕溶溶。胜概一目览焉。然地直人宜。则灵杰又不可逮也。生焉归焉。则四方六和又庶几不虚也。一日忽问序于老夫。而老夫愧钝根不文。但以实境实事露布。而序之铭曰。

　五云之峰　　高标普同　　人天眼目　　佛祖遗风
　素蓄衣钵　　浩功立充　　雪螺结顶　　拳石砌空
　岑阁南倚　　古树东蓬　　梅冈发秀　　野圃丛丛
　幽谷答响　　远水溶溶　　泉涌左右　　声吼外中
　存殁居者　　耳根圆通　　金刚不朽　　共入吾宗
　叙也铭也　　山水莫穷

　　偶言

　　康熙甲辰九月下东平定李总制旋师。凯音方唱。讣音倏至。李专田差官至双桂请师说法以荐。师以李前屡请未赴。今不可辞。十月三日乃告众。上渝吊慰事毕。告辞。李曰。大和尚宜住大府城。何得区区。辞之。待开奠后。乃治荤席叙谢。师云。斋乃山僧常分。非为令先慈斋也。昔戊子年曾寓李一阳营中。见杀业太甚。力为感化。李曰。和尚吃肉。我即不杀人。乃一时事也。后亦有讥议者。山僧对李道。要得和尚不吃肉。除是将军不杀人。将军不杀人。以德忠君父。和尚不吃肉。以戒报佛祖。老僧才吃数片肉。尚惹众将军生厌。众将军终日杀人。上天岂无厌耶。李遂出示止之。经今不觉十有六载。天下大定。国家无事。众将军已封刀。杀业已尽。山僧岂可无因而再吃肉耶。况大柱国深荷重任。且喜忠孝两全。当清心林下。犹其迟也。李曰。今日方知和尚行径。师遂辞归。

　　松谷禅人乃忠南聚云吹万徒也。持聚云小参纸一幅。中有数言谓。从上古人。单教明心见性。便是的当。次叱五家宗旨。污却古人面目。为自屎不觉臭。又叱今时授受有据。明眼行道者妄行棒喝等事。病僧披览过。不觉痛泪如雨。孰料老胡绝望之日近矣。呜呼。此害不细。不得不饶舌以救将来。盖法本无弊。羊鹿牛之器不一也。渠谓明心见性为当。试问心是何形。性是何物。若以心性是无。则不应言饭是米做。心性是有。则法法头头。不外于是。信夫饭出于米。米岂外饭乎。法出于心。心岂外法乎。如是则知米饭心法一也。达一而不外五家者。明矣。而又谓行棒行喝以至五位君臣者。尽是窠臼。是分别。是取舍。敢保渠未梦见也。若梦见。必不谓棒者拄杖子也。如是古人不应曰。先照后用。先用后照。照用同时。照用不同时。又云。唤作拄杖子则触。不唤作拄杖子则背。又云。你有拄杖子。与你拄杖子。你无拄杖子。夺你拄杖子。又僧参一老宿。入门便棒。进云。打岂慈悲耶。忿然欲去。老宿云。你作打会耶。其僧乃悟。上古目为道具。在人持捉。非止一端。有持木叉者。有持竹篦者。有持弓箭者。有持刀剑者。难道尽是六祖击碓头三下始当。时击碓头三下。乃杖。非弓箭刀剑之种种。渠谓是窠臼。是分别。是取舍。则古人大机大用。脱罗笼。出窠臼。虎骤龙骧。星驰电激。转天关。回地轴。负冲天意。气用格外。提持悉成剩语也。又谓拂者。先儒谈经麈尾也。如是则百丈再参马祖。祖不应。举起拂子。丈云。即此用。离此用。祖挂拂旧处。祖又问丈曰。子已后将何为人。丈取拂子举起。祖曰。即此用。离此用。丈挂拂子。祖便喝。丈大悟。儒之所用麈尾。意有辩别。然麈鹿在群鹿中居尊。以尾东拂则群鹿随之于东。以尾西拂则群鹿随之于西。故儒者用表指挥群徒。亦犹是也。然而儒家用。祖家用。尚隔天渊。宁溷同一意也耶。又谓喝者。咄咄声也。如是古人不应有言。我有时一喝如金刚王宝剑。有时一喝如踞地狮子。有时一喝如探竿影草。有时一喝不作一喝用。又云。一喝分宾主。又云。一喝分五教。难道也是马祖一喝始当。时百丈被喝。耳聋三日。其余一喝。分宾主五教宝剑狮子探竿者。何耶。又谓圆相者。马鸣所现日轮也。如是古人不应变为九十七种。目为圆相暗机。义海字海。意语默论。种种不一者。难道也是马祖送道钦书始当。时只有马鸣所现日轮。何得又有各样差别者。何耶。如渠实未梦见。自是弄精魂汉。何冤先代为窠臼。为分别。为取舍。悲夫。先代立意。各从悟证处。百计千方。直指迷流。圆契此事。不可执一而无余。执余而无一。所谓一有多种。二无两般者是也。渠意以一而不余。余则为窠臼。为分别。为取舍。正是一眼之龟。值浮木孔。千圣尚诃。安用病僧今日如是口业耶。只因渠是狮子身中虫。反吃狮子身中肉。恐将来者去圣时遥。中渠毒药。而上辜先圣。下负己灵。切以是而告诸云。

　　佛事

　　为乘空禅人下火

　　师以火炬打圆相云。乘空上座会么。此是一把无明火。光前绝后赤裸裸。放出些来满太虚。教伊蓦地难推躲。撺下火炬云。咦。

　　为受庵禅人下火

　　师以火炬指面云。者汉恁么自在。向今世门头。洞明劫外。虽有声色睹闻。更无一点留碍。只饶撩起便行。犹欠官钱私债。未审众中可有人替彼了得者么。顾视左右云。如无。待山僧替彼降下丙丁童子。与伊了却。撺下火炬云。烈焰光中休眨眼。寒冰冷地莫存身。

　　为味玄禅人下火

　　师以火炬打圆相云。味上座会么。于此会得。便见来无影去无踪。来时清风送明月。去时明月送清风。撺下火炬云。从兹赤骨冰心去。自在灵光独湛然。

　　为念修禅人下火

　　师以火炬举起。喝一喝云。看看。撺下火炬。鼓掌。呵呵大笑云。只是无人着眼。

　　为恒超禅人下火

　　师举起火炬云。恒超恒超。自秉吹毛。佛来不让。祖来不侥。今日落在山僧手里。与伊一把无明火。管教骨烂皮焦。撺下火炬云。脱体顿超尘象外。灵光一点步青霄。咄。

　　为半偈禅人下火

　　师举起火炬。喝一喝云。向道无眼耳鼻舌身意。无色声香味触法。正当此际。净裸裸。绝承当。赤洒洒。无回互。是我半偈禅人亲证亲得底时节。大众且道他证得个甚么。以火炬撺下云。要识真金火里看。

　　为本无圊头下火

　　师举起火炬云。雨洒洒。风飘飘。涅槃山上寂寥寥。分付空中主火者。放松一着焰头高。撺下火炬云。急着眼觑。莫要燎却眉毛。

　　为敏言禅人下火

　　师举起火炬云。性火真空。性空真火。南北西东。无可不可。烧尽髑髅人不知。无根树子华朵朵。撺下火炬云。咦。

　　为悟圆禅人下火

　　师举起火炬云。一二三四五。金木水火土。个中会得来。随处打口鼓。咄咄咄。逢人切莫莽卤。撺下火炬便行。

　　为宝莲行人下火

　　师举起火炬云。细雨纷纷落翠微。涅槃山上冷凄凄。炉煨品字松根火。烧出摩天铁鹞飞。以火炬绕一匝云。大众还见么。九霄云外。卓卓巍巍。撺下火炬云。咦。

　　为无我库头下火

　　师举起火炬云。观汝风尘却有身。契之法性本无我。也曾几跳金刚圈。今日当炉不避火。咦。光前绝后。莲开朵朵。掷火炬便行。

　　为含平禅人下火

　　师举起火炬云。含平含平。舍死趣生。撒手去处。火焰腾腾。撺下火云。大众举阿弥陀佛送伊一程。

　　为慧光行人下火

　　师举火炬云。一生破活计。苦守到今日。付与火柴头。烧干髑髅汁。撺下火云。个个圆成。人人本具。慧光慧光。何用取我求实。喝一喝。

　　为慧宗禅人下火

　　师云。生从何来。马腹驴胎。死从何去。刀山火聚。喝一喝云。却被山僧一喝。都卢冰消瓦解了也。以火炬打圆相。于中掷下云。南海岸。东塔头。千古万古孰为俦。

　　为乐安行人下火

　　乐安乐安。志已超凡。去投水火。光射溪山。以火炬打圆相云。大众见么。始信去来无挂碍。方知生死不相干。遂下火。

　　为心通碓头下火

　　曹溪赠块坠腰石。老宿记条蛀米虫。惟有心通无所得。临行端坐火莲中。虽然如是。要且行门不别。以火炬打圆相云。心通心通。还会不别处么。草鞋走破千差路。脚底终无一线通。撺下火炬。喝一喝。

　　送尼净空灵骨入塔

　　师云。皮肤脱落尽。惟有真实在。内外与中边。无障亦无碍。咄。信手安在无缝塔里。永同金刚不坏。

　　为静林禅师移骨塔

　　黄金一具骨。久蕴此山中。只为人希识。移来别过峰。如是则层层落落。卓卓巍巍。四方八面。无所觑窥。以拄杖击塔顶数下云。静林师。静林师。塞却顶门者一窍。青松翠柏日皈依。

　　为觉凡监院举龛

　　觉凡觉凡。通身破残。早知是苦。出入何难。以拄杖击龛数下云。拄杖频敲开只眼。一声佛送涅槃山。遂引至火场。举火炬云。山僧示汝烂酸梨。向道相逢不识渠。今日幡然变堆火。烧得渠侬没面皮。遂下火。

　　为皂林觉知监院下火

　　师举起火炬云。苦骨劳筋住皂林。老婆真个老婆心。火神昨夜通消息。烧破阇黎铁面门。撺下火。喝一喝。

　　为发慧优婆夷举龛

　　师以杖击龛云。者个模样。一生倔强。撞着老僧。痛与顿棒。发慧发慧。还委悉痛痒也无。不然且随老僧到火场里锻炼一上。遂引行至火场。举火炬云。发慧发慧。女身男志。持戒参禅。正因修习。不用棺材。惟需火炬。性命今日落在山僧手里。要来便来。要去便去。以火炬打圆相。召大众云。个个翻转面皮看。发慧顿入火光三昧。遂火。

　　为月井禅人举龛

　　师云。一气不来。东倒西歪。大众齐举一声佛号。直送百宝莲胎。遂导至火场。举起火炬云。隔墙见角。已知是牛。隔山见烟。已知是火。性火真空。性空真火。蓦劄相逢。无处容躲。咄。老僧无别相为。助汝者一把火。遂下火。

　　为行首行人下火

　　师举火炬云。行首行首。出家未久。妄念忽生。东奔西走。老僧助汝一把火。烧得汝气冲牛斗。喝一喝。

　　为无隐侍者下火

　　师云。无隐老侍者。终身尚不舍。欲吾火柴头。烧破髑髅也。以火炬打圆相云。飒飒真风满地生。纷纷舍利如雨泻。

　　为林庵禅人下火

　　林庵林庵。苦志住山。掘折锄柄。觅吾指南。咦。老僧助汝一把无明火。烧得汝头上漫漫。脚下漫漫。

　　为廓虚禅人下火

　　师云。廓虚廓虚。出没无拘。撒手便去。火光自如。咦。大众同念弥陀经一卷。助伊东擂西驰。

　　为可可禅人下火

　　师以火炬打圆相云。可可印六。印六可可。富顺开华。梁山结果。返覆追寻。无可不可。咦。老僧助汝一把火。烧得汝光烁烁。净裸裸。

　　为空如知事下火

　　师以火炬打圆相云。空如空如。会么。生年六十五。僧腊十有六。功行圆满时。震威咄一咄。今日落在老僧手里。与汝据款结案。乘愿往生。安养国土。遂撺下火便行。

　　破山明和尚行状

　　住郢州当阳玉泉嗣法门人印正撰述

　　师讳海明。号破山。万历丁酉岁生蜀北果州之大竹。先籍渝州蹇氏忠定公裔。十九岁诣本郡佛恩寺大持老宿脱白。旋听慧然法师讲楞严经。师问常住真心。然种种开示。师不决疑。于是出蜀。住楚之破头山三载。只是胸中厮结不开。必欲明此事。乃依高峰妙祖。七日为限。克期取证。法子一日发极。到悬岩上立定。自誓云。悟不悟。性命在今日矣。立定既久。眼前惟见一平世界。信步经行。不觉堕于岩下。至夜有省。天明高声叫云。屈。屈。落山参诸方。罕可师意。上径山。参雪峤和尚。雪问。你是那里人。师曰。西蜀又过西。雪云。我径山八十一代禅师。也有几个是你四川人。独四川人最是恶赖。师叉手前云。合蒙高鉴。因昆山来数衲子。至夜吃茶。雪举木香炉云。看看是个甚么。师便夺来。作扑碎势。雪连忙两手托住。师喝一喝便出。癸亥冬。参显圣湛然和尚。师问。红脸是关公。笑脸是弥勒。未审此二老出身处。请师决一决。湛云。你看我麻脸是甚么。师曰。不审不审。湛云。你图口快。师曰。苍天苍天。又晚参次。师作礼起曰。学人得个小休歇。来礼谢和尚。湛合掌云。争得底。师曰。婆婆原是小新妇。湛云。前三后三相见。又作么生。师曰。滚锅不是养鱼池。湛云。白鹭下田千点雪。黄鹂上树一枝华。师曰。和尚不顾性命。冷热也不知。湛曰。好个冷热也不知。越明年。补维那职。受具足戒。时师二十七岁也。甲子春。闻天台密云悟和尚赴金粟请。师怀香诣金粟参悟。悟问。那里来。师曰。云门。悟云。几时起身。师曰。东山红日出。悟云。东山红日出。与汝甚么相干。师曰。老老大大。犹有者个语话。悟云。我既如此。你者许多络索又是那里来。师喝一喝便出。次日。同石车和尚进方丈。悟命坐里首。师曰。昨日走得。今日走不得了。悟云。作贼人心虚。师云。是贼识贼。悟颔之。少顷。悟翘一足云。唤作脚则触。不唤作脚则背。你唤作甚么。师曰。婆婆原是小新妇。悟云。饶你道得是。我只不肯你。师曰。用肯作么。便出。一日。猛雨轰雷。悟出堂示众云。假饶雷来打我。汝等如何支遣。一众下语不恰。师曰。要遣作么。悟便归方丈。悟一日落堂。众集久之。悟惟默然。师问。正恁么时如何。悟云。你可到恁么地否。师震威一喝。悟便打。师连喝两喝。悟云。你再喝两喝看。师推倒禅床。拂袖便行。悟追上蓦头一棒。师曰。恁么为人。要瞎却天下人眼在。悟举三圣因缘未毕。师又喝一喝。悟咦一声。出法堂去。至夜。师进方丈。作礼云。今日触忤和尚。悟云。屈打你。师喝一喝便出。悟赶至门外云。我倒不恁么。你倒恁么。悟室中延茶。师赴稍迟。悟藏过茶杯云。你来迟了。茶杯也没有。师将悟前茶杯举起云。者不是。悟笑之。乃出其杯。命西堂职。一日。与悟相遇。悟云。好新鞋。与汝踏些泥。师倒与悟一踏。傍僧云。和尚也好顽。悟云。双狮距爪。你作顽会。师入室。悟向师面连打两喷嚏。师与一推。悟拈拄杖出方丈。师曰。者老贼又恁么去也。侍者寮留师吃茶。悟复来。顾师。师曰。者老贼又恁么来也。悟便卧侍者榻上。师便向悟背抚一掌云。装死卖活作么。便出。丛林公论。当仁不让于师。惟师有之。丁卯春。悟书曹溪正脉来源一纸付师。师受之。辞悟。出山寓苕溪福山。崇祯己巳秋。受嘉禾东塔请。入院阐扬。全提正令。龙象扣击。声誉日隆。庚午。金粟悟和尚专使送法衣至。师上堂云。大庾岭头提不起。鸡足山前成滞货。山僧今日获一披。如云普覆华王座。师于此刹树赤帜三年。凡垂手接人。机锋迅捷。远近观光。罔不悦服。道风遂大振于江南矣。然师又欲唱道于故乡。还蜀抵夔。万有冯铨部郎中伯井延师于梁山万峰卓锡焉。盖西川自宋圆悟大随而后。少室纲宗。久矣绝响。人皆习为讲诵。师一提最上极则之事。远近瞻风。心怀畏爱。道望又于是乎大著矣。及迁中庆后。则有开之栖灵。大宁。紫云。栖凤。宕渠之祥符。大竹之无际。佛恩。叙泸之蟠龙。南浦之万福。至若金城。双桂。皆师逸老最久最盛之地也。住祥符则有江南饱参归来均一老宿苏荐绅流长。大开道场。高敷床座。丛林体裁。无事不备。大宁则有徐居士道臣。先蟠龙之请而不获。先蟠龙行事。遂舍身官潭子。师蟠龙解制。即于大宁建禅期。与徐公说法。以酬为法恳切之愿也。蟠龙则有牟吏部尚书郎秉素奉差金陵。遇朝宗和尚。告以天童衣钵正在破山。归乡与樊总制我劬肃简迎师于蟠龙。大振法道。风励初学。朝夕咨决。甚惬积怀。万福则有谭兵部首四。阖族讲武。累世谈兵。虽当大乱之际。无敢侵。梁万之疆安居。在阵云阐化。亦如治世。末后双桂又以昔年师住万峰德化所洽。怀慕不忘。阖郡绅士。重瞻玉毫。再领慈诲。师法雨均沾。磷火顿息。斯时参徒。常百余人。烽烟虽未靖。蜀道犹未通。冒险乘危。不惜性命。问山寻水。瓢笠同来者。又不足以相容。姚公爰卜一山。有老桂二株。乃旧绅别墅。又古时黉宫。竹树平野。云月曲溪。灵气钟焉。师葺茅安众。以终余年。初非有意建丛林也。越三五年而佛殿法堂高华宏壮。僧寮廊庑。百度皆完。法幢高竖。炉鞴弘开。朝参暮请之众。盈万指而有余。得非法门之大盛哉。甲辰秋。师因三峡重开。以书三唤印正住持双桂。欲买舟往天童埽悟和尚塔。适李总制培之请上渝州说法荐亲。应酬烦重。归山之后。衰颓日增。越丙午春。上堂。辞众。以眼耳鼻舌身意分作六偈。付授六人。趺坐而逝。经旬。颜貌如生。门人遵治命。殓以木直。裰塔于本院后山。世寿七十。僧腊四十三。开堂一十有四刹。说法三十有七年。嗣法弟子八十七人。凡师开法席处。众集如云。久参初进。绝不以词色稍为宽假。惟拈白棒。据令而行。如狮子哮吼。百兽一闻。罔不胆丧。复不问来机利钝。器量浅深。皆施本分钳锤。若拟议而不能顿领。并倔　而妄为低昂。必以痛棒棒到底。直要逼得生蛇化龙。况寻常语默谈笑。皆是陷虎之机。纵有强记座主。辩似县河。一当椎拂之下。即结舌藏锋。嗣是有志道流。收入炉锤之内。锦官年来。尽罢讲席。知有教外别传。正法眼藏。不立文字之旨也。蜀人佥曰。圆悟大师复起于今日矣。岂独衲僧辈下顶门之锤。即王侯公卿。宰官贵要。亦不顺人情。深锥痛劄。赤手提持。俾知法门烜赫。不涉世智辩聪。直教根本无明。当下灰息。如李一阳屯兵涪陵。威怒最甚。师入营中。力为感化。李乃出令止杀。师说法最猛。化物最慈。剑锋上着足。虎口里横身。皆所不惜。自劫运更变来。经历七次大难。未尝以之介怀。缘师识情断尽。了无怖畏。戎马场中。随直摄化。师行脚江南时。已称奇衲子。及后谦光导物。又善协舆情。由是远近慕道钦风。名闻四海焉。孝廉冯百祥梦师授以墨图扇。即举似师。师曰。此文墨之盛也。今料必中。令祖事佛。福荫于公。后果如所言。此又寤寐中信敬而悦服者。然则师之机权。超越佛祖。师之作用。冠绝古今。行藏语笑。细事大纲。若见若闻。卒莫能殚。惟述当日参叩机缘。与后开堂说法实事。俾天下后世景仰其风度者。亦如亲炙云。

　　康熙癸丑年孟夏月门人印正谨状

　　破山禅师语录卷第二十(终)

　　(三世法孙　宜都善溪道束　江陵福昌发宗　堆蓝发慧　竹园通闻　襄州道干　沔州克诲同刻
破山和尚语录第二十卷　堆蓝沙弥光▆对　秀水谢颖仙文英书　倪君亮子天章云望刊)

　　(康熙庚申年季春月嘉禾楞严般若坊附藏流通)

　　双相破山禅师年谱序

　　窃观西来之旨。自诸祖而下。惟马大师为最盛。然后若非滹沱老驱耕夺食。剿绝知见。直指一宗。其不流为教纲理窟者几希。近得天童密老人单拈白棒。中兴济上。又得双桂破山和尚为嫡子。参究猛厉认真。向悬崖绝壁撒手翻身。故其寻常纯用。剑刃上事。任他魔来佛来。总不眨眼。一齐按下。虽有通身手眼。不觉心胆俱碎。无近傍处。呜呼。至矣。至于逆行顺行。神出鬼没。更非常情所测度。岂与夫枯桩上寻奇妙者可同日语哉。法孙竹浪野月二上人奉师丈雪和尚之命来禾。刊老和尚年谱塔铭。补入语录。因以示余。随喜一过。庆快平生。辄缀数语以序云尔。

　　康熙庚戌重阳日槜李约庵道人施博拜题

　　双桂破山明禅师年谱

　　嗣法门人二祖印峦辑

　　平山印绶编

　　明万历二十五年丁酉

　　师生于四川顺庆府大竹县。姓蹇氏。本渝州忠定公后裔。父讳弘。母徐氏。娠师十有五月始诞。眉目挺秀。父母色喜。是年正月二十一日午时也。

　　二十六年戊戌

　　二十七年己亥

　　二十八年庚子

　　师四岁。形貌端正。七处平满。只是终日不语。父母疑其不慧。忧之。师尝语人曰。父母谓我孩孺时发言最迟。

　　二十九年辛丑

　　三十年壬寅

　　三十一年癸卯

　　师七岁。有邻士诵金刚经。至若以色见我。以音声求我。是人行邪道。不能见如来。师随声学诵。父母惊且喜曰。我子说话了也。识者曰。此儿不可测。

　　三十二年甲辰

　　师八岁。入乡校。不以诗书为事。但喜多书上字。先生每加督课。而师仍书如故。

　　三十三年乙巳

　　三十四年丙午

　　师十岁。偶遇一僧。为说世出世间法。闻之甚喜。自此恒觅佛书。虽未深谙经意。然心中恍恍若有契焉。

　　三十五年丁未

　　三十六年戊申

　　三十七年己酉

　　师十三岁。纳室▆氏。人情世事。略不经心。父母责之曰。汝不理家务。他日不知成个甚么人。师曰。看那泥塑木雕的佛。尚有许多人供养。何况男子志在四方。乌可限定耶。

　　三十八年庚戌

　　师十四岁。父母相继而背。师偕兄哀痛迫切。尽殡葬之礼。嗣后每以出尘之念白兄。兄不许。师志终亦不改。

　　三十九年辛亥

　　四十年壬子

　　四十一年癸丑

　　四十二年甲寅

　　师十八岁。时常婴病。自觉世间俱属无常幻境。乃远陟名山大川。一日忽归。遂将妻室安置毕。兄以师为不肖。视如路人。师愈喜游历。更不思归。后尝语侍者曰。我在家时。已作行脚僧了。

　　四十三年乙卯

　　师十九岁。诣本郡佛恩寺。礼大持律主为师。持视师志气轩昂。英姿出类。命名海明。号旭东。如日轮东升。照天照地之意。按。师行实云。我十九岁时。于壁间见志公禅师劝世歌。予读至身世皆空处。不觉堕泪。至夜获一梦。如四山相逼。中间只有一路。一僧对予颂偈云。欲脱娑婆出苦缠。急须精进莫贪眠。声声只把弥陀念。自有莲华托上天。

　　四十四年丙辰

　　师二十岁。持圆寂。闻延福寺慧然法师讲楞严经。往彼听受。至一切众生。皆由不知常住真心。性净明体。用诸妄想。此想不真。故有轮转。自谓我出家原为生死。生死岂不是轮转意。若不受轮转。毕竟要知常住真心。知常住真心。则不受轮转。遂将楞严十卷熟读。于七处征心。八还辨见文中。恍有入处。诣室请益。法师但以因缘开示。不能决疑。呈偈云。我为生死来出家。何须更算海中沙。无常杀鬼卒然至。锦绣文章乱似麻。于是瓢笠出蜀。

　　四十五年丁巳

　　师二十一岁。荆南遇一禅客同行。抵蕲水吴王庙。患痢疾。同行别去。无人相顾。偶有居士张棱溪者。见师虽病。眼光射人。遂延至家中。以药调理三月余。病愈。乃辞谢。

　　四十六年戊午

　　四十七年己未

　　师二十三岁。住黄梅破头山三载。按。行实云。每看古人言句。如银山铁壁。誓愿住山。力究此事。行至黄梅破头山。见泉石幽深。遂缚茅屋。若不明此事。终不落此山。于是草衣木食一生。伎俩搬尽。只是者些无意味底语。疑不自决。乃依高峰。录以七日为限。克期取证。做了四五日行路。似云浮空。亦不惊。亦不怖。一日发急。到悬崖上立定。自云。悟不悟。性命在今日。浑然人境双忘。眼前惟见一平世界。更无坑坎。举足经行。不觉堕于岩下。跌损一足。至夜。负痛有省。高声云。屈。屈。有士进前问师云。脚痛么。师劈面掌云。非公境界。

　　四十八年庚申即

　　泰昌元年

　　天启元年辛酉

　　二年壬戌

　　师二十六岁。参憨山。博山。闻谷。雪峤诸大师。按。行实云。予问憨山大师。教中道。汝身汝心。皆是妙明真心中所现物。如何是妙明真心。大师云。一切智清净。无二无二分。无别无断故。予曰。当时世尊何不与阿难如此说破。只教将心微细揣摩。大师云。要他自理会。予曰。理会即不无。要且不是祖师西来意。拂袖便行。参博山无异大师。问。学人从偏位中来。请和尚向正位中接。大师默然。予出云。老大一个善知识。被我一问。只得口哑。傍僧云。还是你不识和尚意。予掌云。者掌要方丈和尚吃。入浙中参雪峤大师。问。你是那里人。予曰。西蜀又过西。大师云。我径山八十一代祖师。也有几个是你四川人。惟四川人最恶癞。予叉手前云。合蒙高鉴。大师遂留之。

　　三年癸亥

　　师二十七岁。参湛然和尚。是年圆具。按。行实云。予在显圣问。红脸是关公。笑脸是弥勒。未审二老出身处。请师决一决。师云。你看我麻脸是甚么。予曰。不审。师曰。你图口快。予曰。苍天苍天。后于座下顿圆大戒。补维那职。

　　四年甲子

　　师二十八岁。参金粟密云悟和尚。作染牛颂。按。行实云。予在杭州西山病月余。闻天台密云和尚赴金粟请。予抱病过金粟。师问。那里来。予曰。云门。师云。几时起身。予曰。东山红日出。师云。东山红日出。与汝甚么相干。予曰。老老大大犹有者个语话。师云。我既如此。你者许络索又是那里来。予震威一喝便出。师一日坐斋堂。顾予云。他们都作染牛颂。你如何不颂。予曰。颂到有一首。只是铺堂事忙。未暇呈似。师云。试呈出看。予诣师前。画一圆相。于中书一牛字。师云。此是古人的。予一喝便行。

　　五年乙丑

　　师二十九岁。再参湛然和尚于海盐天宁寺。按。行实云。予在天宁一期毕。辞师归蜀。师云。全靠尔辈光扬法门。个个似你都去住山。那个是应得的。予曰。学人病躯。难理常住事。师云。我有天华显圣两个丛林。难道养你者个病人不活。金粟老密只管东打西打。我替他担尽干计。我老汉只用三寸绵软舌。尚被人写帖送我。你们要习。还习我洞上宗好。予曰。和尚但放心。学人固是他家种草。正好拈条白棒。不顺人情。打出祸来。大家受用。

　　六年丙寅

　　师三十岁。复上金粟。主维那西堂事。命造方丈。按。行实云。再参金粟。作礼次。师云。堂中少个打磬的。送你进堂去。予曰。量才补职。师云。正是量才补职。予主其事。师一日落堂。惟默然。予问。正恁么时如何。师云。你可到恁么地否。予震威一喝。师便打。予复两喝。师云。你再喝两喝看。予掀倒禅床。拂袖便行。师追上前。蓦头一棒。予曰。恁么为人。瞎却天下人眼在。师举三圣因缘未毕。予又一喝。师咦一声。出法堂去。至夜。予叩方丈。作礼云。今日触忤和尚。师云。屈打你。予一喝便行。师赶至门外云。我到不恁么。你到恁么。后补西堂。一日相撞。师云。好新鞋。与汝蹋些泥。予倒与师一蹋。师休去。旁僧云。和尚也好顽。师云。双狮距爪。你作顽会。复为承当造方丈。缘浅。过杭州。寓昭庆竹院房掩关。师每以书招出。造完方丈。是冬。众盈五百。师乃命予与五峰分摄两堂。

　　七年丁卯

　　崇祯元年戊辰

　　师三十二岁。悟和尚书曹溪正脉来源一纸。并信金付师。及莫春。寓苕溪福山。越明年夏。受嘉禾东塔广福禅寺之请。

　　二年己巳

　　师三十三岁。八月初一日入院。方伯元履丘公并孙和石茂锡起伯诸护法缙绅居士请开堂演法寺。即清凉国师之讲席。向无提持教外别传者。于是建立天童宗旨。开选佛场。自师始焉。是年。石帆岳司马相访。问法腊多少。师竖一拳。岳顿然面赤曰。我东南水方人民老实。莫在者里惑乱人。师云。贫道行脚十五年。今日惑乱着一个。岳曰。惑乱我则可。只恐惑乱愚人。师云。阿谁是愚人。岳瞪目视之曰。我也是路见不平。见你年幼。未是你做的时节。师云。释迦老子初出母胎。指天指地。难道也是年幼。未是时节么。岳曰。所以云门要一棒打杀。我今日一棒打杀你。且作么生。师作怕势云。贫道性命。几乎丧在门下。岳跃然拜别。

　　三年庚午

　　师三十四岁。为　轹严居士送大悲像入院上堂。少司成埽庵谭居士请题紫柏大师像。通金粟悟和尚法嗣书。悟和尚专使送法衣至东塔。按。师上堂云。大庾岭头提不起。鸡足山前成滞货。衲僧今日获一披。如云普覆华王座。

　　四年辛未

　　师三十五岁。题雪峤大师像。题和石孙居士行乐图。复子谷蔡居士书。题金粟悟和尚赞。示空外逵四维宽法语。起伯孙居士建大悲阁。请师上堂。云。山僧住此二三秋。拄杖芒鞋未彻头。千手大悲来摸索。一茎草上现琼楼。翻刻指月录。流通海内。

　　五年壬申

　　师三十六岁。买舟上天童。省觐悟和尚。过显圣。扫湛然得戒和尚塔。既归。结夏。上堂云。东塔今年结夏。老牛老马归舍。虽无水草供看。且喜鞭绳恶辣。是秋。师欲还蜀。复上天童辞悟和尚。出山到宁波。慈溪尔赤冯居士延至家中请益。冯▆▆▆▆▆术。师力为拯拔。示以正知见。阖宅感悟。复请上堂。及归。辞众。按。辞众上堂云。楖栗横担不顾人。直入千峰万峰去。辞通郡绅衿。遂抵金陵。石衲余公于集生庵请小参。示准提庵琢璞公法语。为报恩寺净心上人题指月轩。游灵谷寺。题偈云。偶来灵谷法堂上。坐听松声递远钟。莫是志公时说法。广长舌底露机锋。及到夔之万县。寓广济寺。高梁绅士寿北涂公中宪瀑崖高公古良甫叔度昆仲迎师至万年寺。虚白公虚席延留。旦夕问道。

　　六年癸酉

　　师三十七岁。梁山邑侯费公冯司列善长胡玉川居士心海法师。请住万峰太平禅寺。师四月入院。蜀人久未响此音。师一演唱。有志正因之士。远近趋风。爰开辟丛林制度。立九旬安居风规。为众提持。捶拂不辍。衲子获益。互相激扬。山还水聚。道化日隆。乃有题十景之句。制先觉宗乘序。归太竹。扫大持剃染师塔。复还万峰。

　　七年甲戌

　　师三十八岁。是年佛殿僧堂。百废俱举。廊庑阶砌。垩墁一新。至冬落成。按。师上堂云。复古太平寺。凄然感废兴。寒灰八百载。破衲两三僧。黠鼠居香积。妖狐吹佛灯。黄金重布地。不识有谁能。与雪滩陈太史书。复江阴冯县令善长书。象崖珽首座初受蟠龙请。师以书勉之。灵筏昌久亲椎拂。师示以偈云。有时度尽驴和马。又去虚空接圣贤。冬十一月受中庆请。

　　八年乙亥

　　师三十九岁。春三月。维丰朱公登伯冯公请住中庆禅寺。四方翕聚。锻炼既严。省发亦众。遇境逢缘。转加策进。故入院上堂云。山僧向南方走一回。拾得几个金刚圈。一篮栗棘蓬。今日对人天众前。不辞拈出。与诸人共相吞跳。以拄杖打圆相云。者是金刚圈。试跳看。复竖拄杖云。者是栗棘蓬。试吞看。(云云)是年。悟和尚七帙。师修启专使上天童庆祝。复瀑崖高公问道书。复无际凌虚公书。复昭觉惟一公书。

　　九年丙子

　　师四十岁。缁素向化。众多事繁。立体宗宁为监寺。及师诞辰。万指围绕。复宕渠流长苏公问道书。复雪门璨别峰玺字水拙书。是冬受开县栖灵请。

　　十年丁丑

　　师四十一岁。秋八月。住栖灵。冬十月结制。制中为众提撕。略无倦色。按。病起上堂云。病僧为病极。说法乖法式。静地念摩诃。寻声入福慧。复云。二十年来经药饵。不知此疾是膏肓。复破浪舟偈云。梅华雪子竞峰头。开落浑然春信浮。触到面门须着眼。莫教穿过臭髑髅。示竹微奉离指示法语。

　　十一年戊寅

　　师四十二岁。冬十二月。檀越苏流长请住渠县祥符禅寺。先是。君一老宿与苏公阖郡绅士商确已定。欲建禅期。须行南方体裁。及师入院。百度整齐。遂立君一公为监寺。总理院务。衲子四来。率多气岸。按。解制上堂云。祥符解开布袋。放出一群猛虎。不会狮子翻身。个个解打口鼓。蜀都自此咸钦法化之盛矣。

　　十二年己卯

　　师四十三岁。春二月。王兵马太乙李居士凤山请住广安大竹县无际寺。师初虑故里人愚朴。难向佛头着粪。先复王公书云。贫道垂髫时。视乡党中人多脂粉气。今门下欲贫道唱还乡曲。想是鹅王择乳。素非鸭类耳。至四月。师与众同赴结夏。安居龙象蹴蹋。展佛祖机用。一郡欣所未闻。后欲以梓里之情。延师久住。时万峰众护法以太平开拓有年。宜永标赤帜。不可虚席也。乃强迎归万峰。

　　十三年庚辰

　　师四十四岁。是冬。重整炉鞴。痛施钳锤。英灵泉涌。气吞诸方。忽一僧从聚云来。将吹万上堂语呈似。师看毕。太息久之。乃普告大众云。聚云钉椿摇橹。妄拟祖庭。反谓嫡悟嫡据者为非。自甘嗣远嗣死者却是。甚至穿凿识案。谩惑无识之辈。纽捏枝派。冒籍有宗之门。不知大慧门下有九十四人。迄今五百年来。久无影响。而聚云辈焚香发誓。结五十三人。挝鼓升堂。一旦嗣之。不知斯辈得何据乎。试问聚云辈梦眼。何故不开。活的不嗣。而反嗣死无对证者。何不索性做个过量人。独擅嘉声。亦得。而乃刺脑入胶盆耶。既谓汉月致书。识聚云为大慧种草。则何不效黄檗。不嗣马祖而竟嗣百丈。今聚云反嗣大慧而不嗣汉月。较之古人之智。天渊矣。遂作佛道声价以辟吹万远嗣大慧之妄。十二月。开县徐檀越通碧特修大宁伫候。复有叙府牟吏部尚书秉素樊督台我劬二护法专启。延师蜀南阐化。师以先受大宁之请为却。而牟慕道之心甚切。更不相让。越明春。重遣员役舆师。遂南行矣。

　　十四年辛巳

　　师四十五岁。二月过酆邑。觉城柱迎师入平都山。与绅士同请益。并祈法语。及抵叙州。缁素驰逐瞻仰。师曾有偈云。拄杖肩舆入市廛。大惊小怪乱言传。虽无道况垂千古。却有禅名播万年。牟遂延于佛莲禅院。日夕咨决心疑。满慰夙愿。以牟昔年奉差金陵。南中士大夫结社集生庵。牟得与同参。后因王程期迫。依依难别。朝宗和尚告曰。天童衣钵。正在破山。归而求之。何用他觅。今入师筹室。方知朝宗和尚恩大难酬。厥后师蟠龙开炉。峨嵋瓦屋僧侣云臻。久参初进。一皆觌面提持。按。是期上堂云。凛凛朔风吹敝庐。人人冻裂个皮肤。就中有点天然别。分付梅华树几株。时牟与樊喜法席之盛。得未曾有。

　　十五年壬午

　　师四十六岁。春初于蟠龙解制。即放舟东下。过开县。应徐公之请。而徐公已谢世矣。自师南上时。致书相报。徐公适于官潭舟中开函。不能速就思绪。便投身水中。徐公本浙人也。原亲觐天童悟和尚。起法名曰通碧。客于开县有年。故慕道之笃如此。四方闻者。皆谓徐公真为法忘躯人也。师为彼小参云。西津坝即西方境。官潭子是白莲池。时大众感叹。欲久住大宁。共酬徐公之愿。伊阖宅不废初志。一一倾心。大开法席。乃安徐公位于禅堂之侧。与众同事作十二时歌。撰黄龙寺碑文。

　　十六年癸未

　　师四十七岁。壬午冬。师在大宁闻乱风渐起。乃归大竹之佛恩。以佛恩山深。可避故也。此时人多风鹤之惊。大众亲师已久。依依不忍离其翼赞。丛林担荷大任者。则有雪臂峦。敏树相。澹竹密。孤石宪。燕居申。丈雪醉。三吴等。重为修葺。安众待时。按。佛恩录云。千千龙凤从兹止。万万狮麟自此归。即竖大殿日上堂语也。是冬。烽烟四告。师谓众曰。汝等远避。老僧听天安命。群贼入寺。见师形貌奇伟。误认为达州唐进士。欲加苦拷。师慈心善导。为说山中道人行履。贼皆释疑散去。即有偈十首。其一曰。须短发长近俗容。安名立姓谓唐公。于中幸有一星别。说法声同意不同。时众皆远遁。惟雪臂峦一人不离左右。虽与难。亦无怨也。厥后众方归强。师过万峰。抵佛香建活埋庵。

　　大清龙飞顺治元年甲申时蜀中未通尚沿崇祯十七年

　　师四十八岁。春三月。蜀江北岸。遍地干戈。惟南岸山溪险危。兼有土兵御侮。专使驰书达石砫司秦总戎良玉夫人处。秦即差官同永贞上人过忠州迎入石砫之三教寺。风土人情。更觉淳厚。可为安居之地。

　　二年乙酉以至丙申年止蜀中尚沿明号

　　师四十九岁。彼司之人。向沾法化。信敬有加。初为隐遁计而瓢笠追随。复成法席。示寿山福。苍松鹤竹帆波觉。城柱默石悟法语。示马宣慰嵩山偈。复黄铨部郎六解书。

　　三年丙戌

　　师五十岁。春正月。师诞辰。缁素同庆。皆以世礼尊之。师亦怡然大快。时故旧绅士或专书慰问。或亲炙座前。如秉素牟公以古人悬草履于门上为问。师复之最详。与王相公春石书。与田兵宪素▆书。

　　四年丁亥

　　师五十一岁。是春近宸张公请住天祐寺。师于佛诞日入院。冬建禅期。盖张公以司人未闻西来密旨。坚请曲垂开示。提醒人心。邻有三台寺。碧虚老宿事师最切。自造寿塔。乞师作铭。并乞题行乐图云。行住坐卧。人之威仪。松竹梅石。山之秀气。器界根身。万法归一。尔鼻兮香金炉。尔足兮蹋顽石。尔耳兮声幽松。尔手兮执如意。尚余竹与梅。坚节而素质。呵呵。堪笑尔碧虚。堂堂乎若是。

　　五年戊子

　　师五十二岁。兵戈纷起。民不能耕。所遭饥馑。有骨力衲子。同甘寂寥。勇锐办道。师亦弥加提策。即有客相访。随家丰俭而已。示石年曹公偈云。为月开门笑远山。光楼声发骨毛寒。老僧无别营清供。待客惟将竹数竿。

　　六年己丑

　　师五十三岁。嵩山马宣慰请师为祖覃太夫人良玉对灵小参。三教主人常然公为师永贞长老请对灵小参。复侍伫黄公书。示厥中侍僧法语。二月。东川吕相国专书迎入司中一晤。初以老病为辞。吕因军务所羁。不能趋榻。强请再三。师乃策杖而往。一见便把住问云。你是吕相国么。吕曰。不敢。师云。父母未生前姓甚么。吕拟议。师便棒。吕大怒。师复打。吕趋进。师笑云。将谓将谓。原来原来。遂说偈云。无端平地起孤堆。吓得虚空颠倒走。痛打金毛人不识。几乎翻作跳墙狗。吕出诤论。以势相加。师又说偈云。父母未生前句子。等闲棒着发无明。猛然省得非他物。十八女儿不系裙。吕乃省。送归三教。后通书云。承施棒喝。却得透脱一阵。黑风黑雨。原自天朗日晴。只恐一伙盲人。不识此段因缘耳。师复书云。昨与阁下弹丸地上相逢。此奇缘也。势不可不斗胆。果符素心。漆桶子快。不然。老僧与阁下咫尺天涯矣。承命敝檀越坚留三教。因天祐人来接归。聊具瓢拂机缘偈语。以悉鄙衷。吕专书谢云。远承切念。亲嘱慈旨。从今拜教多矣。他年天台山上。幸以只手相携。(云云)五月。石司亦有烽烟侵境。吕专使请师过渝之彭水。师欲上峨嵋逸老。辞吕出江。

　　七年庚寅

　　师五十四岁。时立阳李总戎屯兵涪陵。特营精舍。坚延憩锡。师以间关险阻。暂允其情。后李事师如弟子礼。师尝谓李曰。上帝好生。宜护惜残黎。李即出令。不许误杀一人。迄今蜀东颂德不已。小山于总戎闻师直心导物。未亲法音。延至黄化城署中。频频请示佛祖因缘。师一一随机奖劝。或说罪福受报好丑。皆以不杀为至德。于心感悟。乞垂法语。并请题双松偈云。城开黄化松双栽。为鼓风涛引鹤来。近日如何枯不并。独参天地靖氛埃。方欲久沾慈诲。而李复延归涪陵。

　　八年辛卯

　　师五十五岁。是秋。张兵与于李相战。师复入南滨。进梨水忠路司覃公讳敦源者。延住福田寺。礼遇甚优。有苦李昔拈今熟也之句。盖覃曾亲师椎拂。故契合如斯。铁鹤寺象崖法嗣讣音至。师悼以偈曰。遥闻铁鹤已冲霄。留下空巢期寂寥。瓢笠思随云水散。风帆义逐雨华飘。念年鼓粥终初志。十处开堂始称豪。同泛锦江三峡上。岂知尔去益吾劳。是冬。万县首四谭公以北岸地方烽烟大息。悬伫归里。犹慕景星。专使延师出江。重布当年法化。

　　九年壬辰

　　师五十六岁。是春。率众还。南浦谭公迎于太白崖。万年寺居焉。见愚贤庵玉环续长等获瞻师面。如隔世重逢。左右给侍最为精勤。首四谭公每邀谭爵台士心西昆两大护法。与师终日剧谈。共慰多年积慕之怀。请题太白崖诗云。太白危岩坐。舞华飘杖黎。穿人鼻孔句。为我省诗脾。调古喷寒玉。风高长紫芝。词坛骚骨在。付与林鸟啼。缁素方谋久住之策。本明彻西瞿望亦缘别师有年。议诸檀越梅王冉徐杨等。请师过开县休夏。及到龙城。见闻者莫不合掌加额。咸称古佛重来。与本明偈云。干戈队里几经秋。恐我师徒难聚头。今日相逢舒一笑。两城烟水自悠悠。四月一日于紫云寺安居一期毕。范杨二檀越请于栖凤结制。师升座云。紫云解座。栖凤升座。虽是两彩一赛。要且不离者个。以拂子打○云。佛子住此地。则同佛受用。常在于其中。经行及坐卧。至冬。高梁圣瑞姚护法请住金城寺。乃为众开炉。旧日参随衲子同聚法筵。大振颓纲。宛如昨日。

　　十年癸巳

　　师五十七岁。圣瑞姚公请于师曰。和尚门墙高大。龙象甚多。非大道场不能海纳山容。弟子卜得一山。俗传古之黉宫。尚有老桂二株。局面恢弘。可建一大梵刹。乃屈杖履一游。师览云。此山较之千二百五十人同居。犹其少者也。是秋。鸠工采木于佛成道日。竖大殿方丈僧堂三十余楹。即名之曰双桂堂。遂结冬安众。顿成大观。

　　十一年甲午

　　师五十八岁。丈雪醉自夜郎来省觐。师命上天童代扫悟和尚塔。每告醉曰。老僧欲诣先老和尚塔前拈一瓣香。奈年来荒乱。道路荆蓁。汝不辞劳。可先为老僧一往。遂书送行偈曰。雪骨冰肌谁个知。临行相赠扇头诗清。风赢得还归握。漫莫逢人露一丝。并送法孙佛冤法语。

　　十二年乙未

　　师五十九岁。得法弟子分化四方。凡乘▆▆▆者。闻师严峻之风。咸欲亲承棒喝。奈川原旷绝。兵燹之后。百里无人。其负笈来从。有树下宿者。有冢间宿者。有溪畔岩穴而宿者。皆冒险乘危。甚至官司嫌疑而鞫问者。如斯道路。楚水秦关。犹雾拥云臻。是冬。立灵木绶空如禅为监寺。心宗慧心为副寺。清溪为首座。本如为维那。道雅为典座。松溪为直岁。卓尔朴存燕石继竹为知客。云幻圣可参之西钵忘我东也为侍司。分领其事。规约整齐。双桂道风大振遐迩矣。谢铨部郎沛之。曾邑侯胜幢入山问道。答田司李维叙书。答牟将军麟玉书。复赵孝廉羽鐄书。复法孙语嵩裔书。

　　十三年丙申

　　师六十岁。复李制台培之书。复方太史神生书。复文督学君山来韵。为冯明经砥中荐先考。列司善长对灵小参。是年。凡嗣法门人。远近学侣。皆集座下。同庆大年。虽遐陬僻壤。莫不绘师像而瞻礼焉。

　　十四年丁酉

　　师六十一岁。关南平西亲藩福晋专使赍信香法衣并法被炉奁华幔茵褥。凡法座之可严饰者。无不备焉。请上堂说法。请题自真赞及法语以归。缘法孙懒石聆住汉中府静明寺。与藩府相近故。特来请法也。

　　十五年戊戌

　　师六十二岁。慕义谭侯府士心荐先慈请说法。师命灵木缓理院务。同众至天城对灵小参。谭感谢请于太白岩万年寺休夏。寻受请结制。师暇时偕诸公游天生桥流杯池岑公洞。胜迹名踪。皆有乘兴之句。是冬。归双桂。时丈雪醉住嘉禾青莲寺。东塔监院清白常勤。旧房僧慈霖洽同绅士金太师之俊谭司业贞默朱郡侯茂时汪进士挺王方伯庭文学施博翁天麟法侄严大参等。修公启请再住东塔。师因巫峡烽烟未尽。犹多阻滞。以稍迟趋命复之。复径山法弟费隐和尚书。示再三法语。示铁印法语。示野月法语。

　　十六年己亥

　　师六十三岁。李制台出师夔关。专书问道。师复最详。更赠以偈。有重开巴国苏民困。再造夔门起世贤之句。李览大悦。志拟旋师。躬亲法座。后巫峡屯兵六载。屡裁问答之书。

　　十七年庚子

　　师六十四岁。峨嵋诸刹名宿思聆法音。欲究此事。有法孙紫芝住峨嵋之万年寺。众与商确。专趋法座。启师逸老峨嵋。师辞以衰病。不能跋涉。后峨嵋高志之辈。皆接踵而来。朝夕磨砺。师施以本色钳。锤均有深省。

　　十八年辛丑

　　师六十五岁。法堂告成。廊庑毕备。复建一楹于法堂之左隅。题曰寝堂。凡斫木拽石。挑砖运瓦。皆僧侣躬为之。犹有力行而恐后者。制台李尝问使。双桂丛林体制。僧徒功行何如。使对以梵宇巍峨。寮舍恬静。其中皆真诚学道之士。约万有余指。李乃大书灯传无尽四字额之。

　　康熙元年壬寅

　　师六十六岁。为灵隐文题自真赞。为两生从题自真赞。为法孙憨月燕石题自真赞。复白刺史完初来韵。师与白酬答最契。有惆怅离骚坛未冷。平都山又墨花生之句。是年师归故里。重修度亲庵。安众学道。与众说法。用报亲恩。盖此庵建于崇祯末年。以世乱未及落成。今特为修理。亦不负度亲初志云。

　　二年癸卯

　　师六十七岁。为印贞刘夫人荐夫君谭西昆上堂。为梁山县令飞云彭公入山饭众上堂。为襄阳于元戎小山题平寇伯彦侯曾公像赞。复重夔镇程元戎万夫书。复忠南汝止高副使书。复遵义余太守君维书。示谭虞卿任卿两总戎法语。题天童悟和尚真赞。复风穴云峨法侄书。

　　三年甲辰

　　师六十八岁。是秋巫山已定。楚蜀道通。师有天童之行。速于急湍。乃发书渝城。唤莲月正归。书云。双桂常住。汝当来接手。以代一臂之劳。令老僧往天童扫塔。报师恩德。不忘递代相承也。万望垂怜。至祝至祝。正趋座右。时制台李凯旋。太夫人讣音倏至。即差员役进双桂请师荐亲。前归巴渝。以候杖临。师命云峤水监院。莲月正领众。乃过长寿县。及抵渝城。缁素争先拜于街市。乃至屠儿。亦皆稽首。李延寓观音寺。于官衙设座。请师为母说法。李跪听母位之侧。盖思亲之切而尊法之至也。示李制台杨夫人法语。示子李雯法语。示秉儒牛公偈。示宝峰慧偈。后李欲留住崇因寺。师不胜应酬。辞归双桂。道途风雨。每有寒暑之恙。扫塔之行。自兹未果。

　　四年乙巳

　　师六十九岁。丈雪醉中兴昭觉。张抚台坤育。郑提台西云。郎藩台钧衡。李臬台息六。郭道台余庵。冀府尹蓑翁。入山问道。醉以师平素行业。动静体裁。出词吐气。迅捷锋铓言于众宰官。皆怀企慕。乃力修昭觉。各通请书。师以老病辞谢。时澹竹密自成都草堂特趋庆祝于佛成道日。师命秉拂上堂。以法衣拄杖炉拂等总付代劳。夔州邢府尹拙溪入山问道。师示以偈。食禄元来各有方。老僧双桂君瞿唐。相逢没甚好消息。拳头巴掌绝商量。新宁沈县令廷劢入山问道。是冬南北学者及得益弟子连袂而来。趋归如市。师命众执事竭力开炉。弥加整饬。乃普告大众曰。今年不惜眉毛。重打口鼓。向后更不说禅。亦不说戒。尔等欲参禅受戒。不可后也。众谓师年尊谢事之说。而不知已无意于世矣。

　　五年丙午

　　师七十岁。正月十五日将眼耳鼻舌身意分成六偈。付嘱六人。以终生平之事。越廿一日。师诞辰。远近士大夫。当道宰官。及入炉鞴久近弟子。左右环拥。莫不怀香瞻恋。共庆大旬。自此谢绝人事。闲居寝堂。至三月初十日。师示微恙。落堂告众云。老僧年经七十。四大渐颓。报缘将尽。众等白言。专人请医。师云。不可。人生去来。原属平常。何必贪寿。但率众修塔。乃是真孝。老僧行径虽异诸方。然去亦不同故套。从上有坐脱立亡者。有拈拂竖指者。有奇言妙句惊世骇俗者。老僧若入涅槃。秪是起居如故。候时至则瓜熟蒂落。自然之道也。至于丛林风规。确守为上。亦如老僧住世无二。勉之。所有竹杖瓢笠道具之类。分与旧契。尚存衣钵之余。可付丈雪醉修昭觉祖庭。至十六日午时别众。众皆潸然。师却就寝。少顷复坐。指烛顾众而逝。僧俗吊慰。哀声震地。丈雪醉至。欲舁棺至昭觉建塔。众皆力争。遂塔全身于本寺万竹山之前。仍公举云峤水为监院。众执事如旧。丈雪醉负衣钵爪发。塔于昭觉影堂之侧。师建法幢凡十有五。升堂语要。普说小参。机缘法语。拈颂偈赞。书问杂着。先是丈雪醉编成十二卷。离为二册刊。入嘉禾楞严藏室流通。其有后录如记录。参之秘所集。亦刊行以寿于世矣。剃度弟子印开等凡百余人。嗣法弟子八十七人。南北分化。各振家声。或辅弼丛林。深养厚蓄。或诱一郡。或导一国。或居止不定。诃佛骂祖。虽未付授而昭昭然大有光明者。又未可枚举也。若夫宰官绅士。有入山问道者。有久入参请者。有随缘理会而渐渐发悟者。有亲受钳锤而处处露锋铓者。有同事摄化而弘护法道者。亦莫能尽述。师根性猛利。天资高强。工夫急切。彻悟渊深。行脚扣击。当锋已少其人。出身作用。接物端如掣电。所以自东塔开法。至于西川十五名蓝。驱耕夺食。皆是利害脚手。锻生炼死。无非恶辣钳锤。凛凛威光。如岩壁千仞。赫赫声誉。似雷震九天。纵逢剑戟武夫。瞻德容而敛其暴怒。即遇王公宰辅。钦法令而小其威权。晚年随乡入俗。谦光应机。笑里有刀。泥里有刺。或语或默。或喜或嗔。皆莫辨其可否。直令人怀疑而发悟。差殊品汇。教泽均沾。一知半解。虽士庶亦有焉。故示寂时。毋论远近贵贱缁素。挽词哀声盈门。而追慕不已耳。今敬述平生出处大略。考全录岁月而编次之。以为后世取则云。

　　破山明禅师年谱(终)

　　破山明禅师塔铭

　　敕封征仕郎翰林院庶吉士癸酉科孝廉巴县刘道

　　开撰文

　　赐进士及第内弘文院编修遂宁县李仙根篆额

　　赐进士出身征仕郎礼科给事中前吏兵工左右给事中翰林院庶吉士广东道监察御史刘如汉书丹

　　原夫江汉炳灵。岷峨毓秀。山川间气。圣贤笃生。自少林西来。曹溪缵绪。而南岳一马。首诞什邡。是则宗门之盛。实吾蜀人启之也。自时厥后。代有名宿。莫不家敷智蕊。户灿心灯。求其得髓弘宗。圆机应世。王公钦范。走卒知名。本卫法之苦心。运大人之作用。逆顺莫测。游戏无方。不得不推我万峰老人矣。师讳海明。号破山。俗籍顺庆之大竹。元勋奕叶。相传蹇忠定之裔孙。古佛因缘。共说昭觉勤之转世。生含异质。幼挺奇标。尧眉舜目。几符智者之姿。龟背鹤形。不让纯阳之表。亦娶妻而生子。同耶输与罗睺。行年十九。忽厌尘凡。剃发出家。挑包行脚。偶听慧然法师讲楞严经。至一切众生。皆由不知常住真心。性净明体。用诸妄想。此想不真。故有轮转。遂终日疑闷。乃阅古人公案。如铜山铁壁。无隙可入。于是孤身出蜀。见数耆宿。不能决疑。俄住楚之破头山。刻期取证。以七日为限。逼拶至极。经行万丈悬崖。自誓云。悟不悟。性命在今日了。时交午未。忽见银色世界。一平如掌。信步举足。不觉堕于崖下。竟将左足跌损。从前碍膺之物。泮然冰释。高声叫云。屈。屈。自此出山南行。参数员尊宿。末后至金粟。机锋上下。才辩纵横。粟书源流一纸。加以信金一缄只受。下山暂住苕溪。己巳秋。嘉禾绅衿请住东塔。远近学者。归之如云。粟聆之曰。华开槜李。果熟蚕丛。癸酉春回蜀。卓锡于万峰古刹。学者归之。亦如东塔之众也。有黠鼠窥香积。妖狐吹佛灯之句。盖鳃鳃乎有今日狂禅之虑矣。师主万峰。凡十余年。甲申以来。刀兵横起。杀人如麻。有李鹞子者。残忍好杀。师寓营中。和光同尘。委曲开导。李一日劝师食肉。师曰。公不杀人。我便食肉。李笑而从命。于是暴怒之下。多所全活。昔人以澄公之于二石。如海翁狎鸥。师不但狎也。而且化之矣。拯溺不规行。救焚无揖让。此之谓也。然自此人目师为酒肉僧。反有藉师为口实者。师以救生为卫法之苦心。甚不得已也。壬辰癸巳间。蜀难渐平。师回梁山之金城寨。去寨半里。有旧绅别墅。尚余老桂二株。师葺而居之。颜其堂曰双桂。门曰福国。粗成丛林。而四方学者。至复如归。师随其一知半解。辄有付嘱焉。或疑其付法太滥。而不知师于此又有深心也。盖佛法下衰。狂禅满地。倘一味峻拒。彼必折而趋邪。师以传法为卫法之苦心。甚不得已者也。师之名。上自朝廷。下及委巷。近而中夏。远而外国。罔不闻知。总制李公奠安全蜀。数遣使迎师。皆力辞。甲辰秋。再使敦请。师不得已。飞锡临渝。盘桓九旬。相得甚欢。李公享师以牢醴。师阁箸曰。山野昔遇恶魔而开斋。今逢善友而止晕。从兹不御酒肉矣。遂辞而归。丙午正月廿一日。寿臻古稀。道俗集庆者。万有余指。至三月初十日。师示微恙。预申没后之约。不用茶毗内棺外椁。便服入殓。窆如俗人礼。是月十六日亥时。盥漱搭衣。以手指烛。端坐而化。寿七十。坐腊五十九。坐道场语录一十二卷。入嘉禾紫柏院。流通海内焉。时有得法弟子丈雪醉公。将塔师全身于梁之艮龙山麓。影堂设于成都之昭觉。走书请铭于不佞。道开矍然曰。予何言。师之道德在天下。天下之人能言之也。操履在丛林。丛林之人能言之也。必欲予言。亦言其甚不得已之苦心耳。夫甚不得已之苦心。是马祖之所难也。马祖之所难。而师易之。虽谓师为什邡之跨灶可也。爰系之铭。铭曰。

　坤维禅宿　　肇自马祖　　临济沩仰　　两灯并谱
　济下儿孙　　杨岐独盛　　传至天童　　枝端派正
　万峰崛起　　忠定后裔　　矫矫人豪　　堂堂法器
　十九辞家　　廿七圆戒　　不屑蹄涔　　直操溟澥
　金粟老子　　眼明手毒　　一瓢恶水　　洗肠换骨
　再振滹沱　　旁起四宗　　花开槜李　　果熟蚕丛
　九坐道场　　单提心印　　魔与魔民　　一战而胜
　烹佛锻祖　　补天立极　　师于祖庭　　实有勋惠
　劫遭离乱　　杀人无算　　处剑戟林　　如家常饭
　游戏神通　　饮酒食肉　　长鲸吸川　　烧猪果服
　但尔诸方　　不当学我　　伊尹之志　　有之则可
　酒肉破戒　　滥付招毁　　原师之心　　大不得已
　天子闻名　　王侯愿交　　黄麻不羡　　青山逍遥
　行年七十　　化缘已毕　　双林双桂　　是一是二
　无偈可留　　无法可说　　狮子频呻　　指烛而灭
　遗令官敛　　法同缙绅　　身后一着　　犹是逆行
　艮龙之麓　　窣堵坚好　　八部天人　　香花围绕
　只履已西　　幻壳斯藏　　我铭贞石　　万祀垂芳

　　破山明禅师塔铭(终)　　　　　　　板附楞严

　　(浙江湖州府尹副)

　　(曹溪正脉三十七世法孙彻岩捐赀敬刊)

　　(破山老人年谱补入语录流通海宇)

　　(法孙　正生对　常奇书)

　　(康熙庚戌冬日嘉禾楞严寺识)
