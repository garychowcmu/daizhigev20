嘉兴大藏经　玉泉莲月正禅师语录


　　叙

　　余不敏生平仅知儒行未谙宗门大旨何能阐扬禅理但今莲月大师系临济传灯不能无乡山雪窦之感余乡雪窦古名山也荒废者数百年明崇祯间为石奇和尚垦荒辟芜开拓大乘今称伟林焉其派分于天童而祖于临济盖以天童密云师接葱岭只履之系明天启中聿兴废址集众广教恒不下数千僧阅今六十余年道场之盛东南宗为第一临济湮远之模实于此大振猗欤密师诚临济之后身也按达磨辞梁武而别即折芦一枝渡江而西止少林西舍面壁九年乃去后宋云奉使西域遇师于葱岭然后知达磨终归西天厥后竟邈乎不可闻矣迨密师至天童而临济宗门焕然蔚起其演法于四方者实繁有徒独是石奇和尚振兴余乡应梦名山住锡于雪窦古刹其间开创缔造招提普渡不减于天童之巍焕洵大观也莲公为密云之孙石奇之侄渊源一派嫡有薪传乃自天童扫塔归玉泉者七载于兹余宰当邑拈香诣刹遇大师于方丈欢然道故掬其容止文章吞吐经史虽身入淄俦犹不失儒者气象似亦有九年面壁之证候者乎稽其飞锡所至于夜郎为荐绅先生请于牂牁郡九青山东印寺开堂又以顺庆鹤鸣山大建法幢迨渡三峡复为众士夫相留福昌祖席四载则知其德行法教与竺道生之竖石虎丘殷七七之烂熳杜鹃了元之运巨木于门内为苏子瞻黄鲁直雅重者并垂不朽云今玉泉为
制台蔡大护法修葺而余得乐观厥成其规模宏丽亚于天童雪窦呜呼临济之盛又见其一班矣然余尤有感焉昔司马子长遍历名山大川所以嬉笑怒骂皆成文章今大师所游何以异是其间啖云芝逢石髓真有得之心而应之手者是月也大师开堂接渡吾知其坐象挥麈授喝衣钵者皆拈华微笑洱龙拱听顽石点头矣爰爇瓣香以叙其略偈曰。

苇渡慈航到玉泉无言铁钵自生莲四明太白光长照又见荆山祗树园

　　康熙拾柒年黄钟月谷旦
赐进士第文林郎知当阳县事加一级▆明俞廷瑞顿首拜撰

　　玉泉莲月正禅师语录卷第一

　　门人发慧录

　　上堂一

　　住郢州当阳县玉泉山景德禅寺康熙十五年五月初一日师在江陵福昌受请拈帖示众云开缄白纸文采全彰重加一点圭角太露恁么见得灵山付嘱正法眼藏总在里许若要大家知却请维那宣过。

　　指法座云此宝华王座亦说佛法亦说世谛总要与三世诸佛历代祖师出得一口气喝一喝云遇贵即贱遇贱即贵。

　　升座师云境上辨别固是周遮句下承当亦非唧溜还有机前领旨格外明宗底衲僧么出众相见僧问惟善法席智者道场两处施设未审作用还同也无师云相席打令进云忽遇其中人来时如何管待师云格外安排僧礼拜师乃云动无动机十字街头着脚静离静境万峰山顶横身堆蓝山即在闹市里闹市里即是堆蓝山虽有动静却无动静之形虽当往来安有往来之迹所以道法随法行法幢随处建立贵得宗风不坠正眼流通且转境应机一句作么生道云归青嶂澹水入碧潭清。

　　入院方丈云立主立宾一问一答机锋峻峭犹涉　纤山僧者里只饶口似悬河眼如掣电惟拈一条白棒与伊据款结案。

　　檀越任熙子院主禅悦请升座师云城市山林理惟一致云水车马道绝殊途众中有两眼大开千差同照者么出来互相激扬僧问如何是玉泉境师云堆蓝山下珍珠水进云如何是境中人师云拍掌珍珠涌出来进云人境已蒙师指示当阳一句请拈提师震威喝一喝问法鼓初挝人天普集祖令当机作么显示师竖拂子云见么进云布裈大师今日来也师云直教天下人同见进云诸祖堂前新举唱堆蓝山上又生光师云仰之弥高僧礼拜师乃云云壑幽深松风水月呈句林峦秀丽鸟语华香发机大好现成佛法全舒本地风光况此山乃隋时智者道场神秀国师法席谓芳握七尺乌藤宗琏骑三脚驴子惟有丹棱皓老得法自在布裈上提持名喧宇宙山僧庶事无能安踵前贤之辙虽然如是更有诸佛说不到祖师拈不出底句在且道是那一句以拄杖指云渊泉涌玉常盈座峻岭堆蓝欲接天。

　　开炉上堂师云钳锤恶辣祖师机好手何妨尽力挥若遇铜头铁额汉顶门一击火星飞众中有当炉不避火者请出来互相擎展僧问九夏已去三冬复临如何是和尚作用师云只是现成进云如何是现成句师云坐蜡玉泉池更冷开炉松火焰弥高僧礼拜师乃云般若如大火聚近之则燎却面门以拄杖打圆相云山僧即以般若为炉汝等诸人全身在个中同经锻炼且道一锤便就时如何发用巨冶红炉成利器管教触处露锋铓以拄杖拍禅床下座。

　　上堂僧问南有曹溪北有玉泉两处宗风是同是别师云同则总同别则总别进云同别且置如何是菩提树师云何似斫倒进云如何是明镜台师云何似踢倒进云因甚秀祖道有六祖道无师云何似两头坐断进云今日和尚据款结案去也师便喝一喝僧礼拜师乃云十五日已前总说佛法十五日已后总说世谛正当十五日说佛法底是说世谛底是展两手云此是无文心印佛法世谛万象森罗一印印定大众还见么以拄杖指云堆蓝山毗卢顶门珍珠泉释迦宝藏狮子岩文殊床榻观泉亭普贤家舍坐禅洞智者道场赤壁岩云长面目妆镜台观音龛室置邮馆弥勒楼阁隋鼎中临济鼻孔铁塔上达磨眼睛且道山僧眉毛在甚么处以拄杖掷地下座。

　　佛成道日上堂师云年年腊月八处处话明星况此玉泉寺尤称大祖庭钳锤炉未冷龙象蹋无停今日应时节为遵旧典型竖拄杖云释迦老子来也来借山僧拄杖说法大众见么以拄杖画一圆相云奇哉以拄杖向中点一点云奇哉复以拄杖指云奇哉奇哉卓一卓云雪岭当年公案在者回拈出更叮咛。

　　岁旦上堂院主问年年有头月月有尾今日元旦乃三百六十日之首如何是第一句师竖拄杖云一回拈出一回新进云如何是末后句师卓拄杖云既从拄杖起还归拄杖收问昔日世尊在灵山说法现甚么手眼师云拨转乾坤进云今日和尚在玉泉说法是什么手眼师云同坑无异土问天得一以清时如何师云天所以成高进云地得一以宁时如何师云地所以成厚进云君王得一时如何师云天下太平进云衲僧得一时如何师云庆快平生僧礼拜师劈脊打一棒僧归众师乃云旧年原自新年旧新年又自旧年新新年节令旧年转五九尽时已是春所以山川草木风日烟云皆是新年气象东家吃酒西家吃茶敲锣擂鼓社舞村歌皆是新年礼乐卓拄杖云惟有山僧拄杖子不论年华新与旧触着依然又打人竖拂子云拂子闻恁么道心中抱不平出来问拄杖子曰木上座元正启祚之日你为甚么也要打人拄杖子答曰新年无可为称贺早与诸人透法身以拄杖击禅床下座。

　　解制上堂僧问圣制告圆请师打个满散师便打一棒进云便恁么去时如何师云脚下无非解脱场进云芒鞋蹋破关山雪四海春风任自由师云也须看脚下问如何是结制一句师云滴水成冰进云如何是解制一句师云东风转令进云不结不解时如何师云大好一员无事道人僧礼拜师乃云结制解制把住放行莫别参长期短期横来竖去须同悟悟得彻参得透卓拄杖云结制也在者里解制也在者里长期也在者里短期也在者里今日胡善珍谭玉铉二居士来山作斋与诸人庆赞正要诸人向者里转身吐气果然穿却天下人鼻孔坐断天下人舌头玉泉拄杖付伊提持若是风景览五湖之阔烟水历百城之遥东西觅老冻脓南北寻真知己玉泉拄杖亦不放过还知拄杖相为处么脚跟下各与三十走出诸方意气多喝一喝卓拄杖下座。

　　宁南靖寇大将军顺承王请升座师拈香云此瓣香英资独冠群品浩气远凌万邦爇向炉中恭为祝严顺承殿下伏愿龙标遥指风烟静马足前冲疆域平三星和尚白椎天宁惺公问揭开云面三千丈放出溪山万派长如何是玉泉得力句师云今日为顺承殿下祝香进云王今出师远辟封疆长胤禄位一句作么生道师云山高海阔地久天长明旨问道为智者设事为达者明即今和尚明个什么师云眉毛在眼上进云如是则智者大师来也师云分明看取僧喝一喝师亦喝一喝进云旁观者清师云正要他具眼僧礼拜师乃云高天厚地山川日月露清辉至德深仁草木昆虫沾雅化帝力弘资百华竞秀皇风大振万卉争妍一一普贤境界头头妙德家风此是最尊最贵不涉功勋天然受用今顺承殿下奉命南征屯兵荆楚都城真如寺空谷和尚来荆宣化王乃延于祗园阐扬临济宗旨何期恩光远被不惜山水之遥特来玉泉请山僧举扬定乾坤手眼竖起拄杖喝一喝云露滴寰中万物遂生复性风生阃外八荒尘静烟消正恁么时拈香祝国一句作么生道一炷清香弥宇宙普天匝地向唐虞。

　　总制蔡大护法请开堂师於邑侯手中接帖示众云文星耀采佛日腾辉灵鹫拈华意旨祖师棒喝心宗尽在个里若要当阳显露不妨对众敷宣。

　　指法座云蓝岫为屏紫云作盖瞻之仰之迥然独露三世诸佛历代祖师同于此座一时出身大众见么巍巍没覆藏看取顶　上。

　　升座拈香云此一瓣香呈瑞呈祥最尊最贵祝严
今上皇帝圣寿万岁万岁万万岁伏愿山河社稷风尘静草木昆虫造化均次复拈香云此一瓣香奉为总督本省文武事务兵部尚书蔡大护法伏愿雨露沾时风行草偃旌旆指处气静物安干戈定而功勋懋山海平而禄位尊又拈香云此一瓣香奉为邑侯俞护法暨缙绅文学伏愿琴清二水而泽沛群黎采映三星而光生八座劝俗则悉成邹鲁养才则间出皋夔末拈香云此一瓣香久蓄深山痛经辣手用舍行藏权无适莫不拘时节因缘贵遇辽天鼻孔此是第七回拈出供养蜀东梁山双桂堂上破山先师用酬法乳之恩敛衣就座上首白椎云法筵龙象众当观第一义师云祝无疆圣寿赞远大皇猷振佛祖门庭开人天眼目众中若有大方独步者请出当机僧问方今圣朝宁谧疆域汗马南征如何是安邦定国句师云皇风清海岳进云海宴河清时如何师云圣化洽封疆进云正是雕弓高挂狼烟息万里讴歌贺太平师云大家庆赞僧问山有仙则名水有龙则灵玉泉重振旌旆临筵为是山灵为是水灵师云掬水月在手弄华香满衣进云有意气时添意气不风流处也风流师便喝一喝僧亦喝一喝师便打一棒僧礼拜师乃云山僧住此山已经五六载曾将绵州曲对众唱一回将谓闲闲地脱略过余生岂知宰官绅士大人大力大智大用扩一己同人之量开十方选佛之场事务未齐今已齐法门未振今大振山水重开生面佛祖重开生面山僧才力不足浪受公请提持大纲只得据令而行去也乃高竖拄杖喝一喝云仲尼日月中天照鹫岭乾坤盛世开。

　　结制上堂僧问如何是十方同聚会师云大家在者里进云如何是个个学无为师云更无别事进云如何是选佛场师云门庭出格进云如何是心空及第归师云决不相赚僧礼拜师乃云玉泉今朝结却布袋口虽与诸方同途不与诸方同辙毋论九旬百二十日惟悟为期众弟兄大家在者里眉毛厮结从前论圣论凡论理论事论得论失论是论非都卢放下东西不辨南北不分诸佛演说不到处祖师拈提不及处挨拶将去直似万里一条铁且道计穷力极时毕竟向什么处转身蓦竖拄杖云此是杨岐栗棘蓬复以拄杖画一圆相云此是杨岐金刚圈金刚圈早震威跳栗棘蓬须奋志吞喝一喝下座。

　　总制蔡大护法重修大佛殿题额升座拈香云此一瓣香乾坤赋其正性雨露培其灵根爇向炉中奉为总制大护法伏愿股肱王室永任栋梁之材保持帝畿长坚砥柱之力敛衣趺坐溢天首座问张无尽参兜率悦日月入怀大司马修玉泉有何祥瑞师云今朝杲日正当天觌面威光尤烜赫进云龙得水时添意气虎逢山势长威狞师云大家同证据僧礼拜师乃云祗林祗舍树园布黄金地延佛饰精蓝佛宣第一义此第一义君王本之以治国垂衣宣化宰官本之以摄政兴让从仁庶民本之以齐家移风易俗衲僧本之以悟道超佛越祖维兹玉泉在唐宋间皆演第一义之法席帝王后妃布金赐紫宰相学士入室叩关但以华台隆替频更殿阁急需再造幸遇佛心大护法于王事忧勤之时檄书驰骤之际一展调羹之手力扶释梵之宫委官韩文炜宋元相同为督修经年功成题云端现身以献巍峨壮丽非图止复前观增补鼎新尤冠古今胜迹既然如此且道第一义谛如何举扬竖拄杖云见么复以拄杖画此○云如是法轮如是转不磨事着不磨功卓拄杖下座。

　　请两序上堂僧问佛祖风规丛林榜样未审法柄即今在阿谁手里师竖拂子云高着眼进云还有么师云莫别求问宾主相见时如何师云两眼对两眼进云还某甲宾主句来师便喝一喝问今朝立两序和尚作么生施设师云云从龙进云又是甚么境界师云风从虎僧礼拜师乃云抒一人之心以契众人之心号令丛林而有准竭众人之力以资一人之力恢张法席而无虞包藏万有为深山吞纳百川为巨海毕竟互为主宾方能起倒平帖彼唱此随元是兄呼弟应千头百绪自然玉转珠回不齐物而物自齐风行草偃不立身而身自立水到渠成虽然如是且道众兄弟在者里动则同动止则同止忙则同忙闲则同闲毕竟向甚么处着力拈起拄杖云济北门庭希久盛大家提挈破沙盆喝一喝下座。

　　江陵观音庵惟吉禅师请上堂师竖拄杖云拈起也壁立万仞掷拄杖云放下也七纵八横不拈不放把断要津不通凡圣智不能知识不能识三世诸佛口挂壁上德山临济饮气吞声是以惟吉公自远来山请山僧拨转者个关捩令汝诸人向银山铁壁下得路出身来孤迥迥塔尖撑日月活鱍鱍水面涌珍珠全体作用虎骤龙骧收放自在玉转珠回还知拄杖子竭力为人处么复拈拄杖卓一卓云洞庭水阔人难到书信还因柳毅传又卓一卓下座。

　　发仁樊居士请上堂师云老僧昔在渚宫虽打口鼓东语西话实无一法与人是以樊公亦无一法可得总未曾向紫罗帐里撒珍珠在虽然如是有时高高山顶立有时深深海底行老僧今住玉泉此公远来再参老僧曾于玉泉源头上拾得珍珠百万斛不妨对众倾出几栲栳令伊一生受用不尽乃以拄杖连击禅床连喝数喝云樊居士从今已后不可将鱼目相溷也何故一喝不作一喝用又喝一喝下座。

　　岁旦远安涂副戎请升座师云把定重关境外一尘不入坐断岐路域中万物咸安当其杀也令不虚行当其活也化尤远被平其所未平抚其所宜抚宁谧封疆奠安海宇以拂子左右拂云和风扫战场以拂子左右洒云甘雨洗甲兵力回禹甸芳郊快睹尧天化日今日远安涂护法当此军务繁难之际来山中斋佛斋众请山僧播扬最胜大法且乾坤大定一句作么生道又以拂子拂一拂喝一喝云狼烟息尽雕弓挂虎帐风清龙剑长。

　　邑侯俞护法请升座师云德政弘敷郊野化为善俗仁心溥洽林泉共乐清风兴复名蓝壮观山水崇修圣迹隆重禅流立万世不替之徽猷定万世不移之标格五湖衲子趋风四海后昆取则奇特因缘盖天盖地过量事业亘古亘今惟我邑侯俞大护法率阖郡绅士请山僧主持法道开堂祝圣今当圣制告圆原始要终来山作斋鼓励道心旌表禅学非是泛然庆赏要见诸人九十日来　地一声消息只如龙象队中如何拣辨如何激扬竖起拂子喝一喝云选佛唯凭选佛眼状元直取状元才复举僧问投子如何是一大事因缘投子云尹司空请老僧开堂拈云投子老汉通身是手眼将丈六金身作一茎草将一茎草作丈六金身奇特中最平常平常中最奇特玉泉者里如有僧问如何是一大事因缘即向他道俞邑侯请山僧选佛。

　　解制上堂师云窥籓不入据鼎不尝渊明之流攒眉归去此等担板汉列在一边口吞佛祖眼盖乾坤拈却炙纸帽子脱却鹘臭布衫老僧也要与他索九十日饭钱在罗笼不肯住呼唤不回头的脚跟下三十棒其余直须领出三门外自打众中若有问今日解制大家庆赏因甚一味教人吃棒只向他道水清米白玉泉饱莫学诸方五味禅以拄杖击禅床下座。

　　锡庵宜都统凤翔邵铨部嘉善陈参领重修佛殿题额升座师云隋时智者大师定力据座汉代云长夫子神工创基从此开辟历唐而宋奉敕增修遂成精舍千百年来渐见颓落邵大护法出师彝陵入山览胜目击灵踪乃合力重构题神工再新四字山僧升座拈提却是一重新公案竖拄杖云檀越向拄杖头上竖修琼楼玉殿山僧将玉殿琼楼横挂拄杖头上且道今人作用与古人作用是同是别乃横按拄杖喝一喝云智者大师来说法关夫子又现全身。

　　毗卢殿新成邑绅栗长伯汪晦公二护法院主任远请升座值雨僧问如何是新毗卢境界师云壮丽来龙象规模冠古今进云如何是境中人师云脚跟同点地鼻孔尽辽天进云只如脚蹋毗卢顶手把释迦臂的人来和尚作么回互师云还要吃棒在进云为甚如此师云放过即不可僧问如何是毗卢印师竖拳云无文无字进云还向拄杖头上放光也无师拈拄杖蓦头打云正要放者一道僧礼拜师乃云举棒下喝转佛祖之枢机竖拂拈椎开人天之眼目从上老古锥皆在此道场中提纲挈领建立宗乘兴大法云澍大法雨溥润有情种子时势屡更卒成草莽幸分守湖南登云张兵宪因王事入山捐金鼎建前院主莲藏董其事今任公等竣其功门庭高广堂奥幽深丛林壮观山水生色整出旧规模总成新气象山僧入此堂升此座只得随时作事轰雷掣电倾湫倒岳去也乃以拂子洒一洒喝一喝云龙得水时添意气虎逢山势长威狞复云说法此时雨此时机缘相济复相宜倾湫倒岳袈裟湿为系龙珠久奉持。

　　荆州詹春寰熊伯楼请升座僧问广额屠儿放下屠刀立地成佛荆南居士远来请法是同是别师云人人鼻孔辽天进云个个脚跟点地么师云各人脚下各人知僧礼拜师乃云三登九上务明脚下重关远访再参为透当阳一着权变古今语句必须觌面拈提举世尊遣文殊往问维摩居士文殊云彼上人者难为酬对及到维摩处各说不二法门独维摩默然师云维摩伎俩只是如此文殊因甚道难为酬对竖拂子云无者个在山僧昔年在荆南曾与众居士酬对未见有难易近来遁迹玉泉詹熊二居士复来请益先呈白拂一柄请山僧说法山僧即于拂子头上转身吐气二居士纵有维摩之舌易为酬对何故竖拂子云有者个在大众见么三世诸佛历代祖师天下老和尚总在拂子头上放无量光说无量法说时默然默然时说尘说刹说炽然说都卢共说无生诀且道拂子有甚么长处以拂子左右拂云百千妙义纵横施大用现前无轨则复以拂子击禅床下座。

　　本郡开先王邑侯请升座僧问山青水秀百倍光辉今朝升座作么师云也要大家知进云凤彩龙文新题在额请师便道师云锦上铺华问如何是双桂宗旨师拈拄杖云棒头有眼进云双桂千古茂因甚堆蓝一枝独盛师云别有风流一段奇进云堆蓝山里隐狮子观泉亭下起蛟龙师便喝一喝僧礼拜师乃云天得一以清地得一以宁人得一以灵清则成天宁则成地灵则成人皆本此一诚本既同得方称三才郡侯王大护法赤手拈提题诚以自成四字悬于方丈虽为山僧相席打令正欲诸人同得此诚同得自成复同成物繇自成成物便可恢张佛祖风规昭示人天眼目湖海衲僧必来取法真是一点水墨两处成龙虽然如是敢问大众毕竟将甚么为诚喝一喝云诣实供通所成何事又喝一喝云据款结案山僧恁么酬唱诸人还委悉么竖拄杖云法海标从宦海立名山胜水仰图书。

　　复寰董居士妙圆朱居士施田请上堂僧问董居士光扬法道与当时庞居士是同是别师云别进云庞居士是何作用师云顶门上下手进云董居士又是何作用师云眉毛上放光进云依然是同师云一任拣辨僧礼拜师乃云折脚铛中终日煮铁钉饭无底钵内长年盛栗棘蓬此皆山中道人家常活计但吞吐不及者翻谓分外施设争似本色打米饼保老种田博饭鼓腹讴歌鼻孔雷垂更是真实受用且不涉泥水平常中自得一句作么生道野老不知尧舜力勾芒祭罢饷春耕复举法眼禅师参方途中值雨投地藏宿地藏曰禅客自何方来曰南方来曰南方佛法何如曰商量浩浩地曰何如我者里种田博饭吃师云法眼参方未具行脚眼忍饥奔走地藏虽显自己家风却止得他人饥渴老僧住玉泉数年来炊无米饭殷勤供众只欲饱人幸有董朱二居士着个方便买得山前一片闲田地效地藏之所为拈拄杖画此○○○云一亩一亩又一亩大众见么不用远向香积国中运神力托饭只此数亩山田取之不竭用之不穷堪作湖海道流驴年供养虽然如是此二居士心中还有一事相劝大众未曾出口老僧为伊说破且道是那一事寻常吃饭饱些吃吃饱大家还饭钱颂曰董公赡众买山田香积移来属玉泉不管四来凡与圣凭他应供到驴年。

　　受刘贞甫为僧上堂师云布上吹毛遗荣宫使明宗旨殿前铲草选佛丹霞谙己躬是恁么人具恁么眼转恁么机发恁么用师资遇合水乳相投真是后昆榜样若不识好恶徒出尘网须发虽除不堪持论今贞甫居士荆南大儒刘氏子依山僧有年者回来玉泉欲预僧数但非仅剃染为事既有出群之志应行出格之事且如何是出格底事越古超今须旷达丹霄独步自腾腾复举盘山道似地擎山不知山之孤峻如石含玉不知玉之无瑕若能如是是真出家大慧杲云育王即不然若能如是捏目生华师云盘山若不知有争解恁么道育王捏目生华莫谤盘山好山僧另开一路要与古人相见似地擎山须知山之孤峻如石含玉须知玉之无瑕倘有人道与么正是捏目生华即向他道莫谤玉泉好下座。

　　上堂僧问昔日关王打供今日陈居士作斋是同是别师云种豆不生麻进云即今智者大师还来受供也无师竖拂僧喝一喝师云如法供养僧礼拜师乃云毗耶几许过香积此去荆州一百七不二门中不二人看来个个维摩诘既然如是今人供养即古人供养今古虽不同时要且饭是米做以拄杖横香几上合掌云是名真法供养如来诸供养中最为第一复举庞婆入鹿门作斋维那拈疏请回向庞婆以梳子插髻后云回向了也师云维那向外与伊折合庞婆显出自己家风奇特人作奇特事所以此话千古大行今明性陈居士携清音甘居士入山作斋维那不拈疏作么生为伊折合以拄杖画圆相云回向了也恁么回向且道与古人回向还有优劣也无喝一喝云一片清风来宇宙百华乱放尽飘香。

　　竖藏经阁上堂师云玉泉古殿西任氏藏经阁迥出堆蓝山巍峨冲碧落只缘风雨飘飖岁月深远虽存标格非复前观任氏诸生追先人慈航老居士功业培后裔福基存古制度辟新规模力为轮奂推倒也横三竖四扶起也百匝千重贮诸佛海墨立祖师门庭奇特中奇特之事殊胜中殊胜之因当此鼎新之际毕竟如何举扬竖拄杖云种得菩提成大树选为廊庙栋梁材卓拄杖下座。

　　受覃文寰为僧上堂师云出家一事大丈夫所为秉金刚慧剑割破尘网直超界外不处凡流不居圣位净裸裸赤洒洒罗笼不肯住呼唤不回头有如是气宇于佛法中略较些子既然如是日用寻常向甚么处行履良久云八角磨盘空里走复举傅大士应化梁时大行法道一日有人问曰大士何不出家傅曰我不出家亦不在家拈云出格人答出格语超越古今可谓神通妙用覃道者学道已久虽然在家却是出家晚年来玉泉从老僧剃染学诸佛威仪亦是田地稳密今之人古之人出处虽殊鼻孔元不别还知鼻孔落处么喝一喝云但得恁么同出气不妨彼此各辽天。

　　师上天童埽密云悟和尚祖塔归院众居士请上堂。

　　僧问四千里外扫塔归来未审报恩一句作么生道师云已在南山塔前道了也进云今日人天众前不妨重为拈出师喝一喝云是者倾心一句僧礼拜师乃云水源木本杖履虽劳弗劳月渚风柯山川纵异非异掷大千于方外纳须弥于芥中拈取占斯波国与新罗国斗頞亦是道人本分作用昔五祖演出队归上堂云出队半个月眼不见鼻孔失却祖师禅拾得个骨董且道向甚么处着一分奉释迦牟尼佛一分奉多宝佛塔后大慧杲出队归上堂举此语告众云径山出队八十日眼与鼻常相见不曾失却祖师禅亦不曾拾得骨董既不曾拾得骨董则无以奉释迦牟尼佛亦无以奉多宝佛塔何故夜静水寒鱼不饵满船空载月明归拈云二古人出入虽然步步蹋实惜乎脚头不甚宽阔于摄身处有余于为人处犹觉不足山僧与他二老同途不同辙为往浙东上天童埽塔出队十个月眼与鼻相见不相见祖师禅失不失略不论量只也拾得个骨董不奉释迦牟尼佛亦不奉多宝佛塔乃竖起拂子云却要奉与现前大众掷下云且道山僧与古人还有优劣也无良久云人游大国方知贵水入全潮乃见清。

　　督标守备府焦檀越请就新修水月庵升座僧问一茎草上现琼楼是何人境界师云是出格人境界进云今日旌旆临筵未审还有向上事也无师卓拄杖云兵随印转进云恁么则高提祖印大转法轮去也师云将逐符行僧礼拜师乃云买园布金说法为依胜地输机解玉幻身不借禅床于一毫端现宝王刹坐微尘里转大法轮兵随印转将逐符行威力自在更不周由竖起拄杖云宝王刹现也以拄杖画一圆相云大法轮转也若向者里见得便知印莲禅师十余年来精勤道业焦护法陈赵二居士竭力鼎新请山僧升座立人天榜样显佛祖家风则此丛席不致虚设大众还知此中实处么水澄月映水水底有龙灵掷拄杖下座。

　　中夏程明珹鲁抱忠请上堂师云四野新霁清风聿起百谷欣荣称种之美碓觜开华香飘万里景物枞然荐取自己不见当年庞居士一口吸尽西江水今日程鲁二公来我山里同学同参向上宗旨一棒当头彻骨彻髓且道与古人为同为别以拄杖划一划云入此不二门圣凡皆一体下座。

　　佛成道日郢城净业庵正觉禅师请上堂师云昨夜世尊在雪山中睹明星悟道而成正觉此万古师法也净业庵主人见贤思齐亦号正觉但此公居于城隍来山请法老僧为伊揭示顶门正眼去也竖拂子云长街闹市纷扰略无暂摇深山茂林幽闲亦未相守即喧即寂即境即心内不放出外不放入世俗谛中胜义谛胜义谛中世俗谛三祖信心铭云欲取一乘勿恶六尘六尘不恶还同正觉师云大小祖师奴郎不辨菽麦不分也是个儱侗汉山僧恁么批判不惟祖师无分身之路即大小世尊未免一翳在眼还有为乃佛乃祖出气者么良久师以拂子划一划云万象森罗一法印印中印定法无余。

　　远尘禅人为师得闻送灵骨入塔请上堂师云火光三昧最安详分付全身入火光一具黄金骨不坏送归无缝塔中藏此老在此山中二十余年凡丛林废坠者与诸昆仲力为修理已复唐宋选佛之场惜乎未入我家保社以致今日收因结果还欲为伊举扬一上且道举扬个甚么竖拄杖喝一喝云五蕴既离四大散不离散在个中坚又喝一喝卓拄杖下座。

　　玉泉莲月正禅师语录卷第一

　　(荆州信善启洪耀　王元海　能洪壁　王充门　樊发仁　胡养怀　刘发清同刻
　莲月和尚住五泉语录第一卷　　　　堆蓝沙弥光谦对
　　　　　　　　　　　　　　　　駌湖谢文英颖仙书　角里倪云望天章刊
　康熙十九年孟夏日　　　　　　吉旦嘉禾楞严寺般若坊识)
嘉兴大藏经　玉泉莲月正禅师语录


　　玉泉莲月正禅师语录卷第二

　　门人性同录

　　小参一

　　玉泉入院小参师云做工夫只在一机一境上究取自有得力处若是要求多知多解却不得倒断反耽阁日子但看水潦随马祖入山采藤被马祖当胸蹋倒起来呵呵大笑云百千法门无量妙义只在一毫头上识得根源去也岂不直捷岂不省力又湛堂准策进大慧云杲侍者教你小参普说你也说得教你拈古颂古你也作得只有一事未在你进方丈时有禅出方丈去便无禅也此岂不是智识聪明未曾大死一回后参勤巴子方得彻头众兄弟在者里同办肯心日用寻常忙闲动静运用施为悉加照顾无处不是佛法也若稍不绵密即被人换却眼睛。

　　示众江西黄龙南因禾山普参普善经论两川号为义虎问黄龙南曰阿难问迦叶世尊传金襕外更传何物因缘意旨如何南曰上人出蜀曾到玉泉否普曰曾到南又问曾挂搭否曰一夕便发南曰智者道场关王打供结缘住几时何妨普良久再理前问南俯首普趋出大惊曰两川义虎不消此老一唾师曰普虽行脚未具行脚眼虽到玉泉一夕便发不知智者道场正是他放身命处奈何当时玉泉无人致令普蹉过了也及到黄龙壁立万仞便不能去虽然如是普还是识好恶的终不敢辜负黄龙汝等诸人现住智者道场试将此则公案检点看黄龙还答他话不答他话若道不答他话空逞驴唇马觜作么若道答他话语意参差若检点得出一任横行天下若检点不出智者道场灼然住几时何妨。

　　除夜小参举德山小参不答话问话者三十棒师云德山行令虽严棒头落处未免偏枯玉泉今夜要答话问话者不问话者总与三十棒为甚如此山僧拄杖子从来不敢辜负一人何况三十日到来不打更待何时复举石门因僧问年穷岁尽时如何门云东村王老夜烧钱师云石门答话应时应节固是好手但衲僧家说他张王李姓作甚么如有问山僧年穷岁尽时如何只向他道爆竹堂前催吃茶虽不是奇言妙句亦是年穷岁尽与人同乐底家风且要诸人个个湿觜免教干爆爆地大众还知玉泉答话意么今宵举盏非常礼佛祖相将一口吞喝一喝。

　　小参师云师资缘契啐啄同时子啐母啄啄与啐不先不后是为同时南院上堂示众云诸方只具啐啄同时眼不具啐啄同时用时有僧问如何是啐啄同时用院云作家不啐啄啐啄同时失僧云犹是学人问处院云如何是你问处僧云失院拈棒便打僧不契后到云门会下与二僧话及此事一僧云当时南院棒折那其僧忽省悟便归南院院已迁化时风穴为维那一见便问你是问先师啐啄同时话底僧么云是穴云你当时如何僧云我当时如在灯影里行穴云汝会也玉泉琏云啐啄同时是亲切处因甚么道失若于此会得堪报不报之恩师云还知失处么山僧今日与南院翻案去也若具啐啄同时眼便是啐啄同时用也勘得破僧在云门省悟处也勘得破风穴云汝会也也勘得破玉泉琏云堪报不报之恩也勘得破何故啐啄时开啐啄眼诸方用处自分明郢城发仁樊居士生日请小参师云车声马声皆唱无生之曲树色华色全开不二之门头头本地风光法法本来面目何须拈椎竖拂摇唇鼓舌方谓之举扬正法不见净名居士在毗耶城里杜口谈不二法门樊公初度于此郢城中请山僧说无生法忍且道杜口的是开口的是以拄杖划一划云有言不在舌无语声如雷。

　　为当阳开先王邑侯对灵小参师云居宰官位用菩萨心宣化两郡临淄当阳适王事贤劳之际政欲抚民力赡军需岂知热闹场中忽然着只冷眼蹋翻者边转身那畔山僧昔与护法谈论古今但未将者边那畔一并举出早请判断相隔几许今日还须分明说破以拂子画圆相云者边也在者里那畔也在者里东土西天三千刹海百亿须弥总在者里竖拂云王公于拂子头上悟入不二法门现大人相便道者边那畔同一行履做官作佛元无二人以拂子划一划云见么草露清同华露冷松烟淡共竹烟生。

　　为刘发清发净二居士对灵小参师云生死同参究眼开全体真灼知生死幻各见本来人所以道生则决定生去则实不去既不去且发清发净即今在什么处竖拂云同条生又同条死一拂子头同现身。

　　闻平阳弘觉忞和尚讣设供拈香云续龙池脉继天童席帝王召对内殿升座抒锦绣文章则王公敬畏立丛林标格则衲子钦承声振湖海才冠古今岂知名场退步静里藏身虽然如是且道从前一段威光还可瞻仰也无以手指帧云生则决定生去则实不去既然不去正好供养插香云不但灵骨犹在情知我法叔老和尚肉犹暖在。

　　闻古南牧云门和尚讣设供拈香云明州天童润州鹤林吴越名刹皆竖法幢门庭孤峻声誉益隆晚退古南高洁是守龙象参叩罕蒙接纳及至末后犹然拄杖横肩不顾人而去风波险阻未获早闻讣音而今追慕难备举扬记得昔年送别印正语云滹沱生面福昌开岂知古南生面又是玉泉开以两手举起香云见么插香云且道我法叔老和尚还来受供养也无众无出师嘘一声云苍天苍天。

　　法语

　　示颖禅人

　　做顶天立地人行超佛越祖事元是另辟乾坤丹霄独步若有丝毫见解未透未免触途成滞便被语言名相笼罩卒无自由分真正济上儿孙胸中抱不群之志寻常一动一静如万里一条铁只要做到大彻头处去然后向魔宫虎穴闲坐困眠蝎尾蛇头颠拈倒弄建立先圣宗乘昭示后昆眼目或放或收或抬或搦如象王游行如狮子返掷威光赫奕无敢近傍皆是从前得力处深也。

　　示允　知客

　　从苗辨地因语识人宾主相勘问答激昂逢缘话会遇境拈提谈笑起倒皆照顾当头一着事事不可瞒顸法法不容蹉过动静严密家风整齐从上施设门庭皆是师资唱和方得法道流行千古既作佛祖儿孙身心性命皆所不惜操履日深走出人天众前验龙蛇擒虎兕自游刃有余地也。

　　示瞿谙知库

　　佛法世法初无两般如盘走珠如珠走盘活活鱍鱍更不留碍盐酱米茶出内有节粥饭汤果丰俭随时如杨岐灯盏照耀古今威光赫奕公既同此职则同此才能同此心行同此眼目同此光明凡济物资生之具深储厚蓄时节因缘所当施设打开宝藏运出家珍取之不竭用之不穷与杨岐斗胜不为分外又杨岐儿孙之最胜者也。

　　示敏旃禅人

　　少年学道贵乎立志志既先立则诸凡外缘总不能夺多见英俊之士不遇善友激励此志终不能发欲企圣哲体裁则心怀怯弱欲就庸鄙行径则意负惭惶犹豫既久不觉荏苒一生自古至今甘受陆沉者无限若善决择我此一身必如何可了出家事业可报佛祖国王父母师长深恩恁么细思谛审自行脚参请以至悟道养道行道皆非卒然可办岂得徐徐姑待他年而后从容进步耶直须朝勤夕惕废寝忘餐依明眼宗匠放下身心祁寒溽暑执劳运力负舂断臂痛骂痛打受恶辣钳锤不敢稍生退屈要做到透顶透底两眼大开然后已耳。

　　示匡禅人省亲

　　匡禅人英年依吾蜀树彰和尚剃落已中些子毒气境风吹到玉泉动静语默略露圭角尚未与老僧大展作用老僧正欲痛加辣手敲骨取髓忽母病剧使人接归虽在制中亦不相留即令归家慰问只是老僧有一问若见母时为说何佛法令病得愈道道。

　　示云监寺

　　衲子住丛林身心性命皆所不惜祁寒溽暑运力执劳总欲争先但以辅弼法门为任余不暇计也既以佛法为己躬下事则忙时间时须在佛法上着眼朝夕提撕必要到彻头处方敌得生死试看世谛与佛法相去多少若勘得透管教眼光烁破四天下。

　　示致中禅人

　　出家一事本为了生死既欲了生死须入丛林中亲近知识泛爱亲仁助发高尚之志不可暂随流俗阿师谈世谛事遇着辣手吃些钳锤自有痛快处正眼开时不受他人瞒顸却能诃佛骂祖欺谩天下人去有如是骨力一切神通妙用皆莫测其为何如也。

　　示明宗马居士

　　心净则佛土净是净土在汝心中明矣净土既在汝心中则华开时亦汝之心华开发见佛即见汝心华上佛悟无生则心华上佛本是无生之体如是则净土殊胜功德总在汝一心显现也勉之。

　　示明章李居士

　　东土是东土西方是西方心隔之也东土即西方西方即东土心通之也以东土人念西方之佛分明为东土人心中有西方之佛若悟得西方之佛在东土人心中是名真念佛人也。

　　示明忠王居士

　　安养国土固是众生归根之地但东土与西方相隔十万亿佛土之遥如何得到盖彼佛有许生之愿众生有求生之愿是汝心与佛心相契汝愿与佛愿相投全无一毫之隔则东土即西方可不疑也。

　　拈古

　　举黄檗示众云汝等诸人尽是噇酒糟汉与么何有今日还知大唐国里无禅师么时有僧云只如诸方匡徒领众又作么生檗云不道无禅只是无师。

　　师云黄檗只把酒糟与人噇若是玉泉待者僧云只如诸方匡徒领众又作么生便拈棒打云者汉你又来噇酒糟。

　　举睦州升座云首座　答云在寺主　答云在维那　答云在州云三段不同今当第一向下文长付在来日。

　　师云睦州不耐多说反致文繁若是玉泉则不然首座　在寺主　在维那　在便下座。

　　举大川和尚因江陵僧参川云几时发江陵僧提起坐具川云谢子远来僧便出川曰若不恁么争知眼目端的僧拊掌云苦杀人几错判诸方老宿川肯之僧举似丹霞霞曰于大川即得于我者里即不然僧云此间作么生霞曰犹较大川三步僧礼拜霞曰错判诸方老宿底甚多。

　　师云者僧也具行脚眼未免龙头蛇尾若是玉泉待他道犹较大川三步但曰莫错判诸方老宿不惟截断丹霞舌头亦且不辱行脚。

　　举内翰苏东坡于东林总处得省抵荆南闻玉泉皓布裈机锋不可触欲抑之乃微服过访皓问曰官人尊姓曰姓秤乃称天下长老轻重皓便喝一喝云且称山僧者一喝重多少苏无对。

　　师云皓老被东坡一拶未免全身上钩东坡虽姓秤斤两尚未分明至今死了不得活山僧今日为东坡出气去也待皓云者一喝重多少亦喝一喝云两个八两原是一斤。

　　举临济半夏上黄檗问讯见檗看经云我将谓是个人元来是个数黑豆汉住数日乃辞去檗云汝破夏来不终夏去济云某甲暂来礼拜和尚檗遂打趁令去济行数里疑此事却回终夏。

　　师云此话商量者多谓临济素有当仁不让师之作者回翻不转面皮来若据玉泉见处则不然黄檗行令固严临济善能提振家风诱掖后进要勾天下人同做白拈贼召大众云还知他疑底事么以拄杖一时打趁。

　　举南泉典座办两分食诣园中管顾园头食时展钵次忽有念佛鸟鸣园头敲钵一下又鸣又敲一下鸣既住头问典座会么座云不会又敲一下。

　　师云园头遇境逢缘与鸟唱和争奈典座不识鸟语玉泉若作典座待园头问会么即咄云可以人而不如鸟乎便踢倒钵念佛一声而行岂不是园头知音人耶。

　　偈

　　示贯如监院

荷众此身苦莫辞丛林众务必先之龙天常住倾肝胆自有龙天推出时

　　示大省禅人

参禅直以悟为期月冷三更也莫辞试看梅华骨力胜雪寒放出早春枝

　　示洞云禅人

出家道业问何如参是真参悟不虚悟彻根源非浅近及时进步莫徐徐

　　示雪幢禅人

铁汉参禅力最坚虎穴魔宫一直穿手疾眼亲胆志大转身堪与佛齐肩

　　示星槎禅人

少年学道力殊强还欲久依选佛场才赋一朝堪中选归鞭马上漫轻扬

　　示蓬雪禅人

棹舞清风两岸霜水云拨转泛三湘澄潭搅动苍龙起一曲渔歌唱和长

　　示紫桥关主

求佛坐禅念未灰磨砖作镜不须猜打车即是打牛是一击牢关八字开

　　示大用监院

玉泉八载共开堂辅弼老僧节义长事易事难无变志法门体度自全张

　　示闻白禅人

凤凰山上凤凰栖欲养凌云两翼齐直待风高方振作出头天外觉天低

　　示香雪禅人

真行真参真悟生常勤精进佛先成黄梅腰石负舂汉心眼明逾明镜明

　　示法直岁

行脚归来志不同全身放下故山中古今法道元无二还辅祖庭振祖风

　　示惺知库

灯照己躬姜辣人风高学道者相亲虽然是个家常事旧案拈来施设新

　　示灵枢禅人

玉泉戒也玉泉禅万斛珍珠聚一渊勘破水天心眼透天中更有一重天

　　示敏修新戒

一期受戒与参禅一事成时两事全禅律虽殊同着眼明珠衣里旧来圆

　　示廓曙禅人

己事亲疏定一生漫将己事视为轻直须勇猛向前进迟早还期佛法行

　　示玺文禅人

坚固道心行力长行门证入悟门强忽然自见本来佛运水搬柴处放光

　　示澄明禅人

芒鞋入我玉泉门佛祖相将一口吞吞却也须还吐却大开两眼定乾坤

　　示大宗禅人

玉泉戒也玉泉禅龙得水还归故渊一旦云雷风浪起大摇海岳震江天

　　示存文禅人

动时则有静时无一棒当头何所拘不涉有无道一句将来可列祖师图

　　示闲云监院

扶起鹫峰古刹竿精勤十载不求安人天百万皆瞻仰北斗面南喜共看

　　示据一知事

心力既然为众施当真行事莫迟迟丛林大任全担荷佛祖龙天不负伊

　　示云在副寺

默契龙天佛祖心劳劳心力久丛林长坚松柏傲霜节行力圆时智力深

　　示字澜禅人

筇竹一枝九顶来水云远拨到章台杨岐栗棘能吞吐拾得一蓝担取回

　　示参机禅人

十字街头事事明庐陵米价作么生价高漫向庐陵问到处可将米价评

　　示洞一禅人

上流断不溷常流一念回光不假修雪后晴天开雨眼五湖风月任君收

　　示雨谷知库

随家丰俭辅丛林为众勤须契众心寮外莫辞兼重务法门功大行门深

　　示清影禅人托钵

为众忘身志更坚众心同格格龙天饱人日日钵盂满香积国今在目前

　　示谦行者

幼住丛林有夙根幼时蚤立定乾坤不言不笑不骄慢法尊人尊己亦尊

　　示长脉禅人

青春来去逼人忙学道何如色力强三二十年加策进少林五叶定联芳

　　示春寰詹居士

呼渠尽力不能呼名字无时相亦无名相全消还独露胡须赤是赤须胡

　　示尔公王居士

面目相呈十二年而今鼻孔复辽天浅深今昔虽无异出气应知却胜前

　　示明性陈居士

虽不出家不在家二途不涉不周遮恁么平正真行履驾大白牛乘大车

　　示妙圆朱居士

二谛不分大智人还从二谛悟来亲面门触着既无滞理事纵横任转身

　　示发道李居士

学道不须深远寻平常心是圣贤心随缘处世无憎爱清冷家风越古今

　　示清因陈居士

训子齐家学佛坚人情佛法应机圆者边那畔事平等世业成功道业全

　　示发诚徐居士持经

自心般若自金刚幻化身中见法王悟得幻身非幻相四威仪放幻身光

　　示发昙冯居士

学道直须叩己躬居家亦有个家风莲华不独污泥里还欲常开在火中

　　示鄂渚海山马居士

有口昔年尚未开拳头蓦竖语如雷离名离相忽然省不负玉泉得得来

　　复太史宋容庵先生次来韵

试把骊珠拈一回骊龙灵气养珠胎此珠轻重谁为定姓秤人今喜再来

大秤玉泉挂一竿曾将议论逞词坛今逢太史称人物手未放时却未酸

　　复节崖法弟来韵(时师在平阳)

良晤不殊旧所闻清新句有孰同君归来携得平阳杖拨转锦江五色云

　　赠密岸禅宿

律部威仪久范身道为己任德为邻宾朋辐辏皆炉茗藤笠到来谊愈亲

　　赠鼻源禅宿

五十年来戊己庚无生本体本无生无生体自无今古山秀水长世外荣

　　赠月恒禅宿

松老枝疏影到庭苍龙鳞即似龙形祁寒溽暑频相易霜雪万年不改青

　　赠大峨万年寺洞初上座

峨眉山水冠诸方小石如珠也放光惟有万年称胜迹一炉沉水祝君王

　　赠大峨伏虎寺可闻上座

万行同圆行力饶行能伏虎行方高二空莫道不惊客唤出林来即共哮

　　赠云济若愚上座

法王法演最高峰锦绣云铺百万重毕竟此云何所济相将致雨会从龙

　　赠广福密印上座

立身行道与师同今复恢张振祖风双桂亲传来正脉克家子是赖弘通

　　赠鳌山时禅师

法幢高竖白云间旧是雪峰成道山正欲人人成此道还教透过祖师关

　　赠在迩禅师

为人由己不由它德与师齐智欲过自许金城山说法天华乱散满藤萝

　　赠菩提端圆禅师

撑持双桂旧家门启后光前始报恩出手独推公有力拈提正眼破沙盆

　　赠归龙大谷禅师

天龙甲马尽皈依大坐当轩万指围震动乾坤狮子吼法王法令法王威

　　赠东寺端霞禅师

双桂分来第一枝新秋玉露正开时逢人觌面频拈出最胜香风满芷溪

　　赠智周禅师

丛林重任力承当整饬家风立大纲创守维新功既盛遍师遗范自悠长

　　赠大龙拳彻禅师

祖庭已复尚安危不惜身心可住持体度力遵惟苦志龙天保任振风规

　　赠量周禅师

遍师说法祖庭中幸有儿孙大志同规范秩然持守肃相承递代仰高踪

　　赠若惕禅人养亲

杖笠飘然方外人而今归里事慈亲母心喜处佛心喜孝子身同佛子身

　　赠允　上座

来风深辨作家机格外相投识者稀语默迥然常独露不将语默涉离微

　　赠悦可禅师

丛林大树栋梁材天泽还因栽者培叶茂风高群木表绿阴长覆玉池台

玉泉戒也玉泉禅高似危岩深似渊行到高深机用大权衡佛祖接人天

　　赠慧目禅师

玉泉戒也玉泉禅玉剖石中珠出渊风雨晦明珠玉灿清光直射九重天

　　赠且拙禅师

玉泉戒也玉泉禅虎出深山龙出渊云起风生龙虎变变时动地复惊天

　　赠廓曙禅师

玉泉戒也玉泉禅看取鸢飞鱼跃渊觌面堂堂全体现分明拄地又撑天

　　赠大可禅师

久怀高志辅丛林聚首多年契众心试看百华迟早发清香毕竟在云深

　　赠遍圆禅师

玉泉旧案近来新为得良朋出个身行得法门中一事还须是我法门人

　　赠上机禅师

出世须舒出世怀随宜说法度同侪松风散暑人间卖卖到而今六月来

　　寄溢天上座

玉泉已住八年来导众还须导众才公举惟公先继席吾家法道任弘开

　　寄龙潭断雪禅师

祖庭大振祖风高才力过人志转豪搅得龙潭龙一起弥天弥地鼓波涛

　　寄君之姚居士

深惜前缘我与公一山中住一湖中风尘漫道三年隔日月相看旦晚同

　　寄伯楼熊居士

聚首谈心七载余白云邀我玉泉居又烦摩诘遥舒臂力补郎当屋壁疏

　　寄开伯禅友

近处不亲亦不疏远方却又是同居天寒一偈权闻间燕子飞时另有书

　　寄珠林上座

一园柑橘老秋光几个青青几个黄养得枝头霜露熟品称奇贵特馨香

　　寄树义上座

龙兴山顶不人间一目坦然小众山苔径也须还扫雪白云放出旧松关

　　寄云台符居士

学道多年眼已亲资生业等总皆真世缘佛法两无滞溷俗和光出格人

　　访鄂渚秀岩上座

玉泉苔径接临沮地僻云深两奥区揽胜归来仍纵目江城山野境非殊

　　登太白峰(悟和尚卜塔若有牧童指云者里好言讫不见)

峻岭危岩上碧霄人间天际正非遥青山本自无今古童子重来不待招

　　鄮山礼舍利塔

殊胜山中舍利藏随人心现百千光大都佛力鬼神力弘护应知有帝王

　　玲珑岩礼悟祖爪发塔

石如明镜照秋毫魔佛到来影莫逃两眼一生空四海分身也占地头高

　　题子美张居士像

形端影直气爽神清淡淡描出面目分明自心自悟体究真诚与人交接温厚和平夫是之谓子美公久参之见地不坠之嘉声

　　玉泉莲月正禅师语录卷第二(终)

　　(荆州信善姚君之　董彬朱妙圆　陈明性　徐发诚　李发道　冯发昙　冯发德同刻
　莲月和尚住玉泉语录第二卷　堆蓝沙弥光谦对
　　　　　　　　　　　　　　鸳湖谢文英颖仙书　角里伣云望天章刊
　康熙十九年孟夏月　　　　吉旦嘉禾楞严寺般若坊识)
