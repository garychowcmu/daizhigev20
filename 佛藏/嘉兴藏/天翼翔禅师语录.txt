嘉兴大藏经　天翼翔禅师语录


　　叙

　　大沩山周百四十里岭壑幽深草木蓊郁楚南灵境也开自唐时灵祐老祖明季五峰和尚得法天童重辟兴焉传迄古梅天翼父子愈炽愈昌为临济下正传第三十四五世也子侄笑颖锋公韶龄读书乡塾颖异迈众于举子业下笔翻江有大成之望一旦书密札置书案砚下一谢其师一白父母飘然不知所往比得札四路侦寻杳无踪迹数年后访知剃发大沩为天公入室高弟识见超脱机辩莫敢樱其锋者父兄强之不归顷且继住二师旧所托迹芙蓉山今春以父丧归里持其师语录示余且索余叙余宿不善谈禅然契其宗旨爰取而静玩之机锋迅截慧眼圆明如旱地崩雷如晴空掣电如走盘珠如摩尼宝精光闪烁着着全提可谓一切处不留一切处成就者也是知开继分殊源流则一所谓月印万川川川皆月因指见月非月即指者只可意会未易言诠诚有离乎象数筌蹄之迹而游乎希夷浑沕之表者矣昔韩昌黎指斥二氏而于潮阳大颠称其能外形骸以理自胜不为物乱中无滞碍与之往来周旋岂非以儒释分合会通不远若柳柳州取喻如石韫玉未可因外遗中有同心也耶又况天师见地超越更出韩柳所遇什伯悬殊者乎▆▆数语以应笑颖之请。

　　时
康熙甲申季春月之朔芲源八十五叟紫萝罗人琮撰于最古园之学圃亭

　　序

　　昔古梅和尚脱缝掖披缁以其家重大事尽付之诸季掉臂直入千峰万峰盖目笼三界体合万殊其不以法胤之替隆为情量可知也虽然吾于天翼禅师有以观古公之不替焉公初与大梅与公首佐沩开济赫着宗猷海内丛林望密印父子兄弟问岿然古大沩也其后英髦辈起披衣者骤至七叶环雁行骈辉竞耀而公之门落落焉或曰公继主沩席迁芙蓉所镕炼人才宜不少俊杰而寂寞乃尔疑蓉流断续将如何矣夫孰知公之拣辨实严待发于翼禅师者奇特烂熳不可以目睫睹欤翼师三岁出尘纯乎天葆受业后即遍参知识颖脱惊人诸方异之不啻罗龙罻凤师翱翔无所顾一旦高叩芙蓉片言纳贽如送自天风此岂恒情所可测耶及随古公出山至白下重新键户七百余日乃大笑破关推古公倒地公起喜曰吾事自今差毕真一夔足矣其潜密如此则又岂恒情所可测耶师嗣主芙蓉甫一年而大沩虚席缁素敦迎入继遂兼荷两山韶才粹德浩应无方远迩英俊之士闻椎拂所作飙赴云臻才更冬夏两制众中崭然见头角者遽淂四人先后记莂彪炳一堂当此之时古公门庭可不谓光大欤于是两山法录映被诸方皪然昭作述之盛今按其声节宛见古公典型而激之以曼拔导之以近专妙显纲宗有响无迹所谓后出者愈奇非耶呜呼此古公所以晚淂贤嗣择乳真而传器慎之效也亦何疑继起之爪牙龙象不接武峥嵘也哉嗣法中今主芙蓉藏庵大师既丐其在家诸父　紫萝侍御公为撰弁言评唱之拟于雷霆星汉无以加矣而又属予更赘芜词者谓予与古公世出世间并有深谊其佐沩堂构本末予身与之使说家里话颇可传信是以不辞鄙陋一申言之亦欲为纷纷七叶中名实相应与否者示法门郑重事理终不容谬有如此云。

　　康熙甲申仲冬朔日石溪老学人陶之典撰

　　天翼翔禅师语录卷上

　　侍者寂干记录

　　嗣法门人际(锋　洪　然　泓)同编

　　住潭州大沩山密印禅寺语录

　　大清康熙三十年秋日师在芙蓉受当寺的峰和尚宁安二邑大护法阖山耆旧两序诸执请于冬月廿七日入院。

　　山门三世诸佛从此入历代祖师从此出且道今日作何行径顾众云看脚下。

　　万佛殿殿里的殿外的四方八面的拈起香云总与一串穿却。

　　韦驮提起具云汝因者件事通身枷锁我因者件事透体鹘衫若还脱得下大地不能担拍一拍。

　　伽蓝一尘不少万法非剩马厩牛栏芳规大振喝一喝。

　　祖师西天贩羊头东土卖狗肉只要获便宜腥臊浑不顾咄。

　　慧祖像前拈香虎口蛇鼻鹘眼蝎眉自有者幅面皮后不是愁人即笑人今日不肖到来愁即是笑即是展具云且与遮却。

　　据室踞狮子窟秉金刚剑千圣没跻攀万灵绝瞻仰拈拄杖卓一卓。

　　即日四众请开堂。

　　拈大梅与老和尚疏阵云连岳色旗鼓并天高灼然大人度量点着万丈洪涛。

　　拈护法疏诠上加诠句中破句韩柳欧苏到此却步试烦表白高声念看。

　　拈同门疏横抽玉线直度金针罗文结角交加处铁额铜头失却睛。

　　法座以拄杖指云从上诸佛列祖于此方广座上扬沙簸土打雨敲风山僧到来只好随条攀例去也便升拈香云此一瓣香如天普盖似地普擎爇向炉中奉为当今
皇帝圣躬万岁万岁万万岁伏愿皇风常浩荡帝道永清平次拈香云此一瓣香奉为满朝文武合郡尊官以及在筵绅衿护法伏愿恒为盛朝柱石永作佛法金汤复怀中取香云此一瓣香大冶中种就剑刃上攀来收则大地遁藏放则十虚充塞今当第二回拈出爇向炉中专诚供养即此堂上传临济正宗三十四世本师古梅老和尚用酬法乳之恩维那白椎云法筵龙象众当观第一义师云达磨面壁屈辱先宗断臂神光只得一橛山僧今日登祖父堂拏三道五坐一走七个中若有作家禅客便请当阳证据问答不录乃云广大祖庭宗风浩荡三玄要旨迥出言诠山僧今日廓开十智门风倒跨三脚驴子直令一会人天见所未见闻所未闻且如何是未见未闻的事卓拄杖云一枝梅破腊万古恒长春叙谢不录复举临济一日谓普化克符二上座曰我欲于此建立黄檗宗旨汝二人可成褫我二人珍重下去三日后普化却上来问和尚三日前说甚么济便打三日后克符上来问和尚三日前打普化作么济亦打师云临济与么建立黄檗宗旨未免自扬家丑克符普化虽则唱拍相资大似逐恶随邪山僧今日亦欲于此建立先师宗旨仰仗诸人成褫众中设有个不惜身命底出来掀倒禅床喝散大众山僧倒退三千里有么有么蓦拈拄杖卓一卓云若无举鼎拔山力千里乌骓不易骑复颂曰明投暗合线去丝来龙骧虎骤玉转珠回全提正令兮千差坐断倒骑铁马兮重关冲开担板汉休狐猜妙舞不须夸遍拍三台应是大家▆维▆▆椎云谛观法王法法王法如是便下座。

　　当晚小参德山晚参不答话问话者三十棒今夜沩山放一线道解问者出来一僧才出师云汝不解问僧云争见某甲不解问师云才动一步白云万里又一僧出师云者僧遭点额你又恁么来僧云恁么来且置如何是佛法大意师云屎臭气也吐将来便推开乃云机先一着佛祖罔措才涉毫厘亡羊泣路到者里真谛俗谛一齐收是圣是凡一时铲所以此事直下如太阿锋大火聚见则胆怯魂惊触则丧身失命正恁么时作么生与山僧相见卓拄杖云露。

　　谢护法上堂妙翅抟羊角大用全彰仙子驾云龙神机独露世间世外互成大道场是文是法圆融第一义所以恁么中不恁么释迦满面是埃尘不恁么中却恁么仲尼全体皆珍御且缁素同途一句作么生道千峰势到岳边止万派声归海上消。

　　请两序上堂问壮士展臂不资他力和尚出世为甚又需执事师云元首股肱原一体进云唤和尚作兼修得么师云兼修搬砖弄瓦山僧拈槌竖拂进云未审拈槌竖拂与搬砖弄瓦是同是别师云切忌狐疑进云与么则宾主声调诸事泰君臣道合万邦宁便拜师云赖汝证盟乃拈起杖云你无我不立我无你不成大家出只手扶起破砂盆卓一卓下座。

　　小参召众云大众何不散去大沩者里无你参禅分在饶你以大地作蒲团以十世为工夫时时不动不摇处处筑着磕着无异癞马系枯桩假能截断脚下葛藤跳出顶门窠臼竿木随身逢场作戏也是猿猴无缰锁直饶总不恁么如水中月出没自是他工如镜中花卷舒不关我事且喜没交涉所以灵云睹花梦中作梦香严击竹醉里添杯神光断却臂玄沙筑破指割肉医疮慧能一闻便了长庆七破始悟烧冰作炭你诸人更来无底桶中讨甚么水到者里或有个不甘的汉出来问和尚当初如何得与此事相应向他道不遇苍松柏徒劳话岁寒。

　　佛成道日上堂问世尊睹星便悟道和尚睹星时如何师云山僧若睹星一场懡　进云昔日世尊今朝和尚师云世尊悟山僧不悟僧便喝师便打僧便拜师大笑乃云抹杀霜空星子刺瞎诸人眼睛天上黑漫漫地下黑漫漫且道悟门在什么处若向者里荐得便见世尊当时悟道矢上加尖山僧今日懡　空处凿孔有甚么奇特所以道会得也三十棒会不得也三十棒明眼难逃落井中双盲固是扶篱走作么生得出者两途去拈拄杖云波斯眼里迸出火烁破夜叉脑后光。

　　与老和尚还大梅上堂大人具大见大智得大用胸中怀六合袖里挂金锤有时植月中丹桂香光烁破四天下有时推应庵出群杨岐消息振寰中正恁么时如何称谢良久云粉骨碎身未足酬一句了然超百亿拍禅床下座。

　　古老和尚像前上供我被你害你被我败结怨裹仇成团作块插香炉中云不如当阳烧却贵取冰消瓦解。

　　除夕末后句今夜是鸡尾最初句明朝是狗头中间一句如何道拍案云斩断鸡尾接起狗头。

　　元旦上堂一僧才出师便打僧云莫是新年令么师云昨日吃棒的是汝否僧云是师云明日来再与一顿僧云世上尽歌新岁月堂前不改旧家风师便掷下拄杖乃云新年头行新令一棒一条痕一掌一个印直教人人浑身迸出摩醯眼彻体俱成陷虎坑不用手而擎捉三贤不用口而辨验十圣一生参学已完百劫受用不尽虽然更须山僧与你脱却骷髅始得何故漆以坚自割膏以明自焚。

　　解制复留众结春上堂问结制解制即不问不结不解是如何师云沙袋进云今日上堂作么师以杖拨僧过一边又问结制解制皆为剩事不结不解总为呓语且置只如临济料拣且道料拣何事师云世上病无数医王药更多如何是夺人不夺境师云既张陷虎阱猎士尽潜形如何是夺境不夺人师云喝中倾海岱棒下死龙蛇如何是人境两俱夺师云四海狼烟息将军不出帏如何是人境俱不夺师云虎啸风生野龙飞云满空人境已蒙师指示向上宗乘是若何师云休寻梅上月莫觅水中天秪者便是否师云何将盘里豆唤作眼中珠僧便拜师乃卓杖云打破大铁围山走出寒山拾得未曾行得一步便要分南分北寒山云你行荒草我深村拾得云君向潇湘我向秦山僧止之云住住任君蹋遍阎浮去依旧青山多绿树复举赵州因僧辞话至有佛处不得住无佛处急走过三千里外逢人不得错举止师云赵州老汉将恐水中浸杀鱼泥里淹死鳌殊不知有佛处正好唱酬无佛处方堪建立焉得令人错过虽然只如大为者里是有佛处无佛处起座云大众放下行李好。

　　元宵晚参问清宵雷鼓震露地火龙飞如何师云莫惊我瞌睡进云此时如错过余夕徒思量师顾侍者云为我将一文钱与他进云与么则罢声出嶂塞卷阵赴沧溟去也师云可怜生乃云心灯从地涌慧月白天垂照见象王鼻孔烁开毗卢面门龙潭纸捻子只堪▆壁岩头满盛油正好涤坑虽然只如抛出黑漆桶囊藏大地鞭起铁昆仑逼塞虚空又作么生遂鼓掌大笑云明暗双双好时节。

　　小参古人道若以实法与人土也难消所以山僧寻常要你是即是猕猴有一面古镜厘奴有万里神光要你非即非十地是担粪汉三贤是守墓鬼故知相非实相名亦虚名你若认着清风受桎梏明月遭枷锁若不认着荆棘化优昙罗网成华藏虽然山僧恁么告报且道是实法不是实法呵呵雁虽避影却毛落鱼欲潜踪又水浊纵饶得似德山无检点何如荐福莫拍香几两下。

　　清明埽塔归小参适来山僧向百草头边埽出一个祖师头把得归来与诸人看看遂举起拳云阿呵呵认错了原来不是祖师头是镇州出的萝卜头。

　　佛诞日上堂问灵山有密请牛拔不出少室有真机斧劈不开未审和尚如何师云遍界绝囊藏三冬枯木秀九夏雪花飞如何是未离兜率已降皇宫师云一字两头垂荷珠不为露麦浪岂关风如何是未出母胎度人已毕师云乙字两头钩未审世尊恁么惟是神通妙用惟复法尔如然师云且莫访佛若不展开沧海水焉能露出珊瑚枝师云三十年后看乃云有水皆涵月无山不带云众生如未有诸佛又何曾大众即今释迦老子在你顶　上降诞眼睛里成道鼻孔中建道场舌尖上演妙法你诸人还知也未若也知得切忌转脑旋眸鼓气摇唇触犯如来念头无人为汝忏悔其或不知快自取下头来看看连喝两喝下座。

　　解春值常住散扇供众上堂青阳才去朱夏又临铁蛇口里吐火石虎头上喷金直得阎浮提顿成炉炭香水海化作　汤到者个时节野狐精水牯牛三脚驴一齐烧杀麻三斤柏树子乾矢橛当下灰生更有甚葛藤难埽鬼眼难觑一任诸人无忧无虑撒风撒颠大似门前泥力士不将一事挂心田虽然要且诸人即今骨节中大发毛孔里烟生又作么生支遣头院主云好为大众过犀牛扇子来。

　　上堂拈拄杖云一尘一个金刚圈一物一尘栗棘萝卓一卓云到者里无你转身时亦无你下口处所以你若会得灵龟依旧滞沙泥你若不会顽石何曾能　跳你若会中有不会是甚么鸟啼非有意花笑本无心你若不会中有会是甚么石磨分粗细秤锤知重轻所以道有手只好拏空有口只堪挂壁有一等孟八郎向跳不得处去跳吞不得处去吞无异蜗牛斗石壁蚊子钻铁牛殊不知通玄不待往契妙岂须餐你若直下绝追寻当处忘计较管取金刚圈蓦地断了栗棘蓬和根倒却诸仁者委悉么折角泥牛忘百草没蹄石马断千岐。

　　天中节小参尽大地是个病人三世诸佛转妙法轮伸患不了历代祖师传正法藏叫苦不息一切衲僧发大道心忍痛不彻乃至群生万有有情者颠狂不消无情者痈疽未解山僧今日要与一齐医了良久云时逢五月五何物不醍醐。

　　祈雨上堂问山川涸竭禾麦萎然和尚将何法济人师便连打数棒进云恁么又岂能济人师云且喜棒如雨点进云可谓头头总三昧物物悉醍醐师云浸破汝脑门僧便作礼师大笑乃拈拂子云把住十虚路塞却四海源黄龙困杀机关云门抬头不起直得嘉州大象眼里流泪陕府铁牛皮下无血拂一拂云山僧今日放开一线贵使无渗漏处倾湫倒岳至枯稿地浪涌波腾洒腐草为嘉禾润糠秕成玉粒堪行不济之恩用助无为之化且法雨普滋一句作么生道家家歌岁稔个个乐升平。

　　立秋上堂挥拂子云杀不用刀割不须凿一毫才变颜万物尽销铄千山脱皮换毛万木解粘去缚正恁么时如何四方八面绝遮拦万里天边飞只鹗。

　　小参要说时须弥塞咽喉也塞不住不说时风轮拔舌头也拔不出且道利害在甚么处待你折倒须弥斩断风轮来向你道。

　　中秋值云掩月晚参以手指云明历历光凛凛飞过万山头不动一茎草穿入千江底不沾一滴水虽然奇则也奇要且你通身环个银圈还出得么透心▆个铁橛还拔得么所以亘古亘今只成得一色边▆山僧今夜要与你拈却顾侍者云与我过灯笼。▆

　　结冬上堂遍大千沙界是个选佛场尽十世古今无非参禅日你诸人未出门时早已结制了也更要山僧今日为你捏紧布袋头大似木中着楔秪成一场多事虽然结却髑髅要坐不能坐要行不能行许诸人有分结却性命要生不得生要死不得死许诸人有分争柰未得出身路在竖拂子云大众还会么若也会得不妨向针不容芥上七纵八横隙不通风处轰雷掣电其或未然从前谩负真金誉今日重新火里看。

　　上堂侍者问昔日香严上堂因僧问不求诸圣不重己灵时如何严曰万机休罢千圣不携意旨若何师云楼因山势峻船逐浪头高云时疏山在众作呕声曰是何言欤真是不肯严否师云上山攀坠石不顾自亡腓云严闻下座曰适对此僧语必有不是致招师叔如是未审过在甚么处莫是受山惑么师云带月冲霄去和烟跌地来云疏山曰万机休罢犹有物在千圣不携亦从人得如何无过恁么果是严过否师云有石方生玉无沙不见金云香严曰却请师叔道乃礼拜蹑前问果有疑而问么师云若不抛死虾如何钓跛鳖云疏山曰何不道肯诺不得全惟是答他问处复是别有商量师云只因一菜落露出五湖秋云因何严又问肯又肯个甚么诺又诺子阿谁师云钻瓦须流血敲冰必见烟云疏山曰肯即肯他千圣诺即诺于己灵与不求诸圣不重己灵相去多少师云孰谓野狐皮亦自有人着云严又道师叔恁么道向后倒屙三十年莫是骂他么师云本是秦宫调却作楚词传云向后山果病每于食后抉口吐曰香严记我三十年倒屙尚欠三年在果是遭他授记否师云谁知昔时乌却成今日马云如今学人敢问和尚不求诸圣不重己灵又作么生师云放下问头来向你道者便休去师云如是乃云古人道实际理地不受一尘万行门中不舍一法须是过量人方可随处作主遇缘即宗要见香严么鸡不下水要见疏山么鱼不上树且道二大老还有优劣也无云收雨霁长空阔一对鸳鸯画不成。

　　起七落堂晚参一僧出众叉手而立师便打僧云将谓将谓原来原来便归众师随后又打又一僧才出便云还我棒头来师不顾僧云且喜某甲血溅梵天了也师亦不顾维那出众云和尚何得伤龟恕鳖师云错见山僧在那云未审师意如何师云将龟钓鳖那便休去师大笑乃云坐坐蒲团儿罗文结角等闲矣破脊梁上一场懡　行行芒鞋子百结千层蓦地蹋翻脚跟下甚可怜生既然如是又用者场特地作么不因虞泉暗争见扶桑晓。

　　解七落堂小参师才就椅不觉喷嚏遂命众下语有道且喜和尚鼻孔通一线有道正恁么时还塞得住么有道仲冬严寒和尚宜保护有道恭贺和尚拄杖子今冬必然解怀有道笑倒露柱有道侍者师捃取三十年后大有用去在师呵呵大笑云谁知山僧一个喷嚏打出多少狮子儿来乃云齑瓮里水流风动布袋头地阔天高自是汝诸人脚跟下葛藤未断顶　上窠臼未翻不免向赤洒洒地如鱼在网似鸟栖笼出入不得自由纵横岂能自在山僧今日秉金刚宝剑握无孔铁槌为诸人斩断葛藤打破窠臼去也遂掀倒香案出堂。

　　小参猛虎颔下有珍珠无人敢取毒蛇口里有琼浆无人敢舐若是大丈夫不难拾取性命根挂于剑刃上把将皮袋子抛向毒鼓中到恁么脱体无依的田地方堪横行三界混入四生不用一茎草现百亿法身不假一粒粟建无量法幢直令断井索成凤成龙死虾蟆吞佛吞祖为人所不能为示人所不能示且独步高超一句作么生道出头天外看谁是我般人说戒上堂问一念不生万缘放下且道戒个甚么师云汝寒来着衣饥来吃饭么进云然师云何曾放下进云也知和尚不着衣吃饭师云切忌犯口业进云还许学人忏悔也无师云直须无口始得进云恁么则和尚亦犯口业师云为怜三岁子不惜两茎眉僧作礼师乃云有戒可受蜘蛛网里坐无戒可受猢狲树上走若是个汉直须折倒枯木寒岩不向此中依倚踢翻花街柳巷别作一番行径然后即头顶文殊足蹋普贤手抱释迦口噬弥勒无非圆本有之风光显当人之作用诸仁者还会么若也会得不妨当阳击碎钵盂燎却袈裟归家去脱或未然不免带累山僧舌头落地。

　　诞日两序请上堂问祝赞寿诞即且置王子五位请师宣师云逐一问将来如何是诞生王子师云声容全不动万国咸尊威如何是朝生王子师云高明逾日月指顾定乾坤如何是末生王子师云十年修素志一日步丹霄如何是化生王子师云随时敷政令在处振权衡如何是内生王子师云九重深处坐不许众臣知如何是五位王子父师云威音不识面如何是五位王子子师云楼至不知名未审和尚是那一位师云荒草不堪宿琼楼亦不居原来和尚是者一位师云他后见人切忌道亲见山僧来僧云诺便入众师乃以手自指云山僧自有者个来被伊带累眼是黑漆桶破他不得耳是招箭垛取他不得口是大祸门闭他不得只有眉横鼻直足以扶竖宗乘山僧赖伊提持不少乃高声叫云大众会么遍体无非关捩子今朝拈出与人看。

　　安邑侯赵公送金额至上堂祖庭法印又重提赫赫光辉日月齐大福士修大福事个中人谙个中机。

　　因事值雪晴上堂昨夜风穴昭呼号大怒惊起云居膺勃然变色引出雪岩钦乘机弄巧为妖作怪打大地作一团结江湖成一片南山鳖鼻换骨解皮大雄猛虎潜牙缩爪山僧今辰不忍坐观成败急命太阳玄出来作个解交以手指云一轮光烜赫万象悉回春。

　　元旦上堂日日是好日年年是好年不披三玄甲胄不弹五位弓弦端拱垂裳清宇宙凤箫吹彻御楼前立春上堂问昨朝歌白雪今日赋阳春如何是腊去春回句师云免教寒杀阇黎进云欲识佛性义当观时节因缘抵如今日立春如何是佛性义师云梅花落未尽柳叶长将来进云只好道不关时法因境蔽又作么生师云貌丑休嫌镜病深莫怨医僧便喝师大笑僧礼拜师便打乃云白雪筑长空寒冰裹大地障蔽灵山的旨埋没少林消息山僧今日要与埽开白雪露出春王面孔劈破寒冰漏泄化母机关贵使龙吟枯木石笋抽条莺声长燕声短咸谈般若桃花红李花白悉显真如且法逐时彰一句作么生道顾众云若能识此日何物非韶光。

　　解制上堂铁壁银山一脚蹋倒金锁玄路就手掣开便可一步一须弥一蹴一佛土赵州觅影无方宝掌追踪无计虽然也是虾跳不出斗。

　　大悲诞日上堂拈起杖云观世音生也汝诸人还见么若也见得石堆土垒无非烁迦罗眼尺木寸草莫非母陀罗臂驴蹄马迹俱是清净宝目鸡啼犬吠总是圆通妙音具广大智慧显最胜神通不劳弹指教化一切众生无用扬眉收摄一切魔属若也不见莫道菩萨入灭度去也遂掷下拄杖下座。

　　晚参上无瞻仰顶门自是朝天下绝追寻脚跟何曾离地所以情尘未尽旃檀成荆棘之林识见若忘瓦乐变黄金之色虽然北犹是死水藏龙边事若是越量超群汉直须来光洁地上带水拖泥解脱场中披枷着杻于无为中运为无法中演法挂破笠子于壁上盖覆梵天置烂草鞋于路边蹋倒阎浮方不孤负自己埋没先宗若到大沩者里更须朝打三千暮打八百为甚么聻幸尔无疮何须刳肉。

　　佛诞日值学祖生辰上堂描不成画不就一对鸳鸯交颈宿三百六十余会偷心未满二年共一春狼谋却足一会天人事俨然说甚西天与东土拍禅床下座。

　　天中节小参青山如浪涌万木若船摇禅人高着眼看取最高标拈起杖云若能赤手夺去管取一世丰饶其或四顾踌躇贪观天上月失却手中桡。

　　上堂一尘未起大地全彰一毫未收虚空消殒是诸人现成事只如蜗牛角上飞出金翅鸟王蟭螟眼里跳出金毛狮子拈起须弥山穿却释迦鼻把得香水海灌破毗卢顶是现成不是现成喝一喝云莫寐语。

　　中秋晚参二十年前事拈出实不堪欲将抛向后觌面成热瞒乃以手指云诸仁者着眼看十方无向背四面绝遮拦明明一着超群有说甚前三与后三。

　　开炉上堂大开炉韝镕瓶盘钗钏为一金大展钳锤化钝锑顽铜为一器八两还你半斤十成谩夸足色劝君莫认定盘星须防大匠把金贴卓拄杖下座。

　　上堂见色明心闻声悟道毒蛇穿你眼耳逢缘不起触境无知铁橛钉汝肝膈直饶无迷无悟绝是绝非如枯木糁花寒灰发焰成得什么事所以道恁么也不得不恁么也不得恁么不恁么总不得然则毕竟如何手执夜明符几个知天晓。

　　小参山僧一向不肯人捡点将来未免压良为贱自今不如改换旗枪去也他后山僧若有问你即咳声嗽道你是狮子吼时芳草绿你即掉下头道你是象王回顾落花红假使全然不动向你道一尘若不起万法自然彰全然不语亦向道迥超四句外不落百非中山僧恁么告报你诸人还信得及也未若信得及许你直下承当若信不及许你不受颟顸所以道等闲识得东风面万紫千红总是春虽然此犹是空口谈玄更须当面取证遂搊住侍者云离却语默动静道将一句来者无对师呵呵大笑云龙生金凤子冲破碧琉璃。

　　将说戒先夜晚参诸人莫求授戒么逢佛杀佛逢祖杀祖是大宗匠境界烧金刚钞谤涅槃经是大智慧人境界驱耕夫牛夺饥人食是大手眼人境界笑入淫房横眠酒肆是大解脱人境界乃至粗言并细语皆归第一义直行与曲行咸入不二门你诸人更戒个甚么说到者里或有个汉出来道和尚恁么说话只知教人直下担荷未知教人向上行履在山僧向伊道若论向上行履且待明日为汝道破。

　　示众我者里禅如矢上一钩相似逢高则射遇深则钓汝等诸人作么生回避。

　　示众砒礵石是生性命母醍醐瓶是煮髑髅铛冲霄路是金绳铁锁陷虎坑是玉殿琼楼若人透此四转语方得左右归源纵横合辙锻炼佛祖开凿人天若透不得管取鸡因畏水终难变鸟为贪风反致烹。

　　示众参禅人恰如梦里寻归路不知身本在家眠还觉么拍香几一下。

　　上堂泰山石敢当街头巷尾坐有眼不识伊无眼较一半那一半十影神驹夜度江八角磨盘空里坠卓拄杖下座。

　　示众山僧莅众三年若非耕田耰土定是弄瓦搬砖诸人未了事从未决断太煞孤负今日不免结案去也乃横按拄杖云马师一即一非大梅一亲一疏赵州一有一无法眼一得一失狐言魅语百丈野狐云岩狮子南山鳖鼻东海鲤鱼为妖作怪女子烧庵南泉斩猫婆子抛儿孚公折箭压良为贱妇人分娩院主堕眉德山化去疏山倒屙掩耳偷铃石头恁么也不得不恁么也不得秘魔道得也又下死道不得也又下死普化明来明打暗来暗打普州人捉贼善慧空手把锄头步行骑水牛人从桥上过桥流水不流法顺怀州牛吃禾益州马腹胀天下觅医人炙猪左膞上高峰海底泥牛衔月走岩前石虎抱儿眠铁蛇钻入金刚眼昆仑骑象鹭鸶牵开了眼作梦以上数案总是者伙多知汉不守本分无事生事带累诸人无有了日山僧开张毒口一时为诸人判断了也诸人正好放下疑团归家稳坐一任饥来吃饭倦时打眠更有什么事所以道只今休去便休去更待了时到几时时有僧问云诸老淆讹既承和尚判断只如威音那畔事又作么生师云今日不着便遂掷杖归方丈。

　　天翼翔禅师语录卷上终

　　天翼翔禅师语录卷下

　　侍者寂干记录

　　嗣法门人际(锋　洪　然　泓)同编

　　住潭州芙蓉山广化寺语录

　　师于康熙辛未冬受安邑缙绅暨诸山本寺耆宿请继席开堂。

　　据室拈拄杖横膝云把断十方路垂手万仞岩卓一卓云文殊普贤锅里立德山临济瓮中埋蓦顾左右云莫有跳得出底么设有也须勘过了打。

　　法座指云坐断毗卢顶不禀释迦文婢视声闻奴呼菩萨且道是什么人喝一喝便升拈香祝
壬毕复怀中取香云此一瓣香西山顶上拾来紫竹林中荡却爇出烈焰烜天触着髑髅粉碎乘时拈出供养中兴此山传临济正宗第三十四世上古下梅先师老和尚非惟报德酬恩且要雪恨复仇敛衣敷座白椎竟乃横按拄杖云正令全提当阳坐断三贤十圣饮气吞声鹘眼龙睛不敢正觑有解别通一路者请出相见问晴空轰霹雳峰顶起波涛如何是迥出寻常句师云不妨问着进云拈却众生界推出祖师关如何是演唱宗乘句师云一场好笑进云一毫才露面万象悉回头如何是普利群机句师云太杀孤负进云谁识古梅霜雪后一枝香馥遍阎浮便拜师云放汝三十棒乃云向上一路迥绝跻攀格外一机了无依倚识不可识智莫能知虽然如是官不容针私通车马蓦拈拄杖云直得三世诸佛把手并行历代祖师通途无碍直下安邦定国人人顶　上飞大宝光妙用无私个个脚跟下纵横十字不见道王令已行天下遍将军塞外绝烟尘卓一卓结椎下座。

　　结夏上堂古人云不得动着动着三十棒芙蓉则不然尽大地是圆觉伽蓝遍法界是当人自己结也得不结也得顾视左右云八万四千非凤毛三十三人入虎穴喝一喝下座。

　　上堂不落因果堕不昧因果脱两枚野狐精千古成话堕阿呵呵会也么前是梯云峰后是老龙壑喝一喝云一声霹雳起飞龙斗转星驰鲸浪阔拈棒下座大众一时走散。

　　佛成道日上堂六载雪山如痴如騃一见明星透顶透底虽然也是卖却甑子头换得簸箕尾喝一喝。

　　久雨涨水上堂以拂子指云只者个自善慧手里施来普贤口中吐出东涌西翻南腾北沸推倒葛藤桩没却魍魉窟教人人打湿脚跟个个穿过脑骨虽然如是在人天路上让出一头到祖师门中只堪涤足。

　　示众明吞日月的人撞着黑漆桶一场懡　捏碎乾坤的汉摸着烂冬瓜未免钝杀所以芙蓉者里论非不论是贵失不贵得会么破底砂锅不畏火没鼻芒鞋岂着贼。

　　示众学道人切须具眼若不具眼未免遭人蛊惑引入黑山鬼窟驴年未得出离如所云涅槃心易晓差别智难明自此毒药一出不知毒杀几多没髓脑男子以为涅槃心只一橛可以易晓差别智有多般极是难明遂将自己亘古亘今照天照地个光明幢抛向搕　堆头一任尘埋草裹把他一切知识屙出的屎尿如盖世珠玉抱在心窝里死不肯放谓我藉此以了生脱死超凡入圣证深般若得大辨才当世出世间一椿大事此等愚昧譬如离源觅水舍本求枝一场画饼抑思万法是心光诸缘为性晓若识一心便明万法如天普盖似地普擎日月星辰山川岳渎以至万象森罗无不于中发现于中洞晓未曾欠缺一点暗昧一丝所以古人道但向己求莫从他觅觅即不得得亦不真虽然山僧恁么告报也是见兔放鹰应病与药汝若认真便去舍他万法只觅一心又是如猿捉影守株待兔何日方得了手不见道觅心了不可得心既不得法亦何存若是过量人外不见有万法内不见有一心直下如一柄莫邪剑相似真如涅槃也铲却差别智慧也铲却乃至佛之与魔凡之与圣明暗色空一切名相总与铲却铲到无可铲处方许有少分相应何故不见道不见一色始是半提更须知有全提底时节且作么生是全提底时节蓦顾左右云三十年后向你道。

　　小参动念即乖开口成妄我王库内无如是事到者里释迦老子倒退三千里阎罗大王吃铁棒有分且道山僧又作么生剑为不平离宝匣药因救病出金瓶。

　　惊蛰值雨小参晴空飞霹雳平地起波涛石头土块尽翻身跛鳖盲龟咸　跳未审衲僧分上合作么生拈拄杖云攫雾拏云推俊俏乘风破浪羡英豪一齐打散出堂。

　　应沩山请上堂方掩柴关千嶂里又临符使万松间业缘大抵难回避随顺与情振六环所以道法无定相遇缘即宗道绝方问随处建立只得露出那吒神臂张开摩醯面孔擐三玄铠胄展十智旗枪直蹋毗卢顶上去也遂震威一喝云高提无上法王印千圣从教落下风。

　　机缘

　　师一日领众上毗卢峰采薪次至其顶遂跏趺而坐日将午知众云请和尚下山师云有人道得一语恰即下时侍者在傍云掀倒毗卢峰和尚还下么师不顾值岁遂出师后放火师亦不顾少时柴头从山下上来师见便下书记闻云可恨者柴头造次便入寮将头拳一顿知藏闻云今日却得个汉乃着袈裟向头礼三拜。

　　师因三禅客参问云三鹰一鹞三虎一豹汝三人中那个是狮子一僧便喝师云汝既是狮子为甚作野干鸣僧才进语师便打一僧近前一掌师约住云汝若是狮子何得露出野狐手僧拟议师亦打随后一僧伫立不语师云汝莫是踞地狮子么僧亦不语师打云者死野狐。

　　师在方丈内坐僧问如何是第一义师云我早为汝道了也僧云和尚并未与某甲道师云汝忘却了试记看僧良久云某甲记出来了便出去。

　　师扯草次一僧问云扯他作么师抚地一下云又▆也僧便去师又抚地一下云牵枝引蔓去也。

　　师因涅槃堂一僧常叫云苦苦无人救得我师闻拈棒入堂云莫道无人救你便打僧即化去众皆不悦明日茶毗薪尽如故师至火池拍手云苍天苍天者汉救不得也须臾灰生众始服。

　　师落堂次竖起竹篦问僧云道道僧便拜师便打僧便去师叫众云大众者僧福不单行山僧祸有重至。

　　僧问某甲向和尚前逞神通得么师搊住云汝试　跳看僧拟议师便打趁。

　　僧问如何是祖师门下事师云好愁人进云愁个甚么师云日里要吃饭夜间还打眠。

　　僧参才展具师拈棒云有棒不打恁么驴汉僧云某甲特来师云道得与你棒吃僧以头作就势师掷棒归方丈。

　　僧问如何是芒鞋边事师云薄处先穿。

　　僧问佛法大有只是牙痛此意如何师云丢下此事别问将来与你道进云只如我要为你说只是被当门齿碍又作么生师云教你问别的又问个事便掌出。

　　僧问如何是第一句师随声便打如何是第二句师亦打如何是第三句师连棒打退僧以手指云恁么瞎汉敢称临济儿孙便去往南岳途间忽有省云原来沩山棒头大有机关在遂返入方丈未作礼先呈颂云第一句随声打毗卢师口亦哑第二句也一棒即那吒须魂丧第三句连棒退知是贼莫入队师览毕问云是汝作否僧云是师便打三十趁出。

　　僧问狗子还有佛性也无师云狗子且置你道释迦老子还有佛性也无僧才进语师便打。

　　师因一老衲参不搭袈裟礼三拜师打三棒衲出至客堂云久闻沩山原来只恁么便下山知客入方丈举似师云悔便拗折拄杖。

　　僧问鱼以水为命因甚死在水中师云生也在水中死也在水中进云还有透脱一路么师云有进云如何是透脱一路师云一串穿却。

　　僧参师问云甚处来云江西师云马师安否云有大病在师云甚么病云逢人便说乱话师便打僧便喝师亦打。

　　师因典赋侍立次拈起棒问云你道山僧是什么意赋云出林猛虎咬人火急师大笑云错会山僧意在赋云和尚意作么生师云我要拨草寻蛇去赋便掌师掷棒休去。

　　僧问镜铸为像未审光明在什么处师以手指僧云眼睛耳朵鼻孔进云还能自照么师以手自指云眼睛耳朵鼻孔。

　　居士问志言大士道三般人不会且道是那三般人师云汝姓甚云姓翁师云讳何云如岩师云名聻云枯木师云出去。

　　师寻常凡有制语问者多云现成的问他作么一日有僧问云释迦头上戴角弥勒[尸@乙]下生尾时如何师云现成的问他作么僧不服便出默念云古来未有此语何得云是现成遂举似维那那云你将此语再去问看僧复如前问师云恁么则不是现成的也僧于言下脱然。

　　僧参才展具师便喝僧收具师又喝僧以具搭肩进前叉手立师云弄精魂汉出去。

　　侍者辞才礼拜师云作么者云辞和尚行脚去师云路去路断水去水乾者云还许学人住持么师云盖头无片瓦立地无卓锥。

　　僧问灶神闻嵩山法得悟便生天上侍者闻嵩山法未审合生那里师云入地狱如箭。

　　僧辞师云甚处去僧云南海礼观音去师云观音如今不在南海僧云在那里师便打。

　　师一日在廊立次一僧近前视云好个奴儿师便坐僧云不失为沩山主人师便起去。

　　僧问如何是以药去病师云是病僧云如何是以病去药师云是药僧云药病一齐去时如何师云药转多病转深进云和尚恁么是药是病师云昨日山前过见个刖足人吃交得个断臂人扶起僧点首便去。

　　师一日斋毕谓众云诸人莫只噇饭过日山僧自知有此事以至今日尚不柰何西堂云者老汉纳甚败缺若是某甲不消一捏师云吾不如汝。

　　举古

　　举马祖因僧问离四句绝百非请师直指西来意祖曰我今日劳倦不能为汝说问取智藏去僧问智藏藏曰何不问和尚僧曰和尚教来问藏曰我今日头痛不能为汝说问取海兄去僧又问百丈丈曰我到者里却不会僧却回举似祖祖曰藏头白海头黑。

　　师云者僧明中坐舌头马师父子暗里抽横骨且置只如藏头白海头黑又作么生打杀蜈蚣咬死蛇。

　　举世尊睹明星因缘天宁琦曰如来明星现时成道你道半夜里瞌睡底还见明星么。

　　师云瞌睡底且置如今明星灿烂汝等各各眼睁睁地还见也未若见何故不悟若不见眼在什么处击拂子一下。

　　举昔有一老宿曰祖师九年面壁为访知音若恁么会得吃铁棒有日在又一老宿曰祖师九年面壁何不惭惶若恁么会得更买草鞋行脚三十年。

　　师云二老虽则舌上有毒诸人莫被瞒好何故吃铁棒买草鞋行脚自是衲僧向上事。

　　举金陵奉先深禅师同明和尚到淮河见人牵网有鱼从网跳出深曰俊哉一似个衲僧相似明曰虽然如是争如不撞入网罗好深曰明兄你欠悟在明至中夜方省。

　　师云明老中夜方省事无所证奉先藏锋验人理有偏枯如今诸方莫不以透过为极则殊不知透过了正坐在功勋过日不见道直饶透过那边更那边了再来者边行履始有为人分大众那边即不问未审者边作么生行履。

　　举昔有婆子供养一庵主经二十年常令一二八女子送饭给时一日令女子抱定曰正恁么时如何主曰枯木倚寒岩三冬无暖气女子举似婆婆曰我二十年只供养得个俗汉遂遣出烧却庵。

　　师云婆子捉蛇伤手庵主钩贼破家不如者个传话女儿似带飞廉埽地煞败尽郎家败母家。

　　举洛浦参夹山叉手而立亦不礼拜山曰鸡栖凤巢非同其髅出去曰自远趋风乞师一接山曰目前无阇黎此间无老僧浦便喝山曰住住且莫草草匆匆须知云月是同溪山各异坐断天下人舌头即不无阇黎作么生教无舌人解语浦伫思山便打。

　　师云千钧之弩不为鼷鼠发机九转灵丹直下变凡成圣有般道夹山平地兴波换他洛浦眼睛与么商量老胡一宗那有今日殊不知他向烈焰光中辨玉石针锋影里化鶤鹏还委悉么脱或未委山僧不免土上加泥去也喝一喝云杀人刀活人剑具眼底一任辨取。

　　举百丈说法竟大众下堂乃召之大众回首丈曰是甚么。

　　师云大小百丈只知觅取琏城宝不觉错过荆山玉若是山僧召众回首但云伶俐衲僧一呼便转非惟不埋没诸人亦见钓不虚垂。

　　举南泉示众曰唤作如如早是变了也如今师僧须向异髅中行归宗曰虽行畜生行不得畜生报泉曰孟八郎汉又与么去也。

　　师云水里放身眠还他南泉岸上摆手行须是归宗虽然各有生涯未免俱存朕迹山僧则不然吃饭穿衣浑剩事披毛戴角岂相干。

　　举南泉曰我十八上便解作活计赵州曰我十八上便解破家散宅。

　　师云者两个汉不守本分何故若非作贼定是杀人。

　　举沩山睡次仰山问讯沩便回面向壁仰曰和尚何得如此沩起曰我适来得一梦你试为我原看仰取一盆水与沩洗面少顷香严亦来问讯沩曰我适来得一梦寂子为我原了汝更与我原看严乃点一碗茶来沩曰二子见解过于鹙子。

　　师云水可开眼茶能清心二子唤醒沩山梦则不无若要原沩山梦犹未得在当日若是山僧见伊恁么道但云和尚三妖在命五鬼临身一要谨口二须慎行非独原得者老汉底梦亲切直教后来再不作梦。

　　举赵州因僧游五台问一婆子曰台山路向甚处去婆曰蓦直去僧便去婆曰好个师僧又恁么去后有僧举似州州曰待我去勘过明日州便去问台山路向甚处去婆曰蓦直去州便去婆曰好个师僧又恁么去州便归院谓僧曰台山婆子为汝勘破了也。

　　师云有道婆子有定乾坤句赵州具辨龙蛇眼恁么见解也是李向赤边咬若据山僧检点婆子只解▆▆捉鱼赵州只知袋里捏鼠若约衲僧正令总须吃棒始得。

　　举临济上堂两堂首座相见同时下喝僧便问还有宾主也无济曰宾主历然复召众曰要会临济宾主句问取堂中二首座。

　　师云同时下喝可煞颟顸宾主历然错下注脚好各与三十趁出复喝一喝云且道山僧者一喝是宾是主一僧才出礼拜师便连棒打退。

　　举临济上堂赤肉团上有一无位真人常从汝等面门出入未证据者看看时有僧出问如何是无位真人济下禅床把住曰道道其僧拟议济托开曰无位真人是甚么乾矢橛雪峰存曰临济太似白拈贼。

　　师云大小雪峰不识好恶错下名言临济道赤肉团上有一无位真人大似白日见鬼又曰无位真人是甚么乾矢橛也是自起自倒甚么处似白拈贼拈棒云临济性命在山僧手里。

　　举德山示众曰今夜不答话问话者三十棒时有僧出礼拜山便打僧曰某甲话也未问和尚为什么打某甲山曰汝是甚么处人僧曰新罗人山曰未跨船舷好与三十棒。

　　师云德山拟秉吹毛剑反露葛藤椿既不答话为甚么问者又打三十棒可惜者僧不解将虎须若是山僧见他才恁么道便与拗折拄杖任伊纵有通天作略也教忍气吞声。

　　举投子因僧问如何是十身调御子下禅床立又僧问凡圣相去多少子亦下禅床立。

　　师云前下禅床立好与一掌推倒后下禅床立也好与一掌推倒当时若下得者两推免得者汉至今死在者里。

　　举岩头参德山方跨门便问是凡是圣山便喝头礼拜有僧举似洞山山曰若不是奯公大难承当头闻曰洞山老人不识好恶错下名言我当时一手抬一手搦。

　　师云者则公案向德山喝中荐得可以杀尽天下人向洞山句中荐得可以骂尽天下人且置惟是岩头一手抬一手搦毕竟在什么处若也见得便可向虎口横身蛇头揩痒头头是入地之谋着着得韬天之略若也未见切须仔细好。

　　举兴化因同参来才上法堂化便喝僧亦喝化又喝僧亦喝化近前拈棒僧又喝化曰你看者瞎汉犹作主在僧碍议化直打下法堂侍者请问适来那僧有甚触忤和尚化曰他适来也有权也有实也有照也有用及乎我将手向伊面前横两横到者里却去不得似者般瞎汉不打更待何时者礼拜。

　　师云兴化横者两横不惟同参到者里去不得就是诸佛列祖到者里亦去不得虽然要且落在山僧手里乃拈棒云莫有为兴化作主者么时有一僧出便喝师云暗地杀人犹可恕明中作贼实难容便大棒打退。

　　颂古

　　灵云见桃花悟道作偈曰三十年来寻剑客几回叶落又抽枝自从一见桃花后直至于今更不疑乃举似沩山山曰从缘悟入永无退失有僧举似玄沙沙曰谛当甚谛当敢保老兄未彻在。

　　甚谛当保未彻伶俐衲僧会不得顶门奋金锤脑后抽生铁堪羡堪悲玄沙老失钱遭罪谁为雪咄。

　　僧问云门佛法如水中月是否门曰清波无透路曰和尚从何得门曰再问复何来曰便与么去时如何门曰重叠关山路。

　　佛法水中月眼里添金屑清波无透路料掉没交涉便与么善击节可怜重叠关山路冲浪锦鳞遭点额。

　　洛浦参夹山因缘。

　　驱耕夺食点铁成金敲骨取髓条令斩新云月同兮人尽委溪山异也共谁分舌头坐断好消息万仞岩前看翻身高声云险。

　　鼓山赴闽王请雪峰门送曰一只圣箭射入九重城里去也孚上座曰和尚是伊未在峰曰渠是彻底人(勘破了也)孚曰若不信待某甲勘过(勘破了也)遂往中路把住曰师兄甚么处去山曰九重城里去曰忽遇三军围绕时如何山曰他家自有通霄路曰恁么则离宫失殿去也山曰何处不称尊孚便回谓峰曰好只圣箭被我折却了也遂举前话峰曰渠有语在(勘破了也)孚曰这老冻侬犹有乡情在(勘破了也)。

　　重重勘破不是注脚明眼衲僧何处摸索烈焰炉中玉石分龙蛇阵上看谋略真谋略一箭双雕随手落。

　　金陵奉先深禅师同明和尚到淮河因缘。

　　衲僧俊俏透重渊检点将来只一边直下若能再跳入穿开碧落水中天与么地绝偏圆盘走珠兮珠走盘。

　　丹霞访庞居士见灵昭女洗菜乃问居士在否女放下菜篮叉手而立霞又问居士在否女提篮便行霞便回须臾居士归女举前话士曰丹霞在否女曰去也士曰赤土涂牛奶。

　　丹霞老贼放憨不少俊哉灵昭应机善巧叉手立兮乾坤坐断提篮行也星飞电扫只因举处带淆讹今古丛林俱靠倒。

　　兴教坦和尚初开堂日雪窦宗化主出问诸佛未出世人人鼻孔撩天祖师既西来因甚么杳无消息坦曰鸡足峰前风悄然宗曰未在更道坦曰大雪满长安宗曰无人识此意令我忆南泉拂袖归众更不礼拜坦曰新兴教今日失利便归方丈令人请宗至曰适来错对一转语人天众前何不礼拜盖覆却宗曰大丈夫膝下有黄金争肯拜无眼长老坦曰我别有语也宗理前问至未在更道处坦曰我有三十棒寄打雪窦宗乃礼拜。

　　把定牢关不容走作得失是非一并拈却针锋影里骑大鹏鹘眼龙睛难摸索三十棒三十棒碧眼黄头罔度量咄。

　　德山到沩山挟复子于法堂上从东过西从西过东顾视曰无无便去行至门首却曰也不得草草复具威仪再入相见为山坐次德山提起坐具曰和尚沩拟取拂子德便喝拂袖而出背却法堂着草鞋便行沩山至晚问首座适来新到上座在什么处座曰当时背却法堂着草鞋去也沩山曰此子已后向孤峰顶上盘结草庵呵佛骂祖去在。

　　明枪易躲暗箭难防敬敌者胜欺敌者亡。

　　僧问百丈如何是奇特事丈曰独坐大雄峰僧礼拜丈便打。

　　咄汝痴禅和讨甚奇特事未透万重关雄峰休造次便礼拜欠伶俐棒头有眼烁乾坤试问诸人会不会。

　　雪峰住庵时有二僧来礼拜峰以两手拓门放身出曰是甚么僧曰是甚么峰低头归庵僧到岩头头问甚处来曰岭南来头曰曾到雪峰么曰曾到头曰有何言句僧举前话头曰他道什么曰他无语低头归庵头曰噫我当初悔不向伊道末后句若向伊道天下人不柰雪老何僧至夏末再举前话请益头曰何不早问曰未敢容易头曰雪峰与我同条生不与我同条死要识末后句只者是。

　　末后句为君说神剑挥光如电掣同条生死谩商量明暗双双须辨别休辨别岩头老子只一橛。

　　文殊普贤起佛见法见被世尊威神贬向二铁围山。

　　推倒铁围山扶起二大老佛见与法见特地一时埽试看老瞿昙何处弄牙爪。

　　须菩提问舍利弗梦中说六波罗蜜与觉时同异弗曰此义深远吾不能知上方有弥勒大士深明此义可往问彼当为汝说提即往问勒曰谁是弥勒谁云弥勒。

　　谁是弥勒云弥勒金刚宝剑当头截若谓时时示时人敢保驴年犹未彻。

　　谷隐聪禅师上堂曰五白猫儿爪距狞养来堂上绝虫行分明上树安身法切忌遗言许外甥且道作么生是许外甥底句切忌错举。

　　五白猫儿不露牙爪蓦地触着破头裂脑树头树底足生涯看来总是闲之绕端的分明在目前欲辨来机须善巧乃斫额云猫。

　　僧问云门不起一念还有过也无门曰须弥山。

　　不起一念须弥山一椎击碎鬼门关茫茫宇宙人无数尽日区区却自瞒。

　　云门问僧近离甚处曰西禅门曰西禅有何言句僧展两手门打一掌僧曰某甲话在门展两手僧无语门又打。

　　大用现前不存轨则石火电光鹘眼罔测驾与青龙不解骑直待当来问弥勒。

　　良禅客问钦山一镞破三关时如何曰放出关中主看良曰与么则知过必改山曰更待何时良曰好箭放不着所在便出山曰阇黎且来良回首山曰一镞破三关且置试与钦山发箭看良拟议山打七棒曰且听者汉疑三十年。

　　一镞三关不妨奇绝照用齐行应时及节三月桃花浪拍天可怪龙门徒点额。

　　僧问赵州至道无难唯嫌拣择是时人窠窟否州曰曾有人问我直得五年分诉不下。

　　直得五年分不下通身枷锁尽情卸海神知贵不知价留向人间光照夜。

　　僧问赵州至道无难唯嫌拣择如何是不拣择州曰天上天下唯我独尊曰此犹是拣择州曰田库奴甚么处是拣择僧无语。

　　至道无难唯嫌拣择天上天下有甚交涉报君知瞥不瞥赵州老子犹未彻。

　　赵州示众曰至道无难唯嫌拣择才有语言是拣择是明白老僧不在明白里是你诸人还护惜也无僧曰既不在明白里又护惜个甚么州曰我亦不知曰和尚既不知为甚么道不在明白里州曰问事即得礼拜了退。

　　由来至道本无难拣择明白落二三虽然只在寻常处如隔千山与万山。

　　香严岩心化静主捐赀三两

　　天翼翔禅师语录卷下终

　　行实

　　师讳巨翔号天翼楚永之陵霄张氏子母熊梦大▆止屋翅蔽云日惊觉有孕越明年康熙壬寅十二月初五日辰时乃生时五色鸟翔鸣榱檐之上邻佥异之曰此异鸟也世所罕见今产此子来仪当后必大有用因名大鶤焉师生而姿神炯秀琼表嶷嶷莲胎茹素长不儿伍父母窥其不凡送灵山寺净月师剃染九岁授楞严经至清净本然云何忽生山河大地遽有省乃曰清净本然明明生出山河大地净骇然奇之曰汝诚再来人也嗣是志气精勤旦夕无懈净愈奇之至十九岁令谒西山藤焕和尚圆具充水头屡受追拶寝食俱废一日挑水次焕忽把住曰古人道担泉带月归泉在者里月聻师以手指水焕以杖筑下桶底曰正恁么时如何师拟进语被焕劈头一棒师通身汗流翻思昔者所得爽然自失由是参究益笃检书物尽焚曰此生不出古人一头地誓不放手乙丑休夏毗卢洞衫履无一完者举众皆惊悯师毫不介意一日同参相谓曰沩山古和尚道风孤峻海内推尊今退居芙蓉子曷不见之师即就道至山值梅在门外拔道上草师见之曰老老大大犹有许多闲气力梅曰无人替得老僧师便掌梅大笑曰汝从那里来师曰南岳曰又向那里去师曰芙蓉曰去不得师曰因甚去不得梅以杖划一划师退身三步梅掷下拄杖师便喝梅亦退身三步师拾杖便行梅复大笑归方丈从此执事左右凡一切征诘酬对悉皆颖脱梅深器之戊辰侍梅下江南过洞庭暴风疾作船势危急师有惊色梅怒骂曰将谓汝是个人于此不了平日弄业识何益不见圆悟在金山染疾作主不来始信五祖之言乃尽情放下方得彻头彻尾又不见德山道毫端许末之未尽者皆为自欺老僧今日与汝平实商量此事不在口角边不从伶俐得所以道绝后再苏欺君不得师愧唯而已己巳梅令掩关紫竹林凡有问师才拟对梅即掌住曰不是不是两越寒暑过劳成疾师总不顾一日梅提灯笼立关外大叫曰看看师遂大悟踢破关出扭住梅曰者老贼今日放不过也梅曰老僧过在甚么处师推梅倒地梅曰切莫孤负老僧师便礼拜至晚茶次行者失手触碎茶杯梅厉声曰盏子扑落地因甚碟子▆七片师曰说甚碟子直得尽山河大地一时瓦解冰消者于言下有省乃曰谁知今日到者田地梅顾▆曰你看者汉小出大遇师曰添得一场愁梅曰汝又作么生师击碎茶杯便出梅曰孟八郎又与么去也未几梅示寂出源流付师师曰惟将水洗惟将火焚梅曰水不能洗火不能焚便化去师捶胸曰苍天苍天遂依法阇维函舍利骨榇归芙蓉建塔开期毕安邑护法请就本寺开堂未几沩山的峰和尚敦请继席师坚辞不赴大梅与老和尚洎两邑檀护必欲目击提唱以舒望古老人后起之心师勉强承应于壬申冬月念七日入院一时椎拂之下遐迩缁素咸相赞喜曰众角虽多一麟足矣师为人端厚领众精严至于应机接人极其爽捷尝曰诸人未见山僧已前山僧蚤在你肚里你一呼一吸山僧拏定你又曰尽大地是山僧棒头任你诸人横也打着竖也打着向那里逃避又曰山僧拄杖子在诸人手里何不还我一顿来学者罔探其旨迄乙亥五月夙恙举发师自知化缘将毕乃发启请敬和尚住持兼出源流嘱铁舟洪等四人曰先师开法四十年不肯轻易许可山僧滥承其后兢兢业业惟恐为人之不精立己之或懈有辱先宗汝等当深体山僧苦里痛念祖道深蓄厚养异日龙天断不孤负言讫众皆哽咽闷僻于地至初九日申刻命侍者击报钟召众集法堂分付后事毕书偈而逝塔于芙蓉寺东玉渊岐下师世寿三十三僧腊一纪有二珍叨侍记室甚久闻见甚悉特述行履大概以表不废厥执云耳。

　　不肖小师寂珍槃谭谨述

　　　　　(芙蓉监院慧源敬梓
　　　天巽大和尚语录二卷流通愿法界有
　　　　情同缘种智　营阳小师寂珍对
　　　康熙壬午蒲月潮音草堂识)
