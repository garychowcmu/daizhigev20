嘉兴大藏经　卓峰珏禅师语录


　　卓峰和尚语录序

　　禅可语乎禅若可语因甚世尊云始于鹿苑终至跋提中间未尝说得一字禅不可语乎禅若不可语因甚历代祖师有一千七百则公案妙高顶上从来不许商量第二峰头诸祖略容话会夫为善知识者若不垂一言半句则参学禅流如何得知入道之门哉卓峰和尚法窟头角宗门爪牙继席庆云恢弘祖道拈椎竖拂说法谈玄德行信于丛林声价重于西蜀其拈颂征评可逮汾阳雪窦然和尚说法如云不许流布此乃法嗣几幻大师私录其语不过耀赤水之一珠露蓝田之片璧耳和尚嗣衡山炳炳嗣铁壁机机嗣吹万真历溯源流即大慧十七世孙也自此灯灯相续大慧之道必振赫千百世而未已也。

　　时
康熙乙亥王春龙池后裔闽莆超原澹崖氏拜撰

　　卓峰和尚语录序

　　夫至大而不可测者莫如天地天地之外吾不得而知之天地之内吾尝得而见之景星庆云惊雷闪电见于天者也华岳河海峥嵘浩森见于地者也凡此者皆天地之精华示人以可见者也设使天而闇默于景星庆云惊雷闪电而无之地而坦夷于华岳河海峥嵘浩森而无之天地之高厚固未尝不自若然而精华不显人尤何赖焉圣人亦有精华六经之文章是也圣人之心法不可浅窥圣人之文章固尝昭垂然世之学者有终身诵圣人之文章而不能至堂与者遂▆▆圣人之心法不可以文▆▆嗟乎若谓圣人之心法▆在于文章因非吾之所敢出若谓圣人之精华不在于文章又非吾之所▆出大经之文章如日月之行天亘千古而不熄如河海之在地为万派之朝宗间有善学之士▆之▆▆若在前后高山景行望洋兴嗟其亦庶几乎过之吾知圣人犹天地也未尝示人以至大为不可测故时出▆▆▆以开万古之群蒙使其共知有可见可至之▆▆非深远无据也吾闻西方亦有圣人其名曰佛其教▆▆于空此其大旨也然其徒所以传授垂训者又有曰经曰偈曰棒曰喝曰语录夫既曰空矣则是万象皆空又何有于经于偈于棒于喝于语录耶抑所谓空者岂犹之乎吾圣人与天地之至大不可测耶其所谓经偈棒喝语录者亦如吾圣人与天地之精华示人以可见耶余乃钝根未窥其奥惟尝与别公为方外友见别公飞锡西来折苇东渡跨洛伽之绝顶宣狮子之弘音非有深乎道者未易尔尔一日别公以其法兄卓峰和尚语录乞余一言为序余未尝见卓峰然别公如是则卓峰可知矣卓峰之语录则卓峰谈道之精华不知卓峰之道者惟观其语录则思过半矣。

　　康熙丙子孟春月上浣
镇守浙江定海等处地方总兵官左都督蓝理拜撰

　　卓峰珏禅师语录

　　嗣法门人宗位编

　　住四川忠州庆云禅寺

　　康熙庚申七月廿三日值庆云先老人四九本郡四众请师开法拈疏云自我先师脱去早已公验严明必欲曲录床头抛沙撒土成得甚么边事度疏云只今难越众情且听维那宣读读毕师顾法座云千蹊万径历历明明不动脚跟一步踏到犹是阶下汉行履处毕竟如何是向上行履喝一喝遂升拈香云不假功勋天然尊贵将此一瓣端祝
当今皇帝圣躬万岁次拈云为于为城如霖如雨▆为满朝文武阖国公卿本郡宰官现前绅士将此一瓣用酬护法次拈云债有主冤有头历这毒害无余洗雪即今不免以德报怨将此瓣爇向炉中供养传临济正宗第二十七世过去本师上衡下山老和尚用酬法乳维那白槌师云山僧年来蓄得个无殿耳底东西全不在见闻边讨些活讨汝等诸人若以色见若以声求儱侗真如不以色见不以声求瞒盰佛性不以色见而见不以声求而求▆恁么见正恁么求嘉州打大象陕府灌铁牛这些且置兹乃先师脱化四九之期毕竟道个甚么以应今时遂拈拄杖画○相云先师住世也是者个垂手为人也是者个寂灭归根也是者个且道如何是者个聻良久云夜水金波浮桂影秋风雪阵涌芦花维那再白槌师下座。

　　上堂天不高地不厚水不冷火不燥木人特地走长安石女傍观拍掌笑笑个甚么到即不点点即不到上堂一喝如金刚王宝剑斩草蛇头落一喝如踞地狮子闻风也食人一喝如探竿影草神出鬼没一喝不作一喝用声前气后山僧恁么批判还恰临济意么连喝云太平世界莫讹言此地那容白拈贼。

　　庆云老人毕九祗园檀越请上堂师指香云苾刍草兮旃檀林相生相济两相成几经风雨根愈固爇向炉中佛祖钦因甚如斯告报只缘先老人于丙申岁开创此山诸檀越捐金相助先师主之诸檀助之非先师无以主张法席非诸檀无以备美祗园是以两相济而互相成者即今先师脱去诸檀来山办供特请山僧升座表扬法谊且作么生表扬良久云八九五十三扁舟泛铁山九九八十一石辊穿云去手长袖短两头不管藏头缩脚中间无著长长摆手出重城直至于今无可说若道有说欺我过去先师若道无说辜负现前来意毕竟如何展两手下座。

　　上堂竖拄杖云见色明心喝一喝云闻声悟道正是第三句荐得自救不了欲得个事相应须向空劫以前承当佛未出世时会取所以世尊良久外道从兹悟去维摩默然文殊极赞善哉个中还有出古人一头地者么。

　　庆云老人期年设忌上堂去年此日此日今年脱去一周模范凛然不肖且作么生供养良久云冤冤已含千古恨鲜闻吐出野狐涎喝一喝。

　　说戒上堂竖拄杖云此是戒画○相云此是定卓一卓云此是慧虽然如是也要委悉得好设或未然还须向自家屋里仔细捡点。

　　佛诞上堂昔年今日四月八净梵王宫生悉达今日昔年四月八云门心悻要打杀惊起朱明走忙忙东村折柳西村插一年一度又逢渠渠家不上生死卦还见么行不出户坐不当堂。

　　庆云老人三周设忌安真上堂温风忽至解炎天吾师脱去已三年于今撒去灵台纸落寞无依甚可怜虽然如是插香云且喜吾师真仪犹在。

　　小参

　　小参参禅无别法只要端正下手工夫就明眼宗师讨个话头于话头不明处猛着疑情行也如是疑住也如是疑坐也如是疑卧也如是疑疑到妄想起时自心警觉知是妄想亦不必去断除他但将本参话头从旧清楚切切提起妄想自然消除妄想即是话头矣又若时久昏沉偶尔震惺知是昏沉亦不必去排遣他但把本参话头如旧切切急提昏沉自然解散昏沉即是话头矣或时历历明明见山是山水是水僧是僧俗是俗或时恍恍忽忽见山非山水非水僧非僧俗非俗历历明明时勿作欢喜想恍恍忽忽时勿作懊恼想一味将个话头平平疑去勿论寒暑勿分岁月遇好师友朝参暮请以决所疑或云错处即便改辙印证是处拼死前往一直做到饮不思饮食不思食行也行不得坐也坐不得瞌睡也瞌睡不得痴痴呆呆如个有气底死人一般到恁么时节遇着个白拈贼把家事夺得竭竭尽尽又复朝打三千暮打八百追取本命元辰真到那求生不得求死不得田地忽尔穿衣摸着带洗面摸着鼻才晓自己眉毛不在他人面上只得通身骨节粉碎山河大地一切平沉更有甚么佛道当成众生一度天上天下惟吾独尊所谓大疑大悟也诸昆仲有如是境界方到山僧前吃棒有分。

　　小参举西堂智藏百丈怀海南泉普愿侍马祖玩月次祖曰正恁么时如何西堂云大好看经百丈云大好供养南泉拂袖便行祖云经入藏禅归海惟有普愿独超物外师云唱和投机还他马师父子向上关捩未敢相许在何故荆棘林中下脚易月明帘外转身难。

　　小参通玄峰顶不是人间心外无法满目青山韶国师恁么道只得一橛总不似汝溪滩流流滴滴演尽无量妙义或有个汉出来道长老恁么说话也只得一橛却许他具一只眼。

　　除夕小参古语云我若有钱时又肥又能白无事街头立被人请作客我要借十文忙言与一百我若无钱时又瘦又能黑无事街头立被人指作贼我要借十文一文借不得大众你看有钱底是客无钱底是贼腊月三十日到来更是宽假一毫不得。

　　佛事

　　为庆云老人安座

　　巍巍堂堂纤毫不动磊磊落落不动纤毫还见我庆云老人面目么遂作礼。

　　起龛

　　竖拂子云只者路头从上佛祖都向者里去大众且道吾师今向甚么处去引龛遂行。

　　举火

　　失便宜处吾师和泥合水得便宜处吾师一滴不沾即今又且如何两头俱坐断火里绽白莲。

　　收灵骨

　　团不聚拆不开先师灵骨等尘埃分付大家齐出手河沙大地尽收来举骨云还见么。

　　起灵骨

　　吾师行处佛祖难窥鬼神莫觑南北东西如何举似但观时节因缘任汝诸人搬弄将去喝一喝。

　　入塔

　　捧起骨瓶召众云知么此地乃是高峰法叔为如幻之人作幻住之室塔成请我庆云先师居左手足分上道谊昭然今日将先师收拾不尽底骨董安向其间只令不肖说出也不得说入也不得说去说住总不得毕竟如何安骨瓶云长松下白云乡野鸟啼猿伴道场株株嫩桂久昌昌。

　　首九

　　拈香云一二是三三三是九狸奴白牯却知有三不是三九不是九三世诸佛不知有我庆云老人不同三世诸佛亦非白牯狸奴者九日又向甚么处去来顾左右云不妨疑着。

　　百期拈香

　　百日以前水涨船高百日以后泥多佛大今朝正当一百期凡来九十添十日瓠　恁么横冬瓜恁么直岁月信迁流难逃万年历插香炉中云不腆芹蔬伏惟茹纳。

　　▆治平铁祖道影

　　假不假真不真睹无色听无声▆水汪头归去也十方世界露全身诸昆仲还见我治平老祖本来面目么庆云堂上依旧可怜生喝一喝。

　　为治平铁祖三九拈香

　　一二如三三三如九此是老人亲切句三亦非三九亦非九此是某甲转身句且▆▆末后又作么生若有人道得一任山河大地草木丛林猿啸鸟啼溪鸣谷应满眼满耳都是现前爱用纵尔▆变日迁时更月改于本分上何曾增减分毫今日乃我治平老祖三九之期亲切道底是转身道底是良久插香炉中云一二三四五木马逐风舞六七八九十日日大吉利信受奉行可知礼。

　　为光明行者举火

　　负舂四十年功满行亦圆于今身向红炉里更须识取未生前直下倒翻生死窟烨烨光明照大千。

　　为寂现大德举火

　　青山青绿水绿东西南北何拘束横去竖来足天然神出鬼没天然足今日寂现大德未悟此机合作么生接引撺下火炬云南无阿弥陀佛。

　　为▆行大德入塔

　　古德道若人识得心大地无寸土既无寸土于今▆行大德者些络索安向甚处置骨瓶云刹尘泥土皆▆玉河沙遍界尽黄金。

　　为素白禅人起龛

　　去即留住住即遣去不去不住渠无国土素白禅人即今去也卓峰分上合作么生以手引龛云恰。

　　入塔

　　手托骨瓶云中间无汝藏身处顾左右云两头无▆着脚处鱼▆▆面自由鸟飞空而得意冷地▆灰▆恰好转身吐气置骨瓶云碎。

　　为密行化主举火

　　一切菩萨道都从行门修汝名密行将谓戴笠披衲为行门耶错将谓鸣梆醒夜为行门耶错将谓刺血书经为行门耶错毕竟如何得不错底道理顶笠频将破衲披鸣梆醒夜苦相催数墨寻行无文字将龟作鳖复何为投火炬云向者里会。

　　为妙月耆旧举火

　　一二三三二一古今面目恒如是广安州里出头来敖山岭上逍遥去妙耆旧还知么撺下火炬。

　　对灵

　　动时动中有静静时静中有动打破动静机关去来全然无缝既是无缝毕竟机关打破作么▆不因一番寒彻骨怎得梅花喷鼻香。

　　为国柱宗兄对灵

　　师竖拳云山秋月转霜轮河澹斗垂夜柄嚼碎铁牛机关捩转木人鼻准汝若于斯觑得见任汝生也得死也得不生不死亦生亦死也得若觑不见未免从头与汝注破以手作书字势云右具如前据款结案。

　　为瑞云禅宿对灵

　　瑞云老宿▆▆▆师死生▆路▆▆▆▆▆▆▆▆云还识者个东西么空中石头拱手树上乌龟作▆蟭螟尾长三丈须弥底阔八尺立地犹如水履水犹如地生从恁么来死向恁么去生死与去来游戏成三昧飘飘流荡信优然从兹不染烦恼气。

　　为玉印山邓府净德道人对灵

　　举文殊问庵提遮女云生以何为义遮云生以不生生为义死以何为义遮云死以不死死为义师震威一喝者是甚么义于斯会去则知生死不着来去何关然虽如是要知犹有向上一路在听吾偈玉印江头涌高冈轻烟浓淡露行藏满目无非真净界何须向外觅西方。

　　为本容尼大德对真

　　是相非相大道不分男女有生无生个里何殊去来生死去来何相干涉会得海底泥牛吼月云中木马嘶风即今容大德示现去来毕竟是生耶是死耶喝一喝云三九原来二十七。

　　为梵行大德对灵

　　上无片瓦盖头下无著锥之地于今寂灭归根快便东去西去作么生是东去西去底道理聻顾左右云一真梵行随缘显记取童初雉发时。

　　入关

　　拈拄杖云尽虚空画○相云遍法界卓一卓云一任纵横非内非外喝一喝便入。

　　出关

　　拈拄杖敲门限云前此佛诞入关藏头露面今朝重九出关露面藏头秪如入不由门出不由路又作么生掷下拄杖连喝三喝便出。

　　颂古(着拈)

　　举僧问鹿门(讨甚么碗)如何是实际理地(有口说不得)门云南赡部洲(到来▆谷愁中月)北郁单越(归去蟠溪梦里山)僧云恁么则事同一家(且莫匆匆草草)门云隔须弥在(远)。

　　颂深深密意未可亲北地南天任纵横但得胸中无挂碍何妨踏破铁昆仑。

　　举临济示众云(平空捏谎)有一人论劫在途中不离家舍(穿衣吃饭)有一人离家舍不在途中(吃饭穿衣)阿那个合受供养(张三李四)。

　　颂个事从来没浅深何分家舍与途程一粒不餐真应供是一人兮是二人。

　　举乾峰上堂(屎沸作么)举一不得举二放过一着落在第二(呸)云门出众云(忍禁不过)昨日有人从天台来(落花有意随流水)却往径山去(流水无心送落花)峰云明日不得普请(谩得过阿谁)。

　　拈云一个八两一个半斤卓峰分上如何即得不道不道。

　　颂明传暗令事非常纤去丝来锋不伤当下了得言前意落七落八有何妨。

　　举纸衣道者问曹山云(多嘴生)一灵真性不入胞胎时如何(隔碍作么)山云未是妙(快马更加鞭)者云如何是妙(一月普现一切水)山云不借借一(切水月月再)。

　　拈云尽大地是个胞胎母腹向甚处着尽大地是个母腹胞胎向甚处着良久云问取纸衣道者。

　　颂遍涉诸尘不着尘鼻绳断后却相应大洋海里翻鲸浪十方世界露全身。

　　举保宁和尚云(切忌口快)一是一(亲切)二是二(亲切)三是三(亲切)四是四(亲切)数目甚分明上下依资次(法尔如然)依资次(作么生)有何事(穷则变)以拄杖画一画云(千圣跳不出)大众一时乱却六十甲子了也(一任钻龟打瓦)。

　　颂见处分明用处亲叨叨呾呾话分明个里不须重拈出直至而今理不伸。

　　举兴化在三圣处做首座(打鼓弄琶)圣云(验过始得)我闻你在南方行脚一遭拄杖头边不曾拨着一个半个(和尚记得分明)你具甚么眼便恁么道(不妨疑着)化便喝(坐着即不可)圣云须是你始得(顺风倒▆▆)兴化又在大觉处做监院(弄琶打鼓)觉云(本分为人)我闻你在南方行脚一遭拄杖头边不曾拨着一个半个(和尚分明记得)你具甚么眼便恁么道(疑着不妨)化便喝(且莫匆匆草草)觉便打(剜心刳腹)化又喝(且莫草草匆匆)觉又打(剖腹剜心)次日在廊下相逢(冤家路窄)觉云我直下疑着你昨日那两喝(杀人要见血)化便喝(▆处▆▆)觉便打(恁么又争得)化又喝(再来不直钱)觉又打(不恁么又争得)兴化云某甲在三圣师兄处学得个宾主句(将谓将谓)总被师兄折倒了也(元来元来)愿与某甲一个安乐法门(求人不如求己)觉云者瞎汉来者里纳败阙(如实通供)脱下衲衣(不恁么又争得)痛与一顿(婆心太切)化当下悟得(见个甚么)临济先师在黄檗处吃痛棒道理(若不同床睡焉知被底穿)。

　　拈云放过底放过不放过底不放过还知兴化悟处么。

　　颂不由旧路不从新唯人自肯乃方亲不因若个婆心重怎得莲花腊月生。

　　举僧问赵州狗子还有佛性也无(且恁么问)州云无(在▆▆)僧云一切众生俱有佛性因甚狗子却无(莫管他▆屋上▆)州云为伊有业识在(无)又僧问赵州狗子还有佛性也无(又恁么问)州云有(曲则全)僧云既有因甚撞入者个皮袋(各人自扫门前雪)州云为他知而故犯(有)。

　　拈云道有道无且听只是瞒我卓峰不得。

　　颂狗子佛性有走时抖擞口狗子佛性无相见不识渠有则有也真个有无则无也真个无会不会漫分疏还他佛性也之乎。

　　举芭蕉示众云你有拄杖子我与你拄杖子(以楔出楔)你无拄杖子我与你夺了拄杖子(以空投空)。

　　颂有则便与无便夺与夺分明休错过直饶拄杖活如龙一一都来用不着。

　　举昙华和尚上堂冬至节一阳生仲冬十五及节叮咛(休错)叮咛个甚么(婆心太切)召大众云(也要大家知)汝自会得好(答云不会不会)。

　　颂剥尽群阴来复时天心乍见露真机当阳拈出无消息报与东君独自知。

　　题赞

　　赞观音

紫竹林中观音大士千手千眼非同非异磐石跏趺无面无背一炉一瓶一杨枝甘露洒时浇天泼地

　　赞渡江达磨

东土祖初西天祖尾遇帝不会白日弄鬼摘芦作渡水悠悠南北东西复何求只有卓峰谩不过半似赢乖半似羞还委悉么达磨老汉有甚冤仇

　　　　　　又

到梁不契摘芦渡江放下蒲团妆模打样岩后松古今挺秀座下水随时消涨炉香翀起五色云经卷悉包无尽藏非山非水水山间婉转依然在纸上且道纸上底是甚么咄

　　赞药王

药王大士坐虎针龙相逢易得吴道眼空伞上系葫石上栽松是则是不遇山僧验过几乎将屎浣当作人中

　　赞弥勒

兜率唤作弥勒明州唤作布袋赤头跣足蒲团全无威仪轨则闹市街头等个人不识当阳者一诀只缘依样画瓠　福城眼里重添屑焚香礼赞是阿谁是精识精是贼识贼

　　卓峰珏禅师语录终

　　附塔铭

　　高峰法弟性统撰

　　卓峰性珏禅师本州成氏子生于天启乙丑七月十九日丑时十五岁祝发于同族僧笑松座下松蕴教典师习之既久闻衡老人道风扬溢遂皈礼焉一蒙扣击力究个事晨昏不辍老人器之命号灵一苦参二十余载一日呈偈于老人老人曰今日始知吾不汝欺也即将铁师翁所传沿流唱和歌拄杖拂子付之更号卓峰暨后老人游江浙帅即主庆云兢兢继志罔敢怠逸无如时当像季运会日迁西来意陈年粪埽祖师机现前糟粕提撕急于函丈讨究怠于学侣师之于此良多苦心矣及衡老人圆寂师任愈重甲子春走高峰泣白先师云吾师大任珏忝承之诿责无人实滋深虑幸有幻孙颇具灵机愿祈别兄为之提诲倘或沿流有托即先师亦当拜手衔慈先师悲感命统录焉今岁乙丑秋七月先师化去师极力奔趋凄惋动人即先师弟子辈尚多不若也旬日后师亦示微恙统莂来已瞑然将脱矣急将纸笔陈前师乃大书数行掷笔瞿瞿若有所未安也统告之曰兄所未安者法门事耳统必终成之乃三额其首而。

　　原书阙

　　附水弦法禅师语录

　　天宁本师和尚圆寂上堂拈香云此办香无形无相不卸不凋枝枝叶叶迥非常劫劫生生无更易爇向炉中供养先师上玉下眉老和尚用酬法乳之恩白捶毕师乃云小阳春已动黄菊绽篱金若问他家事天上月正圆画○相云见么先师面目依然在匝地普天咸照临即今承先启后一句又作么生熊耳峰高千树碧天宁径查万松青。

　　嘱笑旨上座众檀信请上堂今朝中秋是十五桂绽枝头香馥郁就里机关说向谁满口含冤难举出为甚么难举出秪缘我巴掌师翁门庭递代相传累及耳庵高峰二位老和尚一担均分不意耳师翁脱去之速遗命本师参随高峰老和尚历有多年乃将本师嘱付主席天宁岂期本师心行狼毒仍将所传衣钵源流一并委付山僧一担担着十有二年且喜笑上座堪作克家种草兼承众檀信及同门诸大师敦诚启请皆谓法在人传勿宜久待山僧只得顺水推舟遂将所传衣钵一并嘱付听吾偈万松深处共同栖出众惊群狮子儿窠窟倒翻只这是推向人前作导师善自护持珍重。

　　▆峰老和尚七九设供拈香此一瓣香根株挺秀性地栽培小似须弥大如芥子兹当老和尚七九之期信手拈出专申供养只因先师曾遭毒害雪恨未能今朝不肖法孙隔世相酬未为分外虽然如是这些蔬食菜羹老和尚还来鉴格也无插香炉中抚掌三下云伏惟尚飨。

　　举聚云万祖示众拨尘见佛佛亦是尘问了答了直下翻身请君再进一杯酒西出阳关无故人颂曰邀得春风入画宫横吹短笛咏无穷依稀一曲才堪听又被风吹别调中。
