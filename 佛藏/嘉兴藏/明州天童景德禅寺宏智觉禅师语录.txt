嘉兴大藏经　明州天童景德禅寺宏智觉禅师语录


　　天童宏智觉禅师语录序

　　洞上宗风自同安两世至芙蓉长芦卓然今古天童宏智禅师与大慧杲真歇了同时智住天童慧住育王其唱酬入灭事颇着神异绍兴迄今殆数百年语句散亡罕睹全录晴云法兄于他家杂见者广为搜缉勒成一卷昔灵山法藏传彼贝多韶阳语句得自衣裓此皆目击口宣借书在手晴兄嘿契古人探微集逸能使太白山巅自开生面固知金针玉线迥异寻常阳燧取日方诸印月也洞山宗旨持以问之此集功位宛然新丰尚在矣。

　　逸亭居士徐继恩拜题

　　明州天童景德禅寺宏智觉禅师语录目次卷一上堂晚参示众卷二举古卷三颂古卷四机缘塔铭铭偈记

　　明州天童景德禅寺宏智觉禅师语录卷一

　　武林苕溪凤山后学净启重编

　　上堂

　　上堂黄阁帘垂谁传家信紫罗帐合暗撒真珠正恁么时视听有所不到言诠有所不及如何通得个消息去梦回夜色依俙晓笑指家风烂熳春。

　　上堂举参同契云回互不回互僧问云门如何是回互门指板头云不可唤作板头僧云如何是不回互门云者个是板头师云石头舌头无骨云门眼里有筋千古之下声光赫奕如今要把手共行直须恁么始解不恁么然后没交涉还相委悉么少年曾决龙蛇阵潦倒还听稚子歌。

　　上堂心不能缘口不能议直饶退步荷担切忌当头触讳风月寒清古渡头夜船拨转琉璃地。

　　上堂举白水垂语云眼里着沙不得耳里着水不得僧便问如何是眼里着沙不得水云应真无比僧云如何是耳里着水不得水云白净无垢师云白水老人可谓大而无外小而无内具足千变万化只个赤手空身不受一滴尘直是满眼满耳还见么立足无闲地知心有几人。

　　上堂举金峰示众云事存函盖合理应箭锋拄若人道得金峰分半院与他住时有僧出礼拜峰云休休相见易得好共住难为人师云重赏之下必有勇夫者僧拟乎强取金峰又却不甘还知蚌鹬相持尽落渔人之手若也辩得函盖箭锋金峰一院两手分付。

　　上堂举僧问曹山子归就父为什么父全不顾山云理合如斯僧云父子之恩何在山云始成父子之恩僧云如何是父子之恩山云刀斧斫不开师云翡翠帘垂丝纶未降紫罗帐合视听难通犯动毫头月升夜户密移一步鹤出银笼还知么脱身一色无遗影不坐同风落大功。

　　上堂今日是释迦老子降诞之辰长芦不解说禅与诸人画个样子祇如在摩耶胎时作么生以拂子画此⊙相曰只如以清净水浴金色身时又作么生复画此[○@水]相曰只如周行七步目顾四方指天指地成道说法神通变化智慧辩才四十九年三百余会说青道黄指东画西入般涅槃时又作么生乃画此⊕相复曰若是具眼衲僧必也相许其或未然一一历过始得。

　　上堂举僧问云门不起一念还有过也无门云须弥山师云不起一念向道须弥舌头一脔肉口唇两片皮云门机用妙如许不落是非知不知。

　　上堂举风穴垂语云若立一尘家国兴盛不立一尘家国丧亡师云还有同生同死底衲僧么复颂云几许欢心几许愁好看野老两眉头家邦平贴清如镜水瘦山空一样秋。

　　上堂举镜清问灵云混沌未分时如何云云露柱怀胎清云分后如何云云如片云点太清清云只如太清还受点也无云不对清云恁么则含生不来也云亦不对清云直得纯清绝点时如何云云犹是真常流注清云如何是真常流注云云如镜常明清云向上更有事不云云有清云如何是向上事云曰打破镜来与子相见师云分与未分玉机夜动点与不点金梭暗抛直是一色纯清未得十成安稳且道打破镜来向什么处相见还会么清秋老兔吞光后湛水苍龙蜕骨时。

　　上堂举石巩上堂乃张弓架箭三平擘开胸当之巩云一张弓两只箭只射得半个圣人师云石巩习气不除三平相席打令却云三十年一张弓两只箭只射得半个圣人岂不是以己方人大都不入惊人浪到了难寻称意鱼。

　　上堂空劫有真宗声前问己躬赤穷新活计清白旧家风的的三乘外寥寥一印中却来行异类万派自朝东。

　　上堂举雪峰住庵二僧来拜峰见两手托门放身出云是什么僧云是什么峰低头归庵僧到岩头头问什么处来僧云岭南来头云曾到雪峰么僧云曾到头云有何言句僧举前话头云他道什么僧云他无语低头归庵头云噫我当初悔不向他道末后句若向他道天下人不奈雪老何僧至夏末再举前话请益头云何不早问僧云未敢容易头云雪峰与我同条生不与我同条死要识末后句只者是师云切磋琢磨变态淆讹葛陂化龙之杖陶家居蛰之梭同条生兮有数同条死兮无多末后句只者是风舟载月浮秋水。

　　上堂举僧问赵州学人乍入丛林乞师指示州云吃粥了也未僧云吃粥了州云洗钵去师云粥罢令教洗钵盂豁然心地自相符而今参饱丛林客且道其问有悟无。

　　上堂举僧问云门如何是清净法身门云花药栏僧云便恁么去时如何门云金毛狮子雪窦着语云太无端师云贼来须打客来须待云门雪窦二俱作家者里莫有恁么去者么切忌撞头磕额。

　　上堂举志公云终日拈香择火不知身是道场师云弄精魂汉有甚么限玄沙云终日拈香择火不知真个道场师云奇怪八十翁翁入场屋不是小儿嬉且道利害在甚么处有智无智较三十里。

　　上堂举药山久不升座院主请为众说法众才集山登座良久便归方丈院主云和尚何不为众说法山云经有经师论有论师争怪得老僧师云家法简严非二非三月来明湛水云退露寒岩真机自得妙处谁参不是文殊白槌后也应千古屈瞿昙。

　　上堂僧问如何是向去底人师曰白云投壑尽青嶂倚空高曰如何是却来底人师曰满头白发离岩谷半夜穿云入市廛曰如何是不来不去底人师曰石女唤回三界梦木人坐断六门机乃曰句里明宗则易宗中辩的则难良久曰还会么冻鸡未报家林晓隐隐行人过雪山。

　　上堂举僧问鲁祖如何是不言言祖云汝口在甚么处僧云无口祖云将什么吃饭僧无对师云者僧只解握死蛇头不能捋猛虎须当时待他问你口在什么处便与一喝拂袖便行直饶鲁祖全机往往做手脚不及。

　　上堂举仰山梦往弥勒内院居第二座有一尊者白椎云今日当第二座说法仰乃起白椎云摩诃衍法离四句绝百非谛听谛听次日举似沩山沩云子已登圣位师云玉女依稀夜动机锦丝历历吐梭脐水天湛碧全功堕雪月寒清一色迷诸禅德全功负堕一色犹迷作么生体悉得相应去权挂垢衣云是佛却披珍御复名谁。

　　上堂诸禅德吞尽三世佛底人为甚么开口不得照破四天下底人为甚么合眼不得许多病痛与你一时拈却了也且作么生得十成通畅去还会么擘开华岳连天色放出黄河到海声。

　　上堂举云门因僧问秋初夏末前程若有人问作么生只对门云大众退后僧云未审过在甚么处门云还我九十日饭钱来师云大众退后衲僧去就岂用机关那容体究蓑翁老熟惯风波橹桡不施船放淄。

　　上堂举僧问曹山佛未出世时如何山云曹山不如僧云出世后如何山云不如曹山师云佛与曹山主宾互换出世不出世各具一只眼未有长行而不住长住而不行还会么幽洞岂拘关锁意纵横不涉两头机。

　　上堂举云门示众云直得触目无滞达得名身句身一切法空山河大地是名身亦不可得唤作三昧性海俱备犹是无风匝匝之波直得亡知于觉觉即佛性矣唤作无事人更须知有向上一窍在师云宾主不谐二俱有过各与二十棒只如向上一窍又作么生犀因玩月纹生角象被雷惊花入牙。

　　上堂举石霜因僧自洞山来霜问洞山和尚有何言句僧云解夏上堂云秋初夏末兄弟们或东去西去直须向万里无寸草处去良久云祇如万里无寸草处作么去霜曰有人下语否僧曰无霜曰何不道出门便是草僧举似洞山山曰浏阳有古佛耶师曰出门是草涉芊芊莽莽之间叶落知秋堕黯黯青青之处到者里须体取机虽转纽印未成文处始得良久云水明老蚌怀胎后云重苍龙退骨时。

　　上堂举僧问云门如何是尘尘三昧门云钵里饭桶里水师云尘尘三昧彼彼不外千峰向岳百川赴海更无一法不如来只个堂堂观自在。

　　上堂举乾峰示众云举一不得举二放过一着落在第二云门出众曰昨日有人从天台来却往径山去峰曰来日不得普请师云坐断十方千差路绝放开一线万派朝宗二尊宿开拓家风方见衲僧去就还端的么太平天子寰中旨汗血将军塞外心。

　　上堂举首山念禅师因僧问如何是佛山云新妇骑驴阿家牵师云新妇骑驴阿家牵体段风流得自然堪笑效颦邻舍女向人添丑不成妍。

　　上堂举香林远禅师因僧问如何是衲衣下事林云腊月火烧山师云老大丛林快说禅不将禅挂口皮边谷深山远空无像何处人呼应不圆。

　　上堂举僧到夹山山问近离甚处曰洞山山曰洞山有何言句曰和尚道我有三路接人夹山曰有何三路曰鸟道玄路展手山曰实有此三路耶曰是山曰鬼持千里钞林下道人悲后浮山远着语云不因黄叶落争知是一秋师云欲明三的旨莫向二边求复云洪波浩渺接盲龟鸟道无私绝有为开口见心玄路香扇儿遮面露蛾眉。

　　上堂一点环中照极微智无功处却存知缘思净尽无余事半夜星河斗柄垂。

　　上堂举盘山垂语云若言即心即佛今时未入玄微若言非心非佛亦是指踪极则师云有钱不解使解使却无钱且道作么生得十成去娶他年少妇须是白头儿。

　　晚参

　　晚参举大耳三藏得他心通朝见肃宗帝帝命忠国师验之藏见国师便礼拜侧立于右国师云汝得他心通是不藏云不敢国师云汝道老僧秪今在什么处藏云和尚是一国之师何得在西川看竞渡国师再问汝道老僧即今在什么处藏云和尚是一国之师何得在天津桥上看弄猢狲国师第三次问老僧即今在什么处藏罔知去处国师叱云者野狐精他心通在什么处师云三藏不见国师则且置你道国师自知下落处么若谓自知则百鸟衔花诸天供养未有休日且道正当恁么时落在什么处。

　　晚参举陆亘大夫问南泉弟子家中有一片石有时坐有时卧欲镌作佛得不泉云得陆云莫不得不泉云不得云岩云坐则佛不坐则非佛洞山云不坐则佛坐则非佛师云转功就位转位就功还他洞上父子且道南泉意作么生直是针锥不得。

　　晚参举佛前有一女子入定佛敕文殊出定殊乃运神力托上梵天出定不得佛乃云下方罔明大士能出此定须臾罔明至敕令出定罔明弹指三下女子便出定师云若定若动当人变弄鸿毛轻而不轻太山重而非重还知老瞿昙鼻孔在我手里么。

　　晚参举雪峰与三圣行次见一队猢狲峰云只者猢狲各各背一面古镜圣云历劫无名何以彰为古镜峰云瑕生也圣云一千五百人善知识话头也不识峰云老僧住持事繁师云当时若见雪峰道瑕生也但近前云喏喏且道何故如此争之不足让之有余。

　　晚参举法眼问觉上座船来陆来觉云船来眼云船在甚么处觉云船在河里觉退眼问傍僧云你道适来者僧具眼不具眼师云水不洗水金不博金昧毛色而得马靡丝弦而乐琴结绳画卦有许事丧尽真淳太古心。

　　晚参举曹山问德上座佛真法身犹若虚空应物现形如水中月作么生说个应底道理德云如驴觑井山云道则太煞道只道得八成德云和尚又如何山云如井觑驴师云驴觑井井觑驴智容无外净涵有余肘后谁分印家中不蓄书机丝不挂梭头事文彩纵横意自殊。

　　晚参举长庆示众云净洁打叠了近前就我索蓦脊与你一棒有者棒到你你须具大惭愧若无者一棒到你你向甚么处会师云开口吃常住饭展脚卧长连床求个知惭愧者难得还知长庆棒落处么雷开蛰户电烧尾引出峥嵘头角来。

　　晚参举黄檗示众云汝等诸人尽是噇酒糟汉与么行脚何处有今日还知大唐国里无禅师么僧云只如诸方匡徒领众又作么生檗云不道无禅只是无师师云岐分丝染太劳劳叶缀花联败祖曹妙握司南造化柄水云器具在甄陶屏割繁碎剪除氄毛星衡藻鉴玉尺金刀黄檗老察秋毫坐断春风不放高。

　　晚参举云岩问道吾大悲菩萨用许多手眼作么吾云如人夜间背手摸枕子岩云我会也吾云汝作么生会岩云遍身是手眼吾云道即太煞道只道得八成岩云师兄作么生吾云通身是手眼师云一窍虚通八面玲珑无象无私春入律不留不碍月行空清净宝目功德臂遍身何似通身是现前手眼显全机大用纵横何忌讳。

　　晚参举僧问洞山时时勤拂拭莫使惹尘埃为什么不得他衣钵山云直饶道本来无一物也未得他衣钵且道什么人合得僧下九十六转语不契末后云设使将来他亦不受山深肯之雪窦云他既不受是眼将来必应是瞎师云长芦则不然直须将来若不将来争知不受若不不受争免将来将来底必应是眼不受底真个是瞎还会么照尽体无依通身合大道。

　　晚参举雪峰在德山作饭头一日饭迟德山托钵至法堂峰云者老汉钟未鸣鼓未响托钵向什么处去山便归方丈峰举似岩头头云大小德山不会末后句山闻令侍者唤岩头问汝不肯老僧那岩密启前意山乃休去至明日升堂果与寻常不同岩抚掌笑云且喜老汉会末后句他后天下人不奈伊何师云末后句会也无德山父子太含糊座中亦有江南客莫向樽前唱鹧鸪。

　　晚参举密师伯与洞山行见白兔子面前走过密云俊哉山云作么生密云如白衣拜相山云老老大大作者个语话密云你作么生山云积代簪缨暂时落魄师云抗力霜雪平步云霄下惠黜国相如过桥萧曹谋略能成汉果许身心欲避尧宠辱若惊深自信真情参迹混渔樵。

　　晚参举严阳尊者问赵州一物不将来时如何州云放下着严云一物不将来放下个什么州云恁么则担取去师云不防细行输先手自觉心粗愧撞头局破腰间斧柯烂洗清凡骨共仙游。

　　晚参举僧问青林虔禅师学人径往时如何林云死蛇当大路劝子莫当头僧云当头时如何林云丧子性命僧云不当头时如何林云亦无回避处僧云正当恁么时如何林云失却了也僧云未审向甚么处去林云草深无觅处僧云和尚也须堤防始得林抚掌云一等是个毒气师云三老暗转柁孤舟夜回头芦花两岸雪烟水一江秋风力扶帆行不棹笛声唤月下沧洲。

　　晚参举岩头辞德山山云子向甚么处去头云暂辞和尚下山去山云子他后作么生头云不忘和尚山云子凭何有此语头云岂不闻智与师齐减师半德智过于师方堪传授山云如是如是善自护持师云德山寻常棒下不立佛祖及乎到者时节得恁么老婆虽然是养子之缘争免得后人检责待伊道智过于师方堪传授拽拄杖蓦脊便打。

　　晚参举金刚经云若为人轻贱是人先世罪业应堕恶道以今世人轻贱故先世罪业则为消灭师云缀缀功过胶胶因果镜外狂奔演若多杖头击着破灶堕破来相贺却道从前辜负我。

　　晚参举刘铁磨到沩山山云老牸牛汝来也磨云来日台山大会斋和尚还去么山放身卧倒磨便出师云百战功成老太平优柔谁肯苦争衡玉鞭金马闲终日明月清风富一生。

　　晚参举南泉垂语云王老师牧一头水牯牛拟向溪东去不免犯官家苗稼拟向溪西去不免犯官家苗稼争如随分纳些些总不见得师云南泉牧牛可谓奇特直得一切处关防不得为甚么如此是他随分纳些些。

　　晚参举僧问乾峰十方婆伽梵一路涅槃门未审路头在什么处峰以柱杖一画云在者里僧复问云门门云扇子　跳上三十三天筑着帝释鼻孔东海鲤鱼打一棒雨似盆倾会么师云入手还将死马医反魂香欲起君危一期拶出通身汗方信侬家不惜眉。

　　晚参举米胡和尚令僧问仰山今时人还假悟否山云悟即不无争奈落第二头何胡深肯之师云第二头号分悟迷快须撒手舍筌罤功兮未尽成胼拇智也难知觉噬脐兔老冰盘秋露泣鸟寒玉树晓风栖持来大仰辨真假痕玷浑无贵白圭。

　　晚参举黄檗问百丈从上相承底事如何指示于人丈踞坐檗云后代儿孙将何传授丈云将为你是个人便归方丈师云言满天下无口过行满天下无怨恶还他百丈黄檗不是不知有且要此话大行还会百丈归方丈么林间风叶落化外水天秋。

　　晚参举僧问夹山拨尘见佛时如何山云直须挥剑若不挥剑渔父栖巢僧问石霜拨尘见佛时如何霜云渠无国土何处逢渠僧回举似夹山山乃上堂举了云门庭施设不如老僧入理深谈犹较石霜百步师云拂牛剑气洗兵威定乱归功更是谁一旦氛埃清四海垂衣皇化自无为。

　　晚参举赵州问投子大死底人却活时如何子云不许夜行投明须到师云芥城劫石妙穷初活眼寰中照廓虚不许夜行投晓到家音未肯付鸿鱼。

　　晚参举风穴垂语云若立一尘家国兴盛不立一尘家国丧亡师拈拄杖云还有同生同死底衲僧么复云皤然渭水起垂纶何似首阳清饿人只在一尘分变态高名勋业两难泯。

　　示众

　　示众参学眼目须辨来端莫认顽空便为自己洞山五位曲为今时不究根源妄生阶堑古德云莫将真际杂顽空又云心同虚空界示等虚空法又云莫于中路事空王策杖还须到本乡正偏之旨妙在体前五位君臣功勋王子名异体同毫发有差误万劫系驴橛君为正位臣为偏位君视臣为正中偏臣奉君为偏中正君臣道合兼带语也如森罗万象日月星辰乾坤大地色空明暗尽属今时傍求妙协切忌当头明显玄旨是正中来交锋两刃不惧死生泥牛吼月木马嘶风火里莲花方有出身之路是兼中至直造玄宗不坐他床榻冥应众缘不随诸有非染非净非正非偏虚玄大道无著真宗从上先德推此一位最妙最玄是兼中到朕兆未萌会要借功明位影响才露还须借位明功分一句子菊花红蓼正芬芳借一句子月船亲到水云乡恁么时恁么处恁么来恁么去其来也内绍到家其去也傍分借路月色练铺江曲芦花月映门头分明只是个人宛转归来旧处。

　　天童宏智觉禅师语录卷一
嘉兴大藏经　明州天童景德禅寺宏智觉禅师语录


　　明州天童景德禅寺宏智觉禅师语录卷二

　　武林苕溪凤山后学净启重编

　　拈古

　　举世尊因自恣日文殊三处过夏迦叶欲摈出文殊才近椎乃见百千万亿文殊迦叶尽其神力椎不能举世尊遂问汝摈那个文殊迦叶无对。

　　拈云金色头陀有心无胆当时尽令而行莫道百千万亿文殊只者黄面瞿昙也与摈出若能如是不唯壁立真风亦令后人知我衲僧门下着你闲佛祖不得。

　　举卧轮禅师偈云卧轮有伎俩能断百思想对境心不起菩提日日长六祖闻云慧能无伎俩不断百思想对境心数起菩提作么长。

　　拈云葵花向日柳絮随风。

　　举百丈上堂大众方集以拄杖一时打去复召云大众众回首丈云是什么黄檗上堂大众方集复召云大众众回首檗云月似弯弓少雨多风雪窦云若是雪窦集众以拄杖打散便休。

　　拈云下媒求鸽直钩钓鱼各有接物利生底手段若是牢笼不住呼唤不回底汉又作么生以拄杖击香台一下。

　　举南泉归宗麻谷礼拜忠国师泉于路上画一圆相云道得即去宗于圆相中坐谷作女人拜泉云恁么则不去也宗云是何心行。

　　拈云我当时若见便与拨却圆相不唯打破南泉窠窟亦乃教归宗无著身处麻谷呈伎俩不得泉云恁么则不去也果然果然。

　　举洞山到北岩岩问什么处来山云湖南来岩云观察使姓什么山云不得姓岩云名什么山云不得名岩云还理事也无山云自有廊幕在岩云还出入不山云不出入岩云岂不出入山拂袖出去岩来日侵蚤入堂召洞山云昨日问上座话不称老僧意一夜不安今请上座别下一转语若惬老僧意便开粥相伴过夏山云却请和尚岩云不出入事如何山云太尊贵生岩乃开粥同过夏。

　　拈云主张门户自有傍来拱默威严谁敢正视借功施设转位提持全成左右分权不犯尊贵一路还知尊贵处么宝殿无人空侍立不种梧桐免凤来。

　　举法灯开堂谓众曰山僧本欲潜栖岩窦只缘清凉老人有不了底公案今日出来为他分析僧云如何是不了底公案灯便打云祖祢不了殃及儿孙僧云过在什么处灯云过在我殃及你。

　　拈云者僧若是个汉出来便与掀倒禅床不唯自己有出身之路亦免见祖祢不了殃及儿孙。

　　举香严垂语云如人上树口衔树枝手不攀枝脚不踏枝树下有人问西来意若不对违他所问若对又丧身失命正当恁么时作么生即是有虎头招上座云树上即不问未上树请和尚道香严呵呵大笑雪窦云树上道即易树下道即难老僧上树也致将一问来。

　　拈云虎头上座是个恶贼用无义手打不防家直饶本色作家往往做手脚不办雪窦是别机宜识休咎底汉到者里亦只得藏身露影还会香严做处么三千剑客今何在独许庄周见太平。

　　举僧问风穴语默涉离微如何通不犯穴云常忆江南三月里鹧鸪啼处百花香雪窦云劈腹剜心。

　　拈云露裸裸圆陀陀直是无棱缝且道风穴无棱缝何似雪窦无棱缝还会么和光惹事刮笃成家。

　　举玄沙问镜清古人道不见一法是大过患你且道不见甚么法清指露柱云莫是者个法么沙云浙中清水白米从你吃佛法未梦见在。

　　拈云镜清当时恁么答玄沙末后恁么道还相契也然则镜清久不作佛法梦也须是玄沙同参始得。

　　举莲花峰庵主拈拄杖示众云古人到者里为什么不肯住众无语自代云为他途路不得力复云毕竟如何又自云楖栗横担不顾人直入千峰万峰去。

　　拈云负入不负出本色住山人思大吞尽诸佛普眼不见普贤且道病在什么处蓦拈拄杖卓一下云官不容针私通车马。

　　举雪峰云饭箩边坐地饿死人无数海水边坐地渴杀人无数玄沙云饭箩里坐饿死人无数海水没头渴杀人无数云门云通身是饭通身是水。

　　拈云我即不然饭箩里坐胀杀人无数海水没头浸杀人无数以前伤乎不吞以后失乎不吐只如云门道通身是饭通身是水到者里无你吞吐处。

　　举僧问智门莲花未出水时如何门云莲花僧云出水后如何门云荷叶。

　　拈云灵龟无卦垂空壳不劳钻。

　　复举僧问净众莲花未出水时如何众云菡萏满池流僧云出水后如何众云叶落不知秋。

　　拈云李陵持汉节潘阆倒骑驴。

　　举云盖问石霜万户俱开即不问万户俱闭时如何霜云堂中事作么生盖无语经半年方乃云无人接得渠霜云道即太煞道只道得八成盖云和尚作么霜云无人识得渠。

　　拈云稳密田地忌堕功勋贴体衣裳会须脱却宗中辨的量外转机须仔细始得同中之异酌然尚带依稀异中之异直是难臻妙极还到石霜父子转侧处么烛晓玉人初破梦夜寒青女未登机。

　　举睦州示众云裂开也在我捏聚也在我僧问如何是裂开州云三九二十七菩提涅槃真如解脱即心即佛我且恁么道汝又作么生僧云某甲不与么州云盏子扑落地楪子成八片僧云如何是捏聚州敛手而坐。

　　拈云睦州用处直是长三短五七纵八横撒在面前抛在脑后不妨奇特然则门庭施设自是一家入理深谈不啻百步。

　　举经云若见诸相非相即见如来法眼云若见诸相非相即不见如来。

　　拈云世尊说如来禅法眼祖师禅会得甚奇特不会也相许。

　　举马祖见僧来便画一圆相云入也打不入也打僧便入祖便打僧云和尚打某甲不得祖靠却柱杖便休。

　　拈云跨门之机室中之意具眼者分明辨取。

　　举僧问广德如何是灵利底人德云维摩不离方丈室文殊未到早先知又问如何是灵利底人德云垢腻汗衫皂角洗又问如何是灵利底人德云古墓毒蛇头戴角。

　　拈云一句子把定要关一句子不存轨则一句子体用双照若人会得许你灵利还端的么枯龟妙在孙膑手一灼爻分十字文。

　　举雪峰问僧什么处去僧云普请去峰云去。

　　拈云莫动着动着三十棒云门云随语识人师云又是为蛇画足。

　　举渐源因宝盖来相看源乃卷帘入方丈坐盖下却帘归客位源令侍者传语云远涉不易犹隔津在才语了盖便打一掌者云有堂头和尚在莫打某甲盖云只为有和尚在所以打你者回举似源源云犹隔津在。

　　拈云酌然犹隔津在然则各各彼彼自是一家且作么生得同生同死共命连枝去暗里抽横骨明中坐舌头。

　　举保福问长庆盘山道光境俱亡复是何物洞山云光境未亡复是何物据二老总未剿绝在作么生得剿绝去庆良久福云情知你向鬼窟里作活计庆云汝又作么生福云两手扶犁水过膝。

　　拈云俱亡未亡夺人夺境为什么保福不肯长庆太平本是将军致不许将军见太平。

　　举乾峰示众云法身有三种病二种光须是一一透得更有照用同时向上一窍在云门出云庵内人为什么不知庵外事峰呵呵大笑门云犹是学人疑处峰云子是甚么心行门云也要和尚相委悉峰云直须恁么始得稳坐地门云喏喏。

　　拈云坐着病在膏肓用着光不透脱直饶纵横十字圆转一机也未知有向上一窍在还得稳坐地么到头霜夜月任运落前溪。

　　举沩山问仰山子一夏不见上来在下面作何所务仰云某甲锄得一片余下得一箩种沩云子今夏不虚过仰云和尚今夏作甚么沩云日中一饭夜后一寝仰云和尚今夏亦不虚过仰山道了乃吐舌沩云寂子何得自伤己命。

　　拈云少当努力老合歇心者一夏总不虚过为什么仰山道了吐舌若点检得出祸不入慎家之门。

　　举赵州云有佛处不得住无佛处急走过。

　　拈云沉空滞迹犯手伤锋俱未是衲僧去就直须莫入人行市坐他床榻正不立玄偏不附物方能把住放行有自由分。

　　举临济两堂首座齐下喝僧问济还有宾主也无济云宾主历然。

　　拈云杀人刀活人剑在临济手里虽然如是当时便与一喝直饶大骋神通也只得同声相应。

　　举洞山问隐山如何是主中主隐云长年不出户洞云如何是主中宾隐云青山覆白云洞云宾主相去几何隐云长江水上波洞云宾主相见有何言说隐云清风拂白月。

　　拈云主也云攒顶相宾也雪压眉棱相去也门司有限言说也玉振金声我此四句且道与隐山是同是别丛林具眼者试请辨看。

　　举云门云佛法太煞有只是舌头短复自云长也。

　　拈云云门大师虽然自起自倒要且车不横推理无曲断。

　　举沩山与仰山摘茶次沩云终日只闻子声不见子形仰便撼茶树沩云子只得其用仰云未审和尚如何沩良久仰云和尚只得其体沩云放子三十棒。

　　拈云沩山仰山父父子子丛林尽道各得一橛殊不知天共白云晓水和明月流。

　　举楞严会上世尊告众云若能推底是汝心则认贼为子修山主云若能推底不是汝心则认子为贼。

　　拈云如今推也是子是贼买帽相头食鱼去骨。

　　举长庆云总似今日老胡有望保福云总似今日老胡绝望。

　　拈云富嫌千口少穷恨一身多。

　　举僧问石霜真身还出世也无霜云不出世僧云奈真身何霜云琉璃瓶子口。

　　拈云通身及尽彻底无功撒手兴来随处得用还识石霜老汉么堂堂无影迹遍界不曾藏。

　　举僧问雪峰古涧寒泉时如何峰云瞪目不见底僧云饮者如何峰云不从口人僧举似赵州州云不可从鼻孔里入僧却问州古涧寒泉时如何州云苦僧云饮者如何州云死雪峰闻云赵州古佛从此不答话。

　　拈云扶竖宗乘须还大匠雪峰办一千五百人善知识身心赵州用一百二十岁老作家手段不妨奇怪如今众中随言定旨乱作贬剥深屈古人然则相席打令似有知音镂骨铭心罕逢明鉴。

　　举国师三唤侍者三应国师云将为吾辜负汝谁知汝辜负吾。

　　拈云仁义道中师资分上再呼能再应论实不论虚且道有辜负无辜▆皓玉无瑕雕文丧德。

　　举僧问韶山是非不到处还有句也无山云有僧云是甚么句山云一片孤云不露丑。

　　拈云通身回互不触尊严退位傍提要当宛转还见韶山相为处么尽力推爷向里头。

　　举僧问临济如何是吹毛剑济云祸事祸事僧礼拜济便打僧问巴陵如何是吹毛剑陵云珊瑚枝上撑着月。

　　拈云杀人刀一毫不度活人剑一毫不伤有意气时添意气不风流处也风流。

　　举洞山垂语云体得佛向上人方有说话分僧问如何是佛向上人山云非佛法眼云方便呼为佛。

　　拈云二老宿相去多少直是刀刁相似奈何鱼鲁参差到者里转劫外机放风前箭横身担荷撒手承当具者般眼目始得还辩得么易分雪里粉难辩墨中煤。

　　举修山主垂语云具足凡夫法凡夫不知具足圣人法圣人不会圣人若会即同凡夫凡夫若知即是圣人。

　　拈云收得安南又忧塞北到者里十成底事一时飏却始得稳坐地还端的么一等平怀泯然自尽。

　　举石梯问侍者什么处去者云上堂斋去梯云我岂不知汝上堂斋去者云除此之外别道什么梯云我只问汝本分事者云若问本分事某甲实是上堂斋去梯云不谬为吾侍者。

　　拈云放过即不可如今直与扭得鼻孔痛打得骨头出始得免见瞎驴趁大队所以道平地上死人无数透得荆棘林是好手且道适来者僧透得也未多虚不如少实。

　　举僧问法眼声色两字如何透得眼云大众若会者僧问处透声色也不难。

　　拈云从前不了只为家贼难防直下分明且向草庵止宿。

　　举夹山云目前无法意在目前他不是目前法非耳目之所到。

　　拈云夹山老子解开布袋头将差珍异宝撒向诸人面前了也正当恁么时作么生路不拾遗君子称美。

　　举赵州云把定乾坤眼绵绵不漏丝毫我要你会你又作么生会。

　　拈云还端的也未直饶你者里会得七穿八穴我知你出赵州圈缋不得。

　　举芭蕉示众云你有拄杖子我与你拄杖子你无拄杖子我夺你拄杖子。

　　拈云你有则一切有你无则一切无有无自是当人与夺关芭蕉甚事正恁么时作么生是你拄杖子。

　　举僧问香严如何是道严云枯木里龙吟僧云如何是道中人严云髑髅里眼睛僧举问石霜如何是枯木里龙吟霜云犹带喜在僧云如何是髑髅里眼睛霜云犹带识在。

　　拈云王居门里臣不出门。

　　举仰山问僧近离甚么处僧云庐山仰山云曾到五老峰么僧云不曾到仰云阇黎不曾游山云门云只为慈悲之故有落草之谈。

　　拈云云门虽然识得仰山底里争奈只知其一不知其二且道仰山意作么生无限风流慵卖弄免人指点好郎君。

　　举三圣云我逢人即出出即不为人兴化云我逢人即不出出即便为人。

　　拈云堕也堕也今日不是减古人声光且要长后人节概若是本色汉提祖佛印转铁牛机把拄杖一时穿却方见衲僧手段。

　　举声明三藏见闽王王请玄沙验之沙背后以铜火箸敲铁火炉问云是什么声藏云铜铁声沙云大王莫受外国人谩。

　　拈云理契则神贫子获衣中之宝情封则物力士失额上之珠三藏只解瞻前玄沙不能顾后还知么诬人之罪以罪加之。

　　举僧问长沙作么生转得山河大地归自己去沙云作么生转自己归山河大地去。

　　拈云虽然主宾互换要且泥水不分忽然捩转鼻孔恁么不恁么总不得又合作么生如今王令稍严不许搀行夺市。

　　举灌溪垂语云我在临济处得一杓我在末山处得一杓又云十方无壁落四面亦无门露裸裸赤洒洒没可把。

　　拈云灌溪恁么说话且道临济处得底末山处得底虽然一箭双雕奈有时走杀有时坐杀且作么生得恰好去捏聚放开都在我拈来抛去更由谁。

　　举僧问睦州祖意教意是同是别州云青山自青山白云自白云。

　　拈云若向者里识得睦州释迦出世达磨西来总是不守分底汉还识得么臂长衫袖短脚瘦草鞋宽。

　　举西园一日自烧浴次僧问和尚何不使沙弥童行园抚掌三下僧举似曹山山云一等是个抚掌拍手就中西园奇怪俱胝一指头禅盖为承当处不谛僧却问西园抚掌岂不是奴儿婢子边事山云是僧云向上更有事也无山云有僧云如何是向上事山咄云者奴儿婢子。

　　拈云识尊卑知贵贱西园是作家分玉石辩金鋀曹山不世出者僧虽解切蹉琢磨也只向奴儿婢子边着到还知么放旷淋漓两不伤犹是夜明帘外客。

　　举云门示众云十五日以前即不问十五日以后道将一句来自云日日是好日。

　　拈云属虎人本命属猴人相冲。

　　举寿圣云月半前用钩月半后用锥僧便问正当月半时如何圣云泥牛踏破澄潭月。

　　拈云两头得用寿圣作家直下忘功是谁体得放行也互换主宾把定也不留朕迹还有体得底么玉女夜抛梭织锦于西舍。

　　举僧问曹山世间什么物最贵山云死猫儿最贵僧云为什么死猫儿最贵山云无人着价。

　　拈云曹山货物不入行市子细看来一文不直曹山遇贱则贵我者里遇贵则贱且道还有相违处么。

　　举大慈示众山僧不会答话只是识病时有僧出慈便归方丈雪窦云雪窦识病不答话或有僧出劈脊便打。

　　拈云大慈雪窦二俱作家要且只顾目前不防脚下或有个不识好恶不问东西底汉出来便掀倒禅床直饶你全机大用秪恐着手脚不得正当恁么时还有识病底眼么。

　　举僧问雪峰声闻人见性如夜见月菩萨人见性如昼见日未审和尚见性如何峰打三下后问岩头头打三掌雪窦云应病与药且打三下据令而行合打多少。

　　拈云雪窦一期趁快往往后人作行令会殊不知雪峰岩头是个无固必汉。

　　举云岩院主游石室回岩云汝去入到石室里看为什么便回僧无语洞山代云彼中已有人占了也岩云汝更去作什么山云不可人情断绝去也。

　　拈云低头失却针开眼拾得线线无头而莫度针无穴而难穿到者里鸾胶续弦须是洞山始得。

　　举南泉与赵州玩月次州云几时得似者个去泉云王老师二十年前也曾恁么来。

　　拈云二十年前且置二十年后又作么生还知王老师行履处么屋里无灵床浑家不着孝。

　　举僧问玄沙如何是无缝塔沙云者一缝大小。

　　拈云见成公案你若道据款结案我知你未识玄沙若有人问长芦只向道四棱蹋地且道识玄沙不识玄沙具眼者辨看。

　　举僧问龙牙如何是祖师西来意牙云待石乌龟解语即向汝道僧问香林如何是祖师西来意林云坐久成劳。

　　拈云一句子仰之弥高一句子钻之弥坚一句子瞻之在前一句子忽焉在后还辨得么赤心片片知人少觌面堆堆睹者稀。

　　举良禅客问钦山一镞破三关时如何山云放出关中主看良云恁么则知过必改山云更待何时良云好箭放不着所在便出山云且来阇黎良回首山把住云一镞破三关且置试与钦山发箭看良拟议山打七棒云且听者汉疑三十年。

　　拈云山堆岳积来瓦解水消去则时人知有与我放出关中主看且合作么生有底道当时便喝当时便掌然则一期瞎用则得要且未是关中主在还体得么当堂不正坐那赴两头机。

　　举赵州与文远待者斗劣不斗胜州云我似一头驴者云我似驴胄州云我似驴粪者云我似粪中虫州云在里许作甚么者云过夏州云把将饼子来。

　　拈云高高标不出低低望不及眼自争先得筹因打劫赢。

　　举玄沙示众云诸方尽道接物利生忽遇三种病人来如何接得患盲者拈槌竖拂他又不见患聋者语言三昧他又不闻患哑者教伊说又说不得若接此人不得佛法无灵验有僧请益云门门云你礼拜着僧礼拜门以拄杖挃僧退后云汝不患盲复唤近前来僧近前门云汝不患聋乃云会么僧云不会门云汝不患哑其僧于此有省。

　　拈云云门平展者僧实酬且道悟在什么处不救之疾难为针艾。

　　举僧辞大慈慈问向甚么处去僧云江西去慈云将老僧去得么僧云非但和尚更有过于和尚者亦不能将得去。

　　拈云大慈合伴不著者僧不如独行也须是恁么始得直饶大慈古佛也不奈者担板汉何且道别有什么长处。

　　举僧问石霜咫尺之间为什么不睹师颜霜云我遍界不曾藏僧复问雪峰遍界不曾藏意旨如何峰云什么处不是石霜。

　　拈云石霜雪峰相去多少直是千里万里若有人问长芦遍界不曾藏意旨向道什么处是石霜。

　　举三平颂云秪此见闻非见闻更无声色可呈君个中若了全无事体用何妨分不分。

　　拈云正相逢没交涉六户不掩四衢绝纵遍界是光明通身无向背机丝不挂梭头事文彩纵横意自殊。

　　举僧辞大随随问什么处去僧云峨嵋礼普贤去随竖起拂子云文殊普贤只在者里僧画一圆相抛向背后随云侍者将一贴茶与者僧。

　　拈云识法者惧欺敌者亡水中择乳须是鹅王。

　　举玄沙见鼓山来画一圆相山云人人出者个不得沙云情知你向驴胎马腹里作活计山云和尚又作么生沙云人人出者个不得山云和尚恁么却得某甲为什么不得沙云我得你不得。

　　拈云玄沙大似倚势欺人以强凌弱盖他拨得转弄得出两个一般为什么道我得你不得是真难掩是伪不昌。

　　举雪窦举古德云眼里着沙不得耳里着水不得忽有个汉信得及把得住不受人瞒祖佛言教是什么热碗鸣声便请高挂钵囊拗折柱杖管取一员无事道人又云眼里着得须弥山耳里着得大海水一般汉受人商量佛祖言教如龙得水似虎靠山却须挑起钵囊横担拄杖亦是一员无事道人复云恁么也不得不恁么也不得然后没交涉三员无事道人中选一人为师。

　　拈云坐断乾坤建立世界和光混俗各有长处且道选那一人为师蓦拈起柱杖云穿过了也。

　　举陈操尚书与众官楼上遥见数僧从远来众官云数员禅客陈云不是官云焉知不是陈云待与验过僧至楼下陈云大德僧举首陈云不信道不是官罔措。

　　拈云陈尚书当面白拈瞒长芦一点不得。

　　举雪峰在洞山作典座一日淘米次山问淘沙去米淘米去沙峰云沙米一时去山云大众吃个什么峰便覆却盆山云子他日后别见人去在。

　　拈云雪峰只管步步登高不觉草鞋跟断若也正偏宛转敲唱俱行自是言气相合父子相投且道洞山不肯雪峰意在什么处万里无云天有过碧潭似镜月难来。

　　举僧问芭蕉有一人不舍生死不证涅槃师还提携也无蕉云山僧粗识好恶。

　　拈云芭蕉虽然识好恶且不能牵耕夫之牛夺饥人之食如今若有人问长芦便和声打为什么如此我从来不识好恶。

　　举大慈示众云说得一丈不如行得一寸洞山云说取行不得底行取说不得底云居云行时无说路说时无行路不行不说时合行什么路洛浦云行说俱不到则本分事在行说俱到则本分事无。

　　拈云绝是非没踪迹相逢不识面识面不相逢诸尊宿各有长处如今舌头上无十字关脚跟下无五色线要行便行要说便说若有人问长芦如何是要行便行步如何是要说便说啊。

　　举水潦和尚问马大师如何是佛法大意马祖与一踏倒水潦豁然大悟起来呵呵大笑云百千法门无量妙义只向一毫头上识得根源去。

　　拈云马大师不合放过待伊起来恁么道但问只者一毫从什么处得来待伊拟议更与一踏。

　　举古德云长者长法身短者短法身。

　　拈云且道舜若多神唤什么作法身良久云还会么不可续凫截鹤夷岳盈壑去也。

　　举布袋和尚颂云弥勒真弥勒云拶破面门分身千百亿云筑着鼻孔时时示时人云高着眼时人皆不识云当面讳却。

　　拈云憨皮袋拦街截巷直是无回避处还辨得么脑后见腮莫与往来。

　　举赵州云至道无难唯嫌拣择才有语言是拣择是明白老僧不在明白里是汝还护惜也无时有僧问和尚既不在明白里护惜个什么州云我亦不知僧云既不知为什么道不在明白里州云问事即得礼拜了退。

　　拈云者僧也如切如磋不能见机而变赵州也如琢如磨几乎事不解交众中只管道退身有分殊不知尽力提持还体悉得么焦砖打着连底冻。

　　举睦州问武陵长老了即毛端吞巨海始知大地一微尘作么生陵云何不领话州云我不领话你不领话。

　　拈云睦州武陵总道不领话其间有贪观白浪失却手桡乃竖起拂子云看。

　　举南泉因至庄偶庄主预备迎奉泉云老僧居常出入不与他知何宿排办至于如此主云昨夜土地神报侍者便问既是大善知识为甚却被鬼神觑见泉云土地前更添一分供养着。

　　拈云长芦则不然若见者庄主恁么道便与捉住云放你不得何故如此不见道来说是非者便是是非人。

　　天童宏智觉禅师语录卷二
嘉兴大藏经　明州天童景德禅寺宏智觉禅师语录


　　明州天童景德禅寺宏智觉禅师语录卷三

　　武林苕溪凤山后学净启重编

　　颂古

　　世尊一日升座文殊白槌云谛观法王法法王法如是世尊便下座。

　　一段真风见也么绵绵化母理机梭织成古锦含春象无奈东君漏泄何。

　　阿难问迦叶云世尊传金襕外别传何物迦叶召阿难难应诺叶曰倒却门前刹竿着。

　　影略门前倒刹竿个中消息授传难玲珑侍者能相委盘走明珠珠走盘。

　　达磨面壁二祖断臂。

　　千乡万里寻知己一语临机不契梁面壁九年居少室觅心千古累神光。

　　牛头懒融禅师未见四祖百鸟衔花见四祖后花鸟不来。

　　花鸟不来空过春牛头山上懒融人自心净故元无作放下许多闲苦辛。

　　马祖南泉玩月。

　　经入藏禅归海稽首皈依合掌顶戴王老师超物外二十年前恁么来而今去尽闲光彩。

　　药山久不升座。

　　痴儿刻意止啼钱良驷追风顾影鞭云扫长空巢月鹤寒清入骨不成眠。

　　长髭旷禅师参石头头问甚处来师云岭南来曰大庾岭头一尊功德成就也未髭云成就久矣只欠点眼在曰莫要点眼么髭云便请头乃垂一足髭便礼拜头曰汝见什么道理便礼拜髭云据某甲所见如红炉上一点雪。

　　岭头功德眼倦足等闲垂红炉一点雪直下廓亡依。

　　庞公参石头问云不与万法为似者是甚么人头以手掩其口豁然有省后参马祖复问马云待汝吸尽西江水再向汝道士于言下顿领玄旨。

　　吸尽西江向汝道马师家风不草草截流一棹破烟寒天水同秋清渺渺。

　　沩山示众云老僧百年后向山下作一头水牯牛左胁书五字曰沩山僧某甲此时唤作沩山僧又是水牯牛唤作水牯牛又是沩山僧唤作甚么即得。

　　沩山水牯牛禅人聚头咬可怜负舂人唤作岭南獠。

　　沩山见刘铁磨。

　　百战功成老太平优游谁肯共争衡玉鞭金马闲终日明月清风富一生。

　　沩山因僧问如何是露地白牛山曰叱叱僧云啖喂何物山曰吃吃。

　　露地白牛起问端随缘叱叱齿牙寒不知饮啄是何物吃吃直教沧海干。

　　张拙问长沙岑禅师曰百千诸佛但见其名未审居何国土沙曰黄鹤楼崔颢题诗后秀才还曾题也未曰未曾沙曰得闲题取一篇。

　　黄鹤楼前共语时白苹红蓼对江湄衷肠已诉无人会惟有清风明月知。

　　赵州因僧辞州曰甚处去曰诸方学佛法去州竖起拂子曰有佛处不得住无佛处急走过三千里外逢人不得错举曰与么则不去也州曰摘杨花摘杨花。

　　青山不异白玉无瑕茫茫流水扰扰黄花有佛处纤毫不立无佛处万别千差长安路上未归客寻溪犹自摘杨花。

　　僧问赵州至道无难惟嫌拣择是时人窠窟否州曰曾有人问老僧直得五年分疏不下。

　　五年分疏不下一句元无缝罅只知推过商量谁信分明酬价玲珑底相知莽卤的相讶宁可与晓事人相骂不可共不晓事人说话。

　　赵州因侍者报大王来也州曰万福大王者曰未到在州曰又道来也。

　　侍者来言报大王赵州曾揖下禅床怜儿不觉傍观丑争奈全身在帝乡。

　　临济因定上座问如何是佛法大意济下禅床擒住打一掌便托开定伫立傍僧云定上座何不礼拜才拜礼忽然大悟。

　　不堕前后独超古今唤回千岁梦飞出九皋禽直下一槌光迸散斩新弹子出炉金。

　　僧问睦州高揖释迦不拜弥勒时如何州曰昨日有人问趁出了也曰和尚恐某甲不实那州曰拄杖不在苕帚柄聊与三十。

　　凛凛将军令已行八荒四海要澄清提来剑气冲牛斗洗荡氛埃见太平。

　　僧问大随一切众生皮褁骨者个众生为甚骨褁皮师拈草履覆龟背上僧无语。

　　学道须教正眼开莫将狂解意中猜脱鞋龟上人难会遂使携囊特地来。

　　洞山首谒南泉值马祖忌修斋次泉曰未审马祖还来应供否众无对山出云待有伴即来泉曰此子虽后生却堪雕琢山曰莫压良为贱。

　　白云之宾青山伴位里借功看互换无底合盘转手擎穿心碗子通身饭。

　　洞山寒暑。

　　里头看勿寒暑直下沧溟沥得干我道巨鳌能俯首笑君沙际弄钓竿。

　　洞山因僧在延寿堂不安要见山山至僧所便问和尚何不救取人家男女山曰你是什么人家男女曰某甲阐提人家男女山良久僧曰四山相逼时如何山曰老僧亦在人家屋檐下过曰回互不回互山曰不回互曰教某甲向什么处去山曰粟畬里去僧嘘一声曰珍重便脱山以拄杖扣头三下曰只解与么去不解与么来。

　　只解恁么去沙禽夜宿沧洲树不解恁么来石笋穿开古路苔莫道鲲鲸无羽翼今日亲从鸟道回。

　　洞山参兴平便礼拜兴曰莫礼老朽山曰礼不老朽者兴曰渠不受礼师曰渠不曾礼。

　　渠非老朽不礼不受威音世前毗卢顶后把定壶中白日长触着匣内青蛇吼良医叮嘱病人服药不如忌口。

　　神山把针次洞山问曰作甚么神曰把针曰把针事作么生神曰针针相似曰二十年同行作者个语话岂有与么工夫神曰长老又作么生曰如大地火发的道理。

　　大地火发间不容发南海昆仑天寒不袜祖祖相传一头搕　。

　　僧问青平如何是大乘平曰井索曰如何是小乘平曰钱贯又问如何是有漏平曰笊篱曰如何是无漏平曰木杓曰觌面相呈时如何曰分付与典座。

　　笊篱木杓钱贯井索见成家风受用廓落生涯放得信缘看佛法更于何处着不用安禅只么从自然心地常安乐。

　　唐庄宗问兴化曰朕取中原获得一宝未曾有人酬价化曰请陛下宝看帝以两手舒幞头脚化曰君王之宝谁敢酬价。

　　君王底事语知音天下倾诚葵藿心拈出中原无价宝不同赵璧与燕金又云中原之宝呈兴化一段光明难定价帝业堪为万世师金轮景御四天下。

　　云盖问石霜无人接得渠无人识得渠。

　　无人接得渠遗逼马相如果来桥上也记得柱头书无人识得渠棋局醉樵夫回头柯斧烂大海亦成枯。

　　法眼开堂次子方上座自长庆来眼举先长庆棱和尚偈问曰作么生万象之中独露身子方举拂子眼曰恁么会又争得曰和尚尊意如何眼曰唤甚作万象曰古人不拨万象眼曰万象之中独露身说甚么拨不拨子方豁然悟解。

　　离念见佛破尘出经现成家法谁立门庭日逐舟行江练静春随草上烧痕青拨不拨听叮咛三径就荒归便得旧年松菊尚芳馨。

　　僧问智门祚如何是佛智云踏破草鞋赤脚走曰如何是佛向上事曰拄杖头上挑日月。

　　智门真得祖家风放出云门广长舌大智如愚大巧如拙用尽工夫参不彻莫于平地上增堆休向虚空里钉橛。

　　雪峰住庵。

　　雪老大开方便路低头却入庵中去者僧有眼恰如盲却被岩头行一步者僧好休不肯休依然依路去悠悠元来不会雪峰意却被岩头瓮篢头。

　　南泉在山上刈茅次有僧问南泉路向什么处去泉拈起镰子曰我者镰子是三十文钱买曰我不问者个南泉路向什么去泉曰我用得最快。

　　我者镰子用得快当时三十文钱买南泉门下路岐通寄语行人着精彩。

　　梁武帝问达磨大师如何是圣谛第一义磨云廓然无圣帝云对朕者谁磨云不识帝不契渡江至魏。

　　廓然无圣来机迳庭得非犯鼻而挥斤失不回头而堕甑寥寥冷坐少林默默全提正令秋清月转霜轮河淡斗垂夜柄绳绳衣钵付儿孙从此人天成药病。

　　东印土国王请二十七祖般若多罗斋王问云何不看经祖云贫道入息不居阴界出息不涉众缘常转如是经百千万亿卷。

　　云犀玩月灿含晖木马游春骏不羁眉底一双寒碧眼看经那到透牛皮明白心超旷劫英雄力破重围妙圆枢口转灵机寒山忘却来时路拾得相将携手归。

　　世尊与众行手指地云此处宜建梵刹帝释将一茎草插于地上云建梵刹已竟世尊微笑。

　　百草头上无边春信手拈来用得亲丈六金身功德聚等闲携手入红尘尘中能作主化外自来宾触处生涯随分足未嫌伎俩不如人。

　　僧问青源如何是佛法大意源云庐陵米作么生价。

　　太平治业无象野老家风至淳只管村歌社舞那知舜德尧仁。

　　僧问马祖离四句绝百非请师直指西来意祖云我今日劳倦不能为汝说问取智藏去僧问藏藏云何不问和尚僧云和尚教来问藏云我今日头痛不能为汝说问取海兄去僧问海海云我到者里不会僧举似马祖祖云藏头白海头黑。

　　药之作病鉴乎前圣病之作医必也其谁白头黑头兮克家之子有句无句兮截流之机堂堂坐断舌头路应笑毗耶老古锥。

　　百丈上堂常有一老人听法大众散去一日不去丈问立者何人老云某甲于过去迦叶佛时曾住此山有学人问大修行底人还落因果也无对他道不落因果堕野狐身五百生今请和尚代一转语丈云不昧因果老人言下大悟。

　　一尺水一丈波五百生前不奈何不落不昧商量也依前撞入葛藤窝阿呵呵会也么若是你洒洒落落不妨我哆哆和和神歌社舞自成曲拍手其间唱哩啰。

　　南泉一日两堂争猫泉提起猫云道得即不斩众无对泉斩猫为两段南泉举问赵州州脱鞋戴出泉云子在救得猫儿。

　　两堂云水尽分拏王老师能验正邪利刀斩断俱忘像千古令人爱作家此道未丧知音可嘉凿山透海兮唯遵大禹炼石补天兮独贤女娲赵州老有生涯草鞋头戴较些些异中来也还明鉴只个真金不混沙。

　　台山路上有一婆子凡有僧问台山路向什么处去婆云蓦直去僧才行婆云好个阿师又恁么去僧举似赵州州云待与勘过州云台山路向什么处去婆云蓦直去州便行婆云好个阿师又恁么去州上堂我与汝勘破婆子了也。

　　年老成精不谬传赵州古佛嗣南泉刳龟丧命因图象良驷追风累缠牵勘破了老婆禅说向人前不直钱。

　　云门大师云光不透脱有两般病一切处不明面前有物是一透得一切法空隐隐地似有个物相似亦是光不透脱又法身亦有两般病得到法身为法执不忘己见犹存堕在法身边是一直饶透得放过即不可子细点检将来有甚气息亦是病。

　　森罗万象许峥嵘透脱无方碍眼睛扫彼门庭谁有力隐人胸次自成情船横野渡涵秋碧棹入芦花照雪明串锦老渔怀旧市飘飘一叶浪头行。

　　地藏问修山主甚处来修云南方来藏云南方近日佛法如何修云商量浩浩地藏云争如我者里种田博饭吃修云争奈三界何藏云你唤什么作三界。

　　宗说般般尽强为流传耳口便支离种田博饭家常事不是饱参人不知参饱明知无所求子房终不贵封侯忘机归去同鱼鸟濯足沧浪烟水秋。

　　临济将示灭嘱三圣云吾迁化后不得灭却吾正法眼藏圣云争敢灭却和尚正法眼藏济云忽有人问汝作么生对圣便喝济云谁知吾正法眼藏向者瞎驴边灭却。

　　信衣半夜付卢能搅搅黄梅七百僧心心相印祖祖传灯夷平海岳变化鲲鲸只个名言难比拟大都手段解翻腾。

　　廓侍者问德山从上诸圣向什么处去山云作么作么廓云敕点飞龙▆跛鳖出头来山便休去来日山浴出同过茶山抚廓背一下廓云者老汉今日方始瞥地山又休去。

　　觌面来时作者知可中石火电光迟输机谋主有深意欺敌兵家无远思发必中更瞒谁脑后见腮兮人难触犯眉底着眼兮渠得便宜。

　　沩山问仰山甚处来仰云田中来山云田中多少人仰插下锹又手而立山云南山大有人刈茆仰拈锹便行。

　　老觉情多念子孙而今惭愧起家门是须记取南山语镂骨铭肌共报恩。

　　麻谷持锡到章敬绕床三匝振锡一下卓然而立敬云是是师着语云错谷又到南泉绕床三匝振锡一下卓然而立泉云不是不是师着语云错谷云章敬道是和尚为甚道不是泉云章敬是是汝不是此是风力所转终成败坏。

　　是与不是好看裷　似抑似扬难兄难弟纵也彼既临时夺也我何特地金锡一振太孤摽绳床三匝闲游戏丛林扰扰是非生想像髑髅前见鬼。

　　法眼问修山主毫厘有差天地悬隔汝作么生会修云毫厘有差天地悬隔眼云恁么又争得修云某只如此和尚如何眼云毫厘有差天地悬隔修便礼拜。

　　秤头蝇坐便欹倾万世权衡照不平斤两锱铢见端的终归输我定盘星。

　　僧问赵州狗子还有佛性也无州云有僧云既有为甚撞入者皮袋州云为他知而故犯又僧问狗子还有佛性也无州云无僧云一切众生皆有佛性狗子因甚却无州云为伊有业识在。

　　狗子佛性有狗子佛性无直钩元钓负命鱼逐气寻香云水客嘈嘈杂杂作分疏平展演大铺舒莫怪侬家不慎初指点瑕疵还夺壁秦王不识蔺相如。

　　地藏问法眼上座何往眼云迤逦行脚藏云行脚事作么生眼云不知藏云不知最亲切眼乃豁然大悟。

　　而今参饱似当时脱尽廉纤到不如任短任长休剪缀随高随下自平持家门丰俭临时用田地优游信步移三十年前行脚事分明辜负一双眉。

　　云岩扫地道吾云太区区生岩云须知有不区区者吾云恁么则有第二月岩提起扫帚云者个是第几月吾便休去玄沙云正是第二月云门云奴见婢殷勤。

　　借来聊尔了门头得用随宜即便休象骨岩前弄蛇手儿时做处老知羞。

　　岩头到德山跨门便问是凡是圣山便喝头礼拜洞山闻云若不是奯公大难承当头云洞山老汉不识好恶我当时一手抬一手搦。

　　挫来机总权柄事有必行之威国有不犯之令宾尚奉而主骄君忌谏而臣佞底意岩头问德山一抬一搦看心行。

　　鲁祖凡见僧来便面壁南泉闻云我寻常向他道空劫已前承当佛未出世时会取尚不得一个半个他恁么驴年去。

　　淡中有味妙超情谓绵绵若存兮象先兀兀如愚兮道贵玉琢文以丧淳珠在渊而自媚十分爽气兮清摩暑秋一片闲云兮远分天水。

　　雪峰示众云南山有条鳖鼻蛇汝等诸人切须好看长庆云今日堂中大有人丧身失命僧举似玄沙沙云须是棱兄始得然虽如是我即不与么僧云和尚作么生沙云用南山作么云门以拄杖撺向雪峰面前作怕势。

　　玄沙太刚长庆少勇南山鳖鼻死无用风云际会头角生果见韶阳下手弄下手弄激电光中看变动在我也能呼能遣在彼也有擒有纵底事如今付阿谁冷口伤人不知痛。

　　盐官一日唤侍者与我过犀牛扇子来者云扇子破也官云扇子既破还我犀牛儿来者无对资福画一圆相于中书一牛字。

　　扇子破索犀牛棬挛中字有来由谁知桂毂千年魄妙作通明一点秋。

　　仰山指雪狮子云还有过此色者么云门云当时便与推倒雪窦云只解推倒不解扶起。

　　一倒一起雪庭狮子慎于犯而怀仁勇于为而见义清光照眼似迷家明白转身还堕位衲僧家了无寄同死同生何彼何此暖信破梅兮春到寒枝凉飙脱叶兮秋澄潦水。

　　法眼一手指帘二僧同去卷帘眼云一得一失。

　　松直棘曲鹤长凫短羲皇世人俱忘治乱其安也潜龙在渊其逸也翔鸟脱绊无何祖祢西来里许得失相半蓬随风而转空船截流而到岸个中伶俐衲僧看取清凉手段。

　　僧问护国鹤立枯松时如何国云地下底一场懡　僧云滴水滴冻时如何国云日出时一场懡　僧云会昌沙汰护法善神向甚么处去国云三门头两个一场懡　。

　　壮士棱棱鬓未秋男儿不愤不封侯翻思清白传家客洗耳溪边不饮牛。

　　风穴郢州衙内上堂云祖师心印状似铁牛之机去即印住住即印破只如不去不住印即是不印即是卢陂长老出问某有铁牛之机请师不搭印穴云惯钓鲸鲵沉巨浸却嗟蛙步　泥沙陂伫思穴喝云长老何不进语陂拟议穴打一拂子云还记得话头么陂拟开口穴又打牧主云佛法与王法一般穴云见个甚么主云当断不断反招其乱穴下座。

　　铁牛之机印住印破透出毗卢顶上行却来化佛舌头坐风穴当衡卢陂负堕棒头喝下电光石火历历分明珠在盘眨起眉毛还蹉过。

　　僧问大随劫火洞然大千俱坏未审者个坏不坏随云坏僧云恁么则随他去随云随他去僧问龙济劫火洞然大千俱坏未审者个坏不坏济云不坏僧云为什么不坏济云为同大千。

　　坏不坏随他去也大千界句里了无钩锁机脚头多被葛藤碍会不会分明底事丁宁戒知心拈出勿商量输我当行相买卖。

　　云门垂语云古佛与露柱杖交是第几机自代云南山起云北山下雨。

　　一道神光初不覆藏超见缘也是而无是出情量也当而无当岩花之粉兮蜂房成蜜野草之滋兮麝脐作香随类三尺一丈六明明触处露堂堂。

　　仰山问僧甚处人僧云幽州人山云汝还思彼中么僧云常思山云能思是心所思是境彼中山河大地楼台殿阁人畜等物反思底心还有许多般么僧云某甲到者里总不见有山云信位即是人位未是僧云莫别有指示否山云别有别无即不中据汝见处只得一玄得坐披衣向后自看。

　　无外而容无碍而冲门墙岸岸关锁重重酒常酣而卧客饭虽饱而颓农突出虚空兮风搏妙翅踏翻沧海兮雷送游龙。

　　三圣问雪峰透网金鳞未审以何为食峰云待汝出网来即向汝道圣云一千五百人善知识话头也不识峰云老僧住持事繁。

　　浪级初升云雷相送腾跃棱棱看大用烧尾分明度禹门华鳞未肯淹齑瓮老成人不惊众惯临大敌初无恐泛泛端如五两轻堆堆何啻千钧重高名四海复谁同介立八风吹不动。

　　洛浦参夹山山云鸡栖凤巢非其同类浦云自远趋风乞师一接山云目前无阇黎此间无老僧浦便喝山云住住且莫草草匆匆须知云月是同溪山各异截断天下人舌头即不无争教无舌人解语浦无对山便打。

　　摇头摆尾赤稍鳞彻底无依解转身截断舌头饶有术拽回鼻孔妙通神夜明帘外兮风月如昼枯木岩前兮花卉长春无舌人无舌人正令全提一句亲独步寰中明了了任从天下乐忻忻。

　　马祖不安院主问和尚近日尊侯如何祖云日面佛月面佛。

　　日面月面星流电卷镜对象而无私珠在盘而自转君不见钳锤前百炼之金刀尺下一机之绢。

　　沩山问仰山忽有一人问一切众生但有业茫茫无本可据子作么生验仰云若有僧来即召云某甲僧回首乃云是什么待伊拟议向他道非唯业识茫茫亦乃无本可据山云善哉善哉。

　　一唤回头识我否依稀萝月又成钩千金之子才流落漠漠穷途有许愁。

　　临济示众云有一无位真人常在面门出入初心未证据者看僧问如何是无位真人济下禅床擒住僧拟议济托开云无位真人是什么干屎橛。

　　迷悟相返妙传而简春折百花兮一吹力回九牛兮一挽无奈泥沙拨不开分明塞断甘泉眼忽然突出四横流复云险。

　　云门问乾峰请师答话峰云到老僧也未门云恁么则某甲在迟峰云恁么那恁么那门云将谓候白更有候黑。

　　弦筈相衔网珠相对发百中而箭箭不虚摄众景而光光无碍得言句之总持住游戏之三昧妙其间也宛转偏圆必如是也纵横自在。

　　洛浦临终示众云今有一事问你诸人者个若是即头上安头若道不是斩头觅活首座云青山常举足白日不挑灯浦云是什么时节作者个说话彦从云去此二途请师不问浦云未在更道从云某甲道不尽浦云我不管你道尽道不尽从云某甲无侍者祇对和尚浦休去至晚唤从上座今日祇对甚有来由合体得先师道目前无法意在目前他不是目前法非耳目所到且道那句是宾那句是主若拣得出分付钵袋子从云不会浦喝云苦哉苦哉僧云和尚尊意如何浦云慈舟不棹清波上剑峡徒劳放木鹅。

　　饵云钩月钓清津年老心孤未得鳞一曲离骚归去后汨罗江上独醒人。

　　僧问忠国师如何是本身卢舍那忠云与我过净瓶来僧将净瓶到忠云却安旧处僧复问如何是本身卢舍那忠云古佛过去久矣。

　　鸟之行空鱼之在水江湖相忘云天得志拟心一丝对面千里知恩报恩人间几几。

　　罗山问岩头起灭不停时如何头咄云是谁起灭。

　　斫断老葛藤打破狐窝窟豹披雾而变文龙乘雷雨换骨咄起灭纷纷是何物。

　　僧问兴阳剖和尚娑竭出海乾坤震觌面相呈事如何阳云妙翅鸟王当宇宙个中谁是出头人僧云忽遇出头时又作么生阳云似鹘提鸠君不信御楼前验始知真僧云恁么则叉手当胸退身三步阳云须弥座下乌龟子莫待重教点额回。

　　丝纶降号令分寰中天子塞外将军不待雷惊出蛰那知风遏云行机底连绵兮自有金针玉线印前恢廓兮元无鸟篆虫文。

　　圆觉经云居一切时不起妄念于诸妄心亦不息灭住妄想境不加了知于无了知不辨真实。

　　巍巍堂堂磊磊落落闹处刺头稳处下脚脚下线断我自由鼻端泥尽君休斫莫动着千年故纸中合药。

　　德山上堂云及尽去也直得三世诸佛口挂壁上犹有一人呵呵大笑若识此人参学事毕。

　　收把断襟喉风磨云拭水冷天秋锦鳞莫谓无滋味钓尽沧浪月一钩。

　　僧问赵州如何是祖师西来意州云庭前柏树子。

　　岸眉横雪河目含秋海口鼓浪航舌驾流拨乱之手太平之筹老赵州老赵州搅搅丛林卒未休徒费工夫也造车合辙本无伎俩也塞壑填沟。

　　维摩诘问文殊师利何等是菩萨入不二法门殊云如我意者于一切法无言无说无示无识离诸问答是为入不二法门于是文殊问维摩我等各自说己仁者当说何等是菩萨入不二法门维摩默然。

　　曼殊问疾老毗耶不二门开看作家玟表粹中谁赏鉴忘前失后莫咨嗟区区投璞兮楚庭膑士灿灿报珠兮隋城断蛇休点破绝疵瑕俗气浑无却较些。

　　洞山供养云岩真举前邈真话僧问云岩只者是意旨如何山云我当时几错会先师意僧云未审云岩还知有也无山云若不知有争解恁么道若知有争肯恁么道。

　　争解恁么道五更鸡唱家林晓争肯恁么道千年鹤宿云松老宝鉴澄明验正偏玉机转侧看兼到门风大振兮规步绵绵父子变通兮声光浩浩。

　　南泉示众云三世诸佛不知有黧奴白牯却知有。

　　跛跛挈挈　毵毵百不可取一无所堪默默自知心地稳腾腾谁谓肚皮憨普周沙界浑成饭鼻孔累垂信饱参。

　　进山主问修山主云明知生是不生之法为什么被生死之所流转修云笋毕竟成竹如今作篾使还得么进云汝向后自悟去在修云某只如此上座如何进云者个是监院房那个是典座房修礼拜。

　　豁落忘依高闲不羁家邦平贴到人稀些些力量分阶级荡荡身心绝是非是非绝介立大方无轨辙。

　　翠岩示众云一夏已来为兄弟说话看翠岩眉毛在么保福云作贼人心虚长庆云生也云门云关。

　　作贼心过人胆历历纵横对机感保福云门也垂鼻欺唇翠岩长庆也修眉过眼杜禅和有何限刚道意句一齐铲埋没自己也饮气吞声带累先宗也面墙担板。

　　仰山问中邑如何是佛性义邑云我与你说个譬喻如室有六窗中安一狝猴外有人唤狌狌猕猴即应如是六窗俱唤俱应仰云只如猕猴睡时又作么生邑下禅床把手云狌狌我与你相见了也。

　　冻眠雪屋岁摧颓窈窕萝门夜不开寒稿园林看变态春风吹起律筒灰。

　　僧问曹山灵衣不挂时如何山云曹山今日孝满僧云孝满后如何山云曹山好颠酒。

　　清白门庭绝四邻长年关扫不容尘光明转处倾残月爻象分时却建寅新孝满便逢春醉步狂歌任堕巾散发夷犹谁管系太平无事酒颠人。

　　僧问法眼承教有言从无住本立一切法如何是无住本眼云形兴未质名起未名。

　　没踪迹断消息白云无根清风何色散干盖而非心持坤舆而有力洞千古之渊源造万象之模则刹尘道会也处处普贤楼阁门开也头头弥勒。

　　瑞岩问岩头如何是本常理头云动也岩云动时如何头云不见本常理岩伫思头云肯即未脱根尘不肯永沉生死。

　　圆珠不穴大璞不琢道人所贵无棱角拈却肯路根尘空脱体无依活卓卓。

　　首山示众云第一句荐得与佛祖为师第二句荐得与人天为师第三句荐得自救不了僧云和尚是第几句荐得山云月落三更穿市过。

　　佛祖髑髅穿一串宫漏沉沉密传箭人天机要发千钧云阵辉辉急飞电个中人看转变遇贱则贵贵则贱得珠罔象兮至道绵绵游刃亡羊兮赤心片片。

　　僧问仰山和尚还识字否山云随分僧乃右旋一匝云是什么字山于地上书一十字僧左旋一匝云是什么字山改十字为卍字僧画一圆相以两手托如修罗掌日月势云是什么字山画一圆相围却卍字僧作楼至势山云如是如是善自护持。

　　道环之虚靡盈空印之字未形妙运天轮地轴密罗武纬文经放开捏聚独立周行机发玄枢兮青天激电眼含紫光兮白日见星。

　　僧问云门如何是超佛越祖之谈门云糊饼。

　　糊饼云超佛祖谈句中无味若为参衲僧一日如知饱方见云门面不惭。

　　长沙令僧问会和尚未见南泉时如何会良久僧云见后如何会云不可别有僧回举似长沙沙云百尺竿头坐底人虽然得入未为真百尺竿头须进步十方沙界是全身僧云百尺竿头如何进步沙云朗州山澧州水僧云不会沙云四海五湖王化里。

　　玉人梦破一声鸡转盻生涯色色齐有信风雷催出蛰无言桃李自成蹊及时节力耕犁谁怕春畴没胫泥。

　　龙牙问翠微如何是祖师西来意微云与我过禅板来牙取禅板与微微接得便打牙云打即任打要且无祖师西来意又问临济如何是祖师西来意济云与我过蒲团来牙取蒲团与济济接得蒲团便打牙云打即任打要且无祖师西来意。

　　蒲团禅板对龙牙何事当机不作家未意成褫明目下恐将流落在天涯虚空那挂剑星汉却浮槎不萌草解藏香象无底蓝能着活蛇今日江湖何障碍通方津渡有船车。

　　玄沙到蒲田县百戏迎之次日问小塘长老昨日许多喧闹向甚么处去小塘提起袈裟角沙云料掉没交涉。

　　夜壑藏舟澄源着棹龙鱼未知水为命折箸不妨聊一搅玄沙师小塘老函盖箭锋探竿影草潜缩也老龟巢莲游戏也华鳞弄藻。

　　云门云闻声悟道见色明心观音菩萨将钱来买糊饼放下却是馒头。

　　出门跃马扫搀抢万国烟尘自肃清十二处忘闲影响三千界放净光明。

　　沩山问道吾甚处来吾云看病来山云有几人病吾云有病者有不病者山云不病者莫是智头陀么吾云病与不病总不干他事速道山云道得也与他没交涉。

　　妙药何曾过口神医莫能捉手若存也渠本非无至虚也渠本非有不灭而生不亡而寿全超威音之前独步劫空之后成平也天盖地擎运转也乌飞兔走。

　　俱胝和尚凡有所问只竖一指。

　　俱胝老子指头禅三十年来用不残信有道人方外术了无俗物眼前看所得甚简施设弥宽大千刹海饮毫端鳞龙无限落谁手珍重任公把钓竿师复竖起一指云看。

　　肃宗帝问忠国师百年后所须何物师云与老僧作个无缝塔帝曰请师塔样师良久会么帝曰不会师云吾有付法弟子耽源却谙此事请诏问之师迁化后帝诏耽源问此意如何源云湘之南潭之北中有黄金充一国无影树下合同船琉璃殿上无知识。

　　孤迥迥圆陀陀眼力尽处高峨峨月落潭空夜色重云收山瘦秋容多八卦位正五行气和身先在里见来么南阳父子兮恰似知有西竺佛祖兮无如奈何。

　　临济问黄檗如何是佛法的的大意檗便打如是三度乃辞檗见大愚愚问甚么处来济云黄檗来愚云黄檗有何言句济云某三问佛法的的大意三度吃棒不知有过无过愚云黄檗恁么老婆心切为你得彻困在更来问有过无过济于言下大悟。

　　九苞之雏千里之驹真风度籥灵机发枢劈面来时飞电急迷云破处太阳孤捋虎须见也无个是雄雄大丈夫。

　　楞严经云吾不见时何不见吾不见之处若见不见自然非彼不见之相若不见吾不见之地自然非物云何非汝。

　　沧海沥干太虚充满衲僧鼻孔长古佛舌头短珠丝度九曲玉机才一转直下相逢谁识渠始信斯人不合伴。

　　洞山价禅师解夏上堂云初秋夏末兄弟或东或西直须向万里无寸草处去良久云只如万里无寸草处又作么生顾视左右云欲知此事直须枯木上生花方与他合石霜云出门便是草明安云直得不出门亦是草漫漫。

　　草漫漫门里门外君自看荆棘林中下脚易夜明帘外转身难看看几何般且随老木同寒瘠将逐春风入烧瘢。

　　仰山梦往弥勒所居第二座尊者白云今日当第二座说法山起白椎云摩诃衍法离四句绝百非谨白。

　　梦中拥衲参耆旧列圣森森坐其右当仁不让楗椎鸣说法无畏狮子吼心意如海胆量如斗鲛目泪流蚌肠珠剖谵语谁知泄我机庞眉应笑扬家丑离四句绝百非马师父子病休医。

　　陆亘大夫语南泉云肇法师道天地同根万物一体也甚奇怪泉指花云大夫时人见此一株花如梦相似。

　　照彻离微造化根纷纷出没见其门游神劫外问何有着眼身前知妙存虎啸萧萧岩吹作龙吟冉冉洞云昏南泉点破时人梦要识堂堂补处尊。

　　云门垂语云乾坤之内宇宙之间中有一宝秘在形山拈灯笼来佛殿里将三门来灯笼上。

　　收卷余怀厌事华归来何处是生涯烂柯樵子疑无路挂树壶公妙有家夜水金波浮桂影秋风雪阵拥芦花寒鱼着底不吞饵兴尽清歌却转槎。

　　鲁祖问南泉摩尼珠人不识如来藏里亲收得如何是藏泉云王老师与汝往来者是祖云不往来者泉云亦是藏祖云如何是珠泉召云师祖祖应喏泉云去汝不会我语。

　　别是非明得丧应之心指诸掌往来不往来只者俱是藏轮王赏之有功黄帝得之罔象转枢机能伎俩明眼衲僧莫卤莽。

　　洞山不安僧问和尚病还有不病者么山云有僧云不病者还看和尚否山云老僧看他有分僧云和尚看他是如何山云则不见有病。

　　卸却臭皮袋拈转赤肉团当头鼻孔正直下髑髅干老医不见从来癖少子相看向近难野水瘦时秋潦退白云断处旧山寒须剿绝莫瞒盰转尽无功伊就位孤标不与汝同盘。

　　临济问院主甚处来主云州中粜黄米来济云粜得尽么主云粜得尽济以拄杖一画云还粜得者个么主方喝济便打次典座至济举前话座云院主不会和尚意济云你又作么生座便礼拜济亦打。

　　临济全机格调高棒头有眼辨秋毫扫除狐兔家风峻变化鱼龙电火烧活人剑杀人刀倚天照雪利吹毛一等令行滋味别十分痛处是谁遭。

　　石霜迁化众请堂中首座接续住持九峰不肯乃云待某问过若会先师意如先师侍奉问首座云先师道休去歇去一念万年去寒灰枯木去古庙香炉去一条白练去且道明什么边事座云明一色边事峰云恁么则未会先师意在座云你不肯我那装香来座乃烧香云我若不会先师意香烟起处脱去不得言讫便坐脱峰乃抚背云坐脱立亡则不无先师意未会在。

　　石霜一宗亲传九峰香烟脱去正脉难通月巢鹤作千年梦雪屋人迷一色功坐断十方犹点额密移一步看飞龙。

　　僧问琅玡觉和尚清净本然云何忽生山河大地觉云清净本然云何忽生山河大地僧有省。

　　是有不有翻手覆手琅玡山里人不落瞿昙后。

　　僧问云门杀父杀母向佛前忏悔杀佛杀祖向甚么忏悔门云露。

　　露超宗越祖人言渠爇返魂香我道伊挝涂毒鼓。

　　云门钵里饭桶里水。

　　钵里饭桶里水开口见胆求知己拟思便落二三机对面忽成千万里韶阳师较些子断金之义兮谁与相共匪石之心兮独能如此。

　　僧问云门不起一念还有过也无门云须弥山。

　　不起一念须弥山韶阳法施意非悭肯来两手相分付拟去千寻不可攀沧海阔白云间莫将毫发着其间假鸡声韵难瞒我未肯模糊放过关。

　　赵州狗子佛性。

　　赵州道有赵州道无狗子佛性天下分疏面赤不如语直心真必定言粗七百甲子老禅伯驴粪逢人换眼珠。

　　五位正偏。

　　正中偏霁碧星河冷浸天夜半木童敲月户暗中惊破玉人眠。

　　偏中正海云依约神仙顶妇人鬓发白垂丝羞对秦台寒照影。

　　正中来月夜长鲸蜕甲开大背摩天振云翼翔游鸟道类难该。

　　兼中至觌面不须相忌讳风化无伤的意玄光中有路天然异。

　　兼中到斗柄横斜天未晓鹤梦初醒露叶寒旧巢飞出云松倒。

　　四借颂。

　　借功明位。

　　苹末风休夜未央水天虚碧共秋光月船不犯东西岸须信篙人用意良。

　　借位明功。

　　六户虚通路不迷太阳影里不当机纵横妙展无私化舍情行从鸟道归。

　　借借不借借。

　　识尽甘辛百草头鼻无绳索得优游不知有去成知有始信南泉唤作牛。

　　全超不借借。

　　霜重风严景寂寥玉关金锁手慵敲寒松尽夜无虚籁老鹤移栖空月巢。

　　四宾主颂。

　　主看宾。

　　御楼吹角玉街明金马将军出禁城阃外化权良有准不伤风物致升平。

　　宾看主。

　　不恋经商利万金晓来古路问家音分明报得尊人健争奈难平喜惧心。

　　主看主。

　　不动金轮万德全宸台含月未排班当头讳字寰中禁谁敢依稀犯圣颜。

　　宾看宾。

　　平生心事结眉头满目风埃鬓已秋大抵出门无伎俩奈何今日路穷愁。

　　内三种芦花(着语云不拘两岸浅中浅独处一林高更高)。

　　一种芦花　一色到头纯素白二边不许落青黄。

　　二种芦花　不与闲花为比并独超野草自尊高。

　　三种芦花　青山绿水常为伴清风明月夜为邻。

　　芦花一色遍汀洲岂落青黄烟水秋两岸不随风摆动二边那肯逐波流。

　　外三种芦花(着语云随处皆明白狂风吹动飘)。

　　白马芦花　转身景物元无异回首家山总一般(用)。

　　明月芦花　出处溪山各异归来云月同途(有照)。

　　雪压芦花　动转平常坦坦横斜本分如如。

　　施为动转自超群不与寻常有比伦月下风前但明白任从摇动拂埃尘。

　　天童宏智觉禅师语录卷三
嘉兴大藏经　明州天童景德禅寺宏智觉禅师语录


　　明州天童景德禅寺宏智觉禅师语录卷四

　　武林苕溪凤山后学净启重编

　　机缘

　　僧问一丝不着时如何师曰合同船子并头行曰其中事作么生师曰快刀快斧斫不入问布袋头开时如何师曰一任填沟塞壑问清虚之理毕竟无身时如何师曰文彩未痕初消息难传际曰一步密移玄路转通身放下劫壶空师曰诞生就父时合体无遗照曰理既如是事作么生师曰历历才回分化事十方机应又何妨曰恁么则尘尘皆现本来身去也师曰透一切色超一切心曰如理如事又作么生师曰路逢死蛇莫打杀无底篮子盛将归曰入市能长啸归家着短衫师曰木人岭上歌石女溪边舞。

　　僧问如何是正中偏师曰云散长空后虚堂夜月明如何是偏中正师曰白发老婆羞看镜如何是正中来师曰霜眉雪鬓火中出堂堂终不落今时如何是兼中至师曰大用现前不存轨则如何是兼中到师曰夜明帘外排班早空王殿上绝知音。

　　僧问如何是君师曰日月光天德山河壮帝居如何是臣师曰腰悬三尺剑策佐一人安如何是臣向君师曰葵藿有时终向日江河无水不朝东如何是君视臣师曰凤辇离天阙殷勤访子陵如何是君臣道合师曰万民歌圣德千载印凌烟。

　　问如何是识自宗师曰才拟议时万水千山拂袖便行如何是死中活师曰寒灰发焰枯木芬芳如何是活中死师曰贪寻言语路丧却本来人如何是不落死活师曰月船不犯东西岸须信篙人用意良如何是背舍师曰扫荡圣凡纤尘不立如何是不背舍师曰披毛戴角拽摆拖犁如何是活人剑师曰放行瓦砾生光如何是杀人刀师曰把定乾坤失色如何是平常师曰如常恰似秋风至无意凉人人自凉如何是利道拔生师曰剪除脚下线指出髻中珠如何是言无过失师曰是非一色出乎口舌上何须辨阿余如何是透脱师曰脚跟截断红丝线天上人间自在飞如何是透脱不透脱师曰虽然打破玉团子却撒黄金在眼中如何是称扬师曰万籁有心闻不得孤岩无耳却知音如何是降句师曰闭口牢藏舌安身第一方如何是方入圆师曰纵横得妙左右逢源。

　　四转灵机

　　未转灵机　师曰月巢鹤作千年梦雪屋人迷一色功。

　　了忘担荷　师曰湛寂疑然分雪路坐断乾坤大地身。

　　机虽转纽　师曰一步密移玄路转全身透出劫壶中。

　　印未成纹　师曰威音那畔虽尊贵认着依前亦是非。

　　灵机密运　师曰位里转身玄路稳暗机行处不同初。

　　印已成纹　师曰机丝不挂梭头事不犯清波意自殊。

　　宝印当风　师曰通身无景像遍界不曾藏。

　　迥超文彩　师曰莫行玄处路功尽合平常。

　　崇先真歇了禅师塔铭

　　夫道诣于大同性成乎圆通无住而住不空而空东西三十三传默合符节信不私而公也佛吞三世经破微尘发自己之光明得衲僧之机用根境平出行履自然天地之默成阴阳之化光四时之气备万汇之慈等祖龛灯活缁园律温持法柄荷佛担力抗魔外身任艰难悟空禅师其人也师讳清了道号真歇姓雍左绵安昌人儿时抱持入寺见佛喜动眉目人咸异之十一岁依圣果寺清俊出家业法华经更七年荣试得度具戒已之成都大慈寺聆圆觉金刚起信等经论之讲领略大意便登峨嵋礼普贤大士东行出蜀道过泸南郡建崇宁寺遮留之师曰鲲鹏时节讵草草耶下瞿塘转滟滪出荆楚历沔汉投邓之丹霞山淳禅师之席一日入室霞问如何是空劫以前自己师拟进语霞与一掌师豁然开悟翼日霞示妙密诘其证诣犹珠之影随谷之响答也北游五台礼文殊大士已而至京师禅讲名席俱扣摭焉浮汴而下时祖照禅师住仪真长芦龙象之众蹴踏万指师投其中英俊相亲骎骎殆半延为侍者逾年而罢以转物寮待之举分座入室师默遁去祖照以偈招之复回秉拂丛林老成趋门折节命为首座政和八年祖照退院夜梦人告曰蜀僧当代公既寤疑曰佛果耶佛眼耶未几再请主之宣和三年祖照病复命师为第一坐病甚退院四年秋七月经制使陈公请师补处五年夏至居云堂千七百僧五月开堂嗣法淳和尚六月江风驾潮漫田殆无获矣师升堂告众安坐勿忧八月祖照迁化师行丧以师礼十月躬行乞食六年二月告还挝鼓出所得供须有羡问津指源烛幽汲深逾七载建炎二年六月退院八月绝钱塘如明之梅岑礼观音大士海山七百余家一闻教音俱弃渔业计日活千万亿命四年过我结制五月天台国清寺三请三辞八月为雁荡之游十月客天封寺受福唐雪峰请十一月入院云水之俦复过长芦之数檀信趋施岁用舒裕闽中佛刹自古禅居深林远壑楼观相望主盟之人悉举江湖有道尊宿一洗故习绍兴五年退居东庵六年七月四明阿育王山广利席虚奉旨请师寺之旷败未易料理齐鼓不伐昼突不黔逋负几二十万人悉为忧师十月入寺井邑林野喜闻师来远亲近邻扶老携幼肩踵相摩舳舻相衔师入席始温偿逋十之八九七年驻跸建康韶师住蒋山且行且辞疾七上乃允八年温之龙翔兴庆二院合额禅居诏师主之四月入院升堂小参安集来众东西两址潮涨限之筑堤抗护南北隆衍建三门大殿法堂方丈翼以故屋金谷竹木循乞得之一寺双塔玉巧幻出屹然江上图绘以进赐田千亩法食厌满乃专佛祖职事十五年二月乞就闲四月诏师住临安径山五月入院僧逾千钵常住素薄行丐以供二十年二月以疾乞归长芦二十一年敕建崇先显孝禅院成诏师主席六月入院暑行疾作九月壬子慈宁太后诣寺师力疾开堂垂箔听法问答提唱一席光耀赐金襕袈裟银绢等物癸亥疾弗瘳甲子宣医乃少间慈宁宫赐钱修建水陆法会丁卯十月朔旦中使候问从容而别须臾呼首座曰吾今行矣瞑目跏趺而逝龛留八夕慈宁宫降香赐币以侑斋祭卜院西桃花坞建塔以瘗全身越壬午入塔送龛之人弥满原野痛心陨涕皆有祖华雕零禅林寒瘁之叹二十三年八月勒谥悟空禅师静照之塔师仪相颀长初臞后腴眉目疏秀神宇静深举动超遥云行鹤立影响触受鉴净谷虚其量容机活警敏用神律身以严不苟于行己格言而简不倦于诲人定慧圆明道德昭著一时贤士大夫乐与之游诸方名德尊宿难侔其盛林俦社友川趋海受投炉锤就刀尺方圆长短随其宜也善人信士云委山积望威仪听教诲见闻熏习广其劝也以如幻三昧游戏世间行平等慈得自然智导无前而逊无后有无外而空无中祖域之英标僧林之杰出严冬之日破夜之月洗寒之春濯热之秋其慰人心也如此师为僧四十五夏出世三十年六处度子普嵩等四百人嗣法出世者曰慧悟住真州长芦曰宗珏住明州雪窦曰传卿住建康府移忠报慈曰德朋住临安府崇先显孝总三十余人语录两集行于世噫度世之因缘起家之事业光辉始卒照应古今姑得而叙之其于拔名象之先踏身世之表几微剪拂心得神传又乌可寄毫素而模写哉铭曰。

　佛祖之灯　　东西绳绳　　以悟为则　　惟证相应
　心华自发　　觉海元澄　　蹴踏龙象　　变化鲲鹏
　雪庭之可　　春屋之能　　无丝系蚁　　无糁聚蝇
　菩提印印　　般若乘乘　　月排夜色　　山拭秋棱
　宗传曹洞　　浚深凝重　　敲唱双行　　正偏互用
　豹变雾披　　龙骧雷送　　的的无依　　功功不共
　元牝象成　　静枢机动　　暗掷金梭　　明窥锦缝
　法法本然　　门门变弄　　影悟蛇疑　　物齐蝶梦
　道诣而唱　　心闻而赏　　力回万夫　　香酬一掌
　丹山羽成　　沂川波涨　　鲸展潮翻　　兔推月上
　苇江东趋　　雪峰南仰　　玉线金针　　鳌钩凤网
　妙触根尘　　冲虚影响　　风雨五湖　　烟蓑一浆
　理之所归　　水之趋低　　输心援引　　出手提携
　石虎风啸　　木鸡夜啼　　混之不得　　类之不齐
　七据缁海　　五承紫泥　　孤屿月棹　　双径云梯
　门连少室　　路接曹溪　　花滋酿密　　桂魄通犀
　慈游普门　　三昧尘尘　　象王之步　　狮子之颦
　母陀罗臂　　舜若多身　　星图魁斗　　花气阳春
　微言以示　　渊默而神　　正因非字　　绝学为邻
　步转空劫　　舟胶要津　　真灯不夜　　嗣光有人

　　大用庵铭

　　廓然之宗空而不空智游方外妙入环中环中湛存用之不痕总造化柄见离微根穷极离微玄枢活机河横澹荡斗转依稀依稀成用用与体共象未中形功初内动动而影彰静而智藏光容天地兆变阴阳阴阳变兆用得之要春在百花风号万窍窍窍中虚虽有而无声不碍器色不染珠珠兮走盘不见其端壁立千仞赤肉一团一团赤肉应缘具足像兮临鉴神兮居谷谷神是谁灵灵自知说用如鼻眺用如眉用之互换寄世而玩弹指开门相招隔岸隔岸相招拈却木桥等闲一唤适用全超超用较些相逢作家云雨翻覆雪刃交加交加不妨用钝愈光拍拍是令人人当行当行往还用亡险艰如石含玉似地擎山山蓄[木/母]藏规圆矩方头头得用恰恰相当相当函盖混成三昧宛转机圆纵横用大大用现前不存规则推倒籓篱东西南北南北东西归去来兮混之不得类之不齐随类而游闲闲自由天上天下云行水流。

　　题卫寺湛六堂

　　风澜未作见灵源六处亡归体湛存诸法性空方得座一弹指顷顿开门寒梅篱落春能早野雪棂窗夜不昏万象森罗心印印诸尘超豁妙无痕。

　　治涂田

　　棋局未散芭蕉仙樵夫柯烂水成田长堤抗潮人得路澹水没胫牛加鞭天云晓晴深似绮禾稻日茂浓如烟白米软炊供众饱心空佛选石头禅。

　　示众

　　蒿里新坟尽少年修行莫待鬓毛斑死生事大宜须觉地狱时长岂等闲道业未成何所赖人身一失几时还前程黑暗路头险十二时中自着妍。

　　僧堂记

　　夫灵山之笑温少林之坐寒东西绳绳三十三传老卢受衣钵而厥事显著开阖翁张波澜光焰矢口而说肆心而应道传器受源深流长青原南岳代以得人或默有所宗幽潜远遁扫迹世外研究生死松食荷衣巢栖草坐晦而不耀持养老成有慕其风师而亲之锄值春炊采汲烹瀹溪芼原粟枯槁自甘来远集繁乃建僧而统受焉齐之萃师友同事刳情封智摈学黜思妙尽心空宗通眼活发越于设施果其能而备也建炎之末人病乱离湘汉江淮兵火燔掠尊宿丛林没芜八九毳衣瓶锡投栖于东南四明禅席素号小庐山郡东六十里天童道场山纡盘而气幽松偃蹇而皮皴苍壁附萝烟晞而翠腻孤虹枕涧埃濯而清扬予住山之四年十方来学云趋水赴屋不能容比丘行深遽来白事曰柏庭有子露坐檐宿殆无寻尺与受单钵欲募净信增大其堂得乎予颔之已而匠搜于林斧鸣于谷一年余础布楹列梁横捔攒棼橑翼张薨瓦鳞覆前后十四间二十架三过廊两天井下无墙堵纵二百尺广十六丈窗牖床榻深明严洁万指食息超遥容与谋始于绍兴壬子之冬工毕甲寅之春总费缗钱万五千有奇冬温夏凉昼香夜灯开钵而饭洗足而坐耕牧其间警导以寂秋涵古井春入化机渊兮默成粲兮用光水盈科而流石随呼而响理契平等智应自然动静威仪针砭相益检责渗漏磨莹瘢痕淬砺光芒错砻圭角高标远到追武古人丐心施力等焉不负自器劣学弊希易欲速以机械为蹊放荡为径耕于空言馁无所获战于强辩胜无所归见闻流习知解汩心佛祖之所诃魔外之得便其疵疠萌蘖治不可缓也登昆仑之丘决河源之水濯肝胆之污荡心目之翳生灭迹亡而妙存有无辙泯而过量大夜之梦破永劫之疑拔出家之志偿行脚之事办相从俦侣殆庶几焉。

　　行实

　　师讳正觉隰州李氏子母梦五台僧解环与环其右臂乃孕及生右臂特起若环状七岁日诵数千言佛阤逊禅师一见知其为法器年十一得度十四具戒十八游方首参枯木成禅师一日闻僧诵法华经至父母所生眼悉见三千界句瞥然有省走白成成指香合曰里许是什么物师曰是什么心行曰汝妙悟处又作么生师手画一圆相以呈复抛向后成曰弄泥团汉有什么限师曰错成曰别见人始得师诺诺即造丹霞淳公公问如何是空劫以前自己师曰井底虾蟆吞却月三更不借夜明帘公曰未在更道师拟议公打一拂子曰又道不借师于言下释然遂作礼公曰何不道取一句师曰某甲今日失钱遭罪公曰未暇打得汝且去自是机锋迅捷诸方推重公领大洪师掌笺记后命首众得法者已数人四年过圆通时真歇了住长芦遣僧邀至众出迎见其衣舄穿弊且易之真歇俾侍者易以新履师却曰吾为履来耶众闻心服恳求说法居第一座六年出世住泗州普照时年三十有四历迁舒州太平江州圆通能仁真州长芦建炎末乃住天童尝被旨移灵隐未阅月丐归故于天童最久前后凡三十年绍兴丁丑秋九月谒郡僚及檀越次谒越帅赵公令誏与之言别冬十月己亥还山翼日沐浴更衣端坐告众作书遗大慧杲公邀主后事别以偈偈曰钝鸟离窠易灵龟脱壳难我无你不去你无我不行复书偈示众曰梦幻空花六十七年白鸟烟没秋水连天掷笔而逝龛留七日颜色如生其徒奉全躯塔于东谷绍兴戊寅诏谥师宏智塔曰妙光师为人方厉坐必跏趺食不过午住持以来受无贪而施无厌岁艰食蠲己有及赡众之余赖全活者数万居恒一瓶一钵丈室萧然虽早岁出世然非众力推挽不肯轻为人天童楼阁彩映东南而师不动声色自能涌出季年不发一化主香积充满户外屦恒逾千计归骨之日送者弥山塞谷无不涕泪悲仰盖师契悟既深履践复粹故能名彻九重化走八埏百世下望其流光尚与太白争高非偶然也师嗣丹霞淳洞山十世孙塔称天童十六代住持其法嗣为嗣宗等十四人建炎四年金人陷明州时众千二百人将散去师止之曰无庸鲁不至此及鲁登小白岭见神兵满山谷大惧而退。

　　塔铭(有序)

　　左朝请郎直龙图阁知太平州军事提举学事兼管

　　劝农营田使阳羡周葵撰

　　绍兴戊寅春二月诏谥故明州天童山景德寺僧正觉宏智禅师塔曰妙光其徒相与侈上德意刻之琬琰传示永久且使来告求铭师塔余闻中国自东汉始有经像学焉者率以有为为功德逮梁益甚达磨自竺干西来传佛心印佛道由是大明至唐褒崇诸祖有易名名塔之号其去圆寂已百年或二百年今师亡未几而蒙上赐字褒所以宠光之至矣非能荷佛法栋梁得祖师命脉摄化缁素为人之师出入生死如游戏事何以得此哉乃摭其示世之实序而铭之师李姓正觉名也隰州隰川人祖寂父宗道世学般若母赵氏尝梦五台山一僧解右臂环与之已而有娠遂屏荤茹及师之生右臂隆起如环状年甫七岁警悟绝人日诵数千言十一出家十五落发十八游方三十四出世得度于净明寺本宗大师得戒于晋州慈云寺智琼律师得法于舒州丹霞山德淳禅师初住泗州普照禅寺继住舒州太平江州圆通能仁真州长芦晚乃住今天童初师过舒蕲遍礼祖塔梦至一山寺长松夹道有句纪之曰松迳森森窈窕门到时微月正黄昏及至天童宛如昔梦故有终焉之志岁在戊午被旨住临安府灵隐寺未阅月丐归于天童最久惟祖道自达磨五传而离为南能北秀其后益离而为五家宗派今沩仰法眼二宗中绝而临济云门曹洞三家最盛顾其徒未必深究其师之道而袭其迹更相诋诃未有能一之者师尝曰佛祖之灯以悟为则惟证乃知若执其区区之迹则初祖见神州有大乘气象崎岖数万里而来使有方便岂不显以示人而少林九年似专修壁观者六祖云道由心悟岂在坐也大慧亦云坐禅岂能成佛学者可便以是为初祖之过耶盖师初以宴坐入道淳以空劫自已示之廓然大悟其后诲人专明空劫前事惟师彻证佛祖根源机锋崚激非中下之流所能凑泊而昼夜不眠与众危坐三轮俱寂六用不痕宗通说通尽善尽美故其持身也严其倡道也久其庄严佛事接引迷途亦惟恐不至自初得戒坐必跏趺食不过午所至施者相踵悉归常住间以与饿疾者而一瓶一钵丈室萧然诸行方厉而一性常如非出于矫拂也淳作颂古令师致叙其首芙蓉楷禅师见之曰僧中有此即吾宗不坠矣其退能仁受长芦之请适游云居圆悟勤禅师见其提唱以偈送之有一千五百老禅将之语然辩才三昧自然成文非出于思惟也其任天童前后凡三十年寺为一新即三门为大阁广三十楹安奉千佛又建卢舍那阁旁设五十三善知识灯鉴相临光景互入观者如游华藏界海所以辉耀尘世使生厌离以发起善根而僧堂众寮卧具饮食器用所以处其徒者亦皆精微华好如宝坊化城又即滨海之隙障其碱卤而耕之以给僧供末年至不发化人而斋厨丰满甲于他方学者无一不满得以专意于道然师所规画人竞趋之不动声色坐以告办疑有鬼神阴为之助而师无作相也然则师之所在愿一见威仪闻謦咳效供养誓皈依者越数百千里襁负而至户外之履常逾千数其办道之勤得道之多独冠一时而识曹溪之路者必能牧沩山之牛非因众力推出不肯轻以为人当世贤士大夫亦乐与之游者内外进也丁丑秋九月壬申师入四明又命舟至越遍见常所往来者若与之别冬十月己亥还山饭客笑语无异平昔翼旦作遗书与佛日杲禅师且为徒书四句偈投笔而逝自佛日住育王与师相得欢甚尝戏曰脱我先去公当主后事及佛日得遗书夜至天童凡送终之礼悉主之因举师弟子法为继席识者方知二尊宿各传一宗而以道相与初无彼此之间也龛留七日颜色如生初议茶毗以收舍利或曰师尝剃发有坠火中者辄成舍利自是遗发人所争取岂嫌无舍利也耶丙午乃奉全身葬山之东谷自师之化风雨晦冥至葬开霁迄事复雨送者逾万人弥亘山谷无不涕慕叹仰者寿六十七僧腊五十三度弟子二百八十人嗣法者嗣宗法智世钊道林法润信悟法为慧辉了默师秀行从宗荣法聪清华正光集成圆法济明慧中翼法恭子灵师俨师全觉照法海皆于诸方坐大道场若其分化幽远晦迹林泉则又未易悉纪也。

　　铭曰。

师昔侍佛灵鹫山受佛嘱絫来人间慧刀慈力镌世顽出入生死非其难一性常如万行圆笔端三峡为波澜化城仍作宝所先华藏界海生尘寰摄化四海奔人天学者争趋曹洞关示以自己空劫前得无所得非言传弟子所至闿法筵无尽之灯耀大千海山秀处东谷原我作铭诗贻永年

　　祭文

　　洪武十二年十月癸亥初八日太白名山景德禅寺前住持嗣祖比丘原良谨具香茗肴膳拜祭于第十六代中兴宏智大和尚之灵曰隰州古佛宏智禅师于宋绍兴间住持天童景德禅寺为第十六代中兴之大祖也当时法运之隆朝廷缙绅诸老与天下慕道缁流皆居衽席之中决择大事日不下二千数呜呼盛哉呜呼盛哉禅师入灭几三百年无贤不肖咸濡恩泽以东南草木筹量讵能稽其万一也禅师昔之一出一处行高佛祖一语一默道合古今宜使洞上宗风翕然而振也夫太白山川冠于浙右之胜微师古佛再来树中兴之功则何以恢张丛林礼乐文物之盛万代之下睹兹勋业若杲日丽于中天凡含齿戴发者靡不得而知焉愚也匪材昔尝奉旨承乏兹山偻指岁月倏逾一纪退席丈室依师塔左伏观众屋悉皆颓圮遂乃克心殚力鸠工度材谋复旧观赖师之灵事获就绪是役也始于洪武九年之秋毕于十年之冬越明年戊午十月八日值师远忌原良谨备名茗庶羞之仪秩于塔前拜祭禅师于大寂定中仍侑以词曰呜呼山不让尘故能成其高海不让流故能成其深师非宿备六度万行之愿轮则曷由树大法之功于古今圣人出兴作百世师千载一时惟师得之巍巍窣堵镇兹东谷洞上一宗真规馥馥昭告非词深勤崖石愿师再来为法作则尚飨。

　　大慧杲禅师题师像赞

　　烹佛烹祖大炉鞴炼圣炼凡恶钳锤起曹洞于欲坠之际针膏肓于必死之时善说法要罔涉离微不起于座而变荆棘林为梵释龙天之宫而无作无为神澄定灵雪顶庞眉良工写出兮不许僧繇知虚堂挂张兮梁宝公犹迷个是天童老古锥妙喜知音更有谁。

　　陆游题师像赞

　　死诸葛走生仲达死姚崇卖生张说看渠临了一着子诸方倒退三千里(按师临殁请大慧主后事慧至问师安在侍者曰师无恙也慧笑曰钝鸟师闻遽以偈达之有钝鸟离巢易灵龟脱壳难之语同一胠箧遗之并诫曰有急尝启视师遂化去无何慧患背疽溃决忆师言启箧视之乃木绵花也用以塞创花尽而慧乃卒时以定两师优劣故有死诸葛生仲达云云)。

　　(浙江嘉兴府楞严寺般若堂本年坊赀刻计字三万二千九百八十六个共四卷　该银一拾九两八钱
康熙十一年七月　　　　日比丘慈远识)

　　天童宏智觉禅师语录卷四(终)
