嘉兴大藏经　古雪哲禅师语录


　　翠岩古雪禅师语录序

　　佛法须人而传甚于吾儒。儒所传者可以求之于六经语孟诸书。不幸而不遇其人。其所传者固未尝亡也。释氏自达磨大士东来。直指见性成佛。一切修多罗藏俱属赘疣。何语言文字之可恃。然苟得其人。则虽拈椎竖拂。扬眉瞬目。无处不遇。何况语言文字。何况修多罗藏。是故其所传者实无可传。命之曰别传。传无可传。遍大地求之而卒不可得。古尊宿既已究明此事。视七尺幻躯与夫十方世界无不可涕唾弃舍。独惓切于嗣法之无人。夹山致叹于石头。风穴生悲于谶语。其皇皇汲汲反甚凡夫。似续之情岂不以其人之难获哉。临济一泒。自妙喜中峰后已属晨星。至隆万间几成绝响。仅天童密和尚嘘枯吹烬。隐显明州。瞿昙慧命不绝如线。吁可慨也。古雪禅师夙秉智炬。照彻人天。蚤岁读天童老人录。喟然曰。是其末法之梯航乎。遂策杖囊钵而往叩之。入门即被痛棒。已复钳锤数番。师遂豁尔开悟。举无量劫来生死根本一时掷向大洋。辛巳秋来吾江右诛茅白法院。虎豹与偕。猿狖与处。师绝不以置怀。适香城诸刹恢复。翠岩佥议。主丛林者非师不可。师逊让再四。卒弗获辞。乃始一笑而出。登座之后朝暮提唱。纵横妙密。吾江右数百年所未有也。今春其高足上人出师语录相示。俾弁简端予。惟天童得师而续临济。何异风穴之首山。念遍大地求之而不可得者。今乃猝然相遇。足称希有盛事。昔真点胸说法翠岩。黄鲁直为序。其语录拟之行川之水。走盘之珠。政谓其无死句于中耳。吾无以拟师。即拟以翠岩之石钟石鼓。无边声响。有时消歇。石钟石鼓之声响无时而消歇也。是同是异。请问之真点胸。余何敢妄揣。

　　弟子陈弘绪敬撰

　　翠岩古雪禅师语录序

　　昔保宁勇禅师出杨歧之门。道声不减雪窦。至于提唱之语尢为精峭。尝曰。风鸣条雨破块。晓来枕上莺声碎。虾蟆蚯蚓一时鸣。妙德空生都不会。都不会。三个成群。四个作队。向前村后村。折得梨华李华。一佩两佩。可谓抖擞尿肠。为人说禅。而南堂欲公尚道。禾黍不阳艳。竞栽桃李春。翻令力耕者。半作卖华人。则说法之难也审矣。虽然诸佛威仪进止。诸所施为无非佛事。故其示人也或有以光明相好佛身焉。或有以饭食卧具衣服焉。或有以园林台观虚空焉。或有以菩萨化人。菩提树。清净土焉。或有以寂寞无言无说。无示无识。无作无为焉。岂仅曰语言文字乎哉。独此方真教体。清净在音闻。故虽德山临济棒喝交驰。终亦不废语言三昧。然求其纵横辩肆。乐说无碍。一以理胜。不诡俗。不淫陋。言言见谛。句句超宗。非扬眉有正法眼藏。点胸有涅槃妙心而能若是乎。吾老矣。何幸尢及见翠岩哲公禅师其人者。公炙先师实当天童旺化之日。一时凤毛麟角争相腾蹋。轩昂太白之门。唯公年齿最少。志愿独坚。凿索斧搜。昼鞭夜策。汲汲皇皇。不间暑寒者十年。始浩然大彻。先师室中棰尺极严。许可尢审。肯诺之声未尝为耆年假也。直以侍者参得禅。为公助。喜则其属望于公也可知已。乃公方锐意住山。径尔别去。遁迹亮公旧隐。耕云种月。一钁十霜。由是洪州道俗相率。捐赀赎古翠岩。挽公出世。为中兴第一代祖道。遂显著于时。卓哉公也。幻有师翁不云乎。除却释迦老子。福慧两足有几人焉。但于本领有实证则龙天必不相负。况公律身之严。求道之切。奉师之恭谨。事众之勤。渠固宜龙天推出。无足为公怪者。独其问答提纲。星驰电卷。发挥玄赜。光阐大猷。骎骎乎山谷。所谓青山白云。开遮自在。碧潭明月。捞漉方知。铁石崩崖。霜弓劈箭。不受然镫记莂。自提三印正宗。假令古佛出头也。下一椎定当乃足多耳。惜乎先师未之见焉。敬为序次。质诸当世明眼作家。

　　住东齐青州之大觉寺同门道忞撰

　　古雪哲禅师语录目录序二开堂疏二卷一上堂小参晚参一卷二上堂小参晚参二卷三上堂小参晚参三卷四上堂小参晚参四卷五上堂小参晚参五卷六上堂小参晚参六卷七上堂小参晚参七卷八上堂小参晚参八卷九上堂小参晚参九卷十普说一卷十一普说二行实卷十二问答机缘入室机缘卷十三颂古卷十四法语赞卷十五书卷十六启卷十七偈一卷十八偈二卷十九偈三卷二十佛事杂着

　　古雪哲禅师语录目录终

　　陈司理请疏

　　伏以拍洪楼畔。重续鹫岭之辉。迎笑堂前。又听鲸钟之响。人天共快。瞻注同心。恭惟古雪大和尚百世津梁。五宗华岱。闲挥妙偈。一天华雨覆栴檀。静吐慈音。万壑松风摇几席。钟武夷之灵秀。宝筏渡尽迷津。膺天童之正传。慧日高悬沙界。玉毫瑞相。飞来洪井丹炉。金口微言。错落香城丈室。惟真公芝老之禅堀。是西山南浦之名区。雷护橘丛。留伴笋蔬。清供雾藏茶缕。烹残沙石幽泉。叹鸠盈驯。鸽堂边几岁珠龛版荡。遂草长散。华筵内频年宝地尘霾。诸名德共深廓清之思。彼阐提犹恣狰狞之势。云端钖振。野豻弭耳以奔腾。座上香浮。耆腊諠呼而手额。兹值来复之候。适逢结制之辰。击法鼓以震大千。洒甘露而苏吹万。祇园再辟。同随正觉。铢衣化域方新。共仰清规囊钵。念居诸之过隙。须摧铁壁银山。慨逝者之如斯。专恃朝提。莫唱弘绪。久沦尘浊。悔岁月之全虚。遥礼犍槌。识身心之有托。曾迓海昏。法驾忻依。岭际慈容。选佛场开。敢浪拟庞公之酬对。安禅影静。庶长闻临济之宗风。聊布悃诚。冀垂鉴照。

　　弟子陈弘绪谨疏

　　熊少宰请疏

　　伏以末法将兴。共礼玉毫之妙相。名山复振。群宣金石之微言。有待而隆。无诚不暴。恭惟古雪大和尚风姿高迈。道性澄泓。受天童之法乳。雨露三乘。扬少室之宗门。雷霆旷代。固已包含众善。击汰群蒙。一千龙象随高步。岂曰非时。万里香华结胜因。宁唯异地。维此翠岩。夙称巨刹。溯洪井之渊源。玄徽灏淼。泽神阿于漫漶。宝气辉煌。所以精蓝代起于云烟。因而往哲留题于翰简。夫何后嗣失守。致滋祖道夌夷。鞠茂草于珠宫。聚农氓于绀殿。茫茫桑海。落落晨星。然而灵奇示幻。慧上人见梦里之浮屠。缥缈呈因。诸童子识雪中之宝字。以故合缁流而发愿。捐衣钵以为赀赎。自符宗归同赵璧。草木葳蕤。尽洗干戈之色。川原焕发。一新钟鼓之音。应真飞锡以来游。云水闻铃而毕集。不有宗工领袖。谁为后学津梁。用沥凡情。祈垂愍度。伏望我师表大觉为灵根。将与众生共有。叩真空而不坏。岂唯圣者独知。刊垂九带。咸标指月之轮。辩示两儿。若诱聚沙之塔。庶几薝卜香分。才经手而并馥。醍醐味爽。乍灌顶以皆醒。谁云道岸先登。伫见寰区普耀。无辜胜会。永赞昌期。

　　弟子熊文举谨疏

　　古雪哲禅师语录卷一

　　万安龙德院嗣法门人传我等编

　　住洪都翠岩寺语录

　　山门。俗气都销尽。斯门顿豁开。一回亲得入。万古绝尘埃。

　　佛殿。巍巍堂堂。辉辉煌煌。睹闻莫及。声色全彰。既是声色全彰。因甚睹闻莫及。海底金乌天上日。

　　据室。此是从上诸祖为湖海衲子抽钉楔。解黏缚底去处。哲上座到者里如何施设。七尺乌藤为君决。

　　众护法宰官居士。及诸山耆旧等请开堂。

　　拈疏。百千法门。无量妙义。尽被诸大护法向毛锥子上漏逗了也。诸人还委悉么。其或未然。却请维那宣读。

　　法座。高而无上。仰不可及。要识须弥灯王。步步同行同陟。遂升。

　　拈香。此一瓣香。尊贵中尊贵。奇特中奇特。爇向炉中。专为祝延
今上皇帝圣躬万岁万岁万万岁。伏愿道高尧舜。德迈羲轩。兵革顿销。还同揖让之世。渔樵乐业。时闻击壤之歌。

　　次拈云。此一瓣香。本自现成。岂从人得。八载执侍巾瓶。一旦亲蒙密印。几度狂风吹八面。不曾移易一丝毫。今对人天众前。信手拈出。爇向炉中。专伸供养。

　　明州天童堂上传曹溪正脉第三十四世上密下云先和尚用酬法乳之恩。敛衣就座。维那白椎云。法筵龙象。众当观第一义。师随声便喝云。还观得么。恁么观得。方为正观。若他观者。名为邪观。久参宿学。未举先知。匹马单刀。便请相见。僧问。祖庭复振。海众云臻。拈椎竖拂即不问。重续翠岩旧机缘一句作么生举扬。师云。石钟石磬一齐鸣。进云。恁么则云卷千峰碧。溪流万派新。师云。且得阇黎共证明。问。翠岩久据红尘客。师今重整旧家风。如何是破沙盆底意旨。师云。七华八裂。进云。恁么则灯灯续焰联芳久。祖祖宣扬舌广长。师云。未到阇黎在。进云。古人道此事如秋潭月影。静夜钟声。犹是生死岸头事。超生脱死一句作么生道。师云。红炉焰里浪滔天。进云。恁么则斫却月中桂。清光何处无。师云。且莫诈明头。僧礼拜。师乃云。祖庭既复。四海同欢。祖令当行。千差坐断。直得如天普盖。如地普擎。如风普吹。如日普照。无一丝毫渗漏。无一丝毫囊藏。无一丝毫尘埃。无一丝毫间断。净裸裸。露堂堂。清寥寥。白的的。僧也如是。俗也如是。凡也如是。圣也如是。到者里一道平等。浩然大均。人人怀沧海之珠。个个抱荆山之璧。溪光野色。共演真常。月渚风柯。时谭般若。石钟石磬恒鸣劫外之音。山钵山松独耸云中之秀。尘尘尔。刹刹尔。念念尔。法法尔。无一法不是真乘。无一念而非佛事。无一刹不是佛刹。无一尘不是祖师。所以道一入信门。便登祖位。翠岩如此告报。已是撒沙向诸人眼里了也。若是　利衲僧一拨便转。又何待起模画样。画地为牢。长期短期。中期下期。蛇足重添。执灯寻火哉。然虽如是。不是一番寒彻骨。争得梅华扑鼻香。(叙谢不录)。复举波斯匿王白佛。胜义谛中还有世俗谛不。若言其有智。不应二。若言其无智。不应一。一二之义。其义云何。世尊云。大王昔于龙光佛所曾问此义。我今无说。汝亦无闻。无说无闻。是名一义二义。今日或有问翠岩一二之义。但向他道。落霞孤鹜齐飞。秋水长天一色。复有一偈举似大众。鸡犬喧喧秽法筵。缁流闻见每凄然。今朝喜对炉烟霭。愿祝尧仁亿万年。维那白椎云。谛观法王法。法王法如是。下座。

　　当晚小参。清净圆明古道场。松杉环绕尚苍苍。全提祖印光寰宇。须是吾宗逸格郎。还有逸格超群者么。出来互相酬唱。僧问。朱紫谁为号。丘山绝点埃。既是丘山。为甚绝点埃。师云。脑后看取。僧礼拜。师乃云。现成公案。不劳拟议寻思。觌体无私。祇贵全身担荷。若也担荷得的当。便可全提祖印。独步大方。随处作主。遇缘即宗。法随法行。法幢随处建立。有时孤峰顶上垦土耕烟。有时十字街头拖泥带水。卷舒出没。任运纵横。总在古道场中。不曾斯须相离。任是三世诸佛出头来。也侵他一毫不得。任是一切异类众生群居杂处。也污他一毫不得。所以道弥满清净。中不容他。如是则生灭去来。不异镜中之像。圣凡迷悟。还同水上之沤。诸公还识当人本有底古道场么。竖拂子云。向者里荐取。若也未荐。直须通身白汗。恢复一番始得。所以道虽然旧阁闲田地。一度赢来方始休。譬如翠岩古刹。湮没百有余载。鸡羊犬豕蹂躝其间。不是诸山耆旧。诸大护法戮力重兴。安得鼓钟再振。受用现成。诸公要识众耆旧等苦心么。也只为成就后昆。于此古道场中恢复自己本有道场。祇如本有道场又且如何恢复。一吸吸尽西江水。一踢踢倒须弥卢。拈得翠岩无柄杓。却是曹溪古钵盂。昔翠岩可真禅师尝参慈明。自负天下无可意者。一日与金銮善侍者山行。议论锋发。善拈一片瓦砾置磐石上曰。若向者里下得一转语。许你亲见慈明。真左右视。拟对之。善叱曰。伫思停机。情识未透。何曾梦见。真自愧悚。即还石霜。慈明见来。叱曰。本色行脚人必知时节。有甚急事。夏未了至此。真泣曰。被善兄毒心。终碍塞人。故来见。明遽问。如何是佛法大意。真曰。无云生岭上。有月落波心。明瞋目喝曰。头白齿豁。犹作者个见解。如何脱离生死。真悚然。求指示。明曰。汝问我。真理前语问之。明震声曰。无云生岭上。有月落波心。真言下大悟。师云。慈明用顶上钳锤。敲出凤凰五色髓。真老于言下吐气。扑碎骊龙明月珠。虽则师资妙协。啐啄同时。检点将来。未免吃翠岩手中痛棒。何故。无云生岭上。有月落波心。

　　渊监寺请上堂。僧问。钩头毒饵。吞吐诚难。直饶总不恁么。早已丧身失命。如何得自由去。师云。独脚蜘蛛夜渡江。进云。庭前柏子。青州布衫。麻三斤。干屎橛即不问。如何是翠岩斩新条令。师云。脚跟下痛与三十棒。进云。恁么则洪崖一滴水。散作九垓霖。师云。一言已出。问。名蓝复振。炉　弘开。如何是锻炼凡圣底句。师云。石火迸青天。乃云。渊默雷声。尸居龙见。钵盂里走马。虚空中放箭。一箭射着无位真人。倒骑牛兮入。

　　佛殿。且道那个是无位真人。听取一偈。辅得慈明三十年。绵绵正脉至今传。拨开向上机关子。洪井深深浪拍天。

　　玉知客请上堂。僧问。今年已前即不问。三十日到来事若何。师云。通天彻地。进云。毕竟死归何处。师云。铁蛇横古路。进云。如何是衲僧本分事。师云。切忌斩头觅活。乃云。大道廓然。了无向背。灵机卓尔。迥绝根尘。一切处现成。亘古今常露。不与万法为侣。不与千圣同廛。不逐四时推移。不共群芳凋谢。所以道十世古今。始终不离于当念。微尘刹海。自他不隔于毫端。诸兄弟也须实参实究。实悟实证。到恁么田地始得。不是说了便休底事。只如今隔墙隔壁。隔溪隔山。青黄赤白。李四张三。便分析不出。作么生是不隔底道理。过现未来。寒暑迭更。才逢八月中秋。又是腊月三十。念念不停。新新不住。作么生是不离当念底意旨。向者里着得只眼。觑捕得透。便可统刹海于毫端。掷大千于方外。促一劫为一日。延一日为一劫。如是则二六时中折旋俯仰。运水搬柴。迎宾待客。作揖打躬。全彰本地风光。一一骑声盖色。然虽如是。更须知有末后一句。方能去住自由。杀活自在。所以道末后一句。始到牢关。把断要津。不通凡圣。即今年穷岁尽。节换时移。作么生是末后一句。还委悉么。来年更有新条在。恼乱春风卒未休。复举盘山禅师道。可中学道。似地擎山。不知山之孤峻。如石含玉。不知玉之无瑕。若能如是。是真出家。大慧云。若能如是。捏目生华。大众要见盘山则易。要见大慧则难。翠岩不惜眉毛。为诸人下个注脚。太平本是将军致。不许将军见太平。

　　岁旦。悟园头请上堂。新年头。新号令。觌面提持。高低普应。直得黧奴白牯俱放宝光。露柱灯笼同时纳庆。当恁么时。如意子鞠躬向前问讯云。恭喜贺喜。和尚新年。千如意。万如意。脚下儿孙遍大地。山僧道。你是第几个。如意云。我是第一个。拄杖子出来道。老兄低声。你恁么驳驳斑斑。曲曲弯弯。要作翠岩儿孙。也未得在。山僧道。木上座何得压良为贱。殊不知曲中有直直中曲。六六原来三十六。大众。要识曲中直么。以手拍左膝云。向者里荐取。要识直中曲么。以手拍右膝云。向者里荐取。纵饶如是荐得。正好朝打三千。暮打八百。岂不见米胡遣僧问仰山云。今时人还假悟也无。山云。悟即不无。争奈落第二头何。僧归。举似米胡。胡深肯之。大众。悟既落二。且作么是第一头。良久云。披蓑侧立千峰外。引水浇蔬洪井边。

　　上元。解制。熊少宰请上堂。圣制既满。台旆光临。不落言诠。便请相见。僧问。一棒全提。古今不异。请问和尚。如何是不异底境界。师云。彻骨彻髓。进云。衲僧到此。还有行脚分也无。师云。截断脚跟。进云。若遇铜头铁额汉来。和尚又作么生与他相见。师云。正好与他三十棒。进云。也须另着眼始得。师云。依稀似曲才堪听。又被风吹别调中。乃云。大事未明谓之结。活捉虚空敲出血。大事已明谓之解。蟭螟吞却东洋海。解非解。结非结。倒跨杨歧三脚驴。等闲挨落天边月。大众。还会么。会得也是眼里一粒黄金屑。会不得。他时撞着黑面老儿打算饭钱。莫怪翠岩预先不为诸人说。复举提刑郭功甫过访白云端禅师。云为上堂。夜来枕上作得个山颂。谢功甫大儒庐山二十年之旧。远访白云之勤。此颂非惟谢功甫大儒。直要与天下有鼻孔衲僧脱却鹘臭布衫。乃云。上大人。丘乙己。化三千。七十士。尔小生。八九子。佳作仁可知礼也。功甫因此有省。云印以偈曰。藏身不用缩头。敛迹何须收脚。金乌夜半辽天。玉兔赶他不着。大众。白云远祖善舞太阿。不犯锋铓。正所谓杀人须是杀人刀。活人须是活人剑。今日乃天上月圆之际。堂中解制之辰。伏承少宰特特入山设供。命山僧举扬般若。山僧昨夜倦来即眠。枕上不曾作得山颂。现前诸公亦无鹘臭布衫可脱。无布衫可脱是真独脱。无颂子可谢是真报谢。岂不见仲尼一见温伯雪。了无文字并言说。然虽如是。道火何曾烧着舌。虽惭戛玉铿金。且图应时应节。乃云。村歌社舞闹翻天。是处青灯彻夜县。但得胸中群惑尽。不须更问祖师禅。

　　上堂。佛祖顶　一机。佛祖罔测。天人脚下一着。天人莫知。没踪迹处万象枞然。正见闻时纤尘不立。所以道圣名凡号总是虚声。殊相劣形皆为幻色。若是大丈夫汉。有杀人不眨眼底作略。直下承当。便可横挥宝剑。独据寰中。截断葛藤。掀翻窠臼。二六时中壁立万仞。见佛见祖。如生冤家。偶然道个佛字。漱口三日。特地说个受戒。掩耳而趋。到者里圣解尚不生。况复更随世间喜怒哀乐。杀盗淫妄。贪瞋痴等习气所转。所以道几回生。几回死。生死悠悠无定止。自从顿悟了无生。于诸荣辱何忧喜。且道如何是无生底句。宝山一宝亲披露。遍界腾辉不染尘。复举白乐天侍郎参鸟窠禅师。请问如何是佛法大意。窠云。诸恶莫作。众善奉行。白云。三岁孩儿也解恁么道。窠云。三岁孩儿虽道得。八十翁翁行不得。白礼拜。大众。古人与么答话。大似看锢鏴。着生铁。翠岩即不然。忽有问。如何是佛法大意。拦腮便掴。伊若道。三岁孩儿也解恁么行。但向他道。莫将支遁鹤。唤作右军鹅。

　　浴佛。上堂。毗蓝园里。九龙吐雨沐金躯。洪井洞边。一盆恶水当头泼。泼即不无。且道释迦老子即今在甚么处。竖拂子云。大众还见么。若向者里见得。则个个独尊。不劳外觅。本来清净。净亦不居。行棒也打他不着。行喝也喝他不得。苟或未然。纵饶日日浇香水。洗到驴年也不清。

　　开炉。升座。僧问。世尊拈华。迦叶微笑。还是结制时节。解制时节。师云。旭日衔青嶂。晴云洗绿潭。进云。恁么则翠岩灵鹫。不隔纤毫。师云。阇黎甚处得者消息。僧便喝。师嘘一声。问。从上宗乘。请师提唱。师云。百尺竿头辊绣毬。乃云。翠岩启大炉　。柴炭浑无半块。一双赤手空拳。锻尽凡情圣解。且道锻尽后如何。火里蝍蟟。吞却螃蟹。复举天童和尚上堂云。禹门院里结制。须与诸人一议。不用诸人参禅。不用诸人会理。单单不许瞌睡。若也瞌睡。一棒打出骨髓。天童先师虽是为众竭力。不免犯手伤锋。既是不用参禅。又不用会理。正好卧藤萝下。块石枕头。因甚不许瞌睡。翠岩即不然。而今若有善睡底。山僧却令侍者汲洪源水。烹武夷茶请他。何故。彼自无疮。勿伤之也。

　　冬至。小参。一剥一复。物极则变。鲁史书云。汉宫添线。直得释迦峰畔。石笋抽条。洪井溪头。寒冰发焰。且道无阴阳地上还有剥复也无。赵州东壁挂葫芦。复举七贤女同游尸陀林。一女云。尸在者里。人在甚么处。一女云。作么作么。诸姊谛观。各各契悟。遂感帝释雨华。云。诸姊有何所需。我悉当供给。姊云。我家七珍八宝无不具足。但要三般物。一要无根树子一株。二要无阴阳地一片。三要叫不响山谷一所。帝释云。若要者三般却没有。姊云。既无此物。将何济人。帝释因往问世尊。佛云。我弟子中。诸阿罗汉皆不会此义。唯诸大菩萨乃能知之。师云。者七个臭老婆。才向死骷髅上嗅得些气息。便向帝释面前卖弄。当时赖遇帝释放过。翠岩若见他索者三般物。便与拦胸一蹋蹋倒。教伊至今起不得。虽然只如一姊云。作么作么。诸姊便悟去。又作么生。还知么。掬水月在手。弄华香满衣。天中节。上堂。明明百草头。明明祖师意。百草头今日同采。百草汤大家共浴。还曾梦见祖师意么。若也梦见。一任长伸两脚眠。苟或未然。莫道夜长日短多蚊子。剔起双眉正好参。

　　晚参。翠岩重兴后。有则奇特因缘。举似大众。此去十里许。居民王氏。家有铜范初生像一尊。不知降自何年。一夕托梦其妻室云。我于此住得不安。愿归翠岩。王氏夫妇素不知敬信三宝。初犹忽之。既而托梦者再。乃惊异之。适典客霞公过其门。王氏具述此像所以欲离之意。霞乃忻然。请归供养。大众。金人入梦教法。始布支那。太子还山宗风。必当丕显。然此奇特因缘。正要奇特人证据。若作奇特话会。未免蹉过释迦老子。敢问大众。教中道。佛身充满于法界。普现一切群生前。因甚释迦老子不住俗家。愿归僧寺。

　　因祖塔涌出寺西北隅。晚参。释迦说法。多宝佛塔证明。古刹重典。祖师灵塔出现。铁钟宛尔。玉骨如新。且道是那个祖师底灵塔。竖拂云。还见么。自古上贤犹不识。造次凡流岂可名。

　　晚参。举天童山翁和尚一晚入堂。大叫云。适来栏中不见了牛。普请大众把火。上山寻牛去。一僧才出。翁便低头归方丈。师云。天童栏里牛虽不见。要且头角全彰。翠岩一头水牯牛常在栏中。祇是无踪迹可寻。敢问大众。既是常在栏中。为甚却无踪迹。

　　晚参。愁愁。一夜凄惶半白头。喜喜。忽然撞着自家底。歇歇。瓮里何曾走却鳖。休休。佛是西天老比丘。会得者四转语了。切忌向翠岩门下过。一棒打折驴腰。莫言不道。大众。既是会得了。为甚要吃棒。一僧云。放过即不可。师云。未在。僧无语。良久。复顾众云。者个且置。毕竟如何是自家底。众无语。师云。若总道不得。山僧为诸人下个注脚。乃云。时寒不烦久立。

　　受净裸裸江谷王海深深明明众佛子为僧。小参。父母未生净裸裸。父母既生净裸裸。净裸裸兮绝承当。独露摩尼珠一颗。摩尼光射斗牛寒。烁破河山千万朵。回看火宅未醒人。不啻披枷兼带锁。枷锁脱。始超江。尊贵天然百谷王。会得明明祇者是。信步深深海底行。

　　灵宗禅人请上堂。南泉斩猫。归宗斩蛇。金牛唤饭。赵州吃茶。尽谓是宗门向上全提底时节。仔细简点将来。俱未作家。何故。净白地上。不可撒沙。复举赵州因僧问。万法归一。一归何处。州云。老僧在青州作领布衫。重七斤。山僧初看此话。如蚊子咬铁钉相似。及至打破漆桶。始知馒头是面做。今日或有问翠岩。万法归一。一归何处。但向他道。冬日朔风寒。

　　成道日。值中旭上人送到衲衣。上堂。竖拄杖云。大众看看。释迦老子来也。说道奇哉。普观一切众生。皆具如来智慧德相。但因妄想执着而不证得。遂喝一喝云。黄面老汉。将谓你睹星悟道。有多少奇特。犹作者个说话。唤甚么作妄想。阿那个曾执着。翠岩今日为汝诸人打开籓篱。翻转释迦老子旧案。奇哉。普观一切众生。皆具如来智慧德相。春至百华开。黄莺啼柳上。旁边或有个衲僧出来道。长老与么说法。美则美矣。争奈不及时节。翠岩但向他道。冬行春令。复举云门大师示众云。闻声悟道。见色明心。观世音菩萨将钱买胡饼。放下手却是馒头。大众。斋堂里馒头一任你横吞竖咬。作么生是诸人明底心。悟底道。遂以拄杖卓一下。喝一喝。复颂云。尼连河侧谛思惟。观察众生得度时。六载后缘方始熟。怜儿岂惜两茎眉。既不惜眉毛出来。毕竟成得甚么边事。三事衲衣青嶂外。一炉沉水白云中。

　　安奉本山历代祖位兼募复千僧田。上堂。诸祖法位。亘古不移。诸祖化缘。随时更变。其隐也如羚羊挂角。其显也如昙华乍开。其建立法幢也如千江月影。其普度群迷也如洪炉雪片。降伏镜里魔军。成就梦中佛事。翻秽邦为净土。搅酥酪作醍醐。无法处说法。无祖处作祖。无名处彰名。无相中示相。随方自在。随处称尊。随机现形。随缘导物。缘尽则隐。缘熟则现。所以道净法界身本无出没。大悲愿力示现受生。大众。既是本无出没。只如翠岩未兴以前。十八代祖师毕竟在甚么处安立。若知得落处。则祖师与诸人眉毛厮结。同失同得。同死同生。同暗同明。同照同用。如是则诸人便是活祖师。祖师便是诸人。诸人与祖师无二无别。既是无二无别。又用特地设位安奉作么。不见道。慎终追远。民德归厚矣。复举五祖演禅师投机偈云。山前一片闲田地。叉手叮咛问祖翁。几度卖来还自买。为怜松竹引清风。大众。还识五祖老人立地处么。翠岩为汝指出。山前一片闲田地。从来无变易。叉手叮咛问祖翁。猢狲入竹筒。几度卖来还自买。桑田何代成沧海。为怜松竹引清风。此际全归掌握中。既归掌握。毕竟如何受用。下座。与两序大众同到祖师堂拈香上供。

　　上堂。僧问。真不立。妄本空。因甚又道诸佛为一大事因缘出现于世。师云。壑风吹磬断。杉露滴华开。进云。坐断十方犹点额。密移一步看飞龙。如何是密移一步。师云。下坡不走。快便难逢。僧礼拜。师乃云。今朝腊月十五。屋角梅华正吐。长连床上衲僧。承当切忌莽卤。不莽卤。焦尾大虫原是虎。喝一喝。

　　除夕。小参。年穷岁尽。贫富一般忙。送旧迎新。僧俗同攀例。是故数日以来。若内若外。若兄若弟。浆洗底浆洗。补缀底补缀。砍柴底砍柴。蹋碓底蹋碓。烂捣熟米果。细捏谷华糖。磨不停轮。锅不停沸。蔬果虽不甚丰。斋供且喜俱备。直至今朝献佛前。大家作礼同分岁。分岁了吃茶。吃茶了瞌睡。睡到五更睡正浓。报钟又是从头起。大众。且道是世法耶。是佛法耶。若作佛法商量。贬向二铁围山。若作世谛流布。何异三家村里俗汉。到者里须是个大休大歇。大解脱汉。直下打成一片。方能任运无拘。也不见有佛法可欣。也不见有世法可猒。也不见有生死迷悟。也不见有年月日时。动静一如。古今一致。物我一体。根尘一源。所以道。有情之本依智海以为源。含识之流总法身而为体。大众。除却扬眉瞬目。折旋俯仰。下喝顿脚。竖指擎拳。阿那个是法身。委悉么。如未委悉。流年莫虚掷。华发不相饶。

　　考工夫。夜参。立程途。定期限。大似虚空挖窟竉。较迷悟。考得失。何殊嚼饭喂婴儿。岂不见高亭隔江见德山招手。便横趋而去。水潦被马祖一蹋蹋倒。起来便道。百千法门。无量妙义。只向一毫头上识得根源去。临济吃黄檗三顿痛棒便道。元来佛法无多子。你道者三个老古锥当时如何做工夫。德山马祖又如何考较。须知此事无汝用心处。无汝凑泊处。你才上蒲团。牚眉努目。惺惺地思量卜度时。早已蹉过了也。直饶你不思量。不拟议。未免坐在黑山鬼窟里。古人不得已作死马医。向第二义门与你和泥合水。说道唤作竹篦则触。不唤作竹篦则背。不得有语。不得无语。与么称提。已是八字打开了也。争奈根性迟钝。不能领略。遂将此话蕴在八识田中。时刻追究。谓之看话头。做工夫。宋时有个大慧禅师。常握竹篦钳锤学者。一时宗风大振。不减马祖。嗣后相袭成风。皆以看话头为参禅。凡学者一进门来。师家亦不管青黄皂白。便掇出一句死话头与他参。或云你看念佛底是谁。或云一口气不来。毕竟向甚么处去。或云万法归一。一归何处。或云父母未生已前。那个是你本来面目。学者亦不办邪正。才礼拜起便云。求和尚一个话头。痴人。五灯会元上好少哩。因甚要千里万里去求知识话头。殊不知领得一句话头。死獦狚地去念。念到弥勒下生也不会悟道。又不若念念阿弥陀佛。还不虚度时光。所以天童先和尚但有求话头者劈头便打。云。老僧祇会打头。没有甚么话头。山僧初炙炉锤时。犹信不及。每自忖云。佛法要妙。当微细开示。为甚么问着便打。将以为非耶。和尚望重一时。将以为是耶。焉得痛打便是佛法。每日入室。长跪合掌。涕泣交流。悃求开示。和尚惟加痛棒。山僧疑团愈切。迷闷凄惶。二六时中。如聋若哑。一日请益次。又被痛打一顿。乃云。老和尚没头脑。祇是打。和尚云。你作打会那。山僧方释然。如梦忽觉。始信者一棒提持。却胜三寸舌头百千万倍。虽然今日若执一棒提持。未免亦成死法。山僧者里有时棒喝交驰。石火电光追不及。有时平田浅草。和泥合水笑嘻嘻。有时叫伊看话头。有时不叫伊看话头。因人而施。初无实法。所以道若将实法与人。土也消不得。今晚一七已满。毋论工夫得力不得力。各依单次出班相见。考毕。师乃云。参贵真参。悟须实悟。实悟得底出言吐气自然如函盖相称。箭锋相拄。诸兄弟皆是英灵倜傥汉子。各各气宇如王。祇是工夫未到。工夫若到。见地若亲。莫说德山马祖。黄檗临济。纵使黄面瞿昙到来。且唤伊提草鞋着。何故。不是从前多意气。他家曾蹋上头关。

　　古雪哲禅师语录卷一
嘉兴大藏经　古雪哲禅师语录


　　古雪哲禅师语录卷二

　　嗣法门人传我等编

　　住翠岩寺语录

　　元旦。上堂。拈香祝圣毕。乃云。九上三登。持灯觅火。百城遍历。入海算沙。布毛吹落西子湖。婆儿气象。脚尖踢破飞鸢岭。三老生涯。无著天亲。同坑无异土。德山临济。馊饭祭闲神。直得隔山见烟。便知是火。隔墙见角。便知是牛。不出家而顿彻心源。不参方而顿明差别。不动步而经历河沙刹海。不晤对而勘尽天下宗师。总春夏秋冬为一时会得。丧荣枯。同一致。犹未是衲僧分上事。有时延一日为一劫。有时促一劫为一日。有时拈头作尾。有时拈尾作头。有时杀人不用刀。有时活人不用剑。有时全活即杀。有时全杀即活。有时全宾即主。有时全主即宾。有时把住黄头碧眼。饮气吞声。有时放行白牯黧奴。放光动地。然虽如是。犹是建立边事。未出化门。所以道若论战也。个个力在转处。却物为上。逐物为下。又道此事如击石火。似闪电光。构得构不得。未免丧身失命。且作么生得个出身底活路。到者里也须是恁么人始得。所以道承当恁么事。须是恁么人。若是恁么人。何愁恁么事。即今春光明媚。春日熙和。春色苍茫。春风浩荡。各各分上同添一岁。且道无位真人年多少。还委悉么。还乡尽是儿孙事。祖父从来不出门。复举浮山远禅师因僧问。如何是佛。远云。大者如兄。小者如弟。师云。诸人还识远公意旨么。一不成。二不是。杖头历历清风起。

　　上元。上堂。智灯常灿。不属晦明。心月孤县。了无圆缺。六凡四圣。皆为此月之光。万别千差。悉是此灯之影。诸人若于影未彰。光未发时觑得透去。尽大地无纤毫过患。撮十方如粟米粒。拈灯笼来佛殿里。将三门来灯笼上。髑髅常于世界。鼻孔摩触家风。虽然如是。麻三斤。干屎橛。三脚驴子弄蹄行即不问。汝诸人且道。日月灯明佛即今在甚么处。还会么。鸟啼华发春风里。社舞村歌化日中。卓拄杖。下座。

　　解制。上堂。九十日中参得底。不劳拈出。数千里外学来底。阁向一边。觌面无私。便请相见。僧问。大事未明。名为结制。大事已明。始为解制。正当解制一句作么生道。师云。雪晴山脊现。进云。谢师指示。师云。杓卜听虚声。僧便喝。师云。好一喝。祇是你不知落处。问。结制与解制。不同亦不异。如何是无同异底句。师云。屋角梅华开已遍。溪边弱柳正扬眉。乃云。春日晴。春鸟鸣。春华吐蕊春树萌。西来大意十分明。演若迷头心自茕。不须茕。迦叶峰前路坦平。春江浩淼春水盈。春风无恙片帆轻。况值九旬功告成。住者仍住行者行。舟行陆行。远行近行。一任迢迢。东浙与南京。芒鞋蹋破归来也。依旧双眉眼上横。然虽如是。中途或遇卒风暴雨。前面是焦尾大虫。后面是南山鳖鼻。左边是万丈悬崖。右边是无底深坑。当恁么时。进不得。退不得。左不得。右不得。作么生是诸人出身底活路。若也道得。独步丹霄。若道不得。莫道翠岩山势险。前头更有最高峰。复举归宗禅师因僧辞去。宗云。甚处去。僧云。诸方学五味禅去。宗云。诸方有五味禅。山僧者里祇有一味。僧便问。如何是和尚一味禅。宗便打。黄檗和尚闻云。马师会下出八十余员善知识。个个屙漉漉地。唯有归宗较些子。师云。大小归宗。正是驴拣湿处尿。说甚么较些子。直是未在。翠岩者里也没有甚么一味五味。爱暖同烘榾柮炉。破寒共植青松树。饥则云堂恣饱餐。倦来坏衲支头睡。众中或有睡不着。唤不醒底衲僧要向诸方学五味禅去。但向他道。途中善为。且道与古人是同是别。

　　大悲生辰。上堂。金沙滩上。丑态异常。玉浪堆中。痴心转甚。是处放憨。卖俏随方。撒土扬沙。恼乱天下众生。三十乌藤有分。竖拂云。即今又向山僧拂子头上现出千手千眼。口喃喃地说道。应以比丘身得度者。即现比丘身而为说法。应以居士身得度者。即现居士身而为说法。山僧道。大士大士少卖弄。我且问你。居士身已现了。作么生是所说底法。大士道。风暖鸟声碎。日高华影重。掷拂子云。放过一着。复云。大众还识现前皈依底刘居士么。三年以前。山僧因避兵泐。潭居士冒暑相访。为竟夕之谈。中间自序参见诸尊宿机缘。末云。弟子做工夫至急切处。只要杀人时如何。山僧云。试借刀看。士沉吟。山僧便掌。士释然作礼。嗣后山僧住翠岩。居士复寄书云。自蒙指示后。虽随缘应物而不挂寸丝者。自在独露一头。展开两手。其何敢忘宝珠峰顶一掌之恩。复以高峰海底泥牛偈演成四首云。海底泥牛衔月走。忽听海门师子吼。泥牛颤得口开张。吐月流涎三百斗。岩前石虎抱儿眠。怀中迸出乳如泉。腥闻百族咸相造。尾埽成堆一口吞。铁蛇钻入金刚眼。眨紧眼皮蛇尾亶。蓦然突出顶门来。独露狞狰谁敢瞷。昆仑骑象鹭鸶牵。牵至眉端遇普贤。喝下昆仑骑着象。一行白鹭上青天。大众。高峰大师从无中唱出。可谓耀古腾今。刘居士向矢上加铁。不妨风流儒雅。山僧杜撰。亦有一偈。露柱着靴行水面。灯笼乘马到峰前。炉中飞出三冬雪。碓觜华开香满天。卓拄杖。下座。复唤刘居士近前云。作偈作颂。意识卜度得来。祖师门下贵在当机。当机道得。始见真参实悟。试问居士。如何是金刚正眼。士云。无所视。师云。未在。更道。士云。瞎。师云。放汝三十棒。士礼拜。

　　庐山隐光禅人送米入山饭僧。上堂。僧问。承古有言。世间有五种不易。如何是不易底事。师云。黄龙犹在。进云。更有一种不易。是甚么人。师云。面南看北斗。进云。学人一番提起一番新去也。师云。郑州出曹门。问。扭合虚空架万弓。归来龙象隐重重。当仁不让多英俊。虔请吾师一句通。师云。天高群象正。海阔百川朝。进云。灯笼露柱笑和尚时如何。师云。脚跟下蹉过了也。进云。毕竟承谁恩力。师竖拂子。进云。从前汗马无人识。祇要重论盖代功。师云。兔子吃牛你。乃云。西山僧吃庐山米。世上人修天上因。施受谛观如梦幻。当阳现证本来身。大众。上是日月星辰。云霞烟雨。下是山河大地。草木丛林。外六尘。内六根。中六识。悉是空华。皆非实相。那个是本来身。竖拂云。还见么。若向者里证得。高超三界。独拔四生。若证未得。三界无安。犹如火宅。众苦充满。甚可怖畏。所以劳他黄面大师屈曲垂慈。多方接引。千说万说。打尽葛藤。直至法华会上开方便门。示真实相。放出眉间白毫大光普照。当恁么时。还有文字相也无。还有言说相也无。还有心缘相也无。言说文字皆离。争奈群疑满腹。旁边幸有个文殊大士。是他屋里人。知他屋里事。乃云。今佛放光明。助发实相义。竖拂云。者个是放底光明。那个是实相义。击拂云。横塘宿鹭斜飞起。几只银瓶挂树腰。复举青原思禅师因僧问。如何是佛法大意。思云。庐陵米作么价。师云。大众。还识青原老汉立地处么。但见皇风成一片。不知何处有封疆。

　　张不空居士六旬初度。请上堂。有物浑成。先天地生。寂兮寥兮。独立而不改。周行而不殆。可以为天下母。吾不知其名。字之曰道。大众。昨夜老聃倒骑青牛。上三十三天。撞着帝释云。憍尸迦。恭喜贺喜。帝释云。贺喜个甚么。老聃云。憍尸迦。汝不知耶。我南阎浮提内。长定乡间。六十年前生下个优婆塞。字曰张不空。敬信三宝。勤修十善。他日善法堂中又添一人。是故特来相贺。帝释云。善哉善哉。希有希有。但愿普天之下。皆持五戒。修十善。则干戈偃息。河海晏清。狱可空。刑可措。阎罗老子听见。忿然从地涌出云。好大哥。尔赏善。我罚恶。假使普天之下皆持戒修善。我辈当作何事。正恁么时。舜若多神出来。震声一喝云。住。住。者里是甚么所在。说善说恶。说赏说罚。岂不见老聃道。有物浑成。先天地生。既是先天地生。汝二人作么生赏得罚得。既赏不得。天堂曾弗住。既罚不得。地狱岂能留。然虽如是。我更为你勘过。者老汉遂趋前云。老聃。你道有物浑成。是甚么物。字之曰道。是甚么道。若也道得。我将舍身为床座而供养之。若道不得。椎折你青牛脚。老聃被伊一问。直得无言可对。无理可伸。依旧倒骑青牛。归达磨峰下默然而坐。众中还有为老聃出气者么。出来与翠岩相见。如无。翠岩却请木上座为渠出气去也。卓拄杖云。六般神用空不空。一颗圆光色非色。寿山何啻大椿年。尘沙劫又尘沙劫。喝一喝。

　　无住道人请上堂。僧问。大道不分男女相。如何是大道。师云。步步蹋着。进云。蹋着后如何。师云。长江依旧向东流。乃云。无知是真知。无见为正见。无住为净住。无心是道心。道心既生。凡情自尽。凡情既尽。圣解不留。掣开金锁。玄关直透。向上一窍。且如何是向上一窍。山云海月俱抛却。赢得庄周蝶梦长。

　　余行一行嗣二居士请上堂。萨陀波仑卖心肝而求般若。焦砖打着连底冻。怛萨阿羯舍全身而求半偈。刹竿头上仰莲心。乃至断臂安心。推门折脚。一口吸尽西江水。半路俄闻丹桂香。者一队不唧溜汉虽是医得眼下疮。争奈剜却心头肉。殊不知红尘堆里人人鼻孔辽天。赤肉团边个个壁立万仞。青峰杳霭。绿树阴浓。鱼跃鸢飞。樵歌牧唱。断崖雪瀑。轰动地之晴雷。幽谷烟霞。布遥天之秀色。文殊普贤。起佛见法见。贬向二铁围山了也。众中还有出类拔萃。独脱无依者么。若有。便可与祖佛为师。人天作眼。可以移风易俗。释缚解黏。可以点铁成金。点金成铁。不求福而福至。不修慧而慧生。不祈嗣而嗣满寰区。不延龄而龄同龟鹤。然虽如是。人从建昌来。却得武昌信。又作么生。参。

　　佛诞。升座。兼请监寺书记。监修侍者及谢净修尼斋。僧出。画圆相云。正恁么时。还是降生耶。涅槃耶。师云。铁牛吞大象。进云。和尚何不别道取一句。师云。罕逢穿耳客。多遇刻舟人。乃云。三脚驴才生。儿孙遍天下。一字不着画。文彩已全彰。鈯斧拈来。玉殿琼楼齐现。扇子既破。犀牛蹄角分明。若向者里着得只眼去。便见得未离兜率。已降王宫。未出母胎。度人已毕。是最初第一杓恶水。金团选家。玉象跨日。入摩耶腹。降净饭宫。分手指天地。作大师子吼。上下及四维。无能尊我者。是第二杓恶水。末后于灵山会上拈起金色波罗华。瞬视大众。是第三杓恶水。西天东土。四七二三。乃至天下老和尚被此三杓恶水一泼。落尽眉须。纵使城东老姥。调达魔王。乃至三界内外。若男若女。若老若少。跛鳖盲龟。虾蟆蚯蚓。悉无回避处。山僧今日特为诸人雪屈。却将一杓恶水泼者黄面老汉去也。乃云。美如西子离金阙。娇似杨妃下玉楼。犹把红罗扇遮面。不令人见转风流。

　　天中节。上堂。举天童悟和尚云。今朝五月五日。知事头首请老僧升座应个时节。老僧无计可处。何以雄黄烧酒固也不可。要且无个铜钱买糯谷。思量到计穷力极。忽然得个富不有余。贫无不足底平等法门。正可以与世移风易俗。遂竖起双拳云。祇将者两个大粽子供养大众。一任横咬竖咬。忽然咬着自家底。直教人人饱足。免得穷厮煎。饿厮炒。为甚如此。到底终输自家宝。师云。天童老汉大似空拳诳小儿。若是者个粽子。莫道现前大众无下口处。纵使三世诸佛出来看即有分。翠岩者里有饭噇饭。无饭歠粥。不将角黍缠。不用兰汤浴。随俭随丰。千足万足。足即不无。试问大众。如何是自家宝。抴拄杖。便下座。

　　优婆夷礼千佛名经。披剃。请上堂。顶相巍难见。今朝始豁开。眉间舒佛眼。刀下断凡胎。有发还须剃。无须不用栽。末山芳躅在。绍续是英才。复举昔有秀才参长沙岑禅师。因看千佛名经次。遂问。百千诸佛。祇闻其名。未审居何国土。还化物也无。沙云。黄鹤楼崔颢题诗后。秀才还曾题也未。才云。不曾。沙云。得闲题取一篇好。大众。长沙古佛善应来机。争奈措大犹忙。遂辜鹤楼胜概。今日或有问翠岩。百千诸佛。居何国土。但向他道。碧玉殿流声浩浩。紫金光涌汗淋淋。

　　天童悟和尚十周忌辰。上堂。僧问。十方无缝罅。四面亦无门。天童老人即今向甚处行履。师云。镬汤炉炭里。驴胎马腹中。进云。和尚虔诚设供。未审还来赴也无。师云。天共白云晓。水和明月流。进云。恁么则尽大地衲僧皆饱足去也。师云。阇黎分上又作么生。僧礼拜。师乃云。束无边太虚空为一棒。二十余年朝打暮打。不曾打着一人。拈百亿须弥卢为一舌。六坐道场横说竖说。不曾说着一字。山僧昔年行脚在凤阳颖州。幸自可怜生。无端被一阵业风吹到宁波府太白山下。曲录床边。撞著者没面目底老冻脓。将错就错。拜了几拜。究竟不曾听得一言。既不曾听得一言。则无恩可报。既不曾说着一字。则无法可传。既无法可传。无恩可报。则设忌烧香。岂不皆成虚套。且作么生说个不虚底道理。不因樵子径。争到葛洪家。

　　重开古港。上堂。僧问。师今登座。海众云臻。从上宗乘。请师一举。师云。秤锤浮水面。进云。恁么则千古风规。今日犹在。师云。手执夜明符。几个知天晓。进云。昔日百丈开田。为众说义。今日翠岩开港。与众合作么生。师云。终不为蛇画足。进云。恁么则紧捎草鞋。大家普请去也。师云。莫待雨淋头。问。成就文殊智海。先入普贤行门。如何是文殊智海。师云。寸草不曾留。进云。如何是普贤行门。师云。万法齐彰现。进云。文殊普贤即今在什么处安身立命。师竖拂云。见么。进云。处处分明犹碍眼。密移一步始相亲。师云。如何是密移底消息。进云。金锄不动土。水到自渠成。师云。未在。更道。僧礼拜云。功不浪施去也。师云。过一边立。乃云。湍水横流二百年。香台无像篆无烟。今朝直浚洪溪路。看取禅灯万古传。大众。洪溪路淹。锹锄可浚。曹溪路塞。大禹难疏。到者里如何着力。若也谙得落处。不费纤毫力。触处自流通。所以道灵源明皎洁。枝派暗流注。如是则滔天沃日处。涓滴不留积。石飞埃中。波涛无尽。纵使沧桑迭易。佛国巍然。舟壑夜移。禅灯宛尔。直得洪溪与曹溪并远。湍水共法水同源。正恁么时。且归源一句作么生道。水流西涧朝东涧。云起南峦过北峦。

　　上堂。舍戒定慧。纵贪瞋痴。谤诸佛。毁于法。不入众数。终不得灭度。是一阐提人分上事。勤修戒定慧。息灭贪瞋痴。玉洁冰清。滴水滴冻。是奴儿婢子边事。直得入林不动草。入水不动波。剑刃上翻身。冰凌里走马。若到翠岩门下勘过了打。毕竟如何。但有路可上。更高人也行。复举三祖大师云。归根得旨。随照失宗。须臾返照。胜却前空。师喝一喝云。大小祖师。犹有者个在。

　　洞山己和尚请上堂。僧问。四七西天传法旨。二三唐土永流芳。自从五派支分后。一段真风到处扬。如何是临济宗。师云。棒敲师子骨。进云。如何是曹洞宗。师云。白鸟入芦华。进云。临济曹洞是同是别。师云。清风对明月。进云。恁么则落华无背面。流水自东西。师云。何不向自宗上道取一句。进云。掀翻五位无偏正。劈破三玄作两边。师云。好与三十棒。问。佛日升天。法雷震地。临济家风即不问。如何是五位君臣底句。师云。草深无异路。进云。如何是君。师云。金殿寥寥绝见闻。进云。如何是臣。师云。玉阶密密向边行。进云。如何是君视臣。师云。桂轮皎皎映波心。进云。如何是臣向君。师云。环佩珊珊拜圣明。进云。如何是君臣道合。师云。半夜日头光烁烁。进云。祇如五宗收不得。三藏莫能诠。又作么生。师云。摆手出章江。进云。恁么则玲珑岩畔玉华开。迦叶峰前金果熟去也。师云。瞻仰有分。乃云。寒鸦立雪。夜半正明。孤鹤巢松。天晓不露。明穿玉线。暗度金针。五位宏开。三根普利。埽尽法中奸獘。整起洞上颓纲。直得留云峰畔瑞气腾空。宝镜池边祥光耀宇。此是洞山己和尚戴角披毛。横身为物处。诸人还知着落么。若也知得。便见古释迦不先。今弥勒不后。新丰洞不浅。滹沱河不深。然虽如是。渠我交参。正偏回互即不问。汝诸人且道。释迦峰与弥勒峰聚首。对谈何事。还委悉么。无孔笛逢毡拍版。吹吹拍拍韵高寒。昔洞山己公参天童先师。问。人境俱忘。未审主人公在甚么处。先师把住云。道。道。山就手一推。先师遂拓开。山礼拜。先师又一脚蹋住云。道。道。山拦脚一拳。先师便打。山便出。大众。玲珑岩峻。古策风高。一脚一拳。星飞电卷。非特解摇鳞尾。抑且善捋虎须。既然如是。为什么向他家齑瓮里淹杀。乃顾专使云。试道道看。使无语。师云。苍天。苍天。

　　师诞日。两序大众请上堂。僧问。顶　本父母。历劫共团圞。时中无触背。处处露慈颜。如何是本来父母。师云。无影树头风飒飒。进云。养育恩深。劬劳德重。大地椿萱。如何报答。师云。不萌枝上月团团。进云。可谓将此深心奉尘刹。是则名为真报恩。师云。阇黎报恩一句作么生道。进云。拾得骊珠光灿烂。相将携手上高峰。师云。一椎粉碎。问。昨夜庚星现。今朝师子鸣。千峰呈瑞彩。万派庆无生。如何是无生底句。师云。云收山岳露。进云。头头无滞碍。处处自天然。师云。雨过竹风清。进云。恁么则南极黎明宣寿域。北风半夜舞三台。师云。波斯入汉关。进云。祇如和尚寿量。还落延促也无。师云。劫石有销日。此翁无老时。进云。学人现在生死中。如何出得。师云。三生六十劫。僧一喝。师云。野干鸣。进云。不得中郎鉴。还同野舍薪。师云。秤锤蘸醋。问。如何是生以不生。生为生义。师云。白云影里怪石露。进云。如何是死以不死。死为死义。师云。绿水光中古木清。进云。明知生是不生之法。为甚被生死之所流。师云。厨库对山门。进云。恁么则棒下无生忍。临机不见师。随声便喝。师云。喝即不无。无生句子即未在。进云。不劳重注脚。师便喝。问。炉飘玉篆。烛秉金兰。第一义谛即不问。祝延一句请师宣。师云。释迦峰顶万年松。进云。恁么则满堂云水咸加额。共祝师年等太虚。师云。八十翁翁牙不动。进云。昔日世尊初生时道。天上天下。唯我独尊。未审他以何为尊。师云。无孔铁锤当面掷。进云。云门道。我当时若见。一棒打杀与狗子吃。又作么生。师云。知恩方是报恩人。进云。祇如和尚今日生辰。又以何为尊。师云。万岫耸寒色。进云。恁么则大众礼拜去也。师云。礼拜直须头点地。乃云。甲寅年甲戌月癸未日癸亥时。高阳村里深闺内。黑头生得白头儿。大众。山僧本命元辰。年庚八字。一时说向诸人了也。还有善推详者么。若推详得出。五行罗不得。三界岂能收。其或未然。庆生何似无生庆。庆得无生生死休。以拂子击禅床。下座。

　　立知事头首。上堂。僧问。不礼须弥王。便登师子座。为是神通妙用。为是法尔如然。师云。师子堀中师子。栴檀林里栴檀。进云。祇如少林五叶。遍界芬芳。为甚临济一枝。寰中独秀。师云。还他嫡骨儿。独步乾坤外。进云。与么则人人全象力。个个奋师威。师云。放汝三十棒。进云。万国共知金屋贵。六街齐听静鞭声。师云。也不消得。问。一句临机。宾主齐现。如何是宾主句。师云。灯笼入露柱。进云。如何是宾。师云。触目是埃尘。进云。如何是主。师云。觌面无俦侣。进云。如何是主中宾。师云。大地尽皆春。进云。如何是宾中主。师云。脑后自荐取。进云。如何是宾中宾。师云。说起愁人愁杀人。进云。如何是主中主。师云。横按莫邪无佛祖。进云。临济两堂首座同喝。宾主历然。和尚正令当行。宾主在什么处。师便喝。僧亦喝。师又喝。僧礼拜。师云。犹欠一着在。进云。横身当宇宙。谁是出头人。师云。好与三十棒。乃云。唆临济吃棒。心毒如蛇。升兜率白椎。口甜似蜜。皮肤脱落。脑后更下一椎。明暗双忘。机前雷轰四喝。直饶不入者保社。鼻孔先穿。刈得三百个祖师舌头拖地。翠岩今日拈条断贯索子。将者伙破落户一串穿来。顿向无阴阳地上。非特毗赞宗乘。纪纲法社。要使爪牙俱备。攫雾九霄。羽翼齐成。抟风万里。正恁么时。共相建立一句作么生道。妙舞正应夸。遍拍三台。须是大家催。

　　开炉。上堂。僧出众。礼拜起便喝云。若论第一义。被某甲一喝。百杂碎了也。且道又作么生观。师云。楚鸡不是丹山凤。僧打圆相云。即今捏聚收来时如何。师以拂子一划。进云。祇如不收不放。请师道。师云。虾蟆口里一粒椒。僧一喝。师云。再喝看。僧又喝。师云。野干鸣。进云。巍巍逼塞虚空际。历落当阳亘古今。师云。馊饭泥茶瓶。进云。和尚莫谩人好。师云。保福道底。问。朔风寒凛冽。法雨润苍生。拨转红炉焰。佛祖一齐烹。既是开炉。为什么不施柴炭。师云。冻彻你骨髓。进云。个中还有不假锻炼者么。师云。鄠杜月频满。潇湘人未归。进云。目前景象人皆见。焰里明珠几个知。师云。阇黎还知么。进云。利剑拂开天地静。霜刀才举斗牛寒。师云。布袋里老鸦。僧便喝。师亦喝。僧又喝。师云。三喝四喝后又作么生。僧拂袖归众。师云。放过一着。乃云。亘天烈焰。金铁俱镕。出匣灵锋。蛇龙尽斩。直得黄头碧眼。饮气吞声。临济德山。望风敛衽。更若分迷分悟。落尽眉毛。说性说心。横尸万里。纵使露堂堂。明历历。正是贴肉汗衫。分玄要立主宾。何异野狐涎唾。到者里须是出格英灵。不顾危亡。全身拶入。始得独脱无依。正恁么时。如何是独脱无依底句。透过荆棘林。斫倒栴檀树。以拂子击禅床。喝一喝。

　　非浪禅人请上堂。一念未生已前净裸裸。赤洒洒。尽大地无纤毫过患。一念既生之后亦净裸裸。赤洒洒。遍十方没半点尘埃。既没半点尘埃。又无纤毫过患。为甚么十个有五双到者里一似撞墙撞壁。还知么。巨浪涌千寻。澄波不离水。复举雪峰禅师因僧参。峰问。那里来。僧云。覆船来。峰云。生死海未渡。为甚么覆却船。僧无语。归举似覆船。船云。你问我。僧理前问。船云。渠无生死。大众。还识渠么。长长底个矮子。光下颌个胡儿。

　　晚参。山僧昨晚不曾落堂。堂中走却禅师。左右邻单不觉。大家高枕鼾呼。鼾呼即不无。或若被人窃去衣钵时如何。僧云。家贼难防。师云。恁么则阇黎着贼了也。僧无语。师云。你问我。僧理前问。师云。者老贼。复举沩山问仰山。天寒人寒。仰云。大家在者里。沩云。何不直说。仰云。适来也不曲。和尚如何。沩云。且须随流。师云。沩仰父子主宾互换。纵夺可观。仔细检点将来。一人理上偏枯。一人事上不足。要得事理圆融。更买草鞋行脚始得。

　　人日。晚参。人日晴。天下平。干戈偃。圣贤生。圣贤既生。且道是何面目。竖拄杖云。大众见么。分明月在梅华上。看到梅华香已迟。僧问。如何是无阴阳地。师云。蹋着即祸生。如何是无根树。师云。系驴橛。如何是叫不应山谷。师云。相随来也。

　　因事晚参。山僧拨草方外十有余年。学得个海上仙方。一向秘惜。不妄宣传。今晚不免说向诸人去也。此方不假望闻问切。不假针炙按摩。丸药。末药。草药。君臣药总不消得。祇是不得作世法会。不得作佛法会。若能直下领得用得。顿使身病心病。佛病祖病。乃至禅和子八万四千毛病一时顿愈。诸人切须记取记取。谛听谛听。乃连作打呼声。归方丈。

　　晚参。佛法相见。不比寻常。低头拟议。歧路亡羊。不亡羊。头角分明没处藏。且那个是分明底头角。喝一喝。

　　晚参。竹梆一响搀先去。云版三鸣尚未归。道念若同情念切。倒骑白象步如飞。众兄弟逐日上去下来。那个是骑底白象。若委悉得。个个是活普贤。如或未知。翠岩为汝指出。便抴杖。归方丈。

　　晚参。六七十员穷衲子。夜寒无絮昼无禅。霜风飒飒侵毛骨。无位真人闻不闻。大众。飒飒霜风。千林木落。个个皆闻。作么生说个不闻底道理。若委悉去。寒暑莫能侵。死生得自在。其或未然。但知事逐眼前过。不觉老从头上来。

　　贴单。小参。有名有位。东西相对。无位无名。大地平沉。大地既平沉。诸人向甚么处安立。首座便喝。师云。喝即不无。亲切道一句看。座云。选佛场中亲及第。人人鼻孔尽辽天。师云。放过一着。众礼拜。师归方丈。

　　人日。杜伟之居士预庆四旬。请上堂。顶门眼正。始明棒下无生。胸次情枯。乃能逢缘不惑。外不被六尘所惑。则见色如盲。闻声如响。虽处尘劳。不为尘染。内不被六识所惑。则三际顿断。一念不生。中不被一切语言文字所惑。则能脱罗笼。出窠臼。改禾茎为粟柄。易短寿作长年。所以临济祖师道。达摩西来。祇是觅个不受惑底人。即今众中莫有不受惑者么。试出来说说看。如无。山僧因斋庆赞去也。卓拄杖云。裂破尘劳网。还他英伟人。

　　古雪哲禅师语录卷二
嘉兴大藏经　古雪哲禅师语录


　　古雪哲禅师语录卷三

　　嗣法门人传我等编

　　住翠岩寺语录

　　上堂。僧出打圆相云。个里不许商量。请师别通一路。师以拂子打圆相。抛向后。进云。手执夜明符。几个知天晓。师云。何得把髻投衙。进云。透出龙门云雨合。山川大地入无踪。师云。木龙虽有角。未必解腾云。进云。已飞霄汉外。何劳更下锥。师云。脚跟下好与三十棒。

　　问。唤作一物即不中。未审唤作甚么。师云。蚊子上铁牛。进云。污染不得底人。还假修证也无。师云。谁是其人。进云。突出目前。师云。切忌错认。进云。觌面击开无尽藏。头头涌出自家珍。师云。好人不肯做。更要屎里卧。问。不入惊人浪。难逢称意鱼。如何是惊人浪。师云。当头三十棒。进云。如何是称意鱼。师云。自领出去。僧便喝。师云。乱喝。进云。老汉话头也不识。师云。雪峰道底。问。谈真则逆俗。顺俗则违真。去此二途。作么生得恰好去。师云。铁鹞飞云外。进云。祇如古人道。我宗无语句。实无一法与人。和尚五参。未审又说个甚么。师云。事无一向。进云。恁么则今古应无坠。分明在目前。师云。你试举目前底看。僧礼拜云。灵山受记。不异今日。师云。且缓缓。问。南泉斩猫。剑为不平离宝匣。两堂为甚临机道不得。师云。伏惟尚飨。进云。未审南泉是何心行。师云。一任敲砖打瓦。进云。赵州戴草鞋。药因起死出金瓶。救得猫儿。即今何在。师竖拂子。进云。今日翠岩堂中也无猫儿争得。要且个个擒龙捉虎。和尚又作么生。师云。一状领过。进云。手提杀活金刚剑。谁敢当头正眼看。师云。如何是金刚剑。僧便喝。师云。三十棒一棒也不饶。问。人人鼻孔辽天。个个舌头拖地。本分一着。为甚有明与不明。师云。未到乌江畔。知君未肯休。进云。明知生是不生之理。为甚么却被生死之所流转。师云。知之一字。众祸之门。乃云。碧水丹山尽是当人自己。鸦鸣鹊喿无非古佛家风。乃至妄想昏沉。无明烦恼。三毒四倒。九结十缠。一一精明。一一解脱。所以道一切障碍即究竟觉。然虽如是。针眼鱼吞却嘉州大象即不问你。观世音菩萨将钱买胡饼。放下手为甚么却是馒头。不到乌江畔。知君未肯休。

　　上堂。僧问。五参提唱。百丈成规。照例施行即不问。如何是继往开来底句。师云。高低山色朝昏见。断续钟声远近闻。进云。与么则一回拈出一回新也。师云。你试拈出看。进云。晓风凄玉树。霜月照琼枝。师云。重说偈言。乃云。千山万水来寻师决大事。将谓有法求。原来没巴鼻。日里不得闲。夜间不得睡。抬磉路又遥。搬柴山难跂。肩头肿似桃。脚皮如粉碎。腰又酸。头又闷。粥又稀。菜又淡。衣又单。风又利。才到炉边偷个闲。又被人家生论议。仔细思量着。好凄惶。好生受也。众兄弟。众中或有个担版汉出来道。长老宝华王座上须是说些禅。说些道。说些玄。说些妙。何得一味世谛流布同儿戏。翠岩但向他道。担版汉。你岂不见黄面老子说道。治世语言。资生业等皆与实相不相违背。大众还见实相么。大磉八人抬。小磉四人舁。

　　平古法堂基。上堂。僧问。言前荐得。犹落今时。如何是言前荐得底句。师云。月高林影尽。进云。有人不向佛法僧求。到者里和尚还有安顿他处么。师云。霜重柳条疏。进云。只如功德天。黑暗女移夺他不下底。未审他具甚手眼。师云。洪州纸贵。进云。某甲则不然。师云。你又作么生。进云。曾经大海休夸水。除却须弥不是山。师云。驴拣湿处尿。乃云。法灯既灭法堂摧。蒿棘成丛瓦砾堆。今日净除无一物。祖师何事不归来。蓦拈拄杖云。正恁么时。木上座跳出来说道。老汉寱语作么。即今千指围绕。四海同堂。赤肉团头。壁立万仞。阿那个不是祖师。靠拄杖云。一钓便上。复云。以虚空为堂。聚白云为盖。不假椽柱栋梁。不属住空成坏。呼释迦为奴。使达摩为价。正恁么时。且道是谁境界。一僧出众。作礼起便归位。师便打。

　　上堂。僧问。千华座拥。四众咸瞻。方便多途即不问。一门超出事如何。师云。铁蛇横古路。进云。恁么则顶　流出师子乳。点化凡身即佛身。师云。虾跳不出斗。进云。只如今日我公饭僧请法。用报师恩。未审他先师还来鉴也无。师云。何处不逢渠。进云。刀山剑树翻筋斗。天上人间任往还。师云。也是重说偈言。乃云。十八滩头遇一人。面目浑无彻骨贫。百尺竿头进一步。击碎珊瑚夸巨富。富非富。贫非贫。唤牛作虎浑闲事。功位双超始是亲。正恁么时。如何是功位双超底句。寒松静夜无虚籁。老鹤移栖空月巢。复云。山僧昔在百城烟水时。有个同参字罗峰。从儒入释。气宇不凡。聚首天童。未几分携至西江。雅为独尊。我公所推重。顷闻在粤中已迁化了也。山僧深为太息。乃者我公过访翠岩。赍金设供。命举宗乘用报师恩。山僧因诘其针芥之由。我云。曾问先师大事未明。如丧考妣时如何。答云。呼唤不来。大事已明。因甚亦如丧考妣。答云。追悔不及。某于言下打破漆桶。大众。罗峰与么答话。祇有杀人刀。且无活人剑。忽问翠岩。大事未明。如丧考妣时如何。但向他道。路旁华表柱。大事已明。因甚亦如丧考妣。阶下破芒鞋。

　　佛成道日。独尊上座荐鉴进二禅人。请上堂。僧问。智慧德相。本自圆成。六载雪山。为明何事。师云。山桃叶落霜风急。进云。恁么则大地含灵。齐成正觉去也。师云。梅萼香飘清昼寒。进云。蓦然打失瞿昙眼。刹刹尘尘正体彰。师云。乞儿见小利。问。夜睹明星即不问。圆成三聚事如何。师云。刹竿头上风车子。问。此二亡人一明一暗。离此二途。请和尚道。师云。金锁两头摇。进云。恁么则雷音震大地。聋人亲得闻。师云。闻后又作么生。进云。亡人承法力。直超涅槃城。师云。者句最亲切。乃云。一人就路还家。一人离家就路。离家就路寸步不曾移。就路还家通身无影像。便恁么去。犹在半途。何况辛苦六年。睹星半夜。说迷说悟。点肋点胸。捡点将来。不免吃翠岩手中痛棒。大众。还知棒头落处么。若委悉去。便见得大地含灵本不曾迷。释迦老子亦不曾悟。鉴进二禅客元不曾死。目前四众等亦不曾生。所以道性真常中。求于迷悟。生死了无所得。既无所得则释迦老子亦不可得。大地含灵亦不可得。目前四众亦不可得。鉴进二禅亦不可得。说底不可得。听底不可得。所说之法亦不可得。此不可得亦不可得。与么见得。正是黑牛卧死水。未得脱洒在。须知死人路上有活人出身处。活人路上死人无数。灼然出得荆棘林是好手。正恁么时。脱洒一句作么生道。卓拄杖云。枯树云充叶。凋梅雪作华。

　　打七。晚参。本自绝思议。无端要起期。期中疑未息。大家要打七。七日七夜不许眠。通红猛火着油煎。煎得虚空头脑裂。眉鑯迸出珊瑚月。且道迸出后如何。海门东畔是新罗。复举归宗禅师因僧问。如何是佛。宗云。即汝便是。僧云。如何保任。宗云。一翳在眼。空华乱坠。师云。归宗老汉固是作家宗师。其奈眼孔太窄。或有问翠岩。如何是佛。劈脊便棒。如何保任。连棒打出。且道与归宗是同是别。

　　上堂。僧问。如何是金刚正体。师云。万年床上雪漫漫。进云。如何是当人妙用。师云。钵盂峰畔古松青。进云。从体起用时如何。师云。洪炉翻玉浪。进云。摄用归体时如何。师云。大地绝纤埃。进云。体用互呈时如何。师云。鼻孔下头大。进云。体用已蒙师指示。如何是新妇骑驴阿家牵。师云。前三三。后三三。进云。不是轮他肌骨好。大抵风流出当家。师云。你道谭董二将军竟日商量何事。僧云。过。师云。未是当家在。问。莫守寒岩异草青。坐却白云宗不妙。意旨如何。师云。不许夜行。投明须到。进云。如何是宗。师竖拂子。进云。草枯岩裂时。宗在甚么处。师云。藏尽楚天月。犹存汉地星。进云。恁么则龙归大海波涛壮。虎到深山意气雄。师云。念言语汉。乃云。十五日已前。尔不得住我者里。竹密不妨流水过。十五日已后。尔不得去我者里。山高那碍白云飞。正当十五日。云横四野。水满双溪。去住自由。彼我无二。维那手中巡香版。忽然　跳上非非想天。擉瞎摩醯首罗三只眼。石门和尚倒骑洪崖先生雪精钻入露柱鼻孔里去也。水口庙里谭董二将军掷下宝剑呵呵大笑云。飞鸟尽。良弓藏。狡兔死。走狗烹。你辈瞌睡禅和子。昼三夜三。开眼也睡。合眼也睡。还曾睡醒也未。卓拄杖云。吽。吽。便下座。

　　晚参。明朝一七已完。村前有个王妈妈。今日到寺中恭恭敬敬下一请帖。帖中道。你们打七禅师尽是学般若菩萨作堂头底坏子。百劫千生难逢难遇。明朝攀请列位到他家吃顿如意底放参饭。祇是饭中醍醐也有。毒药也有。你若不吃他底。不免饥羸慞惶。吃他底。又被闹杀。且道吃底是。不吃底是。众无语。师云。真个可怜生。良久。复云。不见身心世界。亦未见自性在。一拳打破虚空。猢狲走入布袋。

　　谢灵杲三目无隐三专使天童埽塔归。上堂。僧问。庚峰设奠。知恩报恩。知恩报恩即不问。肋下还拳事若何。师云。龙生金凤子。冲破碧琉璃。进云。恁么则麟角凤毛俱是瑞。栴檀薝卜一般香。师云。亲言出亲口。乃云。鄞江此去三千里。总在先师一塔中。百十余旬游历遍。芒鞋蹋破见同风。同风已见。消息已通。法乳已酬。真风已扇。还有不假游历。不出户庭。直下见得先师灵塔底么。其或尚留观听。不免当阳指出。以拂子打圆相云。见么。觌面不明此一着。回头何啻隔千山。昨来天童林野奇和尚云。千里同风彼此知。睽违许久弗无疑。前朝接得真消息。始信渠侬不负师。道场山翁忞和尚云。天童法乳润阎浮。若个知恩解报酬。飒飒千林秋色暮。真风何意扇南州。大众。二大老舌如利剑。眼似铜铃。寻常诃佛骂祖。抑古排今。为甚么却放翠岩小长老出一头地。不见道。同声相应。同气相求。然虽如是。翠岩已被二员老贼活埋在无底坑里了也。诸人还知利害么。更有奉和道场法兄三偈举似大众道。峰峰顶。铁船浮。掣电机锋不易酬。伫看杨歧真嫡骨。高提三脚跨神州。巾瓶共侍白峰时。往事而今尚可追。几度向爷夸幼弟。怜才岂惜两行眉。不才深愧继天童。推奖犹欣见古风。谁谓分光非佛日。毫端已现一轮红。

　　立春。小参。霜华布地。冰树参天。冻锁千溪。寒封万岫。正与么时。无言童子出来报道。今日东君行正令。霜华冰树岂能留。翠岩道。子何以见得。他道。葭管已飞灰。翠岩道。葭管已飞灰。东君在何处。童子便礼拜。大众且道。童子是会了礼拜。不会礼拜。若办别得。春冬同一际。往复任随流。若办不得。岁华空复晚。乡思不堪愁。昔有僧问云门禅师。如何是云门一曲。门云。腊月二十五。大众。云门一曲可谓今古罕闻。白雪阳春。祇是难为接拍。今日正当腊月二十五。还有会得云门一曲底么。翠岩固是病体支离。也无妙音可和。聊为应个时节。与大众听听。以拂子击香案。高声唱云。你若无心我也休。

　　除夕。上堂。僧问。眉毛分八字。鼻孔大头垂。迷悟不干怀合作么分付。师云。空中书卍字。进云。祇如父母未生前。者一着落在甚么处。师云。焰里结寒冰。进云。三十日到来又作么生。师云。青山常在白云中。进云。来年更有新条在。恼乱春风卒未休。师云。未必。乃云。事无巨细。贵在力行。理无深浅。妙在彻见。彻见则事事皆如。力行则头头合道。山僧昨来肩竹。过落马岭上。无端蹋破舜若多神鼻孔。直得百亿须弥一时粉碎。章江恶浪彻底俱干。香严老子从天降下。拍手高歌云。去年贫。未是贫。今年贫。始是贫。去年贫。犹有半仓谷。今年贫。大仓小仓无一升。山僧随声便喝云。老老大大。俗气也不除。大众。祇如脱俗一句作么生道。还知么。但得雪消去。自然春到来。复举北禅贤禅师云。年穷岁尽。无可与诸人分岁。且烹一头露地白牛。炊黍米饭。煮野菜羹。大家吃了。向榾柮火。唱村田乐。免得倚他门户傍他墙。刚被时人唤作郎。天童林野和尚云。古德烹露地白牛分岁。天童煮透海乌鸡过年。不用文武火烧。放下自然顿熟。大众。烹牛煮鸡。二老不妨奇特。争奈美食不中饱人餐。翠岩者里无牛可烹。无鸡可煮。祇是一味平常粗茶淡饭与大众分岁。何故。人情若好。吃水也甜。

　　元旦。上堂。僧问。元正启祚即不问。斩新号令请师宣。师云。杲日正东升。僧打圆相云。者个还有新旧也无。师云。寒蝉抱枯木。进云。祇如镜清道有。明教道无又作么生。师云。塞北千人帐。江南万斛船。进云。恁么则二途齐坐断。独露一轮红。师云。舌上覆金钱。乃云。闹市里识取天子。百草头荐取老僧。老僧面目了无故新。天子威光岂有遐迩。既无遐迩。则含元殿上。释迦峰前。不隔寸丝。当阳显露。既已显露。且道如何相见。乃起身鞠躬云。万岁万岁万万岁。下座。

　　晚参。三年倚杖溪头寺。千指团圞话岁寒。谁是金毛师子子。不妨吼出大家看。有么。有么。僧问。铁牛吃尽栏边草时如何。师便打。进云。石人遇石虎。相看早晚休。师复打云。且道棒头落在甚么处。僧画圆相。师复打。问。如何是夺人不夺境。声未绝。师便打云。是人是境。僧拟议。师连打退云。学语之流。复云。还有问话底么。众不出。师云。抛钩钓鲲鲸。却钓得个虾儿。

　　小参。过年经五日。纷纷来贺新。通红席帽下。都是旧时人。大众。昨日知客引个戴席帽底汉子到方丈相见。山僧深深向伊作揖了。起来遂问尊驾高姓。伊云。黄梅道底。请教大号。伊云。临济道底。高隐何乡。伊云。和尚何得忘却。大众。山僧被者汉一拶。直得东西不办。南北不分。众中还有记得底么。试出来说说看。既是旧时人。因甚不谙他住处。委悉么。莫怪相逢不相识。隐隐犹怀昔日嫌。

　　上堂。僧问。子韶格物。妙喜物格。请师一言。分明剖析。师云。篱头吹觱栗。进云。如何是格物。师云。微风摇古木。进云。如何是物格。师云。细雨滴岩华。进云。格物与物格相去多少。师云。长江水上波。进云。明皇斩画像。彼中头落。意作么生。师云。片叶飘庭际。西风万里秋。进云。恁么则一剑横飞。两头俱落去也。师云。殷勤送出荒郊外。僧便喝。师云。乱喝。进云。莫将鹤唳。误作莺啼。师云。棺木里瞠眼。乃云。禅堂里绕露柱经行。步步蹋着。斋堂里拈瓦碗吃饭。下下咬着。蒲团上叠双膝打坐。心心念着。乃至东廊上。西廊下。东司头。火炉边。处处撞着。既是撞着念着。咬着蹋着。则一一分明。尘尘解脱。因甚一七二七坐到三更五更。毕竟不得疑团獦狚爆地从胸落。喝一喝云。无绳休自缚。复举襄州华严禅师上堂云。大众。今日若是临济德山高亭大愚下儿孙。不用如何若何。便请单刀直入。华严与汝证据。平地捷鱼虾。守廓侍者出众。一钓便上。礼拜起便喝。严亦喝。廓又喝。严亦喝。两个漆桶相揩。廓礼拜起曰。大众。看者老汉一场败阙。又喝一喝。拍手归众。普州人送贼。严下座。归方丈。钓得金鳌即便休。时风穴作维那。上去问讯。严曰。维那。汝来也。叵耐守廓适来把老僧扭捏一上。待集众打一顿趁出。再理竿丝连夜钓。穴曰。趁他迟了也。自是和尚言过。他是临济下儿孙本分。恁么错下名言。严方息怒。铁铸面皮。穴举似廓。传言送语。有甚了期。廓曰。你着甚来由劝者汉。我未问前。早要棒吃。得我话行。如今不打。搭却我者话也。已吃华严三十棒了也。穴曰。虽然如是。此话已遍天下。不信道。大众。举已举了。注已注了。还知二老着落么。不惜眉毛。更为诸人拈出。电卷星驰。龙骧凤翥。败阙则二俱败阙。作家则彼此作家。还有单刀直入底么。若无。栾布作争得见韩光。

　　请知净化主。上堂。僧问。放出堀中师子吼。震遍三千及大千。收回直下无踪影。收放一句请师宣。师云。露柱穿靴水上立。乃云。清净身原自绝尘。也须入水见长人。休论桶箍爆不爆。乞米乞炭何妨道。柳巷华衢信步行。锅子由来铁铸成。已到未到吃茶去。风前有路超调御。毫端建刹亦寻常。一柱明明牚一梁。蓦地打开无目面。瓦解冰消全体现。且道那个是现底全体。满撒珍珠罗帐里。喝一喝。复举文悦禅师初参大愚芝。芝曰。来何所求。曰。求心法。芝曰。法轮未转。食轮先转。后生家趁色力健。何不为众乞食。我忍饥不暇。何暇为汝说禅乎。悦不敢违。未几芝移翠岩。悦纳疏罢。复过翠岩求指示。芝曰。佛法不到烂却。宜为众乞炭。悦亦奉命。能事罢。复造方丈。芝曰。堂司乏人。今以烦汝。悦受之不乐。恨芝不去心地。坐后架桶箍忽散。自架堕落。忽然开悟。顿见芝用处。走搭伽黎。上寝堂。芝迎笑曰。维那且喜大事了毕。悦不及吐一辞而去。大众。芝老并不曾教伊看话头。做工夫。为甚么悦公便悟去。还知芝老为人处么。野色更无山间断。天光直与水相通。

　　解制。谢灵知藏斋兼普请栽松。上堂。僧打圆相云。祇者个三世诸佛不知有。黧奴白牯却知有。因甚有结。师云。铁马沉寒水。进云。作么生解。师云。雪晴天地春。进云。结解同源。缚脱不二。如何是同源不二。师竖拂云。见么。进云。既解之后。向甚么处去。师云。看脚下。进云。未动脚跟前一步。看来原不涉程途。师云。也是云居罗汉。乃云。纸灯吹灭。古路全彰。疏钞俱焚。灵光独朗。正要灭胡种族。何期误入桃源。一条白棒横拈。万古威风凛冽。更说即心即佛。何殊癞马系枯桩。纵使非佛非心。也是乌龟行陆地。直得不是心。不是佛。不是物。一槌粉碎黄金骨。也未是性燥汉。那堪更向黑山下。鬼堀里东思西想。说我坐禅。提话头。做工夫。活被周金刚笑杀。跳出黑山鬼堀一句作么生道。瘦石连云坐。青松带雨栽。以拂子击禅床。下座。

　　上堂。僧问。人法俱空本绝踪。曹溪更立五家风。手拈铁棒敲残月。万别千差直下通。既是人空法空。和尚更付何法。师云。春至百华开。进云。祇如世尊初转法轮。四众俱从一门超出。未审是那一门。师竖拂子。进云。虽然果证无生国。争奈遭他毒药何。师云。上座也跳不出。乃云。野渡无人舟自横。果然亲到者里。大地山河一只眼。何妨烁破乾坤。没溺天下人。须是红炉玉浪。铺华新锦上还他春谷雪门。一机既投。千机顿赴。一处既彻。万法全彰。所以道承当恁么事。须是恁么人。若是恁么人。何愁恁么事。正恁么时。续焰联芳一句作么生道。释迦峰畔春风急。四朵昙华一夜开。复有一偈。中原楚粤与云间。异地同参济北禅。分得翠岩峰顶月。大千何处不团圆。

　　佛诞日。灵宗禅人请上堂。僧问。蜀魄连宵叫。鵽鸠终夜啼。圆通门大启。何事隔云泥。如何是圆通门。师云。幽禽忽起藤华落。涧瀑吹声度石桥。进云。若将耳听终难会。眼处闻声始得知。师云。你道陕府铁牛因甚吞却嘉州大象。进云。铁牛且置。祇如世尊今辰降诞。和尚还有庆赞句子也无。师云。向日荷新卷。进云。恁么则香水蓦头齐灌沐。莫教错过老金仙。师云。迎风柳正青。乃云。韶阳要打杀。赵州不喜闻。落华浮别涧。流恨满江村。大众。古今禅客尽道韶阳透顶透底。知恩报恩。者一棒打得极好。又道赵州把断要津。不通凡圣。佛也没奈伊何。与么见解。未出常情。有甚么交涉。殊不知二大老祇图步步登高。不解从空放下。翠岩今日也不行棒。不行喝。一味笑脸相迎。和南合掌。净点武夷茶三盏。热烧术香汤一盆。与伊从头洗涤一遍。不是攀条攀例。亦非报德报恩。可中有个向合水和泥处一脚蹋翻。不妨通身庆快。庆快即不无。且道昭王二十四年以前向甚处与伊沐浴。峨嵋原不离西蜀。下座。浴佛毕。复举药山与遵布衲浴佛次。山云。汝祇浴得者个。要且浴不得那个。遵云。把将那个来。山休去。大众。者个适来已浴毕。如何是那个。一僧云。掬水月在手。弄华香满衣。师打一棒。归方丈。

　　小参。僧问。处处绿杨堪系马。家家有路透长安。文殊七佛之师。为甚么出女子定不得。师云。洲白芦华吐。进云。把断要津。不通凡圣。罔明初地菩萨。为甚出得女子定。师云。园红柿叶飞。进云。大定等虚空。廓然无出入。正恁么时。唤甚么作定。师云。草深蛇性悦。进云。出群须是英灵汉。敌胜还他师子儿。师云。未放你在。乃云。未上堂。先上岭。遵古规。赴普请。担版归。说法竟。无耳人。始解领。领即且置。作么生是所说底法。道远芒鞋破。肩疼打拄撑。复举睦州禅师唤僧。僧回首。州云。担版汉。大众。者僧从无始劫担一片版。忽被睦州老汉觑破。直至如今不肯放下。众中还有放得下底么。众默然。师蓦拈拄杖云。你者一队担版汉。不打更待何时。一齐打散。归方丈。

　　晚参。九十春光忙里过。百千妄虑静中消。繁兴不出那伽内。道定尸罗共一条。大众。道共定共同具此心。心定则诸妄不生。心明则诸恶不作。所以僧问赵州。如何是不错底路。州云。明心见性是不错底路。现前诸公还曾明得自心也未。若也明得。则终日忙忙。那事无妨。所以道那伽常在定。无有不定时。如是则一切戒门。定门。慧门一时具足。不假外求。其或未明。祇是忙过一生。殊无所益。尘劳中人固为身家儿女。浮名浮利忙。出家比丘或住庵。或入众。亦不免为口体忙。举世未见有为生死无常着忙者。沩山云。无常老病。不与人期。朝存夕亡。刹那异世。言念及此。则口体可忘。身家可弃。昔盐官会下有一主事僧。忽见鬼使来捉。僧云。吾以主院事忙。未暇修行。容七日后同去何如。使云。待归白大王。若许即如命。七日后鬼使复来。遂寻此僧不见。试问大众。七日前来寻得见。七日后来为甚么寻不见。众下语不契。师代云。片雪点红炉。

　　万岁牌成。行裁汪居士请上堂。一人端拱无为。万国咸归至化。干戈偃息。河海澄清。岂不是圣谛第一义。着衣持钵。埽地焚香。抴木上高滩。褰衣渡深水。冲风冒雨。戴月披星。岂不是圣谛第一义。乃至红尘堆里。火宅头边。挈斗持衡。沽盐买醋。岂不是圣谛第一义。与么观得。则不离火宅便获清凉。不断发须高超正觉。三车是甚闲家具。八教何异碗鸣声。然虽如是。达摩祖师因甚对武帝云。廓然无圣。横按莫邪全正令。喝一喝。复举世尊成道后。在逝多林中趺坐。有二商人以五百乘车经过林畔。有二车牛不肯前进。山神报言。林中有圣人成道。经逾四十九日未食。汝当供养。商人入林。果见一人。乃问云。为是梵王耶。帝释耶。山神耶。河神耶。世尊微笑。举袈裟角示之。商人顶礼。遂陈供养。师云。释迦老子无端被山神觑破。却向二商人面前纳场败阙。你道那里是他败阙处。竖拂子云。聻。更为颂出。梵王帝释山河神。著相耽名丧本真。拈起袈裟如荐得。当阳自证法王身。

　　无尘白夫人请上堂。僧问。第一义谛即不问。今日升堂事若何。师云。蓦地唤回霜夜梦。举头唯见月当空。进云。恁么则万古晴空绝是非。师云。刹竿头上仰莲心。进云。祇如古人道。万法本闲。唯人自闹。如何是本闲底道理。师云。青松满地栽。进云。恁么则横身三界外。独露万机前。师云。放汝三顿棒。乃云。耆阇山上献珠草。枯鹰眼疾。鹿门寺里插髻雪。尽马蹄轻。所以道群灵一源。假名为佛。佛既是假名。则一切世间僧俗男女。圣凡迷悟。乃至山河大地。草树园林。悉是假名。回观四大六根。如空中华。镜中像。水中月。日中影。如是则山不是山。水不是水。僧不是僧。俗不是俗。男不是男。女不是女。凡不是凡。圣不是圣。全体即佛。无成不成。全妄即真。无证不证。不坏假名而谈实相。不离万派而归一源。正恁么时。归源一句作么生道。眼中有翳须挑刮。镜上无尘不用摩。昔舍利弗因入城。遥见月上女出城。舍利弗心口思惟。此姊见佛。不知得忍不得忍。我当问之。才近便问。甚么处去。女云。如舍利弗与么去。弗云。我才入城。汝当出城。云何言如舍利弗与么去。女云。诸佛弟子当住何所。弗云。诸佛弟子依大涅槃而住。女云。诸佛弟子既依涅槃而住。我如舍利弗与么去。沩山哲云。一人出城。一人入城。何言如舍利弗与么去。若人知得舍利弗月上女二人去处。十二时中动转施为。无非住诸佛大涅槃。若也未知。业识忙忙。无本可据。大众。舍利弗虽然深入虎穴。争奈猢狲弄黐。月上女固解倒捏蛇头。正是蜡人向火。大沩顺朱填墨。未免依草附木。翠岩今日向猛虎口里夺食去也。不居烦恼宅。不卧涅槃床。汉地不收秦不管。倒骑驴子下淮扬。以拂子击禅床。下座。

　　古雪哲禅师语录卷三
嘉兴大藏经　古雪哲禅师语录


　　古雪哲禅师语录卷四

　　嗣法门人传我等编

　　住翠岩寺语录

　　受建州黄岩寺请。上堂。师至法座前。拈帖云。文彩未彰。家音已达。文彩既彰。弩牙顿发。弩牙既发。且道箭头落在甚么处。递帖与维那云。便请维那分明剖露。升座。僧问。金风体露消残暑。千里秋江一棹通。八字打开文彩现。请师主法紫云峰。未审和尚去即是。不去即是。师云。百尺竿头五两垂。进云。一人有庆。兆民赖之。师云。长因送客处。忆得别家时。进云。九万里鹏才展翅。数千年鹤便翱翔。师云。君子可八。乃云。溪山千里隔重重。顺逆滩头一棹通。迓取故人归故国。鸟啼华笑总春风。竖拂云。大众还见故人么。若向者里见得。则举足动步。无非自己道场。瞬目扬眉。尽是故乡田地。一见一切。见一明一切明。一真一切真。一证一切证。住也云横幽谷。去也雁过长空。譬如宝镜临台。无形不鉴。镛钟在虡。有扣即鸣。如是则若去若来。了无眹迹。或彼或此。岂有乖殊。况黄岩古刹原是故山。而白发高檀。扁舟远至。焉敢饰辞固让。理应直下承当。但赴黄岩则违西江道旧。住洪井又辜闽峤来机。到者里毕竟如何即是。喝一喝云。雷音已遍河沙国。南北东西共一家。

　　萧氏优婆夷礼千佛名经。请上堂。僧问。真风已遍三千界。盖色骑声事若何。师云。兔角杖挑潭底月。进云。迦叶峰高则且置。向上一句请师宣。师云。龟毛绳系太虚空。进云。不是坚持冰雪操。争见梅华满树新。师云。崖州万里。问。赤手提临济宗风。白棒开群生正眼。四众临筵。请师垂示。师云。风并秋涛急。进云。太虚寥廓烟云尽。古涧寒泉彻底清。师云。不许卧龙蟠。进云。恁么则赤肉团边孤迥迥去也。师云。古庙里师子。乃云。夫妇之愚。可以与知。饥则吃饭。寒则添衣。金风拂拂。玉露垂垂。雁飞南浦。鱼跃深池。当恁么时。无法可求。无罪可忏。无佛道可成。无生死可断。虽然拄杖　跳上天即不问汝。且道龙女手中珠从甚处得来。击拂云。千佛不知何处去。萧萧黄叶满庭除。复举赵州禅师因婆子问。弟子是五障之身。如何免得。州云。愿一切人生天。愿婆婆永沉苦海。大众。赵州与么答话。虽是本分钳锤。争奈语惊时听。忽有问翠岩。五障之身如何免得。但向他道。荷尽已无擎雨盖。菊残犹有傲霜枝。

　　九日。晚参。黄华冷笑秋容瘦。红叶暗瞋朝露寒。不必登高望乡国。山河百亿镜中观。大众。祇如镜子破了。山河陨了。一双肉眼盲了。两只臭脚跛了。当与么时。寸步不能移。泰山不能见。何况察秋毫。登万仞。纵使绛囊萸酒。难释其灾。鹤氅黄冠。罕能自救。若向者里有个出身活路去。树树皆秋色。头头是故乡。脱或未然。白发终难变。黄金不可成。

　　开炉。上堂。僧问。昔日天童老人道。太白山中尽有柴一株。不许众人搬。不是老僧多护惜。祇要诸人彻骨寒。未审老人还有为人处也无。师云。云送千峰雨。进云。正当恁么时。未审是谁家风月。师云。天寒万壑冰。进云。祇如今日人天普集。选佛场开。条令斩新。如何施设。师云。灯笼沿壁上须弥。进云。恁么则一拳筑破虚空面。佛祖齐教立下风。师云。脚跟下与汝三十棒。乃云。今冬虽然结制。不说第一义谛。截断老胡葛藤。灭却西来大意。为甚如此。达摩师不是祖。太末虫吞却虎。喝一喝。

　　晚参。昨夜骊龙打瞌睡。颔下明珠曾不秘。东海波斯窃得归。蓦地一椎成粉碎。骊龙睡眼忽瞠开。不见明珠始大哀。搅海翻空寻不得。谁知祇在一尘该。登拂云。大众。还识骊珠么。掷下云。是甚闲家具。

　　晚参。逼人打七。大似牵牛上壁。将心觅心。何殊入海寻针。岂不见教中道。假使满世间。皆如舍利弗。尽思共度量。不能测佛智。你辈懵懂禅和。二六时中。半睡半醒。半真半假。要测佛祖妙智。洞达本地风光。正类萤火爇须弥。且道毕竟如何是佛智。庭前种莴苣。莴苣生火箸。火箸长莲华。莲华结木瓜。木瓜才剖破。一颗大芝麻。若向者里会得。许你测佛智。其或未然。总是影响之流。复举法眼禅师示众云。见山不是山。见水何曾别。山河与大地。都是一轮月。三交嵩和尚云。大小法眼未出涅槃堂。三交即不然。见山河与大地。刀锥各自用。大众。二大老提持个事如指诸掌。仔细检点将来。一人事上偏枯。一人理上不足。有人道得事理完全句。许伊是个　利衲僧。良久云。三冬枯木秀。九夏雪华飞。

　　上堂。僧问。斩钉截铁。本分提持。转位投机。如何举唱。师云。马头安兔角。进云。释迦峰　跳上天。钵盂山蓦地粉碎时如何。师云。牛背刮龟毛。进云。山前一片闲田地。蹋着方知寸草无。师云。如何是闲田地。僧一喝。师云。犹未蹋着在。乃云。翠岩有句话头。不假着意参求。若人直下荐得。成佛也是县疣。且道是甚么话头。抴拄杖便下座。

　　灵宗化士请上堂。赤脚复科头。长年衣粪埽。欲饭五湖僧。隆冬卖却袄。如此为众心。福多享不了。更有贴肉衫。及时应料掉。大众。正当天气凝寒。料掉贴肉衫子。且道如何度日。冰河才焰发。枯树亦华开。

　　上堂。僧问。无心即是戒。如何是无心戒。师云。野色笼寒雾。山光敛暮烟。进云。迦叶道。倒却门前刹竿着。又作么生。师云。炀帝开汴河。进云。佛之一字尚不喜闻。今日翠岩因甚为蛇添足。师云。你放宝剑在甚么处。僧拟议。师便打。乃云。禅乃佛心。戒乃佛行。教乃佛语。诵佛语。行佛行。达佛心。便是活佛。迷佛心。坏佛行。背佛语。便是众生。翠岩今日将佛与众生缚作一束。掷向章江。免得诸人取一舍一。倚门傍户。不得自由。然虽如是。倚天长剑即不问你。一口吸尽西江时如何。可怜败国亡家恨。万古春风吹不消。

　　安义徐进士王孝廉请上堂。首座问。锦章远至。圣境高推。入廛垂手。群机普应。如何是入廛垂手底事。师云。觅火和烟得。进云。即今四众围绕。群英毕集。又作么生与他勘办。师云。担泉带月归。进云。六根未具。眹兆未分。还有利生处也无。师云。秤锤飞上九重天。进云。六根已具。眹兆已分。且道生又如何利。师云。识得衣珠。管取幡风不动。进云。更有一问。请师直答。师云。认明灯火。从他桥水偕流。行音居士问。弟子不会问佛法。问句世法时如何。师云。何得话作两橛。进云。化了别人财。成就他家事。未审自己还有功德分也无。师云。无功德。进云。劝人向上。引导同流。为甚么却无功德。师云。倚天长剑逼人寒。士礼拜。师乃云。本来面目离色离声。劫外风光非僧非俗。离娄师旷。闻见难施。张仪苏秦。智辩叵测。天地以之覆载。日月以之照临。七金五岳以之崔嵬。万渤千溪以之流注。草树以之扶疏荣畅。风云以之聚散飘飖。君以之协和万邦。臣以之股肱王室。士君子以之孝弟忠信。庶人以之耕牧渔樵。商贾负贩。西方圣人以之睹星雪峤。东鲁先觉以之设教杏坛。天下宗师以之弘开炉　。烹佛烹祖。所以道天人群生类。皆承此恩力。竖拂云。大众还识此恩么。若向者里见得。则柳巷华衢无非弥勒。酒楼肉案尽是释迦。夜夜观星。时时成道。三大阿僧祇不离当念。百千香水海祇在一尘。不来相而来。笑看铁锯舞三台。不见相而见。猛焰炉中飞雪片。如是则五龙城内。达摩峰前。不隔纤毫。时常觌面。岂不见紫团居士启中道。磬敲螭卧。剖五宗未剖之宗风。尘拂凤栖。穷千圣无穷之圣谛。大众。即今尘已拂了。磬已敲了。作么生是未剖之宗风。无穷之圣谛。喝一喝云。铁船未泛龙江上。宝月先辉雁塔前。昔庞居士参马大师问。不与万法为侣者是甚么人。马大师云。待汝一口吸尽西江水。即向汝道。庞于言下大悟。大众。马大师游刃磅礴。目无全牛。庞居士叶落知秋。动弦别曲。今日忽有问翠岩。不与万法为侣者是甚么人。但向他道。待汝推倒五老峰。即向汝道。更为颂出。沧江岁晚问关津。野水连天不见人。不是一回亲吸尽。争明浩浩劫前春。

　　除夕。上堂。僧问。一年已尽。是夜将除。衲子家风如何通信。师云。松攲半岩雪。进云。恁么则天上年光回北斗。人间春色报南枝。师云。竹覆一溪冰。进云。祇如古人活剥泥牛。与大众分岁。翠岩者里又作么生。师云。薄　明月。细切清风。乃云。一岁几终。星回斗转。四时迭易。月冷风高。若向月冷风高处荐得。则百怪自消。不假大傩旁磔。若于星回斗转处荐得。则一物常灵。谁更贪生惜死。所以道有物先天地。无形本寂寥。能为万象主。不逐四时凋。既不逐四时凋。即今腊尽春回时如何。击拂云。无言童子笑呵呵。昔龙牙禅师因僧问。二鼠侵藤时如何。牙云。须知有隐身处始得。僧云。如何是隐身处。牙云。还见侬家么。大众。九重深密。水渫不通。还他龙牙老汉。若是翠岩即不然。忽问二鼠侵藤时如何。但向他道。城上已吹新岁角。窗前犹点旧年灯。更为颂出。侵藤二鼠叩龙牙。见得侬家路转差。何似寒梅深雪里。一年一度一开华。

　　元旦。上堂。僧问。村歌社舞闹骈阗。柳眼梅腮淑气添。百草头边亲切句。请师拈起祝尧年。师云。云藏无缝袄。进云。金凤穿林过。昙华匝地开。师云。春到不萌枝。进云。空里忙忙书卍字。锦上铺华又一重。师云。火中突出金师子。进云。为复是神通妙用。为复是法尔如然。师云。一声哮吼震乾坤。进云。学人到者里只得兵随印转去也。师云。矮子泥壁。乃云。正法眼藏。春色来青嶂。涅槃妙心。晴光转绿苹。实相无相。社舞村歌原野上。微妙法门。兜楼毕力正氤氲。祇如世尊拈华。迦叶因甚却微笑。眉鑯迸出辽天鹞。喝一喝。

　　上元。上堂。僧问。自从少室灯传后。续焰联芳满大唐。如何是续焰联芳底事。师云。瓮中道士乾坤阔。进云。与么则森罗及万象。一法之所印。师云。十影神驹立海涯。进云。昔日临济大师有个三玄三要底句。今当人天众前。请师指示。师云。次第问将来。进云。如何是第一玄。师云。崖前石虎抱儿眠。如何是第二玄。师云。九曲黄河彻底干。如何是第三玄。师云。榑桑人种陕西田。如何是第一要。师云。辽空飞木鹞。如何是第二要。师云。机前擒虎豹。如何是第三要。师云。扇子高　跳。进云。如是则千峰势到岳边止。万派声归海上消。师云。闲言语。乃云。唤作竹篦则触。万象森罗常满目。不唤作竹篦则背。聋盲喑哑成群队。触不得。背不得。猛焰炉中光烜赫。不得有语。不得无语。又作么生。日头正昼打三更。

　　晚参。蚖蛇恋穴。固是不堪评品。撩起便行。亦非后人模范。衲僧家母固母必。母取母舍。可行则行。可住则住。其住也不离宝华王座。遍现天上人间。其行也历尽尘沙刹海。依然不出户庭。且道衲僧家有何长处。得如是自在。击拂云。自从舞得三台后。拍拍元来总是歌。昔文殊师利菩萨问维摩居士云。菩萨于生死有畏。当何所依。士云。当依如来功德之力。殊云。菩萨依于如来功德之力。当何所住。士云。当住度脱一切众生。大众。维摩居士固是古佛再来。游戏生死海中。随类度脱。得大无畏。祇如文殊是会了恁么问。不会恁么问。若道是会了问。既是会了又问作么。若道是不会。文殊为七佛之师。焉有不明此段道理。者里着得只眼。便见文殊维摩同坑无异土。昨熊少宰来书云。客冬因大襄劳顿。不及赴参请之末。质问疑义。特寄净资。设茶供众。兼命茶话。大众即今茶已吃了。话已说了。还有疑情顿释底么。知音不在频频举。达者还须暗里惊。

　　退院。上堂。斩新法椅旧堂头。退鼓何缘响未休。短杖欲敲闽峤月。不徒怀土事间游。众中还有共相出手底么。(问答叙谢毕)。复云。承乏三年已过期。葛藤延蔓又牵枝。如今剪断枝和蔓。一任狂风上下吹。且道还有吹不动底么。自云。有。如何是吹不动底。拈拄杖。下座便行。

　　熊少宰陈司理洎通郡合山诸护法耆旧等留师再住翠岩。上堂。重重主伴聚溪头。同德同心固挽留。既是业缘犹未了。何妨添饵再抛钩。冲浪金鳞自知时节。追风良骥岂在加鞭。但能唱拍相随。自然声和响顺。不唯宗风不坠。且使法社恒新。是故世尊说法。梵王帝释。天子大臣为之启请。长者居士为之布金植树。文殊普贤。目连鹙子诸大士为之赞襄法化。十方诸佛为之出广长舌。吐微妙音。互相激扬。互相赞叹。俾一切博地凡夫。未信者信。未证者证。未解脱者令得解脱。未灭度者令得灭度。然在释迦老子及诸大士分上。原无尊卑优劣。亦无佛及众生等见。所以道灭度一切众生。实无众生得灭度者。大众。既无众生得度。祇如千圣出。兴当为何事。还会么。不因紫陌华开早。争得黄莺下柳条。(叙谢毕)。复举黄龙南禅师退院归。示众云。去时一溪流水送。归来满谷白云迎。一身去住非去住。二物无情似有情。大众。黄龙老人卷舒无碍。得大总持即且置。祇如现前诸公为留山僧归寺。往往来来。去去住住。那个是非去住底。乃起立鞠躬云。孟春犹寒。恭惟护法耆旧起居多福。下座。

　　解制。上堂。僧问。两堂共聚究无生。几个曾亲悟现成。倏忽一期今已满。请师方便示群情。师云。厚翳未曾落。毛轮焉得消。进云。鸿鹄冲云汉。何处不逍遥。师云。走煞阇黎。乃云。仲春朔寒梅。渐逐香风落。桃华李华相次开。灵云睡眼俄惊觉。谢三郎。诺不诺。等闲抴脱岸边桩。南北东西随处泊。然虽如是。忽遇白浪滔天时如何。击拂云。几度黑风翻大海。未曾闻道钓舟倾。复举应庵远祖示众云。三十三州七十僧。驴腮马面得人憎。诸方若具罗龙手。今日无因到净明。翠岩续貂。亦有一偈。十三郡县百余僧。寒饿同甘绝爱憎。百结疑情如顿息。团团夜日自明明。

　　佛诞。熊少宰请上堂。形兴未质白净。王宫初诞日。名起未名天人。殊号几经更。大众且道。形名未兆以前。者一着落在甚么处。竖拂云。还见么。若向者里委悉得。则无刹不现。随处称尊。迭为主宾。互相唱和。若在法王。法王中尊。若在人王。人王中尊。若在宰官。宰官中尊。若在长者居士。长者居士中尊。若在天人。天人中尊。虽非天非人而能天能人。非佛非祖而诞佛诞祖。所以道天上天下。唯我独尊。大众。还见我么。优阗雕不得。顾陆画难成。复颂云。锯解秤锤分两段。驴拖三脚到深宫。不须更问如何是。优钵罗开烈焰中。

　　其旋叶居士忏报母斋。请上堂。僧问。无依道人是诸佛之母。三世诸佛从之受生。如何是无依道人底体。师竖拂云。见么。进云。恁么则知恩有分。师云。作么生是报恩底句。进云。粉骨碎身未足酬。一句了然超百亿。师云。刹竿头上仰莲心。进云。谢师证明。师乃云。斋戒沐浴。三圣同伦。恶杀好仁。千贤共辙。是故成汤之网。仲尼之钓。子坚终身蔬食。德及鱼羊。隋侯亲获夜光。恩沾蛇虺。一钵和罗饭圣僧。现在母升净域九旬。忉利天说法。至今语播人间。所以道大孝释迦尊。历劫报亲恩。果能扩此一点孝思。非但可以报罔极。酬乳哺。即超凡入圣。脱死了生。恢恢乎游刃有余地。昔育王大千禅师示众云。诸人从无始以来。饮乳如四大海水。积骨如毗富罗山。那个是诸人最初底父母。大众。大千老汉却似对萱亲。觅阿娘。然虽如是。知恩者少。诸人要见最初父母么。玉容寂寞倚阑干。梨华一枝春带雨。更有一偈。举似大众。积骨逾富罗。饮乳若沧海。最初父母颜。毫发不曾改。叶公知此恩。蔬食周六载。正值圣人生。千祥如雾霭。命我说伽陀。万峰齐喝采。母子常不离。芙蕖绽埃垲。喝一喝。下座。

　　天中节。张不空居士请上堂。僧问。门县双艾虎。五毒已全消。应时及节一句。请师直道。师云。翠竹箨分青嶂里。进云。恁么则人人有分去也。师云。黄莺声老绿杨中。进云。天童老人竖起拳云。祇将者个粽子供养大众。和尚又作么生。师云。滞货不劳拈出。乃云。空山寂历。杳绝烦嚣。鼍鼓未尝諠。龙舟不闻竞。祇见秧针刺木。老农赓陌上之歌。榴火喷空。白鹭坠炎天之雪。谁管蕤宾节届。禁足时临。但见殿阁风凉。杉松月冷。当恁么时。好个太平气象。无端突出。三闾大夫道。举世皆浊我独清。众人皆醉我独醒。翠岩随声一喝云。住住。眼华作么。大众。三闾若知得者一喝底落处。便可和其光。同其尘。忘得失。丧我人。免得汨罗江上抱石自沉。直至如今无出身处。诸人还知出身处么。击拂云。但得香蒲浮茗碗。不须角黍腻人牙。

　　结夏。上堂。僧问。夏雨连绵落。当阳细指陈。何当重禁足。特地鼓埃尘。师云。金乌吞玉兔。几个是知音。进云。恁么则圣凡无异路。权引有多门。师云。画龙焉能致雨。进云。争奈波底月明天不夜。炉中香霭室常春。师云。易开终始口。难保岁寒心。问。火云初布。炉　重开。消息分明。请师举示。师云。门前八字墙。进云。直透万重关去也。师云。放汝三十棒。问。如何是佛。师云。破草鞋。乃云。翠岩今日结夏。不论寅昏昼夜。逼得无位真人个个通身汗下。大众且道。无位真人还有身也无。

　　晚参。一期又过一七。衲僧须自着急。莫待老病龙钟。仰天挥泪无及。所以道少壮不努力。老大徒伤悲。众兄弟。不用悲丹朱。元是帝尧儿。

　　上堂。僧问。临济大师示众有三句。如何是第一句。师云。猛虎当途踞。如何是第二句。师云。猫儿倒上树。如何是第三句。师云。秤锤生铁铸。进云。恁么则学人荐取去也。师云。你向那一句中荐得。进云。横按莫邪全正令。佛祖从教立下风。师云。且缓缓。问。南泉斩猫即不问。赵州戴草鞋。明甚么边事。师云。春来草自青。乃云。眉毛眼睛常在一处。各不相见。虽然不相见。彼此不隔线。众生诸佛常共一屋。各不相知。虽然不相知。昼夜未尝离。如今有等卤莽禅和。闻翠岩与么提持。便点胸点胁道。我会也。忽若针眼鱼吞却四大海。瘦蚊子踢倒须弥卢。又作么生商量。喝一喝云。帘疏月到床。复举盐官安国师因僧问。如何是本身卢舍那。安云。与老僧过净瓶来。僧移净瓶至。安云。却放旧处着。僧移至旧处。复问。如何是本身卢舍那。安云。古佛过去久矣。师云。国师婆心片片。未免指鹿为马。者僧只解移瓶度水。不觉放光动地。诸人要见本身卢舍那么。抴拄杖便下座。

　　晚参。四方戎马杂沓。老幼逃窜纷纷。唯有深山穷谷。理乱付之不闻。既是理乱不闻。正好商量此事。昔药山禅师因高沙弥参。山问。甚处来。高云。长安来。山云。我闻长安甚闹。是不。高云。长安虽闹。我国晏然。山云。你还从请益得。从看经得。高云。也不从请益得。也不从看经得。山云。大有人不请益。不看经。为甚么不得。高云。不道他不得。祇是不肯承当。大众。承当二字在诸人分上。大似土上加泥。虽然如是。不因柳毅传书信。何缘得到洞庭湖。翠岩门下承当底固不少。祇是不得。敢问大众。既肯承当。为甚么不得。毫牦有差。天地县隔。

　　上堂。僧问。鼓声才罢。海众云臻。觌面相呈。请师的的。师云。无毛鹞子贴天飞。进云。昔日临济大师示众有四喝。请问如何是一喝如金刚宝剑。师云。佛祖亦不留。如何是一喝如踞地师子。师云。野狐争敢近。如何是一喝如探竿影草。师云。你是黑漆桶。如何是一喝不作一喝用。师云。千山绝点埃。如何是向上事。师便打。乃云。小暑六月节。天道向东行。蟋蟀走上壁。腐草化为萤。况值月初满。日干又上吉。沐浴裁衣。经络开市。栽种牧养。件件皆宜。祇是不宜瞌睡。所以孔夫子道。朽木不可雕也。粪土之墙不可杇也。拄杖子听得山僧作如是说。出来道。长老宝华座上须是与人抽钉拔楔。何得一味世谛流布。山僧随声便喝云。你者死木头。晓得个甚么。岂不见我本师和尚云。粗言及细语。皆归第一义。大众。要见第一义么。归堂去。

　　晚参。园头送上李子一双。山僧不敢偏众独享。有一语问大众。若道得相当。与你平分。若道不得。山僧依旧偏众去也。古人道。瓜田不纳履。李下不整冠。在衲僧门下。明得甚么边事。一僧云。百华丛里过。一叶不沾身。一僧云。阿谁欠少。师皆不诺。一僧请代。师云。偷心死尽眼麻迷。石女梦中毛卓竖。

　　晚参。一七二七。无眠失食。尽力追寻。杳无消息。有消息。鼻孔眼睛都打失。大众。正当打失时如何。一僧云。通身庆快。师云。你见个甚么道理。僧拟议。师便打。

　　中元解制。请上堂。僧问。一着高一着。一步阔一步。高高峰顶如何通信。师云。有眼还如盲。进云。恁么则千峰势到岳边止。万派声归海上消。师云。转身一路作么生。僧一喝。师云。三喝四喝后如何。进云。一句全提无少剩。师云。未在。更道。进云。今日曾居士远来。设斋荐拔一句作么生。师云。遍界独露。进云。全凭一句无生忍。剑树刀山势自摧。师云。重说偈言。问。圣制告圆即不问。报本追亲事若何。师云。野水瘦时秋潦退。进云。本来真父母。佛眼觑不见。和尚还见不。师云。白云断处旧山寒。进云。恁么则旷劫椿萱恩已报。不须重诵蓼莪章。师云。　利衲僧。一拨便转。问。九旬禁足即不问。大鹏展翅事如何。师云。非汝境界。进云。扇竭沧溟无滴水。森森露出珊瑚枝。师云。信你不及。乃云。四五年来江西浙东拨草瞻风。已得大死底禅客并现前檀越所荐慈母。今日一个个教伊活。且作么生活。竖拂云。无阴阳地华重发。两三个月昼参夜参。废寝忘餐。未得大死底禅客。今日一个个教伊死。且作么生死。掷拂云。万象森罗无可睹。大众。要识大死底人么。即你本来母是。要识大活底人么。即你嫡骨儿是。而今有等活了死不得底往往认贼为子。正所谓抛却甜桃树。沿山摘醋梨。又有一等死了活不得底未免滞壳迷封。譬如困鱼止泺。钝鸟栖芦。要得子母团圆。死活一致么。翠岩更烦木上座为汝念一道无尽藏真言去也。卓拄杖。下座。

　　晚参。西天结夏。原为禁足护生。此土起期。祇贵明心见性。即今一期已满。各自思量。还曾明得心。见得性也未。若真个见得自性。则无生可护。无足可禁。无夏可结。无制可解。出没卷舒。尽在圆觉伽蓝之内。杀活纵夺。全归当人掌握之中。所以道护生须是杀。杀尽始安居。会得个中意。铁船水上浮。大众且道。铁船水上浮是杀耶。是活耶。一僧云。章江波底红尘起。西山顶上浪华生。师云。且道庞公即今在甚么处。僧云。觌面相呈。师打云。也少你一棒不得。

　　因事晚参。举宝寿和尚会下有僧参父母未生前本来面目话。久之未有省发。一日作街坊。闻二人相殴云。你得恁么无面目。豁然顿悟。归呈所得。寿印之。师云。目前个个是有面目底。那个是无面目底。众下语不契。僧请代。师云。老汉也须吃一顿始得。

　　师四十。众请上堂。僧问。满园芳菊糁黄金。闽海泥牛诞活麟。攫得白峰峰顶月。祥光耀处净无尘。四众临筵。愿闻庆赞。师云。空中寻鸟迹。进云。遍界虽无著眼处。分明一点座中圆。师云。兴化道底。乃云。与佛同年生。生平好骂佛。佛法浑不谙。世法又淈　。大众。既不通世法。又不谙佛法。如何敢骂佛。喝一喝云。大千沙界海中沤。一切圣贤如电拂。

　　九日。张不空居士请上堂。僧问。威音已前。辉天鉴地。未审以何为证。师云。山峻石头高。进云。不惑之后。耀古腾今。如何保任。师云。地肥茄子大。进云。赵州七百甲子。宝掌千岁春秋。祇如无位真人寿年多少。师云。苏州有。杭州有。进云。恁么则腹里婴儿头似雪。岩前石虎吼如雷。师云。借人面具舞三台。乃云。有生有灭。识锢情封。无灭无生。澄潭止水。直得两头俱坐断。一法不当情。犹是歧路边事。到家一句作么生道。采菊东篱下。悠然见南山。复举庞居士偈云。易复易即此。五蕴有真智。十方世界一乘同。无相法身岂有二。大众。你看者俗汉子被马大师钝置一上。便能廓清五蕴。吞尽十方。诸人要见无相法身么。竹马才离步。霜华又到头。

　　授戒。晚参。参禅不受戒。骐骥蹄先坏。受戒不参禅。秋月罩云烟。禅戒俱不明。生生坠火坑。禅戒俱透彻。与佛何殊别。蓦竖如意云。大众。还见佛么。若向者里见得。则禅即是戒。戒即是禅。自无偏枯之獘。岂有先后之殊。若是中下二机。未能直下领略。必先受戒。以约身心。然后参禅。以开知见。知见既正。则不被一切境界之所摇动。所以道心缚于境界。觉想智随转。无所有及胜。平等智慧生。大众且道。如何是平等智慧。抚几云。雨催燕子归巢疾。风撼桐花落槛迟。

　　古雪哲禅师语录卷四
嘉兴大藏经　古雪哲禅师语录


　　古雪哲禅师语录卷五

　　嗣法门人传我等编

　　住翠岩寺语录

　　熊少宰陈司理等为师四旬入山设供。请上堂。僧问。法王法诞喜重逢。台旆联翩陟梵宫。万指临筵齐侧耳。祈师一语寿寰中。师云。北斗面南看。进云。恁么则瑞草生嘉运。林华开早春。师云。铁笛横吹宇宙清。进云。直得迦叶峰头祥雾起。钵盂山畔庆云生。师云。众宰辅证明。进云。少宰寿章中道。天童怀嫡乳。白法竖宗风。未审嫡乳在甚么处。师竖拂子。进云。恁么则处处逢弥勒。门门遇善财。师云。放汝三十棒。乃云。年登强仕一无成。鹤发催人两鬓生。何意文星耀寒谷。松杉深处降台旌。台旌既降。翠窦增辉。曲录高升。合谈何事。若说忘形死心。正是枯桩系癞马。更或行棒行喝。何殊操瑟立齐门。到者里毕竟作么生即得。竖拂云。见么。一处真千处百处一时真。一处见千处百处一时见。譬如师子之毛。无一茎不是金色。栴檀之木。无一片不具幽香。在天而天中高明。在人而人中尊特。在朝而朝无獘政。在野而野无怨言。乃至红尘堆里。闹市头边。若俗若僧。若男若女。一一天真。一一明妙。更无毫发隐覆。祇贵直下承当。所以道若人见幻本来真。是则名为见佛人。圆通法法无生灭。无灭无生是佛身。大众。要见佛身么。年年骖野鹤。蹋破岭头云。复举裴相国游洪州开元寺。睹壁间所画高僧像。遂问黄檗禅师云。仪容可观。高僧何在。檗呼裴休。裴应诺。檗云。高僧何在。裴当下大悟。师云。黄檗固是作家炉　。善能点铁成金。裴相国不昧夙因。等闲一拨便转。诸人还知二大老针芥相投处么。卓拄杖云。蓦地唤回霜夜梦。抬头唯见月当空。

　　独尊上座请上堂。僧问。空劫以前。本自无生。无生即不问。预庆事如何。师云。一片月生海。几家人上楼。进云。此犹是学人疑处。直截一句请师道。师云。白鼻昆仑舞柘枝。问。四十年来诸惑尽。高提白棒指群迷。指迷法要。愿垂慈示。师云。明月芦华君自看。进云。恁么则两头俱坐断。八面起清风。师云。十八滩头鸟作窠。进云。人人咸和无生曲。愿祝吾师寿万春。师竖拂云。者个寿年多少。进云。与水牯牛同春。师乃竖拂云。大众见么。三世诸佛向者里示现受生。分身百亿。移华兼蝶。至历代祖师向者里垂丝掷钓。抛三放两。买石得云。饶翠岩到者里毕竟如何施设。不入洪波里。争见弄潮人。

　　中旭耆宿送僧伽黎至。请上堂。僧问。千佛送袈裟。庆世尊之成道。耆衲呈法服。祝和尚之遐龄。未审其中事是同是别。师云。千华丛里一华新。进云。可谓今古应无坠。分明在目前。师云。刹竿头上风车子。僧礼拜。师乃云。金色伽黎异样精。线行畦路似生成。披来独踞华王座。说法分明不是声。既不是声。所说底是何法。还有证据得底么。若证据得。便见得一切色是佛色。一切声是佛声。梦幻泡影全体无生。涅槃妙心当阳显露。所以道尘说。刹说。炽然说无间歇。既无间歇。因甚十个到者里有五双不闻。委悉么。剑阁路危终易度。赵州关险实难行。复举阿难问迦叶尊者云。世尊传金襕袈裟外。更传何物。尊者呼阿难。难应诺。尊者云。倒却门前刹竿着。大众。推倒即易。扶起即难。翠岩今日为阿难扶起刹竿去也。卓拄杖一下。喝一喝。下座。

　　诸郡化士归。上堂。敲遍千门万户。戴月披星奔走。四海五湖。冲寒犯暑。忘躯为法。堪作典型。垂手入廛。是大化主。众生悭囊既破。衲僧功行齐圆。所以道为人如为己。身彼此事办。正恁么时。自他兼利一句作么生道。数点方外云。几处人间雨。复举黄龙南禅师因化主归。上堂。世间有五种不易。一化者不易。二施者不易。三变生为熟者不易。四端坐受食者不易。更有一种不易是甚么人。良久云。聻。便下座。大众。黄龙祇知有难。不知有易。翠岩即不然。世间有五种不难。作么生是化者不难。随色摩尼耀胆寒。作么生是施者不难。泥弹博将金弹丸。作么生是变生为熟者不难。一气炊成恣饱餐。作么生是受者不难。溪壑同归沧海宽。且道第五种不难又作么生。黑华猫子面门斑。香城请上堂。借顺公法座。展太白家风。谁解当机。互相酬唱。僧问。众僧塔样即不问。如何是无缝塔。师云。铁蛇钻不入。进云。既是本无缝罅。为甚今日始得合却顶子。师云。不因夜来雁。争见海门秋。问。古镜重开。顺翁法席仍旧。浮屠圆顶。翠岩机用斩新。斩新句子乞师垂示。师云。山空云自在。进云。恁么则含灵俱有赖。无处不腾辉。师云。天净月孤圆。问。慈风普扇。众灵归窣堵波中。翠窦重辉。遍界立达摩峰下。因甚又离宝所。特降香城。师云。户外竹敲千嶂月。进云。临济正宗。委在和尚。因甚正法眼藏向瞎驴边灭却。师云。觌面有机人不荐。问。白雪溪头古道场。多年个里绝商量。今朝喜见金毛现。不审如何为举扬。师云。声前有路超今古。进云。如何是无缝塔。师云。适来已道过。进云。如何是塔中人。师云。鼻孔无半边。乃云。空华落处洞无痕。谁解生前究此源。云里堵波新露颖。直令枯骨尽沾恩。大众。兵戈之后。处处白骨遍野。目击凄然。生无所托。死无所归。此等盖为生时唯贪世乐。没后不免沉沦。及至礼骨鞭尸。迟了八刻。我辈衲僧家高蹈世表。不与物移。名利不干怀。得失不为念。生则以丛林为家。死则以普同为塔。既无暴露之惨。又无冻饿之忧。正好向百骸未散之前。究取本源一着。便见六道四生。生生死死。苦乐逆顺。皆如空华。都无实有。昨来请启中道。搐鼻示人。久歇堀中师吼。点胸蹑岭。重闻天外龙吟。竖拂云。大众。即今顺婆婆与真点胸同在山僧拂子头上作大师子吼了也。诸人还闻么。其或未闻。不免再打葛藤一上。要知此事。便如造塔一般。虽是现成山水。现成石头。若无青乌选择。巧匠琢摩。终不能成。始自开基定向。终至叠石合鑯。方是歇手时节。我辈学道亦然。本源佛性虽是现成。若不遇明眼宗匠指点琢摩。终成废器。始自腰包行脚。拨草瞻风。终至　地一声方是合鑯时节。非特我辈为然。即从上佛祖及天下诸善知识各各有一段合鑯时节。正恁么时。如何是合鑯底句。一点锋铓露。千峰瑞色新。昔有僧问古德。如何是无缝塔。德云。囫囵砖。翠岩即不然。或有问如何是无缝塔。但向他道。一层山石一层灰。如何是塔中人。团圞相对坐。共语不知名。

　　开炉。上堂。一住溪头寺。五开没焰炉。谁是铜头客。当机捋虎须。僧问。库楼新就。七尺单成。个个剔起眉毛。明明诸佛同体。请问如何是诸佛底体。师云。石头土块。乃云。打开自己库藏。一物浑无。运出自己家珍。受用不尽。三世诸佛受用不尽。历代祖师受用不尽。一切众生受用不尽。既是受用不尽。因甚一物浑无。者里荐得。石头土块尽是精金。脱或未然。玉殿琼楼翻成蔓草。正恁么时。炉　弘开。转凡成圣一句作么生道。万机休歇无余事。正是心空及第时。

　　上堂。僧问。倒握乌藤。乃佛乃祖之宗纲已振。安居半月。锻圣锻凡之炉　且精。祇如非圣非凡。非佛非祖。又作么生。师云。百尺竿头舞柘枝。进云。恁么则道泰不传天子令。时清休唱太平歌。师云。须弥因甚倒却一角。僧拟议。师云。未明三八九。不免自沉吟。进云。承师有言。库藏揭开。万叠银山成粉碎。祇如银山粉碎。是者边事。那边事。师云。海枯终见底。进云。向上还有事也无。师云。有。进云。如何是向上事。师云。今日不打阇黎。进云。家珍运出。一茎青草现琼楼。祇者一茎草因甚如此奇特。师云。大地无人识。进云。祇知樵子径。那晓鸟道行。师云。直饶行鸟道。终未达其源。乃云。山僧近来咳嗽。肌肤未老先皱。无力旦望。五参一句与君说透。且道是那一句。咳嗽一声。便下座。

　　观初禅人请上堂。僧问。禅律并开。人天普会。共住之要。尸罗为先。尸罗即不问。如何是恁么事。师云。十八滩头鸟作窠。乃云。千里百里。担囊负钵。皆是为戒而来。其奈翠岩无戒可授。三年五年。摩裈擦裤。皆是为法而住。其奈翠岩无法可传。既无戒可授。又无法可传。今日登坛。凭何利物。竖拂云。四角团圞无底钵。当阳拈出莫迟疑。

　　愿海旋沆四禅人请上堂。愿海旋沆修净供。供养四海僧伽众。承兹胜行涤前愆。烈焰炉中飞彩凤。喝一喝。

　　灵峰不立耆旧三周忌。志充禅人请上堂。修身慎行。保全发肤。菽水承欢。左右奉养。是人子事亲之孝。方袍圆顶。执侍巾瓶。无思不服。唯命是从。乃弟子事师之孝。且道衲僧家以何为孝聻。喝一喝云。若明得者一喝落处。则无恩不报。无德不酬。脱或未然。听取葛藤。妙性圆明。离诸名相。本来无有。世界众生。因妄有生。因生有灭。生灭名妄。灭妄名真。释迦老子为汝诸人一槌粉碎了也。试问大众。既是无有生死。为甚不立。耆旧化去三年。影也不见。竖拂云。还见么。祇凭此段真消息。戴角披毛遍刹尘。

　　体幻禅人等偕普明尼请上堂。僧问。倾囊敬饭五湖僧。不待金牛唤始明。法令已行三界外。请师一语示无生。师云。空中骑铁马。进云。渠侬尽是英灵汉。为甚转身不得。师云。被底放风筝。乃云。苾刍苾刍尼。求戒复求法。弟兄十二人。人人不欠乏。既不欠乏。复求何事。沙囊如未开。杯蛇难自吐。

　　成道日。开大锅请化主募大殿。兼谢何介甫居士斋。

　　上堂。僧问。灵峰亲坐断。万象寂无形。正眼从兹豁。谁看中夜星。师云。玉华坠处山河隐。进云。始本原不二。悟境何多门。师云。金锡敲时虎豹惊。进云。恁么则掀翻海岳求知己。拨乱乾坤见太平。师云。古庙里师子。乃云。夜半睹星悟道。锅是铁造。毫端现宝王刹。千重百匝。种谷决不生粟。介尔景福。且道各化一方。有何所长。铁船款乃泛沧浪。

　　打七。晚参。七日便要悟道。一锹便要挖井。井深必假工成。道近刹那可省。且道省后如何。雪覆万山寒。孤峰仍露顶。

　　除岁。大觉和尚寄天童先和尚顶相至。上堂。巍峨顶相千圣难窥。赫奕威光万灵叵测。一一骑声盖色。头头迈古超今。遍现百亿州都。了无踪迹。历尽尘沙岁月。杳绝春秋。若非嫡骨儿孙。争解全身描出。大众。大觉法兄以至公无我之手眼。描得至尊无上之面目。毫发无差。远寄西江。以表同门法印。适来迎笑堂中已自当阳展示。诸人还曾亲见也未。若也见得亲切。便可遐畅先宗。扶衰起獘。其或见刺未抽。不免重重指注。遂展手云。见么。人生相识贵知音。水入水兮金博金。泗洲圣向扬州现。铁树华开香满林。

　　岁朝大雪。恒辉知浴五旬初度。请上堂。僧问。元正启祚。万物咸新。斩新条令即不问。如何是本来父母。师云。恒辉遍界。进云。如何是现在父母。师云。遍界恒辉。进云。如何是未来父母。师云。个个绝囊藏。进云。三世父母蒙亲指。报恩一句请师宣。师云。一枝梅绽万家春。进云。恁么则万邦歌舜化。千古乐尧年。师云。祇知白雪寒侵骨。谁信红炉冻杀人。问。新年头佛法即不问。尼父因甚五十犹学易。师云。春风初解冻。乳燕渐归巢。进云。如何是易。师云。太极收不得。乃云。父母未生前恒辉遍界。父母既生后遍界恒辉。与么见得。便知四十九年无非可断。百千万岁无寿不延。是故贤圣生时瑞雪庆云常现。象龙所至深渊峻石俱灵。然虽如是。欲明石里无瑕玉。须荐生前不老人。卓拄杖。下座。

　　晚参。若论此事。譬如野火烧山一般。星星之火顺风一吹。纵使万壑千峰。枯枝腐草一时鞠为灰烬。且道烧尽后如何。青山依旧白云中。

　　上元。留两序兼荐玉庵承公。上堂。灯月交辉未为真照。主宾互换方见作家。若非异目超宗。争解同生同死。所以建大厦非一木之能。济巨川非一人之力。然静久思动。人之常情。去去又来。丛林通例。且坐断去来。不涉动静一句作么生道。击拂云。棒头喝下承当得。遍界无非碧玉庵。

　　晚参。一期曾未竟。心识已纷飞。壁角抄方语。闲房话别离。曲谈犹梦梦。直指谩孜孜。珍重参玄客。精神莫浪施。复举芝禅师上堂云。翠岩路险巇。举步涉千溪。更有洪源水。滔滔在岭西。师云。山僧即不然。翠岩路坦平。南北任君行。谁信鼓钟石。朝朝夜夜鸣。

　　解制。上堂。昨日有人从河北来。却得江西信。说道西山顶上去冬冻折一株老松。压倒五百人家屋子。今春铁树宫前又被人偷去一员古井。唯有杏华村里无底草鞋甚贱。一分买得一双。诸人明日出山去。各须买取。不得忘却。便下座。

　　涅槃。上堂。僧问。未离兜率降王宫。处处岩花绽晓风。向道如来原不灭。双林何事去匆匆。师云。竹密不妨流水过。进云。恁么则石火电光追不及。大千沙界现全身。师云。如何是世尊底全身。僧弹指。师云。且莫认奴作郎。问。毗蓝初诞。已显本具之尊。双树言归。直示无生之体。请问如何是无生之体。师云。迟日江山丽。进云。九天云影净。遍界悉清辉。师云。瞎老婆吹火。乃云。毗蓝园里不曾生。双林树下何曾灭。祇此不灭与不生。便是眼里黄金屑。所以世尊道。若道吾灭度。即非吾弟子。若道吾不灭度。亦非吾弟子。毕竟如何。到江吴地尽。隔岸越山多。复举秦跋陀禅师问生法师云。法师讲何经。生云。涅槃经。陀云。如何是大涅槃。生云。涅而不生。槃而不灭。不生不灭。是涅槃义。陀云。者个是如来涅槃。那个是法师涅槃。生云。涅槃之义。岂有二耶。某甲祇如此。未审禅师如何。陀竖如意云。见么。生云。见。陀云。见个甚么。生云。见禅师手中如意。陀将如意掷地云。见么。生云。见。陀云。见个甚么。生云。见禅师手中如意堕地。陀云。观公见解。未出常情。何得名喧宇宙。生不能加答。大众。生公说法。能使顽石点头。因甚向跋陀面前重重纳败。益见画饼不可充饥。敌胜还他师子。敢问现前大众。如何是大涅槃。众下语不契。乃云。诸人要见大涅槃么。雨洗淡红桃萼嫩。风摇浅碧柳丝轻。下座。

　　结夏。上堂。僧问。三月安居。泥里洗土。剿绝一句作么生道。师云。雨花桥畔水。今古向东流。进云。莫是他安身立命处么。师云。逐逐驽骀步。且非师子花。进云。龙得水时添意气。虎逢山势长威狞。师云。方木逗圆孔。乃云。疾风暴雨来。满庭水漉漉。不必再三请。我自登曲录。中途不许停。古庙不许宿。拶断虚空筋。舌头原是肉。喝一喝。复举庞居士偈拈云。护生须是杀。尼寺觅胎发。杀尽始安居。枯桩系老驴。要会个中意。泥蛇咬鳖鼻。铁船水上浮。热处冷飕飕。大众。庞公葛藤已为汝等剿绝了也。还有直下知归底么。脱或未然。九旬策起双眉看。一点疑消万法通。

　　端午。上堂。僧问。天童先和尚云。到底输却自家宝。如何是自家宝。师云。持灯觅火人无数。进云。一刀斫尽虚空时如何。师云。你刀子在甚么处。进云。礼拜去也。师云。口衔羊角。乃云。五月五。是端午。河下竞龙舟。乡间缠角黍。往来今古人。岁岁常如此。衲僧家。越今古。日夜不曾眠。克期超生死。且道生死作么生超。击拂云。悬崖撒手后。遍界赤条条。复举天童山翁和尚因僧问。人间此日划龙舟。鼍鼓声声竞碧流。林下道人无别事。请师显露个宗繇。山展拂子。僧云。恁么则觌面无私去也。山云。刺瞎汝眼。大众。觌面无私。近来禅和个个会说刺瞎汝眼。十个有五双茫然。试问大众。拂子在山翁和尚手里。不曾动着纤毫。因甚却刺瞎者僧眼。若也会得。尽大地无一纤毫过患。若也不会。直须到西天问取阿那律。

　　晚参。武宁细茶是化来供众底。进贤黑豆是供山僧底。供养山僧底大众有分。供养大众底山僧亦有分。山僧与大众非二亦非一。众中未得入头底直须荐取山僧。已得入头底须向大众边会取。即今茶已饮了。豆已吃了。大众边事且置。祇如山僧终日与诸人同行同住。同坐同起。还有亲见山僧面目底么。试出来说说看。一僧云。武宁细茶。师云。武宁细茶与山僧面目有甚交涉。僧云。有水皆含月。无山不带云。师以如意连打两下。

　　上堂。禁足半阅月。足不离地走。赤肉团边无位人。汗珠日落两三斗。大众。无位真人本无相貌。因甚却有汗出。还知么。月色和云白。松声带露寒。昔临济祖师上堂云。汝等诸人赤肉团上有个无位真人常在面门出入。未证据者看看。时有僧问。如何是无位真人。济拦胸擒住云。道。道。僧拟议。济拓开云。无位真人是甚么干屎橛。长沙和尚闻之乃云。万法一如不用拣。一如谁拣谁不拣。即今生死本菩提。三世如来同个眼。大众。二老尽力提纲。争奈时流不免错认。互说异端。所以差以毫牦。失之千里。翠岩也下一着。要与二大老相见。卓杖云。猛虎咬大虫。泥蛇吞鳖鼻。

　　上堂。僧问。把住则黄金失色。放行则瓦砾生光。不逐四时凋。不落圣凡数底来。未审把住即是。放行即是。师云。葫芦牵蔓上长空。进云。只如龙吟雾起。虎啸风生又作么生。师云。姑苏城外寒山寺。黄鹤楼前鹦鹉洲。僧举坐具云。有意气时添意气。不风流处也风流。师云。如何是风流底句。进云。口吞佛祖。眼盖乾坤。师云。好与三十棒。问。如何是诸佛出身处。师云。马腹驴胎。进云。薰风自南来。殿角生微凉。意旨如何。师云。前三三。后三三。乃云。山僧昨晚与堂主商量道。天气炎烝。说得几句淡话也不济事。明早不升座也罢。堂主云。旦望五参。诸方常套。既为求法。岂惧炎烝。犹冀慈悲。以法布施。山僧云。诺归到室中。不觉酣睡。忽作一梦。梦见瞌睡魔王与尖觜蚊子在僧堂中厮闹甚喧。瞌睡魔王道。你者畜生太煞无状。我此堂中兄弟个个是克苦真参底。三更五更不眠不坐。你何得贪己口腹。啾啾乱鸣。咂彼肌肤。蚊子道。你者魔王且莫懵懂。古往今来被你魔过多少禅和子。如螺蛳蚌蛤。昏昏昧昧。空丧天日。吃尽无限生受。盛尽无限香板。若不是我深锥痛劄。争得睡眼豁开。两个喧竞不已。云门扇子忍俊不禁。从旁跳出。扑地与伊一击。两个直得疾走无边。忽报钟鸣。山僧醒来。始知是梦。大众。昨夜床上作梦。今朝座上说梦。且道梦话还当得上堂法语也无。若道当得。尽大地人无有一个不作梦者。又用祖师西来作么。既当不得。今日上堂。当说何法。还闻么。其或未然。待你睡醒来。再与你道。

　　上堂。僧问。大颠摈首座。翠岩摈堂主。是同是别。师云。天地悬隔。进云。大颠摈首座。淆讹在甚处。师云。指东瓜。骂葫芦。进云。依稀似曲才堪听。又被风吹别调中。师云。果然。问。傀儡线断事如何。师云。六月卖松风。人间恐无价。乃云。六月卖松风。人间恐无价。若到翠岩门。一文也不直。何谓如此。山深无六月。大众。诸人个个在深山中经冬过夏。还识山中景况么。脱或未知。山僧为汝指出。卓拄杖云。桃花流水杳然去。别有天地非人间。

　　慧习耆旧六旬。请上堂。僧问。金风飘则梧叶落。玉露降则桂子生。如何是未生前事。师云。珠峰头倒卓。进云。已生后又如何。师云。溪水向东流。进云。此犹是衲僧现成途辙。拨转上头关又作么生。师云。脚跟下痛与三十棒。进云。常将日月为天眼。指出须弥作寿山。师云。须弥未为峻。日月未为明。且道如何是高明底句。僧便喝。师云。喝即不无。须是有句始得。进云。如何是句。师云。礼拜着。进云。将谓胡须赤。更有赤须胡。师云。今日且放过。问。祖祢边事即不问。祝延一句是如何。师云。海棠花发正新秋。进云。祝延一句蒙师指。水牯牛有多少甲子。师云。背阴山子向阳多。进云。恁么则春秋不相涉。乾坤弗能收。师云。你道潘阆倒骑驴。因甚跌杀王番绰。进云。谢师答话。师云。有甚么交涉。乃云。六十岁处胎出胎。即绍伏陀密多之衣钵。六十年学道得道。可继顺瑛二老之芳尘。然此亦是曲徇时宜。大权方便。故示有佛有祖。有出有入。有得有失。有促有延。聊将蜜果子换汝苦葫芦。若约衲僧分上。本无许多事。所以道我智力如是。慧光照无量。寿命无数劫。久修业乃得。竖拂云。大众。者个岂不是慧光。且道修习何业。得如是长寿。击拂云。合掌柏凝千古翠。青莲石喷万秋香。

　　斫柴回。晚参。若论此事。便如斫柴一般。山愈深柴愈厚。柴愈厚故刺愈多。刺棘既多则下手最难。须是有权巧方便始得。你若眼目不清。气力绵眇。刀子又钝。下手又不子细。非但不能取柴。连手脚亦刺得稀烂了。又有一等刀子也快。气力亦充。眼目亦精明。祇是不肯着力。虽到山中。东觑西觑。不觉夕阳斜照。一日过了。收拾归来。非但无可蓄积。即炊茶饭亦不足。及至风雨霜雪依前。不免冻馁之患。若是个具眼老樵。预先看定某山柴深。某山柴浅。某处路直捷。某处路萦迂。然后紧峭芒鞋。磨快刀子。一到山中。便将荆棘一刀斫尽。然后取柴。纵有通红山查。绝好毛栗也不暇顾。一气斫完。收拾挑归。归到家中。放下担子。飏下柴刀。不知何者为柴。何者为刺。但遇烹茶炊饭时信手拈来。用之不竭。一任寒风萧萧。冻雪飘飘。香积厨中焰倍高。众中有等影响禅和毕竟道。翠岩譬喻得不亲切。何故。此事原不假功勋得。岂向外边求。才出门时已蹉过了也。大众。蹉过且置。祇如不蹉过一句作么生道。众默然。师云。既道不得。今晚直捷为你们道破。遂拈拄杖一齐打散。归方丈。

　　解夏。上堂。社燕巢空。秋林木落。消息分明。时人不觉。意下丹青。纷纷图度。休图度。杨歧驴子三只脚。喝一喝。下座。

　　王行达行立居士荐亲。请上堂。僧问。超凡入圣即不问。了生脱死一句作么生道。师云。当阳无向背。进云。未审王氏所荐二亲归何国土。师云。并蒂芙蕖火里栽。乃云。树欲静而风不息。子欲养而亲不存。废诗停社遥相慰。何似谭宗共报恩。大众。罔极恩深。殒形莫报。纵使生事以礼。死葬以礼。祭之以礼。亦不过世间之孝。惟有佛力法力。贤圣僧力。是破闇之明炬。出苦之梯航。使其永断苦轮。高升乐土。岂不是人子之大孝。然尤有一等信根微劣底便道。人生在世。亲逢知识。耳提面命尚不能领略。何况殁后神识杳冥。焉能闻法超升。殊不知世人之情。逢乐境则耽恋不舍。遇苦境则厌离心生。因其厌离之际便有可化之机。譬如渡章江相似。中流忽遇怒浪惊涛。即平日极不信心者亦同声疾呼观音名号。是故三世诸佛视此苦海众生如一子想。所以乘机化导不遗余力。我等才起一念厌离心。便与诸佛感应道交。截流到岸。更复何疑。虽然有苦有乐。有升有沉。有欣有厌。有佛有众生。盖是常情。且道宗乘中事如何理论。竖拂云。会么。香飘丹桂知无隐。月堕金茎在处明。

　　黄山恒证禅师请上堂。僧问。太白令行天下。滹沱灯耀十方。分灯列焰即不问。千里同风事若何。师云。天涯海角同肝胆。楚水吴山不隔尘。进云。若非亲得天童旨。焉能普应大千机。师云。秋风吹八极。木落露千山。进云。恁么则均沾法乳去也。师云。壁上画棋盘。乃云。天都峭拔别是人间。洪井幽深信非凡境。古佛光摇四面。面面辉煌。白云淡锁千峰。峰峰挺秀。若作境致会去。蹉过黄山法兄。若作玄妙商量。辜负翠岩长老。直饶总不恁么。未免堕坑落堑。正恁么时。同参一句作么生道。慈光直射西峰上。翠霭高凝紫石间。复举马祖遣僧驰书讯径山钦禅师。钦开缄。见书中祇画一○相。乃拈笔于○相中着一点。依旧封回。后来忠国师云。钦师犹被马师惑。师云。马祖摇头。径山摆尾。大小国师靴里动指。下座。

　　开炉。圣修禅人请上堂。师升座。维那白槌云。谛观法王法。法王法如是。师云。文殊来也。诸人还见么。那出众作礼。师云。将谓是文殊。那云。适来也不差。师云。犹隔天涯在。那云。小阳时至。炉　宏开。锻炼圣凡。凭何旨的。师云。眉间迸出吹毛剑。进云。恁么则焰里明珠光灿烂去也。师云。莫将黄叶作金钱。乃云。圣凡修证路千差。眼里金尘耳里沙。炉面拨开山寺火。眉须堕尽见丹霞。大众。弥天烈焰已拨开了也。木佛舍利。灿烂光明。已当阳呈露了也。诸人还见么。若也见得。便可大开炉　。锻圣锻凡。脱或未然。竖拂云。火星迸也。急须照顾眉须始得。

　　古雪哲禅师语录卷五
嘉兴大藏经　古雪哲禅师语录


　　古雪哲禅师语录卷六

　　嗣法门人传我等编

　　住翠岩寺语录

　　佛成道日。澹庵庄内翰送大狮子吼额至。洪炉禅人请上堂。僧问。南浦云开。宗风大扇。西山日出。祖印重光。法窟当兴即不问。狮王大吼事如何。师云。野狐倒退三千里。进云。可谓正觉峰前千古秀。无云岭上一枝新。师云。风吹石臼念摩诃。进云。全凭补衮调羹手。拨转如来正法轮。师云。大家共证明。问。灵山正令。翠岩权衡。祇如高沙弥来。和尚作么生接。师云。不入洪炉里。争见是精金。问。一句当阳真面目。千圣传来尽无为。无为即不问。如何是真面目。师云。扑碎菱花镜。通身是慧光。僧礼拜。师乃云。王宫初降日。已作狮子吼。何事入深山。特地观星斗。还会么。洪炉焰焰浪花飞。雪白眉毛生脑后。复举苏东坡内翰参佛印禅师。值入室次。印云。此间无坐榻。学士来作甚么。士云。暂借和尚四大作禅床。印云。老僧有一问。学士若道得即请坐。若道不得。输下玉带子。士云。请和尚问来。印云。老僧四大本空。五蕴非有。学士向甚么处坐。士无语。遂留玉带以镇山门。大众。东坡无语且置。试问诸人还道得否。众下语不契。师云。三千剑客今何在。独许庄周定太平。

　　熊少宰送大雄宝殿金额至。小参。佛恩难报。佛法难闻。佛理难明。佛世难值。所以教中道。诸佛出世如优昙钵罗华时一现耳。大众。要知三世诸佛不离自心。是故自心众生灭则佛现。自心众生生则佛隐。然一切众生生灭流注。念念不停。争得诸佛时时出现。诸佛既不现则一切佛法亦不现。一切佛宫殿亦不现。一切佛妙庄严具亦不现。一切佛三十二相八十种好亦不现。一切佛殊胜希有事亦不现。既皆不现。则一切众生无由瞻仰。无由起信。无由种天人之福。无由越三涂之苦。无由闻难闻之法。无由报难报之恩。譬如翠岩祖庭自淹没以来。殿阁庄严一切化为乌有。四乡善士虽欲植福。无地可植。虽欲闻法。无处可闻。虽欲报佛深恩。无因可报。幸有护法善神先悬雪上之谶。诸山耆旧同罄钵中之余。诸大宰官居士或以翰墨为佛事。或以金玉为佛事。或以赞扬为佛事。或以毁谤为佛事。乃至五湖衲子半夜敲门。频年击柝。口劳舌沸。骨露皮穿。所以嵯峨宝殿顿还唐宋旧观。焕烂银钩倍增岩峦秀色。山僧本是一个精光穷汉。上无片瓦。下无卓锥。道不足以恢弘佛祖。德不足以感动天龙鬼神。智短才疏。缘微福薄。岂能建立大功。成就大事。此盖全赖护法耆旧及诸贤衲之力。今则佛殿已成。佛恩已报。且道如何是诸佛正法。试举个古人公案与列位商量。昔梁武帝问达摩祖师云。朕自即位以来。造寺度僧不计其数。未审有何功德。摩云。无功德。帝云。为甚无功德。摩云。此是人天小果。有漏之因。帝云。如何是真功德。摩云。净智妙圆。体自空寂。如是佛法。不以世求。大众。对病下药。因时制宜。须是达摩祖师。若是翠岩即不然。或问造寺度僧有何功德。但向他道。水涨船高。泥多佛大。或云。如何是净智妙圆。体自空寂。但向他道。明辰上正梁。大家齐着力。

　　竖天人师殿。上堂。雪中宝殿久已呈祥。云里画梁兮朝方竖。布金施粟。檀那深植无漏之因。竭力劳心。衲子同圆未了之愿。大功既就。大用全彰。大智洞然。大机普应。转法轮于尘际。现宝刹于毫端。直得百亿虚空同声喝采。恒沙诸佛靡不光临。所以道我此道场如帝珠。十方诸佛影现中。大众。即今四众毕集。万指围绕。岂不是现底影子。且道诸佛在甚么处。竖拂云。一梁耸拔青霄上。六户常明翠窦间。

　　开炉。上堂。山僧自住翠岩以来。七载之间。八度结制。皆以五七间败屋为禅堂。以三寸舌头为炉　。以铁如意子为钳锤。冷灰堆里间或爆出一颗两颗。祇是不堪上眼。独有今年迥与寻常不同。九夏三秋之间却以六七十里山溪为禅堂。以牵板篾缆为炉　。以汀州清流树为钳锤。一期之间锻炼得一伙铜头铁额汉。个个可以为梁为栋。大众。若据山僧见解。一向用底却是小炉　。谓之作死马医。纵使医得活来。不耐风霜。不靳熬炼。今年用底却是大炉　。若能受得。即成一行三昧。又谓之妙庄严三昧。无尽藏三昧。大众且道。今冬结制还是用大炉　邪。小炉　邪。喝一喝云。触目不会道。运足焉知路。

　　迎佛登殿。晚参。佛殿虽有新旧。佛身原无大小。随分拈一毫头。尽现八十种好。拈杖云。者岂不是一毫头。还见八十种好么。喝一喝云。直饶亲见得。也是眼里黄金屑。

　　除夕。解制。熊少宰设普茶。请小参。一岁除。群机息。仓廪虽罄空。且无私债逼。祖师禅。休外觅。断砖碎瓦尽隋珠。木头竹叶皆荆璧。衲僧家。须委悉。百年三万六千朝。回首看来驹过隙。既解制。重打七。自己心头须着急。心头不急眼不开。未免因循虚度日。且道不虚度时如何。净名原是老维摩。

　　陈行遂居士请上堂。僧问。共说无生话。千古羡庞公。檀那今再请。烦师一线通。师云。蒿箭射虚空。僧礼拜。师乃云。蒿箭射虚空。虚空百杂碎。全机独露时。超出世出世。大众。随顺悭贪嫉妒。嗔恚愚痴。造种种业。受种种苦。是世间法。勤修六度万行。永断九结十使。乃至菩提涅槃。真如解脱。是出世间法。世间法如病。出世间法如药。以无上之妙药起必死之膏肓。病尽药除即妙剂灵丹。亦成长物。所以道众生罪业深可怖。于百千劫不见佛。漂沦生死受众苦。为是等故佛兴世。蓦竖拂云。佛已出兴也。诸人还见么。若也见得。则无罪不除。无愿不遂。可以尽凡情。可以跻圣位。脱或未然。好将江上沫。觑等梦中身。

　　无改优婆夷请上堂。三冬无暖气。止水不藏龙。一语具三玄。琼花开碓觜。所以有时恁么。有时不恁么。有时恁么中不恁么。有时不恁么中却恁么。有如是操略。得如是自在。乃能东涌西没。纤毫无改。出生入死。随地称尊。且道正当恁么时如何。山尽疑无路。溪回别有村。

　　出郡归。晚参。举临济大师示众云。有一人常在途中。不离家舍。有一人常在家舍。不离途中。且道那个合受人天供养。大慧云。贼身已露。师云。山僧出郡数日。便不在家。你们终日在家。便不曾出路。作么生说个常在途中。不离家舍底意旨。众下语不契。师云。山僧为汝拈出。一句定纲宗须是大慧老汉。一语分玄要还他临济大师。且道翠岩又作么生。击香几云。单重交拆。

　　古眉山侄禅师请上堂。坐断十方时。声不是声。色不是色。密移一步处。山依旧是山。水依旧是水。于密移处荐得。便能显大机。发大用。权衡佛祖。提唱宗乘。不向毒海里汩没。于坐断时便休。终是鹘臭布衫。炙脂帽子。所以道从天降下则贫穷。从地涌出则富贵。门里出身易。身里出门难。正恁么时。如何是身里出门底句。颔下眉毛倒插天。南山起云北山雨。复举杨歧禅师上堂云。薄福住杨歧。年来气力衰。寒风吹败叶。犹喜故人归。啰啰哩。拈起死柴头。且向无烟火。大众。杨歧远祖提持个事如指诸掌。争奈熟处难忘。翠岩则不然。薄福住翠岩。天寒发不芟。故人从远至。默对口喃喃。既是默对。因甚口喃喃。澄潭不许苍龙蟠。

　　上堂。以洴澼纩为事。须有不龟手之药。以射猿猴为事。须有养由基之箭。以超生死。越涅槃为事。须有烁迦罗之眼。此眼一开。方能办龙蛇。别缁素。梯航万有。津济群灵。所以道生死海中以眼为津梁。然此亦是曲为。今时途中受用即不无。向上一着即未在。且如何是向上一着。戳瞎烁迦罗眼后。黧奴白牯尽扬眉。复举仰山问中邑禅师。如何得明见佛性。邑云。譬如一室六窗。内有一猕猴。外猕猴唤云。猩猩。内猕猴应诺。如是六窗俱唤俱应。山云。承和尚譬喻。无不明了。或若内猕猴睡着时如何。邑下禅床。执山手云。猩猩。与你相见了也。大众。能近取譬。中邑可谓仁矣。惜乎被仰山一拶。未免手忙脚乱。翠岩即不然。或有问如何得明见佛性。劈脊便棒。何故。免得猩猩贪瞌睡。劳他六户唤频频。

　　涓涓胡佛子等披剃。请上堂。僧问。凡胎刀下尽。顶相历然彰。棒下无生旨。请师为举扬。师云。霜叶已辞原上树。进云。与么则亲入洪崖社。凡心即佛心。师云。冰花尚锁洞中泉。僧礼拜。师乃云。百千佛法不出一掌。直下知归犹隔霄壤。既是知归。因甚又隔霄壤。九苞凤尚萦金网。且裂破网罗一句作么生道。和风吹爱日。冰树自涓涓。昔赵州禅师示众云。北方来者与之上载。南方来者与之下载。大众。赵州老汉虽善拨转天关。掀翻地轴。未免随人上下。翠岩则不然。南方来者光剃头。净洗钵。北方来者净洗钵。光剃头。若人会得。不妨四楞蹋地。

　　成道。竖毗尼应供香积三堂。谢定邦二监修。程龄伯居士荐母。请上堂。幽明之故。死生之说。一点星辉。千差顿彻。或演毗尼。或惟一默。或应供于天上人间。或分饭于香积佛国。或升忉利。度现在之母。或坐雪山。指群灵之月。正眼观来。总不出者个时节。若知者个时节。则生而非生。灭亦不灭。虽不灭不生。却能现男现女。现俗现僧。定国安邦。成家立业。正恁么时。且道程门朱氏毕竟在甚么处。竖拂云。是处是慈氏。无门无善财。复举教中道。世间一切诸凡夫。信是法者甚难得。若能勤修清净福。以昔因力乃能信。大众。祇如今辰檀越饭僧荐母。岂不是清净福。作么生是法。卓拄杖。下座。

　　何介甫居士请上堂。异类中行底始可受得人天供养。一切不会底乃能亲与佛祖为师。祇如西天打鼓东土作舞。南山起云北山下雨。又作么生。陋巷不骑金色马。回途却着破蓝衫。颂云。一年一度修香供。山愈崚嶒海愈深。不是多生培福智。肯将黄叶博黄金。下座。

　　举庆西堂莹如二禅人荐师三贫。请上堂。僧问。千眼顿开。十方坐断。未审亡灵向甚处游履。师云。湘之南。潭之北。进云。外不住凡圣。内不住根本底人来。还受得人天供养么。师云。趁出三门外。进云。遍界且无寻觅处。分明一点座中圆。师云。你眉须因甚堕落。僧无语。师云。犹欠分明在。乃云。未学参禅。且学陶流。泉夜夜鼓。寒涛一声。惊断幽人梦。涌出摩尼价倍高。竖拂云。大众还见摩尼么。当阳如未委。问取庆西堂。

　　除夕。上堂。僧问。本无去来。为甚么迎春送腊。师云。天左旋。地右转。进云。古人烹露地白牛与众分岁。和尚又作么生。师云。金刚圈。栗棘蓬。进云。向上还有事也无。师云。有。进云。如何是向上事。师云。明日来。与你三十棒。师乃云。屋庐已盖了。要紧是搬柴。搬尽浑无事。端趺享岁斋。下座。

　　元旦。上堂。牢山道士俨如仙。章水老儒年八十。涯岸不封疆不分。同听法王义第一。所以世尊道。十方诸佛国。惟一无二乘。孔子道。吾道一以贯之。老子道。抱一为天下式。诸人若了得一。无事不毕。无教不明。无疑不息。大众。今朝恰逢元旦一。且道一在甚么处。拽拄杖。便下座。

　　上元。解制。尊禅人六旬请上堂。月迟迟。灯灿灿。　地一声全体焕。但能不昧独尊儿。逝水年光何必算。白苹洲。绿杨岸。处处枝头花烂熳。燕语莺啼总是春。争奈狂心犹未断。整芒鞋。削扁担。千山万山恣游玩。前途忽遇把关人。莫教忘却旧公案。且作么生是旧公案。上元原是正月半。喝一喝。下座。

　　法云庵智玉禅人请上堂。大智无分别而玉石判然。大法绝阶梯而升沉宛尔。未明大法。逐境生情。情重则永劫沉沦。情亡则立地解脱。立地解脱则无分别。大智廓尔现前。大智既现前则剖石出玉。拈玉为石。移头作尾。以尾为头。然后运大悲心。入生死海。或布施。或爱语。或利行。或同事。以四摄法接一切人。皆其土苴绪余。不费纤毫盐酱。若能如是。是真持戒。是名佛子。所以道佛子受佛戒。即入诸佛位。佛位既入。且道如何履践。法云在处为霖雨。心月随方破暗迷。

　　佛诞。如僧优婆夷请上堂。僧问。雪山六载即不问。七步称尊事若何。师云。千年石虎诞麒麟。进云。云门道一棒打杀与狗子吃。又作么生。师云。拔出脑后楔。乃云。入王宫又出王宫。片月何曾下碧空。一念未生前荐得。通身顿现紫金容。所以道一念心清净即是佛出世。一念心染污即是佛灭度。是知一念顿空则凡圣齐泯。染净双亡。于双亡后何妨六臂三头。正齐泯时。不碍千形百状。所以具足。优婆夷虽无女业。示受女身。素服清洁。常能大舍。遂于忍辱波罗蜜中具足十种波罗蜜。八岁龙女以旁生之身具菩萨之行。须臾之间变成男子。直往南方无垢世界。坐宝莲华。成等正觉。大众。要知无垢世界么。即汝现前一念清净心是。所以僧问马祖大师。如何是佛。祖云。即心是佛。大众。除却四大五蕴。那个是汝心。卓拄杖云。日破浮云宇宙清。

　　上堂。真性本无生。浮生皆幻。四大是假借。有借必还。动转还风。暖气还火。涕唾还水。骨肉还地。如是四大各还。真性不灭。四大和合。真性不生。所以道四大性自复。如子得其母。翠岩所说不生不灭之法。用荐王门黄氏。早悟真常之性。同趋解脱之场。大众。祇如黄氏四大离散已周一载。眼耳鼻舌悉同灰壤。纵使紫金光聚。渠亦不见。狮子吼音。渠亦不闻。作么生说个荐拔底道理。还知么。无见见时为正见。不闻闻处是真闻。击拂子。下座。

　　移佛像过新应供堂。独尊上座请上堂。坐断十方底人直须密移一步。密移一步底汉依然坐断十方。有如是胸襟。负如是气概。始能鼎新革故。在处称尊。拈尾作头。随机导物。正恁么时。头正尾正一句作么生道。一口平吞十八滩。卧龙飞跃起波澜。喝一喝。

　　送本山历代祖位入尊宿堂。上堂。道眼圆明之谓尊。德腊俱高之谓宿。古今共坐一堂中。浩浩商量旧题目。大众且道。旧题目中所说何事。莫是说直指人心。见性成佛么。且喜没交涉。莫是说真如涅槃。菩提解脱么。且喜没交涉。莫是说善恶因果。毫牦无差么。且喜没交涉。莫是说三玄三要。四禁五位。乃至千七百则葛藤么。且喜没交涉。既都不是。毕竟如何是旧题目。竖拂云。见么。若向者里觑得透。不妨与古尊宿同起同坐。同入同出。始堪消受人天供养。开凿人天眼目。所谓以先知觉后知。以先觉觉后觉。是故先师住天童时特立先觉堂。以祀历代诸祖。朔望率众炷香瞻拜。且勒石以纪其事。山僧初住翠岩。亦曾升座告众。设位安奉。但未有堂。今于大殿东特立一堂。名曰尊宿。以奉本山历代诸祖。盖先觉尊宿名异旨同。朔望礼仪。仍照先师成式。后之说法此山者皆可相继而入。大众。祇如本山尊宿历梁唐宋元灭度已久。即今山僧设位。檀越设供。且道还来赴也无。翠岩不惜眉毛。为诸人挑剔看。拈拄杖云。馒头　子初烝熟。一钵盂边散一枚。

　　住白法院语录

　　新僧堂成。罗凤山居士请小参。石帽峰顶。选佛场开。一句当天。万机顿息。果然顿息去。便可搅长河为酥酪。变大地作黄金。于一毫端现宝王刹。坐微尘里转大法轮。人人常光现前。个个壁立万仞。不劳肯綮修证。直下及第心空。锄月耕云。尽是西来大意。开单展钵。无非古佛家风。所以道行亦禅。坐亦禅。语默动静体安然。众兄弟且道。那个是安然底体。莫是喝一喝。拍一拍么。莫是竖一拳。顿一脚么。莫是画一圆相。作女人拜么。如斯举措尽是弄精魂汉。所谓依他作解。障自悟门。而今诸方多是学底禅。往往向知识口角边。方册上东卜西卜。忽然卜得一机一境。便道我会也。似则也似。是即未是。纵饶你学得十成无渗漏。说得攒华簇锦。巧妙鑯新。及到眼光落地时。一点也用不着。何故。从门入者不是家珍。直须自胸迸出。始可盖天盖地。白法者里铺席初开。也无差珍异宝与诸人搬弄。忆得昔年在太白峰前拾得一篮栗棘蓬。几个金刚圈。抛向诸人面前。一任吞透。若也吞得落。透得过。不妨摆手出章江。其或未然。七尺单前高着眼。莫教空过好时光。复举王常侍参临济大师。偕入僧堂。侍云。者一堂僧还看经么。济云。不看经。侍云。还参禅么。济云。不参禅。侍云。未审教伊作甚么。济云。一个个教伊成佛作祖去。侍云。金屑虽贵。落眼成翳。济云。将谓你是个俗汉。师云。临济若无后语。洎被打破蔡州。然虽如是。未免旁观者哂。今日凤山居士入山设供。偕山僧入僧堂。他既不问如之若何。山僧亦不曾向他道教伊成佛作祖去。且道与古人是同是别。平芜尽处是青山。行人更在青山外。

　　除夜。小参。腊月三十日到来也。还有脱洒自由底衲僧么。出众　跳看。僧问。如何是白法境。师云。石帽峰高日月寒。如何是境中人。师云。亮公洞里笑相亲。如何是人中意。师云。脚下泥深三尺。进云。人境已蒙师指示。向上宗乘事若何。师打云。放过即不可。进云。恁么则水向石边流出冷。风从华里过来香。师云。切忌诈明头。乃云。年尽月尽。日尽时尽。好个到家消息。争奈无人谛信。却道一年将尽夜。万里未归人。凄凄客路悲霜鬓。试问堂中众弟兄。胸次疑团尽未尽。若也尽。当阳显出毗卢印。印破十方无边太虚空。掀翻八万四千尘劳阱。刹刹皆为解脱场。尘尘总是大圆镜。从他四序推移。八风飘鼓。万年一念。一念万年。常在定。也无生。也无死。也无老。也无病。也无迷悟并凡圣。翻忆西来碧眼胡。道个直指人心。见性成佛。也是钵盂口上重添柄。虽然。祇如云门扇子　跳上三十三天。触着帝释鼻孔。东海鲤鱼打一棒。雨似盆倾。又作么生。五九尽处又逢春。复举天童先和尚因僧问。学人远来。要问和尚讨个佛做。童云。佛也是你分外事。师云。斩钉截铁。本分宗师。直下知归。罕逢达者。还委悉么。浑身已在含元殿。何事唠唠问帝都。

　　岁旦。小参。年新月新。日新时新。三阳开泰。万物咸新。蓦拈拄杖云。唯有山僧拄杖子。不属阴阳与故新。有时卓在孤峰顶上壁立万仞。有时突出十字街头和光同尘。若向和光同尘处与拄杖子相见。大似浮云遮日面。若向壁立万仞处与拄杖子相见。未免重添眼里钉去。此二途毕竟向甚处与拄杖子相见。卓一下云。还会么。若向者里见得。和光同尘处灼然壁立万仞。壁立万仞处不妨和光同尘。有权有实。有照有用。双明双暗。全主全宾。如是则终日吃饭不曾嚼一粒米。终日着衣不曾挂一缕丝。终日行不曾移一步。终日说不曾动口唇。所以道诸人总被十二时辰使。山僧使得十二时。然此犹是向下论量。若也向上提持去。直得三世诸佛不敢正眼觑着。历代祖师个个饮气吞声。且道拄杖子有甚长处。得恁么奇特。掷下云。出头天外看。谁是我般人。复举镜清因僧问。新年头还有佛法也无。清云。有。僧云。如何是新年头佛法。清云。元正启祚。万物咸新。僧云。谢师答话。清云。镜清今日失利。明教因僧问。新年头还有佛法也无。教云。无。僧云。年年是好年。日日是好日。为甚么却无。教云。张公吃酒李公醉。僧云。老老大大。龙头蛇尾。教云。明教今日失利。师云。说有道无即不无。二大老若是新年头佛法总未梦见在。今日或有问白法。如何是新年头佛法。但向他道。拄杖正开封。他若拟议。劈脊便棒。且道是有是无。试定当看。

　　香城请弘戒。示众。昨夜坛上石罗汉。得得走过西天。相访优波离尊者。尊者见罗汉腾空而来。仓忙起身。恭迎就座。遂问屈荷仁者。金锡遥临。有何见教。罗汉云。远来无别。特有所启。佛出世时以佛为师。佛灭度后以戒为师。尊者乃吾佛大弟子。持戒第一。当此像法之际。我南阎浮提众生贡高我慢。障阂嫉妒。不奉戒律。不守威仪。乃至杀盗妄淫。十恶五逆。中外相侵。尊卑倒置。臣弑其君者有之。子弑其父者有之。徒悖其师者有之。弟逆其兄者有之。因此国界不安。兵戈四起。血流漂杵。骨积成山。尊者何不乘悲愿力。分身刹尘。广弘戒法。普利人天耶。尊者喟然太息云。善哉。仁者乃能为阎浮提众生作大请主。可谓内秘菩萨行。外现是声闻第。某萤火之光。焉能破其闇昧。况震旦国中原有大乘气象。若僧若俗。皆是大乘根器。一闻千悟。得大总持。自有当当性戒。了无持犯之殊。岂假区区相名。妄生缚脱之见。所谓心平何劳持戒。行直何用参禅。诸戒定慧及淫怒痴俱是梵行。一切障阂即究竟觉。正作是语时。被山僧听见。震威一喝云。你者两个老冻脓。大似徐六担版。各见一边。若知我祖师门下向上关捩子。争肯恁么道。作是语。已复喝一喝。二公逡巡而退。各归本位。大众。前一喝且置。敢问后一喝意作么生。试道道看。若道不得。山僧打葛藤去也。不达境唯心。起种种分别。达境唯心已。分别即不生。竖拂子云。大众。者个岂不是境。毕竟阿那个是心。若向者里觑得倜傥分明去。不妨向声色头上坐。声色头上卧。处处全彰。头头显露。不落见闻知觉。不堕意想情尘。净裸裸绝承当。赤洒洒无回互。等闲吐一词。三藏莫能诠。寻常行一步。鬼神莫能测。非是不参禅。都缘无禅可参。非是不受戒。祇缘无戒可受。虽知有为虚幻而不轻小善。虽达罪性本空而不造诸恶。所谓无我无作无受者。善恶之业亦不忘。近代有般狂禅伪学。开口便引六祖心平何劳持戒之说。以自覆其短。啖肉饮酒。靡所不至。痴人我且问你。六祖还得心平也未。若道未得心平。因甚却传五祖衣钵。若道已得心平。因甚又从智光律师受戒。殊不知古人一时抑扬之说。对机之谈。便乃拨无因果。自招殃祸。又有一等盲修瞎炼。耽名著相之徒。不谙无作戒体。祇管胶柱鼓瑟。执药成病。单单以受持衣钵为戒。殊不知持戒但束身。非身无所束。从上大律师如道宣本嵩辈。何尝不达毗尼性体来。又有一等也不参禅。也不受戒。饱食终日。无所用心。但祇剃光了头。便言我是禅师。痴人我且问你。唤甚么作禅。具个甚么眼目便可以为人师。难道晓得两部三官血盆寿生高王等经便可称禅师耶。更有一等自暴自弃。自甘客作。开口便言受戒参禅是禅和子事。我们是应赴和尚。便放肆些也不妨。痴众生。吾佛制戒。且令七众同受。梵网经云。一切国王王子百官受位时。应先受菩萨戒。一切鬼神救护王身。百官之身。王臣且令受戒。何况毁形坏服。称大比丘而不受佛戒耶。昔洞山问僧云。世间何物最苦。僧云。地狱最苦。山云。不然。向此袈裟下失却人身是为最苦。大众且道。作么生出得此苦聻。山僧为汝注破。若要世世不失人身。直须严持戒律。若要顿超三界。应须洞达唯心。已上所举近代法门流獘。诸方种种偏执。总是不达唯心境界。故起种种分别。昔本嵩律师因杨无为请问。终南宣律师所述毗尼性体。嵩答以偈云。情智何尝异。犬吠蛇自行。终南的的意。日午打三更。大众。你道律师不识禅得么。若识得此偈落处。始名真奉律。山僧续貂。亦有一偈。日午打三更。冰华焰里生。谁识南昌郡。便是古洪城。

　　白总戎请就香城论梵网经。并启华严万佛会。小参。大法离文字。至理绝言诠。处处露真机。尘尘扬妙谛。所以道诸佛不出世。四十九年说。祖师不西来。少林有妙诀。到者里不可以眼觑。不可以耳闻。不可以心思。不可以识识。须是大根大器大丈夫汉。向生佛未分前。睹闻莫及处。直下承当。全机透脱。便可高揖释迦。不拜弥勒。婢视声闻。奴呼菩萨。如是则三藏十二分教还同故纸。祖师西来无风起浪。天下老和尚横说竖说。总是热碗鸣声。上不见有诸佛可攀。下不见有众生可度。内不见有自己。外不见有大地山河。森罗万象。一片本地风光。凝然独露。一着本来面目。廓尔现前。然虽如是。更须知有转身一路。始能显大机。明大用。杀活自在。照用并行。无佛处示佛。无祖处作祖。无言处演言。无相中现相。或现天大将军身。镇干城于阃外。或现丈六比丘身。断须发于云间。或慈或威。或顺或逆。以同事摄现百亿身。全承此个威光。不假他人气力。可以祝无疆之圣寿。可以报罔极之深恩。可以定国安邦。可以延龄益算。以此忏愆。无愆不灭。以此集福。无福不臻。以此保子孙。绵绵瓜瓞。以此续慧命。焰焰联辉。所以千佛万佛。佛佛同源。大乘小乘。乘乘普利。到者里心外无法。法外无心。一瞻一礼。全明心地法门。一香一华。尽是舍那境界。故梵网云。一华百亿国。一国一释迦。各坐菩提树。一时成佛道。竖拂云。释迦老子即今在山僧拂子头上成等正觉。转法轮。度众生了也。诸人还见么。从前汗马无人识。祇要重论盖代功。复举梁武帝请傅大士讲金刚经。士升座。抚尺一下便下座。志公和尚问云。陛下还会么。帝云。不会。志云。大士讲经已竟。大众。武帝祇索一颗夜明珠。大士便打开无尽藏。直得七珍八宝一时现前。然虽如是。若不得志公证明。洎成瓦砾抛却。乃顾视左右云。众中还有别宝者么。卓拄杖一下。喝一喝。复云。杀人刀即活人刀。定国安邦勋业高。提起此刀能自断。凡情圣解一时超。

　　示众。举梵网放火焚烧戒。乃云。黄面瞿昙原来胆小。若据山僧见解。要明菩萨心地大戒。直须大大底放一把火。将目前顽山笨石。败叶枯枝。以至三千大千世界烧得干干净净。洞无一物。诸人本源心地不妨觌体现前。所以道一人发真归元。十方虚空悉皆消陨。虚空既消陨。何处得山河大地。草木丛林来。又何处得楼台屋宅。鬼畜昆虫来。如是则上无能害之人。下无可害之物。谁是菩萨。谁是众生。谁是持戒人。谁为犯戒者。所谓般若大智如大火聚。拟之则燎却面门。直饶你不拟。亦未免眉须堕落。且道毕竟作么生。良久云。从来无背面。随处任纵横。

　　游庐山归。示众。茫茫极目起烽烟。拄杖思量走上天。谁识此间原自稳。归来仍可伴云眠。大众。还识此间么。三世诸佛于此间▆▆利生。演扬妙法。历代宗师于此间全提正令。拔楔抽钉。一切异类于此间舍身受身。横出竖没。大浸稽天。此间不溺。劫火洞然。此间不坏。毗岚飘鼓。此间不移。二六时中。折旋俯仰。去来动静。不离此间。纵使游遍匡庐云居。天台南岳。乃至历尽百亿须弥卢。不可说浮幢王刹。亦不离此间。所以道佛子住此地。即是佛受用。常在于其中。经行及坐卧。若果亲到此间。便可倒戈卸甲。海晏河清。凡圣情忘。生死见谢。虎无所施其爪。兵无所投其刃。正与么时。不动尊如来出来道。长老还曾到此间么。山僧云。到。不动尊云。长老既到此间。便该千稳百当。为甚么慞惶怕怖。东奔西走。山僧呵呵大笑云。老冻脓。也许你大胆。祇是要脱炙脂帽子。更进一步始得。且道毕竟如何。深洞白云无住着。不妨飞去又飞来。复举天童先和尚因僧问。如何是不动尊。童云。此去径山五百里。师云。天童先师贯用金刚宝剑。觌面全提。者僧若知落处。便好百草头上卸却干戈。今日或有问山僧。如何是不动尊。但向他道。露柱骑牛登五老。灯笼蹋雪返西峰。久立众慈。伏惟珍重。

　　古雪哲禅师语录卷六
嘉兴大藏经　古雪哲禅师语录


　　古雪哲禅师语录卷七

　　嗣法门人传我等编

　　住建宁府黄岩寺语录

　　山门。还乡尽是儿孙事。祖父从来不出门。且道那个是不出门底祖父。拽拄杖便入。

　　佛殿。家中原有佛。毋劳向外求。一番亲见面。顿破古今愁。便礼拜。

　　伽蓝。黄岩翠岩。随处作主。整顿颓纲。惟我与尔。

　　祖堂。鴃舌乡。产祖国。共商量。无可说。象骨老师曾辊毬。何似黄岩新棒月。

　　韦驮。沧海桑田。铜驼荆棘。梵刹尚依然。全是金汤力。从兹应更着精神。扶起宗风振八闽。

　　据室。骂詈佛祖。鞭笞龙象。道得也三十棒。道不得也三十棒。为甚么如此。发机须是千钧弩。

　　升座。拈香云。此一瓣香。覆焘万物。长育群灵。以德以仁。无偏无党。爇向炉中。奉为
北阙之至尊。用祝南山之圣寿。伏愿五风十雨再见陶唐之时。万国九州共乐羲皇之化。次拈云。此一瓣香。囫囵无缝。八面玲珑。隐密难描。万方普现。源流有据。现前四众。共知时节不违次。第二回拈出爇向炉中。专申供养
明州天童堂上传曹溪正脉第三十四世上密下云先大和尚用酬法乳之恩。敛衣就座。上首白椎云。法筵龙象。众当观第一义。僧问。西江久已振三玄。闽峤迎归道愈传。未动脚跟前一着。请师端的为人宣。师云。七尺乌藤敲白月。进云。祇如入尘垂手又作么生。师云。万竿翠竹扫清风。进云。世尊说法天雨四华。黄岩升堂有何祥瑞。师云。优钵罗华遍界开。进云。春回百谷华铺锦。月到千峰树续灯。师云。解吹无孔笛。何处不闻声。进云。与么则一回亲见得。鼻孔尽辽天。师云。祇恐不是玉。是玉也大奇。问。斩新日月。特地乾坤。日月乾坤即不问。斩新特地事如何。师云。铁鹞搏空际。进云。翠岩已布天童令。闽岭从今法再新。师云。金钗锁碧流。进云。人人皆顶戴。因甚不知归。师云。春色无高下。华枝自短长。进云。恁么则枯木龙吟去也。师云。脑后依前欠一槌。僧礼拜。师乃云。烟霞深处宝藏不亏。敝垢衣中夜光无价。无端对演若之镜。遂尔泣杨朱之歧。江北江南。怖头狂走。拌身拌命。把火寻灯。参遍济洞两宗作家。添得胸次一团知解。末后到太白山下。撞着个极恶底知识。痛与脑后一槌。直得家中宝藏。衣里夜光一时百杂碎。从此跛跛挈挈。如聋如瞎。祇图向亮公洞里啸月眠云。岂料洪井溪头业风顿发。吹出人天众前。未免撮土为金。唤七作八。所以本山护法耆旧谬采虚声。飞书屡召。无奈葛藤。延蔓骤历三秋今春始获一辞西江檀护买棹章江沿途所经州邑不啻三千龙象。万里香华。一到家中恍如隔世。因思童颜问道。皓首还乡。行解荒芜。有负师友。既到者里。当谈何法。可报深恩。记得福州古灵神赞禅师行脚回。受业师问曰。汝离吾在外。得何事业。曰。并无事业。遂遣执役。一日因澡身。命灵去垢。灵乃拊背曰。好所佛堂而佛不圣。业师回首视之。灵曰。佛虽不圣。且能放光。曰。汝行脚遇何人。吾前后见汝发言异常。灵曰。某甲蒙百丈和尚指个歇处。今欲报慈德耳。业师于是告众致斋。请灵说法。灵乃登座。举唱百丈门风。业师于言下感悟。曰。何期垂老得闻极则事。大众。有纵有夺。有杀有活。古灵可谓青出于蓝。冰寒于水。现前兄弟个个有一座佛殿。六门放光。昼夜无间。当此沧桑之后。能使金碧辉煌。百废具举。即此殊功伟绩。一一天真。但肯回机自悟。谁敢道佛不圣。个个可以师范天人。人人可以梯航万有。正恁么时。如何是梯航万有底句。拈柱杖云。紫云已布东风雨。遍界优昙次第开。更有一偈。百城烟水太茫茫。二十余年苦备尝。今日迓归云里寺。碧桃开遍满林芳。白椎云。谛观法王法。法王法如是。师下座。

　　清明。埽受业塔。兼谢汪斐然居士斋。上堂。未祭双亲茔。先埽诸祖塔。非是不亲亲。祇缘深重法。众兄弟正心诚意。修身齐家。治国平天下。是儒门治世之法。割爱辞亲。方袍圆顶。以戒定慧度贪嗔痴。识心达本。彻证无为。是吾门出世之法。且道诸祖出世。以何法接人。竖拂云。见么。若向者里见得。则一切世法即是佛法。生灭去来。全体不动。森罗万象。触目皆如。遍现十方刹尘。不离无缝塔里。所以道一切智智清净无二。无二分无别无断。故杨子江心把柁。须弥顶上张帆。百亿舜若多神撑篙底撑篙。荡桨底荡桨。蓦然触落东海龙王一对眉毛。直得骤雨倾盆。迅雷震地。释迦老子却向摩羯阤国里口喃喃地说道。我此法印为欲利益世间。故说在所游方。勿妄宣传。大众。黄岩已宣传了也。还识此法印么。若也识得。得大利益。受用无穷。便能以此法印接一切人。绍隆祖位。永断轮回。脱或未然。不免再打葛藤一上。荒冢垒垒埋尽古今豪杰。野狐队队穿空大小骷髅。纵饶富比石崇。尊同万乘。三寸气断。万事皆空。衰草寒烟。焄蒿凄怆。悲歌薤露。泪雨空洒于夜台。祭列蒸尝。纸钱徒爇于翁仲。到者里父子至亲。不能相替。夫妇至爱。不能相替。师徒至密。不能相替。惟有自悟无生法忍。方能出生入死。自在自由。所以道惟有佛菩提是真归仗处。大众。菩提之法充塞人间。不遇明师对面千里。所以诸祖乘悲愿力。前后出兴。诲我童蒙。同出火宅。如此恩义。重逾丘山。设藻陈芹。何足云报。直须识取自己一座无缝塔子。则五欲尘埃不埽自尽。无明荒草不拔自除。正恁么时。诸人无缝塔毕竟在甚么处。拈拄杖云。祭华已吐清明节。乳燕将鸣谷雨天。

　　不染耆旧七旬卖田设供。兼谢黄陈两护法过访。请上堂。僧问。法令当行。千差坐断。坐断即不问。如何是法令。师云。刹竿头上煎　子。僧礼拜。师乃云。从心所欲。能不逾矩。见色闻声。还同石女。从今更不染诸缘。一片私田尽弃捐。雨笠烟蓑高挂壁。笑看露地白牛眠。大众且道。露地白牛还有鼻孔也无。击拂子云。闻一以知十。还他君子儒。

　　佛诞。振先陈居士祈嗣。请上堂。僧问。一手指地又指天。周行七步震三千。当机一句真消息。今日请师为众宣。师云。露柱夜怀胎。灯笼朝育子。进云。识破不值半文钱。师云。未具摩醯眼。谁能捋虎须。进云。云门信手横拈棒。师云。打杀后如何。僧一喝。师云。未在。乃云。露柱夜怀胎。灯笼朝育子。　地一声。大振先祖。十万八千僧伽耶。岁岁香汤浴老爷。须信爷儿原不二。烂泥堆长白莲华。竖拂云。大众。者个岂不是儿子。且道爷在甚么处。掷下拂子起身。以手指天地。便下座。

　　高阳本族偕诸戚属请上堂。僧问。阖族同熏五戒香。高阳宗祖愈增光。滹沱正脉流今古。四众临筵愿举扬。师云。雨散云收后。崔嵬数十峰。进云。翠竹黄华古佛心。其中消息几人明。师云。谁家树不春。进云。有意气时添意气。不风流处却风流。师云。大鹏展翅盖十洲。篱边之物空啾啾。僧一喝。师云。果然。问。海天严净黄岩境。别立门风事更奇。如何是更奇底事。师云。绿暗红稀日。山山啼子规。进云。当机一句。宾主分明。如何是宾主句。师云。扶桑夜半日头明。进云。如何是主。师云。鼻孔惯辽天。进云。如何是宾。师云。眉毛展不伸。进云。如何是宾中主。师云。蹋断溪桥无片语。进云。如何是主中宾。师云。白棒高提接四邻。进云。如何是宾中宾。师云。牵羊纳璧且称臣。进云。如何是主中主。师云。不共羲皇侣。进云。宾主已蒙师指示。向上更有事也无。师云。痴人面前。不得说梦。僧一喝。师云。野干鸣。

　　问。翠色重重露。黄华日日新。翠色重重即不问。如何是黄华日日新。师云。刺破眼中睛。进云。如何是黄岩境。师云。天湖掩映双轮影。进云。如何是境中人。师云。兀坐唯闻流水声。进云。人境蒙师指。超宗事若何。师云。无舌童儿唱凯歌。僧一喝。师云。黄岩用不着。僧礼拜。师乃云。春风扇处百华妍。九族生天岂浪传。同里同宗皈且戒。芙蕖火里愈光鲜。大众。寒族叔侄弟兄及诸亲戚邻里乡党数十余人冲风冒雨。负米登山。受戒皈依。挥金设供。请谈无上般若。以作苦海舟航。大众。须知即此一念真诚。便是自性般若。不假外求。般若智光既现。则杀盗淫妄。一切恶事自不肯为。恶事既不为。则虽居红尘。不被尘染。岂不是火里芙蕖。人间忉利。所以宋文帝云。若使率土之滨皆遵佛化。朕则垂拱。坐致太平。大众。正当此时。如何是安家乐业。共享太平底句。拈拂云。心王不妄动。六国一时宁。

　　上堂。佛法本无多。日日升堂说。解将双眼闻。始信渠无舌。大众。即今个个口里有三寸舌头。那个是无舌汉。竖拂云。春风多在绿杨岸。昔日有个卖柴底汉。得钱三文。即以施僧。重置钵盂。归家五里。步步欢喜。报得后身为王。名拘留沙。随所住处。东西南北。五里之地。随掘皆得三钵金钱。大众。拘留沙王前生寒微。三钱之施遂感为王。黄如珝兄弟登山皈依设供请法。且道来生当得何报。直超三界外。岂恋九重宫。复有一偈。如珚如珝复如珹。瑕玷浑无贵力行。已具三多超八难。生前正好究无生。

　　真如庵主悟虚请上堂。僧问。心包太虚。此则心外无法。祇如今日斋主求出世因。和尚毕竟示他何处安身立命。师云。不因西峤残冰尽。争见东山一带春。进云。某甲即不然。师云。阇黎又作么生。进云。虽然旧阁闲田地。一度赢来一度新。师云。泰山庙里卖纸钱。问。如何是出世之因。师云。铁人骑铁马。进云。不会。师云。蹋破万重山。僧礼拜。师乃云。正法眼藏含裹十虚。涅槃妙心全超万象。于全超处悟得。则十方虚空一时消殒。向含裹处知归。则翠竹黄华无非真如般若。所以三祖大师道。一有多种。二无两般。昨夜妙应峰顶歧梅二仙倒骑黄鹤。入诸人鼻孔里去也。直得南山起云。北山下雨。诸人还知么。击拂云。烂柯樵子疑无路。挂树壶公妙有家。复举乾峰和尚上堂云。举一不得举二。放过一着。落在第二。云门出众云。昨日有人从天台来。却往径山去。峰云。典座来日不得普请。便下座。大众。乾峰向高高峰头鼓浪。云门向深深海底飏尘。虽是同死同生。未免手脚俱露。黄岩今日将者两个老汉缚作一团。抛向龙门桥下一齐淹杀。然后日日普请。何也。园中茶已老。陇上麦初黄。

　　圆戒日。立两序。定规矩。黄陈众护法请上堂。僧问。欲明大法纲宗。须是古规重整。如何是大法纲宗。师云。仲尼原是孔夫子。进云。如何是古规重整。师云。雀巢中有定风枝。进云。祇如斩新条令一句又作么生。师云。七星坛上祭东风。进云。恁么则全凭弘护力。大振古丛林。师云。壁上画棋盘。翼中居士问。不问有句。不问无句。祇如黄岩今日扶起刹竿。请和尚通个消息。师云。万人丛里夺高标。进云。此犹是有句。师云。识取钩头意。进云。和尚莫瞒大众好。师云。居士亦不得瞒山僧。士礼拜。师乃云。天命之谓性。家家有柄无星秤。率性之谓道。夜半日轮当午照。修道之谓教。方圆规矩随时妙。所以道欲知佛法。当观时节因缘。时节若至。其理自彰。理既自彰。则戒光从口出。有缘非无因。一一盖色骑声。时时循规蹈矩。时节既至。则云从龙。风从虎。圣人作而万物睹。重重主伴交参。个个气吞寰宇。选官选佛。殊途同归。现俗现僧。津梁末世。成就空华佛事。振作水月道场。总不出此时节。所以众护法请启中道。昔时庞马聚头。冤家狭路。此日瞿昙觌面。缘幸三生。大众。瞿昙既已觌面。毕竟当谈何事。竖拂云。君看马上红缨绂。便是去年双秀才。

　　孝廉石堂陈居士请上堂。僧问。他方行化廿余年。法鼓雷音振大千。台旆请登闽岭座。还乡一句请师宣。师云。万派皆归海。进云。还乡一句蒙师指。财法均施事若何。师云。不是倾盆雨。争教万卉荣。僧礼拜。师乃云。一灵真性非圣非凡。三教法门有同有别。其别也或束带立朝。或餐霞僻谷。或现三十二相。或示胜热婆须。开合纵横卷舒。杀活随宜通变。不滞一隅。其同也无非欲正人心。去邪术。断意中之三毒。复本有之一真。一真既明则万别千差一时坐断。六凡四圣总是空华。所以道知是空华即无轮转。亦无身心受彼生死。非作故无。本性无故。现前诸公个个具此本来佛性。但能亲见一回。便可超凡入圣。正恁么时。如何得亲见自性。击拂云。试玉须经火。求珠不离泥。

　　陈惟任居士祈嗣。请上堂。僧问。震旦虽阔无别路。要假儿孙脚下行。如何是脚下底儿孙。师云。眉横鼻直。

　　问。如何是五谷岩新境。师云。榴华照眼明。进云。和尚大法王。无短亦无长。本来非皂白。随处现青黄时如何。师云。枝头金果正累垂。乃云。诸佛不违众生所愿。所以求男女者得男女。求富贵者得富贵。求智慧者得智慧。求成佛者得成佛。众生皆是诸佛所生。所以休戚相关。患难相顾。分身尘刹。拯溺救焚。譬如时雨普滋。三草二木。五谷百华。悉得生长。惟有焦芽败种。枯根坏蘖。纵遇五风十雨不能发生。亦如穷子舍父逃走。佣赁展转。甘心客作。父虽时时怀子。子无一念思亲。所以伶俜辛苦。无有休歇。正恁么时。旷劫穷儿归家就父。因甚父全不顾。卓拄杖云。一马生三寅。石牛拦古路。

　　宝峰众禅人请上堂。七众同心。百里远来。请法为求福。龟毛眼上栽。大众。此眼未开。直须求慧。此眼已开。正好修福。福慧二种。如鸟两翼。如车两轮。车无轮而不转。鸟无翼而不飞。福德既足。智慧益深。方可自利。亦可利人。所以释迦老子称为两足之尊。然虽如是。正眼看来。不异龟毛兔角。正当此时。那个是正眼。马渡宝峰。张江叶范。复举兴化禅师因僧问。四方八面来时如何。化云。打中间底。僧礼拜。化云。昨日赴个村斋。中途遇一阵卒风暴雨。却向古庙里躲得过。大众。者僧只有先锋。且无殿后。姑置勿论。祇如兴化道。向古庙里躲得过。且道古庙在甚么处。怡阇黎云。说法已竟。师云。说法即不无。毕竟古庙在甚么处。怡白椎云。谛观法王法。法王法如是。师便下座。

　　雪峰众禅人请上堂。着衣持钵是第一义。礼忏诵咒是第一义。受戒闻法是第一义。种田锄地是第一义。送客迎宾是第一义。作揖打躬是第一义。乃至文字语言。山河大地。莺啼乔木。蝶舞芳丛。无非是第一义。你才拟议思量时便不是了也。直饶你百不思。百不想。亦是黑山鬼窟下活计。未会第一义在。毕竟如何。解接无根树。堪捶海底灯。复举卧轮禅师偈云。卧轮有伎俩。能断百思想。对境心不起。菩提日日长。六祖大师偈云。慧能没伎俩。不断百思想。对境心数起。菩提作么长。大众。卧轮不善用心。大似无绳自缚。六祖虽是对病说方。其奈以五十步笑百步。黄岩即不然。陆地千波涌。长江一滴无。

　　佛诞。峡阳王无说居士等请上堂。儒月道星。佛日古今。品藻固的。眼底迷云豁开。涯岸何须各立。大众。三大圣人朝来。向山僧拄杖头边一时降诞了也。诸人还知么。其或未知。山僧却请木上座为汝点破。诸人要见鲁司寇么。蓦拈拄杖向左边卓一下云。向者里荐取。诸人要见柱下史么。拈拄杖向右边卓一下云。向者里荐取。诸人要见悉达太子么。复拈拄杖向中间卓一下云。向者里荐取。大众。木上座已为诸人点破了也。且道三个老汉面目何似。莫是貌似阳虎么。且喜没交涉。莫是骑青牛。过函谷。须鬓皓然底么。且喜没交涉。莫是一手指天。一手指地。三十二相。八十种好底么。且喜没交涉。既都不是。诸人见处又作么生。试出来说说看。良久云。悉达太子见诸人不会。却回迦毗罗国去也。惟有孔李二老尚留震旦。当恁么时。拂子出来道。孔李且置。吾闻如来者无所从来。亦无所去。和尚何得道回迦毗罗国去。大众。拂子不妨　利。要且未见凿头方。毕竟如何。峡阳街在剑州河。到槐李寺。乘空禅人请上堂。一月印千江。一灯光万户。一句破群疑。一机超佛祖。荐得此机则机机普应。透得此句则句句明宗。直得社舞村歌。同扬圣谛。鸟啼华笑。悉露玄机。谁言新建山高多法窟。南昌地阔少禅庭。即今湖光潋滟。树色苍茫。槐李枝头尚垂唐宋之雨露。薜萝门内俨然乐土之风规。到者里人人寿量等虚空。个个法身无变易。祇贵自达自证。从来无欠无余。所以道楞伽宝山高。四面无行路。惟有达道人。乘空自来去。大众。要识楞伽宝山么。卓拄杖云。不在西。不在东。祇在劳生日用中。下座。

　　到石巩。兰城关主请上堂。僧问。千峰雪覆。百兽潜踪。杲日当空。全身独露。如何是独露底句。师云。幽谷春兰香正发。进云。如何是恁么不恁么总得。师云。八尺眉毛颔下生。进云。如何是恁么不恁么总不得。师云。把断关津水莫通。进云。恁么则华开碓觜。大地全收。师云。三千里外定淆讹。问。慧祖垂机一只箭。唐至于今千余年。幸遇和尚重赴席。愿示无为度群迷。触色闻声。有为底事。毕竟如何是无为。师云。髑髅粉碎始知音。进云。但愿不惜婆心力。指点群迷向上机。师云。三汲浪高鱼化龙。痴人犹戽夜塘水。问。如何是古佛心。师云。庭前阶下草。问。石巩中兴三十载。今朝弓箭喜重拈。如何是圣箭。师竖拂子。进云。如何是一箭穿却半个圣人。师云。拽出髑髅去。乃云。没下手处不觉水尽山穷。掉转身来依旧张弓架箭。箭锋相直。罕遇作家。半个圣人。言中有响。所以精金百炼始见光辉。错节盘根方明利器。直饶空空湛湛。绝朕无依。正是半个圣人。纵使穿杨手。神臂弓。未是全提金镞。拈拄杖卓三下云。若向者里领略得。便解杀活同时。卷舒一致。佩三玄戈甲。震四喝雷霆。随方建立法幢。在处解粘释缚。岂不见此山始祖慧藏禅师因三平来参。便云。看箭。平劈开胸云。此是杀人箭。如何是活人箭。祖弹弓弦三下。平礼拜。祖云。三十年架一张弓两只箭。祇射得半个圣人。大众。师资会遇。千载一时。劈开胸襟。直下领荷。岂不是特达英灵。为甚么祇是半个。者里拣办得出。许伊具择法眼。诸人还知落处么。莫守寒岩异草青。坐却白云宗不妙。

　　到南源。洪炉禅人请上堂。僧问。龙吟雾起。虎啸风生。正恁么时。请师露布。师云。洪炉飞片雪。进云。恁么则育龙潭畔溪声浩。尽是吾师演法音。师云。未曾饱吃庐陵米。休把蒲团当作天。乃云。本源一着。离相离名。格外一机。全收全放。全放处终日合水和泥。不妨壁立万仞。全收时长年壁立万仞。不妨合水和泥。如是见得。则前身后身。还同电影。众生诸佛。总是空华。所以昔日哲祖向空华影里乘悲愿力。示生临汝。铲草南源。入翠岩之室。转圆木之枕。踞大沩之法席。启烹佛之洪炉。道振一时。法流千古。山僧昨以赴请归闽。道过临川。合山耆旧咸谓哲祖再来。特特远迎。请升此座。举扬般若正眼。看来亦不异空华现前。诸公解向空华影里中兴祖庭。楼台殿阁耸出云间。岂不是夙植胜因。故能恢此弘业。诸公更能悟取本源一着。则个个是祖师再来。并无秋毫差别。死生出没。触处全彰。南北东西。随方利物。正恁么时。且道如何是随方普利底句。喝一喝云。育龙潭上风雷动。遍界为霖不露踪。

　　古雪哲禅师语录卷七
嘉兴大藏经　古雪哲禅师语录


　　古雪哲禅师语录卷八

　　嗣法门人传我等编

　　住建宁府黄岩寺语录

　　陈如珄居士等迎归天历忉利寺。请上堂。僧问。忉利移来在历台。九旬妙法一言该。二亲已展千秋孝。始信宗门有杰才。如何是一言。师云。十字街头吹尺八。进云。祇如一子出家。九族生天又作么生。师云。四海同甘雨。千林共早春。进云。合族皈依古今罕见。殷勤请法当获何功。师云。人人鼻孔尽辽天。进云。与么则一回亲见性。无烦诵蓼莪。师云。如何是见性底句。进云。青山常在白云中。师云。好与三十棒。僧礼拜。师乃云。衣锦还乡可以荣亲而不可以报亲。升天说法可以报亲亦可以利人。所以道大孝释迦尊。历劫报亲恩。大众。祇这一点孝心。刀割不开。斧斫不断。入火不爇。入水不濡。可以通儒释。贯今古。超去来。越生死。所以道孝顺乃至道之法。孝为百行之先。孝为为仁之本。乃至感天地。动鬼神。笋抽冻竹。鱼跃层冰。娥江尸涌。鼓腹超升。无非是此一点孝心发现。若无此孝心。则与禽兽不异。一切罪垢由此而生。舍身受身。从劫至劫。不闻父母三宝名字。名字尚不闻。又岂有鞠我。育我。出入腹我。及受戒闻法之事。故经中云。敬师长者今生始遇明师长。孝父母者今生始得好父母。大众。生事以礼。死葬以礼。祭之以礼。乃至扬名声显。父母育子孙。续宗祖。是在家人之孝。且道出家人当以何法孝亲。竖拂云。若向者里见得最初父母一面。是真孝子。是名报恩。故先德云。流转三界中。恩爱莫能舍。弃恩入无为。真是报恩者。大众。山僧弃爱出家二十余年。遍历名山大川。受尽千辛万苦。祇学得此无为之法。合族诸公殷勤启请。举扬般若。亦无非说此无为之法。忆得三十年前随先严藏修此地。先严曾有联云。本来是个光棍子。为甚在世界中装模作样。大众。先严此语宛与本来无一物同一关捩。诸人还识得本来么。若也识得。便解无为。脱或未然。不免当阳点破。拈拄杖云。要识本来者个光棍么。以拄杖左边卓一下云。这里是。要识世界中装模作样底么。以拄杖右边卓一下云。者里是。所以风穴云。若立一尘。家国兴盛。野老颦蹙。不立一尘。家国丧亡。野老安贴。正恁么时。毕竟立即是。不立即是。击拂云。家国倾亡后。乡关信不通。回途能复妙。孤鹤出银笼。更有一偈。举似诸公。香随金锡覆高阳。谁谓还乡道不香。但自一心空十恶。不烦神足上天堂。

　　天中节。岩边陈如璋居士偕众姓请上堂。若论此事。譬如久客还故乡一般。即此五谷岩乃山僧读书之所。天历台是山僧幻影投胎之地。岩边埂头。前坪栗坪。乃山僧世代之亲邻。然离乡既久。乡间景况乃至亲戚老少姓名尽情忘了。今虽归家。旧时亲友皆不能认。旧时地名皆不能记。必求常在家中之人一一指点。某处为前坪。某处为栗坪。某处为岩边。某处为埂头。某处为天历台。某处为五谷岩。某为叔侄。某为兄弟。心中一一领略分明。然后应酬交接。秋毫不紊。我辈学道亦然。从无始劫来。迷却本有佛性之家。向外狂走。家中佛法尽情都忘。轮回于四生六趣既久。必须求大善知识开示指点。始知回头。故达摩祖师云。一念回机。还同本得。然回机之后。更须微细操履。始能及尽玄微。深明差别。所以道涅槃心易晓。差别智难明。现前列位乡亲。暮夜负米设供请法。即此一念便是涅槃心。若能永断诸恶。常修众善。一旦瞥然开悟。如山僧还故乡一回。则一切佛法本来现成。所以高峰道。祇是旧时人。不异旧时行履处。大众且道。还乡后如何行履。拈拂子云。惯使艾人驱魅鬼。频拈蒲剑斩邪神。更有一偈。举似大众。我是昔人非昔人。　毵敝衲不沾尘。一回曳杖还乡党。无数乡亲是法亲。

　　上和文学张玄隐瞻百等迎至普济岩。请上堂。三十年前到上和。重重楼阁碧嵯峨。而今再拥篮舆至。极目凄清感慨多。大众。万事无常。犹如飞埃过目。有成必坏。还同兔角龟毛。所以经中道。因妄有生。因生有灭。生灭名妄。灭妄名真。大众且道。妄作么生灭。莫是持经持咒。礼佛念佛么。且喜没交涉。莫是摈除声色。屏绝见闻么。且喜没交涉。莫是闭眉闭眼。澄心静坐么。且喜没交涉。莫是万缘休歇。一切不为么。且喜没交涉。所以张拙秀才道。断除妄想重增病。趣向真如亦是邪。既不许趣真。复不得断妄。毕竟如何得与真相应去。竖拂云。见么。若向者里觑得透。则川流岳峙。华笑鸟啼。法法纯真。尘尘显露。所以道即此见闻非见闻。无余声色可呈君。个中若了浑无事。体用何妨分不分。是知了即圣贤。不了即凡夫。当其未了之时。祇向兔角龟毛上较长短。论得失。既了之后。便能越死生。齐物我。融得丧。超因果。所以道诸优戏场中。一贵复一贱。心知本是同。所以无欣厌。于无欣厌处。不妨游戏尘沙刹海。或为帝王。或为宰辅。或为比丘。或为居士。或为童男。或为童女。乃至僻壤遐方。深村穷谷。一一普现色身。处处作大知识。使彼迷头狂走之辈个个知有本地风光。长揖四生。永超八难。岂不是普济万方。若以七宝五谷。玉帛金珠。不过济一时一世。一乡一郡之饥寒困苦。争得名为普济。正恁么时。如何是普济万方底句。涧下石龟相对语。崖前雪瀑散天华。下座。

　　上阜文学江君俊李振凡洎众乡亲等迎至圆明庵。请上堂。僧问。万国同尊是法王。千年一遇降兹乡。铿锵天乐迎将至。处处圆明愿举扬。师云。千尺金峰凌碧汉。进云。与么则当阳无背向。觌体露全机。师云。数行宝树入青云。问。远迎象驾。求法皈依。未审吾师将何指示。师云。玄关倒插无须锁。进云。随处作主。遇缘即宗时如何。师云。千山势到岳边止。进云。瞻之在前。忽然在后。又作么生。师云。万派声归海上销。僧礼拜。师乃云。大风起兮云飞飏。威加海内兮归故乡。安得猛士兮守四方。此英雄帝王拨乱反正。创业垂统之后荣归故乡。慷慨悲歌之词也。毁形守志节。割爱辞所亲。出家弘圣道。誓度一切人。此大雄法王弃万乘。辞二亲。入道之初誓。千古之模范也。且道人王法王是同是别。若道是同。一个居尘。一个出尘。事迹悬殊。染净迥别。若道是别。救世婆心原自不差。到者里如何得融通合一去聻。大众。当知利名梦醒。人我情空。一念不生。前后际断。偃自心之戈鋋。归自心之正道。便是人中之法王。创法席于十方。施法恩于四海。随机导物。释缚解粘。便是法中之人王。所以永嘉祖师道。法中王。最高胜。河沙如来同共证。但能解此如意珠。自利利他终不尽。大众。当知此如意宝珠。祇在衣里。不假外求。但能上无攀仰。下绝己躬。自然圆明莹彻。犹如月映千江。所以华严会上无数日宫天子。月宫天子。人间天子。阎罗天子。大梵天王。阿修罗王。迦楼罗王。娑竭龙王。紧那罗王。乃至主昼神。主夜神。主风神。主雨神。主江神。主海神皆是大权菩萨。示现受生。或慈或威。或隐或显。或僧或俗。或男或女。无不乘此如意宝珠光明。无不乘此如意宝珠神力。广利有情。同离火宅。然虽如是。或若衣破形销。人亡家丧时。此珠毕竟在甚么处。不惜眉毛为诸人道破。乃以拂子击香台。朗声唱云。声光着兮四海飏。寸土不留兮是故乡。千江一月兮应无方。复以拂子连击香台两下。下座。

　　普慧耆旧送衲衣至。两序庆诞。请上堂。僧问。师亲俱报。孝行已全。寿同列祖即不问。未审生从何来。师云。一片紫云笼岳顶。乃云。一衲珍藏十数秋。相传原自老堂头。而今惠及黄岩叟。日日披来接上流。大众。若是上流之士。不假言诠。一点便知。千差顿息。所以布毛才吹。侍者狂心便歇。衲衣未脱。兴化道眼圆明。道眼既明。则终日着衣不曾挂着一缕丝。终日说话不曾动着舌头。如是见得则生即不生。灭即不灭。于不生不灭地。不妨现百亿身。入生死海。提拔四生。同悟同证。正恁么时。如何是顿悟无生底句。翡翠蹋翻荷叶雨。鹭鸶冲破竹林烟。昔唐太宗皇帝诞日。语大臣长孙无忌曰。今日朕生日。世俗皆为乐。在朕翻成伤感。何也。朕今君临天下。富有四海。而承欢膝下永不可得。此子路所以有负米之憾也。诗云。哀哀父母。生我劬劳。奈何以劬劳之日更为晏乐乎。大众。圣明天子间世一出格言。孝行千古可风。我辈沙门释子。虽无晏乐之事。罕有伤感之心。人莫不有父。人莫不有母。人莫不有生。人莫不有死。各宜悲伤感慨。思量求出生死。报父母之法。则不空来人间世矣。且道如何是出生死。报父母之法。卓拄杖云。无根树上华常发。下座。

　　佛顶心安耆旧等请上堂。未到佛顶底用尽机关。终日觊觎不得到。已到佛顶底息虑忘缘。长年任运不肯住。虽然不肯住。究竟未尝离佛顶。虽然不得到。争奈尽力跳不出。正恁么时。且道佛顶在甚么处。卓拄杖云。雪庭臂断心安后。铁树华开月上时。

　　圆戒日开炉。普滋阇黎等请上堂。僧问。两堂结制即不问。请问和尚。如何是声前句。师云。峰尖翻巨浪。进云。声前一句蒙师指。济上家风事若何。师云。井底种桃华。进云。恁么则黄岩号令传千古。今日当轩一句新。师云。聋人争得闻。乃云。黄岩寺里开炉。干柴受用不尽。逼得寒气高飞。通身自绝百病。冷病。热病。毛病。懒病。膏肓病。八万四千烦恼病。一时俱消。诸病既消。便见心地戒光。本自圆满。本自逍遥。行也逍遥。坐也逍遥。动也逍遥。静也逍遥。生也逍遥。死也逍遥。虽然歧梅真人跨鹤下云端。因甚蹋折龙门桥。喝一喝云。一雨普滋三草秀。六华弥布四山凋。

　　立春日。悦监院请上堂。僧问。考钟伐鼓。大众云临。送旧迎新即不问。向上宗乘事若何。师云。三面狸奴脚蹋月。进云。能为万象主。不逐四时凋。如何是万象主。师云。两头白牯手拏烟。进云。恁么则法王殿上传新令。大地齐彰劫外春。师云。刹竿头上仰莲心。问。寒暑推迁即不问。如何是不迁义。师云。万年松在最高峰。进云。太阳门下。日日三秋。意旨如何。师云。拄杖头边挑日月。进云。识得东风面。枝枝总是春。师云。一翳在眼。空华乱坠。僧礼拜。师乃云。与众同乐故能常乐。与众同安故曰大安。与众同参故名普参。与众同证故为圆证。圆证之后始能荷负法门巨任。掌握丛林大纲。大纲既整。众目齐张。除却焦芽败种。无有不沾其恩泽者。正恁么时。如何是圆证底句。劫外春光常溢目。庭前铁马惯嘶风。

　　除夕。小参。今年岁月不虚度。了却平生三大事。一父母。二师长。三檀护。鞠育恩深同雨露。先埽塔。次埽墓。丰碑已得大文字。施义田。矜孤孺。纪纲再整酬知遇。此是山僧三大事。试问诸人。大事还曾了也未。如未了。火急参。火急悟。韶光不可等闲度。且道悟后如何。有相身中无相身。寒暄历尽浑如故。复举雪窦显禅师示众云。三分光阴二早过。灵台一点未揩磨。贪生逐日区区去。唤不回头争奈何。大众。雪窦老汉大似为他闲事长无明。虽然如是。恩大难酬。黄岩续貂。亦有一偈。万事浮云眨眼过。吹毛频用不须磨。闻风破胆人无数。谁敢当机问若何。喝一喝。

　　元旦。上堂。入新春。说新法。眉毛宽。虚空狭。拶得开。全机活。无根树。华齐发。华即且置。如何是无根树。抴拄杖。便下座。

　　断庵书记五旬。请上堂。僧问。不问有生。不问无生。如何是广度众生底法。师云。今春春色早。桃李隔年开。进云。等闲识得东风面。万紫千红总是春。师云。莫恋藤边蜜。休贪梦里珍。进云。谢和尚指示。师乃云。色身有生有灭。法身无灭无生。踢断虚空脊骨。金乌夜半常明。大众要会半夜金乌么。为汝分明指出。拈拂云。眼观春色如流水。昨日少年今白头。

　　灯节。益叟张公偕众耆旧请住佛顶。上堂。僧问。皎月当空。宁有高低之不普。真灯照世。本无昼夜之可分。月即且置。请问如何是真灯。师云。照烛不留影。进云。诚知佛顶高而无上。望不可及。未审还照烛也无。师云。大家在里许。进云。好景好时人尽晓。无根树子孰能知。师云。你还知么。进云。知。师云。如何是无根树。僧翻筋斗而出。师云。笑杀旁观。问。上元节已竟。光阴密变迁。如何是不迁不变底意。师云。高灯偏照远。进云。圣量现前无得失。凡情尽处是何人。师云。演若不迷头。乃云。同门为法太殷勤。三度飞书到紫云。但得人人归佛顶。心灯寒焰不分分。大众。不分而分。南山起云。北山下雨。分而不分。鞭起陕府铁牛。吞却嘉州大象。正恁么时。分即且置。如何是心灯。千珠浮碧涧。双盖偃青松。

　　解制。上堂。结是自己结。解须自己解。春风开遍故园华。争奈枯根容未改。大众且道。枯根未改。还怪得春风也无。喝一喝云。那个男儿不丈夫。

　　大士诞日。忉利函公偕众檀越请上堂。僧问。大士示生即不问。群机普应事如何。师云。无底篮中赤鲤多。进云。祇如西江檀护耆旧再四攀迎。如何得不辜负去。师云。迷云如未散。觌面隔千山。余居士问。知识难遇。大法难逢。请问如何是法。师云。山僧原是高阳人。进云。今日非昔比。悟道即超凡。师云。今昔原无异。迷悟自殊途。士礼拜。师乃云。过去正法明。现前观自在。观既自在则听亦自在。听既自在则生亦自在。生既自在则死亦自在。如是则隐显去来。他方此界。无在而不自在。是故示现千臂千眼。接引群迷。直令六道四生。个个得大自在。所以道观音妙智力。能救世间苦。大众且道。如何是观音妙智。击拂子云。击碎虚空双耳门。掀翻忍界成忉利。

　　圆戒日。谢复庵居士等请上堂。僧问。受波离戒律。习马胜威仪。祇如隔壁闻钗声即破戒。戒如何持。师云。聚萤岂可爇须弥。进云。三坛等施。六度齐修。如何是齐修。师云。俊鹞贴天飞。进云。如何是渐修。师云。乌龟阶下立。进云。龙得水时添意气。虎逢山色长威狞。师云。龙虎在何处。进云。面目分明。当机不露。师云。切忌认奴作郎。乃竖拂云。雪岭末后拈华。黄岩日日竖拂。猛虎咬杀大虫。枝头梅子正熟。掷下拂子云。戒光非色亦非心。有何背兮有何触。喝一喝。复举庞道玄居士偈云。迷时爱欲心如火。心开悟理火成灰。灰火本来同一体。当知妄尽即如来。大众。庞公虽是锻过底精金。争奈犹涉程途在。黄岩即不然。灰火本来同一体。当知个个是如来。

　　玄六竖宗妙协众禅人请上堂。没世无闻。君子所疾。知恩不报。先圣所呵。末法僧徒见利忘义。思源报本能有几人。是故笔尖点出金刚眼。至今照耀乾坤。桥边拾得夜光珠。亘古芳声不坠。正恁么时。拾得夜光即且置。如何是金刚眼睛。若能道得是真报恩。脱或未然。虚生浪死。众屏息。师云。山僧却请木上座为诸人点出金刚眼睛去也。乃竖拄杖云。仰峤苍烟尽。樵川秋水清。

　　新凿放生池工竣。赴佛顶。请上堂。僧问。百丈大义即不问。如何是普度群迷底句。师云。积水留新月。进云。天不能盖。地不能载底来又作么生。师云。开池贮锦鳞。僧礼拜。师乃云。胎卵湿化原同一体。江河池沼并出一源。达其源。明其体。始可顿超三界。长揖四生。是故衲僧家有时杀。有时放。有时平高就下。合水和泥。有时耸汉侵云。壁立万仞。壁立万仞处蝼蚁蚯蚓跻攀无门。合水和泥时锦鳞红尾感恩不尽。今则高堤已筑。积水已澄。湛似寒潭。圆同新月。九夏劬劳即且置。一源深达时如何。拈拂云。当门彻底明如镜。无数鲸鲲跃浪来。复举梵网经第二十不行放救戒语毕。乃云。大众。世尊道。若见世人杀畜生时。应方便救护。解其苦难。祇如南泉斩猫。归宗斩蛇。当恁么时。作何方便可以救得。若能道得是真护生。其或未然。不免为诸人点破。竖拂子云。鼋鼍鱼鳖并虾蟹。尽在常光一道中。复有一偈。举似大众。开池不为聚浮财。欲使群生离祸胎。烦恼海中能解脱。峨峨佛顶任徘徊。

　　因事普说。留得殷勤请得真。龙骧虎骤各生嗔。须知丛社千秋下。应羡忘躯为法人。大众。天地间有二种法。一曰王法。二曰佛法。复有四种人。知法守法。知法犯法。知法为法。不知法为法。是为四种人。知法守法者在世间则为君子。为贤人。出世间则为高僧。为德士。知法犯法者在世间则为小人。为残贼。王法所必诛。出世间则为裨贩。为邪魔。三途所必陷。何谓知法为法。即今天下弘宗演教。据位称师者。自知无上妙法旨趣。复为法求人。以绍续此法。使灯灯不断者是。何谓不知法为法。即今天下有志衲子。腰包顶笠。拨草瞻风。亲明师。求益友。决择此无上妙法者是。譬如今日之事。西江耆旧远赍合省护法书币冒险乘危。四番请归翠岩。岂不是为法。本山耆旧鸣钟击鼓。罗拜遮留。岂不是为法。留得愈坚。请得益切。一则曰。我辈千辛万苦重兴翠岩。原为和尚。一则曰。我家和尚在江右十余年。化导已久。嗣法有人。今始归家。坐席未暖。岂可复出。两家议论不一。未免嗔心忿起。言语参商。大众。即此一段公案。千古之下可为标格。何故。若为争势利。竞人我而嗔。则非衲僧家事。今既为法而争。则嗔者骂者。请者留者。与夫坚卧不起者。皆足为丛林盛事。天下出家之徒傥个个肯如此忘躯为法。则佛法日盛。自不至有犯法之事。更举个古人公案与诸公商量。昔风穴沼禅师于郢州衙内上堂云。祖师心印状似铁牛之机。去即印住。住即印破。祇如不去不住。印即是。不印即是。还有人道得么。时有卢陂长老出问。学人有铁牛之机。请师不搭印。穴曰。惯钓鲸鲵澄巨浸。却嗟蛙步　泥沙。陂伫思。穴喝云。长老何不进语。陂拟议。穴便打一拂子曰。还记得话头么。试举看。陂拟开口。穴又打一拂子。牧主曰。信知佛法与王法一般。穴曰。见甚么道理。牧主曰。当断不断。反招其乱。穴便下座。大众。今日江西缁素请去。黄岩耆旧留住。一众共知。且如何是去即印住。住即印破底道理。众下语不契。丘居士请代。师乃云。那边不坐空王殿。争肯耘田向日轮。

　　文学李又蓁居士等请至燕溪。上堂。彩结昙华不偶然。万家生佛现闽川。燕溪春涨潇湘浪。看取新庞泛铁船。大众。铁船浮处凡圣全超。生佛现时天人罔测。所以毗耶城内。胜热门中。现百亿之神通。示无边之三昧。或分香积之饭。或决善财之疑。是故小中现大。大中现小。一多相含。真俗并照。或经世则景星灿。庆云腾。或出世则昙华开。道树长。虽普利万方而亲疏有序。不类墨子之兼。虽同居五浊而恩爱情空。不染凡夫之习。故进而致君泽民则为万家生佛。退而修身炼行则为一代高贤。然虽如是。若在祖师门下看来。不异镜中之华。波底之月。且道祖师具何眼目。得如是超迈。拈拂云。屏山直蹑青云上。燕水滔滔竟不流。昔崔尚书参国一钦禅师。请问弟子出家得否。钦云。居士出不得家。崔云。弟子出将入相。为甚出不得家。钦云。出家乃大丈夫事。非将相之所能为。后来驸马李遵勖阅此公案。忽然大悟。乃述偈云。学道须是铁汉。着手心头便判。直趣无上菩提。一切是非莫管。大众。要会无上菩提么。分明为诸公点破。击拂云。打起黄莺儿。莫教枝上啼。啼时惊妾梦。不得到辽西。

　　翥凤六奇诸禅侣偕众耆旧迎至凤山。复放生池。请上堂。凤山胜地。故里名蓝。虽陵谷屡迁而钟鼓无恙。历代知识向者里各出手眼。演毗尼。合烟户。抽石笋。书梵字。山僧顷以祭埽还乡。合山耆旧屡迎说法。然佛祖语句。充栋汗牛。举世无人听着。况山僧以爝火之光耀于太阳之下。何异牧唱渔歌。且千圣出世。说法利生。因时救獘。獘若不革则法即不灵。法既不灵。说之何益。譬如治病相似。黄连甘草。附子人参。贵图去疾。疾若不去则人参附子亦为长物。然治病固有缓急。革獘亦有后先。所谓急则治其标。缓则治其本。山僧有个救獘妙法。不假变齐变鲁。自能合乎至道。不劳减烟减灶。自然斧劈不开。今日既承雅召。到者里岂可缄口。竖拂云。闻声见色是寻常。春暖山华处处香。但得主人恒不昧。任他六户各分房。昔鼓山永觉和尚住此山时。因僧问。如何是无作戒体。觉云。林中石笋透天高。进云。一尘不染底人来时如何。觉云。三十棒趁出。大众。鼓山老汉者三十棒打得极有理。祇是不合时宜。今日或有问。如何是无作戒体。山僧但向他道。池中鱼勿网。忽遇一尘不染底来时如何。天外凤常鸣。更有一偈。半亩塘开古寺门。鱼虾正好施洪恩。燕溪且有垂纶禁。况是亲亲佛子孙。

　　檀越王杨张偕众居士请至仁溪。上堂。若论此事。便如倡义杀贼一般。先须公举一位韬略俱全。智勇兼备之士为首。然后布号令。定赏罚。严节制。整戈甲。更须探侦贼巢在何处。贼路自何来。贼众有多寡。贼阵作何状。所谓知彼知己。百战百胜。既知贼阵形势。方乃发兵剿除。对阵交锋。自可一鼓而下。活捉渠魁。捣其巢穴。然后班师凯旋。称功定爵。大者为公。次者为侯伯。又其次者子男。我辈学道亦然。先以自心大智为义首。次以自心净戒为戈甲。兼以三明六度及八万四千诸波罗蜜为师旅。然后奋大勇猛。生擒六贼。尽殄群魔。群魔既尽则自心法王随方示现。在处称尊。始可坐致太平。然虽如是。外贼易破。家贼难防。正当此时。六贼交侵。如何抵敌。喝一喝云。置之死地而后生。置之亡地而后存。破釜沉舟同力战。魔军倒退入无门。昔庞道玄居士偈云。有男不婚。有女不嫁。大家团圞头。共说无生话。大众。庞公既舍不得出家。又欢喜说大话。幸赖有一张吸尽西江底口。不然三十拄杖一下也饶不得。后来有个杨无为居士却云。男大须婚。女长须嫁。讨甚闲工夫。更说无生话。大众。杨公虽是顶门具眼。争奈俗气不除。山僧即不然。无男可婚。无女可嫁。既遇故乡人。便说故乡话。且道如何是故乡话。至仁溪阔从鱼跃。大义桥高任客行。更有一偈。举似大众。非官非佛亦非神。何故村村送迓频。合里但能修十善。缤纷华雨四时新。下座。

　　元度谢孝廉。美斯周别驾。振公周文学等迎至莲华寺。上堂。僧问。按下紫云头。便踏莲华上。为是神通妙用。为是法尔如然。师云。峰临城外层层秀。进云。恁么则十圣三贤难测度。人间天上任逍遥。师云。石到溪边个个圆。进云。恭惟和尚过化存神。人天交庆。师云。上座又作么生。进云。人人本具。问。西来大意。请师直指。师云。通都桥下水。日夕响晴雷。乃云。风飘败叶。莫景萧条。露滴金华。寒香馥郁。荣枯迥别。幻化无殊。凡迷不惺。妄遭沦坠。是故维摩大士亲证此如幻解脱三昧。遂能随类现身。入尘劳海。或语或默。或隐或显。以四摄法广引同流。共证此如幻解脱三昧。当其居毗耶离城之际。示有玉帛而无贪恋。示有刑罚而无嗔怒。示有妻妾而无染着。莲华不足以喻其清洁。秋月不足以喻其孤明。即此火宅炎炎。便作清凉世界。现前诸公若能亲证此如幻解脱三昧。则个个是金粟再来。不妨抚治邦家。又安宗社。孝以事亲。忠以事君。慈以御下。惠以济物。全理全事。无是无非。所以道知幻即离。不假方便。离幻即觉。亦无渐次。虽然如是。紫芝山顶即不问你。平政桥边道将一句来。众下语毕。师乃云。一回及第心空后。方信桥流水不流。昔有僧问智门禅师。莲华未出水时如何。门云。莲华。僧云。出水后如何。门云。荷叶。大众。智门与么答话。固是截断众流。仔细检点将来。犹有依傍在。今日或有问山僧。莲华未出水时如何。但向他道。开元石乌龟。出水后如何。但向他道。扬州朱顶鹤。更有一偈。三十年前到水西。楼台幻出与天齐。如今击目蓬蒿遍。谁复区区被幻迷。

　　通都桥首张魁轩居士等请上堂。僧问。是法住法位。世间相常住。请问和尚。如何是常住相。师云。山围故国周遭在。水打空城寂寞回。进云。祇如众居士肃洁猊座。殷勤请法。毕竟将何指示。师云。城东打鼓城西响。进云。恁么则道不虚行。遇缘即应。师云。园内华开园外春。问。诸檀为法念头坚。冒雨冲风设供筵。坐佛顶　姑缓问。途中受用请师宣。师云。紫芝峰上浪滔天。进云。从来惯吸西江水。今日平吞建地云。师云。孔子原是山东人。进云。允矣人天调御者。果然无处不称尊。师云。滂沱秋雨连宵下。洗尽尘氛道眼开。僧礼拜。师乃云。若论此事。便如建通都桥一般。第一要桥不坚牢。第二要桥梁平正。第三要桥屋完备。三者既全。万无一失。任他怒浪惊涛。冲突不动。千妖百怪。摇撼无门。度马度人。永无沉溺之患。我辈学道亦然。先以三聚净戒为桥不。次以那伽大定为桥梁。更以般若妙智为桥屋。果能具此三种。则茫茫苦海一任往来。随顺世缘。了无挂碍。可以回既倒之狂澜。可以援己溺之黎庶。可以阴翊王化。可以普度迷流。虽然可中有个汉子。常在他乡。不离本地。且道还假桥梁舟渡也无。长空今古月轮孤。复举庞居士偈云。先须持五戒。方始得人身。有财将布施。身即不穷贫。若行十善业。闻道得天人。天人生灭福。来去如车轮。有为接梵世。不及一毫真。更欲谈玄妙。只恐法王嗔。大众。还识一毫真么。分明为诸公点破。拈拄杖云。城外青山如屋里。东家流水入西邻。

　　到龙德。檀越卢参华等请上堂。问。师子之儿。未能返掷。报恩一句。乞师拈出。师云。鹤飞千尺雪。龙起一潭冰。进云。可谓身心奉尘刹。草木亦沾恩。师云。白云乍可离青嶂。明月难教下碧天。进云。恁么则无行而不与。纵夺在临时。师云。山尽疑无路。溪回别有村。乃云。父少而子老。举世所不信。诸人还信得及么。若信得及。银碗盛雪。明月藏鹭。其或未谙。山僧直下为诸人点破。乃以如意向空中画[十○]。更有一偈。延汀虔吉千余里。绕道来看老法嗣。岂是师资情未割。祇缘慧命寄悬丝。下座。

　　古雪哲禅师语录卷八
嘉兴大藏经　古雪哲禅师语录


　　古雪哲禅师语录卷九

　　嗣法门人传我等编

　　住建州佛顶寺语录

　　据室。三藏十二部拈过一边。千七百葛藤束之高阁。若是伶俐衲僧。到此便知下落。卓拄杖一下。

　　当日。众请开堂。

　　师至座前。拈疏云。请转法轮是王臣事。玉振金声毫端已露。傥或未见未知。便请维那宣读。读毕。师指法座云。此座高广。无人能上。欲破天荒。何须固让。便升。

　　拈香祝
圣毕。次拈香云。此一瓣香。手捏不聚。斧斫不开。陆沈万指丛中。了无依傍吐气。千峰顶上自有知音。次第三回拈出。专申供养
宁波府天童寺上密下云先大和尚用酬法乳之恩。敛衣就座。上首白椎云。法筵龙象。众当观第一义。僧问。结盖香云弥佛顶。漫天法雨出龟洋。二十年前有此语。今朝得见法中王。请问如何是法王法。师云。螺髻峰头着眼看。进云。恁么则一毫头上金星现。点出真灯焰九州。师云。如何是真灯。进云。且喜了祖今重出。顿使兹山破寂寥。师云。依稀越国。仿佛扬州。僧礼拜。师乃云。未出黄岩。已到佛顶。未升法座。已露玄机。便如是见得。则不离本际可以游化十方。不动干戈可以澄清海宇。不居庙廊可以赞襄王化。不假炉　可以陶铸圣凡。到者里是句亦铲。非句亦铲。如击石火。似闪电光。不容拟议寻思。祇贵单刀直入。且道入后如何施设。拈拄杖横膝上云。横按莫邪全正令。太平寰宇斩痴顽。复起身叙谢云。山僧林中散木爨。底焦桐。忝为太祖末孙。未能媲美芳躅。兹承护法檀越暨众耆旧不忘悲愿。互作主宾。再四相招。命主此席。深惭虫负。不足光扬。记得一则现成公案。不妨对众商量。昔三圣禅师上堂云。我逢人即出。出则不为人。兴化禅师上堂云。我逢人即不出。出则便为人。大众。二大老举扬临济纲宗。可谓透顶透底。譬如善舞太阿。收放自在。且道佛顶又作么生。拈拂云。无须锁子两头摇。复有一偈举似大众。百里蓝舆赴远迎。寸心岂是钓虚名。欲恢祖道酬高厚。愿见黄河百度清。上首白椎云。谛观法王法。法王法如是。下座。

　　玉溪居士丘石庐等预庆师诞。请上堂。僧问。老僧入梦诞高阳。才出母胎荤不尝。四十四年前底事。请师为众广敷扬。师云。空华休觅。蒂乃云。百年三万六千朝。修短穷通等朝露。欲知无量寿世尊。恰好今年四十四。

　　师诞日。扫碧天太祖塔。兼祀开山无了禅师像。上堂。僧问。佛本不生。和尚今朝露面。塔原无缝。师翁此日放光。为是示真实相。为是开方便门。师云。白萍红蓼对秋江。进云。恁么则一声　地无余事。祖德宗功悉已酬。师云。哮吼还他师子儿。乃云。东建西瓯三梵刹。龙山佛顶与黄岩。摩霄窣堵分三处。须信真人骨不凡。大众。昔世尊涅槃。舍利灵骨亦分塔三处。一在龙宫。一在天上。一在人间。先祖乘悲愿力。示生末运。中岁出家。实有佛祖行履。故化去二十余年。虽日换星移而三处灵塔宛然无恙。且道祖翁修何行业。依正二报。得如是殊胜庄严。拈拂云。松因露顶年年翠。竹为无心节节高。昔无了禅师参马祖得法。初隐此山。继住泉州龟洋。示寂后经二十载。灵塔为山泉淹没。门人启塔。见全身浮于水面。闽王闻之。迎入府庭供养。忽臭气远闻。王焚香祝曰。可还龟洋旧址建塔。言讫异香普薰。倾城瞻礼。大众。大善知识随处称尊。生死去来。犹如昨梦。因甚无了禅师不住府庭。要还旧址。一僧云。树高千丈。叶落归根。师便下座。

　　初祖讳日。兼谢张檀越。上堂。二十年前山僧为檀越参禅。檀越为山僧建寺。二十年后山僧为檀越住寺。檀越为山僧参禅。大众。住寺建寺各乘夙愿。互作主宾。如西天之须达。东土之萧梁。曹溪之陈亚仙。雪峰之蓝长者。自古迄今。共见共委。祇如参禅一事。虽父子至亲不能相代。何故说檀越为山僧参禅。喝一喝云。你若无心我也休。复举初祖示寂。建塔熊耳。后三年魏使宋云自西域回。见祖于葱岭。手携只履。翩翩独逝。乃问祖何往。祖曰。西天去。云归具说其事。及门人启棺。惟革履一只。奉诏取遗履于少林供养。大众。死而复活。只履西归。古今尽作奇特话会。错过祖师了也。殊不知有生有死。有去有来。尽是假形。皆非真实。诸人要见真祖师么。下座。同到案前拈香上供。

　　开炉。上堂。僧问。三条椽下钝置圣贤。七尺单头沉埋佛祖。未审还许学人随缘放旷。任性逍遥也无。师云。未到悬崖撒手时。岂可随缘虚度日。进云。恁么则聚会群龙姑缩爪。养成头角待风云。师云。直须拶透牢关去。莫待临春点额回。僧礼拜。师乃云。大佛顶上岂假炉　钳锤。黑漆桶中必须开示悟入。开口便棒岂不是开示。入门便喝岂不是开示。乃至猿啼霜月。华发寒枝岂不是开示。诸人还悟得么。还入得么。若向者里悟得入得。火焰日日为三世诸佛说法。脱或未然。炉边受冷人无数。卖却心肝始得闲。昔地藏琛禅师因僧参。乃问。诸方佛法近日如何。僧云。浩浩地商量。藏云。诸方浩浩地商量。争如我者里种田博饭吃。大众。地藏老汉固是本色家风。争奈效尤者众。佛顶即不然。诸方种田慱饭吃。争如我者里浩浩地商量。且道作么生商量。欲破浮生千劫梦。且趺深夜一炉香。

　　持平耆宿请上堂。空中宝塔尚为法来。诸人云何不勤为法。大众勤即且置。如何是法。拈拄杖卓三下。复举亮座主参马祖。祖问。见说座主大讲得经论是不。亮曰。不敢。祖曰。将甚么讲。亮曰。将心讲。祖曰。心如工伎儿。意如和伎者。争解讲得。亮抗声曰。心既讲不得。虚空莫讲得么。祖曰。却是虚空讲得。亮不肯。便出。将下阶。祖召云。座主。亮回首。祖曰。是甚么。亮豁然大悟。师云。虚空无口为甚却讲得经。大众试说说看。众下语毕。师乃云。声前历历无私句。切忌时人乱度量。

　　开普同塔基。上堂。林间无数土馒头。尽是当年学道流。道眼已知空泡沫。遗骸未免葬荒丘。大众。葬了便休。因甚又要建塔。卓拄杖云。普收同一处。坐断百千差。复举忠国师以化缘将毕。乃辞代宗皇帝。帝问。师灭度后弟子将何所记。国师云。告檀越造取一所无缝塔。帝曰。就师请取塔样。国师良久曰。会么。帝曰。不会。大众。国师好所塔样。祇是无人解观。今日或有人问。无缝塔样即且置。如何是普同塔样。佛顶但向他道。普请开基去。

　　定两序。革单银。黄岩悦监寺请上堂。僧问。当家种草由来别。解向毗卢顶上行。吾师若有亲分付。请对人天大众陈。师云。且满三年愿。再扣万重关。进云。一句了然超百亿。大家稳坐吃馒头。师云。易开终始口。难保岁寒心。乃云。一旧一新。一进一退。宾主交参。东西易位。要整法门纪纲。直须革尽积弊。若是争单银。为施利。不异假衣贼人。果然图悟道。了死生。堪入师子群队。所以道物以群分。方以类聚。正与么时。忘躯为法一句作么生道。祇奉一人天地贵。从他诸道自分权。更有一偈。深惭暗昧乏兼才。两处丛林并主裁。珍重股肱休惰怠。调羹端的贵盐梅。

　　除夕。上堂。春砌墓。夏开池。秋间登佛顶。节外又生枝。改门路。定风规。不运石。便挑泥。终岁忙忙营世谛。何曾闲坐话无为。大众且道。如何是无为。吃斋分岁了。向火咏新诗。

　　元旦。上堂。僧问。旧腊已尽。新春未回。只如今日若何安顿。师云。庭前古柏年年翠。进云。当机一句无私语。不动干戈定太平。师云。聋人争得闻。乃云。陈年旧债尚未全还。斩新葛藤又从头起。个中有一句。不涉新陈。了无变易。诸人若能知得。便可顿空旧债。截断葛藤。且道是那一句。拈拄杖云。灯笼吞却庭前柱。卓拄杖。下座。

　　立春日。大悟堂小参。旧岁忙了一冬。新春岂可空过。大家打起精神。坐参七日莫卧。豁然大悟一番。百结疑团顿破。且道顿破后如何。师姑原是女人做。

　　解制。兼为开山中兴两祖像开光。上堂。僧问。如何是解制底句。师云。出门休动步。家舍莫停留。进云。如何是涅槃心。师云。十字街头石敢当。进云。如何是差别智。师云。东西南北门相对。乃云。闻所闻而来。见所见而去。东方来底东方去。西方来底西方去。南方来底南方去。北方来底北方去。大众且道。龟洋祖师与碧天和尚从何处来。若知得者两个老汉来处。则眉间白毫大光普照。便可与历代祖师重开生面。其或未然。相逢不饮空归去。洞口桃华也笑人。

　　涅槃。上堂。二月中春节。崖华在处开。瞿昙伎俩尽。依旧入轮回。喝一喝。下座。复问众云。佛已成道。为甚又入轮回。维那云。怜儿不惜两茎眉。师打一棒。归方丈。为灵宗化士对灵。小参。八千里外慕道趋风。十五年来为众行乞。大愿虽未完。大行已无敌。胡为彼上苍。遽丧我良弼。灵宗灵宗。王侯将相悉倾心。丈六金身何难毕。五羊城里既知归。快须究取真消息。灵宗。要知真消息么。杜鹃啼处百华新。九九原来八十一。击拂一下。

　　挺然自晖觉源众耆旧请上堂。僧问。佛顶至高。谁人能到。师云。春日自晖空。问。翠岩佛法大师子吼。佛顶宗风如何举扬。师云。云有出山势。进云。杀人刀。活人剑。如何是杀活底意旨。师云。前三三。后三三。乃云。竹边笋稚渐露锋铓。园里茶芽旗枪竞展。乃至岸柳含烟。庭华笑日。一一呈净妙法身。头头示西来大意。因甚南泉斩却猫儿。大众试道看。众下语毕。师卓拄杖云。百华落尽啼无尽。更向乱峰深处啼。

　　极华两禅人荐本师朗然。请上堂。卖被单以求法荐师。弃庵舍而千里行脚。受劳受怨而辅弼丛林。废寝▆餐而究明向上一着。子孙长能若此。师亲一定超脱。虽然一人食时难令众饱。纵有孝子贤孙不能相代。何况章水闽山。死生异处。谈玄说妙他又不闻。竖拂拈椎他又不见。作么生说个追荐底道理。还知么。一念顿空尘界殒。无处无时不朗然。

　　兴福寺。请上堂。僧问。为法忘躯。如何得法。师云。鸟啼华落处。云散月明时。进云。得法之时如何益众。师云。毒鼓当轩击。进云。益众之时何处圆满。师云。宝剑劈头挥。乃云。诸佛出世。补网张风。祖师西来。泥里洗土。古今善知识全提半提。千说万说。总是种空华。捞水月。所以道德山棒。临济喝。犹国家之兵器。岂得已而用之。何故。盖为诸人各各具有一段大事因缘。净如秋月。宽若太虚。五欲尘埃染他不得。毗岚猛风吹他不动。本无迷悟。岂有圣凡。大众。既然如是。因甚有苦有乐。有贵有贱。有寿有夭。有智有愚。到者里直须知有始得。山僧方外行脚二十余年。别无所得也。祇知有者一段大事因缘。今日挺然诸公迎至兴福。无非为举扬此一段大事因缘。现前大众若能知有者一段大事因缘。始可随机赴感。不动些毫。与诸众生作不请友。可以兴无边之福。可以示无尽之慧。正恁么时。如何是知有的句。拈拂云。曲径通幽处。禅房华木深。复有一偈。金碧辉煌已四朝。堂前毒鼓未闻敲。斩新举起滹沱令。应见门风转更高。

　　淳净两禅人请上堂。僧问。广额屠儿性太狞。朝朝宰杀度生平。何为放下刚刀日。立地能知佛一尊。师云。恶人偏作大。进云。生佛由来无二相。只须当下解翻身。师云。南山石虎因甚咬杀大虫。进云。昨日晴。今日雨。师云。未解翻身在。僧礼拜。师乃云。修罗嗔。诸天乐。缠缚无由得解脱。整心虑。趣菩提。一念回机月满溪。大众且道。菩提作么生趣向。击拂云。截断是非关。秤锤浮水上。

　　立秋日。上堂。若论此事。便如今日立秋一般。金风才扇。溽暑潜消。一叶飘空。千林渐稿。祇见雁声嘹喨。远从塞北而来。燕子呢喃。却自空巢而去。我辈学道亦然。道风才扇。烦恼顿消。一念既空。千机自息。视三界犹燕垒。观五阴若浮云。出没无心。去来自在。所以道秋风凉。秋夜长。未归客。思故乡。现前大众。不是琉球日本。个个常在故乡。不必思量得。虽然乡中有个无鼻孔的汉子。还曾看见也未。若也亲见一面。便可永超生死。普利人天。其或未然。寒暑密移人易老。发须渐白世难留。

　　圆普同塔。上堂。八省檀越施财。五湖龙象施力。经营未及期年。云里浮图幻出。枯骨既已沾恩。劳生更须委悉。且道委悉个什么。死死生生何日了。富罗积骨未为高。竖拂云。当阳见得无生法。旷劫轮回当下超。复举教中道。建塔有三种意。一表人胜。二令他敬。三为报恩。若凡夫比丘有德望者亦当建塔。余者不合。大众且道。佛顶建普同塔。是为凡夫耶。为圣人耶。拈拄杖云。几多罗汉腾空去。古洞依前覆白云。

　　受洪都缙绅耆旧请。再住翠岩。上堂。千里驰书七度迎。三年络绎未尝停。闹篮已自无心入。争奈毗岚八面生。大众且道。毗岚大起。还有吹不动者么。自云。有。那个是吹不动底。拈拄杖云。三日后看取。

　　授佛顶观长老衣。上堂。衣以表信。且道释迦老子衣自何来。法乃传心。祇如威音王佛法从谁得。者里见得。始是出格英灵。信者与他三千棒。不信者也与他三十棒。试问大众。不信者三十棒理所当行。因甚已信者亦与他三十棒。还知么。无授受中亲授受。还他眼目人天人。

　　靖藩韶武殿下请　　　　　　　师升座。拈香祝
圣毕。乃云。戒坛已应千年谶。道树常荣万古春。今日王臣敷宝座。是谁解共庆真人。还有共相建立底么。试出来酬唱看。众默然。师乃竖如意云。千圣百王师。祇此真如意。寿量等太虚。岂止千百亿。还会么。菩提树上觉华开。须是难兄与难弟。所以道兄弟添十字。同心着一仪。大众且道。如何是同心底句。放下如意云。灯笼入露柱。复云。自古圣帝明王无不归心佛乘。钦崇祖道。今日韶武殿下诞日。特设伊蒲。敦请山僧于光孝古寺举扬大法。上报四恩。山僧深惭行解荒芜。不免聊举古德公案以赴来机。昔台州光孝德光禅师因宋孝宗皇帝钦诏入内。观堂赐座。请问云。朕心与佛心是同是别。光云。直下无第二人。帝云。如是则佛即是心。心即是佛。光云。成一切相即心。离一切相即佛。帝大悦。赐号佛照禅师。大众还知佛照直指孝宗大意么。拈如意云。四海共遵王化远。千秋常庆德星高。

　　靖南王母如幻李夫人请上堂。僧问。菩提树下转大法轮。华诞千秋请师庆祝。师云。灵椿初毓秀。丹桂正飘馨。进云。今日靖藩太夫人随类教化。毕竟如何得顿成佛去。师云。菩提树老叶常春。进云。弹指顿超无垢界。永证金刚不坏身。师云。栏杆头上石师子。僧礼拜。师乃云。三千年一实之桃。是王母家常受用底。不烦他献。玄圭白壁。净洁无瑕。是王母本自具足底。不假他呈。八千岁为春。八千岁为秋之大椿。是王母久已培植底。不劳他觅。然则受王母之请。升光孝之座。毕竟将何庆祝。记得昔年在太白峰前。壒　堆里拾得一颗镇海明珠。光辉赫奕。久蕴囊中。今日四众临筵。不免当阳拈出。非特为王母祝无量之寿。延无量之祥。且使五羊城里若男若女。若俗若僧。个个知有祖师西来大意。遂竖如意云。见么。海神知贵不知价。留与人间光照夜。下座。

　　平藩下刘章京请上堂。僧问。离却向上机。请师直指休歇处。师云。镇海明珠常灿烂。进云。恁么则摇头摆尾去也。师云。滔天白浪实难冲。僧礼拜。师乃云。红尘堆里建精蓝。钟鼓笙歌共指南。解向声前明祖意。贤于须达是同参。大众。昔须达多从菩萨位现居士身。为供佛。故向舍卫城中布金赎园。正区画时。六天宫殿一时俱现。今日新庵刘公尝于五羊城里造像建刹。安养众僧。直欲顿悟本来。不冀天人福报。兹以佛诞日。偕叔侄兄弟及诸同袍挥金设供。敦请山僧登临此座。举唱宗乘。大众且道。向上宗乘中还着得语言文字也无。还着得思量分别也无。还着得见闻觉知也无。既皆着不得。且作么生举唱。喝一喝云。若向者里明得。则万井笙歌咸扬妙谛。尘沙国土常诞佛身。移西竺于东方。变炎邦为净土。所以香至王子。达磨尊者明得者一着子。遂于大梁普通七年庚子特特航海梯山而来。传佛心印。山僧亦以大清庚子来至仙城。接佛圣像。大众且道。接佛像与传佛心是同是别。若道是别。仙城原在粤东。若道是同。山僧不是达磨。正恁么时。心像同别姑置勿论。且道佛既降生。现在何处。拈拂子云。弟兄叔侄同肝胆。扶竖宗风播五羊。复有一偈举似大众。后先庚子到仙城。接佛传心事不轻。信得此心原是佛。铁舟何处不纵横。

　　靖藩下曾副戎请上堂。僧问。五羊城外龟峰寺。千古名蓝此日新。幸值宰官同请法。愿垂一语度群生。师云。熏风吹四野。草树绿阴阴。进云。可谓于一毛端现宝王刹。坐微尘里转大法轮。师云。最是荷华盛。香飘满穗城。进云。昔日贤于插草。今朝曾公建寺。未审是同是别。师云。两彩一赛。进云。古今一贯。千圣同途。师云。亦有不同处。进云。西禅请师说法。且喜入门。未审和尚如何相待。师云。当头棒子不轻拈。进云。千峰势到岳边止。万派▆归海上消。师云。念得甚好。僧礼拜。师乃云。有真实行。始可福利人天。具杀活机。方能权衡佛祖。是故宗门下事卷舒操纵。一切临时。有时扫荡则人境俱夺。凡圣双亡。直得三世诸佛。历代祖师齐立下风。有时建立则禅律并行。主宾互换。任他断▆碎瓦。草木丛林同放宝光。所以道欲知佛法。当观时节因缘。时节若至。其理自彰。正恁么时。且道扫荡是。建立是。还会么。西郊金碧重辉处。东粤宗风再振时。复云。昨德宇曾公请启中道。西禅古刹。东粤名蓝。虽戒行精严。赖住持以立教。而玄风精峻。须临济以开宗。大众。建刹布金。为弘宗教。可谓功不浪施。苟非乘大愿轮。焉能竖兹伟绩。山僧今日忝承严命。猊座高升。不免举则陈烂葛藤与大众商量。昔大宋曾学士尝参雪窦禅师。请问参禅旨要。窦弹指一下云。便向者里领略得。多少直捷。傥向文字中寻求。白云万里。学士于言下大悟。大众。跨千里乌骓。须有拔山之力。击当轩毒鼓。应带返魂之香。卓拄杖云。翠岩今日直捷指示。还有当下领略者么。复卓拄杖一下。喝一喝。

　　靖藩下冯滕李郭众宰官请上堂。僧问。击鼓升堂即不问。因斋庆赞事如何。师云。缤纷华雨正滂沱。进云。恁么则法施财施。等无差别。师云。打面还他州土麦。进云。祇如临济大师道。大凡演唱宗乘一句语。须具三玄门。一玄门须具三要。请问和尚。如何是一句语具三玄。师云。五月荔枝鲜。进云。如何是一玄门具三要。师云。状元红最妙。进云。如何是第一玄。师云。簇锦攒华在树颠。进云。如何是第二玄。师云。皮核俱抛味自全。进云。如何是第三玄。师云。善买何须用半钱。进云。如何是第一要。师云。还记得三玄句子么。进云。和尚答过了也。师云。是何意旨。僧拟议。师打云。三玄三要是甚闲家具。问。熏风鸣殿角。法雨已均滋。向上全提句。祈师决众疑。师云。玛瑙盘中珠宛转。进云。恁么则山河及大地。全露法王身也。师云。琉璃殿上月徘徊。僧礼拜。师乃云。浩浩尘中先须办主。识得真主。始可报不报之恩。行难行之事。非特枯业海。荡罪山。且将八万四千烦恼海翻为诸佛清净慧海。八万四千尘劳门转为诸佛大解脱门。所以道尘劳之俦为如来种。然虽如是。铜沙锣里满盛油即不问。你芥子吸干沧海水时如何。竖如意云。六榕宝塔高峨峨。

　　天童先和尚讳日。靖藩下何参戎请上堂。师升座。拈香云。此一瓣香。两朝帝主钦崇。万国儿孙并震。打佛打魔一棒。本绝去来。从天降下五羊。迥超色相。爇向炉中。专申供养
天童堂上上密下云先大和尚用酬法乳之恩。敛衣就座。上首白椎竟。僧问。护国雷音遍界闻。倾诚岂啻两将军。欲酬罔极无如法。安得迷云作法云。师云。惯将如意子。击碎太虚空。进云。未审何门金氏闻法之后当生何处。师云。本来无相貌。随处任纵横。僧礼拜。师乃云。断荤血以保亲年。却胜割股。求般若以酬罔极。先须卖心。卖却心肝。般若自现。般若既现。则十方虚空一时消殒。本来父母触处全彰。所以道如我心空诸法空。千品万类悉皆同。虽然有一人不求般若。亦无心肝可卖。且道此人居何国土。还见么。一机投密室。万古忆天童。昔天童先师因居士问。弟子持咒念佛。可了得生死不。先师云。了不得。士云。作么生始了得生死。先师打云。向者里会得。方了得生死。士云。和尚还有生死不。先师云。你若有时我也有。你若无时我亦无。大众。生死大事。各宜自悟自了。何故道你有我亦有。你无我亦无。还知先师为人处么。竖如意云。五羊两浙七千里。护国天台不隔丝。

　　中元日。平藩下杨守备请上堂。妙净明心本无迷悟。凡情未尽仍假证修。所以玄沙筑破指头。父生天界。目连亲证罗汉。母脱轮回。是知情均天伦。应之则疾。法无疏戚。感之在人。果能一念回机。亲见本来面目。则尽十方界情与无情一时成佛。岂有父母宗亲不得解脱。虽然怀州牛吃禾。因甚益州马腹胀。你若会得。不妨高超三界。其或未谙。莫道地官曾赦罪。台前业镜不饶人。

　　迎佛还山。谢两藩及众宰官。上堂。佛身旷劫已圆成。岂待磋磨始见精。今日紫金光灿烂。方知护法有同心。大众。现前列位护法自心本来是佛。与佛无二。且曾承佛授记。现王臣身。故能发广大心。造广大像。居广大位。植广大福。福慧既足。将来依正二报庄严亦与佛无二。所以道佛身者即法身也。从无量功德智慧生。从六波罗蜜生。从慈悲喜舍生。大众。即今佛身已生。庄严已毕。且道千里归舟。凭谁发棹。还会么。四海龙王同送佛。秋深犹见雨倾盆。复云。山僧人微德薄。愿重力绵。顷荷　两藩及阖省宰官同心合德。捐俸开炉。一火铸成丈六金身。复蒙王舟远送。台旆俯临。今当起程之际。不免上举佛语。少答涓埃。昔世尊在灵山会上告梵王帝释云。世间有人能于我法未灭尽时造佛像者。当来于弥勒佛初会说法。即得解脱。当知造佛圣像为三十二相之因。大众。世尊言无虚妄。当生敬信。据此则现前僧俗男女。凡有为佛施财施力。乃至化者铸者。磨者补者。迎者送者。种种饮食华香供养者。将来皆得亲证三十二相之果。然虽如是。山僧既无财可舍。又无力能施。仅于丙申春为灵宗化主题得一疏。且道将来得何果报。披毛游火聚。戴角混尘泥。

　　平藩下都纲司实宗活源迎至永泰寺弘戒。请上堂。新旧两都纲。辽阳万里至。既登毗尼坛。共竖大法帜。更有诸同袍。同心复同志。挥金设伊蒲。请说第一义。第一义。绝囊藏。城上宣扬有画角。枝头漏泄是桄榔。既然如此。焉用列祖出兴。还会么。不因风撼庭前树。争见山华满院香。昔世尊云。吾今来此世界八千。返为此地上凡夫痴闇之人。说我本卢舍那心地中初发。心中常所诵一戒。光明金刚宝戒。是一切佛本源。大众。光明金刚宝戒是为痴闇人说。忽遇不痴不闇。灵利倜傥底来。如何相接。寸丝俱脱落。痛与四藤条。下座。

　　贾总台设斋。请上堂。虎头城外莲华国。到来龙象同休歇。狂心歇处即菩提。笑看一华开五叶。叶底常敷无量光。光中昼夜为宣扬。且道宣扬个什么。炎炎火宅诸男女。尽是莲邦大法王。大众。既是莲邦法王。则举足动步。无非极乐。山林城郭。总是西方。因甚教中又道。三界无安。犹如火宅。众苦充满。甚可怖畏。盖为狂心未歇。智眼未开。不免为欲火之所烧逼。是故劳他黄面长者屈曲垂慈。诱以三车。方得出离火宅。露地而坐。大众。若据衲僧门下。直饶露地而坐。正好吃棒。棒下荐得。始得脱洒自由。去住无碍。然后回途火宅。打锁敲枷。进而致君泽民。文武俱备。退而修功立德。易俗移风。直令啀喍嗥吠之流一一变作金毛哮吼。所以昨来贾总台请启中道。抟空师下。寒草绿而百兽潜踪。爱日象行。霜叶红而群狐遁影。大众。即今狐兔已潜踪了也。且道抟空师子在甚么处。喝一喝。复举教中道。若有善男子。善女人。初日分以恒河沙等身布施。中日分复以恒河沙等身布施。后日分亦以恒河沙等身布施。如是百千万亿劫以身布施。若复有人闻此经典。信心不逆。其福胜彼。大众。求福不回。诗称恺悌君子。博施济众。夫子尊为圣人。因甚亿劫舍身不如闻经生信。诸人还识此经么。其或未知。不免重重指注。拈拂云。白者非纸黑非墨。语言文字咸超越。北俱卢洲马吃鞭。南赡部洲牛出血。卓拄杖下座。

　　黄都阃请上堂。国有定乱剑。四海晏清。家无白泽图。千妖绝迹。直得凡圣情解毫发不留。迷悟牢关一椎粉碎。方有少分相应。所以道大丈夫。秉慧剑。般若锋兮金刚焰。非但能摧外道心。早曾落却天魔胆。竖拂云。即今慧剑高提。谁是当锋者。众屏息。师云。若无栾布作。争得见韩光。复举黄山谷太史参晦堂禅师。请问佛法大意。堂云。夫子道。吾无隐乎尔。那里是夫子无隐处。黄屡呈语不契。疑闷久之。一日随堂山行次。值木樨华开。堂云。学士还闻么。黄云。闻。堂云。吾无隐乎尔。太史直下顿悟。大众。晦堂老人向顶门上痛下针锥。黄太史于百草头边罢却戈戟。诸人还识伊针芥相投处么。拈拂云。万物自有功。当言用及处。

　　耆庵刘居士偕男彝修文学请上堂。若论此事。譬如良医治病一般。若是扁鹊耆婆。标本自知缓急。一望颜色。再切脉理。细详受病之浅深。次择良方之可不。然后应病与药。无有不瘥者。断不肯以死方头。果子药赚误人家男女。诸人还知么。三藏十二部是死方头。千七百公案是死方头。五家宗旨是死方头。你若不谙机宜。不辨时节。纵饶说得玄之又玄。妙之又妙。将五家宗旨。从上公案。穿凿殆尽。总成毒药。反添学者知解之病。所以道妙义玄言春细雨。莫教污我本来心。若是本色宗师。信手拈来。无非是药。断不肯以死法系缀人。有时建立。有时扫荡。放行把住。一切临时。所以道师名医王行正令。能与众生治心病。大众且道。心病作么生治。拈拂云。烂研巴豆三千颗。泻却诸方五味禅。昔晦庵朱夫子尝参开善谦禅师。深究祖道。一日述偈云。斋居独无事。聊披释氏书。暂息尘累牵。超然与道俱。门掩竹林密。禽鸣山雨余。了此无为法。身心同晏如。大众且道。如何是无为法。拈拄杖云。诗成五字三冬雪。笔落分毫四海云。

　　佛成道日。常山胡宫保偕太夫人宋氏请上堂。僧问。明星一睹叹奇哉。劫外昙华雪峤开。宫保请升师子座。祈师直指活如来。师云。优钵罗华焰里开。进云。恁么则头头尽露瞿昙面。大地山河绝点埃。师云。说食终不饱。进云。祇如宫保设供请法。获何功德。师云。山愈高兮海愈深。进云。可谓不忘灵山记。共抚没弦琴。师云。一语定乾坤。问。未离兜率。已降皇宫。未出母胎。度人已毕。因甚夜睹明星。方成佛道。师云。怜儿不觉丑。进云。祇如举一不得举二。放过一着。落在第二。和尚今日如何举扬。师云。灯笼沿壁上峨眉。进云。可谓随缘赴感靡不周。而常处此菩提座。师云。如何是菩提座。进云。东西十万。南北八千。师云。未在。乃云。大悟得大机。大机方可成大事。大人具大智。大智乃能明大用。所以大机之用石火难追。大用之机电光莫及。荐得此机则无机不透。明得此用则无用不该。可以扫荡天魔。可以剪除祸乱。可以安邦镇国。可以入圣超凡。不假苦行六年。顿证如来德相。正恁么时。且道如来德相在甚么处。竖拂子云。一点明星辉宝盖。万家生佛镇虔南。

　　送佛还山。香城上蓝诸刹请上堂。西堂问。昔日世尊升天。为母说法。旃檀瑞像迎归。今日和尚入闽报亲。粤王金像同出。两彩一赛即且置。千佛同源是若何。师云。双溪水捧山盂献。万壑松敲钟鼓迎。进云。一刹那际入正受。互参三世妙难思。师云。且得阇黎共证明。进云。祇如护法耆旧七请。和尚始肯回山。如何是转功就位底句。师云。一身俱是病。百念总寒灰。进云。大冶规模镕尽后。瓶盘钗钏总成金。如何是转位就功。师云。戴角披毛行异类。牵犁抴耙已多年。进云。白玉毫难藏瓦砾。紫金光岂掩蓬蒿。如何是功位俱隐。师云。绿树啼黄鸟。青松拥翠岚。进云。千岌云山俱坐断。寒绡蒙首涕慵收。如何是功位俱显。师云。五年再到洪崖寺。一路人皆讶老僧。进云。万本苍松俱合抱。一天华雨正缤纷。师云。争奈猢孙骑鳖背。进云。祇如十六王子请佛大转法轮。未审法轮如何转。师云。今日正升座。堂礼拜云。万古宗风今再振。千年模范喜常新。师云。归位着。乃云。本来无住着。万里长空腾野鹤。随处任纵横。一波不动碧潭清。是故衲僧家有时碧潭止水。有时野鹤孤云。有时敝屣阎浮。有时珍重阳焰。去来动静。无非为人。风雨雷霆。悉皆成物。正恁么时。去来无碍即且置。作么生是不涉去来底句。竖拄杖云。昨来风雨度章江。今日宝华仍再据。(叙谢不录)。复举世尊道。吾今来此世界八千。返为此娑婆世界。坐金刚华光王座。大众。释迦老子大似为他闲事长无明。来来去去。有甚么了期。检点将来。好与三十痛棒。然虽如是。知恩者少。负恩者多。更有一偈。七请再来原为佛。三年家舍在途中。如今佛已还家舍。截断千差振祖风。

　　为藏西堂对灵。小参。雪崖公。雪崖公。三度迓我我不来。及至我来你又去。人虽去矣。言犹在耳。不逐除夕去。不随元旦来。觌面无人识。头白一婴孩。者个是你昔年所呈底法身句子。谁家没有佛。一掌解拦腮。月落虎城畔。翛然归去来。者个是你临末梢头得力底句子。祇此一偈一机。已足千古万古。岂待竖拂拈槌。始是光扬列祖。虽然如是。更有个末后句。今日不免为你点破。卓拄杖云。杜宇声声啼未休。尽是斩猫亲切句。

　　古雪哲禅师语录卷九
嘉兴大藏经　古雪哲禅师语录


　　古雪哲禅师语录卷十

　　嗣法门人传我等编

　　普说一

　　除夕。普说。入道不通理。复身还信施。长者八十一。其树不生耳。众兄弟。且唤甚么作理。即汝各各本具。广大灵明妙净底心是。祇如理又作么生通。直须县崖撒手。绝后再稣一番始能通达。始消得他信施。报得他恩德。苟或未然。粒米寸丝尽须披毛戴角偿还他。即今腊月三十日到来。举众仍忻然。笑谈自若。曾不念古德闻一言半句不明。直下饮食无味。坐卧不安每见日落西山。便垂泣云。我今日工夫不得力。光阴又虚度了。争奈何。是故县梁刺股。继晷然膏。昼三夜三。时刻无间。直至啐地折。嚗地断。方始罢参。何况一年又虚度了。己事未明。痛哭流涕不彻。又岂有工夫戏笑杂谈耶。大抵参学人。先要题目认得清。题目若认不清。才有纤毫不耐烦。便要告假。才有些些病痛。便生怨嗟。此无他。只为视丛林犹驿馆。行苦行若当官。竟不思自己行门。非倚众莫能成就。若认得题目清。拌身拌命。入泥入水。俱不辞劳。祇如山僧自进院已来。每日劫劫波波。洒埽寮舍。修葺殿宇。毋论净秽。一以身先。也祇为题目认得清。所以不惜劳苦。不避忌讳。尽心尽力行向前去。如今有底便谓。某人祇是好出头。便受许多累。我们又不思量做人。讨者许多累作么。大众。者般底唤作障蔽魔王。自不能行。反障他人。你看释迦老子因地中为我等故舍身舍命。经无穷劫。无有疲猒。难道也是好出头耶。殊不知为人如为己。身彼此事办。顷承诸公弃庵舍。捐钵资。拨繁冗。忘位貌。光赞祖庭。助扬法化。遂使纪纲顿整。内外一如。诚可谓千载一时。久参宿学各自知时。不假山僧饶舌。后进初机也须猛着精彩。究到彻头彻尾始得。先圣道居则曰。不吾知也。如或知尔则何以哉。寻常懒惰。不肯操履。便说我不思量做人。一朝业缘既至。被人推出。祇恐无迴避处。若说我当时也曾见作家来。争奈触事面墙。若道我当时不曾见作家。又成妄语。若道我当时亲知识。祇为本分事。那里打帐做人。难道做人又是分外事。恁么又话成两歇。众兄弟。人身难得。佛法难闻。知识难遭。怖心难发。倘能居安思危。生大怖畏。念生死苦。发菩提心。既遇知识。忘躯炙侍。既闻佛法。知者笃行之。不知者审问之。庶不虚度此身。如今人多是临渴掘井。忙时抱佛脚。病苦临身。煎逼不过。求生不得生。求死不得死。到此方来问做工夫。了生死事。痴人。如今要做世间功名。也须芸窗下篝灯十余年苦工。才得成就。何况要学无上菩提之道。了脱旷大劫来生老病死等苦。岂是容易底事。所以道欲隆佛种。须绍门风。谛审先宗是何标格。昔文悦禅师亲近翠岩芝老。才入室求开示。芝云。法轮未转。食轮先转。后生家趁色力康健。且为众持钵去。悦领疏遂去化米。归来又求开示。芝云。天寒。且为众化炭。佛法不怕烂却。悦又化炭归。白芝云。某甲己事未明。乞和尚慈悲指示。芝云。堂司乏人。你且为我料理。悦恨不去心。若是如今禅和子。早已卷包跑路了也。他却不然。祇是自恨自疑。自鞭自逼。一日坐后架上桶箍爆断。忽然大悟。山僧昔住白法时。有西山怀古十首。中有怀悦公一首云。乞米乞炭任堂司。为法忘躯敢固辞。痛恨自心疑未瞥。桶箍忽散展双眉。大众且道。悦公见个甚么道理便悟去。芝老既是大善知识。因甚不教人看话头。做工夫。三回四转祇教人化米化炭。作职事。且道还有指示。无指示。若道无指示。悦公为甚便悟去。若道有指示。则三家村里负贩渔樵皆会佛法。又用祖师西来。知识出世作么。者里甄别得出。方识芝老用处。如善射人。箭不虚发。翠岩今日承诸山种种护念。不化米而米至。不化炭而炭来。职事虽不齐。个个皆是有德业者。同心同德。一切兼摄。趁此百事现成。色力康健之际。正好努力参。努力学。努力行苦行。行门若足。福缘自备。学问若到。习气自销融。参到无可参处。至理自通达。至理既达。便与祖师无二无别。且道祖师即今在甚么处。时寒。伏惟珍重。

　　普说。佛法无人说。开口成双橛。虽慧不能了。吃饭便知饱。譬如暗中宝。昼夜光皎皎。无灯不能见。开眼便不荐。大众。山僧与么道。且道是发明古人意耶。违背古人意耶。若捡点得出。始具参学眼。其或未然。不免葛藤一上。三世诸佛。历代祖师无非为一大事因缘。故出现于世。作世间灯。是故释迦老子才出胞胎便道。天上天下。唯我独尊。岂不是以一大事因缘。示一切人。作世间灯。后来有个跛脚阿师说道。我当时若见。一棒打杀与狗子吃。却贵图天下太平。岂不是以一大事因缘。示一切人。作世间灯。及至临末梢头。对人天众前拈起金色波罗华。独饮光默契其机。遂破颜微笑。岂不是以一大事因缘。示一切人。作世间灯。嗣后达摩大师特特航海梯山而来。说道教外别传。不立文字。直指人心。见性成佛。向嵩山山下面壁九年。方于深雪堆中接得个半臂神光。岂不是以一大事因缘。示一切人。作世间灯。五传至曹溪。法遍支那。二枝五派。万别千差。无非以一大事因缘。示一切人。作世间灯。是故临济吃黄檗三顿痛棒。豁然大悟便道。元来佛法无多子。后来建立许多间门破户。所谓三玄三要。四宾主。四料拣等。岂不是以一大事因缘。示一切人。作世间灯。曹洞亲契宝镜三昧。于无中唱出正偏五位。三堕四禁。金针玉线。敲唱双行。岂不是以一大事因缘。示一切人。作世间灯。沩仰暗机圆合。体用互呈。岂不是以一大事因缘。示一切人。作世间灯。云门于睦州险崖之下拾得秦时　轹钻。便道一镞破三关。分明箭后路。岂不是以一大事因缘。示一切人。作世间灯。法眼以三界唯心。万法唯识指示诸人一大事因缘。作世间灯。乃至临济正宗的的相承。迄我天童老人于铜棺山顶彻悟此大事因缘。便道情与无情。焕然等现。后来说法二十余年。祇以一条白棒。示一切人。作世间灯。山僧既承嗣天童。因甚不行棒行喝。祇管打葛藤。说道理。不见道慈悲之故有落草之谈。然则世间灯相续不断。暗中宝觌体现前。诸人还知落处么。若知得此宝落处。便可传从上佛祖不传之灯。灯灯续焰。常照世间。永无有尽。现前僧俗不避风雨。不惜劬劳。远来翠岩。或求戒。或求法。或随喜。或助扬。无非为一大事因缘。莫非宿植德本。故获遇兹胜会。然此一大事因缘各各具足。各各现成。祇因无始以来妄习深厚。乍闻此事。如风过树头。是故从迷至迷。生死相续。所以释迦老子道。若诸世界一切众生其心不淫。则不随其生死相续。又道。若诸众生其心不杀不盗不妄。则不随其生死相续。此四种清净明诲。三世诸佛所共叮咛。若能遵依。便超三途。更能修定。方超六欲。更能修慧。顿超三界。大众且道。慧如何修。你但二六时中放下一切善恶诸缘。放下一切闲学闲解。提起一句本参话头。如屑落眼中相似。千方百计祇要出却眼中屑。更不思食思睡。思财思欲。一切人我是非。无明烦恼不须排遣。自然瓦解冰消。忽然屑出眼。光如故。当此劫火之余。白骨遍野。平日亲朋法侣十无一存。可见人命无常。呼吸难保。生死二字。僧俗贵贱。皆所不免。生死事大。无常迅速两句现话岂可不知。因甚不肯努力真参。虚怀请益。大抵今时参禅不得力者总为体面放不下。生怕装村。生怕落下风。殊不知祇者护惜体面底心。便是无量劫来生死根本。岂不见慈明冒难参汾阳。经二年不许入室。凡有所训皆流俗鄙事。一日进方丈白云。自至法席已经二载。念岁月飘忽。时不待人。有失出家之利。语未竟。阳拈棒连打。明痛极失声请救。阳以手掩其口。明豁然大悟。乃云。是知临济道出常情。高峰参雪岩。才开口便痛棒打出。天童先师周旋龙池老人左右二十余年。池唯加骂詈。不假词色。若是如今琉璃瓶子禅。生怕捱着。才相警策。便道。老冻脓不识好恶。轻我慢我。我如此为护丛林。如此精诚求道。博不得个好词色。觅不得句好言语。心愤愤。口悱悱。恨不插翅而去。嗟夫。醍醐上味为世所珍。遇斯等人翻成毒药。现前诸公皆是英灵倜傥汉子。岂假山僧絮絮忉忉。幸自鞭逼。自挨拶。不顾得失。不顾危亡。不护体面。则生死根本自断。大事因缘自明。大事因缘既明。则一切法即是佛法。又岂待开两片皮。掉三寸舌。然后为说佛法哉。今晚因省愚禅人为乃师圆戒设茶。山僧因茶普说。因说示众。然则说已说了。注已注了。若作佛法会。入地狱如箭射。不作佛法会。亦入地狱如箭射。离此二途。转得一机。不妨来方丈通消息。

　　普说。五夏已前专精戒律。无绳而自束。五夏已后方许听教参禅。掘地觅青天。正当不前不后时。且道受戒是。参禅是。　利汉向者里挨拶得入。便见脚跟下有条通天大路。千圣牢笼不住众魔。潜觑无门直下坐断。报化佛头不落证修阶级。岂不见青原初参六祖便问。当何所务即不落阶级。祖云。子曾作甚么来。云。圣谛亦不为。祖云。落何阶级。云。圣谛尚不为。何阶级之有。祖深器之。众兄弟。青原既知圣谛亦不为。又用见祖师作么。不见道不经敏手。终成废器。丹霞于途中遇禅者。闻有选佛之说。遂诣西江参马祖。才相见便作整冠束带势。祖云。子缘不在此。可往南岳见石头去。霞便去见石头。依前作整冠束带势。头云。着槽厂去。若是如今学者便道。堂头不具眼。我们选官底人如何作得槽厂里事。霞依教便去。异日石头云。来日佛殿前铲草。一众各备锹锄。霞独洗头。胡跪殿上。头便与剃发。复云。子莫要受戒么。霞便掩耳而出。众兄弟。你道丹霞见甚么道理便掩耳而出。莫是拨无因果么。且喜没交涉。须知此事贵在英灵特达之士。向未举已前荐得。自然如水投水。似空合空。不落理路窠臼。不被知解纠缠。不假炉　钳锤。不费师家盐酱。你看六祖石头何尝唠唠忉忉为丹霞青原打葛藤来。所以山僧寻常向诸人道。要急相应。直须向佛未出世。祖未西来时会取。你道佛未出世。祖未西来时还有许多名号也无还有四圣六凡种种差别也无还有戒可受。有禅可参。有教可听也无。众兄弟。须知本来无事。本来现成。本来平等。本来解脱。祇因迷头认影。遂至向外驰求。所以道演若达多失却头。狂心歇却即无事。圆觉云。知是空华。即无轮转。亦无身心。受彼生死。楞严云。妙性圆明。离诸名相。本来无有。世界生死。法华云。是法住法位。世间相常住。教乘中。宗门下。千般譬。万般喻。满口道破。和盘托出。争奈自己夙无灵骨。命根不断。偷心不死。动是随语生解。逐境飘流。见人说有便著有。见人说空便着空。见人说无事便坐在无事甲里。譬如强盗打劫相似。见人说此屋有宝便信道有。或向道无又疑是无。直待一拳打破门来一看。原来真个是空底。方悔从前虚费许多气力。平日偷心。当下顿歇。学道亦然。你若偷心不死。纵使学得一知半解。转得一机两机。坐到纯清绝点。身心俱忘。也未是到家底消息。众兄弟。时光倏忽。岁月蹉跎。才方结制。又是一月了也。直须努力。不可等闲。况是千里万里。受尽波吒。行脚到翠岩经冬过夏。岂是为片衣口食。无非要发明己躬大事。翠岩者里也不管你五夏前五夏后。也不管你　利不　利。也不管你是老是少。才进门来。便觌面提持。开口见胆。你若信得及。见得彻。直下四楞蹋地。昔世尊在日。有一大富长者子。名曰亿耳。投佛出家。为求道故。日夜精勤。行诸苦行。以精勤故。遂致身体尪羸。足破血流。意欲退道。佛知其故。乃谓耳曰。尔在家时善弹琴不。曰。能。佛曰。弦太急太缓时如何。曰。声不成曲。佛曰。不急不缓时如何。曰。曲韵方成。佛曰。我佛法中求道亦然。太急则疲倦。太缓则懈怠。适中则道成矣。耳奉教。不逾月遂证阿罗汉果。如今众中精勤者固多。懈怠者亦不少。倘能受戒参禅。行行学事皆如调弦相似。缓急得中。则思过半矣。且道没弦琴上如何着力。各各请归堂。明朝是初一。

　　解制。普说。违真顺俗。未脱根尘。却谢招陶。犹存取舍。翠岩法社迥异诸方。去亦不招。来亦不拒。真亦不立。俗亦不违。若是摩霄俊鹘直下承当。跳出金刚圈。吞却栗棘蓬。便解石女腰边横裁兔角。铁牛背上倒刮龟毛。须弥顶上行船。鄱洋湖里走马。拈取香至国与新罗国。斗额不为分外。到者里佛亦是尘。更说甚么念佛投于乱心。乱心不得不佛。净亦不着。更说甚么清珠下于浊水。浊水不得不清。清浊既亡。心佛无二。杂念净念。皆为解脱。成法坏法。无非涅槃。柳巷华衢。淫坊酒肆。渔樵耕牧。将相公侯。一一现本身舍那。处处示当体阿逸。既然如是。佛印因甚又道。苏学士胸中有万卷书。下笔无一点尘。祇是不知性命落处聻。众兄弟。灼然有他恁么道。你若不知性命落处。纵饶胸罗万卷。笔泻千篇。诸子百家。五经十七史。乃至三藏十二部。一切修多罗一时会尽。到眼光落地时。半点也用不着。岂不见鲁哀公问性命之道于孔子。子曰。分于道之谓命。形于一之谓性。化于阴阳象形而发之谓生。化穷数尽之谓死。是故命者数之始也。死者生之终也。有始则必有终矣。大众。生死始终。阴阳变化之理。孔夫子固分析得甚详。若是无生无灭。无始无终者一着子。毕竟不曾点得破。为甚不点破。急则治其标。我祖师门下谈佛性之理即不然。昔异见王问波罗提尊者曰。佛性在甚么处。者曰。性在作用。曰。若当作用。几处出现。者曰。当作用时。其处有八。曰。八处出现当为我说。者曰。在胎为身。处世名人。在眼曰见。在耳曰闻。在鼻辨香。在舌谈论。在手执捉。在足运奔。遍现俱该沙界。收摄在一微尘。识者知是佛性。不识唤作精魂。大众。佛性精魂是一是二。若道是二。正是拨波求水。若道是一。又是认影迷头。到者里须是自悟始得。你若自悟一回。便见得根根尘尘。周遍法界。生灭去来。本如来藏。所以文殊问庵提遮女曰。生以何为义。女曰。生以不生。生为生义。曰。如何是生以不生。生为生义。女曰。若能明知地水火风四缘未尝自得。有所和合而能随其所宜。是为生义。曰。如何是死以不死。死为死义。女曰。若能明知地水火风四缘未尝自得。有所离散而能随其所宜。是为死义。大众。庵提遮女说道理。打葛藤即不无。殊不知鼻孔被文殊大士穿却。今日或有问翠岩。如何是生以不生。生为生义。劈脊便棒。如何是死以不死。死为死义。连棒打出。若明得棒下意旨。便知得自己性命落处。回观庵提遮。波罗提。佛印。孔子之说。皆为剩语。今晚因少宰熊公遥寄净资。为众设茶解制。山僧不免引些陈烂葛藤。与大众作个热闹。其实此事不在言句上。所以少宰昨来书中自序云。少年曾参圆通诸老。灼知此事不由言说。即今万念寒灰。独此因缘。如鱼在水。大众。你看此老虽在金紫行中。犹能不昧般若正因。等闲说个喻子。多少亲切。诸人若能二六时中履践此事。如鱼在水。如鸟翔空。则结制也在里许。解制也在里许。生也在里许。死也在里许。乃至动静去来。折旋俯仰。无有不在里许者。虽然祇如鱼鸟俱潜。水空并陨时。此段因缘又作么生。行到水穷处。坐看云起时。复云。却谢招陶亦偶然。雁门也是老婆禅。一回入得洪崖社。五浊泥中绽白莲。

　　普说。今宵不必宣规约。打起精神透祖关。言下豁然开正眼。始知结制亦无端。正眼既开。不在▆限。正眼未开。出众决择。众不出。师乃云。问得也好。不问更高。问去答来。于本分中了无交涉。岂不见香严参沩山。山云。闻子在百丈问一答十。问十答百。此皆是聪明意识边事。试向父母未生前道将一句来。严不能答。乞山说破。山云。父母所生口。终不为子说。严云。今日乃知画饼不可充饥。此生誓作个长行粥饭僧。决要明者一着子。一日因闻击竹声。打破漆桶。遂遥望沩山礼拜云。沩山和尚大慈恩逾父母。当时若为我说破。何处有今日。复述偈云。一击忘所知。更不假修持。大众。祇者两句已自透顶透底。如今人参禅不得力。盖为所知障耳。所以道入此门来。莫存知解。又有个跛脚阿师参睦州。几度扣门不容见。一日又去扣门。州云。谁。云。文偃。州开门。文才跨入。州遂推上门云。秦时　轹钻。文被拶折脚。忽然大悟。你道他当时问头也未置得。因甚便悟去。良遂弃讲参麻谷。谷见来便闭却门。遂再去。谷才见又荷锄往园中去。遂有省。乃云。某甲若不来见和尚。洎被经论赚过一生。归谓学徒云。诸人知处。良遂总知。良遂知处。诸人不知。夫为善知识者。当慈悲方便。接引后昆。为甚见人来参。总不理答他。且道麻谷为人在甚么处。临济在黄檗会下。三年不曾问一句话。一日因睦州教问。如何是佛法大意。三度发问。三度被打。当时黄檗因甚亦无指示。若觑得黄檗心行破。便见得麻谷沩山睦州等同坑无异土。近代宗师得此机用者不道全无。祇是少。学者才求开示。便授一个死话头。学者思量得一句合头语。一答答了。师家连忙印证云。好。好。亏你祇是要明差别公案。便好为人。遂将五家宗旨一齐向伊注破。祇是自己分中依旧黑漫漫地。如此行径。正所谓日中灌瓜。揠苗令长。但知与儿酥酪。消与不消都总不知。你若消不得酥酪。亦成杂毒。自余分玄分要。配三配五。大法小法之流。固是不堪齿录。时当末法。明眼宗师固少。正因行脚者大似披星拣月。祇是趁热闹。图软暖。贵耳贱目。听见三千五千处。便道是真善知识。青黄不办。菽麦不分。及到丛林中。自己事且不着急。祇管管人间事。东家杓柄长。西家杓柄短。某知识慈悲。肯为人说。某知识有福报。肯为众。某知识有学问。语句鑯新。走过几个丛林。见得几员知识。便以老参自居。空腹高心。向无眼人前称王称郑。妄自尊大。及到明眼面前。依旧来不得。不免纳降款。似此等辈谓之州县白蹋僧。打野榸汉。打杀千千万万有甚么罪过。又有一等　利些底。将古人残羹馊饭筑向一肚皮。也作得几首歪偈。转得几转套语。及至勘验将来。毫无实据。依稀仿佛。卤莽颟顸。也不管自己稳当不稳当。祇图宗师说个是。说个好。便欢喜不了。拈征别代。一齐都安排得停停当当。祇是手卷拂子一到手。便向三家村里旋蒸热卖去。甚至付而又取。取而又付。师资矛盾。兄弟仇仇。古风埽地。目击寒心。此无他。盖为末上担簦行脚。便无正因耳。法华举云。行脚人须具正因始得。不是游州县。玩山门景致。过日子。盖为生死事大。寻师访友。决择疑团。诚哉是言。从上诸祖现身尘刹。竖立法幢。无非要人发明生死大事。即翠岩初兴。恒产未复。钱谷亦不足以安众。内外职事一年拮据。东家化几斗。西家化几升。无非成就湖海有志高衲。于此名山大刹中了脱生死大事。诸公不惮劬劳。千山万水到翠岩。昼三夜三。无眠失食。也祇要决择生死大事。千里之行。一步为初。九旬之期。今夜为始。毋论堂内堂外。皆当痛为生死真切做工夫。日前有几个禅和子。再三要求进堂见山僧。不允便哭。山僧祇是好笑。难道禅毕竟要在堂内始参得。堂外便参不得禅耶。殊不知钁头边。东司上。乃至搬柴运水。舂米抴磨。总是诸人放身命处。祇为你心粗头头错过。如今要得急切相应。但将从前知识处学得底。册子上记得底。零零碎碎解得底。尽情抛向东洋海里。胸次中虚虚闲闲。宽宽旷旷。更须生起三种大惭愧心。一者自念我与释迦老子无二无别。祇因不达本地风光。所以流浪生死。经无穷劫。而今幸得人身。六根完具。又逢善友。得闻正法。即今若不讨个分晓。将来又被业识牵向驴牛肚里翻筋斗去。有甚么了期。此岂不是大可惭愧底事。二者古德千言万语。及天下知识横说竖说。无非直指此事。而今开卷便是银山万叠。见知识说话似鸭闻雷。问着本分事。口如胶黏。教中呵为哑羊僧。此岂不是大可惭愧底事。三者两鬓垂雪。一事无成。生无益于时。死无闻于后。此实可惭可愧。可羞可耻。奋起三种惭愧心了。疑情自然发得起。工夫自然做得上。不着更问人。别人为你说底都是死法子。一部禅关策进祇是个切字注脚。你若生死心不切。直饶从朝至暮。从暮至朝。说到弥勒下生也没交涉。今晚聚首百余员。皆老成笃实之士。且无虚头伎俩。九十日内要了无量劫来生死事。不是等闲。直须切上加切。猛上加猛。蓦地筑着磕着。要透祖师关捩也不难。且道如何是祖师关。待诸人一一打破漆桶来。与汝注破。

　　告香。普说。古人不复见。古规不大行。古风欲坠地。古道焉得明。欲明古道。须行古规。古规既清。古道自振。何者为古道。直指人心。见性成佛是。何者为古规。三八入室。旦望五参是。然旦望五参。不过提纲挈要。唯入室一着。乃细密钳锤。所谓由也升堂矣。未入于室也。昔慈明参汾阳。经二载不许入室。凡有所训皆流俗鄙事。是故先德说法。观时观机。不妄下刃。不轻发药。一发刃下药。必使命根断。百病除。百病既除。药亦无用。学者服药。未得通身汗下者固不在言。已得通身汗下者往往执药成病。所谓闺阁中物舍不得。譬如灵龟负图。自取丧身之兆。昔夹山未见船子之先。洛浦未见夹山之先。皆害此病。若不遇大手眼宗师卒难整顿。现前兄弟各各气宇如王。一知半见不道全无。要得透顶透底。头尾相称。祇恐达摩峰未肯点头在。适来参头为众启请云。现前兄弟各为生死事大。无常迅速。伏望慈悲。开示因缘。大众。祇者生死事大。无常迅速一段因缘。已是为虚空挖耳穴了也。何况举古举今。说长说短。于诸人本分中祇益戏论。且道本分中如何通信。若道不得。山僧不免为须弥安鼻孔去也。竖拂子云。见么。个个眼里有珠。必定是见。击拂云。闻么。人人耳中有窍。毕竟是闻。闻底不是声。见底不是色。声色全真。见闻不隔。所以道即此见闻非见闻。无余声色可呈君。个中若了全无事。体用何妨分不分。众兄弟还了得么。若真个了得。便见得生即无生。死本无死。更说甚么生死事大。日月往来。春生夏长。四序推迁。灵台不变。更说甚么无常迅速。然虽如是。也须实证实悟始得。你若一向学将来。解将去。争奈生死到来。依旧手忙脚乱。譬如说食。终不饱人。所以参贵真参。悟须实悟。莫打野榸。弄虚头。虚度一生。一失人身。万劫不复。岂不见佛果在五祖会下机辩迅捷。每呈伎俩时。五祖祇是不肯他。佛果以为用心行移换人。五祖道。你他日着热病打时。方思量老僧话在。佛果忿然而去。在金山。果遭热病。打一顿。病中着忙。方思五祖之言不虚。病愈即归五祖。后因闻频呼小玉话始得打破漆桶。大慧天资敏利。英俊过人。参了一十八年禅。诸方老宿无一不印可他。祇是不肯自欺。及至天宁。闻熏风自南来话始得。一念不生。前后际断。可见先德皆从实证实悟中来。所以光明烜赫。照耀今昔。日前有个禅和到翠岩。颇聪明。也有些猢狲伎俩。祇是到结角罗纹处便来不得。因放他在侍者寮。要朝夕锻炼。一晚问他。万法归一。一归何处。他云。今晚不向和尚道。山僧道。你与么答话。何曾梦见。他云。和尚不肯某甲。诸方自有人肯我在。山僧道。你他日着热病打时。方思量我在。后在侍者寮大病一场。叫爷叫娘。撒屎撒尿。不逾月起单。到诸方便付属去了。大众。可见古今不相及不啻。天渊古风欲坠地。于此可见翠岩者里不敢效诸方大宗师轻易放行。纵使拈得颂得。石火电光也来得。入理深谈也来得。更须审你悟处真实始得。纵使悟处真实。更须验你行处真实始得。所谓解行相应。名之为祖。纵使解行相应。更须用处亲切始得。你若大法不明。宗旨不透。用处不亲。临机不免瞎人眼目。如何为人抽得钉。拔得楔。解得黏。释得缚。奉劝现前兄弟。须看先德典型。莫逐今时流弊。从今告杳之后。有鼻孔者遇挂牌时不妨入室中。披肝沥胆。微细决择。未得入者直须抖擞精神。竖起脊梁。将三百六十骨节。八万四千毛孔并作一个疑团。莫管他是。莫管他非。莫管他古。莫管他今。昼夜忙闲。行住坐卧。茶不知茶。饭不知饭。疑来疑去。逼来逼去。左不得。右不得。吞不得。吐不得。死不得。活不得。百不得时。忽然失脚蹋破虚空。平沉大地。譬如泗州见大圣。远客还故乡。那时方见告香入室也是多事。旦望五参也是多事。了生脱死也是多事。成佛作祖也是多事。虽然。若守著者个见解。坐在无事甲里。正是膏肓之病。拄杖不在苕帚柄。聊与三十。

　　古雪哲禅师语录卷十
嘉兴大藏经　古雪哲禅师语录


　　古雪哲禅师语录卷十一

　　嗣法门人传我等编

　　普说二

　　安乐堂。普说。竹椽茅瓦盖新堂。堂角春风布绿杨。到此尽成安乐汉。百骸四体一时康。大众。百骸安乐则一心安乐。一心安乐则百骸安乐。所以道心外无别法。法外无别心。净名云。观身实相。观佛亦然。楞严云。汝身汝心皆是妙明真心中所现物。般若云。一切智智清净无二。无二分无别无断故。如是会得则身病心病。凡病圣病。不假扁鹊卢医。一时解脱。六度万行不须经历阿僧祇劫。当下圆满。然后遇茶吃茶。遇饭吃饭。寒则添衣。热则乘凉。到与么地始为得大安乐。从上乃佛乃祖亲到此地。更欲一切人皆得大安乐。故说大法以安其心。立常住以安其身。述因果罪福以启迪其敬信。所以梵网经云。八福田中看病第一。若父母师僧弟子病皆供养令瘥。如佛无异。高庵禅师云。贫道常阅藏典。谛审佛意。不许比丘坐受无功之食。每遇辰朝。偕诸弟子持钵乞食。心无高下。使获福者一切均等。后所称常住者。本为老病不能行乞者设。山僧昔阅律部。佛在世时每月两巡寮。一日至一寮中。见一比丘涕泣不已。佛云。汝泣何为。比丘云。饥渴病苦故。佛云。汝几日不饮食耶。比丘云。已经七日。佛云。何以无人瞻侍。比丘云。以臭秽故。皆猒嫌而去。佛云。汝不须泣。吾当亲自瞻侍汝。遂为易净衣。浣其污者。给以饮食。复以兜罗绵手为其按摩云。汝今安不。比丘云。世尊金手一按。遍体安乐。佛因为说苦空无常之法。比丘言下证阿罗汉果。归至讲堂。声钟集众。普谕其事。复云。若同居比丘有病。必当互相瞻侍。若猒弃去者。得无量罪。非吾弟子。大众。者便是释迦老子为一切众生安身安心底第一个榜样也。高峰妙禅师居山时。有若琼禅者病中思醋。峰于四十里外乞醋与之。复思浴。峰亦给侍之。琼因浴睹影。忽大悟。述偈云。三十年来颠倒。今日一场好笑。娘生鼻孔豁开。放出无毛铁鹞。者便是第二个为学者安身安心底榜样也。先和尚初住天童时。每以延寿堂未立为恨。一日因云间钱乡绅求嗣。先师遂开导伊捐资建堂施药。钱如命。堂成。钱遂得子。其时山门虽有土木之役。先师一月必数次至堂慰问开示。故堂中常有坐脱立亡者。者便是第三个使学者身心俱安底榜样也。真歇了禅师尝有涅槃堂偈云。访道论交实可伤。经年独卧涅槃堂。门无过客窗无纸。炉有寒灰席有霜。病后始知身是苦。健时多为别人忙。老僧自有安闲法。八苦交煎总不妨。大众。还识得安闲法么。若果识得。非特八苦交煎。纵使剑树刀山。镬汤炉炭亦自安闲。其或未然。同是有漏色身。争免八苦煎逼。山僧初住翠岩。即欲立一堂以安老病。其奈福缘浅薄。三年始成。今特请某为堂主。某为行者。尚冀仰效佛祖之标榜。俯念疾病之酸辛。勤加照拂。使彼身心调适。直到大安乐之地。则功不浪施矣。且道如何是大安乐底去处。爱日到门先晒背。和风送暖不添。衣。

　　普说。理须顿悟。乘悟并销。白云断处见明月。事在渐除。因次第尽。黄叶落时闻捣衣。大众。须知事无理外之事。理无事外之理。若单悟理不除事。此人有眼无足。若单除事不悟理。此人有足无眼。若能理事圆融。行解相应。此人方有语话分。大众要识事么。祇你二六时中胡思乱想。起贪瞋痴。造种种业底猢狲子是。要识理么。祇你一念未生以前。无欲无依。无见无闻底主人公是。你若亲见得主人公一面猢狲子自然不敢作怪。所以祖师门下妙在顿悟。顿悟之后触境逢缘。自能随处作主。纵有无始妄习。一时销融。譬如夜梦千秋。觉已随灭。你若单除事不契理。谓之盲修瞎炼。直饶向六根门头死獦狚地去遏捺。争奈猢狲子依前跳梁。不能驯伏。所以道但得本。莫愁末。在今天下出家者如牛毛。得本者如麟角。所以正宗寂寥。丛林衰落。现前诸公冒险乘危。不远千里百里来求大戒。便是末法精进光明幢。假使普天下出家者皆如诸公。何愁佛法不兴。但受戒亦非小事。律中道。受戒后不得离依止。依止即和尚阿阇黎。谓依止和尚阿阇黎。可以进道。故间有愚钝者终身不得离依止。如今受戒者七八日内草草匆匆。三坛说话尚听不清。何况微细条章。归到家中。衣钵束之高阁。戒相视同故纸。从年卒岁。不见依止一面。何况说欲羯磨。昔迦叶佛时有一比丘度诸弟子不勤教诫。中有一人广行非法。命终堕落为龙。龙法七日一受对火烧其身。肉尽骨存。苦不可忍。自知宿命本作沙门。不持禁戒。师亦不教。遂生瞋念。欲害其师。其师一日同五百商人泛海。龙遂捉船且云。汝掷下此比丘始放汝去。众问其故。龙如上答。众即欲捉此比丘置水中。比丘言。不须见捉。我自投水。因此殒命。大众。据此因缘。为师难。为徒不易。师不教诫过在师。教而不听过在徒。所以今晚有三件事。先与诸公断过。受戒之后不能依止丛林者。凡遇冬夏戒期。必诣依止省觐。无犯自说清净。有犯发露忏悔。此是一。受戒之后当立志参学。不得仍行应赴等事。此是二。受戒之后当朔望诵戒。及学大乘经典。不得为檀越诵血盆三官等伪经。傥有不遵者。即九师及同坛上中下座皆得鸣鼓而攻。追其衣钵。昔世尊谓采菽氏云。若比丘轻慢佛。语犯众学戒。九百万岁堕泥犁中。其间罪人手生铁爪相掴。肉堕痛苦难忍。众学戒梵语突吉罗。五篇中之最轻者。犯此轻戒尚受如此长夜之苦。何况犯五篇中之最重者。其苦尤甚。大众。人命无常。眨眼便是来生。当念泥犁苦。发向上志。专精持戒。努力参究。究取自己主人公。一朝打失布袋。亲见一回。始知理事不二。顿渐无殊。且道除却顿渐理事。如何通信。白云断处见明月。黄叶落时闻捣衣。

　　普说。参禅须求妙悟。不可掠虚。发言须契正宗。不可儱侗。儱侗则正宗不达。卒落野狐之群。掠虚则悟门不亲。终滞知解之网。所以道参须真参。悟须实悟。阎罗大王不怕多语。近代学者祇因悟门不亲。学处不玄。所以语多渗漏。如群盲摸象。各说异端。互相是非。取笑识者。岂不见阿难尊者于楞严会上闻佛开示。身心荡然。得无挂碍。自知心遍十方。见十方空。如观手中所持叶物。一切世间诸所有物皆即菩提妙明元心。心精遍圆。含里十方。反观父母所生之身。犹彼十方虚空之中吹一微尘。若存若亡。如湛巨海流。一浮沤起灭。无从了然。自知获本妙心常住不灭。大慧杲禅师于熏风自南来。殿阁生微凉言下直得一念不生。前后际断。此二尊宿因闻法得悟。悟中境界说来自然不同。雪岩钦禅师于堂中经行。忽见面前如地陷一般。天童先和尚过铜棺山顶豁然大悟。便觉情与无情。焕然等现。你看真个悟得底说出悟由。自然亲切。略举一二。可见从上尊宿无不从真参实悟中来。所以发出一言半句。如木柤羹。铁钉饭。无你咬嚼处。你若是夙有灵骨底直下打破漆桶。你若不会便须薶头真参。岂可掠虚谩人。寒山大士云。我见谩人汉。如篮盛水走。及至到家中。一点也无有。教中所谓大妄语成下无间狱。岂是小事。现前诸公虽未彻悟。且不掠虚。一闻结夏之说。内外踊跃。不惧炎烝。顿忘寝食。要向九夏之中了决无量劫来生死疑团。便是正因行脚衲子。今晚当起期之初。有几件事先与诸公议过。第一不得闲坐。第二不得妄想。第三不得瞌睡。第四不得学转语。第五不得念话头。依得此五件事。敢保一切禅病自然脱落。大众。须知此事元不涉文字语言。天下老和尚万不得已。垂一机一境。开口见胆。要你直下彻去休去歇去。生死病根顿尽去。譬如良医相似。据你所害底病下一剂药。要你通身汗下。其或服药不效。便须另觅良方。不可向人道。我病虽未愈。药已吃得纯熟了。而今念话头者亦然。十年二十年抱个死话头去念。却向人道。我工夫做得纯熟了。话头不间断。痴人。你若不求妙悟。纵念百年有何所益。此近代参学者大病。牢牢靠着一句话头。如乞儿杖子相似。纵遇知识当机直指。渠亦不顾。又有一等卤莽禅和。被知识逼拶得紧。祇管去学转语来唐塞。也不管自己悟不悟。信口胡柴。岂不见云居初住庵时。兴化问。权借一问。以为影草时如何。居无语。化云。情知你答不得者话。不如礼拜了退。可见古人慎重。不妄发言。至若瞌睡妄想。参禅通病。不待细言。古德云。若人静坐不用功。何年及第悟心空。直须提起吹毛利。要剖当阳第一义。可见闲坐取静亦是大病。蓦竖如意云。大众。山僧提起吹毛也。还见第一义么。掷下云。急着眼觑。

　　普说。百舌无声鵙又鸣。物情迭变洵堪惊。胸中未得空诸有。万象依前翳眼睛。大众。一切诸法本来空寂。不待离散败坏而后为空。天地若不空则不消陨。日月若不空则不沉没。山河若不空则不崩竭。四大五蕴若不空则不离散。乃至三界二十五有内外诸法皆是空华。都无实有。若知得一切皆无有实。便是出生死底捷径。所以道知是空华即无轮转。亦无身心受彼生死。非作故无本性无故。大众。既无生死。又无轮转。为甚六趣升沉至今不息。良以一切众生从迷至迷。不觉不知随顺业识。妄生执着。于无生死中妄见生死。于无是非处妄起是非。于无人我处妄分人我。于无迁变处妄见迁变。所以道心生则种种法生。心灭则种种法灭。又道如我心空诸法空。千品万类悉皆同。故庞居士向一口吸尽西江水。言下心空及第。二祖于觅心了不可得处始得心安。心既不可得则六根。六尘。六识。十二处。十八界及一切诸法皆不可得。一切诸法既不可得。则本来面目触处全彰。蓦竖如意云。还见本来面目么。你若未得心空底。毕竟唤作如意子。要且不见本来面目。者个说话唤作入理深谈。你若未得心空。见人说道理便作道理会。见人向上提持便作玄妙会。见人说空便着空。见人说有便著有。譬如矮子看戏。随人上下。日前有个禅客入室中请益云。达得无常苦空是小乘法。如何是大乘真空。山僧便打。客茫然。诸人还知棒头落处么。若也知得。则四句俱离。百非顿绝。尽无边香水海。遍微尘国土是自己一个清净法身。求于空有二相了不可得。其或未然。冬至日长。夏至日短。瞬息百年。三途路险。珍重。

　　普说。九夏须臾尽。秋风又再旬。时时不空过。方契本来人。大众。山僧一夏以来。不持咒。不诵经。困即打睡。健即经行。可谓不空过。诸人一夏以来。肩竹肩木。收米收谷。亦可谓不空过。众中有等懵懂禅和便道。翠岩老汉说无事禅。我们一夏以来唠唠攘攘。七上八下。虽是行得些苦行。博得些痴福。究竟禅不曾参得。道不曾悟得。正是空过日子。和尚一月以来不上堂。不开示。不谈宗。不论义。争得不空过。大众。与么见识。何异三家村里俗汉。我且问你。本来分上还着得者闲家泼具也无。所谓金屑虽贵。落眼成翳。昔有一老宿一夏不曾为众说话。会下有僧叹云。不敢望和尚说佛法。得闻正因二字也难得。老宿闻得乃云。阇黎莫　速。若论正因。一字也无。道了叩齿云。适来不合恁么道。邻舍有。老宿云。好一釜羹。被一颗鼠粪污却。雪窦显禅师拈云。谁家釜内无一两颗。大众。要识鼠粪么。参禅学道是鼠粪。成佛作祖是鼠粪。谈玄说妙是鼠粪。要识清净羹么。更举一则古人公案与诸人听。昔仰山夏末上沩山省觐。沩云。子一夏作甚么。仰云。锄得一片畬。种得一箩粟。沩云。子可谓不空过。仰云。和尚一夏作甚么。沩云。日中一食。夜后一寝。仰云。和尚也可谓不空过。道了乃吐舌。沩云。寂子何得自伤己命。大众。沩仰父子主宾互换。纵夺可观即且置。祇如仰山吐舌。沩山因甚道寂子自伤己命。若捡点得出。也许你是一员无事衲僧。其或未然。时中切不得空过。

　　普说。僧问。施主殷勤请升座。未审吾师有何垂示。师云。昨夜南山虎咬大虫。乃云。梵语阿弥陀。此云无量寿。若能直下自承当。狐狸便作狮子吼。狮子既吼。群狐脑裂。吹毛出匝。凡圣不留。纵使无量寿世尊到来也须斩为三段。更说甚么乐邦净土。何殊翳眼见空华。指东划西。大似止啼拈黄叶。岂不见六祖大师答韦刺史道。东方人造罪。念佛求生西方。西方人造罪。念佛求生何国。凡愚不了自性。不识身中净土。愿东愿西。悟人在处一般。所以佛言随所住处常安乐。使君心地但无不善。西方去此不遥。若怀不善之心。念佛往生难到。今劝善知识先除十恶。即行十万。后除八邪。乃过八千。念念见性。常行平直。到如弹指。便睹弥陀使君。但行十善。何须更愿往生。不断十恶之心。何佛即来迎请。若悟无生顿法。见西方祇在刹那。不悟念佛求生路遥。如何得达。惠能与诸人移西方于刹那间。目前便见。各愿见不。众皆顶礼云。若此处见。何须更愿往生。愿和尚慈悲。便现西方。普令得见。祖言。大众。世人自色身是城。眼耳鼻舌是门。外有五门。内有意门。心是地。性是王。王居心地上。佛向性中作。莫向身外求。自性迷即是众生。自性觉即是佛。大众。六祖大师已开口见胆。一时说破了也。还信得及么。若信得及。便与古佛齐肩。不须向外驰求。所以长芦赜禅师云。实际理地不受一尘。则上无诸佛之可念。下无净土之可生。佛事门中不舍一法。故有念佛三昧。开示往生。法门东土自远公结社之后。念佛者甚多。着净土文者毋虑数十家。虽有抑扬偏重之说。未尝非毁。禅宗独龙舒。王日休所述净土文中力排禅獘。且引无根不稽事迹为证。即草堂五祖真如惠古诸大尊宿皆遭贬斥。然王公原文祇有十卷。今所传者增广二卷。大抵排禅之说乃无知庸妄之谈。断非王公本意。顷因无念禅者偕众檀入山设供。特携此文质正。山僧拟募缘镂板。故对众点破。免致以讹传讹。疑误后学。不是山僧执参禅为是。排念佛为非。念佛参禅总是先佛法门。遇上根利智教伊参禅。中下二机即令念佛。对机说法。何是何非。譬如害热病底与他凉药。害冷病底与他热药。病尽药除。非但禅净二门。即诸佛诸祖及天下善知识百千方便总是止啼黄叶。都无实义。正恁么时。药病两忘。生佛无二即且置。敢问大众。无量寿世尊即今居何国土。还知么。白蕅华中藏不得。红尘堆里现全身。更有一偈举似大众。禅净相兼也不妨。娑婆宁复异西方。顶门未具超宗眼。莫把虚空较短长。

　　行实

　　辛茆腊。顽石禅人设茶。偕两序大众稽首。请云。诸佛出世。皆有生缘。历祖降灵。各叙行脚。吾师续天童之正脉。复翠岩之禅庭。三载开炉。千指围绕。愿示行由。以开来学。师云。日出西方夜落东。众云。不会。师云。且归本位坐。看取画虚空。众归位。师云。山僧本无姓字。亦无方所。无端于甲寅年十月初四日亥时。幻现于建宁府瓯宁县之高阳乡。前一夕先母余氏梦一老僧。须眉如雪。从峨嵋来借宿。乃分娩。甫出胎。遂不茹荤血。先父陈氏。讳之奇。为邑庠生。尝谓人曰。吾先代多好善乐施。每遇饥岁。仓廪为之罄空。后世子孙必有起者。观此子沉潜温敏。动止有则。似非常儿可比。因命名国宾。字宾王。稍长随父读书于山寺中。极喜闻梵呗之声。每晨盥漱毕。即同胡跪结印。默持准提咒三七遍。年十六翻然有出世之志。乃随先祖出家于黄岩。礼本师上体下空剃染。命名真哲。字若鲁。尝自思曰。此世界中不知有几许人。人中有几许凡。几许圣。即此世界凭何而立。一日阅中峰警策歌。至三界尘劳如海阔。无古无今闹聒聒。尽向自家心地生。一念不生都解脱处恍然自得。即有志遍参。一日阅传灯至青州布衫话。如撞铁壁。闷不自解。乃闭户绝食。竟日趺坐。揭字于门曰。今日不出户。久之无所得。闻天童法席冠海内。遂定向往。辛未冬始腰包出岭。道过梦笔。为觉浪和尚所留。壬申同抵武林。闻其力诋天童。且信且疑。莫决去就。侍行吴楚中原三载。衣不解带。胁不至席。虽执爨负舂。采薪乞食。靡不为之。然于本参毫无影响。甲戌冬乃弃去。从颍州至天童参先师。相见次便问。向上一路。千圣不传。棒喝交驰。合明何事。先师便打。山僧云。明知生是不生之法。为甚被生死之所流。先师打云。还知么。山僧云。便恁么去时如何。先师云。赚杀阇黎。一日问。万法归一。一归何处。先师云。万法且置。如何是一。山僧竖一指。先师云。此犹是万法。毕竟如何是一。山僧无语。先师便打。每入室长跪请益。先师唯大棒打出。二六时中犹如木人。直得东西不办。南北不分。日则随众作息。夜则倚柱为床。一日求侍者单。先师云。老僧无侍者。山僧云。大尊贵生。先师笑云。你因甚要作侍者。山僧云。朝夕得亲近和尚。先师云。如何是你亲近处。山僧呈偈云。如何是我亲觐处。觌面当机绝回互云云。先师指觐字云。此字错了。山僧云。未审当用那个觐字。先师以杖蓦口指。山僧当下豁然。便趋出。次日入室云。某甲有个见处。特来呈似和尚。先师云。你见处作么生。山僧画一圆相。先师云。也当不得。山僧作礼而出。从此于本分事了无疑滞。但于古人公案犹不能尽透。临机用不出。一日随先师开万工池次。山僧问。起石挑沙即不问。冒雨冲风事若何。先师便打。山僧云。恁么则个个壁立万仞去也。先师亦打。丁丑春以出山养病呈偈。有室中若个呈新见。杖下吾曾豁正眸之句。先师云。如何是你豁开底正眸。山僧云。瞎。先师云。作么生是瞎底意。山僧无语。先师云。绝后再苏。欺君不得。须知有者一步工夫。此去不得浪游。病愈即还山。山僧奉命。至武林调息半旬。即上径山参雪峤师太道。过瓶窑遇永觉和尚。遂问。闻师亲见寿昌老人是不。觉云。是。山僧云。如何是寿昌得力句。觉云。若有得力处。不到于今。山僧云。者便是寿昌得力处么。觉云。汝何多事。山僧云。也不得放过。到语风居见雪师太。才度香仪。太接得便云。汝那里得来底。山僧便掌。太把住云。者小禅和。得恁么无礼。我不会打那。山僧云。师太作打会那。太乃笑。山僧礼拜起。复问。雪覆孤峰时如何。太云。愁杀人。雪厌梅华时如何。太云。落也。雪点红炉时如何。太云。化。雪消春到时如何。太云。一点也无。山僧云。恁么则片片不落别处也。太便喝。山僧亦喝。便礼拜。太云。老僧自住山以来。并不见一个　利衲子。当时唯有个道开禅者。是福建老。颇有些气息。山僧云。是家母舅。太云。怪道外甥多似舅。即赠行脚诗一律。中有绽衲浑身都是语。快情唯汝自相宜之句。乃留休夏于杂华庵。庵去语风居十里。太一日亲过庵相看。山僧门迎。太取下笠子。山僧接得便问。天不能盖。地不能载。因甚被者笠子遮却。太休去。山僧随后作礼云。适来造次。夏满辞返天童。太为作偈送行云。今朝喜见雨中秋。万叶将为不自由。独许梧桐通此窍。一枝飘泊逐寒流。到径山大殿。遇雪关和尚上堂。山僧出众问。独步大方时如何。关云。你脚跟点地也未。坐断孤峰时如何。关云。老僧在者里上堂。处处逢渠时如何。关云。面面春风。山僧云。恁么则雪消双径滑。云散五峰清。关云。洞口桃华开也未。山僧云。已被风吹落。关云。何曾梦见灵云。山僧云。且喜大众证明。关云。证明个甚么。山僧便喝。关云。再喝喝看。山僧连喝两喝归众。关云。鼓粥饭气。到云门见尔密和尚。问。未得底人如何下手。门云。向无下手处下手。已得底人如何保任。门云。直须恁么去。已得底人与未得底人相去多少。门云。今日是几。山僧云。恁么则圣凡不二观也。门云。犹是自家见。山僧云。谁知席帽下。元是昔愁人。门云。如何是昔愁人。山僧便喝。门云。也当不得。山僧云。疑则别参。门留结冬。命掌记室。山僧观尔老说法酬机。从容自在。邋邋遢遢。不衫不履。了无近时装点扭捏之习。诚本色宗师。乃就职。期中痛自策励。必以大悟为期。机锋转语。影响边事拨向一边。时中但自揣云。瞎底意旨分明会得。因甚临机道不出。古今公案祇是一个道理。因甚透不得。日夜鞭逼。一日经行次。闻僧举开善谦与宗原驰书公案。直得如放下重担相似。归单坐十余枝香。无著欢喜处。当尔之时并不见有身心世界。亦不见有昏沉妄想。正所谓常光现前。壁立万仞底境界。从前疑处如开门见山。因述偈云云。次日值门落堂。考工夫次。山僧出众问。脱却汗布衫。且无虱子咬。一夜得安眠。清晨起得早。试请宗师大人考一考。门低头良久。山僧作整冠束带势云。一色杏华红十里。状元归去马如飞。便归众。门云。你看者丑驴乱做。山僧便作驴鸣。门便归方丈。一日门上堂。山僧问。马祖一喝。百丈为甚么三日耳聋。门云。今日云霭霭。雨霏霏。声未绝。山僧便喝云。犹打葛藤在。门云。也须细细嚼过。山僧云。谁人知此意。令我忆天童。便拂袖归众。解制上堂。山僧问。两堂共聚千余指。大彻心源有几人。门云。并无一个。山僧云。恁么则临崖看浒眼。特地一场愁。门云。阇黎又作么生。山僧云。九万里鹏才展翼。数千年鹤便翱翔。当日辞返天童。相见次即问。单刀直入。拟取师头时如何。先师云。放汝三十棒。山僧便礼拜而出。次日入室云。昨日触迕和尚。先师云。道甚么。山僧云。装聋作么。先师拈棒。山僧便出。一日先师为佛音兄举火。将法语揭于壁上。末云。中有六字欠妥。大众为我改之。山僧呈偈云。谩言打草惊蛇出。自是怜儿丑不知。六字已更停妥了。好看纸墨未形时。先师览毕乃云。你是死蛇。惊你作么。山僧便向先师肋下筑一拳云。且解咬人。先师微笑。一日开路次。路有两条。先师云。祇开一条罢。山僧云。两条都要开。先师云。一条尚错。何况两条。山僧云。不见道路路透长安。先师休去。先师一日举熏风南来话问山僧。你作么生会。山僧云。山月如银牵野兴。闲行不觉过峰西。先师云。此是老僧底。山僧云。拈匙便举手。吃饭便张口。不是师子儿。争解师子吼。先师大笑。一日又举熏风南来话问山僧。山僧便掌。先师亦打。山僧礼拜。一日举有句无句话问山僧。山僧云。云在岭头闲不彻。先师云。大慧因甚道到者里如狗舐热油铛。山僧云。祇为滞句承言。一日先师阅雪窦颂古次。至楚王城畔朝宗水。喝下曾令却倒流问山僧。作么生会。山僧便喝云。者老汉莫不识痛痒。一日入室中云。某甲有个颂子。呈似和尚。先师云。拏来看看。山僧展两手。先师便打。山僧云。者老汉颂子也不识。一日先师问。眼处闻时始得知。意旨如何。山僧云。动容扬古路。不堕悄然机。先师云。汝今日始作得老僧侍者。山僧云。是何言欤。一日呈偈云。一入天童五岁除。个中消息自如如。汗衫帽子都稀破。扁担芒鞋尚拮据。眼底了无尘世梦。灯前漫读古人书。深藏丘壑看时节。腊尽春归万物舒。先师览毕。顾旁僧云。者小老却参得禅。自此室中朝夕叩击。投机语句颇多。不能悉举。辛巳冬侍先师于祁御史密园。一日礼辞先师住山。先师痛骂不已。复呈偈云。何事冲寒离杖侧。把茅欲向碧峰蹲。目前残局浑休论。壮志深深在报恩。先师亦不阅。唯加骂詈。山僧云。某甲终不敢辜负和尚。竟礼辞。至西江南安卧云庵。与二三衲子火种刀耕。吃璎珞粥。将有终焉之意。未及一载。忽闻先师讣音。乃出山买舟东下。至洪州遇同参健堂义公。公以世道乱离。江河梗塞。再四挽留于西山白法结茅。自癸未至今。倏忽九载。而埽塔之念无时暂置。今秋始获遣专使一通法嗣书埽先师塔。伏承山翁林野两法兄述偈。上堂极口奖导。山僧自惟不唧溜。资性椎鲁。在俗既未能博通经史。出家又未曾遍历讲筵。行脚参禅受尽波吒。枉用许多心力。唯是将勤补拙。始有今日。诸公切不得学山僧不唧溜汉行径。若学山僧行径。和诸公亦不唧溜。今晚因顽石禅者请叙行实。不惜向虚空中图画一上。回观三十余年事。犹如昨梦。且道未入母腹时。诸公向甚处与山僧相见。击拂云。石头点处天华落。云脚收时夜月明。

　　古雪哲禅师语录卷十一
嘉兴大藏经　古雪哲禅师语录


　　古雪哲禅师语录卷十二

　　嗣法门人传我等编

　　问答机缘

　　僧问。如何是宾中宾。师云。十扣朱门九不开。如何是宾中主。师云。满身风雪又归来。如何是主中宾。师云。入门懒睹妻儿面。如何是主中主。师云。拨尽寒炉一夜灰。宾主已蒙师指示。向上宗乘事若何。师云。脚跟下痛与三十棒。

　　问。如何是死句。师云。嘉州大象。陕府铁牛。如何是活句。师云。陕府铁牛能哮吼。嘉州大象念摩诃。

　　问。杲日当空。无所不照。为甚者边有。那边无。师云。阇黎且莫认影。

　　问。如何是藏身处没踪迹。师云。月落潭无影。如何是没踪迹处莫藏身。师云。云生山有衣。

　　问。赵州道。佛之一字。吾不喜闻。是如何。师云。一翳在眼。空华乱坠。

　　问。法身毕竟是有相。是无相。师云。背阴山子向阳多。

　　问。丹霞烧木佛。意旨如何。师云。因风吹火。用力不多。院主眉须落又作么生。师云。不因夜来雁。争见海门秋。

　　问。如何是收。师云。笛楼霜夜月。如何是放。师云。玉殿笑春风。如何是收中放。师云。池暖冰先化。如何是放中收。师云。菊敷天渐寒。

　　问。如何是本来面目。师云。阶前石磉盘。僧礼拜。师云。看看。磉盘动也。

　　问。如何是应无所住而生其心。师云。八角磨盘空里走。

　　僧呈偈。有寒潭不是养龙窝之句。师问。即今龙在甚么处。僧便喝。师云。好一喝。僧拟议。师便打。云。某甲以良久对。师云。寒潭不是养龙窝。僧礼拜。

　　问。正睡着时。无梦无想。无见无闻。如何是大用现前底句。师云。行到水穷处。坐看云起时。

　　山子均可二居士游罗汉坛归。师问。罗汉将何款待二公。士无语。师代云。满谷白云。一天风月。

　　居士问。依经解义。三世佛冤。离经一字。即同魔说。毕竟如何。师云。居士唤甚么作经。云。穿衣吃饭。师云。错。后有僧问。如何是经。师云。一字不着画。

　　问。父母未生前。请师道一句。师云。明月正当空。云。不会。师云。片云迷远岫。

　　云津杨孝廉问。达摩面壁。意旨如何。师云。倚天长剑逼人寒。云。云门道廿七又作么生。师云。多年历日。云。人人有个不灭真性。未审在甚么处。师便打。

　　僧箍桶次。师问。参禅须要打破漆桶。你为甚么却箍起。云。有时恁么。有时不恁么。师不肯。乃代云。且图大家受用。

　　僧请益唐玄宗斩画像因缘。师云。你试道看。云。恼乱春风卒未休。师云。山僧即不然。云。师意如何。师云。金风吹一叶。万树尽皆秋。

　　问。久向西山一日出一马蹄金。特来借些用。师便掌。云。谢布施。师云。你作么生用。僧无语。师复掌云。死汉。

　　师问麟上座云。麒麟为甚么祇有一只角。云。筑着磕着。师不肯。乃代云。唯我独尊。

　　无念教道人参。师问。莫谓无心云是道。无心犹隔一重关。且道是那一重关。道人无语。师代云。富嫌千口少。

　　师问众。露柱舞春风。是第几机。众无语。师代云。淡烟笼碧岫。细雨湿苍苔。

　　问。如何是本来面。师云。烂泥团。云。击碎后如何。师云。你向甚处下手。僧拟议。师便打。

　　甘行者做稻场次。问。如何是道场。师云。寸草不生。

　　问。南泉斩猫。意旨如何。师云。万象森罗尽陆沉。赵州戴草鞋出。又作么生。师云。山尽疑休去。峰高又起来。

　　问。万法归一。一归何处。师云。红炉飞片雪。

　　师一日至养牛窝看终南上座。因问。牛作么生养。云。请大师道。师云。遇茶吃茶。遇饭吃饭。云。弟子持观音经。常疑一段义。经中道。若有罪。若无罪。杻械枷锁。捡系其身。有罪且置。无罪为甚么也捡系其身。师云。卧龙最怖碧潭清。云。此是禅机。未审教意作么生。师云。自有三乘座主在。

　　问。不离当念时如何。师云。猢狲系露柱。

　　居士问。弟子做工夫。有时祇要杀人。是如何。师云。试借刀看。士拟议。师便打。

　　问。弟子红尘中人。未审还做得此事不。师云。甚么事。云。本分事。师云。何用更做。云。如何是万象之中独露身。师云。火里铁牛行。

　　问。圆通拄杖即不问。如何是天童法乳。师便打。云。大师原来作者样见解。师云。你又作么生。僧便喝。师复打云。你原来也作者样见解。又问。百丈再参。意旨如何。师云。大洋海底火烧天。云。恁么则木人骤步上台巅。师云。且喜没交涉。云。法灯道。他家自有儿孙在。意作么生。师云。家无小使。不成君子。云。某甲从今向异烦中行去也。师云。放汝三十棒。僧礼拜。

　　师问一老宿。圣凡两绝底人。因甚牵犁抴耙。云。种田博饭家常事。师云。不是饱参人不知。云。请大师代语。师云。不风流处也风流。

　　问。古人云。你若坐。我须立。你若立。我须坐。意旨如何。师云。宾主历然。云。除却宾主。又作么生。师云。切忌向鬼堀里作活计。

　　问。如何是祖师西来意。师云。夜深天寒。明早向汝道。

　　问。如何是衲衣下事。师云。炎天不着裤。如何是法身。师云。皮里骨。

　　埋庵师举洞山好佛。祇是无光话问。师作么生。师云。烂泥中有刺。云。还在罗山分上。洞山分上。师便掌。云。未在。更道。师又掌。庵亦掌。师云。你者掌落在甚么处。云。烂泥中有刺。师云。且喜放光也。

　　问。如何是诸佛出身处。师云。搕　堆头。熏风自南来又作么生。师云。舌拄上腭。

　　问。熏风自南来。殿阁生微凉。意旨如何。时值版鸣。师云。山僧骑佛殿。过斋堂去也。僧欣然作礼。

　　问。猛虎以肉为命。为甚不食其子。师云。石笋暗抽条。如何是虎子。师云。眼横鼻直。

　　问。如何是五家宗旨。师云。姑苏城外寒山寺。黄鹤楼前鹦鹉洲。如何是第一玄。师云。夜半金乌掌上圆。如何是第二玄。师云。红炉钓得赤鮹还。如何是第三玄。师云。胡僧双耳带金环。如何是第一要。师云。铁锤无孔窍。如何是第二要。师云。孤雁鸣烟岛。如何是第三要。师云。拾得遇寒山。拍手呵呵笑。三玄三要蒙师指。一句全该事若何。师云。一棒一条痕。一掌一握血。云。祇如天童三峰。临济的嗣。因甚举扬宗旨。各各不同。师云。师子咬人。韩卢逐块。僧鼓掌三下便行。师随后打三棒。

　　埒彝姜孝廉和亮公洞诗。有法界威光从此彻之句。师云。如何是法界威光。云。请大师道。师云。觌面不曾藏。

　　问。如何是正眼。师云。金州漆。师复问僧。如何是正眼。云。烁破乾坤绝点尘。师指阶前石云。者个唤作甚么。云。石头。师云。又道绝点尘。

　　问。牛头未见四祖时如何。师云。茅屋画麟门。见后如何。师云。悬崖生石耳。

　　师一日至园中问僧。诸法真实相。不生亦不灭。如何是真实相。僧举菜叶。师云。如虫蚀木。

　　僧礼辞。师问。那里去。云。某甲受业师已归空。师云。空归何所。僧无语。师便打。

　　僧举汾阳颂。古云。一般叩齿丛林异。出院韩公始得闲。师问。首座出院。因甚韩公得闲。云。不会。请和尚指示。师云。斩草蛇头落。

　　新到参。师问。担囊负钵。来何所求。云。并无所求。师云。既无所求。来作何事。云。自己亦不少。师云。将出你不少底来看。僧一喝。师便打。

　　问。既是金刚经。为甚被虫蛀破。师云。若不蛀破。争见金刚。

　　师垂问。遍体绫罗非是衲僧行径。寸丝不挂未为作者风规。离此二途。转得一机相契。山僧与伊一腰裈。一僧云。掬水月在手。弄华香满衣。师便与。

　　师问僧。狗子无佛性话。作么生会。云。赵州何曾有此语。师云。你甚处见赵州。僧拟议。师便打。

　　问。四宾主还有分别也无。师云。榑桑夜半日头红。如何是宾中宾。师云。尽日寻春不见春。如何是宾中主。师云。芒鞋蹋破岭头云。如何是主中宾。师云。归来笑捏梅华嗅。如何是主中主。师云。春到枝头已十分。云。除却宾主。还有向上事也无。师便打。

　　师问僧。一向作甚么。云。学法华经。师云。经中道。今佛放光明。助发实相义。如何是实相。僧无语。师顾春侍者云。你道如何是实相。云。今日肩头疼。师休去。

　　四僧参。师云。同行耶。云。不同。师云。既是不同行。为甚却同到。云。一个鼻子。两孔出气。师云。有个无鼻孔汉。汝还知么。僧无语。师便打。复问。汝从那里来。云。庐山来。师云。五老峰为甚倒却。僧无语。师云。谩我。

　　师问僧。拨草瞻风。祇图见性。即今性在甚么处。云。不离方寸间。师云。方寸败坏时如何。僧无语。旁僧云。遍界不曾藏。师举杯云。者个唤作甚么。云。唤作一物即不中。师云。世尊拈华又作么生。云。不会。师云。又道遍界不曾藏。

　　实际参。师问。如何是实际。云。绵密不通风。师云。你那里得者消息。云。曾经霜雪苦。师云。脚跟下亲切道一句看。云。步步蹋实地。师云。好与三十棒。

　　诵戒次。师问。经中道。若遇饿虎狼师子一切饿鬼。悉应舍身肉手足而供养之。然后一一次第为说正法。既是身肉手足都舍了。又将甚么说法。僧云。皮肤脱落尽。唯有一真实。师云。如何是一真实。云。遍界不曾藏。师休去。

　　问。那吒太子析肉还母。析骨还父。乃现本身。为父母说法。未审如何是本身。师云。片叶飘庭际。西风万里秋。

　　茶次。问。用处不换机。请师速道。师云。者个是瓜子。

　　洞山专使驰书至。师启缄。见书中云。祖道垂秋。法多奸弊。遂问专使。祇如法中奸獘。作么生除得。云。不会。师云。你问我。与你道。云。某甲不会问。师云。举话也不会。使礼拜。师打云。且喜奸獘已除了也。

　　僧参。师问。那里来。云。东山来。师云。在东山作甚么。云。作书记。师以如意打圆相云。者个是甚么字。云。不识。师云。者个字也不识。如何作得书记。僧礼拜。师便打。师落堂垂问。衣里有珠即不问。堂中无佛时如何。一僧云。天上天下。一僧从东过西。从西过东。师不诺。归方丈。问春侍者。你作么生会。云。我者里容他不得。师休去。

　　问。千里特来呈旧面。请师方便一提携。师云。新罗原在海门东。云。恁么则相逢无主伴。万里绝尘埃。师云。莫将鱼目作明珠。

　　师一晚落堂。随众坐香毕。起身绕堂一匝。竖起如意云。祇者是。便出。次日有僧进方丈云。承师有言。祇者是未审是个甚么。师便打。

　　师入堂。见一僧经行。师云。众人皆睡。你为甚在者里打之绕。云。放不过。师云。放不过底是甚么。云。此事。师云。如何是此事。僧拟开口。师便打。僧礼拜。师又打。

　　一僧胡跪佛前。师云。更深夜静。跪在者里做甚么。云。遣昏沉不开。师云。你即今不昏沉。也在者里做甚么。僧无语。师打云。何得话头都忘却。

　　春日大雪次。师垂问。但得雪消去。自然春到来。即今春已到。为甚雪转深。一僧云。竹密不妨流水过。一云。官嫌千口少。师皆不诺。一云。不妨锦上更铺华。师深喜之。

　　问。入门须办主。端的请师分。师云。子规啼处百华香。办后如何。师云。大地尽皆春。

　　德侍者作礼。拈两条坐具。师云。别人祇是一个。你为甚却有两个。云。和尚莫作两个会。师云。你又作么生。者掷下一具。师云。依旧是两个。

　　问。弟子工夫。声未绝。师便掌。僧拟进语。师连掌云。者漆桶。有甚么屎工夫。快拈大棒来。僧便走。

　　师有偈云。泥不浊兮水不清。独清须是解骑声。因问众。声作么生骑。一僧云。试听檐头水。点点滴旧痕。师云。忽遇天晴时如何。云。旧痕犹在。师云。癞马系枯桩。又僧请代。师云。常忆江南三月里。鹧鸪啼处百华香。诵戒次。师垂问。经中道。一切地水是我先身。一切火风是我本体。圆觉又道。一切众生妄认四大为自身相。者里合作么生体会。一僧云。达得真常理。身心合太虚。师云。如何是真常理。僧下语不契。因请代。师云。地水火风。

　　问。承师有言。拈得翠岩无柄杓。却是曹溪古钵盂。如何是古钵盂。师便打。云。因甚无柄。师云。无汝摸索处。云。恁么则世出世间希有事。显发须凭过量人。便礼拜。师与一蹋云。者个是甚么。云。好一脚。师云。乱道。

　　问。弟子领了话头两年。并无得力处。乞师指示。师云。你当初将甚么去领话头。云。某甲愚蠢。望垂慈悲。师打云。者个元不愚。僧复求话头。师云。更嫌钵盂无柄那。

　　僧患疖。师问僧。如何是金刚不坏身。云。密密清楚悄然机。师云。未在。僧理前问。师云。臀边一个大疖儿。

　　周思永居士问。本来无▆物。教弟子如何究心。师云。刹竿头上舞三台。士沈▆。师云。会么。云。说得即不是。师云。道火何曾烧着口。

　　问。如何得超终始之患。师云。那边不坐空王殿。争肯耘田向日轮。

　　问。如何是门里出身易。师云。低头不见地。如何是身里出门难。师云。春色满江南。如何是回互。师云。上无衫。下无裤。如何是不回互。师云。鸟自啼。华自吐。

　　秀才问。如何是法身。师云。须发白如银。云。死了烧了。毕竟向甚处相见。师云。待山僧有舌头。即向汝道。

　　问。如何是不住于相而行布施。师云。十二处忘闲影响。三千界放净光明。

　　天童和尚忌日。师垂问。今日是先师十周忌。若道先师已灭度。是谤先师。若道先师未灭度。亦是谤先师。作么生得不谤去。一僧云。离此二途。请师别道。师便打。僧归位。师云。何不进语。云。个个饱齁齁。师云。直须吐却。又僧云。有相皆不是。无相亦非真。识得天童面。七月七立春。师云。你那里卜度得来。云。和尚不妨疑着。师云。我疑且置。阇黎又作么生。僧便喝。师便打。

　　师一晚落堂。连声云。了了见无一物。一僧云。山河大地聻。师便出堂。

　　一晚落堂。举子湖半夜入堂喊云。有贼。你们快些起来。一僧才出。湖便擒住云。贼在者里了。僧云。不是。湖云。是到是。祇是你不肯承当。师云。子湖老汉可谓射虎不真。徒劳没羽。翠岩堂中莫有真贼么。一僧云。一场败阙。师云。是者僧败阙。是子湖败阙。僧复云。败阙。师打云。却是你败阙。

　　问。把住在者里。无纤毫异念时如何。师云。猢狲系露柱。僧沉吟。师打云。系杀了也。

　　问。一念不生。前后际断时如何。师云。你曾作甚么来。云。天上天下。唯我独尊。师云。那个是独尊底。僧竖指。师便打。

　　僧呈偈。有万象森罗露真容之句。师问。如何是真容。云。雪后始知松柏操。师云。松柏亦是万象。毕竟如何是真容。云。全机独露。师云。露后如何。云。法外无心。师便打。

　　问。尽夜猫儿脚不停时如何。师云。乱走作么。云。还许他捉鼠也无。师云。不许。云。为甚不许。师云。无你着力处。

　　问。耀古腾今即不问。天翻地覆时如何。师云。待虚空粉碎。来向汝道。云。粉碎后如何。师云。耀古腾今。云。既是耀古腾今。为甚么要虚空粉碎。师云。不因夜来雁。争见海门秋。

　　问。疑情顿发时如何。师云。万里一条铁。云。本来成现事。何故最难明。师云。演若迷头心自狂。

　　新到参。师云。随喜耶。求住耶。云。悉凭和尚。师云。不许住。不许去。僧无语。知客云。谢和尚安单。师休去。

　　问。学人上来。请师赐棒。师云。不打死汉。

　　问。二六时中。如猫捕鼠。为甚不知安身立命处。师云。老鼠已走却了也。僧伫思。师打云。向道走却了。又思量个甚么。

　　问。学人初到此间。乞师指示。师云。何时到此间。云。去年到。师云。到即不点。云。乞师指示。师打云。又说去年到。

　　师问僧。如何是无位真人。云。千圣不识。师云。无位真人还有身也无。云。掬水月在手。弄华香满衣。师云。前三三。后三三。又作么生。僧拟议。师便打。

　　问。东山水上行。意旨如何。师云。牛头尾上安。云。殿阁生微凉。又作么生。师云。前三三。后三三。云。如何是诸佛出身处。师便打。

　　问。昔日闻风。今朝觌面。觌面一句请师分付。师云。棒打石人头。

　　问。人人脚跟点地。各各鼻孔辽天。因甚有凡有圣。师云。但得不亡羊。何须泣歧路。云。两头俱不涉。一剑倚天寒。师云。你剑在甚么处。云。拄杖边荐取。师打云。何曾梦见。

　　师一晚垂问。白日青天即不问你。三更半夜道将一句来。众无语。师代云。眼似眉毛。

　　师垂问。悬崖撒手自肯承当。绝后再稣欺君不得。绝后再稣即且置。如何是县崖撒手底句。众无语。师代云。阿。

　　师因题天童先和尚赞云。我虽脚下儿。自惭百不像。乃问众。既是百不像。争做得他家儿孙。一僧云。曹溪波浪如相似。无限平人被陆沈。

　　二僧参。师问。那里来。云。百丈。师云。时中如何用心。云。看念佛是谁。师云。不念佛底是谁。云。不会。师云。不会底又是谁。云。不会。不会。师打云。直饶你不会。也未免吃山僧手里棒。又问次僧。你到者里做甚么。僧默然。师云。禅和不开口。诸佛难下手。山僧却下得手。便打。独尊上座为师庆寿请上堂。师问。教中道。本来无有世界众生。因妄有生。既是妄生。何足称庆。一僧云。移华兼蝶至。买石得云饶。师休去。

　　问。圆通不开生药铺。单单祇卖死猫头。如何是死猫头。师云。黄连甘草。云。不会。师云。抴出死猫着。

　　徐居士问。学人登山涉水。请师弘法。为甚么不允。师云。从来不出户。进云。大唐险峻。不比翠岩。马大师到此出手不得。未审和尚如何出手。师云。已踏杀天下人了也。进云。色身朽坏。如何是坚固法身。师云。水绿山青。士云。暗点飞龙马。草里出头来。横行三界外。万古绝尘埃。师云。梦里惺惺。士礼拜。

　　问。师子是百兽之王。为甚被文殊骑。师云。水流湿。火就燥。

　　问。春雪冬雪俱不问。如何是古雪。师云。一条界破青山色。

　　问。春日温。夏日热。未审佛日如何。师云。春温夏热。

　　澹庵庄内翰问。无生之体在什么处。师云。不离动用。间又云。见性成佛。毕竟性在何处。师举茶杯云。见么。庄云。信手拈来。头头是道。师云。祇如南泉斩猫。又作么生。庄云。请师道破。师云。推倒西山。即向居士道。庄罔措。通夕不寐。次晨师问。昨夜公案作么生。庄云。虚空粉碎。一切不留。师休云。

　　师问观首座。泗▆大圣因甚在扬州出现。观云。无须锁子两头摇。又问莲首座。莲云。有利无利。不离行市。又问一僧。僧云。南山起云。北山下雨。师云。不是。不是。师落堂。问僧。整日整夜者样走。为甚踏不着自家田地。僧云。无下足处。师云。如何是自家田地。僧云。踏着即祸生。师休去。

　　师一日问僧。唤作竹篦则触。不唤作竹篦则背。毕竟唤作甚么。僧云。某甲唤作无根树。师云。如何是无根树。僧云。从来不开丫。师云。我道春至便开华。

　　师问僧。如何是如如体。僧云。衣宝不曾藏。师云。卸却衣时。宝在何处。僧云。舟行岸不移。师云。如何是真实相。僧云。门外钵盂今古传。师云。好与三十棒。

　　师问僧。黄檗为甚打临济三顿棒。僧云。直至如今痛未休。师云。临济死去多少年。为甚至今犹痛。僧云。阿耶耶。师便打。

　　垂问

　　释迦峰峻。洪井源深。毕竟是谁亲到。

　　石钟石磬。昼夜諠阗。因甚不闻其声。

　　团圞一钵。常在目前。因甚拈掇不起。

　　果熟香飘。大家共享。为甚雷偏护橘。

　　入室

　　师问僧。大颠打首座。意旨如何。云。倚势欺人。师云。昼夜一百八。又作么生。云。切忌当头道着。师云。一般叩齿。为甚摈出首座。云。若不摈出。争得文公悟去。师云。忽若问你春秋多少。又作么生。云。向道今年四十一。师云。何异流俗阿师。云。一任分别。师云。争奈文公何。

　　问僧。一口吸尽西江。玉浪复从何起。云。没溺天下人。师云。溺即不无。浪从何发。云。好个问头。师云。青州布衫又作么生。云。是甚闲家具。师云。如何是下载清风。云。朔风凛凛骨毛寒。师云。未在。且去。

　　问僧。如何是涅槃心。云。大地无寸土。如何是差别智。云。万派皆归海。前三三。后三三又作么生。僧拟议。师便打。

　　问僧。你向来用底火杈呈似山僧看。僧竖指。师云。道得也杈下死。道不得也杈下死。道不得且置。道得为甚也杈下死。云。知恩者少。负恩者多。师云。秘魔老汉即今在甚么处。云。作么。师云。者是秘魔底奴子。如何是秘魔底正主。僧礼拜。师云。更参三十年。

　　问僧。庭前柏树子。意旨如何。云。尽大地风飒飒。师云。先师无此语。又作么生。云。用处最亲切。师云。怀州牛吃禾。为甚益州马腹胀。僧拟议。师便打。

　　问僧。野渡无人舟自横时如何。云。某甲亲到者里。师云。死了烧了。向甚处与山僧相见。云。向不生不灭处与和尚相见。师云。未在。云。和尚又作么生。师便打。

　　问僧。如何是正体。云。觌面更无私。如何是妙用。云。遇茶吃茶。遇饭吃饭。体用互呈时如何。云。万派皆归海。千山必仰宗。便礼拜。师亦打。

　　入室毕。复问。雪覆千山。因甚孤峰不白。一僧云。从来不与众为邻。一云。盖覆不得。师休去。

　　问僧。如何是第一座。僧呈座具。师云。此是第二座。云。直下来也。师云。未在。更道。云。和尚又作么生。师便打。云。者个便是第一座么。师云。莫错认。僧礼拜云。谩某甲不得也。师云。死了烧了。毕竟向甚处与山僧相见。云。几回零落尽。又见长新条。师休去。

　　问僧。如何是堂中主。云。逼塞乾坤。如何是主中主。云。横按莫邪无伴侣。师云。未在。云。和尚又作么生。师云。打杀释迦。趁出弥勒。

　　问僧。如何是法身。云。顶天立地。如何是法身向上事。云。明月松间照。清泉石上流。

　　问僧。既是历历分明。因甚不闻。云。绵密不通风。如何是前三三。云。团圞无缝罅。如何是后三三。云。何处不风流。师云。你明日砍柴时不要被葛藤绊倒。

　　僧入。师云。一向不曾打得你。今晚要痛打一顿。便打。僧亦打。师连棒打出。僧良久复入。师对众云。叵耐者僧胆大。打山僧。明日要摈他出院。云。和尚莫作打会好。师云。你又作么生。云知恩报恩。师休去。

　　古雪哲禅师语录卷十二
嘉兴大藏经　古雪哲禅师语录


　　古雪哲禅师语录卷十三

　　嗣法门人传我等编

　　颂古

　　世尊睹星。

　　灿灿疏星午夜晴。阎浮几个独惺惺。老胡梦里虽先觉。无奈金沙翳眼睛。

　　世尊拈华。

　　直指拈华已自弯。头陀何事独高攀。而今觌露投机句。万象森罗尽破颜。

　　殃崛尊者救产难。

　　溪清白石出。天寒红叶稀。山路元无雨。空翠湿人衣。

　　七贤女游尸陀林。一女指尸云。尸在者里。人向甚处去。一女云。作么。作么。诸姊谛观。各各契悟。遂感帝释散华云。圣姊有何所须。我当终身供给。女云。我家四事七珍悉皆具足。唯要三般物。一要无根树子一株。二要无阴阳地一片。三要叫不响山谷一所。帝释云。一切所须我悉有之。若者三般我实无得。女云。汝若无此。争解济人。帝释罔措。遂同往白佛。佛云。憍尸迦。我诸弟子。大阿罗汉不解此义。唯有诸大菩萨乃解此义。

　　三般皆滞货。不值半文钱。堪笑七贤女。赚杀散华天。

　　楞严经云。若离前尘。有分别性。即真汝心。若分别性。离尘无体。斯则前尘。分别影事。尘非常住。若变灭时。此心则同龟毛兔角。则汝法身同于断灭。其谁修证无生法忍。

　　若执分别性。钵盂口上重添柄。若离分别性。掘地觅天还落阱。二途不涉契无生。觌体全彰明似镜。妍媸现时毫发清。胡汉不来光自净。绝是非。泯凡圣。龟毛端里摄乾坤。兔角杖头行正令。庆喜兄。信不信。满握醍醐灌顶门。何事梦憨犹未醒。

　　百丈禅师再参马祖。祖竖起拂子。丈云。即此用。离此用。祖挂拂子于旧处。乃云。你已后将何为人。丈取拂子竖起。祖云。即此用。离此用。丈亦挂拂子于旧处。祖震威一喝。丈耳聋三日。后黄檗闻举。便吐舌。

　　一喝西江水逆流。恶声从此播神州。耳聋吐舌成何事。笑倒云门六不收。

　　百丈禅师每上堂。有一老人常随众听法。一日独留。丈问。立者何人。老人云。某非人也。于过去迦叶佛时曾住此山。有学人问。大修行人还落因果也无。某云。不落因果。遂堕五百生野狐身。今请和尚代一转语。丈云。汝但问。老人便问。大修行人还落因果也无。丈云。不昧因果。老人于言下大悟。脱野狐身。

　　江南塞北一毛头。鼙鼓何缘战未休。解用不须霜刃剑。铅刀拈出鬼神愁。

　　南泉禅师因东西两堂争猫儿。遂提起猫儿示众云。道得即不斩。道不得即斩却也。众无对。泉便斩却。

　　拈起当机下一刀。两堂穷命悉难逃。谁知个里乾坤阔。百沸铛中走活猫。

　　盐官国师一日唤侍者云。将犀牛扇子来。者云。破也。官云。扇子既破。还我犀牛儿来。者无对。

　　扇子破。索犀牛。可惜当机不解酬。若是金毛狮子子。拦胸便与一拳头。

　　浮杯和尚因凌行婆问。尽力道不得底句。分付阿谁。杯云。浮杯无剩语。婆云。未到浮杯。不妨疑着。杯云。更有长处。不妨拈出。婆敛手哭云。苍天中更添冤苦。杯无语。婆云。语不知偏正。理不识倒邪。为人即祸生。后有僧举似南泉。泉云。苦哉浮杯。被者老婆摧折一上。婆闻笑云。王老师犹少机关在。澄一禅客逢见行婆。便问。怎生是南泉犹少机关。婆乃哭云。可悲。可痛。一罔措。婆云。会么。一合掌而立。婆云。跂死禅和。如麻似粟。一举似赵州。州云。我若见者臭老婆。问教口哑。一云。未审和尚怎生问他。州便打。一云。为甚却打某甲。州云。似者跂死汉。不打更待何时。连打数棒。婆闻却云。赵州合吃婆手里棒。后僧举似赵州。州哭云。可悲。可痛。婆闻。乃合掌叹云。赵州眼光烁破四天下。州令僧问。如何是赵州眼。婆竖起拳头。僧回举似州。州作偈云。当机觌面提。觌面当机疾。报汝凌行婆。哭声何得失。婆以偈答云。哭声师已晓。已晓复谁知。当时摩竭令。几丧目前机。

　　使尽机关用尽心。无输赢处话输赢。俊鹰不打篱边雀。黄鸟纷纷觅友声。

　　丹霞禅师至慧林寺。遇天寒。取木佛烧火向。院主诃云。何得烧我木佛。霞以杖拨灰云。吾烧取舍利。主云。木佛何有舍利。霞云。如无舍利。更取两尊烧。主自后眉须堕落。

　　不是风颠不是寒。肝肠如火热团团。若非碧落浮云尽。争见孤蟾出翠峦。

　　大颠禅师因韩文公问。师春秋多少。颠提起数珠云。会么。公云。不会。颠云。昼夜一百八。公不晓。遂回。次日再来。至三门。见首座。举前话问。意旨如何。座叩齿三下。及见颠。理前问。颠亦叩齿三下。公云。元来佛法无两般。颠云。是何道理。公云。适来问首座。亦如是。颠乃召首座。是汝如此对不。座云。是。颠便打趁出院。

　　碧桃红杏斗芳菲。蝴蝶寻春上下飞。祇见落华吹莫雨。不知春色在南支。

　　齐安禅师因僧问。如何识得自己佛。安云。一叶明时消不尽。松风韵罢怨无人。如何是自己佛。安云。草前骏马实难穷。妙尽还须畜生行。

　　叶尽风停境寂寥。岩前古木赤条条。游人更问途中事。看取虚空背上毛。

　　临济禅师在黄檗会中。时睦州为首座。勉令问话。济遂去问。如何是佛法的的大意。声未绝。檗便打。如是三度发问。三度被打。济便辞檗。檗令参大愚。愚问。甚处来。济云。黄檗来。愚云。黄檗有何言句。济云。某甲三度问佛法大意。三度被打。不知某甲有过无过。愚云。黄檗恁么老婆心。为你得彻困。更来者里问有过无过。济于言下大悟云。元来黄檗佛法无多子。愚搊住云。者尿床鬼子。适来道有过无过。如今又道黄檗佛法无多子。你见个甚么道理。速道速道。济向愚肋下筑三拳。愚拓开云。汝师黄檗。非干我事。

　　尽道卢医有异方。谁知黄檗胜砒霜。命根丧尽空拳在。便把砒霜毒大唐。

　　黄檗禅师一日普请次。临济随后行。檗回头。见济空手。乃问。钁在何处。济云。有一人将去了也。檗云。近前来。共汝商量个事。济近前。檗竖起钁云。祇者个天下人拈掇不起。济就手挚得。竖起云。为甚么却在某甲手里。檗云。今日自有人普请。便回寺。

　　乳虎虽然气食牛。当机验勘贵亲酬。果能倒握峰前钁。随处沧波下直钩。

　　临济禅师在黄檗普请锄地次。见檗来。拄钁而立。檗云。者汉困那。济云。钁也未举。困个甚么。檗便打。济接住棒。一送送倒。檗呼维那。扶起我来。那扶起云。和尚争容者风颠汉无礼。檗便打维那。济钁地云。诸方火葬。我者里活薶。

　　两个猫儿一个狞。通身牙爪任施呈。扶持全得风颠力。老汉而今快一生。

　　临济禅师一日在黄檗僧堂里睡。檗入堂见。以拄杖打版头一下。济举首。见是檗。却又睡。檗又打版头一下。却往上间。见首座坐禅。乃云。下间后生却坐禅。汝在者里妄想作么。座云。者老汉作甚么。檗又打版头一下。便出去。

　　卧龙与凤雏。都卢在一罔。海宇既澄清。茅庐不须访。

　　黄檗禅师因入厨下。问饭头。作甚么。头云。拣众僧饭米。檗云。一顿吃多少。头云。二石五。檗云。莫太多么。头云。犹恐少在。檗便打。头举似临济。济云。我与汝勘者老汉。才到侍立。檗举前话。济云。饭头不会。请和尚代一转语。檗云。汝但举。济云。莫太多么。檗云。来日更吃一顿。济云。说甚来日。即今便吃。随后便掌。檗云。者风颠汉。又来者里捋虎须。济喝一喝。便出。

　　逆水兴波是巨鳌。盲鳅何事亦滔滔。钩头已得吞舟物。今古从他说价高。

　　临济禅师半夏上黄檗。见檗看经。济云。我将谓是个人。元来是揞黑豆老和尚。住数日便辞。檗云。汝破夏来。何不终夏去。济云。某甲暂来礼拜和尚。檗便打。趁令去。济行数里。疑此事却回。终夏复辞檗。檗云。甚处去。济云。不是河南。便归河北。檗便打。济约住与一掌。檗大笑。乃唤侍者。将百丈先师禅版几案来。济云。侍者将火来。檗云。不然。子但将去。已后坐断天下人舌头去在。

　　楔出楔。机夺机。疑不决。去还归。虎须倒捋缘何事。棒下从来有孝儿。

　　临济禅师一日谓普化克符二上座云。我欲于此建立黄檗宗旨。汝且成禠我。二人珍重下去。三日后。普化问。和尚三日前说甚么。济便打。三日后。克符问。和尚前日打普化作甚么。济亦打。至晚小参云。有时夺人不夺境。有时夺境不夺人。有时人境俱夺。有时人境俱不夺。

　　夺人不夺境。

　　烟昏昏复雾蒙蒙。涿鹿貔貅有应龙。斩却蚩尤归细柳。轩辕从此代神农。

　　夺境不夺人。

　　咸阳库藏既全封。帝玺分明属沛公。不戮已降诚大度。三章重约见英雄。

　　人境两俱夺。

　　席卷山河数百州。雄雄六国一时休。蓬莱高誓浑闲事。肯着卢公入海求。

　　人境俱不夺。

　　垂衣而治是陶唐。风不鸣条雨不伤。如日如云咸帝德。万邦何处弗歌扬。

　　临济禅师因僧问。如何是真佛。真法。真道。济云。佛者心清净是。法者心光明是。道者处处无碍净光是。三即一。皆是空名而无实有。如真正学道人。念念不间断。自达摩大师从西土来。祇是觅个不受人惑底人。后遇二祖。一言便了。始知从前虚用工夫。山僧今日见处与祖佛不别。若第一句中荐得。堪与祖佛为师。若第二句中荐得。堪与人天为师。若第三句中荐得。自救不了。

　　第一句。

　　驱尽耕夫牛。夺却饥人食。夜半捉金乌。晴空轰霹雳。

　　第二句。

　　闲步出深村。横吹无孔笛。点铁悉成金。还丹祇一粒。

　　第三句。

　　水煮干芦菔。一餐吃一碗。不是懒逢迎。臂长衫袖短。

　　三玄三要。

　　第一玄。抬头不见天。万里无寸草。千峰月正圆。

　　第二玄。灵符肘后县。当机才顾伫。鼻孔一时穿。

　　第三玄。猢狲夜簸钱。灯笼才拍掌。露柱便擎拳。

　　第一要。秋山逢野烧。飒飒露金风。翩翩飞铁鹞。

　　第二要。杀活机轮票。言下捉狞龙。风前擒虎豹。

　　第三要。随流皆得妙。雾起见龙吟。风生闻虎啸。

　　四喝。

　　有时喝似金刚剑。海竭山崩天地转。一任铜头铁额来。直下分身成两段。

　　有时一喝如师子。踞地咆哮百兽死。凛凛威风遍界彰。全力不施声自美。

　　有时一喝如探竿。浅深真赝辨何难。主宾若自知时节。把手相将笑未阑。

　　有时喝不作喝用。镇日喃喃口不动。拈起新罗鹞子看。却是丹山五色凤。

　　四宾主。

　　宾中宾。子在陈。思量起。愁杀人。

　　宾中主。子得母。蓦相逢。不相睹。

　　主中宾。降丝纶。天之下。尽吾臣。

　　主中主。气如虎。正令行。无佛祖。

　　临济禅师闻德山垂示云。道得也三十棒。道不得也三十棒。乃令洛浦去问。道得为甚么也三十棒。待伊打汝。接住棒。送一送。看他作么生。浦如教而问。山便打。浦接住棒一送。山便归方丈。浦回举似济。济云。我从来疑著者汉。虽然。汝还见德山么。浦拟议。济便打。

　　贼。贼。摰电之机谁识得。一支箭入紫云端。三十棒分华岳色。阿呵呵。见也么。同风千里从来事。路上行人蹉过多。

　　临济禅师示众云。我于黄檗先师处。三度问佛法的的大意。三度被打。如蒿支拂相似。如今更思一顿。谁为下手。时有僧出云。某甲下手。济度与拄杖。僧拟接。济便打。

　　万仞崖头跌一交。通身粉碎没纤毫。起来独立崖头上。推落儿孙是几遭。

　　临济禅师上堂次。两堂首座相见。同时下喝。僧问济。还有宾主也无。济云。宾主历然。复召众云。要会临济宾主句。问取堂中二首座。

　　绿杨深处子规啼。华满支头月满溪。玉女凭阑人共见。不知嫂嫂是兄妻。

　　临济禅师将入灭。谓众云。吾灭后不得灭却吾正法眼藏。三圣云。争敢灭却和尚正法眼藏。济云。已后有人问你。向他道甚么。圣便喝。济云。谁知吾正法眼藏向者瞎驴边灭却。

　　临济正法眼。是甚破沙锅。瞎驴边灭却。清光转更多。

　　睦州禅师唤僧。僧回首。州云。担版汉。

　　唤转头来。便云担版。　利衲僧。无处着眼。照用并行兮电光辉。机轮活泼兮有何限。陈睦州。陈睦州。善鼓弄人何日休。

　　俱　和尚凡有人参问。唯竖一指。有一供过童子。每见人问事。亦竖指。人谓胝云。和尚。童子亦会佛法。凡有问。皆如和尚竖指。胝一日潜袖刀子。问童云。闻你会佛法。是不。童云。是。胝云。如何是佛。童便竖指。胝以刀断其指。童叫唤。走出。胝召童。童回首。胝云。如何是佛。童举手。不见指。豁然大悟。

　　儿童学语亦堪怜。何苦逢人结恶缘。纵使一时遭毒手。奈何十指不完全。

　　香严禅师上堂云。若论此事。如人上树。口衔树支。手不攀支。脚不蹋支。树下忽有人问西来意。不对则违他所问。若对又丧身失命。当恁么时。作么生即得。时有虎头上座出众云。树上即不问。未上树请和尚道。严乃呵呵大笑。

　　竹边拾得蜣螂弹。树上高县玛瑙盘。南海波斯相见了。呵呵笑得舌头干。

　　道吾禅师因赵州来。豫着豹皮裈。把吉獠棒。在三门前等候。才见州来。便高声唱喏而立。州云。小心。祇候着吾。又唱喏一声而去。

　　吉獠棒。豹皮裈。小心祗候立三门。不得潘郎低眼看。奴奴卖俏是装村。

　　大随禅师庵侧有一龟。僧问。一切众生皮里骨。者个众生为甚骨里皮。随拈草鞋覆龟背上。僧无语。

　　卦兆才分事已彰。吉凶何必再商量。孙膑收却门前铺。直使人人露贼赃。

　　德山禅师一日因饭迟。拓钵下堂。时雪峰作饭头。才见便问。者老汉。钟未鸣。鼓未响。拓钵向甚么处去。山便低头归方丈。峰举似岩头。头云。大小德山不会末后句。山闻。令侍者唤头来。问。你不肯老僧那。头密启其意。山来日上堂。果与寻常不同。头于僧堂前抚掌大笑云。且喜老汉会末后句。虽然如是。祇得三年。后三年果迁化。

　　滞壳迷封也大差。数声羌笛为谁家。至今三月桃华浪。雷电轰轰送爪牙。

　　德山禅师一日谓岩头云。我者里有两僧入山住庵多时。汝去看他怎生。头遂将一斧去见。两人在庵内坐头。乃拈起斧云。道得也一下斧。道不得也一下斧。二人殊不顾。头掷下斧云。作家。作家。归举似山。山云。汝道他如何。头云。洞山门下不道全无。若是德山门下。未梦见在。

　　把住封疆水莫通。将军空自逞英雄。饶伊起倒能生杀。争奈蛮王不展锋。

　　岩头禅师值沙汰隐。为渡子。凡见人来。举棹示之。忽有婆子抱一孩儿来问。呈桡舞棹即不问。且道婆手中儿甚处得来。头便打。婆云。婆生七子。六个不遇知音。祇者一个也不消得。便抛向水中。

　　祇者一个也不消。二月春风利似刀。两只黄鹂鸣翠柳。一行白鹭上青霄。

　　高亭禅师参德山。隔江才见。便云。不审。山乃摇扇招之。亭忽开悟。乃横趋而去。更不回顾。

　　一摇鞭影便横趋。不是追风天马驹。未动步前擒德峤。肯将形迹落江湖。

　　宝寿禅师开堂。三圣推出一僧。寿便打。圣云。恁么为人。非但瞎却者僧眼。瞎却镇州一城人眼在。寿掷下拄杖。归方丈。

　　赤手全提入闹蓝。是谁不受瞎驴谩。无孔笛逢毡拍版。一唱一和韵高寒。

　　云门禅师因僧问。达摩面壁。意旨如何。门云。廿七。

　　云门廿七。达摩面壁。若到翠岩。拳打脚踢。

　　保福禅师问僧。殿里底是甚么。僧云。和尚试定当看。福云。释迦佛。僧云。和尚莫谩人好。福云。却是你谩我。又问饭头。镬阔多少。头云。和尚试量看。福以手作量势。头云。和尚莫谩人好。福云。却是你谩我。又问僧。汝作甚么业。得恁么长大。僧云。和尚短多少。福却蹲身。作短势。僧云。和尚莫谩人好。福云。却是你谩我。

　　杨子江心泛小舟。随波逐浪恣悠悠。等闲撒下漫天罔。虾蟹鱼龙一并收。罔中徒　跳。天外孰昂头。渔歌声罢秋风冷。万顷苍茫动客愁。

　　鼓山国师赴闽王请。雪峰门送。回至法堂云。一只圣箭。直射九重城里去也。孚上座云。待我勘过始得。遂趁至中路问。师兄向甚么处去。山云。九重城里去。孚云。忽遇三军围绕时如何。山云。他家自有通霄路。孚云。恁么则离宫失殿去也。山云。何处不称尊。孚拂袖便回。峰问如何。孚云。好只圣箭。中路折了也。遂举前话。峰云。奴渠语在。孚云。者老冻脓。犹有乡情在。

　　虎生三子。必有一豹。象骨岩高。徒劳　跳。

　　鹅湖禅师一日不赴堂。侍者来请赴堂。斋湖云。我今日在庄上吃油糍饱。者云。和尚不曾出入。湖云。你但去问取庄主。者才出门。忽见庄主归。谢和尚到庄吃油糍。

　　吃得油糍饱未休。旁观证据有庄头。几多受饿糍边客。满口垂涎似水流。

　　明招禅师一日天寒上堂。众才集。招云。风头稍硬。不是汝安身立命处。且归暖室商量。便归方丈。众随至立定。招云。才归暖室。便见瞌睡。以拄杖一时趁下。

　　寒风吹不入。暖室岂能藏。可怜谦独眼。两处错商量。

　　翠岩可真禅师尝参慈明因之金銮。同善侍者过夏。善与语。知其未彻。叱之。真因还石霜。明问。如何是佛法大意。真云。无云生岭上。有月落波心。明喝云。头白齿豁。犹作者个见解。如何脱离生死。真悚然求指示。明云。汝问我。真理前问。明震声云。无云生岭上。有月落波心。真于言下大悟。

　　脑后一槌百杂碎。岭云溪月两悠悠。解医何必需参桂。鸩毒投来病亦瘳。

　　翠岩文悦禅师初参大愚芝。芝问。来何所求。悦云。求心法。芝云。法轮未转。食轮先转。后生家趁色力健。何不为众乞食。我忍饥不暇。何暇为汝说禅乎。悦不敢违。未几芝移席翠岩。悦纳疏罢。复过翠岩。求开示。芝云。佛法未到烂却。天寒。宜为众乞炭。悦亦奉命。能事毕。复造方丈。芝云。堂司乏人。今以烦汝。悦受之不乐。恨芝不去心地。坐后架桶箍忽散。自架堕落。忽然开悟。顿见芝用处。走搭伽黎。上寝堂。芝迎笑云。且喜维那大事了毕。

　　海若几回愁渴杀。却从河伯觅蹄涔。忽然蹋着来时路。始觉通身浸碧浔。

　　翠岩玑禅师因张无尽丞相过访。问。如何是翠岩境。玑云。门近洪崖千尺井。石桥分水绕松杉。张深喜之。

　　门近洪崖井上安。尊官已被老僧谩。而今若问山中境。向道双溪月一团。

　　五祖演禅师因白云忌日。示众。去年正当恁么时。多前年三件事。今年正当恁么时。多去年七件事。此十件事数不过者甚多。何也。去却七三存一事。是去年说是今日。急如箭。黑如桼。无言童子口吧吧。无足仙人劈胸趯。乃云。交。

　　今年七共去年三。古庙香炉过海南。蹋断苍龙头上角。霏霏烟雨出澄潭。

　　圆悟禅师上堂。举僧问云门。如何是诸佛出身处。门云。东山水上行。若是天宁即不然。设问如何是诸佛出身处。但向道。熏风自南来。殿阁生微凉。时大慧在座下。闻举大悟。

　　日出岩房暖。风来殿阁凉。翛然行复坐。正体露堂堂。

　　大慧禅师尝握竹篦问僧云。唤作竹篦则触。不唤作竹篦则背。不得有语。不得无语。僧拟议。慧便打。

　　南蛮鼙鼓諠无极。北狄旌旗拂未阑。巨阙一挥天下定。堂堂摆手出长安。

　　大慧禅师一日遣谦上座通张无垢书。谦云。我参禅二十余年无入头处。更作此行。决定荒废。意欲无行。友人宗元者叱云。不可在路。便参禅不得也去。吾与汝俱往。谦不得已而行。在路泣语元云。我一生参禅。殊无得力处。今又途路奔波。如何得相应去。元云。你但将诸方参得底。悟得底。圆悟妙喜为你说得底。都不要理会。途中可替事我尽替你。祇有五件事替你不得。你须自家支当。谦云。五件者何事。元云。着衣吃饭。屙屎放尿。驮个死尸路上行。谦于言下领旨。不觉手舞足蹈。

　　一道神光。亘古不昧。本自圆成。何须特地。卓尔独彰兮谁悟谁迷。坦然无事兮何难何易。饥即餐。倦即睡。自家妙用谁能替。一自同参点破归。至今不负娘生鼻。

　　翠岩守真禅师通嗣法天目礼书。礼上堂云。洪崖井边。翠岩寺里。山遮半月。江碍斜阳。不是诸佛眼睛。亦非祖师巴鼻。召专使云。会么。归去滕王阁上卷起珠帘。看取十八滩头烟波鼎沸。

　　烟波鼎沸几时休。法乳皆从太白流。谁谓老真无一字。山遮半月古今幽。

　　高峰禅师因雪岩问。日间浩浩作得主么。峰云。作得。岩云。睡梦中作得主么。峰云。作得。岩云。正睡着时。无梦无想。无见无闻。主人公在甚么处。峰无对。一日因。枕子堕地作声。忽大悟。乃云。如在罗罔中跳出。

　　梦想见闻俱坐断。主人面目甚分明。不因枕子敲残月。争得殊方定太平。

　　千岩长禅师因僧问。如何是祖师西来意。岩云。野马入牛阑。达摩未来时如何。岩云。在西天。来后如何。岩云。在东土。

　　野马入牛阑。踢蹋任君看。西天并东土。当央受热谩。忽然谩不得。撞头磕额乾坤窄。

　　九曲庆祥禅师因僧问。险恶道中。以何为津梁。祥云。以此为津梁。僧云。如何是此。祥云。筑着鼻孔。

　　险中以此为津梁。剑树刀山信步行。筑着鼻头犹不会。覆盆休怪月无光。

　　唯庵然禅师上堂。众才集。庵顾视左右云。分明记取。便下座。

　　和麸粜面老唯庵。丑态全彰面不惭。若是久经行市客。禅床好与便掀翻。

　　海云简禅师参中和璋问。某甲不来而来。作么生相见。和云。参须实参。悟须实悟。莫打野榸。云云。某甲因击石火迸散。乃知眉横鼻直。和云。吾此处别。云云。如何通信。和云。牙是一具骨。耳是两片皮。云云。将谓别有。和云。错。云便喝云。草贼大败。和休去。

　　死款供来犹似钝。生机拶出始惊人。冲开百匝漫天罔。玉转珠回着着亲。

　　笑岩禅师一日于金沙滩阳滨塌地而坐。二僧侍侧时。忽见一沙门执锡缘滨而来。貌古奇雅。逼前卓立。朗声问云。仁者可识从上相承密论密义不。岩云。密则非论。论则非义。门退后一步。以锡横肩上。翘一足云。是甚么义。岩于地上书一更字。门以锡画地一画。阔两胫立上。复以锡横按腹上。亚身而视云。是甚么义。岩于地上书一嘉字。门卓锡地上。以两手叉腰。翘一足。切齿怒目作降魔势云。是甚么义。岩于地上书一之字。门分手指天地。复旋绕一匝云。是甚么义。岩于地上书一尢字。门进前一步。叉手作女人拜。复分手指侍僧云。是甚么义。岩于地上书一蚕字。门旋绕三匝。于前作礼。立于岩右。岩于地上书一[佛/(佛佛)/魔]字。云。会么。门拟进语。岩云。设到此地。更须知有[魔/(魔魔)/佛]者个时节始得。门忽欢喜合爪叹云。咦。真摩诃衍萨婆若上士耶。乃作礼。浩然而去。侍僧皆惊喜罔测。问云。彼是何所沙门。所为复何义耶。岩良久云。还识此人不。俱云不识。岩云。此是应真贤圣所呈。乃金刚王变相三昧。及三昧王三昧用来勘吾。然彼亦将有新证。

　　大义离言说。最密而最显。激扬向上机。须具超方眼。纷纷变相办来端。一一分疏珠走盘。珍重巍巍穿耳客。魔佛应知一体观。金刚王。三昧王。分明触处露堂堂。

　　龙池传禅师因僧问。如何是奇特事。池云。虾蟆捕大虫。僧云。恁么则不奇特也。池云。猫儿捉老鼠。僧礼拜。池便喝。

　　一句已彰奇特事。三玄何待更安排。禅和纵尔承当得。电火光中又活薶。

　　僧问云门。如何是诸佛出身处。门云。东山水上行。又僧问龙池。如何是诸佛出身处。池云。西河火里坐。

　　东山水上行。赤脚波斯入大明。西河火里坐。焦尾大虫当路卧。潦倒放痴憨。不知成话堕。不话堕。鬼面神头能几个。咦。

　　寿昌经禅师上堂云。腊月三十日。年年即有之。要似今朝夜。世间是罕希。大众且道。今夜有甚长处。一僧云。残雪方开径。春风送客归。昌云。未在。僧云。和尚作么生。昌云。汝不鉴乎。僧云。公孙遗布被。大禹衣轻裘。昌云。鉴犹未真在。

　　年去年来元不变。华开华落尽春风。要知此夜何长处。石女楼边撞晓钟。

　　云门澄禅师因僧问。如何是法身。门云。背倚秦望山。如何是法身向上事。门云。有口道不得。僧云。道了也。门云。好狗不逐块。

　　背倚秦望山。脚蹋沧溟水。觌面为君通。银盆盛雪子。

　　天童本师悟和尚二十七岁在俗。上山作务。见积薪有省。年三十弃妻出家。祇觉生死到来。毕竟不稳当。每请益龙池。池唯加骂詈。至三十七岁。池命监院事。一日自城归。过铜棺山顶。豁然大悟。忽觉情与无情。焕然等现。趋见池。呈所得。池印之。

　　拾得骊珠百草头。卢公活计已风流。无端蹋碎铜山顶。秦楚封疆一笔勾。

　　龙池师翁一日唤本师和尚入室云。老僧昨夜起来走一回。把柄都在手里了。汝当为我扶持佛法。尚云。若据某甲扶佛法。任他○○○○○。都来总与三十棒。莫道分明为赏罚。池休去。

　　铁牛生下石师儿。一吼寰中百兽危。家计不须分付得。爪牙今已利如锥。

　　僧问本师和尚。如何是夺人不夺境。尚云。百万军中斩颜良。如何是夺境不夺人。尚云。取了荆州放鲁肃。如何是人境两俱夺。尚云。杀却陈友谅。并吞数十州。如何是人境俱不夺。尚云。当今天下太平。国王万岁。进云。料拣已蒙师指示。全提向上事如何。尚以拄杖连擉云。退去。退去。

　　宗旨分明为举扬。箭锋相直岂寻常。可怜逐块韩卢子。犹把虚空较短长。

　　僧问本师和尚。如何是三宝。尚云。一顿糊饼两顿粥。云。不问者三饱。尚云。老僧日日奉持。

　　梵语唐言字不同。未经翻译两难通。东风昨夜枝头发。吹出山华片片红。

　　石篑陶会元参本师和尚。问。弟子久于此事留心。何以迥无入处。尚云。居士即今在什么处。陶云。有何方便。令得入否。尚涌身云。但恁么入。陶欣然作礼。

　　日日黄金殿上行。不知身在九重城。忽闻环佩丁当响。始觉头头奉圣明。

　　僧问本师和尚。如何是禅。尚云。一棒打得髑髅穿。云。更有问时如何。尚云。足方头顶圆。云。更有问又如何。尚云。口里舌头鑯。云。更有问又如何。尚打云。你若唤作禅入。地狱如箭射。

　　滔天沃日未为阔。浸烂虚空始是深。堪笑不毛山里汉。频将折箸探沧溟。

　　元公黄司理参本师和尚。问。风清月白时如何。尚云。大家在者里。黄云。弟子有时做到风清月白时候。有时做到山崩海裂时候。毕竟那头是。尚云。总不是。黄云。如何即是。尚便打。黄释然作礼。

　　十里凉亭五里桥。桃华落尽李华飘。可怜未到家乡日。西望长安路转遥。

　　▆▆钱相国参本师和尚。问。如何是如来大意。尚云。居士今日从甚处来。钱云。从人行过底路来。尚云。恁么则不如来了。钱从此领旨。

　　玉殿沉沉绝往还。六臣何处觐龙颜。一回指出曹溪路。千古名喧太白山。

　　居士问本师和尚。如何是无上菩提道。尚云。俗人头戴僧官帽。

　　露柱进灯笼里立。乌鸡向白雪中飞。未曾亲入天童室。谁识全提玄要机。

　　居士问本师和尚。持咒念佛。还了得生死不。尚云。了不得。云。毕竟如何了得。尚打云。向者里会得便了。云。和尚还有生死不。尚云。你若有时我也有。你若无时我亦无。

　　丹砂洞内访神仙。问尽仙方丹未传。却向仙家寻玉妇。笑看秋水对长天。

　　古雪哲禅师语录卷十三
嘉兴大藏经　古雪哲禅师语录


　　古雪哲禅师语录卷十四

　　嗣法门人传我等编

　　法语

　　示春侍者(五则)

　　江河湖海。溪涧沟渠皆水也。而有浅深清浊之殊。日月星辰皆光也。而有小大之别。凤凰鸿雁皆禽也。而有羽毛长短粗细之不同。道一也而有偏圆种种之见。由见有未至。故各说异端。如群盲摸象。其指出耳目口鼻。非不相似。但不得象之全体耳。是故学者稍得一知半见。不能廓彻圆融。亦犹摸象然。安得如威凤之翱翔。杲日之丽天。江河湖海之汪洋无际哉。

　　德山棒。临济喝。秘魔杈。俱胝指。皆向上提持。全机大用。学者不究厥旨。才入丛林。菽麦不分。奴郎不辨。是处胡喝乱棒。何异以千钧之弩而弹燕雀。识者未尝不为之嗟惜也。

　　宗门差别语句。直须一一透过。毫发无疑始得。不可妄生穿凿。亦不可儱侗推开。明得古人意旨。然后自心明去。古德诚言。岂欺我哉。

　　吾人最恶赖习气是贪怒痴。然有轻重不等。未见道时终日为贪怒痴所转。既见道后便能转贪怒痴。其或无明烦恼。逐境迁移。不能强作主宰。则生死到来。依旧一场懡　。

　　曹溪而后衣钵遂止不传。后世但以机缘契合为据。近代学者名根未剪。学识弗精。唯以衣拂为事。才哄到手。不管七家村里。土地庙中装模作样。自大自尊。竖拂拈椎。逢人卖弄。独不思传持慧命之任重。苟非真操实履。行解相符。不足以弘阐宗猷。报佛恩德。有志法门者切宜慎之。

　　示禅人(五则)

　　学道之要贵在立志。专用功纯。功纯则诸妄自息。志专则闲情自遣。古来正因行脚之士三二十年依附明眼宗师。食不求饱。居不求安。胁不至席。二六时中攒起两道眉毛。忧戚戚地。如喑哑人相似。呆墩墩地。见人扯淡则趋而避之。见日西沈则哭泣嗟咨。见宗师提持个事则如饥遇食。如渴遇泉。此无他。盖其为生死之志专。而参究之功纯熟故也。近代学者多务外无大志。初入门来。也说个生死事大。问伊如何用功。也说看个本来面目。及察其所安。则胸中毫无个事。恰似了道人一般。见人学书也学书。见人作诗也作诗。人嬉亦嬉。人笑亦笑。逐浪随波。荏苒过日。竟不知行脚之为何。初志之为何。嗟夫。如此用功。莫道入一丛林。亲一知识。直饶走尽四大部洲。参遍临济曹洞下尊宿。也祇成得个老骨董。谓之打野榸汉。一朝老病临身。死境现前。叫爷叫娘叫苍天。迟矣暮矣。噬脐何及。悲夫。修远滋禅者自宝峰来相依。未及一载而告假。者三度吁。白法固是一个种田博饭吃底村僧。原非善知识。亦无佛法与人。相信则同甘共苦。伴守寂寥。不信则一任奔驰南北。吾复何留。但到诸方被人问着。眼眨眨地。莫言曾见白法来。滋禅临行。出纸求示。因书此以勉旃。

　　辛卯腊月。朔前一日。雪岭攒眉。梅华欲吐之际。有一禅客携囊负钵昂然而来。达摩峰前合爪作礼。凡夫曰。巍巍堂堂。来何所求。客曰。求戒。凡夫曰。持戒但束身。非身无所束。求之何益。客曰。禅以戒为基。故先乞戒。戒以禅为极。故必学禅。吾乡数十里之遥。接壤数十刹之众皆倾渴道风。欲弃应归禅。结社学佛。使禅戒均明。自他俱利。愿丐一语以为前矛。凡夫曰。善哉希有。今天下髡发而衣缁者如毛。禅戒均明者如角。所以祖道夌徲。正宗不阐。公等诚能于此劫火洞然之余。弃应而戒。由戒而禅。由禅而利他自利。则西江之法道自公辈再振矣。天道无时不见。无处不周。无人不具者也。但以积迷之久。为声色利欲等妄尘所蔽。固不能返照自归。必假明眼宗师指点。而后知此本具之道。所谓迷时师度。悟了自度。历观从上诸祖。未有一人不是放下万缘。屏息众务。瞻风拨草。访友寻师。如慈明之结社参汾阳。雪峰之合伴谒临济。乃至一语千山。三登九上。蹋破多少草鞋。始得脚跟点地。公辈果能从此具戒之后。诱引同袍立大志。结大社。茧足千里烟水。百城浙东。西江南北。一人所在也到。半人所在也到。忽若草窠里遇着个咬猪狗底手脚。蓦地亲遭一口。归来始好作大应赴。所谓随缘赴感。靡不周而恒处此菩提座。譬如释迦老子弃却万乘之尊。攒眉雪岭。冷坐六年。饥得骨瘦如柴。若不得一点明星刺瞎双眼。争能分身尘刹。随机接引。岂不是释迦老子是个大应赴。达摩祖师是个小应赴。夫如是则唯恐应赴之不多耳。焉用弃为。若是打铙钹。执手炉。戴毗卢帽者荤酒不断。禅戒不知非应赴也。正所谓光头百姓耳。今有行光头百姓之事。而讳光头百姓之名。正犹执热而不以濯也。果能如佛祖之普应万邦而不离此座。则思过半矣。且道如何是此座。试去衣线下攒起眉毛。东卜西卜。忽然卜得着时。大家携手来洪井洞边。与汝乌藤三十。

　　未入母腹之先。自己在甚么处住。既离躯壳之后。自己向甚么处去。识得去处。始不被生死之所萦缠。识得住处。始不为境风之所摇荡。古来有志之士割恩爱。离乡井。直入穷崖绝巘。木食涧饮。甘心枯寂以勤求者求此也。雪岭夜半睹星。南阳竹边一击而顿悟者悟此也。天下大宗师棋布法幢。千言万语。乃至棒喝交驰。雷轰电挚以指示学者指此也。知此则去住自由。隐显无碍。虽终日住山。不见有青山之可住。终日尘劳。不见有红尘之可染。此从上达人之标格也。末世法道夌夷。人心怠惰。虽入禅门。不知禅为何物。戒为何事。绝不以生死为念。稍聪敏者则习经忏。学吹唱。以应和檀那广求。细滑英俊者则工字画。习诗词。以资谈柄。椎鲁者则从朝至暮。从暮至朝。唯耕作是务。佛不礼。咒不持。课不诵。食不施。铢积寸累以生放。养羊畜豕以征利。闻善言相诫则瞋。以为欺己。见客僧食宿则恶之如仇仇。借有司声势大张示谕以绝其往来。且曰。本山自耕自食。并无盏饭盆米。夫盏饭盆米固当接纳方来。而自耕自食则客僧遂不得稍分其惠耶。殊不知业已出家。则若田若屋。若草若木。一一皆出信心檀越所施。客僧安得无分。一寺一庵行之。诸山效之。师授诸徒。徒授诸孙。相袭成风。牢不可破。欲望丛林再振。法道重隆。不可得矣。嗟乎。予癸未春游西山。慕亮座主之高风。诛茅白法。虽火种刀耕。啮糠歠粥。必与十方共之。正所谓曾为浪子偏怜客也。髻珠庵觉悟禅者从予受具已来。经今四载。践履冰霜。通山僧俗靡间揄扬。予因以院事付之。更欲开扩其志。以种般若正因。毋蹈今时流獘。二六时中忙里偷闲。看看生前在那里住。死后向何处去。果能久久不退。密密用心。一旦筑着磕着。则觌体现前。异日生死到来。自然千稳百当。如是出家。方为真报佛恩。如是住山。方为续佛慧命。勉之。

　　有非常之人必有非常之事。发明非常之事。须是非常之人。在昔有周西土迦毗罗国。有非常之人。其号曰悉达。偶游四门。见生老病死。众苦逼迫。遂生猒离。夜半逾城。弃王宫。入雪山。宴坐六年。芦茅穿膝。鷃雀巢顶。不自知也。一夕抬眸睹星。豁然大悟。是所谓非常之事也。嗣后道振西天。法流东土。联芳续焰。列派分支。至梁时有香至国王季子达摩大师特特航海而来兹土。传佛心印。谓之教外别传。不立文字。直指人心。见性成佛。是所谓非常之事也。唐宋以来机器渐熟。宗风愈彰。而公乡大夫。宏儒硕学莫不深研此宗。为内外护。其间挂冠铲草如风穴丹霞之流。不可胜数。皆具大知见。得大辩才。是所谓非常之事也。故张文定公曰。自孔孟之后。儒门淡薄。收拾不住。天下英杰皆归于释氏。而无尽居士以为知言。呜呼。自今日观之。则释门淡薄。又将收拾不住矣。不知天下英杰安所适归乎。鉴禅负文武全才。禀忠义正气。适丁国步艰难。未获展其怀抱。遂断荤血。割恩爱。来白法堂前铲草。向云峰峰顶结茅。虽亲友屡招。儿女遮留。脱然不回一瞬。此亦可谓非常之人也。既是非常之人。必须发明非常之事。昔香严谒沩山。山曰。闻子在百丈问一答十。问十答百。试向父母未生前道一句看。严不能答。乃愤然入南阳。缚茅以居。一日埽除。闻瓦砾击竹声。瞥尔大悟。且道击竹声与父母未生前事相去多少。若也会得。始许发明非常之事。堪与悉达。达摩。丹霞。风穴辈把臂并行。苟或未然。直须放下万缘。剪除百念。将从前世智聪辩。粗重习气一笔勾下。二六时中单单看个父母未生前。如何是我本来面目。自参自问。自审自疑。行住坐卧。动静忙闲。密密绵绵。勿令须臾间断。蓦地筑着。打失鼻孔。不妨来白法堂前痛与三十拄杖。鉴禅自谓初机未达入门捷径。因书此勖之。并示以偈。慷慨隳冠大丈夫。安名铲草越群儒。直须顿彻生前事。始可人间作范模。

　　空华阳焰悉是法身。递水传茶无非妙用。争奈积迷既久。妄见纷纭。乍闻知识提持。不能直下顿彻。所以劳他诸圣出兴。设百千方便。无数权巧。鞠其大意。无非要人自证自悟此本有法身而已。近来学者多务虚名。不肯实究。者边经冬。那边过夏。全无真实痛为生死念头。才入丛林。先学转语颂古哄善知识。善知识见学者有些小聪明相似语句。便云。某人有个省发。递相欺诳。疑误后昆。所以一期之中常有几十个称悟道。及乎推勘将来。依稀仿佛。了没相干。此盖近代禅獘。若是有血性汉子。决不被他牢笼。虚度一生耳。罗云氶子从予剃染以来。志气越诸侪辈。巾瓶之暇自肯密密用工。兹拟挈囊行脚。予恐其心志不坚。生死不切。不免为近世风气所移。故书此以勖之。向去更莫别处用心。但刻刻自问云。除却行住坐卧。思量分别。那个是我底法身。忽然失脚蹋破虚空。正好归来迎笑堂中。痛领大棒。

　　示居士(三则)

　　从上诸圣出世皆观机说法。因时救獘。断非胶柱调弦者可同日而语。所以吾佛世尊于四十九年之间。五时八教之别。或权或实。或顿或渐。偏圆半满。经律禅净。教网虽殊。鞠其指归。无非欲一切人知有父母未生已前一段风光而已。是故权开净土法门。三根普摄。则曰。其土有佛。号阿弥陀。今现在说法。又云。七日一心不乱即生西方。末后拈华示众。直接上根。则曰。教外别传。不立文字。直指人心。见性成佛。又云。理虽顿悟。乘悟并销。事在渐除。因次第尽。然则一心不乱即见自性。弥陀现在说法。岂非净土之禅。见性之后。真操实履。渐尽无始虚妄恶习。岂非禅中之净土。由是观之。禅净根源从来不二。顿渐虽异。理事无殊。后代知见未融。涯岸各封者。盖因不达先圣立法之苦心故耳。宜川为西江奥区。宗风最盛。唐宋之际刹竿相望。弓箭之声。禁堕之语。霆震海内。迩来三灾竞起。万界沧桑。法门龙象。藏牙伏爪于千岩万壑之间。而邑中诸君子不忘灵山记莂。或结社以修净业。或订盟以究禅宗。济济森森。轰轰烈烈。初祖所谓震旦有大乘气象者。非此也耶。丙申春。予以赴请归里。道过宜川。坚明松公偕禅净两社居士殷勤修供。启请说法于龙泉。予固辞不允。因念其向慕之诚。特述从上诸圣本怀。及禅净不二之妙旨。诸公傥能劈破藩篱。亲见自性。则父母未生前一段风光顿现红尘堆里。令不二法门复启东土。而金莲华发。遍界香飘。西方云乎哉。宜邑云乎哉。乃易金莲为不二。凡禅社诸公于朔望之际。仍至龙泉同修净业。莲社诸公于修净土之余。仍究禅宗关捩。彼此互相激扬。互相切磋。非特禅净不二。即儒释僧俗亦不二。乃至贵贱老少。城市山林皆平等不二。则一会灵山。俨然未散于宜川之上矣。虽然。更须知有向上一着。不属修证悟迷。了无禅净阶级。待诸公亲入不二法门之后。再来与翠岩木上座相见。

　　戊戌之秋。十月望旦。远山檀越钟子陈公修设伊蒲塞。再四稽首。悃请升座。举扬第一义谛。以求嗣胤。予以赴请之洪都。途次仪式不备辞。钟子复求法语。且曰。诸佛不违众生所愿。故求男者得男。求女者得女。和尚续诸佛慧命。师表人天。津梁苦海而蓼莪诸什。谆谆孝道以启觉末流。三载之间。梓里中感悟者无限。曩岁驰书攀迓。正欲有所恳耳。今和尚固辞不允升座。愿乞指示。修何善可以遂其所求。满其所愿。庶几不蹈无后之愆。予曰。善哉问公。为求贵胤以酬孝思。乞法语以行善事。是所谓善求者也。诗云。恺悌君子。求福不回。其斯之谓欤。昔给孤独长者布金祇园。建精蓝以奉佛。当其草创之际。尝与尊者舍利弗亲自牵绳区画其地。弗忽微笑。长者询其故。弗曰。长者发心建寺。寺虽未成。六天宫殿已备。者曰。何以知之。弗乃借以天眼。令其自视。果见六天宫殿庄严伟丽。非人间可及。乃问弗云。六天中何天最胜。弗云。下三重放恣。上二重怠惰。唯第四重中常有菩萨示生其间。昼夜说法。诸天警悟。精进不懈。者曰。弟子愿生第四重天。言毕五天俱隐。由是知建立梵刹。福感天人。信不诬也。公今施远山以奉伽蓝。捐四事以供三宝。虽在草昧经营之际。而天宫之福已备矣。复从予受三自归及不杀戒。即至善也。傥能体上帝好生之德。与吾佛同体之悲。坚持不犯。则螽斯蛰蛰可立而待也。虽然。求男得男。求女得女。诸佛菩萨之悲愿。接引众生之方便耳。所谓先以欲钩牵。后令入佛智。若欲亲闻第一义谛。须待石虎生儿。即向公道。

　　甚矣。三界之无安也而欲界为最。三途固无论已。吾人处欲界之中。堕五阴区宇。遂迷本有觉性。妄认浮泡四大为自身相。资身之具为自家相。妻子儿女为眷属相。童颜皓首。贪恋不休。殊不知无常老病。不与人期。一息不来。即同灰壤。故三界大师火宅之喻可谓彰明较著者也。然诸子幼稚无识。耽着五欲。东西驰走。不思求出。竟为烈火所烧。得不辜长者之婆心哉。虽然。即此火宅里面具有清凉世界。刀兵水火侵害不得。入风五欲扰乱无门。故六祖云。谁知火宅内。原是法中王。第吾人未尝惕然返省耳。昔舍卫国有兄弟四人入山学仙。得五神通。自知寿尽。悉图趋避。一藏空中。一藏海里。一擘山两半。入中还合。一入市中。俱不可得脱。三界大师闻之。因说偈曰。虽然藏在空。及处大海中。假使入诸山。而欲自翳形。欲求不死地。未曾可获定。是故精进学。无身乃为宁。悲夫。无身之说非参悟莫委。生死之患非无身莫除。盖五阴之身既空。则本有觉性顿现。本有之性既现。则觅生死了不可得矣。彼神仙者流虽得五通。御风乘云。犹未见性。故不获免于无常之苦耳。虔州用韬郭子深信佛语。猒离火宅。久游龙德之门。学参悟法。客冬。闻予抵虔。不惮初寒远迎。殷勤请法。予以修途劳顿辞。郭子再请。乃诺以今岁。讵料春夏以来杜门养痾。老病益作。日渐衰朽。因书数语以代升座。幸毋谓非第一义而忽之也。郭子其勉旃。

　　授九峰白长老法衣。华铺锦上。语播坤维。九峰果熟。四海香吹。信衣授尔。尔其勖之。博接英灵。绍乃宗枝。

　　示靖藩李太夫人(并授戒衣)

如幻三昧。是诸佛母。寿等太虚。河沙莫数。我来粤东。原为佛事。道人成之。紫金光聚。戒是慧根。佛佛相授。时披法衣。三学偕就。一切如幻。干城露珠。顿悟自心。女中丈夫。

　　赞

　　释迦文佛铜像

尘刹全彰是大雄。堂堂妙相古今同。因从数粒胡麻种。行历三祗远劫崇。镜智已圆空泡影。悲心时发怋童蒙。娑婆亿界缘初熟。天竺千门日正中。白象倒骑趋凤阙。青莲端坐出王宫。三乘法布悲无尽。八十形销像未穷。镂石镂檀还镂玉。烹金烹铁复烹铜。万斤模脱三年里。丈六身成百粤东。未细琢磨仍有漏。再加补饰始为工。通身自是金光紫。宝髻从斯杲日红。殊胜俨然兜率降。精严不异鹫山逢。
　王臣共庆酬初愿。樵牧同欣见大功。南浦香花迎驿路。西峰钟磬迟芳丛。二千余里经旬至。十八高滩一棹通。瑞气已先凝翠窦。祥光应更耀寒空。愿言久住人间世。度尽天人畅本衷。

　　千佛名经

过现未来三世佛。皆因敬礼五十三。五十三位婆伽名。一一皆从妙光说。妙光佛说释迦闻。展转相传至今日。闻名礼敬如河沙。成佛何啻三千数。我亦三千数内一。幸生释迦像法中。获闻如是殊胜名。犹觌妙光亲口说。试问妙光佛当时。五十三佛从谁闻。释迦闻在三千先。何以成佛居贤劫。如我思惟此妙义。佛与众生本平等。贤劫星宿及庄严。犹如翳眼见空华。眼中翳落空华灭。三千佛亦本无名。自心念念释迦生。自心念念妙光发。自心念念转法轮。自心念念降魔外。自心念念度众生。自心念念空三际。八万四千三昧门。一一皆从自心入。八万四千尘劳海。一一皆从自心出。了证自心本来空。尘劳三昧将安寄。圣名凡号总虚声。一切法中无住着。复从无住法中起。示现空华镜象形。建立殊胜希有事。或权或实难思议。一切时中如是观。成佛何殊眼中屑。一切时中如是礼。旷劫业犹汤消冰。我今稽首说是赞。如蠡测海管窥天。四十八尊活如来。应信因我得礼你。

　　七佛(有序)

　　癸巳腊杪。雨雪迭作。趺坐之余。偶阅传灯。初卷首列七佛。且按阿含云。七佛精进力。放光灭暗冥。乃抚几太息曰。嗟乎。一切众生常处暗冥者。怠惰之故耳。去圣时遥。人多若此。安得古佛再来。晓此长夜耶。因不揣寒陋。特织芜辞。百拜稽首而为之赞。

　　毗婆尸佛

婆提城内古如来。心识浑无正眼开。树下唠唠三会说。偈中历历一时该。幻人步月临千嶂。铁马追风上五台。谩谓庄严为远劫。祇今现在语如雷。

　　尸弃佛

觑破风灯聚沫身。阎浮随处且同尘。深明善恶皆虚幻。却愍盲聋昧至真。七万岁人亲得见。百千年后与谁邻。遥知郁密分陀利。一度华开一度春。

　　毗舍浮佛

九霄月运绝途程。千佛何妨最后成。地水火风龟背发。身心世界闼婆城。纸衣不借机非妙。楼子情空眼自明。四句伽陀今古在。未知谁共契无生。

　　拘留孙佛

贤劫中居第一尊。谈何法可利儿孙。金刚圈细应难透。栗棘蓬粗不易吞。身见既亡珠灿灿。凡心未尽月昏昏。佛人固是无殊别。几个曾亲达本源。

　　拘那含牟尼佛

死生梦破坦然归。苦海茫茫应万机。向道有知即是佛。谁知有佛亦还非。止啼每每拈黄叶。入市频频挂垢衣。乌暂树边消息在。几回风送白云飞。

　　迦叶佛

波罗奈国示生时。火里优昙祇一支。二万人沾新法乳。三千界觌古风规。珠藏衣内何曾失。剑挂眉端更勿疑。直下了然亲见性。师姑原是比丘尼。

　　释迦牟尼佛

百亿分身个老翁。愿深岂啻降王宫。千华竞秀春归树。四海腾辉月在空。梦里金人游震旦。传来嫡骨是天童。心灯焰焰原无尽。何幸吾生续大雄。

　　文殊大士(古眉禅师请)

七佛师。五台主。狮子儿。常作侣。日日谈玄口不开。策起眉毛亲听取。

　　普贤大士洗象图

瓶无涓滴水。亘古用不竭。象无秋毫埃。终朝洗不歇。洗得歇。大地山河一片雪。

　　观音大士(有序)

　　五龙城北有荒冈曰章陵。不知从何处降下古观音大士一尊。高不盈二尺。其显应如答响。四方之朝谒者扶老携幼肩。摩踵接殆。犹胜于补怛洛伽。己丑秋。予赴翠岩请。道经章陵。得一瞻礼之。辛卯春。亦饶刘公以大士诞日诣翠岩。稽首请曰。敝邑僻壤也。而大士屡示现其地。若城崖。若章陵。先后感应如生。此亦敝地众生之幸也。愿丐一赞。以报深恩。予曰。感应乃大士之余事也。如公辈之学孔孟。然但患其不能为孔孟耳。夫既已为孔孟矣。则糠秕土苴亦足以陶铸尧舜。又何患乎修齐治平哉。公既欲报深恩。直须顶　上迸出金刚眼睛。亲见大士面孔始得。公曰。若据金刚眼睛。大士也着伊不得。予笑曰。且喜与大士相见了也。公载拜稽首而退。因援笔以为赞。

淡抹浓装。婆心笑面。净土秽邦。无刹不现。提鱼入闹篮。活蛤登金殿。碧树啭黄莺。雕梁飞紫燕。处处启圆通。时时施方便。可怜今古人。触目不自见。忽然见。五龙元在安义县。

一点慈心。千变万化。姹女形容。不借而借。蒲团寂寂独跏趺。举世何人是丈夫。无限风流描不尽。笑看皓月落江湖。

老婆习气未曾除。小小篮携大大鱼。举世无人能着价。至今独立在阎闾。

具足八万四千臂。为人聊现一十八。虽持剑槊示威雄。无始劫来未尝杀。虽坐千叶莲华台。百亿分身遍尘刹。面门竖亚摩醯眼。根器万殊无不察。或折或摄或慈威。究竟无非令苦拔。苦因拔尽乐因生。便是人间好菩萨。

普天之下。莫非吾儿。儿心所愿。吾岂不知。是故求男者得男。求女者得女。求富贵寿考。爵禄利名。与夫辩才智慧。三明六通。及八解脱者。靡不相许。所以天拥卫乎云端。龙侍立乎洲渚。海门风卷浪华飞。绿杨深处鹦哥语。鹦哥有语却无声。大士圆通已十成。谁谓僧繇描不得。即今面目太分明。

片石可趺。群华自发。独有寒梅。馨香在腊。通身烂烂尽黄金。举世谁人观此音。触背二途俱透脱。鸟鸣幽谷总禅心。

捏串数珠抱膝坐。坐下蒲团几劫破。春风浩浩鸟关关。报与禅流休错过。

水一盂兮柳一枝。锦鳞跃起互相窥。窥来内外浑无物。正是圆通开眼时。

烦恼海里分形。怛补岩前宴坐。亲证耳根圆通。始知饭是米做。

疏竹下。悬崖顶。静观之。皆幻景。欲证圆通门。目前须自惺。

默然踞犼而谭。童子袒腹而听。通身不挂一丝。始能三十二应。

以妙戒为净水。以慈力为杨枝。历遍尘沙除热恼。依然寸步不曾移。

独步大方不移半跬。祇贪度人忘却自己。红杏腮。珂雪齿。乌木珠。白玉指。多少痴男儿。日夜思量你。咄。

娇态美如华。痴心坚似铁。论劫为人忙。持瓶又持叶。欲洒热恼清。驴年也未歇。谁知圣与凡。总是水中月。

　　送子像(芝庵周别驾请)

慈至极深。子亦可送。非是情缘。孝思为重。千里之驹。九苞之凤。如意头边。一时俱贡。

不离洛伽。普门示现。不断发须。恒彰本面。如何是本面。东溪皓月西溪见。

不离莲华台。分身遍尘刹。譬如春风吹。百华一时发。所以应群机。有求皆响答。富沙行琅陈。心期在显达。补衮既已闲。且图出世法。我今为先容。大士幸深察。

　　檀香罗汉(手捏胡卢身披木叶)

六贼俱擒万国安。通身一具白栴檀。胡卢倒捏藏何药。木叶横披冻不寒。台荡罢游唯踞坐。人天频供亦慵餐。众生病剧还知不。掌内灵丹试借看。

　　布袋和尚

过逆不瞋。随流不惑。柳巷华衢。刀山火宅。布袋虽宽。眼孔却窄。龙华三会下生时。半个恶人容不得。夫是之谓真弥勒。

　　庐山香炉峰景法师(有序)

　　齐大沙门景公。衡阳人。结屋匡庐。神人共仰。一日语门弟子曰。吾寿当九十。但余年无益于世。而四大有累于人。思拯助众生。不得久留此。乃端坐合掌曰。愿即生三途。救一切众生苦。瞑目而逝。予阅至此。掩卷长叹曰。真大乘菩萨弘誓也。乃稽首为之赞。

梦落三途中。仓皇毛卓竖。觉来了不惊。目前无可睹。众生知在梦。百苦一时愈。炉峰大沙门。示作天人父。临行无别词。一语超今古。愿即生三途。救彼众生苦。良哉愿何深。沧溟焉足数。稽首悲愿王。愿蹑兹步武。

　　达磨尊者

一苇截千流。全身无向背。若道是神通。依前还不会。会不会。今古长江如鼎沸。

　　石巩藏禅师

逐鹿趁牛。雄心未改。射得半个。又遭人拐。至今弓箭尚全提。谁是英灵识此机。复云。看箭。

　　龙池传和尚

瘦骨棱层。双肩挺特。荷笑岩向上不传之真宗契滹沱独脱无依之正脉。覆一笠以深韬。入千峰而谁识。法雷忽响荆溪山。儿孙已遍大明国。贼。半边鼻孔今拈得。

　　天童悟和尚

一丁不识老樵夫。撞入龙池气岸粗。踢倒铜棺天地窄。高提铁棒佛魔恗。恶声流异域。毒气满江湖。闻之者怖。见之者孚。非但使辩者讷。聪者聩。智者愚。抑且能令活者死。死者苏。尽道獦獠再来。谁知济北风颠。又转躯。无法说。觜都卢兀坐匡床。风愈孤。一千五百常围绕。谁敢当前捋虎须。黄面老。见也无。正眼从来付瞎驴。(黄介子居士请)

示生寒微家。每怀出世想。既壮弃妻孥。事师类厮养。龙池关未摧。旦夕深怅惘。偶过铜棺山。家私一时荡。三度辞拂衣。六据名方丈。一行与一言。末季真标榜。中兴济北宗。一条黑桼杖。捣尽野狐窠。儿孙遍天壤。我虽脚下儿。自惭百不象。稽首赞师真。千峰月初上。

　　大觉山翁和尚写寄

大觉师兄亲写得。寄与西山小瞎驴。天子呼来曾不动。何缘肯降翠岩庐。渠即我。我非渠。七尺乌藤双手捏。俨然太白令行初。

抹杀五家宗旨。瞎却四海眼目。一味夺食驱耕。到处取髓敲骨。生得迕逆儿孙满大明。个个骂祖骂爷兼骂佛。恶名塞破乾坤。唤作曹溪正续。且道是谁。天童老秃。(莲首座请)

眼里有珠。舌头无骨。不是禅师。亦非古佛。喝散铜棺顶上云。踢翻济北苍龙堀。要知白法源头。看取天童面目。咄。(白法观首座请)

黄岩峭拔。万仞盘空。溪回路转。黛抹霞封。崛起而为西瓯。千山万山之祖。者亦犹天童太白之卓出乎明州之坞也。岩之巅曰妙应峰。秦汉而后。仙迹接踵。岐僼梅福。往来憧憧。而祖道无闻焉。丙申春。王岩华盛开。予从西江一杖归来。始弘先师之道于此山。此山峙西瓯。天童踞东海。相去千里余。吾师道常在。后昆未识师。好向黄岩寺里。白棒头边。猛自着精彩。(黄岩寺请)

踢倒铜棺。千古永觉。泉石悠然。尽堪独乐。太白炉边尽力吹。茶熟烟消香正奇。半杯快饮宜川上。一默能开四众疑。(永觉师请)

南岳山中见伊兰。便作栴檀用。铜棺顶上逢沉速。却当烂柴烧。口如扁担。眼似眉毛。一双空手赤条条。问着当头恶水浇。儿孙满地成狼藉。若个超然物外高。

　　径山雪峤师太

那一竺来。桼桶不快。打破疑团。虚空粉碎。从此摰风摰颠。在处为殃为害。遇魔不瞋。见佛不拜。嗣龙池而不肯龙池之语句廉纤。骂天童而却喜天童之作用超迈。闲吟活句百千篇。淡写青山三两块。吃杯茶罢便抽身。生死关头真自在。夫是之谓。径山雪师太。

　　真寂闻谷印师太(德训耆旧请)

饮龙池水。布云栖云。教人念佛。德训久闻。鞀鼓声中如大彻。先后天心不必分。

　　颛愚大师

入空印室。契圆通旨。华发五台。庵中果结。石头城里。向人自称。我无起止。子细捡点将来。正是抱桥柱澡洗。而今喜离葛藤窠。坏笠枯筇也自多。飏下不须收拾得。坐看明月挂松萝。

　　云门尔密澓禅师

壅壅肿肿。邋邋遢遢。双耳闻锣即便聋。两眼看山一似瞎。若耶溪畔撒土抛沙。石伞峰前横该竖抹。道是散木一支。何异澄江浪发。齑瓮深深葬锦鳞。我亦几乎被淹杀。淹不杀。千古万古乾坤阔。

　　五峰学禅师(三目禅人请)

君是老大哥。我是最小弟。支叶虽不同。且喜同根蒂。不读东鲁书。却会西来意。七月东瓜草上横。琅琅掷地作金声。一言自可传今古。何必千箱与万籯。

　　龙池万如禅师

龙池猊座。尘埃欲满。不是吾兄。谁能绍缵。万指丛丛。千峰岋岋。福耶慧耶。人天叵测。

　　少林道诠和尚(佛顶寺请)

不受少林帕子。却是达摩嫡骨。接得跨灶儿孙。可称八闽古佛。

　　碧天太祖

偶尔未披衣。非是不受戒。直续少林宗。岂希罕钵袋。宴坐懒说禅。知有儿孙在。且道是阿谁。佛顶老师太。

　　体空受业师

千年气象壮禅关。已悬黄岩之谶。一条楖栗游江海。洞明梦笔之宗。小子无知。却绍天童。须信根源忘不得。不烦揩背已同风。

　　自赞

身似翘松之鹤。心同出水之莲。虽绍卢公之后。却居王佛之先。释迦峰下藤条恶。曾把虚空痛着鞭。面目果然邈得像。闲名千古任君传。(莲首座请)

亮公洞里眠云。麻叶糠团常作饭。洪崖井边话月。捏双空手便成家。继曹溪三十四世不传之心灯。棒棒见血。走支那百千万里忘躯之布衲。法法无差。铁壁摩空如观得。庭前枯竹糁梅华。(白法观首座请)

天历一书生。西江大和尚。名相有千差。本身无二样。虽嗣临济宗。不拈临济棒。手握铜如意。佛来也不让。瞎却人眼睛。破却人家当。如此大恶人。岂可受供养。分付黄岩众弟兄。快些趁下山前深深葬。(黄岩寺请)

数茎瘦骨如柴。一双眼孔天大。要逼生蛇化龙。击碎无边脑盖。翠岩黄岩佛顶。次第已历三会。座下听法者谁。师叔师伯师太。形仪陋劣不堪。何事纷纷描绘。祇为螺髻峰头。开法是第一代。(佛顶寺请)

儒名陈国宾。释号古雪哲。究竟两不通。胸中墨漆黑。既赖佛逃生。又扬佛丑拙。手拈如意子。惯点金成铁。三处搅丛林。恶名遍江浙。语录几汗牛。犹自滔滔说。归来故里中。终朝洒泪血。孝行未能全。道亦何曾彻。唤作活祖师。口唇定笑缺。分付振先公。莫把栴檀爇。(天历陈振先居士请)

者个穷乞相。岂可上丹青。长年不念佛。镇日不谈经。懵懂却有三四担。　利都无一两星。　瞎天童正法眼。虚名千古挂禅庭。(无念禅人请)

说你是真错。说你是假错。即假即真错。非真非假错。翠岩和尚诺。如何得不错。镇阇黎。惺惺着。(镇禅人请)

本是福建山里人。唤作中兴翠岩祖。极禅要明普化机。雪际梅华香正吐。(极禅人请)

我无你。庄不得。你无我。双眼黑。焰里冰。波中月。是阿谁。翠岩贼。(行庄请)

翠岩真面目。佛眼莫能窥。默坐毗耶室。希音彻四维。(行音徐居士请)

陈相公之儿。黄岩寺之僧。豫章七返迎将去。祇为亲传太白灯。(石庵陈文学请)

有时打佛。有时铸佛。铸佛时烈焰亘天。打佛时痛棒彻骨。权巧百千般。胸中无一物。夫是之谓。翠岩老瞎秃。(超权孙居士请)

志在烟霞。形游城郭。湛水寒蟾。明天孤鹤。绍临济不传真宗。提天童向上一着。续焰联芳十九人。讵意虚名。附骥末错。渠无名貌休图度。(明天冯居士请)

龆年探鲁诰。满肚文章不救贫。离尘究竺坟。通身佛法难医病。惯捉黄牛作马骑。尝磨青石当铜镜。个样村僧村到家。何事
　王臣咸恭敬。就中却有一毫长。亲见天童大法王。(超章王居士请)

孝子无时不念亲。忠臣无刻不怀主。鲁郎身在五羊城。念念常思八十母。求偈寿亲复求像。遥寄庐陵母供养。我像无相亦无名。谁是翠岩大和尚。(曾医官请法名如经)

古雪大师。翠岩和尚。悉是虚名。那堪供养。不学嵩山。单提白棒。天童门下十余人。唯有者汉最无状。咄。(杨参戎请)

　　古雪哲禅师语录卷十四
嘉兴大藏经　古雪哲禅师语录


　　古雪哲禅师语录卷十五

　　嗣法门人传我等编

　　书

　　复桐城汪刺史

　　承念承施。至再至三。德薄行微。诚难消受。然草衣木食。穴处岩居。乃上古之风规。亦道人之本分。此贫衲所愿学而未能者也。嗣后幸勿以区区之故动劳神思。但望于参究之功倍加精采。来教谓心意散乱。不能禁制。计惟辞去官衙。逃归林薮者。贫衲道也不消得。尽大地是个解脱门。遍十方是居士自己。更拟逃归何处乎。殊不知官衙里也有佛法。闹市红尘中也有佛法。所以净名云。尘劳之俦。为如来种。六祖亦云。离世觅菩提。犹如求兔角。昔赵清献参佛慧。后仕青州。政事之余。多喜晏坐。忽闻雷震。大悟。述偈云。退坐公堂虚凭几。心源不动湛如水。霹雳一声顶门开。惊起从前自家底。渠又何尝猒諠求寂。逃归林薮哉。须知此事贵在善用心。应机接物。头头勿放过。若不善用心。直饶屏息众缘。依然坐在无事甲里。终无悟日。所以前对居士道。但向一念未生以前看取。行也看。坐也看。间也看。忙也看。忽然看透。方知舌头元在口里。闲忙动静。如太虚之片云。生灭去来。若长江之幻泡。不妨乘悲愿力。现随类身。诱引同伦。齐登觉岸。非特追清献之步武。抑将与净名而把臂矣。又来教云。拌取身命。竭尽参求。一生不足。继以再三。悟彻为期。自他俱利。此非夙具灵根。安能发是坚固誓愿哉。欣羡欣羡。但能如说而行。克期可得。贫衲当跂踵以望也。

　　复会稽滕孝廉(讳辉)

　　履端伊始。遂承枉顾。苟非真切为道。焉能若是之汲汲耶。钦羡钦羡。衲昨以行迫。弗及细谈。深为怅怏。阻雪征途。忽辱嘉惠遥颁。不胜愧汗。捧读手谕。知足下龆年好道。且遇明师。遂窥圣学大要而间断不恒。浑无得力处。所以耿耿隐忧。未尝一日去诸怀抱。贫衲窃谓。即此耿耿隐忧便是入道最吃紧工夫。在今天下之士终日怏怏悒悒。不忧贫则忧富。不忧名利爵禄则忧妻孥子女。谁肯孜孜惟道是忧耶。又谓向来只作求静工夫。若欲于此际了死生。必须有个悟入处方得。奈障蔽过厚。每一返观。迷迷闷闷。不得稳当。不稳当志便易衰。再似从前作辙。究竟不能出头。以故深自忧惧。乃至讨个简捷工夫为第一义。于诸经教随分参证者。贫衲谓。若据第一义则无工夫可做。无死生可了。无凡俗可离。何故。尽十方是个洒落解脱底人。何处更有一物与伊为缘为对。为障为蔽。为侣为伴哉。所以苏长公妙悟之后便解道。溪声便是广长舌。山色无非清净身。张侍郎一闻蛙鼓。顿释疑团。便解道。霜天月夜一声蛙。撞破乾坤是一家。杨文公于两个大虫相咬语下顿彻。便道。八角磨盘空里走。金毛狮子变作狗。此数老皆儒而禅者也。足下试看诸老悟后之语。何等超脱。何等透彻。此岂剽割记诵之学可仿佛其一二哉。正如足下所谓。若欲了生脱死。必须有个悟入处始得。否则求静厌喧也错。动静交修亦错。身体力行。如金如玉。惺惺不昧。了了常知。总是盲修瞎炼。弄业识。认光影。未是大解脱境界。所以先圣云。毫牦系念。三途业因。瞥尔情生。万劫羁锁。盖凡圣情念未空。知解道理愈深。见性愈难。故云。入此门来。莫存知解。又云。理障碍正知见。事障续诸生死。欲得二障销融。直须悬崖撒手一番始得。至谓儒修释修。原有分别者。此则在人不在法。如上所举。苏张诸老未尝非儒。傥不求妙悟。虽方袍圆顶亦无交涉耳。马师公案未透。二语尚欠妥贴。参究之志断不可衰。一切世缘渐渐放教冷淡去。自然工夫得力。未有终日纷纷扰扰而克证无上道者。忝承下问。不觉葛藤如许。盖以途遥晤艰。不敢辜负足下一片真诚。知不以山僧为饶舌也。临楮神驰。幸祈为道珍爱不既。

　　复南昌萧宪副(讳应聘)

　　客冬。辱承宠顾。蓬荜生辉。别后病骨日羸。跬步未出。所以杨李之门竟未展候。疏怠之罪何可胜言。正怀念间。忽翰贶下颁。金额辉煌。顿令千载禅庭荣增百倍光彩矣。感佩感佩。即拟趋谢。稍布鄙私。缘以腹疾未瘳。弗能躬领大教。唯日夕与湖海衲子焚修。以答涓埃于万一耳。

　　复南昌周大参(讳之恒)

　　企想玄风。末繇晋谒。风雨鸡鸣之感。抑殆有日矣。所钦诵者。钧示创颁。立破魔军之胆。再捐清俸。宏辟檀度之途。是其惠　仁飙溢播于方之外者。固深大若是矣。讵直豫章闾阎一路福星已哉。久拟肃函申谢。奈以托迹林隈。未容造次。乃辱教言。锡之隹什。声尘寂处。振太古之玄音。川岳破时。开饮光之生面。翠岩一袈裟地耳。威光所届。既帡幪之若彼。复揄扬之若此。岂非灵山受莂。示现大宰官身而为之说法也哉。敬寿枣梨。以垂不朽。余图晤教。罄所欲言不备。

　　复南昌李兵宪

　　久仰台台乘菩萨愿。现宰官身。为法门之金汤。作生灵之怙恃。某缘鄙野。抱拙穷岩。虽未获拜下风。已承台光远照。兹蒙翰召。飞锡章门。登台说法。亟宜奔趋。奈以贱躯染疾。自秋徂冬。饮食起居俱未复元。山中药饵甚艰。尚欲求医以自治。又安能扶病说法哉。方命之罪伏祈原宥。肃此奉覆不一。

　　复奉新宋御史(讳一贞)

　　曩岁蒙惠佳什。如获夜光。日置案头。时沾风味。兹复承示雄峰诸作。不惟增光泉石。且与大智重开生面矣。展手说义。大意目前。岂非现宰官身而为说法。钦羡钦羡。翠岩山色承少宰令亲翁一披云雾。渐见青苍。但即景诗题未荷惊人之句。今春拟躬候兴居。面领至教。而病骨离披。不果所愿。遥知台光所被。高下俱周。断不以西峰为异邑也。临楮曷胜。瞻切不宣。

　　复安义刘广文(讳承宽)

　　接手谕。悉起居清安。种种称意。喜慰喜慰。然称意事为顺缘。不称意事为逆缘。遇逆缘则慷慨悲歌。逢顺缘则贪着无厌。不知逆顺二缘如龟毛兔角。良由衰利。二风飘鼓识浪。故致八万四千尘劳烦恼诸门一时俱启。此举世人通病耳。来教谓。实欲就中打出。随缘以应而寸丝不挂者。自在独露一头。不忘珠峰一掌之恩者。足征左右灵根深厚。一拨便转。其超出世人万万矣。古德云。得在刹那间。履践须长久。左右既信得此段奇特因缘。直须如说而行。如行而说。日居月诸。久久不变。则无始粗重习气渐渐销融。世法佛法打成一片。然后随缘以应。处由来不挂寸丝。寸丝不挂时不妨随缘以应。即尘劳烦恼门翻为大解脱道。逆顺无拘。死生一致。所以道但尽凡情。别无圣解耳。左右其勉之。

　　复瑞州陈文学(讳发新)

　　夫法界纯真之理。唯吾佛亲见亲证。表里洞然。故能不舍一物。不取一物。所以百亿分身如镜象水月。初无生灭去来。岂有成坏空住。譬若春之在华。全华是春。水之成波。全波即水。从上佛祖亲见亲契至此。故拈华竖指。行棒行喝。直指一切众生。不离声色堆头。顿见金刚不坏之体。是以涅槃后有全身不坏者。有舍利如雨者。有齿牙流辉。目睛舌根不化者。亘千百世而下犹可以福利天人。是皆从慈心三昧中流出。非比外道业种。性命双修。搬精运气之辈可同日而语也。今佛牙瑞现筠州。盖达人感应道交之所致。百韵佳什。足征博雅。承命删改。故僭为批抹。贫衲敢谓足下祇知崇敬佛齿。实未见佛身在何。则夫齿牙佛也。拳指亦佛也。竖指擎拳则为诳吓。而露牙现齿独非诳吓乎。若谓佛已去世数千年而齿不坏所以为奇。今人所竖之指终归腐烂不足为异。如此见解。正未达法界纯真之理。万法归一之宗。焉能脱离生死。顿超分段乎。足下于鲁诰竺坟。胸罗万卷。不妨玲珑踢透。若是宗门下事。犹隔一线在。差以毫牦。失之千里。贫衲昔年初作八股。阅竺坟时。便知此身是假合底。终归败坏。一灵真性是不坏底。亘古常存。及至出家行脚。见宗师提唱。不啻鸭子闻雷。盲人视日。方信宗门别有长处。不敢草草匆匆。直至命根啐地断后。乃知从前皆堕歧路。不免认鱼目为明珠耳。末法士大夫学道者一肚皮自是自满。唯喜人奉承。爱人赞叹。山僧即不然。交愈深。言愈直。佛法不是做得人情底。宁可不信。不敬。不理我便休。必不敢曲徇世谛。瞎人眼目。足下幸宥我于形声礼法之外。可也。

　　复镇江笪明府

　　承谕。此著于日用间矛盾特剧。乃至终不敢。便谓小歇场即安乐地者。此正所谓识法者惧耳。今天下学佛者才入丛林。领略得些门头户口边事。坐在意路窠臼中。及至恶习现前。依然走作。或遇流俗阿师阿谀奉承。欢喜不了。若遇作家勘验将来。便生瞋恚求其。如门下之真践实履。随处解脱。而且不自欺。不自歇。必期亲到大安乐地。非大根器。孰能与于此哉。忻羡忻羡。但贫衲不审门下指何所为大安乐地。凭何得到大安乐地。幸当有以教我公余。尚冀枉驾空山。互相酬唱。使庞马之风再见于今日。是所望也。

　　复洪都熊广文(讳文登)

　　春间行迫。弗及躬诣。毗耶室中言别歉甚。想近来台履亨嘉。道味日浓也。某疏慵暗昧。动多谬舛。幸蒙不弃。垂念祖庭。历年弘护无斁。故使堂殿焕然。而铁画银钩五大字如渴骥奔泉。怒猊抉石。额之大厦之上。非特壮观祖庭。抑足以使一阐提篾戾车之流知宰官中有大菩萨也。铭谢铭谢。夏间祭扫之后。哀感过度。形体顿衰。念兹浮沤无复长久于人间世也。缅惟松风堂畔。炉香茗碗。禅椅蒲团。三多既全。万缘不扰。正应拶透祖师关。常作东土维摩诘。是所望也。路远山遥。会晤无日。伏惟珍摄。不尽依驰。

　　复洪都熊少宰(讳文举)

　　成住坏空。世相所不免。死生聚散。幻躯所必然。是故先圣知有无成无坏。无死无生一着子。乃能空华世相。唾涕幻躯。而于聚散成坏之际澹如也。去圣既远。裨贩益多。视田园屋宅为己有。贪恋护惜。至老死而不忍割舍者。滔滔皆是。苟如是则焉得为解脱僧乎。某不敏。窃尝闻先圣之教矣。又岂敢蹈时流之覆辙乎。辱命洒埽祖庭七八年来。不惜身命。为法求人。实欲行己所学之道。以报知己。非有他也。譬如士之仕也。或鸿胪太仆。或黄阁朱门。无非欲翼赞圣明。澄清海宇。岂区区以朱门黄阁。太仆鸿胪为念哉。叠蒙台召。再住翠岩。自愧缘薄。力不从心。且衰病日增。无益于世。万祈宽宥。俾衲得投老烟霞木石之间。不为梦幻空华所翳。则弘护之功宁有既哉。肃此裁谢。不尽缕怀。

　　复洪都陈司理(讳弘绪)

　　三年违教。七度远招。入春以来翰音叠至。苟非乘大愿力。呵护祖庭。安能至此。铭佩铭佩。窃谓祖庭功业浩大。非薄劣所能合鑯者。非敢以翠岩置之度外。而以桑下为钉楔也。自去岁砌墓而后。感伤悲涕。贱体益尪羸。诸病顿发。形未老而先衰。此区区凡情。有不容自己者。岂敢眷恋故土而暂忘大护法之高谊哉。来谕铜像亦次第有成局。不幸化士遽殒。亟须山野身坐翠岩。示信于远方以结胜缘。不可失此机会者。敬如教命。然山野有一问。昔赵州云。木佛不度火。泥佛不度水。金佛不度炉。真佛内里坐。敢问左右。那个是真佛。若箭锋相直。则不辜十载相知。千里之外常相见也。不然。尚俟木樨华开。扶病一来。与山谷结此胜缘。正所谓机会不容坐失也。肃此奉覆。无任神驰。

　　复洪都彭参议(讳份)

　　景仰高风。未遑晋谒。然神交千里。又未可以形迹论也。昨无念禅人携龙舒净土文并大疏至。益见左右不忘灵山嘱付。示现宰官身。随类随机。以化导群生者也。至谓易浊界为乐邦。不作二观。不作二念。亦不作一观。不作一念。则又超出龙舒一头地矣。非亲见作家宗师。入不二法门者。安能若是哉。欣羡欣羡。某窃闻先圣出世本怀。靡不为一大事因缘故。盖众生根器万殊。不能一概直下承当。不得已乃有权实顿渐。偏圆半满之谈。皆因机因时。初无定法。遇上根利智者与之论第一义。中下二机则以权渐之法而摄受之。今所谓净土法门权渐之谓也。执圆顿而废权渐。固非矣。执权渐而毁圆顿。得无谬乎。然法久獘生。非特参禅一门为然。即三教九流。乃至百千法门莫不皆然。其起獘在人。其救獘亦在人。不可因人而废法。若谓参禅獘多。传灯诸老皆未脱轮回。则世尊不当拈华。达磨不合西来矣。今龙舒文中广引无根事迹以证参禅之獘。其为诬污五祖真如者姑置勿办。祇如青草堂后身曾鲁公一段。且谓宋朝有二草堂。其一曾受曾家妇人供养。感恩不浅。乃云。老僧与夫人作儿子。化后果生其家。登高科。作宰相。不脱贪爱。永在轮回云云。及考之传灯并无。所谓二青草堂者而草堂清乃清浊之清。今龙舒所指青草堂既非传灯所录则非禅师明矣今僧中稍有品格者言不妄发。岂有一代宗师出此猥亵之言耶。此皆庸僧口吻。遂引以为禅獘之证。诬谤古人。自感泥犁之报。固无足惜。诚恐后进初机一惑其说。互相非毁。同坠无间耳。某窃谓龙舒亦法门中君子耳。言不该典。非君子所谈。岂有著述立言。不稽古训而可以垂范后世乎。据贫衲细阅。七卷文中必是后人伪增。非龙舒本意。盖龙舒原文祇有十卷。不然则大慧诸老何以不为之删正。而特称其为火中莲耶。左右布袍蔬食。心斋坐忘。不减黄学士。庞襄阳之践履。今复欲流通正法。以惠四方。一片婆心。尽善尽美。但誉尧非桀。仁者不为。矧齐东野语。诬禅毁圣者乎。数段必求大笔删定。永作竺坟董狐。使禅净并行不悖。则弥陀古佛亦当破颜。非特灵山会上而已。草率奉渎。无任神驰。伏惟台照不宣。

　　复常州庄内翰(讳坰生)

　　昨承台旆宠顾荒山。兼蒙金额晃耀。佳什过褒。不啻东坡玉带矣。谢谢。宇内宗风久寂。金紫中弘护法门者不道全无。求其研究此宗。虚怀决择者如披呈拣月。苟非乘愿而来。现宰官身。焉能若是。钦羡钦羡。虚空粉碎。一切不留。二语见解已入微向去。尤冀全身担荷。彻悟玄关。直令杨李苏黄齐立下风。是所望也。

　　复建州周别驾(讳士瑢)

　　从上诸圣出世。靡不观机逗教。因时救獘。故设百千方便权巧。拯溺息焚。非特印贤二老为然。今以一目而罗众禽。一方而疗众疾。虽三尺之童知其为不可。即鼻祖西来。因义学之士溺于筌蹄。极力埽除。然亦不废文字语言三昧。故其嘱神光曰。楞伽四卷。可以印心。嗟夫。在今之学者不待达摩埽除。已先自埽矣。主法者自既不通文字语言。不得全机大用。复从而禁之曰。我者里祇重行德。不崇机辩。夫机辩岂易言乎哉。归宗曰。马祖下出八十余员善知识。唯有百丈得大机。黄檗得大用。其余祇是唱导之师。夫百丈黄檗有超师之见地。故有逸群之机用。然则机辩岂易言乎哉。即传灯所载。如李驸马。杨文公诸老慧辩纵横。激扬向上。岂学语之流所能企及。苟如近日宗师所言。则学者当如木偶。如哑羊。其不流于默照邪禅也几希矣。承谕。索庞公录序将刊出。为白衣榜样者。此举甚善。向因院务倥偬。至今尚未属稿。昔者周海门先生曾集儒门得道者为一帙目。曰知儒编。其意谓知佛然后乃知儒。荷山集弘释录。乃以文公诸大儒列于辅教篇。窃窥二老命题之意。虽欲会儒释于不二之门。似涯岸犹未全泯。衲今据五灯次第集之。目曰镜华录。僭为序言并录寄上。傥可梓而行之。则六十余员知识一时涌出芝城。岂非左右倡首之力乎。翠岩事有断不容辞者。深荷法爱挽留。尚图面布别悰。肃复不备。

　　复建州谢进士(讳相)

　　禅学之盛衰。其枢机盖自王臣。王臣好道则盛。否则衰。是故唐宋之际。上自王公卿相。下而牧竖舆儓。罕有不慕禅学。故禅学大盛于唐宋。凡沙门之有道。可以代先觉。觉民者朝廷必锡号锡衣。以旌劝之。崇其屋庐。厚其资产。免其赋役。出入则轩盖相望。幢幡相导。使彼滥厕缁流之徒有所观感而愤发焉。迄元明以来。宗风渐衰。僧尼杂糅。王臣鄙之。非特不屑屈膝奉事于沙门。且将奴隶犬马其人矣。悲夫。僧既自侮而王臣侮之。王臣侮之。而魁伟奇倔之士复不屑为僧。欲望教法之隆。安可得哉。衲滥尸师位无补法门。痛念宗教之衰零。难洗时流之积獘。即敝山丁乱离之后。耆旧凋残。典型灭裂。所仅存者数椽而已。因念先御史及列位贤昆仲弘护无斁。眷注不遗。虽谫劣无用如衲者。且连篇累牍以留之。则此方法道之机其在诸阁下之主盟。有以再整颓纲乎。来谕婉辞西江护法。复假数年者极荷厚爱。尚俟秋清晤教。面布鄙里。以决行藏。肃复不备。

　　复建州谢进士(讳玄铨)

　　昔远公与十八高贤刻莲漏于虎溪桥畔。天子景仰道风。至浔阳而三召。不出芙蓉。不受皇褒。甘就刑罚。汾州天使再至。遂偕侍者坐脱立亡。典型具在。风范凛然。盖其轻身世等鸿毛。重道德等丘岳。故于死生之际宴如也。某行业荒怠。远不及古人。抚己而观。直令羞杀。然此行亦非为钓沽誉名。实以翠岩继席无人。不得已一出。与诸知己共议次补之事。所以暂违严命。傥一息尚存。断不敢忘金汤之高谊。来秋归期。自当践约。草率奉覆。不备不庄。

　　复新建欧孝廉(讳德生)

　　两辱钧召。佩德殊深。贵省地处不争敝乡。烽烟未靖。诚如至教。苟非真知己。焉能为衲体贴至此。其爱我之深。为道之笃。虽土肝木胆亦当感激。岂容固辞。第名山显位。天下有才有德者皆可居。庶几大同无我之风。揖让讴歌之世再见于今日耳。若有丝毫憎爱取舍之情存于胸次。是摘空华而捞水月矣。惟高明谅之宥之。闻台驾有长汀之役。未知何时俨临。幸一顾我于紫云白石之间。共话不二。何如。遥空布谢。无任神驰。

　　复安义徐刘众乡绅

　　荆州未识。声气已罔。雁塔虽遥。风光不别。两承荣召。理合凫趋。自恨衰残。难申螳臂。知五龙之飞跃。四海具瞻。冀九杰之恩波。八闽普润。神交虽久。瞻注犹深。何日向寒乡一现宰官身。始信是毗耶亿变神通手。肃此辞谢。统冀台原不备。

　　复南昌齐文学(讳凝烈)

　　祖庭法位也。法无有我。我兴我住则与法相违矣。法无有定。胶柱鼓瑟则与法相悖矣。法无取舍。无高下。无爱憎。无小大。苟尊泰岱而卑丘陵。恋显荣而耻岩穴。是非法矣。非祖矣。又何以异于鹪鹩之恋一枝。黑蚖之营一窟哉。向承门下与合郡绅衿同词远召。已布腹心。乃者华翰再颁。非爱我之深。焉能及此。谢谢。尤冀门下于举业之暇。潜神祖道。呵护法门。使儒门君子知我法门中人亦自有超然物外。非富贵尊荣所能笼络者。则佛祖之道当大振于域中矣。翠岩云乎哉。时炎。惟祈为道自玉。不既。

　　复天童山翁和尚

　　岁杪。专使还山。伏审起居清胜为慰。忝蒙法爱。特写先师顶相并如意远寄西江。其雨露焦枯。栽培同学之深心。不啻如天普覆矣。焚香瞻拜之余。感激非可言喻。洎捧读全录全集。机用峭拔。波澜浩渺。直令河伯向洋望若而叹。岂青蓝冰水之足。况其超卓哉。仰羡仰羡。顷闻已允青州大觉之请。恨弗获追随杖屐。以观颦呻回顾于东鲁耳。拙录蒙为灾梨。深烦神思。且维扬丁岁凶之时。又插梓人混扰丛席。并劳两序诸公照拂之冗。愧恧滋甚。不知何以报涓埃于万一也。叠承佳惠下及。统此布谢。临颖神驰。不备。

　　复黄山恒证和尚

　　久耳雷震天都。弗及凫趋猊座。乃辱瑶笺远降。币录特颁。愧慰何可胜言。谢谢。先师道价重一时。儿孙遍寰海。独新安诸刹未闻白椎之声。既获金锡遥飞。慈光再耀。云龙风虎。水到渠成。又奚啻一刹之庆幸而已哉。某卤莽。无似螳臂徒申。退鼓频挝。业缘未竟。不知何时得横肩楖栗。一访故人于六六峰头。以话夙昔也。专使归促。草率奉复。尚图专候兴居。不备。

　　东龙池万如和尚

　　自辛巳冬违教后。煨铛穷谷。音问杳然。每闻道弘阳羡。声播寰中。诚可谓龙生龙子也。弟不才无用。埋影西峰。准拟与草木同腐朽。无何为一伙破落户拉出洪井溪头。拖泥带水一上。客岁始致瓣香于先和尚塔前。曾有小启奉讯兴居。专使以途梗未达。殊为怅然。今秋高足破门。闿公来翠岩相依。不幸竟以疾故。弟为之嗟咨太息。亲率众为茶毗。尚有拂一枝及颂古一册。不敢遗失。敬遣人赍上。想吾兄于白云岩畔亦不能不为之蹙额也。山川修阻。会晤无期。临风瞻企。不尽依依。

　　复洞山元洁禅师

　　曩寓白法时。闻法驾登峰访友。深惭蓬荜。未及攀迎。亲领玄诲。怅甚。迩来衲子自分宁来者靡不称颂德风。然未获睹全录。昨辱专使远惠。如遇差珍。盖新丰一曲调高和寡。非潜行密用。洞达源底者莫能窥其涯涘。今读尊录。词简义丰。诚可谓玉线金针。不忝为若耶真血脉矣。欣羡欣羡。翠岩重兴。机缘犹如蚀木。何当华衮之褒。客岁力挝退鼓。未获抽身。虻负之惭不知何时可谢。然后横肩竹杖。专讯法履于白云青嶂间也。临颖神驰。统祈崇照。不既。

　　复洞山己任禅师

　　辱承翰教远颁。财法并惠。感谢无既。且令法音普示。俾大千界不隔毫端。两溪山一天风月者。不慧到者里直得钳口有分。何则耀爝火于太阳。击布鼓于雷门。得不使明眼人冷笑乎。虽然老兄幸是家里人。何妨说说家里话。生意各别。养家一般。馊饭残羹。不免搬弄一上。非特因斋庆赞。要且锦上铺华。昔年太白真赃悉为据款结案。幸毋谓不慧饶舌也。孟冬渐寒。伏惟为法为人珍摄。不悉。

　　复法昌冰鉴禅师

　　承惠法仪提传。谢谢。律宗久寒。仪文不备。幸获令师和尚一集大成。使后学知禅教律之不可偏废。此书大有裨补于法门。自当与藏典并垂不朽。惜此方未广流通。足下梓而新之。诚可谓善缵其绪矣。但法惠过多。报琼无路耳。分宁诸祖刹渐为裨贩之区。闻之於邑。足下既发明此一坐具地。正应使盲龟跛鳖。玉象金狮同归此一坐具地。益见炊煮之熟。积蓄之深。故发用之宽广耳。专使还。肃函奉覆。厚仪藉璧。统惟鉴原不既。

　　复鼓山惟霖禅师

　　甬水庚峰。乍逢乍别者。不啻几河沙矣。而流云翔鹤。天各一方。眼中胸中。无时不有故人面目存焉者。何哉。盖以法门秋晚。非铁骨冰肝如足下者。卒难负荷此宗耳。岂区区乡曲之情耶。顷接翰教。始知圣箭堂中依然陆沉下板。岂所谓大器晚成者欤。抑亦羞与时流同颉颃耶。来谕年来开堂之风几遍大地。其付帕拂者如稻麻竹苇。某窃谓非众星无以显日月之明。非溪涧无以昭江海之深。非群峰无以见须弥卢之壁立万仞。夫如是。但患其不遍耳。至若帕拂之多。其獘盖自少室评唱公案之徒源源而来者。苟非寿昌天童诸大老倔起一整颓纲。则宗风埽地矣。余枝末流胡足以较其醇疵哉。惟冀足下全身担荷。大振先宗。则圣箭之锋自无敌于天下也。鸿便肃复。不尽依驰。

　　与佛顶观长老

　　一切世法即是佛法。但以凡愚积迷。未免触事违理。声闻见偏。因而执理弃事。在今天下宗师高谈阔论。具大知见者不少。实履真操。滴水滴冻者亦不少。求其事理圆融。打成一片者指不多屈。所以裨贩之徒乘机而入。遂至纪纲废弛。法化不扬。高者则曰。吾主持法道耳。区区世务。何足关心。或枯坐经年。或执卷竟日。或吟诗画画。种柳栽华。卑者则曰。吾百城烟水。辛苦多年。而今既坐方丈。也须穿些紬绢。吃些美甘。享些自在福。丛林之成败。法道之盛衰。绝不关怀。此辈所谓窃位者也。山僧行脚时目击其獘。每以为诫。故三处开堂十年于兹矣。虽无补于法门。清夜扪心。稍可无愧。汝言行笃实。履道多年。诸方时獘亦皆目击。今既出世弘道。与隐居白法时不同。当拌一条穷性命。任他苦恼百千。一往而进。所谓将此身心奉尘刹。是则名为报佛恩。果能如是为众。则众心必悦服。如是为丛林。则丛林必隆盛。如是为法求人。则英俊必至而法灯常朗矣。复何后虑之可断哉。方丈去寺既远。时中常宜与两序商酌事务。调理大众。急其急而缓其缓。从其重而舍其轻。日居月诸。近悦远来。湖海浩归。宗风自当大振耳。书不尽言。惟冀忘躯为道。至嘱。

　　复九峰白长老

　　九峰胜概。甲于筠阳。虽未亲游。久知为诸祖法窟。今舆情欢洽。敦请住持。时至缘熟。于兹可验。来札谓为法而行。为法而住。是衲僧之本分。诚哉是言。儒者为国求贤。我辈为法求人。苟以弘法为念。则身世可忘矣。去住云乎哉。虽然法无定相。舒卷临时。今既应缘已居胜地。复有明公护持。当昼夜忘疲。及时行道。方来衲子相从者毋论多寡愚智。时以此事提持。使其自参自悟。一切小过宜廓落宽容。如此则主伴重重。六种四事不期备而自备矣。法道滥觞。波旬炽盛。败教伤风。闻之发指。吾辈言行愈宜小心翼翼。取法上古。自不落今时之覆辙也。勉旃。

　　古雪哲禅师语录卷十五
嘉兴大藏经　古雪哲禅师语录


　　古雪哲禅师语录卷十六

　　嗣法门人传我等编

　　启

　　复徐王众乡绅

　　伏以玉毫未烛东震。唯尊道德之儒。金粟既生西干。悉仰发须之佛。河海虽别。日月宁殊。恭惟阁下笔翻春浪。句灿朝霞。飞鹗表而扬眉还同拾芥。夺龙标而吐气不异探囊。镜第芙蓉。天眼先窥其兆。华敷丹桂。帝心已察其优。丁五龙之在田。珠藏玉韫。念一马之去寺。境寂人稀。欲起阖邑已坠之宗风。肯辞大法将兴之盟主。由是倩溪声为长舌。遥吐妙音。拓香饭于邻邦。广崇佛事。台函远降。猊座令升。五柳之高风未衰。二苏之芳规再振。杲言惭鄙陋。识乏圆通。难邀天界之华。敢伐雷门之鼓。第厚币遥施。尤胜鬻心之供。鼎言下属。殊超断臂之诚。仰藉台光。聊抒管见。移大唐于西巘。直令五湖四海同登不二之门。掇摩竭于南州。顿使三教九流共入毗耶之室。统倥偬而申谢。唯庆赞以无涯。

　　复黄岩檀越

　　伏以玉移丹井。尚留蓬荜之辉。翰洒翠筒。更引圭璋之重。恭承钧召。义切凫趋。一锡未飞。千峰尚隔。恭惟众护法一刹金汤。八闽山斗。青盐白酒。天高逸老之风。晋字唐诗。家衍善传之宝。千匝金回兰若地。躬迓仙云。一茎草建蕊珠宫。亲闻天语。门迎五柳。疑看火宅迸青莲。手植三槐。预教朝阳捧鹫鸟。佛敕长者。觉道津梁。某智穷五技。偶滥瑟乎竿门。才篾一丝。敢受胾于梓里。谬蒙推毂。益惧负墉。瑶简重开。喜复深于奉檄。星槎欲附。期又掣于戍瓜。毋乃爨底枯桐。有待知音而发响。须知圆中老剑。终逢侠气以腾光。世叨方外。朱陈道合弦中。伯子寂光沙界。长老之藏身无门。桂子香浮。学士之握手有日。先资露布。漫展葛藤。统冀丙融。并言申谢。

　　复黄岩耆旧

　　伏以一苇未折。道气已兆于神州。五派才分。宗风多扇于闽岭。机缘有待。时节无违。恭惟诸尊宿钵传旴▆。锡挂紫云。锄月耕烟。琛老家风具在。忘机罢钓。备公面目依然。脚头未跨飞鸢。芒鞋先破。信手拈来茎草。梵刹已成。禅讲瓶泻于当年。英俊云兴于此日。长幼千指。内外一如。某驽骀下质。孤苦顽童。铲草堂前早沐提携之法爱。瞻风海外俱承激励之威神。欣遇作家。顿休狂念。爰居大刹。悉非本怀。枫落吴江。每恨友师之隔。雁飞南浦。宁忘父母之邦。华发渐抽。归思愈切。忽蒙书币远至。缁素俯临。惭感惟深。奔趋恐后。然退鼓未挝。百二十斤之铁枷难遽脱。垢衣已卸。六七尺长之竿木任优游。师祖祖翁窣堵前之右匝必绕。弟兄叔侄祇园内之夜话匪遥。第客路飘零。乡音尽改。他山旅泊。家法俱忘。尚俟趋筵。侧聆謦欬。厚仪拜领。礼谢容躬。肃此奉酬。伏惟慈照。

　　复佛顶檀越

　　伏以玉殿耸茎茅。久羡贤人之芳躅。金砖罗胜地。咸钦长者之高风。苟非乘悲愿轮。焉能现大佛顶。恭惟大檀越凤毛济济。麟角牚牚。发轫云程。已见扬眉吐气。染指法味。自当得髓。传心。会儒释于不二之轩。誓金汤于大千之土。闽山知为巨擘。吉里共仰仪型。某同邑同门。愧双眉之不白。异乡异室。等孤鹤而初还。乍莅云端。席未热而章水之征书旁午。才登强仕。面欲皱而岸树之病叶[(魅-未+畏)-ㄙ][(魅-未+崔)-ㄙ]。所以力拒翠岩之招。痛洒专使之泪。适承华翰召主。祖庭深荷台光。宠临寒谷。第以蒲柳之质。复当锋镝之余。未能跨灶起家。徒追水源木本。然黄岩佛顶两刹似齿与唇。岂可同秦越人之视肥瘠。况法乳罔极二恩如川及岳。自当若侧陋子之事椿萱。义不容辞。分宜竭力。尚俟登龙之日。亲听指挥。净除翳目之华。肃清梵苑。伏祈崇照。不既所怀。

　　复佛顶耆旧

　　伏以金地遥招。已点江陵之首。玉函再启。忻瞻佛顶之光。唱拍果尔相随。风云自当际会。恭惟佛顶诸耆旧戒珠独朗。德水恒滋。退己让人。不减近代谧师伯。忘身为法。何殊昔日备头陀。虽未获挹乎清光。久已▆怀其令闻。某居尘不孝。难免无后之讥。入道未深。极负克家之望。滥竽祖席于章水。偶尔成文。僭尸法位于紫云。颓然无补。盖以幻躯多疾。利众乏珍。频兴石室之思。久冷津梁之念。曩承檀越命主禅庭。就之力不胜任。却之分非所宜。虽然冒昧承当。犹自逡巡未决。复蒙再召。益深恧惭。顾驽钝不堪骋驰。而顽愚应聆謦欬。尚俟剪如猬之杂冗。九顿浮屠。捏似鸠之短筇。一登宝所。相见伊迩。不既所怀。伏冀众慈。俯垂照鉴。

　　复龙山檀越

　　伏以山无小大。贤圣栖之即名。法绝窳隆。邪外混之而坏。所以干城之托全赖檀那。宗教之兴须资苾刍。恭惟众居士温恭足法。慈善可风。金布龙山。秽地翻成宝地。玉移紫岫。凡心已合佛心。痛先祖之手泽犹存。鹊巢鸠占。念后昆之门风不振。鼓寂钟沉。是以飞翰下招。重兴上刹。衲痴钝无似。谫劣不堪。久倦梁津。三却西江之召。谛思源本一开。故里之炉。百念寒灰。诸缘嚼蜡。但以诸公象驾遥临。自宜疾荷孤筇。登龙门而聆至教。先祖浮屠在是。分当右绕三匝。酌杯水以酬法恩。尚俟解期。肃遵严命。伏祈台照。不备所怀。

　　复仰山檀越

　　伏以丹诏紫衣。雨露曾沾于北阙。柏台章阁。金汤久擅于南闽。最可喜王臣历历堪稽。独奈何宗教寥寥不振。恭惟众护法望隆山斗。学贯天人。丘索典坟已窥其奥。偏圆半满兼彻其微。扶洞曹之一枝。四海钦闻虎啸。协孙子之三叶。百里复锡鸾笺。某慕蔺有年。瞻韩无自。忽承钧召。亟拟凫趋。第以久客洪都。谬承公卿之奖藉。乍归梓里。益深风木之余哀。是以屡却翠岩之招。频兴天目之想。且积烟与罗首磕额。祖师面目宛然。菡萏共优钵呈祥。庞老机锋具在。惟冀遴选实德。勿采虚名。庶副祖庭之休征。不辜群情之引领。肃此辞谢。无任主臣。

　　复燕溪李又蓁众文学

　　伏以丝浮绿水。意注吞舟之鳌。弩发丹崖。机在冲霄之凤。所以周流列国。为道求人。立教固分三门。归元原无二致。恭惟众居士仙才超太白。佛种续毗耶。金粟翻身。四海稔闻先太宰。锦标入手。万家应见活如来。忆对天历之榴瓶。已承宠顾。再挥夜台之珠泪。复辱鸿招。知按剑以无虞忻登龙而有自但以洪都道俗冒锋镝以相迎故里知交合迩遐而共挽。且也雷门布鼓。未敢轻敲。而下里巴歌。岂堪垂听。尚容杯土负竟。勉挈逢场之竿。杂冘埽清。敬蹑登山之屐。肃此裁谢。不既缕怀。

　　复南桥李龚吴众文学

　　伏以卜地建精蓝。洵大儒之宏愿。倾心求至道。乃杰士之高风。所以二尼之教并振华夷。五宗之灯同联缁白。恭惟众居士儒门师表。梵苑干城。乃武乃文。已擅名于圣世。若将若相。将继起于清时。某不孝凡僧。之尊者之神足。再归梓里。圆先子之夜台。恨庐墓以非宜。拟离乡而弗忍。适承雅召。为我创蓼莪。正惬鄙怀。知君同须达。奈以西江绅士四返相迎。而黄岩弟兄千指同挽。行藏用舍。权衡固不由人。先后始终。举措必须合法。尚俟婉辞千里之使。或可抠趋万仞之门。碧水丹山共新法王宫殿。晨钟暮磬偕宣少室宗风。晤教有期。缕怀不悉。

　　复仁溪王杨张众檀越

　　伏以玉兔下千溪。五十三人皆知识。金灯传万并。一千七百半簪缨。是知迹似云泥。心无黑白。恭惟列位众居士泽深智海。掌耀神珠。数万甲兵不动而波旬溃旅。八千子弟才呼而野豕潜踪。询百里之干城。为一乡之巨擘。所以远迩宁谧。鸡犬无虞。致浇俗于淳源。保残黎于乱地。某亲同梓里。念切瞻韩。辱华翰之下招。喜登龙之有自。但以久淹客路。陟遥岵而崩心。乍上夜台。对新碑而泣血。念劬劳之未答。五内如焚。悲蒸尝之无人。双眸欲瞽。是以形骸顿稿。饮食俱蠲。尚容残喘稍苏。挹清风于丹桂。哀毁将节。刊白字于青松。更冀同心七姓。合里千门。不忘金口之叮咛。永作名蓝之保障。救人救雀。定应获衔环结草之酬。知佛知儒。自当践纡金拖紫之域。统此鸣谢。不既所怀。伏惟台照不宣。

　　复吉田陈钟子众檀越

　　伏以倾盖相逢。道固资于目击。隔江趋去。机愈妙于神交。所以良骥追风。不烦鞭影。莫邪出匣。▆待炉锤。恭惟众居士才堪补衮。德可传灯。斫额望他。杰阁曾凌碧汉。深心学佛。高轩亲到黄岩。琴剑未升三雪堂。行迳已同一宿觉。某志学离尘。慕道萍踪同野鹤。强仕归里。思亲雨泪类春溪。报罔极以无门。趋佳城而运甓。忽承荣召。感激良深。奈翠岩已剪之藤枝。逢春又发。而白发将残之病骨。无念不灰。然同乡同姓且同声。岂敢方命。俟秋月秋风迓秋色。或遂瞻韩。则远山木樨。再扑分宁之鼻。吉田瑞草。同邀济水之滋。肃此辞谢。不尽依驰。

　　复高阳本族众居士

　　伏以闽吴异域。难忘恃怙之邦。儒释同宗。每切埙篪之谊。愧大风之未播。思锡类以何从。恭惟亚父诸兄及诸贤侄家声克振。浩气元充。竹林继茂于高阳。华萼联辉于武岭。现居士。现宰官。久佩觉王之先嘱。居畎。亩居廊庙。无非金粟之后身。某幼既孤贫。长离乡族。托空桑而寄迹。类野鹤之翱翔。对风木而增悲。洒皋鱼之涕泗。居诸易迈。老大无闻。升忉利之未能。瞻山斗而倍切。忽承宠召。归里弘宗。益感殊恩。敢方严命。第佛诞届期。衲子骈至。既添主法于紫云。复将弘戒于白月。容竣一期之佛事。趋布廿载之阔悰。五谷岩前团圞。叔侄弟兄共唱无生之曲。尚义堂畔相邀。尊卑长幼同登不二之门。率勒楮言。伏祈台照。统此鸣谢。弗及另裁。

　　复广州刘总戎

　　伏以云自无心。常捧中天之日。春如有脚。能敷遍地之华。草木承滋。烟霞生色。恭惟某居士才兼文武。教洞释儒。即两粤作毗耶。变五羊为佛国。衲景仰徒切。芝晤末由。适承华翰先施。始知金容已现。炉冶之力何殊净饭重来。宝座之敷不异灯王再借。某自当伏迎虔吉道左。瞻注东风。悬知棨戟遥临。光扬西岫。良晤有期。神驰无息。伏祈台照不宣。

　　复广州刘司马

　　伏以海不扬波。已见陶唐之化。鳄无遗患。重窥侯伯之诚。缁素同欢。古今共仰。恭惟某居士仁风久播。德望弥高。鼙鼓声中。唤醒同袍。兴佛事干戈丛内。顿令兆庶乐尧天。诚圣代之孙吴。禅门之韩富也。钦羡钦羡。翠岩法席。章水名蓝。自鸠占以来。久弗获瞻三十二相。龙兴而后。何幸复见丈六金身。若非诸护法慨掷二千五百余金。焉得新如来遽升八万四千宝座。伏愿指日高升。羹调鼎鼐。回机自悟。齿叩春秋。则青史与僧史同芳。王化偕法化并振也。江山迢递。晤对难期。惟冀不忘十力之嘱付。广培万劫之津梁。肃复不备。统祈崇照不宣。

　　东天童林野和尚

　　庚峰一别。斗柄十移。不谓法梁遽摧。遂致天人靡恃。恭惟法兄和尚道契鄮峰。机投欈李。宝华王之法座。次补三升。师子儿之雄威。当阳一吼。山川迢递。称贺末由。日月居诸。神驰匪间。某酸寒无似。蠢笨不堪。匿迹西山。拟与亮公一赛。出头丹井。敢同真老并驱。念道法之夌夷。西江为甚。观祖庭之芜没。翠岩独深。由是冒昧承当。展螂臂于辙下。黾勉绍续。耀爝火于日中。然法乳恩隆。捐躯莫报。提携义重。滴水未将。几欲致瓣香于窣堵波前。竟弗获负锹于玲珑岩畔。先师灵骨犹在。小弟葵心逾坚。敬遣二禅。代躬一候。粗布衲之薄献。略轮寸忱。伊蒲塞之遥赍。聊供万指。仰冀高提祖印。大震雷音。使僻壤遐方。均聆妙谛。劣蹄下质。共步芳尘。则曹溪之源流历千古而不竭。太白之苗裔遍尘刹以常存。统冀慈光。高垂鉴可。

　　复南峰来云禅师

　　伏以镜水秦山。从来飞鸟不度。云门石伞。还他铁骨堪掌。讵意不毛之乡。叠荷如天之帱。恭惟来公禅师机投胡饼。派接新丰。小老佛之称。七岁知名于闾里。阿兰若之胜。六番标指于闽邦。顽石既能点头。鴃舌亦应欢舞。某炉中钝铁。爨后焦桐。出既无裨于法门。退复有辜于罔极。哀毁成疾。百念顿灰。食息不宁。双门久杜。是以一刺未投于剑浦。寸心徒耿于云端。忽承钧命。直扬九带三玄。深沐仁风。披拂千岩万壑。但以支离病骨。颇类孟八郎。枯稿余骸。俨同元五斗。傥干城其未隐。尚晤对以堪期。方命之愆。统祈原宥。香积之惠。饱德无涯。草率奉复。嗣容躬谢不备。
嘉兴大藏经　古雪哲禅师语录


　　古雪哲禅师语录卷十七

　　嗣法门人传我等编

　　偈一

　　再参本师和尚

雪拥寒空冻色浓。孤怀偏忆最高峰。遥遥越岭几番度。荡荡堇江一棹通。眼底风光唯独得。脚头消息许谁同。扶筇直入清关里。惊起堂前白发翁。

　　参语风师太

空拨烟波浩荡中。桃华夹岸对谁红。雪消独快伶俜子。春暖偏怀瞌睡翁。高卧五峰煨折脚。活薶双径语清风。相逢何在频频问。一掌挥开千指宗。

　　游普陀

为叩白华老。乘风海上游。半瓢千顷浪。万里一孤舟。稽首全身露。抬眸觌面酬。南询当廿七。谁是善财俦。

　　云门解制

荷条楖栗出仙霞。蹋遍溪山觅作家。　地云门才放下。参天枯木便开华。千华台畔呈机变。万竹林中露爪牙。今日解开叉袋口。长街短巷总生涯。

　　挽黄岩受业师

海外忽闻师已逝。初疑似实转疑非。云归故国虽薶影。月落天湖岂隐辉。一日别离千日恨。十霜父子五霜违。木人本是无情汉。到此难禁泪满衣。

　　送林野禅师之金沙

蹋断春江烟浪声。眉间霜剑逼人清。为怜满地忘归客。闲逐东风入市城。

　　悼黄檗以直禅师

忽得西陵信。遥遥念故知。楚云天际没。江月梦中移。方羡典型在。将扶晚世危。那堪千里外。又赋吊君诗。

　　登雪窦

乳峰不可极。绝顶势崚嶒。二觉今何往。孤筇此际登。虚堂县夜月。古塔绕新藤。寂寂空山里。谁为剔祖灯。

　　示文峰

五六十年事。纷纷瞬息间。有身愁白发。无地觅童颜。欲达无生旨。须明棒喝关。豁开真面目。万法本来闲。

　　干溪晚眺

溪烟霭霭夕阳斜。极目山村数十家。天外暮鸦归树杪。千峰明月上芦华。

　　休夏高明寺阅圆通疏

热杀人间六月天。杳无暑气到林泉。竹梢风入绳床角。莲子华开古殿前。十卷楞严遮活眼。几家诠疏漫搜玄。信知见月能忘指。教外何曾有别传。

　　再游石桥

一条瀑布分青嶂。千尺飞虹锁断崖。为爱此中泉石好。几回策杖去还来。

　　彻凡请题牧牛图

黑白未分诚难状。才落丹青多异相。披毛随类蹋溪山。纵步绿杨芳草上。四蹄轻。双角壮。鼻无绳索谁能抗。独有风前箬笠翁。七尺乌藤未轻放。

　　汉萍请题双龙杖

杰出丛林势逼霄。一枝分合见同条。翻腾有待风云际。变化毋劳电火烧。惊走叶公非峻峭。扶归费老未孤标。而今拈在衲僧手。打断驴腰与佛腰。

　　送吴行效归闽

吾乡俊杰虽无数。几个超然能独步。羡尔求师千里来。谁道灵根非夙具。要参禅。须妙悟。不悟灵光那透露。者回归去猛提撕。莫教错过来时路。

　　娑罗树

根苗自是不寻常。托质偏于古道场。一核娑罗名独远。千秋太白谶犹详。华开便见祖师面。叶布还惊帝罔张。从此乾坤承荫覆。何人不仰树中王。

　　丛林十事

　　巡照

夜深独自绕廊行。东照西看到五更。欲觉枕边酣梦客。短筇聊卓两三声。

　　抴磨

两片磨盘函盖合。一双空手就中推。任他皮壳重包裹。到此从教当下灰。

　　炊饭

日日炊来香满甑。直令个个饱膨脝。不须望月瞻星得。自有金鸡报五更。

　　煮茶

瓦铫声销翻浪白。瓷瓯气吐见香清。睡魔纵在眉端上。一到唇边双眼明。

　　知印

从来载道独凭言。杀木灾青代舌宣。妙印全提须好手。一模脱出古今传。

　　净头

一尘不着方为净。净到无尘净亦蠲。忽尔两头俱踢脱。蕅华透出粪碙边。

　　种田

博饭须栽数亩田。自家活计自搀先。也无大义为君说。把钁还应握两拳。

　　舂米

一番袭复一番舂。簸尽秕糠出臼中。欲得精纯无糅杂。更经簏过两三通。

　　斫柴

删去朽樗供瓦灶。养成合抱荫崔嵬。不徒岁月烧无尽。且使丛林有巨材。

　　烧火

灶底无烟聊拨拨。寒灰焰起木叉头。一声饭熟方休也。直得通身白汗流。

　　即韵酬黄介子居士(三首)

儿女团圞话未迟。瞻风正好及兹时。但能物外逢迁老。便可言前见马师。玉振斯文应赖汝。金汤我法更由谁。而今归去蓉城里。漫把同参次第锥。

先觉非先晚不迟。由来千圣各乘时。拈华已得投机子。断臂曾闻为法师。正眼亲承须自彻。全身担荷复凭谁。相逢尽是馍糊汉。谁肯深加痛处锥。

箭锋相直不容迟。笔战何如法战时。才涉思惟成野干。蹋翻窠臼是真师。进前退后因怜囝。活捉生擒为阿谁。莫道渠侬无面目。从来牙爪利如锥。

　　即韵示漳州朱居士(己卯六月十七老和尚命代答)

十方世界一真人。盖色骑声处处真。日用堂堂全体现。非经非佛亦非僧。

火里莲华朵朵新。超然非妄亦非真。分明告尔朱居士。切忌将心更觅心。

山僧无法指他人。白棒全提绝谓情。绝谓情边如荐得。无死无生是据凭。

　　侍寮自警(六首)

得侍明师非小可。亲闻大法岂寻常。而今既入如来室。夙夜无疲必自强。

一二十年炉　下。千差万别尽敲开。彻头彻尾凭谁力。半是师承半自裁。

时丁末法浇漓极。遍地狂风孰可回。子细更宜加子细。出群须是出群才。

大话等闲容易说。力行寸步亦艰难。直须行说常相应。始可无羞佛祖颜。

古人曾以木为枕。枕畔虽眠常自惺。顾我操持复若何。那堪长夜恣安寝。

自痒自抓方自快。自知自病自家诃。养成一味无欺力。天下谁人奈尔何。

　　参禅偈(八首)

参禅须是发真疑。莫管人家是与非。自救尚犹忙不彻。肯将心绪别分飞。

参禅须是发真疑。疑不起时痛自笞。逼得身心如铁壁。何愁个事不相宜。

参禅须是发真疑。疑处真时悟处奇。击竹观桃明底事。有何声色更参差。

参禅须是发真疑。一处疑通处处随。识得赵州三寸舌。说无说有任施为。

参禅须是发真疑。剔起眉看更是谁。直下不生颠倒见。形山一宝现多时。

参禅须是大丈夫。举措昂昂意气孤。纵使群魔千匝绕。心安如海不惊虞。

参禅贵在死生切。如坐囹圄欲求出。较计穷时活路通。　地一声方妥帖。

参禅切忌掠虚头。一着虚时着着浮。心地未能明似镜。口头何必滑如油。白公有颂徒增臭。诘老无言觌面酬。珍重正因行脚者。直须克实究根由。

　　庚辰除夕

客路风霜又十年。杖盂随处独安然。乾坤物物浑如梦。乌兔腾腾洵不迁。门外任堆三尺雪。座中且对一炉烟。刹那耳畔钟初动。无限春光到眼边。

　　纸爆

身无半个椰儿大。腹蕴轰雷挚电机。时至为君通一线。惊天动地火星飞。

　　呈别本师和尚

何事冲寒离杖侧。把茅欲向碧峰蹲。目前残局浑休论。壮志深深在报恩。

　　挽涵照教授师(二首)

昨日河头忙问疾。今朝倏尔送阇维。伤心历历难藏处。流水松风尽带悲。

隔旬预别无人信。谁料而今真个归。生死在师如旦夕。奈何渐见老成稀。

　　白法结茅十咏

　　定基

白法由来古道场。年深几度变沧桑。而今定夺基偏正。四顾无如此处良。

　　开径

一条捷径没人行。荒草年年绕径生。从此辟开无窒碍。纵崎岖处坦然平。

　　运木

别峰有木诚堪用。运得归来任所施。长短自量还自断。为椽为柱各相宜。

　　剪茅

岭上青茅虽易剪。挈归奈是路迢遥。邻庵有个方摩诘。儒履飘巾为我挑。

　　竖屋

方方一丈鑯头屋。竖起云间四壁空。谁谓法王宫殿窄。大千沙界在其中。

　　编篱

自芟苦竹东冈下。归夹疏篱傍绿萝。穿过篾头明祖意。禅和几个是仙陀。

　　引泉

东涧源低西涧高。东西汲水不胜劳。分开竹笕云厨内。免使朝朝举桔槔。

　　搭灶

一只郎当折脚铛。东抛西掷不堪评。者回搭向孤峰顶。煮月烹云过此生。

　　进火

钻木取之元是妄。灵山传得亦非优。杖头拨动无烟火。八面燎人正未休。

　　供佛

者里向言着不得。佛魔潜觑总无门。放开线路兴悲仰。殿内还须奉一尊。

　　即韵赠长文宗侯

了知身世幻。不复羡纷华。脱俗能随俗。居家仍出家。怀中收至宝。物外弄空华。记得灵山嘱。分形岂有涯。

　　山居(二首)

幽居无物令人崇。一味清贫冷淡风。好鸟杂鸣枝上下。野华竞发叶青红。烂煨黄独思前哲。忽睹明星忆大雄。有客到门仍问问。何须高坐揖王公。

碧岩三度见清秋。是事随缘懒预筹。方内有谁忘逐鹿。峰头输我倒骑牛。乘云何必寻仙客。玩月毋劳上庾楼。觑得祖师关子透。不风流处亦风流。

　　西山怀古(十首)

　　亮公禅师(阐马祖一)

信得虚空解讲经。何妨垂手入红尘。也知八十余员在。挝鼓升堂自有人。

　　双岭玄真禅师(嗣盐官安)

足迹难寻是此翁。无神通处现神通。浑身俨在双峰上。祇是诸人见不同。

　　翠岩守芝禅师(嗣汾阳昭)

十字街头石幢子。千峰顶上老眠牛。鼻绳摰断无踪迹。唯见洪崖水自流。

　　翠岩可真禅师(嗣石霜圆)

点胸点肋称无敌。善老锋前仍堕机。逴得石霜霜刃子。颠拈倒弄恣横挥。

　　翠岩文悦禅师(嗣翠岩芝)

乞米乞炭任堂司。为法忘躯敢固辞。痛恨自心疑未瞥。桶箍忽爆展双眉。

　　章江晦堂禅师(嗣黄龙南)

未曾得入须亲入。既入门来贵力行。咳唾而今皆祖意。章江日午打三更。

　　香城顺禅师(嗣黄龙南)

千峰盘绕一山城。法道曾经几度更。顺老不知何处去。野华荒草自枯荣。

　　双岭化禅师(嗣黄龙心)

信手拈来不是尘。森罗万象现全身。眼中拔出黄金屑。双岭华开万国春。

　　云堂贯休禅师(未详法嗣)

词坛走笔千篇易。禅客相逢一句难。要识此心真面目。云堂山下水潺潺。

　　白法且喜禅师(未详法嗣塔存香城)

亮公虽是终身隐。今古虚名隐未曾。何似喜翁更超绝。不将姓字上传灯。

　　即韵示杨建明居士

世间名与位俱崇。也是浮云聚晓风。才见柳条垂地绿。又惊枫叶拍天红。啮藤二鼠时堪怖。逼屋群山势更雄。跳出尘劳须铁汉。偶因无事语明公。

　　挽玄阿宗侯(三首)

杨华落尽惜春残。居士门前倒刹竿。讣未入山先耳热。杖将临柩倍心酸。猿啼古渡苍烟冷。鹤唳空庭晓月寒。安得晤言如往昔。祇应惆怅到江干。

去秋江上笑谈时。大喜年来又得师。称我妙龄闻道早。自嗟老病入山迟。毗耶一榻为谁设。白法千峰祇自思。时不待人良可痛。深云又作再生期。

雪岭叮咛尚不谖。金汤我法破群昏。王臣已现生前愿。刀剪犹贻末后言。南浦云迷新悉达。西峰月忆古王孙。寥寥坐冷岩中客。更对谁谈不二门

　　悼喻均可文学(四首)

叶堕丹枫万户寒。水流云散太无端。道人撒手迢迢去。谁把空华镜象看。

春风吹动百华枝。正是山中论道时。今日树凋群叶落。茅堂孤坐为谁悲。

神前盘子西来意。女作师姑白法禅。一掌当机如透彻。百千公案应时圆。

功名富贵枕边梦。生灭去来海上沤。君若豁开如是眼。吾何哀悼学时流。

　　即韵示汪海渡刺史

我是人间无用人。不知谁妄复谁真。从生至老浑如是。月落江空眼更亲。

　　甲申除夕

石帽峰前寄一支。韶光两度见推移。空华影里分新旧。乾闼城头记日时。露地牛烹频卖弄。辽天鹘放谩追随。诸方若问年穷句。金鸭香销锦绣帏。

　　过田西礼令超禅师塔

石塔巍然挂薜萝。满林幽鸟自成歌。超公面目今何在。瞻拜归来感慨多。

　　示欧阳元珍居士

打破虚空无可说。语言道断心路灭。头头独露本来身。韩卢跳入金毛穴。

　　示方山子居士

青莲念佛。白法佛念。沙里无油。麦中有面。翻身师子牙如剑。渴鹿纷纷趁阳焰。者六时。那六时。个中端的不曾移。赵州使得成何事。铁牛横踞关西路。

　　印宗禅人送佛入山书此示之

雨过寒岩草更青。岩华风送满庭馨。世衰可笑僧无赖。根钝翻嫌佛不灵。波底月明知水洁。目前云翳见空冥。移来白法时谈法。珍重诸人着眼听。

　　即韵答燕及姜相国

敲落天边月。光境两俱绝。万里净无埃。正眼顶门揭。伤嗟世上人。几个皮有血。浩浩谈仁义。矫矫论道德。自负真圣贤。奈何迷声色。吾门方衣徒。充塞真丹国。律为名相缠。教苦文字惑。更有裨贩流。甘作假衣贼。祇图饱而温。谁知苦在即。我祖特西来。施兹脱苦法。向道道根源。自性原不乏。自性超色声。自性离文墨。自性非自然。自性非白黑。自性无生死。自性无失得。但能见自性。是名直指直。世降道亦衰。美食无人食。何期金紫中。却有斯气息。试手跳金圈。扬眉吞栗棘。我亦一凡僧。荆州面未识。活薶西峰隈。长年不作唧。神交亦何深。向往如此亟。寄我白雪篇。字字冰华勒。调羹手既高。说禅口何忒。吸得尽西江。姜裴同一刻。

　　题木如意

不是曹家女。亦非西岭木。皮肤脱尽露风骨。麟之角兮凤之毛。文采纵横益自韬。填沟塞壑知几载。知己不逢颜不改。今朝拈山碧峰巅。铁额铜头谩近前。荐得机先那一着。明明午夜日轮圆。

　　示行文宗侯

裴老当年参断际。卓荦灵根何太利。一呼直下便知归。觑得高僧半边鼻。便有倔强如老韩。上书诋佛恣颟顸。自从亲入大颠室。却道禅机是一般。缅想吾门二台辅。赫赫声光播千古。吾门近日冷如灰。宇内谁堪追步武。洪州有个人中杰。彬彬文质夐殊绝。磻溪版筑且同尘。陋巷箪瓢自怡悦。至人用舍固知时。穷达于吾何有之。收得中原无价宝。安邦定国犹糠秕。朅来访我空岩客。　　熏风动庭柏。坐对红稀绿暗间。慨古伤今长太息。沧桑几变何足数。浮名浮利如尘土。丈夫唯有道堪尊。道存意气充寰宇。目前见彻道根源。夜半日轮正当午。裴兮韩兮安足论。祖兮佛兮亦何取。人王孙即法王孙。默默常谈不二门。要识天然尊贵处。倒骑铁马上昆仑。

　　示魏明卿居士

不忘灵鹫当年嘱。示作南州有发僧。放下万缘来选佛。蒲团孤坐气棱棱。

　　示罗无尘居士

本来面目净无尘。遍界明明独露身。吸得西江涓滴尽。昙华又放劫前春。

　　即韵答呼总戎

闲看柳线绿含春。纵舞尘埃不带尘。貌是将军心是佛。眼如鹙子见如神。新诗谩寄眠云客。古道曾闻面壁人。端的无身无住着。何妨遍现普门身。

　　宿香城寺和寂音尊者韵(二首)

古殿钟寒眼更清。萧萧万籁尽停声。松根火暖平分座。柏子烟凝列作城。案有瓶梅春正好。窗无山月夜偏明。不知竹里连云榻。趺坐于兹梦几经。

漏尽更残话转清。时闻隔壁打呼声。梦缘断后空双眼。智境符来逾百城。香解染人称绝妙。灯能照自是圆明。剧谈幸有知音在。谁更区区读夜经。

　　示邓惟宪文学

家近西峰倚翠峦。窗开时复见仙坛。不嘲仙子趋歧路。岂讶桑门作异端。琢句立残天际月。翻经然尽篆边檀。达人自具超方眼。三教何妨一体看。

　　示笃初居士(四首)

结屋西山下。悠然长者家。门迎萧岫月。窗映北溪霞。不饮陶潜酒。时烹赵老茶。闲同云外客。一歠破千差。

百年同一梦。梦里孰惺惺。身世蜂衔蕊。功名蚁逐腥。才惊槿树萎。又见柳条青。独有君先觉。晨昏一卷经。

僧俗形虽异。贤愚性本真。试看灯录上。半是白衣人。有念皆为染。无心始出尘。有无俱坐断。全露自家珍。

蔬食堪明道。原居可学禅。但寻衣内宝。便是火中莲。诘老髻犹在。庞公顶未圆。豁开真面目。何碍共谈玄。

　　赠法空禅友(二首)

音以目观。云将耳听。闻见既超。声色何病。一翳在眼。万法纷纭。三日聋后。方堪听云。

西峰之上。南岭之巅。一庵寂尔。百衲翛然。猿鹿既驯。牧樵皆化。凡厥有心。咸知德大。

　　赠洪浪禅友

岩栖树宿也安然。况是深峰有数椽。草榻矮趺三布衲。蓬窗高事一金仙。闲云霭霭笼幽石。皓月娟娟印碧泉。见道浑忘山共水。桃华翠竹祖师禅。

　　石幢即景(六首)

　　石幢庵

依岩结屋两三重。重叠峰峦耸碧空。奇怪石头能自立。法幢高建白云中。

　　惺惺岩

虎丘曾被生公骗。忙点头来未是惺。何似惺惺岩畔石。长年无说亦无听。

　　别传峰

祖师足未离西天。碧岫搀先示别传。文字语言浑不着。朝朝对面共谈玄。

　　师坛石

金襕传得去匆匆。坐具何缘落此峰。想是头陀拈不动。至今摊向月明中。

　　一锡峰

特地横拖锡一支。穿云渡水不曾移。多年钝置孤峰里。他日还堪付与谁。

　　三笑洞

薜萝深处洞门高。把臂何须倩陆陶。幸有二三知己在。不妨谈笑破尘劳。

　　白法院即景(六首)

　　亮公洞

无地可逃名。有岩堪啸月。谁谓不谈宗。古洞朝朝说。

　　且喜崖

险崖犹壁立。喜翁何所之。古今无限意。低头祇自知。

　　石帽峰

登高当九日。帽落几千载。磊磊戴山巅。狂风吹不改。

　　龙舌石

片舌惯藏锋。兴云不吐雾。我爱趺其中。苍龙莫相妒。

　　象鼻峰

不萌草下眠。了无狂奔想。鼻孔自辽天。遍吉徒瞻仰。

　　选佛场

马驹久不鸣。此曲谁新唱。选得一尊归。双眉在眼上。

　　示行坚徒

侍我居山六七年。顽皮痛打不曾穿。欲知棒底真消息。石帽峰头月正圆。

　　香城即景(十二首)

　　香象桥

身作桥梁行最高。度人度物不辞劳。若非法堀真香象。谁敢当头触怒涛。

　　石师关

不是凡胎生孕得。岂从乌弋国中来。岩岩独踞重关上。百兽闻风心胆摧。

　　戒珠峰

无持无犯是尸罗。掩耳禅和似不多。却许孤峰知此意。圆陀陀地碧嵯峨。

　　洗月池

湛水清光亦是尘。谁知影象总非真。者回涤尽光和境。不作茫茫阶下人。

　　讲经台

岳顶台高锁暮霞。是谁多事撒泥沙。纵饶讲得天华落。争似忘言野衲家。

　　古砚石

尽道古人摩砚石。那知石砚解摩人。张颠怀素今何在。一片精坚尚未湮。

　　合掌柏

无手如何能合掌。须知开合两无心。岁寒不改苍苍色。节操从来异众林。

　　扬眉榧

香寺昔闻榧有眼。谁家又道解扬眉。无中唱出如相悉。露柱生儿未是奇。

　　青莲石

谁言陆地不生莲。一朵青青插径边。历尽寒暄无异色。濂溪应亦羡当年。

　　白雪溪

浩浩随流不变色。明明不变却随流。分支已润人间世。古涧寒光尚未收。

　　罗汉坛

五百声闻齐打哄。阇黎闹里解抽身。坛中高坐浑无事。冷笑诸方捏怪人。

　　将军峰

功成名遂在烟岚。岂羡公侯伯子男。片片赤心夌碧汉。巍巍千古护名蓝。

　　哭本师和尚

壬午孟秋七月七。通玄峰顶西风疾。吹折东南大法幢。人天恃怙从兹失。小子入山方一年。恰拾松柴煮橡栗。俄然千里闻讣音。仰天哀痛不成泣。吁嗟丛林正下衰。野干成群闹啾唧。济北之道如县丝。谁秉慧灯开暗室。吾师杰出阳羡山。揭露玄关犹杲日。不说诸方五味禅。直指当阳一真实。升其堂者群疑销。入其室者藏于密。五湖四海导人师。尽是吾师脚下出。六坐名蓝振祖风。九重城内曾相悉。朝野同钦古佛来。众魔不敢生憎嫉。将期永作中流砥。谁谓化缘今已毕。我忆当年初见时。疑团如岳心如桼。合爪趋前问未申。白棒临头兼咄叱。直下皇皇双涕垂。食不甘兮寝不谧。自此心眸顿豁开。始信眉横鼻子直。八载周旋左右间。硬掌粗拳何妙密。而今孰是个般人。更与一顿洵超轶。遗憾满腔写向谁。目视重霄空阁笔。也知匝地起清风。与师相见非形质。昔既不来今焉往。相忆相思又何必。奈何师弦忽绝响。众盲触处皆成窒。堂堂我师寂光中。宁不略为群生恤。镜形水月现何难。愿轮活泼原无尼。合同船子去还来。震旦不妨重游踤。飒飒金风玉露垂。枝头叶落声萧瑟。瞬息光阴暗逼人。转眼于兹一秋卒。师恩如海重如山。惭愧未能酬万一。风前惆怅漫追思。万叠云山高崒嵂。

　　次韵赠友

钵袋同传十五春。西抛东掷不黏尘。间披坏衲随云鹤。谩结团瓢类谷神。秤子无心能办物。顶门有眼却知人。白峰旧话频频举。老大还惊梦里身。

　　古雪哲禅师语录卷十七
嘉兴大藏经　古雪哲禅师语录


　　古雪哲禅师语录卷十八

　　嗣法门人传我等编

　　偈二

　　辟亮公洞(有序)

　　亮公古之隐者也。亮公洞西峰之古洞也。古之人道眼既明。直入千岩万壑之间。茅茨石室。匿迹韬光。目视云霄。窅忘人世。岂得与叔季沽名钓誉之徒同日而语哉。昔司马子长之赞孔子也则曰。高山仰止。景行行止。虽不能至而心乡往之。予于亮公亦然。顷因暇日。偕二三子趺坐龙舌石上。偶见其旁隐隐有石户。乃相顾而笑曰。此中幽邃如是。无乃亮公盘桓偃息之区乎。遂命二三子剪荆茀。抉壤块。平高就下。外实中虚。幽洞俄辟。曲径亦成。乃颜其洞曰亮公。盖亦窃慕其遗风云尔。客曰。亮公之隐于西山也。埽踪灭迹。人莫能知。矧已化去数百年矣。而师乃今以洞名之。得非为虚空安耳穴乎。予曰。噫。子何见之陋也。子徒索亮公于影象。庸讵知夫真亮公乎。夫亮公向马驹一言之下顿息万机。则尽大地是一亮公。无古无今。无隐无显。无在无不在。即今松竹摇风。藤萝抱石。鸟啼华笑。云散月明。无非是亮公示现处。子何见之陋也。客曰。若是则古洞俨然。亮公何在。予曰。伯牙与子期不是闲相识。客曰。忽若觌面相逢时如何。予曰。直入深深处。冲开上上关。客横趋而去。予与诸子坐洞中。歠清茗。听清泉。杳不知身之在人间世也。因援笔以志之。时乙酉又六月。立秋后十日。

旧洞新开傍翠岑。廓然独见亮公心。烟霞坐卧遗諠寂。日月声名自古今。白石犹标无缝塔。寒泉时奏没弦琴。半千年外风流在。未审何人和此音。

　　礼大寂禅师塔

石门深锁石浮屠。落落遗踪羡马驹。姓字昔曾扬竺国。儿孙今已遍寰区。草青古径凭谁剃。月冷虚堂祇自娱。三拜起来长太息。何时再振旧规模。

　　宝峰怀友

古寺残灯冷翠微。是谁重剔见余辉。象龙喜听槌初白。猿鹤愁看锡又飞。碧岫暖云眠五老。寒潭孤月照双矶。晨钟未许惊遥梦。我欲登匡扣竹扉。

　　辞宝峰请小参

说妙谈玄数似麻。颓纲委地转堪嗟。泐潭幸自清如镜。何事于中乱撒沙。

　　送洋维那

三回上白法。两度蹑珠峰。毕竟缘何事。歧路自憧憧。四月五月天正热。腰包又卷忙忙别。且将白纸觅伽陀。谁知此道离言说。君不见。倔强克宾曾法战。饡饭罚来趁出院。顶门不具超方眼。临机未免随情转。一机相契万机休。山川何必都游遍。风前透得触背关。千里万里长相见。

　　即韵答舒八公茂才

窗外烟收见远峰。如旒如髻两三重。地幽易使红尘隔。苔老难将古路封。玉带未蒙君子掷。禅关先许道人从。何时吸竭西江水。握手同论不二宗。

　　石门道中

枝头蜀魄一声声。百里春山送又迎。拈得泐潭潭上月。直教千古照人清。

　　过匡庐访　庵禅友

搘策原非为避炎。故交今卧五峰鑯。山分两国人犹旧。水隔千溪路欲淹。枫叶乍惊秋色老。木樨初绽冷香甜。现前幸有陈公案。且对知音一笑拈。

　　宿雷岸黄给谏谷口草堂

九州蛮触各争锋。谁识隆中有卧龙。门外及时栽五柳。窗前镇日对孤松。髼松短发莲华笠。潇洒芒鞋紫竹筇。几度夜深延衲语。世情何似道情浓。

　　赠古云印庵主

紫竹心空道已南。一枝秀出绿萝庵。敲残夜雨风生壑。埽尽晴云月到潭。小铫且将千涧煮。高名未许万峰函。翻思长者当年事。羊鹿牛车谩设三。

　　凌霄崖怀遍融老宿

峭壁层层近斗旁。参差怪石自成房。卖柴客去苔华老。挥尘人来贝叶香。径窄有阶容上下。台空无地寄兴亡。禅家况是超今古。日日门开对汉王。

　　再游龙云寺(乃岩头奯禅师说法处)

午夜寥寥霜磬清。冰轮偏向客窗明。云收古殿龙常现。风鼓寒林鸟不惊。竹榻已空尘劫梦。地炉犹话旧时盟。也知奯老原无恙。此际何妨一再行。

　　纪梦

腊月莲华梦里开。红光遥映碧楼台。已无绿叶擎云盖。剩有青茎傲雪堆。十四朵分元并带。二三友玩不同裁。醒来独自摩挲眼。犹觉香风枕畔回。

　　赠竹庵法师

讲罢楞严入翠微。茅庵深自掩双扉。一声竹断香严梦。数点星寒鹫岭机。木落遥天山正瘦。草枯平地石偏肥。　毵玉尘高县壁。且看红炉白雪飞。

　　礼东林远法师塔

圣哲不再生。淼淼思陈迹。步出虎溪西。余波吞落日。西阿霜雪林。斜枝徒郁密。荔塔尚巍然。高踪何处沕。荒院四壁圮。龛灯久如桼。古路覆苔藓。砌草枯还茁。吾惭少苾刍。师堂颇堪骘。理策上空阶。荆莽胡能窒。合爪向堵波。歔欷三拜毕。徐徐读谢碑。孤标见行实。维昔晋室衰。贤明多隐逸。或谢三诏书。或辞五斗秫。或落知解坑。或为文字桎。师自雁门来。乘时乃一出。结社匡北村。黑白十有七。莲漏六时声。声声同一佛。匪不欲谈禅。良由机未一。循循善诱之。久乃堪入室。一心苟不乱。成佛亦何必。启兹净土门。师实为之帅。师归门径荒。莲池春水溢。纭纭异见辈。巴歌和啾唧。唯师独不然。文必称于质。著书盈万言。厥论高且轶。论高尚可寻。旨深卒难悉。遥瞻掷笔峰。云端尚崒嵂。末世行解违。空言世所黜。师操逾冰檗。束身犹以律。宁殒梦幻躯。不饮伤生蜜。优昙华既摧。满地生蓬筚。徘徊不忍归。临风多惕怵。安得若而人。为师重继述。

　　黄给谏命含辉长老请住东林即韵辞之

忘形为法岂微缘。扶病冲风草店眠。破晓入云招野衲。乘时住院继先贤。莲华社冷凭君续。柏子禅高敢自专。为我寄声林下客。祖灯须是大家传。

　　再游西林寺

鳞鳞万瓦古精蓝。几度凭轩忆永昙。机谢每来双虎侍。道高尝却众僧参。烟霞有意萦香谷。风雨无端妒塔龛。犹喜波离真子在。闲提金锡振匡南。

　　偕　庵访别峰法师不值

共友还寻友。深深下草坡。林空枯叶尽。树老活藤多。出谷云将雨。环溪水欲波。到庵唯默坐。闲却几如何。

　　怀青阁

杰阁新营古寺西。登临便觉万峰低。鹰披青入寒更梦。人破晓开浩劫迷。直裰有光韬慧日。皮鞋无底出桐溪。而今不和新丰曲。格外家风赤手提。

　　过东林和本师和尚壁间韵(二首)

四句伽陀一味禅。知音不遇也徒然。当时若得师垂手。法席应超晋宋前。

不谈净土不谈禅。白社风流已寂然。十八高人相对坐。忍看秋色满庭前。

　　五老峰

不学陶潜隐。云端共出头。插霄分五位。阅世几千秋。石露崚嶒骨。天开绀碧眸。群峰虽雪顶。犹是子孙俦。

　　五乳寺(二首)

五乳峰头礼昔贤。行行正值菊华天。憨公已作卢公伴。折脚铛留待孰煎。

行解深深已入微。全身不坏示真机。塔中莫谓无言说。万象森罗听指挥。

　　别　庵禅友归西山

已尽登临兴。还思返故岑。浪游非有意。卜筑本无心。霜重苍苔冷。风高古木森。随身一杖在。信步出云林。

　　游云居次日大雪

万仞欧峰挂夕阳。岁寒犹见柏苍苍。禅房仿佛摩星斗。祖道依稀忆宋唐。云出寺前山转秀。月临湖上水生光。我来尚未闲挥麈。何事天华落满廊。

　　挽颛愚大师(二首)

伞居常闭户。语默悉圆通。但愿精三学。无心继五宗。石城华正萎。欧阜月当空。恨我生迟暮。区区仰德风。世外全高节。寰中独让师。王侯曾莫致。名利岂能移。一旦津梁歇。千峰猿鸟悲。未谙筹室里。几个是亲儿。

　　云居除夕

浮生皆逆旅。何处是家乡。眉底客尘尽。胸中世念忘。灯摇残岁影。风递古梅香。坐久推窗看。春光已上堂。

　　仰天窝示众禅者(四首)

春日熙熙春气和。扶筇携友上天窝。白云何事多偷懒。不肯随风下绿萝。

为僧最好是居山。山色溪光镇日间。欲得不遭闲境惑。直须亲透赵州关。

祖师心印没囊藏。日夕舒光照草堂。心境未能融得尽。不妨策杖走诸方。

石牌茆屋万峰巅。夜夜疏星壁上悬。老衲焚香相对语。不知身在率阤天。

　　瑶田寺

幂　松烟村路东。寒钟十里逐溪风。牧童几度歌声滑。尽入无生曲调中。

　　城崖山

百尺崖头地一拳。刹竿高竖指青天。孤云片片来投宿。伸脚同参自在禅。

　　酬慧习耆旧

迦陵久已不闻音。犬马群喧古殿心。钟鼓难侵存碧汉。杉松易老剩空林。寰中弘道全凭愿。格外知音岂在琴。但可堂堂扶白法。那能眷眷惜黄金。百年雀角穿禅室。一旦狐踪远翠岑。霜华景里莲华吐。瀑水声中云水临。大功既就传无际。慧焰常明照不阴。顾我酸寒惭继席。倚筇崖畔骨毛森。

　　即韵酬雪堂熊少宰过访

宝殿夜来书积雪。密机密谶神先裂。笑看师象集云端。立听疏钟敲夜月。头颅虽别愿还同。雪上重新古梵宫。谁谓毗耶消息断。明明匝地起清风。

　　怀干岸熊广文

络纬初鸣万树秋。井边梧叶下枝头。火云焰冷金风动。素月凉生玉露流。岩桂香浮人梦觉。田鼋声闹客情休。遥知方外熊司马。迷悟双关一笔勾。

　　即韵酬士业陈司理

松菊频栽三径中。纷纷香气远浮空。器堪宰相心慵应。道可传灯志愈工。瘦柏傲霜枝自老。修筠敲雨节偏雄。雁行未许柴桑并。白蕅华开优钵丛。

　　即韵答谷旸笪明府

莲华社内久潜神。知是多生有正因。指点群迷官即佛。廓清四相幻全真。烟霞已傍林泉老。草木忻逢雨露新。法运也随天运转。匡扶还藉解空人。

　　翠岩寺即景(十二首)

　　释迦峰

星星蠃髻耸危峦。鹫岭西峰不异观。谁谓法王无面目。峨峨千古露云端。

　　迦叶峰

粪埽　毵发不删。多年鸡足自偷闲。者回突出孤峰顶。一度华开一破颜。

　　钵盂峰

双溪捧出钵多罗。数树松华蘸碧波。我亦欲传真种骨。不知谁解说伽陀。

　　达摩峰

葱岭无端诳俗人。几时藏得祖师身。青峰万古摩霄汉。举眼看来更逼真。

　　无云岭

云影枮来山更峻。月华高处路犹迷。芒鞋踢得虚空破。无限风光在岭西。

　　钟鼓石

巨石双双挂半空。横如法鼓竖如钟。知音岂在频敲击。自有希声达九重。

　　磬石

顽石何因远近闻。祇缘清韵自超群。随敲随应无高下。几度和风奏夕昏。

　　迎笑堂

金师生得主麒麟。一笑相迎眼倍亲。十笏洪炉犹未冷。不知谁是爆箍人。

　　拍洪楼

西阁崔嵬欲接天。轩窗面面七星县。洪崖纵有神仙术。应立禅家次一肩。

　　妙高台

石摩日月树摩星。下视群峰数点青。身在其中谁觉峻。悠然如步梵王庭。

　　洪崖桥

双溪汇处浪华飞。谁共浮槎接翠微。宝所不遥须进步。莫迷烟柳竟忘归。

　　雷护橘

果熟霜林红欲然。谁家儿女不垂涎。迅雷岂是多偏护。要使偷心当下捐。

　　蟠龙寺

松竹萧疏曲径成。烟笼绀殿碧苔生。世殊莫睹高人塔。碑断犹存见性名。鱼跃浅塘华正发。鸟归深树月初晴。晨钟暮鼓浑无恙。谁续当年说法声。

　　登香城寺古基

宝地谈空日。焉知我不闻。化移烟草合。锡振雨华芬。荒砌寒笼月。高台冷衬云。顺瑛何处是。相笑对斜昏。

　　即韵酬晦山禅友

万指丛中我最凡。自甘沙铫煮寒岩。岂期爝火辉名刹。却出烟岚种小杉。壁峭四时温有雪。囊空几度冻无衫。隔村高衲能同调。寄得新诗贮满函。

　　送无住归石屋

孤峰顶上石为庵。归去应须着实参。佛到且从门外立。客来休杂世间谈。烟霞缈缈堪成侣。松竹森森尽指南。彻见旧时人面目。果然非女亦非男。

　　示独尊上座

千重百匝亦何妨。舒卷从来别有长。但得脚跟红线断。不须歧路泣亡羊。

　　赠山翁和尚住青州大觉

杰出庚峰是老兄。令行吴越独峥嵘。五迁名刹轰涂毒。再握长竿钓巨鲸。东鲁伫看迎活佛。西江遥听播芳声。须知华雨缤纷处。端为宗门集大成。

　　即韵答天童奇和尚

鄮峰一语破重关。道誉先流寰海间。霜鬓老兄原不老。灰心间弟爱偷闲。松培万树林添翠。鳞跃双池水欲斑。闽蜀也知声调合。同风何似更同山。

　　寄己任禅师

人境俱忘后。泥牛吼碧潭。灯传深洞火。华拥绿萝龛。闽蜀风非别。洪筠月自含。翻思烟水日。无夕不同参。

　　咏笋寄观首座

高节深薶未出头。和沙和石漫为俦。养成一色夌霄翠。撼月摇风振未流。

　　送玉浪上座南询

篱菊香飘细指南。孤帆偏爱向遥参。吴山越水休淹滞。一箭须穿五十三。

　　示继昙瑞侍者

细细一毫头。明明无量义。一蹋便知归。已自落第二。那堪费盐酱。捏回野鸭鼻。那堪吹布毛。父子相钝置。翠岩虽有言。无说亦无示。早晚侍巾瓶。莫负参方志。一拳拳透祖师关。昙华继现千林瑞。

　　送十虚禅人归武夷

武夷有峰三十六。拔地夌霄如削玉。之子离尘家此中。老树苍藤几回绿。六六峰前九曲泉。泉中一叶可蹁跹。龙吟虎啸深如许。玉女金钗高插天。我生半生湖海外。家里名山曾未会。子当先为卜岩房。待我归来伸脚睡。睡起夷茶三四杯。笑看藤华落又开。不是侬有乡情在。从来鸟倦亦知回。

　　即韵送藏西堂之闽

杖底夌云气。飘飘过别区。诗文囊佛钵。日月贮仙壶。颁白犹行脚。毋欺是范模。草芳千嶂碧。风动七闽孤。剑水浮舟楫。重城放仆姑。但能舒片志。何在叠双趺。见翳争黧牯。疑销葬野狐。忘机情易竭。囿理蔓难图。路险鞋频断。峰高策自扶。碧溪啼白鸟。绿树绕青蚨。崿崿关如透。茫茫海亦枯。杀生生始活。棒佛佛方符。飏下荆山璧。宁贪赤水珠。不迷原不悟。谁▆▆谁愚。吾里君游日。君乡吾化孚。秋风望归笠。相▆解愁胡。

　　示无尘道者

大道幽旷。唯证乃知。鹙子莫测。岂涉言思。言思路绝。无说而说。是以宗门。棒棒见血。英灵道者。直下承当。竹翠松青。了无覆藏。见闻不隔。根尘匪迫。银汉鹤高。芦华月白。出死入生。雨施云行。不作圣解。肯落凡情。凡情不住。常光独露。朵朵芙蕖。火中正吐。

　　赠智闲禅友(并序)

　　智闲敏公与予同侍天童先师于祁御史园中。予拟至西江结茅。呈偈以别。先师掷偈。怒骂不已。予竟力辞。先师随后追至梅墅坚留。予已登舟去矣。公独侍先师天年后。始诛茅别峰。噫。予事师之不及敏公多矣。昨承访翠岩。复述其事。予为凄然涕下。因次韵以赠。并怀先师。

御史园中猊座前。别来月色几回鲜。十年友越千峰至。万里云将一步还。白发共嗟明镜里。乌藤谁契峻机先。翻思老汉婆心切。泪滴溪头颗颗圆。

　　示春侍者

祖祖相传传此心。此心不属去来今。了知心法传无际。春到人间万木森。

　　示同山后堂

明暗双彰杀活机。等闲拈出绝思议。主宾分处如相悉。烈焰炉中白浪飞。

　　寿玉庵老宿(十首)

　　玉庵承公今腊八旬。予适有闽峤之行。乃用岛诗一僧年八十。世事未尝闻为韵。作偈十首。预为之寿。

雪岭梦回时。汀州绂麟日。德腊两俱高。西峰推第一。尘劳海正出。栖凤岭先登。不醉曹山酒。居然一圣僧。泉洗池边月。华开石上莲。片云横古寺。憨卧竟忘年。面门　固多。耳目犹聪察。偶尔阅残经。双眸如二八。闲步别峰巅。驱乌趁不及。如此老成精。何啻百二十。殊寺不殊僧。同乡不同艺。君独闲一生。我惭忙半世。壶中天自宽。谁云耋将至。闲坐困即眠。此外复何事。昼夜一百八。妙机超情谓。不知韩相公。睡眼曾开未。君且不思乡。予心岂弗忘。奈何缘未了。乡水又重尝。生即无生句。丛林已猒闻。为君翻别调。孤雁破寒云。

　　示两序十首(并序)

　　母难日。两序设供。请升座祝寿。予不诺。因垂问曰。棒下无生忍。临机不见师。既是不见师。更祝甚么寿。一僧曰。知恩方解报恩。予曰。也是顺水之波。僧曰。老老大大。面皮厚多少。便出。予因命众颂棒下无生意旨。复以二句为韵。作偈十首示之。

予初入天童。尝疑此一棒。谁信活骷髅。顿见光明藏。

惭愧老顽皮。知打几百下。击出夜光珠。举世难酬价。

人道常州有。我道常州无。有无俱踢脱。寿量等毗卢。

霜叶此时坠。沤华此日生。虚生三十九。一事总无成。

我生最轗轲。百苦曾备忍。不陟太白峰。驴年苦未尽。

水云不相约。纷纷自远临。翠岩无法说。意路谩思寻。

语言文字外。别有活人机。不是凤凰子。九霄未易飞。

诸方尽相肯。自家还肯不。偷心如未休。醍醐反成毒。

临济正法眼。瞎驴独亲见。肉骨已双还。突出那吒面。

具得杀佛手。堪与佛为师。逆水能兴浪。始称师子儿。

　　示行耀齐文学

一点灵光耀古今。莫将知见别追寻。行超颜闵犹归渐。学迈韩欧未足钦。有念尽为颠倒念。无心方契本来心。溪声山色分明在。好继东坡悟后吟。

　　示普副寺

梦入精蓝境亦奇。掀翻钵袋复何辞。钁头虽钝能无倦。囊底常空似不知。青菜叶呈真实相。破伽黎示古风规。会须记取当年梦。莫负苍苍两道眉。

　　四旬初度

露滴芙蓉四十秋。电光石火一旋眸。道惭北济波澜阔。锡卓西江岁月流。红叶易摇霜后树。白苹难翳雪中舟。五湖共竖三千指。谁是金鳌上直钩。

　　雪中领众斫柴(十首)

　　磨刀

欲取深山雪里柴。刀儿须是快如　。门前有片青青石。莫惜三回两度揩。

　　着屦

红鞋毡袜尚嫌单。芒屦如何御得寒。欲陟断崖千仞雪。直须紧捎莫辞难。

　　呼伴

谁闻行苦不攒眉。况是冰华满树时。伴我入林无难色。许伊堪继獦獠儿。

　　入山

极目青山尽白头。单刀直入展双眸。试看何处堪垂手。莫使冲寒恣浪游。

　　选柴

参差散木自宜删。留得杉松覆碧山。谩谓柴头情识在。从来杀活有攸关。

　　剪棘

周遭荆棘贵先除。免使牵连碍短袪。任是葛藤长百尺。一刀剪尽更无余。

　　斫断

柴桩多是冻成堆。凝结层层拨不开。尽力一挥方倒断。空山依旧碧崔嵬。

　　束起

斫得艰难束更难。拦腰束起勿令宽。两头轻重须无异。始可全提下翠峦。

　　捶归

玉树琼华满担挑。归来何啻一冬烧。饱柴饱水浑无尽。香积从兹破寂寥。

　　放下

万苦千辛得到家。从今放下足生涯。洗将双脚炉边坐。遮莫长空坠六华。

　　再住翠岩

声钟极力辞。岂敢负相知。进退非无故。行藏各有思。月高乡梦远。岁久道心疲。去去又留住。偷闲在几时。

　　拟渔父辞十首(并序)

　　甲午夏。予与诸子辑元明以来诸老语要入续灯录。因念从上尊宿无不从克苦真参。大誓奋发中得来。盖誓不大。志不苦则中道而废惰矣。安能透顶透底。彻证彻悟哉。乃摘其参证行由历历可稽者作渔父辞十首。命曰宗门标格。以示诸子。客曰。法无定相。岂可拘格则乎。隔江横趋一蹋便彻。又何尝费许多盐酱来。若以死法绳人。则西来大意翻成涂辙矣。焉得为圆顿教耶。予曰。噫。子所学者近代之禅也。寸香未了。心识纷纭。片语合头。便为省发。一期之间称悟道者数十。欺天欤。欺人欤。予恐圆顿教门将如冷灰矣。今子徒知水潦高亭之得处瞥脱。而不知其苦心研究。非特一生两生千百生而已耳。予试问子。马驹一蹋。是死法耶。活法耶。客沉吟。予连棒趁出。

　　天目高峰妙禅师

北涧塔头才问讯。何事乌藤连打趁。轰雷掣电未为迅。门千仞。垂手相牵不肯进。者汉眉毛都落尽。见闻梦想何须摈。五载骷髅薶铁榇。枕儿震。一声扑碎空王印。

　　天目断崖义禅师

六华散处山河殒。客梦初醒松露泯。死关辣手谁堪忍。全身陨。伎窘悬崖心未窘。七日不证誓自尽。朝忘饮啄夕忘寝。南北东西原绝眹。豁然省。石中迸出摩空笋。

　　灵云铁牛定禅师

截取头做舀屎杓。片语堪为灵验药。任他百病一时作。忘惊愕。更不迢迢寻扁鹊。励精提起本参着。目睫不交双泪落。蓦然摆断黄金索。乾坤廓。旷劫沉痾从此削。

　　金陵碧峰金禅师

五谷胡为誓不食。疑团郁郁填胸臆。柏叶松针且延息。自鞭逼。眉山万仞曾亲陟。伐木丁丁声太直。呼起法身赤吉力。汗如雨澍欢无极。水莫淢。定中消息谁能测。

　　妙果竺源盛禅师

大地平沉无一物。谁是人兮谁是佛。参天荆棘从兹刜。非仿佛。全体顿现何潜沕。无间虽深不足恤。苦是袈裟下身失。弘誓不坚焉得出。须委悉。莫待临婚治瘿疾。

　　天真毒峰善禅师

阿鼻永坠谁欣愿。愿深志苦行方健。名利牵人蔓复蔓。殷勤劝。休把光阴弃分寸。声色头边原不溷。金钟未动鼓先喷。大梦未醒犹困顿。正闷闷。一捶敲断千生恨。

　　护国无用全禅师

古来克苦真参者。宁可无言不乱泻。虚头伎俩俱消也。居丛社。孜孜日夜如聋哑。一拶当机同大冶。睡不安兮食不下。虚空粉碎方潇洒。无可把。倒趁泥牛骑木马。

　　香严古溪澄禅师

大器从来不自肯。已越凡流千万等。譬似登山须到顶。孤迥迥。丹霄独步谁能并。赵关未破徒咨鼎。从前解路皆酩酊。奋然一拶头如刭。梦初醒。团团皓月当空炯。

　　寿昌无明经禅师

寰中久寂新丰曲。野干啾啾空踯躅。西江再诞古西竺。超流俗。断弦喜见鸾胶续。日里开田夜灯录。一座好山千载毒。默默提撕自催促。蓦然触。石边飞出辽天鹄。

　　天童密云悟禅师

积薪触发生前事。恩爱牢关一时弃。晓夕咨参求指示。惟骂詈。那知句句吹毛利。情与无情原不二。翳根未拔空华坠。铜棺顶上回头视。焕然地。謦欬无非西祖意。

　　怀笑岩和尚四首(有序)

　　笑岩祖翁以万历辛巳春化去。塔于燕之西城。罗公大参铭之甚详。先师住金粟时。已将南北集并铭梓行于世。天下学者家谕户晓。顷有蜀僧谓寻之十二年而不得。海内实无一人知之。乃作四诗以纪其事。庶后之称子孙者知其祖翁尚在。噫。妄诞之谈。何异井蛙醯鸡耶。因即韵以志感。

从来大隐不居山。柳巷何妨露一斑。霹雳舌藏人莫委。嵯峨门启孰能攀。萧萧烟笠传南远。落落浮屠镇北闲。今古西城城上月。盲龟咄咄泪潺潺。

残碑几度绣莓苔。古塔依前郭外隈。蒿长砌边枯又活。鹤巢鑯上去还回。一灯有焰东西续。八面无门昼夜开。十二年中寻觅者。未曾亲见谩疑猜。

小小庵居矮矮楣。谁知正与道相宜。生来不解图虚誉。死去何须立峻碑。一火活焚真父母。百年遥诞好孙儿。琉璃殿上风光在。门外游人那得知。

团团无缝亦无方。合爪趋前已面墙。潭北湘南金玉国。锹头钁底利罗场。断砖纵可修残穴。片石徒劳补上苍。寄语野盘途路客。祖师不在帝城旁。

　　焚万松评唱

公案若依评唱会。祖师焉用特西来。而今一火都焚却。免使儿孙口乱开。

　　古雪哲禅师语录卷十八
嘉兴大藏经　古雪哲禅师语录


　　古雪哲禅师语录卷十九

　　嗣法门人传我等编

　　偈三

　　即韵答鹤台熊铨部

北窗高卧独知微。敝衲曾胜玉带围。华满园林浑不恋。鸥闲湖岸竟忘机。青青五柳今犹在。落落双苏世所稀。峰顶鼓钟声未寂。隔江招手幸无违。

　　谢函三萧宪副送额

宝域重开已六秋。文星时映碧溪头。霜随玉辇飞寒谷。月逐银钩上翠楼。一带乍留千古颂。四言雄镇万峰幽。仁风自此披泉石。钟鼓讴歌并未休。

　　次山谷韵答熊少宰

自顾一身轻。任此天下重。掌握有枢机。纵横皆妙用。为我竖法幢。几载切寐梦。一旦获楩楠。可梁亦可栋。因知雪中书。奇谶今始中。谁云泉石幽。不与廊庙共。试看补衮手。摘取昙华供。我有没弦琴。迟君同抚弄。

　　酬黄山恒证禅师

六六峰谈最上禅。奇松怪石总三玄。一枝秀出新安迥。四面光浮古殿穿。云海倒倾机未活。桂轮全落见初圆。知君已得先师意。千里何尝有二天。

　　挽林野和尚

汾社六兄弟。唯君最逸群。君先鸣海峤。我独卧江云。柏老苍枝折。霜寒红叶分。玲珑末后句。千里孰亲闻。

　　挽箬庵和尚(二首)

长空为座水为琴。廿载频宣石磬音。两浙忽沉天际月。千峰猿鸟亦伤心。

先师金锡下西湖。曾见吾兄捋虎须。往事不堪嗟逝水。克家喜有凤麟徒。

　　寄夜日杲书记

梨华两度笑春风。客路迢迢穷未穷。好把善财参遍旬。归来说与曼殊翁。

　　即韵酬澹庵庄内翰过访(二首)

拨草遥寻世外师。翠微推倒更由谁。祖关未透沉空有。玄旨才明越即离。几树丹枫霜月里。一声牧笛朔风时。袖中无数如椽笔。佳景何妨次第题。

剪尽人间烂葛藤。翛然尘外俨如僧。木天署已传心学。金粟堂期续祖灯。声色见闻同水月。盐梅舟楫亦宗乘。芒鞋头戴知音者。斩却狸奴似不曾。

　　灯华

不借东君力。通红夜夜间。一心唯向上。数朵绝纤埃。蜂蝶飞难近。冰霜冻莫摧。昏衢曾照彻。续焰待谁来。

　　赠天鼓震侄禅师

五老殷勤留不住。冲炎特特到西山。行藏已自超侪辈。真赝何烦更照颜。桂萼渐敷秋色里。雁行遥唳水声间。报恩定有惊人句。一棹姑苏勿更还。

　　赠古眉山侄禅师

万仞峰头自活薶。世心冷落久如灰。雪迷樵迳人难到。云锁萝扉昼不开。夜静但闻鸣瓦缶。春深未见响晴雷。应思南涧当年嘱。曳杖乘时破碧苔。

　　南昌槐李寺升座

不惧弥空雪。轩车自远迎。地幽新插草。寺古旧知名。春色凝槐李。湖光映塔城。回机如透彻。法法演无生。

　　宜川石巩寺升座

春风为箭月为弓。几度穿云射碧空。猿鸟谩惊神臂远。象龙应识祖机雄。巩从峭处苍烟断。石向虚中活路通。扶杖却惭登猊座。千年公案话无穷。

　　临川南源寺升座

古涧源深处。涛声杂鼓钟。峰迎天外锡。潭育法中龙。慕▆惭先哲。引宗愧短筇。再来如有约。春到草茸茸。

　　旴江景云寺

两姑如画峙西南。遥对空王默默参。玉尘竖来成第二。璃杯未举见前三。池深虾蟹眠初稳。春暖鸥凫翥亦堪。信宿却烦开丈室。闲谈谁信是玄谈。

　　旴江资福寺

吾道原无诤。波旬影射空。嵯峨瞻玉殿。寂寞忆金峰。关密人难度。年深草自封。聊将摩诘默。为子会殊宗。

　　宿萧君殿

水中月影树头云。印现无心合又分。日暮不须投古寺。焚香下榻有萧君。

　　杉关道中

敌楼无户塞无墙。络绎寅昏有巨商。闽峤月同章水月。诸方何苦话关防。

　　石峡闻警

骤雨狂风报绿林。谁知尽起自家心。欲令万户常安枕。斩取心头杀盗淫。

　　杭川华严堂

鹤影云踪廿六年。今朝始饮故乡泉。杂华已沐如膏雨。一瓣谁先绽晓烟。

　　龙兴寺

兰若将圮尽。犹存一个僧。雨多侵佛顶。星朗代禅灯。萧笠谁重覆。香台我独登。杭川春正好。休负古龙兴。

　　龙吟寺

三条瀑布遥空落。一曲深潭浸碧天。夜静龙吟歌梵呗。应知此地即祇园。

　　开放生池(十首)

　　白众

千指同商茗一杯。碧池特地为谁开。杀机断尽生机活。今古无烦问劫灰。

　　问石

粗粗细细石虽多。何处林峦易出坡。尽道东冈归路迩。宜舁宜载亦宜拖。

　　修路

峰头樵迳曲弯弯。巨石如何运得还。斫尽树根删尽棘。从教蓦直到家山。

　　运归

木船撑出碧峰尖。老大如磐亦可兼。莫谓下坡先放意。缆头牢捉始安恬。

　　命匠

石头须是善安排。锻炼无劳倩女娲。应手得心称大匠。谁知不在吉阳街。

　　下桩

水浸无伤是石头。缘何彻底用松楸。须知合抱偏多力。一橛长桩百不愁。

　　筑堤

石一层兮土一层。层层高筑似崚嶒。逐膻细蚁无容穴。千古如山更不崩。

　　掘土

顽泥难掘更难倾。黏着如胶不易平。锄到月沉犹未歇。大家烧竹照深更。

　　引泉

不须别涧引寒泉。锄得深时水自涓。门外一泓常湛湛。锦鳞从此见尧天。

　　植柳

万物荣枯各有时。柴桑门外独垂垂。秋风黄叶萧疏下。堤畔新栽三五枝。

　　吊黄岩受业师

白侵双树后。陵谷几回迁。旧隐丛新竹。空林锁暮烟。法言犹在耳。宝月映何天。翻忆古灵事。伤心泪满川。

　　礼碧天和尚塔

一林红叶醉秋霜。祖塔凌空愈有光。须信本来无缝罅。不烦特地问南阳。

　　悼明吾黄居士

千里迎予意最浓。黄华白发间秋风。归来岩上华仍发。不见当年白发翁。

　　悼若俊黄文学

干城梵苑经三世。召我洪都历五秋。谁意法雷初震地。文星先坠百华楼。

　　黄岩即景(十首)

　　紫云峰

万仞碧崔嵬。紫云复如盖。岂啻一枝横。法雨已滂沛。

　　木毬峰

团圞在峰尖。四海同珍重。除却曾家郎。是谁解拈用。

　　碧天湖

湖碧天亦碧。天高湖更高。源头如自委。遍界鼓洪涛。

　　放生池

十千天上客。知恩谢流水。解兴同体悲。天华来未已。

　　解脱树

生长祇园东。皮肤常脱落。叶叶与枝枝。尽是悭贪药。

　　午时莲

果日丽中天。芙蕖香正吐。开合自有时。烂泥岂能污。

　　贯华阁

高阁倚云端。是我脱白处。试问贯华人。笑声何处去。

　　一味堂

殷勤祀二仙。何如参一味。棒下自知归。满室芝兰气。

　　龙门桥

桃华浪泼天。烧尾知几几。至今桥上春。岁岁催蛇虺。

　　金钗关

水泄不通处。金钗一放行。未透此关者。徒闻雪浪声

　　怀王东里御史

玄关亲拶透。白简亦慵拈。漳水今何似。烽烟几度炎。榕声犹飒飒。岳势尚鑯鑯。受得先师衲。红尘应不黏。

　　五谷岩

重游映雪地。万籁奏洪钟。吊古频挥泪。伤心祇筑胸。华开经几度。叶落又阴浓。谁谓寒岩里。新闻济上宗。

　　与振先居士话旧

我昔弃尘氛。片云出幽谷。道情高且深。岂知有骨肉。孤身万里游。参遍名尊宿。何期绍祖灯。出辞成语录。皓首归故乡。乾坤几反覆。犹喜麦秀中。再见吾家叔。屈指廿六秋。流光何太速。握手话平生。泪珠倾几斛。谁谓尚义堂。书声成断续。定有凤麟儿。倔起光吾族。人生一梦耳。隆替何足恤。所贵道眼明。不为梦境束。发短固非僧。须长岂是俗。觑透未生前。清光常溢目。

　　吊国聘弟

最是伤心处。同胞祇二人。发须予早断。骸骨汝先窀。已觉彭殇梦。谁将祠[示(合/(ㄇ@(〡〡)))]陈。鹡鸰原上雨。点点泪痕新。

　　谢愚谷继昙若沤众禅者助祭

尔我而今是佛儿。应知慧命若悬丝。当阳见得亲亲面。始可还乡展孝思。

　　辞来云禅师请法

惯同石女话三玄。病后俱忘五味禅。何意秋风正萧索。一天春色上岩巅。

　　辞仰山专使

仰山古精蓝。胜概甲两府。樵川与潭阳。不过数百武。友公来豫章。堂堂一代祖。师号降九重。佛日光寰宇。阒然三百秋。宗风竟埽土。绀殿长青苔。道俗不忍睹。邻封七苾刍。请我声法鼓。正值伏暑天。畏日如畏虎。何当枉高驾。夹脊汗如雨。惭愧老病夫。不足追前古。

　　辞翠岩专使(二首)

屈曲松枝已向东。从今好作住山翁。才疏应世偏多舛。识陋交人惯不通。石室有床堪寄梦。藤条无力懒敲空。情高最是西江月。千里遥遥到谷中。

百亿阎浮露一丸。谁能留作久长看。片云出岫情无著。倦鸟归巢兴已阑。黄独既移薶粪火。征书何事上层峦。休将千尺崖边寺。劳我双眉日夜攒。

　　示石堂陈孝廉

弘释弘儒是玮琦。榴华多发向南枝。庙廊未布如膏雨。忉利先寻话月师。恩大君亲图必报。道存性命贵无为。池蛙聒聒薰风里。撞破乾坤更有谁。

　　高阳凤山寺(二首)

芳联奕叶是南禅。法窟幽深岂浪传。路隔吾乡才咫尺。僧能合户可容千。猿因无锁攀危树。鸥为忘机入暮烟。惭愧宝公曾啖鸽。儿孙今古学风颠。

丧尽偷心始契禅。心空正好续单传。果能实实行分寸。岂在叨叨语万千。豹背久披苍岭雾。凤毛应拂碧池烟。柳条已朿东风骨。莫遣春来又放颠。

　　过报国访天怡禅师

青杉四面郁童童。何代嵯峨辟梵宫。仙谷唤云迷宿鸟。杜溪将水送潜龙。炎氛尽处清凉至。皓魄升时暗相空。坐对知音追往事。万千惆怅付薰风。

　　答瞻百鸣九众文学(二首)

十里迎将鼓乐扬。彩旗蔽日太辉煌。自惭陋质非生佛。何事氤氲满路香。

须发虽遗道不遗。道存儒释总堪师。锦标翌日如亲夺。记取榴华烂熳时。

　　示维远李文学(二首)

在家欲问做工夫。不必疑他狗子无。但得世情生铁冷。自然与道密相符。

七岁罗睺千丈藤。雪山虽近岂能登。试看万乘俱捐者。宠辱浑忘百念冰。

　　怀古冲李太宰

何故前身一道人。再来便现宰官身。须知悲愿原无尽。五叶华开万古春。

　　酬李又蓁众文学(五首)

细乐铿锵特特招。辇舆薄暮到山椒。寒松瘦石凄其甚。一旦春风破寂寥。

燕水沉沉冢宰衙。铨衡圣代玉无瑕。道人本自超尘累。镜里何妨一现华。

行业文才盖一乡。满庭多士尽琳琅。楼边茂草何须慨。试看秋风桂子香。

户外嵬峨拥翠屏。朝朝说法有谁听。瓶鹅呼出金鱼带。万里扶摇起北溟。

新斑两序立丛林。玉树森森远近钦。他日股肱天子室。须知不异此时心。

　　葺天历庵(二首)

流水溪桥尚宛然。不知金锡去何天。佛头再整萧公笠。金鸭应浮卍字烟。

庵离天历一牛鸣。童稚时闻念佛声。割爱为僧今老大。始知活佛亦虚名。

　　普济岩

万仞崖头话祖关。溪声日夕响潺潺。已丛古木填深壑。应剪余枝迓远山。老屋数椽仍未老。闲僧何岁得清闲。但将身世同云鹤。普济人间信不艰。

　　雪峰庵

云收万壑雨初霁。无数奇峰呈远翠。策杖探奇过别峰。割耳茅深如剑利。茅深路僻杉松老。绿树乱莺啼未了。疑是桃源古洞天。一声金磬千林杳。林间何代佛来庵。庵里庞眉七十三。馥馥香烟迎道左。活似空生下碧岩。到来却问空生话。何事小庵名独大。空生相对默无言。不觉西峰日又夜。缅想吾乡老雪峰。声光籍籍怒雷轰。莫问茎茅曾插未。杖藜到处是禅丛。五湖今古仰芳躅。尽道嵯峨唯象骨。谁识高阳有雪峰。不辊木毬惟种谷。种谷栽田也不差。琛公白璧本无瑕。若非九到三参后。未免狂心乱似麻。

　　示行璧行　两文学(二首)

儒师孔孟释瞿昙。万论千经共指南。言行但能同白璧。不须遥向百城参。

根本如何得不迷。直须悟彻未生时。夜深烧佛眉须落。祇恐颜曾亦弗知。

　　答谢龙光文学(二首)

拟议固非妙。无思未入玄。豁开情理障。便是士夫禅。霆震知龙跃。灯明任客传。庞公忻再睹。父子上峰巅。名场招不去。拉友探三玄。香浣盆中佛。荷翻水面禅。已闻无说说。应达不传传。何意东林社。新移向此巅。

　　与余尼生屹云两文学话旧(二首)

雕梁画栋已成尘。犹喜还乡见故人。记得芸窗同舞勺。那堪霜鬓又新新。

君学儒兮我学禅。丈夫志气各冲天。谁知儒释元无二。一念回机道自圆。

　　元度谢孝廉美斯周别驾率众请法书此酬之(二首)

虎溪何似建溪深。荷叶莲华总被沈。格外宗风亲指出。群贤中幸有知音。

郭外寥寥秋气高。玄机试扣野方袍。须知雁塔题名日。独许英雄跨巨鳌。

　　示行善吴孝廉

元为万善长。可将亦可相。随处力行之。佛光生顶上。

　　赠飞乡谢文学

对奕且能平祸乱。谈禅灼可定邦家。东溪源远东山峻。应作尘中优钵华。

　　辞翠岩四请为渊阇黎作(十首)

偶因避地过龙沙。数笔青山便作家。谁谓有家偏有累。真人无位自无差。

和尚阇黎太斩新。亮公从此堕红尘。可怜洞浅难藏月。收取余光贮八闽。

明月湖边冒暑迎。海棠初发恰新晴。如今老大成枮木。八面春风吹不生。

不契萧梁已折芦。何妨依样画胡卢。石幢幸有田园在。戴月披星且种圃。

丛林何幸得萧曹。陇蜀重重望倍高。讵意石狮关更密。爪牙锋利付猿猱。

龟毛兔角本无根。杖拂谁知绝点痕。历遍恒沙何处觅。目连鹙子亦昏昏。

建州到后又汀州。赢得肮脏满肚愁。鸟道羊肠都蹋遍。岂知公案未尝酬。

如意何尝被贼偷。打开直袋任君搜。搜来搜去浑无物。笑杀山中老贼牛。

黄岩山下夺衣时。四品将军两度痴。何似钵盂摇不动。一机搴尽五方旗。

独脚蜘蛛夜渡江。自由句子信无双。十年又长通身脚。辜负圆翁血一腔。

　　佛顶即景(十首)

　　螺髻峰

拔起何巍巍。群峰皆末裔。白云荡清风。涌出青螺髻。

　　西来峰

我来破天荒。君来为何事。天外独昂头。共话祖师意。

　　罗汉洞

石室自虚通。应真频来此。不是事间游。同开新窣堵。

　　解空石

无情且解空。磊落云端立。扰扰尘中人。胡乃不如石。

　　雨华岩

壁立万仞处。坦然可叠膝。天华落未休。空生岂能识。

　　宝盖松

一盖独凌空。万松立其下。是谁亲手栽。临济钁头大。

　　石龟洋

半田独露身。洋底深藏六。卦兆太分明。孙膑卒难卜。

　　孕龙潭

澄澄不见底。知有老龙踞。黑雾勃然兴。儿孙从此去。

　　啸月台

石台近月边。夜阑常独步。长啸两三声。尽是惊人句。

　　望云亭

螺峰去紫云。一百二十里。亭上旷观时。不隔些些子。

　　谢陈学夔众乡绅(三首)

同声同气且同陈。知是灵山一会人。选佛选官无别意。大家垂手度迷津。

螺髻峰巅古道场。松寒石冷忆龟洋。千城喜有新庞在。秋晚犹闻桂子香。

爝火惭分太白灯。辉光祖域恨无能。十年海内三移座。继起还须万里鹏。

　　建普同塔(十首)

　　选山

寻将胜地创浮图。蹋遍层峦探有无。莫谓牛眠皆可用。也须子细问青鸟。

　　得地

无阴阳地最为灵。现在人前若个惺。今日杖头亲指出。免教南北更伶俜。

　　点穴

妙穴天然不可移。高低形势贵相宜。定南针上分休咎。毫发无差应在兹。

　　启圹

圹中不着臭皮鞋。掘得深时好活薶。土既烂然呈五色。百千舍利任安排。

　　凿石

平日硁硁颇有声。不因锤凿岂能成。拼将有缝同无缝。始信良工手眼精。

　　起窑

衰草寒烟翳古窑。陶师去后久寥寥。而今再发连天焰。炼得泥团片片牢。

　　合鑯

砖鳞鳞并石鳞鳞。耸出云端样斩新。绝顶一鑯今已合。不知谁见塔中人。

　　瘗骨

痛鞭勤礼总成空。憎爱双亡是普同。狭小一门亲拶入。髑髅无复暴荒丛。

　　植树

竹鞭能与塔为仇。纵使森森亦勿留。栽得一株无影树。直教千古荫神州。

　　创庵

塔前小构屋三间。细草才生即便删。删尽草根埽尽叶。雨华岩畔客初还。

　　示张益叟居士(十首)

寻山问水到东溪。绝顶登来万岫低。此地既堪为佛地。黄金自古贱如泥。

满头雪发倒　毵。为法殷勤请再三。送我登山休更去。山中要个活伽蓝。

钟鼓轰轰二十年。与谁共话祖师禅。信知时节难移易。白菊香飘九月天。

十丈珊瑚一铁锤。生前谁解觅便宜。还他须达能先觉。万古堪为长者师。

我亦身心懒似牛。项边犁耙久思休。可怜未了多生债。又被芒绳抴鼻头。

招提任重最难肩。焰续芳联赖后贤。欲得十方同选佛。佛门规训贵先传。

革尽东堂獘自除。十金难合古贤书。雪山瘦骨如柴橛。岂是王宫库藏虚。

七十七年精进幢。红尘堆里信无双。西江吸得干干净。谁谓翁翁不姓庞。

问君何处是真家。一语投机尽可夸。大地果然无寸土。不妨随处立生涯。

儿既贤兮孙又贤。芳垂奕叶自绵绵。不须更为儿孙计。好向蒲团息万缘。

　　又辞翠岩专使

千里闽山不易行。况当天际正飞霁。吴宫已绝洪崖梦。何事三回五度迎。

　　别周别驾洎众乡绅

送送又送送。情高山未崇。论心秋夜月。话别桂华风。浪发章江远。云行闽岭通。禅机如大彻。千里见群公。

　　即韵别简生传公两昆仲

归欤才叹罢。忽忽又三秋。梦挂夷山洞。形疲章水舟。不缘孤雁远。敢却二苏留。预订莲华漏。相将破积愁。

　　即韵别尔上梅生龙光众文学(三首)

定力难驱障。虚名胡足崇。葵倾虽向日。鹤野又随风。跪跪欲留住。行行似不通。木樨香再发。预订向明公。蔷薇开几度。山势自来崇。梅傲罗浮雪。莲披白社风。入砖胡足羡。一贯等闲通。谁谓枫宸远。重看梦谢公。儒释原同道。何妨两并崇。立残熊耳雪。笑拂舞雩风。巷陋人偏乐。兰幽香自通。悬知千里外。相忆有明公。

　　即韵别嗣启夏文学

书诗叠叠再三留。卫法风高岂易俦。梁枕固空尘界梦。芒鞋偏与脚为仇。钩头纶线何难卷。句里阳春未可酬。青嶂肯来贻玉带。拟将敝衲换轻裘。

　　即韵示峡阳骆应众文学

白社谁开峡水西。庭前古柏与天齐。鸿儒已自联镳入。凡鸟何烦对户题。钟为觉人声渐远。月因破暗影常低。芸窗信宿添新梦。梦到羊肠路亦夷。

　　别元熙文学

杰阁清辉尚俨然。白鸥秋水自相便。岂徒千里怀明德。共快西江皓月圆。

　　示幻庵上座

三界都卢一幻庵。谁分东北与西南。欲开界内人天眼。须是薶头自饱参。

　　舟次桃源洞口和陈体泉司马韵

洞口危桥锁乱流。好山无数迓扁舟。桃开四季华如醉。霜落千林树不秋。壁峭尚留司马韵。泉清疑自武陵浮。何年驻锡深源里。一把茅将万念休。

　　游定光寺

何年一杖到长汀。古佛依然长老形。赠以之中人不识。峨峨玉殿振金铃。

　　过隘岭

百折盘空岭路长。马蹄牛迹太忙忙。隘边万树松风发。又送寒云出故乡。

　　雪狮歌

千峰突兀。万境寂然。寒气萧疏。冻云缥缈。一出六出兮飘飘。三片两片兮皎皎。牧童樵子皆敛其衽兮彷徨。飞禽走兽不闻其声兮遁藏唯白。山之狮子乃独露而堂堂。卓然踞地兮骨髓皮肤浑一色。有时返掷兮乾坤海岳皆平沈。双眼兮日月之丽天。片舌兮剑刃之当前。纵牙爪之斑斑。逞风流而孰先。威而不猛。坐而若眠。其里兮一味冷冰冰。识情心意俱乌有。其表兮触处净光辉。万象森罗不可偶。虽玉碗银盆之洁洁兮未足方其姿。或白云明月之悠悠兮庶几可为友。握内毬尚未抛。项下铃谁敢取。朴素兮若愚。约讷兮自守。岂大音之希声。固默默而缄口。抑待时之将至兮乃奋怒而哮吼。师兮师兮天下之望。子兮长且久。胡不将儿而出堀。大震洪音高蹋蹴。直使四海五湖见之闻之皆彻骨。

　　上滩歌

上滩歌。歌为何。滩高水急木难拖。岸边行不得。河中石又多。进半尺。退一丈。怒浪惊涛千万状。双手牢将缆子牵。进兮退兮曾不放。黯淡滩。三峡水。飞流直在半天里。扁舟荡漾疾如梭。何似此滩高莫拟。滩既高。河又曲。七曲八曲蛇伸缩。龙舒桥上小桥西。塔影参差遥在目。塔南面。是招贤。古庙也堪暂息肩。可怜打尽闲之绕。依旧离披在塔前。日已高。水正热。炙得肌肤片片裂。皮肤脱落两三层。笑杀飞龙成跛鳖。细思量。未是苦。苦中有乐人难睹。此身不为法劬劳。浪死虚生复何补。学道人。如抴木。逆水滩头休觳觫。忘疲直上万重滩。毫端顿现黄金屋。

　　猎人歌

劝猎人。休打猎。禽兽与人原不别。祇为昏迷造业多。戴角披毛藏洞穴。形骸虽异性还同。怕死贪生心更怯。千涧冰。万山雪。打湿羽毛寒凛冽。饥寒无耐出林行。猎犬一声逃不彻。那知误入网罗中。百棒千椎椎到绝。气虽绝。憾未绝。冤冤相报何时歇。谩言他劣尔刚强。有时他强尔却劣。狭路逢时躲不开。方悔从前错打猎。劝猎人。休打猎。打猎能招地狱业。地狱中苦百千般。尽是人间业报摄。人间添得口头肥。狱中受苦无穷劫。或剥皮。或拔舌。或薄批。或细切。铁蛇铜狗相咀啮。从朝至暮暮至朝。死而复生生又灭。阎罗老子不容情。牛头狱卒心如铁。莫怪他。自作业。业镜台前皎如月。杀一枪兮还一枪。剟一剟兮还一剟。自作自受自辛酸。悔杀当年错打猎。劝猎人。休打猎。百岁光阴如电摰。口腹无猒莫恣贪。货财有命休争窃。一气不来万事空。赢得通身冤债结。要解结。休打猎。要长寿。休打猎。要富饶。休打猎。要子孙。休打猎。要得人身休打猎。打猎能招贫。夭子孙绝人身灭。灭却人身异类中。为狼为虎为龟鳖。受他烹宰痛难禁。始悔前生错打猎。猎人猎人听吾说。山僧不是闲饶舌。快把网罗裂。弓箭折。回头自射自打还自猎。直教旷劫生死无明烦恼当下歇。

　　古雪哲禅师语录卷十九
嘉兴大藏经　古雪哲禅师语录


　　古雪哲禅师语录卷二十

　　嗣法门人传我等编

　　佛事

　　大佛像开光。度尽自心众生。空尽自心地狱。圆满自心愿轮。成就自心古佛。古佛既现。魔外潜销。四众同钦。万方共仰。抛开锡杖。月眉斜映海门秋。撇下华冠。蠃髻右旋仙岛碧。直得大辩长者自除须发着金襕。道明禅和方便殷勤为侍者。然虽如是。者个是有相佛。那个是无相佛。竖笔云。大众还见么。复以笔点云。一点双睛顿豁开。眼光烁破四天下。(像系地藏菩萨更成)。

　　韦驮圣像开光。一向倒戈卸甲。今朝重整仪威。波旬闻风破胆。以笔点云。普眼是处腾辉。伫看金碧焕然处。千古天香绕衲衣。

　　伽蓝圣像开光。一身尚如幻。七宝宁复贪。灵山亲付嘱。随处作伽蓝。且道主持丛林。承谁恩力。以笔点眼云。眼里瞳人吹木笛。

　　挂钟版。万古丛林。一朝再振。不离声色见闻。看取法王号令。遂击一下。

　　挂钟版。钟未鸣。版未响。坐断千差无伎俩。钟既鸣。版既响。看看平地波涛涨。正当恁么时。消息少人知。当阳县起处。击一下云。一击破群疑。且道群疑破后又作么生。动容扬古路。不堕悄然机。

　　香城寺请挂钟版。数百年冷落风规今朝再振。百千众暂齐号令特地重新。动静二相不生。声色两关全露。钳锤在握。敲击临时。击一下云。但于此处知端的。日用无非上上机。

　　黄岩寺挂钟版。伐木版。考金钟。无时无处不圆通。一期顿悟声前句。万古同扬济上宗。遂击钟版一下。

　　佛顶寺挂钟版。报钟虽圆不是曹洞。木版虽方亦非临济。一椎粉碎十方空。声声直指西来意。且道如何是西来意。遂击钟版一下。

　　临济慧照祖师忌日。拈香。一夜雨滂沱。洪炉涌碧波。祖师真面目。亘古绝淆讹。既绝淆讹。因甚当机罔措。不是乌藤三度击。岂知佛法本无多。

　　天童先和尚大祥。拈香挂像。烧香设忌。历历清风匝地。若作世谛商量。蹉过衲僧巴鼻。拈起香云。大众。还见天童先师么。遍界全彰没变迁。谁云化去已三年。可怜毒手亲遭处。万古千秋恨未蠲。

　　天童先和尚忌。拈香。河鼓天孙相会日玄峰。老汉独行时青黄草色。俄惊九妙体。由来不间丝。遂以手指像云。大众。者个是老汉底幻影。妙体在甚么处。复以坐具打圆相。于中作女人拜云。一年一度一炉香。报恩岂在拈三句。

　　天童先和尚十周忌。拈香。十年前施三顿棒。击碎我顶门。十年后烧一瓣香。穿却你鼻孔。源流拂子赚杀多少英豪。提杖挈瓶博得半生懵懂。越王城外密园中。热骂留我不住。迦叶峰前方丈内。尽力撼你不动。既撼不动。合作么生。起死回生茶一杯。报德酬恩祇者是。喝一喝。

　　天童先和尚忌。拈香。泰山颓矣。梁木毁矣。哲人萎矣。十二年来秋风数起。不肖稚儿今日向大江之西。洪井之东。扶起泰山。重整梁木。唤回哲翁。直令五湖四海行脚高流。年年日日见天童。拈起香云。大众。不须别处寻踪迹。面目分明在此中。

　　山翁和尚寄天童先和尚顶相至。拈香。肋下痛还一拳。死蛇咬杀鳖鼻。从兹毒气冲天。不受然灯莂记。若非面目俨然临。争见难兄难弟。大众。难兄难弟依然在。毕竟将何奉老爷。洪井水烹西巘茗。一杯却胜赵州茶。

　　天童先和尚忌。拈香。用闪电机。轰霹雳舌。点铁成金。点金成铁。二十五载吴越令行。一十三秋昼夜常说。厌原山下炷栴檀。太白峰头金鼎爇。且道以何为验。插香云。万里河山不隔线。

　　天童先和尚忌。拈香。本师和尚忌辰。年年此日一样。今秋佛殿经始。毫发无可供养。既无可供养。毕竟作么生。烂煮一杯木樝羹。大家相共饱膨脝。

　　天童先和尚忌。拈香。黄岩自开辟以来。未及闻临济宗旨。吾师倚杖此堂中。森罗万象皆欢喜。所以觉来耆旧特走延津。远分香积设忌。兹辰大众香供已陈。且道天童先师还来鉴纳也无。插香云。桂轮夜夜到天湖。

　　天童先和尚忌。拈香。年年此日分明说。争奈聋人自不闻。闻即且置。正恁么时。且道先师所说何事。插香云。失脚蹋碎铜棺山。情与无情一齐露。

　　天童先和尚忌。通玄峰顶此时灭。螺髻峰头此日生。十七年来消息在。一回相对一伤情。大众。消息既在。又伤情作么。插香云。枝头梧叶落。片片是秋声。

　　埽马大师塔。砖镜台前打失娘生鼻孔。滕王阁畔宏开选佛坛场。蹋杀天下英灵。唤回空中野鸭。掀翻窠堀。截断葛藤。明大用。显大机。电光石火较犹迟。藏头白。海头黑。铁眼铜睛皆罔测。灯传三十二叶。道播四海九州。脚下不肖儿孙。昔日亲遭毒手。源远流长▆且置。到者里作么生与祖师相见。喝一喝云。无缝塔中藏不得。森罗影里现全身。

　　埽黄岩受业本师塔。茅针出土快于针。一语曾蒙奖诱深。今日鸳鸯亲绣出。虚空刺破血淋淋。师父还记得同在湖广黄安天台山中打七时话么。你若先悟。我转拜你。二十余年。言犹在耳。可怜道义未尝酬。一塔先将玉骨收。面目虽然无间隔。伤心难免泪双流。埽住庵本祖塔。绝荤四十年。已具庞公眼。平生好博施。谁顾荡家产。晚岁入空门。五子兼一孙。孙今绳祖武。五子半不存。翻思拜别祇园日。一语未终双泪滴。泹言子去必超群。吾老不烦忧旦夕。孙今垂老归寺中。祖翁雁塔已凌空。塔前水碧连天碧。尽是翁翁旧面容。

　　送碧云健堂庵主入塔。冰铁门庭迥绝俦。咄诃怒骂鬼神愁。棱棱傲骨非凡骨。谁识终归土一丘。恭惟同参某气厌诸方。身闲一室。挝白峰之涂毒。绝后重稣。分河水之余波。枯根可润。句中含锦绣。齐贯当立下风。笔底走龙蛇。永素宜推上座。夫何缘不逮慧。遂致志莫能伸。一别形山。三周寒暑。落华没膝。碧岩之松竹仍苍。新月扬眉。窣堵之锋铓始露。且全身拶入不落夤缘一句作么生道。递灵骨云。铁牛吃尽栏边草。直向孤峰顶上眠。

　　送恒范庵主灵骨入普同塔。离群索居。先贤所斥。忘躯为众。列祖风规。隐显虽然不同。行愿从来无别。恭惟同参某钵传甬水。酒醉曹山。参少室之禅。遂空文字。杜毗耶之户。竟绝语言。佛来尚不留。何况人间童行。灵台非所重。谁怜没后余骸。所以化去三年。不免露眠草宿。今日幸遇香城启如是之塔。翠岩作不请之友。大家相送入重云。一任面南看北斗。

　　送众耆旧灵骨入佛顶普同塔。师举灵骨云。直到西方底依然不曾离佛顶。迸破铁轮底不妨亲切见法身。法身既见。南北东西共一家。佛顶已登。来去死生无二路。所以道十方薄伽梵。一路涅槃门。正恁么时。宝塔凌云即且置。涅槃门启事如何。喝一喝云。雨花岩畔全身入。顽石嵯峨亦解空。

　　破门闿法侄起龛。三吴两浙。历尽风霜。尺头虽短。脚步却长。便恁么去。是孟八郎。毕竟如何。请上火场。

　　举火。道未行。门先破。撒手归。祇者个。竖苣云。闿公。闿公。还识者个么。撺下云。纵饶者个自分明。也须洪炉亲锻过。

　　宗质庵主举火。飘飘烟笠离三楚。半世艰辛参列祖。行到水穷山尽头。暗地点胸唯自许。从兹直入厌原西。石佛山前倚杖藜。昨夜碧天霜月落。寒光烁破五须弥。惟我同参某公生平质朴。不尚浮华。六十余年示阎浮之幻景。三千里外探少室之真风。遍叩诸方。久经行阵。步步脚蹋实地。头头蹈矩循规。誓不自欺。那弄虚头伎俩。愿居学地。常存绵密工夫。诚末世之典型。后昆之模范。今朝时节既到。撒手怡然便行。大众。行即不无。且道宗质庵主毕竟向甚么处去。以火苣打○云。远委悉么。灰飞烟灭无寻处。遍界全彰净法身。

　　灵峰不立真公起龛。年既高。德亦高。更嫌何处不逍遥。大众。还识此老转身句子么。天际目高冰树泮。溪边云暖冻华消。　举火。真不立。妄本空。鼹鼠吸干沧海。露柱跳入灯笼。大众。此是不立真公末后叶落归根底时节。诸人还识伊生前事么。三十年住山勤劳不辍。数千里行脚执侍大通。导童蒙归解脱之地。变荆棘成释梵之宫。如海之纳。如山之容。缁素共崇高行。遐迩同钦德风。六十六载幻华在空。今日空华随焰落。声光千古振灵峰。

　　无相直岁举火。屋漏不曾捡得完。墙壁不曾修得好。丹心片片辅禅庭。奈何五蕴山先倒。无相上座还知么。五蕴山虽倒。一灵恒不坏。铁牛火里快翻身。无相光中常自在。

　　还霁库司举火。清明今日已还霁。不汝还者原不毙。老胡漏逗知不知。秋风黄叶归根柢。还霁禅德。汝弃庵舍。入丛林。行苦行。用苦心。一众所知也。独有向上一着。未能彻底亲契。山僧略藉胜热威光。为汝重宣妙谛。便撺苣。

　　自融德公举火。一睹德人容。便谙仁者寿。讵料朔风严。摇落同枯柳。八十一春秋。白驹过其牖。要知坚固身。古今长不朽。德公德公还知不。但能触处自融通。火里金毛常震吼。

　　体修禅人举火。倚众修行多少好。无端妄想去居山。腰包尚未安停当。又被山神趁得还。体修。体修。既还家中。还识家中事么。竖苣云。祇者是。莫颟顸。金刚正体离生灭。火里张眉子细看。

　　隐光禅人起龛。迎汝入山来。春风拂杨柳。送汝出山去。烁石云飞走。来兮去兮本无心。迎兮送兮金博金。须信隐光隐未得。堂堂纵步火中行。

　　本源禅人起龛。返本还源去。空中信步行。蹋翻蟾桂影。何处不分明。

　　密闻禅人举火。木叉犹未受。壳漏已先抛。既是密闻得。何须挂七条。虽然名实未必相称。死生未必逍遥。我今为授自性戒。火光腾处赤条条。掷下火苣。

　　性宗化主举火。五载击柝破万姓之悭囊。一旦染痾受百骸之楚痛。楚痛不过处。须知有不痛之人。死活不得时。须信有不死之性。性宗。性宗。即今三寸气断。四大皆离。性在何处。掷苣云。烈焰光中全体露。

　　宽和耆旧举火。体无不遍之谓宽。用无不具之谓和。今朝摄用全归体。古路分明见也么。竖苣云。祇者是一条古路。千圣共行。你若见得。便知去处。八十三年。浮云朝露。且道云收露尽时如何。掷苣云。火里蟭蟟啖木鹅。

　　定之禅人举火。八苦交煎时。念念常在定有。如是操持。始名亲见性。若是半边白。半边红。恰似狂华翳碧空。而今要得狂华落。大火聚中休卜度。便掷苣。

　　寰虚禅人举火。一身精血同秋叶。万事纷纭付海沤。剩有那边消息在。寰中虚寂任遨游。寰虚。寰虚。要识那边消息么。今日分明为汝道破。便掷苣。

　　不染耆旧举火。红叶坠西风。千林现秋色。未过祖师关。难免无常迫。恭惟某耆旧典型法社。铁面无私。恪守清规。分文不蓄。虚怀问道。竟尔忘叔侄之分。废灶拍田。慨然作同袍之倡。今则幻影虽抛。弘愿坚同铁石。宁做贫家之儿。不入王侯之室。老耆旧便现王侯。也不妨随缘随分作金汤。撺苣云。水中猛焰连天发。催出荷华满地香。

　　法荣耆旧举火。纡金拖紫。未是法中之荣。达本明心。方显圆颅之贵。恭惟某耆旧年近八旬。耕锄不辍。鹑衣百结。俭朴可风。为我作阇黎千指。同师一字。对公谈净土西方。祇在目前。今则火莲初放。毫发不留。且道弥陀如来正谈何事。投苣云。脑后眉毛分八字。

　　上乘耆旧举火。乘最上乘直登宝所。宝所既到。有眼如瞽。试问大众。已到宝所。便该双眼圆明。因甚么却瞽。撺苣云。火里蝍蟟吞却虎。

　　澹云禅人举火。奔走黄岩与翠岩。道缘虽薄道心坚。谁知霄汉浮云澹。又逐南风散远天。澹云。祇此坚固道心。火烧不坏。本绝去来。岂有成败。汝今要知本无去来成败底么。山僧聊倩胜热婆罗门。为汝直下点破。便撺苣。

　　普印禅人举火。痴心恋世间。修行须待老。岂知泡幻身。朝存夕不保。禅戒俱弗知。生死如何了。竖苣云。普印还知么。即此是戒。不假师传。其或未了。更听偈言。毗坛新掘不多深。堪锻人间未了心。妄习妄情俱锻尽。南山下雨北山晴。便撺苣。

　　正芳耆旧举火。正为迫桑榆。劝公早圆戒。岂期数日间。皮袋果然坏。正芳公。皮袋既坏。当知有不坏者在。其或未知。更听一偈。三尺火坑亲手开。斩新焰锻众如来。凡情圣解都烧尽。腊月莲敷碧水隈。

　　杂着

　　万寿庵记

　　庵所以安僧者也。僧所以事佛者也。佛之慈光无所不烛。故其金容无处不现。宫殿无方不竖。虽小大有殊。应机不一。而其寿万乘。福群黎。辟凡情。启昏聩。则如随色之摩尼。吹毛之宝剑。无往而不利也。丰乐为西瓯奥区。去芝城一由旬地。佛庐僧舍毋虑数百千。其最著者曰斗峰。与梅岐之黄岩。高阳之凤山。鼎峙于西瓯之域。皆称法窟。代有高僧。难量测公盖黄岩碧天禅师之法孙也。中岁念生死事大。弃恩爱。断发须。一衲翛然。自受具以来秋霜烈日。壬申春偶经丰乐。遂为范氏诸公遮留礼敬。而远近诸檀为结给孤之缘。测公乃与其徒卓锡于沧洲之测。鼎建精蓝。命曰万寿。一时绅衿如某某诸昆仲皆跃然而起。施田及山为助道之具。庵成。冒暑征记于予。拟勒石以垂不朽。予念其真诚。乃为叙其颠末。使后世君子知测公之德。珠藏玉韫。测公之愿。山高海深。故能随方利物。剖破凡情。岂非所谓五色之摩尼耶。测公年至从心而精修不倦。则其为四众所敬羡也亦宜焉。后之住此庵者其亦能修测公之至德与测公之弘愿乎。庶几无忝为佛之孙子矣。

　　宝镜庵记

　　十年此地构茅庐。门外漫漫草未锄。古佛二尊先后到。无生一曲济曹符。亲悬宝镜庵常朗。唤出子胡石亦稣。咬得木人红血溅。足心头首当时枮。此诚公贻予诗也。予初负笈参方。即依洞上知识。闻其配合宗旨。臆见纷纭。间有以楞严之暗相永不能昏训诂参同者。有以文武颂君臣偏正者。有以图书奇偶配宾主者。遂谓主有贵贱之别。宗无明暗之殊。予时宗眼未明。勿能甄别。然心窃疑之。迄见天童先师后。乃知济洞两宗同异异同。玄妙难测。非可以教乘儒典配合者。嗟夫。元明以来济洞二宗不绝如线矣。先师令行吴越。寿昌崛起西江。实中兴二宗之始祖。昌得博山来公。其道益振然。及门之士不轻许可。故潜行密用者往往于白云青嶂问遇之。岁戊戌。予以赴请之兴福说法。诚公延予至精舍。稽首曰。某自从博山和尚圆具以来。遍参诸大老。俱承提激。已而诛茅四处三十余载。末后始住此山。曾蒙古航和尚亲莅奖导。及挺然诸友赞成像。设殿堂。规模稍备。今幸和尚光临。愿丐一额。以照林泉。予乃为颜其庵曰宝镜。庵傍有石可趺。以其吐舌而蹲。俗呼为狗石。予为易曰子胡。因语公曰。公久参曹洞禅。必悉其旨。如宝镜三昧云。银碗盛雪。明月藏鹭。公如何会。公曰。莫是明一色边事么。予曰。未在。更须细参。公唯唯。次日呈偈。有咬得木人红血溅之句。予曰。唤作一色得么。公欣然作礼。噫。使诸方见此不至有支离配合之獘矣。岂非所谓潜行密用之流亚乎。昨送予归佛顶。复求庵记。因为纪其大概。庵经始于庚寅孟春。落成于壬辰季冬。高二十六尺。去鸟石一牛鸣地。去芝城则三十里。共创建盖自诚公始也。公讳道诚。松溪李氏子。自辉盖其法号云。

　　僧护经序

　　轮回升坠之说。孔孟之书所不载。唯大雄氏以无分别智。洞达过现未来三世之事。故能详言之。显言之。历数天堂地狱因缘而直示之。如指诸掌。一闻其言。靡不惕然省骇。然悟必思。所以荡涤其志虑。澡雪其根尘者。然犹有拨无因果之徒。眇其说为肤浅。为诡谲。不足信。谓一切皆空。复何报应之有。因而放辟邪侈。纵恣余习。张大言以欺佛诳人。靡所不至。故现报冥报之惨往往有不忍愿闻者。嗟夫。经不云乎。无我无作无受者善恶之业亦不忘。永嘉云。豁达空。拨因果。莽莽荡荡招殃祸。达摩云。解行相应名之曰祖。然则先圣谆谆苦口。独不谙一切皆空之理乎。盖以理须顿。悟事在渐。除吾人自迷本有以来。升坠于六趣既久。习染既深。纵使一念回机。顿契本有一段风光。而无始习染必须渐尽。余习净尽。则一切神通光明自然现前。不从外得。故曰不矜细行。终累大德。至哉言乎。予滥厕缁流二十余年矣。未闻僧护经之名。客岁偶于邻庵故纸堆中得之。展读至狱中出家者。众白衣鲜少处。喟然叹曰。悲夫。出家原为超地狱。脱轮回者也。乃今僧护目击世尊亲宣。谓狱中出家者众。得不令人寒心哉。因念此经切中今时流獘。而此方流布甚少。久参忽而不阅。初学素所未闻。乃与诸新戒谋锓梨枣以广流通。似于法门不无少补云尔。诸公果能入海出海。如僧护之翛然入狱出狱。如僧护之自在游戏无间。如三禅天乐。则大雄氏之书可废为故纸矣。不然则火树火床未易跻攀在。

　　经论合镌序

　　天下皆知孝道之当尽也。而不知所以尽之之方。天下皆知不孝之不善也。而不知所以革之之源。天下皆谓出家之不孝也。而不知所以孝之之至。此无他。盖由吾徒不能遵佛祖之教。广佛祖之言。以开天下之昧昧耳。予不孝。宿业深厚。幼孤始从先祖弃家入山。学出世法而无后之惑。胸中未能泮然。一夕梦先子示之曰。欲酬罔极。母越出家。既觉。遂矢志披缁。嗟夫。生我之身。定我之向。往使我得闻佛祖之道。此恩此德又岂特昊天罔极而已哉。自惟驽钝。浪迹天涯二十五年于兹矣。虽造次颠沛。不敢忘先子之明训。客岁丙申。始获一挝退鼓于翠岩。还乡祭扫。哀恸欲绝。今春修葺坟陇既竣。归山为诸新戒讲演孝论。虽不足以答劬劳于万一。亦稍释蓼莪之痛耳。孝经曰。能令二亲奉持五戒。执三自归。方为至孝。悲夫。二亲逝矣。夫复何言。敬抽钵赀。将斯经论梓而广之。命曰经论合镌。俾天下为人子者阅之。知吾佛祖之教与鲁诰无以异。则不至有异端之呰而尽孝之。方革獘之源如视诸掌矣。客曰。人子当孝。儒释同然。固也。祇如祖师谓父母非我亲。谁是最亲者。其义何居。予曰。未曾吸尽西江水。争解峰头泛铁船。客稽首而退。

　　辑镜华录序

　　三世诸佛是一朵镜华。历代祖师是一朵镜华。天下善知识是一朵镜华。极而言之。富者贵者。贫者贱者。愚者智者。彭者殇者。乃至飞者潜者。植者动者。衔铁负鞍。披毛戴角者。无非是一朵镜华。举世间人皆由不知此身是镜中华。遂于华中起种种妄见。生种种染着。造种种业因。受种种苦报。由是升沉异路。男女殊形。贵贱不同途。修短不同命。是故西竺大圣人愍之。亦于镜上百亿分身。标榜万世。或现佛身。或现祖身。或现帝王身。或现宰官居士身。或现比丘比丘尼身。或现优婆塞优婆夷身。如华严会上五十三位善知识。各各具有无量神通三昧。即赤县神州。自达摩东来之后。其间王公卿相。白衣黄冠。乃至命妇大姑。市糍婆子。悉皆具大知见。名垂僧史。代不乏人。不断烦恼而证菩提。不舍尘劳而登觉岸。即此镜中之华。便成优昙钵罗。庸讵谓非金粟之后身邪。富沙于神州为僻壤。自马大师过化以来。硕学大儒。联灯续焰者不可枚举。迩来宗教滥觞。金鋀莫辨。美斯周公忧之。客秋。予以赴请之东溪佛顶。过富沙。周公乃与其同袍谢公辈躬迓至莲华社中。举扬第一义谛。别来未几。复驰书至佛顶曰。庞公东土之净名也。其偈颂机缘皆可以▆世。惜此方罕见。愿丐大序以冠其颠。使剞劂流通为白衣榜样。亦护法之一端也。未审吾师以为何如。予曰。善哉斯举乎。夫欲恶之孽为自性之蒹葭久矣。及其始萌也而芸之。则禾繁以滋吾辈。治心亦然。圣贤之治人治世亦然。公今为榜样白衣而先流通正法。是可谓深耕而熟耰者也。虽然唐宋之际何啻一庞公哉。今据五灯所载。六十余员皆可标榜万世者。合为一录。命曰镜华。梓而广之。则可使人人为庞公。为灵照。为计氏。为洞宾。为苏为黄。为李为杨。随所好而效之。则榜样不亦多乎哉。昔内翰澹庵庄公尝访予于翠岩。询及宗乘中事。予举斩猫话示之。庄通夕不寐。黎明至方丈曰。弟子会得也。予曰。试道看。庄曰。虚空粉碎。一切不留。乃相笑而别。试问诸公。虚空本无形相。如何粉碎得。若知得此意。则欲恶之孽自除。一灵之性独朗。八角磨盘驰骤空里。金毛狮子哮吼寰中。不然。且向镜华图上看看他榜样是如何。

　　翠岩寺规约序

　　先圣以神道设教。建立丛林。聚众匡徒。朝夕焚修。祝厘圣寿。正所以阴翊无为之化。同酬不报之恩也。故为住持者不惜拖泥带水。为法求人。多中淘汰。觅得一个半个当家种草。以续诸祖慧命。所谓养育材器。陶铸圣凡。故其门庭不得不峻。礼法不得不严。规矩不得不立。所谓大匠诲人。必以规矩。学者亦必以规矩。规矩立则上下安。礼法严则不肖退。门庭峻则师道尊矣。故住持虽谦光接物。海纳山容。而于痛下针锥之时不得不翻转面皮。学者往往望崖而退。求其如叶县浮山。汾阳慈明者指不多屈矣。是故中下二机非规矩无以束其身。非礼法无以制其暴。防其微。杜其渐。而后丛林内外始安于无事。此大智禅师清规所由设也。后世罔知。轨度不守。律仪遂至。纪纲废弛。丛林凋丧。得不辜先圣建立之苦心乎。西江自马大师开选佛场以来。巨刹星罗而西山尤盛。西山之名蓝固多。而翠岩独盛。宋元后宗风寥寥。不振法席。遂至沧更。顷者石磬重敲。海众云集。多是法中龙象。无烦节外生枝。恐有一二初机莫知所守。故折里清规。略摘数条可以救时獘者。揭之于左。傥有英俊衲僧才入门来。打破牢关。纵横自在。逆顺无拘。超然于规矩礼法之外而自合乎古辙者。则丛林幸甚。法门幸甚。

　　黄岩寺规约序

　　夫岩居穴处。难忘君父之恩。方服圆颅。敢悖佛祖之训。所以上求下化。夕惕朝干。正欲同悟一心。仰资万寿而已。然追风之骥不策而驰。绕树之猿非锁莫制。顽铜钝铁投大冶而遂作干将。散木樗材遇良工而崇成广厦。是知规绳炉　断不可无。而巧匠真师千秋一遇。八闽自鳌山成道之后。四海仰木毬象骨之高。长者施宅作精蓝。王臣倾心为弟子。由是佛庐僧刹棋布星罗。故此寺开山实自唐雪峰禅师始也。后代隆洼年深。莫核中兴以来。四十余载昭昭彝训。凛凛芳规。三喧义虎之声。一奏新丰之曲。本支七世千指秀出云间。济洞两宗一时霆震海内。诚西瓯之法窟也。某久客他乡。愚顽无似。乍归丈室。诚愧滥竽。思创业之多艰。慨法久而成獘。爰集耆宿。共酌重轻。干蛊虽贵。因时立法。自宜仿古。故折里规约。胪列廿条。仰冀同志遵行。毋恣顽梗。使道德仁义之纪纲顿整。戒定智慧之根本益坚。下导群机。上翼王化。则八闽界内重窥象骨牚天。一味堂中常见金毛踞地。丛林幸甚。法门幸甚。

　　佛顶寺规约序

　　建安自五代而后刹竿林林。高僧辈出。然皆在郊郭之外。而山谷无闻焉。明末有大长者师事碧天和尚。咨决心疑。慕须达之遗风。自西瓯来东溪。遥见一峰插汉。双涧合流。乃询里中父老曰。是山亦有梵刹乎。曰。有。曰。何圣所居。曰。唐龟洋无了禅师肥遁处。其寺曰佛顶。长者闻之。冁然披榛而陟。但见残僧数辈。败屋隤垣。有不堪其忧者。长者喟然叹曰。是祖庭也。岂可久湮乎。乃迎其师主之。不数年间百废具举。无何而其师化去。长者复偕山中耆旧削牍至西江翠岩。逆予主席。岁丁酉年秋。篱菊香清。蔷薇露冷。长者须鬓皓然矣。复亲送至山。稽首飏言曰。某年七十有七。敬为和尚守此山二十余年矣。何幸垂老犹获闻临济宗乘。向者草昧经营。规条未立。后昆靡所适从。今幸和尚俨临祖庭有赖。愿定清规。垂训将来。永为十方选佛道场。以副初志。则某之功不浪施也。予曰。深山里。钁头边。有一句子。千圣难窥。百丈未悉。公还委悉么。长者曰。愿求指示。予握笔曰。分明听取。

　　募建大雄宝殿疏

　　夫普光明殿统凡圣而无遗。大解脱场亘古今而不易。良由一念背觉。遂至六趣横生。染净既隔云泥。依正自殊优劣。是故弃九五之位。法位弥尊。现四八之身。凡身莫测。随方宝阁。遍界香台。非砗磲玛瑙之所成。岂土木瓦石之能况。皆缘熏修。积劫施珠玉。等泥沙力。践多生。舍身命犹草芥。故能威慑魔外。福被天人。为暗夜之明灯。作苦海之舟楫也。翠岩古刹。南浦名区。创始普通之年。鹤书频钖。中兴己丑之岁。瑞兆先呈。然宝殿千楹。未副雪中之谶。败椽数段。还同树下之居。某下里卑人。滥膺重任。朝乾夕惕。行忖坐思。五阅寒暄。未遽轻裁。短疏再观时势。乃敢奉启高贤。一时名公倡首于前。四方衲子戮力于后。祇园既辟。布金应有奇人。法宇重新。插草宁无达士。放大雄氏之行径。人人自证大雄。依解脱法而修持。处处无非解脱。陈红朽贯。堪培历世之良因。间碧涂金。必获多生之胜报。万乘之尊特原自一笠七钱。百福之庄严正赖雕梁画栋。幸继齐安芳躅。伫看明堂瓦插檐。欲知真祖门庭。试听风瓯鸣殿阁。

　　募铸铜像疏

　　土木瓦石皆是佛身而世人不信。蠢动含灵皆具佛性而世人不知。水流风动。雀噪鸦鸣。皆演佛音而世人不闻。牛头马面。罗刹夜叉。皆呈佛相而世人不见。所以烦劳黄面老汉屈曲垂慈。权挂垢衣。假名为佛。遂现三十二相。八十种好。坐菩提场。横说竖说。尝对空生言。若以三十二相观如来者。转轮圣王。即是如来。又云。如来说三十二相即是非相。当是时。黄面老人已自披肝沥胆。两手分付矣。争奈著相者依前眚目迷　。沉空者未免金尘翳眼。直至临末梢头。拈起金色波罗华。始博头阤一笑。由是知此道之难明。虽三贤十圣卒莫窥其阃奥。毋怪夫世人之不见不闻。不知不信也矣。虽然吾佛之教权实并行。理事无碍。故一瞻一礼。一香一华。或绘或雕。或塑或铸。或赞叹。或恭敬。皆获成佛。所以法华云。或以指爪甲而画作佛像。渐渐积功德。皆已成佛道。由此观之。遵佛之训。事佛之像。成佛可立而待也。又岂特天人福报而已哉。翠岩为洪都名刹。沧更之后不知古佛飞锡何方。虽土木瓦石。洲渚园林时时现殊妙色身。而凡夫所见不一。顷者宝殿焕然。香云蔚霭。四众瞻依。不可无像。拟觅巧匠洪炉仍铸金身丈六。须用红铜万斤。十方具眼王臣。信心长者一掷阿堵。百福齐臻。优填之胜举再兴。紫磨之金色常现。即此火风地水全成坚固法身。顿令牧竖渔樵悉见现前真佛。临机不昧。直下承当。一会灵山。千古未散。

　　募禅堂疏

　　夫丛林之有禅堂。犹国家之有庠序。庠序不立则贤才无由以生。禅堂不开则慧灯无由以续。是知绍续三世佛祖慧灯而不断者。实自禅堂始也。故百丈大智禅师创丛林。立规矩。设广堂通单以居其众。分两序列职以任其劳。县钟版以定其时。执香版以策其惰。限长期短期以发其勇锐。使湖海有志衲子同堂共命。递相切磋。晓夜精勤。时刻无间。必期发明本有佛性。及第心空而后已。此其为惠后学。恩至渥也。后世不体先圣立法垂训之心。反以规矩为赘疣。以禅堂为虚设。由是上下偷安。彼此钝置。甚至暗室屋漏。靡所不为。一期报终。三涂永坠。可不哀哉。故梵网云。若比丘不教化一切众生。建立僧坊。佛塔及坐禅处所者。犯轻垢罪。盖以坐禅之益广博无涯。可以破积劫之迷。可以助无为之化。可以资檀信之福。可以报不报之恩。故列祖出兴于世。未有不以兹为急务者也。西山自亮公隐居后。列刹相望。近代以来正宗淡薄。而名蓝大刹半属榛莽。良可慨也。癸未春。予始来白法。缚茅以居。深自韬晦而四方学者日渐臻。茅舍褊小不能容。因念先德住山。虽独宿孤峰而弘法利生之志未尝斯须忘也。予虽德薄行微。敢不遵大智之遗训哉。第白法自悦堂喜公后寸土尺木皆为横目所有。兹者欲构数椽以为坐禅之所。其奈难为无米之炊。敬裁短疏。用启高贤。伏冀不忘灵山之嘱。勃兴护法之思。大破悭囊。助成胜事。栋梁椽柱全彰古佛风规。谷粟钱财悉露祖师巴鼻。一饭能致天福。七钱尚感轮王。善果既由善因。种谷决不生稗。衲僧顿明心地。续焰联芳。檀那正信此宗。超凡入圣。皇恩佛恩等报。祖意教意均明。其殊勋殊德。岂曰小补之哉。

　　募建普同塔疏

　　塔婆之福世利民。灭恶生善也至矣哉。梵语塔婆亦云支提。此土翻译为灭恶生善处。故阿育王以瞋怒心杀八万四千夫人。罪当沦于地狱。乃问道人。当修何善。得免斯殃。道人曰。唯有起塔。供养众僧。庶几可免。王遂如教。于一日中造八万四千宝塔。散置阎浮。竟免沦坠。故明州鄮山舍利塔至今以育王称焉。或谓供养如来舍利获福固多。祇如凡僧之骨并无舍利。供之奚益。曰。经云。凡夫比丘有德望者亦得起塔。但露盘之多寡有殊。层级之隆杀不一。昔舍卫国有大长者。尝罄其家资建立塔寺。命终生忉利天。其妇以忆夫故。常埽此塔。夫从天降。慰之曰。我以造塔功德殊胜。得生天上。汝能勤埽塔寺。亦得生天。妇如其言。后果生天。夫妇同证须陀洹果。嗟夫。一念之嗔遂感地狱。一念之善遂感天宫。毋论王臣长者。贫富贵贱。莫不皆然。是知一念不生。善恶俱忘者上也。苟或念虑纷纭。未得无心三昧。则当时时护念。庶几转祸为祥。移粗作细耳。佛顶为东溪名蓝。自明季中兴以来。德望之僧不可胜纪。然阇维之后散瘗林下。未有塔婆。予恐久而暴露其骸骨。荆棘其丘陇。似非丛林所以祀先之礼。且违世尊所以示人灭恶生善之教。敬裁短疏。奉启高贤。各发敬信心。共成希有事。非特比丘枯骨普同沾恩。即忉利天宫生生乐享无既矣。

　　募浴室疏

　　佛殿放毫光。古灵曾开宝藏。浴堂惺妙触。跋陀已证圆通。梵刹重兴。真风未泯。济济开士。何啻二八之多。卓卓群英。宁殊五五之众。但兜罗未施。谁能觌体承当。金汤再新。便可赤条相见。湘江之满载珍玉虚掷无劳。洪井之半掬寒涛翻腾有待。况乎戈鋋杂沓。多藏总为他留。因果分明。博施还同自得。一言道合。万善齐臻。天人之福报匪轻。心境之尘埃顿涤。仰祈诺诺。敢惜叨叨。

　　笑岩宝和尚语录跋

　　果地人语言非果地中人莫能办其深浅。摩诃衍密义唯摩诃衍上士始解析其精微。天下之无道也久矣。非仪封人之俊乂何足以知夫子之木铎。是故东土自小释迦而后。腾空罗汉罕闻金锡之声。据座高僧未获贝多之赠。然则大圣降灵。如晴空霹雳。火里优昙。固无论已。即知大圣人之道而敬事之者。亦不易得。由知己之不易。故显晦殊途。盛衰异世。安得吾道之常明于天下也哉。吾祖笑岩老和尚乘愿降灵。迅雷再震。关子岭头焚却本来父母。金沙滩畔密论从上纲宗。故应真称为摩诃衍上士。大觉赞为果地中人。苟非小释迦再来。焉能起临济于已坠之际耶。西江邓文洁公深于禅者也。叙其集曰。吾师接引诸方。其机用与先辈无以异。近溪罗先生当世之钜儒也。亦以荷鞭策而知向方。然则内而中国。外而西土。若应真。若王臣。皆知吾祖之道大。何以终其身于蓬门陋巷之间也耶。颜子曰。夫子之道大。天下莫能容。岂其然耶。曰。非也。圣人之生也求贤以续正脉。力践以挽颓风。苟有益于时。虽陋巷蓬窗亦足以明圣人之道。又何暇与庸流竞一时之声利而已哉。或曰。因时救獘。为道求贤。吾师之言是也。然而联芳六人。道脉之所系也。嘱付伽阤。凿凿可据。不数载而烟灭无闻。苟非龙池一滴。则临济正宗焉有今日。而南北集中十余万言竟无一字及龙池者。何哉。曰。是非尔所知也。师资道契。非语言文字可企及也。方其翘足。作修罗障日月时。师翁遂悟去。尔还知否。或者无以对。予固曰。是非尔所知也。曩者先师住金粟日。已镌全集流通。第未采入师翁机缘。此盖刘子明缄之过耳。某忝属远孙。不揣暗陋。删繁节要。以广流通。盖欲天下皆知吾祖之道而力行之。则果地不难至。密义不难论。晚近颓波不难挽也。读是录者。倘能因一脔而知鼎味。则小释迦犹在。

　　祭二亲文

　　维某年月日。不孝男某泣血百拜于严父慈母之墓前。特竖墓上之碑。谨以香茗蔬馐。致祭于二亲之灵曰。乌乎哀哉。尚忍言哉。二亲先后仙逝。不孝自此飘零。迄今二十余年。墓木已拱把。合抱而岑森。乌乎哀哉。尚忍言哉。言之思之。涕泪如雨。肝肠寸断。咽不成语。乌乎哀哉。尚忍言哉。追忆畴昔。触境增悲。三度援笔。竟无一词。其终不言也耶。不孝之言几满天下矣。而独不能摅一言以告吾亲。何以异于鸡豚犬马耶。乌乎哀哉。非不能言也。不忍言也。不忍言也其终奈何。语有之子不谈父德。僧不拜君亲。夫不拜亲固遵世尊之明训也。不谈父德而使天下后世无闻焉。其不孝孰有过于此者。然则不忍言者何哉。夫亲之学富逾五车。三事八砖易于拾芥。何以龆龀游泮而终处岩穴耶。此不孝之所不忍言者一也。以亲之仁慈恻怛。恭俭温良。则宜跻耆颐耄耋之年。何以未登强什。留一髻于芝城之西。隐百骸于广寞之野耶。此不孝之所不忍言者二也。甘断齑之粝食。服百结之鹑衣。居陋巷蓬窗而坦然不忧。视不义之金珠玉帛犹草芥而弗顾。闾里共知其廉洁。疏戚咸仰其孤标。由是而推其盛德大业。则应本支百世而不衰。何以竟至于无后天之报施。其有验耶。其无验耶。此不孝之所尤不忍愿言者三也。以三不忍言而终不言。则何以舒郁结之怀。展亲亲之义耶。乌乎哀哉。姑就失恃怙以来。二十余年流离落魄之状泣欣于二亲。少释不孝之愆于万一耳。不孝初入紫云。志怀犹豫。是夕梦中亲承面谕。子当决志。不必狐疑。出家得道。吾复何悲。不孝于是矢志披缁。勤求至道。南询百城。遍咨耆老。席不暇暖。食不遑饱。值天童之法王。闻一言而遂了。乃侍巾锡。前后八秋。始刈把茆。猒原峰头。思报罔极。陟屺陟岵。临风愈觉。凄其近泪。信无干土。痛沧桑之数更。归故乡而多阻。爰兴两刹。白法翠岩。禅教及律。数载諵諵。念亲恩之未答。乃众缘而悉芟。东风正发。千里扬帆。直抵高阳。击目松杉。乌乎哀哉。睦州之编蒲。妙喜之继绝。目连尊者之兰盆。忉利天宫之特说。不孝固未能也。▆珍玟于墓上。陈芹藻于林间。歌梵呗。诵真诠。亦不过流俗师僧之故套。又胡能俾二亲之灵觉。皎然如日月之丽天。乌乎哀哉。不孝其无可奈何也。然则终奈何哉。不孝其试以所学之道呈于二亲之前。天听虽高。幸俯鉴焉。唯兹灵觉。包含六合。本无去来。岂有苦乐。男身女身。空华数朵。夭寿穷通。何有于我。我诚不孝。无可奈何。以道孝亲。或不见诃。乌乎哀哉。百拜稽颡。唯灵在天。来格来飨。

　　古雪哲禅师语录卷二十
