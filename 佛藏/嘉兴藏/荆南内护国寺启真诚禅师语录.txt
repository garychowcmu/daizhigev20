嘉兴大藏经　荆南内护国寺启真诚禅师语录


　　启真禅师语录序

　　真佛无口不解说法。真法无言若为宣说。所以
迦文世尊于拈花会上示涅槃妙心。
饮光尊者破颜微笑。何待语言文字。借事显理。离即蕴默。见闻觉知都为拈却。鸡足首陈而来少林传芳以后。彼德山临济棒喝机锋。不属有无中边。稍一眨眼即被人瞒却。如世之良骥。见鞭影而行。可为不涉理路。不落言诠者也。余以公务得寓荆南圆应禅庵。与主师宗子开士。坐谭浮屠内。典于师案头。拣阅语录二册。展历首尾。见其规范。謦欬仿佛。
大慧诸师询其源派。属
磬山千老人苗裔。护国启真禅师节主法席数坐名蓝可。为溯流浚源。源远而流长也。不越月余即报升
江浙。师持语录索序兼饯余程。余援手笑曰。彼以三叠阳关正打旁敲。余以五日京兆何暇饶舌。师随应云。
仁和凫飞早　燕都凤诏忙。余即唯唯。夫明月之光。非照乘同色。旭日之升。然爝火难并。正如海蚌禅。开口便见五脏肺腑。真取心肝刽子手也。所谓于一佛乘。分别说三道殊。半满曲。譬多方。既云万法归一。请参一归何处是为序。

　　大清康熙二十八年己巳孟春月谷旦浙江杭州府仁和县知县楚黄王庶善衡麓甫题于黄鹄矶头

　　护国和尚语录序

　　大雄正续。五叶芬芳。滹沱一派。遍满天下矣。海内名师宗匠。凡开导一方一国。便有语录传世。不胜汗牛几乎充栋也。我
迦文世尊四十九载说法。三百余会谭经。尚言未尝说着一字。向未开口时早已落二落三。以致达磨九年不语。颜子终日如愚。老氏之多言。数穷不如守中。正同一鼻孔出气。千载合乎一辙也。而世人第以文字语言支离问禅问道。又何啻郑州曹门远之远矣。所以
三教圣人。豁然一贯。无二无三。其揆一也。今兹护国启真禅师者乃荆南
遍老人后裔。实
磬山别老人的派传。临济正宗。为护国浚源而棒喝机锋。电闪星掣。衲子闻风心惊毛竖。如大火聚。触之则燎却面门。某奉
命归省及门。问道一日。与师谭及宗门中事。因言即今孔孟在甚么处。师云吾常于此切。俾余得首旨神怡。果能于此摩索一番。自有七通八达时节。莫言大唐国里无禅。只恐无师。诚哉是言也。师出语录数册。示余作序。余首尾阅历拈香祝
圣。上堂小参。皆发前人之所未发。模范规箴。皆合古人之所节符。宛若香风花雨。诸天赞叹。千古纲宗衲子规鉴。宇内缁素。孰不以师师之。又何奚用余言。是以沐手敬题于护国寺中。

　　康熙二十五年岁次丙寅孟夏
干清门
御试一等二名
钦召覆试赐宴体仁阁
特用内阁撰文中书舍人开元李文渊

　　启真禅师语录序

　　汇于万者不可弥度也。籥于一者不可思拟也。非有以脱应感通塞之扃。撇赜化缘净之橐。正观侧观皆可指挥如意而无漏无碍。则翳翳其逾伏者不能轧轧其若抽。来有所遏。去有所止。择焉而不精。语焉而不详矣。语而为录。详之至矣。程朱诸大儒之有语录。盖溯洙泗。以规姚姒。浑浑噩噩。浩浩渊渊。昭昭然揭日月而行者。先圣后圣此心此理之同也。西方圣人之教以冥悟为奥。窔以言铨为郛廓顾。有顿有渐无级无陉。所籍法华自转。弘阐宗风者。自汉以下。代有传人。今
圣天子一六合而光宅仁风翔洽上下。草木鸟兽含生之伦罔不咸若。而方外法侣亦得以白日静传青莲。微喻者为晨钟暮鼓无所不备之大千世界。余老于经生者也。马鸣龙树之谈。茫乎未之有闻。乙丑奉征修郡志。授简于护国寺中。因得与启真师话碧云。今年春夏间师与诸开士阅藏毕。乃出其所。着语录。属序于余。夫轹辐之不相侔而欲为之扬镳。脂辖甘苦之故有所难言。然以吾道本末一致。卑迩必自之理。类通于师之发皇义蕴。直见其拈弄指点。活活泼地寓言名言大言小言。虽离方而遁圆浚。发于巧心。机锋触处皆生。机锋触处皆忘。吾诚未识。夫开塞之所由也。噫。聪明难矣。而堕除聪明原不是漫无手眼智慧之相。护国开山遍知和尚。笃实沉着。仿佛面壁气象。师属磬山箬老人三代嫡嗣。为遍公传灯正派。精通敏悟不从文字入。而从文字入者偨傂参差。瞠乎其后。落第二义。不落第二义。师之印可者微矣。诚非余之所得而言也。

　　时
大清康熙二十有五年丙寅仲秋月谷旦
赐进士出身原任江西管理通省驿传盐法道按察使司参议郡人胡在恪念蒿甫题于护国精舍

　　护国启真诚和尚语录目次序疏第一卷上堂示众第二卷小参垂问法语机缘第三卷真赞拈颂传第四卷赞偈佛事诗启

　　开堂疏

　　伏以道振中原。麈尾撝开天地眼。法宏三楚。棒头点醒古今人。此日津梁。当代砫础。恭惟护国堂上启翁大和尚。猊座下合吉承嗣。慧树敷荣香宇宙。五祖发焰。智灯闪烁映儿孙。藏阅蜂台。香雾喜环。选佛处堂。开荆国宗。雷频吼骇。神洲纲维。八荒久扬。练达之经纬。权衡十类概。握造化之枢机。大雄殿中。展缚虎擒龙之手。曲录床下。抒惊天动地之名。深锁密封空王法窟。谁履迷狮陷虎。老匠红炉。奚开匪假。雷声安启蛰户。发世尊未发之旨。传达磨不传之机。锻凤烹龙。敢藉钳锤毒辣。利人接物。还祈宝臂牢拴。三月桃花。不待灵云亲睹。九夏梅子。专候护国重拈。金刚圈触着霜威而粉粹。沩山器踢倒雪汁以无侵。虎穴龙巢。一喝七花八裂。银山铁壁。三拳东倒西歪。破沙盆大家一齐扶起。烂葛藤务令彻底掀翻。十字街头。一任纵横。磊落太虚空里。更须隐显。翱翔九界。蒙光四生沾利。伏愿
皇家衍庆。御殿增辉。五色天花。今朝试看广长舌。一味法雨。此日豁开希有心。若释若檀。同悟娘生面孔。乃凡乃圣。共契棒下宗风。大众翘瞻。缁素赞颂。不胜欣跃之至。谨启。

　　康熙二十五年三月朔一日李遇蕃卢调元等疏

　　护国启真诚和尚语录卷之一

　　书记振闻编录

　　上堂

　　康熙二十五年三月朔一日开藏合郡檀越李遇蕃卢调元等赍启敦请。师受请上堂。

　　指山门云。老赵州曰上等人来床上接。中等人来床下接。下等人来三门外接。护国又则不然。一任王公贵人宰辅檀护。任缘接应。何故。聻是法平等无有高下。一弹指顷八万门开。龙象云集。凡圣交参。高趋毗卢界。超登解脱门。(噫)。护国多瑞色。格外一枝香。

　　弥勒此老。兀坐不涉春秋。常言等个人来。山僧出入住持多年。想是其人。似乎看来原无两样。忆威音那畔。自同一鼻孔出气。今日绍继祖灯于此。秉拂升堂。定要露柱怀胎。石女生儿尔列坐。天王也当捧钵面前。铁树也要开花。

　　韦驮三洲感应。四部外护。手擎宝杵。无忘付嘱。柴方水便。事事一如。五湖龙象。在丛林内外。魔障俱遣除。异日功圆果满。印证千佛一数。

　　佛殿。此殿此佛并此石。山僧历礼已多年。今朝仰承恩育力愿展翘瞻法王前。

　　据室龙蟠虎踞。凤翥鸾翔。威仪整肃。入室升堂。勿谓方丈十笏。此室虚空。等量维摩。亘古亘今。山僧意气昂昂。

　　拈疏少室。单传正法。黄梅密付纲宗。苍颉鸟迹古篆。孔圣精一执中。若也于斯荐得。却请维那宣过。

　　指座。虚空既无量。宝座一同伦。重振旧家风。拈来一度新。

　　升座。此一瓣香原自瞿昙。播种净饭。抽芽饮光。密植于西干达磨。移来于东土。爇向炉中。专申供养
灵山会上经律论藏主。本师释迦牟尼文佛。　伏愿千华竞秀。五叶芬芳。此一瓣香。无高无下。无声无臭。放合卷舒。自由自在。信手拈来。恭祝
当今皇帝圣躬万岁。伏愿尧风永播。舜日恒辉。次及满朝文武。郡邑宰官。十方檀护经藏请主。文学居士。在会善人。伏愿金城永固。常为护法之津梁。出作入息。永沾盛世之王化。次一瓣香。宿培智种。累劫薰修。知恩报恩。饮水思源。端为供养本寺功德主。
惠藩金灵护国。堂上开山师祖
遍知太老和尚。正拈香云。此一瓣香向心地栽培。心地长养。楚峰资其灵秀。湘泽润以光华。冤头债主。骞劄相逢。端为拈出。专伸供养现住
五祖别峰老和尚。用酬法乳。戒源之恩。敛衣就坐。祇园和尚白椎竟师植杖云。诸佛出身处。东山水上行。会得其中意。日午打三更。众中还有鏖战棘围。未遂生平。出来与拄杖子相会。僧进云。临济祖师垂一句语。须具三玄三要。有权有实。有照有用。如何是第一玄。师云。瞬目涉关山。如何是第二玄。师云。森罗宇宙宽。如何是第三玄。师云。离相绝言诠。如何是第一要。师云。妍丑精粗妙。如何是第二要。师云。七星光晃耀。如何是第三要。师云。千差同一照。如何是权实照用。师云。高山流水知音少。铁笛无腔信口吹。进云。三玄三要蒙师指。开堂一句请师宣。师云。拈来一度新。僧问云。万井人烟环凤阙。三春花鸟绕龙宫。如何是护国境。师云。高着眼。进云。世界三千皇化里。人天百万法王前。如何是境中人。师云。且礼拜着。进云。人境已蒙师指示。宝藏重开意若何。师云。切莫眼花。僧问云。法鼓敲钟即不问。四众云集是何祥瑞。师云。爪牙突出。进云。正是云散天边月。幸喜春来处处花。师云。遍界不曾藏。僧问云。昔世尊四十九年说法。三百余会谭经。和尚今日上堂说法。未审是第几会。师云。我这里不设会数。进云。弘宣大藏檀信皈依。谓是现前获福或是当来证果。师云。山花开似锦涧水湛如蓝。野宿道人进云。久蕴囊藏未蒙施设。今临大座指示迷津。如何是正冷当行。师拟棒。道人便▆进云。一句了然超百亿。何须门外驾三车。今日护国堂上因甚又检经阅藏。师云不妨锦上铺花。僧问云。俨然灵山无二。披阅大藏有三。如何是第一法。师以杖卓云。见么。进云除却又如何。师一喝僧拂袖归位。师云且喜天下太平。乃曰诚上座自揣愚陋。全无长处。只宜遁迹埋头以了平生。入廛垂手。非我能为。叵耐境风灏灏直逼其人虽宽大地亦无回避。兹承诸宰护之命。不得已云头按下。将错就错。未免掉臂。因行重拈鸡足之花。画猫依样。借设然灯之座。一向把住牢关。窥觑佛祖无门。今朝打开八字。要见遍界真风。但知心不负人。一任诸方疑着。兹者沧溟乍搅。活淹四海。差异狞龙。炉韝初开。生煆五湖。伶俐衲子。任使精金百炼。也须再着钳槌。纵饶头角生成。到此尽教点额。千圣直得齐立下风。青天也须吃棒。所以道欲知佛性意。当观时节因缘。时节若至。其理自彰。若是本分道流。自然应用无亏。随流得妙。阐扬佛祖门庭。开凿人天眼目。出没纵横得大自在。拈起也。天回地转。放下也。草偃风行。说甚无边香水海。重重华藏界。纤尘非隔。只在目前。试看章华台香风蔼蔼。文笔峰瑞气腾腾。仲宣楼萋萋芳草。曲江门　喤游人。辉联虎渡。气接龙山。山河大地。草木丛林。明暗色空。人物鸟兽。无时无处。不转无上根本法轮。以致经藏禅海律论万一离即语默文字见闻觉知之心。一时拈却。乃至尘说刹说炽然说无间歇。又何必敲钟发鼓入室升堂拈槌竖拂。然后方为说法耶。吾佛世尊说法四十九年。谭经三百余会。始从鹿野苑。终至跋提河。于二中间未尝说着一字。须知更有向上一着在。稍待开藏时与汝诸人道破。昔我临济祖师于滹陀河侧住个院子。一日上堂。语普化克符二上座云。我欲于此建立黄蘖宗旨。汝二人须成褫我。珍重下去。一日。普化上来云。和尚前三日说甚么。济便打。后三日。克符上来云。和尚昨日打普化作甚么。济亦打。趋下法堂。你看他三大老一呼一应。你唱我和。扶竖门庭。即如我护国。一自惠藩创建。遍祖开山。荆志名蓝亦预其数。吾侪履戴歌哭兴废。几坠志气有年。蚊力难支。今承合郡护法。诸山尊宿。同门师友。大家出手。共勷胜事。命登曲录。黾勉人前。取笑大方。然须效济祖家风。体失人遗意。不妨更为颂出。偈曰。痛棒三遭永莫孤。法门从此满江湖。不因张使呈蜀本。昭烈何缘振民图。下座。

　　报国寺月老和尚设斋请上堂。维那白椎竟。师云。守矶持钵一山翁。草笠荷蓑系短蓬。三十年来竿不放。垂丝千尺待狞龙。众中还有负命者么。问答不录。师乃云。孟尝门下。珠履三千。金谷园中。绣襦八百。怎似我衲僧家。借来香饭。饷千圣于同堂。三变净坊。集分身于一处。进一步则运动无边世间网。退一步则踏翻百亿大风轮。不进不退。坐断十方。犹未是衲僧全体作用。如何是全体作用。举拂子云。会么。昔龙牙禅师云。踏遍名山。到因脚心苦年深与袜着。如今年老不能行。手里把柄破木杓。五祖演云。白云者里又不然。脚也不能着草鞋。手也不能把木杓。端坐受供养。施主常安乐。今日护国报国总不然。游遍名山天尽角。无端老被住持缚。院门倒塌应重新。着却草鞋仍把杓。只如酬答一句。又作么生。沧海耕翻应有秋。铁酸馅煮黄金粒。踏得故乡田地稳。护国报国总归一。下座。

　　承天寺德惠师翁同徒子霞师请上堂。白椎竟。师云参禅须是英灵客。敌圣还他狮子儿。选佛若无如是眼。假饶千载一奚为。有问语者出来。张居士问云。重开宝藏。大转法轮。诸佛是他家奴。经卷是故纸。和尚今日转个什么。师举拂子云。正眼观看。进云白的是纸。黑的是墨唤甚么作经。师云莫将闲学解。埋没祖师心。进云恁么则一番提起一番新。弄假还成真。礼拜归位。师云多虚不如少实。乃曰欲见佛性。证大涅槃。必须坚持净戒。众生受佛戒即入诸佛位。位同大觉已。真是诸佛子。戒为金刚王宝剑。斩邪见之稠林。戒如踞地狮子。摧群魔以潜形。戒为入道之阶梯。戒乃成佛之正因。戒为苦海之津梁。戒乃生西方之公据耳。妨非止恶。长养圣胎。梵网经云。孝顺父母师僧。孝名为戒。戒之一法。众妙之门也。我祖师门中还用得着么。若用得着。丹霞不应掩耳。若用不着。六祖不应受戒。汝等诸人还知么。所以仲尼云。血气未定戒之在色。血气方刚戒之在斗。血气既衰戒之在得。可为儒释一贯千载同风者也。昔仰山祖师问中邑洪恩禅师曰。如何得见佛性义。邑曰譬如一室有六窗。内外俱有一猕猴。东西俱唤。猩猩俱应。仰曰设若外猕猴欲与内猕猴相见。内猕猴睡熟时如何。邑下绳床搊住曰。猩猩与汝相见了也。还知有六根门头互用者么。只如一心不动。又作么生。如王秉剑。由王意杀活临时得自由。今日乃丛兰耆宿德惠师翁子霞禅兄。贤师贤徒是父是子。来我护国办供可为现比丘身而为说法。汝诸新戒大德。要识因斋庆赞么。耆衲同宝掌寿算等篯[竺-二+鏗]传戒下座。

　　鄂渚吴护法为新戒设斋请上堂。师云达磨未传心地印。释迦未解髻中珠。有人若问西来意。还有西来意也无。汝等诸人道将一句来。良久。如无山僧未免借手行拳去也。如何是西来意。薰风自南来。殿阁生微凉。乃云佛说一切法为度一切心。我无一切心何用一切法。如斯会得则知人人本来是佛。个个常光现前。古释迦不先。今弥勒不后。是法住法位。世间相常住。乃至王宫降迹。雪岭修因。大似空拳诳小儿。黑头换眼睛。虽然如是。也须过量人承当恁么事。所以杀人不眨眼的汉子立地成佛。立地成佛的汉子杀人不眨眼。以致灵山会上广额屠儿。放下屠刀便云我是千佛一数。必竟到家一句又作么生。突起一念精进心。入圣超凡刹那间。昔金牛和尚问庞居士云。生心受食净名早呵。去此一机。居士还甘否。士云当时善现岂不作家。牛云岂干他事。士云食到口边被人夺却。牛便行饭。士云不消一句子。若是诚上座则不然。向金牛才开口时。便与一掌。云既不生心行饭作么。今日鄂渚吴居士素怀上志。有庞老之风。每闻一善则拳拳服膺。一睹胜事共勷赞助捐赀解装。来我护国办斋供众。汝诸阅藏阇黎新戒比丘也要商量者一句子。又且如何。见者闻者生欢喜心。施者惠者长无量福。螽斯振振以笃周祜下座。

　　本府分署护法刘张王都暨众护法文学设斋请上堂。师云祝一人无疆之寿。开十方选佛之场。建殊胜因作奇特事。须是作家汉共相激扬始得。乃云一句当天。万机寝削。一尘透脱。千界光辉。诸佛威仪进止。诸所作为无非佛事。或有佛土以佛光明而作佛事。有以诸菩萨而作佛事。有以佛所化人而作佛事。有以菩提树而作佛事。有以佛衣服卧具而作佛事。有以饮食饭僧而作佛事。有以园林台观而作佛事。有以三十二相八十种好而作佛事。有以虚空而作佛事。有以佛身而作佛事。众生因以此缘得入。律行严净。毗尼弘范。三界登般若此岸。达菩提彼岸。不历化城。径登宝所。有以梦幻影▆。镜中像水中月。空中花热中焰。如是等喻而作佛事。有以音声语言转化多方。鼓舞作兴而作佛事。种种功德无非举扬般若。示现檀度。见闻随喜。礼拜赞叹。而其获报等无有二。且道如何是诸宰护。转大法轮作大功德。得大受用现大人相第一义谛。聚沙指爪皆佛事。设化多方等大千。桂茂兰芳看振彩凤诏麻宣待乔迁传戒下座。

　　城西原任副府高曹护法夫人设斋请上堂。祗园和尚白椎竟。师云渭水溪边一古锥。筒浮香饵定实虚。竿头丝线凭君手。直钓原求负命鱼。有问话者出来。僧问云。拈花即不问。微笑意若何。师云正法眼藏瞎驴边灭。进云西来的旨乞师指示。师植杖云会么。进云春来冷暖桃花浪。正是鱼龙变化时。师云领取一棒。僧问云人天百万拈花示众。护国堂上四众云集。佛祖心印请师拈出。师云放汝三十棒。进云后供纯陀即不问。设斋护法请师酬。师云也须因斋庆赞。僧问云。山门狮子迎风笑。师云切莫眼花。进云岩前石虎抱儿眠。师云你见甚么。进云海底泥牛衔月走。师云正好供养。进云昆仑骑象鹭鹚牵。师云突出难辩。僧进云如何是夺人不夺境。师云见月休观指。进云如何是夺境不夺人。师云归家罢问程。进云如何是人境俱夺。师云船子和尚。进云如何是人境俱不夺。师云打地禅师。进云人境已蒙师指示。开堂一句请师宣。师云独坐大雄峰。师曰居家修善行。把手入山堂。饮食供清众。信心岂易量。须知信之一字乃成佛作祖之基本。了生脱死之根由。但能心心匪间。念念不忘。忏罪罪灭。求福福生。转女成男。具大人相。豁开无为实相门。一超直入如来地。然虽如是。古人云心不是佛。智不是道。到这里。十影神驹追不及。天眼龙睛觑不见。汝等诸人还有互相契证者么。昨日珊瑚枝击碎。今朝法雨洒前溪。昔王常侍问临济云。者一堂僧还看经么。济云不看经。还习禅么。济云不习禅。侍云教伊做甚么。济云总教伊成佛作祖去。侍云金屑虽贵。落眼成翳。济云将谓汝是个汉。常侍已是煆过精金。济祖可谓钳锤本色。一时主宾唱和。固是观光。今日较量犹欠一着。且道那里是欠一着。具眼禅流试请辩看。值兹众护法夫人来我护国办斋供众。我者里也不露手露脚。一种平怀看经的教伊看经。习禅的听伊参禅。持戒的教伊读律。礼诵的任伊礼琴何故聻。直须头正尾正。那管成佛作祖。于此际会。也须依经赞扬。若人散乱心。入于塔庙中。一称南无佛。皆已成佛道下座。

　　佛诞日正红旗众护法设斋浴佛。本寺方丈和尚云。金佛不度炉。木佛不度火。泥佛不度水。真佛家里坐。举遵布衲浴佛次。药山云者个从汝浴还浴得那个么。衲云把将那个来。药山休去。药山虽尔分星拨两。要且句里藏锋。布衲虽是截铁斩钉。未免落他圈套。设使药山信手拈出。布衲又安肯放过。汝等诸人要会药山意么。大家出手共沐金躯。雪和尚偈云。扰乱天宫降梵宫。指天指地阐宗风。炼得黄金丈六体。沐躯何必用九龙。古今原不离当念。十世于今总皆同。震旦曹溪一杓水。蓦面浇头酬祖翁。如何是第一杓。是则名为报佛恩。如何是第二杓。鹭鹚下田千点雪。如何是第三杓。黄鹂上树一枝花。明和尚偈云。净梵王宫生悉达。九龙吐水洗心月。几番捏怪弄精神。却被云门要打杀。乃喝一喝举杓浇一杓云。还安得第二瓢恶水么。知恩者哂。挥和尚偈云。呵呵对佛云终日兴妖作怪。大千被汝迷惑。周行七步惊谁。鼻孔原来无别。且道浴句作么生。阿耨一滴水。渊源流不绝。恒观和尚偈。本源心地水。灌洗虚空身。若解如是沐。是即报佛恩。遂浴大众举偈同沐赞扬。

　　四月八日圆菩萨戒。荆州府吏科秦护法同众设斋请上堂。师云大座当轩熟敢窥。广长舌相吼如雷。座中若有仙陀婆。不烦文殊下一椎。乃举世尊一日初生便乃大惊小怪。手指上下云。天上天下惟吾独尊。可为知礼大丈夫汉。固当如是眼空四海。傍若无人。独是探头大过。树高招风。譬如灵龟负图。自取丧身之兆。未免云门看孔着楔。见义勇为。虽然如是。也未免撞着一个恶辣的亦未肯放过他在。所谓恶人自有恶人磨。前车既覆后车当戒。山僧到者里不敢多言。只得退身有分。或云把手牵他行不得。惟人自肯乃方亲要。且不是这个道理。忽有人言也是做贼人心虚。却许他具一只眼。今日乃浴佛诞辰。阅藏事繁不暇赞颂。偶记得径山千指老人。有个世尊初生的颂子。不免举似大众。譬如闹市里抛砖打着一个半个也未可知。七步周行也不妨指天指地。便即当大风吹倒梧桐树。自有傍人笑短长。你看他作家等闲拈出。便搔着人痒处。山僧亦有一偈。虽不敢并驾乃可谓东施之效颦。指天指地独称尊。不动干戈也太平。任是云门手段辣。知他雪屈是酬恩。众中还有知恩报恩者么。点石化为金玉易。劝人除却是非难。传锡圆戒下座。

　　檀越供衣上堂。师云头陀那得有金襕。白赚人家倒刹竿。何似虎溪无量相。等闲拈出大家看。乃拈衣召众云。高着眼。即披乃据座云。狮子窟中无非狮子。栴檀林内纯是栴檀。所以大人具大见。大智得大用。不见道踞地蟠空势未休。爪牙安肯混常流。天教生在千峰上。不得云擎也出头。下座。

　　东城沙草二市南关外各寺庵庙众师友设斋请上堂。祇园和尚白槌竟。师云当炉不避火。方是好手。灶里解添柴。始称作家。乃曰常啼菩萨卖却心肝。因般若以东。请善财劬劳烟水为知识而南询。虽皆重法轻生。其奈忘家失业。殊不知光吞万象。人人有衣里明珠。贵逾娑婆。个个韫怀中至宝。千灵一致。何用穿过。万古常如。匪从人得。所以达磨不来东土。曹溪白浪滔天。二祖不往流沙。少室清风匝地。秪如恁么会。毕竟列焰分灯。是谁联芳续焰。昔有婆子请赵州转藏经。州乃绕禅床一匝云。报与婆转藏经已竟。婆云比来请转全藏。胡为转半藏耶。径山乃云。从饶绕须弥山百千万匝。于婆子分上亦只得半藏。师云老老大大。只解顺朱描墨。孟八郎汉便恁么道。谓不下禅床始恰婆子意。保管赞叹有分。若恁地见解。饶你将五千四十八卷烧作纸灰。飏向东洋大海。我也只你向鬼窟里作活计。要见婆子则易。要见赵州则难。以手拍一拍云。不入惊人浪。难逢称意鱼。下座。

　　城西戴申文学护法设斋请上堂。祗园和尚白槌竟师云寸长尺短三平二满。觌面相呈语言道断。问答不录。乃曰鸢飞戾天。鱼跃于渊。大道真体。不离目前。逝者如斯。不舍昼夜。至理湛然。原无虚借。月浮水面古镜舒光。雨滴檐前。梵音说法。是以青青翠竹。总是真如。郁郁黄花无非般若。一棹舞长江。为寻格外知己。半纶抛巨壑。要觅透网金鳞。金鳞未必全无知音。幸然巧遇正与么时。主宾道合水乳和同。鹤曳芦汀。莺吟柳陌。毕竟如何庆贺。知音不用徽弦奏。流水高山竟自明。举大通智胜佛。十劫坐道场。佛法不现前。不得成佛道。瓮里何曾走却鳖。灵山会上广额屠儿。放下屠刀。立地成佛。不是性燥汉。大集会上有魔王语佛云。瞿昙我待一切众生成佛。尽众生界无有众生语言名字。我乃发菩提心。捏目生花。作么三个汉亦未足观光。汝等诸人莫有过渠一头地者么。出来试说行履处看。良久云。若无。山僧不免放洞山麻三斤去也。七宝画牛头。黄金为点额。春晴三四月。农人皆取则萱龄算期颐兰桂征梦协试看熊罴兆麻宣紫泥册。何故聻一举鸿鹄千里飞。钻云鹞子与天齐。凤凰不是凡间乌。为瑞为祥自有时。下座。

　　城西诸山众耆宿师友设斋请上堂。祗园和尚白椎竟。师云踞师子之座。登曲录之床。挝涂毒之鼓。张漫天之网。一任起剪颇牧。也须拱手归降。有当锋者出来。问答不录。乃曰举手攀南斗。回身倚北辰。剑挂眉间。符悬肘后。一言之下荡扫搀抢。一句之中奠安家国。直饶恁么。犹是时流举措。若蹋着向上阶梯。说甚猛虎项下悬铃。饥鹰爪边夺肉。任使两曜东行。星辰易位。乾坤翻覆。佛祖潜踪。不妨于坐卧经行。神通游戏。如是则何用高眠太岳。泛宅五湖。方将混劳侣以为俦。举诸魔而共作。于是东西南北四维上下。出没勇施天人男女。若僧若俗声闻缘觉菩萨诸佛。变迦文为无量。化娑婆为极乐。一为无量。无量为一。大中现小。小中现大。于一毛端现宝王刹。坐微尘里转大法轮。皆不出时节因缘。所谓阵云横海上。拔剑搅龙门。举临济同普化。一日到施主家斋次。济云毛吞巨海。芥衲百川。为是神通妙用。为是法尔如然。化便蹋倒饭床。济云得即得。太粗生。次日二人又到一施主家斋。济云今日供养何似昨日。化亦蹋倒饭床。济云得即得。太粗生。化喝云瞎汉。佛法说甚么粗细。济不觉吐舌。二大老显大机大用。发明黄檗心髓即不无。要且脚跟未点地在。今日乃城西诸方尊宿师友捐衣钵之资。来我护国办斋供众。我这里也不摇唇鼓舌。大众也不兴波作浪。何故聻。既逢家里人要说家里话。所以道面上无嗔供养具。口里无嗔吐妙香。心里无嗔是真宝。无垢无染是真常。如何是诸禅翁大家出手的作用。大道原来无拘束。信手拈来事事全。一把柳丝收不住。和烟搭在玉栏杆。下座。

　　城西袁贺纪众檀越设斋请上堂。祗园和尚白椎竟。师曰水不洗水。金不博金。青天白日亘古亘今。山僧到此插手不入。汝等诸人还识自己是仰山么。曹溪波浪如相似。无限平人被陆沉。僧问云如何是护国家风。师云主宾融会理事双彰。进云如何是护国人。师云抬头看。进云人风两意蒙师指西来大意又如何。师卓杖云会么。僧问古人云供养百千诸佛。不如供养一无心道人。无心道人有何德。百千诸佛有何过。师云财法二施。凡圣一如。乃曰薰风蔼蔼。炎日熙熙。荷开水面槐影筛日。处处呢喃紫燕声声。睨睆黄鹂。赵州柏树子。洞山麻三斤。如斯见得全理全事。正眼觑来。无非道场。所以光严童子出毗耶大城。维摩诘方入城。童子作礼而问曰。居士从何所来。维摩答曰我从道场中来。童子曰所谓道场者何所是。士曰直心是道场。无虚假故。发行是道场。能办事故。深心是道场。增益功德故。菩提心是道场。无错谬故。布施是道场。不望报故。持戒是道场。得愿具故。忍辱是道场。于诸众生心无碍故。精进是道场。不懈怠故。禅定是道场。心调柔故。智慧是道场。现见诸法故。乃至一念知一念法是道场。成就一切智故。善男子菩萨应诸波罗密。教化众生。诸有所作。举足下足。当知皆是从道场中来。住于佛法矣。且道即今如何是诸檀护道场。夙愿功德。修习般若。万行安坐水月道场。财法等无有二。证成佛果津梁。下座。

　　三府李护法孝子荐严请上堂。师云昔那吒太子析骨还父。析肉还母。然后现本身。运大神力为父母说法。可为报答深恩。特酬罔极。读蓼莪之篇。始信亲恩浩渺。诵鹡鸽之什。方知手足情深。手足情深不忍离。合亲恩浩渺报答宜先佛力法力三宝力戒香定香智慧香。善来诸佛子一一听举扬。愚痴成智慧。热恼得清凉。莲邦教主亲垂手。宝盖飞幢发异光。若也于斯真荐得。者回亲见本爷娘。若识得本生爷娘面目。方识得自己面目。若识得自己面目。方识得大人本来真面目。且道如何是大人真面目。本来真父母。历劫不曾离孝子。荐亲一句又作么生。门前但看荆花茂。便是爷娘极乐场。下座。

　　藏圆解制上堂。九旬禅期鱼游网。三月安居鸟入笼。怎似护国阅经叟。无拘无束自从容。打凤罗龙须凭师资妙手。扶竖纲宗全仗辅弼钳锤。兄呼弟应共相激扬。交为肘臂互作主宾。可为就炉作灶。遇水安桥。竿木随身逢场作戏。自能随处作主。遇缘即宗。用舍行藏无可不可。百日内聚首商量。浩浩三月间安居。前三后三人人金声玉振。个个动地放光。曲演无生。唱拍和鸣。高山流水。期遇知音。有时翻经于藏阁。有时啸傲于长廊。有时宾主于问答。有时坐卧于经行。粥饭二时杂心匪间。或慈或威即理即事。把住放行自由自在。拈一茎草作丈六金身。将丈六金身作一茎草。用堂未升而法席先卷。田未开而大义齐彰。圣方祝而国祚永固。檀方报而禄算增延。目系花鸟眼观游人。任意舒怀随缘放旷。种种宣扬无非佛事。▆今经藏期圆。文彩已彰。不落文字。一句又作么生。掬水月在手。弄花香满衣。素缁添气象。今古意自晖。下座。

　　示众

　　新年示众。日月无新旧。人心有去来。但能憎爱尽。正眼顶门开。如何是新年头佛法。张公吃酒李公醉。得衔杯处且衔杯。观世音菩萨将钱买胡饼。放下手原来却是馒头。北方多吃面。云门扇子　跳上三十二天。筑着帝释鼻孔。东海鲤鱼打一棒。雨似盆倾。不妨劈面将来。满盘托出。常住淡泊聊借古人茶饭。以为供养。随家丰俭莫厌粗疏。即今春日融和。应时纳祜一句。又作么生。但愿东风齐着力。一时吹入我门来。

　　示众。不施寸刃。力破重围。不涉阶梯。顿超十地。气吞佛祖。眼盖乾坤。纵夺随宜。卷舒自在。所以道以大圆觉为我伽蓝身心。以安居平等性智。正眼观来。何异无绳自缚。划地为牢。护国者里。又则不然。收放在我去住自由。蓦呈柱杖云。风流不在传红粉。肌骨生成分外奇。

　　乾峰示众云。举一不得。举二放过。一着落在第二。乾峰老子虽是握节当胸。未免守死善道。若是诚上座。举一不妨举二。栴檀林内栴檀。狮子窟中狮子。一不致过二非落节。万里无云万里天。千江有水千江月。秪如云门出众云。昨日有人从天台来。却往径山去。乾峰呼典座。来日不得普请。要且如何论量。又作么生。参。

　　师诞日示众云。诸佛非我道。谁是最道者。父母非我亲。谁是最亲者。到者里未免有耳如聋。有口如哑。卓拄杖云。等闲一箭落双雕。笑倒东村王大姐。所以道负恩者多。知恩者少。且作么生是知恩报恩一句。复卓拄杖云。切莫钻龟打瓦。

　　示周子文学来谕。不欺二字是成佛作祖出生死的真种子也。从上诸佛诸祖开示多矣。谩居士一点不得。然此自证一着子。惟悟者相应。他人说的总不中用。古云但办肯心。决不相赚。

　　示众。黄面老子道惟此一事实。余二则非真。作么生是余二。成佛作祖者是。既是成佛作祖尚唤作余二。毕竟如何是此一事。乃云待我藏圆期满向汝道破。师云庞居士问石头。不侣万法话。石掩其口。庞于此有省。如何是他省处。又于马祖机下大悟。如何是他悟处。

　　师云一口吸尽西江水话。有者解作一物不存。三十年后大有人简点在。如是毕竟如何会。

　　护国启真诚和尚语录卷之一(终)
嘉兴大藏经　荆南内护国寺启真诚禅师语录


　　护国启真诚和尚语录卷之二

　　书记振闻编录

　　嘉禾三塔寺小参(同门请)

　　金不博金水不洗水啐啄同时剑去久矣且道是甚么人发明向上事问答不录乃曰斤斧在手遇水安桥竿木随身逢场作戏通方作者理合如斯至若兄呼弟应各擅家声虎啸龙吟互相酬酢或乘踞地狮子哮吼岩峦或跨回顾象王纵威湖海此是衲子寻常家计若是山僧又则不然何故聻一向幽栖荆南护国曾无一字挂于诸方雪发虽尔撑天脚跟曾未点地犹懒锄花弄月惟思闭户闲眠今日策杖南游邂逅同门至延茶话凡斋厨笊篱缺漏田舍钁柄短长一一俱被觑破既逢家里人还唱故乡曲而调拍相酬有何不可所以今日不致囊藏被盖直下八字打开和盘托似诸人了也遂喝一喝云还会么且道意作么生觌面抛砖图引玉相期锦上更铺花。

　　小参龙女一弹指顷疾往南方无垢世界成等正觉且道与禅门立地成佛是同是别若道是同此人眼目未开若道是别此人穷劫流浪永无成佛之期见前大众为我说道理看。

　　小参天高群象正海阔百川朝主伴重重现何须叹寂寥笑他法昌杨岐诸尊宿好不大方殊不知衲僧家荒村破院吊影孤形一衲一盂无求于世天子不得臣诸侯不得友鬼神莫测荣辱无于叵耐茫茫宇宙罕遇其人苟遇其人则两手分付虽然如是莫当等闲欲垂海上任公钓拼取闲身耐岁寒。

　　垂问

　　举船子和尚拨棹歌云别人只看采芙蓉香气长粘于指风两岸映一船红何曾解染得虚空天目礼禅师拈云船子老人话作两橛即且置我且问你诸人唤甚么作虚空喝一喝师云大凡宗师家垂一言半句莫不激扬本分敲磕门风看他二大老眼观东南意在西北拈头缀尾共显规模简点将来二俱不了一个兔头戴角一个龟背刮毛要见船子么以右手拍膝云者里是要见天自么以左手拍膝云者里是还见山僧落处么打破虚空与汝相见喝一喝。

　　举香严禅师示众云此事如人上树口衔树枝脚不踏枝树下有人问西来太意若答则丧身失命否则又辜问意有虎头上座出众便言树上则不问树下道将一句来香严大笑归方丈师云者老汉善排陷虎之阵满拟活捉生擒直饶铁眼铜睛到者里也须倒戈卸甲纳款受降有分不料草窠里钻出个轻轻一问直得瓦解冰消一场么　然虽如是莫道无事好持钵举世尊因阿难持钵乃曰当依七佛仪式难便问佛如何是七佛仪式佛召阿难难应诺佛云便恁么去乃云古怪在当时早有与么消息然虽世尊为人天师不当见小利既是家里弟昆何得以干戈相待阿难亦善放憨随风倒舵若是山僧待云当依七佛仪式但轻轻向前云不合起动世尊不为瓦解冰消要且一槌两当以手招众云如何是七佛仪式便恁么去。

　　举黄龙心和尚与夏公立极谭肇论论会万物为自己情与无情共一体时有狗子卧香桌下龙拈尺击狗子并香桌狗子有情则去香桌无情则住心云情与无情如何得成一体公立不能对龙云才涉思惟便成剩法何尝会万物为自己哉灵岩愠禅师云黄龙老汉伤慈不少公立如入宝山空手而归诸人要会万物为自己情与无情共一体么锤杀有情狗子碎却无情香桌尽情收拾一团束缚抛向东洋大海自然洒洒落落然须更知有顶门一窍始得乃云抽钉拔揳即不无灵岩争奈伤锋犯手何如有情狗子仍叫他守夜无情香桌留来支用诸人要会万物为自己情与无情共一体么但将拟议思量底一刀两段则十方空荡荡地自然常光现前唤甚么有情无情与你为碍为缘若是顶门一窍且听拄杖子着力击香案下座。

　　法语

　　太司马蔡门一品夫人闵氏对灵法语体露金风一叶轻韶华谢却问前程云开野色清如水万里长空一雁横来来未曾来锦织太虚去去实不去月落潭水恭惟。

　　诰封一品夫人德符坤善化成一家慈惠居娴人称女中尧舜勤俭勷理世仰闺阁丈夫贤拟姬姜正位乎内淑过韦宋较美于前兹者正司马公奉。

　　命南征帅师滇黔无内顾之忧者盖为夫人之内政所致正宜克享珠冠媲美圭璋倏尔瑶池请符卒至所谓世间白发惟公道贵人头上不曾饶然虽如是此一着子也不可错过况一门兰桂森森亲秉遗训可为骈臻福禧何故聻花开果实有始有终古今一定之理即今车马云集棺椁之美麦礼之肃朝野将相莫不亲往厚奠闾阎士庶举世咸称懿德寺叨司马护法锡带有年值此瘗玉之秋特拈西来大意于灵堂以资太夫人逍遥莲域以证无量佛身噫啼鸟落花春梦断圆音一点亘古今。

　　县主岳考辛封君对灵法语哀哀三叹蓼莪章罔极方能一报偿缓急末后申荐取始知源远派流长灼然欲报至德须是亲见本生爷娘始得即此时也薰风自南来殿阁生微凉沧海浮沤变人生梦一场所以道处生死流骊珠独耀于沧海踞涅槃岸桂轮独朗于碧天如是则人人顶门上放大宝光个个赤肉团壁立千仞况眉间有剑肘后有符任他长安正▆须知我国宴然即如。

　　皇清诰封宣威将军辛公德胜大人乃我县令护法岳考嗣续惟艰生女门楣实西蜀世胄夔门阀阅以勋臣归清由武并驻楚耳顺矍铄有楚丘之风性本天资赋浩然之气宜享介眉之期颐倏尔蜨梦于庄周辞禄养而就莲胎驾三车而出火宅时兹归窆之期特筵斋供以奠以拂子打○相云老封君会么即今无面目汉向甚么处安身立命喝一喝云从前汗马无人识只要重论盖代功下定神州三百寨倒骑铁马上须峰。

　　陈门母子对灵法语释迦降迹尘寰示现双林孔圣周游列国仍返鄹邑老君化游函谷梦于槐里古云既知生是不生之理为甚么被生死之所流转所以三教圣人亦不外此涅槃二字惟是陈门张老孺人真女中丈夫具大人气相学佛多年严精五戒有台山婆子之风恨未遇赵州勘破伊子日生居士幼叨庠序修短颜回临危嘱母以令伯祖妣抚孙公案致伊姑媳相守节操冰霜颇奈其人而无其志今二孙稍稍成立冀得功成身退无疾而终亦人间希有之事可谓学佛有效因果分明具衲僧手眼撩起便行今日母子同期还山世人见之无不酸楚以余观之则不然也昔宋丞相天祥文公抗大元三年而终伊母灵柩在广致期同归窆瘗实乃忠孝感格千古之下名垂青史可与陈门母子同日而语也岂不忠孝媲美乎还山一事无以为赠以拂子指棺云母子还山岂偶然三生石上旧因缘母啄子啐齐着力大家同跻白云天。

　　县令唐太封君法语汾水蜀山意渺茫秦川历历泛潇湘银山海岳都抛却灵台一点性偏长切我监察御史太翁唐封君乃西蜀巨擘阀阅名家其居官也莅任节度其问寿也享算古稀诞育子兮为我荆南首邑父母人龙指日高擢五马大夫莫可定也我节度使太翁不愧明教始终福慧人也兹缘移柩至楚登舟返蜀僧叨护法有年致期率众以奠乃炷香云西来大意又重宣觌面相呈岂偶然会得其中关捩子撒手逍遥极乐天。

　　三府李护法对灵法语楚水燕山意偏长特简荆南梦一场君恩母德都抛却赢得庄周何有方四大原无主五蕴本俱空世事云迁变浮生一梦中来来实不来雁过长空去去实不去影沉寒水若也于斯悟得本来面目又何须门外之绕是以胜思惟梵天问不退转天子云天子我常于此国土不曾见汝天子云梵天我亦于此国土不曾见我有我有汝展转难见必竟如何见得分明举拂子云老封君会么喝一喝新笋看成堂下竹落花都上燕泥梁常忆上苑三春里子规啼彻百花香。

　　机缘

　　僧问学人明知自心是佛自心作佛日用之中如何保任师打云会么僧礼拜师云一翳在眼空花乱坠僧珍重便出师云只恐不是玉。

　　僧问若论此事觌体见成因甚么学人不会师云紧帩草鞋僧礼拜师云剑去久矣。

　　僧问心佛众生等无差别如何不能洞然朗照师云水到渠成。

　　僧问正恁么时是甚么人师云上是天下是地僧礼拜师云棒打不回。

　　士问弟子生死不明乞师开示师云好本天下同士礼拜师云小出大遇。

　　士问如何是道师云吃官酒卧官街士便出师云照顾脚下。
嘉兴大藏经　荆南内护国寺启真诚禅师语录


　　护国启真诚和尚语录卷之三

　　书记振闻编录

　　佛祖真赞

　　悉达太子赞

指天指地独称尊不动干戈也太平任是云门手段辣知他雪屈是酬恩

　　观音

古佛宫装垂妙像闻思修入证圆通应心水月随类现百亿分身处处同

　　弥勒

终朝兀坐欢笑自若冷观世人来往如梭拮据经营自苦奔波噫几时得脱者凡笼怡怡快快也相我

　　达磨

涉水登山泛渺茫拟将佛法付梁王孰知不识安心术一苇凄凄暗渡航

　　拈颂

　　世尊初生

由来原自可怜生丰俭随家乐太平遍野田荒耘未得倏然耕动有人争

　　世尊在灵山会上

目视青莲显露机破颜微笑在须臾寻常绣出鸳鸯看今日和针度与渠

　　世尊因五通仙人问

掬水月在手弄花香满衣蜂蝶纷纷过墙去眨眼明人莫自欺

　　迦叶尊者因阿难问世尊传金襕袈裟外

密密春雷起卧龙东君从不浪施功寻常一样窗前月才有梅花便不同

　　女子出定

事缓则圆着甚急如何若何总不必桃花无计避春风水到渠成路自直

　　岟崛持钵

野马阳焰不暂停庄严色色净殊因渔翁惯入惊人浪入水那沾涓滴痕

　　僧问马祖如何是佛

显大机来明大用曲谈名相无繁重从教地裂与天崩坚若磐石稳若峰

　　僧问马祖离四句

曲弥高和弥寡字经三写乌焉马有耳如聋有口如哑等闲一镞破三关不知谁是其人者

　　僧问云门如何是诸佛出身处

当机劈面似雷奔拶得东山水上行行到水穷山尽处别阐一路出云门

　　雪峰禅师因玄沙驰书至乃升堂开拆见白纸

爱重忘姑息文章教尔曹国清才子贵家富小儿娇

　　与琳书记

个事人人本具贵在直下承当不须思量拟议觌体现前灵光

　　示新库司

居常休莽卤临事莫匆匆平怀家和计照顾眉睫中

　　示先副寺

逊谦真道本逆顺境和频悟透浮名事受用无价珍

　　示龄大德

悟得浮生面先观自己空妨身兼律物应用在其中

　　示善悦众

和众不随流任他呼马牛不被色声转自有出人头

　　示孙印素

正法续滹沱西江一口吞门庭光赫奕分付与儿孙

　　示元监院

个事觌相呈拈来一度新耳聋三日后消息许谁亲

　　恩母传

　　某幼实愚顽不省所怙厄值兵燹颠沛流离无所不至不幸父值早殁家室瓦鲜母子相依择木无方六亲无盻顾之休戚族势乏怜恤之垂照世籍荆门里闬许氏之子父讳本琏母李氏零丁难支是以奔南走比母氏旋继相亡愧恩罔极之莫报深追恃怙以曷酬惟忆大雄氏之洪慈遂披缁以报二亲正谓菽水未进涓滴想像莫报万一者也适阅天童润禅师语录内载恩母传文且有劝请同志有莫报二亲者勉作报恩之文以晓将来缁素庶我瞿昙之种姓慎勿以杨墨同日而语也某不解作文止叙从前险衅颠末以告诸同类耳倘或有能思报二亲者概然踵效成文贻世俾某得思慕二亲之郁衷诚格稍报生身之纤毫也且吾教典云一子出家九族生天噫诸佛之明言自不爽于锱铢也乃值母诞之辰偈曰吾母诞辰日为儿报答时礼拜求佛恩生天在须臾述古尊宿值母诞偈曰今朝乃吾娘生日扬起佛前长命灯自作自炊还自吃替娘斋了一员僧。

　　护国启真诚和尚语录卷之三(终)
嘉兴大藏经　荆南内护国寺启真诚禅师语录


　　护国启真诚和尚语录卷之四

　　书记洪信编录

　　赞

　　董居士真

皤然一叟鸠杖随身仿佛似习池蕴公语续传灯原来是复寰居士诸方见闻有女遣嫁无男当婚相聚口团圞大家话无生

　　董二居士唪金刚不辍

这女善人具丈夫相不去戴笠参俱胝终朝鸣鱼唪金刚果修净居善因庶免临时周彰咦若要勘破来往师僧问取赵州和尚

　　自赞

者个阿师顶圩头颅人前倔疆肘后悬符与世恬然受灵山怤三主护国重新寺图接续东山成滞货授售自由任所孚殃及丛林数十秋至今光被满甸都

　　偈

　　募钟

果海祗因累劫专布金檀度任随缘一椎惊惺利名客好向精蓝造胜前

　　造佛

福筵胜会广无边佛面光辉已面圆金像严装无漏果螽斯禄算水绵绵

　　灯

点塔何妨灯一然光明朗朗照三千佛光远被清光彻济世心香万古传

　　米

未转法轮食转先金牛饭桶至今然千家一钵铁丸子古佛肚中万万年

　　斋

灵山自古选佛场五百高僧日日忙为报信檀倾积廪大家出手扶宗纲

　　茶

卢同七碗非奇特赵老三杯岂是狂会得无多佛法子客来无语令人忙

　　柴

运水搬柴皆妙用迎宾送客乃家祥拔山举鼎虽▆意水足柴方菜更香

　　衣

然灯播种于当年心印惟凭一缕传大庾岭头千万重始终一念戒珠圆

　　佛事

　　本寺耆宿闻一老师火

　　凤凰台畔起暮烟鹅池一滴水连天天王祖庭岿然屹西来大意又重宣四大原假合五蕴若浮沤世缘沧海变去来鹿梦囮惟我护国闻翁来自鼎山气宇如王有担钞之风恨未遇婆子点化迄到护国亲见忍祖虽无疏钞可焚末后句子已当面分付了也即未撩起便行且喜未到腊月三十日可谓唧溜汉子具衲僧手眼举枕公案不被侍僧勘破即今功圆果满绝后光先一句又作么生喝一喝云皮肤脱落尽惟有一真实噫一任浮云变今古牟尼径寸满空春。

　　瑞白禅人举火

　　师云几回生几回死生死悠悠无定止证入无余大涅槃常寂光中无异此今日拨转旧家风翩翩只履西归逝五十六年成底事者回方脱娘生裤且道娘未生时着个甚么顾左右云汝等诸人道道看若无山僧未免借手行拳去也所以道亡僧面前触目菩提活人路上死人无数上人会么喝一喝执火炬云大千沙界现全身狮子独行无伴侣。

　　举火

　　金不博金生死海中无向背楔能出楔众生诸佛正相当所以道无明实性即佛性幻化空身即法身如是则山河大地同转根本法轮鳞甲羽毛共证真常实际法尔如然不假穿凿今日山僧为汝觌面举扬上人还承当么若能如是便可超佛越祖出死入生其或未然为汝更指一路以火炬打圆相云有水皆含月无山不带云。

　　举火

　　历劫不曾迷云何方始觉生死及涅槃个中无处着所以全体恁么来则来无所从全体恁么去则去无所至来无所从则生本不曾生去无所至则死本不曾死既无生死则当处湛然觌体现前不真何待以火炬云上人珍重去无明山上起云雷生死海中为雨露。

　　入塔

　　生亦非成死亦非坏直下会得顿超十界不劳弹指塔门开达者同游涅槃海。

　　吊不碍大师

　　昔日同参今朝觌面两个五百原是一贯不须拍手哭苍天拈出秦时　轹钻展坐具云且道阿谁证盟一任诸方剖判。

　　天童老人讳千花丛里现优昙水出高源青出蓝误赚不知多少众前三三与后三三兹届十一月十六日乃我天童老人初度之辰若乃仁义道中世谛流布则且置只如不涉程途还假相见也无乍收宿雨孤云断明月一天方夜寒。

　　磬山老人忌砧杵千家夜星河一雁秋突出殊难辩明珠暗里投是以大人具大见大智得大用展鶤鹏之翼奋狮子之威盖色其身超今越古拈起栗棘蓬放出金刚圈整齐佛祖号令人天扫出三玄三要灭却正法眼藏杀人刀活人剑斩钉截铁骑虎头据虎尾绝后光前直得三贤十圣胆颤魂惊尽大地人亡锋结舌使德山临济再生也讨头恼不着此是我老人一生受用不尽底闲家具今日因斋庆赞不妨为众拈出虽然如是以此见他老人譬如掉棒打月何啻万里崖州亦大远在乃召众云还见老人么一堂风冷淡千古意分明。

　　挂钟板

　　马祖建丛林百丈立规矩原为云水趋投老病无依不是自居自食东边荡来西边嬉今日重整旧家风祖佛龙天生欢喜噫板鸣要齐集举止须威仪。

　　挂火牌

　　赵老茶三瓯金牛漆桶快要开者个铺成人不自在饭熟任开柳僧集须鸣牌供养无心人千佛从兹来。

　　监斋

　　监斋大士菩萨化现文殊文喜打成一片香积调和一味任他凡圣交参国清护国无两样休言饶舌老丰干。

　　伽蓝

　　信施祗园财广金布续智者灯均为慈护佛法当兹秋晚全仗金汤密固勿使寒拾检点方为伽蓝净土。

　　斋榜

　　先炊无米饭僧多须问金牛造若何选佛场开凭妙手倾囊出廪在檀那。

　　诗

　　礼开山师祖遍老和尚

掬水从来香有源卓飞灯续是师恩遥思面壁传心净始得开筵法侣尊宝地不随风物改慈云常共雨花存宗乘窃恐输门外聊为搬柴衍后昆

　　九日龙山奉陪诸公作

散步高原外人烟入杪秋乌樯过虎渡雁字带龙洲秀色三峰出岚光八岭幽参军落帽地风韵有名流

　　章台

春日城隅迥无边野色来楚宫何处是梅影自徘徊堤远人烟曲碑残字迹灰昭王犹有祭叹息此章台

　　天皇山有感

天皇传法地胜迹自依稀世远铭钟古时移堂柏非僧繇不可见开子亦难几(开子明时诗僧也)惟有青青草春来是处归

　　黄鹤楼

危槛层峦压万家汉阳江夏对芳华渔舟远浦归人晚小院残诗落照斜一枕黄梁真大梦数声仙笛在梅花纵观千古东流外倍觉浮生是井蛙

　　小姑山

崔嵬屹立似天关推却篷窗见一班洗钵方逢江日霁挂帆正逐海潮还人天谁辨空中相流峙常存大界间自念非因经卷往堪将踪迹负名山

　　午泊采石

古柏苍松里危桥水迳通苔青全覆石萝绿似嵌空江海风帆上乾坤午梦中琴聪非我事自笑入诗筒

　　金陵

日夜江声过石头金陵王气自千秋人间多少欷歔事莫只空空厌比丘

　　舟次金山

矗翠超人境乘流到上方江声疑地尽海气与云翔坱圠蛟龙护洪纷鸰雀藏笠瓶何处着开士正升堂

　　虎丘

寰宇传名胜今来见虎丘生公能说法风俗尚同游山色笼香积钟声带棹流偨虎诸幻影安用敝衲愁

　　嘉禾烟雨楼(相传买臣墓在此)

凭栏一望海潮东万树千村烟雨中雅趣诗间寻杜老辋川画里见王公塔边古墓归凭吊世上浮名互色空为报仕途留滞客牛衣何必泣时穷

　　灵隐寺

鹫峰何代自飞来古刹岿然冷石台沧海东坑日月杳直从高望一徘徊

　　五百罗汉堂

西天东土竟何如海藏龙宫任所居深浅由来凭象兔三乘谁与破空虚

　　西湖

湖光荡漾锦攒天亭榭花间照客船惟有缁衣随白鹭浮沉不计到谁边

　　礼天竺大士

无边无象也无尘合掌虔登又一新十二观中千处现不须一喝始惊人

　　送月师入京

三载琳宫一日成从兹报国又垂名王家功德真悠久郑重吾师持钵行

　　奉和胡念蒿先生夜坐韵(时修志寺中)

著述到禅林掩关自苦吟黄花经雨暮红树绽秋深文献山川色圆通圣佛心紫茸趺坐下钟罄一沉沉

　　元夕

丰登最喜宜春晴万汇千葩入眼生花月光辉人共赏火灯交处是双城

　　新年

一样梅花又改年起看风雨卜蚕天竹炉瓦灶无新火榾柮犹然昨夜烟

　　明和尚归万寿庵

数载祗园法席开匡徒领众意徘徊眉山俊秀荆芳遍双桂枝条任剪裁

　　哭徒惟中

息慈早岁便相随坐稳蒲团垢欲离逝水于今悲弟子孤云自昔愧人师荣枯朔晦诚难问往返东南亦可思最是归家先瘗母空门不负背伦疑

　　挽挥印禅师

虚空虽世界不谓遂无生雅志尚高远参锋喜纵横相知成一梦客邸化浮名嗟彼荆门路能忘太上情

　　与爻人话别

问讯何暌隔全然鸿踏泥灵山同记别济水共分溪千里真如梦万机不可齐相逢参饭罢一任又东西

　　净土

曾无药石偏生病虽有蒲团不坐禅水月愿王松树案数枝香透瓦瓶遵

　　　　　　其二

祈假逞生净土身落红偏苦妒余春灯前烧却长生术剩买黄金铸二亲

　　阅玉泉志

响往名山已数秋几番策杖欲经游会心若晤堆蓝状入耳方知四绝留铁塔鑏金光影灿珠泉跳玉掌趺求南灯永续曹溪派北秀谁宗一线头

　　阅藏

万古鸿蒙外三生智慧中妄真空相回仙佛圣贤通宝鼎占云气珠龛映日瞳僧寮翻贝叶盛代祝年丰

　　奉和彝镇严护法贪佛阁诗

佛日中天无尽蕴大千累亿见恒沙四门已辨人天界五衍何岐南北家宝阁麟章开愿力祗园龙树有光华从今铃铎声声里唤醒尘衣与乱纱

　　呈修志诸先生

天地有大文灵秀有奥宅不朽在立言古今传载籍所藉为国华文献增舄奕吾荆劫灰后什一鲜千百圣朝今光被右文无遗策先生奉征聘乃作十笏客直笔发潜德轩轩振风格玉韫山自晖幽兰扬芳泽与其有谀美不如有己责即兹荒陋寺亦得备前迹昭昭人耳目原非私所适窃窥两月中讨论穷晨夕如此著书心信足垂金石

　　梦先师若老和尚

不知大梦是何人梦醒犹疑见是真应为迷途烦指点香焚一瓣到清晨

　　夏晚同陆吉芳淑二监院纳凉

共坐古柏下凉在风生里时方苦炎热众心各欢喜有似当渴饮不必廉泉水相彼风中幡摇摇孰为此以此观一切无定者何已蝙蝠穴层阁旦夕反相视至人寝不梦梦觉有妙理坐起散步行谁行亦谁止

　　兰

绮石黄瓮便是家幽香原不逐繁华瓶边浇水篱边盖相看年年自作花

　　牧牛颂引

　　牧牛之譬其年久矣自南泉拈掇头角转露普明添足系之以颂宗教能诗之士杂然赓之然自有者片田地便有者个畜生为甚么有等一时讨鼻孔不着动着犯人苗稼且利害在甚么处请向葛藤窠里摸索。

　　未牧

意气昂昂头角高牧童鞭执趁途遥深山旷野草漫地信嘴满腮触异苗

　　初调

牢拴鼻孔乘时穿紧把绳头漫着鞭畜养多年愚拙性始知今日费心牵

　　受制

出门或可自相随放去收回暂少驰旦暮小心头脚稳水边林下莫教疲

　　回首

绿杨堪系始回头僵屈援收渐渐柔休怪山童性未怠顷然失却漫相留

　　驯伏

山南山北水溪边稳伏倾诚犁祖田不带绳头饮水草晚归摇尾不须牵

　　无碍

牛人两两俱如如声色相忘各不拘松石安闲稳坐睡笛腔无韵乐余余

　　任运

红紫三春野色中溪南溪北草茸茸本分水草随分纳快活山童午睡浓

　　相忘

束手相忘还未中此心期与岫云同雪牛既到白▆里独朗桂轮照碧空

　　独照

威音那畔本相安叵耐有生始恋缠今日方知娘铁面者回参透祖师关

　　双泯

人牛屏迹事难明者里断然向孰陈铁馁咬来当面剥祖师无处去藏身

　　启

　　上提学胡先生启

　　恭惟　老先生护法才雄八座彩映三湘志同范文正轻肥温饱俱忘学似陆宣公旷达浮华尽脱一登其门则声价垂珠前　诸当事以董修郡乘请
驾临山寺毫乏供陈惭愧殊甚深荷垂青诗箑普及俨若天风下颁掷地金声谨供常住真乃学士王带以志铭德面谢不宣。

　　上江南徽州郡伯亢护法启

　　睽违三月倏焉如昨恭惟　大护法关西名家陇右一人朝野欣瞻庙廊生色前此按至不遑应迓叨承香供至今铭切恨不获时亲左右为怅特简候安伫拟高擢司马勿忘记莂灵山政事之暇休言饶舌丰干聚晤谭心自有期在临颖曷胜企仰。

　　复阴护法请藏启

　　转眼簇新日月虽尔恭惟　护法荆南佛护法海金汤寇借晋西汾黎戴化育之恩膏谒　天飞鸟楚国飘香风于梓里四野欢腾万汇增丽寺叨护法奇缘喜出望外法宝功德名垂千古途遥未遑致贺正慕间忽从事公驰翰至开函宛见芝眉恨无缩地可亲犹垂盼殷殷曷敢当耶询其福禧骈臻德政浩渺不胜欣忭且言待以国士主宾会合不偶实三生幸也专启候安延冀驷马题桥策杖侯门以话无生锡带之施永奠祇园也肃此荒函不胜主臣。

　　　　　　　　　　　　　　(嘉兴楞严经坊夏继宁▆)

　　护国启真诚和尚语录卷之四(终)
