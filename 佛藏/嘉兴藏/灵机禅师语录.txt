嘉兴大藏经　灵机禅师语录


　　重刻灵机禅师语录原稿序

　　灵机禅师得法于金粟费老人为其白足后辟讲堂于翔凤为资福之开山祖所传语录旧有锓本宗门推尚之久矣今其法嗣大展继席资福以旧本之未尽厥传也将重加订正梓而行之请序于余余闻禅门之学空诸所有不立文字即其当机问对一言半偈要归其旨于虚寂而已灵师实能洞彻斯旨故其生平言语不令其徒撰录旧本所载亦其侍者得于睹记潜钞而授之梓用以广其师传耳非灵师之意也今大展见谓未备又欲刻之何欤盖释氏之教虽与儒者归趣不同至于审辨源流尊信师说俾天下后世因其言以知其人而其教泽亦藉以不坠其用心则一也韩子有言孟轲氏未尝著书今其七篇乃万章公孙丑之徒相与纪其言而传之耳由是言之假令当时无尊信师说如诸子其人者则孟氏之书不传百世而下安能使其名赤赤卓卓为群儒冠哉大展侍灵师最久得其宗旨独深其所睹记比他人尤详不欲令其师传之稍有湮没也则其于是役也能无亟亟乎余喜大展之尊信师说与吾儒同而灵师之教泽亦藉其人以益广也故不辞而序之。

　　赐进士出身翰林院庶吉士华亭沈宗敬撰

　　刻正灵机禅师语录原稿序

　　昔玉林和尚语诸弟子曰天下宗师灵机第一盖师为海内所推服称临济正宗一语一默一颦一笑皆甘露也师示寂后有弟子急于入都仓卒梓师语录二卷携之北行时入室弟子大展方养母他山未得预闻后继席翔凤见录中改误多端前后易置不胜惊惋谓先师语录乃一代人天眼目安可淆讹失序欲悉依原稿刻正垂示百世俾吴骐为叙骐谓语录与文章异文章之家研京十年练都一纪追琢求工故可改也语录出自见地如火必热如水必湿如金必坚如刀必利岂容商酌拟议哉不待商酌拟议而一切宾主照用杀活与夺性灵手眼千品万偈无所不备譬人始生五官百骸腑脏膏血八万毛孔一时具足若有删改文饰则是装偶塑像非生人也人已生矣而欲修削之雕琢之岂非事理之万万不可者哉昔欧阳公以旧唐书张浚传中做面子三字不雅改为作态识者谓做面子三字意忌而含怒气傲而词强作态二字意谑而含笑气柔而语弱情事全失不如旧书远甚夫欧公之才且不能轻易改书而况不如欧公者也药山闻云岩一言曰吾于此得见海兄百世之后有读语录而见灵机真面目者大展之力也夫。

　　甲戌初冬九峰遗黎吴骐顿首拜撰

　　序

　　古有言行解相应名之曰祖今之据名刹践祖位者说法如云如雨謦欬如珠如玉察其所为则行不副解解不副行总被二风所触傲然窃名于祖位可乎惟吾杨坟观和尚幼升天童之堂刳心砺志真参实悟直跻金粟堂奥倒捋逆批费老人素称室中真子也厥后住山三十载足不逾阃故能不起于座化荆棘为宝坊无法当情辨龙蛇于叱吒其激扬宗旨万指铿锵即饱参宿学之士一婴其锋靡不詟缩咋舌而退是以喻其刻苦莅众则如珠走雪床之杨岐也论其颂古浑朴则如敲金戛玉之白云也观其机用敏捷则如纵夺临时捉败同参之兴化也至若开法四十年来法语机缘甚伙每呵今时别传之旨泥于文字禁止誊录既没而无只字示人则又跂乎云门诸老之上矣兹所行于世者其门人久侍潜钞密记辏集而成书盖十存其一耳呜呼和尚之行解卓然足以迈古超今灭却正宗之嫡髓讵在多乎是为序。

　　前住龙池法弟大珍拜题

　　灵机观禅师语录目录卷首序文卷一升座小参示众卷二机缘垂问卷三勘辨早参晚参卷四落堂源流颂卷五颂古书问卷六杂偈真赞佛事卷尾行状塔铭跋志

　　灵机观禅师语录目录(终)

　　灵机观禅师语录卷一

　　嗣法门人　寂方　智霈　海汧　超系　等编

　　住湖州武康翔凤山显忠崇孝资福禅寺语录

　　升座
师自崇祯甲申春诛茅翔凤至顺治甲午冬众求结制海盐徐君载护法夫人行修请升座僧问豁开户牖妙手难描当轩者谁抬眸错过师以棒擉开云到即不点进云秪如强项不回头者和尚如何施设师云且居门外进云门内底又作么生师云自招款案问大制从来无结解因何平地起风波师云早知恁么已是迟进云天上天下惟吾独尊去也师便打云转见郎当问翔凤峰前呈瑞色钵盂山上播祥光佛法大意即不问开罏结制事如何师云好向风头看火色进云谢师指示师云也须眼底辨金鋀问翔凤峰头作舞十方海会云臻就中一句应时及节请师宣师云秪要脚踏实自然眼豁开进云为怜三岁子不惜两行眉师云识得山僧也未进云吞纳大千门不二堂堂廓落露全机师便打乃竖拂子云此便是当年鹫岭微笑一着子恁么见得则黄面老子金色头陀一肩担荷彻体无多直得正法眼人人今古弥亘涅槃心个个历劫不磨扫却从前闲露布那来迷悟涉淆讹忽有个傍不甘底出来道是则是今日克期立限也是平地干戈蓦与他一棒云无绳索缚英灵汉汝又将身入网罗。

　　盐官张行修居士同室沈氏寿诞请升座师云抱膝凤山下常年口懒开那堪轻漏泄今日又重来诸兄弟来也来了说无可说何故千说万说原是一说千闻万闻秪是一闻若也见得则昨日说今日说说说自超越昨日闻今日闻闻闻绝比伦方信本来一着子迥超天地独为尊忽有个衲僧出来道者汉前言不顾后语好与三十棒但向他道汝担得好板棒我也甘吃争奈武原人未肯点头在乃挥拂子云但愿春风吹不老瞎驴笑得口门开。

　　师诞自庆禅人请升座师云释迦不出世达摩不西来佛法遍天下谈玄口不开诸兄弟向者里会得还有佛祖立地处也无还容观上座说青道黄也无殊不知未生面目个个全彰觌体风光人人具足回观三藏十二部是甚热碗鸣声一千七百则是甚狗咬枯骨正眼看来无梦说梦无事生事正好朝打三千暮打八百忽有个汉闻与么道愤性出来道资福你者般饶舌已是好肉剜疮欺陷平人资福终不压良为贱拄杖子两手分付何故举扬恁么事须是恁么人幸有恁么人方谙恁么事其或不然未免死水里藏龙欲构宗门向上事何啻万里望潼关虽然如是今晨自禅人制法衣为我庆寿诸兄弟殷勤强我举扬且道说个甚么即得若说有生有死却是病目见空花若说无死无生又是怖头走他国去此二途如何端的阿呵呵当初只谓茅长短烧了元来地不平结制升座师云未过杨坟渡撒手便回决无今日事既过渡来结住布袋口纵有韬略卒无用处且如何是今日事诸人还知么若也知得画地为牢终非究竟无绳自缚岂自甘休直须活泼泼如俊鹘冲霄赤洒洒似锦鳞破浪苟或未然劝诸人莫廉纤安排不是佛扭捏亦非禅千杯不醉风流子吸尽西江不(费钱)师诞日云间苕霅众居士请升座问答不录师云昨日者个时节全无消息却有巴鼻今日者个时节虽无巴鼻却有消息若向昨日会去争见今朝消息若向今日会去难辩昨日巴鼻说是语时叵耐翔凤峰忍俊不禁牵拽钵盂案开口大笑直得天落山与大遮山睁眉怒目一齐震动吓得瞎驴队里跳出许多泥牛白牯彷徨四顾未得翻身山僧见其恐怖生心连忙捺出老婆心悬挂刹竿上乃向道汝等善生瞻仰此段微妙难信之法乃自心现量境界只要返本还源便踏故乡田地于是翔凤峰钵盂案天落山与大遮山方得欢喜赞叹合掌而作偈言业击禺山债未休知非己过又从头耙犁虽不拖泥水耕遍乾坤四海流喝一喝下座。

　　师诞日栖水众居士请升座僧问昔日释迦离兜率降王宫意旨如何师云南山起云进云指天指地目顾四方唯我独尊又作么生师云与汝通个消息进云云门曰我当时若见一棒打杀与狗子吃且道是雪屈是报恩师云丈夫气宇合如斯进云今日吾师出世还有为人句也无师云重说偈言进云苕水今朝年半百漆园赢得八千椿师云也要大家知问桃花放小春欲结千岁实为复是庆生为复是应时师云分别即不得进云昔日灵云见便悟如何是悟底意旨师云鼻孔大头垂进云今朝资福不知几多人悟去师云惺惺者惺惺懵懂者懵懂进云和盘托出从人荐只要诸人鉴本真师云一任转量僧礼拜桃含章居士问释迦降生九龙吐水和尚示诞有何祥瑞师云谢居士斋进云蒙师指出波心月个里寒潭彻底清师云要汝自承当乃云资福五十年来不曾咬着一粒米且道噇个甚么五十年来不曾挂着一缕丝且道穿个甚么于斯明得不惟日消万两黄金亦合受四天下供养于斯不明粒米寸丝也当拖犁拽耙偿他始得大众因甚如此得人一牛还人一马下座。

　　大殿上梁升座师云辟草开荒全凭衲子扶扬插标建刹犹赖龙天呵护无龙天呵护难继昔人遗踪有衲子扶扬方成今日丛席虽然此犹是建立门庭边事正眼观来尽大地是宝王刹何兴何废何古何今遍刹尘是净法身谁增谁减谁圣谁凡既无圣凡增减又无古今兴废则现前大众若僧若俗若男若女乃至远近檀护不期自集便合回光返照悟明得去则宝王殿内人人立地有分净法身中个个觌体无二倘或未谙向第二义门更为诸人通个消息村歌社舞喧天闹笑看虚空架画梁卓拄杖下座。

　　逸凡上座同云间众居士送大钟入山请升座师云法门有大器乾坤绝覆藏赤身担荷汉渴力为敷扬敷扬喜有其人秪如大器到来如何与伊证据卓拄杖云向者里证据得去皇恩佛恩一时报毕檀施法施两得相酬更说甚么闻声悟道方谙个里端倪见色明心始信本来是佛然则今日法柄在握毕竟令归何地复以拄杖向空点云若将耳听终难会眼里闻声方始亲。

　　逸凡上座领云间民仲吴居士六旬请升座首座问有物先天地无形本寂寥既是无形又唤甚么作物师云主山恒突兀进云能为万象主不逐四时凋目前万象森然四时代谢作么生是不凋底意旨师云涧水自长流进云秪如居士诞期敦请说法未审如何庆赞师云合寺人多庆进云恁么则华亭信有千年鹤今日亲从海上来师云共谢饱香斋乃云昨夜翔凤关与禺泉亭争论甚闹一谓佛法贵要乘时宣说一谓佛法不可轻易流布却被钵盂案开口大笑山僧忍俊不禁各与三十拄杖试问者三十拄杖还有赏罚也无若有赏罚在甚么处若无衲僧眼何在民仲吴居士你是云间伶俐汉闻者般说话便与么会去不惟罔极之恩今已报尽则本来寿量亦见延长秪如天台顶上行忽逢南海天平僧又作么生遂挥拂云尽把无生消息露却来人世乐逍遥。

　　塘栖沈君善居士为母十周送法衣请升座止水问生死交谢寒暑迭迁有物流动人之常情只如无阴阳地上如何举步师云你即今在甚么处进云秪如沈居士请法荐亲且道功归何所师云脑后着眼看进云与么则生身父母居堂上从本爷娘在顶门师云何曾离者里进云一念顿超诸祖意者回方始报亲恩师云又要重添注脚问昔日世尊说法天雨四花地摇六震今朝和尚升堂竖拂拈椎现何祥瑞师云脚跟齐点地进云翔凤峰头祥雾地钵盂岩畔瑞云生师云风光溢目多问人天普集选佛场开为人一句如何举唱师云一棒一条痕进云万象森罗咸稽首大千沙界尽沾恩师拈棒云会取棒头旨僧礼拜师乃云祖师西来初无奇特一念回机便同本得只是不合误赚老神光断却一臂带累自家失却一只者一只那一只东土与西天无处得寻觅阿呵呵若是明眼人终不受渠惑复举长水问琅玡觉楞严经云清净本然云何忽生山河大地琅玡抗声云清净本然云何忽生山河大地长水当下悟去师云据古人恁么问答且那里是长水悟底道理若明得长水悟底道理便明得今日　君翁为母十周敦请荐拔山僧功不浪施虽然伶俐汉向者里悟去山河大地忽生且止要且清净本然又从甚处得来还委悉么返本还源谙落处赍衣请法入山来须知一念全彰处觌面慈容笑眼开卓拄杖下座。

　　栖镇众檀护送藏经到山请升座问答不录师云栖水诸居士请藏入山来山僧无法说合掌笑盈腮何故盖此山自唐宋迄今数百余载为江浙最大名蓝历代尊宿存名计住者共三十余位嗣后年代既尔深远兴废亦复多番荆蓁蔓草触目荒凉山僧勉力拮据同众株守数年以来粗成丛席实自无心有所希求今此法王大宝自然而至岂非法门一大盛事哉虽然此犹是叙述兹山履历之意表扬此藏际会之缘若据当人一着本来具足须知三藏十二部一切修多罗蓦竖拂子云皆从者里流出诸人若也会得便见今日诸檀护发殊胜心成殊胜事亦皆从者里流出且道者里又向甚么处流出还委悉么不辞潦倒明宣破只恐剜伤好肉疮卓拄杖下座。

　　栖水邵文孚居士荐亲请升座茹檗首座问树欲静而风不停子欲养而亲不在令人常忆蓼莪篇罔极之恩喻覆载正与么时酬恩一句作么生道师云解脱门开喜到来进云古人道今生父母当亲近从本爷娘仔细看秪如从本爷娘作么生看师云觌面团圞绝覆藏进云恁么则生死涅槃皆是梦严慈何处隔纤毫师云知得恁么方解恁么乃云云在岭头闲水流涧底忙不知何大意终日自掀扬诸兄弟便与么会还得心境一如也未还得物我双忘也未若未得心境一如物我双忘到者里也须是个汉方能赤洒无依风流自在不见盘山和尚道心月孤圆光吞万象光非照境境亦非存光境俱忘复是何物洞山云光境未忘复是何物大慧云白鹭下田千点雪黄鹂上树一枝花我先天童密师翁云孟八郎汉又恁么去也从上尊宿直截为人无非发明者个端倪者个端倪明了然自亦不知是个甚么若有甚么可知即堕在无为无事人犹患金锁难行脚高流参寻个事者般旨意大须审细山僧今日说此无上大法盖为文孚居士请荐二亲用报罔极之恩罔极之恩既报且道他二尊人即今在甚么处安身立命遂卓拄杖云急着眼莫沉吟自从股落霜刀后遍界分明净法身便下座(居士曾割股疗亲)。

　　德水上座领栖水思莲尼并众善信送法被请升座僧问猊座高登人天普集少室家风请师吐露师拈拂云分明秪者个进云此是衲僧寻常见解秪如针劄不入处又如何通信师云又被白云迷进云学人识得和尚了也且道今日塘栖众善信赍送法被功归何所师云功归何所则且置作么生是识得山僧底意进云与么狮子吼时芳草绿象王回顾落花红师呵呵云切忌重露布拨过那边立僧礼拜云因师置得师云又要拖带问密密金针锋不露绵绵玉线缝偏长到来一众咸胥庆师意如何为举扬师云惹得春风动地来进云秪如重重宝盖自天垂朵朵金莲从地涌时如何师云上座也须着眼观僧礼拜云天上人间得自由去也师云犹落路头在进云意气不从他处得风光自是本来同师云但愿恁么去问揭开幔天网突出狮子吼百兽尽潜踪龙象笑开口如何笑开口一句师云照顾脑门裂进云世尊未离兜率已降王宫和尚未出母胎度人已毕正恁么时坐断当阳且道度个甚么师曰更要觅阿谁进云恁么则龙得水时添意气虎逢山势长威狞师打云犹要棒吃僧喝师云不信道问那边亲证一回却来者边行履者边事即不问那边事作么生师云觌面相见了何必又重宣进云向上还有事也无师云有进云如何是向上事师垂拂子云试看者一着僧礼拜云到家更不涉程途去也师呵呵大笑乃云天然妙手出格针锋绣成古锦金狮现突踞当阳气象雄诸兄弟似者般容妙犹是描画边事尚尔惊群绝胜俨然如活何不返观当人一着向描画不及处一觑觑透自家面目方知此事不从人得要知此事不从人得便是玄沙　破指头回雪峰峰问傋头陀何不遍参去沙云达摩不来东土二祖不往西天教某甲参阿谁山僧当时见玄沙明此消息不觉豁开笑眼如在万人丛里辊出相似所以寻常敢道云门打释迦未是好手临济掌黄檗犹欠忤逆须知更有一人越过临济云门之见方堪语话既越过云门临济之见了又要语话个甚么是汝诸人还知翔凤老汉立地处么自从打落青天后笑看森罗万象奔卓拄杖喝一喝下座。

　　楼水邹吉人居士为母六帙请升座师云杨坟深口铁般易过资福门前直路难行那来龙象众满座竞峥嵘绕围听我法我法绝形名白棒当头指粗拳觌面呈都教个个风流脱洒直令人人手眼精明铁馒头吃饱齁齁无米饭克满腾腾是则是忽有个汉出来问秪如今朝者般受用从何而得但向他道源远流长栖水绿万年森郁凤山青卓拄杖下座。

　　栖水张瑞宇居士同室夏氏五帙请升座问答不录师云幻梦浮生五十春团圞琴瑟共同伦转头一念弥今古信荷金刚不坏身山僧已为居士祝寿了也直得三十余代老古锥腾身踊跃合掌证据云是真语者实语者如语者不诳语者是你诸人还见么若也见得便见当时澧阳路上卖饼婆子因德山肚饿要点心婆问金刚经中道过去心不可得现在心不可得未来心不可得上座拟点那个心山无语后到龙潭向纸灯吹灭处豁然大悟且道悟个甚么还是悟三心不可得耶悟纸灯吹灭耶伶俐汉向者里一觑便破不惟穿却那婆子风流鼻孔亦可与老德山把臂共行若犹未也谩道咽喉遭饼塞眼睛突出始超方喝一喝下座。

　　师六旬诞日云间槜李霅溪众护法请升座问答不录师云今日春风何处来满筵龙象尽欣怀山僧不会欣怀意但见诸人笑眼开虽然山僧既不会固是窥觑无门诸人笑眼开且道明甚边事若有所明因甚山僧不会若无所明笑眼开底又是个甚么到者里描固不成画亦不就囫囵抛出莫闲休咎生铁面皮既绝攀跻破沙盆子那来岁寿乃呵呵大笑云青山耐尽冷冰心谁道今朝又漏逗。

　　解制升座僧问九旬已满即不问鱼龙变化是如何师打云看汝转身来进云头角养成忝意气大千何处不风流师云直须脚踏实地始得僧礼拜云谢师答话师云一句好愁人问春光和暖百花新未降王宫已度人解制今朝即不问当阳庆赞若为陈师云本来清净体脂粉漫涂糊进云翔凤山头呈瑞气钵盂案上献醍醐师云妄想几多人问岭上二枝春烂熳琼楼玉殿发光辉且道是甚么人境界师打云面目甚分明僧喝师云棒头开正眼端的始知归乃云一冬与诸人眉毛厮结今日拟欲开交且道个甚么即得若道去则有钩钩汝未免按牛头吃草住则有锥锥汝也是平地上起堆争如钩也不施锥也不用一条古路八字打开一任诸人南天台北五台逗到罗纹结角之际忽地踏断石梁桥击碎玻璃盏寒拾丰干非从外见金毛师利觌面相逢方知资福一片老婆心为诸人彻困自是诸人不会所以道圣号凡名尽是虚声殊相劣形皆为幻色汝欲求之得无累乎及其厌之又成大患与么说话仔细看来大似描画虚空徒劳指注且作么生是真实为人一句归家尽是儿孙事祖父从来不出门。

　　云间众居士请升座止水问昔日娇尸迦与古佛装像果感天主即今云间义友十人请师为众举扬当获何果师云且喜春风动地来进云与么则昔日古佛今朝和尚也师云你又分身两处看进云可谓人人开正眼个个豁顶门去也师云如何是你正眼进云夹路桃花风雨后马蹄何处避残红师云狼藉不少乃云负冲天气概必具参寻眼目入作家炉韝须尽妙手钳锤钳锤未尽末后牢关终隔碍眼目不具陷身齑瓮受迷笼蓦拈拄杖云然则者个终朝列列挈挈长年挺挺特特具何眼目入何炉韝若也辨得便可七纵八横以一茎草作丈六金身琼楼玉宇掌中观坐微尘里转大法轮大千沙界脚尖上即今铁馒头一任横吞竖咬无米饭不妨端坐受供如或未然云间路杳翔凤峰高难弟难兄亲到此也须各各动寒毛遂卓拄杖下座。

　　住嘉兴府石门县福严禅寺语录

　　康熙辛亥岁师受嘉禾石邑众绅衿诸护法暨本山两序耆旧请于九月十二日进院至。

　　山门师以杖指云此是先师当年开辟之处英贤代起尽出斯门山僧今日到来又且如何举步饮水知源开眼笑铁船无底渡昆仑。

　　佛殿一言独称尊傍观几打杀多少不平人含冤而怒说休怒说从今不必动干戈海晏河清唱哩啰。

　　伽蓝自受灵峰嘱千斤担子挑我今承护念庶事赖和调虽然更有一句子也要互相委悉遂插香云此心无愧赤条条。

　　祖师眼眼苍黄色鼻鼻柏子香虽然无可语个个舌头长咦不是儿孙今看破早将家丑外边扬。

　　据室若论此事山僧不敢苟顺人情何故盖者里是先师行纲立纪为法存公之处若以本分未彻履践未当馍糊学者罪犯弥天且道新福严以何为人一陌清风穿鼻窍眼开不受自欺瞒。

　　当日众护法请升座问答不录师云佛法自有时节因缘不可覆藏忆自先师辞世山僧以心丧株守翔凤迄今十载志在钝钁头边锄云补衲遂此余生无奈业力难逃被那队神通罗汉并诸妙用维摩钩住鼻端必欲牵拽至语水河畔仔细思量实无计可只得老牛拖重耙从迎恩渡过劝农桥登师堂入师室据师座凡先师所属疆界一一勉力维持祖父者片田地处处彻底翻覆继往开来悉凭前数酬恩报德尽在今朝遂顾视左右喝一喝云不是山僧多潦倒大都父业子承当卓拄杖下座。

　　护法曹远思同弟正则子岩为母太夫人八十寿请升座僧问祝一人无尽之寿开十方选佛之场建殊胜缘作奇特事忽有个无面目汉到来如何相待师竖拂云秪将者个为证据进云与么则觌面相呈更无回互去也师云须是恁么始得进云可谓是处是慈氏无门无善才师云此句是重言问天垂宝盖地涌金莲为是法尔如然为是神通妙用师云总不恁么进云还丹一粒点铁成金至理一言转凡成圣今日太夫人寿诞请师至理一言师云千年蟠桃核进云昔日世尊升座文殊白椎云谛观法王法法王法如是未审意旨如何师云有眼尽皆见进云恁么则宝剑一挥天地静双眸才举斗牛寒师云脱体任风流进云学人礼拜去也师卓拄杖云不堪与么僧一喝师云又欠端的问钟鼓交参龙象云集满座风光承谁恩力师云杲日见当空进云恁么则寿算等空谁比量福同沧海若为伦师云何劳赞叹乃云今日一众咸集座下拟听山僧为太夫人说法称寿且道说个甚么即得若说世间法渠自兴家立业教子育孙乃至发科发甲为官为贵冰霜凛冽节俭维风可谓巾帼丈夫早已传颂闾里又乌用山僧弹述其万一若说出世法渠自皈向先师信荷宗乘将四十载卫护此山垂老不忘非宿愿弘深焉能谆切若是所以凡海内衲子知有福严丛林者莫不知有曹氏金汤之力如是则太夫人寿如福严与天中并垂不朽寿如语水同碧玉深浚无穷直得森罗万象俱呈瑞彩山河大地遍覆祥云皆是太夫人本有之物亦是先师光明之幢是你诸人还觉眉毛卓朔么山僧已自忍俊不禁再为助扬一上遂呈起拄杖云不涉阴阳超物表当堂弥播古今春复以拄杖架肩下座。

　　荐亡请升座僧问一念无为俱坐断森罗影里现全身此犹是教乘极则边事如何是衲僧向上钳锤师云又添一个痴呆进云生也不道死也不道即今姜氏超莲面目何在师云拶得盲人眼自开进云了了常知无别物凡名圣号等浮沤师云照顾脚下乃云浪走江湖脚跟下三十未为多稳坐家堂顶门上一锥已是迟若是明眼衲僧直须翻转面皮方能克绍纲宗担荷个事且个事又如何担荷挥拂子云信手拈信手舞大坐当轩孰敢睹或示太阿锋或震涂毒鼓直得历代老古锥个个相看把舌吐作驴作马掣风颠现神现鬼相触忤撞头磕额没处藏罪犯弥天不可数不可数休莽卤打破生死关无佛亦无祖生死关既已打破且道已往姜氏即今居何方所遂合掌云顿超上品莲了脱幽冥苦。

　　小参

　　解制何君佐居士同室沈氏请小参一期忉忉怛怛且喜眉毛还在未免因斋庆赞唱个好春光为诸人助行好春光好春光个个娘生面目彰踢翻齑瓮冲霄去摆脱钩锥步大方莫靠壁休倚墙大丈夫儿贵自强若使草鞋不具眼脚头常被石头伤石头伤血染青山路转长尽道天涯无日到谁知回首是家乡咄咄咄者呆郎莫漫狂三十年前太古话如今说出不成腔任他不采听自说也何妨遂嗳呀一声云笑断老婆肠。

　　除夕小参召大众云一年三百六十日与么磨裙擦裤虚度时光了也今宵却值腊月三十夜古人喻为生死到头最是急切底时节秪如当人脚跟下一着子合作么生理会山僧虽则无事生事也要大家委悉倘有直下知归者不妨如龙得水似虎逢山展托当机牙爪施呈本有风光其或未然更为诸人打葛藤去也蓦卓拄杖云年去年来春复冬衲僧巴鼻若为通瞿昙有口难宣说摩诘无言谩指踪历劫不磨非向背当阳突出绝施功等闲脱体能担荷任运堂堂不借中。

　　福严退院小参师呈拄杖云尽大地是先师面目全凭者个为流通遍刹尘是山僧行履了无住着可追攀虽然要见山僧行履须明先师面目既明先师面目且道山僧行履在甚么处遂起身云多谢劝农桥上雨殷勤送我出松关拽杖便行。

　　示众

　　封锅示众观上座今晚封锅不为别事秪为诸兄弟担囊挈钵不惮身力到资福者里个个业为参禅学道了脱生死然既为此大事急切而来岂可辜负故时就此急切处置一问秪如禅作么生参道作么生学生死作么生了若向者里着著有出身之路答得一语相契不妨依旧开锅大家同住若答不得便请捡点行囊各各散去资福无闲饭与汝吃虚度光阴打哄过日盖缘迩来祖道衰微禅风澹薄主席者多懈怠之士行脚者少正因衲子遂使参禅学道了脱生死一段大事因缘却成虚设良可痛也故观上座今晚捋下面皮不避嫌谤逆行此令弗图门庭繁盛只贵正眼流通乃顾左右云出来道道看一僧云文不加点师云汝者一语在禅上着道上着生死上着僧云和尚捡点看师云情知你未谙落处惯弄虚头僧无语师复高声云还有么良久众无出师云不意命蹇若是与么拼身舍命入草求人觅个同伴也不可得遂打翻香几归方丈。

　　示众举世尊于涅槃会上以手摩胸告众曰汝等善观吾紫磨金色之身瞻仰取足勿令后悔若谓吾灭度非吾弟子若谓吾不灭度亦非吾弟子时百万亿众悉皆契悟师云世尊末后卖俏如将鱼目当明珠百万亿众悉皆契悟也是乌龟撞壁且道山僧如是批判意在甚处贪观天上月失却手中桡。

　　示众门前犬子吠毕竟有人来且道是什么人聻众无对师良久云原是旧相识不用别疑猜。

　　示众举世尊因长爪梵志索论义预约曰我义若堕当斩首以谢世尊曰汝义以何为宗志曰我以一切不受为宗世尊曰是见受否志拂袖而去行至中途有省乃叹曰我义两处负堕是见若受负门处粗是见不受负门处细一切人天二乘不知我义堕处惟有世尊诸大菩萨知我义堕回至世尊前曰我义两处负堕故当斩首以谢世尊曰我法中无如是事汝当回心向道于是同五百徒众一时投佛出家证阿罗汉师云外道最初拂袖便行却具衲僧作略可惜中途捩转面皮又向世尊脚跟下纳败正似灵龟拽尾自取丧身之兆。

　　示众举世尊因文殊至诸佛集处值诸佛各还本处惟有一女子近于佛坐而入三昧文殊乃白佛云何此女得近佛坐而我不得佛告文殊汝但觉此女今从三昧起汝自问之文殊绕女子三匝鸣指一下乃托至梵天尽其神力而不能出世尊曰假使百千文殊亦出此女子定不得下方过四十二恒河沙国土有罔明菩萨能出此女子定须臾罔明大士从地涌出作礼世尊世尊敕罔明出罔明却至女子前鸣指一下女子于是从定而出师云当时灵山会上者婆娘亦甚奇怪惜乎文殊不识来机青天白日被他迷惑而下方罔明虽则拨转关捩未免泥里伤刺若是山僧总不管他入定出定便与他蓦面推倒非惟剿除窠臼要使瞿昙惭惶无地。

　　示众举孚上座因鼓山赴大王请雪峰门送回至法堂乃曰一只圣箭直射九重城里去也孚曰是伊未在峰曰渠是彻底人孚曰若不信待某甲去勘过遂趁至中路便问师兄向甚么处去山曰九重城里去孚曰忽遇三军围绕时如何山曰他家自有通霄路孚曰恁么则离宫失殿去也山曰何处不称尊孚拂袖便回峰问如何孚曰好只圣箭中路折却了也遂举前话峰乃曰奴渠语在孚曰者老冻脓却有乡情在师云雪峰称赏鼓山不必论量只如孚上座恁么问鼓山恁么答且道什么处是他圣箭折处向者里见得倜傥分明便知孚上座只具杀人刀且无活人剑鼓山虽明出身路未解截波澜点检则二俱担板各见一边若到山僧门下合吃手中拄杖何故赏罚并行。

　　示众举香严上树若论此事如人上树口衔树枝脚不踏枝手不攀枝树下忽有人问如何是祖师西来意不对他又违他所问若对他又丧身失命当恁么时作么生即得时有虎头招上座出众云树上即不问未上树时请和尚道香乃呵呵大笑师云险似悬崖毒如砒礵才沾唇吻便尔丧身然香严老汉固是施机善巧为什么被虎头一问只得呵呵大笑还委悉么丝纶掷在烟波里只为金鳞钓得归。

　　示众举五祖演禅师三佛侍祖于一亭上夜话及归灯已灭祖于暗中曰各人下一转语佛鉴曰彩凤舞丹霄佛眼曰铁蛇横古路佛果曰看脚下祖曰灭吾宗者克勤耳师云五祖老汉不妨是个当路大虫随处张牙距爪争奈三子头角峥嵘各展风规然就中却被个返掷狮子拦脚一咬直至如今未得转身。

　　示众师云众兄弟须向本参上亲见一番出言吐气自然如龙得水似虎逢山不须风雷遍地波澜山僧为诸人发挥去也遂以拄杖旋风打散。

　　结制示众师云宝剑挥空诳谑青天铁蛇拦路平地赚人更欲曲垂巧喻何异净眼添沙山僧却不与么举拄杖云秪将者个当阳直指汝等诸人敢道不见复卓拄杖云圆通大震忽尔喧腾汝等诸人敢道不闻见闻既尔分明者个元非他物所谓处处真处处真尘尘尽是本来人真实说时声不见正体堂堂没却身既是真实说为甚么声不见既是正体堂堂为甚么没却身若向者里会得未入炉鞴早已翻身未动钳锤亦自光辉其或未然山僧且归方丈待汝等来通个消息。

　　灵机观禅师语录卷一
嘉兴大藏经　灵机禅师语录


　　灵机观禅师语录卷二

　　嗣法门人　清立　超学　超正　尚岑　等编

　　机缘

　　师在金粟侍者寮因费老和尚问众紫罗帐里撒珍珠意旨如何众下语不恰师云请和尚照顾两片皮尚云汝又作么生师云行观归卧去也时空岩禅师举似天水禅师今晚公案惟机兄却契老汉意水云也须问过师适至水云今晚兄答老汉是什么语师便掌云还不知那水云也须问过。

　　一日师在方丈前铲草天水禅师问古人道法堂前草深一丈为甚铲却师云恐兄无下脚处水回首指云草漫漫地师云果然没杀。

　　一日侍老和尚次尚问大修行人未审得何果报师云拖犁拽耙尚云大造业人得何果报师云端坐受供养尚云争奈以善为恶以恶为善师云和尚自生分别尚云如何是汝不分别底师云合取口尚休去一日尚问如何是先照后用师云把火捉贼如何是先用后照师云蓦头拶看如何是照用同时师云祸不单行如何是照用不同时师云闹市里打坐。

　　一日尚口占云众生有病诸佛有病诸佛有病露柱有病未审露柱犯底是甚么病师云针劄不入底尚云还有转身处么师与一推便出。

　　一日尚睡起师适至尚云方才作得一梦甚生奇特梦见灵机要做善知识甚急师云和尚莫诬谤人尚云汝几时得惺那师云老汉犹寐语在尚微笑。

　　一日因议论某禅师谬答人偷心未死偷心已死话尚顾师云设有人问汝如何是偷心未死师云和尚问处不实如何是偷心已死师云露也露也。

　　师在金粟因孝廉周君谟居士相别问云保社源流已领教过还别有著作么师竖拳云只有者个士拟议师蓦口一掌士摇手云者些当不得师云将谓别有那士无语时孤扣书记在傍云今日居士纳败阙士云同坑无异土师云陷杀居士了也士复无语。

　　岁荒师与唐琪园居士游硖石仙人洞遍踏尸骸竟无觅处遂归士谓师云今日仙人洞虽不见却向鬼窟里走一遭师云居士几时得出头来士云大家在者里师与士蓦胸一拳士乃笑。

　　一日师与唐居士路次遇一童子引至仙人洞洞上有台师先跃身而上见士蹑足彷徨师云居士须向者里悬崖撒手始得士以手揖云请先师微笑云又要拖带在。

　　一日普请种菜次偶傍僧话及应时及节事唐居士遽问如何是应时及节一句师云却值种菜士云恁么则根深蒂固去也师云须是恁么始得。

　　云表法师拜别师云再住几日去表云已饱观了师云还有观不及处么表云且待后来师云要见便见说甚后来表云不能得构师云自生退屈。

　　师问素慥正法眼藏既向瞎驴边灭却将甚么传持慥竖拳师云我不识者是甚么慥云三世诸佛也不识师云不识底是甚么慥便喝师云者一喝落在甚处慥拟议师直打出。

　　则峰问云门饼赵州茶拨掷一边无米饭请师拈出师云塞却你喉咙峰云百杂碎了也师云还我碎底来峰一喝师不肯又一日参次峰侍立师云塞却你喉咙你作么生峰出礼拜谢和尚慈悲某甲一生受用不尽师云你争生受用峰打师一掌拂袖便出师赶至门外打一掌云未信道在。

　　杭州居士同本境数文学入寺茶次师问老居士何处士云仁和士指诸文学云者数位俱是杨坟底老虎师云难得居士敢与同伴士云不入虎穴焉得虎子师云须知者里是陷虎坑士相顾愕然而去。

　　僧问万法归一一归何处师云老鼠钻地洞僧云意旨如何师云七穿八穴。

　　师问泊如汝在金粟打七有甚么得力处么如云一切现成师蓦伸手云拈出现成底来与我看如无语师云又不现成了如云一念回机便同本得师云如何是汝本得一句如竖拳师云死了烧了又作么生如起身绕三匝师云不用打之绕向上道将来如云鼻孔大头垂师云者是娘生已前底娘生已后底如拟议师将茶蓦面泼。

　　如海禅者呈偈云也不赞也不骂有耳如聋有口如哑万古一青松盖覆四天下师云我却不恁么如云和尚作么生师云赞则任赞骂则任骂有耳不聋有口不哑白棒头边解转身孤风凛凛烁天下。

　　师问雪溪维那世尊拈花迦叶为甚么微笑溪云南山起云北山下雨师云将甚么唤作正法眼藏溪竖拳师云不得唤作拳头又作么生溪便喝师云喝后聻溪云礼拜和尚去也师休去。

　　僧问国师三唤侍者意旨如何师蓦唤巡照僧无语师便打进云便恁么会时如何师云还我端的来进云苍天苍天师云何曾梦见。

　　师问心调心猿意马日夜奔忙汝作么生调调面热师掌云狂性未歇。

　　天昂问世尊初生天上天下惟我独尊为甚却被云门打杀师云强人惯夺强人手昂云云门具何眼目敢行此令师云一棒打杀与狗子吃昂云后代儿孙普天匝地还有与他出气者么师便蓦胸推出。

　　超质侍次师云莫被那人惑乱质云恁他风浪起只是不开船师云汝凭何伎俩便与么道质云男儿自有通天志便出师云看脚下。

　　师问星幢今朝观音诞日将甚庆诞幢云将此身心奉尘刹师云用许多身心作么幢云和尚又作么生师云不在杯盘上清茶也醉人。

　　居士问既是演武场因甚干戈不动师云少见敌手僧问既是无上医王因甚有病师云知心者少。

　　密如初入侍寮礼拜师问鸟窠吹布毛侍者悟去我无布毛吹汝又作么生密云今日为侍者师云权且安汝单。

　　师因肚痛只端为师揉肚蓦唤云只端端应诺师云我唤只端汝为甚答应端云和尚唤某甲应师云不是不是端云将谓有第二个那师云作么生是第一个端云揉肚底师云揉肚底不是只端端云犹隔一重在师云如何道得透彻句端云揉出肚肠来师云犹隔一重在。

　　师问只端天不能盖地不能载是个甚么端一喝师云汝还知者一喝漏逗么端无语师便喝端云某甲喝和尚亦喝端的在甚处师急唤云道道端拟议师便推出。

　　岁旱师垂问既是资福合应受用因甚累及诸人忍饥不暇众答不恰至卬云不是苦心人不知。

　　修六问弟子蒙师指示会得作用边事但自己本分事实未透脱师云汝试摸取眉毛还在么六云分明现成只是未免有疑师云古人道开口成双橛扬眉落二三拟心动念却又不是汝作么生会六无语师打云不得向鬼窟里作活计六又无语师良久云还会么六云会个甚么师云礼拜了向汝道六便礼拜师转身大笑闭却门六复推开门拟问师直打出。

　　社木问有眼底人看不见有口底人道不得和尚作么生师云正要觅者个人社礼拜师云会么社云不会师呵呵大笑便行。

　　师客黄檗藏阁有僧问德山棒临济喝意旨如何师云就向德山棒临济喝处领略僧云和尚还有为人处也无师云又要别商量僧喝师便打云且道意旨如何僧又喝师咦一声僧少顷呈偈云蓦面清风过经阁德山临济处领略金毛狮子解翻腾踏透重关真快乐师云如何是汝快乐境界僧举起两袖作舞而出师云少卖弄。

　　一晚众侍立师举五祖演和尚云譬如水牯牛过窗棂头角四蹄都过了因甚尾巴过不得诸兄弟作么生会试道道看时唯观禅客出众云用窗棂作么师云尾巴聻进云唤什么作尾巴师云正是汝疑底进云纵横去也师以手作牵拽势云还在者里观拟议师云何曾得纵横观便喝师云迟了八刻观礼拜师呵呵大笑归方丈。

　　僧蓦竖拳问云唤作者个则头上安头不唤作者个犹落无记请问和尚毕竟唤作甚么师云没开交汉最可愁僧礼拜师云毕竟唤作甚么僧复竖拳云争奈者个何便转身师打一棒云未在。

　　问家破人亡时如何师云还我凭据来僧答不恰至晚落堂令众下语皆不契次日琰石至室中云家破人亡觅一物了不可得和尚更索甚么凭据师云若无凭据你者臭皮囊从何处来石礼拜云昨被和尚锥劄偶成一偈云全凭一个赤拳头打得须弥颠倒走大地群峰尽着忙虚空笑破半边口师云只如有人笑你又作么生石一喝师云未识笑在石努目云丑陋也不识师云是谁丑陋石拂袖便出师云大好识丑陋。

　　问如何是父母未生前底面目师云第二番来向你道僧进步云第二番来了也师云原是起先▆▆▆议师便打出。

　　问闲云片片欲住未住碧水涓涓欲去未去未审资福以何拘系师云截断去住你作么生出身僧云男儿若识自家珍随处青黄总是春师云你即今是住是去僧云且礼一拜师劈脊打云切莫忘却者一棒问一句截流万机侵削请问和尚是那一句师举拄杖云当阳直指识者知归僧礼拜云恁么则随他去也师擉退云草里汉。

　　师问茹檗书记我适才问殿主释迦老子名什么渠无对汝道名什么檗云切忌头上安头师哂之。

　　心持入室礼拜师云是谁持云梅月师云是谁海月持云自叫还自应师云自叫还自应底端的是谁持走出师云将谓有两个。

　　师问荐谷堂中事作么生进云深领和尚者一问师云如何是深领底意进云有意气时添意气不风流处也风流师云大似吃饭咬着砂。

　　师问僧人人本具个个不无本具个什么不无个什么僧竖起一拳云且道是有是无师云死了烧了聻僧便喝师云死了烧了者一喝落在何处僧云遍界不曾藏师休去。

　　问三圣云一千五百人善知识话头也不识且道雪峰过在甚么处师云不用念言语须凭正眼开僧礼拜云今日谢恩有分师云作么生是你谢恩底意僧云亲见和尚师云辜负我不少僧喝师便打僧拟议师云果然。

　　典座问举一不得举二放过一着落在第二意旨如何师云要向汝道恐汝不信进云只如人从天台来却往径山去又作么生师云分付典座自安排进云六六三十六师云如何是最初一着底座震威一喝石劈头便打师又问一僧水牯牛作么生僧云早已收入栏师与一掌云何不道出入自由。

　　殷道人为僧师问须发已除僧相现前如何是超佛越祖底意殷罔措师便喝殷礼拜师劈脊一拳云睡眼未开徒劳话会。

　　师一日唤悦众语浪问云堂中有几多禅师浪云连公务三十位师云几个惺惺几个瞌睡进云珊瑚枝枝撑着月师云南山起云为甚么北山下雨进云大家在者里师便与一掌云打湿眉毛师举前话问粲玄侍者云设问着你堂中几多禅师你作么生答进云瞒不得和尚师云瞒不得你底是惺惺是瞌睡进云一任分别师云作么生是你不分别底者便喝师便将扇敲板壁三下。

　　师问法立书记马祖一喝意旨如何立云觌面全提师云百丈三日耳聋又作么生立云脑后一轮红师打云是赏是罚立便礼拜师云何曾识好恶。

　　师问茹檗首座德山道我宗无语句亦无一法与人作么生会座云大小德山舌头拖地师云汝向甚处见德山座便喝师便打。

　　师问灿衲侍者达磨来东土作甚么衲云西方日出卯师云意旨如何衲云何人眼不开师云也须端的始得衲珍重便出。

　　一日师唤祖量侍者云山僧要觅个悟底人与他证据量云他从来不迷悟个甚么师云作么生是不迷底意量云一堂风冷澹千古意分明师云分明一句又作么生量云目前是和尚此间是学人师云目前无上座此间无山僧又如何是云清风拂明月师云者犹是境边事量云和尚作境会那师云你不作境会作么生会量与师一掌师便打量礼拜云太亲切师以杖擉退。

　　嵩庵藏主应云溪请辞行师拈拂云与汝表信庵云本色住山人要者个作甚么师云若无者个将甚么传持庵扑师膝云恁么则知恩报恩去也便礼拜师劈脊一拳云记取记取。

　　僧问灵云见桃花云自从一见桃花后直至如今更不疑如何是不疑底师云鼻孔大头垂进云玄沙道谛当甚谛当敢保老兄未彻在那里是未彻处师云逆浪取金鳞。

　　师与非眼上座吃茶次师云惠州离曹溪多少路眼云八百里师云曾到大庾岭么眼云到师云当时明上座因甚提不起眼拟议师云鹞子过新罗。

　　师问二函拨草瞻风只图见性你性在甚处函一喝师云此一喝未有端的在函云将谓别有那师云作么生是你不别有的函无语师打云将谓别有那。

　　师问铁山书记如何是你胸襟句子山云瓮里何曾走却鳖师云你试打破瓮来山云出头天外看谁是我般人师起身打一拄杖归方丈山随后掌云已是丧身失命了也师复转身打一拄杖山礼拜。

　　明心问古人道七日不悟截去老僧头一七已完还有悟底么师云有心云个中有几人师便打心礼拜云谢和尚证明师云证明且置那里是你悟处心云千圣也不识师又打心喝一喝师复打。

　　一日师问祖量侍者云灵云见桃花悟个甚么量云鼻孔大头垂师云玄沙不肯又作么生量云谁人知此意令我忆玄沙师云毕竟是何意旨量弹指一下师云山僧不会者般消息量云作家宗师天然犹在师云毒气逼人量云某甲罪过便礼拜师休去。

　　师问择元世尊拈花意旨如何择云觌体卖风流师云迦叶微笑又作么生择云忍俊不禁师云只如不拈花不微笑又如何择云逢人且说三分话未可全抛一片心师云道得一半。

　　僧问如何是父母未生前本来面目师云破米筛。

　　师问万法是心光诸缘皆性晓本无迷悟人只要今日了既本无迷悟又要了个甚么祖量侍者云从前汗马无人识秪要重论盖代功师云更须脱盔卸甲。

　　师问幻观侍者老僧末后有所分付你还承当得么者云承当得师云你作么生承当者蓦竖拳云撑天拄地师云阿谁不愿。

　　僧问学人不知安身立命处请师决疑师云大众看你败阙僧拟议师便打。

　　僧问虚空粉碎大地平沉和尚还有为人处么师云有僧云作么生是和尚为人处师云待虚空粉碎大地平沉时向汝道僧云粉碎久矣师云赃证在甚处僧喝师便打僧拟拜师以杖擉退云脱空妄语汉。

　　师问雪覆千山因甚孤峰不白僧云突出难辨师云既然突出为甚却难辨僧云某甲亦不知师云不知如何会僧展手云看看师以拄杖擉退。

　　僧问临济问黄檗的的大意三度被打某甲问和尚的的大意又作么生师云有棒不打你僧云为甚不打师云只为你不识的的大意僧礼拜云知恩者少负恩者多师打云就是你一个。

　　僧问香严在百丈会下问一答十问十答百为甚到沩山便开口不得师云只为劄着他痛处僧礼拜师云会了礼拜不会礼拜僧云不会师劈脊便棒。

　　僧问大死的人却活时如何师云截断舌头看僧无语师云古人道不许夜行投明须到与山僧道底还有优劣也无僧拟议师云切忌停囚长智。

　　僧问大冶红炉烹佛祖还有不受烹者么师云有僧云请出相见师云站过一边僧礼拜师云堕也堕也。

　　僧问如何是父母未生前本来面目师云古庙里香炉又僧问如何是父母未生前本来面目师云适才向那僧道汝作么生会僧云不会请和尚方便师云无人觑得破。

　　僧问一口吸尽西江水意旨如何师云还有船只往来么僧云有师云既有船只往来如何吸得尽僧拟议师便打。

　　僧问牛头未见四祖时如何师云蹄角甚分明见后又如何师云疲倦懒翻身。

　　僧问如何是学人父母未生前本来面目师以杖指云穿却鼻孔僧罔措师便打。

　　僧问无梦无想主人公在甚么处师云五里一牌又一居士问如何是弟子本分事师云十里一铺。

　　僧问万法归一一归何处师云一溪流水碧僧云学人不会请师再示师云千山起白云。

　　僧问兴化打克宾意旨如何师云翻转面皮看僧罔措师便打。

　　僧问既是法身无相法眼无瑕因甚有丈六金身师云你又著相僧拟议师云一茎草盖却。

　　僧问打死某甲也不会和尚别有方便也无师云有僧云有何方便师便打。

　　僧问鲁祖面壁意旨如何师云思量不到僧云南泉恁么道又如何师云驴年去僧云知音不在频频举师云未必未必。

　　僧问见见之时见非是见见犹离见见不能及如何是见不及处师云拖来拽去甚分明进云与么则看破了也师云如何是汝看破处进云夹路桃花风雨后马蹄何处避残红师云一场狼藉。

　　僧问文殊是七佛之师因甚出女子定不得师云有本多失利罔明是初地菩萨因甚出得女子定师云无钱使万千。

　　僧问如何是父母未生前本来面目师云你道赭山盐多少觔僧无语师打云无地头汉。

　　僧问有句无句如藤倚树树倒藤枯句归何处师云葛藤满地。

　　僧问狗子为甚无佛性师云逢人便咬杀进云为甚又道有师云见主便摇尾。

　　僧问不见一法是为大过且道是甚么法师云是你疑的法僧礼拜云谢师指示师云明得什么边事僧云知音不必频频举达者方知暗里惊师云犹是靴里动指师复云逐夜与诸兄弟东挑西拨不曾有个咬猪狗底汉子还有咬猪狗底汉子么众无语师以杖旋风打散僧向师背后抱住云作么作么师便打僧便走师复唤问云正当恁么时还容得你作么作么僧礼拜云是学人心粗师云须是还我一转语若道不得打断你驴腰。

　　僧问沩山道向山前檀越家作头水牯牛若唤作沩山却是水牯牛若唤作水牯牛却又是沩山毕竟唤他作甚么师捏僧鼻云是沩山是牯牛。

　　僧问承和尚有言若是悟底人如龙得水学人到者里进前无路退后无门时如何师打云快走快走进云谢师指示师云犹在死水里。

　　副戎大翁魏居士呈偈学道无别旨无心便廓然巍巍大自在此外别无禅师云一句当天八万门汝会么进云我无一切心何用一切法师云滴水岂是大海进云一口吞尽师云莫是庞公么士礼拜师哂之夜坐师垂问老瞿昙睹明星悟道且道悟个甚么众无语师云幸然答不得免教惹祸端。

　　僧问钟楼上念赞床脚下种菜是何意旨师云望空启告。

　　僧问古镜未磨时如何师云我见你见僧云磨后如何师云彼此不相识。

　　僧问如何是佛师云向你道不得僧拟议师打一棒云情知你承当不起。

　　僧问赵州无意旨如何师云当门震涂毒僧便喝师打云脑裂也不知。

　　僧问一火烧却毕竟者个在甚处师云山前驴吃草。

　　僧问般若以何为体师竖拳云会么僧云会师云你作么生会僧云露也露也师云未露已前是何面目僧拟议师便掌复问侍者未露已前是何面目者云遍界不曾藏师笑云吃饭咬着砂。

　　僧问某甲因和尚棒下会得个活句师云甚么活句进云风吹殿角铃儿响师云犹是随境漂流。

　　僧问既是本有之事因甚描不成画不就师打云会么进云会得底因甚眉毛又在眼上师云眉毛若不在眼上又会个甚么僧礼拜师云败也败也。

　　师问僧世尊三昧因甚迦叶不知僧云金不博金师云迦叶三昧因甚世尊不知僧云水不洗水师云金不博金水不洗水相去多少僧云和尚分疏看师云你辨别眼何在僧无语师便打。

　　僧问进一步则脚下草深三尺退一步则平地上死人无数不进不退犹落今时请问和尚如何是透脱一句师云园头自领去僧拜师云更要觅透脱在僧起身云拖泥带水去也师打云何曾得透脱。

　　僧问毫厘系念三途业因直饶一念不生犹是死水里浸杀请问和尚如何得出窠臼去师云山僧不敢动着汝僧云因甚不敢动着师云要汝自翻身僧云翻身去也师打云大须仔细。

　　僧问猛虎擒羊如何救得活师厉声云者死畜生僧便出师云活也活也。

　　僧问古人云有句无句如藤倚树如何是有句师云露柱立庭前进云如何是无句师云水上浮沤任去来进云树倒藤枯句归何处师云你还识问话底么进云更不觅知音师云自倒自起汉。

　　僧问学人捉倒家贼请师判断师云早已据款结案进云且道此人还有功也无师云又作别商量进云从前汗马无人识师云剖胸露胆几人知。

　　僧问昏沉散乱不得自由师劈面掌云惺惺着进云领略不来师云青天白日瞌睡作么僧喜跃而出。

　　僧问能为万象主不逐四时凋春至百花问秋来黄叶飘如何是不凋底意师云赤骨露堂堂僧礼拜师打云还会么僧云赤骨露堂堂师云学我来也僧又拜师云堕也堕也。

　　僧问内不放出外不放入以何为界师云内不放出外不放入我道无可为界进云如何得翻身去师云须是上座始得僧便喝师便打问不在内不在外不在中间毕竟在甚么处师云觌面却相逢问赵州访二庵主主一般竖拳因甚么肯一不肯一师云分身两处看僧便拜云能杀能活能纵能夺师云语不离窠堕在葛藤问走尽千山与万山赵州柏子悟由难师云觌面赤条条。

　　僧问未结制以前人人气宇如王打七以后个个为甚冰消瓦解师云争得到者里进云忽有个冷灰豆爆底人到来如何接待师云但向他冰消瓦解处看取僧云恁么则有意气时添意气不风流处也风流师云风流意气从甚处得来僧喝师便打问一尘才起大地全收秪如一尘未起大地收个甚么师云觌面露堂堂师拈杖示僧云山僧唤作拄杖你唤作甚么僧竖指师打云且道是同是别僧一喝师云未梦见在。

　　僧问尽大地是学人自己和尚向甚么处安身立命师云你还知落处么僧礼拜师云会了拜不会了拜僧拟议师便打云空开许大口乃曰麻三斤也是者个面目乾矢橛也是者个面目殿里底也是者个面目既是者个面目诸人为甚不会遂以拄杖打散。

　　僧问马祖画一圆相封送径山钦师向圆相中下一点意旨如何师云你又落在圈套里僧拟议师打云急须出头来进云学人也有一转语穷坑填不满师云从上尊宿各有悟门大须仔细咬嚼切忌攀扯葛藤诸人还得悟门也未出来通消息看一僧出云咬嚼也是烂葛藤师云如何是离却葛藤一句进云学人到者里开口不得师云既有口为甚么开不得僧便礼拜师云虽然哑子吃黄连次日问赵州洗钵孟话未审有指示无指示师云会取哑子吃黄连进云知心能几人师云切忌自道问万法归一毕竟一归何处师捏住鼻子云一归何处僧拟议师打一掌云会么僧云不会师云不会底他时后日挑了去。

　　僧问今朝腊月三十日福严法道无消息请师指出个中元令我一生大事毕师云你但瞠开两眼看进云此是学人分上事如何是和尚为人一句师劈头便棒进云福严法道也只得一棒师云何曾梦见一棒来进云大众证明师云痛痒也不知。

　　重塑先老和尚开光日僧问朕兆未分即不问神光点出意如何师云开眼便见进云恁么则老和尚俨然犹在师云你分上作么生进云大众沾恩有地师打云者一棒少汝不得进云谢和尚指示师云未在。

　　僧问善财参妙高峰意旨如何师云你还见山僧么进云别峰相见又作么生师打云还不领会问文殊为七佛之师因甚出女子定不得师云张公多吃酒进云罔明乃下方菩萨为甚却出得女子定师云李老面皮红。

　　僧问学人方才亲见本来面目师云恁么则却成两个。

　　僧问一切众生皆有如来智慧德相只因妄想执着而不证得某甲妄想顿除作么生证师云青天白日又说梦进云唯此一事实余二则非真师云作么生是你底真僧一喝师便棒。

　　僧问南泉斩猫意旨如何师云一刀两段进云此是古人道底如何是和尚为人处师云你道古人鼻孔与山僧鼻孔还分别得么进云一串穿却师便打进云秪如赵州顶草鞋又作么生师云也是贼过后张弓僧展两手师复打一棒。

　　僧问人人有个影子因甚踏不着师云踏着即祸生进云杲日当空因甚被片云遮却师云切忌瞒昧问竹篦子学人放下了师云作么生是放下底消息僧展两手师云犹要抖搜在。

　　僧问祖祖相传即不问通身庆快时如何师云将何凭据僧竖左拳师云一火烧却时如何僧竖右拳师云拈一放一有甚了期。

　　僧问芭蕉示众云你有拄杖子与你拄杖子既有作么生与师云富赠黄金进云你无拄杖子夺你拄杖子既无又如何夺师云贫思索债。

　　僧问百年三万六千朝翻覆原来是者汉秪如枕子落地又悟个甚么师打一棒云打破棺材见活人。

　　僧问人人有个本来面目学人因甚不识师云岸上蹄踏蹄水里嘴对嘴。

　　僧问南泉斩猫意旨如何师云刀下看取进云赵州戴草鞋又作么生师云证父攘羊。

　　师法体违和魏大翁副戎入山问安师把住云汝道山僧在甚处魏云盖天盖地师付素珠云昔时卢行者今日魏居士士云又来涂污师云分明记取无忘此山。

　　择元问四大本空五蕴非有向甚处与和尚相见师云此问复何来择云与么则地狱天堂留不住镬汤炉炭独称尊师云你向炉炭中拈出些子看择云意气不从天地得男儿行处火消冰师打云且道是赏你罚你择云谢师证明师又打。

　　问万法归一一归何处师云饭须随众吃屎急自家屙。

　　居士问和尚发长为何不剃师云从来不欠少士云僧俗也须分明师云谁与汝论僧论俗士以手指师师微笑云又道僧俗不分明。

　　垂问五则

　　未过杨坟渡撩起便行犹较些子既过渡来合吃多少棒。

　　观音桥许汝进步胡张三耸身欲过黑李四倒拽转来是何道理。

　　钵盂案口门向天人人知道翔凤山未肯点头意在于何。

　　诸方说法攒花簇锦者里说法运水搬柴你道阎罗大王闻时作何判断。

　　问禅不会玄妙落笔全无孔丘既无如是奇特亲近他做甚么。

　　灵机观禅师语录卷二
嘉兴大藏经　灵机禅师语录


　　灵机观禅师语录卷三

　　嗣法门人　成恒　元林　超卓　超启　等编

　　勘辨

　　僧同安参见问云砥柱圣凡关捩子黑风吹倒意如何师云黑风吹倒意如何且止如何是圣凡关捩子安进步作抱势师便与拓开云推倒了也安一喝师便掌云者掌又作么生安乃打傍僧云者掌该是你吃师云捉败了也安亦云捉败了也师云将谓将谓只端参次云素手见和尚师云本来无一物说甚素手端云鼓粥饭气作么师云汝又来吐酸端云也要和尚知师云气息不堪端云苍天苍天师云真个受屈。

　　璨衲参师问你是那里人衲云兴化师云壶公山为甚生在兴化衲云为伊不生别处师云端的在甚处衲便喝师云我者里一喝不作一喝用汝又作么生衲云特来礼拜和尚师云请坐吃茶。

　　僧参师问那里来僧云德清师云到者里作甚么僧云要到杭州去师云不许借路经过僧无语师问众既不许借路经过者僧为甚又到者里法立书记云官不容针私通车马师云露柱为甚么怀胎立云和尚莫瞒人好师云作么是你不瞒底立拂袖便行。

　　僧参师问你从那里来僧云曹溪师云还识六祖大师面目么僧云不识师云近前来向汝道僧近前师云但向不识处会取僧拟议师打一扇云山僧今日罪过。

　　僧参师问昨日禅堂前与汝相见了也恁么会去多少省力僧无语师云念汝远来且坐吃茶。

　　二僧参问宾主相逢即不问针芥相投事若何师竖一指云会么僧云少者三拜不得便作礼师云特地一场愁乃问第二位针芥相投你作么生会僧云今日亲礼和尚师云未礼已前又作么生僧拟议乃喝师云迟了八刻。

　　僧参一物不将来时如何师云唤什么作一物僧便喝师云一物不将来又喝个甚么僧无语师打云切忌伤锋犯手。

　　僧参自叙在五祖住五载师征云莫有所得么僧云无所得师云既无所得莫蹉过么僧云饥来吃饭困来眠有甚蹉过师云你道阎罗老子来时又作么生僧无语师蓦头打一扇云大须仔细。

　　僧参师问仙乡那里僧云福建师云几时过关来僧云两三载矣师云仙霞岭是甚么人看守僧拟拜师转身云到即不点。

　　僧参师问拨草瞻风只图见性上座性在甚处僧云有水皆含月无山不带云师云此犹是寻常见解作么生是出格句僧礼拜云学人今日亲见和尚师云你道山僧意如何僧喝师云何曾梦见。

　　僧参问云从上诸圣与人抽钉拔楔和尚将何为人师云教汝生不得死不得僧云佛祖一齐来又作么生师云都教立在脚下僧礼拜师打云纳败不少。

　　僧参问云千里求师只图见性未审性作么生见师卓拄杖云会么僧云即此便是么师云汝道是个什么僧伫思师以杖擉退云梦里何曾惺得来。

　　僧参问云临济喝德山棒是古人为人处未审资福将何为人师竖起拄杖僧礼拜云同坑无异土师打云陷杀者师僧。

　　僧参师问仙乡那里僧云江西师云还记得未生前消息么僧举起茶钟师云者个是已生底如何是未生底僧云和尚为甚打作两橛师云作么生是上座一橛底意僧无语师笑云且请茶。

　　僧参师云仙乡那里僧云湖广师云父母未生前在甚处僧云学人不会禅师云汝为甚唤作禅僧无语师云入地狱如箭射。

　　报恩僧参师问如何是报恩得力句僧云没有得力师云恁么则蹉过了也僧云不蹉过师云如何是汝不蹉底僧无语师云大好不蹉。

　　僧参师云汝来也僧罔措师云将谓家中人元来门外汉。

　　僧参问云机不离位堕在毒海请师一接师云且喜到者里僧侧耳作听势师掌云装聋作哑作么僧云大众记取此语师叱云他时后日叫屈去在。

　　僧参师问三人同行必有一智阿那个是智僧云今日亲见和尚师云亲见山僧且止如何是上座底智僧便喝师云者一喝山僧却不会僧云某甲到者里也不会师云山僧也不会上座也不会是个甚么意旨僧又喝师云好与三十拄杖僧礼拜云某甲今日小出大遇师云请坐吃茶。

　　僧参才开口师蓦胸擒住云汝拟伸问个甚么僧面热师便推出。

　　僧参问云如何是得力句师云挑不起师却问如何是你得力句僧便喝师云得力句不在喝上僧云在甚处师云礼拜了向汝道僧礼拜师蓦头一踏。

　　僧参师问仙乡那里僧云江宁师云来者里作甚么进云特来亲觐和尚师云山僧眉毛与汝眉毛撕结汝还有受用也无僧无语师云犹隔大千在便起身入卧室。

　　僧参问父母未生前向甚处相见师以手打壁示之僧举头师便喝僧云相见后又作么生师云切忌切忌。

　　僧愧庵参展坐具问云在么在么师云早已刺脑入胶盆进云莫不是者个么师云你将谓别有那进云不是心不是佛不是物是个甚么师云又落第二头僧拟开口师便打僧云和尚莫要乱打师又打僧扭师拄杖师直打出云乱统禅和师因见倔强故当面录出以示大众。

　　僧参师云从那里来僧云瓶窑来师云曾带得瓶来么僧云带得来师云试呈似山僧看僧无语师云可惜有瓶无口。

　　僧参师云我有一转语问你天目山高多少僧云从来无盖覆师云因甚在山僧脚下僧云特来礼拜和尚师云自甘埋没。

　　僧参师云闻汝从江西来么僧云是师云曾带得甚么来僧呈坐具师云依稀越国仿佛扬州僧一喝师云秪如一喝不作一喝用又作么生僧云礼拜和尚师便打云纳败不少。

　　僧参问自远趋风请师一接师便掌云会么进云棒喝交驰诸方亦尔资福宗乘如何举唱师云汝还会棒喝落处也未僧一喝师便打进云此犹是棒喝边事师又打云情知你尽力跳不出僧又喝师云只如一喝不作一喝用又作么生僧又喝师拈拄杖趁打云乱喝作么僧礼拜师云草贼大败僧起身侍立次师问几时到者里僧云清早特来求单师云向在何处住僧云福严师云既在福严又来求单作么僧无语师便转身云将谓将谓僧云和尚不得向者里推托师云何曾梦见山僧来僧云恁么去也师叱云者弄泥团汉。

　　僧参师问仙乡那里僧云福建师云那一府僧云泉州师云东西两塔立虚空明甚么边事僧云今日却好到资福师云未到资福已前意作么生僧云和尚还要第二杓师云甚么说话又是途路边事僧云和尚自生分别师云如何是上座不分别聻僧便喝师云舌头拖地了僧云今日不着便师呵呵笑云自知较一半。

　　僧参送鞋师问云达磨只履西归上座一只从甚处得来僧云学人不会师云脚跟托在和盘上梦眼不开最可怜僧拟议师以目视云将谓你是个汉。

　　僧参师问本来无一物布帛果品从何而有僧顿足一下师云却不是僧云和尚又作么生师拈起布云会么僧云供养和尚底师云转不相当僧便拜师疾入卧室。

　　僧参师问眠房钱即不问草鞋钱还也未僧云步步踏着师云虚生浪死汉又问第二位你作么生僧云初参师云参个甚么僧无语师云将谓你是行脚。

　　僧送圆师云你送我圆是何心行僧顿一足师云此个是者里底作么生是麻城底僧云和尚将谓有两个鼻孔师云试向我出气看僧无语师一喝僧又无语师云将谓将谓。

　　僧参师云未到者里不妨疑着既到者里冰消瓦解疑着则不问如何是冰消瓦解僧云谢和尚今日放参师云如何是你放参底端的僧拊掌两下云有甚么不端的师云犹涉两三▆僧便礼拜师云刺脑入胶盆便是你一个。

　　有暂到僧撞入方丈礼拜起问学人不敢造次请师答话师厉声云你为甚么落在陷虎坑里僧拟议师拈棒僧云何以见得师便打云死活也不知僧无语师连棒打出。

　　僧参师问从什么处来僧云金粟师云康僧尊者手中金瓶重多少僧一喝师云者一喝未是金瓶边事僧云和尚又作么生师便打云借口吃饭汉。

　　僧参师问甚么时节奔驰不歇僧云云从龙风从虎师云世尊三昧迦叶不知迦叶三昧世尊不知意旨如何僧云太平本是将军致不许将军见太平师指云恁么语话无立地处僧喝师亦喝。

　　僧参师问那里来僧云福严师云福严还有为人处也无进云有师云如何是福严为人处进云今日亲见和尚师云话头也不顾僧礼拜师云草里汉。

　　僧参问西来祖意请师直指师云檐前喜鹊叫僧云不会师云耳聋自不闻。

　　早参

　　早参师云唤作竹篦则触不唤作竹篦则背不得无语不得转机此是大慧老人为蛇添足处资福则不然唤作竹篦不触不唤作竹篦不背一任着语一任施机诸人还知落处么众伫思师以拄杖一时趁散早参问一念未生前请师答话师云也秪是个川藞苴问万法如何归一师云檐头雨滴声僧云者是万法毕竟如何是一师打云劈头来也乃云大众适才者僧问一念未生前请师答话山僧向他道也秪是个川藞苴若向者里会得三世诸佛历代祖师同一鼻孔出气者里会不得骑牛觅牛未有了日。

　　早参师问僧世尊初生意旨如何僧云盖天盖地师云云门一棒打杀又作么生僧云笑底笑哭底哭师云未在僧云和尚又作么生师以扇头便打僧云和尚扇某甲吃某甲扇教谁吃师又打云分付你了也僧与师一推云放过即不可师又打僧乱扭师扇师复连打呵斥云乱统何不向盖天盖地处露出咬猪狗底手脚直操到底便与山僧推倒坐椅大拳一顿岂不彼此痛快师见僧沉吟乃起身云穿杨箭与惊人句不是临时学得来。

　　早参问婆子烧庵意旨如何师云赤体露精光进云秪如者僧又作么生师云一点气息也无问薰风自南来殿角生微凉意旨如何师云披襟庆快时无法可商量进云恁么则逍遥自在去也师云非汝境界问云收两歇即不问一片晴空事若何师云几时到者田地问言前荐得未是作家喝下承当犹成钝置且道如何即是师云情知你无著落进云觌面相呈无向背一点当阳亘古今师云如何是亘古今底消息进云天长地久日月齐明师云犹是说道理。

　　早参师问僧世尊拈花意旨如何僧云为怜三尺子不惜两茎眉师云迦叶微笑又作么生僧云看破了也师云看破个甚么僧云手长衫袖短脚瘦草鞋宽师云世尊不拈花迦叶不微笑又作么生僧云伸脚元在缩脚里师云未在。

　　早参问人人顶天立地个个鼻头相似为甚多少人向者里活埋师云你又作么生进云将谓和尚别有长处师打云切忌被山僧活埋进云瞒却大众去也师云话头亦不顾问唤作竹篦则触不唤作竹篦则背毕竟唤作甚么师云你但放下竹篦看僧拟议师便打问高峰大师云四句中有一句能杀能活能纵能夺且道是那一句请师指示师云突出眼睛看进云高峰即今在什么处师劈头便棒僧一喝师遂以杖擉退乃云三世诸佛只道个人人顶天立地历代祖师只道得个个鼻头相似活埋不活埋是诸人分上事与山僧有何交涉良久遂顾视左右云钝置杀人。

　　早参众侍立次师顾左右云彼此丈夫儿岂可无血气众无语师拈拄杖旋风打散抛拄杖于地便行。

　　早参问如何是无位真人师云觌面相逢进云如何是有位真人师打云棒打不回头僧拟议师云者死真人堪作甚么。

　　早参知藏巨范问正与么时如何是和尚为人一句师蓦面便掌云会么进云恁么则贼身已露师云捉败也不知乃云众兄弟好一则机缘还知落处么且道贼身已露是山僧分上是知藏分上有道得底么众无语师便趁散。

　　早参师云父母未生前一则旧公案佛祖虽提起未曾有决断资福老婆心为汝重判断且道作么生判断以拄杖旋风打散。

　　早参问风吹不动雨打不湿如何是风吹不动师云因甚颠倒到者里进云如何是雨打不湿师打云会取前言好师云佛未出世祖未西来家无白泽之图必无如是妖怪佛既出世祖既西来干戈四起家贼作祟幸有木上座在手时时与他整顿切莫动着动着则打折你驴腰。

　　早参师云立雪齐腰断臂安心犹是向外驰求将心与汝安觅心不可得也秪救得一半且道者一半又作么生不辞向汝说秪恐骂阿爷。

　　早参师问竹叟你在堂中参甚么话头叟云竹篦子话头师云竹篦子话是甚么人道底叟无语师打趁出少顷师唤竹叟叟近前师云古人道唤作竹篦则触不唤作竹篦则背不得转机不得无语速道速道你道速道个甚么叟拟议师又打趁出叟回首师云枯骨头上觅什么汁。

　　早参师举僧问曹山学人通身是病请师医山云不医僧云为甚么不医山云教汝求生不得求死不得令众下语不契师代云知和尚奈何不得又云若不是某甲几乎误服药头。

　　早参问大通智胜佛十劫坐道场佛法不现前不得成佛道师云今日又被你钝置复云山僧者一转语有两负门若人捡点得出许他亲见大通智胜。

　　早参师问石航知藏世尊拈花意旨如何航云家丑外扬师云秪道得八分复云山僧三十六年前见天童先师翁颂云世尊拈花脱体风流迦叶微笑通身卖俏当时百万人天秪见拈花微笑山僧彼时得个入处自是诸人不咬嚼虽然从门入者不是家珍。

　　早参问世尊三昧迦叶不知因甚么微笑师云情知你觑不破僧拟议师以杖擉退云钝置杀人问三世诸佛不知有瞌睡作么狸奴白牯却知有不为分外请问和尚还有奇特事也无师云瞌睡作么僧一喝师拈棒打出问但有言说都无实义既不假言说如何显实义师良久云会么进云恁么则寂寂无言说寥寥亘古今师云如何是亘古今底消息进云盖天盖地师打一棒云者一棒是赏你是罚你僧无语师云犹欠转身在。

　　早参两叙立次师云昨夜灯笼钻入露柱鼻孔里去鼻孔打个喷嚏吹出一队瞎驴到者里既到者里又作么生师良久云有屈无伸处抱头哭苍天。

　　早参师云思量不到处分明秪者是信手拈来看犹隔万重山直须恁么会方透祖师关。

　　早参问一念不生全体现六根才动被云遮学人一念不生还有过也无师云有过进云过在甚么处师云过在一念不生问上根人来如何施设师云山僧不施设进云中根人来如何相见师云山僧不相见进云下根人来如何接待师云山僧不接待进云和尚毕竟作么生师云你道拳头好巴掌好。

　　早参次师云便是者些儿有甚别奇特不识两眉横那会鼻子直。

　　早参师问众曰灯笼露柱与你自己一个两个一僧出云和尚莫打作两橛师云作么生是你一橛僧云礼拜和尚师云昭昭灵灵堪作甚么又僧云一任分别师云作么生是不分别底进云不妨疑着师曰囫囵吞枣又僧出默竖左指师云露柱聻僧默竖右指师云者般见解何曾梦见。

　　早参师默竖拄杖云众兄弟面目分明赃证现在若不领会怎怪得山僧遂卓拄杖一下便行。

　　早参师问指奇维那云前日临济宾主句汝道个狮子咬人韩卢逐块大似吃饭咬着砂带累山僧牙齿痛今日忍俊不禁为汝举了又作么生那云主则不宾宾则不主师云毕竟事又作么生那云将谓和尚是临济儿孙师以扇打云须是恁么始得晚参次师语那云清晨下语不恰试再转一手眼看那云出群须是英灵汉敌胜还他狮子儿师云何不早恁么道那拟议师打出。

　　早参问祖师心印状似铁牛之机如何似铁牛之机师云劈头来也僧云全体恁么来全体恁么住师云是谁分上僧云阿谁无分便礼拜师以拄杖卓僧背云记取记取师良久复云记取个什么遂掷杖云唯此一事实余二则非真。

　　早参问若论此事眨上眉毛早已错过了也且道错过个甚么师打云会么进云须知有不错过者师云作么生是不错过底进云龙得水时添意气虎逢山势长威狞师云照顾脚下始得乃云释迦鼻孔达磨眼睛竖拄杖云杖头突出觌面分明是个甚么卓拄杖云瞎。

　　早参师云昨晚者僧问在么在么山僧答他早已刺脑入胶盆众兄弟向刺脑入胶盆下转一语看若也道得恰好救得者僧有僧出云和尚昨晚打我同参头颅打破今日要打和尚师云你还知痛痒么进云将谓别有师打云者掠虚汉一僧云百杂碎师云自伤己命又僧云若不入水怎见长人师云见长人后又作么生进云面目现在师云似则似是即未是进云和尚疑则别参师云是何语话一僧云不入虎穴焉得虎子师云未在进云今日捉败者老汉师云不顾自己又僧云当初只道茅长短烧了方知地不平师云脚跟未稳在。

　　元旦早参新年头有佛法新年头无佛法古人俱道了也康熙十三年一句子诸人还知落处么卓拄杖云切忌辜负山僧。

　　早参问据虎头收虎尾第一句下明宗旨如何是据虎头师云山僧骑在你背上僧云如何是收虎尾师云死活也不知僧礼拜起一喝师云迟了八刻。

　　早参问无梦无想主人公在甚么处师云看你顶天立地僧拟议师便打僧礼拜师云你作么生会僧云和尚赤心片片师疾以杖擉退问分宾分主即不问赤鲤化龙事若何师云泼天泼地任纵横僧拟议复一喝师便打僧礼拜云已生头角去也师云迟了八刻良久师召僧僧应诺师云好不伶俐问万法归一一归何处师云前是劝农桥后是天中山遂以掌掴口云不合为人注脚问七日以前把住也则瓦解冰消七日以后放行也则纵横自在未审把住是放行是师云你自分别看进云竿木随身逢场作戏师云鼻孔因甚在山僧手里僧一喝师便打问万法归一一归何处承师答云前是劝农桥后是天中山意旨如何师云你昨夜云青州布衫着得了也犹觅甚么劝农桥天中山僧罔措师便打僧云看破了也师云作么生是你看破处僧云推倒天中山截断劝农桥师云未是你分上事僧一喝师云转见不堪。

　　晚参

　　晚参师顾左右云汝者班驴汉堪作甚么不见古人道一拳拳倒黄鹤楼一趯趯翻鹦鹉洲有意气时添意气不风流处也风流且道明甚么边事良久云出头天外看谁是个般人。

　　晚参问春光将过半万物尽皆苏惟有两茎眉依然眼上敷师云一火烧却时两茎眉在甚么处僧云遍界不能藏师云此是学来底作么生是汝胸襟独得底句僧云露也露也师不肯一僧云伸脚只在缩脚里师云如何是汝缩脚底意僧喝师打云乱喝乃云遍界不曾藏露也露也伸脚只在缩脚里天下衲子十个有五双道得相似只是未明一火烧却两茎眉在甚处隐山禅人出众礼拜云记得去年正月半今年又见点红灯师云恁么则被时节变换了也山无语师便打。

　　晚参举古人云诸庄旱损吾总不忧但室中举狗子无佛性话四五百众未有一人明得是可为忧秪如狗子无佛性话作么生明大家道道看至卬云宝剑当头截师云赵州意在甚处卬云全身在里许师良久顾左右云莫更有道得底么众无语师云观上座为汝等道去也宝剑当头截全身在里许此语甚分明今日为君举便归方丈。

　　晚参众不问话师云古人道我若问话管教老汉下座便立起身卓拄杖云果然难得其人行数步复顾左右云可惜许。

　　晚参问大地无寸土挑底是甚么师打云会么进云会师云作么生会进云日日出普去挑底是者个师云者个是甚么僧喝师打云喝后又作么生进云檐前雨滴分明历历师云又被风吹别调中复卓拄杖云日日普请去挑底是者个若识得者个达磨来东土不敢动着二祖往西天不敢觑着为甚么不敢动着动着即祸生。

　　晚参卓拄杖云出来道道看嵩庵云某甲有一句子未到资福早已呈似和尚师云山僧也早与汝相见庵云即今事作么生师便打庵喝师云再喝喝看庵云和尚是甚么心行师云识得汝。

　　晚参问杀父杀母佛前忏悔杀佛杀祖又作么生师云刀子聻僧一喝师以杖擉退乃顾左右云众兄弟还识刀子么蓦竖拄杖便起身至卬随后云我王库内无如是刀师云切忌失却。

　　晚参师举古德云从上来事秪在而今如何是今日事还是坐立俨然是听板过堂是虚知藏云和尚惜取眉毛好师云上座眉毛聻藏云某甲罪过师打云者一棒是赏你罚你藏云也不消得师云大须咬嚼。

　　晚参问狮子窟中狮子旃檀林里旃檀法战场中为甚么不肯一人师打云一棒一喝进云出群须是英灵汉胜敌还他狮子儿师云因甚在山僧脚下觅进云千峰势到岳边止万派声归海上消师云照顾没头水乃云众兄弟菩提路阔解脱门开要去便去要来便来思量甚么卓拄杖一下。

　　晚参师举德山晚参不答话问话者三十棒翔凤则不然问与不问总不打他何故好肉不敢剜疮净地岂堪涂污卓拄杖一下便行复回顾左右云土旷人稀相逢者少。

　　晚参师云五台山上云蒸饭佛殿阶前狗尿天堪笑当年成现物至今话柄口头传。

　　晚参问大修行人不落因果因什堕野狐身师云张三仙人帽进云不昧因果因甚脱野狐身师云李四道士冠进云恁么则有利无利不离行市师云如何是你不离行市底消息僧喝一喝师便一棒良久师复云话许你答只是汝未会在试再转一语看进云翻手作云覆手雨纵横舒卷总由他师云未在又一僧出云苦瓜连根苦甜瓜彻蒂甜师云也未在又一僧云有智主人二俱不受师默然又一僧礼拜师复举问之僧云不会师云不会是瓮中鳖会是天边鹞便行。

　　晚参问昔有僧问一婆子云台山路向甚处去婆云蓦直去僧便行婆云好个师僧便恁么去也意旨如何师云蓦直去进云后来赵州去问又是甚么心行师云蓦直去进云台山婆勘破了也什么处是勘破处师云蓦直去进云只如不涉途程一句又作么生道师蓦与一棒云叫休不肯休与我作冤仇进云恁么则不许夜行投明须到师云且莫诈明头便行。

　　晚参师云春日晴黄莺鸣眼里看耳里听听听看看甚分明此时若不翻身去长安路上摸壁行。

　　晚参问文殊出不得女子定为复是退己让人为复是法尔如然师云恁么见解何曾梦见文殊进云罔明出得女子定为复是神通妙用为复是抑人扬己师云恁么见解何曾梦见罔明僧礼拜云大人作用果与寻常不同师嘘云臭气逼人复云要识文殊么以拄杖拈向左边云过者边要识罔明么以拄杖向右边云过者边要识瞿昙么将拄杖横起云会么土旷人稀相逢者少。

　　晚参师云八字打开和盘托出鬼面神头驴腮马嘴觌面分明莫言不道卓拄杖便归方丈。

　　晚参典座问有句无句如藤倚树意旨如何师云案板上刀进云恁么则今古应无坠分明在目前师云如何是目前底消息座便喝师与一掌云者一掌又作么生座归位师嘘一声。

　　晚参问疏山造寿塔若将三文钱与匠人大岭为甚道和尚此生决不得塔师云只为三文钱进云若将两文钱与匠人因甚道和尚与匠人共出一只手师云舌头华破了也进云若将一文钱与匠人因甚道▆累匠人眉须堕落师云你试自检点看进云只如学人浑身彻骨又作么生师云你道得塔不得塔进云觌面露堂堂师打云点破则不堪。

　　晚参问观音妙智力能救世间苦有一人遍身红烂卧在荆棘林中未审如何救得师云今日出头来。

　　晚参问如何是生师云劈头一棒脑门开进云如何是死师云翻身背后看进云如何是不生不死师云幸是可怜生。

　　晚参问傅大士法身句还许学人逐句问否师云离却法身道一句来僧云道不出师云你真到道不出底田地那僧拟议师以杖擉退。

　　晚参问从苗辨地因语识人忽有个无言语底出来和尚又作么生师云你又开许多口作么。

　　晚参问不是心不是物不是佛是个甚么师云道过了也僧无语师便打问以字不成八字不是毕竟是个甚么字师便展两手僧无语师打云好不领略复云若论此事最条直绝覆藏也无玄妙亦无奇特岂不见方才那僧问不是心不是物不是佛山僧答他道过了也且道是答他语是明古人意若有具眼者试出来点破看一僧出云老老大大为人下注脚师云也须点破始得又僧云不可头上更安头师云作么生是头上不安头底僧云不是心不是物师云且道古人意作么生僧拟议师便打僧云也是者个道理问不是心不是物毕竟是个甚么师云向你道不是心不是物忽抗声云又要觅个甚么问不是心不是物不是佛毕竟是个甚么师劈头一棒僧无语师以杖擉退良久僧复云某甲本参看破了也师云作么生是你看破底消息僧云大海无鱼大地无尘师云此是古人底作么生是胸襟流出底句僧喝师云未梦见在僧云和尚不得压良为贱师云秪道你未梦见在问一口气不来向甚么处安身立命师云顶天立地赤条条。

　　晚参问两问台山路二句蓦直去祖师恁么举勘破婆子意师云你又刺脑入胶盆僧拟议师以杖擉退云好翻身不翻身愁杀人师云当时六祖大师道非风动非幡动仁者心动山僧即不然以杖击幡云急荐取。

　　晚参问山河大地从妄想而生妄想若灭山河大地是有是无师云会取妄想问彼此烧作一堆灰向什么处相见师云许多狼藉僧礼拜师云毕竟向什么处相见僧无语师便打。

　　晚参问有句无句如藤倚树树倒藤枯句归何处如何是有句师便与一棒进云如何是无句师云你还知棒头落处么进云树倒藤枯又作么生师云又要倚傍山僧在进云毕竟句归何处师云你是何处人僧礼拜师云不合与者僧打葛藤乃云众兄弟山僧恁么答话尽是老婆禅明眼衲僧觑破观上座无容身之地幸得眼亲手便遂卓拄杖云险。

　　晚参问丹霞烧木佛意旨如何师云一时烘热闹进云院主须眉堕落又作么生师云带累你问话来进云二句已蒙师指示年穷岁尽事如何师云彼此赤条条僧礼拜转身师随后棒云脑后犹欠一槌进云也是节外生枝师云切忌节外生枝会。

　　晚参问牛过窗棂头角四蹄都过了因甚么尾巴过不得师云只为你太廉纤乃云古人见你不会譬如牛过窗棂头角四蹄都过了因甚尾巴过不得要会头角四蹄过得底么福严门前天宽地阔要会尾巴过不得底么便是诸人今日疑底。

　　晚参问风雨飒飒即不问锦鳞破浪事如何师劈头打云吃得棒也未僧一喝便拜师云犹要点额在良久复云者僧问得亦是秪是不解破浪山僧为诸人点化去也遂抛却拄杖归方丈。

　　晚参问牛头未见四祖为甚百鸟衔花献师云门前水流东见后为甚百鸟不衔花师云灶底火无烟进云学人今日与和尚相见且道与古人相去多少师云要会便会休要穿凿进云分明月在海花上看到梅花且已幽师云元来又恍惚问十方同聚会个节学无为此是选佛场心空及第归请问和尚如何是及第归师云要你自翻身问善才参德云七日不相见为甚在别峰相见师笑云今日方觌面进云且道妙高峰与别峰相去多少师棒云你且吃棒看僧云依稀似曲才堪听又被风吹别调中师云也要捏着鼻孔始得进云和尚又作么生师复棒云不信道。

　　灵机观禅师语录卷三
嘉兴大藏经　灵机禅师语录


　　灵机观禅师语录卷四

　　嗣法门人　如章　寂智　超荠　超楹　等编

　　落堂师问众云若是赤脸毒蛇开口便咬冤家债主出众理论众许久无语师云资福与么人草求人语未绝一僧突出拜云今晚堂中大有人丧身失命师云汝道是甚么人僧云和尚试检点看师云汝看者略虚汉僧一喝师云此喝未有主在僧云和尚也不得压良为贱师叱云只管乱道汝此见与日前有一僧初见我问他达磨不来东土二祖不往西天上座着草鞋行脚明甚么边事僧云明破即不堪师征云汝便明破也何妨僧云和尚不妨疑着乃云此僧自无立地不识话头落处与汝今晚答话无二何故汝道今晚堂中大有人丧身失命山僧问汝是甚么人汝道和尚试检点看与者明破即不堪相似又云和尚不妨疑着岂不是一队乱统僧无语师复种种痛叱衲子沿习时解眼脑不清之弊复云参学若无真正眼脚头常被草鞋欺。

　　落堂问万里不挂片云虚空突出一窍未审是触是背师云背触且置如何是虚空一窍僧拟议师便打复云适来者僧问万里不挂片云虚空突出一窍未审是触是背山僧答他背触且置如何是虚空一窍若识得者一窍三世诸佛也是者一窍历代祖师也是者一窍天下老古锥也是者一窍山僧也是者一窍诸人也是者一窍动则雷轰电掣静则海晏河清且道如何是者一窍众无语师抛下拄杖便归方丈落堂师云早间僧问唤作竹篦则触不唤作竹篦则背毕竟唤作甚么山僧向他道放下竹篦看既放下竹篦又看个甚么良久云趠得便回真汉子人间天上更无双。

　　落堂僧问今宵完七大事已毕师遽征云作么生是大事已毕僧无对师令众下语久之皆不契至卬吹灭佛前灯师便归方丈。

　　落堂师呈拄杖云有眼皆见卓拄杖云有耳咸闻向上一着子切忌囫囵吞。

　　除夕落堂问古人烹白牛分岁未审和尚将何分岁师云掀翻无底钵粒米不曾餐进云恁么则一堂风冷澹千古意分明师云如何是分明底意僧喝师便打复云昔人烹白牛分岁也是越分家风山僧看来者一头牛阿谁欠少拈拄杖云若向者里会得便见两角撑天四蹄踏地拽断鼻头放甚臭屁遂掷下拄杖便出。

　　落堂师云团圞没缝罅觌面峭巍巍觑透无生路翻身撒手归且归后一句作么生道却被白云多漏泄青山个个笑眉开。

　　落堂问空劫已前无影树撑天拄地赤条条师云山僧不敢动着你僧礼拜师云倒也倒也。

　　落堂居士问无影无踪时如何师云露头露面进云并却咽喉唇吻时如何师云漏逗了也。

　　落堂问古人道我得天龙一指头禅一生受用不尽未审作么生用师云待你到恁么田地便知端的进云恁么则学人会了也师云你作么生用僧竖一指师打云自讨棒吃问临济问佛法大意黄檗赐棒还有奇特事也无师云若作奇特会入地狱如箭射进云恁么则土上不加泥师云不是者边消息进云如何是那边消息师打云啐师云众兄弟切莫思量思量转见钝置岂不见古人道宁使永劫受沉沦不向诸圣求解脱古人恁么举扬心肝五脏剖向诸人面前此时不会更待何时卓拄杖便行。

　　落堂师蓦竖拄杖云大众从主至死只是者个疑个甚么喝一喝师便行。

　　除夕落堂僧问古人烹露地白牛分岁未审和尚将什么分岁师云幸得人情好饮水共知甜进云恁么则学人沾恩去也师云如何是你沾恩处进云学人道不得师打云又道沾恩乃云众兄弟观上座只有者两句子会得饮水知恩如不会卓拄杖厉声云切忌妄想。

　　打七落堂师吃滚水次以水弹地云如龙得水似虎逢山解能如此平地波澜个中若有英灵汉免得山僧为指南还有恁么人么众无对师以杖打散。

　　落堂问无梦无想无见无闻主人公在甚么处师云鹊知风鸠知雨进云月落万川处处皆圆且道主人公在甚么处聻师打云自甘吃棒问描不成画不就时如何师云露也露也乃卓拄杖云秪者是莫拟议更欲别思量又是从头起。

　　落堂师云问也问了答也答了如何是胸襟流出的句一僧云打刀须是邠州铁师云你道邠州铁从那里得来僧蓦竖拳云从者里得来师云何用邠州僧无语师云弄虚头汉又僧云瓮里何曾走却鳖师云知与么何不与么僧亦无语师云同坑无异土。

　　落堂问答毕复举晚参问僧赵州因甚道狗子无佛性僧云看破了也山僧云看破在甚处僧云今日终七山僧云终七且止本分事作么生僧一喝山僧云暗地自点头据者僧恁么答话虽有绳墨若是狗子无佛性犹欠会在且狗子无佛性话又作么生会若也道得不枉今日终七若道不得山僧放出赵州狗子咬杀诸人去也遂以拄杖一时打散时九如随后师回顾问狗子为甚么无佛性九云学人不敢道师云为甚不敢道九云恐吃棒师便打九云果然师连棒赶趁九便走忽撞着露柱师云露柱撞倒了也。

　　落堂师云还有一拨便转底衲僧么出来通个消息看如无山僧为诸人指个捷径本分一着不须别觅但向脚跟下一咬咬住瞠开两眼看者咬住底是个甚么到者里直是上天无路入地无门便是诸人放身命底时节遂顾左右云眉毛咸卓竖埋没好风光卓拄杖云参。

　　落堂举翠岩道一夏为诸人东语西话看翠岩眉毛还在么古德云作贼人心虚资福则不然一夏为诸人东说西说且喜眉毛还在大众者里合得甚么语有道得底出来道看秦月云羞也不识石麟云请和尚归方丈师云总是见端的在忽有个汉出来道某甲若道直令老汉无藏身处虽然如是山僧罪过。

　　落堂衲僧家发言吐气须要应时及节作么生是应时及节底句斩新条行新令拄杖突出来个个须乞命以拄杖一时打散。

　　落堂举世尊三昧迦叶不知迦叶三昧世尊不知意旨如何众下语不契师顾祖量侍者云你作么生会者云某甲不会师云你是会了不会不会了不会者云不会不会师云秪者不会疑杀天下人。

　　落堂师以杖指祖像问众者汉来东土作甚么芥舟云不为别事师云毕竟为甚么事舟拜云夜深天寒请和尚归方丈师云我归方丈千你甚么事舟云和尚探头太过师便起身出堂。

　　终七落堂僧问万法归一一归何处师云檐前两滴声进云青州布衫意旨如何师以杖擉退云抖擞看问山河大地从妄想而生妄想若灭山河大地是有是无师云会取妄想。

　　源流颂

　　第一世南岳让禅师诣曹溪参六祖祖问甚处来师曰嵩山来祖曰什么物恁么来师无语遂经八载忍然有省乃白祖曰某甲有个会处祖曰作么生会师曰说似一物即不中祖曰还假修证否师曰修证即不无染污即不得祖曰秪此不染污是诸佛之所护念汝既如是吾亦如是颂曰。

　　竿头浪迹蓦然翻突出常光脑后寒迥脱名模全洒落顿超物表绝遮栏。

　　第二世马祖一禅师在衡岳常习坐禅让和尚知是法器来问曰坐禅图作什么师曰图作佛让乃取一砖于庵前石上磨师曰磨作什么让曰磨作镜师曰磨砖岂得成镜让曰磨砖既不成镜坐禅岂得作佛师曰如何即是让曰如牛驾车车若不行打车即是打牛即是师无对让示偈曰心地含诸种遇泽悉皆萌三昧华无相何坏复何成师蒙开悟心意豁然(颂曰)。

　　烂草堆边岂活埋鞭绳拽脱两眸开脚头自尔超方用独夺威狞降祸胎。

　　第三世百丈海禅师参马祖侍行次见一群野鸭飞过祖曰是什么师曰野鸭子祖曰甚处去师曰飞过去也祖遂扭师鼻负痛失声祖曰又道飞过去也师于言下有省次日祖升堂众才集师出卷却席祖便下座师随至方丈祖曰我适来未曾说话汝为甚便卷却席师曰昨日被和尚搊得鼻头痛祖曰汝昨日向甚处留心师曰今日鼻头又不痛也祖曰汝深明昨日事颂曰。

　　好肉遭锥不自瞒含冤负屈几愁欢虽然杀活全机用末上钳锤更祸端。

　　第四世黄檗运禅师参马祖值祖迁化时百丈庐于塔傍师乃请问祖平日得力句丈举再参因缘言老僧昔被马大师一喝直得三日耳聋师闻举不觉吐舌百丈曰子已后莫承嗣马祖去么师曰不然今日因师举得见马祖大机之用然且不识马祖若嗣马祖已后丧我儿孙丈曰如是如是见与师齐减师半得见过于师方堪传授子甚有超师之见一日丈问甚处来师曰大雄山下采菌子来丈曰还见大虫么师作虎声丈拈斧作斫势师打丈一掴丈吟吟而笑遂归上堂曰大雄山下有一大虫汝等诸人也须好看百丈老人今日亲遭一口颂曰。

　　蛊毒家门出异尝驴头马嘴突然彰堂堂廓尔无差互直截单提不覆藏。

　　第五世临济玄禅师在黄檗会中时睦州为首座勉令问黄檗如何是佛法的的大意檗便打如是三同三度被打遂辞檗参大愚愚问甚处来师曰黄檗愚曰黄檗有何言句师遂举前话复云不知某甲有过无过愚曰黄檗恁么老婆为汝彻困犹觅过在师于言下大悟云元来黄檗佛法无多子愚搊住曰者尿床鬼子适来道有过无过如今又道佛法无多子汝见个什么道理速道速道师于愚肋下筑三拳愚拓开曰汝师黄檗非干我事师回黄檗举前话檗曰大愚老汉饶舌待来痛与一顿师曰说甚待来即今便打随后一掌檗曰者风颠汉来者里捋虎须师便喝檗曰侍者引者风颠汉参堂去颂曰。

　　过桥截断桥来路得路便填路往程剑戟干戈俱撩却专为赤手白拈精。

　　第六世兴化奖禅师初为临济侍者后在三圣会里尝曰我向南方行脚一遭拄丈头不曾拨着一个会佛法底人圣闻得问曰汝具个什么眼便恁么道师便喝圣曰须是汝始得后又到大觉为院主一日觉曰闻汝道向南方行脚一遭拄杖头不曾拨着一个会佛法底人汝凭个什么道理与么道师喝觉便打师又喝觉又打来日从法堂过觉召院主我直下疑汝昨日者两喝师复喝觉又打师再喝觉又打师曰某甲于三圣师兄处学得个宾主句总被师兄折倒了也愿与某甲个安乐法门觉曰者瞎汉来者里纳败阙脱下纳衣痛与一顿师于言下荐得临济先师于黄檗处吃痛棒底道理开堂日拈香云此炷香本为三圣师兄三圣于我太孤本为大觉师兄大觉于我太赊不如供养临济先师颂曰。

　　龙宫虎穴试爪雄到底谁知伎俩穷伎俩穷兮恨莫彻翻思昔日瞎驴翁。

　　第七世南院颙禅师上堂云赤肉团上壁立千仞时有僧问赤肉团上壁立千仞岂不是和尚道师曰是僧便掀倒禅床师曰汝看者瞎驴乱作僧拟议师便打趁颂曰。

　　拶透红炉铁一团烘烘烈烈逼寰间引他出窟金毛子返掷当前吐气难。

　　第八世风穴沼禅师参南院院问南方一棒作么商量师曰作奇特商量师却问和尚此问一棒作么商量院拈拄杖曰棒下无生忍临机不见师师于言下大彻玄旨李史君守郢州请师上堂云祖师心印状似铁牛之机去即印住住即印破秪如不去不住印即是不印即是时卢波长老出问某甲有铁牛之机请师不舍印师曰惯录鲸鲵澄巨浸却嗟蛙步骤泥沙陂伫思师喝曰长老何不进语陂拟议师打一拂子曰还记得话头么试举看陂拟开口师又打一拂子牧主曰信知佛法与王法一般师曰见何道理教主曰当断不断反招其乱师便下座颂曰。

　　禹门三级浪高游截断洪波得自繇险巇滩头重插脚踏翻沧海玉轮浮。

　　第九世首山念禅师晚居风穴会中穴勉担荷大法师曰愿闻其要穴遂上堂举世尊以青莲目顾视大众乃曰正当恁么时且道说个什么若道不说而说又是埋没先圣且道说个什么师乃拂袖下去穴掷拄杖归方丈侍僧问曰念法华因甚不秪对和尚穴曰念法华会也次日与真园头同上问讯穴曰作么生是世尊不说说真曰鹁鸠树头鸣穴曰汝作许多痴福作么何不体究言句又问师师曰动容扬古路不堕悄然机穴谓真曰何不看念法华下语颂曰。

　　闲门破户要支撑争奈儿孙忤逆行掉臂昂然归去也迥超物外震家声。

　　第十世汾阳昭禅师历参知识七十一员后到首山问百丈卷席意旨如何山日龙袖拂开全体现师曰师意如何山曰象王行处绝狐踪师于言下大悟云万古碧潭空界月再三捞捷始应知有问曰见何道理便尔自肯师曰正是我放身命处师颂三玄三要曰三玄三要事难分得意妄言道易亲一句明明该万象重阳九日菊花新颂曰。

　　山穷水尽未归踪狭路相逢始见穷觌面投机无个事赤身从此振宗风。

　　第十一世石霜圆禅师谒汾阳经二年未许入室每见必诟骂一日诉曰自至法席不蒙指示念岁月飘忽己事未明有失出家之利语未卒汾叱曰是恶知识敢裨贩我怒举杖逐之师拟伸救汾掩其口乃大悟曰是知临济道出尝情师后室中插剑一口以草鞋一双水一盆置在剑边每见人入室即曰看看有至剑边拟议者师曰险丧身失命了也便喝出颂曰。

　　驴鸣狗吠声声闹铁眼铜睛亦断肠客路思乡眠不得抬眸忽觉已天光。

　　第十二世杨岐会禅师参慈明总院事每咨参明曰库司事繁且去他日又问明曰监院异时儿孙遍天下在何用忙为一日明出师侦之小径搊住曰者老汉今日须与我说不说打汝去明日知是般事便休语未卒师大悟一日明上堂师问幽鸟语喃喃辞云入乱峰时如何明曰我行荒草里汝又入深村师曰官不容针更借一问明便喝师曰好喝明又喝师亦喝明连喝两喝师礼拜明曰此事是个人方能担荷师拂袖便行颂曰。

　　斩钉截铁无多子陌路知归出格流十字纵横明杀活拖犁拽耙自悠悠。

　　第十三世白云端禅师参杨岐岐问受业师为谁师曰茶陵郁和尚岐曰闻伊过桥遭攧有省作偈甚奇能记否师诵偈岐笑而趋起师愕然通夕不寐黎明咨询之岐曰汝见昨日打驱傩者么师曰见岐曰汝一筹不及渠师复骇曰意旨如何岐曰渠爱人笑汝怕人笑师大悟颂曰。

　　等闲拨动钩头线未解翻腾度碧霄忽尔冲开泥水路清光透脱任逍遥。

　　第十四世五祖演禅师参白云遂问南泉摩尼珠话云叱之师领悟献投机偈曰山前一片闲田地又手叮咛问祖翁几度卖来还自买为怜松竹引清风云特印可令掌磨事未几云语曰有数禅客自庐山来皆有悟入处教伊说亦说得有来繇举因缘问伊亦明得教伊下语亦下得秪是未在师遂疑私自计曰既悟了明得说得如何却未在参究累日忽然省悟从前宝惜一时放下走见白云云为手舞足蹈师后曰吾因兹出一身白汗便明得下载清风颂曰。

　　官街驿路禁行夜便是人间未肃时不得将军亲努力那能端拱太平基。

　　第十五世圆悟勤禅师为五祖侍者一日部使诣祖问道祖曰提刑少年曾读小艳诗否有两句颇相近频呼小玉元无事只要檀郎认得声部使应喏喏祖曰且仔细师侍立次问曰提刑会否祖曰他秪认得声师曰秪要檀郎认得声他既认得声为甚却不是祖曰如何是祖师西来意庭前柏树子聻师忽有省遽出见鸡飞上栏干鼓翅而鸣乃曰此岂不是声遂呈偈曰金鸭香销锦绣帏笙歌丛里醉扶归少年一段风流事秪许佳人独自知祖遍谓山中耆宿曰我侍者参得禅也颂曰。

　　相逢未许春光好别有高高格外天忽得到来风月夜不愁无处乐潇然。

　　第十六世虎丘隆禅师谒圆悟悟问见见之时见非是见见犹离见见不能及举拳云还见么师曰见悟曰头上安头师闻脱然契证悟叱曰见个什么道理师曰竹密不妨流水过悟肯之有问曰隆藏主柔易若此何能为哉悟曰瞌睡虎耳颂曰。

　　不守旧来闲田地被人换却别山居长年傲骨浑如醉一任烟霞漾翠庐。

　　第十七世应庵华禅师见虎丘侍行半载顿明大事丘忌日师拈香云平生没兴撞著者无意智老和尚做尽伎俩凑泊不得从此卸却干戈随分着衣吃饭二十年来坐曲录木悬羊头卖狗肉知他有甚凭据虽然一年一度烧香日千古令人恨转深颂曰。

　　聋人撞入瞽人队卖丑家风不可名彼此浑无巴鼻事转深思处转憎生。

　　第十八世密庵杰禅师参应庵一日庵问如何是正法眼师遽答曰破砂盆庵颔之未几辞白省觐庵以偈送曰大彻投机句当阳廓顶门相从今四载征诘洞无痕虽未付钵袋气宇吞乾坤却把正法眼唤作破砂盆此行将省觐切忌便躲跟吾有末后句待归要汝遵颂曰。

　　赢得一双穷相手分文不值甚家珍填沟塞壑郎当甚古佛闻风亦动嗔。

　　第十九世破庵先禅师参密庵庵住灵隐师分座有道者请益曰胡孙子捉不住愿垂开示师曰用捉作么如风吹水自然成纹颂曰。

　　剑树刀山罗刹域镬汤罏炭鬼门关阎王终不受斯考识破其中总是闲。

　　第二十世无准范禅师初谒育王佛照照问何处人师曰剑州照曰带得剑来么师随声便喝照笑曰者乌头子也乱作后至灵隐破庵居第一座同游石笋庵有道者请益胡孙子话师于侍傍大悟后开法一香供破庵颂曰。

　　青波无透月何来照见眉毛八字开万别千差俱历落满怀风趣绝安排。

　　第二十一世雪岩钦禅师在无准会下每遇入室举主人公便可　跳举衲僧巴鼻佛祖爪牙更无下口处此病碍在胸中十年后过浙东天目两山偶佛殿前行忽然抬眸见一株古柏触着向来所得境界和底一时飏下碍膺之物朴然而散始见径山老人立地处正好三十拄杖颂曰。

　　脚下踪繇路可行目前未透总非真豁然触发浑无碍任运堂皇廓古今。

　　第二十二世高峰妙禅师谒雪岩才问讯被打出后凡入门岩便问谁与汝拖者死尸来随即打出后因睹五祖真赞忽然打破疑情一日岩问日间浩浩时作得主么师曰作得主岩曰睡梦中作得主么师曰作得主岩曰正睡着时无梦无想无见无闻主在什么处师无对遂奋志入龙须越五载偶同宿友推枕堕地作声廓然大彻自谓如在网罗中跳出元来秪是旧时人不改旧时行履处自此安邦定国天下太平一念无为十方坐断颂曰。

　　打破棺材是活尸明明瞠眼又思惟虽然再得翻身转鼻孔何曾向上垂。

　　第二十三世中峰本禅师因观流泉有省诣高峰求证峰打趁出既而民间讹传官选童男女师问忽有人来问和尚讨童男女时如何峰曰我但度竹篦子与他师于言下洞然彻法底源峰书真赞付师曰我相不思议佛祖莫能视独许不肖儿见得半边鼻(颂曰)。

　　狮子咬人没忌讳象王蹴踏讵容窥张牙距爪机轮露无位真人脱洒归。

　　第二十四世千岩长禅师见中峰峰问日用如何师曰念佛峰曰佛今何在师拟议峰厉声斥之师求示法要峰授以狗子无佛性话三年因往望亭闻雀声有省峰复斥之师愤然夜半忽鼠翻食猫器堕地有声恍然开悟觉身跃起数丈如蝉蜕污浊之中浮游玄间天地一时清朗复往质峰峰问赵州何故云无师曰鼠食猫饭峰曰未也师曰饭器破矣峰曰破后如何师曰筑碎方甓峰乃微笑颂曰。

　　半途烟雨湿眉端未获风吹那得闲归到画堂山色暮一声玉笛唤开颜。

　　第二十五世万峰蔚禅师谒千岩岩便问将什么与老僧相见师竖拳云者里与和尚相见岩曰死了烧了向何处安身立命师曰沤生沤灭水还在风息波平月映潭岩问不是心不是佛不是物是个什么师以坐具打一圆相叉手而立一日普请斫松师拈圆石作献珠状曰请师酬价岩曰不值半文钱师曰瞎岩曰我也瞎汝也瞎师曰瞎瞎岩命师充第一座一日岩上堂举无风荷叶动必定有鱼行师震威一喝拂袖便行岩示偈曰郁郁黄花满目秋白云端坐碧峰头无宾主句轻拈出一喝千江水逆流颂曰。

　　廓彻师资尽灭门擎头带角气雄奔昆仑踢转无回互匝地风雷海岳昏。

　　第二十六世宝藏持禅师久依万峰峰付师偈曰大愚肋下痛还拳三要三玄绝正偏临济窟中师子子灯灯续焰古今传颂曰。

　　正法眼藏都灭却撑撑拄拄是何宗谁知无事生多事鼓弄人家罪莫穷。

　　第二十七世东明旵禅师因睹松有省见宝藏具陈悟因藏斥之遂亲炙座下一日藏问心不是佛智不是道汝云何会师向前问讯叉手而立藏呵曰汝在此许多时还作者个见解师乃发愤至第二日蓦然彻法源底遂呈偈曰一拳打破太虚空百亿须弥不露踪借问个中谁是主扶桑涌出一轮红颂曰。

　　拽翻自己闲巴鼻一掴天轮透顶关峭峭巍巍孤卓卓当堂奋出爪牙班。

　　第二十八世海舟慈禅师初于万峰机下有省遂庐于洞庭山后一僧呵其见解师即弃庵诣东明一日明问曾见人否师曰见万峰明曰万峰即今在什么处师罔然明曰恁么则何曾见万峰师归寮三昼夜寝食俱忘偶香灯绳断堕地廓然大悟诣关前呈悟繇明曰老阇黎承嗣万峰去师曰和尚为我打彻岂得承嗣万峰明遂出关升座曰瞿昙有意向谁传迦叶无端开笑颜到此岂容七佛长文殊面赤也茫然今朝好笑东明事千古令人费唾涎幸得海公忘我我济宗一脉续绵绵掷拄杖云千斤担子方全付玄要如今拄杖谈以拂子击三击下座颂曰。

　　见得乾坤大似斗如何拨着便馍糊眼光廓落超方外始信从前不丈夫。

　　第二十九世宝峰瑄禅师因海舟造塔院斧伤足有省乃充火头一日负柴舟见曰将棘刺去作甚么师曰是柴舟呵呵大笑师罔然舟曰是柴将去烧却师遂起疑曰和尚毕竟是个什么道理故尔问我是夕刻意参究不觉被火燎去眉毛面如刀割以镜照之豁然大悟作偈呈舟舟便打师夺拄杖曰者条六尺竿几年不用今日又要重拈舟大笑师又呈偈曰棒头着处血痕斑笑里藏刀仔细看不是英灵真汉子死人吃棒舞喃喃舟曰即此偈语可绍吾宗颂曰。

　　天自苍苍水自清银钩蓦钩渡江人反流棹转村边岸得路归来满面春。

　　第三十世天奇瑞禅师参宝峰峰问甚处来师曰北京曰别有去处么师曰随方潇洒曰曾到四川否师曰到曰四川境界与此间如何师曰江山虽异风月一般宝竖拳曰还有者个么师曰无曰因甚却无师曰非我境界曰如何是汝境界师曰诸佛不能识谁敢强安名曰汝岂不是着空师曰终不向鬼窟里作活计曰西天九十六种外道汝是第一师拂袖便行宝乃付偈曰济山棒喝如轻触杀活从兹手眼亲圣解凡情俱坐断昙华犹放一枝新颂曰。

　　放开一线针来往掣断玄津鳞鼓腮吸尽太湖千万顷滔天浪涌响如雷。

　　第三十一世绝学聪禅师依天奇奇问苦乐皆心因何外取师曰秪为不了曰是非皆事因何妄承师曰错认定盘星曰迷悟皆人因何不懂师曰早知灯是火岂向四方求奇乃付偈曰道者心同慈妪心争教赤子困群阴辅成架海金梁子佛缺方知补浩任师后居龙泉寺有僧问如何是本来面目师曰石香亭僧云便恁么去时如何师曰丧却了也僧问今朝孟夏八日天下丛林皆庆如来降诞之辰未审如来何处降生师于几上画个圆相颂曰。

　　春园烂熳花浪泼弄蝶争妍扑鼻香日落茆檐天色晚一轮霜月照池塘。

　　第三十二世笑岩宝禅师参绝学便问十圣三贤已全圣智如何道不明斯旨学厉声曰十圣三贤尔已知如何是斯旨速道师下语不契一日洗菜次偶一茎菜堕水逐水圆转捉不着忽有省遂携篮归学见便问是什么师曰一篮菜学曰何不别道一句师曰请和尚别问来后与学围炉次学曰人人有个本来父母子之父母今在何处师曰一火焚之学曰恁么则子无父母耶师曰有即有佛眼觑不见学曰子还见么师曰某亦不见学曰为什么不见师曰若见则非真父母遂呈偈曰本来真父母历劫不曾离起坐承他力寒温亦共知相逢不相见相见不相识为问今何在分明举似师学深肯之颂曰。

　　河头水向河头卖就手赢钱就手彰一段风流惟自得绿丛翠里带归香。

　　第三十三世幻有传禅师闻灯花爆声有省直造北方参笑岩求证岩曰汝将从前得力处一一说来师具实答语中间岩蓦趯出鞋曰向者里道一句看遂把师话端一齐打断师通夕不寐明晨伫立檐下岩见唤师师回顾岩翘一足作修罗障日月势师当下脱然一日岩入堂曰我者拄杖要与人有要底么首座曰某甲要岩曰汝要作么座曰要他铲断天下人舌根岩以杖架肩曰楖栗横担不顾人直入千峰万峰去师跃然下禅床曰恁么须分付某甲往前迎取岩笑曰汝当久久执持一番始可打草去也乃赠一笠曰以此覆之无露圭角颂曰。

　　衣锦丈人遭打劫浑身脱落赤条条从兹撒手还乡后万古清宁乐舜尧。

　　第三十四世密云悟禅师因挑柴过一山湾见一堆柴突露面前忽有省遂依幻有和尚脱白请益幻幻曰汝若到者田地便放身倒卧嗣后惟加骂詈师惭闷交感一日城归过铜棺山顶忽觉情与无情焕然等现正所谓大地平沉底境界时幻迁北京乃往觐幻问汝有新会处么师曰一人有庆万民乐业幻曰汝又作么生师曰某甲得得来省觐和尚幻曰念子远来放汝三十棒师抽身便出一日幻问忽有人问汝如何秪对师蓦竖拳幻曰老僧不晓得者是什么意思师曰莫道和尚不晓得三世诸佛也不晓得又一日幻举拂问诸方还有者个么师震威一喝幻曰好一喝师连喝两喝归位幻嘱师扶佛法师呈偈曰若据某甲扶佛法任他○○○○○都来总与三十棒莫道分明为赏罚颂曰。

　　巢顶铁船独驾时阎浮界阔纵横机分明显焕无私也一道真风掌握归。

　　第三十五世费隐容禅师初参寿昌博山及云门皆不能了手有偈见志曰吾年二十五气海吞佛祖不过古人关岂踏今时路后闻密云和尚过越寓吼山遂谒便问觌面相提事若何云以番菩提珠便打师曰错云又打师便喝云秪管打师秪管喝至第七打头颅几裂所有伎俩知见一切冰释直下似块钝铁一日云问薰风自南来殿阁生微凉汝作么生会师曰水向石边流出冷风从花里过来香云曰离了此又作么生师曰放和尚三十棒云曰除却棒又作么生师便喝云曰喝后聻师曰更要重说偈言云便休去颂曰。

　　横吞佛祖气昂藏虎口翻身步大方突现三头并六臂罗龙打凤显威光。

　　灵机观禅师语录卷四
嘉兴大藏经　灵机禅师语录


　　灵机观禅师语录卷五

　　嗣法门人　超洧　超源　定禅　昌贤　等编

　　颂古

　　世尊初生。

　　廓落娘生面横身便截流轩昂吞宇宙大地孰为俦。

　　世尊升座文殊白椎云谛观法王法法王法如是世尊便下座。

　　脚跟才动涉淆讹更把钩牵犯手多尽谓机前都漏泄讵知平地起干戈。

　　长爪梵志与世尊索论议。

　　深藏鬼窟建升平何处消闲可乐身陆地踢翻波浪黑豁开天日见全真。

　　世尊因乾达婆王献乐。

　　一弦抚动显灵机物物头头尽展眉妙运风流多意气却将迦叶作猜疑。

　　世尊于涅槃会上以手摩胸告众。

　　觌体风光杳莫名摩胸告众已多争医来死马成何用赚及平人落火坑。

　　世尊示寂金棺从座而举高七多罗树。

　　开口已经遭打杀临终又卖丑行藏生平浩气难收拾死到棺材也发狂。

　　武帝问初祖如何是圣谛第一义。

　　有货不愁无买主如何贱把本钱亏分明有理终难诉独自凄凄暗渡归。

　　祖命门人曰时将至矣汝等盍各言所得乎最后慧可大师礼拜依位而立祖曰汝得吾髓。

　　潦倒胡僧入草深令人白日暗中寻神光特地施三拜也是门栽荆棘林。

　　百丈野狐。

　　脱却破　毵通身衣锦归虽然荣耀极埋没自家威。

　　临济上堂次两堂首座同时下喝。

　　白刃交锋绝拟伦才分利钝丧全身钩头有饵难吞吐傀儡抽牵见活人。

　　临济示众云大凡演唱宗乘一句中须具三玄门一玄门须具三要有权有实有照有用汝等诸人作么生会便下座。

　　藏身只在一毫里鬼脸揉来面目殊误赚许多迷梦客攀花折柳逐岐途。

　　三句。

　　一笔丹青画不成更加点缀始分明纵饶巧设多般态何异灵龟拽尾行。

　　临济应机多用喝会下参徒亦学师喝。

　　家门弗禁每招灾惹得韩卢逐块来彻困老婆心未死犹怜稚子不成才。

　　临济将终云吾灭后不得灭却吾正法眼藏。

　　千年钝铁夜生光声价辽天孰敢当不意逆儿先捉败等闲抛出贱如蜣。

　　赵州访二庵主。

　　寻常家活人人具一种风流识者稀三寸舌尖钩锁处谁能指出赵州机。

　　国师三唤侍者。

　　三应三呼负汝负吾惯将恶水觌面糊涂咦遍界明明藏不得何须特地费分疏。

　　首山竹篦子。

　　脑后拈来活似龙当阳独脱杳无踪堪怜滞壳迷封者海阔天遥路不通。

　　大梅住山后马祖令僧往问曰和尚见何道理便住此山梅曰马大师向我道即心即佛。

　　秤锤落井不须寻拟欲追踪堕更深彻底穷源无变易岂堕尘世逐浮沉。

　　香严上树。

　　现成风月没多般上树生涯却似瞒笑里贼身藏不得恶声流布遍尘寰。

　　兴化摈维那。

　　白棒当头彻骨贫更加趁出绝疏亲赚他无限盲聋汉开眼都云打克宾。

　　灵云见桃花。

　　灵云有眼花边失贻累玄沙摸壁行入草且深人不委至今狼藉满江城。

　　大沩示众云有句无句如藤倚树。

　　证龟成鳖意何憨语的言端转不堪可惜肝肠剖露了空开笑脸却羞惭。

　　法眼二僧卷帘。

　　觌面相呈人易会舌头翻转许谁知可怜一对郎当汉开眼遭他脑后椎。

　　世尊在忉利天为母说法。

　　栴檀雕就紫金身特地逢迎意气亲惭愧瞿昙清白眼无端又着一沙尘。

　　城东老母不欲见佛。

　　川流纵出竞奔腾桂棹横空截未能识得源头皆是水任他波浪碧层层。

　　泗州大圣。

　　出门车马可驱驰酒吃长安正乐时义胆相逢添醉后遥闻千里动愁思。

　　陈操见资福。

　　街头蓦撞旧商人买卖如何见得真不但两家都失利从前知己反相嗔。

　　云门一曲。

　　老大躘蹱应事乖护身只靠一招牌零零落落浑无样能使瞻风动远怀。

　　女子出定。

　　无端画地却成牢一任神愁鬼恸号泥里刺藏轻拨出等闲谁着眼睛高。

　　五祖三佛侍立。

　　一个胶盆黑夜掷说青道白显奇言谁知破业郎当子惹得哀声送出门。

　　僧问曹山学人通身是病请师医山云不医僧云为甚不医山云教汝求生不得求死不得。

　　抽人筋骨拔人肠胜似蛊家蜜里礵此是单传百验诀不须他处觅奇方。

　　俞道婆卖油糍。

　　何处春风动故情笙歌堆里醉平生不嫌陋质街头露捏出油糍活眼睛。

　　睦州因秀才过访会二十四家书。

　　秀才学艺世无强睦老荒疏一点彰公谕有谁遮得眼惹他酸透鼻尖香。

　　无业禅师示众云一毫头凡圣情念未尽未免入驴胎马腹直饶一毫头凡圣情念顿尽亦未免入驴胎马腹。

　　拈出些儿钉眼睛谁知睛是眼中钉谩言摆脱超方外白日愁闻鬼哭声。

　　福严容老和尚僧参尚问那里来僧云杭州来尚云还得江西信么僧呈坐具尚云不是者个消息僧近前尚便打。

　　的的江西带信来蓦头一拶别疑猜现成三昧都忘却赢得乌藤到额腮。

　　书问

　　老人命代复曾心空居士

　　昨接华翰谓达摩西来尽大地是善知识宁必金粟而称法窟哉山野道居士不惟数千里外觌面相逢抑且穿却古今老冻脓鼻孔了也但未能撒手掀翻到古人放身命处所以偈语中虽有本据可窥似未洒落根蒂何故不疑之地时人知有拈提得来早已落二须知威音那畔空劫已前个个眉横眼露壁立万仞必无待达摩西来方显发斯端倪耳然山野因风吹火未委居士面门又向何处躲避耶速道速道。

　　复海盐张禹侯居士书

　　接尊翰足三载矣披靡日病未能酬复深见居士为道敦笃犹不我责而又殷殷垂注以好音频寄愧荷山中何可克当谢谢细读来示谓向蒙慈诲奚啻振蒙但尘缘未断牵绊者多惟念念兢兢以不克副为惧即此数语以堕细腻泥穿似未直截猛省提究为切须知此事实不恁么古有抱子弄孙色色如旧之语此段景况愿居士勿生异见别作途程只向此处咬着自看尘缘何物牵绊何人然虽与么贫衲有口终不说破须是张禹侯自肯点头方敢指出且道指出个什么速道速道。

　　复福严灵岳和尚

　　祖庭重任非有力大人莫能荷负吾兄继席三载道望丕着诚可谓克家者矣欣羡欣羡兹复退己让人乃以推举之责相属弟何敢当然以愚见别选住持能否未定莫若吾兄久任斯席之为愈也且先人已有惟德是托之嘱幸高明裁之肃此布复不一。

　　与梁日章居士

　　只是一个梁日章当下脚踏实地去天下善知识不奈你何何故只为识得梁日章真不受欺瞒若于梁日章外别有枝叶可攀正是抛家浪走于梁日章分上全无交涉来谕所谓说时忽觉清亮过时活如荷茎之露实难捉摸苦苦此苦未是苦忽若风翻荷叶露全归水梁日章又在甚处安身立命者里道不得才是苦虽然山野为梁日章早道了也梁日章还觉面热否。

　　与北京张颙侯孝廉

　　士大夫信此道者最难能诚信而力行者尤难今居士既诚信矣力行矣便好将个无义路话头拶碎生死窠窟直得信亦不立行无所行便是到家时节方不辜居士一番决烈志气耳。

　　复朱太赤文学(二则)

　　蒙垂顾不惜眉毛与居士葛藤一上殊觉狼藉不少此无他盖谓青天白日无处藏贼故不得已和赃捉败已为居士觌面证据了也将谓直下承当别无岐路谁知偷心未死又来纳败今幸人赃现获转送台前若系真贼计赃定罪若系假贼要求山野慈悲通个消息好与当头一棒若谙棒头落处则便见真赃现前更无消息可通亦无真假之见存于胸次向人定夺可否惟作得主把得定施机发用随处自在与从上乃佛乃祖及天下老冻脓一鼻孔出气更非别人虽然是贼识贼未审居士异日相见还解转身否咄直饶转得身来犹是窃物以当家宝急须火速拶出盖天盖地一段光明从胸襟流出才是法门真种草也。

　　　　　　又

　　承教谓滞红尘四十五年也自知不是百年常住只此两语便是居士叹息光阴省察生死之念切正当此际切忌别觅安身就向此大男小女米盐酒肉里辊作一团昏陀陀地上振起精神看父母未生前此段境界从何而有今既推拨不开一口气不来时又向何处安顿到者里尽居士聪明知解胸中所有韬略总用不着须是居士刻刻痛念无常时时警觉生死回头自看看来看去看到水穷山尽处豁开两眼伸手摸着鼻不觉大笑一场方知此大男小女米盐酒肉不是别物乃是当人破暗慧炬刮目金鎞借此翻身直入安乐家乡才是红尘堆里快活自在汉也不见唐时有个庞公看破此事将家财抛弃湘江作一偈有男不婚有女不嫁大家团圞头共说无生话后来宋时又有个杨杰翰林摸着庞公鼻孔忍俊不禁亦作一偈男大须婚女大须嫁讨甚闲工夫更说无生话看者两个措大俱是红尘俗汉各占本地风光便解卖弄世出世间大事又何曾以大男小女米盐酒肉而作拖累之见乎虽然更有一处淆讹只如庞公道不婚不嫁杨又道须婚须嫁两边不立中道莫居请居士别具手眼通个消息看因两次来翰谆切山野亦不觉饶舌至此。

　　复沈虎臣居士

　　敬读尊谕有见道之资而未得入道之要盖为抛弃利刀快斧不能直下劈破生死窠窟以致奇巧识情蕴为家贼作祟日深不获自在此病非独居士无由净绝尽大地人未得心眼融通便堕此境者比比皆是今无别法为居士曲垂方便但请居士自认自家是家主直据家中堂堂正坐然后左之右之眼见耳闻历历分明毕竟承谁恩力而能号令一切当恁么时向个里作得主把得定不被诸尘作闹好丑存情便是安家乐业时节任他佛来魔来天来神来拟欲窥越此个堂奥不消咳唾一声永自回避无门纵使家贼作祟亦不须着心排遣而但云贼贼已自迷头怖走于无边方矣此是当人应验契券执照在手历劫至今疆界分明无敢移易丝毫许居士更须摸取自家鼻孔与三教圣人鼻孔一耶二耶苟若一二存见鼻孔却成两个未免随贼奔驰错认山河作眼睛是还家消息而不为劫掠者几希向后不识居士又向何处住脚速道速道。

　　复海盐张小白内史

　　山野孤岩抱拙与世疏渺两蒙台护破格垂注非乘愿山头莫能发此诚至之心而信荷若是耶谢谢承施金牛饭为令公郎百日之嘱即舁应供堂招诸和尚子个个吃得饱齁齁不惟使令公郎冥路逍遥即尊家亦获福无量矣山野忍俊不禁为之饶舌赞和云但愿春风吹不老瞎驴笑得口门开此复。

　　复虚白西堂

　　旧腊尔璘来见所叙述已知上座生平之学殊不介意及见与慈老师梦中一段因缘又知上座有肩荷之志然从上来事任重非轻须有坚忍乘愿之力方堪克绍若忽然与么忽然不与么则欣厌取舍之念未忘不逐落花红片片定随流水碧层层矣更欲山僧禅板发落有何益哉虽然贼原无种慈老师难辞其责现有真正白拈立待上座翻转面皮始见亲切。

　　复福严古风和尚

　　福严祖庭弟已缪住三载兄今光灿师室三年可谓名既正言亦顺矣但欲推誉继席者主行其事与曹护法商议敦请又不在弟为今日之长而区区及此也况师门昆季寻常可否惟兄备悉弟自去秋病目至今昏昧尚未清脱万一有失正来谕所谓当此时风衰薄之际经历人情意况殊觉寒心非兄多年旧识莫能发此真切之谕使弟痛感至言也聊此草复统祈垂谅谢谢不尽。

　　与至卬西堂

　　书至别后履历大概俱已备悉但福塘风景未是弘道之时吾徒久恋在斯似非究竟山僧去秋九月受福严檀护之请以此心无愧勉力维持而丛林庶得安妥龙象俱各遵规恍若先人冥助之力亦一快事也想吾徒闻此必发英概之志以为人急切之愿束装出岭互相辅弼以光祖室此是山僧之所重念焉惟吾徒勉其行以慰所望。

　　与滇南茹檗西堂(二则)

　　山僧去秋九月赴石门福严之请虽有数百衲子辐辏其间而朝夕为人提挈殊觉神倦思上座以履真实践臂力之助而末由所致兹得书欣快殊甚然尤见有殷念思慕之谊故特具数行与上座束装下来互相辅弼以光祖庭是山僧之所属望亦是上座利人行志之时也幸勿以筋力不逮他事为辞至嘱至嘱外法语三则理直词畅但初则于转折处似觉宽缓不切宜知之。

　　　　　　又

　　前七月初有复书一通与上座决志离楚以赴冬期之职不意书未入览而具丰一灯二禅者至此番跋涉之劳益见上座以远驰殷切之心念我多矣所寄难得之物次日即专僧分惠翔凤而福严一众俱感饱鼽之力非山僧所能笔尽其意二禅者辛劳殊甚脚未宁暇又复着渠与涵禅同往非有宿契之缘安能若是惟上座体斯心速斯行毋辜老倒之怀以失众望不尽。

　　复石门曹远思司理

　　先师主持法门为此寺一代中兴当以临济正宗三十一世为传其高僧神僧圣僧别有品列非从上统系所关幸嘱诸秉笔者为荷纪年录行实及遗嘱语谨以奉览。

　　复曹远思司理留再住福严

　　前接台翰伏读至再不禁感泣复承玉趾枉顾殷勤奖慰益觉赧汗无地矣足征大护法深念祖庭而垂情于衲如此一字一句发于肝膈衲非木石敢不铭心镂骨乎但衲过福严时于资福诸职原议以三载为期今百事废弛人心解散若久假不归即同弃置若云两处兼理而以衰迈之年心血枯槁顾此失彼得不为智者所窃笑乎至于同门中别请实天童▆让迭主之式既曰嗣法者例皆有分即宜次第住持庶为法门盛事非仅为饬让以息诤也承护法之所以谆谆诫勉者本为深体令先慈之德曲尽金汤之诚在衲于势必不能留于理正宜引退去就之义庶乎不苟伏望护法矜其豖鹿之性早赐还山幸适余年始终佩德临颖无在惶悚待命之至。

　　与白云子素上座

　　老僧新岁忽得风疾其衰颓老态难以笔画上座高踞白云正是埋头蓄养之时切念授受匪轻晷刻于法自警使来学有所向慕庶不负担荷从上大事也开宗来特书数行慰汝安分住山慎勿以老僧为虑至嘱至嘱。

　　答嘉禾顶居士

　　承叙述参见先辈及诸方尊宿无不亲觐请益毒恨宿无灵骨未透向上关捩欲山野扶起钝根使百年古镜一旦复明衔结之恩不独遥空顶礼已也读至此好与三十棒棒棒与居士见血染红秀水一溪流岂是分外虽然且作死马医向数问处一一略露鞭影会与不会是居士分上事山野终不敢再为分疏更添枷杻也此复。

　　问如何得成佛作祖去。

　　答会取烟雨楼。

　　问问道于盲意旨如何。

　　答偷心路绝。

　　问了得一万事毕玄墓剖和尚如何发愿西方。

　　答长安路上笑行人。

　　问一灵未假胞胎时在何处安身立命。

　　答切忌迷头怖走。

　　问东家作驴西家作马请一语。

　　答总是者一头。

　　问要骑便骑要下便下意作么生。

　　答元来却是汝。

　　问如何是祖师西来意云庭前柏树子与神前酒台盘是同是别。

　　答不解指数劳动算盘。

　　问寒时寒杀阇黎热时热杀阇黎如何得无寒暑去。

　　答捏着鼻孔看。

　　问暂时不在如同死人不在个甚么。

　　答门前石敢当。

　　灵机观禅师语录卷五
嘉兴大藏经　灵机禅师语录


　　灵机观禅师语录卷六

　　嗣法门人　超翼　重编

　　侍者　超震　普定　同阅

　　杂偈

　　复本充禅师

缱绻囊藏发动机喜逢春色送君归云山处处随高踞谩使天花历乱飞

　　募禅堂瓦

豁开虚空大口顶门露出青天看来卖弄家丑不如盖覆为先

　　化米

佛法禅机不道无祗缘篾东肚皮枯等闲若有知音者休用头陀为指呼

　　化油

拶透河沙半点无间敲石焰见偏枯看来一段光明处尽在檀那笔底敷

　　复朱同文偈

大地看来个同文同文之外更何论山僧证据无余说佛祖多将一口吞

　　募铸大钟

凤山梵刹重兴起晨暮钟声尚寂沉幸有云间多妙手当阳击扣尽知音

　　募修安和寺

下溪湾畔古禅林寺额安和宋至今修葺不因檀护力风规争见日光新

　　化碗

玉骨冰肌绝覆藏此身常见为人忙二时家活随丰俭一味无私彻底彰

　　东茆蓬妙宗禅人乞偈化米

新关东庵已十年道心每结水云禅虽然笑脸从人妙空腹难教饱白泉

　　化布袋

十字街头笑逢人觅布袋看谁发妙思会取此三昧

　　题扇示慈云禅人

掌握分明任运彰全凭个里现清凉此时若不开惺眼更待何人为举扬

　　丐大铜锅偈

大冶炉中久炼烹全身脱出体峥嵘顽金且喜成法器好与丛林调众羹

　　寄白云子素后堂

法社凋零值晚秋残丫败叶乱峰头白云高突孤岩上自有瞻风意气投

　　即事

囊有千金重看来亦是尘自从家丧后羞见锦衣人

　　受普宁请答诸禅德

砂锅久阁白云边煨烂虚空不记年今日既逢调鼎手何妨掇出共烹煎

　　回闽省亲

铁铸肝肠忤逆儿面皮翻转已多时只缘触着娘生底千里迢迢涉水泥

　　送僧之武夷

武夷山色正秋清此日辞行动远情折笋峰前景未胜为余更觅一崚　

　　除夕

生涯荡尽没纤尘扫落年华彻骨贫迷悟总途谁得失贤愚同体孰疏亲一炉冷暖今宵火半榻清闲此夜身翻笑水云无定力几随杖笠欲迎新

　　金粟主山

巍然突出势孤雄朝拱群峦独露中堪笑当年点数者如何到此却迷踪

　　神书藏经

大藏由来不较多挥书一夜竟如何虽然显发神通异弗落毫端会也么

　　寄友

睡虎峰前送别时竹林秋色尚依依于今屈指春将半几见残花又放枝

　　镜庵坐雪

幽然兀坐绝思惟何事天花缭乱飞堪笑上苍多意气拟来漏泄野僧机

　　闻孤松寿徒讣灯下四吟

篝灯独坐不成眠蓦地追思暗泪涟苦我一身林下老愁同松际夜涛宣

一株挺出群峰外榜样山门望汝先岂料毗岚吹折后萧条猿鸟兢悲怜

雪霜堆里独孤标腊尽方知岁后凋今日忽成无影树为谁景致别山招

成林独树已称奇天不全才亦汝悲借宿溪边开梦眼再翻觔斗是真儿

　　过江郎

跨尽危层触斗傍遥观三片势昂藏天教侠骨难遮盖特与人间作栋梁

　　示慧初上人

发足泉南一念时慧心初照了无依不从个里开惺眼尽是区区客作儿

　　御书楼

层峦叠叠彩云飞千载如同御驾垂休问楼台存与废秪今泉石尚流辉

　　仙螺池

体态分明出自然为何去却尾巴尖看来灵异成奇特磊落清波个个圆

　　钵盂案

尽日门前口向天不曾轻易乞人间须知本有生涯别吸露餐云那计年

　　九龙戏水

群聚雄雄露一班惯能滴水起波澜休教打湿袈裟角试为倾湫倒岳看

　　治升董居士荐室请偈

从兹踏着来时路赤体条条信步行踢脱灵光随处现超然独自证无生

　　甲午春赎大坞古院基树

古刹何年废坠来尚遗老树护苍苔为怜刀斧伤心处留与空门作栋材

　　和海宁顾邑侯韵

灰头垢面拟何缘蓦契当机只一拳独脱无依穷彻骨休来更索止啼钱

　　示法则禅人(善泥水)

石头大小皆成器瓦砾零星亦妙机三合土中立脚稳纵横何处不风规

　　中元荐亲

胞胎未出识爷娘一度追思一度伤数陌纸钱随例设粉身碎骨卒难忘

　　示星幢师侄

银河点点孰安排此段风光莫浪猜冷地赚他窥得破至今犹恨雪山埋

　　坐大展记室寮观桂偶成

触目难禁物兴长乘时敷展悦秋光老僧不解多饶舌喷鼻随他自觉香

　　除夕述怀

逐队班班是瞎驴相看岁暮笑云除忍饥不暇无他策篾束三条乐有余

　　解制有感

脚下家山路未还草鞋今着出松关担头春色分明道此事须教不自瞒

　　寄天孚上座

翔凤山前狭路逢眼开谁不笑春风归来上国情何似莫负生平气象雄

　　示华岳居士

旷大劫来一着子多生培植此时身此身堕在阎浮际梦破方称出格人

　　示幻观侍者

十载巾瓶幻侍者朝参暮请我何为今朝看破无多子始见人人鼻孔垂

　　示心宗上座

汝在吾边亲近久朴实头见不道无恢廓此心能变化门风终不倩人扶

　　募兴造

扷尽千山水支撑古道场必须担荷汉出手共扶扬

　　化豆

冷灰豆爆是何时信手拈来显妙机磕著者些消息子方堪受用大家知

　　化酱缸

红炉拶出口空开日用无私任取裁漫道当年不曾少全凭个里晒将来

　　化斋米

问禅不会玄妙落笔全无孔周只有些儿快乐敢言饭饱便休休休蓦地撞他如信及瞎驴肚大不须愁

　　募藏阁

一标独插待何人正是今朝应现身就手揭开心地藏重重楼阁尽光新

　　明初许居士为先室行敏请偈荐拔

采得空华结众缘善根弥布福弥延施为本有风光事足下香飘朵朵莲

　　真赞

　　雪峰亘和尚像

泉水逆流突出者汉花劈鸿蒙宗风显焕打头为人处古佛未足称慈彻底掀翻时白拈犹欠手段尽道曾郎示后身谁识古今同一贯咄莫惊嗟重判断闽邦从此不安宁个个瞎驴恣闹乱

　　栖霞禅德行乐图(未剃发)

道汝是僧儒者其形道汝是儒释氏其名儒耶释耶吾不得而拟形兮名兮吾不得而评然则公之造诣果在斯乎弗在斯乎咄背触两非浑坐断萧然独逸古松青

　　敬安师像

吾不识翁翁不识吾挥毫拟赞迥绝名模咄端然兀坐明何事净信中兴始见渠

　　朱问心居士像

问心何似了心嘉潇洒行踪乐水涯周易展开读未尽梦回消息笑空华

　　跋平阳弘觉和尚为张明远居士所题真赞

利名满世走天涯谁把身心歇片时兀尔忘缘苔石上多君占尽好便宜好便宜不多得然独云居士占尽者吾不知居士何所窥觑而得此段快乐耶虽然还识弘觉老人因风吹火么面目分明风规可慕当为钻头入闹恬不知返者警焉

　　张舜法居士请为先严明南公像赞

者汉面目初不相识才到凤山自讨棒吃谁知暗地惺惺构些衲僧气息且作么生是衲僧气息明翁明翁横拈如意谩矜夸独露当阳无等匹

　　浩如大展二上座为母超琛并自像请题

幻泡沤花聚会缘空门有子共欢然笑拈如意弥今古手握轮珠不记年挂拂藤床唯侍坐即离此用任舒展好将者段真消息直透威音那畔前

　　栖水玉声德声昆仲请为先严圣裔吕公像赞

湛湛栖水点点澄清有公实德玉振其声所以能向凤山发多生之胜愿深心为法作请藏之主盟世出世间奇特事临行撒手了无生

　　鹫生禅师像

一杖春风何处行芒鞋拟踏万山青满怀心绪谁知委分付苍松仔细听

　　月临上座像

拟子成标格如何早去身个中亲切句尤喜念头真

　　张道婆行乐图

金刚固体弥今古本有风光受用多百八轮珠常转换笑看岁月任婆娑

　　汪际斯居士乞题父临终所画大士像

面目分明俨然自在我观大士无此体态际斯际斯有体态无体态毫端认取自家爷始信风流格外塞

　　文益禅师像(庵名福田)

貌古春容道行坚锄头今放始安然知公已得栽培力受用多生在福田

　　东来戒子像

历劫薰修此日间便宜占尽一蒲团不知明什么边事貌古神清只笑颜

　　福严老和尚像

最苦师心三十载维持法化血腥飞浣清历祖源流派杜绝诸方滥续非事属至公天地震道弘正直鬼神悲话行早已遍尘刹铁案高悬万古辉

　　　　　　其二

口悬河兮眉挂剑掣开岐路绝廉纤葛藤窠里清王化奇特须还老白拈

　　自赞(翔凤大众请)

辟草开荒此凤山业缘多累债难还不因衲子成丛席争得龙天展笑颜既无道德遗身后那有风光播眼前珍重诸贤齐侧耳水流松韵莫嫌繁

　　至卬方首座请

最无面目是者村叟不解蜜枣甜人只会黄连苦口明知良药足堪嘉多少攒眉而怖走休怖走幸有福塘方座元却谙此味能分剖

　　法立系西堂请

碓觜花开早漳州出汝来棒头遗毒种喝下破疑胎几多人努目独汝恁痴呆法禅应有钳锤别莫学吾侬始俊哉

　　嵩庵正藏主请

咄哉者个村阿呆世上有谁似汝呆孤迥砂盆甘淡冷赤贫拄杖乐徘徊只有一端人莫测冷灰豆爆出英才嵩藏主与么来描得吾真成祸胎

　　子素学后堂请

标格由来具孤操乐此生炎凉不到处笑傲万峰青分付素禅须记取吾无别着可彰名

　　铁山岑维那请

我像难描画描画终不真惟兹一着子据令绝疏亲分付铁禅弘愿切何愁祖道不光新

　　利禅恒藏主请

阿谁不识你高踞凤山中弗顾门风冷只贵钁头踪幸逢贤衲子辅弼梵王宫如斯四十载快乐住山翁利公亲我久描我容要知我无奇特处唯有真实心流通

　　实相卓知藏请

老汉从来无造作据实提持干爆爆白棒指伊看变化龙自昂头蛇自缩应验当前辨若亲为人眼目方不错

　　巢风林藏主请

阎浮多厌汝顽赖不知时铁船撑逆浪秃棒抵须弥人皆惊覆没汝独强维持咄哉巢藏主胆大莫愁眉

　　大展翼书记请

混混沌沌朴朴憨憨佛法不会世法不谙占住凤山三十五年虚名遍布罔顾思惭所以赞我者愧无是德毁我者是真实言赖有展禅多意气携筇信荷在吾边

　　璨衲章知客请

爱问壶公山如何在兴化十个有五双无人答此话汝在吾边住有年几番拶着几惊怕今朝始信绝心思觌面分明无缝罅无缝罅暂且深藏岩谷中漫将轻易与酬价

　　荐谷曣藏主请

白棒当阳点灵苗触处花原非吾妙力有谷自生芽

　　止水智藏主请

自笑无心住芒鞋被业牵破盆存古格瘦骨独撑天赚他龙象众仇结尽含冤止禅不惮亲吾久此段清标要卓然

　　德水洧侍者请

卓立孤峰上天擎世外身为怜山骨老更爱水源深祖道悲秋晚宗风痛日沉德禅能勉力不负廿年亲

　　荆石侍者请

眼豁乾坤小胸涵万象空为人端的处拶到水山穷珍重西江震侍者全凭者着是吾容

　　英衲毅禅人请

减劫时逢法运秋白云愁霭满山头不辞瘦骨撑衰力犹把孤筇绝众流英禅者志气优果然不负灵山嘱堪起吾宗向上筹

　　干一知藏请

问禅禅不会问道道不知手提骨律棒兀坐拟奚为觌面干禅应笑破风光本有好施为

　　英发知客请

会取吾无相是名真供养请子自揩磨英概吞群象吞群象遍界觅无相似渠始见凤山真倔强

　　元畸知事请

吾住兹山无别提持谆谆顾本依古行规汝称知事应劳苦临危不变始光辉

　　东来戒子请

者个老秃翁时事太朦胧有十分古朴无少许春风提持惟据本直道以弘宗廓落身心明似镜任他龙象竞趣从

　　佛事

　　挂板

　　师捧板云百劫千生打成一片悬挂高堂风光显焕即此是丛林纪纲即此是衲僧关键且道声前一句分付阿谁遂击一下云号令甚分明当阳不隔线。

　　　　　　又

　　师云古圣垂慈芳规建立无非欲诸人领取钓头意莫认定盘星然则者个是定盘星作么生是钓头意伶俐汉一觑便透如来禅祖师禅蓦鼻牵来好痛拳如或未然听取下头注脚鸣板一下云分明只者是不悟待何年。

　　为东明孤云和尚火

　　南泉三不是赵州一个无冷地蓦相磕拍出谷谷呱不知是甚义寒拾笑卢都仔细拈来看元是东壁挂底大葫芦大众今日为我孤法兄茶毗因甚说者般话遂掷炬云知音说与知音听一道清光入画图。

　　入塔

　　劝君先上东明去我即束装随后来者便是老兄当时留恋此山底句既亲言出自亲口今日又亲自到此更要小弟说个甚么虽然当阳显露众眼难瞒蓦地收归兄自道取遂捧起骨榇云拶破虚空无缝罅任他千古水朝宗。

　　为韬明和尚起龛

　　师云久默斯要不务速说透体金风趁此时密移一步是高着遂以拄杖引之。

　　举火

　　师云不可思议法惟兄说得妙火焰三世佛立地听呼召鞭策泥牛吞大海指教木马啖空鹞纵横妙用显神机摇落天花多瑞兆大众此是堂头老汉末后全提与诸灵山受嘱列位金汤心眼相照共作证明底一段殊胜因缘若也见得知恩报德只在今朝其或未然凤山更为者汉播扬法化去也遂掷炬云顶门迸出一轮红大千何处不光耀。

　　入塔

　　师云恭惟法兄和尚以一条白棒掀天揭地恼乱丛林三十余年垂功立业既遇昌时罗龙打凤一满心怀先师未了公案迎恩渡一时复见光辉我兄同门▆出黄浦浪千古咸惊险峻所以有如是造诣具如是奇特蓦地翻身迥出寻常预知得地天然受用且正当恁么时如何是天然受用一句坐对浮屠忘彼此从教人唤法中王。

　　为慈门师太封龛

　　老师行处人天莫测潇洒风规快乐自得惟其自得所以七十七年来履践如霜孤操不易如今懒听阎浮歌白云深处藏踪迹踪迹既藏是汝诸人还知者老师落处么遂掩龛咄一咄云当阳坐断谁敢辨的。

　　起龛

　　翔凤关前云泛白钵盂岩下水流清到头一着无多子千圣咸归此路行遂以拄杖卓一卓引出。

　　举火

　　玲珑岩畔久称扬佐助先师道念彰末后兹山多意气今朝受用好风光好风光绝比量遂撺下炬云全凭者点无私照赠送云踪去路长。

　　为嵩岳监院火

　　多年为众监院今日山僧监你上是兜率陀天下是风轮水际东西南北俱玲珑任汝逍遥随所至正上座须记取临歧无可赠行踪末后全提只者是便烧。

　　入塔

　　超生脱死全凭者个独露当阳了无话堕乘时占得好风光全身直入里头坐里头坐休错过三台须是大家催再出头来重唱和。

　　指琦维那火

　　数载辛勤纲维法令丛林得以雅观衲子亦赖安靖此是汝赤心片片助扬老僧底事正当今日格外翻身又将何与人通信掷炬云万别与千差一椎俱打正。

　　觌颜柴头火

　　南山樵尽北山樵堆积今朝一火烧惟有一株无影树披今历古赤条条诸人还知觌颜禅人于无影树下超生脱死否若也未知老僧更为点破掷炬云不识东瓯橘皮红疑杀波斯舌头赤。

　　文光禅人火

　　衲僧家要来便来要去便去延迟至今犹涉钝置绝钝置请看脚下焰腾腾便是文光安乐处。

　　聪睿庄主火

　　毫厘系念三涂业因直饶一念未生犹是死水里浸杀此是汝旧冬见处今日逗到者里红炉焰猛生涯路尽又明甚么边事咄还乡调古无人听申谢油糍绝众疑。

　　为禅人火

　　皮囊已脱却精灵在何处直下便知归开眼不受蔽既不受蔽且道烟消火灭后又如何指的掷火炬云路逢知己丙丁公烁破面门秪者是。

　　象开禅人火

　　终日跛跛搭搭向外驰求挨到今朝犹未心休何故晴干不肯去直待雨淋头掷炬喝一喝云劫火洞然烧却了脚跟翻转倒天流。

　　月修火头火

　　长年为众烧火今日老僧烧汝汝烧火我烧汝如是因如是果掷炬云根尘器界尽消镕透出光明净裸裸。

　　济生禅人火

　　扑面霜风冷千山雪未消衲僧行履别任运乐逍遥是则是忽有人觅你河南信又将何秪对掷炬云眼开无一物唯有赤条条。

　　泽超禅人火

　　山露连缠骨水流不断觔莫忘今日事须记此时心且道如何是此时心以火炬打圆相云铁铸金刚圈一个一回咬嚼一回新。

　　智恒禅人火(恒常为众募盐)

　　本色衲僧流分明汝一个直下便翻身悄然无话堕既无话堕秪如迟延四十余天又思念个甚么呵呵掷炬云莫忘咸淡自家知今日消归火里坐。

　　湛轮相侍者火

　　吾不辜负汝汝岂辜负吾如何却与么使我老心孤孤孤语水血流书不尽劝农多说也难模遂呵呵大笑云无端无端掷炬复喝一喝云不如一火烧却免教彼此分疏。

　　入塔

　　师捧骨衬云巾瓶十载念切丛林只者去处是汝安身呼应不堪重话会断肠聊慰里头亲且道亲个甚么遂送入云从前尽道闲相识今日方知是苦心。

　　少眉禅人火

　　衲僧行履处最苦病魔缚撒尽肚肠空今朝始安乐虽然安乐二字是山僧道底作么生是你应时及节受用一句遂撺炬云会么双眉展起焰腾空雨洒行踪阿漉漉。

　　饭头定心禅德火

　　不用瞻星望月全凭者个时节时节既到来大众都欢悦且道欢悦个甚么羡汝识得定中心饭是米做锅是铁忽被南泉打破普化踢倒时又作么生遂撺炬云豁开两眼辨端由马面驴头俱照彻。

　　湛如禅人火

　　衲僧家要来便来要去便去家家好风月处处安乐地何必徽州与休宁日日声声念不住阿呵呵一火为君烧却了湛如秋月照人间。

　　净朗禅人火

　　未过洛阳桥风光俱遍该不知为甚么空着草鞋来虽然不到水穷山尽处争肯翻身撒手罔撒手回死生个里无他路趁踏红莲火内开遂投炬。

　　值牲慈茂火

　　痴痴憨憨醇醇朴朴苗稼不犯安心自牧鼻头拽脱了无依撩起便行真快乐秪如人牛俱忘且道是何面目以火炬点两点云休开两片错商量翻身直入无生国。

　　不较上座火

　　不较不较到此更须觉照惟有灵明一着子了无奇特与玄妙既无奇特玄妙且道还有亲切相为处么掷炬云烁破者髑髅突出顶门窍。

　　遍也上座火

　　今日是上座绝后再苏底时节若也见得叶落归根同得旨菩提触目共全彰其或未然火光三昧与上座证明去也喝一喝掷炬云切须看取。

　　鹄林维那火

　　师呈炬云者便是鹄林上座末后一段光明幢山僧今日特为点出诸人还知者上座落处么若也未知撺炬云罚钱出院成何事恩怨分明在此中。

　　钟解脱火

　　昨日钟居士今朝解脱僧(方剃染遂归寂即建普同塔者)何缘得到此撒手法王城只如末后一句又如何履践掷炬云烈焰光中聊寄足普同受用待功成。

　　巨范则副寺火

　　吾望子有发达之日子思我有末后之句今日方知不汝欺受用头头合本据且作么生是本据火焰说与诸佛听诸佛听未真火焰说未是吾今不再三遂▆炬云会取个中意。

　　聪闻会禅人火

　　多年为众竭力今朝方始心休休休不须向外从他觅一念知归便转头且转头后又作么生掷炬云本来受用全凭此触目风光任性游。

　　素慥汧西堂入塔

　　师捧骨衬云衲僧造诣迥绝追攀揭露当阳彻骨冰寒三十年来真履践人天目击尽欢颜虽然此犹是西堂素公觌面相呈边事秪如物外翻身密不通踪又如何与伊安置遂送入云叶落金风消息至云拖秋色入松关。

　　松江二禅人入塔

　　一对云间客烟波泛渺茫今朝齐到此稳坐自家乡大众家乡既已稳坐且作么生与伊证据遂提起骨云描画不成人世外风流彻骨绝商量。

　　为孙弘寰父母入塔

　　梦幻浮生事已周贤郎送入此山头此山已植多生福福被多生享莫休大众此是山僧为弘寰两尊人末后表扬底句且团圞聚会又如何举唱遂送入云觌面将相无异路各归本际乐同俦。

　　清如耆旧火

　　举火炬云大众此便是者上座生平为众真实修持得一道光明幢山僧今日为他觌面点出直令未发道心者互相协力已发道心者同声赞叹赞叹则且止且道者光明幢又向何处着落遂撺下火炬云返本还源秪者是辉天鉴地自如如。

　　青莲老师火

　　明知生是不生之义因甚却被生死之所流转若向者里会得烈焰绽青莲馨香遍界该弥今又亘古无去亦无来既无去又无来是汝诸人还知者阿师落处么遂撺炬云青山绿水全身现那个男儿被活埋。

　　慧林禅人二亲化柩

　　皮囊抛却已多年犹自栖迟荒草边蓦地掀翻旧骨董分明绝后又光前只如同条合命一句又作么生道觌体元无异死生不二天。

　　木顶禅人火(因虎伤)

　　木禅人听指示寻历江山计有年佐助宗师未遂志到头一着自家知撒手今朝安乐地大众且作么生是渠安乐一句虎口翻身自在行大千何处不游戏。

　　朱解作明采火

　　若论此事如解水一般牵来拽去必得两破始肯放手只如放手后又作么生符到奉行天已夜星河灿烂任翻身。

　　道戒禅人火

　　寻常用得着今朝都不是合眼细思惟安身在何处道禅人休拟议遂掷火炬云只此明明不覆藏莫教错过自家底。

　　慈济禅德火

　　慈济慈济你却分明到山才一日撒手便归程生平受用无多子收拾春风入化城。

　　灵机观禅师语录卷六终

　　行状

　　门人超正等稽首谨述

　　师讳行观号灵机闽之龙溪周氏子母翁氏生师之夕梦一金神入室卫从颇盛忽香光馥郁而诞阖属称异师幼不茹荤及丱读书山馆偶触无常境界遂与本郡慈云师游有师资之谊一日默思礼诵非究竟事由是悲怅日增以至胸次负疼时费隐容老和尚主黄檗有僧持语录至展读如获至宝屡欲往叩又为他缘所绊既而因事发愤曰大丈夫若以利养是图则陷身不义矣遂舍去礼金浦九云寺慧昙老师芟染昙耆年有道行为一方推重见师志不群乃欣然曰子乃法门令器讵可虚滞于此吾年虽迈当送子行脚也即束装偕师出岭昙途次染恙趋寂于逆旅师抆泪津送入塔云栖礼别渡江首参密老和尚于天童才人事同谒僧拟问连遭痛棒师在傍伫顾被尚以杖蓦胸一　曰汝者死汉倒退阶下心眼昏迷少顷乞进堂日用只疑蓦胸一　汝者死汉反覆看来我是活底因甚唤作死汉遇晚参师出问未审老和尚有佛性也无尚笑而起捻住喉咙摆两摆曰汝者阿子无佛性师彼时如在大火聚中跳出自此参究益切虽役重务未尝放舍是冬禀受具足戒焉明年甲戌闻费老和尚应金粟之请复过武林休夏龙居偶阅禅关策进愈加猛砺灼见古人为生死不惮风霜三二十年方成一片了彻大事岂是容易得底于是昼夜常坐不卧只看个无字或倦即倚柱少息又得泉南修上座警发师依而行之殊觉省力不胜欣忭期毕腰包上金粟见老和尚挂单禅堂逾月彻夜不眠恒立法堂前参究一夕雷雨骤作电光闪烁不觉无字话头脱落山河大地凝成一片欢喜踊跃归堂倒身便卧时邻单问兄微耶何放逸若此师曰待我睡一睡向汝道一众惊悚有止止师特入堂问一灵真性不假胞胎时如何师以手蓦掩其口止不肯曰不是者个道理师高声应曰三十年后乃趋入方丈问世尊未升座文殊未白椎还有佛法也无语未卒尚拈拄杖征曰且道即今是升座不是升座拟对便打出自忖我本惺惺为甚拶着又去不得遂移入圆寮每日只默坐不轻启口尚见师真率命迁侍香一日因二僧请益尚据曰左边半觔右边八两师于此豁然无疑呈百丈再参颂曰当机历验示全提忽地一声绝谓情祸入己身犹自可那堪恶水又浇人尚阅毕复问颂也任汝颂且道三日耳聋意旨如何师沉吟间被尚振威一喝拈棒呵曰汝恁么见解平地上死人无数当机不来尽成虚诳师是时白汗迸流会得全机大用复呈无字颂曰狗子无佛性当风须照顾拟议咬断筋莫言不分付尚大笑称赏从兹脚踏实地一切成现无纤毫窒碍不被从上佛祖舌头欺瞒尚一日问兴化打克宾意旨如何师曰怜儿不觉丑尚曰既打趁何谓怜儿师曰也要和尚具只眼尚便掌曰要我具只眼那师曰不是学人恁么争见得和尚尚休去又侍立次尚问世尊拈花意旨如何师蓦竖拳尚曰不得唤作拳头又作么生师便与尚一拳尚打一棒曰且道是赏汝罚汝师曰少卖弄尚颔之师侍尚十载机缘颇多具载录中一日尚谓师曰漳州出汝大似粪埽堆头一颗明珠又曰汝是金粟门下一枝凤毛汝之颂古宛有白云端作略师虽屡蒙记莂益自谦晦崇祯癸未冬举师立僧越明年解制师欲把茆住山以告尚从容谓曰昔仰山语临济老兄向后于河北有个住处后临济果在河北大阐宗风看来吾人住处亦有定分岂可强为师拜领慈诲未几有湖州杨坟资福之命尚令侍者唤师至嘱曰汝欲把茆今翔凤山前有古寺基当就此居之师乃受命拜辞至山实甲申三月十有三日也师初住时辟草开荒刈茆缚屋凄凉盈目豺虎为邻人不堪其忧而师怡然独乐师又律身最严同众食息虽一果一菜不私于众故禅学之士亦不辞劳苦戮力经营渐成丛席虽云厨屡乏而参请无虚日单提向上勘验方来由是云水麇集辛亥秋复主福严三稔甲寅九月众请还山法席愈盛四方宿衲远近缁素向风而至惟恐居后围绕者不下十万余指矣於戏益知曩时老和尚为师谆谆嘱付信有征焉师住持资福三十八载凡樵采之山安僧之地尺寸皆售衣钵亲置师于兹山虽称重兴实开法第一世也始则草屋荒基不蔽风雨终则琼楼绛殿金碧交辉凡丛林所宜有者无不毕备兼之门庭严冷清规整肃诸方长辈咸推尊为杨岐高峰再世云师受生于万历丙辰正月廿三日寅刻示寂于康熙辛酉九月廿九日子时世寿六十有六僧腊四十有九遗命塔全身于本寺龙山之阳付嘱弟子廿一人有语录上下卷行于世。

　　翔凤山显忠崇孝资福禅寺灵机和尚塔铭

　　葬者藏也后世务为崇碑巨碣勒石征词谀墓已非古矣况宗门大士视其身不啻蘧庐之一宿暨乎埋骨荒丘鸿爪蝉翼无复顾恋而世之所号为能文者流乃以窥测傅会之见绘饰而涂泽之何足当识者之一笑乎虽然当正法凌夷魔鬼互炽而得一人焉特提向上宗旨壁立万仞斩尽葛藤俾依声附影之徒敛迹却避其有功佛祖甚大则于
灵机和尚身后之铭不得徒作语言文字会也师姓周闽之龙溪人讳行观灵机其法号也母翁梦金神入室而生幼不茹荤血稍长读书山中偶境触无常遂怀出世之想有僧持费老人语录至者反复省诵如饮沆瀣即芟染礼九云寺慧昙为师昙一见叹曰子将来龙象讵可虚滞于此吾虽老尚能伴子八十行脚耳未几昙以疾示寂旅次师抆泪津送如礼渡江首参密和尚痛加炉锤师自谓如火聚翻身参究益切是岁禀受具足戒每昼夜止看无字与泉南修上座互相警发时费老人主席金粟师挂单禅榻一夕雷电骤至不觉无字话头脱落山河大地凝成一片欢喜无量归堂便卧邻单问子彻也何放逸乃尔曰待酣睡后却向汝道一众惊悚师侍香次因二僧请益费老人曰左边半觔右边八两师于此豁然呈百丈再参颂曰祸入己身犹自可那堪恶水又浇人随勘验以三日耳聋意旨沉吟间更遭呵骂汗下浃背益领会全机大用又呈无字颂深蒙印可从兹一切成现毫无窒碍机缘甚多俱悉语录中费老人尝语师曰汝之颂古大类白云端真金粟门下凤毛矣举充首众复嘱曰汝欲把茆今翔凤山前有古寺基当往居之师遂应杨坟资福之请始至诛茆缚椽荒凉窘乏师一果一蓏不以自私故学徒亦不辞况瘁经营渐成兰若其后信施委积自殿宇以及寮舍庖湢焕然一新虽曰重兴实与开山创建者等复主福严回值六十诞辰缁素云集听法不下十万指至康熙辛酉九月二十九日泊然而逝距其生万历丙辰正月廿三日世寿六十有六僧腊四十有九遗命塔全身于本寺龙山之阳付嘱弟子二十一人师门风高峻足迹不下山麓者三十年尤疾末学盲师语录刊布之弊凡结制晚参诸语皆顺世以后弟子追辑所闻什不存其一二此与云门法语呵止流传入其室者至以纸衣缮写何多让哉乙丑秋予谒笠翁和尚于理安而师之继席法嗣嵩庵道至翌旦笠翁遂以书抵会城介其座元梦庵来请笠翁为诸方硕果而师尤余素所企慕而不得见者乃稽首为之铭曰。

　猗欤密祖　　竖大法幢　　天魔释胄　　不战而降
　费公继之　　梵门角虎　　益火炽薪　　舍利如雨
　师生闽海　　蓄泄云涛　　髫龄剃染　　杜谢尘劳
　瓢笠往来　　天童金粟　　热喝猛提　　黄叶止哭
　研究精进　　金断石穿　　孰主孰宾　　有实有权
　逾月经行　　胁不帖席　　狮子忽眠　　同参褫魄
　当机悟彻　　撒手悬崖　　法筵重寄　　往哉汝谐
　宝座云边　　丹甍树杪　　不起于座　　人天围绕
　末师稗败　　诳导群蒙　　阶前售拂　　贱等秋蓬
　师提祖印　　摈弃一切　　拣沙是金　　褁门皆铁
　吉祥示化　　师其未亡　　晨钟清夜　　法音琅琅

　　康熙二十四年乙丑八月望日
赐进士出身文林郎原任河南开封府祥符县知县行取
大计卓异
钦赐袍服荐举博学宏辞
赐宴体仁阁前彰德府推官癸卯科文武同考官遂安毛际可拜撰

　　先师语句恐学人泥于文字概不存稿虽有顺世升座小参诸法语书挂水牌随命抹去不许誊录翼自壬寅冬亲近先师匝岁命入侍寮问诸久侍前职和尚所说法语机缘曾录卷帙否佥曰未曾即有不过潜钞密记一篇半偈而已爰是东钞西录裒集数篇候师住持事余呈稿求正师正色曰既学别传之旨咬人屎橛作么翼再拜长跽白云二祖阿难为佛侍者凡佛先所说法未曾得闻恳求重说佛为慈愍未闻更为宣说所以阿难后来结集三藏如水传器一字无遗赵州不许人录至今语录流播天壤至如乡音南北楚夏不同智无庆喜之明识乏纸衣之敏互有潜钞密记难免鱼鲁参差虽杜今时之弊反贻他日之瑕伏望和尚大慈俯垂览正开示将来使正法眼流通末世师为动容矜翼愚衷指其字句差误随即录正先师曰不可与人乱钞禅和子眼脑不清乌焉成马者多故翼谨秘箧笥不敢有违严命第愧记性愚拙不尽什之一二耳至康熙己未请假出山养母绣州稿亦怀之以归辛酉九月初老人示疾遣人呼翼至榻给侍弥月至廿九日示寂呜呼人天眼灭法栋倾颓翼等孤露无依碎身莫赎至卬兄继席翼欲请商结集语录之事见至兄住持事冗因不敢言乃返禾中后至兄捃拾辑写语录稿尚未编定八月间复溘焉长逝由是嵩庵兄继住无何先师剃度英衲师索先和尚语录入都嵩兄即将至兄所集之稿送南涧叙次天笠和尚阅之乃曰因甚差误多端大非昔年之句须得原稿方好况灵法兄真得大机用从胸流出一字一句不可改易嵩兄因北行遄促催请作序以冠卷首其中句逗字义种种差讹系前捃拾传写之错非天和尚之咎斯时翼总罔闻后知之即送原稿入山业已刻行数年以来高阁不印海内禅人以不见先和尚语录为憾江浙缁素曾读刻本者又多以改误为嫌翼见纷然异同欲将原稿翻刻令大唐国内见先师真面目活语句以息意逆改坏之诮癸酉春备员凤山值岁荒力薄日夕抱疚适新安白云子素兄屡颁手扎促为刊正至有死亦瞑目之言因复其待时稍稔不但遵法兄命亦翼应为之事也去夏冒暑走云间求沈南季护法与吴日千先生序以申重刻之由凡翼记集始末次序间尝闻命先师一字一句不敢去取备录而悉刻之以俟同门诸兄法眼或后继起者再为删刻翼之汲汲此役畏未刻者将淹没无传已刻者终差舛失正盖出于不得已也且道先师正法眼果在斯录不在斯录阅者请下一转语。

　　康熙三十四年七月佛欢喜日继席翔凤显忠崇孝资福禅寺门人超翼百拜谨志

　　重刻灵机老和尚语录后跋

　　凤山先老人道风孤峻有江南小释迦之目煆炼学人单提向上一着凡衲子到山必搜索行笈不容挟片纸入参堂其生平语句敲骨见髓斩绝葛藤第不许缮写流传故人见之者罕迨老人示寂后有弟子某为入都行促匆匆镂板舛误颇多大展和尚慨然起而厘正之悉依当年亲闻时纸衣所录不敢增减只字所谓游夏不能赞一词也而老人真面目于是乎出矣从上祖师莫不有语录垂世多或累函少或数纸皆所以开人天之眼目资来学之津梁使或淆讹舛错则作者之光明埋没何以开悟学人其获▆法门不少和尚此举良非得已也和尚继席风山道▆不让老人其光大祖庭功难▆▆▆▆▆▆为策勋第一▆光大祖庭▆属家▆▆事而点出光明使诸方得见正法眼藏此天下万世之利孟子之功岂在禹下哉录成和尚命侍师益三来征芜词附后余固初参和尚亦家里人也乌敢辞焉。

　　乙亥七月七日平阳学人盛远拜跋
