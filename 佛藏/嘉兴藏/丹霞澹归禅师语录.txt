嘉兴大藏经　丹霞澹归禅师语录


　　丹霞澹归释禅师语录卷一

　　同门弟乐说今辩重编

　　上堂

　　康熙甲寅春大众请上堂拈香云此一瓣香恭为
今上皇帝惟愿一人有庆万寿无疆又拈云此一瓣香奉为　护法檀越惟愿文臣不爱钱武臣不惜死万民乐业天下太平又拈云此一瓣香焚于一株不但大地众生命根俱断亦令天下老古锥鼻孔才熏扫踪灭迹今日操入室之戈供养
现住庐山归宗堂上本师天然是和尚用酬法乳第一座白槌云法筵龙象众当观第一义师云才说第一义却须更与一槌僧出问无边刹土者一指端毕竟是同是别师云者里讨什么同别僧一喝师云未有主在进云和尚前言不顾后语师云恰被阇黎道着僧又一喝师云且去别时来进云还有一着在师云一向留与阇黎进云移过螺峰挂北斗分付胡孙莫畜狗师不答僧问和尚多时住此山今日深居丈室还有法与人么师张口云阇黎且道病僧有舌头也未进云重翻贝叶开还合暗里点头事不疑师云舌头生也良久云还说个什么即得举僧问法眼如何是沙门所重法眼云若有所重不名沙门师云即今人人有个问头未免各有所重病僧才见你有所重便与拈却且道病僧还有所轻也无到者里稍有顾盼便成大病说个不顾盼又是大病了得底人千念万念决定不流入第二念不是无念祇是不相续于相续中而无相续不相续想者不是你一时凑泊多年践履得来须是悟始得悟须是一蹋到底始得不见俱胝和尚得天龙一指头禅随问但竖一指别无提唱玄沙云我当时若见拗折指头人知玄沙老婆心切救得一指头不知玄沙也祇替俱胝下得个注脚大众者祗是个注脚俱胝一指头又是阿谁注脚大梅会得即心即佛不管他非心非佛非心非佛祇是即心即佛注脚便不是心不是佛不是物也祇是即心即佛注脚即心即佛又是阿谁注脚直饶你过了转句过了半提到得向上全提时节也祇是个注脚且是阿谁注脚大众我者里要注脚即有要本文即无你待向者里讨本文便是祸事你讨得本文了须抛向脑背后别作生涯若更向本文上左顾右盼一发是祸事也大众直须与么委悉好复举雪窦化主省宗问兴教坦和尚诸佛未出世人人鼻孔撩天出世后为什么杳无消息师云者是全部底注脚他却有陷虎之机也须还他个屠龙之手与教云鸡足峰前风悄然师云胡蜂犹记旧时窝省宗云未在更道兴教云大雪满长安师云猛将却返家中死▆以省宗便云谁能知此意令我忆南泉拂袖归众兴教下座请省宗重理前话至未在更道处出语云我有三十棒寄你打雪窦省宗才拜大众若不会兴教后语玄沙便拗折指头也祇做得俱胝一半注脚你不会得玄沙只一半你会得俱胝却完全作么生是玄沙一半杜鹃枝上月三更作么生是俱胝完全蝴蝶梦中家万里大丈夫儿宁可向俱胝句下生不可向玄沙句下死若更徘徊自是你根性迟钝不干病僧事遂合掌云去年九月承　老人有命今日略赴个时节用申回向大众客听主裁自多陈谢子传父业不用承当且作么生是不用承当底句喝一喝云话堕也结槌云谛观法王法法王法如是下座。

　　浴佛上堂世尊生下一手指天一手指地被后代儿孙唤作传语人即今坐立俨然不用指天指地更无一人免得传语之过你便免得做传语人免不得做写画人总做了写画底人依旧是传语底人大众世尊生下一手指天一手指地此是第一幅古画后来在摩竭陀国掩室令阿难门外传语此是第二幅古画最后来在娑罗双树下示涅槃相此是第三幅古画者三幅画描尽古今人人都道千金难买到我者里一文钱不值近来却收得一幅文殊三处过夏大迦叶欲白槌摈之才举起槌忽见百千万亿文殊尽其神力槌不能举大众此乃点睛之龙破壁而去你若眼目定动却是未得点睛鳞角爪牙虽然具足犹靠着一堵壁在便下座。

　　南雄还山上堂举百丈有僧哭入法堂云父母俱丧请师选日丈云明日来一时埋却师云病僧往南▆奉慰陆孝山大夫且作么生说个一时埋却底道理隙中尘影日纷纷叫杀苍天总不闻举手槌胸云若我严尊在日不致得如此无依无怙良久顾大众云汝等从来不曾有一点眼泪都是些铁打心肝卓拄杖下座。

　　端午上堂当日屈灵均抱石自投于汨罗江江边之人并流往救遂留下个竞渡底故事今日若有人抱石投江山僧不但不理他更与一推何以故者钝汉抱着一团滞货不送向深水里更待何时后因蛟龙夺其祭食又留下个楝叶五丝粽子今日若有蛟龙夺食山僧不但不理他更点与三碗▆茶何以故他到有彻底为人手段争奈灵均以德为怨人人有一块石头不肯放下人人有一段口食生怕夺却三千年前三千年后争免得山僧检点蓦竖拄杖云会么雪浪堆中齐喝采夺标须是弄湖儿卓一下。

　　上堂举菩萨戒经我今卢舍那方坐莲华台师云大尊贵生周匝千华上复现千释迦师云犹有次第在一华百亿国一国一释迦师云没却顶各坐菩提树一时成佛道师云且莫眼花如是千百亿卢舍那本身师一喝云当时若有人下得者一喝也免却后代儿孙许多之绕千百亿释迦各接微尘众师云向什么处下手俱来至我所听我诵佛戒师云草鞋钱且置浆水钱是阿谁出蓦竖拂子云甘露门开也千百亿释迦总在拂子头上诵卢舍那常所诵一戒光明金刚宝戒千百亿文殊各各白槌道因地而倒依地而起离地求起必无此理千百亿普贤各各偏袒右肩右膝着地而作誓言世界无尽众生无尽而我行愿一切无尽四门天王飞热铁轮追集天下狞恶鬼神遵受佛敕护持正法惟有一魔王道瞿昙我直待众生界空乃至无有众生名字尔时我方发菩提心卢舍那佛在赫赫天光师子座上闻此语已合十指爪唱言善哉千百亿释迦千百亿文殊千百亿普贤一时不见魔王也不见卢舍那佛也不见大众见么掷拂子云一片白云横谷口几多归鸟尽迷巢。

　　上堂大修行人还落因果也无前百丈云不落因果便堕了野狐身大修行人还落因果也无后百丈云不昧因果便脱了野狐身五百生前后两个老古锥都只道得一半若有道得完全句底我让院子与他住众无对师云若无山僧自道去也便下座。

　　上堂今朝月食食成一个兼中到才说兼中到不得向黑圈圈上作道理全瞎全开半开半瞎全瞎也是者个道理全开也是者个道理半开半瞎也是者个道理到得无可瞎处大地一时火发摩竭陀国正令虽提格外相酬不堪钝置明日佛舍利塔竖起刹锋山僧有病不能上山借重乐说大师出一只手。

　　上堂举大目犍连以神足通追佛音声过东方无量世界了不得其边际师云佛音声既无边际色香味触法不可有边际六尘既无边际六根不可有边际六根既无边际六识不可有边际六识既无边际世出世间一切法不可有边际一切法既无边际观世音菩萨一双眼睛向什么处着卓拄杖云还见么诸人髑髅在者一声里者一声在诸人髑髅里各各总各各别各各异各各同各各成各各坏各各相知各各不相知各各相到各各不相到各各来无从去无至各各无依各各无住各各无性各各如梦各各如幻如化各各如焰如影各各如空各各普遍各各清净各各解脱观世音菩萨有如是着眼分三十二匠人上忉利天雕佛三十二相到梵音相为什么无著手分卓拄杖云还见么拄杖子是梵音相遍行堂是梵音相堂中说法听法坐立俨然是梵音相山河大地草木藂林是梵音相三十二匠人是梵音相一斧一刀一锤一凿是梵音相雕不出底梵音相是梵音相雕得出底三十一相是梵音相卓拄杖云还见么若向者里有个入处全身脱落却来痛骂山僧拖泥带水正好抓着痒处如或未然各与一张白纸将驴鸣犬吠鹊噪鸦啼与我一一画来看。

　　谢刘中丞上堂僧问因果分明丹霞榜样抚台为和尚填债和尚作何法施为众商量师云你莫谤抚台进云草鞋未解脚跟带线草鞋高挂时如何师云你又谤山僧僧问泰山非高日月非明是个什么师云就是你进云泰山高日月明是个什么师云就是你进云和尚昨到西天今归东土师云也就是你进云吽吽师默然僧伫立师云钉定了也僧礼拜归众师乃云众生欠佛债佛还众生债众生为什么欠佛债渠与三世诸佛同一鼻孔多劫背驰不还本有佛为什么还众生债渠与一切众生同一鼻孔一朝先得起大慈愍作大方便令其各还本有众生既欠佛债为什么却不还佛不欠众生债为什么却还召大众云欠者不还还者不欠识得此义无自无他无得无失无忧无喜无能欠者无所欠者无能还者无所还者一道清净平等解脱山僧向充此山监院欠了若干债连年奔走填补不完近来老病支离不能下山承刘大中丞于羽书旁午之时远相轸念特为结绝此案令得一心调理今日举似大众此乃当厄之德施于不报之地中丞于不报之地而行此施理同太虚山僧于不报之地而受此施事周法界便是中丞一道清净平等解脱本有自性更无造作不但与山僧同一鼻孔亦与三世诸佛同一鼻孔亦与一切众生同一鼻孔一切众生不知少处不减三世诸佛知了多处不增且道多处增少处减又作么生话会良久云待一切众生将三世诸佛鼻孔拽脱总与中丞回向卓拄杖下座。

　　上堂一夏来并无一个祖师出现解夏以后还有么召大众云有三种过祖师不得出现知有人不知有己行得住不得知有己不知有人住得行不得知有入知有己也行得也住得只要时时在眼前稍稍参差便不自在过得者三种过祖师便出现还有么自云若有也是怪事复云诸方匡徒领众祇要祖师出现为什么却成怪事自云若无也是怪事召大众云有祖师出现便无祖师出现无祖师出现便有祖师出现道得见怪不怪底句分付拄杖子众无对师便起立合掌云且喜无人证据下座。

　　上堂今日中秋佳节举两则看戏因缘少伸供养有一官人赴宴看了一本红梅记唤正生正旦来赞叹道今日却苦了你二人便将席面赏他又唤小丑来骂道人家有了你者样奴材致使骨肉生离便拿下去打那主人着忙了便劝道者是做戏如何便好认真官人道如今教我向那里讨出个真底来大众者官人到有三分伶利只是拈了眼里一重花又添了脑后三斤铁有一村汉进城看戏看了一本琵琶记一出关云长斩貂蝉他便逢人叹惜道可怜赵五娘一生行孝到头来被个红脸蛮子杀了大众者村汉便是十分糊涂却也拈了脑后三斤铁只添了眼里一重花我如今要将者两个人选一个做善知识且道合选那一个自云他两个只是看戏底不如径选了者红脸蛮子且道红脸蛮子有什么长处只有一枚鬼见怕弹丸八面刀无靶。

　　上堂以少方便疾证菩提无量三千大千世界抹为微尘一一尘有无量三千大千世界一一世界有无量众生一一众生身中有无量诸佛出兴一一佛出兴有无量菩萨围绕现无量不可思议神变说无量差别法门作无量广大佛事经无量不可说劫卓拄杖一下云若出得者一下我为汝诸人入拔舌狱还信么自笑云着甚死急。

　　上堂举赵州语金佛不度炉木佛不度火泥佛不度水真佛内里坐师竖拂子云拂子也不度炉也不度火也不度水真佛在什么处汝等二六时中如天普盖如地普擎如四河入海滔滔汩汩不舍昼夜求断相不可得求续相不可得因什么特地艰难古人见汝不会从旁着急热忙里说上几句又怕你错会了冷地里添上几句都叫做事不获已祇如风飏刹幡二僧辩论六祖道不是风动不是幡动仁者心动者是热忙里说上几句底雪峰读到此处便道大小祖师龙头蛇尾好与二十棒太原孚上座侍立次咬齿雪峰又道老僧与么道也好与二十棒者是冷地里添上几句底虽则忍俊不禁在得底人分上是什么残羹馊饭若论老婆心切理合如然所以云岩在南泉不会异类中行话道吾与他同回药山请益依旧不会直得咬指头出血船子见夹山频频回顾竖起桡云汝将谓别有便覆舟入水而逝汝等特地艰难病僧也合向万仞悬崖腾身直下只是汝等不曾到夹山底田地病僧不甘便做船子何不自家向万仞悬崖腾身直下看若能向万仞悬崖腾身直下方信道二六时中如天普盖如地普擎如四河入海底消息大似日中逃影便是船子一条性命直不得一碗残羹馊饭也博不得夹山一声可惜何况赵州恁么告报郎当不少汝等还肯省力也未复举玄沙语诸方老宿尽道接物利生祇如三种病人来作么生接患盲底拈槌竖拂他又不见患聋底语言三昧他又不闻患哑底教他说又说不得若接不得佛法无灵验地藏便出众道现今桂琛有眼有耳有口和尚作么生接玄沙叫声惭愧便归方丈师召大众云地藏盖却玄沙玄沙盖却地藏者便是汝等二六时中如天普盖如地普擎如四河入海底消息因什么特地艰难有僧持此语请益云门云门云礼拜着僧礼拜云门以拄杖桎其僧退后云汝岂不是患盲复唤其僧近前来僧近前云门云汝岂不是患聋又问会么僧云不会云门云汝岂不是患哑其僧于此悟去大慧道者僧悟去祇悟得云门禅若是玄沙禅更买草鞋行脚师召大众云云门放出玄沙大慧放出云门者便是汝等二六时中如天普盖如地普擎如四河入海底消息因什么特地艰难会么以拂子左拂一下云撞倒释迦以拂子右拂一下云磕翻弥勒盲人聋人哑人金佛木佛泥佛抛在缘玉潭中便见西方日出击禅床下座。

　　上堂乐令以麈尾柄确几云至否客云至乐举起麈尾云若至那得去伊也弄得精魂一出管公明语邓飏老生者见不生常谭者见不谭要向者里唤主人公且莫受人瞒张思光陆处无屋舟居非水互换机锋即且置当明不顾暗当暗不遇明又作么生晋元帝生得个好太子解道举头见日不见长安可惜不肯出家若出得家到是个宗门种草如今禅和子于者一句下得些洒脱便要笼罩一世若到丹霞门下打折你腰莫言不道。

　　南雄送别陆大夫还山上堂举六祖大师云吾灭后有二菩萨从东方来一在家一出家建立吾宗师云大小祖师作座主见解山僧建立丹霞十三年有一个南雄陆大夫他如今奉尊人之讳还乡去也忽有人问地头已离途中有阻又作么生但向道沈融谷底外父就是陆孝山底家爷汝等衲僧到者个时候踢翻虎穴直入龙潭更有什么事卓拄杖下座。

　　上堂悟石问我还要资治通鉴么我说是书便要有人说者个是点鬼簿要他作甚我说过去现在未来鬼时时在我者里过堂我有时要点他不敢不到及至到了我也不曾点他世界是个鬼窟古今文字乃至三藏十二分教俱是个点鬼簿还识得鬼么连卓拄杖云出跳出跳。

　　腊八上堂一人成佛一切世界有情无情同时成佛为什么还有如许众生即如释迦牟尼佛自道我从无如劫来久已成佛为什么到此日此时方才悟道大众此时悟道久已成佛正觉山前并无此事大洋海里一任翻腾直得摩竭掩室毗耶杜口正是拖泥带水汝等向什么处摸索蓦卓拄杖一下云鹤有九皋难翥翼马无千里漫追风掷拄杖下座。

　　迎归宗老和尚出江口还山上堂天然老汉本入山中相看不谓山僧先出江上奉迎山中相看者不露一些消息要显从天而下底机谋江上奉迎者点出千里来龙要显绝流而渔底手段绝流而渔者遮拦不住从天而下者奇特不成彼此勘破一场懡　今日举似大众还有知得落处者么相逢尽道休官去老汉勘破山僧林下何曾见一人山僧勘破老汉然虽如此总被大众勘破。

　　刘中丞资荐道场满散上堂僧问今日为刘大中丞指出报国之忠即为大众剖出拼命之义百万军中作么生是炮声捉败师云明日来与汝道进云利刃相对生死谁分师竖一指云总在者里进云红旗掩日礼拜归众僧问十方世界尚无余剩未知抚台即今还有余剩也无师云汝还有余剩么僧一喝师云大石洞前金菡萏进云和尚忘前失后师云乱云堆里铁浮图进云一回相见一回老一度相看一度寒师云他时后日大哭有分在举永嘉云日可冷月可热众魔不能坏真说假使铁轮顶上旋定慧圆明终不失蓦竖拂子云者个是众魔是真说若有众魔争得不坏真说若有真说争得不为众魔所坏大众众魔即是真说一个不坏一个真说不是众魔两个不坏一双众魔不坏真说真说亦不坏众魔落霞孤鹜秋水长天众魔即坏众魔真说亦即坏真说兔麦燕葵南箕北斗到者里直饶千手千眼只好站着看争奈当人不能自信翻成特地大众心是自己底心性是自己底性如今人从生至老起居不疑起居食息不疑食息为什么说到心性翻成特地只为嗜欲日深道理日锢邪说日炽通涂日塞若在富贵场中大似顺风扬帆猝难收港学士大夫读得些经史积趱得些世间知见倚才趁势毁谤先圣埋没已灵要得回心向道真不易事山僧自闻刘中丞之讣伤感不已特遣大众礼忏今日道场满散更为举扬升于此座不独为他于丹霞有护念之德盖为山僧有知己之感于法门有同道之悲祇如中丞在此山建毗卢宝阁免常住粮差为大众造巡廊使步步皆得安隐为大众造普同塔使人人皆得归藏又为山僧代运三宝互用底因果者些功德汝等无有不晓却如何是山僧知己之感记得中丞初见山僧便将出处大义儒佛异同尽情击难山僧亦尽情剖晰中丞便信得山僧是个真实出家为道底人大众真实出家乃是本等为什么却成知己之感只为世间人看得佛法荒唐看得出家人微贱便把山僧当做人家檐下躲雨底汉子中丞语山僧云经济二字便让儒流性命之学须还佛法他信得佛法至微至妙便信得出家至尊至重即信得山僧出家至真至实决不肯落在功名富贵中决不坐在文章节义上所以一见山僧之后常常相见只谈佛法不及一些世事者便是山僧第一知己之感中丞既信得佛法信得山僧又信得教外别传之道肯向者里用心山僧见他出言吐气时有脱颖之处但未免耽着静定境界爱得有些把捉山僧向他说此事固须细心亦要胆大因举妙喜道士大夫参禅生怕落空譬如船不曾翻便要跳水中丞沉吟未答间山僧便说不如凭他跳水扑通一声响不见一滴方才可笑中丞当下便觉痛快后来在海幢方丈与阿字法兄剧谈玄妙山僧举古人道即心即佛又道非心非佛又道不是心不是佛不是物还有优劣也无中丞道他作几层才说得完也非得已山僧道于公如何中丞道若待说完堪作什么山僧又道如何是不待说完便见中丞一笑而起大众者不是曲录木边长连床上斗得口熟来底是他自己胸襟流出祇是他有些不曾倒断处终不自瞒山僧一发见他志诚便道此事切莫放慢但时时逼拶逼拶到水穷山尽自有个倒断时节者是壬子年九月山僧与中丞相别到次年夏间山僧大病一场冬间奉老和尚呼唤前往归宗今年春回至南昌路上又是一场大病病中念及时事倥偬羽书旁午恐怕中丞忙中忘却者一着子力疾寓书云公是朝廷大臣挑着地方担子干系不小众人皆忧岂能无忧众人皆疑岂能无疑正当一切纷纭时此个无动如来不曾动着却不可云无动如来不曾纷纭也中丞答书深领此意山僧见他后语未全脱然随后有些闲言长语差侍僧持去中丞已往潮州及冬再差监寺往候中丞已不相待伤哉伤哉大众不信佛法者如沙信佛法者如宝信佛法者如毛信教外别传之道者如角如今出一丛林入一保社说是祖师门下客提个话头做些工夫操三歇五半青不黄者何限且无论一闻千悟得大总持便向者个门头勤学好问也不多见何况尊居八座数千里内文武吏民钱粮兵马许多机务又有许多人奔走趋承他却似深山道流不贪酒色不耽著名利时时有个不彻证不休底志气便是山僧见他在海幢请了一部五灯会元相见时便将五灯里机缘来问请了一部华严经相见时便将经里疑义来问如此精勤宰官中实是希有可惜他已见大意未即到家才得四十三岁便乃长谢人间若是天假之年真做得法门大器山僧者个同道之悲岂是小小大众者一着子事不论粗细人不论僧俗时节不论闲忙没有一刻不活脱现前会底掉得便用不会底永劫背驰祇如中丞镇抚省城不往潮州也没人说他不是只因忠孝激发不顾利钝鞠躬尽瘁死而后已者便是铁轮顶上旋圆明终不失底境界若论一介之士黄金不渝白刃可蹈与中丞一般境界还得一般受用也无山僧道个知即得一切人分上须得恁么中丞分上又作么生山僧道个知即不得大众总是一般境界为什么一边知即得一边知即不得竖拂子云山僧向者里见中丞中丞向者里见山僧若别有相见辜负了中丞不待说完便见底消息会么复竖拂子云山僧向者里不见中丞中丞向者里不见山僧若再有相见也辜负了中丞不待说完便见底消息还会么掷下拂子喝一喝乃合掌云上来举扬专为护法中丞持平刘公庄严报地伏愿天上人间随所生处不昧正因乘一佛乘直至道场自利利他无不圆满且道山僧还在里许也无敛手哭云可悲可痛下座。

　　除夕上堂大年三十人家做个小船子设些酒果叫做送穷鬼山僧便是个穷鬼汝等作么生送众无对师乃云山僧便是穷鬼并无一物与人忽地七珍八宝赚他不肖儿孙珍宝止啼黄叶儿孙过眼浮云者边忽起忽灭那边随坏随成到处撞头磕脑从来不出房门汝等作么生送大众总不开声留也留伊不住送也送伊不行晓得难施伎俩不如做个人情高声唤云穷鬼你领情不领情自云不领不领复云为什么不领自云个是各人家里祖宗三代先灵喝一喝下座。

　　元旦上堂以拄杖右卓一下云者是旧年三十左卓一下云者是新年初一旦道在什么处过界中卓一下云亥子之交祇如南阎浮提夜半是北俱卢洲日中东胜神洲日中是西瞿耶尼夜半作么说个克的底时节短即论时长即论岁祇如娑婆世界八十小劫极乐世界一昼一夜乃至一念中过去未来现在没一刹那停留作么说个交代底主宾蓦竖拄杖云者是无量劫中第一年第一月第一日第一时底第一刹那者是一刹那中无量时无量日无量月无量年底无量劫没有克的底时节没有交代底主宾亥子之交向什么处着山僧不可教汝等随例颠倒去也掷拄杖下座。

　　石吼监院为父母请上堂石吼震监院为在家二众造个普同塔躬负父母骨石请乐说大师为授三皈五戒方才入塔既入塔了复请山僧举扬般若以报亲恩大众者是震监院行孝底事在家人与出家人行孝各别在家人说父母全而生之子全而归之也不沾沾承欢膝下他又道事君不忠便是不孝莅官不敬交友不信战阵无勇乃至断一树杀一兽不以其时都是不孝他也说得尽宽阔我出家人宽阔又别梵网经云孝名为戒亦名制止无一恶不断无一善不修无一众生不度方名为孝在家人与出家人虽则不同若论行孝三牲五鼎啜菽饮水孝则俱孝不孝则俱不孝识得自己即孝识不得自己即不孝识得自己便识得父母要识父么击禅床左角一下云者里是要识母么击禅床右角一下云者里是是则不无争奈在震监院分上唤作父母在山僧分上唤作儿女在一切人分上乡下夫妻步步不离三即一皆空名而非实有若于者里着得一只眼举手下足无非报恩若于者里业识茫茫拖累他散入七趣伶俜辛苦无非负恩佛说若人以父置左肩母置右肩行四天下经无量劫便利涕唾不离其身犹未足以报恩他从不要你安顿从不教你休废从不与你舍离现成公案直是报他不得山僧则不然以父蹋在左脚下以母蹋在右脚下行四天下迳无量劫便利涕唾不离其身犹未足以负恩他也不要你安顿也不教你休废也不与你舍离现成公案直是负他不得既报恩负恩二俱不得山僧说底佛说底相去多少大众识得佛意正好供养识得山僧意正好修行总不识得乡下夫妻步步不离正好自在遂合掌云上来举扬不但震监院父母尽大地所有父母之恩一时报却了也却有一人呵呵大笑在且道是那一个人起立云要头斫取去。

　　灯夕上堂正月初一起个早病到如今犹未了正是连旬风雨寒跛鳖盲龟都冻倒今日是十五却才伸出头来寒山子便道吾心似秋月碧潭清皎洁无物堪比伦教我如何说漳州权禅师又道吾心似灯笼点火内外红有物堪比伦来朝日出东二大老同到者里点缀元宵热闹不少仔细看来未免有些俗气大众酽茶三碗幸可同倾解事人前不劳重举卓拄杖下座。

　　雷峰候老和尚还山上堂高亭初见德山隔江招手忽然大悟横趋而去更不回顾后来开法嗣德山大慧道高亭横趋而去许他是个伶俐衲僧若要法嗣德山即未可何以故犹隔江在山僧则不然高亭横趋而去许他是个伶俐衲僧后来法嗣德山纳了一场败阙何以故犹有回顾在便下座。

　　浴佛上堂人人有者一日释迦老子偏会捏怪却是者些不会捏怪底从娘肚皮里出来哇哇地哭了▆声云门听得俯首快心把条哭丧棒悄悄放下释迦老子那里落节者里拔本召大众云好一场打鼓▆琵琶总被浴头一串穿却双龙吐水一温一凉以手作掩口势云我儿我儿不要声张便下座。

　　结夏上堂横按拄杖云今日开炉圣凡俱锻众中莫有圣人么众无对师云恁么总是凡人也若待转凡成圣从新锻起不是好手蓦卓拄杖一下云一齐锻了也还有跃冶之金么良久云没有了也者个炉子今日开了今日便收教汝等一个个眼横鼻直坐享太平好么良久云有什么不好复云说什么好便下座。

　　南雄还山上堂两次岭头送别大好还乡曲调陆孝山父亲死在家里恰得还乡刘子安父亲死在军中亦得还乡便是山僧有个父亲死了多年直至如今连还乡二字也不提起卓拄杖下座。

　　闰五月初一上堂僧问长老峰作么生师云放在玉渊潭里进云不在内不在外不在中间即今在什么处师竖拂子进云亦无立处师一喝僧礼拜师云若得一回落处何消举起方知乃云三年一闰五年再闰者里但有时节一切皆闰所以心心是闰更无本心法法是闰更无本法直饶成道利生佛佛是闰更无本佛恁么前月已闰今月再闰作么生销缴大众既一切皆闰不得本月本日本时即一切皆闰重个闰月闰日闰时更吃一顿粽子不妨锦上添花汝等但得一饱不须更讨便是落下饭碗也只在闰边闰表以拂子击禅床下座。

　　上堂举五祖演云佛祖生冤家悟道染泥土无为无事人声色如聋瞽且道如何即是恁么也不得不恁么也不得恁么不恁么总不得忽有个出来道恁么也得不恁么也得恁么不恁么总得但向道我也知你向鬼窟里作活计师云出格道流才一拈弄敲骨打髓不可思议古人所有言句大似插草标儿卖头有一种人见了插草标底便道我认得伊面目若是跳荡儿郎疋马单刀向百万军中将者插草标儿底一刀两段我者里擂鼓三通不枉平生志气然虽如此不是说到者里便休且道如何即是忽有个出来道恁么也不得不恁么也不得恁么不恁么总不得却向道你也说到者里便休下座。

　　上堂一喝分宾主照用一时行要识个中意日午打三更若只悬羊头卖狗肉达磨一宗扫地而尽且作么生委悉蚁子惯从腥处走苍蝇偏向奥边飞不妨昧却水老鹤何苦明他诸佛机喝一喝下座。

　　上堂举赵州访一庵主主竖起拳头州云水浅不是泊船处便出又访一庵主主亦竖起拳头州云能纵能夺能杀能活便礼拜师云有底道赵州古佛眼空四海把者个拳头要抬便抬要搦便搦不知他八十岁行脚总站在拳头边传语如今还有不甘心者么直饶道个放下着依旧落在拳头窝里山僧见赵州恁么告报觅休心了不可得说什么甘心不甘心蓦竖拂子云还见么向道莫行山下路果闻猿叫断肠声下座。

　　上堂有两兄弟极肯做诗一个指鸦为题云门前有一鸦终日闹喳喳去了头和尾好像一块炭一个指狗为题云门前有一狗终日闹吼吼去了头和尾好像一条凳两人便要访欧阳修求印证做名公正开船时欧阳修也来搭船修便问二公何往答云去访欧阳修献诗修云我也颇好吟咏可便请教么二人欣然朗诵前作修云好诗好诗我三人难得此会大家联句一首何如一个便起句云三人共一舟一人便接云同去访阳修修云修到识得你你到不识修大众者两个汉纳了一场败阙要作座主使下也不能勾欧阳修虽则气宇如王争奈错下名言何以故他两人害底是识得修底病却担了不识修底▆▆者里要识得修底名直须害了不识修底痾还委▆么跃马过檀溪堂里一群鱼慌忙跳下驴摸得一▆藕作一圆相云不得动着下座。

　　解夏上堂僧问绿玉潭里落日吞天长老峰前磨牙弄舌更于拂子头上竖一翻筋斗和尚还放出一头地么师云不许进云作么生是空劫以前自己师云你还吃拄杖也未进云如何是和尚眼师竖起拳进云如何是学人心师竖二指僧礼拜师乃云结夏以来赵州东壁挂胡卢解夏以往洞山万里无寸草喝一喝云犹有者个在来亦不须寻去亦不须讨丹霞打碎醋胡卢全身入荒草喝一喝云犹有者个在召大众云三段不同为什么都有者个在明明向你道尚自不会何况盖覆将来睦州老汉诳吓闾阎蓦竖拂子云见么明明向你道掷拂子云还见么明明向你道顾侍者云还我拂子来侍者度与师师便打云明明向你道尚自不会头长三尺颈长二寸有什么盖覆盏子扑落地碟子成七片有什么盖覆扇子　跳上三十三天筑着帝释鼻孔东海鲤鱼打一棒雨似盘倾有什么盖覆初三十一中九下七麻三斤干屎橛有什么盖覆既总盖覆不得明明向你道已是诳吓闾阎你若不会犹较些子山僧不可更鼓两片皮无风起浪去也喝一喝云犹有者个在下座。

　　上堂僧问赵州作了三十年孝子丹霞座下还有作孝子者么师云若有孝子不成丹霞僧一喝云来说是非者便是是非人师云你是忤逆种僧礼拜云已知渡江即是主再向何处问酒家师云可不多了也乃左右顾云祇恁么去还有会处也无若也会去不妨找绝若也不会尽是葛藤桩子复举三平升座有道士出众从东过西一僧从西过东三平云适来道士却有见处师僧未在师云是一赏一罚不是一赏一罚试辨看道士出作礼云谢师接引三平便打师云唬杀土地僧出作礼云乞师指示三平亦打师云锦上铺花三五重三平召大众云者两件公案作么生断还有人断得么如是三问众皆无对师云却是大众会三平云若无人断得老僧为断去掷下拄杖归方丈师云囫囵吞个枣复召大众云道士从东过西师僧从西过东三平便归方丈岂不找绝因甚打者些葛藤人知葛藤处找绝不知找绝处葛藤葛藤底落得葛藤找绝底枉了找绝要见三平么青山碾为尘敢保没闲人掷拄杖下座。

　　陆孝山护法五十初度上堂僧问诸佛众生尚无增减大众今日为孝山太守祝寿和尚如何举扬师云板齿生毛进云只道得一半师云也须阇黎舌头拖地进云恁么则大家祝寿去也师云不消一句进云霜雪无有尽乔松依然青师便喝乃云今日是本山檀越陆孝山大守生日山僧自康熙元年营建此山便以护法嘱累承孝山一诺之后在南雄做了十三年官就做了丹霞十三年檀越家长里短无不商量此地他方无不劝导现在庄严当来供养无不周匝山僧常说禅和子不做文章只出题目却语孝山连我者一篇文字不得你代笔早做了张曳白也其实士大夫信道似者般久远纯一不道全无果然少有山中每年逢他生日集僧礼忏盖是不忘檀越德意今年是他五旬大寿恰值守制在家人子之情不忍称贺山僧亦不忍以区区世谛伤其孝思特于道场满散登座举扬少申回向且将什么物举扬向什么处回向祇如唐太宗道哀哀父母生我劬劳奈何以劬劳之日更为燕乐即凡为人子直当终身不复受贺岂况守制之时却是我无生国里倒有个庆生之说召大众云既是无生国里为什么庆生举拄杖云看看没量大人出兴于世向前祖父向后子孙无量无边一肩担荷且道向前祖父在什么处向后子孙在什么处现前一肩担荷底又在什么处以拄杖画一画云在者里若识得者里担荷得起尽大地含灵向者一个人庆生者一个人向尽大地含灵同庆其生尽大地含灵各庆其生者一个人独庆其生总不为分外山僧恁么举扬便做个无大得大底生辰纲回向孝山虽则庆子孙之生却是贺祖父之寿复召大众云子孙之生祖父之寿各各不同作么生说个即庆即贺底道理举僧问曹山云子归就父为什么父全不顾曹山云理合如是僧云父子之恩何在曹山云始成父子之恩僧云如何是父子之恩曹山云刀斧斫不开如今孝山太守归家就父未庵太翁全然不顾免不得终天抱恨欲见无从山僧也道一句刀斧斫不开毕竟孝山父子还得相见也无自云不得既不得相见如何说个刀斧斫不开自云若见即开也莫非斫不开便是见么自云作么生下手复举拄杖云地水火风行住坐卧子孙底面目祖父底心肝子孙底心肝祖父底面目从不出去说甚归来说不得归争说得就既无就者岂有顾者不但父不消顾子子也不消寻父山僧者里只是一个生连无生也没却只是个肉团子连心也没却只是个世谛连第一义谛也没却只是个子孙之生连祖父之寿也没却无生国里庆生大唐国里不贺寿一串穿却做个无大得大底生辰纲回向孝山孝山即将此生辰纲回向尽大地含灵家长里短商量不尽此地他方劝导不尽现在庄严当来供养周匝不尽直得孝山与尽大地含灵一气相生同堂相庆交光相罗如宝丝网方称得丹霞不忘檀越之意且道者个举扬到什么劫中方了自云到得孝山成道了正好不了在山僧口门窄祇说得到者里以拄杖画一画下座。

　　中秋上堂今夕中秋苦无佳月当日有个道士直上华山绝顶赏了一夜万里无云及至下山依然风雨又有个山人取下月来从袖中出似一寸周圆明镜冷光透骨满庭如昼仰看天际烟雾晦冥者两人向外驰求失却自己汝等识得自己么开眼见明白月即现闭眼见暗黑月即隐还识得自己么开眼见暗白月即隐闭眼见明黑月即现识得自己了切忌向开闭明暗黑白隐现上着到若向无开闭明暗无黑白隐现上着到还成眼病不睹全轮直饶得得亲拈得出与自己全无交涉汝等又作么生良久云吃茶去下座。

　　上堂猫病吃乌药狗病吃白药衲僧病吃什么药吃没药如何免得此病觅起处不可得既觅起处不得唤作什么病也祇是些猫病狗病也祇吃些乌药白药还识病么病不离身还识药么药不离口死不得卧活不得走通身是眼无处下手为什么如此良久云卢医不自医便下座。

　　上堂举药山与云岩游山腰间刀响云岩问什么物作声药山抽刀蓦口作斫势洞山举了道看他药山横身为者个事今时人欲明向上事须体此意始得师云作么生是此意此意又作么生体不知背手抽金镞忽见翻身扣角弓一箭双雕云里落千群铁骑涌银龙。

　　上堂举僧问法眼云如何是佛法眼云汝是慧超雪窦显颂云江国春风吹不起鹧鸪啼在深花里三级浪高鱼化龙痴人犹戽夜塘水白云端颂云三文大光钱买得个油粢吃向肚里了当下便不饥妙喜拈云者两尊宿一个会听鹧鸪啼一个会买油粢吃若是慧超佛话未会在师召大众云且道妙喜意作么生山僧不惜口业为诸人说破若是会听鹧鸪啼左耳进右耳出若是会买油粢吃入口也须抉出便是会得慧超佛话正好一顿热棒趁出便下座。

　　上堂僧问大慧菩萨问如来应供等正觉为是常为无常乞师为众剖示为是常为无常义师云逢人但恁么举进云恁么得究竟真常也师云逢人莫恁么举进云石女抱琴寻清唱哑子讴歌上酒楼师云撒手好开交僧问亭亭日午筛皓月大千界内普光辉时如何师云老僧耳聋进云我手何似佛手意作么生师指耳云聋聋进云我脚何似驴脚聻师云问取你手进云人人尽有生缘某甲生缘在何处师云问取你脚僧榰颐归众师云撒手好开交举法昌遇和尚云法昌今日开炉行脚僧无一个惟有十八高人缄口围炉打坐不是规矩严难免见诸人话堕直饶口似秤锤未免灯笼勘破不知道绝功勋妄自修因证果喝一喝云但能一念回光定脱二乘羁锁师召大众云法昌老古锥没得蛇弄寻者些泥罗汉深锥痛劄争奈皮下无血老僧又别丹霞虽有堂头佛法并无些个惟有一把无明遍地火星飞堕几多伶俐禅和总把面门烧破饶伊起灭不停由我闭门高卧赶他十八高人都去街坊打坐蓦拈拄杖卓一下云犹少打在直须搂尽根株方免披枷带锁。

　　上堂僧问大通智胜佛十劫坐道场佛法不现前不得成佛道伏乞慈悲指示师云木鸡啼子夜铁凤叫天明进云天边之鸟无相无声非色非空即空即色师云者里无许多闲家具进云人人得悟只有某甲不悟师云却不到此乃云不聪不明不能为王卓拄杖云木鸡啼子夜不哑不聋不能为公卓拄杖云铁凤叫天明两桶一担穿心挑了向四天下出卖一回并无一个售主你若会得三世诸佛不烦忉怛若也不会来朝更献楚王看卓拄杖下座。

　　长至上堂僧问取葛追藤取水追源衲僧无根向什么处下手师云清凉山里万菩萨进云元是水上寻脚迹火里觅源头师云不劳如此举洞山与泰首座冬节吃果子问有一物上拄天下拄地黑似漆常在动用中动用中收不得且道过在什么处泰云过在动用中洞山令侍者掇退果桌师云泰首座一转语即且置祇如洞山面前盘满碟满首座面前连桌子也不见是个什么良久云即今休去便休去若觅了时无了时。

　　上堂有一偷儿挖了人家壁洞探头进去听得有些声息忙忙退了出来停一会又探头进去元来床上有个婆子天寒脚冷在被窝里唱道伸伸缩缩又伸伸阿弥陀佛偷儿吃了一惊忙忙退出停一会又探头进去婆子又唱道伸伸缩缩又伸伸阿弥陀佛偷儿自忖道不好不好被他勘破了不如走罢大众婆子者一句不但却贼保家亦能抽钉拔楔老僧昨夜天寒脚冷也唱了两回今日举似大众尽大地人被老僧勘破老僧又被大众勘破大众却被露柱勘破便下座。

　　上堂黑黑黑道道道明明明得得得毕竟得个什么道道良久召大众云不可向山门前骂秃驴去也便下座。

　　腊八上堂僧问泥塑木雕金妆墨画鼻孔无烟如何是佛师云拈却髑髅前妄想着僧进前一蹋云云台声似佛祖师面目无师云阿难生也召大众云会么释迦如来今日成道阿难尊者今日示生如来成道成个尊者示生底尊者示生示个如来成道底人人庆如来成道老僧只庆尊者示生何以故尊者留得如来一着若不留得者一着老胡种族扫土而尽如来却让尊者一筹直饶拔得者一筹早已落第二头在下座。

　　上堂举僧问夹山承闻和尚有言老僧三十年不曾举着宗门中事是否夹山云是僧便掀倒禅床夹山便休师召大众云者僧单遮夹山双遮单遮处双表双遮处却单表次日夹山普请掘一坑召其僧至云老僧三十年说无义语却请上座打杀老僧埋向坑里便请便请若不打杀老僧上座须自打杀埋向坑里其僧归堂束装潜去复召大众云夹山双表者僧单表双表处却单遮单表处又双遮若识得者两个汉十字纵横真个快活不彻蓦竖左手云见么见么若也见得西山白虎正猖狂竖右手云见么见么若也不见东海青龙不可当作交纽势云两手捉来令死斗放下云化成一片紫金霜下座。

　　除夕上堂僧问三十日到来何处安身立命师云向下文长进云安后如何师云伏惟尚飨进云还有末后句么师便喝僧礼拜云途穷方见无藏地识取元来不露身师又喝僧问一年来和尚终日浩浩与大众商量成得个什么师云鬼争漆桶无人见进云不是某甲被和尚惑乱了多少师云鼠拽胡卢有底忙僧一喝师卓拄杖一下僧礼拜起云还欠一着在师云试道看僧便归众师拊掌乃云世人唤作守岁你作么生守得住又唤作度岁你作么生度得去度不去便恁么去守不住便恁么住衲僧家不动着一毛头许为什么也随人颠倒良久云来年更有新条在恼乱春风卒未休。

　　元旦上堂僧问早也一百单八晚也一百单八还在那一下着师云总不着进云为何末后又三下师云也则不着进云桃红柳绿夹一春怀中抱月照乾坤师云者里不放花筒爆竹僧问如何是新年第一义师云断云漏影山千叠进云新旧未改事如何师云残月迷痕水一溪进云法堂中往往来来作么生师云一队无孔铁锤速退速退僧问昨日与今朝毕竟是同是别师云是同是别进云不得指东话西请和尚直指师云适来曲多少进云满面春风人不识是谁并足与低头师云从来没有者个话进云甚端的师拈拄杖卓一下云且莫道端的老僧却有者个话在乃云有年三十便将年三十作年初一开了门拜年没年三十便将年初一作年三十闭了门守岁自有者等劣调汉子招人怪笑道是伊一人争拗得众人老僧也许他具一只眼何以故一人底众人也有众人底一人也有随东随西一任担板且道今日从一人即是从众人即是若从一人回而更相涉若从众人不尔依位住总不恁么劈脊便棒老僧恁么道也是平地起风雷卓拄杖云不得礼拜便下座。

　　上堂僧举右手云后点圆觉前点罗汉和尚还晓么师云不晓进云广韶卖柴獠色身如龙虎和尚还见么师云不见进云穷鬼抛毬喝一喝云谁敢提起千刀万呙便礼拜师云囫囵埋却僧问无头无尾一真如觌面逢渠不是渠师便喝进云和尚鼻孔里有个须弥师云你因甚却无鼻孔进云某甲者里一点也无师云你须弥里又有个鼻孔进云眼睛里着不得砂师云耳朵里安得四大海水聻进云龟毛兔角非奇异炎月冰霜疑杀人便礼拜师展两手云与我放下着进云无一粒米养却许多大众又说个什么师云两座仓房四个米头进云牛也死了人也亡了还与庄头商量甚底师云转批去进云者老汉抛妻撇子来此惑人师卓拄杖三下僧问大死底人还活得也无师云明日与你道进云何不即今道取师云要道亦何难进云古人问物不迁义便道落花随水是否师云你识得不迁底么进云策马车随去行船水也流师便打僧把拄杖云和尚乱打作么师云蹉过也不知僧礼拜云漫道时人须具眼满堂鼻孔总撩天师云瞎乃举阿难问迦叶世尊传金襕袈裟外别传个什么迦叶召阿难阿难应诺迦叶云倒却门前刹竿着师云此是祖师最后爪牙若不到恁么田地尽是坠身死汉如今仔细简点将来迦叶大似日中逃影蓦竖拂子云看看拂子现无边法界身也三世诸佛各于其中坐菩提树成等正觉十方菩萨各于其中乘一佛乘直至道场声闻缘觉各于其中具六神通获八解脱人天七趣各于其中不舍轮回而证圆觉山河大地草木丛林各于其中深谈般若显示涅槃且还有放倒分也无既无放倒分还有竖起分也无放倒竖起总没汝分三世诸佛还他三世诸佛十方菩萨还他十方菩萨声闻缘觉还他声闻缘觉人天七趣还他人天七趣山河大地草木丛林还他山河大地草木丛林无边法界身是一枝拂子一枝拂子是无边法界身放倒则横亘虚空竖起则了无眹迹竖起则人天瞻仰放倒则山海晏清放倒竖起相去多少忽被阿难呵呵大笑道长老费许多气力作么又如何支遣掷下拂子便归方丈。

　　上堂僧问如何是学人着力处师云旋风千匝进云如何是学人转身处师云被窝里进云如何是学人无心处师云绝进云火烧枯木向什么处安身立命师指面前地僧礼拜云石壁泉流归大海一轮明月照虚空师以袖便拂乃卓拄杖一下云杜鹃叫道归去好又卓拄杖两下云鹧鸪叫道行不得也哥哥既行不得作么生归去骑牛去坐船去拖个死尸千山万水去行不得也便恁么去者两个扁毛畜生纵饶唤得回头说得刻骨也是无绳自缚要会么掷拄杖云丈夫自有冲天志不向如来行处行。

　　上堂举教中道一切众生皆证圆觉师云报信者一钱又道未出轮回而辨圆觉彼圆觉性即同流转欲出轮回无有是处师云亲言出亲口常不轻菩萨逢人授记不打更待何时而今天下老和尚横说竖说尽道提持者一着子丹霞连者一着子也没有要吃便吃要痾便痾烦恼时一团烈火欢喜时满面春风是轮回不是轮回是圆觉不是圆觉试辨看若辨不得且向十字街头张三哥李四嫂东看西看忽然看见拽脱鼻孔卓拄杖一下下座。

　　上堂二僧并出一僧便问如何是父母未生前本来面目师云你还见灯笼么进云官不容针师指旁僧云他已为你答了也僧拟进师便打旁僧拟问师亦打乃举赤眼归宗道会则途中授与不会则世谛流布长庆先师翁道不会则世谛流布坐断圣凡情若向者里透得也做个脱洒衲僧便能驱耕夫之牛夺饥人之食若也未然尽是弄泥团汉卓拄杖一下云会则途中授与且救得一半师召大众云要识先师翁么天蛮不下雪树蛮不落叶人蛮口流血老僧是个杭铁头做了他家儿孙直得七花八裂便下座。
嘉兴大藏经　丹霞澹归禅师语录


　　丹霞澹归释禅师语录卷二

　　同门弟乐说今辩重编

　　示众

　　戊申十月十五日为老和尚祝寿秉拂未升座以前举扬了也若向者里会得去那里纳败阙不堪共语若向那里会得来者里纳败阙不堪共语一座铁昆仑通身无缝罅正好拈向大火聚中锻炼所以三世诸佛口挂壁上一切众生壁挂口上有得一句多了一句蓦拈拄杖云还知天下老和尚出世都是放马后炮底么若有拦头杀手快请相见僧问昨日堂头圣诞大似东村王老夜烧钱未烧以前请大师道师便打进云未烧以前作么下手师又打僧归众师云好一个赶路铺兵僧问老和尚寿大师代佛宣扬什么为主师云气急杀人进云巍巍不动师云没你开眼分进云虚空大地亦我所观师云礼拜着僧礼拜师云索战无功一场气闷乃云昨日天然老汉生辰今日秉拂上座因斋庆赞也只放个马后炮卓拄杖一下云扑　髑髅粉碎又卓一下云扑　肠肚掀翻连卓两下云扑　扑　砍作烂泥浆下一阵血风肉雨还见么夜叉上堂罗刹卷席旃陀罗设供三贤十圣帝释梵王走投没路险些把天然老汉夹生吃了诸兄弟会么你若道天然老汉是个大善知识要亲近他赞叹他供养他入地狱如箭你若向三门前佛殿里蓦地相逢两个拳头一条短棒打教无踪无影方有少分相应为什么如此者老汉六十年前哇地一声兴妖作怪好生不受人安顿说东便西说寒便热说是便非说无便有才见时瓦解冰消才不见撑天拄地你若要把他拦腰抱住把臂拖回藏于闺阖之中时时照管摊在市廛之上个个摩娑他便翻转面皮一些不认帐我向来被他钝置如今总抛他在东洋大海里黑风卷地白浪掀天更没有半个毛头星出现我便是者般忤逆不孝且道诸山道俗到此庆生又作么生亲近作么生赞叹作么生供养良久云月流九曲环三点云簇千团逗一尖卓拄杖下座。

　　己酉元旦举西堂秉拂蓦召大众云面前香台子碍塞煞人便推倒下座复回云然虽如此不得草草还有未会底么僧出以手指拄杖云人道我参佛祖禅还知么师云不知进云不可参商师云你道是两句僧礼拜起喝一喝师竖拄杖云不可参商乃云诸兄弟还信得及么从上以来没有一个众生从上以来没有一个众生成佛从上以来没有一个佛度众生黄面瞿昙出兴于世四十九年指东话西只是虚空钉橛天下老和尚建立宗旨锻炼衲僧十方英俊辅弼丛林参寻向上总是虚空钉橛昨日堂头老子白众立僧今日澹归上座奉命秉拂推出杨岐交还大众百花丛里一朵优昙也是虚空钉橛诸兄弟人人脚跟下一段光明当阳显示直下承当早已钝置了也更向者里讨个什么复举龙济云具足凡夫法凡夫不知具足圣人法圣人不会凡夫若知即是圣人圣人若会即是凡夫师云有底道凡夫要知圣人怕会我说若知即是圣人要知作么若会即是凡夫怕会作么凡夫不要知恰好不知圣人不怕会恰好不会诸兄弟若信得及会得三十棒不会得三十棒会得不会得三十棒不会不会得三十棒恁么则丹霞门下道绝人荒新年头佛法新西堂利市一鸡二犬三猪四羊五牛六马七人八谷山河日月瓦砾荆榛各各吹大法螺击大法鼓转大法轮雨大法雨方知昨日今朝真是虚空钉橛诸兄弟虚空是橛切忌切忌橛是虚空百无禁忌试下手看卓拄杖喝一喝下座。

　　浴佛日秉拂顾左右云有么有么若有试举看众无对师云若没有澹归上座画个依样胡卢诸兄弟释迦老子生也平地吃交云门老子打落水狗也不是好手适来天然老子道不识赤须胡依然胡须赤虽则渔翁得利未免旁观者丑蓦竖拄杖云常不轻菩萨常啼菩萨常精进菩萨总在者里说法且道说个什么法掷拄杖云拈得起底肉重千斤拈不起底智无铢两便下座。

　　庚戌正月二日秉拂诸兄弟秉拂上座出卖新年头佛法早是正月初二日了也且道还有初一日底道理么僧出问如何是初二日事师云十字街头石敢当僧一喝师云落居士问大师高登宝座大转法轮惟愿风调雨顺国泰民安且望赞扬一句师云好进云旧尘灰东风尽扫新喜气天地送来其中意旨如何师云昨日雨连今日雨新年寒胜旧年寒士礼拜云龙归大海波涛静凤落丹霞万象生师云不劳赞叹师乃云诸兄弟者里第一个初一是西天第二个初一昨日把第二个初一当第一个初一大段周遮今日把第二个初二当第一个初一依然直截为什么如此从今日到不可说不可说日时时刻刻是正月初一从今日到不可说不可说日时时刻刻是腊月三十你道他旧却又簇新你道他新却又仍旧迎也迎不了送也送不迭你那里有眼不及眨我者里有脚不曾动是甚么事得恁么尊贵得恁么绵密良久云雪峰老汉慈悲之故有落草之谈也须瞎却始得下座。

　　大庾岭送老和尚赴归宗还山示众诸兄弟我今释十年奔走料理此山原为老人休息之计却被归宗特地相延譬如凤翔千仞不顾蓬窠龙归沧海莫存牛迹仔细简点将来纳了一场败阙为什么如此出家儿索尔虚闲少求少欲我便镇日上门向人惹得满脸灰尘一身荆棘如今回出岭之行策还山之杖向绿玉潭中净洗面皮与诸兄弟相见分些澹薄之苦寻些寂寥之乐不敢道茅茨石室任运过时且图做个香火道人大家团圞几时然后一瓢一笠听我所往只是有一件诸兄弟切莫道天然和尚付嘱了他便拟聚头向者里觅什么禅道佛法福报因缘诸兄弟法门衰替人心险恶世路崎岖付嘱一途大为可畏据我所见所闻也有付嘱了还俗底也有付嘱了破戒毁律败坏丛林底也有付嘱了寻几个侍者袖着香炉花瓶桌围椅褥向人家铺设了还收拾▆在袖里出门底也有付嘱了蓄起长头发留些或黄或白或黑或长或短胡子穿双大红鞋戴顶白毡帽说才是付嘱底打扮就有照样打扮充做付嘱底也有付嘱了拖条拄杖子到人门自称某堂头法子某人某人是我法伯叔法兄弟某人某人是我护法皈依弟子央及善男信女请说戒请开堂者边做了又往那边得些施利私肥囊橐底也有付嘱了打听某处有座古寺便如大衙门好员缺千方百计央人情借势子挨身入户打鼓上堂刻几篇语录挑一对某处方丈大灯笼穿街过市便当一生底也有付嘱了涂改古人今人语言文字埋没他人插入自己妄尊自大欺世盗名底也有付嘱了高座前挂首长幡写着南无上某下某本师和尚释迦牟尼佛底也有付嘱了到施主家争坐位争称呼挥拳相向头破血出惹得人人嗤笑底也有付嘱了夺施主夺门徒同室生猜旁观起妒相倾相陷无了无休底也有付嘱了起风波立门户刊谤书刻揭帖开款单告状打官司底也有付嘱了逢人开示逢人印证便说不要悟只要付又说只要你承当者些门庭施设我与你说两日便会又说如某人某人他各衙门情熟怎得不付又说做官底须付有才学做名士底须付有家赀能替丛林做些事底须付有党与能出死力提起人放倒人底须付有口才有刀笔能鼓弄是非起灭词讼底须付底也有付嘱了因言语不谐礼节不到差遣不应手追源流拂子做出许多话杷底诸兄弟付嘱之人如此其陋付嘱之祸如此其烈我辈稍有血性常惨悚戢翼痛自防检岂可于狂澜里重扇业风黑山中添修地狱诸兄弟我今释并没有一些子禅道佛法可以教人并没有一些子福报因缘可以养人只诸兄弟各各自有具足底禅道佛法福报因缘打柴底打柴春米底春米种菜底种菜摘茶底摘茶我也只是白日过堂清宵就枕为什么如此佛是无求之理僧是无求之人如今有屋可居有租可食诸大护法为我等免了差徭辟了路径护持了门面坦然出入任性住持祇如芙蓉楷禅师将常住所有分作三百六十分绰有风规我与诸兄弟有饭吃饭没饭吃粥有盐吃盐没盐吃淡有油吃油没油白煮有新布着新衣没新衣补旧衲有鞋穿鞋没鞋赤脚有帽戴帽没帽光头非世间忙人亦非出世间闲汉丛林诸事各人分上理长理短不消争执虚心和气讨个安乐法门消却人我是非省些尘劳烦恼山家活计处处现成本地风光时时显露到不要去分外生心分外做事便是做大善知识坐大道场转大法轮唤作分外此乃近来付嘱之流借题造业堕落根本亦由前人失足后学承风时或掩耳盗铃不觉教猱升木将广大庄严之悲愿作名闻利养之邪因我辈避之如遇怨贼如逢猛兽毒蛇如舐刀头蜜如饮酖酒如蹈猛火聚如上剑树刀山诸兄弟你又莫道者些分外事我便不做只是我们各有本分事也须讨个稳当诸兄弟莫作是说你才说本分事早是分外了也举手云举起也着放手云放下也着不举不放不是儱侗频举频放不是淆讹直饶千圣出头来瓶泻云兴珠回玉转都是旁瞥之词并没有半个人当头道着一句到不如你诸兄弟们上单时落单时提起锄头时抛下扁拐时拟议未生商量不及之际佛眼也觑不见等你回光返照又是千里万里诸兄弟如今都是要知要会将谓有多少奇特有多少尊贵有多少秘密却似人拿起快子吃饭忽然大惊小怪道奇哉我却会拿起快子吃饭我一向不知你诸人也一向不随喜赞叹旁边人便一齐出来礼拜道奇哉奇哉你真个会拿起快子吃饭实为希有他吃饭饱了放下快子又大惊小怪道奇哉奇哉我却会吃饭饱了放下快子我一向不知你诸人也一向不来随喜赞叹旁边人便一齐出来礼拜道奇哉奇哉你真个会吃饭饱了放下快子实为希有诸兄弟我不说他大惊小怪错了也不说他礼拜赞叹错了只是一队肉麻面皮三寸唤作无惭无愧之徒如今有一起老肉麻道我要教人知得会得便有许多小肉麻挨挨挤挤道我怎么能勾知得会得你怎么教道我知得会得便大大挂个招牌达磨西来直指人心见性成佛诸兄弟心不可指指即停机性不可见见即碍眼佛不可成成即破道才恁么说了又道他知得会得要到不知不会底田地叫做悟了同未悟诸兄弟古人知得会得直下亲证到不知不会底田地全身里许不留一截尾巴把人捉搦不是如今知了久久做到不知底田地如今会了久久做到不会底田地者个不知不会田地尚无你趋向分岂有践履分既无践履分岂有担荷分既无担荷分岂有我教得你如此你学得我如此分既无教得学得分岂有我恁么说得你恁么听得分所以老胡四十九年横说竖说到了来老实供通说个未尝说一字他不是不说直饶说得天雨四花地摇六动并不曾有一句子道着岂得不十分惭愧吾今背痛欲入涅槃倒却葛藤椿子免教带累后代儿孙还有一场笑话诸兄弟一切众生欲出涅槃了不可得他到者个时节才说欲入涅槃你道他什么时节出了涅槃是兜率天出了涅槃王宫出了涅槃雪山出了涅槃金刚座出了涅槃祇陀林猕猴江耆阇崛出了涅槃若总不曾出涅槃用入作么若总出了涅槃须知他一生分外诸兄弟你才做一些子分外事唤做出了涅槃你才说一些子分内法也唤做出了涅槃是他们知得会得到了不知不会才入涅槃诸兄弟正好不知不会要求知求会殊不知全身在涅槃里当日有个老宿道我教你诸人从娘肚里生下来呀吒地一声便作狮子吼一个个壁立千仞去有人听了便歇得心一住五载所以三世诸佛历代祖师一向恭敬欢喜供养于诸兄弟不敢一些子动着诸兄弟我岂敢一些子动着诸兄弟诸兄弟切莫一些子动着自己诸兄弟有如许奇特如许尊贵如许秘密却向别人喉下取气了来卖弄自己唇舌且道皮下有血底汉子还肯么珍重。

　　腊八示众世尊当日睹明星悟道后来有许多老古锥一模两样向者里瞥地去各得安乐竖起拂子云还见么今日五更风雨乌天黑地且喜一时证据一时埋没。

　　赴刘中丞招示众满拟与诸兄弟度岁忽有仙城之行明春乃复相见千言万语只要诸兄弟护念此山十方三宝道场建立甚难零落甚易若一味狼藉负檀那之德亏菩萨之道实非所望丛林职事上至堂头说法利生下至知随煎茶扫地皆是普贤行门者里并无高下粗细身力强底做重些身力弱底做轻些心力强底做大些心力弱底做小些者里也并无大小轻重只须一个肯字如今有一种人做丛林职事唤作没奈何恰像不肯我也许他不肯诸兄弟做职事固是没奈何且道寒了穿衣饥了吃饭水火急了屙屎撒尿还奈何得么五台山有个寒号虫他到大热天长出一身毛羽五色烂然他便叫道凤凰不如我及至大冷天一身毛羽尽行脱落他又叫道得过且过有底道我即不然大热天长出一身毛羽我道得过且过大冷天一身毛羽脱落我道凤凰不如我者个人见解与寒号虫左眼半觔右眼八两为什么他只知得过且过是没奈何殊不知凤凰不如我也是没奈何尽大地是个没奈何汝向什么处回避识得底人便向没奈何处一搠两开通身放下才有安乐大自在分诸兄弟但恁么委悉好。

　　浴佛示众记得葬舍利又来浴太子不会目前机蓦头一杓水葬者真非真浴者假非假会得目前机一牛还一马诸兄弟作么生是目前机竖起拂子云会么会也是者个不会也是者个切忌向会不会处着到复举遵布衲浴佛次药山云你祇浴得者个不浴得那个遵云把将那个来药山便休师云有底道药山被遵布衲一坐直至如今起不得不知遵布衲被药山一推当下冰消瓦解所以道当断不断反招其乱即今还有为遵布衲出气者么待药山与么道时回转杓柄劈口便打。

　　结夏示众者个时节诸方结夏我者里无夏可结从此处至三千大千世界只是一步从此刻至尽未来际只是一日从此念至十方诸佛六道众生只是一人却于一步中元有形势高低道里远近于一日中元有时分相应不相应于一人中元有圣凡苦乐种种差别且道结夏者是不结夏者是若道结夏者是蹉过诸方若道不结夏者是蹉过者里若道总是总不是一齐蹉过作么生得不蹉过去良久云鼻孔面门不可思议说得十分落在第四喝一喝。

　　端午示众五月五日极早寻得一百个虾蟆盖在缸里到午时开看颠倒数来只得九十九个便将者九十九个放了盖却空缸少停开看端然有一个虾蟆在里面将来合隐形药会么九十九个不隐形底享了隐形底福生不知恩一个隐形底受了不隐形底祸死而无怨汝等二六时中时时有者个消息及至参究时猝寻者一个不着被者九十九个碍了眼睛不如放了者九十九个空荡荡地忽然撞著者一个便与一刀两断当下隐形术就然虽如此也是劳而无功。

　　仙城还山示众四月间与诸兄弟相别回山又是十月往往来来成得个什么事道隐卖身卖得去七分澹归卖身卖不去七分者边三分搭在那边那边三分搭在者边且作么生拆得开合得拢以右手拍左臂复以左手拍右臂云一回打出连环结满局全成不死生。

　　示众佛境界不可思议众生境界不可思议佛境界众生境界是一是二是夹杂不是夹杂若道夹杂性不可有二也若道不夹杂争奈佛与众生何诸人尽是祖师门下客还定当得也未祇如随情造业随业受报七趣升沈是众生面目不是性底面目三阿僧祇劫修得三十二种相八十种好是佛底面目不是性底面目性又作么面目诸人试向佛境界众生境界之外拈出一些子与我看若拈不出更向佛境界众生境界内拈出一些子与我看诸人譬如一股有源头大水好底也推丑底也推推好推丑底也推忽然向者里拈出一滴源头水早是推出来久了底也便拟向未曾推时拈取作么生下手他不是没源头祇是不是源头你又顾盼个什么若能向者里一脚踏断提起便行敢道此人有自由分若行不到者里也须信到者里若信不到者里也须疑到者里疑来疑去忽然疑着敢道此人也有自由分掴口一下云幸自可怜生又教他疑作么你若不疑也不见得信好只好为什么不得如今人总道有者个和尚没者个寺我道没者个和尚却有者个寺哩珍重。

　　冬至示众拜冬是此土世间之礼西天无此说不是气候不同只是见处各别世间人道此是一阳始生先王以是日闭关商旅不行后不省方他也觑得一些消息借者一日显者一刻后来人便道是扶阳抑阴且喜没交涉所以护明菩萨从本不曾下生释迦如来向摩竭陀国里掩室阿难在门外传语大似此处无银三十两殊不知他连人连赃没却了也我也道个扶阳抑阴良久云且喜没交涉。

　　示众举琅玡云十五日以前诸佛生你不得离我者里你若离我者里我有钩子钩你十五日以后诸佛灭你不得住我者里你若住我者里我有锥子锥你正当十五日用钩即是用锥即是正当十五日钩锥一时息才拟问如何回头日又出师云古人恁么道回天关转地轴不曾有一刻闲我者里又不然十五日以前诸佛不曾生你也不曾离我者里用钩作么十五日以后诸佛不曾灭你也不曾住我者里用锥作么正当十五日切忌眼花老来没气力钩锥成废铁把与小娃娃门前换糖吃澹归恁么道渊停岳峙却也不曾有一刻闲为什么总不得闲早来滴水冷于冰一对鸳鸯画不成。

　　腊八示众释迦老子初生时着实有些气概后来睹明星悟道了却说奇哉一切众生皆具如来智慧德相但以妄想执着而不证得　他向者里拽断鼻绳谁知还有一个小小结头在鼻孔里如今有人更不妄想执着证得如来智慧德相我将三分半夏末吹入他鼻孔里教他连打三个喷嚏还有人要么良久云若无人要少间吃腊八粥撞着一个龙眼核子痛与三十棒。

　　示众一人执炬自烬其身一人抱冰横尸于路烬即烬者抱冰底横即横者执炬底冰便是炬炬便是冰作么生当日有个李大夫死了外边来一吊客拜哭极哀才到死尸前死尸忽然跳起把住吊客便打吊客把住死尸亦打两个恶狠狠拳脚相交吓得一家人走散天明听得没有声息进去看祇见两个死尸卧在地上一样面目一样身材一样衣服一样颜色总辨不出只得一棺材盛了即今还有人辨得出么直饶辨得分明还有一个良久云莫见鬼好。

　　癸丑元旦示众竖拂子云又是从头起道是从头起不得他肯道不是从头起也不得他肯众人底是他不别一人底是他不同你要恁么他扫荡无余你要不恁么他流布无尽你待亲近他十万八千你待疏远他同床合被你见得条令斩新他一切仍旧你见得一切仍旧他条令斩新他有什么长处得恁么劣调街坊上新年头有个对子春王正月天子万年大众也好个消息各人领取尽大地人都领取了争奈他还不肯以拂子左右拂云自有东风齐着力何劳门上画钟馗。

　　灯夕示众今朝正月十五是处敲锣打鼓衲僧家不做热落元宵也有寻常烟火画圆相喝一喝云看看炮打襄阳且莫钉椿摇橹。

　　示众举一老宿门上写个心字窗上写个心字壁上写个心字一老宿云门上只写门字窗上只写窗字壁上只写壁字又一老宿云门上不消写门字窗上不消写窗字壁上不消写壁字师云者三个汉一个奸巧如一个争奈越奸越巧越贫穷都卢笑破他人口我者里门也无窗也无壁也无写与不写向甚处着召大众云澹归与古人是同是别三个夜叉奈何不得一个穷鬼一个穷鬼奈何了三个夜叉更问如何归堂吃茶。

　　示众举华严偈若人欲识佛境界师云话堕也佛有什么境界境界有什么佛当净其意如虚空师云又是一点远离妄想及诸取师云不可空里更折花令心所向皆无碍师云拟向即碍莫非不拟向便无碍么且休错乃云诸兄弟天下本无事庸人自扰之诸佛世尊事不获已向汝恁么道才道个佛境界早成多事便是佛无境界境界无佛也觉无端然虽如此汝要佛无境界则易要境界无佛则难譬如两个花子各说大话一个做天一个便做云乃至做风做墙做鼠做蛇仍旧做回花子尽大地是个弄蛇底何不仍旧去蓦竖拂子云还见蛇么掷拂子云却是一条烂井索。

　　示众正月一一颗山茶透寒雪二月一千红万紫呈春色三月一杜鹃叫落千山月识得一万事毕饥来吃饭困来歇所以道天得一以清地得一以宁侯王得一以为天下贞衲僧得一祸事临门大众既得一了为什么祸事临门太平本自将军致不许将军见太平。

　　病中示众诸佛诸祖所有言教都是因病设药病是个什么彼自无疮勿伤之也不病又是个什么吾有大病非世所医汝看古人将一株紫旃檀雕做两尊观世音菩萨各显灵通仔细看来费底药本却也不少我者里有底是病没有底是药地水火风生老病死盲聋喑哑瘫痨鼓膈逼塞一堂恰似到善见城中闻其药香自然病愈若体得此意便将信物一角寄上阎罗大王牛头马面打开一看刀山剑树火聚冰池里叫苦连天也不曾希罕极乐世界良久云不是逢人夸俏措金锤击碎万重关。

　　示众举刘季醉行大泽中从者还报前有大蛇当道季云壮士行何畏遽前拔剑斩蛇师云作家君王天然有在次日有老妪哭于其处人问妪何故哭妪云人杀吾子又问妪子何故见杀妪云吾子白帝子也化为蛇当道今被赤帝子斩之师云汗马无人识重论盖代功人以妪为不诚欲笞之师云强中更有强中手妪因忽不见师云汉家天下从此大定矣召大众云人人都道者老妪被人杀了儿子却去上门报喜长他人志气灭自己威风殊不知白帝子赤帝子总是者老妪生底一手抬一手搦也是他寻常家计所以长他人志气不是他人灭自己威风才成自己虽则忍俊不禁争奈捏目不少若不是路上行人智过张良勇逾周勃直下放出辣手打者老妪无影无形刘季便斩了蛇还有一个蛇头咬住裤裆不得放在要会么直须与么始得。

　　浴佛示众祇见大众浴佛不见佛浴大众大众浴佛三杓五杓佛浴大众只是一杓把三千大千无央数世界古往今来无央数众生一时浴了元来众生分上各各有一个佛儿子被众生结佛结魔结一向结住不得出头自得者一杓了者些佛儿子各各会指天指地随处称尊方知佛是众生子众生是佛母你们适来浴过佛了各各该有一分洗儿金银钱我今给与公据向空王殿里打开宝藏你一人有一个宝藏百千万亿人有百千万亿宝藏各各取用各各具足只是有一句话忽然一杓滚热水向顶门上浇下不得失却锁匙作么生是你锁匙举左手云珍重。

　　结夏示众南方禁夏不禁冬北方禁冬不禁夏别传寺里冬即禁夏夏即禁冬还有出得头者么若出不得头一任老汉普天普地复举古人道不见一法即如来方得名为观自在又道不见一法成大过患师云总是不见一法为什么却成过患不见一法即如来恁么会便不是不见一法即如来恁么会便是所以玄沙问镜清云不见一法为大过患且道不见什么法清指露柱云莫是不见者个法么沙云浙中清水白米由汝吃佛法未会在镜清藏陷虎之机玄沙逞屠龙之手今夏有人透得者一关一任阇黎普天普地。

　　示众有人在纸背上写了诉牒投官乞判官人是裴谞写了四句道者畔似那畔那畔似者畔我也不辞与你判笑杀门前着靴汉者裴官人虽是俗吏却有些衲僧气息但祇解作宾不解作主到是那投牒底解得作主又不解作宾若是澹归当日见他在纸背上写了诉词我便在纸面上下了判语端端正正用一颗印教他要作宾争奈纸背上无判语要作主争奈纸面上无诉词大众纸面上无诉词纸背上无判语直饶伊使尽神通跳不出一张故纸还会么良久云若识得法界性也没多事珍重。

　　示众举一不得举二放过一着落在第二乾峰恁么道三世诸佛捧了者道赦书初一十五不消到者里点卯云门出众云昨日有人从天台来却往径山去虽则钟期赏音早已落在第二峰唤典座来日不得普请几于伯牙绝轸却又落在第二我者里举千举万祇是不得举二会么三声板响各自过堂一齐俱到不用商量。

　　示众举严阳尊者问赵州云一物不将来时如何师云画蛇添足州云放下着师云捉贼见赃阳云一物不将来放下个什么师云不是你说我也不知州云放不下担取去师云不是你知我也不说严阳尊者当下大悟师云悟即不无争奈无端受了人家一柄腊月扇子乃召大众云还得放下也未赵州者一句子不论已到严阳关未到严阳关开眼也用得着合眼也用得着不开不合也用得着若已过严阳关却须担取去始得为什么眼睛里面须弥山眉毛尖上大海水手掌中心无量无边六道四生担向不可说不可说转世界绕到尽未来际一口气也不歇还曾有一物也无所以道尘尘尔刹刹尔念念尔古人如是今人如是赵州不曾说严阳不曾悟现前大众一个个都许他是出格道流我总与炷香作礼三拜为什么如此上来不消问下去不消疑无论是不是是也不为奇喝一喝。

　　示众因缘所生法我说即是空亦云是假名亦是中道义尽大地是个因缘法总被空假中穿却尽大地是个空假中法总被因缘穿却竖拂子云尽大地是个空假中因缘法总被拂子穿却三世诸佛在拂子头上放大光明说实相义蓦掷下云忽然一掷一时丧身失命是汝诸人还觉脑门痛也无良久云立地构去不是性燥汉。

　　解夏示众坐夏一百二十日前后安居一时毕虽然病得太郎当病里有些好消息是什么消息病有死底消息还有什么消息死有活底消息死活即且置是什么病红孩儿向鼻梁上打了三拳两只眼睛迸出千百道火光是汝诸人还有鼻孔也无若无鼻孔也须摸着若有鼻孔也须打却打却了鼻孔始解与病僧同病解与病僧同病始能与病僧同死同活与病僧同死诸人独活与病僧同活诸人独死同死同活不见鼻孔独死独活鼻孔不见既不见打个什么便不打又见个什么是汝诸人还有者个消息也无良久云设有者个消息更须打破面门始得。

　　示众教中道父母所生眼悉见三千界且道三千界是有是无若是有见个什么若是无唤什么作见祖师道父母所生口终不为子说且道口是有是无若是有为什么不说若是无不说底是什么且道教中底是祖师底是一样是父母所生为什么眼悉见口不说会么眼悉见口不说一个玉连环化作两个金蝴蜨大千沙界海中沤一切圣贤如电拂。

　　赴归宗示众以手自指云他是官身总不自由他既是官身自也不由大众要透过不自由则易要透过自不由却难要透么直须放下又放下放到无可放处连者无可放底也放下才能勾向逆顺境中头上着枷脚下着杻元是个日日花朝夜夜元宵如或不然心坎上一座须弥山时时刻刻在眼睛里者个累坠三生六十劫也未得了还会么山僧今日远行山中事问取乐说大师始得。

　　示众赵州与文远侍者论义云斗劣不斗胜胜者输果子远云请和尚立义州云我是一头驴远云我是驴胃州云我是驴粪远云我是粪中虫州云你在彼中作什么远云我在彼中过夏州云把将果子来师云文远供养情长斗争气短赵州虽赢了些果子却也食不下咽为什么养子不及父家门一世衰若是跨灶底儿孙才见道我是一头驴便道把将果子来直抄扎了者老汉穷囊更与一脚蹋倒方快。

　　除夕师坐老和尚真旁大众请元旦上堂师云上堂是个套子难道善知识上堂便有佛法不上堂便没有么新年便有佛法除了新年日日时时便没有么说佛法便有佛法每日商量家长里短你们拈匙把箸上来下去便没有么如今善知识教人学道学人都要悟道总待上堂时置个问头向善知识答处揣摩测度及至下座了大家散去不但善知识答处没做理会连自己问头不知向那里去了总恁么便三生六十劫有什么益古人道风吹芊叶牛动尾巴你为什么不参取他猪肉案头也悟去举丧歌郎声里也悟去两人争交打一拳也悟去桃花开桶箍散也悟去一锤打碎石头一块瓦片打着竹子也悟去者些东西不可说我是善知识我上堂我替你说法教你悟去也湛堂和尚说大慧你在我方丈里便有禅出方丈便没了也惺惺时便有禅睡着时便没了也何况你们信道不笃用心又不专一眼里既没有筋胸中又有许多胳　所以动着便成隔碍你们要说佛法么蓦拈拄杖云只者个拄杖子第一件不得点空第二件不得靠壁一僧便出夺拄杖掷地云和尚将此作气力么师云你且不要忙者里有许多关头过不得在进云长老峰还拈得面目出来与大众看么师云你走错了路也进云和尚又见个什么师云一机一境总用不着拖泥带水也用不着扫踪灭迹也用不着复拈拄杖云第三件不得架肩你又作么生第四件不得横膝第五件不得倒提第六件不得直立第七件不得竖第八件不得曳第九件不得卓第十件不得掷掷下拄杖云者不是你底道理僧复出云和尚说许多件毕竟那一件是师云转见不堪进云见非见师云你做不得座主使下僧无语侍僧云大德座前无言空对面何不礼拜僧云礼拜个什么侍僧云急水鱼头落林惊鸟不飞师云旁观者丑僧云明年春又至不怕雪点头师云者拄杖子被老僧钝置死了也无人救得度拄杖与侍者云却请乐大师救取众礼拜师指老和尚真云者是老汉敲骨吸髓底道理你们作么生会。

　　安居示众早来侍者问今日大众安居和尚何不与大众安心老僧道除却行住坐卧别致一问来且作么生会众无对召大众云见了老僧有些芥蒂不见老僧十分自在但恁么会去管取青霄独步会么记曾猛雨乌风夜捉得宵飞毂辘鹰莫问天晴谁放去远峰无限碧崚　卓拄杖一下下座。

　　佛事

　　示新学菩萨佛说七种众生有一种闻如来常住无有变易终不毕竟入于涅槃一切众生皆有佛性一阐提等当来得成阿耨多罗三藐三菩提生不信心堕三恶道有一种虽信涅槃常乐我净却说如来有二种涅槃有为涅槃无常乐我净无为涅槃常乐我净虽信佛性是众生有不必一切皆悉有之虽信有道不信有得道之人虽信三宝不信三宝同一性相虽信因果不信受报信不具足戒亦不具足是人虽得作戒不得无作戒虽得求戒不得舍戒虽得随有戒不得随道戒戒不具足闻亦不具足是人于如来十二部经信六部不信六部虽信六部不能读诵为他讲说虽能讲说为胜他故为利养故为诸有故闻不具足施亦不具足是人虽行财施不行法施虽行法施但行非圣施不行圣施施不具足智慧亦不具足是人不能分别如来常无常乃至净不净如来即是解脱解脱即是如来如来即是涅槃涅槃即是解脱于是义中不能分别乃至一切义中不能分别亲近恶友增长恶法如恒河中大鱼久没暂出出已复没汝等今日受菩萨戒尽道戒已具足还得信心具足么汝等若能信心具足于一切境缘上不疑凡不疑圣不疑有不疑无不疑自不疑他直用直行更不回头转脑始得入此虚空平等地此个虚空平等地无汝等违背处亦无汝等承当处祇是汝等不能立地承当便见千生万劫与伊违背若信得千生万劫不曾违背便好放下者立地承当还信么举朱行军到南禅设斋行入禅堂不住口道直下是直下是有僧便问直下是个什么行军便喝僧云行军幸是解事底人又恶发作么行军云唤作恶发即不得僧便喝行军云钩在不疑之地僧又喝行军便休师云识得行军者一喝便有者僧两喝不用得者僧两喝便埋没了行军者一喝竖起拄杖云向者里信得及一切具足。

　　示新学菩萨举宝寿开堂三圣椎出一僧师云险宝寿便打师云险老僧者两险有一险高高山顶立有一险深深海底行若辩得倜傥分明敢道参学事毕三圣道与么为人瞎却镇州一城人眼在师云剜出他人心肝争奈自己心肝太热宝寿抛下拄杖便归方丈师云遮尽自己面目争奈他人面目长存如今尽大地众生是个瞎眼底老僧便要他开尽大地菩萨是个开眼底老僧更要他瞎若不亲到者瞎底地位不能行菩萨道若不深信者瞎底道理不能受菩萨戒今因传掌略为大众举扬一盲引众盲相将落火坑文殊普贤大人境界掷下拄杖云直须与么始得。

　　度僧一切法不可得家还可得么家不可得更出个什么家一切家不可得身还可得么身不可得更舍个什么身一切身不可得心还可得么心不可得更识个什么心诸仁者只为汝无始劫来用诸妄想习气攀援执吝颠倒流转无有休歇如来大慈开个出家之门使汝一刀两断既得断已方知无家可出无身可舍无心可识然虽如是也须亲到者个田地始得乱说即不可祇如二祖见初祖说个觅心了不可得祖云与汝安心竟三祖见二祖说个觅罪了不可得祖云与汝忏罪竟即今有人说个觅家了不可得澹归亦云与汝出家竟且道还当得也无良久云学语之流槌杀千个万个有什么罪过我者里若有恁么人便有恁么事不是汝长连床上书本子里斗凑得来答应得去便道我解也会也当得了也四果圣人证得人空不证得法空犹有一分人空未证在他有人空底法便有一分证得人空法底人在菩萨当体即空眼睛卓朔地犹迟八刻在何况汝五欲粗重境界人我是非名闻利养成亏得失暗地里件件打熬不过口但说空行在有中腊月三十日到来总被黑面老子算将去还说得一切法不可得么诸仁者家不可得却须出得家后看身不可得却须舍得身后看心不可得却须识得心后看直饶汝说个不可得底亦不可得到澹归者里一刀两断我者里才有恁么人便没有恁么事诸仁者汝试自己微细揣摩还有一丝毫断不得底么若有一丝毫断不得底千生万劫相牵相引未有了日快须领取吹毛利刃举起刀度与侍者云不许留根。

　　度尼善女人如来说一切众生妄受轮转欲贪为本得则成爱不得成瞋爱则相生瞋则相杀生杀相寻穷劫不尽汝等于人道中受此九漏不净之躯皆由多生欲贪所感若不猛自咬断欲不堕落而得解脱无有是处当日如来初度女人出家大爱道尼莲花色尼耶输陀罗尼无量百千诸尼俱成四道果今日汝等向者里削发为尼又成得个什么末山尼妙▆尼等入无为寂灭之海建无为寂灭之幢我不敢轻于汝等汝等皆当作佛还有人甘心也无良久云城东老母不喜见佛以如来威神力故令其眼观上下四方总皆是佛急以两手遮眼乃至十指头无不是佛汝道城东老母还见眼睛么幸喜伊不会若是会得尽大地人冰消瓦解即今便使汝等一时会得也只好向者里削发为尼且道利害在什么处举刀云不得动着一根头毛与我剃却。

　　舍利入塔举菩萨处胎经佛告诸大众念我古昔所行功德舍身受身非一非二今为汝等说一形法诸佛全身舍利在下金刚刹中金刚刹厚八十四万亿里中有碎身舍利彼刹名妙香佛名不住如来碎身舍利下八十四万亿里国土名清净佛名遍光复下有国土名施无尽藏佛名劝助复下有国土名法鼓佛名善见乃有全身舍利过去千万亿佛皆留舍利彼土舍利我亦有分师召大众云释迦牟尼佛三百六十骨节八万四千毛孔一时抖下了也全身碎身非一非二此土彼土非一非二先佛后佛非一非二即今丹霞山奉佛舍利下镇海螺峰顶与八十四万亿里诸金刚刹非一非二上至帝释梵天下至龙宫海藏中至阿育轮王大至须弥卢小至一▆叶一针锋许所有浮图非一非二世界安宁帝王长寿护法宰官舍山檀越庄严信士勤苦道流与现前云集四众若见若闻随其根性所得如来智慧德相非一非二诸佛一形法有如是威德自在不可思议汝辈各各当人分上还识得者个消息也无蓦竖一指云释迦牟尼佛三百六十骨节八万四千毛孔尽从者里与诸人节节相拄孔孔相通地水火风生老病死惟一坚密身一切尘中现一切时一切处金莲涌地宝盖垂天水火无伤砧锤俱陷若能撒手无依把得便用推倒浮图飏却舍利不为分外如其不然打一回葛藤添一些眼目从缘有者始终而成坏非从缘有者历劫而长坚丹霞山佛舍利是从缘有非从缘有若道从缘有为什么历劫长坚若道非从缘有争奈王宫示生双林示灭若道释迦牟尼佛多劫修行福慧两足宛尔不同则圣名凡号尽是虚声殊相劣形皆为幻色作么生得通去就使通去又作么生得化去若能觑破千差打成一片重建浮图高抬舍利尘尘涉影刹刹交光也不为分外更若迟疑翻成担误且教掘地深埋卓个尖尖锥子千回百匝寸步休离各各当人三百六十骨节八万四千毛孔依旧与释迦牟尼佛节节相拄孔孔相通火宅浮图鬼家舍利日中逃影衣底藏珠总被人唤作日用而不知底百姓却有三世诸佛十方诸大菩萨恭敬围绕以诸香花而散其上弹指赞叹道吾不如汝吾不如汝也不为分外复召大众云一形法有如是威德自在不可思议康熙壬子春三月二十六日专为举扬与古冈善男子方古木古弘古飘结般若缘入金刚地大众证明便捧舍利入塔。

　　龙护园伽蓝升座当日关将军三更时分骑赤兔马提青龙刀半云半雾在玉泉寺前连声大叫云还我头来被玉泉长老轻轻一拶道颜良安在旷劫无明当下消释且道是还他头不还他头还与不还且置祇如关将军没了头为什么有口汝等个个有口为什么摸头不着众无对师云久立珍重。

　　龙护园法会佛说一切苦厄欲贪为本所以欲贪便是祸水若能于欲贪起处一刀两断自然祸水干枯容易与如来法流水接且道法流水与祸水相去多少今日龙护园里借水官解厄之期做个下元会只是治标不是治本阎罗大王日日差四大无常向人间告报争奈人间不知落得自家衙门热闹水官大帝名声普闻一边治本无功一边治标有效如今要得治本么须念念参取四大无常不惟有却病之方且有登真之诀登真诀作么生道刹那刹那不可得遍地刀枪三寸铁。

　　为雷峰西堂仞千大师设供拈香毕云丹霞相聚了也不是相见韶阳相别了也不是相见雷峰堂中不复见也是真相见且作么生与老弟款曲家常举起手云此是如来最后之供便拜。

　　先华首讳日上供退步不须寻前行何处讨已擅白云宗更落丹霞稿本来无事人爱说山中好处则为远志出即为小草师翁师翁向者里受一分冷澹香烟还当儿孙报德么还烧香云且把华首台全身总靠倒。

　　送亡僧入普同塔丹霞建立十年未有普同塔承巡抚刘大中丞慈念捐赀创造今日送诸同住亡僧骨石到此得有归藏赞叹不及虽则一期功德成就争奈是个不了公案澹归上座不惜眉毛为汝等说破以杖指塔云汝等不得向者里躲跟中丞公深造此道因汝等爱向者里躲跟特造此塔供养于汝汝等莫被中丞公热蹒复举世尊同耆婆到尸陀林以杖敲一髑髅问耆婆此生何道耆婆云生人道又敲一髑髅问此生何道耆婆云生天道又敲一髑髅问此生何道耆婆罔知生处师云第三个髑髅耆婆罔知生处且置且道第一第二个髑髅耆婆还知生处么以杖敲骨石云澹归将汝等髑髅一个个敲过随汝等生人生天生修罗生恶道教汝等一个个罔知生处汝等也莫被澹归热瞒且作么生得不被热瞒去倒提拄杖喝一喝。

　　为摛三仪知藏起龛仪上座你还记得么新年头佛法当日曾问老僧如何是初二日事老僧云十字街头石敢当你便喝老僧云落你若用得者一喝撒手卧长空若用不得者一喝却被十字街头石敢当碍煞法界海中本无生灭老僧今日不能远送专请乐大师助你一把火临岐一句你还会么竖起拄杖云此去好埋三尺雪再来别举一家春以拄杖击龛三下。

　　为大智达侍者起龛离者壳漏子向什么处相见不生不灭处相见非不生不灭处亦不求相见喝一喝云说什么离不离生灭不生灭只是者壳漏子向什么处相见立地撒手已是不唧溜汉卓拄杖一下云达侍者好去好去。

　　为客沙弥湛然举火秉炬云我不识你你不识我蓦地相逢一团大火打圆相喝一喝撺炬。

　　为传瀜沙弥举火不向者里会得流浪无穷向者里会得沉沦永劫今日路见不平拔刀相助竖起炬云会么三千里外切忌髑髅咬住脚跟便爇。

　　为异能禅人举火秉炬打圆相云日里合龛晚来举火大众不须疑云门一字普遂爇。

　　为玉流洲禅人举火玉流玉流数千里外特地到者里讨个落处虽未得了当乘此正因也得个好处生好处见然虽如此大丈夫儿须是斩钉截铁始得竖起火炬云会么烈焰光中有个辟支安坐不是好手且待薪尽火灭时为汝道破便爇。

　　为善因宗禅人举火善因善因你说不做米头即不住如今做了米头却又去去则实不去常住是无住好教领取临岐句以火炬打圆相云会么只在此山中云深不知处。

　　遗命

　　吾去世后即剃发澡身外衣旧葛布长衫内衣旧葛布裤披茶褐布通肩祖衣露顶跣足便入龛龛取旧杉木板极薄者不用费工足以蔽形一时而已入龛讫不停龛不设供不请尊宿举火侍者举毗卢遮那如来号十声即下火次早捡骨不用坛盛随所在水清深处散投其中不设灵位不守七侍者即日各随缘好去其入岭南者持吾遗命谒净成老和尚及丹霞海幢诸刹此即报闻矣吾生平以畜积为耻今所存资斧之余并随身衣单书籍别有板帐除吾别有支分外俱现前侍者均分此僧法也汝等不得留吾臭皮囊作扶龛回山择地建塔之局累诸护法随处死随处烧随处散骨水中吾出岭时便有此语非今日始作此语也若违此语恶同凶逆遍行老僧澹归今释手勒。

　　问答

　　僧问大众今日安居和尚何不与大众安心譬如水动定水不如定风心既无定终身何安师云除却行住坐卧别致一问来进云是法亦无法离假亦无真师云却成分外僧问除却行住坐卧请和尚道一句来师良久云还出得者一句么进云为什么总在者一句师云祇为总不在者一句进云恁么则不用安排也师云你又安排。

　　僧辞师云去即任去逢人不得道从澹归处来僧无对。

　　刘中丞问善财到妙高峰顶七日为什么不见德云比丘师云既到妙高峰顶自然不见德云比丘岂但七日直饶三生六十劫欲见了不可得别峰相见始为正见中丞云五十二参又作么生师云都是别峰相见。

　　中丞举起信论云无明熏习真如真如亦熏习无明还的当也无师云无明决不熏习真如无明若能熏习真如即真如变作无明更无真如真如决不熏习无明渠从来不曾与无明和合岂有工夫去熏习他中丞云恁么则判然两个也师云一个也无说甚两个。

　　中丞问达磨毕竟没于此土还是西归师云达磨不曾来。

　　中丞云做官事烦不能摄心静坐师云事不碍心要静坐作么中丞云古人道无心于事无事于心作么得到者个境界师云无心于事全心在事无事于心全事在心如今人拟向心里更讨无事事里更讨无心转见乱如麻在忽闻传鼓声师云心在什么处中丞云为闻所转须臾传进公文中丞便看师云心在什么处中丞云为见所转师云有两个转底便有一个不转底没一个不转底便没两个转底。

　　师语中丞云此事故须心细亦须胆大因举妙喜每说士大夫怕落空大似船不曾翻便要跳水师云不如凭他跳水扑通一声响并无一滴方才可笑中丞跃然意解。

　　师下座后僧问和尚适来道大众底心肝都是铁打底和尚底心肝是个什么师云豆腐师便问僧祇如百丈道明日一时埋却汝作么生会僧云说不尽哭不了师云你问我僧便问明日一时埋却意作么生师云大鬼上天小鬼落地。

　　师问僧昨日吹灭了灯你作么生会僧云某甲不在明暗里师云你却又在者里你问我僧便问和尚吹灭了灯意作么生师云火炎昆冈玉石俱焚。

　　僧问如何是某甲自己师云谁教汝问僧云某甲自问师云为什么却要我答。

　　师问僧我卓拄杖一下为什么无量诸佛总出不得僧无语师猛与一椎僧礼拜云倒却刹竿还有也没有师云倒却刹竿阿谁说有与没有僧礼拜师云作么生是刹竿僧退后三步师云倒却后如何僧进前三步师拈拂子便打云犹挂脚在。

　　师问僧汝看本来面目僧云是师云汝作么生看僧云来处去处是有一个祇是不见师云汝要见么近前来僧近前师与一掌僧吹灭面前灯云元来灯就是火便礼拜出师顾旁僧云佛法有什么多少次日僧见师问昨日吹灭底呢僧云吹灭底是和尚师竖起拄杖僧礼拜师云少一顿也不得。

　　师语僧古人也甚奇怪船子见夹山频频回顾举起桡云汝将谓别有便覆舟入水而逝汝道是何意旨僧云只恐教坏好人家男女师云作么生是教坏好人家男女僧无语一僧出云和尚还是佛么师云不是僧云和尚既不是佛夹山有什么疑师云老僧入地三尺一僧云活埋了也师便问作么生是活埋底事僧无语师云且道老僧入地三尺意作么生僧云拖泥带水师云入地三尺作么生拖泥带水僧无语师拊掌。

　　僧问十五以前穿州撞府十五以后结夏安居二六时中行何行办何道业乞师直示师云并无虚度僧云堂内坐禅堂外禅坐厨库刀砧米头碓磨师云识得者个说甚那个。

　　师见僧来卓拄杖一下云者个是多底僧无对。

　　师有时云不了当底业识茫茫无本可据大了当底业识茫茫无本可据僧无对。

　　僧捶脚次师问汝每日坐作什么僧云看话头师云祇如捶脚还有话头也无僧无对师代云某甲不合触忤和尚复自答云你却有拳头在。

　　僧问灯笼露柱猫儿狗子作么生师云现成公案乃示颂云现成公案一切成办放下了也祇得一半。

　　僧问如何是佛师云两重公案乃示颂云两重公案多谋少断便有黄金倾国不换。

　　僧问如何是父母未生前事师竖起拄杖乃示颂云竖起拄杖莫落比量三脚虾蟆讨甚大象。

　　僧问无作戒体师云昔年海幢和尚曾与我论此义云无作戒体你作么生说我云一切法无作海幢便休僧云一切法无作为甚唤作戒体师云在戒法即为戒体师复云律中道白四羯磨了便发无作岂不是僧云是师云恁么则因作而发为甚唤作无作僧无语师云古人道无作假色色即无作用假作么师又云声闻戒体是无作菩萨戒体岂不是僧云是师云一等是无作一等从师僧边得为什么声闻戒体有得有失菩萨戒体无得无失僧无语师云声闻依戒而发无作菩萨依无作而发戒菩萨先信得一切众生皆有佛性发无上菩提心全体是无作者个无作在佛不得在众生不失作么依戒而为得失声闻到见谛时才证无作未证无作全体依戒所以戒得便得戒失便失经中又说有定共戒道共戒得定时自与戒合定有兴废戒有兴废得道时自与戒合道无兴废戒无兴废须陀洹人舍阴之后生恶国界中决定不犯四重五逆见谛既无兴废无作便无得失僧云恁么则无作全在圣边也师云圣有圣无作凡有凡无作善有善无作恶有恶无作圣凡善恶总出不得无作无作不属圣凡善恶僧云恁么则声闻无作亦无得失师云只为渠不知所以自见得失若是知了谁与渠论得失。
嘉兴大藏经　丹霞澹归禅师语录


　　丹霞澹归释禅师语录卷三

　　同门弟乐说今辩重编

　　拈古颂

　　世尊睹明星大悟曰奇哉一切众生具有如来智慧德相但以妄想执着而不证得。

　　师云我以妄想执着而证得复云直饶证得输与众生一筹在。

石上栽花空中着箭易处恶求难时软赚项戴铁枷足牵红线不用翻身渠无背面

　　广额屠儿日杀千羊一日至世尊前飏下屠刀曰我是千佛一数世尊曰如是如是。

　　师喝一喝云眼花作甚么。

我是千佛一数飏下屠刀话堕有人举起刀来早已嫌佛不做

　　调达生陷地狱佛敕阿难传问安否曰我虽在地狱如三禅天乐佛又敕阿难传问还求出不曰我待世尊来便出阿难曰佛是三界大师岂有入地狱分曰佛既无入地狱分我岂有出地狱分。

　　师云叵耐叵耐调逵当初出佛身血了如今又把佛身分为两段还有人救得么蓦竖拂子云徼幸神蛇并无疮口。

我不如汝出地狱无分汝不如我入地狱无分彼此无分案上一颗铁印彼此有分千里赤绳牵定打鼓弄琵琶相逢一会家记得会为共命鸟同死同生不同老

　　文殊见一女子近佛而坐入于三昧文殊曰此女得近佛坐我何不得佛曰汝觉此女试自问之文殊绕女子三匝鸣指一下托至梵天而不能出佛曰假使百千文殊亦出此定不得下方过四十二恒沙国土有罔明菩萨能出此定须臾罔明从地涌出却至女子前鸣指一下女子于是从定而出。

　　师云罪不重科。

文殊不解出定罔明不解入定两人合个老婆看煞瞿昙孤另

　　文殊三处度夏迦叶欲白槌摈出才拈槌乃见百千万亿文殊尽其神力槌不能举世尊曰汝拟摈那个文殊。

　　师云迦叶前不射马后不擒王人言戡定无功我道太平有象。

万浪千波作一团举槌容易落槌难从今屋里无生客解向门前倒刹竿

　　阿难问迦叶世尊传金襕袈裟外别传个甚么叶召阿难难应诺叶曰倒却门前刹竿着。

　　师云世尊无密语师兄为什么却覆藏。

刹竿倒却更何传万里乘风浪拍天只见群龙行大雨不知谁抱夜光眠

　　外道索马鸣论义国王大臣四众俱会鸣曰汝义以何为宗道曰凡有言说我皆能破鸣便指国王曰当今国土康宁大王长寿请汝破之外道屈伏。

　　师云借势伏人殊非好手然虽如此不曾有一字欺了外道复云犹欠一着在。

马鸣便指国王一座铁关难过当时却指马鸣此义不攻自破

　　罽宾国王秉剑至师子尊者所曰师得蕴空否者曰已得蕴空曰离生死否者曰已离生死曰既离生死可施我头者曰身非我有何吝于头王即挥剑断尊者首白乳涌高数尺王之右臂旋亦堕地。

　　师云十字街头行乐圆。

一剑光寒脑门着地尊者失头国王失臂世出世间了无剩义伶利衲僧讨甚巴鼻

　　般若多罗尊者赴东印度国王斋王问诸人尽转经师为甚不转者曰贫道出息不涉世缘入息不居蕴界常转如是经百千万亿卷。

　　师云者老汉犯了波逸提也不知且道是何罪相回众僧物入己。

常常如是转说甚闲经卷好个飞将军杀人不眨眼

　　梁武帝问达磨大师如何是圣谛第一义磨曰廓然无圣曰对朕者谁磨曰不识帝不契磨遂折芦渡江。

　　师云幸有者一着子。

暗里抽横骨明中坐舌头双鸾歌绣岭独鹤舞沧洲北去心犹结南来意莫酬扁舟浑不借一苇自随流

　　达磨葬熊耳山后三岁魏宋云奉使西域回遇磨于葱岭手携只履翩翩独逝云问何往磨曰西天去。

　　师云大似鸡足山迦叶门放光千百人观都只见自家面目。

手中携只履赤脚返西天今人都不会此话古来传

　　六祖至法性寺寓廊庑间暮夜风飏刹幡二僧对论一曰风动一曰幡动祖曰不是风动不是幡动仁者心动。

　　师云二僧恁么道孤负己灵埋没先圣六祖恁么道孤负己灵埋没先圣复云我恁么道孤负己灵埋没先圣还有不甘底么也只向道孤负己灵埋没先圣。

执手丁宁莫上南上南尽是鬼门关水流清泪千行热山割愁肠一剑寒

不是风幡正是心九招歌罢泪沾襟自从抱石投江后地角天涯没处寻

　　南阳国师三唤侍者者三应阳曰将谓吾孤负汝却是汝孤负吾。

　　师云国师不可孤负侍者侍者却须孤负国师始得。

父欲行东子向西生来逆命不为奇到头一著相随顺宿草春流古墓低

　　东西两堂各争猫儿南泉提起曰道得即救取猫儿道不得即斩却众无对泉便斩之赵州自外归泉举前话州乃脱草履安头上而出。

　　师云先斩后奏。

才见蛇头落地便看龙尾翻云昨日赢他孙行者输与今朝者行孙咦你是何人

　　南泉曰三世诸佛不知有狸奴白牯却知有。

　　师云彼此莫相怪。

有脚鹧鸪行不得无声杜宇叫还闲千人自废山中画一句难酬画里山

　　侍者请南泉赴堂泉曰我今日庄上吃油粢饱也曰和尚不曾出入泉曰汝问庄主去者方去主已来谢和尚到庄吃油粢。

　　师云南泉此日到庄即置且道日日还曾赴堂么。

不出方丈门去吃油粢饱日日过堂归莫道不疑好

　　盐官唤侍者将犀牛扇子来者曰破也曰扇子破了还我犀牛儿来者无对。

　　师云何不便与一推。

扇破乘机便索牛十成蹄角也难酬多年草本如呈似羞杀堂中那一头

　　僧问大梅和尚见马祖得个什么便住此山梅曰马祖道即心即佛我便向者里住曰马祖近日又道非心非佛梅曰者老汉惑乱人未有了日任汝非心非佛我只管即心即佛僧回举似祖祖曰大众梅子熟也。

　　师云若非举鼎拔山力千里乌骓不易骑。

不争两个耳朵早已浑身落井一饱能忘百饥抛却明珠换饼

　　东寺曰心不是佛智不是道剑去久矣尔方刻舟。

　　师云一箭双雕当场逞手。

寄君一座虾蟆石争似黄皮牡蛎房两个一家才▆罪两家一个又追赃直得一家无一个如法举来先话堕禅流若识东寺翁肯向西方分半座

　　百丈惟政问南泉诸方善知识还有不说似人底法也无泉曰有政曰作么生曰不是心不是佛不是物政曰恁么则说似人了也曰某甲即恁么和尚作么生政曰我又不是善知识争知有说不说底法曰某甲不会请和尚说政曰我大煞与汝说了也。

　　师云南泉水上生纹百丈日中无影。

三个夜叉不奈何一个穷鬼一个穷鬼折倒了三个夜叉更问如何归堂吃茶

　　石巩张弓架箭以接学人三平乃披胸当之曰此是杀人箭活人箭又作么生巩弹弓弦三下平礼拜巩曰三十年张弓架箭祇射得半个圣人遂拗折弓箭。

　　师云为什么不成褫到底合掌云真善知识。

活人箭向弓弦辨石巩当初用得全宁可三平只半个谁能更说老婆禅

　　仰山问中邑如何得见佛性▆邑曰譬如一室有六窗内有一猕猴外有猕猴从东方唤狌狌猕猴即应如是六窗俱唤俱应山礼谢起曰连来蒙和尚譬喻无不晓了更有一事祇如内猕猴瞌睡外猕猴欲与相见又且如何邑下禅床执仰山手作舞曰狌狌与汝相见了也。

　　师云好笑好笑两个人弄一个猕猴至今弄不出。

龙生龙凤生凤老鼠生底挖壁洞烧香问取本爷娘焦砖打着连底冻

　　汾阳无业国师学者致问多答之曰莫妄想。

　　师云问即口哑答即耳聋且得大家省力。

国师一句莫妄想对对双双不成两密时蟭螟虫无地容身疏时摩竭鱼全家漏网毕竟如何妄想妄想

　　药山问石头直指人心见性成佛望和尚指示头曰恁么也不得不恁么也不得恁么不恁么总不得子作么生。

　　师云一笔画成把酒便吃。

浑身剥得赤条条十字街头赠一刀有屈至今无叫处方知天网不能逃

　　沩山与仰山摘茶次谓仰山曰终日摘茶祇闻子声不见子形仰撼茶树沩曰子祇得其用不得其体曰未审和尚如何沩良久曰和尚祇得其体不得其用沩曰放子三十棒曰和尚棒某甲吃某甲棒教谁吃沩曰放子三十棒。

　　师云者回全体分付。

全彰体用还全隐前箭犹轻后箭深一递放他六十棒仰山撒手便横行

　　陆大夫问南泉弟子从六合来彼中还有身么泉曰分明记取举似作家曰和尚不可思议到处世界成就泉曰适来总是大夫分上事。

　　师云老汉学得个隐身法到处白赖。

南北东西方一统君王到处不为宾千乘万骑闻雷动只见红云不见人

　　夹山见船子辞行频频回顾子唤阇黎山回首子竖起桡曰汝将谓别有乃覆舟入水而逝。

　　师云图个什么。

撒手悬崖刚不信一棚线断始知休儿孙自有儿孙福莫与儿孙作马牛

　　赵州问南泉如何是道泉曰平常心是道曰还可趋向也无泉曰拟向即乖曰不拟争知是道泉曰道不属知不属不知知是妄觉不知是无记若真达不疑之道犹如太虚廓然荡豁岂可强是非耶。

　　师云说也说了会也会了不疑是第二头达是第三首向上又作么生道道。

当机曾不道平常臭肉来蝇各自忙转脑回头才蹉过回头转脑恰相当有布置绝商量知君问路定亡羊晴沙落雁惊飞起谁写长空字一行

　　尼问赵州如何是密密意州以手掐之尼曰和尚犹有者个在州曰却是你有者个在。

　　师云捉奸见双捉贼见赃。

和尚密密师姑密密(摇手云)无人看见切忌漏泄

　　僧游五台问一婆子台山路向什么处去婆曰蓦直去僧便去婆曰好个师僧又恁么去有僧举似赵州州曰待我去勘过明日州去问台山路向什么处去婆曰蓦直去州便去婆曰好个师僧又恁么去州归院谓僧曰台山婆子为汝勘破了也。

　　师云赵州一场懡　婆子一场懡　且喜者僧自在。

人人脚底天边路唤兔留鸟浑不住路旁开店卖心肝来了牙人没主顾没主顾有底趣绿杨影里啼杜宇声声道不如归去

　　赵州到一庵主处问有么有么主竖起拳头州曰水浅不是泊船处便行又到一庵主处问有么有么主亦竖起拳头州曰能纵能夺能杀能活便作礼。

　　师云一个拳头两个舌头两个拳头一个舌头。

仙人曾不爱楼居入市随他贵贱殊天子殿前容走马华阴县里莫骑驴

　　临济见僧入门便喝。

　　师云四喝内有者一喝识得者一喝一任你喝作么生是者一喝随后喝一喝。

撞破面门揭开脑盖百种千般山妖水怪灭迹扫尘斩其枭帅大功不赏得恁自在

　　临济曰我有时夺人不夺境有时夺境不夺人有时人境两俱夺有时人境俱不夺。

　　师云一个字一个○一一○一一抹却毕竟临济是什么面目。

切忌将亲作贼也莫证龟成鳖分一串玉连环合两个金蝴蝶忽然翻转面皮来通身是口难分说

　　严阳尊者参赵州问一物不将来时如何州曰放下着曰一物不将来放下个什么州曰放不下担取去者于言下大悟。

　　师云七珍八宝一时拿。

鬼争漆桶无人见鼠拽胡卢有底忙莫雨朝烟千顷浪双双飞出紫鸳鸯

　　僧问大随劫火洞然大千俱坏未审者个坏不坏随曰坏曰恁么则随他去也随曰随他去僧不肯后到投子举前话子装香遥礼曰西川古佛出世谓其僧曰汝速回去忏悔僧回大随随已迁化僧再至投子子亦迁化。

　　师云恰好恰好。

一句随他去渠侬得自由已无重举处切忌更回头

　　俱胝和尚无别提唱惟竖一指玄沙曰我当时若见拗折指头。

　　师云鸡子里拣什么骨。

才将一字入公门自首诬人两不应只许州官明放火不容百姓暗挑灯

　　廓侍者问德山从上诸圣向什么处去山曰作么作么曰敕点飞龙马跛鳖出头来山休去明日山浴出廓过茶与山山抚廓背曰昨日公案作么生曰者老汉今日方始瞥地山又休去。

　　师云司空见惯。

证龟成鳖得牛还马逞尽神通跳不出也省了我赏饶了你打

　　赵州问投子大死底人却活时如何子曰不许夜行投明须到州曰我早侯白伊又侯黑。

　　师将到字打个圆相以墨涂之。

我若有时你也有你若无时我也无烂醉东风浑不醒空劳花下唤提壶

　　王常侍参睦州州问何故入院迟曰看打毬州曰人打毬马打毬曰人打毬州曰人困么曰困州曰马困么曰困州曰露柱困么无对归至私第中夜忽有省明日见州曰某甲会昨日事也州曰露柱困么曰困州肯之。

　　师云且教伊到侍寮里睡一觉着。

露柱困么才问一尺忽加一寸夜来量到天明长短元无少剩

　　后唐庄宗幸河北回召兴化问曰朕取中原获得一宝未曾有人酬价化曰请陛下宝看帝以两手舒幞头脚化曰君王之宝谁敢酬价。

　　师云何得交绥而退。

两手舒幞头自呼李天下何似敬新磨一掌全酬价

　　岩头值沙汰于鄂渚湖作渡子一日有婆抱孩儿来乃曰呈桡舞棹即不问且道婆手中儿甚处得来头便打婆曰婆生七子六个不遇知音祇者一个也不消得便抛水中。

　　师云囫囵吞个枣。

六个不遇知音一个也不消得将来抛向水中连我都无话说

　　僧念经次云居问念者是甚么经曰维摩经居曰不问维摩经念者是甚么经僧从此得入。

　　师云念者是甚么经维摩经云居不解休去带累者僧之绕。

四十九年无一句三十二义皆旁注家家犬吠与鸡鸣过关讨甚闲公据

　　僧问云居山河大地从何而有居曰从妄想有曰与某甲想出一锭金得么居便休去僧不肯。

　　师云你不肯时问取山河大地。

虎项金铃谁解得解铃须是系铃人者僧难处云居答祇是无人作证明

　　稠布衲问曹山披毛带角是什么堕山曰是类堕不断声色是什么堕山曰是随堕不受食是什么堕山曰是尊贵堕。

　　师云四禁所以穷五位之通三堕所以通四禁之穷要识曹山么混沌初分白蝙蝠精。

识得曹山三堕方知不立纤毫休论地厚与天高阑轻红芍药架重紫葡萄
　才去披麻戴孝还来按板吹箫两边坐断失中交满头浇栗子千里寄鹅毛

　　曹山四禁莫行心处路不挂本来衣何须正恁么切忌未生时。

　　师云因甚如此。

惟其如此所以如此若要如此何苦如此

　　僧问曹山学人通身是病请师医山曰不医曰为什么不医山曰教你求生不得生求死不得死。

　　师云得恁么同病相怜。

春至自花开秋来还叶落用尽六州铁铸成一个错错错通身是病通身药

　　僧问乾峰十方薄伽梵一路涅槃门未审路头在什么处峰以拄杖画云在者里僧请益云门门拈起扇子云扇子　跳上三十三天筑着帝释鼻孔东海鲤鱼打一棒雨似盆倾会么。

　　师云乾峰才指出路头云门便全家奉送还肯立地承当么设承当得也是头上安头。

目前指出无多子拄杖头边用得新帝释至今无鼻孔全成三十六龙鳞

　　西院明访南院曰某甲无可人事从许州来收得江西剃刀一柄上和尚院曰汝从许州来为什么收得江西剃刀明于院手上掐一掐院曰侍者收取明以袖拂一拂便行院曰阿剌剌阿剌剌。

　　师云惊蛱蝶。

作家相见应无比收放纵横真可喜元来祇得者些儿底事他人不如你

　　芭蕉拈拄杖曰你有拄杖子我与你拄杖子你无拄杖子我夺却你拄杖子靠拄杖下座。

　　师喝一喝云少卖弄。

你有更须有你无还要无仰山笔下何止九十七个圆相赵州壁上并不见半个胡卢

　　玄沙示众诸方老宿尽道接物利生只如盲聋哑三种病人汝作么生接患盲者拈槌竖拂他又不见患聋者语言三昧他又不闻患哑者教伊说又说不出若接不得佛法无灵验。

　　师云不得三种人佛法无灵验。

不知苦众生须知众生苦玄沙三种人大地无寸土

　　玄沙遣僧送书上雪峰峰开缄惟白纸三张问僧会么曰不会峰曰不见道君子千里同风▆回举似于沙沙曰者老和尚蹉过也不知。

　　师云不但雪峰蹉过玄沙也蹉过作么生是蹉过处莫使外人知。

说得自己蹉过他人以一胜义成两负门说得他人蹉过自己以一负门成两胜义玄沙雪峰总在者里

　　长庆曰宁说阿罗汉有三毒不说如来有二种语不道如来无语祇是无二种语保福曰作么生是如来语庆曰聋人争得闻福曰情知和尚向第二头道庆却问作么生是如来语福曰吃茶去。

　　师云也是第二头道。

雪峰潦倒辊三毬普化风狂摇一铎到曾不到赵州茶也是无端添两杓凤凰不消四个翼麒麟偏爱一只角泥猪疥狗尽郎当宝盖金莲还客作直饶舌覆梵天长一句当头谁道着长庆休夸有眼盲保福空怜无病药

　　云门示众人人自有光明在看时不见暗昏昏作么生是诸人自己光明自代曰厨库山门又曰好事不如无。

　　师云作么生是自己光明但向道看时不见暗昏昏。

水濯青峰非剑月落澄波如练古镜足光明前鼻谁知后面不见不见领取春风一半

　　云门示众拆半裂三针筒鼻孔在什么处为我一一拈出来看自代曰上中下。

　　师云我不拈。

阿师拶折一只脚鼻孔同时俱打落当初抛在粪扫堆直至如今总忘却忽然拈出与谁论叶叶枝枝越样新不说世间犹有我也怜天下更无人

　　云门拈起拄杖曰凡夫实谓之有二乘柝谓之无缘觉谓之幻有菩萨当体即空衲僧家见拄杖但唤作拄杖行但行坐但坐不得动着。

　　师云却是凡夫会。

凡夫谓有滴水不走何处遇知音深深一杯酒

　　僧问云门如何是透法身句门曰北斗里藏身。

　　师云尽大地是北斗唤什么作身尽大地是身唤什么作北斗道道。

才道藏身北斗何劳合掌南辰花攒绣错十分春锦江元过楚剑阁复通秦
　老去且凭儿子少年曾抱佳人一回欢笑一回嗔千门同醉饱万里绝烟尘

　　金峰吃饼次自拈一枚饼从上板头转一匝大众见一时合掌峰曰纵饶十分起手也只得一半至晚有僧请益今日行饼见僧合掌和尚道纵饶十分起手也只得一半请和尚全道峰作拈饼势复曰会么曰不会峰曰金峰也只得一半。

　　师云自首免。

你也一半我也一半莫讨完全放下了看

　　翠岩上堂一夏与兄弟东语西话看翠岩眉毛在么长庆曰生也云门曰关保福曰作贼人心虚翠岩芝曰为众竭力祸出私门。

　　师云翠岩与你们有甚冤仇复云过街老鼠齐叫打也是自家招得。

无证处得赃无赃处得证送与老云门谨按秋官令南山可移此案已定有口不能言纳他一条命

　　风穴上堂若立一尘家国兴盛野老颦蹙不立一尘家国丧亡野老安帖于此明得阇黎无分全是老僧于此不明老僧却是阇黎阇黎与老僧亦能悟却天下人亦能瞎却天下人欲识阇黎么右边一拍曰者里是欲识老僧么左边一拍曰者里是。

　　师云立不立明不明且与我一笔勾下。

总别同异成坏一尘颠倒世界月寒白浪千寻云暖青山一带凭他野老悲欢由我法王自在

　　僧问同安志二机不到处如何举唱志曰遍处不逢玄中不失。

　　师云恁么即到也。

不逢不失老鼠咬铁昨日过了便是明日

　　白云上堂举一则公案布施大众良久云口只堪吃饭。

　　师云老僧底挂在壁上久矣白云故是有情人。

造无梁殿煮没米粥三月安居击壤鼓腹是何境界拔舌地狱

　　法眼问修山主毫厘有差天地悬隔兄作么生会修曰毫厘有差天地悬隔眼曰与么道又争得曰某甲只恁么和尚作么生眼曰毫厘有差天地悬隔修便礼拜。

　　师云现成公案放汝三十棒。

左眼半觔右眼八两有罪不诛有功不赏没缝浮图渔船破网

　　雪窦示众龙泉与刀斧同质利钝悬殊驽骀与骥马同途迟速有异。

　　师云为什么总被拂子穿却鼻孔。

大海波涛浅小人方寸深空山会放火定水又投针促膝非谋面同条是隔林埙篪成绝调独立待知音

　　僧问杨岐天得一以清地得一以宁衲僧得一堪作甚么岐曰钵盂口向天。

　　师云衲僧得一堪作甚么灼然堪作甚么。

有理不在多言请君饱食安眠吃得又能消得现成陆地神仙

　　永明潜参法眼眼曰子参请外看什么经潜曰华严曰总别同异成坏六相是何门摄潜曰世出世间一切法皆具六相曰空还具六相否潜无对曰何不问我潜便问空还具六相否曰空潜于是开悟曰子作么生会潜曰空眼然之。

　　师云大小法眼画蛇添足。

总别同异成坏空空坏成异同别总世出世间一切法自有许多闲骨董(还听得么)黑狗身上白白狗身上肿子细打一看乾坤直儱侗

　　僧问五祖如何是佛祖曰口是祸门。

　　师云许多佛话被五祖老打叠却五祖老佛话被谷呱呱打叠却。

口是祸门白日黄昏屈原抱石宋玉招魂

　　谷泉见慈明明问片云横谷口道人何处来泉左右顾曰夜来何处火烧出古人坟明曰未在更道泉便作虎声明以坐具便摵泉接住推明置禅床上明便作虎声泉大笑曰我见七十余员善知识今日始遇作家。

　　师云着著有出身之路诸方总会因甚谷泉只肯慈明且道利害在甚么处。

好物不须多灵丹只一颗未曾经九转依旧鬼来拖

　　傅大士颂空手把锄头步行骑水牛人从桥上过桥流水不流。

　　师云货是来路钱是足数。

直上不消觑直下不消觑忽然失却眼直上直下觑

　　金刚经若见诸相非相即见如来法眼曰若见诸相非相即不见如来天衣怀曰若见诸相非相眼在什么处此语有两负门。

　　师云不瞎不成瞎即不就。

提起布袋放下布袋打失布袋天下老古锥都有者个在

　　老宿一夏不为师僧说话有僧自叹曰我只与么空过一夏不敢望和尚说佛法得闻正因两字也得宿曰阇黎莫誓速若论正因一字也无道了扣齿曰适来无端不合与么道邻房一老宿闻曰大好一釜羹被两颗鼠粪污却。

　　师云又是一颗。

调羹缜密才封鼎落草慈悲更走盘公案至今无一字遭他隔壁第三翻

　　有二庵主旬日后相见上庵主曰许多时在什么处下庵主曰在庵里造个无缝塔上庵主曰某甲也要造一个就兄借样子得么下庵主曰何不早道恰被人借去了也。

　　师云上庵主不见下庵主塔样下庵主早见上庵主塔样了也。

觌面相呈塔样子大家各把自家瞒白云覆尽青山顶八角风铃彻耳寒

　　颂古拈

　　世尊生下一手指天一手指地曰天上天下惟吾独尊云门曰我当时一棒打杀与狗子吃却贵图天下太平。

　　日暖看三织风高斗两厢蛙翻白出阔蚓死紫之长饭泼听琵凤馒抛接建张归来屋里坐打杀又何妨。

　　僧云者不是和尚底诗师云者是老僧底颂不但为世尊云门亦与天下有鼻孔底衲僧一时销缴。

　　若能转物即同如来。

　　东西南北无中位春夏秋冬有八风尽道如来能转物脚跟线绽没人缝。

　　师云若恁么用转作么。

　　志公曰终日拈香择火不知身是道场玄沙曰终日拈香择火不知真个道场圆悟曰终日拈香择火不知拈香择火。

　　剥了皮析了肉刮了骨三个光头一个秃早知有影更无形岂惜临风歌一曲。

　　师云元来是大哭一场过底。

　　牛头幽栖石室有百鸟衔花之异自见四祖后百鸟不复衔花。

　　只见树开花不见花开树失却献花人想也看花去。

　　师云时人不识予心乐恰好偷闲学少年。

　　僧问青原如何是佛法大意原曰庐陵米作么价。

　　暗尘明月影重重肠断魂消未觉同眼角乜斜才一点大家落在是非中。

　　师云若道是点蹉过青原道是不点也蹉过老僧喝一喝云莫是非好。

　　东西两堂各争猫儿南泉提起曰道得即救取猫儿道不得即斩却众无对泉便斩之赵州自外归泉举前话州脱草履安头上而出泉曰子若在即救得猫儿也。

　　越国同怜种大夫当阳难犯夺魂符于今敌手无先着却载西施泛五湖。

　　师云还逃得者一刀么便是南泉道子若在即救得猫儿也只做不见。

　　南泉与归宗麻谷同去礼南阳国师泉于路上画一圆相曰道得即去宗便于圆相中坐谷作女人拜泉曰与么则不去也宗曰是什么心行泉乃相唤回不去礼国师。

　　前不着村后不着店南阳忠国师从古不相见不相见画图省识春风面。

　　师云二祖却往西天达磨又来东土。

　　经题[米-木+八]字老宿曰看取下注脚。

　　分明一个字争奈无人识看取下注脚且喜没交涉一中一十中十百中百千万亿中千万亿。

　　师云大地火发了也切忌被[米-木+八]字烧却眼睛。

　　南岳参六祖祖问什么物恁么来岳无语经八载有省乃曰说似一物即不中。

　　说似一物即不中里头实落外头空里头实落无一点外头空有百千重。

　　师云吽吽我不曾见此。

　　盘山见人舁丧歌郎振铃曰红轮决定沈西去未委魂灵往那方幕下孝子哭曰哀哀山忽身心踊跃归举似马祖祖可之。

　　红轮决定沈西去未委魂灵往那方听得哀哀声一啭客儿立地唱还乡镰一把纸三张没淆讹处绝承当云山水月都抛却赢得庄周蝶梦长。

　　师云盘山恁么悟去有甚长处复云有甚长处。

　　僧问马祖和尚为什么说即心即佛祖曰为止小儿啼曰啼止后如何祖曰非心非佛曰除此一种人来如何指示祖曰向伊道不是物曰忽遇其中人来如何祖曰且教伊体会大道。

　　还他三个好富嫌千口少看看两鬓皤贫恨一身多才言不是物满地都狼籍堪怜马大师说法总非时迢迢大路如弦直问答于人何损益临济虽然会白拈毕竟一文偷不得。

　　师云连我已费觜了也教伊体会大道却被其中人呵呵大笑又作么生。

　　殃崛摩罗用千人拇指为华冠惟欠一指遂欲杀母佛化沙门在前殃崛释母杀佛佛徐行殃崛急行不能及乃唤瞿昙住住佛曰我住久矣是汝不住殃崛闻之忽悟投刃出家。

　　我住久矣汝不住殃崛闻之忽开悟剃除须发着袈裟汝住久矣我不住。

　　师云剃除须发当为何事却须领取此意始得作么生是此意喝一喝。

　　世尊拈青莲华示众迦叶尊者破颜微笑世尊曰吾有正法眼藏涅槃妙心实相无相微妙解脱法门付嘱于汝。

　　举起处堆山积岳一笑时瓦解冰消当场没有超师智争免朱描墨又描。

　　师云还有总不描者么良久云朱。

　　临济钁地次见黄檗来拄钁而立檗曰者汉困那济曰钁也未举困个什么檗便打济接住棒一送送倒檗呼维那扶起我来那扶起曰和尚争容得者风颠汉无礼檗才起便打维那济钁地曰诸方火葬我者里活埋。

　　姓赵姓张姓白姓康打散狐刚子不见美猴王。

　　师云黄檗打维那交过排场我者里活埋走马到任还会么老僧一条热棒直是忍俊不禁争奈无交过处。

　　沩山示众曰老僧百年后向山下作一头水牯牛左胁书五字曰沩山僧某甲唤作沩山僧又是水牯牛唤作水牯牛又是沩山僧唤作什么即得仰山出礼拜而退。

　　又是沩山又是牛何劳平地起戈矛出来礼拜抽身退你若知惭我便休。

　　师云沩山直得上天无路入地无门一队老古锥许多○相向什么处着。

　　沩山坐次仰山香严侍立山举手曰如今恁么者少不恁么者多严从东过西立仰从西过东立山曰者个因缘三十年后如金掷地相似仰曰亦须是和尚提唱始得严曰即今亦不少山曰合取狗口。

　　夜月歌鹦鹉春风舞鹧鸪深宫人不见翘首瑞云多。

　　师云画个画不出底不画个画得出底。

　　沩山问仰山什么处来仰曰田中来曰田中多少人仰插锹子叉手而立曰南山大有人刈茅仰拔锹子便行。

　　万机休罢头还重千里驰驱骨又轻除却华山陈处士何人不带是非行。

　　师云华山处士恨无黑旋风相救然虽如是已遍天下了也。

　　张拙秀才看千佛名经问长沙曰百千诸佛但见其名未审居何国土还化物也无沙曰黄鹤楼崔颢题后秀才还曾题也未曰未曾沙曰得闲题取一篇好。

　　二十一史那里说起流水写来我不如你(且道写底是什么)去年今日此门中人面桃花相映红人面不知何处去桃花依旧笑春风。

　　师云依样画胡卢阿谁不会僧云李太白阁笔又作么生师云正是依样画胡卢。

　　子湖于门下立牌曰子湖有一只狗上取人头中取人心下取人足拟议即丧身失命临济会下二僧参方揭帘湖喝曰看狗僧回顾湖便归方丈。

　　放火不用炭杀人不用刀突出一只狗咬杀两堂猫。

　　师云却又被猫儿咬杀了也。

　　陆亘大夫问南泉曰肇法师也甚奇怪解道天地同根万物一体泉指庭前牡丹曰大夫时人见此一株花如梦相似。

　　云封立石重重空卷游丝段段人歌金谷前筵舟隐玉溪南岸炎凉总有千般离合都无一片眉开锦上添花目断雪中送炭。

　　师云不妨烂熳只可惜醒眼相看。

　　僧问米胡自古上贤还达真正理否胡曰达曰作么生达胡曰霍光当日卖假银城与单于契书是什么人做。

　　只知弄假成真谁信弄真成假识得马面牛头笑倒天聋地哑。

　　师云向者里开得一只眼是霍光买主向者里瞎得一只眼是单于卖主忽然齐瞎齐开马面牛头一齐笑倒。

　　志公令人传语思大何不下山教化众生一向目视云霄作么大曰三世诸佛被我一口吞尽何处更有众生可度。

　　谁知报怨是酬恩斩草休教尚有根我便居高非视下一双青眼耀天门。

　　师云常不轻菩萨吃骂吃打有什么冤枉。

　　赵州逢一婆问什么处去曰偷赵州笋去州曰忽遇赵州又作么生婆便与一掌州休去。

　　财不露白主不见贼拦腮一掌本利俱失。

　　师云若遇师子儿吞却老僧不妨庆快还知尽大地利钱都是老僧本钱也无。

　　赵州到一庵主处问有么有么主竖起拳头州曰水浅不是泊船处便行又到一庵主处问有么有么主亦竖起拳头州曰能纵能夺能杀能活便作礼。

　　慢打轻敲不厌频一番锣鼓一番新虽然人把胡孙弄却被胡孙弄了人。

　　师云不见道得便宜是失便宜一向无人免得要且无人求免。

　　赵州问僧曾到此间么僧曰曾到州曰吃茶去又问僧僧曰不曾到州曰吃茶去院主问为什么曾到也云吃茶去不曾到也云吃茶去州召院主主应诺州曰吃茶去。

　　眼中不着一些砂阵阵东风树树花拈起盏来长吸罢不知春色落谁家。

　　师云老子于此兴复不浅。

　　僧问赵州和尚姓什么州曰常州有曰甲子多少州曰苏州有。

　　苏州有常州有到了苏常不知有劝君莫唱鹧鸪词坐中都是江南叟。

　　师云到了苏常不知有也应唱与鹧鸪词复云老婆心堪作甚么。

　　临济将示灭谓众曰吾灭后不得灭却吾正法眼藏三圣出曰争敢灭却和尚正法眼藏济曰已后有人问你向他道什么圣便喝济曰谁知吾正法眼藏向者瞎驴边灭却。

　　瞎驴灭却正法眼临济于今又活埋上面种株桃树子更无鬼敢出头来。

　　师云是孝顺是忤逆孝顺须生忤逆子忤逆还成孝顺儿不信但看檐头水点点滴滴不差移。

　　德山托钵下堂雪峰曰者老汉钟未鸣鼓未响托钵向什么处去山便归方丈峰举似岩头头曰大小德山未会末后句在山闻令侍者唤来问汝不肯老僧那头密启其意山乃休明日上堂果与寻常不同头至僧堂前抚掌大笑曰且喜老汉会末后句虽然如是也祇得三年活。

　　德峤全提摩竭令岩头半似挽歌郎虽然葬得催官地争奈儿孙命不长。

　　师云不觉屐齿之折。

　　洞山过水偈。

　　切忌从他觅不见胡须赤迢迢与我疏蹉过赤须胡我今独自往金鳞忽透网处处得逢渠塞雁罢传书渠今正是我莫道我非我我今不是渠那教渠立渠应须恁么会髑髅俱粉碎方得契如如岂有二文殊。

　　师云似火入火以空合空更疑个什么然虽如此我今不是渠且须子细渠今正是我尚有淆讹。

　　洞山五位。

　　正中偏枕头睡熟耳根边相逢才有相当处已抱琵琶过别船。

　　师云豁放下着。

　　偏中正网出澄潭秦代镜一时肝胆向人倾几乎丧却渔翁命。

　　师云落放下着。

　　正中来瞥然起处孰安排纵然惹得周郎顾不觉宫商调已乖。

　　师云劄放下着。

　　兼中至平沙阵落风云势不妨绝叫两三声且看纵横千万字。

　　师云撒放下着。

　　兼中到一拳揝却三玄要为吾传语卫王孙不媚奥人宁媚灶。

　　师云瞎放下着。

　　总颂。

　　五位为君更指陈就中一位没疏亲华山入夜全成火瀛海生春又起尘首尾应时看卦象机丝绝处见针神若将次第论高下莫谤如来正法轮。

　　师云就中一位是那一位即五位中一位离五位中一位非即五位非离五位中一位恰放下着。

　　洞山示众秋初夏末兄弟或东去西去直须向万里无寸草处去始得又曰只如万里无寸草处且作么生去有僧举似石霜霜曰出门便是草。

　　万里无出门是两句分明遮一句长途摆手向前行月落题诗满云树。

　　师云只开口六个字便成无▆天衣不劳向下更看。

　　神山把针次洞山问把针事作么生山曰针针相似洞曰二十年同行作者个语话岂有与么工夫山曰长老又作么生洞曰如大地火发。

　　说人当画逢人到说鬼中宵被鬼呼三岛十洲无杂客不消重验药胡卢。

　　师云更须摵碎。

　　沩山见野火问道吾还见火么吾曰见山曰从何处起曰除却经行坐卧请师别致一问来山便休。

　　起处何如见处亲谁除行住别求新相逢尽道休官去林下何曾见一人。

　　师便唱大江东去却掩口云只恁么住。

　　盗入三角山问法遇庵主有什么宝主曰僧家之宝非君所宜盗曰是什么宝主便喝盗便斩之。

　　一喝不见一刀一刀不见一喝喝时擉瞎眼睛刀下眼睛擉瞎虽然未结同参相与有些瓜葛。

　　师喝一喝云更结同参作么。

　　香严示众若论此事如人上树口衔树枝脚不蹋枝手不攀枝树下忽有人问西来意不对则违他所问若对又丧身失命当恁么时作么生即得。

　　上树衔枝垂一问从来有理不能伸只堪囫囵擎将去十字街头卖与人。

　　师云直饶虎头上座出众却是个赛宝底商胡者主买卖一场懡　。

　　兴化谓克宾维那汝不久为唱导之师宾曰不入者保社化曰会了不入不会不入宾曰总不与么化便打曰克宾维那法战不胜罚钱五贯设饡饭一堂次日化自白槌曰克宾维那法战不胜不得吃饭即便出院。

　　一心自许倾葵赤万马难将细柳冲兴化亲行推毂礼克宾八面起威风。

　　师云后来雪窦要替克宾索者一顿棒便打太众殊不知兴化手里一棒棒出脱克宾克宾身上一棒棒消归兴化要索么直须更打雪窦始得。

　　僧问大觉如何是本来身觉曰头枕衡山脚蹋北岳。

　　头枕衡山脚北岳且喜人人都睡着忽然看见暗嗟吁那得人来缝布衲。

　　师云何不睡去。

　　僧问石霜万户俱开时如何霜曰堂中事作么生僧无对经半年始下一转语曰无人接得渠霜曰道即太煞道祇道得八成曰和尚又且如何霜曰无人识得渠。

　　万户一时开春生玉殿苔野人忘帝力何处得渠来。

　　师云直饶道得十成还有者个在堂中事作么生性燥汉便与蓦面唾。

　　僧问洛浦供养百千诸佛不如供养一个无心道人未审百千诸佛有何过无心道人有何德浦曰一片白云迷谷口几多归鸟尽迷巢。

　　四大部洲齐应供眼中砂子黑昆仑从教两手无闲日莫遣眉毛绊脚跟。

　　师云眉毛不绊脚跟赴供也得快便唤作无心道人得么忽然两手放下时如何痴人面前大好说梦。

　　僧问洞山寒暑到来如何回避山曰何不向无寒暑处回避曰如何是无寒暑处山曰寒时寒杀阇黎热时热杀阇黎。

　　热不到热寒不到寒猛虎口里鹞子钻天热不到寒寒不到热鹞子口里猛虎夺食。

　　师云四不到字老汉合有三十棒。

　　僧问巴陵祖意教意是同是别陵曰鸡寒上树鸭寒下水。

　　金乌升玉兔坠疾走何由回面背须弥山半是同途海底天边不同会佛无问祖无对一样春秋千万岁野鹜家鸡笑未休舌头扁得增惭愧。

　　师云大好一片舌头若去祖意教意边觅苦哉舌头硬了也蓦竖笔云是鸡是鸭。

　　僧问曹山清锐孤贫乞师赈济山召锐阇黎锐应诺山曰青原白家酒三盏吃了犹道未沾唇。

　　下床吃了空心酒自卯醺醺直到酉才去门前打瓦筒又来家里翻筋斗。

　　师云曹山恁么为清锐大似醉后添杯。

　　龙牙问洞山如何是祖师西来意山曰待洞水逆流即向汝道。

　　洞水从来不顺流个中非问亦非酬五千甲马寻源去一滴俱无万事休。

　　师云者里寻到那里那里又寻到者里不休更待何时。

　　沩山安曰有句无句如藤倚树。

　　家住闽川东复东其间岁岁有花红如今不在花红处花在旧时红处红。

　　家住闽川西复西其间岁岁有莺啼如今不在莺啼处莺在旧时啼处啼。

　　师云大似蚬子和尚底太煞现成老僧到此更不能添减一些子。

　　保福问僧殿里底是什么曰和尚定当看福曰释迦佛曰和尚莫谩人好福曰却是汝谩我问饭头镬阔多少曰和尚试量看福以手作量势曰和尚莫谩人好福曰却是汝谩我问僧汝作什么业来得恁么长大曰和尚短多少福蹲身作短势曰和尚莫谩人好福曰却是汝谩我问僧汝名什么曰咸泽福曰忽遇枯涸时如何曰谁是枯涸者福曰我是曰和尚莫谩人好福曰却是汝谩我。

　　白鱼搅乱波中月黄鸟啼残树上春好丑不关瞳子事是非祇为面前人。

　　师云多少人不肯汝谩我又争得。

　　僧问镜清声前绝妙请师指归清曰许由不洗耳曰为什么如此清曰犹系脚在曰某甲祇如此师意又如何清曰无端夜来雁惊起后池秋。

　　从前懒说声前妙雁起惊秋一句多洗得耳朵无两片漫劳牛鼻拣清波。

　　师云许由洗耳罪不重科巢父牵牛反坐加等。

　　云门示众十五日以前不问汝十五日以后道将一句来众无对自代曰日日是好日。

　　今王不借古王舌殿中却捧宫中敕一言落下四民安百辟传为万世则风化已成歌谣莫及耕田凿井凭谁力不知何处觅唐尧野老年来忘作息。

　　师云莫是造生祠立德政碑底么者里总不用且先与云门三十棒不合教坏人家男女。

　　僧问云门如何是诸佛出身处门曰东山水上行。

　　人情似铁官法如罏眼睛要眨没得工夫。

　　师云没工夫眨眼却好偷工夫闭眼。

　　云门拈起糊饼曰我只供养两浙人不供养向北人自代曰天寒日短两人共一碗。

　　搭了船不问路缝了衫不做裤只管囫囵不管破便能到处讨便宜争免来年当大户。

　　师云何待来年。

　　云门拈起拄杖曰凡夫实谓之有二乘析谓之无缘觉谓之幻有菩萨当体即空衲僧家见拄杖便唤作拄杖行但行坐但坐不得动着。

　　小乘钱串大乘井索有漏箍篱无漏木杓衲僧鼻孔一齐拈却。

　　师云又道不得动着良久云更要拈却在。

　　僧问同安如何是天人师安曰头上角不全身上毛不出。

　　色中青与水中盐有也难将二指拈盖覆将来人不见云峰微露一痕尖。

　　师云打却看。

　　南北东西涌复没簇锦攒花看不及谁云两处解成龙个里浑无一点墨。

　　师云四大海水变作墨池也洗不下。

　　僧问曹山慧霞佛未出世时如何霞曰曹山不如出世后如何霞曰不如曹山。

　　无一句有两句出世不出世是甚闲家具(喝一喝云)去。

　　师云老僧性燥。

　　僧问报慈屿情生智隔想变体殊祇如情未生时如何屿曰隔曰情未生时隔个甚么屿曰者个梢郎子未遇人在。

　　报慈一隔天宽地窄六月飞霜行人路绝。

　　师云六月飞霜行人路绝若也翻天作地者个梢郎子未遇人在。

　　僧问风穴如何是清净法身穴曰金沙滩头马郎妇。

　　青龙和合才烧纸黄鹄分飞又鼓盆赚得有头无尾汉不同死了却同生。

　　师云既不同死因甚却同生莫道有头无尾汉被赚你也莫被有头无尾汉赚始得。

　　明招天寒上堂众才集曰风头稍硬不是你安身立命处且归暖室商量便归方丈众随至立定又曰才到暖室便见瞌睡以拄杖一时趁出。

　　寒凛凛暖烘烘立不住坐还慵十分成现事却去问渠侬。

　　师云佛法无多子久长难得人如今有种瞎汉要向久长处觅一个半个。

　　僧问香林远如何是室内一碗灯林曰三人证龟成鳖。

　　不买胭脂染叶便捣螃蜞消漆遮莫是麻衣揣你骨头不出奇绝奇绝室内一灯如月。

　　师云待伊证龟成鳖劈脊便棒。

　　僧问洞山如何是佛山曰麻三斤。

　　粗言及细语皆归第一义只有麻三斤脚跟不点地。

　　师亦云待伊证龟成鳖劈脊便棒复云五黄六月七手八脚茶前酒后天涯海角骑声盖色填沟塞壑李四张三不得举着。

　　僧问法眼如何是佛眼曰汝是慧超。

　　一声响处闻涂毒越人笑了秦人哭张飞喝断灞陵桥两只乌珠毂辘辘。

　　师云慧超佛话恁么相见也得只莫错怪了张达范疆。

　　僧问法眼声色两字如何透得眼召大众曰诸上座且道者僧还透得也未若会者僧问处透声色也不难。

　　天无四壁地无盘谁向人间出鬼门五色五声自聋瞽不曾提起便销魂。

　　师云元来是个路路通且把八花绸子嵌了与我小孩儿耍耍则个。

　　僧问龙济劫火洞然大千俱坏未审者个坏不坏济曰不坏曰为什么不坏济曰为同大千。

　　识得大千说甚者个坏与不坏义问取破灶堕。

　　师云破也破也堕也堕也坏不坏同不同画蛇添足。

　　成都帅请云顶就衙升座有乐营将出礼拜起回顾下马台曰一口吸尽西江水即不问请师吞却阶前下马台顶展两手唱曰细抹将来营将猛省。

　　吞却阶前下马台饆锣锤子尽情来一时似火销冰去脑盖何当挂颊腮。

　　师云先移去了口中石阙著者是人人底用移作么复云者是人人底用不移作么。

　　僧问智门如何是佛门曰蹋破草鞋赤脚走曰如何是佛向上事门曰拄杖头上挑日月。

　　蹋破草鞋赤脚走盘山会里翻筋斗南方龙女落修眉广额屠儿开大口。

　　师云好个盒盘揭了看。

　　拄杖头上挑日月亘天两道光殊绝谁家一座大须弥绕到驴年没消息。

　　师云好个盒盘看了揭。

　　僧问北禅如何是佛禅曰匙挑不上。

　　匙挑不上锤打不烂硬似绵团软如铁弹无可奈何一条好汉。

　　师云好汉好汉莫怕吃人家早饭。

　　慈明颂黑黑黑道道道明明明得得得。

　　私通车马官不容针只将佛法做个人情。

　　师云大家做了人情只你一个不做也不得。

　　慈明问杨岐马祖见让师便悟去且道迷却在甚处岐曰要悟即易要迷即难。

　　要悟即易要迷即难戴回纸面具剜出烂心肝锣鼓家家急杯盘处处宽醉来一觉睡红日上三竿。

　　师云杨岐是悟时语迷时语有底道醉中了了梦里惺惺老僧且放过一着。

　　长水问琅玡清净本然云何忽生山河大地玡凭陵答曰清净本然云何忽生山河大地。

　　一句全彰杀活机春风影里绿杨低落花游子同相笑添得流莺自在啼。

　　师云识得答处尽大地不消置问识得问处尽大地不消置答何止流莺自在。

　　僧问芙蓉如何是无缝塔蓉曰白云笼岳顶终不露崔巍。

　　零零星星斗斗凑凑不是炼成亦非捏就雨打不烂日晒不臭一日不新千年不旧喝一喝云话堕也。

　　师云若没有者一喝几向芙蓉纳败。

　　五祖问僧释迦弥勒犹是他奴且道他是阿谁。

　　百家姓里家家有千字文中字字无把手不容人见面恶声赢得满江湖。

　　师云他即不无毕竟是阿谁释迦弥勒却认得何以故伊曾伏侍过来僧问和尚还认得么师云老僧不曾伏侍过来。

　　五祖问僧倩女离魂那个是真底。

　　木人方歌石人舞一条红线相牵处晚风日日送斜阳依旧不知来与去。

　　师云上单下单出户入户与我拈一个来看良久云衣裳也解交重过达者何疑拆与单。

　　兜率三语一曰拨草瞻风祇图见性即今上人性在什么处二曰识得自性方脱生死眼光落地时作么生脱三曰脱得生死便知去处四大分离向什么处去。

　　才得春风百鸟鸣蹋青微雨看花晴是非不到提壶口问取江边醉眼睛。

　　师云就在者里见。

　　被底安髯着甚忙黄金散尽便归乡夜来一觉翻身处那得旁人作主张。

　　师云就在者里脱。

　　项王义不返江东六将分身路未穷回首虞兮荒垄上美人元自舞春风。

　　师云就在者里去作么生是者里不见道拨草瞻风乃云密密目前机明明箭后路不消三句子脱却娘生裤。

　　大慧举竹篦云唤作竹篦则触不唤作竹篦则背不得下语不得无语。

　　铁汁铜九信口吞一团烈焰丧全身无端却有人分吃引得阎罗笑脸新。

　　师云家常茶饭日日一般却也不劳重举。

　　葛信斋问或庵夫妻二人相打通儿子作证且道证父即是证母即是庵曰小出大遇。

　　丹霞澹归释禅师行状

　　师讳今释字澹归浙之仁和金氏子父号叔醇赠礼科给事中母吴氏赠孺人师俗名堡字道隐生而聪颖甫十龄学制举义方子春先辈一见奇之曰此子他日当以文名世语其父择师教之稍长奇思涌发笔若游龙同辈屈服举崇祯丙子贤书会有传其文稿至粤千山剩师叔览之叹曰此吾宗门种草也时正恣情诗酒不信佛乘具眼者早识诸[乳-孚+牛]牡骊黄之外庚辰成进士殿试二甲第九例当得州时人指为清华梦断而独以得亲民为喜出知临清岁亢旱久辍催科为上司参纠遂弃官归后屡征不起乙酉钱塘破鲁王监国周山乃走浙东授以官不拜人闽见隆武帝因直言除礼科自以丧服未阕祇受职不赴任旋赍诏往颁越镇鲁王左右欲兵之折以大义乃克复命奏议中多触权贵几为郑镇所杀疏乞终丧四上乃允寻僦居楚之辰州山麓乡人义之多所维护一日入僧寺阅楞严圆觉诸大乘经乃发深信恨知佛法之迟已萌出世志矣戊子江楚两粤复明冠带以全发见永历帝于端州除兵科复摄礼科痛恨权镇跋扈高位卑污与袁彭年丁时魁刘湘客蒙养正严为纠劾群辈衔之号为五虎适驾拟幸滇至苍梧乃乘间而甘心之诬以赃款收付锦衣卫狱拷掠备至自分必死瞪目反观如何绝命以正气凛然内心无惴故受酷刑而不毙得遣戍清浪路阻桂林沧桑遽变遂剃落于北郭外之茅坪庵时留守阁部瞿公稼轩督师大司马张公别山同时见执抗节不服缧绁中悲歌倡和与茅坪磬声相答二公被戮师上书定藩乞收骸骨语婉而义正值荒乱忍饥山中作参方文以自励壬辰下广州参雷峰天然是和尚受具戒执役碗头弥勤参请天老人欲隐匡山师奉命先度岭行乞常熟毗陵及还栖贤充书记未几还粤供职雷峰复居东官臷庵前后十阅春秋于向上事业有发明壬寅开丹霞充监寺撞府穿州经营建置处境纷如而身心寂若后语人曰吾得力处多在于此阅五载丙午丛席稍就恭迎老人主法日与师友啸傲山水评论古今一日于丈室言下尽忘从前所得老人勘验再三乃付以偈云到雷峰十六年掣风掣颠今日丹霞捉败推向人天不教总靠着那边咦直举无遮互回途绝正偏休言祇者是难赚豆皮禅要天下古今尽溟涬乎豆皮长处而不知所以然戊申元旦举西堂立僧迨辛亥冬老人赴归宗请而丹霞未了之缘尚费拮据甲寅春从匡山省觐还俯顺众情端居丈室炉鞴弘开衲子林绕未尝轻屈一指朴樕如予友爱独深因请藏之行遽以院务见委师出世后两至吴越未尝一返武林人共目为矫情师不之顾惟遨游姑苏嘉禾间所至内外护请住名刹俱不赴请藏事毕拟归隐匡山而病遽作养痾陆孝山使君别业临终遍发岭内外手书及诸遗念属侍僧茶毗投骨石于大江左右求偈示别举笔书曰入俗入僧几番下火如今两脚捎空仍旧一场懡　莫把是非来辨我刀刀只砍无花果挥就投笔而逝时庚申秋八月九日也火浴后侍僧奉灵骨还匡山拟就栖贤立窣堵波而丹霞道俗追慕殊切迎归建塔于海螺峰下距入灭已九载矣师生于万历甲寅之小除世寿六十有七僧腊二十有九其著有遍行堂前后集行世识者谓觉范洪文字禅憨山清梦游集逊弗逮也师道德文章辉今映古而立心制行纯一精诚在世间则忠君爱国秉正斥邪身命不惜出世间则全身为法忠于事佛孝于事师戮力丛林无分粗细一施一受悉归正命以真品行勉当世匪名节之自矜以第一义训后昆念法器之难得甘无绍续惧授非人竟以槌拂付之烈焰其谨护法城可谓严且切矣现住丹霞泽萌遇弟和尚以塔功告竣属予纪师行实仰求名硕勒铭碑上以垂不朽谊不容辞亦略纪其万一至若征言细行详诸集中展卷了然又无事予言之赘矣师未脱白有岭海焚余一书尚未授梓以俟后之好事者。

　　同门辱教弟番禺今辩稽首谨述。

　　丹霞澹归释禅师塔铭

　　澹归禅师者前进士金道隐堡也国亡出家为僧师岭南天然和尚受衣钵创建丹霞别传寺已度岭来吴请藏经寄锡当湖陆氏园病卒弟子奉其灵骨归塔于丹霞越数年其同门辩禅师撰师行状命侍者古轮等远来乞铭于予予以癸卯年游岭南遇师广州朝夕谈论甚欢比过吴门又顾予于花溪草堂方欲与诸同志为觅一蒲团地止师以佚其老师不辞而去已而迁化于当湖适滞都门瓣香勺水莫酬宿志兹辩公以状乞铭其敢有辞按状师讳今释字澹归杭州仁和人姓金氏原名堡字道隐举明崇祯庚辰进士知山东临清州未一年以灾疫不催科罢归大兵入杭奔闽上疏陈恢复大计语侵郑氏特授礼科给事中以服未阕不拜奉　诏联络鲁藩郑氏阴令江东帅方国安计杀之江东人亦群指为北来奸细赖同年御史陈朱明力争之得免还闽郑氏盆不能容以终丧请许之因避去楚南辰沅间戊子江楚两粤兵起复迎　桂王驻肇庆府公入见补授兵科论事益切直无所忌讳举朝侧目同时袁彭年刘湘客丁时魁蒙正发皆与公合而大金吾李元胤方用事尊信公等言得行故遂有五虎之目庚寅春大兵进粤驾移梧州一时衔五人者仓卒舟次合疏请诛坐以赃罪遂收公等下诏狱欲致之死拷讯无所得乃予廷杖意在独毙公也故公伤尤重卒不死谴戍清浪卫道阻不得赴留寓桂林茅坪庵桂林破遂剃染为僧壬辰下广州参雷峰天然是和尚受具戒执役碗头者一年天和尚欲隐匡山师奉命乞食江南回充栖贤记室已返雷峰供职如故又居东官臷庵前后十载壬寅开丹霞充监院于兵马林中屡濒危殆经营五载别传寺告成居然丛林乃迎天和尚主席日与师友啸傲山水间一日入室次言下有省觉从前所得豁尔冰释明年乃受记莂举西堂立僧仍充化主天和尚赴归宗请甲寅春命师主丹霞席领众不轻肯一人未几复以请藏出领付院务于同门辨历尽险阻得达吴越请藏事毕拟还栖贤而病遽作平湖陆孝山使君留寓别业遂不起临终遍发岭内外手书及诸遗念属侍者茶毗投骨灰于江流侍者求留偈举笔书曰入俗入僧几番下火如今两脚捎空仍旧一场懡　莫把是非来辨我刀刀只砍无花果挥讫投笔而逝时庚申八月九日也侍僧奉灵骨回匡山丹霞道俗迎归建塔于海螺岩距入灭已九载矣师生于万历甲寅世寿六十有七僧腊二十有九所著有遍行堂前后集行世其未脱白时有岭海焚余集辩公状如此予闻学佛者以能了生死为大事毕即吾圣人谓志士仁人无求生以害仁庄子述圣人之言曰行事之情而忘其身何暇至于悦生而恶死夫不求生不知生死所悦恶非真了者而能之乎世传澹公居官抗颜敢言人争欲杀之不为少变吾未之深悉独见其上定南平南两王书而知其夷然生死之间也定南破桂林杀瞿留守式耜张侍郎同敝横尸衢市师时虽出世仍前朝旧人慨然请为收葬其书自叙历履与两公交情略无隐讳引唐高祖之于尧君素周世宗之于刘仁赡杀其身而爱且敬其人明太祖之于元御史大夫福寿既葬而复祠之元世祖之祭文天祥伯颜恤汪立信之家持之有据而言之成理又言衰国之忠臣与开国之功臣皆受命于天同分砥柱乾坤之任天下无功臣则世道不平天下无忠臣则人心不正两公一死之重岂轻于百战之勋哉王既已杀之则忠臣之忠见功臣之功亦见矣此又王见德之时也请具衣冠为两公殓瞿公幼子尤宜存恤张公无嗣盆可哀矜并当择付亲知归葬故里否则亦许山僧收领随缘稿葬岂可视忠义之士如盗贼寇仇必灭其家狼藉其肢体而后快于心耶敬俟斧钺惟王图之夫以亡国孤臣得免搜求为幸乃干冒威严不避鼎镬视彼贪生怖死者何如耶其上平南书则云前所编次元功垂范一书遵奉记室所授稿本于明称伪于明兵称贼初谓奏报相沿未曾改正窃念明灭元而修元史不以元为伪不以元兵为贼元灭宋而修宋史不以宋为伪不以宋兵为贼明末君臣播迁亦自延其祖宗一线之脉而　清朝承明正统驱李自成为明雪恨于明本非寇仇今书称李自成为伪为贼称明亦为伪为贼略无分别恐于理体有乖谨发回原书改正盖天下之分义当与天下共惜之天子之体统当为天子共存之也词严义正卒允其请师所言可否之间利害存焉能无夺于利害即无夺于生死吾谓师夷然于生死者非谬谀也则以师学佛为能了生死又何疑焉师文字大抵自庄子来自言小时每作文不为题所缚故能发昔人未发之理道昔人未道之言其犀利处于禅家机锋将近宜诸方谓觉范洪文字禅憨山清梦游集皆弗及也诗篇口占恒十数首好用古事声采绚伟干学奉　命还山纂修终日屈首卷帙中钻研故纸于师分中事未能窥见万一惟据予所知证以辩公状辄次序其说而为之铭其词曰有浙巨儒文锋莫御少掇科名旋列朝着乱日从亡捐家不顾遇事尽言乃逢众怒苍梧播迁严谴远戍天命既改以缁易素师事雷峰摩顶受具故吾何有随众作务坐卧靡宁得大解悟建立丹霞法幢云赴离曲录床芒鞋东度栖栖吴苑以请藏故事毕言旋坚挽莫驻陆氏园林坐脱何遽支离遗骸付之一炬江流可投窣堵可住回首平生如梦得寤作斯铭章增我嘅慕。

　　康熙二十九年秋八月
赐进士及第资政大夫刑部尚书昆山徐干学撰文
