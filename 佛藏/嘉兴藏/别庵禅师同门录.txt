嘉兴大藏经　别庵禅师同门录


　　别庵和尚同门录序

　　盖祖道之盛衰系于所传之人耳所传之人皆贤则祖道因之而盛所传之人非贤则祖道因之而衰所谓人能弘道非道弘人也昔密祖　扬临济之道于天童其儿孙今将遍于天下天下之人孰不叹虎丘一派为盛乎万祖重扬临济之道于聚云其儿孙今将遍于西蜀西蜀之人孰不叹径山一派为盛乎。

　　别翁和尚聚云之曾孙高峰之嫡嗣丙寅岁飞锡南来扫祖塔于径山据师位于普陀由是南方之人始知径山一派犹盛于西蜀也和尚年甫而立而全录已有若干卷矣句句破诸见之稠林字字开人天之眼目真可谓大慧再来也辛未冬又集同门录三卷寿诸枣梨其诸禅师语句各各从胸襟流出盖天盖地其诸居士机缘各各从实悟吐来不让老庞是所传之人皆贤则祖道因之而盛也自此聚云一灯又将渐传于天下矣夫径山虎丘同门兄弟也共扬临济之道于前而两派之儿孙共扬临济之道于后则凡睹兹同门录者必为高峰庆也必为庆忠庆也必为聚云庆也必为径山庆也必为临济庆也目余尝阅庆忠集有云昔天童和尚览及聚云和尚语录欣然谓众曰西蜀有异人也足以见密祖弘道之心至公无私也。

　　时
康熙辛未季冬莆阳超原澹崖氏拜撰。

　　普陀别庵禅师同门录目录序卷上临济宗大慧下第一十七世高峰三山灯来禅师法嗣(来嗣铁壁机机嗣吹万真)五云千夫性一禅师西龙无言性养禅师长庆大衍性豫禅师广积立雪照见禅师卷中临济宗大慧下第一十七世高峰三山灯来禅师法嗣紫垣性贵禅师龙桥天湖性定禅师雨花云林性现禅师宝积大笑性崇禅师圆通又山性证禅师卷下临济宗大慧下第一十七世高峰三山灯来禅师法嗣普陀别庵性统禅师总戎袁宝善居士刺史沈克斋居士太守朱茂时居士文学李青眉居士文学张双承居士

　　普陀别庵禅师同门录卷上

　　书状弘秀编

　　　　临济宗

　　　　　大慧下第一十七世

　　　　　　高峰三山灯来禅师法嗣

　　梁山五云于夫性一禅师忠州张氏子首参庆忠继谒高峰峰主兴龙距长江数日程烽烟四起周道多阻师裹粮独行或曰参寻固当励志冒险惧祸奈何师曰大事不明虽生犹死乃潜随贼队至梁峰一见便问曰风鹤时阻如何得到此间师曰他家自有通霄路峰曰册子上记来何用师曰也要和尚证明峰微笑随众参请近载无所入无言养公时为监院师与辩论公案其质于峰被打二十拄杖命看树倒藤枯话发奋力参寝食俱废一日随众坡务负油麻过横山踏枯竹作声路旁野雉惊鸣飞去释然大悟置麻于地就地打辊大笑不止同行斥曰汝颠耶师起掴曰非公境界比归呈解受印于峰命分座说法率众俱以身先顺治辛丑师绘峰真请题峰升座曰十年不可瞒一笔图将出皮肉骨髓浑全真直得横身交付拄杖头边放光明从此一灯百千灯南北东西任尔分布照烛咄是年峰辞五云众坚留师继席寻还邑之高峰。

　　开堂拈请启云今日底事只者幅云笺已剖露了也也须大家知维那读毕师云恁么不恁么寄语王孙休驻马提筐不是采桑人不恁么却恁么秪见落花随水去不知流出洞中春不恁么不恁么目视云汉手抹星辰这些且置即今恁么恁么底句作么生道我为法王于法自在遂升座云禾山解打鼓庆忠撞木钟两枝无孔笛唤起一江风此日千夫腔板别五云堂上理丝桐为甚如此秪缘在那边带得一琴谱向者边拨出贵图满座知音以手作鸣琴势云发纤指弄玉琴奏一曲报诸人上床卧下床行衣无领裤无襟重阳九日菊花新南山雨北山云牛头没马头横杨柳岸白沙汀君向潇湘我向秦作罢琴势云众中有熟谙弦徽不犯纤指者么请向当场和一曲看僧出云这些腔版曲调已落在某甲手中不劳拈出师云伯牙遇子期不是闲相识僧归位师乃云来时菊蕊气沾衣此日桃花香喷鼻木人昨夜问长空报道今朝二月一紫燕喃喃流莺呖呖堤柳临波山花映日渔翁剌艇钓金鳞牧子横牛吹铁笛眼前景致口头语最是吾宗绝妙句珍重诸人好承当都卢莫作西来意大众既好承当为甚又莫作西来意宁可脑后抽钉漫向眼中添翳听我偈九个年头受折磨皮肤脱尽苦摩挛而今变作拿云手捉月擒风奈我何没弦琴理清音遍惊报群鳖振赤波会也么会也么自从舞得三台后拍拍原来总是歌抚禅床三下喝三喝下座。

　　说戒上堂五云夜击鼓波离泪如雨为复何因缘而遵戒为祖欣悬割肉悲举聚造楼苦饶君九九八十一还从五五二十五雪消万壑涌波涛云净一轮光海子细思量休莽卤若非涤净琉璃瓶那得贮盛师子乳喝一喝。

　　上堂喝一喝云此是声触之耳里着水竖拄杖云此是色睹之眼里着沙因甚从上古人多向这里悟去犀因玩月纹生角象被雷惊花入牙。

　　上堂帝释插草阿难倒竿两个徐六各见一边怎似一上座能创能芟其创也齿上毛郁郁其芟也舌上草蔓蔓还见么拍禅床云奎木狼尾火虎井木犴。

　　小参若个寒池无月明秪缘郁郁藻萍生而今为汝亲除却现出清秋一镜轮竖拂子云会么秪这个阿谁不具总以五欲七情缘引妄想纷飞如雾横空如萍覆水而不见得毕竟如何乃能得见达磨大师云欲究无上妙道必须外息诸缘内心无喘身如墙壁可以入道外息诸缘即此是戒内心无喘即此是定可以入道即此是慧具此智慧始明得这个明得这个即踏破毗卢顶不禀释迦文到恁么时一任淫房作乐酒肆行歌▆须是恁么人明恁么事秪饶是恁么人明得恁么边事维摩室里犹许安身释迦座前无容措足况未得过沧州谁知师子吼还委悉么不因万木凋残尽那得梅花喷鼻香击拂子三下。

　　悬钟示众击钟云声响也乾坤失色声消也海岳生辉为报两堂云水客一声声里动深思。

　　示众竖拄杖云恁么则易放下云恁么则难咦也不得错会。

　　师阅聚云颂云门末有只能荐得第二句之语师指问云鹤鹤便问如何是第一句师曰我不向你道鹤再问师曰剑去久矣。

　　师同马仁伯烘炉次伯问如何是宾师竖起火筋如何是主师插下火筋如何是主中宾师曰我因你问如何是宾中主师曰你因我答如何是宾中宾师曰你从外来如何是主中主师曰我在此坐宾主俱不着时如何师放身卧。

　　师阅聚云颂五宗有是相刘三聘居士问这个是甚么字师竖起五指士罔措时明愚在侧问这个还要么士曰正要底是这个师曰鬼持千里钞林下道人愁。

　　问如何是法身向上师曰骑驴石辊飞上树折断寒枝带叶飘如何是超佛越祖之谈师曰啊　啊　。

　　问赵州访上下庵主公案作么生会师曰权衡在手操纵山谁曰为甚一抬一捺师曰曹溪波浪如相似无限平人被陆沈。

　　马仁伯问如何是佛师翘一足曰意旨如何师曰身在海中休觅水日行岭上莫寻山。

　　康熙丙辰退处忠之金刚山初到即谓侍僧曰汝等珍重吾终于是山矣果于十一月十六日集众诀别修书上高峰老人誓再世亲依图报恩德戒众不得建塔以遗骼投江言毕奄然而逝世寿五十有九僧腊三十。

　　夔州西龙无言性养禅师垫江刘氏子祖母梦庭开一莲遂生自幼出尘谒庆忠初职化主次充客司忠示以偈有化缘才罢又知宾驴事不临马事临之句急公忘私凛凛有古风继参高峰司监院公事之暇励志己业日臻玄奥峰主五云请居第二座顺治戌戍受印出住西龙普陀时在襁褓父母钦师道德请命名焉。

　　开堂拈请启云还见么若论就中消息已被檀信这纸点缀分明伶俐衲僧一眼觑破不劳维那鼓动唇皮如或未然竹密不妨流水过读毕顾法座云孤迥迥峭巍巍建立则表竖人天收摄则钦归实际鬼神莫觑千圣难窥正恁么时须知有向二一路良久遂升拈香毕乃云养上座自遭五云毒害抱恨十有一年今日拟向曲录床头一番洗雪却又满口难言苍天苍天张三有钱不会使李四会使又无钱众中莫有出来分断者么僧出师便打僧喝师复打僧复喝师云更加冤苦问如何是了生脱死一句师曰三尺铁蛇双眼赤如何是历代相传一句师曰礼拜着如何是家有犊牛儿价直十二两师曰阇黎问个甚么问人人道聚云门庭孤峻孤峻底事作么生师曰山高水长曰恁么则太尊贵生师不对问慈明道黑黑黑道道道明明明得得得意旨如何师曰细腰鼓子两头打曰恁么则出石霜一头去也师曰也不消恁么道僧归位师以拄杖卓一卓云不得唤作棒喝一喝云不得唤作喝德山临济且请退位西龙今日用处与老汉不同何以故驱耕夫之牛夺饥人之食无利则可拆本难逃汝等诸人若是吐气扬眉丧身失命若是畏刀避剑失命丧身毕竟如何▆卓一卓喝一喝云上元原是正月半下座。

　　说戒上堂一是一二是二本分为人是则是非则非何堪终索昔日僧灿大师作居士时就神光二神乞为忏罪祖云将罪来与汝忏士良久云觅罪了不可得祖云与汝忏罪竟汝等若向居士良久处荐得方知自性本空罪从何有罪性既无夫复何忏虽然如是未到水澄珠现处那能云净月长辉以拂子击禅床一下云道道。

　　上堂击禅床云百千妙义无量法门总被养上座击碎了也未证入者不得放过已证入者不得放过大众因甚道个已证未证俱不得放过聻分明香在梅花上寻到梅花香又无。

　　上堂触色聆声都没交涉秪如不用聪明又作么生掷下拄杖云但恁么会取。

　　示众予观释迦老子立教敷宗顿渐随机权实并举无非指引一条向上路俾人人体佛心遵佛化自度度人已耳及至达磨西来不立文字直指人心见性成佛遇梁武帝机缘不契遂至少林面壁九载看他是甚么动定甚么行藏至六祖接怀让让一日到曹溪祖问曰甚么物与么来让不能对退参八载方道个说似一物即不中祖云还假修证也无让云修证即不无染污即不得又看他是甚么说话甚么操履迄临济参黄檗三度问西来的的大意被三度痛打复得大愚一劄方道个佛法无多子又看他是甚么见识甚么磨砻以至立宗旨显大机发大用未闻有钓诡炫奇显异惑众之事此吾佛吾祖历历相传至今可据实而考者后来续他源流袭他衣钵的只宜效法风规遵循懿范为人天眼目作法宇栋梁堪副大道之心不枉出家之志无何象季末流不依佛制不习祖仪不葆真心不修梵行恣意纵行博名图利以为温饱之计甚至贪金卖拂愈传愈差视前之佛祖真实慈悲不轻授受者为何如哉此予之所心伤目击感叹而不能已者唯愿诸兄弟具双青白眼觑破恁般行藏各自潜心修习宁不作佛作祖而无急意于源流宁不图利图名而无妄幸夫知识将见功圆行毕人天欢喜池澄月现水到渠成出世为人有不期然而然者视彼无智妄诞之徒又卑卑不足论矣听吾偈佛祖相传来真实为行履贪金卖拂人妄诞胡为尔人欣我不欣人取我不取何以故我王库内无如是刀。

　　示众参禅一法贵要穿靴拄棍一步步踏实行到方可自利利他成人成己而今多有向他人喉中取气以为自己证悟者逢人卖弄辄口夸扬一味口吧吧地不见沩山谓仰山曰终日与子商量济得甚么边事又有埋头枯坐向鬼窟里安身于一切言句不起疑情亦不咨询先觉一味将心待悟不见大慧老人道不疑古人言句是学者大病如上二种疚患抱在身中尚尔妄为自肯且你不肯我我不肯你彼此矛盾人我角立噫佛法岂有人我耶古人虽道个为人自肯乃方亲殊不知参是的的参见是的的见肯是的的肯非以自恃为自肯也若不把这些杂毒一眼觑破将一片工夫置于无用之地何时是妙悟日子西龙今日略伸数问具眼者不妨道答倘能一一道答分明方许彼此唱酬光扬祖道与西龙把手并行脱或未能拳打各人心下事莫教引类堕深坑问舌头上无十字关横说竖说脚跟下无五色线顺行逆行直饶说满虚空走遍天下犹未是衲僧巴鼻巴鼻处道将一句来问将三世诸佛历代祖师天下老和尚一臀坐断是甚么人行履问世界未生已前已有个威音王既是世界未生威音王又在何处安身立命问真不是觉觉非真眼不是见见非眼此语如何领会问世尊道天上天下唯吾独尊如何是独尊事问不用观音文殊普贤三门作么答话问李四唼着舌头因甚血在张三口里问上大人丘一己佳作仁可知礼是谁家语话喝一喝云临济四喝这是那一喝问参禅须是识尊卑明贵贱诸上座分中合作么生如上闲言剩语是甚弄猢狲家具西龙恁么道也是龟毛长三尺。

　　师燕坐次僧智林拈着马齿牛头之语呈似师师阅毕云莫信这话好林云信个甚么师云毕竟在那里见得不生不死林曰昨日到底二僧是小西天人师云堂中挂二版了林行数步复转身云毕竟在那里见得不生不死师低首摩胸云教我如何祗对上座林礼拜师呵呵大笑。

　　师侍高峰围炉次峰唤脱颖至适闻鸣钟峰问颖云是声来耳边耳往声处颖拟议峰云何不问尔师颖便问是声来耳边耳往声处师竖指云争奈瞒这个不过颖礼拜峰复唤别天至问此时落雪那天云落雪峰云是谁向汝道天无语颖竖指云争奈瞒这个不过师云参堂去。

　　康熙戊申峰南下以昙华院事召师主之居三载精勤莅众克绍前徽庚戌冬感微疾集众说偈而逝阇维舍利盈坎四众寻觅殆尽何乾行居士曾受印于师因地远后至以不得舍利为恨跪求于迁化处复获十余颗五色光润倍常门人奉灵骨建塔于高峰祖塔之左。

　　梁山长庆大衍性豫禅师本邑吴氏子明甲申兵变族众被害师同胞三人独免祸乃决志出尘长字颖初次字云松同参高峰于五云看无梦无想主人公话是年峰嘱高弟四人将谋退隐普茶次谓众曰老僧辛苦数十年今担荷法门有人兹后愿住山以终吾志师出众厉声曰和尚且缓缓担荷法门的人未生在一众惊骇峰亦不加责后所嘱四人皆早卒师掌记室十余年峰迁昙华请克第三座印心后康熙辛亥出住长庆。

　　入院土地召之无名却又有灵访之无姓随方任运不离当处神威远震喝一喝云道泰休传天子令三门内不放出法堂前草生一丈外不放入法堂前亦是草漫漫如何得不生草去咦拂袖便入佛殿云门要打杀赵州不喜闻山僧姑且容你向后不得称尊方丈据此室行此令魔外潜踪人天听命虽是法尔如然且将揖让谦逊还知谦逊的道理么我不敢轻于汝等即日请上堂师至法座前云高不可攀低不可越大如芥子小似须弥建立则不摄一尘扫荡则遍该法界且道即今建立的是扫荡的是喝一喝遂升拈香云此瓣香遮天盖地覆荫河山熏之则万国咸宁歌舜日煽之则千秋永奠乐尧天爇向炉中奉祝。

　　当今皇帝万岁太子千秋次拈云此瓣香恩沾干泽德被坤没爇向炉中奉为满朝文武阖国公卿本邑宰官祗园护法总此一瓣同伸报答复拈云此瓣香名不得状不得看破不直钱鬼神莫能测嗅着祖佛潜踪触之天魔胆裂爇向炉中供养现住高峰开禧堂上上三下山本师老和尚用酬法乳之恩敛衣就座白椎竟乃云若是第一义诸佛道不出万圣岂能宣山僧今日明拈出珍重诸人莫妄传抚掌呵呵大笑云会么便下座。

　　祇园檀信请上堂众方集师云山僧今日不解画蛇添足拈拄杖一齐打散。

　　师至庆云值卓峰和尚三周请上堂百千法门无量妙义山僧未开口时已为诸人逗露了也若能于斯荐得何须鼓舌摇唇脱或未然更听山僧分明举似我卓峰师弟受衡伯老人嘱付历有多年一片赤心思绍佛祖徽猷千般苦志图作众生接引恒嗟枯藤未握尝怀志愿罕酬其奈天不假年早归幻化即今三载已周汝等还有知恩报恩者么挥拂子云孝思展尽无余事茶呈三献勿重斟。

　　示众凡参学人必须放下身心内外一如咬定牙关竖起脊梁将各人本参话头终朝咀嚼着力搜寻切不可将心待悟倘因循放逸终无到家时节不见僧问赵州万法归一一归何处州云我在青州造领布衫重七斤你看他答的话不著于理不著于事妙玄无尽意识卜度他不得语言比量他不得毫无一点支离并无一点渗漏汝等直须剔起眉毛不可在青州上会不可在布衫上会不可在七斤上会看他一言吐尽肝肠一句遍该法界无手人行拳无舌人解语泥牛唤雨木马嘶风恁么会得方有少分相应山僧不惜口业即借古人句子为汝等分明颂出朝辞白帝彩云间千里江陵一日还两岸猿声啼不住轻舟已过万重山击拂子云切须荐取。

　　示众近代学人多执己见为极则遇着明眼宗师问到他一言两语不合他己见便生烦恼殊不知你不契处即是错会处先圣后圣其揆一也汝等岂不闻今人不疑古人言句是学人大病你看僧问雪峰古涧寒泉时如何峰云瞪目不见底僧云饮者如何峰云不从口入僧举似赵州州云不从口入从鼻孔里入僧复问赵州古涧寒泉时如何州云苦僧云饮者如何州云死雪峰闻之从此之后不答话矣汝等看赵州答的话与雪峰答的话是契合不契合若道雪峰答的是因甚后来不答话可见赵州与人拔楔抽钉利害不少汝等有出赵州一头者方许以己见为极则不然须慎之慎之。

　　为高峰老人四九拈香拈拂子打○相云此是老人真面目反复从教数不足即今屈指算将来四九原来三十六断续蝉声处处鸣分明唱出无生曲既无死无生且道老人在甚么处呵呵大笑云　呖　呖咓嘝咓嘝。

　　为庆云法伯衡老人五九拈香五九四十五大虫是老虎吾师而目本天然觌面分明不可睹抚掌云大众会么分明香在梅花上寻到梅花香又无遂插香作礼。

　　举马大师不安院主问和尚近日尊候如何大师云日面佛月面佛师云院主从忧勤处置一问马师向自在里答一词虽是话出平常总缘随时道出伶俐底检点看颂云失觉天明重睡迟因兹成病惹人疑一声问候惊残梦寐语无端话不齐。

　　举一婆子供一庵主二十余年常令一二八女子送食一日令女子抱定云正当与么时如何主云枯木倚寒岩三冬无暖气女归举似婆婆云我二十年来只供得个俗汉遂烧却庵颂云浪静江平莫系船花街柳巷自悠然寒岩枯木三冬暖婆子那能烧却庵。

　　举僧问投子凡圣相去几何子下禅床立师云这僧问处存路投子做处无门虽然卷舒纵横只恐当面蹉过拣辨得出更参三十年颂云扣关便出关做出任君看看来犹不是七九六十三。

　　举僧问南院古殿重兴事如何院云明堂瓦插檐僧云恁么则庄严毕备也院云斩草蛇头落师云这僧只解向春园苑里贪赏异草奇花不解从无形国中抹去水光月色是以南院有放有收有纵有夺且道拨转关捩在甚么处颂云古殿重兴尊贵生九重深处禁重门太平只许将军定不许将军坐太平。

　　举恕中上堂僧问如何是最初一句中云虾蟆赶鹞子僧云如何是末后一句中云老鼠弄猢狲僧云恁么则七出八没去也中云且莫诈明头师云举此话也太难颂云真个老魔王黑山捉鬼卖当行遇作家将货打赌赛丑又丑怪又怪仔细看将来都是些两脚螃蟹。

　　举聚云上堂云出众者三十棒不出众者三十棒时有僧出云便打师云聚云老人布缦天网设陷虎机这僧不顾危亡未免遭他屈辱还知有放无收处么颂云春夏才过又值秋草花木树尽含愁谁知一叶梧桐落霜露淋淋不放休。

　　师上单次时有僧遽问正睡着时主人公在甚么处师以被掩面僧拟议师掌云我睡了谁叫你问我。

　　问万户俱开即不问万户俱闭时如何师不对曰万户俱闭即不问万户俱开时如何师曰这死汉还要第二杓恶水那僧礼拜师呵呵大笑。

　　忠州广积立雪照见禅师垫江袁氏子世业儒师生有异相志慕出尘礼吊岩南浙二师剃落与高峰有手足道谊峰主五云师依叩玄旨后历兴龙昙华师恒侍焉一日峰征师见谛稳密谓曰古人参学事毕即思报佛深恩汝志若何师曰得自了便罢峰厉声曰将谓你是个人师趋前曰已闻命矣康熙甲辰辞峰游云贵行化贵州一十五载历主数刹衲子闻风趋赴大振聚云之道后以扫塔旋蜀众请主广积祖院次迁龙坪。

　　上堂拈拄杖云伸手举着顾视云睁眼觑着卓一卓云侧耳闻着恁么道来错下注脚大众会么马齿牛头猪身羊角。

　　上堂击禅床云敲则应扣则鸣十分本色竖拄杖云提便起放便下本色十分曲录床头劳伊神用今日见上座且作么生擿下云来年更有新条在恼乱春风卒未休。

　　示众喝一喝云玄要料拣宾主照用总被这一喝花擘了也莫有为见上座证盟者么僧出喝一喝师云我与么你亦与么那僧拂袖归位师云还有道得的么良久抚露柱云今日机缘却瞒这汉不过。

　　小参举赵州访上下庵主机缘问众云只如二庵主同竖拳头赵州因甚一肯一不肯林维那竖拳云这个亦能吃茶这个不止吃饭师云且作恁么道一僧云这个亦能吃茶亦当吐却师云毫厘有差天地悬隔僧云那里见得悬隔处师云莫吐却好僧归位师竖拳云只这个仁者见之谓之仁智者见之谓之智众作礼师云恁么会又争得。

　　落堂验众古人道即此用离此用今日还有觑得着的么寒镜进前云即此用归位云离此用师云不妨再道镜云道甚么师打两拄杖冰琢出师卓一卓琢云作甚么师亦打脱颖出师举拄杖云还识这个么颖云某甲数期抱病不能答话师亦打指一出师云道取一句来一云今夜十四师云明日聻一礼拜师亦打实旨出师云卧具是麻布竹底意旨如何旨竖一指师亦打旨喝师复打觉心出师云汝试道看心云我这里却难开口师亦打心礼拜师复打梵音出师云进前些来音进前师便打音礼拜师复打贯之出师云退后些去之退后师亦打祥玉出师云汝见个甚么便笑玉无语师亦打玉礼拜师复打颖若出师云礼拜底是谁若云炉中一炷香师云太远生若礼拜师亦打转识出师竖起拄杖识念佛一声师亦打碧松出师云今日也要问汝松拟议师便打松礼拜师复打省初出师云亲切道一句初云受戒已毕师云戒个甚么初礼拜师亦打渟如出师云念佛底是谁如云正好念佛师亦打应天出师云汝一向惯笑果有笑里刀么天无语师亦打皎月出师画○相云还见么月云我未出门师亦打不息出师举拄杖云这个与你那一指是同是别息云不别师云是同么息无语师亦打诞先出师云今日不打汝先礼拜师亦打日初出师向初问讯初亦问讯师亦打维那出礼拜云离此二边却请指示师以拄杖卓一卓那归位师复竖拄杖云即此用且道离此用又作么生掷下拄杖云见上座连日冒风。

　　为佛幻法兄起龛谓兄是佛佛亦不为谓兄既幻幻亦何有毕竟如何举手引龛云末后一着不相饶直入千峰万峰去举火高声唤云佛兄生也未曾生佛兄灭也本不灭生灭之说非吾兄吾兄且自示生灭窜下火炬云休将面目委丘墟脑后须悬三斤铁。

　　过西龙礼巴掌和尚真昔日传灯院里相识不相逢今日西龙庵中相逢不相识虽是冤债有由怎奈放翁不过大众知么喝一喝。

　　举僧问五云人人尽道见性成佛成佛即不问这见字还着得么云作呕吐声师云太平本是将军定不许将军见太平颂云从来到岸不须船踏到长安信自然知觉见闻俱荡尽了知终不类金仙。

　　举僧问五云抱璞求鉴时如何云云汝是甚么人僧拟议云云顽石头师云元来元来颂曰拟将鋀石作黄金明眼宗师不可瞒谁知璞玉成顽石也觉惭惶求鉴心。

　　举僧问五云拟心不得时如何云云放下着师云举心动念转见转差才有丝毫头便有丝毫头到这里只得意绝情忘方与他合委悉么罔象只因无意得离娄失在有心亲颂曰平常无事漫追寻拟涉思惟总不亲无限野云风卷尽一轮明月在天心。

　　别庵禅师同门录卷上终
嘉兴大藏经　别庵禅师同门录


　　普陀别庵禅师同门录卷中

　　书状弘秀编

　　　　临济宗

　　　　　大慧下第一十七世

　　　　　　高峰三山灯来禅师法嗣

　　紫垣性贵禅师忠州胡氏子早岁披缁首参万松值松围炉次一僧近前立松拈火匙于炉灰上画圆相示之僧接火匙插圆相中松复以脚抹却便起去师于此有省谒高峰克侍司十余载清操洁志始终不渝久之心眼豁开一日峰对众云高峰顶上有一只瞌睡虎师出一喝峰后示以法语有国师三唤三应犹谓辜负而今高峰一语一喝又且如何想是当人多年方丈窃得如许赃私一朝考较将来不觉信口供出展开没量胆略露出噬人爪牙长沙大虫莫与争锋虎丘睡虎无能拒敌云云然师终韬光晦迹一蒲一衲甘志林泉有语以出世者师但笑而不答请之至再则怫然曰非我志也一时缁素莫不仰慕高风。

　　山居偈曰因僧问我西来意我话山居不记年汲水但将两只手担柴唯用一头肩更无瓢衲穿城市那有弓旌到石泉落落蓬门空自启当机古柏竖庭前。

　　喜两偈曰推门拟触树头风愁看浮云映日红瀑响渐归青嶂里霖声初到绿畦中红霓莫教横如蝀巽鼓常期吼似龙自是年丰赓大有含哺鼓腹尽皆同。

　　复宝善居士偈曰朝朝同坐又同行个里相将没几人出息岂云离阴界到家且自话途程扫除休讶德翁棒淘汰漫惊雪老盆此日何分橙共几一回放下一回平。

　　闲中偈曰为法忘躯立雪腰当年那更似今朝脚头懒践门前径舌底惯谈室里道不习僧规纵意逞未经释礼任心骄可怜碌碌劳生者徒把光阴虚自消。

　　夜坐赓韵师资酬对话偏长一语投机齿颊香错落珠玑忘懊恼频倾甘露快清凉明窗月映弥霄汉虚室风生满大荒灯静不知更漏永相将破梦憩禅房。

　　别玉眉亮禅师偈曰托足空门十数秋谈心共历八年头无文印券我方偿有血掌痕君自酬誓井何期还独步买山有日忆同游今朝雁阵斜飞也影挂长天映四洲。

　　乐隐偈曰别俗八十日情同秋水长风尘随热恼泉石自清凉菊晚开金甲鸿鸣渐羽裳独予林下客高卧绝闲忙。

　　月夜观涨偈曰夜坐忘机久忽闻滩水鸣寻堤策杖望踏月敞衣行夹岸沙汀隐横江玉浪平一回极目转楼鼓响三更。

　　春望偈曰散步踏苍烟芳英列光筵采薇将野葑酌水就平川嫩草铺青陇浮云乱碧天杖头兴未已且自乐尧年。

　　和船子和尚偈曰曾向东山水上游平峦破浪拾金钩何年问到乘槎事钓得金鳌志始休。

　　赠顽石静主偈曰傍水隈山构草庐闲中日月竟何图昆冈有玉君须剖价重人天不用沽。

　　赞观音像曰紫竹林中普陀石上跌膝跏趺作何勾当手里杨枝甘露瓶为怜众生普同供养。

　　赞高峰老人真曰呼不应唤不醒假不假真不真仔细看来恼杀人啐画龙画虎难画骨知人知面不知心。

　　举僧问高峰古人斩猫意旨如何峰云苦哉佛陀耶师云一分心悻一分慈颂曰法王法令令须行谁识临机一片心满口含冤无雪处犹留疑案到而今。

　　举僧问高峰如何是事事无碍峰云上单下单吃茶吃水师云恁么也得不恁么也得恁么不恁么总得何以故普天星月临河汉大地风光映斗牛颂曰乘船几度泛沧洲一曲渔歌信自游历遍天涯孤月冷寸丝不挂体风流。

　　举僧问高峰某甲没奈何时如何峰云怪事怪事师云欲出里许坐在里许坐在里许难出里许正恁么时如何良久云识得不为冤颂曰天之高也不可升渊之深也不可测有时云起满虚空有时龙腾沧海竭我今变作云与龙说甚天渊难升测没奈何没奈何洒洒脱脱笑呵呵。

　　重庆龙桥天湖惺若性定禅师忠州赵氏子年十八投吊岩剃染受具首参高峰于崇圣继谒双桂峰迁五云复叩焉于狗子无佛性话有醒命职侍者事峰主昙华入浙领天宁师皆掌记室十余年洞彻玄旨康熙壬子受印出住雨花次迁龙桥入院土地卓拄杖云神从此来灵从此起我住此山尔护此地勿得多口报庄人南泉不喜吃油糍复卓一卓三门只者一步踏过者掉臂而去脚跟未点地者随山僧进来拽杖便入三大士殿竖拄杖云唤作文殊得么振身云唤作普贤得么弹指云唤作观音得么恁么会又怎得毕竟如何展具作礼。

　　上堂举外道问世尊不问有言不问无言世尊良久外道叹云世尊大慈大悲开我迷云令我得入师云世尊害哑襄聋外道堕坑落堑虽然小出大遇未免磕额撞头且听山僧为汝等分明颂出有无不问太孤生一劄婆心觉更深等闲识得其中意不萌枝上发阳春。

　　上堂子规啼彻为春深多少行人似不闻一片痴心无用处口头依旧血淋淋。

　　小参举禾山示众云习学谓之闻从门入者不是家珍绝学谓之邻山高岂碍白云飞过此二者是真过且恁么道僧问如何是真过闲言语曰解打鼓分明答得如何是真谛汝是恁么人曰解打鼓答得分明即心即佛即不问更问甚么如何是非心非佛处处闻啼鸟曰解打鼓夜来风雨声向上人来如何接待冷棒热喝曰解打鼓花落知多少有为虽伪弃之则佛道难成无为虽真执之则慧性不朗衲僧分上二俱不然更道甚么非心非佛虽然还知禾山利害处么良久云山僧也是无端。

　　高峰老人首九拈香云名不能状不得不同海岸栴檀亦非返魂鸡舌今日信手拈来贵图酬恩报德插香炉中云三三原来只是九吾师面目何曾隔。

　　举保宁云一是一二是二三是三四是四数目甚分明上下依资次依资次有何事以拄杖画一画云大众一时乱却六十甲子了也颂曰融融佳气送春来无数园花次第开恼乱东风收拾去空教猾蝶自徘徊。

　　举庞公问马祖不与万法为侣者是甚么人祖云待汝一口吸尽西江水即向汝道颂曰九重深处太孤玄禁殿苔侵孰敢攀一下纶音寰宇播从教大地有余欢。

　　举白云上堂扬眉瞬目拈槌竖拂弹指謦欬尽是抓钩搭索海会今日还免过也无家家观世音处处弥陀佛颂曰朵朵梅雵满树开行人莫厌把心灰一枝寄向江南友方识东君传信来。

　　举兴化上堂云不用如何若何便请单刀直入兴化与你证据时有僧出礼拜起便喝化亦喝僧又喝化亦喝化云若是别人三十棒一棒也较不得僧礼拜归众颂曰闲来无事理瑶琴拨动冰弦一片心流水高山归去也知音恰似不知音。

　　举马大师不安院主问云和尚近日尊候如何大师云日面佛月面佛颂曰下里巴歌声韵齐阳春一曲和者希谁知不落宫商调只至而今称绝奇。

　　举曹山问僧作甚来僧云扫地来山云佛前扫佛后扫僧云前后一时扫山云与我过靸鞋来颂曰拨尘见佛太区生渔父栖巢实可怜假使两头都截断拈匙把筋倩何人。

　　寿香莲居士时逢初度鹧鸪天绿树声声唱野田惊起侬家飞逸兴援毫为庆火中莲莲华火里红如雪挺秀曹溪称卓越一枝带露更凝香为视群花君自别君不见碧眼胡受谶来一花五叶至今开又不见马祖吸尽西江水一日横吞势莫已为问庞公意若何渠家如彼君如此如君此日亦胡为铁笛常将江上吹唤得江风来水而文章满目复谁知君依水我傍山明月清风没间关遥通意气匪尘寰祝君寿行路艰玉印岩岩不可攀瞩予俚语笑予顽。

　　僧问梁武帝问达磨如何是圣谛第一义此问还端的也无师曰是何言与曰磨云廓然无圣是何意旨师曰剖腹剜心曰帝云对朕者谁还是荐他意不荐他意师曰相逢不相识曰磨云不识还是答他话不答他话师曰前箭犹轻后箭深曰帝因甚不会师曰饭箩边饿杀曰恁么则都卢无限意一苇泛江心师曰失之东隅收之西隅。

　　垫江萝月云林性现禅师忠州潘氏子参高峰于五云年方二十机辩过人首侍寮继维那峰屡迁兴龙昙华师皆侍焉峰一日问如何是你侍者的事师曰请和尚尊重如何是你维那的事师曰法王法如是峰曰你本分的事聻师曰早已呈白了也康熙乙卯众请开法萝月上堂万法归一一归何处明眼衲僧不用重举收来放去明明历历毕竟如何春游芳草地夏赏绿荷池。

　　示众道长道短煞甚无端惹人嫌忌只为口宽还有塞得山僧口者么若有也须斩为三段卓拄杖下座。

　　万法归一颂曰万法归一黑漆桶瞎眼禅和尽儱侗放去收来只恁么黄金出在山中矿。

　　一归何处颂曰一归何处没底靴逢着阿娘并阿爷庭前拍掌呵呵笑四方八面绝周遮。

　　青州布衫颂曰獦的獦狚青州衫无端话出惹人嫌年老成精夸大口昆仑顶上水浸天。

　　亲切句偈曰天晴日光达落雨地下滑十指是五双二四还如八。

　　转身句偈曰水穷山尽处脚底有生涯顿断红丝线处处摘杨花。

　　异类句偈曰牛胎并马腹披毛戴角行张三与李四掉臂入深村。

　　末后句偈曰把断要津处凡圣路不通问是谁家语赤白缴青红。

　　法身偈曰绿水生青烟红炉绽白莲山头鼓黑浪海底挂长天。

　　向上偈曰三冬煨榾柮九夏着麻衣悲来啼哭哭喜则笑嘻嘻。

　　法身向上偈曰啰哩啰啰哩哩啰哩哩啰萨嚩僧揭谛　唎娑婆诃。

　　大法偈曰大法是何法原来无缝罅石辊唱玄歌矶头声鸭鸭。

　　万县宝积大笑性崇禅师川北岳池鲁氏子世以一经传家父母祷佛生师五岁随父读书鸭山寺闻僧读华严及课诵声感泪如雨每与沙弥辈喜戏不欲归值壬午寇起随父母迁避数处久之双亲先后逝甲申被掳入川东总戎袁宝善破贼得师观志气不类常童诘曰汝欲官乎师曰愿成佛耳袁公异之送师亲炙高峰峰喜与剃染命参念佛是谁久之有省呈偈曰念佛是谁谁念佛一声高了一声低高低声罢归何所石女云中驾鹭鸶峰不示可否复命看句归何处话师猛参三昼夜忽然大彻失笑惊众座元征其见处师口颂答之元诸方丈云大笑于句归何处公案已会得和尚幸勿轻易放过师随后窃闻笑云是甚么心行侍峰二十年始侍寮次副寺次监院丛林重事赤身担荷无少推逊康熙癸卯开创高峰工未竣峰应向化侯请迁昙华乃以高峰院事属师虽日事上木拈锤竖拂不少怠衲子甘效死弗去乙卯受总戎觐桥易公请迁主宝积四众向往法席称极盛。

　　结制上堂舒卷丝纶数十秋轻轻不觉雪盈▆而今举钓清波上赤尾鲸鲵快上钩座元出师曰宁向直中取不向曲中求元作礼归众师曰好个阿师僧问宝积禅林昔年初创此日重修初创重修是同是别师震威一喝僧拟开口师便打僧礼拜师乃云大丈夫伶俐汉肘后须悬夺命符手中常握金刚剑早已能摧佛祖心何况丧却天魔胆摧折心丧却胆太平底定斩尽痴顽何须三条椽下七尺单前磨裙擦裤敷坐安禅一任行便行坐便坐饥来吃饭困来打眠任情逍遥得大自在若有丝毫挂念便是三涂业因瞥尔情生万劫羁锁圣名凡号总属虚声殊相劣形皆成幻色山僧恁么告报也是好肉剜疮检点将来有何交涉既没交涉即今建期会主如何报称顾视左右云常将日月为天眼拈出须弥作寿山。

　　冬至上堂问座上烛影爃煌炉内檀烟缥缈祝延圣明统御庆贺我国晏然和尚分上又作么生师曰山僧一时忘却了也曰绳阴刚剥尽一阳又始生乌漆盆击碎琉璃盏现成就里机关和尚如何指示师曰午时星斗现夜半日头红曰如是则风摇竹叶随飘舞月筛松影任高低师曰阇黎道得恰好曰四时气运随时转八卦循环颠倒颠未审是卦转气气转卦师曰啰啰哩哩哩啰哩啰啰哩娑婆诃曰和尚一向脚版朝前终朝眉毛扫地其中还有奉重事也无师曰山僧下座后归方丈即向汝道曰若是则金果早朝猿摘去玉花晚后凤衔来师曰一任颠倒僧啐曰某甲一时乱却六十甲子了也师呵呵大笑问某甲有一句话要问和尚师曰且道是那一句僧便喝师便打曰也瞒某甲不得师曰山僧不如汝问如何是亲切句师曰五九尽日又逢春如何是转身句师曰山前绿竹岭后青松如何是异类句师曰张公吃酒李公醉如何是青州布衫师曰遮天盖地僧伫思师连棒打退问一阳才动百卉生芽万汇乘权掀天动地且道未动一句作么生师曰百舌未休枝上语凤凰怎肯共同栖一僧出拟进语师打曰待文王而后兴者凡民也僧归众师乃曰群阴今已尽一阳又复还时光增一线慈明却放参却放参少机关毕竟如何卓拄杖曰腊月火烧山。

　　元旦传戒上堂天何言四时行地何言百物生君何言万邦宁风调雨顺海晏河清拈拄杖卓一卓云惟有这个无四序一回举起一回新苟日新日日新又日新诸人记取汤之盘铭既尔日新又新何罪不灭何戒不臻岂待鸡足山中等人堪笑老迦叶多年钝置妙慈氏　目鼓睛何似宝积信手拈来觌面区分且道区分个甚么喝一喝云爆竹一声除旧腊梅花几点送新春。

　　上堂竖拂子云这一半那一半东边有西边有紧捏拳长伸手象王行狮子吼喝一喝云昨夜总角山与黑滩子斗额胜负未分被山僧拄杖子无端恶发趁出万仞峰前大洋海外直至而今永无踪迹且又如何举唱喝一喝。

　　解制上堂竖拄杖云只这个年年三百六一日十二时因甚十月十五谓之结二月十五谓之解虽然事不同途要且理惟一致即今山僧恁么也得不恁么也得恁么不恁么总得毕竟如何百二十期今已周放出沩山水牯牛东触西敲随任运只要水草调得周溪东牧溪西游种月耕云莫放休国王水草随意吃得优游处且优游优游且置山僧过此又作么生桃花浪暖鱼龙化重展丝纶别有钩。

　　小参诸昆仲今结制三日矣窃念隙驹易过驷马难追古人曾惜寸阴汝等岂可轻易放过凡参禅底人譬如国家用兵先须布阵安营坚设墙堑外不放入内不放出外不放入则外息诸缘内不放出则内心无喘从来心随境转境随心生心境双忘自然灵光显现方知本来面目不从外觅不向他求何须参师访友向他人喉下讨气则知自己眉毛不在他人面上山僧恁么说话也是画蛇添足与钵安柄检点将来当堕拔舌地狱何故聻不见昔日文殊起佛见法见被世尊威神摄入二铁围山且道山僧与文殊是同是别喝一喝云宁可将身坐地狱不将佛法作人情。

　　小参拈拄杖卓一卓喝一喝云临济德山来也在山僧拄杖头上论议拄杖子遏捺不住即今有不顾危亡底出来与他相见监院出师问如何是汝监院边事曰今日买茶三十斤师曰果然是个监院副寺出师问汝执库司每日费钱粮多少曰库上事繁忘却了也师曰一边汉化主出师问汝患眼疼如何是你不病底眼主以两手作双眼势师曰好大光明僧礼拜师乃曰德山棒临济喝今夜与君重点破左边底切▆承▆右边底何劳裁酌莫裁酌庞公卖笊篱普化摇铃铎复卓一卓喝一喝云着着着。

　　小参大道只在目前要且目前难睹欲识大道真体不离声色言语古人恁么道宝积则不然蓦竖拄杖云大道只在目前目前何不快睹卓一卓云欲识大道真体诸人切须荐取即今有向声色里承当者么出来与山僧相见众答不契师云有眼底因甚不解见有耳底因甚不解闻有口底因甚不解说有脚底因甚不肯行复卓一卓云只为分明极翻令所得迟。

　　高峰老人周年设忌诸仁者知么此是我老人放身舍命之期全身落在不肖儿郎手里一任杀活纵擒收来放去十八日已前有尾无头夜半日头红十八日已后有头无尾午时星斗现即今十八日又如何恁么去也出户不行青草地恁么住也归家岂坐白云床众中若有伶俐衲僧出来道长老临济儿孙说谁家语话但向道今日老人忌辰也少这一分供养不得。

　　举僧问赵州万法归一话颂曰屈拳伸手收来放去夹路桃花风吹满地。

　　举僧问赵州狗子佛性话颂曰狗子佛性有逢人解哮吼年年三百六梅花开九九狗子佛性无觌面不识渠浑然无个事凡圣亦同居。

　　举兴化在大觉处为监院话颂曰一喝一棒又一喝两次三番遭折合若于当下解抽身免使大觉当面唾。

　　举僧辞赵州州云有佛处不得住无佛处急走过三千里外逢人不得错举颂曰临行话出太分明无佛欲求有佛行任意纵横无挂碍何妨对客数家贫。

　　淡宁侍者颂公案呈师阅师曰还须着力研穷者曰觌面承当师曰承当个甚么者低首师震威一喝者随声亦喝师曰还有么者拂袖便行师曰放汝三十棒。

　　师夜坐谓僧曰今夜好月僧曰请和尚月看师画圆相示之曰这个与天上底是同是别师喝一喝僧礼曰再乞一偈师示偈曰明明一镜照当空说甚别来说甚同识得其中端的旨光明何处不圆通。

　　问灯灯续焰祖祖相传未审传个甚么师曰宝积门外石狮子曰西来大意勿劳提起鸡寒上树鸭寒下水意旨如何师曰月半是十五。

　　问如何是普度群生句师曰赵钱孙李周吴郑王曰如何是摧邪辅正句师曰东打西敲曰如何是截断众流句师震威一喝僧作礼师便打曰恁么则心行狼毒师曰怜儿不觉丑。

　　问还丹一粒点铁成金某甲特来请和尚点师曰把将铁来曰某甲不会师云你将甚么唤作金僧便喝师便打。

　　荆州善迷又山性证禅师南滨谭氏子母张早岁丧父张抚之甚艰既长使就乡塾资性超卓目无先生张数苦之不听千夫一公师舅氏也张因托夫使依高峰年十四芟染命字冷眼督参念佛是谁越三月一日托盒上方丈失脚堕丹墀盒碗坠地杂碎作声因契悟走见峰峰急问念佛是谁师竖一指命道偈应声曰念佛是谁我有一指识得这个不生不死峰曰且去待闲打你出谓人曰老汉者回打我不得也是夜峰落堂唤师至谓众曰汝等参随老僧多年终日抱个不哭孩子不肯放下反冷眼沙弥之不若奈何峰出堂众挽师征诘说偈应对百余人皆克口而出众皆悲感下泪新宁尹沈公参峰遇宗旨淆讹处辄谓曰汝问冷沙弥去因于师处多所发明沈公甚心服屡请嘱师峰却之曰孺子大远在沈公益敬重后侍峰入浙沈公于舟中忽问如何是第一句师曰忘却了也如何是第二句师曰记起了也如何是第三句师曰再道即不堪同孔茂弘见梵受俍亭禅师茶话次茂弘甚言此事趣极师曰祗饶宗通趣极犹是真常流注亭良久点首叹服指谓众曰冷上座法门龙象也师曰和尚谤某甲作么亭笑曰赃私现在师顾茂弘曰是你讨得的复侍峰还蜀康熙乙卯受嘱出住湖广忠司之善述次迁圆通。

　　上堂举聚云示众有三种法名曰三关若也透得方许亲见聚云第一种要脚掌掉后若一向在前直饶走到弥勒下生也没个休歇底日子第二种要鼻孔朝天若一向朝地直唤作寻香逐臭纵有擒风捉月拿空击水手段全没交涉第三种要脑后具眼若一向照前则阿娘阿爷衣食冻馁枯瘦如柴为儿底毫无顾盻听吾偈黄昏钟响日头红晓来依旧月当中讨火童子吹波浪征西戎马面朝东师云不肖儿孙则不然第一种还要脚掌朝前若必定掉后直饶倒退三千里跛跛跌跌也不得到家稳坐第二种还要鼻孔朝地若必定朝天一朝猛风暴雨霎时灌杀直饶苏醒起来与三世诸佛同孔出入也没甚利害气息第三种还要眼在面门若必定在后未免丧却目前尽大地有情无情虚生浪死为导师底全不照管听吾偈清秋月色满庭阶无数花阴送影来夜尽更阑收拾去枝头霜露泪盈腮恁么道且道与聚云老人相去多少。

　　说戒升座凤凰岭上朔风严吹彻诸人心胆寒争似当阳轰霹雳喝一喝云一声突出震两关且道是甚么幽关汝等自从无始以来所造业缘藏在幽隐此个关头不因一番敲击谁能除破是岂知罪由心起心生罪生心若不生罪从何有证上座今为汝等向顶门着针汝等对证上座从毛孔出气通身吐露犹较些子如或垢匿在心尘根不断纵弥勒释迦也没奈你何毕竟如何乃得诸过尽净去复喝一喝云雪点红炉无个事不容眨眼尽销镕。

　　一僧到善述物先禅人私与之坐师次日问那僧参堂过了先曰参过师曰甚处人先曰江南人师曰汝因甚得知先曰某甲昨夜看过师曰甚么面目先曰而日一样师曰鼻孔在那里先无语师掌曰谁教汝乱自走作。

　　师入堂次肩副寺行果子师曰一个一个肩曰连这一个也不消得师曰副寺忒不为众了肩曰秪如口挂壁上将甚么吃师作咬势肩曰甚么味师曰这堆砂几时作底肩举果遂行师顾众曰大家知味些好。

　　一僧着颂三界唯心万法唯识公案有丝毫那许瞒得渠之语呈似师师云意作么生僧曰昨因堂中举桂林之问故有此颂据某之见本无三界万法不过因心识而有师曰未在僧请师闲示师曰三界唯心万法唯识此二语出唯识论因地藏住院时法眼修山主洪进三人行脚过院投宿至晚围炉次商量浩浩藏同至炉边验云只如山河大地与上座自己是同是别眼云是别藏竖两指眼云是同藏亦竖两指便起去次日三人辞行藏指庵太古石问云古人道三界唯心万法唯识且道这片石在心内在心外眼云在心内藏云行脚人着甚来由担片石在心头上走三人行至半途眼云此老说话大有来历同行云犬口争出象牙眼云未可草草二兄要去前去我返亲近倘渠有长处我则依住如无我随后赶来眼遂返依地藏后为地藏之嗣开堂时有长庆首座子昭与法眼同参闻法眼开堂昭挂拂子一枝到法眼处问和尚开堂承嗣何人眼云地藏昭云太辜负长庆先师眼云我当时不会长庆一转语昭云何不问来眼云万象之中独露身意作么生昭竖起拂子眼云此是长庆处学得底上座分中又作么生昭无语眼云只如万象之中独露身是拨万象不拨万象昭云不拨眼云两个参随左右皆云拨万象眼云万象之中独露身聻此非得地藏炉头同别之旨乎后法眼之嗣韶国师悟后呈偈于法眼云通玄峰顶不是人间心外无法满目青山眼云即此一偈可绍吾宗此非得地藏唯识唯心之旨乎后来开堂为人有僧问如何是曹源一滴水眼云是曹源一滴水又有僧问如何是佛眼云汝是慧超以至建立宗旨种种言句莫不本于初见地藏之血脉岂可草草忽略耶山僧曾记居高梁时有桂林学人号大参者至虎蹲言及桂林验众有语云古人道三界唯心万法唯识因甚今日不知明日事山僧云这老汉老老大大作这个语话参云他别有缘故山僧云既有缘故汝还参他去今观上座下个丝毫那许瞒得渠之语似与桂林之问同一差讹我观桂林设问之意盖谓三界万法可谓宽广矣而唯心能知唯识能识因甚今日不知明日事恁么会又争得不见古人道若人识得心大地无寸土又云眼前一物即不是但有丝毫都是尘云门云法身三种病二种光三种病且置秪如道面前有一物是光不透脱会得一切法空隐隐地有个物相似亦是光不透脱山僧今日且为法眼代下一转语待地藏道三界唯心万法唯识且道这片石在心内心外向道和尚问得恁么颠倒待伊问汝又作么生向道三界唯心万法唯识大众会么如再不会还与下个注解遂画○相云唤作三界万法得么复画○相云唤作唯心唯识得么于斯荐得镕钗钏鉼镮为一金搅酥酪醍醐为一乳不则未免同桂林之问而堕云门之光不透脱也复示偈曰把得乾坤入画图河山大地尽琼琚尘尘刹刹分明也唯识唯心总一如。

　　别庵禅师同门录卷中终
嘉兴大藏经　别庵禅师同门录


　　普陀别庵禅师同门录卷下

　　书状弘秀编

　　　　临济宗

　　　　　大慧下第一十七世

　　　　　　高峰三山灯来禅师法嗣

　　四明普陀别庵性统禅师原籍潼川安岳族龙氏世业儒国朝新命父明宇公归农高梁因为川东人母李氏方孕明公梦白龙浮江卫一童子入怀嘱善保护觉与李氏誓曰若生子必令出家现白龙示净业也后果生师甫三月即延西龙无言禅师命名六岁就乡塾以资学冠一时年十一将谋脱白业师钟爱之不欲令僧谓明公曰公之子诚科甲中人物奈何弃置乃尔是时总戎李公在侧诘师曰做官好做和尚好师曰做和尚好明公曰儿志自决矣值言公示寂遂拔高峰老人剃染从又山证公习诸经论久之请益峰参究下手工夫峰曰只须向自家屋里打点乃将平日读过经史从头细检究无下手处峰一日▆论天命章至莫见莫显句举瓶鹅公案相发明语未了师不觉欣然点首峰蓦面便掌师曰出也出也峰呵呵大笑是年圆晟命克侍司适庆云衡山禅师至师晨起问候值山瞑目端坐次师礼拜起震威一喝山拈杖便打师曰和尚棒折也山复端坐不顾师曰者老汉犹向者里觅牛在山趋谓峰曰喜兄得个晚子了一日随峰山行次与同参浩浩论义峰顾师曰汝只会得有何曾会得无师愕然无以对命看赵州无字话经年偶因峰举百丈开田因缘至展手处大彻峰诘以淆讹公案五家宗旨酬对无滞时值峰七旬同门会聚共请记莂于师峰嘱以偈曰佛祖位中人心如佛祖心佛祖位中人行如佛祖行心行如佛祖自度度人竟愿汝能自度还须共度人凭汝心与行肇兴我聚云莫辜同门望莫负老僧心叮咛嘱付汝乘愿度群情寻俾首众康熙乙丑峰归寂遂继席焉因忆峰遗命于次年走江浙丐塔铭于嘉禾子相沈公踵径山扫大慧祖塔会山晓禅师邀入天童浙提赞伯陈公同缙绅任甫屠公等请主普陀未几值。

　　圣驾南巡降帑宠异法社焕然一新已已受武林檀护请兼挕东园永寿。

　　开炉上堂照用齐施全杀中即全活权实兼到双放处具双收剿绝根尘扫除窠臼钳锤高举一任煆凡煆圣炉韝弘开何妨烹佛烹祖顽铜钝铁一气销镕跃冶真金自无变色普圆通没阔窄烈焰堆中一点雪毕竟如何季秋不▆孟冬犹热击拂子下座。

　　上堂世尊不说说迦叶不闻闻闻说俱不得日午打三更西方日出卯南山下雨北山云打面还他州土麦唱歌须是帝乡人桃花入眼瘦柳色照眉青。

　　至节上堂葭管灰飞一线天绣帷深锁避严寒东君懊恼情无极故向梅腮点旧颜急荐取莫瞒盰恐待春临花似锦千红万紫不胜看。

　　上堂问拈花一派今日重宣镇海说法普利人天世尊成道一句速道速道师曰一人传虚万人传实曰王恩施衣说戒宪台延座设斋报答一句又作么生师曰协帝高悬心地印从王细透祖师关曰雕弓高挂狼烟息四海讴歌乐太平师曰道泰不传天子令时清休唱太平歌曰一箭双雕成妙道总持万法定乾坤师曰如何是定乾坤句曰向上勿劳提持觌面即请分付师便打曰大众证盟师曰且莫诈明头问云覆草庐成锦绣巍巍气象夺乾坤门外许多新弟子谁作灵山第一人师曰狮子窟中无异兽曰还有优劣也无师曰象王行处绝狐踪曰恁么则共承记莂去也师曰切忌妄承当问人人鼻孔撩天个个心空及第文殊是七佛之师因甚出女子定不得师曰当初无计入红楼入得红楼休便休曰罔明大士是初地菩萨因甚出得女子定师曰不如当初不相识也无烦恼也无愁曰寒至梅先艳春来花自香师曰干兑离震巽坎艮坤乃曰人人尽怀无价珠何待睹星方触发可怪瞿昙不唧溜无端夜半颠狂发大众须知者颗无价衣珠不从天降不属地生匪从人得圣帝保此以奠定乾坤王公保此以翼赞皇猷将军保此以威行天下当今皇恩浩荡海禁大弛洛伽胜地重整旧基圣帝明王依珠不昧提台陈侯仰承上意委员饭僧呵护戒坛延请山僧升于此座无非为汝诸人揭示无价衣珠竖拄杖云唤作无价珠却是拄杖子唤作拄杖子却是无价珠毕竟如何得相应去卓拄杖云从前汗马无人识只要重论盖世功。

　　上堂问煦日融融能照彻大千世界不曾藏大千世界即不问三玄三要事如何师曰次第问将来曰如何是第一玄师曰昆仑赤脚点青天如何是第二玄师曰狮王反踯威音前如何是第三玄师曰猢狲上树尾连颠曰如何是第一要师曰灵符把断生生窍如何是第二要师曰屏绝端倪呈奥妙如何是第三要师曰浩浩红尘那得到曰三玄三要蒙师指觌面相逢事如何师便打僧礼拜乃曰花雨缤纷泄祖机春风吹散满柯枝朱匀十二栏干曲徙移其间尽展眉看破也乾坤失色瞒盰着大地凝辉机权别展杀活纵夺以齐施就里提持照用主宾以互换有时捏聚大千有时踏碎须弥从教石女吹笙海底行木人掌板云中拍得得得酥酪搅醍醐醍醐变毒药于此下得口来庐陵白米一任饱餐设或未然吃水也须防噎。

　　天使赉帑金至上堂尧天永戴舜日长明一人有庆万国咸宁海噬山陬简在帝心恩给内帑为膏为霖谁居化外敢卧云深山无量海无量嵩呼愿祝于遐龄担拄杖作舞祝势曰分付凤凰池上客大家齐贺太平春。

　　小参向上一路千圣不传向上一路千圣不然不传不然鸣声热碗毕竟如何竖拂子曰个是秦时　轹钻复举睦州示众云诸人未得个入处须得个入处既得个入处切莫忘却老僧鼓山云恁么说话面皮厚多少木庵则不然诸人未得个入处须得个入处既得个入处直须飏下入处始得师曰睦州怜儿不觉丑带累鼓山舌头拖地检点将来二俱不了普陀则不然诸人未得个入处须得个入处既得个入处快来者里吃棒。

　　解七小参连日无端东葛西葛惑乱诸人堕拔舌犁耕去也乃张口曰看山僧舌头还在么良久曰欲得不招无间业莫谤如来正法转。

　　小参问生从何来师拈拄杖曰从者里来死从何去师打曰从者里去曰不生不灭毕竟在甚么处师放下拄杖曰甚么处曾生灭问祖意西来即不问临济三句请师宣师曰你从那里记得来曰第一句荐得堪与佛祖为师如何是第一句师曰龟毛长三尺第二句荐得堪与人天为师如何是第二句师曰翻转威音前第三句荐得自救不了如何是第三句师曰再道即不堪曰三句蒙师指普陀意若何师曰谁许汝觑着乃曰一大藏教未曾说着一字说甚玄要主宾杀活纵夺生死章句堪当宗乘古往今来行棒行喝施照施用尽是一盲引众盲普陀者里一味平实接待不作奇特商量结制不教参禅考工不提悟道困倦者教伊休息惰慢者逼伊勤谨听伊行住坐卧运出家珍周旋俯仰不借他力一个个净裸裸赤洒洒无生死可究无佛法可得堪与佛祖为师堪与人天为师说甚自救不了任运腾腾无拘无束祗饶明日无饭吃今日亦不忧忽拄杖子不平道长老恁么说话尽是脱空搜尽一大藏教无此等诳语既是明日无饭吃今日安得不忧山僧但向他道木上座明则明矣实有未知何故不见道美食不中饱人餐。

　　示众问座有数千指当机者是谁师曰觌面荐取曰觌面交锋即且止草贼大败是如何师打曰和根扫尽曰棒头拨开真龙眼喝下全施陷虎机师曰汝且班师回朝曰得胜还邦又作么生师曰属目论英雄曰出群须是英灵汉敌胜还他狮子儿师曰谁是其人乃曰大凡做工夫如捕贼相似欲捕真贼先须辨贼情由渠无依着去住随时渠无系恋出没任意迎之莫见其首随之莫见其尾出入无时莫知其乡当面白拈犹其余事举家劫夺未是全威于此辨得分明向无捉摸处下番毒手于有端倪处大施纵擒故高峰先师曰一不做二不休杀人须究亲下手捉贼要拿真领头的的拿定领头渐加驯伏使彼熟处渐生生处渐熟与彼同住动静无拘与彼同行无分先后到此田地方知大中无外贼是家亲虽然如是犹未是放手时节且道如何是放手时节直待金星现归家始到头。

　　示众菡萏愁炎逼芙渠恨热忙薰风自南来殿阁生微凉拟问如何若何个中不用商量会得秤锤是铁不会雪上加霜。

　　示众近时道流类多务华少实鲜见有真参实悟者何谓真参如高峰廿年死关长庆七破蒲团神光立雪断臂者便是个真参的样子何谓实悟如灵云见桃花香岩闻击竹黄檗闻举吐舌者便是个实悟的样子必如是然后可以了生脱死超佛越祖诸昆仲中有一个半个如古人者么此个地位亦不必向外驰求直须向自己屋里打点生死人人本有不知生之来处是生之事重不知死之去处是死之事重生死既重则工夫不提自起勤勤恳恳时继以日日继以月月继以年久久纯熟忽然冷灰豆爆方知井中原自有水瓮里何曾失鳖天上天下惟我独尊又何佛祖之足称耶若一向矜禅者之名装禅者之体逞舌辨为机锋凭意想为解会千生百劫头出头没无有了期岂不大可怖畏今一七虽终结制方始各宜努力勿恣怠缓珍重。

　　高峰老人三周送牌位入嘉禾天宁祖堂有佛处不得住无佛处急走过古人恁么道老人恁么举大似藏身处没纵迹没纵迹处莫藏身正眼看来难瞒识者不肖性统今值满服之期欲就老人本位指个落处贵图永镇千秋且道如何是本位聻遂捧牌位至祖堂安位曰有佛处切须住无佛处勿走过鸳湖风月旧时辉槜李露花香正熟咄。

　　师至五祖一僧于石上磨剃刀次时有小雀傍立僧曰者雀得恁么大胆师曰情知汝刀不利僧举刀作斫势雀便飞去师曰果然不利僧曰何以见得师曰若利即飞不去也。

　　数僧自奉化来参师问曰我闻奉化八乡是否俱曰是师曰弥勒出在那一乡俱曰奉化乡师曰奉化许汝等住未识弥勒在一僧曰某甲只知本乡师曰那个是你本乡曰长寿乡师曰者不是本乡众罔措。

　　师卧次笑旨侍者展赵州相请师阅师曰那里得者像来旨曰一人传虚万人传实师曰也是依样画葫芦复展西域文殊相师曰东土的聻旨曰见卧次师曰我不是文殊旨曰今日涂污和尚师顾旁僧曰放下帐子着。

　　僧问如何是戒师曰披枷带锁如何是定师曰寒岩枯木如何是慧师曰髑髅眼睛。

　　问云门要一棒打杀世尊毕竟过在甚么处师曰理无曲断。

　　士问如何是夺人不夺境师曰森罗与万象如何是夺境不夺人师曰两眼对两眼如何是人境两俱夺师曰落花满地无人扫如何是人境俱不夺师曰千红万紫任君看。

　　问万法归一一归何处师曰常忆江南三月里鹧鸪啼处百花香。

　　总戎袁宝善性炜居士讳桂字莲宇首参庆忠得法高峰著有颂古行世自叙入道行由其略曰余忠州人也世居石宝少时曾入公门甲申兵变后于隆武二年内奉督师阁部王给劄团练御守弹丸历受国典见任总兵理屯田盐务壬辰春庆忠铁老人移锡石宝余见德容不凡婉留供养老人每以机语指示余酷酒沉迷全不知醒是岁佛诞日老人诫曰居士有地方之责还须节饮庶保无虞余愧悔无地回衙即呈偈曰酒是人间禄无贪无不足打穿麹孽缸更断轮回肉老人甚喜为余取名灯炜号宝善室人名灯智号朴素阖家持斋教余参无字话头初觉有味久之毫无影响不觉冤家路窄遇着三山本师出江省候老人余书一偈令人呈览师一笔涂却余躬礼师师曰是甚么余无对师打余一掌余哑口含冤后请师开法崇圣余皈依座下执弟子礼一面理公一面参究本师令余颂青州公案颂曰着起青州衫家家去拜年承待厚与薄止得尽情言师曰且信一半时癸巳新正事也一日本师上堂余问如何是尊贵一句师曰九重深密处余曰恁么则彩凤呈祥后君王镇帝都师曰道甚么余礼拜而退如此问答机缘不可尽举癸巳秋本师置一问若人识得心大地无寸土既是无寸土向何处安身立命余颂答不恰被师痛骂一番余乃尽情放下昼夜苦参不逾月一夕闻桶盖坠地忽然击破疑关随说偈曰本来无一物作巧弄工夫扑地翻筋斗毒药是醍醐从此鼻孔通快出入自由每与本师唱和马嘴不对驴头师喜曰居士异日解绶着缁当为吾宗嫡嗣以偈嘱余火里莲华迥异常一枝特出露新妆他年馥郁人天众鼻孔传来满地香余白曰师恩难报某甲更名性炜师曰且待着自愧业缠不了有负大慈岂料吾师太毒命余将平日着颂公案六十则刊行余思出家吃饭穿衣在家穿衣吃饭都是本分为人一场打哄何干只这些闲言剩语传得也好不传也好设有个旁不肯底出来道而皮厚多少余不免呵呵大笑曰宝善今朝失利。

　　举世尊升座因缘颂曰短棹惊飞水上鸥两行空自没来由春江不尽风流意半似赢乖半似羞。

　　举鲁祖面壁因缘颂曰赤尾龙门逐浪过渔翁卷钓意如何直钩不似寻常饵惟听金鳞跃碧波。

　　举药山问石头闻南方有直指人心见性成佛之旨未审是否头云恁么也不得不恁么也不得恁么不恁么总不得话颂曰当初无计入红楼入得红楼休便休不如当初不相识也无烦恼也无愁。

　　举世尊拈花因缘颂曰登坛点将为苍生细柳营开按辔行阃外不知天子诏至今犹重亚将军。

　　举云门东山水上行话颂曰岭头红杏一枝开斗雪迎风香满腮自是春英藏不住从教蜂蝶傍墙来。

　　举乾峰上堂举一不得举二话颂曰夜绣乌鸡彩色奇暗中一线少人知平空操出无弦韵流水高山别赋诗。

　　刺史沈克斋赤肩性宗居士讳廷劢字子相秀水人世科甲公少时咿唔鸡窗便慕宗乘历叩名宿各有机契及宦游西蜀新宁民淳事减益得究心是时高峰应向化侯请来主昙华密迩于新公谒焉言下领旨迎峰至新居三月日蒙扣击彻法源底峰为印可未几峰入浙新邑奉例裁并公得侍行旋嘉禾通于郡之同人曹秋岳王迈人朱茂时辈以天宁迎峰卓锡二载法行江浙送聚云三世语录附楞严藏皆公赞成之力也康熙庚戌峰回蜀公后补栾城牧商州予告还里历十有六年峰顺世矣遗命属公作铭峰阐化四十余年缙绅问道者何限不远数千里独以后事委公其隆重为何如良由公进道之笃师资契合有深焉者尝自着参学缘起其略曰予少时潦倒帖括中征逐声气本来一着子当面错过稍壮喜习功过格偶阅阳明先生传习录好之尤爱象山慈湖明道白沙心斋龙溪语以为自濂溪以来圣学真传在是四十外阅赵州大慧录虽未尽领会然不忍释手赖友人孔皓庵时时劝进此道孔茂弘者皓庵第三子也偶阅睡中主公案疑情顿发力参半月即大悟予与皓庵疑之俾通所见于灵隐具和尚具为印可余乃惊异始谛信焉由是始参柏树子话壬寅秋先兄郡丞镜湄公捐馆予悲不自解乃从严扆臣借传灯录朝夕览阅藉以忘怀偶谒介庵于金明方食枇杷庵问是甚么予曰枇杷庵厉声曰入地狱如箭射又谒古云于天宁云曰居士手中是甚么予曰扇子云曰请用扇予用扇云呵呵大笑今思二老皆直▆提持奈当时不唧溜何癸卯二月幼子殇意绪不▆乃力参柏树子以自遣参至一念不萌者逾时适▆人来问话闻声若雷心为震动以问茂弘茂弘曰此是参得专一处正是好消息勉旃是岁四月入都明年甲辰选授蜀东之新宁以道远亲老中心皇然偕严览民访佛果于都门亦蒙策励未领也自京南归将理西楫姻友陈玉仍过访予邀严　轹施绎修两先生并徐敬可孔茂弘共茶话是日颇多法战余但屏息而已比西行与茂弘别因曰仆于此事切矣兹远适荒蜀闻彼中无事或可了仆素愿子何以教我弘曰当作一方便然非工夫到极处切不可开余唯唯因授予方寸小封外书露字后书订封处云疑极而开余珍重告别长江万里举目清旷心心不释自初秋起行至仲冬抵任无民无役二三僮仆苦之先后谢去予反幸其山川窅寂意豁如也乙巳四月谒破山和尚于高梁山赠偈云八千里外故人泪三十年来穷子心今日相逢真奇遘三生石上旧知音时夔郡守邢公邀山于行署予陪侍次山以手作开合势云这是拳头这是巴掌总是一个不可偏废的道理丙午复谒山于双桂山指壁画车牛图问曰会么予曰不会山云若但打牛亦未是余稍有省比明复请开示山云识法者惧余领之别后两月而山顺世矣新邑听雪牛目两禅师破山之后也见地脱洒予雅重之与往还酬对甚多是冬予往兼视开篆开有盛山西瞿两禅宿而盛师稍近时蒙策励甚切不存形迹每贻尺牍道谊凛然予间请开示柏树子话盛云此时不难为公道破恐向后公则骂僧去也丁未四月谢篆归新心益清豁每日危坐蒲团炷香自限至疑极处忽忆茂弘小封许我疑极而开今既疑极可以开矣比拆视不意内复加封又书云非有七昼夜不间断工夫切不可开予只得仍置匣中重新再参刻意欲得七昼夜打成一片方敢开封其如要七昼夜工夫无间再不可得此封亦遂不敢开但力参如故五月中接家信知家严一目不明欲觅空青医治予遍访无有不可奈何忽念药师经可以祈年明目乃虔请入署合衙持斋予跪诵于佛前一心祈祷务期诵时不起一念诵毕一卷气乏少停又恐心神外驰即危坐单参万法归一一归何处停参即诵停诵即参觉梦寐中皆参皆诵七月自朔至望经完余竟如弹指顷觉所参万法归一一归何处宛尔现前偶记吹万大师录中曾有此拈示试取问证遂有省发十月以公务往府道经磐城遂谒三山和尚于昙华予请开示师问公本参何话予曰庭前柏树子师云作么生会予云也只是目击道存师云毕竟如何是庭前柏树子速道速道余拟对师云不是不是予不觉面赤良久师正色云是谁▆公来参的予曰某心中也自明白忽被和尚这劄直得无言可对无理可伸师云公亦做有工夫只是未在曾见船子夹山公案么予曰见师云试举看予举至夹山辞行回顾处师蓦竖掌云将谓别有耶予不觉高声应曰更无别有了师云是甚么予大笑曰和尚何须恁么问师云且喜居士承当得也予便礼拜维时顿觉拈花竖指吹毛辊毬等案一一透去不觉忻喜踊跃予乃谓师曰将谓有多少奇特原来只恁么师云莫错会好此后正好吃老僧痛棒未肯放过居士在予曰弟子亦未肯放过和尚在第山遥道棘师能一过我乎师云诺遂别归亟取孔茂弘密封启视之内但书合掌当胸良久两手开合数次急着眼觑十六字而已予阅之呵呵大笑要知此事有遮有表若非盛师茂弘秘不通风则工夫何以着力若非昙华痛加敲击则箭锋何以发机三人皆成我也既而通所见于盛师盛云喜公已打得圆相了也何不并圆相抹却予思此语与三师临别正好吃棒之语相符于是专看吹毛用了急须磨及青州布衫句至忘寝食比至阴夕忽然彻悟戊申正月二十六夜戌时有白气从西南起上贯天适听雪师来县予作白毫光偈示之有不信大家举首看何人不见白毫光之句听师欣喜印可明春雪师以源流见嘱予思从上居士授法于人者少则亦何可轻受法于人且予半生多从先儒语录中着力年春印心于昙华益与吾道相发明兹不过欲作一脱洒书生但知此事便休耳因谢以偈云家师自有尼山在呼唯明明只此传以见意云是月终三山和尚抵县一见即喜曰居士不局于一橛禅矣遂问予如何是万法归一予卓然立又问一归何处予展两手又问青州布衫聻予将旁僧劈面一掌云我从来疑着此语问如何是亲切句予曰学人是沈二如何是转身句予曰茶碗好盛粥如何是异类句予曰盏子落地碟子破如何是末后句予曰咄咄咄鸟语风声无不足一日招师斋沙弥冷眼以疾辞余问弥云马祖日面月面作么生弥便掌余云汝这掌作么生弥唤旁僧字云玉眉予便别打旁僧师大笑又一日同冷眼侍师闲立次适见猫逐鸡鸡飞入草予曰俊哉师随取一片砖置地问予曰是甚么予便作鸡鸣声予顾冷眼云鸡在这里猫在甚么处眼便作捉鸡势师笑云这话犹未圆在于进前曰还许学人圆得否师云许予便将砖一脚踢去师乃印可遂举五家宗旨勘余余一一默证因欲授余以源流予思风尘俗吏此生作了事俗汉足矣遂固辞因举听师所付因缘遂还前偈具白于师师亦弗强既而自惟予投机实在于师且师不惮千里跋涉为法求人予又安敢不原所悟以负师慈德哉乃敬受之师留新一月始旋昙华予送至中途师切嘱曰见道非难实证为难居士珍重保任可也予拜别归治一味落落闲闲更无些子碍膺之物虽出政莅民之间喜便笑怒便嗔案牍有露柱拱手呈来闲人被庭石吆呼趁去色色信其本来只成无心道人而新邑遂已大治(云云)。

　　上铁壁老和尚五家宗旨歌曰五家宗旨如五指散为大悲千手臂一一手具五岳形一一岳中生万卉一一卉萌千百枝是吾五指难思议高人握来一掌中五指还如一指同谛观此指指亦无方是吾宗正脉通粗禅弃之成卤莽口耳泥之成诞诳二俱可怜孰拯之只今惟有铁和尚双径源流赖此传眼如日月明百川日月眼万古悬歌以似之告法筵。

　　敏树和尚开法慈云公夙钦其名德特往见之公问智不到处切忌道着道着则头角生如何▆云恭贺恭贺公云弟子头角生也敏云一任行云布雨殿中点灯次公谓众僧曰前半间不得道明后半间不得道暗速道速道众无对共白于敏敏云一箭射更关公问格物即不问如何是物格敏云顶门须具眼别有好商量敏随问公云公试道看公云欲穷千里目更上一层楼敏微笑敏问公云格物是物格是公云六六元来三十六敏将饭喂猫次公陡问南泉斩猫和尚因甚喂猫敏云云月虽同溪山各异公曰能杀能活。

　　尝语诸方曰新宁县前有个石狮子有时唤月嘶风有时东辊西操但不得将他动着动着即被他一口咬杀。

　　问如何是新宁境公曰无底篮盛山菌子没弦琴操万年松如何是境中人公曰退食每餐无米饭见宾恰会不来人问日用如何着力公曰牵象藕丝元不断浙溪逆溯上瞿塘问如何得勘破一切公曰莫将丝系风。

　　公治新五年户增数倍邑无穿窬道不拾遗己酉正月奉例裁并于梁山新民因挽公不得乃毕送公至万县已距新七程矣公遂赋归偈四首五载谁为副此机青山留我伴寒晖幸沾封典恩何渥得遂趋庭志不违拄杖着靴穿水去蒲团装月带凉归年来人事如弹指赢得心空好拂衣勤民出政知谁力了了随缘不借中戒石吼庭吞皓月蒲鞭拍掌笑春风神珠辉处头头露宝剑挥来面面通会得威音消息迥山流水住耳看松水到渠成祗善为游行掉臂任吾之焚香坐久我忘我退食公余谁是谁毕竟暖风吹到冷从教绿发变成丝来来去去非来去道破人情有子规鞭起须弥驾起船就中着便下东川野桥流出钟声远古渡撑开月影圆逐浪随波今日句呈桡舞棹未生前折腰且自随缘去落落闲闲不记年时西瞿和尚在万公呈前偈瞿答偈云过量人来法法通如水波上涌千重水枯川竭长流处依旧青山绿水中公又答云个中无法亦无通何处如波涌几重倒岳倾湫波浪阔何曾一滴滞胸中平日留心山水间山山水水得人间自从吸尽西江后山是水兮水是山。

　　太守朱葵石茂时性悟居士禾之秀水人宰辅文恪公之后也以贵胄膺天眷历宦有年垂老致仕游心放鹤洲日延名宿问道亲炙雪峤信费隐容甚久康熙己酉高峰南下公谒于天宁峰示以柏树子话力参至忘寝食一日有省呈解于峰曰别处妥一件只是一件这里会得一处妥处处妥又云看得本来面目分明原无贵无贱无贫无富无喜无怒无死无生峰曰只此数语居士可谓见到说到矣但时时保任念念操存直做到大休歇底田地得大自在得大受用施为运转出没卷舒任性而流无可不可连这保任操存四字一并忘却更有甚么参差错谬关碍生死而不一了百当公礼拜而退从此工夫日密亲朋来往不及尘世一语沈公赤肩是其道中友也峰还蜀公会众拜送舟中呈册索偈峰书数千言付之时年已八十有二矣。

　　文学李青眉性端居士垫江人父与高峰髫年同肄业公以世谊谒峰于崇圣值峰为众入室公满心伎痒乃移橙子于旁礼拜乞示话头峰问居士移者何物公曰橙子峰曰好个话头于是行住坐卧只个橙子放不下适庆忠老人至公礼见坐谈永夜炳烛归寮忠谓公曰居士遇烛灭时话头亦可行路公于此有省衡山炳禅师闻公颖悟一日过崇圣问公曰话头聻公竖一指山曰既是橙子因甚又上指头去公曰无水不行船山顾峰微笑侍峰迁五云受印后作偈达山曰五叶横江已太孤嵩山九载复何图谁知满地含冤恨为问胡公念也无我亦曾经付嘱来随渠同看荻花开儿童便作风尘色故把双峰脑后栽何期赚入浯江下江上乘风跨骏马崇圣场头快着鞭师并吾师冷笑也橙子拈来作话头临机竖指没来由师因询我指头意我道船借水中流吾师十载拈黄叶我作儿啼不肯歇拾得黄金一笑休从教出箧飞成蝶其奈吾师狼毒何佯颠唱作钓鱼歌五云院里轻相嘱教我乘槎泛碧波因忆当年师二老何须舌上生青草推敲橙子一联诗直至而今无可道偶入曹溪理旧游西风拂面又新秋芒鞋吹到福城里重礼猊台玩乐丘山自青兮水自绿师颜如金语如玉追随略领早暮间一听高山流水曲。

　　次韵送童真禅师南行伤哉象末世祖道鲜弘人谁是主中主多为宾里宾知君存大义令我羡能仁但得南游去重敷上苑春。

　　文学张双承性悫居士忠州人业儒尚道学族近高峰朝夕叩见峰数加钳锤公志愈坚一日呈解于峰声未绝峰遽问曰如何是佛答曰草蒲团。

　　举僧问高峰六道众生还具佛性也无峰云嗄拈曰塞满虚空克遍法界本自寻常阿谁无分虽然如是还知高峰老汉答处么科头箕踞长松下白眼看他世上人复颂曰众生六道几何般换面改头总亦然六月日头到处热三冬霜雪普天寒。

　　举僧问高峰如何是为人一句峰便打僧云恁么则辜负某甲也峰云山僧今日失利拈曰为怜三岁子不惜两茎眉检点将来可恨阿僧当面蹉过复颂曰为人一句犹如屎屁蓦头打也全无遮避承恩容易报恩难千古万古空相忆。

　　别庵禅师同门录卷下终
