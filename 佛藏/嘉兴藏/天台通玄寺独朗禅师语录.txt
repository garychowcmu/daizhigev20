嘉兴大藏经　天台通玄寺独朗禅师语录


　　独朗禅师语录序


　　天台通玄寺独朗禅师语录目次卷上住天台通玄上堂住姚江积庆上堂小参晚参示众卷下机缘问答拈颂像赞诗偈佛事塔铭

　　天台通玄寺独朗禅师语录卷上

　　嗣法弟子　超心　超香　等编

　　师于顺治甲午年七月二十一日受当山檀护耆宿请。

　　师指法座云灯王宝座历历相承山僧蓦地无端蹴踏毗卢顶上。

　　上堂拈香云此一瓣香信手拈来端为祝延圣寿无疆伏愿舜日尧天法轮常转八极共称尊永乐无为化次拈香云此一瓣香奉为东宫殿下皇后储君阖国公卿及省郡邑缙绅文学诸大檀护伏愿慧日高悬菩提顿悟复拈香云此一瓣香昔年通玄裂破太白堂中不敢囊藏今向人天众前特地拈出端申供养天童景德堂上临济第三十一代林野奇先师大和尚用酬法乳敛衣就座天封定空和尚白椎云法筵龙象众当观第一义师云好个第一义被天封和尚一椎击碎汝等诸人还委悉么超群龙象共相激扬僧问洪钟轻振大众云臻请问和尚如何施设师竖拂云何不会取进云恁么则千秋无异色万古一同春师云不劳庆赞进云学人礼拜有分师便喝僧亦喝师便棒僧礼拜天封和尚问云涌玄峰五度秋佛祖君亲当地酬一声哮吼喷霞雾法雨滔滔润部洲是何境界师云虹霓蕴盖千峰顶一道天封万国恩进云狮子游行今伴侣大家均唱太平歌师云千江有水千江月万里无云万里天乃云韶光满目杲日当空云覆青山秋声到耳直得南极拱手庆贺山僧学易之年挥拂召众云释迦文佛偕诸净侣六道四生昆虫草木无情有情等时生也向拂子头上放光六种震动善狮子吼　地一声惊起须弥峰妙高峰比相斗额富楼那道个清净本然云何忽生山河大地通玄元是紫凝峰所以香炉峰和合宾主历然香柏莲华列成佳供华顶五老孤峻雄然坐断千差不通凡圣德山棒临济喝拈向一边惟我先师这条白棒尽尽受用若值佛魔山川草木有无二情都卢一棒血溅梵天直得抱赃叫屈道个恩大难酬且置棒不作棒用又作么生卓拄杖云看取南山鳖鼻蛇天封和尚云谛观法王法法王法如是。

　　姚江积庆檀护暨诸耆宿请。

　　上堂僧问临机一着迥绝无私英灵衲子顶门具眼即今开佛祖印未审和尚如何指示师竖拂进云恁么则千溪万壑归沧海四塞八蛮朝帝都师云因斋庆赞进云十方同聚会古佛家风师云雨洗青山碧进云龙归沧海稳虎啸岳山威师云休向死水里莫恋旧峦头进云水涨船高师便打进云大众证明便礼拜师云切忌乱统乃云乍离胜峰紫凝室回临寺址箭锋机钵盂漏泄陈烂货诸方鬻售新鲜的陈烂货且置突出新鲜的相似青州布衫镇州萝卜金刚圈栗棘蓬干屎橛麻三斤云门饼赵州茶金牛饭俞婆糍婆子偷笋投子卖油喝云若非霹雳轰耳几乎读到来年蓦拈棒云者死猫头抛向面前作何意会一众默然师云市头知价不知贵海神知贵不知价赤日番天通一线和泥合水遍天下既踏者里还委悉也未如其不然山僧自沽自卖去也遂卓拄杖云山深藏白额海阔任苍龙。

　　重九日上堂师拂云秋绽篱边菊踞顶更须登瓶插野花满炉香柏子焚石榻跏趺坐山鸡化凤腾天然真意趣共赏问知音召众云还委悉么是悬崖撒手处是三玄三要么虽是祖翁舌长拖地扫起野马腾空固是一片慈心又隔万里障碍何故不见道三玄三要事难分舌头裂破似莲华得意忘言道易亲白云横谷口飞鸟莫知归一句明明该万象白▆贼眼带弥麻重阳九日菊花新赤须胡子胡须赤节令当时且置即今事作么生遂喝云秋黄不落春华艳勘破诗人仔细吟珍重。

　　孟冬望日上堂问当阳一句即不问的的西来意若何师便打僧便喝师随声复棒云喝后事作么生进云恩大难酬便礼拜师云记取三十棒乃曰当阳句子新拈出积庆重兴古道场土沙撒向狮峰下毒鼓蟭螟眼角扬诸方攒单结制此中五蕴空山莫谓终朝闲庭英灵眉横鼻竖大众委悉么若向者里信得及怪石边摸窦烂泥里揣针钝斧好斫柴犁锄力耕种行住坐卧吃饭穿衣屙屎放尿不是分外直得青山映目绿水迎眸十字街心横卧孤峰绝顶高歌纵横无碍杀活自由固是与么提持犹未是衲僧巴鼻且置即今一句作么生道龙隐澄潭清活水蟾辉林壑弗空山向者里荐取。

　　上堂师云山居寂静境象幽深松涛刮耳涧浪嘘吟佩佛祖心印秉本分钳锤向妙峰顶开炉烹镕愚智煆炼圣凡令教各具通身手眼所以道草鞋狞似虎拄杖活如龙铜头铁额汉尽在我山中汝等诸人还委悉么若与么会得正好三根椽下七尺单前横伸竖展绵密成团朝骑白象夕跨青狮然后与观自在贴体商量随机应现虽然如是犹欠山僧一椎在正当恁么时如何凑泊三冬梅欲绽霜雪浸馨香维那问自忆灵山别流浪莫知归即今般若堂中炉焰交辉如何指示师竖起拂子进云拨开凡圣眼烁破太虚空师击拂子下座。

　　积庆穿枋上堂师云垣城六相至理圆融四棱着地威镇西东雕梁虽则经师匠自性天然迥不同虽然如是穿枋一句作么生道绵绵奕叶金轮子密密相承亘古今竖拂云大众看孔着楔。

　　大殿上梁上堂师云圣贤忻集龙象云臻良辰吉宿积庆重兴檀越耆旧虔请山僧登曲录床祝厘圣恩光风舜日建立门庭英灵衲子共相证明问建法幢于积庆播宗风于通玄是同是别师云问得恰好进云恁么则一彩两赛师云休唱帝乡歌进云大众证明礼拜归众师云切莫错承当乃云若论鼎新祝贺明明公案现成梅龙古基不昧敕赐断碑犹存所以人能弘道非道弘人然虽如是也须吃拳分明这里荐得无文铁印印空泥水历历明明不费而成是故古人道法本无法无法亦法也者犹是寒潭秋月静夜钟声汝等诸人委悉么其或未然向孤峰顶上筑着磕着讨取下落且置即今上梁一句又作么生道卓拄杖云盖覆承渠力纵横遍十虚。

　　华山雨华庵结制监院扬古等请。

　　上堂师云大众若论此事人人本具本无限量亦无程途无程途中假设程途无限量处权说限量故为七期之定略也元与诸昆仲结一大事因缘各各承七期之内努力精进将无量劫来无明业识圣凡鼻孔挤他粉碎扬向东洋海底作个脱落丈夫以成世出世间之光明幢岂不快哉来日进堂照顾眉毛若办肯心必不相赚珍重。

　　上堂师云屯溪胜地水环绕祥云炉鞴生秀草且道秀草作么生出众　跳看僧问展开两手般若光生大地乾坤一口吞三世诸佛谁出气师嘘一声僧礼拜退师云掠虚头汉问和尚未登宝座时在什么处师便打进云下座时向什么处师又打进云现升宝座未审说个什么师复打僧问徽郡从来未闻宗门佛法兹幸和尚降临可谓众生有庆乞垂旨要洞明祖意师云老胡自西来东土雪埋处要会个中意总在者里许会么僧复请益师示云鼻祖西来无字脚云何东土生连络遂竖拂云诸公亚目上头看元归一默成正觉众礼退师云也是大虫看水磨。

　　佛慧山结制上堂僧问金钟震动法王登座如何是佛慧住持师以拂拂云经行及坐卧常在于其中进云竖立光明台横开选佛场师云顶门只眼耀乾坤僧拟议师便喝僧礼拜退监院问古佛放光孤峰独露因什么又被风云雷雨劈开师云金毛狮子子步入野狐群进云两手拨开生死路师云野犴鸣僧礼退师云脑门裂也乃云甚奇哉孤峰绝顶紫雾开风雷集英雄力竖光明台佛慧山中今结制诸人眉结心豁开齐展目莫疑猜直待心空及第归喝一喝下座。

　　上堂问梅龙开炉煆凡炼圣如其不受钳锤的作么煆炼师云放子三十棒进云片云遮海岳大地尽沾恩师云仿佛扬州进云恁么则恩归有地师云劄乃以拂作钩势云还有上钩者么众默然师云阳和小春节炉鞴正当令钳锤虽在手眉锋利似针劄着眼太精明惟经那事特相亲且向炉边打瞌睡自须珍重本来人。

　　上堂僧问如何是溪山境师云炉喷祥烟起进云如何是梅龙境师云终不向汝道进云如何是积庆安禅处师云三十棒乃云仲冬朔日原无事挝鼓升堂为甚因塞外几经霜雪冷山居安向火炉存所以高峰妙祖道谈玄谈妙说性说心虽是他家种草必不向者里藏身山僧今日不然一会谈玄谈妙那许说性说心固是他家种草且喜者里安身遂喝云剑挥千里血静息万家砧。

　　师诞辰上堂师云弗攀阿利树枝喜登忉利天界劄得山色五云结盖海水万派潮声且道父母未生前报恩一句作么生道击竹顿然忘所知焚香那堕悄然机喝一喝下座。

　　上堂师震威一喝竖拂左右顾视云昨夜三更打杀无毛铁鹞今朝晨起蓦然扑地高飞冲破碧琉璃殿煽干四阿耨水直得山河大地半提全提且没交涉固然如是不是过量人难说过量话复一喝下座。

　　冬至上堂僧问一阳剥尽万物发生如何是冬至师竖拂云会么进云如何是积庆家风师云拄杖活如龙问天寒地冻即不问瓦解冰消事若何师云当阳呈露进云梅龙看浒眼特地一场愁师乃云一阳复生处万物沾恩当念信诚时诸罪消殒点水滴冻朔风吹面劄着真人若论生死涅槃般若场中原无个事如言成佛作祖那许立地安身惊杀露柱灯笼扬声大叫向妙高峰顶闹市街头商量浩浩灯笼呈瑞彩露柱已怀胎虽然如是即今西生大德偕诸檀护设斋敦请山僧升座举扬般若大众且道般若一句作么生挥拂云道人整顿闲家具天地歌谣乐太平。

　　上堂师云空寂寂静寥寥山中无事可边表无边表已向诸人道过了大众且道过个什么聻余姚市上十字街头道过了也寿山峰下道过了也僧堂前暖室里道过了也秪如未道的毕竟作么生风吹帘外茶花动水育瓶梅朵朵新。

　　除夕上堂僧问分岁已毕如何是末后一句师云今朝腊月三十进云炉烟祥瑞师云切忌错会乃云响爆如雷击醒世间迷梦汉烛开优钵看来都是帝乡人年穷腊尽无物可供诸大士白牛露地剥来新岁尽伊餐清水白米竹叶蒿汤随时茶饭一味寻常林下道人将兹供养固守清贫聊成榜样师抬手云伸出一双穷相手总把新桃换旧符唵钵啰曩钵啰曩。

　　元旦上堂僧问新岁即不问如何是最尊一句师云杲日无私照进云香烟缭绕师云大有人笑尔在问老者点首添一岁孩童拍手贺新年如何是学人边事师云老僧用不着进云有意气时添意气不风流处也风流师云莫作风流会乃云新年头喜优悠中间无事得自由风扫竹边梅放萼山居老叟今白头镇日焚香祝圣寿高歌共享太平春遂卓拄杖云出海苍龙头带角虎逢山势长威狞。

　　为今子心上座上堂问龙吟雾起虎啸风生且置水月皈真事若何师一喝进云天关地轴各承恩力去也师云异日增辉问明镜当台即不问未容拟议主宾分如何是先照后用师竖拂子进云恁么梅龙亲荐得方知随处立乾坤如何是照用同时师点拂云者个大家有分进云昔日通玄今朝梅龙如何是照用不同时师又一喝进云照用已蒙师指示末后一句事如何师云担将去进云大众证明学人礼拜师云如是如是乃震威一喝云苍龙窟里金龙子狮子林中狮子儿祖印当轩全正令纵横绵密古今传即置且道先师公案担荷多时今得英灵心上座作略超群倾心符盟汝等诸昆仲委悉么遂与拂子源流云授受不无今饶舌大家珍重在知音西堂参寮去。

　　结制上堂师云数年行脚未甘休赫日雄峰展笑眸曾忆雪山居六载钓竿收拾鼻尖头所以一人处万人之中而知不闹万人削一人独立而知不孤结制与时岂曰众寡禅蕴动静何远尘嚣凡设施为即非正务今山僧特为通个消息梅龙盘结无余叶直待春来牧海鸥。

　　结制上堂师云枝枯情尚焰春亦透尘寰相聚炉边语敲破几重关众中有过量汉请为酬唱良久云卷起罗龙网放出贴天飞以拂击几下座。

　　师诞辰上堂师云金炉喷焰烟篆充塞于太虚玉烛交辉光腾十方于世界山僧本乃林间枯木赖一雨而润生且喜干木随身逢场作戏古人云夜半钟声寒潭秋月不因境而生非因境而灭境灭则心灭境生则心生生灭本无生无生岂有说境既无生心从何有且置即今无生一句作么生道挥拂云烟雨有丝开锦嶂一团清兴乐泉余。

　　上堂僧问曰月高悬宝极光秋来不比旧春芳长青不断归松柏寿过南山积庆堂如何是积庆堂前一句师云恰好问话进云问后如何师云更要棒吃那僧礼拜师云不得乱拜问人人有母难日不知将何报答师云琉璃高挂碧堂中进云琉璃未挂时如何师云杲日当空僧礼拜师乃拂一拂云也大奇也大奇九龙喷水沐婴儿同条结秀无生脉大地山河尽共知好共知个事明明说向伊说默不堪因庆赏谁将钟鼓震离微且道正当恁么时释迦老汉降迹皇宫四生六道今日今时一齐生也山僧不觉同堕窝中忽然右胁出来指天指地目顾四方周行七步云天上天下唯我独尊道人到此为什么观四门越宫城六载雪山马麦难三转十二行说了许多葛藤末后拈花幸得迦叶微笑仔细观来总是平地起孤堆彼时迦叶老子若具正令向释迦未拈华之前劈头一棒只教世尊懡　而退免得殃及儿孙且道即今棒落山僧手里安置却向何处良久云石人头吃楔铁女眼流血。

　　上堂师云学道为大事者当破疑执为急务昔五百尊者禅定中得夙命智通观无量劫中淫杀之业顿生恶怖即堕疑网不得生死根断彼时文殊以他心通观请疑事而握利剑持逼如来时世尊云文殊住住不应作逆汝勿害吾文殊师利尔从本已来无有我人但以内心见我人内心起时我必被害即名为害时五百尊者得闻是语豁然解悟透脱疑网若论此事皆是漏逗如若真实衲僧诸佛尚无著眼处说什么仗剑疑业到者里须是具眼衲僧方知冷暖众中有知冷暖者么不妨露个消息与山僧拄杖子相见众皆罔措师云孤灯一盏烁破千重暗室头颅五百个个鼻孔朝天下座。

　　龙山福庆寺上堂师云香烟缭绕满乾坤水秀山明事理真云恋峰峦无倦意松鸣竹应鹧鸪声宝篆新坊总于自在囊中捐出指挥如意皆从大悲心里拈来朗上座横按莫邪杀活自由诸昆仲若于未升座已前会得不向沙里淘金然虽如是不无创建之劳必须共出手眼翻瓦砾以成梵刹刈荆棘而为丛林万古传祖庭千秋彰胜迹其如玉碑文露其如金简清明卓拄杖云会么祥云遍覆无生地兰桂森森荫子孙下座。

　　上堂师云大众百千三昧无量妙义尽在诸人脚跟下各请自家回互取会么回互不回互认取归家路智慧为桥梁柔和作依怙安居则虑危在乐须知苦君不见庞居士抛却黄金如粪土父子团圞头共说无生话仍计取九夏雪花飞三冬汗如雨。

　　小参

　　黄山慈光寺小参僧问坐断十方犹点额密移一步且置坐断十方时如何师云自由自在进云正法眼藏向瞎驴边灭却秪如作家相见时如何师云也须吃棒僧拊掌三下师便喝云瞎驴乱跳僧喝归位问姚江一滴黄海掀翻不犯清波乞师一接师云死水不藏龙僧便喝师云没头浸煞进云作家相见不劳重举师便打乃云囊藏不得露布大千朱砂海子白玉阶前慈光(炉鞴)煆炼愚贤堂头老汉怡怡蔼然命朗上座演般若缘若论般若未离当地早已漏逗了也何待迢迢千里迳穿三海登法座而谓说法耶所以岩中晏坐散天华金轮绕座遭呵责然虽如是且道即今以何酬答遂竖拂云雪冻珊瑚枝上月冷看朱顶一轮明。

　　观音圣诞小参师云龙吟虎啸地裂山崩威音那畔是谁生威音者畔伪安名道是什么人境界莫非观世音诞辰么固然如是毕竟观音即今在什么处遂竖拂云在这里放光动地向诸人六根门头翻筋斗汝等还见么若是慧眼精明不妨出群敲唱一众默然师以拂作圆相云观音大士来也作什么将钱买胡饼掷下拂云元来却是馒头震威一喝向伊道既具圆通手眼因甚被时人换却眼睛待他拟议劈胸与掌汝若向未喝已前荐得尘说刹说与汝同死同生闻喝不疑同死不同生闻喝有疑同生不同死且道生死不同途毕竟作么生会咦芍药花开菩萨面粽榈树长夜又头。

　　小参师云正恁么时三世诸佛历代古锥明眼俗汉口挂壁上又请山僧说个什么虽然如是未免矢上加尖红炉添炭何以故有处增些子无处减些子未是好手究竟本分衲僧皆成剩语且道如何得免斯过师仰目良久云乘妙青山和绿水大家赓唱太平歌。

　　晚参

　　晚参师顾左右拂云不入惊人浪难逢称意鱼即今三十夜省力者须臾与过量人说过量话汝等还会也无其或未然应发精进登初地界住佛信位蹈最上关而证无为了脱尘缘然后发勇猛之力如入沧波擘浪乘风倘得巨鳞岂不庆快遂竖拂召众云巨鳞虽得毕竟作么生僧拟出师云漫天网子多捞捷值个虾儿　跳来。

　　晚参师云大丈夫儿全烈志倚天长剑逼人寒万境撄之即了然左右逢源无剩迹当阳句子对谁拈问诸人识未识大众幻觉今晚设茶供众为求脱尘故请开示山僧年来秉师命持拂湖海之间奔逐巘岩之上胸无元字脚教我说个甚么若是离尘汉整顿金刚脊瞥地脱牢笼烁迦罗固密如我释迦文自断发苦行三转法轮鹿苑启半满说四十九年直至末后拈优昙波华殃及后代儿孙蓦竖拂云会么青霄少女音堪听白月冰人水照西。

　　晚参师云银钩抛向钵盂池金鞭提起狮峰打今宵蓦地大炉开一任钻龟并卜瓦僧问如何是梅龙境师云殿后开泉圆似镜门前花雨润苔新进云如何是境中人师云禅关闭目谢来客白云弥覆草堂深进云人境已蒙师指示向上宗乘事若何师云眉毛隙迸流鲜血释梵诸天满面红进云谢师答话师震威一喝云还有问话底么众默然师乃云大观晚暑照山前椒署增光接紫烟绿玉冲霄新箨解古松影露指头禅扶筇踏转玄关路轻卓梅龙涌活泉放目那分红日坠钟声已过别峰巅大众且道如何是别峰一句良久云弹指元无事闻声眼里花错。

　　中秋晚参师云春生物物总幽幽夏至荷香也出头秋来黄菊增颜色冬老梅花伴雪浮何故聻所谓事理循环各有时节即今学道之士最初发心因怖生死事大生来死去不了发足超方参诸知识及至了明个事说法利生莫非是个时节今时禅者扢个死话头朝暮刻苦而不悟者病在钉桩摇橹费尽许多伎俩不能出其窠臼终日与流俗阿师打哄度日枉费油盐不如趁此同行同坐同住同卧相伴白云知心几个如若不然山僧抱钓矶头高卧就里相逢特酬庆贺即今一句作么生道拄杖头增光灿烂大家欢饮赵州茶。

　　晚参师举岩头雪峰钦山同过江西到一茶肆钦山云不会转身通气者今日不得吃茶岩云若与么我定不得茶吃雪云某甲亦然钦云两个老汉不识语在岩云什么处去也山云布袋里老鸦虽活如死岩头退后山云奯兄且置存公作么生峰以手画一圆相钦云不得不问奯公呵呵笑云太远生山云有口不得茶吃人多今夜大家欢集众中有道得转身句子者么请吃茶时西堂进云吃过了也师云不得儱侗更道看进云什么儱侗师云今晚答话不恰罚七碗不许吃进云有口也不得吃师云恁么答话岩头不如你再与罚茶师云三个老钝锥岂料凿头利弄尽鬼眼睛至今没滋味道得吃茶却没茶吃某甲亦然吞声忍气有口不得茶吃人多空费许些闲力山僧恁么说话木查羹里美味检点将来挖疮无异今古明眼衲僧开眸同打瞌睡且道毕竟作何话会阿呵呵烂嚼老赵州骨髓可腥气良久云月照庭阶树影斜山云片片落谁家雪花不会秋黄菊烂饮蒿汤且当茶。

　　示众师云天得一以清地得一以宁衲僧得一任自纵横所以迷则法华转悟则转法华迷悟俱拽脱碓嘴忽生花。

　　堂中示众师云大丈夫秉慧剑般若锋兮金刚焰非但空摧外道心早曾落却天魔胆陕府铁牛承相见诸昆仲入此炉鞴要辨端倪所谓生死事大非但五蕴本空汝等今发向上志必须将从前学解佛法世法耳闻眼见意识博度尽收拾抛向东洋大海如悬轩辕宝鉴相似究竟父母未生前唤什么是本来面目。
嘉兴大藏经　天台通玄寺独朗禅师语录


　　天台通玄寺独朗禅师语录卷下

　　嗣法弟子　超心　超香　等编

　　机缘

　　师问扬古云眉开八字且道长多少速道将来古云和尚请看如意师云一句合头语万劫系驴橛进云莫瞒人好师云好个消息从甚处得来古礼拜退师云掠虚头汉还有　跳者么师乃云内不放出外不放入心如墙壁乃可入道古德虽然舌头拖地未免傍观者哂何故惟知挖出心肝失却纵横自在且道如何是纵横自在底境界喝云收得南蛮归故里放出无翎铁鹞儿。

　　又晚落堂师问云七中消二日休得自瞒顸若见真面目和盘托出看扬古云早起脚跟先点地师云脚跟未点地时汝作么生进云祖师门庭从此立普贤万行由他行师云向时且置背时作么生进云峰顶上有明月照山川草木尽清凉师乃云诸昆仲共聚团圞彼此逼拶莫使昏散得便岂容妄想交加到者里捏紧拳头竖起脊梁提则话头生与同生死与同死明取不明底方谓出格丈夫儿莫循名分休使偷心直求无上菩提剿绝贪嗔妄念超生死之捷径也珍重。

　　问答有僧请益女子出定因缘云未审权柄在女子手里在瞿昙手里请师指示师云在梅龙手里僧云和尚还出得他定么师云早与三十棒贬入无生国僧呈四宾主颂接得便云汝偷方丈纸那僧云未也师云颂则且置你道一喝还有宾主也无僧云正要和尚疑着师云老僧是疑你又作么生僧便喝师云者个未在僧拂袖便出。

　　僧问就窝打劫乃一时之好手单刀直入实千古之英雄只如劫杀后性命赃物在什么处师和声打云速道速道僧拟议师直打出方丈。

　　僧问不是心不是佛不是物即不问如何是百草头上祖师意师打云露。

　　僧问江南无限好犹道不如归好即不问如何是归师云众鸟高飞尽孤云独去闲僧礼云谢和尚答话师劈脊便捧。

　　僧问方以类聚物以群分为什么伯牙抚琴而牧马仰抹瓠巴鼓瑟而游鱼出听师云曾经霜雪苦然后始知寒。

　　僧问军中号令以金为耳目衲僧号令将什么为耳目师和声打。

　　僧问鼻祖西来直指人心见性成佛只如心作么生指性作么生见师云一枝红杏出墙来。

　　僧问结制也无风起浪解制也掘地觅天不结不解又在死水浸杀毕竟如何得相应去师云者问亲切恁么疑去进云结也师云炎炎三尺雪进云解也师云燕语雕梁上佳人愁更深进云谢和尚指示师云堕进云在什么处师云堕堕。

　　僧问但得本不愁末本即不问如何是末师云美女梳妆下翠楼。

　　僧问师家垂范电掣雷轰未审如何凑泊师云刀山剑树打秋千僧拟伸语师即打出。

　　超香入室师问除却目前境毕竟事作么生香云杲日当空师云闲言语毕竟事作么生进云再道不堪师云放汝三十棒进云龙生金凤子冲破碧琉璃便礼拜退。

　　师升座香出问鼓不打不鸣钟不敲不响即不问觌面一句作么生师云瞎香便喝师拈棒打出方丈。

　　　　　安裕法兄举牧云老和尚七问答语

　　问云一人发真归元十方虚空悉皆消殒古今悟道者莫计其数因什太白峰巍然犹在。

　　师云识得不为冤。

　　问大修行人合知因果草鞋乃是常住物为什一例踏穿。

　　师云谁是恁般。

　　问铜头铁额汉上岭为甚气急。

　　师云钝置杀人。

　　问泉眼不通被沙碍西涧沙石上下堆塞为什清关桥水昼夜长流。

　　师云把关人失利。

　　问水滴虽微渐盈大溪许多时雨水为什万工池不满。

　　师云老冻侬终日噇饭作么。

　　问十处敲梆十处皆闻日日普请为什有人不随众。

　　师云于法自在。

　　问毕陵伽因毒伤足搬柴见血为什叫苦告假。

　　师云恐汝不识。

　　拈古

　　举洛浦见夹山。

　　师拈云气吐虹霓眼空宇宙及于闯入夹山毛头许也吞吐不得彼时夹山阿喃喃地劈口与他三拳可使济河增光即免当场漏败拈拄杖召众云且道败漏在什么处良久云悄立断桥明月下细听织女玉梭声。

　　举雪峰两度趁僧。

　　拈云雪老拄杖子赏罚甚分明觌体提持去自隔万重云得遇知音后曾沾花雨恩知恩且置如何报德乃喝一喝。

　　举雪峰示众。

　　拈云者汉惯掣晴空霹雳平常不似虚头开自宝藏运出家珍然虽如是撞个突眼波斯原来半分不直。

　　举女子出定。

　　拈云诸佛各还本位智敬齐彰若非根本圆明几乎打破蔡州城会么分明月挂梅梢上看到梅枝早已迟。

　　举赵州勘婆子。

　　拈云赵州婆子虽则战将各具通方作略虽然如是却被者僧勘破何故聻秋波未转情先露只要檀郎认得声。

　　举五祖翁夜深无灯时圆悟佛鉴佛眼侍侧祖云各下一语看鉴云彩凤舞丹霄眼云铁蛇横古路悟云看脚下。

　　者个三语中一语眼空四海一语踞地杀人一语纵横自在五祖老汉秉剑前施便道灭吾宗旨也是推三拽四梅龙今日灯明烛灿不妨道石虎御羊吼上林。

　　举昔婆子供养庵主经念余载常令二八幼女侍奉一日婆令女抱定庵主云正当恁么时如何庵主云枯木倚寒岩三冬无暖气女举似婆婆云供养二十年只供养得个俗汉。

　　梅龙则不然待他抱定正当恁么时向他道年深离别处他乡父子觌面不相识。

　　颂古

　　大事未明如丧考妣大事已明如丧考妣颂。

　　无依独立好孤单寂寞空山突眼看扑碎鼻头知痛痒鲇鱼尽力上高竿。

　　三圣上堂。

　　九里山前展纛旗乌江自愧剑锋摧空教举鼎拔山力千里乌锥不易骑。

　　女子出定。

　　瞿昙鼻头无窍容了婆子一身狼藉胭粉多少疑杀伶俐衲僧。

　　南泉云昔住庵时遇个伶俐衲僧至今不见。

　　绝顶诛茆巧设施含羞放过若憨痴而今宝剑迎空劈贼过张弓后几时。

　　僧问云门杀父杀母向佛祖忏悔杀佛杀祖向什么忏悔门云露。

　　空空何物敢遮拦拟议遭他一字关跛足阿师张阔口惯将余唾塞饥肠。

　　无字。

　　月照沙滩水不来明明者个何曾动纸姑嚎嚎哭穹苍木马泥牛吽吽吽。

　　赵州狗子佛性有无。

　　赵老没来由牵牛作马酬牛追千里马马犁万重丘有意气时添意气无风流处也风流。

　　世尊初生。

　　不从门户胁开生指出分明独我尊　地蛇儿重画足至今称讶大能仁。

　　世尊拈花。

　　打起黄莺儿莫教枝上啼啼时惊妾梦不得到辽西。

　　迦叶微笑。

　　停针无语忆襄王云雨巫山空断肠子规枝上传消息佳音巧绣出鸳鸯。

　　九年面壁。

　　知他无别事从事怕智人冷地祥烟爆欢呼任一真。

　　兜率悦禅师住龙安设三问以验学者曰拨草参玄只图见性即今上人性在什么处。

　　方出梅龙窟相逢野岸头红旗掩白日风劲竹声搜。

　　识得自性方脱生死眼光落地时作么生。

　　耳听不如无耳听眼光何逐水光流脱即莫如无脱利大家相聚唤沙鸥。

　　脱得生死便知去处四大分离向什么处去。

　　者个白拈贼抛钩拽鼻头了知花发意何所不优游。

　　鲁祖面壁。

　　不识老胡旨直破鼻流血浸杀大唐人六月飞霜雪。

　　断臂。

　　挥金肯惜向谁云错会璇玑万里云若不蓝田射石虎几乎误杀李将军。

　　和梁山牧牛十颂

　　寻牛

急急参寻莫待迟登山涉水路崎岖何时得个真消息好下棱层铁面皮

　　见迹

出门举步便生疑脚影些些俨似伊料想此回无别走只在前头也未知

　　见牛

踏遍溪山始获焉旧情顽烈自堪怜一声呼唤抬头觑面目从前竟宛然

　　得牛

已把芒绳摸鼻穿山童今喜得安然祖翁田地荒芜久犁耙从头又上肩

　　牧牛

雨散云收山更青春光明媚乐闲情牛儿不犯人苗稼一任东西两岸行

　　骑牛归家

春山叠叠暮云笼铁笛声传出岭东脊上横眠忘顾盻乐然归去自匆匆

　　忘牛存人

一座青山一个侬无牛得看独从容月明林下忘怀处抚掌高歌乐事浓

　　人牛俱忘

人牛不见杳无踪彼此浑忘彻底空剩有天真常显露春来花发茂丛丛

　　返本还元

现成公案不须疑触处全彰最上机鼻孔昂藏吞世界眉毛卓朔覆须弥

　　入廛垂手

花街柳巷全身入酒肆鱼行绝覆藏带水拖泥浑不顾了然一片赤心肠

　　像赞

　　题大悲像赞

坐断空王命根显露通身手眼毡拍弹唱巴欹新腔别调高演藏不得兮八面玲珑巧安排兮阿谁舒展衲僧捉败几多般半抬半捺惟尔阐

　　达摩像赞

碧眼胡僧弄假成真九年面壁诳谑世人梁皇不识疑到如今宝志舌利道是观音笑倒大唐国里禅客难免殃及儿孙

　　普贤像赞

真痴汉没来由象王自在信步遨游降伏不循奋迅吼善射解把末稍头

　　天童密师翁赞

者个老汉发白面红生缘宜兴灭禹门宗金粟分化黄檗道通玄峰圆寂窣堵天童惯拈白棒杀活纵横杲日霹雳佛祖不容虽然儿孙大地个个忤逆成风惭愧日孙多口图出与么形容且道是谁原来吾祖密师翁

　　　　　　又赞

燕都露出驴蹄铜棺踢翻觔斗大唐几坐道场杀活难容佛祖谁识独坐当轩且勘龙蛇奔走咄师翁默默难张口

　　天童林野奇先老和尚赞

稽首慈容眉绀胡赤与么神光圣凡莫测自西蜀来主兹法席十二座中末后最一坐断太白雄峰玲珑埣堵常寂传嗣五十金猊生吾四十之一朝夕觌面恨转深梦寐相逢恣荆棘山华簪满破磁瓶鸡香恰好熏师鼻

　　题自小像

者汉面冷似铁情空若月生缘郎川宛陵枝叶海口朱唇默然无说卷发师头恬静如橛具金刚眼转物作则且道阿谁独朗秃贼

　　　　　　又自题小像

金刚赤眼者个贼象王狮子是同俦手拈白棒杀活自由打失于通玄峰顶丧命在太白山头时看云雾暖闲听水东流铁脊不妨今坐断已逢半百茂春秋

　　　　　　又于望上座请赞

描既不成画亦何就个是阿谁我亦不识于望阇黎请归楚国一任天下人取则

　　诗偈

　　大善寺访慧日大师

清关桥别念余春笑指相看两鬓新踏断故乡尘世冷到来仍复验疏亲楼台烟雨争桃艳殿角熏风绕法身闹市头开生药铺蒿枝横拨几多人

　　题万参居士小影图

翛然物外静舒怀拨尽尘氛见雅裁世路成灰通正眼真机脱颖绝良媒随时遣兴骚庄趣即景题诗李杜才踪迹绳阳堪仿佛一回相见一徘徊

　　高道宪登太白

叶落梧桐玉露肥冲霄灵翮夜知归苍龙秪解倾湫岳睡虎何当省是非岸帻云幢钦仰止法堂猊座幸瞻依亭亭独立惊鸿鹄月上千峰启翠微

　　登玄园亭感怀

半生幻寄物华新此日登楼思故人鸟息绿阴惊莫定花舒紫陌虑长沦阳春漫唱巴州调白雪惭赓下里身箕踞那能循世谛抬眸始觉日西沉

　　除夕和云将法兄韵

嗟今吾道更难行握手何堪辨浊清打雨敲风君着便拿云喝月我缘生象龙蹴踏无多子桑海升沉有变更不会诸方禅五味唯将露地白牛烹

　　寓万年寺藏阁次宗元禅师韵

万年峰峻应机先势逼穹窿傍海边风素自堪延岁月楼空犹爱接霞烟野梅数树含春笑修竹千竿带雨妍此境若非予独赏东君辛苦向谁传

　　石马

三界为牢夜不收昂藏独立几千秋生成玉辔谁能勒自就雕鞍孰解蹂云影细铺泥锦障雨丝微湿汗珠流骅骝空具追风力难及痴憨占上头

　　石桥雪瀑

潺潺雪瀑响如轮槁木连云一问津可是横身为物则翻疑垂手应真人惊心蹑足搴裳度绝侣飞筇带月巡打湿袈裟浑不惜苔痕踏破去来频

　　赤城栖霞

山城一带见仙标四野流霞伴寂寥宿火未寒留鹤梦丹炉尚暖泛云瓢赤砂乱点青山面煦日光生渤海潮匹似绛罗笼远岫脱然身世有王乔

　　华顶归云

万丈高高华顶山白云飞去复飞还从龙下界铺千顷带雨孤峰锁半间舒卷平明天共晓栖迟永夜月相开翛然虽是云闲极不道老僧心更闲

　　寒岩夕照

薄暮微阳照古松晴光掩映入寒空影随花发山容媚色借霜催木叶红野叟凭栏斜点笔林翁抱膝快吟风秋原萧寺钟初动灯火交荧接梵宫

　　桃源春晓

欹枕憨眠拥翠萝支筇偶亦探仙阿春游倦倚溪边石晓发幽寻水际窝老树猿啼惊鹤梦苍山鸟语和樵歌桃源数里烟花熳晨肇淹留胜迹多

　　琼台夜月

层台窈窕势凌霄清夜堪眠近雀桥明月露华空翠滴步虚仙韵暗飘飖别峰境界殊难并此地风光总见超谩道骑牛翁不在玻璃时举蓦相招

　　送浩然法兄住昭隐岩

参罢潜昭隐灵岩心境空染山枫叶赤映水蓼花红好音歌野鸟古调响秋蛩轻劈乾坤眼翛然迥异同

　　荻江访友

寄迹烟霞外飞舸渡荻河到门呈古意把臂颂玄歌隔岸人烟少比邻鸟道多觉弘名幻翳掩面笑南柯

　　喜值嵩枝徐居士

长卧岩前石寥寥谁见寻时来新鸟语忽到故人吟弁岭樵歌杳苕溪树影深此中多逸兴携手向高岑

　　雨阻广教寺次忍可兄韵

草堂久冷碧苔肥寂寞禅关谁扣机拈起一茎能委悉通方幽鸟共相依

青藤密锁晋遗碑兴废无恒自有时龙象不辞轻蹴踏宗风重振定相期

　　吴中甫居士

故里观光若改颜儿童霜鬓笑当年医王彼此灵山嘱济世冰壶别有天

　　偕友避暑四果洞

相偕云水践千峰欲探寒岩翠霭中扣问应真何所事报言四果洞堪容

　　烛湖双镜

磨砻古镜纳闲云当鉴寒蟾二水分宝剑是谁挥破后圆明处处尽知君

　　象峰回顾

六牙奋迅妙高峰撩住虚空称独雄回首千峰钦拜伏湖光射日映山红

　　寿山积庆

圣公摹得寿山书耀后光前学有余积庆淳风松拂韵翛然清况一如如

　　寿松鹤唳

竹友霜情雪作宫青山不计几逢冬坚持洁白忠心赤野鹤飞来韵古风

　　舍利塔基

康僧礼出紫金光基上无踪难隐藏灵鹫亲宣无别嘱惟将舍利福诸方

　　示观海王居士

闲步溪沙戏海鸥飞鹏垂翼拂山头啸看尽作潇湘伴半落沙滩半驻洲

　　赠狮林禅宿

远尘百里步云窝探取深山云几多梅峰惟有花欺雪又听松涛竭爱河

　　漫吟

渡江吴地好生涯潜步秋林玩晚霞游客到门无所供玻璃盏内注蒿茶

　　示梵行禅人

披云拨雾讯玄峰歇息尘缘已事融为伴寒山新涧水逢春放目玩华容

　　访天臣潘居士

得得夕阳策杖藜浴湖枫叶点诗题神清犹下陈蕃榻静听溪声杂鸟啼

　　嘱今子西堂

得个瞎驴真种草曾经踏断祖师关纵横杀活全机用手握吹毛岂等闲

　　嘱越圣侍者

栴檀林内无异木狮子窟中有金猊余今放汝出群去爪牙锋利过师眉

　　紫凝峰除夕

新　幽瓢深谷藏春枝含笑烛奇光东风换得桃符信野衲围炉胜画堂

　　为捷机侍者掩关偈

六根才染乱丝麻门外何堪更觅车暂把高峰关一掩钵盂两度赖谁家

　　题画牛图

牧断烟霞称意游清香嫩蕊却相投一回入草将绳拽蓦鼻牵来者一头

　　募衣单

隆学参来本分禅钵盂无底口吞天袈裟零落谁缝绽持向维摩了夙缘

　　登赤城

雨洗赤城石磴滑扪萝深处强跻攀上方知有凌云客分付山童莫掩关

　　赤城雨日

兀坐山椒雨足斜何曾飞出别人家自怜老衲闲无赖洗手檐前弄雨花

　　乞盐

素爱孤峰长绿萝清风轻送白云多老僧受用甘如是挂锡高流淡奈何

　　守愚禅人化被

万仞峰头六月霜衲僧赤骨自甘当鹑衣岁暮寒山卧须索花棉被一床

　　化戒衣

精穷释子赤条条要挂三衣表佛标同体高人忻出手一丝万缕福根苗

　　示朱慕溪居士

提起话头浑似铁咬着全然没交涉纵横嚼破铁昆仑拈个秤锤劈面楔

　　赠度石禅宿

月临千涧水无痕风洗孤峰上几层动静莫教空寂守放开轻啸数声吟

　　赠憨牧法侄

吞尽江南山海境踢翻吴越梵王城频施地藏乡关钥倒捋虎须慕俊英

　　示明慎行者

生缘识得放憨歌竖起空拳意若何当下了然渠是我倒骑白鹤和巴歌

　　示张完修居士

捏聚空生四大成解开不值半分文明知幻化无常物究竟归元识本人

　　嘱觐尊监院

未到通玄顶先意问平田谁知正法眼灭却瞎驴边

　　与不会侍者

虽然汝不会仿佛岭南能碓嘴花开日风幡话始行

　　赠甸尊居士

居士无别业坐石看青松指点云归岫莲台讯远公

　　示藏密深禅人

行深自藏密扶桑旭日晓烁破太虚空无始生死了

　　佛事

　　天童扫塔

　　泪滴南山恸窣丘波和烟雨逞风流棒头杀尽无余事唯许雄峰展笑眸。

　　上供

　　师拈香云自从吃得师翁棒直至于今恨未休恨到水穷山尽处无根树子一炉酬。

　　结制开板

　　师云声如狮吼音似龙吟上古龟鉴人天正令即今权衡已属山僧正令当行一句作么生道秉椎云一击通身快三椎五眼明遂击板开静。

　　南岳慧六智禅师山居间咏跋

　　脱落不分市野幽▆岂论低昂乱云重叠长卧于无何有之乡得意歌吟聊拈个木札羹之句深入龙巢潜踞虎穴优游七十二峰头坐断大千闲世界肩横竹杖拨草惊蛇目视云霄呵佛骂祖且道者是那个阿师咦原来慧六师叔之话杷。

　　为传文徒举火

　　一人传虚万人传实文不加点好生瞥地毕竟以何为据掷火炬云急着眼觑。

　　天台山通玄寺独朗日禅师塔铭

　　师名行日字独朗宣城建平许氏子生而颖异气宇不群长以侠闻襟怀磊落交游尽属少年傲秦嘲楚谈吐善伤先辈骂柳夸张放荡不羁行藏莫测牢骚满腹似乎赤手可屠龙困顿名场始觉此生空按剑依栖姑母执侍三秋游侠都门淹留二载因见世途危险沾名莫若埋名还思释海汪洋出士无如隐士更途易辙舍妄归真跻南岳以遨游礼恒师而披剃闽宗受具戒腊冰霜太白究心交驰棒喝风柯月渚恒和尚慈悲太煞个事日可商量凤翥鸾翔密老人炉鞴森严到此无容拟议随机应答法法天然信手拈来头头是道遂尔飞锡姚江伫看白云迷谷口阐扬积庆只将黄叶止儿啼切念大事未明瞒人岂能瞒己疑情未断误己而且误人慕船子之风散夹山之席飘然一笠直入千山一到通玄不觉全身放下几遭辣手从前伎俩俱消是以草偃风行渠成水到应机接物益己利人仍泛姚江之棹掩室千朝再登太白之堂荷肩大法欲行过量事还他出格人继席玄峰若释若儒齐侧耳触翻乳窦是魔是佛悉攒眉说妙谈玄洗荡五家宗旨吟诗作偈扫除李杜风规交友一味平常未肯频频下榻处已自甘枯淡何妨日日在陈目中不见王侯胸次毫无得失一生潇洒半世清闲偶因四大违和唱起还乡曲调渐见六门紧闭帆飏西渡慈航撒手逍遥临行自在当是时也鹤唳长空猿啼远岫香焚鼎内泪滴松梢草木自此解颜山林从此退色世寿六十六僧腊四十三塔瘗本寺之西予亲封其门户其门人今子心公乞予铭其塔予虽不敏敢曰交深忝在桑梓知师最悉兼以同门之谊安得无辞取其大概序而铭之铭曰。

通玄峰顶不是人间心外无法满目青山德韶斯语流布人寰密祖闲出众山崒嵂剪棘芟荆营经据拮金粟花香通玄果实回首七夕四山变易枚卜三番先师继席克振纲宗嘉声奕奕慈祥恺悌温厚谦恭遐迩尚德衲子趋风应请东塔其道益隆传之威凤继之狞龙末年有嗣独朗日公奇哉男子伟哉丈夫生而颖异长与侠符胸藏六艺气欲吞吴受具闽宗究心太白得窥一班便解反掷飞锡姚江藏踪敛迹阐扬积庆师名赫赫一遇先师鼎新易格毒鼓声闻破家散宅受嘱天童继住玄峰逢魔即扫遇佛宁容壁立万仞孰敢撄锋上无攀仰下绝己躬自甘枯淡懒去迎逢日没日没四大归空湘南潭北全体于中嗣法六人以凤以麟如灯续焰如火继薪

　　住平田万年报恩寺同门行彻无碍撰
