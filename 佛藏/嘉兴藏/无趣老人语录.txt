嘉兴大藏经　无趣老人语录


　　无趣老人语录序

　　夫祖道不可绝继风穴于法堂痛哭克家之子难逢仰山自记再来莫不以诸佛慧命为怀度生为急务者也所以师子有罹难之忧预传衣法达磨忍服毒之苦得嗣方休是皆深体祖佛授受之意矣唯我无趣老人幼专鲁诰壮博禅宗道闻鸡鸣而悟学得野老心传开托临济棒喝之宗光扬马祖磨砖之用慈悲密运权实并施承接从上真正源流成就克家真师子子实为人天大树后世津梁宁不为仰山再来之俦乎圆澄自恨生此末季不遇至人尝为痛惜每叹前朝豪盛近代绝闻兹得南明禅友持老人语录相示不觉惊喜何其浊世遇此希声片言只字尽吐诸佛肝肠竖拂拈槌极唱诸祖骨髓开卷则疑惑潜消玩味则勇猛顿发实为明世之盛典释氏之法幢将来学者体而行之非唯己事可办抑且佛祖之慧命有望矣。

　　会稽晚学圆澄沐手撰

　　无趣大师语录序

　　如来为一大事因缘故出现于世夫大事因缘者即佛之知见含灵本具之妙性也佛意以此一乘了义度诸群品成无上觉柰众生刚不领悟乃不得已而分时列教如撒缦天网子漉人天鱼将谓功收一目以畅本怀何其时辈根习浓厚胶于文义脱一粘一反涉支离饮光尊者眼不柰见于世尊瞬青莲目处领教外别传之旨至二十八代菩提达磨东来震旦直指人心见性成佛得可大师深心荷负四传至于曹溪大鉴支流派演唯南岳至临济独名正传宗风大振越七传而有杨岐会白云端师师相继印印同文又九传无准范断桥伦追复古风击碎破沙盆戳瞎金刚眼珠回玉转代不乏人唯在今时学者执权废实提死话头不善参究鲜克妙悟或认昭昭灵灵而为觉或宗忘形无记以为寂或作有漏为真修或以福缘为妙用如斯等辈不可枚举沿袭成风使上根困于死术中下昧于正因虽初祖再来恐不能夺其志而救其弊也皆名不了义又名生死本亦名戏论法相似禅如执碔砆为玉误他后学罪莫大焉呜呼幸我大觉世尊愿力洪深正因未坠伦复传宝宝传度曰睹曰尽再四传而宝芳进禅师出焉踞天目险崖潜通一路被野翁晓和尚以父母未生前这一只眼觑见全身直入向背无门无趣大师于无门处猛力一肩铁壁银山一时靠倒从此无依无住檀信请居敬畏庵为法檀度或素或缁无定化门盖曲为时机故也而师随扣随应则有语颂等若干篇辞虽不多禅旨备矣盖其把定佛祖咽喉直下转迷成悟之句若谓易会真如塔尖倒卓若谓难会谁家灶里无烟览者会得则此录不徒然矣。

　　嗣法比丘性冲稽首撰

　　无趣老人语录

　　嗣法比丘性冲编

　　入关示众三十余年参礼请益十方宗匠问法皆云无说问佛皆云无相幸得无相无说不觉顿空伎俩追昔脚跟失却便宜今喜眉毛端在眼上从斯丢去草鞋即便拗折拄杖拍双空手入玄关坐看阴阳消长偈曰穷子还归长者宅善财参遍杂华林大千收拾毫端内推出虚空掩上门。

　　云台陆居士问曰和尚入关为个甚么师云入关且止汝何处见老僧聻台云见在师云瞌睡汉。

　　启关示众自结玄关自活埋自吾闭也自吾开一拳打破玄关窍放出从前这汉来。

　　新正示众今日新年第一日大明普照恒沙国群灵咸在此光中皆得如来三昧力汝等还会如来力么以两手作掇石势云遏拙来一僧云重多少师云这饭袋子轻重也不知。

　　示众举杜顺大师法身偈云怀州牛吃禾益州马腹胀天下觅医人炙猪左膊上大众作么生会众无对师示以偈曰大士说偈掉天相地有韵有拈无文无义粉碎囫囵囫囵粉碎一句直言为倾骨髓恁么会得海面生尘若也不会山头浪起总不恁么时如何颂取顺师原偈。

　　佛诞日示众释迦才降生周行七步目顾四方一手指天一手指地天上天下惟吾独尊且问汝等诸人才生下地血气未干何故便作许多伎俩偈曰才出娘胎解老郎率陀习气不能忘通身示现大人相不顾劳烦使者忙。

　　性冲参师问曰老汉昨日在天宁寺前行过观见蹴气毬底通身是光虽在闹市中人人皆不见惟老汉得见汝作么生会冲行一步师云破也。

　　端阳示众年年五月五准准是端阳只要信得及何必预商量百草信得及都作药中良诸人信得及此身即道场复举古德云终日拈香拨火不知身是道场大众且道身是道场佛在那里拈起拂子云容颜甚奇妙。

　　示众搜穷三际元无我逼塞虚空更有谁祖佛相传无法付拈华微笑只因渠召大众曰世尊拈华则不问且道迦叶作么生笑众无对师云苦哉佛陀耶。

　　师行脚时至杭城参封自然值然补衲次师问曰和尚补这个遮寒遮热封仰视师礼拜封曰点茶来师作舞而出。

　　杭城归示众云予在湖山境中作篇佛法且是平直切当简易明白渴欲归来举示大众及乎今日相见忘却了也遂竖起拂子云记得么。

　　僧参师问参禅来学道来僧云不打这鼓笛师云是即是只怕前人先道去了也僧无对师云元来元来。

　　师一日告众云五蕴山中有个英俊孟八郎四大部洲为家八面开门出入一切群生尽挟他势力作为十方诸佛不能讨他脚册手本一向露影藏形东出西没昨夜三更时分在诸人浓睡之中却被盲龟跛鳖扭结在此竖起拂子云是这个便下座。

　　示众举岩头奯谈圆觉经云以思惟心测度如来圆觉境界如取萤火烧须弥山师云我且问你诸人如来境界既是测度不得底毕竟作么生合杀喝一喝云还见岩头么便下座。

　　五台陆居士至问夹山和尚上堂有僧出问承和尚有言我二十年住此山未曾举着宗门中事是否山云是僧便掀倒禅床山休去至明日普请掘一坑令侍者请昨日问话僧来僧至山云老僧二十年只说无义话今请上座打杀老汉埋此坑中便请便请上座若不打杀老僧上座自着打杀埋此坑中始得其僧归堂装束潜去台云此僧前日掀床后日潜去一言无措和尚可代一转语得么师云这两个有头无尾汉夹山当此僧问时即曰我向来不曾道着唤侍者摈出此僧不失乎有前无后贼过张弓这僧次日当夹山举话处即向空打两拳推一推埋了也亦免阵败逃回台云是师云且迈这僧埋自己埋夹山台云俱埋了也师云仔细切莫累我台大笑师云出也台云妙妙师示以颂今日掘坑昨日着贼谋略不无胜他不得致使白拈不再来这场露布已自出。

　　示众言前荐得已天涯句下承当路转赊一击铁围如粉碎海天空阔雁行斜。

　　性冲至师向火次遂举沩山拨火句问曰汝作么生会冲将火炉掇向右边师厉声曰汝不欲我向火耶冲无对师云没量大人冲有省作礼而出。

　　僧问某甲初发心不会佛法大意乞和尚指示师云会取不会的。

　　示众举高峰示众云此事如人负重担过急流行至中间忽遇黑风暴雨其水愈急愈深进亦不能退亦不及拟议之间丧身失命正恁么时合作么生汝等诸人若透得此喻亲见高峰和尚把手共行若也未然参。

　　腊月八日示众举法华云是诸世界若着微尘及不著者尽抹为尘一尘一劫我成佛以来复过是数何得文云方始成道这释迦老汉惑乱人未有了日嘉禾不免说破去也良久云贪他一粒米失却半年粮。

　　除夜小参时穷何似日穷好月若穷来岁亦然三十六旬穷过了东村王老夜烧钱老汉并无一物应个时节因缘拈起拄杖云秪有这个无穷无尽历劫经年今夜随时送去免教涉蔓相牵遂掷下云历劫得来今断送拍双空手接新年。

　　元日云年新日新时又新梅华枝上春又新东风打从花里过穿破诸人鼻孔门遂吸鼻云诸人还知么拈起拂子云汝等还见么即今鼻里眼里知得见得便见山河大地彻底斩新百草头边处处阳春以拂子击禅床云千门万户同斯日打鼓鸣金转法轮。

　　示众佛是众生屋里了事人众生是佛屋里不了事汉若要一样但佛与众生一齐放却则无了不了卓拄杖云但于事上通无事见色闻声不用聋。

　　元宵示众画角声中荐得观音未是作家彩灯影里知归室利漫夸好手恁么告报与诸人也须笑破虚空口禅流若也未瞥然再看鳌山颠倒走参。

　　众集师分糍饼次问众云老汉有一问各要带圆意说一则佛法道得者得饼吃众皆下语不契冲曰若恁么某甲决定不得饼师云汝道甚么冲云把将一枚来师笑曰不得不与。

　　师举古德上堂示众曰若论此事参须实参悟须实悟动转施为辉今耀古若是操心不正悟处不真妆妆点点饾饾饤饤被人轻轻拶着未免唤灯笼作露柱且道如何是实参实悟底消息良久云南山起云北山下雨敢问诸人古德恁么说意在于何此事是何物辉今耀古因何一处起云一处下雨若检点得出许你具一只眼良久掷拄杖下座。

　　性冲至师举古德上堂僧出问如何是正法眼德云有誓不撒沙傍观曰不可更撒汝何处见他撒沙冲曰有誓不撒沙师曰不可更撒又作么生冲便出师曰瞎汉瞎汉。

　　示众鸿蒙未判天地未分先有一物时人呼为正法眼藏亦名涅槃妙心今在诸人六根门头显现四威仪内昭彰拈起拂子云见么若见通个消息其或未然不得不疑。

　　小参老汉做人全无算计有不省俭无时浪费前后不顾当下弗济精空亮空穷得无底抖觔抖骨没一毫许秪有半只破草鞋无底无根亦无对参。

　　讲师至师问曰经前一句逼塞虚空经后一句充满大地包括一句函盖乾坤正恁么时法师向甚么处下口讲无对师良久曰善来法师。

　　冲补帐次师扫地至问曰做甚么冲曰补帐师云谁帐要汝补冲曰和尚得恁么恼乱人师便打冲作扫地势师持帚而去。

　　端阳示众佳节端阳何曾订约五月五日年年撞着风摇蒲剑碧楞楞日照榴花红灼灼道在时节因缘岂在正法末法向来着意寻求通身是草今日信手拈来无非是药竖拂子召大众云此药治甚么病击拂子云不但老维摩药王药上也吃一帖。

　　新晴示众久雨初晴人皆喜悦绿柳舞薰风黄莺啼不辍万古祖师机一时都漏泄直下会得来依旧没交涉何以故一朝树倒莺不来莫把乌龟唤做鳖。

　　梅雨小参梅风拂拂梅雨霏霏须弥山头烂额香水海面皱眉池塘蛙鼓向如雷诸人会取西来意于斯荐得方知人人是五祖处处是黄梅大解脱门元无关钥实际理地本自平夷若也未明任尔百炼熏修徒自辛苦何故秪为他眼边耳畔觅黄梅依然抛却祖翁田地。

　　性冲至师问曰子一向在甚么处冲曰径山师曰做得甚么事来冲曰性冲买得一段田收得原本契书请和尚佥押即将偈本呈上师接得便展看问曰这个是我底汝底聻冲曰和尚莫抢夺行市师掷下偈本冲便出。

　　冲侍师坐次师云汝看偈抄录有些利益否冲曰冲录和尚偈有感亦作四偈师曰汝举来看冲乃举法偈不多句等偈毕师曰非语言文字也是汝作底么冲曰性冲鼓粥饭气若谓有所得辜负和尚不少师点首冲礼拜。

　　鹊噪客至小参鹊噪不知客来客来不知鹊噪彼彼不知偶尔恰好若会两个不知头头自然合道蓦拈拄杖云鹊噪客来无别意掷拄杖云水流花谢两无情。

　　示众豁开顶门眼照彻大千界既作法中王于法得自在下座。

　　七夕示众今朝七月七处处开筵席天街牛女暗相期世人尽不知消息大众且道有个甚么消息遂展臂作搂抱势云这个老婆心切。

　　师同金居士步月于范蠡湖边冲适至师曰明月与清风水天同一色人人在个中秪是出不得冲曰打草惊蛇做甚么师曰汝又作么生冲曰看脚下师呵呵大笑曰将谓赤胡须更有胡须赤。

　　俞居真至师问云老汉闻居士在天心书院悟得些子气息是否真曰是师云气息聻真曰在和尚开口处师曰非干汝事真上前抉手师曰这个是书院里学来底真退后就位师曰乃见一斑真曰某甲日用不忘这个如何师曰且得途中受用真作满空云水是生涯句呈师师曰云散水枯时生涯在甚么处真拟议师即弹指曰在这里真有省作礼师示以颂云儒林一豪杰书读万卷彻时来参我禅我禅离言说秪有一把锯念起当头截截到意根枯秤锤流出血若不流出血持来与你打做铁。

　　客送藕至师云悟得尘中心恰是池底藕通身在污泥瑕玷何曾有天生渠不生劫朽渠不朽这般奇特物人还肯信否若是信不及问取赵州狗。

　　砚山居士书至示众云方一数之始不二数即止遂拈起书云秪有这一个能为万象主放下书云即这方一是。

　　师与冲经行次闻风撼槎梿树声师曰此树风来狮子吼风寂便涅槃冲曰树倒风息时狮子在甚么处吼师良久冲曰大好吼即不是狮子师便掌冲礼拜。

　　除夜众集偶闻爆竹声师问众曰是甚么众曰爆竹声师曰破了也众乃有省。

　　元旦示众今日是三十六旬第一日家家户户庆新年皇皇春令行天下合国群臣祝
圣延大明九重殿上八方司府堂前锦袍簇簇玉佩便便恭前鞠后俯仰周旋扬尘舞蹈万岁声喧威仪三百礼仪三千一时顿现若作国礼商量不唯背了如来此外更无佛法若作佛法领会不唯背了天子此外更无国礼毕竟作么生始得礼法并致一道流通遂举拂子鞠躬云皇图巩固帝道遐昌以拂子打一圆相云佛日增辉仁风永扇。

　　佛涅槃日示众释迦老汉做了一生好汉末后对众寐语若谓我灭度非吾弟子若谓我不灭度亦非吾弟子汝等诸人作么生道得一转语便见双林树二枯木生枝敬畏庵前冰消瓦解有僧出曰和尚亦寐语师转耳作听势僧无▆师曰这漆桶。

　　二月十九日示众三月春光一半过园林花发鸟赓歌分明遍界观音现试问禅流会也么竖起拂子召大众云菩萨降生了也还见么又击拂子云家家观世音汝等上来下去何不会取掷下拂子云不是普陀岩下客徒使潮声撼海门。

　　示众举径山在云居作首座一僧来参礼曰某甲看首座女子出定颂有个省悟处特来证据座曰不是去僧曰某甲未说何得便道不是座再三摇手云不是不是僧懡　而退老汉敢问诸人径山见甚么便道不是这僧因甚么便懡　而退若是检点得出许你具只眼要见径山么三十年后。

　　小参众集师良久喝一喝云祸出私门便归方丈。

　　冲至师曰性冲来也冲作展具势师厉声曰如法礼拜着冲作收具势而出师曰莫道无事好四月八日小参呱声未绝便横行手指乾坤眼四瞠赤骨小儿开巨口通身现出大人形。

　　初秋示众夏末秋新即佛即心秋新夏末即心即佛掷下拄杖云会么不知寒暑催人老。

　　僧古林参师问曰大德何来僧曰某甲初机乞示修行门路师竖起拂子云会么僧云不会师示以颂曰若问门路须明这个这个不明举足便错僧云如何是这个师云你问我答。

　　师问冲曰径山颂三玄三要云彻骨彻髓道一句三要三玄绝遮护此二句中我欲取一句为法汝便道取那一句好冲曰和尚适来道那一句师瞋目叱曰汝得恁么无记性冲曰秪为和尚彻骨彻髓师笑曰不然为子一人即得争柰大众何冲曰取即不辞孤负先代丧我后人师曰如是如是。

　　始祖像前示众廓然无圣知音未在直言不识犹欠投机从此大梁殿上折了两遭老本少林室中受了九载清灰末后要做好汉不顾骨肉髓皮通身分付与人杖担只履西归熊耳峰前了些宿债葱岭头上弄个大奇却被宋云觑破踏步不知高低要识造佛造祖之宗匠即此儱侗颟顸之胡须尽道祖师昔年去了以拂子指像云现今这个聻且道是谁乃说偈曰廓然无圣显真机不识重将正令提两度赤心功不奏秋江踏苇去凄凄。

　　示众今日佳节七月七通身收拾巧来吃绝妙奇能一并吞净尽勿留些影迹向来弄巧丧天真从今抱拙守愚直腾云驾雾总成空百巧不如一老实如何是老实一句二便二一便一竖拂子云这个不曾花巧。

　　示众今日七月十五家家斋佛享祖且道佛与祖还来么若来经云无所从来若不来空劳设供竖拂子云无所从来亦无所去。

　　颂古

　　世尊降生指天指地

婴儿才出阿娘胎卖弄家风逞本怀春色满园关不住一枝红杏出墙来

　　世尊说法文殊白槌

伯牙方拟解琴囊钟子连忙便卷藏早是半条弦不动遗音犹是遍诸方

　　世尊拈花迦叶微笑

灵岳峰头一大事承言著相已传差破颜皱脸何曾笑拈出分明不是花

　　世尊临灭摩胸示众

摩胸运手口喃喃无缝金襕在此传四十九年成浪藉殷勤末后又重宣

　　世尊睹明星悟道

未出胎胞成佛了指天指地已重过六年雪岭缘何事犹道观星意若何

　　傅大士讲金刚经挥案一下

三十二分义无涯一挥案上没些些志公只为梁天子也是重添眼里沙

　　城东老母见佛来以两手掩面见指指中皆佛

婆婆家里独称尊但见如来亦是尘两手欲遮遮不得始知十指尽连心

　　帝释被七贤女索三宝

莫谓根无树便无黄莺声里绿阴多拨开枝叶舒高眼逼塞虚空见也么(无根树一株)

博厚无强祖代留群生分有莫驰求平平坦坦四时外号段分明在口头(无阴阳地一片)

山谷何曾唤得听自呼元是自家应上天无臭无声理但向人间声臭明(叫不向山谷一所)

　　女子出定

神力运穷开不得轻轻一击便通行个中奇特无多子只在文殊与罔明

　　马祖离四句绝百非

笙歌杂沓阴阳调吹落昙花香满林欲与同筵共欢赏那知当席少知音

　　马祖答院主日面佛月面佛

尊候如何问处亲面如日月答犹真今时劫外同相会雪调阳春一曲琴

　　百丈野狐

一字牢关实险巇千贤到此尽攒眉野狐百丈争名相恼乱丛林鼓是非

　　三堕

闲来撞入皮毛队头角峥嵘不覆藏一任青郊芳草际洒然何处不风光(披毛带角随类自在)

后夜鹤声和月泪上林花朵带春开重重紫陌红尘里物物头头自偶谐(闻声见色随处自在)

琉璃殿上主宾忘密运威音宴八荒白玉阶前人影断垂衣终日坐堂堂(礼绝百僚尊贵自在)

昨日高峰乘骏马今朝平陆驾篮舆大千览遍无余剩一步何曾得动移(总结)

　　南泉斩猫二首

争非争是口嗷嗷平地无风起浪涛不是愿师狮子吼至今天下满堂猫

拈起分明告众知两堂僧众失踌蹰赵州顶履虽能道要救猫儿已是迟

　　陆大夫问南泉瓮里鹅

譬喻拈来问祖翁祖翁劈面便施功直呼直要亲相见出得依前在瓮中

　　国师三唤侍者

频频呼唤探如何应口声声欲甚么纵是国师心用切也从平地起风波

　　赵州吃茶去

曾到未到吃茶去院主来参也一瓯雨前香味无多子管取人情个个周

　　赵州参二庵主

江北江南总帝畿一轮化日照华夷胡笳曲调东风外石女听来笑满眉

　　赵州四佛

言言撤去庄严幻句句披陈本体真风送落花随水去分明流出洞中春

　　庭前柏子

西来祖意庭前柏亲手栽来恰对门重指示人人不见依然阶外翠成林

　　东司唤侍者

呼一声而应一声东司佛法甚分明更云不得与君说韵脚声明在八庚

　　青州布衫

七斤衫子出青州信口拈来当话酬较短量长穿不得提来提去几时休

　　赵州勘台山婆子

蓦直去兮曲太多为伊勘破转馍糊无端平地相饶舌恼乱行人失坦途

　　赵州问投子大死底人却活时如何子云不许夜行投明须到

千年枯木忽春回触目昙花　地开十步不移闺合内遍游南岳与天台

　　鲁祖面壁

才见人来便转身婆心一片十分真劫前有段风流事不惜眉毛付与人

　　盘山上堂向上一路千圣不传

迟迟帘影日偏长无限春光一坐忘树底流莺啼彻处更无余法可商量

　　德山托钵

华拥篱根春已深密垂帘幙昼沉沉三家村里风流汉酒醉胡言恼乱人

　　德山因疾不起僧问还有不病者么山曰有僧云如何是不病者山曰阿耶阿耶

常年卧病老维摩诸佛多从这里过大地众生皆有病其中唯有阿耶无

　　僧问德山古人斩猫意旨如何山以拄杖趁却唤云会么僧曰不会山曰我恁么老婆还不会

斩猫只为切心过以杖祛之太老婆再四唤归归不得这般漆桶待如何

　　德山上堂问即有过不问即乖有僧礼拜山便打僧云某甲才拜为甚么便打山曰待汝开口堪作什么

一毛头上禹门开挟海金鳞戏水来三级浪高回首去已知不是化龙才

　　德山临终告众云扪空追向劳汝心神梦觉元非觉有何物言讫而化

纸灯灭处眼睛开烁破虚空绝点埃焚钞那时迁化了于今重复出头来

　　沩山水牯牛

道是僧兮又是牛葛藤打动几时休一真实际离名相但向沩山问处酬

　　沩山问僧汝会什么僧云会卜山拈起拂子云这个六十四卦那卦收僧无对山曰适来大壮今是明夷

这个元来卦卦收掷钱拈拂一根由若非掷处分爻象纵是文王难起头

　　石头示众云恁么也不得不恁么也不得恁么不恁么总不得汝作么生会

宗师手段出诸方明白推人入镬汤皮肉一时都脱落秪留精骨奉爷娘

　　睦州如丧考妣

睡去眉毛排八字觉来八字摆眉毛本来面目恒如是也着亲须见一遭

　　大觉住天宁上堂云是法平等无有高下因甚么昼明夜暗若道得一句倜傥分明天宁拄杖子两手分付

本来佛法无高下昼夜何曾有暗明一句明明该万象莫言拄杖在天宁

　　大觉上堂举古德云真正办道人无费剪爪之功天宁道真正办道人一觉到天明拍禅床云相逢不下马各自奔前程

两个黄鹂鸣翠柳一行白鹭上青天窗含西岭千秋雪门泊东湖万里船

　　兴化酬宝价

君家日用无非宝何特生端指幞头老衲眼中难着屑一声谁敢价高酬

　　兴化打克宾

说个说得是打个打不差虽为师弟两个作家只为要人彻底不知捏目生华

　　三圣云我逢人即出出即不为人兴化云我逢人即不出出即便为人

鸳鸯两两逞风飞高不高兮低不低纵是倾心而吐胆何如缄口惜毛衣

　　灵云见桃花

落花满地人皆见偏与灵云作悟门不是玄沙亲勘的行人难免眼中尘

　　香严上树

树里藏身欲白拈逞穷伎俩语喃喃傍观一拶呵呵笑做贼心虚难自瞒

　　芭蕉拄杖子

这条楖栗没亲疏与夺纵横彻有无拈出当阳定今古太平时到也曾多

　　二僧参清凉凉指帘二僧同去卷帘凉云一得一失

鞭影才彰便转身那期良马未知音翩翩共卷堂前箔同负清凉一指恩

　　法眼转则监寺青峰丙丁童子话

这句何曾有旧新一番提起一番亲从来善话能依泊今日胡挥妙入神

　　仰山住东平沩山送镜因缘

潦倒沩山懒画眉东平提起便搽抷众皆拟照即扑破免得儿孙影内迷

　　仰山负柴上山路僧曰山上自有仰放下柴摊开云是甚么僧无语仰曰我自要烧收朿而去

放下摊开明指与我自要烧不瞒他可怜不遇知音者狼藉旃檀作野柴

　　洞山参兴平礼非老朽

渠非老朽不礼不受威音那边毗卢顶后把住壶中日月长触着匣里青龙吼良医叮嘱病人服药不如忌口

　　僧问庆延蚯蚓斩为两段两头俱动佛性在那一头延展两手洞山别云你问在那一头

蚓分两段两头动月印千江千处明两手展开何所事不知因甚问端生

　　僧问浮石如何观其音声而得解脱石将火箸打柴头云还闻么曰闻石曰谁不解脱

二物相交发妙音一声入耳便通神莫于声里分缁素眼处闻来始得真

　　慈明李附马二喝

山前山后水泠泠流出溪来一样清谓是谓非皆是水野干师子自相争

　　黄龙三关

生缘佛手驴脚去咄咄攀花踏着归一镞三关言外骏石郎掉臂过须弥

　　龙牙云此事如无手人行拳

一喻宛然明白了十乘具足举难呈却如暗内人书字字不成兮文已成

　　天宁上堂举五祖演云释迦弥勒已是他奴且道他是阿谁曰宁可截舌不犯国讳下座

释迦弥勒是他奴更有何人髅得他演祖要拈拈不得天宁欲转转馍糊

　　黄龙选胜首座黄檗住持

钟楼念赞非干己床脚种菜但凭他猛虎从教当路坐住持黄檗选无差

　　径山竹篦子

探竿在手任施为那管人间是与非总使这僧能脱略好生认取不饶伊

　　法华经云大通智胜佛十劫坐道场佛法不现前不得成佛道

道场十劫坐经过争柰春光漏泄多佛未成时犹智胜不知成后事如何

　　鲁论四句

仰之弥高耸汉冲霄无上顶相佛祖难超

钻之弥坚密密绵绵甚深甚厚无底无边

瞻之在前参天地先无名无相千圣不传

忽焉在后活泼希有难画难描打个觔斗

　　偈颂

　　参禅三首

参禅不知要奔驰言语道衣底牟尼珠纸上去寻讨心地闹喧喧尘缘忙扰扰终日打葛藤生死何时了

参禅不即坐工夫随处做运水与搬柴供茶并送果黄梅尝负舂东山曾执磨作用尽真机头头皆可悟

参禅无妙诀唯在信心彻话头举频频疑情怕切切频举愈频疑疑做一团铁铁团忽然破辊出寒江月

　　念佛三首

念佛要依教弥陀莫外讨念念内回光声声中返照十万八千程只在一心了了得东土心西方即时到

念佛须专一绵绵又密密一句阿弥陀万缘皆顿息闲忙不曾离顷刻无间隙怕作如是心莲胎生有日

念佛须见性见性念即正诸邪见不生一念常相应声声佛念佛念念镜照镜佛镜两相融方听弥陀令

　　省身

秪为一个身百计思量到生死浑不顾便宜只管要苟得恣尔贪天真都昧了迷心著相人忙杀知多少

　　心与身语

我有为尔有尔无我本无有无端在尔生死干涉吾有尔有生死尔无生死无不是吾多尔累我处也多

　　漫成二首

白云爱我懒我爱白云间我懒不出户云间常在山懒非躲懒懒闲不等闲闲斯闲与斯懒相期出世间

戏水蜻蜓舞穿花蛱蝶飞蜘蛛丝结网蝼蚁地营居白鹭沙边立黄莺枝上啼皆弘无上道吾不会何如

　　山居四首

寒岩破衲草团瓢寂灭身心乐有饶芋火深煨香透谷茶烟轻飏篆冲霄小池引水邀空月钝钁开云种豆苗生意无多传代远威音那畔到今朝

抱钝深山一不谙随缘参得及时禅寒来向火饥来食喜则歌吟倦则眠自信了无心外法从他说有妙中玄堂堂古路如弦直何得崎岖自着瞒

数椽矮屋着深林妙意玄机不假寻声色千般山境界分明一片祖师心泉披瀑布弹长舌风鼓松涛奏梵音幽鸟也能谙此意每来帘外和玄吟

禅迹幽潜寄岭巅埋头自得此身安破蒲团上生涯活漏草庵中法界宽一指头禅供日用七斤衫子御冬寒家私尽向诸方道秪剩眉毛在眼边

　　廛居三首

无心希圣不嫌凡幻迹随缘寄市间一着分明如杲日数椽安息即精蓝无心于事动常寂于事无心忙亦闲莫谓闹中无隐者从来城市有青山

居山无措买山钱结个茆茨亦偶然守分住家生意稳倚门就市所需便连家接巷俱玄路鼓吹弦歌悉指南试问有谁如是会好来同了化城缘

那事明明已决疑罢参方外就廛居不离当处禅无间常在其中静有余言外同参玄士少门风冷落客来稀寥寥终日帘垂地独对罏熏坐夕晖

　　省幻四首

鸟飞兔走促炎凉迅速流光真可伤万事空花无一实百年春梦几多长四缘假合浮沤聚众象排成傀儡场今古一棚灯下戏诸人何事不思量

劳生扰扰不思惟幻化之中岂久居那个不怀千载计阿谁满得百年期奔趋利欲忙如钻不觉流光去若飞口内忽无三寸气冢头添得一堆泥

刹那生灭定期难白日明明是梦间倏忽年华如电拂虚浮世态若蓬翻人当得意须知退鸟倦飞时尚觉还欲返故乡须早计劝君莫待鬓毛斑

人生何事不归山断送身心醉梦间念念自怜真见昧时时徒把幻缘攀一朝错认镜中影百计难偷忙里闲可惜妙明心本佛随流逐浪竟忘还

　　寄同门三首

欲悟真机觌体参扬眉瞬目辩来源印心摩顶由师肯彻骨穷源得自甘诸见尽时开正眼觅心无处是真传本无一物曹溪旨千古宗风播岭南

禅心非放亦非收日用居常顺应酬随处住来无所住任缘流去不随流无为不作顽空伴有法终非执法俦自有一条玄活路古今千圣悉同游

了修了证复还源物物弥陀事事禅不动法身周百亿慧光常寂照无边堆堆尘里堆堆佛片片云中片片天法界纯真唯一实毫厘希冀自欺瞒

　　行脚

一条竹杖半边瓢那管山高与水遥随处生涯瓢内做诸方佛法杖头挑西来祖意和身转本地风光信步饶百亿须弥参访遍脚跟不动半纤毫

　　岁尽

闲看梦中诸傀儡打点贺年忙似蚁幻事千般要整齐正经一节谁提起年来年去是寻常何旧何新著甚鬼沤华影里竞奔趋纷纷尽把天机昧

　　示禅人二首

禅非枯木守寒灰死坐何曾悟活机上古宗门尊棒喝须知击石火星飞

拟学西来佛祖禅宗门言句着深参达摩不识亲知的佛法方能得现前

　　法鼓

周遮严密不通风包褁虚空在个中生急面皮谁敢触禾山解打振玄宗

　　草鞋

曾陪禅客走东西行遍乾坤步步随踏断圣凡差别路这回方始不沾泥

　　锯木

拽去推来妙意同作家相见密施功通身手眼能回互尽在当阳一线中

　　蛙鼓

夜半云收月吐辉池塘蛙鼓向如雷子韶去后知音少打破虚空那个知

　　即事二首

环山碧涧流明月绕屋疏林挂白云禅客若将秋景会等闲埋没祖师心

千林摇落天机露万象收回色界空独坐芦花深处望三三两两钓鱼翁

　　赠禅人太虚

太虚度量周沙界岂肯名山秀水埋三世佛心包不住一条拄杖出云来

　　杂咏

　　指性歌二首

性超类无物并当空独耀无台镜尘缘堆里露堂堂万象之中孤迥迥也非凡也非圣当体如如绝修证道人到此细推详莫把识神来错认

性非性佛非佛说是一物眼中屑千贤万圣不能言江月松风炽然说参须透悟须彻要与虚空着个橛木人拍手笑归来烹煆红炉千点雪

　　关中四威仪

关中行不涉外途程团团腔子内无事漫腾腾才纵步踏倒法王城

关中住寥寥远尘世悄然无客来寂默忘宾主没生涯不知那一事

关中坐那记蒲团破一个不惺惺万事何曾顾瞌睡来滚入破炉陏

关中卧枕子曲肱做梦去任逍遥不孰阴界堕反侧间谁云是这个

　　山中四威仪

山中行松风衬步轻草鞋宽难得上崚嶒

山中住藜杖惺惺拄没工夫叉手当胸处

山中坐兀兀如泥塑绝思量不学泰首座

山中卧日月床头过白云堆何曾埋没我

　　十二时歌

夜半子万机止睡如死而非是死老鼠床头叫一声赤膊条条跳出耳

子末丑睡未久昏魔不散声胡吼鸡啼穿耳忽翻身摸着枕子不是手

晓来寅曙色分一声春鸟催起身穿了衣裳着鞋袜佛手驴脚何疏亲

日出卯浴面了摸着鼻孔无分晓吃粥了来洗钵盂工夫做得正恰好

食时辰饥火侵满腹嘈嘈转法轮风遍云堂一声板脚头踢出无边身

饭后已无宾主乱撺经行不彼此山童满托几杯茶信手拈来只这是

日直午光满户历历分明有甚么只此令人昧不得倚墙靠壁谁能躲

午末未要瞌睡鼻引灯心打个啑合堂大众尽惊疑莫谓此中有别意

日晡申漫沉吟那事谁能荐得亲饶君转得番身句何似床头鼠盗金

酉时没天渐黑衣底摩尼光逾白琉璃影出两头蛇这段清机人不识

黄昏戌黑如漆脚跟点地方休息点灯不用照如何只是旧时黄十七

亥人定人皆静倔强牛儿穿鼻竟暗头打入葛藤窠天晓归来孤迥迥

　　退步歌三首

人到中年去后光阴少如浅水鱼渐渐干来了趁办行资莫待临头懊浮世无常退步回头好

地狱天堂轮转随业报祸福无门善恶由心造六道忙忙一性都迷了苦海无边退步回头好

老衲家风没一些花巧吃饭口开礼佛全身倒那事难言才见人便笑问我修行退步回头好

　　赠见梅上人

见梅见处奇特举似人信不及花边捉得眼睛归却是衲僧巴鼻密藏处大地全彰拈出时不露踪迹十圣窥无缝罅三贤讨无消息灵云未彻非俦玄沙无处点责曾被天池密印来象王不入金狮窟

　　示禅者居山

会得西来祖意一切世缘屏去身如有气死人心似无情木块日餐淡饭黄齑寄迹水边林际从教夏热秋凉那管春来冬去呆呆似讷如愚默默养成法器时节因缘忽到来春发少林香动地

　　除夜

贫道人无积蓄过年人事难随俗但烧香与点烛不燔柴兮不爆竹烧锅汤洗个浴秉盆火来烘被褥世间钱财不浪费庵中受用尽知足齁齁一觉到天明两眼豁开春满屋

　　船子和尚赞

家园丧尽路头绝掩口难言　地瞥着锥无地下渔船棹破华亭江底月钓得夹山顶上鱼腥风万古播不辍

　　古杭王半颠赞

天台打失一汉古杭涌出半颠会得死中活句却来闹里参禅放下四楞塌地挑起拄杖辽天走漏劫前消息倾翻大事因缘东撒西抛狼藉不惜爷娘本钱笑舞虚空哮吼惹得群儿推牵满口珍珠美玉却成瓦砾胡言咄劫稍雪调知音少收取眉毛度晚年

　　无趣老人语录(终)

　　无趣老人行状

　　师讳如空号无趣嘉禾秀水人俗姓施未出家时号静斋娶生一子一女性仁慈留心内典志慕祖道同友济法舟参访八年复归家刻志参究适野翁晓禅师寓东塔寺虎丘隆禅师之(十四)世孙宝芳进之▆子师往谒每呈见解尽被扫辟昔日所负至此索然一日野翁谓师曰我有一言要与尔说师曰请教野翁但笑而不语又问又笑师始具师资礼恳求之翁不得已乃曰达磨西来直指人心见性成佛唯在直下体取子若信得及可放下万缘参个一归何处师于是勇猛三载闻鸡鸣有省往扣决择遂蒙翁印可由是闭关顶戴观音日夕趺坐久而启关翁遂付衣钵并法偈曰非法非非法非性非非性非心非非心付汝心法竟复记之曰汝有二子一青一缁师剃染后檀信　　　请居敬畏庵为法檀度万历己卯仲冬付法于弟子性冲讫且谓曰来岁中秋五六之间吾欲行子宜来次年庚辰八月六日冲以前命而至师示微恙说偈而逝师生于弘治辛亥年十月十八日世寿九十腊　十　入灭偈曰。

生来死去空华死去生来一梦皮囊付与丙丁公白骨断桥随众呵呵明月清风吟弄

　　徒性虚稽首述
