嘉兴大藏经　长目电禅师语录


　　叙

　　余乃楚之孝感世宦攻儒业生平专以文学为念贪浮名幻利为乐竟不知鼻祖之门庭单传之要妙余任江南池州府推官一日私游九华探阅藏经细览景德传灯阅至分灯录观吾儒中从上诸大老大护法者不过于裴公深领黄檗之痛棒有苏东坡老先生者往往与佛印酬酢后法嗣东林禅师虽是海内名公争奈鼻孔被人穿却有黄庭坚先生选馆太史好作艳词尝谒圆通秀和尚日有慕道之心后法嗣黄龙禅师虽是聪明之人难出头陀之手有张无尽先生乃阁下侍郎提刑两浙尝以佛道留心遍参天下大善知识机锋掣电后法嗣兜率悦禅师一语杂着落在法海窟中一念万年去也陆亘大夫法嗣南泉和尚尝向口角边讨盐觅酱吃有么奇特余虽露布诸大老之丑未免今日又被长目禅师锥着痛处要请作叙自露己之丑长目禅师者乃同条梓邦宝郡邓氏之子也年少剃发傲骨名山经历江海单瓢只杖泛吴楚过洞庭涉滇云寻访贤士至弥阳大隐寺撞着冤家路头恒秀大和尚夺下腰包随侍一载授手归山至蒙自白云山中坐静三载又策杖河西普应山圆明寺坐静余奉命改补河西知日往谒之见其师之严护尊其师之威德非彼国之师乎乃天上人间荷赖之津梁矣余敬诚拜问师之何派师曰吾西蜀破山之派幻翁之孙恒公之子余曰自古道龙生龙子凤生凤儿余阅师坐静乡绅护法请上堂。

　　小参语录诗歌少许如珠滚盘出于大方句句夺大慧杲之体裁字字杂圆悟勤之骨髓料拣截中峰本之舌头棒喝劈洪觉范之正眼四大家搅成一团捷径为己倘今之相季或久参衲子或初进晚学若睹师之语录纵有宗眼精明透彻古今者适难窥师之涯岸纵有胸负五车者读师之语录未免如水中捞月镜里簪花何能下手乎但师为人孤硬不与时人同类草衣木食日持大悲圣号千遍舌涌香泉独栖圆明破寺做务无暇掀翻华藏世界触着磕着尽用本地家风一纵一夺挽回万峰叠翠一杀一活竞起海上腾波余虽住在尘劳堆里声色窝窟动静语默安敢自欺无时不在无底钵盂里嚼铁钉饭酒肆淫房内卧无畏床虽然如是黄面老子曾分半座今日与师同一鼻孔两处出气。

　　楚孝感张象贲顿首谨撰

　　长目电禅师语录目录卷上上堂卷下示众小参机缘颂古杂偈佛事行状

　　长目电禅师语录卷之上

　　门人悟本编次

　　住弥陀寺

　　康熙辛亥春受蒙自县个旧众绅衿同诸耆旧请住弥陀寺当日升座拈香云此瓣香举起轻似鸿毛放下重如泰山信手拈来爇向炉中端为祝延
当今皇帝圣寿万岁万岁万万岁伏愿
统亿兆而归皇仁政宇宙维新御弥劫而信佛旌崇乾坤永久次拈香云此瓣香从袈裟世界得来抛向娑婆国土至诚至祷爇向炉中端伸祝为
东宫皇后太子千秋满朝文武诸大护法高增禄位伏愿　效伊周之佐忠禹舜之勤复拈香云此瓣香共颜子而居陋巷乐道安贫契孟轲而弘战国输忠信实爇向炉中供养　三世诸佛历代古锥天下宗匠伏愿游戏酒肆淫房里度生行权不违正法变形镬汤炉炭中济物那辞戴角披毛再瓣香臭如疮腿香似沉水欲取取之不得欲舍舍之未能几番踌躇置得忍气吞声拈来爇向炉中供养　现住弥阳大隐堂上传临济正宗第三十三世本师恒秀老人用酬法乳之恩敛衣敷座雪涛和尚拍椎云法筵龙象众当观第一义师云若论第一义山僧三十年前过洞庭早被西北风吹向芦华蕊里去也众人莫有透网锦鳞么不妨请出相见问铁牛过窗棂头蹄俱过了置尾巴过不得意旨如何师拈拄杖横膝云会么僧罔措师便打乃云五祖演使缦天网用武略文韬任是冲霄鸾凤出不得这格子光上座即不然尽十方世界是个窗棂尽十方世界是个铁牛身子尽十方世界是个铁牛尾巴五脏六腑肝胆肠胃三百六十骨节节节相通八万四千毛窍窍窍出气使这不唧溜汉抱定个尾巴似饿狗嚼枯骨临死不肯放手祇如今日众护法请山僧住者寺里决不钉桩摇橹宾主相安焚扫不劳他力又与毗卢古佛像开光圆满功德以了住持之信念布施斋僧增檀那之福果若是祖师门下即不然故永嘉云著相布施生天福犹如仰箭射虚空箭力尽势还坠招得来生不如意纵伊福慧庄严一生两世不坠人身三生四生作么生支持不如修无漏因以实相无相不生不灭不增不减为涅槃道不取不舍无依无倚无求无缚为解脱门不然且回三毒为三聚净戒坐断善恶两头回烦恼作菩提接物群迷冤亲平等回六识作六神通不辞向剑树刀山中那论虎穴魔宫里深弘大愿不惜己身不顾己命如鹿王菩萨似惜鸭禅者割耳道士忍虻耆旧千百亿劫中不求如意因果逢缘而义脱何故不见道行直影端不须疑惑声和响顺岂获追寻虽然如是且道超宗一句作么生道鸡生凤子登九翔马产龙驹追千里卓拄杖喝一喝下座。

　　上堂金鸭香销锦绣帏笙歌丛里醉扶归少年一段风流事祇许佳人独自知这老古锥恁么偈曰祇好瞒得川巴子要且难哄当乡人光上座即不然金鸭香销有甚帏笙歌丛里是谁归风流不向佳人泄空腹热肠顿九回推倒圆悟老人却是光上座推倒诸人还有扶得起底么一僧云某甲得师云圆悟老人在那里僧拟议师便打下座。

　　上堂智者不讲经仁者不论道圣人多注解凡夫被他覆三人两只靴两人共顶帽石女产麒麟须瑞而不妙自性天真佛猿啼并虎啸好与三十棒高处要铲平低处要堆厚良久云曾到祝融峰海上红轮跳上堂眼若不睡诸梦自除心若不异万法一如祖师恁么道祇知截人后尾要且不解摊头光上座即不然眼也要睡梦也要作心也要通法也要说不见道有时鞭木马向火里腾辉今古有时抱石女入海底浑身绝迹良久云心不负人面无惭色。

　　上堂寂光三昧遍河沙凡圣含灵共我家一念不生全体现六根才动被云遮断除烦恼重增病趣向真如亦是邪随分世缘无挂碍涅槃生死等空华张拙秀才恁么道美则美矣犹有俗气在山僧即不然寂光三昧统河沙凡圣含灵头路差一念不生跨玉象六根才动斩龙蛇断除烦恼穷算计趣向真如富者奢莫道世缘无挂碍都城浪子恋脂花。

　　上堂山花开似锦涧水湛如蓝一句明报身佛一句透法身佛若人定当得出许你坐曹溪胜过六祖许你归西去超越达摩不然饮水也虽妨噎。

　　康熙癸丑岁通海县诸山耆旧领众绅士请住涌金寺。

　　上堂至道莫测愈穷愈远偶尔忘失掷在目前劈之不碎捏之不团高低险危左右逢源推之不去瞻之在前深沟野壑一概塞满不与菩提共处岂碍烦恼合煎淫房酒肆喜怒不迁屠儿魁脍义气相连道无名字孰能强安道无形状描邈难传不在三乘十二分内岂在五教言诠摄归方寸藏身始无踪迹放之不去纵横体遍大千壁立万仞佛祖难窥扑落丘陵樵牧同欢蜉蝣出穴承谁恩力蝴蝶穿花昼夜相生入山呼而则响退步二三觅之不见此妙道兮无根无蒂能养万物统森罗为己眷属包八卦兮御星象驱两仪兮明知有物玄玄难极不可思不可议晃晃然没巴鼻湖南女子害相思江北郎君双流涕师以手拍膝云相识满天下知心能有几。

　　上堂不用寻真无真可寻不消遣妄无妄可遣岭上一团云坡下一队牛三个鹞子相打内中有个必胜二人齐下浴池内中有个不湿不见道孟姜女节气哭倒长城究竟元来不出范郎妻呵呵。

　　上堂大通智胜佛十劫坐道场佛法不现前不得成佛道师云既坐道场因甚么不成佛道既成佛道为甚么佛法不现前大通智胜也是灵龟曳尾徒劳拂迹僧问归宗如何是佛归云我向汝道汝还信否僧云和尚诚言安敢不信归云汝便是僧云如何保任归云一翳在目空花乱坠汝等诸人还识归宗语么识归宗语便识大通智熊佛落处不然光上座为伊指出挥拂子云还见么全心即佛全佛即心心佛不二彼我无差离心佛相是名真坐道场离我我见是名真成佛道已成佛竟为甚么又道佛法不现前皆为不能转山河大地归自己去不能转自己归山河大地去所以佛法不现前不得成佛道有僧问明觉云如何是诸佛之本源觉云千峰寒色者岂不是转山河大地归自己去僧云向上还有事也无觉云雨滴岩花者岂不是转自己归山河大地去蓦拈拄杖云这个是拄杖子将甚么唤作山河大地良久云也是一场漏逗。

　　上堂风涛松岭四禅之下洪波运箭坠锋铓劫到想天还寿命指月话月自设捞捷之殊途但尽凡情本虚出没蓦举拂子召众云向这里会得去始知玉浪翻波不假轮王顶髻红炉焰里显现百亿神威云收雾卷风过群灵而体妙随缘赴感应无所住是阿谁兽鸣兔走大施门开解脱道渔父樵歌不忘付嘱暗传机梅寒斗雪全彰古佛肝胆华绽乔林独露涅槃妙心所以道见色原非色闻声不是声若作实义会埋没汝己灵说法如画饼原为止儿啼目前系驴杖谁悟又谁迷杀活在临时权衡立宗规若是本色匠相逢不展眉德山有言一毛吞海海性无亏纤芥投锋锋利不动学有学无惟我知之山僧如此举扬且道为人一句作么生良久云鹭鸶飞入碧波中抖擞一团银绣线。

　　住河西县圆明寺邑侯张公讳象贲请。

　　上堂卓拄杖云未入圆明处处攒花簇锦迦叶道场已入圆明头头月白风清文殊境界已入未入信手拈来着一分奉释迦牟尼佛着一分奉多宝佛塔燃灯佛即不与我授记可谓张公吃酒李公醉昨夜寒山子道圆明寺里二三十年尘生破釜草绝穷严昼看牧童烧粪火夜听青獐老猿啼穷厮炒饿厮煎如何得个自由去不见道青萝寅缘直上寒松之顶白云淡伫出没太虚之中万法本闲为人自闹恁么你暂举心尘劳先起如我按指海印发光以拂子击禅床云今到这里傍通一线露布贤劫面门虽然如是也要应时及节争奈他一口吸尽西江水且向珊瑚枝上拈一片无滋味香就炉供养　见任河西县令张公伏愿　御白牛而出化城施祇园而登宝所岂似山僧欲向三家村里躲雨右庙廊下藏头虽不是严陵遁迹之所庆幸洗耳挂瓢之场总为明人不作暗事贵图现前缁白男人同一眼见同一耳闻若作声色会黧奴白牯尘沙劫无有出头时节倘作佛法商量拟将鱼目以比明珠丹霞过慧林寒逼将木佛焚烧院主道何得烧我木佛霞以杖拨灰云烧取舍利主云木佛岂有舍利耶霞曰既无舍利再取几尊主眉须坠地师曰丹霞烧木佛以强凌弱院主眉须堕地柔能克刚今日山僧入此寺也要烧取几尊木佛诸人向未寒朕兆以前开得一只眼便能识得丹霞烧木佛的事院主眉须堕落的缘因不然更听一颂父母未生前眉须早堕地因风吹动火暂借他人力识心起我见无端遭霹雳条条在目兮烁烁没巴鼻。

　　上堂病除不须服药气满徒劳食参究妙穷玄未勉向好肉上挖疮讽经礼忏可惜为甚重生遽障六祖原不住曹溪达摩何曾西归去卓拄杖良久云是何心行。

　　上堂浊兮者是天清气者是地阴阳调和鬼神寂息截断衲僧伎俩佛祖没处出气喝一喝云这个聻。

　　上堂三界不安犹如火宅尽大地是个胡饼何处着三界既无三界火宅从甚得来蓦拈拄杖云识取自己儿孙休恋他家眷属。

　　上堂有心是业种无心是道场云光曾做牛涕泣两心伤明白不通理滞在个名相持戒不修行云上更加霜顾视左右云仔细。

　　师净发张天德胡应魁居士请　上堂昨日要晴却雨今朝要雨却晴好事弄成烦恼年年净发求人不如戴冠做个救苦天尊三牧本属一源谁人论彼亲疏有女须当早嫁有男决定要婚莫待光阴错过何缘报国资恩所以云门大师常向山门头合掌佛殿里烧香祷祝咒愿愿黄梅石女生儿母子团圆少室无角铁牛常甘水草云门恁么说话不管长安甚闹惟贵我国咸宁光上座则不然也要据斯相当今日且向毗蓝园里合掌无忧树下烧香祷祝咒愿愿摩耶夫人谨守闺门寸步不移管取天下太平皇风永扇倘有纤毫渗漏依旧日午打三更。

　　上堂挥拂子云源流不止问如何久住令人贱真照无边说似他勤来亲也疏离相离名人不秉触着磕着吹毛用了急须磨抱得不哭孩儿有甚用处昨夜杨岐三脚驴子报道沩山水牯牛吃尽国王水土有犯人家苗稼六根才动青山起舞一尘才起大地全收雪峰毬一击百碎破砂盆从新扶起云门扇子　跳上三十三天筑着梵释鼻孔须弥主人喝一声如今南瞻部洲有千七百善知识浸杀在鼻祖法海里还许相救么娑竭龙王打一棒血似盆倾到如今只得三根骨两条筋七零八落且道众中还有与云门出气者么卓拄杖云观世音菩萨来也请进斋堂吃茶去。

　　说戒上堂问面前银山铁壁背后万丈悬岩阿谁出得头也无师唤僧诺师云若不入虎穴争得金豹子乃云一法若有毗卢坠在凡夫万法若无普贤失其境界正当恁么时且道非非想天几人退位竖拂子召众云百亿须弥炉百亿华藏海尽在山僧拂子头上涌出诸大菩萨诸阿罗汉次第出兴转大法轮说般若无边际般若既无边际十方世界亦无边际十方世界既无边际诸人本命元辰亦无边际本命元辰既无边际诸解脱门亦无边际诸解脱门既无边际此无住心亦无边际此无住心既无边际山僧以此无边际境说此无边际昔有僧持戒精严忽因夜行踏着一物作声谓是一虾蟆腹子有子无数惊悔不已正睡梦数百虾蟆索命其僧深怀更怖至天晓观之乃一老茄耳其僧当下疑情顿息方知三界无法解履践修行这僧只知道三界无法不知顿破疑情处要知有向上一窍在为颂出参差松柏笼烟薄重叠峰峦月上迟夜听寒江渔父笛顺风吹过洞庭西。

　　得戒师诞上堂心月孤圆恢豁人天正眼辣棒当轩杀活佛祖灵机问灵机且掷如何是一印印空师云露柱画眉如何是一印印水师云泥牛火里嚼寒冰如何是一印印泥师云琉璃瓶子盛秽物问一口吸尽西江水即不问如何是意到句不到师云矮子不渡河如何是句到意不到师云长人不着靴如何是意句俱到师云薰风自南来殿阁生微凉如何是意句俱不到师云雪深迷了路黄昏马不前士问古镜未磨时若何师云寒山逢拾得古镜已磨时若何师云国清寺里少知音已磨未磨又作么生师竖拂子云会么士拂袖便出师云好一面古镜可惜照不着乃云长空一月映千江处处圆通观自在白云深处不朝天头头游戏毗卢界进一步许嘉州大象一口吸尽锦江水退一步那容陕府铁牛久住长安不进不退使黄花翠竹常现般若之光青山绿水显露古佛心源破沙盆里和罗饭不从香积世界得来急水滩上打毬徒劳猢狲眨眼举沩山睡次仰山问讯沩以面向壁仰曰和尚因甚如此沩云我刚才做一梦子与我圆看仰取水一盆与沩洗面次香严到沩云我刚才做一梦寂子与我圆了子要与我圆看香乃点茶一碗沩叹云二子见解过于鹙子师云沩山作梦因风吹火二人圆梦用力不多肘后灵符须是沩山始得今日我得戒璩山和尚降生与沩山作梦是同是别若道是同截鹤岂能续凫若道是别银盆里长年盛雪虽然如是且道为人一句作么生良久云净法身本无出没大悲愿力示现受生。

　　佛诞上堂问世尊未离兜率已降皇宫未出母胎度人已毕意旨如何师曰牛圈里是牛马圈里是马进云岂不随类去耶师便打僧一喝乃云灵明假为佛愚鲁分优劣虚空不曾坏修行涂结业声色如影响觅地不可得以拂子蓦召众云昔云门推倒世尊山僧今又扶起且道扶起后如何更听颂出烂额焦头粪里宝相逢觌面没边表舒光脑后重现瑞处处神通风偃草喝一喝下座。

　　秉拂上堂问狮子未出窟时如何师云风行草偃已出窟时如何师云水到渠成已出未出时如何师云逼塞虚空且道成佛后又作么生有水皆涵月无山不带云乃举文殊普贤起佛见法见贬向二铁围山如今还许他委悉也无不见道太平原是将军定不许将军见太平今日我圆明寺里有个伶俐衲僧起佛见法见山僧倒退三千里何故国清才子贵家富小儿娇。

　　三韩刘定邦余登科二檀护送法衣请。

　　上堂拈衣云者个法衣披起则颦呻六种放下则万国咸宁胎卵离欲湿化灭想五浊劫尽三涂脱化既然如斯且道施者受者后还有优劣也无良久云但行好事莫问前程。

　　住临安府宝觉禅院慧月禅人请。

　　上堂问灵云未见桃花时如何师云价重娑婆见后如何师云半文不直且如玄沙不肯他又作么生师云苦口是良药问如何是龙潭境师云两峰观不足秋月印潭寒如何是境中人师云石女热肠倾不尽木人愁听五更钟超宗一句作么生师云塞破汝口僧一喝师云病入膏肓汉难言医者痾乃云一人在孤峰顶上无出身之路朝打三千暮打八百一人在十字街头一无向背心不负人面无惭色不是释迦文本非维摩诘毗婆尸佛早留心弃却珍宝织芥篱虾蟆吞大象时人笑不彻鲤鱼上竹竿一日一千里虾跳不出斗无端遭点额金乌拍天飞玉兔坐明月弹指圆成八万门刹那灭却僧祇劫复举前百丈僧问大修行人还落因果也无丈云不落因果堕五百劫野狐身后百丈问大修行人还落因果也无丈云不昧因果脱却野狐身师云一堕一脱自招其祸全体恁么来全体如是住赤条条光烁烁山僧即不然问大修行人还落因果也无向他道兵随印转将逐符行喝一喝下座。

　　师诞上堂一灵块我形骸天地受生而托质如水上泡似草头霜幻生幻灭有甚了期山僧在尘得智十七八九俟后剃发着着现前恰似冤家债主触境遇缘便是这个大矣哉巍巍乎眼光射入兜率宫中弹开弥勒楼阁三十三天光光相接亦无穷尽阔矣哉荡荡乎世界倘有缺陷处斯光圆满成就亦无边畔有时歌舞听鹂声而起性有时放旷睹山色而舒心冬季雪满群山猕猿披古镜而投青嶂秋天月明千里丹凤衔宝珠而趣向紫微尽从这里付嘱去不过借他舌头而发机奈何尽大地人不守本分这条穷性命落在目前久矣却被杨岐三脚驴子转身退步踏碎了也幸庆今生逢缘捏聚一团虽是他人之物窃得自己受用毕竟为人一句作么生以拂子打圆相云义海不同性海喝一喝下座。

　　长目电禅师语录卷之上(终)
嘉兴大藏经　长目电禅师语录


　　长目电禅师语录卷之下

　　门人悟本编次

　　示众

　　示众击水鱼头痛入林宿鸟惊木人吹铁笛石女唱歌声不是门外事亦非自家珍观音菩萨成悲愿驴鸣犬吠马嘶恩山僧如斯剖露也是脑后安钉若论向上窍犹较万里程毕竟如何得个稳当去良久云知安则福知足则荣。

　　端阳示众今日端阳节乌龟生个鳖虾蟆不出头有口也难说拈拄杖云惟有者拄杖今古无异色既无色因甚黄鹤楼前摇艾旗鹦鹉洲上香风彻良久云多少伶俐汉无端遭点额。

　　示众淘金虽假木碗念佛以投乱心金现不须用碗心净不消念佛碗佛是药沙乱自除心金晃耀亘古亘今撒在目前愚人不识良久云毕竟祖师门下是何道理日月不及须弥顶大海从来不纳尸。

　　示众卓拄杖云莫随心意识修成有漏因既成有漏因无绳自缚身福慧定庄严与道不相亲南山有白虎咬杀东海鲲良久云因甚如此不伤心处也伤心。

　　小参举僧问大慧禅师逼塞虚空时如何慧一喝僧云文殊普贤来也慧云逼塞虚空甚处与径山相见僧一喝慧云文殊普贤为甚么在你脚跟下过僧拟议慧便打师云这僧虽有擒虎之势而无纵豹之能当日若遇着个文武兼备底衲僧待他道文殊普贤为甚么在你脚跟下过　胸把住云大善知识为甚不守毗尼管教这老汉惭愧三十年。

　　对灵小参师云冲开碧落松千尺截断红尘水一溪欲识本来真面目黄莺啼处百花飞正恁么时如何是真风露布底境界拈拂子挥棺云此是极乐国此是兜率天两处即且置也要大家知遂举七贤女游尸陀林一女云尸在这里人向甚么处去一女云作么诸妹齐悟无生法忍竖拂子云还会么倘向这里会得七贤女悟去处便知雷相国小姐去处既知小姐去处却知山河大地日月星辰森罗万像过现未来本无纤毫生灭动静之相依我大般涅槃而住之虽然如是毕竟亡灵还有出头分也无关塞极天唯鸟道江湖满地一渔翁。

　　对悟乘李居士灵小参卓拄杖云三十年握三军旌旗之勇能透千里甲三十年后如鼠畏猫窃藏遁迹何故千金之子岂落庸夫之手羡矣哉拜法华劳感栖天之胜美矣哉弘誓愿倦思寿域之虔嗟夫昂然而散手兮满腔恩爱无由自叹慷慨而还乡兮一场大梦终切寡闻想人生在世如庄周之蝶徒劳空逐似槐国之蝼委身寄托渡爱河兮洪波千丈御白牛兮频登宝所望乡台兮白云万里骑黄鹤兮捷上扬州虽然如是且道为人一句作么生有水皆含月无山不带云。

　　除夕晚参喝一喝云晴光吞万象古佛峭巍巍青山呈旧面脑后更添锥不是弥陀院本非摩诘提一尘一国土一叶一须弥文殊与普贤相逢笑罕希虽然如是且道笑个甚么以拂子击禅床云东村王大老酒醉一身泥。

　　小参举黄龙慧禅师云千般说万般喻祇要教君早回去去何处良久云夜来风起满庭香吹落桃花三五树山僧即不然千般说万般喻祇要教君知个足知个足无去住喝一喝云佛祖是人生冤家鹭鸶腿上割斤肉。

　　茶话举杯云森罗在盏里盏里在心里汝等作么生会僧问森罗在盏里即不问如何盏里在心里师以手指灯笼云好个灯笼可惜照不着进云照着时何如师曰黑似漆桶。

　　茶话卓拄杖喝一喝云草鞋飞上三十三天钵盂跳下东海藏身处无踪迹岩前花发鸟声催好与三十棒吩咐雨花台且置为甚么草鞋飞上三十三天师云吞却八卦包罗乾象曰两仪又作么生师云同明不同色仪转明不转曰大千俱坏未审这个归于何处师云不归曰既不归还假坏否师云坏即不损皮归即不动步曰蒙师指示师云识甚好恶。

　　机缘

　　众锄豆师曰汝等各人钁锄上放大光明钁锄下为甚么黑似漆桶众罔措一僧曰某甲即不然师曰汝又作么生会僧曰钁锄下放大光明钁锄上黑似漆桶师曰不谬汝锄豆。

　　有士过阴一日礼师曰闻汝常往阴府是否曰然师曰且道阎罗王近在阴司作甚么王曰考人善恶师曰山僧落在善簿恶簿士曰善恶簿中不见师竖拂子云还见这个么士曰见师曰唤作甚么士曰拂子师曰又说善恶簿中不见恁么又道是拂子士茫然师示偈曰。

　　如来转法轮五殿即观音拟心沉恶趣般若铁围城一文学参问五经稍通一二欲要参释门禅可得否师曰释门无禅可参曰和尚乃人天师范为甚么吝教师曰你岂不闻佛以心为宗无门为法门若道有禅可参即向沉潭里浸杀公也若道有门可入即向漆桶里埋杀公也曰毕竟如何师与一掴士罔措师云会么曰不会师曰不会处正是公得力处僧问如何是和尚家风师曰鸳鸯戏碧水白鹭啄荒田。

　　僧问大通智胜佛十劫作道场为甚么佛法不现前不得成佛道师指空云汝道虚空有几茎眉毛僧拟议师曰果然佛法不现前。

　　僧问赵州布衫重七斤未审和尚布衫重多少师曰汝可带得秤来否僧无语师曰定盘星也不识。

　　僧问如何是祖师西来意师曰猫儿出简州曰学人不会师曰不会更好。

　　僧问如何大圆镜智师曰大海不纳死尸僧问无情还解说般若也无师曰解说如何是无情说般若师曰星宿海里似雷鸣僧问如何是邪师曰放狗咬羊如何是正师云狗子归家不正不邪又作么生师便打旷劫无事谁教颠倒。

　　僧问如何是戒师曰墙壁不碍声如何是定师曰玲珑风不透如何是慧师曰三月桃花腊月梅。

　　僧问如何是道师曰三岁孩儿抱花鼓曰学人不会师曰会与不会总在里许。

　　僧问如何是大道不分男女师曰鹁鸠草里叫子规树上啼。

　　颂古

　　世尊初生

指天指地自称孤撞着云门棒太粗莫道胡须犹未赤谁知更有赤须胡

　　睹明星

卖却乾坤没处藏臭名千古最难当逢人吐尽衷肠语只为热心返受殃

　　文殊秉剑

从来车不行空路遇境逢缘作戏场沽尽人间三百酒梦中唤醒撒稀郎

　　乾闼婆王献乐迦叶三度作舞

风来绿水逐成波惹得红云触太窝槛外杜声啼子后岩花敛面入芳萝

　　女子入定

杳隔潇湘一画图梦中飞札到秦都岳阳三醉逢知己且把洞庭作酒壶

　　达摩西归

心中无事为谁愁踢倒须弥价未酬试间西归犹不去桃红嫩柳恋枝头

　　文殊三处度夏

士者输忠岂范围尽情随处任芳菲满天星斗同时现莫把长庚当紫微

　　产难因缘

渔翁把钓投南浦浪子天明舍蚌归冷眼傍观才一笑惊群湖燕满天飞

　　南泉斩猫

老伯鸣琴曾有意子期善听却无心孤鸿声断秋江冷队对沙鸥尽宿林

　　赵州布衫

三月桃花满树红杜鹃啼语出千松愁夜春闺眠不得束手倚栏两鬓髼

　　德山托钵

普天之下皆王土率土之滨尽已倾莫道边疆分阃外八蛮荒服奏歌声

　　东司上不可与汝说佛法

故土燕子寻梁宿蝴蝶翻墙遍地飞莫怨春风妒尔早来年又向岭头归

　　懒融见二祖百鸟不衔花

饿鬼从来夜半呼人家有饭岂能驱掩门只待金鸡唱泯迹潜踪一物无

　　百丈卷席

夫妇之情难割断枕边恩爱岂能倾晴云懒挂松梢上留与黄莺叫一声

　　婆子烧庵

养犬图他觅个兔放鹰贵在起家肥苍天不满人的愿雨打梅花蛱蝶飞

　　倩女离魂

张郎有金不会用李郎会使又无钱鸳鸯一对归沧海想是痴驴抱橛眠

　　丹霞烧佛

艺高胆大小心过蛇螫虾蟆哉苦陀几说成龙归海去万里无云雨点多

　　九峰不肯首座

出身容易转身难世味人情无两般只说就机投一语返遭简点被他瞒

　　云门打杀世尊

忆郎直意到如今谁料恩多怨亦深刻木为鸡啼不得原来有口也无心

　　那吒析骨

小过州还在鹜飞汀不移虚空饶白舌劳费嘴唇皮

　　佛身充满于法界

瀑酿溪声愁落涧青山惟喜白云堆静钟渔火楼头笛怯钓鳞翻堤柳飞

　　法华经云若人散乱心云云

洞房夜夜逢知己遇店何妨处处赊孤雁频声催蝶梦醉解愁肠一曲笳

　　知见立知即无明本

春色满园母可夸慢将短笛送晴霞月明人静巉岩冷嶂里猕猿啸落花

　　应无所住

沽酒之家不择嫌有钱醉得没钱难草眠不及帏鸾宠春色到头总一般

　　杂偈

　　参禅

参禅死水不藏龙妙悟临时贵变通滞句滞情淘未尽依然城困半途中

参禅举话孰提撕惺惺还迷不识渠动静施为原不假明明契汝旧相知

参禅阴界堕狂魔参到驴年梦未他大道目前光皎洁可怜学者用心错

参禅休执个团蒲鸭飞过岭鼻头苏闻声鼷鼠君还在莫向蕴中问有无

参禅个里究纷飞究竟纷飞已莫随了得圣心凡自歇休疑言教滞筌蹄

参禅受识识为聪半信狐疑转不通妄计憎情多逐境七想三类羽毛中

参禅明白不通理智者损仁成庸鄙不息世缘贪爱重信施难消菌生彼

参禅实际要明心莫学狂徒执卷经参到水穷山尽处回肠寡女谩停针

蒲团稳坐莫心他一念顽空病更多谩道无心犹谛当无心枯寂落禅魔

一念才差万念兴参禅不实被魔侵急须返省吹毛利免使轮回痛百刑

　　山居

黎杖深溪住云闲半社流推窗惊野鹤兀坐看沙鸥妄动禅中静心尘素里修钟声催万籁唤醒梦千秋卓锡三山顶人行两路同碧天浮挂月绿树影摇风猿啸烟萝外鸟啼翠叶中凝眸悲概远万里一寒空山家多兴趣啼鸟报春丛柳絮愁肠断桃花妒冷风竹声传谷外松磬到庵中几说红尘好轮回永不空残霞铺晚景云势叠崔嵬一叶梧桐落三秋岩菊开庵边留虎迹潭里毒龙猜入定芦穿膝安禅兜率回归山图个静漫盖草团瓢辟地栽松竹凭天种野苗篱边成队兔麦里满园貂目系千愁耐饥肠一夜憔松风吹过岭萝月枕边浮我事君能识人情孰肯休无明才着念烦恼挂心头夙业牵连起山中何所修沿溪涉十里郊外拥南峰叫树玄猿老嘶风铁马侬绿萝藏古寺霜夜扣寒钟四季粉团玉常年清壑松净业福田种红尘声色违梅寒消雪瘦桃暖障春肥乌雀楼头噪白云岭上晞人间三万梦劫火一时归抱道人似粟谁能乐趣裁经秋黄橘熟度夏绿荷开茅屋风吹漏石床雪满堆呼童煨芊熟被褐咏岩梅

　　佛事

　　显庵和尚入塔

　　师挥拂子云长灯不夜始知皓月照峦群日面佛兮满目晴空扫烟尘般若深种不舍丛林掉背优游帝网重重智镜圆明珠玑灿烂白云堆里相逢体性难窥不离旧时光景冷湫湫地天上龙飞凤舞法堂断舌山中虎啸猿啼虽然骷髅粉碎倒身塞破虚空旅泊三界为家不弃法幢处处饶溪声韵广长舌安住无缝塔里勘笑风行草偃未免藏头露尾其或未然且道归根得旨一句作么生道良久云有水皆含月无山不带云。

　　悼开郡李太守

　　秋日闻音叹息凉绿萝贤护一金汤十年宦海三生幸廿载荣宗百世昌节廉为国谁怜苦治泽黎民孰感伤极目闽天惆未尽清魂窃已到家乡。

　　挽野竹和尚

　　嵩山法道赖君培君逝嵩山佛法哀鞭起泥牛吞皓月唤回石虎吐黄梅人间劫火倾烧尽物外常明岂能灰莫使吹毛随带去圣贤掣电迅风雷。

　　悼法伯知止和尚

　　化生利物秉刚持撒手还乡任己施碧脸古梅香梵阁金容秋菊放庭仪溪声锦浪多饶舌山色浓妆懒画眉亿劫孰能穷此事斯心独许老僧知。

　　挽刘翰林

　　太史清高甘澹奇不将荆璧换城危议之懒洗庐山砚坡老曾游赤壁池五柳屋低陶靖节三槐庭亚魏公枝采薇不食周家饭抱忿　先皇仕不为。

　　挽翀汉林檀越

　　夏日相逢喜气催思君秋后别尘埃花园月色无人赏庐舍春光有子培豪杰一生惟是梦功名半百尽成灰灵前酌滔三呼奠八万幽城杖击开。

　　行状

　　师讳光电字长目乃楚之宝庆府新化县苏溪司族姓邓父讳芳字玄修母刘氏生于明崇祯丙子十一月初三日十七岁剃落随师放荡江湖一日得读黄檗心要发明大事乞戒璩山和尚后参绿萝大和尚问尔从何来师曰临安尚曰几时离彼师曰离即便乖尚竖拂子还离个么师曰若离这个和尚无卓锥之地尚一喝师曰某数百里省候为甚将残羹馊饭与人吃尚曰有人吃在尔且参堂去至康熙庚戌四八秉拂上堂授受源流拄杖开道滇南忽染瘫痪壬戌还绿萝菩提塔院养病乙丑七月二十八师落堂趺坐谓众曰此何时也一众曰日正午师鼓掌大笑日午以前前不构村日午以后后不抵店正当日午诸兄作么生一众曰大师道得分明一众曰清光独露师偈曰今廿八日正午浑忘甲子有何数明明一月映湖天月半原来是十五合爪合目而逝世寿四十九僧腊三十二塔安在绿萝老人寿塔之左山。

　　长目电禅师语录卷之下(终)

　　(康熙廿六年孟秋吉日比丘弟子遣存助赀刊
　恩师长目和尚语录上下二卷
　　嘉兴吴知先敬书　吴远士清对

　　　　　　　　　禾郡楞严寺般若坊藏板)
