嘉兴大藏经　集文字禅


　　集文字禅序

　　往闻有韵士拾道上废瓷败斝砻合而为瓶盂碗盏及茶具酒尊之属极天划神镂之巧如诗家之集唐一派集唐始王文公自剪绡而下至孙典籍陈山人童廷瑞辈皆有专集凡拈一题命一意猎唐人之精华组织成篇如出一手盖言者心之声也心地虚明灵变不测适与境会无不吻合岂有所期而然邪余友达夫为明高皇帝裔托迹龙湖历滇黔吴越蛮烟瘴雨天风海涛之乡学道有年归而筑室城东莳花种竹与兄宽夫弹琴吟咏意之所发集石门文字禅诗为一帙觉范为博大秀杰宗师尝谓禅者精于道身世两忘未尝从事于翰墨然禅兼众妙若雪鸿戾天仰不可及有所题咏纚纚千言是非离文字语言亦非即文字语言以求道者也故其诗备众体拟之三唐其杜少陵之大家也哉今达公所集诸体取诸腹笥不待捡阅殆与洪觉范千古同心非得之焦团静悟未易及此昔少陵江头野哭不忘故国之乱离往往托物连类以发抒其至性宋文山居不得已之地取其诗而集之读者不知为杜为文实非有所以期之而然也余读达公之诗伤达公之遇因思韵士之补缀极天划神镂之巧者不过如是而追念旧事感愤欷歔又言外之意知独不以语言文字求白于世者。

　　康熙丁卯孟秋月朔日永宁弟舒峻极拜题

　　集文字禅序

　　我夫子以生民未有之圣兢兢焉取六经而删定笔削之日述而不作窃比于我老彭噫何德之盛而辞之谦也今我达公者系出帝胄少负颖异及国破家亡晦迹缁侣阅历艰险固已老其才矣矧又面壁有得证无上三昧传正法眼藏以慧心而发辩才即高踞词坛为骚人领袖亦其余事而每每唱和辄取文字禅而一一集之者何哉盖亦我夫子述而不作之意也夫文字禅何昉乎自偏见枯寂之徒出执不立文字一语以为西来大旨尽此而已不知大得手人圆通无碍时而敛襟正究时而嬉笑怒骂时而机锋杀活时而挥毫落纸何文之非禅何禅之非文不可离文以为禅即不可离禅以为文此石门老人文字禅之所由作也嗟乎石门当日因境会心或有寄托或有感触或有赠答不过一时之情发为吟咏以快心悦志何尝冀后人之集之邪达公则以石门之情无非己之情凡己之所欲言皆石门之所已言又何必当作者之名哉虽然难言之矣盖作者一章有一章之意而集者于数章之内偶抽一语以成篇安能必其机杼一家转换合拍也哉我达公则无虑此矣情之所触信手拈来无非妙义绝去纽合牵强之痕止见草蛇灰线之巧非拈一茎草作丈六金身以丈六金身作一茎草者不能臻此噫径山为云峰后身达公非石门之再来乎夫六经经夫子之删定笔削而为夫子之书则文字禅得达公之拈弄集合即为达公之诗也亦无不可又何必谆谆然辩之曰某为作某为集也邪知是意者可以读文字禅可以读集文字禅。

　　时
康熙乙丑菊月中旬鄂东弟杜国柱石安敬题于倚春园之别舍

　　集文字禅

　　鄂州僧蕰上达夫着

　　永宁舒峻极渐鸿校

　　江夏杜国柱石安杨璇七玉阅

　　乙丑元日雪霁春和人间庭静同伯兄参同和尚方瑶徐子煮茶看梅拈韵以纪

　　(舒云钱塘沈行有梅花雪诗各百首皆集唐句语多丛杂似不及此○杜云此乃集千狐之腋以成裘但见其贵重华美不复见有针线纽合之痕)。

春随喜色生晴野但觉岚光翠如泼犀颅道人相笑迎瘦策扶衰意超豁篆畦半破烟舒徐颀然绿发映华裾谈笑先看押难韵笔端五色图空虚嗟余百念已灰冷快当火急追清景紫藤瘦倚背西风心波不兴类古井水光山色供盘餐方衣童首住江村蔬畦日涉已成趣幽鸟自啼华不言时更事往空流水翰墨风流聊戏耳(杨云得骚经怨而不怒之旨便见真诠)朝来爽气西山高睡足明窗临棐几苍杉拂云烟翠深解令寒谷生和珍欲驱清景入秀句且醉山中浩荡春

　　(杨云挥洒淋漓)。

幽寻忽觉暗香吐(舒云一起便合看梅空香欲来)曦光烟翠横深坞方忻杖履日追随安用声名照千古倾坐高谈象帝先坏衣县鹑无一钱饭余便寝百无事屋头枯木自安禅屈宋宗枝君得髓山日松风吹冻耳那应梦笔生春虹须臾沓幅乱书几韵如春水初舍风水光绿静山青葱涧草有香空错莫此山分得僧中龙一杯春露容同啜和气坐令寒妥贴山色溪光泼眼明窗风为我翻书叶向时衣裓识天香卧看天雨云飞翔(舒云雨华佛境)西山卷帘入栏楯为君戏语敌山光

　　(杨云真挚)。

虚舟阅世鸱夷子坐令玉色烟峦里万顷苍然几案闲要看松风迎笑齿理毫聊为试冰华初如积水窥落霞平生千偈风雨快金谷宾朋怪咄嗟一川秀发浩零乱野鹤精神照水段嗟余索寞卧空山矫首无言对河汉如云往事去无痕一味但觉山林尊(舒云为住山人生色)凭栏小立与僧语万象囷敦天不言道人天姿心匠妙高谊映人珠自照不劳巧手写丹青烟雨楂芽出谈笑窗寒雾暗日生东晓烟幻出千万峰两鬓西风心一寸此意与天相始终

　　(舒云是何等胸次○杨云心手相应浑忘色相矣)。

本色住山何所有数峰入座争翔舞引手匊云跳明珠泼眼睛窗发茶乳一番佳气生岩丛个中我曾如懒融滴阶寒响雪消后无数岩花落醉红南山爽气增十倍世相难逃朝夕改凭栏眼界得天多相看颜色年年在此心炯如月临泉银发齐眉衲半肩枕臂晓猿三叫绝满目西风只自怜生计居然成脱略交道今嗟张纸薄但忻所至有青山山容光泽鸟声乐故应妙语嚼芳鲜余韵发越鸣朱弦梅坞雪消香错莫且作山中胜事传(舒云确是末章结语)

　　(杨云四集读竟不知为集者是我用古人非为古用且点缀生波处一字不泛而肌骨自足真境谐声)。

　　元日立春

雪后新年晴复阴开轩随分有山林清晨倚槛临黄卷碧缕横斜试水沈嫩日柔风春恰晓白灰红火地炉深诗成笑答千岩响且枕焦桐混世吟

　　(杜云集古风易集律诗难似此一气呵成真是天衣无缝)。

　　赠徐方瑶山人

醉看湘山二十春醉归穿市月随人却将挥翰风雷手来写山林梦幻身

　　(舒云为方瑶写行乐不是方瑶为人写行乐也)。

　　参同梅花六七种共廿余株雪后盛开友人夏功叙周景诗自安陆来班荆树下煮茗纵谭浑忘宾主更期作十日观诗以志之

天容道骨轩仙风照人秀色烟茸茸竹外一枝斜更好坐令衰老忘龙钟(舒云道人与梅花生面俱开)青碧连天雪晴后一任春山穿户牖岁月去人江浪翻白首不知舟壑走(杜云观花着此语即山枢衣裳钟鼓意也可谓逸不忘规谁云杀风景邪)浅白深红次第开独自凭栏日几回青眼逢迎喜诗客芒鞋闲穿聚落来轩然辩论杂今古山水怀云轻百补杖履相从年可忘回头城市分尘土地迥眼新人不嚣金鸭香清碧缕飘老来渐觉朋侪少一见便令人意消遥知百事俱衰落醉中逃禅亦不恶何当乘兴更一游莫使余香散帘幕

　　(杨云爽豁)。

　　徐方瑶琴铭

妙语敌山色声光泼云峤风松中宫征乘月答清啸

　　(舒云竹风松籁悠然入耳○杜云琴得此铭可以不朽○杨云清婉可诵)。

　　倚春园主人

双林动曦光千峰出云雨酒酣巾帻堕一笑小天宇

　　(舒云药山披云一笑千古同调)。

　　幕翠轩隔院梅花

横斜初见过墙枝酒入香腮笑未知数笔潇湘春自晓都将裁刻入新诗

　　(杨云水晶入水不见其形)。

　　晚归

山头落日微红归去殷床钟歇浪寒竹色侵帘辉映夜窗明月

　　春日间居

　　(舒云九首浑沦一气而无追琢斧凿之痕集句不易到此)。

一幅纱巾九节筇满怀疏快与谁同尘清雾敛闲身在两叶风枝小径通蔽日绿阴鸣好鸟凭栏诗眼送飞鸿过墙山泼轩窗翠瘦坐孤行两颊红

　　(杨云是闲居)。

双花含雪吐明鲜老去消磨无杂缘(杨云闲字骨髓)十里松风长不老三吴云水固悠然(杜云天然洽对)笑拈倚壁过头杖解说定林文字禅帘卷烟光摇户牖地炉深暖枕肱眠

门外云涛欲际天齿牙岳色嚼芳鲜解将疏影横斜句秀对白鸥春水前(舒云亦是看梅佳句)村巷沙光泼残日宝津晴瓦隔霏烟心情老去俱消尽入骨真香不可传

小轩开处近山房空翠偏宜坏衲荒行乐风光清梦晓烟霞影里澹心长一区形胜发天藏半印香消倚夕阳满院青春人不管草深门径未相妨

　　(杨云正是春日间居)。

不忧风雨扰闲眠火烈残香发篆烟窗户青红照林麓江山信美似斜川春生殿阁玲珑外庭种连蕉怪石前行乐莫嫌诗酒涴从教人作画图传

　　(舒云蚬子酒仙政黄牛端师子俱在个中)。

门掩青山相并居先忻秀色上眉须乘闲且觅几场笑拥毳同看聊自娱岩壑形骸虽可画莫年生计未全疏偶然弄笔成诗句落尽花房小雨余

晏居端若寄虚舟欲趁春光烂熳游幽境自能情外见(舒云谁能解此)翠寒空觉此生浮苍颜华首供衰莫断梗闲踪任去留我辈自追方外乐为君一笑散沙鸥

　　(舒云自负不小)。

水花院落春风晚最爱晴湖涨柳桥放意高谭饮文字细泉幽涧响寒蜩地偏心远过从寡燕寝香凝碧未消聊复澹然成独坐莫林翔集看雅娇

寒绡蒙首涕慵收窗下香残碧缕浮闲拾堕薪成浅立饭余春露啜深瓯(舒云向居东山霜黄叶落与春风和畅时每每如此)残经半掩世情断弥勒同龛古寺幽谁遣松声环坐榻开轩相对亦风流

　　又五言

风物丽烟光岩花造次香衰迟嗟我老寂寞为谁芳春色已如许我生无寸长(杨云闲字三昧)藉渠一笑起步履响修廊

　　(舒云瘦硬可诵)。

梅花只落尽玉树相明鲜曲篆风窗外白鸥春水前幽光弄绀碧空翠插晴烟屋角寒藤入西山秀色连

　　(杜云对极工整如出一时似成一手)。

墟落孤烟起岚光忽满襟(杨云闲字神出)落花和月赏山好为谁深(舒云不是悟道久住山人不能道此五字)瘦策自扶老幽欢常会心开扉发清啸风彩动云岑

轩下亦何有惟闻绕砌泉故山烟雨里垂柳晚风前(舒云居然王孟)诗眼不知夜篝灯临网笺月岩与云壑相从可忘年

　　(杨云合读诸闲居集句妙在探取闲字之神且不离春日间居题旨此所谓虽也)。

　　致爽亭主人

万壑松风一轩月莫云灭尽水吞空(杨云如画)披襟散坐青林下领略半窗萧寺钟

　　南轩

暖风时复破春寒飞鸟行吟仰面看四注小亭清入画泼云秀色堕栏干

山桃喷火柳垂丝笑里风姿件件宜清晚间题记新竹小禽飞去动危枝

映门杨柳未全遮带雨春湖脉脉斜幽鸟等闲回睡眼一声临晚到山家

　　示升禅人居山

且牵黄衲蒙头睡起凭高远睇自然知见含香安用翻澜千偈

　　(舒云深情急响)。

　　东湖隐士

毕竟闲居好而无迎送烦清谭落玉尘霜足拥花轩优入圣贤域闲看窈窕门一钩窥隙月相对两忘言

　　(舒云全首为隐士写照)。

一堂聊寄傲篱外有青山落日耕钓罢意消风物闲杯盘灯火里笑语云烟间所趣在幽独清游每见删

　　春日同徐方瑶过凭绿轩看竹

君不见楚竹虚心劲如铁清秀摩云洞冰雪间披白帢登此堂洗尽宿云寒皎洁人生异趣各有谋(舒云转语俱生成)矧余于世百无求日烘花底光似泼饱食熟睡且随流行藏初不较用舍春色惊回阿练若(舒云有次第)引步探幽聊自适赏音乃有如公者烦君清哦当少休高论自破千人浮碧砌飞花深一寸驭风骑气无何游日莫无云天似埽异事相传争绝倒倚栏红雨春风颠白猿啼处孤松老凝伫残阳眼力微枝上春禽已倦飞散发岩阿聊一快但觉重携春色归

　　(舒云非石门诗烂熟胸中不能下笔如决溜放舟一往无滞○杨云彼苍苍者正色邪自下方视之远不可拟议此诗亦然)。

　　浩庵

万事付颓然妄尽方自释把卷味长哦窗风鸣摵摵烟云有奇态转顾成陈迹断弦掩流水波影登几席衣裾空翠浮聚落一水隔忽觉华气生重拂林下石坐令千岩秋岂惟有诗癖苍茫嫩日斜寒光下注射满庭浩风露一水连青碧念此岁月往白发日夜益林光泼流泉追逐扶瘦策佳处辄留连梦境聊戏剧呵手拗梅花且复适吾适

　　(杜云会心处正不在远○杨云得陶之韵)。

　　如春轩

精庐开横塘曲折见流水袖手望空青山亦为余喜但有林壑幽欣然开笑齿是时春正深苍杉三十里眷此山水清小轩试凭几俯仰忆前事岁月乃如此阴晴故多态风日正清美晓堂人未埽蹇傲成纵倚雨余步林幽泥软脱芒履柳衙行未穷扑捷沙禽起兴罢复何求扪虱口如耳

　　(舒云精庐佳景宛然在目使人神游其中又云恬吟密咏似辋川石门精舍孟襄阳终南翠微寺诸诗○杜云波浪层折如剥蕉心绝无牵强之痕○杨云止见其意到辞到不见其摭取之文)。

　　览秀亭

万叠横空青孤烟起墟里偶逢林下人举手弄云水

　　(舒云亦似辋川南垞鹿柴诸咏)。

　　龙华院睹浮石老和尚像兼赠主人

汝江软碧摇寒空无际山岚分外浓江月松风藏不得(舒云月圆当户赞不及此七字)林蹊花木自纤秾冻云未放僧窗晓冰雪亲瞻道德容欲买邻庵山数朵伴公他日听楼钟

　　赠蒋钟山

主人饱谭笑落笔翻龙蛇清甚空阶雨气如春在花华裾宜绿鬓绛帐张红霞雁过回诗眼但知寒日斜

　　(杜云可作钟山行乐赞)。

　　寄湘阴潭水宗人

丛蕉出屋小亭幽醉看湘山不转头一掬幽怀收拾得谩横诗眼付冥搜

　　读杜石安到随草赋赠

借甚但传诗句工炷香一读万缘空朱颜长觉清光溢意气都消白眼中已把功名比鸡肋便能落笔敏惊鸿知君晏坐忘机地春满茶铛活火红

　　(杜云是醍醐是毒药余不敢尝)。

　　郊行

一溪花照碧天晴野迳无人独自行但爱松风吹醉耳朦胧何处鹧鸪鸣

熟路沿溪过石桥红愁绿醉思迢迢雨余独凭烟云上翠浪柔风自织绡

　　(杨云纯以神行不由人思)。

　　题画

凫鸥水暖聚圆沙竹屋柴门三四家月出东南人独倚隔篱红杏一枝斜

　　(舒云如在画中如在诗中杜云是集是作不可复辩)。

　　宜晚亭

数笔江村供晚望坐中谭笑尽吴音鹧鸪啼竹声相应院落残红一寸深

　　东郭杨愚如跨双峰而园名曰倚春烂翠重重一抹万叠矮墙曲径缘沼红亭竹色上衣裾松涛迎笑齿茶乳浮窗篆烟横坐花气鸟言时临几席主人日作草书数纸弹素弦一曲以自娱固非有道之士安知此哉因集一律以赠

　　(舒云竟是一篇小记如此构题亦不易得是庐山诸道人作○杜云不数语而倚春之景和盘拓出历历如画岂葛藤汉所能望其肩背)。

沃野献新绿微云生晚阴小轩寄幽致危榭每登临逸笔作波险广陵谁赏音心期营一笑万籁转笙琴

　　(舒云题已曲曲写图写出诗只写大意更觉大方)。

　　一笑轩

居近池塘春意在槛前修竹翠于葱夕阳犹带殊山雨燕子初飞帘幕风欲作新诗成瘦坐忽惊窗户湿青红剧谭要使君颐脱便觉身藏语笑中

　　(杜云末句映带轩名巧而且浑岂觉范老人预为集之者地乎不然何天造地设乃耳)。

　　绳武至自吴门

雪泥溅衣裙云山独见寻枯衰酸冻色温软闻吴音县瀑激窗牖春风埽夕阴嗟余人世外老去一庵深

　　听宛田道人弹琴

人间万事一笑空妙语屑玉霏无穷紫燕飞翻初弄拨萧然自有清散风松声盘空上烟翠谁令空阶走环佩日高飞絮满重城但余猿鹤哀吟声

　　(舒云疏越之音希声在耳)。

　　闲行

杨柳护桥春欲暗隔溪修竹露人家聊将愁里十分兴蹋尽山樊糁径花

　　(舒云诸绝句觉石门集中春词晚春诸什反逊○杜云即自作亦未有起承转合如斯之妙者也)。

　　赠清轩主人

开轩清似冰壶水想见高情照物华断岸平横千雉堞浸门春水一池蛙(舒云卧游于此)人如巢许逃名迹香识山樊称意花茗碗闲窗不厌过笑谭相对兴无涯

　　二月二十七日二首

风掠松窗料峭寒欲凭诗苦洗辛酸收藏画里三玄老拾得风前一笑欢草树分明天远大云泉归晚鬓凋残(舒云无限感慨出于毫端)攀翻涴衲黄尘事楼外遥山昼卧看

漱雾跳珠响涧泉满庭风露竹娟娟待邀山凡三人共自炷临轩一穗烟播谷风光寒食近采茶时节雨余天闲寻陈迹消磨日更学诗中文字禅

　　(杨云人生得此消受何啻百年千古妙义如出一手○杜云打成一片无饤饾之迹非所谓搅长河为酥酪者乎)。

　　正觉寺藏阁同友人分韵

故因此境幽难画燕子空忙春自闲篱外霜筠森束玉午阴修径接深关那知古寺僧房下随意阔林指顾间欲去未成还执手争研诗句丽江山

　　过从善如来庵赠碧岩皖堂两大士

晓痕翠浪行将遍到处云山供胜游万境沉沉天籁息与君一笑似三秋

天气清和得所宜风瓯雨歇对闻时是身已悟浮沤久懒赋山林必有词

幽居端与法为林蒲坐叶飘针正纴陌上残红空自好不将行乐负初心

后堂分得竹千竿一枕窗风午簟寒肝胆秋光磨洞彻蜕尘标韵矫翔鸾

峰连小阁宜春望花发水流闻杜鹃林下自知无一事未应虚费买山钱

落花起舞鸟能歌剩得清闲可奈何起步西园聊倚杖路穿空翠夕阳多

　　(舒云令人修然自远)。

日脚明边白鸟横夜晴风细月华清宝书半折山房寂添得苍崖响答声

　　示虚白

瓦枕藤床初破睡摩挲香滑写琅矸辋川草树入图画付与后来能者看

云林一坞正寥寥笑看柔风拂柳条隔屋茶烟度修竹何辞日日作诗招

　　送临同参住山

作伴经游已遍蒙头破衲同归炼尽人间机巧一藤深锁烟霏

　　竹琴

手倦抛书枕卧梦回窗月窥人澹泊既谐真性白头相视如新

　　(舒云是竹琴移动不得妙)。

　　新霁过凭绿轩看牡丹步韵

独自来游微两后忘怀一笑饯年华且忻春色浓如酒更爱君诗丽似花(舒云厂对)水面红云欲崩坏露丛幽蕊生奇葩素娥月下逢姑射要看儒林万口夸

　　(杜云如斯工整非炼五色石手段不可)。

　　山中人

家住寒云缥缈间别开一径入松关平生嗜好如漫叟尽日青藜共往还

地僻且为三径乐梦悠谁复美王公都无伎俩酬闲寂留眼看山寒翠中

　　(舒云写得山中人高致)。

　　新夏即事

园林雨足鸣池蛙院落日长蜂趁衙(舒云起二语似空同拗体)尚有笑谭消白昼偶寻邻叟问桑麻稻畦绿锦无边幅白瓦青旗一两家归晚断桥逢野水软风细涨玉横斜

　　同允子纳凉松下

四五叠峰深处浅红数笔残阳(舒云如昼)晏坐时来有籁立谭爱子清狂

　　(舒云逸趣)。

　　六月三日为先大人文贞先生四十周忌辰挂真侍膳二首

　　(舒云读之黯然忆先子四十独居黄山时罪深何悔矣)。

平昔高风此一时江山约束入宏规啸声散落千岩响苦语偏多别后思谁见清机横麈尾空余泪眼看风枝炉香常伴青灯晓瘦搭诗肩古佛仪

姓名自可磨千古人见空余四十年浮世万途成底事壁间遗像尚依然机轮妙转风雷舌已尽圣凡情量缠惭愧儿孙家法在浪持短绠汲深渊

　　(杜云以他人之成言写自己之孝思而感慨郁结盘旋满纸我亦几忘其为集矣○杨云聚千万魂魄成大法身何其圆通至此)。

　　偶成

疏牖自分山翠萧条古木清秋掩卷高眠客去一声殿角风瓯

　　(舒云寓意深远)。

卧听石间流水偶尔会意忻然起望微云生处断崖落照孤烟

　　(舒云与悠然见南山同旨)。

　　子云宗人六帙

秋容漱毛骨世已惊殊异江山孕秀灵草木发奇瑞笑看烟缕横宾从时毕至开轩万象分领略四时事(舒云似杜句)但觉天宇迥面面可人意浮蚁皱红鳞愿酬太平醉圣凡皆幻影聊为翰墨戏谁令种姓香诗眼爱空翠胸次竟何有妙语发温粹身世逐云轻自住三摩地

　　吊黄季拙居士

梦幻诸缘寂相看一笑休德高名往就句冷更含秋烟翠连窗暗残缸替客愁洞然无向背(舒云未易到此)来往亦风流

　　(舒云季拙余曾订交后晤于参同容貌黄瘦亦不复识我矣伤哉)。

　　九日同诸友东岭登高

万事付鸟迹脱身索寞滨日月不能老漏泄是今辰(舒云是道语)登高发清啸风物更撩人白云入瞻顾云开苍翠新藉草坐松影杯面吹红鳞齿牙生风雷六艺饮全醇诗工出奇丽秀色摩清春亦复把霜蕊湛然观道真天风吹笑语璧月上重阁

　　吊汝南宗侄

江城风雨吹黄叶(舒云一起便觉凄恻)爽气洗开倍明微万叠烟霏空翠堆当眼风枝心欲折南窗梦断意索寞薝卜花香已零落澹云缺月两微茫得失是非都放却翛然生计似庞公从来孟陶风味同若为化作翩翩蜨无复搜诗惨淡中(舒云翻案语佳甚)秋水精神出眉目已觉夜林无触鹿苍山牢落下残阳聊与白云相伴宿

　　挽蒋钟山居士

万事收藏微笑里卧听松风难比拟开轩云破露寒层黄叶纷纷坠秋水(舒云极有情致语写入挽章不胜惨恻)

夕光山翠上窗扉新交未数故人稀富贵岂终凭铁研世味真如嚼蜡微霜　暂蹶堪一笑声利光中忙趣少梦里浮华已懒争醉魂但觉壬岩晓文章五色体自然妙语已复临芳鲜而今骨冷撼不应谁家恩怨余妒怜

　　冬日晨起主净业盟已而听理焦桐乃扶杖问鸟值友人见示集诗三章客去慈子拂笺请录因序之十一月十二日两童子誓进西土业余嘉其志为之主盟梵放哀声响接林木岚气勃郁池光晻暖他日生蕅花中无疑矣示以诗曰

行道疾如转马此生何殊梦游岁月却还惊浪阎浮等是一沤

　　(舒云警励)。

　　少焉暖日临窗枕书而卧听弹楚明光曲其声和畅神变不一时而凄婉时而怒号时而意到声消如疏钟静夜时而繁声杂沓若飞瀑县岩顾其出入去来似有神悟岂笔墨所能形容哉诗曰

闲里虽无白业倚蒲却看炉烟睡起一杯春露坐中金玉枪然

　　(舒云兴会所至如白云澹泞虚空)。

　　曲终步鉴衢外流目长吟幽鸟关辟若为酬倡有客持诗相示展而读之三复已而和之诗曰

风月冥搜秀句冷斋忽变春温妙语欲浇舌本为君折意消魂

　　(舒云三诗清脱调亦别)。

　　除日

沙村返照澹余晖老去情枯道自肥满眼闲愁图不得万竿寒玉碧成围暗惊岁月行飘忽已觉云山负衲衣一笑且从吾所适荡除五十二年非

　　(舒云真切见道语非悟后不能有此)。
