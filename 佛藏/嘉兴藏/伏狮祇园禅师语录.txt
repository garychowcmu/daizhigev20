嘉兴大藏经　伏狮祇园禅师语录
　

　　序

　　伏狮祗园禅师语录总目升座小参示众(附法语)机缘拈古颂古偈语书问题赞佛事源流颂行状塔铭

　　伏狮祗园禅师语录卷之上

　　嗣法门人　授远超宿超朗超珂超见超振超琛　同编

　　书记超内录

　　升座

　　丁亥年三月望日梅溪众檀护缁素等请师开法师云山僧昨到梅溪省觐古南法叔大和尚寓此董庵檀护坚请上堂山僧再三固辞甚不得意升于此座遂拈香毕复云妙道无方所遇缘便举扬当头惟白棒无法可商量若论此事觅纤尘了不可得于此明得三世诸佛齐立下风于此不明出生入死无有休息急须一意努力加参忽然彻见本来面目则头头显现法法全彰岂不庆快平生举拂子云脱体顿忘玄妙解诸人自悟始风光还会么不是一番寒彻骨怎得梅花扑鼻香卓拄杖下座。

　　结制升座僧问今日结制即不问不结不解意如何师云脚跟下七华八裂僧喝师打云喝后聻僧竖拳师云钝置杀人乃云东蓝禅院打七贵乎单刀直入运动恶辣钳锤煆出诸人骨髓只如超戒追荐先慈董门顾氏又作么生打圆相云有物先天地无形本叔寥能为万象主不逐四时凋向这里领略得去不妨庆快坐断报化佛头掀翻是非窠窟如或未然三根椽下七尺单前竖起生铁脊梁个个壁立万仞忽然拶破虚空便乃翻身跳出如何是安居一句新出红炉金弹子簉破阇黎铁面皮下座。

　　徐明彻请师升座师云提金刚正眼阐向上宗乘喝一喝云向山僧一喝下透脱得去释迦弥勒拱手归降顿契诸佛心宗永证金刚固体便能于一毫端现宝王刹坐微尘里转大法轮施机发用导利众生可谓成就慧身不由他悟卓拄杖下座。

　　升座师云华严玄旨诸佛之性海无尽之宗趣一瞻一礼显大机明大用直须了悟无生湛然常寂不变不异交光相罗如宝珠网诸人若肯回光返照不隔丝毫不见水潦和尚问江西马大师佛法大意被马大师拦胸一踏起来呵呵大笑云也大奇也大奇百千法门无量妙义向一毫头上识得根源去岂不快哉即今还有证得无生法忍者么良久云卢舍那身全体现豁开正眼绝纤尘下座。

　　解制日檀越李晓令郑云渡徐吉士张仲明等设斋请升座师云临济相传直指禅才加点缀便廉纤会中若有仙陀客何用山僧更指鞭竖拂子云大众还会么诸人直下承当去一会灵山尚宛然下座。

　　四月八日世尊降生之辰普闻上座为诞日设斋请升座师云一点水墨两处成龙昨日天晴日头出今朝雨落地下湿此事极分明时人皆不识若还识未出母胎先荐得昔日世尊才出母胎七步周行十种祥瑞不费钳锤天然气概虽然如是不见云门道当时我不在若在一棒打杀喂狗子吃贵图天下太平云门虽则掣断金锁玉关未免浑身泥水若到伏狮门下一点也用不着且道有甚长处下座一时打散。

　　结制升座师云十方同聚会个个学无为此是选佛场心空及第归还有心空及第者么出众相见一音问杲日当空则不问纤尘不立是如何师云放汝三十棒音喝师云这一喝落在甚么处音连喝退师云又恁么去乃云九月廿八结制不依寻常旧例弘开罏鞴烜天百煆光辉愈丽贵乎直下承当始称宗门大器显发莫大威光便可自他俱利逼拶露柱灯笼尽要心空及第不妨游戏神通总是灵山授记且道众施主设斋功归何处亘古逍遥常独露个个心空证本真下座。

　　戒子请升座师云诸佛之戒迥然独露千华台上正体如如卓拄杖一下云优波离尊者来也在山僧拄杖头上放大宝光光照十方圆明普应向这里会去波澄性海彻见心源了知全体是戒无持无犯其或未然切不可拨无因果还见么卢舍那身全体现大坐当轩孰敢窥喝一喝下座。

　　解制升座僧问海众云臻十方聚集如何是不结不解句师云舌头元在口进云人人眼横鼻直师云瞎怡然问慈悲杖下破朦胧常寂恩光沐几重脱洒自然无住体圣凡坐断不施功师云杲日正当空进云黄草堆中清净土万军丛里太平歌师云葛藤不少乃云伏狮结制期事毕个事分明尽指出十方世界荡无边个个踏着真实地真实地脚下无私俱粉碎禾山打鼓雪峰毬不出当人个中意今日维那设斋大众受供掬水月在手弄花香满衣须领略莫迟疑好看当人额下眉以拂子拂一拂云收因结果一句作么生道鲸吞海水尽露出珊瑚枝下座。

　　腊月八日吴门卜氏请升座师呈拂子又左右一击云八字打开为君荐分明显示本来面无灭无生常湛然霜花映水棱层现稚仙老居士曩参金粟先大和尚言下知归居尘不染平生操履洁如冰玉夫妇如宾出入丛林扇起仁慈助道之风若非夙植德本焉能如是山僧与么告报诸人若善参详不被生死笼罩且道荐拔一句作么生道愿君得果成宝王还度如是恒沙众下座。

　　晓令李居士同室超进为令慈庆诞请升座师云六十年前蕊珠宫里降神仙今朝诞日锦上铺花添喜色万瑞千祥如雾集悟取中间不老人如何是不老人蓦竖拳云惟有这个与虚空同寿向者里会去掀翻花甲子能报劬劳德出入栴檀林逍遥惟自适且道因斋庆赞一句作么生道清新岂让古人风超然彻证无量寿卓拄杖下座。

　　一音禅人请升座一音问处处绿杨堪系马家家有路透长安如何是荐亡一句师云指出无生路高登解脱城进云龙宫狮窟咸哮吼昆虫草木尽沾恩师云不劳赞叹乃云春日融和百鸟鸣声声只为唤人醒急荐取莫沉吟鼻孔依然搭上唇一音上座相依有年向山僧棒下翻身今日在会咸沾利乐且作么生荐亡一句一道寒光含万有逍遥亘古又弥今卓拄杖下座。

　　法净上座为荐先严工部主事临鹉孙公请升座师云本体恒然亘古今无生无灭露全真只因见倒生疑惑致使轮回不暂停法净上座发大信心拨转昙华书短偈凿开瀚海续长篇无边香水海一滴全收百亿秘密门顿开弹指笔底流华藏常转妙法轮若能自契已报先亲无相光中常自在觉华独露一枝春卓拄杖下座。

　　非茂马居士荐考妣请升座师云欲报劬劳罔极恩愿承般若力弘深殷勤虔请登高座破伊生死了无尘竖拂云二位亡灵在山僧拂子头上现身已了大众还见么其或未然未免山僧葛藤去也裂爱网出迷津弹指高超华藏门掷拂子云鸳鸯绣出从君看莫把金针度与人下座。

　　吴仲木叔耕季容居士为伯母诰封淑人朱氏六旬诞辰请升座西堂问道先天地法亘古今甲子掀翻遐龄亲庆敢问如何是祝寿一句师云九九八十一进云法座当阳狮子吼堂前萱树证金刚师云桂子正飘香乃云紫绶金章节义全居尘不染现优昙拨转浮生花甲子儿孙共庆万斯年所以道惟一坚密身一切尘中现圆如明月珠利若金刚剑卓拄杖下座。

　　一揆禅人剃染升座问昔日丹霞铲草虽则烁古辉今学人今日披缁何异元来不隔问和尚如何是全提不隔句师云袛树生新蕊昙花匝地春进云恁么则春风即在花枝上浅碧深红古到今师云到者方知问头角峥嵘初出海兴波作浪有谁当师云金翅鸟王当宇宙僧竖一指云遇着个汉来是如何师云一棒打彻骨进云若不蒙师亲指示焉知花外有春风师云放汝三十棒乃云繁华迥脱圣贤仪法服全披解脱机坚持戒行能操守映水山花岂羡伊为僧须发猛宜作法中英涅槃心易晓差别智难明玉不琢兮不成器真金百炼转光辉脱洒顿超凡圣位心宗妙契始为尊且道如何是庆赞一句丈夫顶相当阳露时至宏机正令行卓拄杖下座。

　　孝子吴曰夔吴为龙同母董氏荐接候府君十周忌辰请升座西堂问月落西山日东上生死去来无两样请问和尚荐个甚么师打云当阳指出进云杖头指出毗卢境匝地清风任运腾师云莲花世界藏不得十方大地现全身乃云白苹红蓼楚江秋思亲孝子泪盈眸杖头指出逍遥路天堂佛国任君游一念回机同本得无灭无生觌体周喝一喝下座。

　　升宇柳居士邀众善信等饭僧请升座师云盛泽柳居士丛林旧有名相邀诸善信营斋植胜因若道居士设斋又在盛泽若道居士不到又在此设斋到与不到如何话会山僧举一则公案昔南泉不赴堂众请赴堂泉云我在庄上吃油糍饱大众云和尚不曾出入庄主云谢和尚吃油糍者则公案古今提唱者甚多错会者不少山僧为汝拈出官不容针私通车马向这里会去少林的旨通贯古今觌面提持当阳显露展开自家宝藏掀翻灵鹫家风于此不会只知事逐眼前过不觉老从头上来卓拄杖喝云截断葛藤怡然问曹溪一派传千古临济宗风又举扬敢问和尚如何是烹金琢玉句师打云是烹金是琢玉进云谢和尚证明一揆问如何是宾中宾师云浩浩走红尘如何是宾中主师云问得自然亲如何是主中宾师云答处出常情如何是主中主师云打汝头颅破。

　　解制升座豁开闲门户管教全体露若据正眼观开口成话堕觌体自承当迥绝无遮互全提宝剑铲廉纤棒头击着人皆悟今朝圣制告圆因斋庆赞一句作么生道布袋打开从抖擞笑看鹫岭碧层层下座。

　　盛门李氏荐先严原白府君请升座师云山河大地明暗色空时人不悟强觅西东打圆相云若向个里会去冤愆尽解释罪业自消镕了无生死相迥绝去来踪举拂云还见么过去先灵在山僧拂子头上成等正觉放大光明为甚如此各各自承般若力堂堂证入宝莲心。

　　一音上座请升座僧问开炉结制龙象骈臻今日和尚升座将何法示人师竖一指进云诸佛未出世人人鼻孔撩天出世后为什杳无消息师打云你分柝看僧一喝归位师乃云从来个事人皆具何必山僧落二三喝一喝云喝处掀翻海岳认将为喝成誵笑看结角罗纹处铁眼铜睛不易窥且道超宗越格一句作么生道一拳拳倒黄鹤楼一踢踢翻鹦鹉洲卓拄杖下座。

　　信官吴鼎陶居士率男源起为荐先室宜人钱氏法名超荫请师升座乃云正体堂堂无去来不贪富贵任盈怀灵根夙植超今古顿证无生笑满腮击拂子云虚空击碎爱网裂开高超慧果坐宝莲台还知超荫落处么宝华弥满佛来迎优钵罗华衬足行喝一喝下座。

　　鼎陶吴居士述室人超荫生平勤修妇顺日持经卷比年皈依师后信道益笃力疾趺坐但令家人念佛泊然而逝少选苏云顷所行处自呼祗园弟子一往无碍惟见佛接引连称快活复留三日而去没后其子源起梦母衣布素稽首向佛于本庵禅堂因请师对灵升座是夕复梦母乘座出堂宝相庄严香烟缭绕大约超荫一心不乱其临终得力如此(附记)。

　　王言史居士室人董氏请升座师云佛与众生无优劣只因不觉生分别妄想尘缘若不生亘古灵明自豁彻一念不生全体寂灭有甚么为冤为对为障为碍且超荐一句作么生道不起纤毫修学心无相光中常自在卓拄杖下座。

　　师诞日王夫人送法衣请升座时师欲谢事乃云玉露垂珠映碧秋金风拂拂晚凉浮优钵罗花开碓嘴普劝诸人莫外求今日王夫人法名超圭造法衣与山僧庆诞铺花锦上锦上铺花猛虎口中撑玉箸狻猊颔下解金环觑透毫芒何足贵岂羡拈花独破颜山僧才疏福鲜懒汩尘缘藏锋纳鞘隐遁度时诸人衲衣下事问取堂中二上座大众还知山僧底意么退居且作神仙客潇洒清闲天地间喝一喝卓拄杖下座。

　　小参

　　姚夫人诞辰请小参师云夫人虽居火宅夙有灵根归向三宝居尘不染着觌体绝廉纤亘古今而不灭全真独露常自在以逍遥应用无偏虽然如是更须明取向上一窍始得且作么生是向上一窍卓拄杖一下云永证金刚无量寿南山松柏古今青。

　　孝子钟宣远诵华严经为荐先严瑞庵公小参师云若人欲识佛境界当净其意如虚空远离妄想及诸取令心所向皆无碍但离妄想真心自现钟公恁么会得则生本无生死本无死无死无生湛然常住以拄杖击灵几云若向一毫头上了毗卢华藏任悠悠荐考妣小参升座云弹指光阴已数秋全真只在一毛头去来生死元无异豁彻灵明得自繇大众还见么先考养素胡公先妣高氏陶氏两孺人今日在山僧拄杖头上坐宝莲花放光现瑞来无所至去无所从遂以拄杖指真云百宝庄严无相身一超直入如来地。

　　小参升座云质可徐公其生也忠肝义胆其死也豁彻灵明颖异过人真是豪杰世间希有阖府与山僧往来数年居士每与山僧谈及此事有心领神会处但世缘深重而不能纯一修行若非曩劫薰习焉能如是正信须知四十三年万境之中种种皆是佛之妙用何以见得妙性圆明离诸名相本来无有世界众生因妄有生因生有灭生灭名妄灭妄名真如何是真遂举拂子云全凭这个威光不向四生流转。

　　信女行福请小参师云思念手足情奄然忽半载惟有般若力一句截情爱坐断生死关个中无变改大众还知沈氏孺人安身立命处么以拄杖指灵几云杖头指出金刚体十地高超出爱缠。

　　子葆朱居士请小参师云圣凡同一体生死悉皆如只因自不了致使受轮回朱老淑人还会么山僧示汝归真永证金刚固体急荐取莫迟疑觉悟世间真幻妄超生脱死定无疑以拂子左右一击下座。

　　请金粟本师车和尚真到小参师云这老汉一生逞尽伎俩到临末稍头一事也无引得不肖儿孙说道金粟和尚形影在这里毕竟和尚在什么处大众还知落处么良久云腾今耀古元无住一道圆光烁太虚拈香大展三拜。

　　示众

　　出关示众三载关中藏拙衲幽深颇乐自恒然堂堂正体无内外逼塞虚空绝盖缠既无内外又绝盖缠无形无相觌体现前摄大千于一毫端融芥尘于十方刹无拘无束任运纵横一喝一拳迥然独露遂竖拂云还会么正当恁么时独露一句作么生道横拈竖用总无别万象之中不涉缘。

　　坐香开示若论此事人人本具个个圆成何须结制画地为牢所谓良马一鞭俊人一言直下领会不用多端虚明历历觌体全真更无他物喝一喝云了手还他彻骨汉超今越古自腾腾。

　　示众普劝大众痛念生死事大如救头然至苦莫如业识茫茫至乐莫如一心修道道乃天下之极乐舍道而求乐犹弃食而求饱也世人迷自本心妄贪世乐不知无常一到万事皆空百苦交煎慞惶怕怖不想世间之乐动遭业缚有爱必离有冤必会爱憎俱消自然明白修道之人心同太虚无是无非慈悲忍辱悉灭贪瞋远离妄想遇境逢缘把定绳头勿令犯人苗稼勤持正念刻刻提撕猛着精彩纤尘不立一旦豁然明彻本性成佛不虚此生若僧若俗各请回心。

　　除夕示众腊月三十日古德喻人生死交会之际不可不审须要安思危乐思苦趁此无事之时把话头顿在面前昼夜挨拶当发上志以悟为则豁然开朗不枉出家之念莫贪热闹昔懒瓒和尚唐太宗钦其名遣中使入山请之诏书三降始起拨火捉煨芋寒涕交颐曾不之顾天使笑曰请和尚拭寒涕瓒曰那有工夫与俗人拭涕耶使回举似帝帝益加钦敬看他古人如是履践名利不干怀自然日用合道大众还会么啼得血流无用处不如缄口度残年。

　　怡然病中请开示师云山僧无一法污汝心田单拈一条白棒若向山僧棒头豁开正眼始知立命安身若得一知半解如何抵得生死要亲到不疑之地方为稳当方知我不欺汝复示偈云宗门中事贵真参二六时中莫放宽拶得一身白汗出自然四大得轻安。

　　十月十五日古宿上座同钱门吴氏设普茶师示众云十五日以前大地山河皆有月十五日以后谁家灶里火无烟今日正当十五日天上月正圆人间道月半欲得两相应分身两处看所谓心月孤圆光吞万象光非照境境亦非存光境俱忘复是何物西堂义川云说似一物即不中师云毕竟是个什么进云相逢者多知音者少师便打进云一棒当阳亘古今师云若不同床睡焉知被底穿进云伏惟和尚珍重问宝印当空妙花拈一小春师云风吹拂子千条线进云今日蒙师指方知有一冬师云人人彻骨寒拽拄杖归方丈。

　　示众参禅打坐求脱生死不知安身立命处如人在大海里坐更问人讨水吃相似学道人一切时中勤苦耐志昼三夜三念念相续无有间断豁然妙悟随处明了更无欠少任运纵横不离本际果到这里凡圣了无立处直下承当皎然无物若人真不用功更求解脱正是迷波讨源难成大器趁此一期必须了办若不真切甘为下劣耳愿众兄弟各各努力珍重。

　　示众凡参禅人欲证悟者从自己心中朴实做去挨到水穷山尽处忽然一念顿悟如十字街头见亲父一般更无疑惑但悟有深浅若从根本上做工夫打破疑团顿歇无明窠臼一超直入此上根利智其余渐修所证者最怕得少为足纵有会处皆是识神边事以此为真认贼为子此一关决要透过若有习气未除就于一切境上观照顿省前非消得一分习气显得一分本智全在工夫绵密放下身心单提一念切莫管他悟与不悟只管做将去不必将心待悟希求玄妙众生妄心原是如来果体妄想情虑原是神通妙用工夫做到做不得处更加一拶才为了当不然则堕忧愁魔矣。

　　法语山僧虽参金粟先和尚付授自揣愚拙决志住静但先师嘱累为重刀耕火种觅一个半个以报先师法乳于愿足矣因董庵幽静颇觉相宜昔众檀信坚请上堂山僧再三固辞不得已升座示众解制日已曾对众白过今禅道纷纷魔强法弱非具大智慧大力量大福德者不能胜任山野何人自不度量此事至大若不慎于始必殆于终况乎远祖汾阳数请不赴且山僧才轻德薄者乎唯护法亮之。

　　吴老夫人病中令郎仲木居士乞法语开示乃云愿夫人将四大五蕴名闻利养顺逆境界病苦厄难忧悲苦恼万缘一齐放下直得净裸裸赤洒洒胸次中空牢牢地单究本来面目朝参暮究日用如是行持一旦豁然猛醒生死情关顿然迸裂踏着本地风光自然心病身病俱消方为廓落超方为女中丈夫也除夜光阴倏忽间不觉改容颜努力勤修道回心种福田忍辱波罗蜜慈悲是法船不知佛世界即是己心田顿除人我见憎爱不相关云开红日烁处处都皎然本自天真佛迷遭烦恼缠透彻无僧俗唯悟达根源对境心常寂如如体湛然诸祖传心印何曾别有禅大道无文字临机总现前悟佛心宗也教外岂虚传。

　　山僧兹寓董庵安贫乐道凡遇种种委曲逆顺之境难治难调甘心自受况山僧二十余年力行苦行念念弘扬正宗心心开发后学愿与众兄弟苦志同参视人如己处险犹安而且德薄寡能故尔杜门藏拙养病度时每思从上有智之士凡遇境缘不为境缘所使能受诸触于诸触中行平等慈冤亲不二识得境风起处烦恼即是菩提如是则当处寂灭总归解脱之场深居一室闭门即是深山云峰高寄任性随缘众虽不相会面于大光明藏中时与众檀信觌面提持正所谓无边刹境自他不隔于毫端十世古今始终不离于当念旨哉斯言伏惟明鉴。

　　机缘

　　湛虚兄过访弟子言师不在家茶罢师出相见虚云将谓主人不在师云动若行云止犹谷神虚云非公境界师便喝虚云这一喝未有主在师即竖一指虚亦喝师云再喝一喝看虚云钝置杀人。

　　不二兄诣庵商量构室索偈云乞兄帮助师云劈面一掌不二云不要许多师云劈面一掌顿绝伎俩大施门开度人无量。

　　金台法师在天宁寺讲经师往问云慧镜常明照十方纤尘不立绝商量骅骝今上康庄路鞭影不施到故乡请问老师到家之后如何行履台云汝做何工夫师便喝台云你这一喝落在何处师云一喝浮云散当阳日正辉台云我这里不用棒喝只说三乘师云唯有一乘法无二亦无三台云这上座是利根人师答偈云当阳正照绝中边拄杖横拈击大千放得源头真活水都教灌溉好心田台复偈云枯木庭前蹉路多行人到此尽蹉跎只消本分酬他价穿起婆衫却拜婆师又答云枯木重荣覆大千临机无碍绝遮栏明珠出现吞寰宇一棒打通万仞关。

　　当湖陆夫人参弟子今日要与和尚讨个落处师打云与你一棒且道落在甚么处陆云无踪亦无迹师云你在何处安身立命陆无语师示偈云直指单传不涉言棒头急荐个中玄红尘堆里全身现越圣超凡自在仙礼谢而退。

　　僧普闻呈偈云个里从前无易难风波脱却事皆安明明历历无他碍任意纵横得自然师云如何是你明明历历境界进云高高山顶立深深海底行师云非汝境界僧云一条直入长安路吸尽江山一点无师云你向何处安身立命僧礼拜师云放汝三十棒。

　　僧参师问仙乡何处僧云广德师云你曾得也未僧喝师便打。

　　除夕师问西堂怡然云如何是赵州火炉头宾主句进云村歌社饮师以箸掀翻炭火僧礼拜依位而立师举如意云唤作如意则触不唤作如意则背不得下语不得无语不得错举若道得的当即分付汝西堂礼拜云伏惟和尚起居万福师云汝分上又作么生答云万木春来自向荣师乃付。

　　师问义川你主人公在何处安身立命川云撒手无一物直下自承当师云承当后如何云礼拜和尚师取拂子云不可唤作拂子唤作什么川竖拳师云拂子与拳是同是别川云一个鼻头两孔出气师乃付。

　　师问僧大彻底人本脱生死因甚命根不断进云娑罗悉帝娑婆诃师云念后如何僧展手师云展后聻僧喝师打出。

　　朱超振呈颂师云颂且置如何是家里消息振无语师劈面一掌振礼拜次日呈颂云当阳一掌便知恩顿破疑情绝点尘挥剑鸣琴皆是道须弥推倒露珠真师云须弥作么生推倒振拟议师蓦竖拳云汝推得倒者个么振无语师云元来虚语还须着力参究始得振云个事分明机锋不利师乃示偈云聪明才智世间能临济宗风绝点尘若向棒头知落处须弥推倒契天真。

　　拈古

　　烧庵婆。

　　婆子设钓抛纶这僧可惜许当锋错过若是山僧待他抱住时劈面一掌云与汝证明了也。

　　德山见卖饼婆。

　　当时德山见他问点那个心拈饼便行待他动静蓦面一唾看他如何合杀。

　　德山小参不答话。

　　若是山僧当时才出某甲不问话与和尚相见他行棒接住便行不妨庆快。

　　颂古

　　世尊降生。

　　露着些儿便放憨横行七步太无端争如遇着云门老一棒打教彻骨寒。

　　雪山睹明星悟道。

　　明星一见髑髅穿雪岭何劳坐六年处处绿杨堪系马家家有路透青天。

　　末后拈花示众。

　　一花拈出万人前刚有头陀解破颜都道人天浑不识谁知鼻孔亦撩天。

　　国师三唤侍者。

　　蓦唤三回意已深南阳肝胆一时倾负吾负汝人难荐描不就兮画不成。

　　赵州勘二庵主竖拳。

　　庵主拳头用处亲谁知贼是小人心从教一镞双雕落依旧日轮东畔升。

　　赵州勘台山婆。

　　蓦直台山一路通赵州到此没行踪老婆勘破归来也踢倒须弥第一峰。

　　海舟禅师在万峰和尚会下三昼夜寝食俱忘偶香灯绳忽断堕地豁然大悟有居士问灯绳忽断时如何师答云击透髑髅。

　　忽尔香灯堕地时髑髅击透梦初回横眠竖立浑无碍倒驾铁船任往来。

　　宝峰禅师在海舟和尚会下刻意参究不觉被火燎却眉毛面如刀割以镜照之豁然大悟。

　　火燎眉毛刀割时分明彻骨少人知当台明镜如斯露觌面相呈更有谁。

　　庐陵米价。

　　米价庐陵越样新寻常示众少知音英灵触着丰棱露谁道青原出少林。

　　武帝问达磨如何是圣谛第一义磨云廓然无圣帝云对朕者谁磨云不识。

　　作家君王第一义廓然无圣当锋举挨拶将来对朕谁不识因兹渡江去阖国人追不再来少室峰前唯面壁错对神光露一机至今遍界花狼藉。

　　二祖。

　　觅心无处觅当下便心安纵使机前荐已被老胡谩早知灯是火两臂定完全。

　　临济入门便喝。

　　当机一喝震乾坤万里青霄绝点尘蓦直向人人不委依前一个铁浑仑。

　　烧庵婆。

　　抱定正当恁么时贼过张弓落二机不是婆婆亲荐得几乎放过老头皮。

　　南泉斩猫。

　　提起猫儿斩处亲一刀两段任英灵草鞋头戴谁能会千古风流疑杀人。

　　偈语

　　示徐道人超古

修行须忍耐烦恼自然轻真实为生死念佛贵精勤一心无间断有何不解脱念念不离佛从此生死歇平等自性中荡然了无物拍手任逍遥不负余饶舌

　　示南浔董道人

嘿嘿咨参渠是谁忽然荐得了无依看破始知来脉大举头天外笑哈哈

　　示钱圣月室人胡氏

学道须当了自心青莲华发少林春菩提种性人皆具棒下翻身自古尊

　　示朱老淑人(法名超觉)

一棒绝纤尘当阳直指人个中亲荐得觌体自全真

　　示一竟

一竟无别念精进没间断顶　眼豁开烁破娘生面

　　示明元

在家学道人不用别追寻贪嗔憎爱断步步证无生

　　示惟一

参禅贵乎一识一万事毕荐得本来真惟心而惟一

　　示莲生

修行莫涉缘一个话头参豁然便领会火里自生莲

　　坐香示众

参禅须要起真疑疑到情忘意绝时荐得当阳全显露堂堂日用了无依

　　答朗目(附来韵)

　　从来个事莫传言须得当机觌面间古人八十犹行脚微细其中玄更玄。

个事明明绝覆藏好肉何须剜作疮打破赵州关捩子顶天立地露堂堂

　　答野水兄(附来韵二首)

　　总持去后无消息千载令人慨叹生近日得君堪继袭拈头作尾有经营。

　　龙池一派到金粟滚滚连天孰敢当幸有伊人施妙手和源把住息汪洋。

　　师见乃先着语云历历明明盖天盖地说甚么无消息。

历历孤明亘古今当头一棒指诸人个中若了全无事万水同源一派真

　　答觉如(附来韵)

　　新条旧发正森严独占春光报上贤挺直巍然当世界红轮倒挂树头边。

春秋不涉本森严亘古弥今独占先湛湛澄澄含法界日轮当午照无边

　　咏梅花

梅开雪里倍精神清彻馨香遍界闻透出一枝天外动园林独占自芳芬

　　掩关二首

挈挈波波多少年杜门息影隐林泉乾坤踢破脚收转独坐寒窗皎月圆

　　　　　　其二

终日如愚顿息机个中无是亦无非堂堂坐断圣凡路亘古弥今一本如

　　觉如问这拄杖作么生用师便打云这样用遂示一偈

贫僧一条拄杖应用纵横无量魔佛当头普施定作人天榜样

　　诞日示众

衲僧不与世人同无灭无生任运中若是庆生应有死个中窥破寿无穷

　　答孙子麟居士

堂皇独露了无依透出云霄总不拘描不成兮画不就大地山河不出渠咦若还认得渠瞥尔翻腾迅若雷文言中毒无轻泄高寄云峰且待时

　　答武林天羽仪(附来韵)

　　寄语祗园老比丘赵州当日没来由不须见面知端的浅水如何泊得舟。

杀活纵横得自由蒲团高坐懒抬眸知君不是金牙作谁敢般门弄斧头

　　和郑云渡秋亭吟

大地浑然一草亭烟云晨夕绕为棂松龛石壁无余响秋色空清谁解听

　　孟夏关中间咏

诸老门庭家业盛自知疏拙隐为安玄机棒喝都休歇万法虚融莫问禅

百结鹑衣倒挂肩饥来吃饭倦时眠蒲团稳坐浑忘世一任窗前日月迁

高卧云嶒寄幻躯白云翠竹两依依眼前幻境随迁变深掩柴扉乐有余

茅舍风高孰敢亲棒风喝月走烟云俨然宝钵虚空托淡饭黄齑自现成

　　蒲团

团团一片绝遮拦覆地翻天在处安圣号凡名都坐断大千收在一毫端

　　拄杖

超然迥别骨棱棱独立孤标亘古今凡圣齐施全正令撑天拄地独为尊

　　拂子

拂拂真风绝覆藏横拈竖用好风光当年马祖曾悬壁今日何妨再举扬

　　钵盂

渗漏全无何俊哉饥餐渴饮绝纤埃要知洗后浑无事多少迷人安柄来

　　新正警众

浮生幻化苦奔波终日忙忙被业磨若能扫断无明窟独露逍遥自在多

人生幻世爱相延爱若休时大觉仙地狱天堂君自取话头绵密莫贪缘

心常坦坦本来清细察多知混世情直下翻身登彼岸无明顿破笑吟吟

了得凡心圣自圆急参父母未生前觑破本来一着子山花流水共同欢

　　书问

　　复朱老淑人

　　接手扎乃知道人世念渐疏悲哀尽净慰甚慰甚然道人要先期以悟为则将世间名利看破家务放轻则道念自然浓厚须知一切境缘自心所造于境缘习熟处作得主便不随境缘所转看定话头心心无间刻刻提撕蓦然撞破则平时熟习自无著处矣古云他人难用力自度自家身二六时中不可散逸至嘱。

　　　　　　又复

　　尊体违和切须保重盖心安则身自安矣来谕大事茫然山僧道不妨好个消息何不万缘放下回光返照看茫然底是谁烦恼底是谁知茫然底又是谁烦恼之念起从何处起灭向何处灭看来看去忽然豁开正眼始知立命安身迥然独露当体透脱自由自在是山僧之望也。

　　　　　　又复

　　流光迅速浮世危脆岂是久居道人处富贵繁华之中实为生死心切真火中之莲也此段大事因缘虽是至易之事亦是至难之事必须发勇猛心立决定志朝参暮究喜怒哀乐之间断不可放过精进中倍加精进忽得心华发明照十方刹可谓不出尘劳而作佛事矣。

　　　　　　又复

　　迩来道履康宁否体究个事无杂念否日用应缘不彼外境所夺否勿驰求莫妄想儿孙之念顿宜放轻逆顺境界即是菩提若觑得破即此火宅尘劳便是当人出三界之处一段风光横拈竖用只在寻常日用之中头头开正眼法法尽归宗除此之外贫道别无开示嘱嘱。

　　示海宁禅人

　　做工夫必须要发勇猛心立决定志痛念生死无常大事毕其形命不肯放过识破一切世间爱憎是非境缘不使一尘为障行住坐卧日用应缘处时时体究永无退转又所谓工夫者将思量世间尘劳底心回在话头上做去忽然无心撞破漆桶自然默默相契矣。

　　复表嫂

　　若论此事佛未出世祖未西来照天照地无欠无余若僧若俗皆可成佛作祖今但二六时中四威仪内无时间断看定父母未生前如何是我本来面目密密提撕不为世事所夺尘缘快乐时自当猛省不可放逸愈久愈坚久久纯熟豁然透脱方信吾言此乃火宅中之真方便也。

　　　　　　又复

　　客秋一别远隔至今每承种种道爱非言谢可尽已知阖府起居佳胜为慰近来世乱纷纷如之奈何此际只有参究工夫为最更无别事可为也倘得心地开通彻见本来面目得大自在任他波浪掀天我自湛然不动山僧与诸行人苦志同参又蒙见招难以举动稳坐家庭一切纷纭变幻委之于数万弗见虑待外境稍平望过庵一晤是所愿也。

　　示瑞宗

　　瑞宗少年切志向上事然于生死大事欲随处解脱惟喜怒哀乐忽来不能当下消殒则主人公已被牵缠矣只因忘却本有佛性故一向在世情逆顺境界上为正事不知此境界是生死根本若一生打交辊不开则不觉不知虚生浪死所以山僧教人参究看话头深下疑情念念不忘心心不昧一切闲忙动静呼奴使婢抱儿弄女应酬之中重下疑情毕竟如何是我本来面目二六之时疑来疑去忽然疑破话头　元来与佛祖同鼻孔出气诚为火宅尘劳中女丈夫也嘱嘱。

　　复常翁居士

　　远承垂念知二位大人尊体康泰欣慰无量幸添两令嗣常氏家门重兴某愿足矣所云田事某昔日告别时面对二大人言过某痛念生死事大无常迅速时不待人发愤要明此事辞亲弃俗甘旨不供不能尽世间孝道所以某将从前自置数亩奉二亲供膳聊表寸心以免不孝之罪久后可付令嗣以作先道伴飨祀以尽某在常门一番事也去年四月八日掩关一切并捐所谓传佛心印续佛慧命岂细事哉故只杜门守愚且以度日耳。

　　复朱老淑人(因乞)

　　读来谕贫僧无念中亦不能无挂念耳若执幻妄为真实迷头认影了无出期古云狂心一歇歇即菩提妙净明心本非外得一朝猛省则生死情关顿然迸裂始知真妄不二动静皆如颠倒情尘自能瓦解冰消矣。

　　　　　　又复

　　且喜老居士玉体清胜然道人亦须保养为要日用之中倾心向道切莫唐丧光阴即穿衣吃饭无非这个消息语言谈笑亦无非本地风光故云举不顾即差互拟思量何劫悟道人宜深思之不可蹉过也。

　　复吴稚仙居士

　　尊使到知老居士阖府起居佳胜为慰向承见招到贵府饱领香斋兼惠厚仪而今复承远寄妙剂山野德薄何以克当感愧无量居士念先和尚一脉来索山野颂古山野质钝难穷诸大尊宿之意来谕师伯和尚婆心为侄者惭惶无地但痛念先和尚早逝弟子追忆无穷何时得报五月初回庵杜门藏拙以度时耳。

　　复郑居士

　　接手教展诵佳章见居士慧性高朗居尘不染火里青莲要了此事急须努力加参不可被文海诗江所浸不妨向棒头豁开正眼掀天揭地佛祖同俦可为居尘出尘之大丈夫也山野质钝数语也是钵盂安柄愚见如此不知高明何以诲山僧也呵呵。

　　复郑云渡居士

　　居士同月朗兄过庵命跋华严经山僧才识谫劣偶尔成文明眼人前一场笑具复命跋法华经是法非思量分别之所能解若有知解是为门外三车矣一跋再跋是知解非知解如其不然自数他宝请着精采蓦忽撞破血从何来经是谁书龙女谁做便能豁开火宅显出真机携手同来白牛露地居士要行持此事还宜一火焚却不留一字更为痛快也复偈云法华未举现全身笔底横流血染经月朗当空映法海临书妙用一毫吞。

　　答澉浦吴裒仲居士

　　来谕日用未得一如才涉闹处便不得力须向日用应缘处立定脚跟丝毫不昧看是何物忽然摸着鼻孔觑破旧日家风不用寻思迥然独露不然世法佛法打作两橛何日自了惟在决透此事洞见圣贤精髓真顶天立地大丈夫汉也。

　　　　　　又

　　来谕尘缘牵扰山僧道不妨就在尘缘体究头头用去法法消归自己静闹闲忙无二无别竿头进步昼夜挨拶忽尔　地一声自然净土秽邦俱成宝所居士慧性高朗根器不凡山野拙语宜付丙丁法体珍重自爱谨复不尽。

　　示戒禅人

　　道人尘劳中有志求出生死须将个父母未生前本参话头研穷体究以悟为则先要立一片决定出生死心久远不退之志不可存一字在胸中从前习气一齐抛却家缘世情一齐放下胸中了无一物单提话头重下疑情只管勇猛做去自然久久纯熟豁然迸出本来面目方信云门饼赵州茶原是残羹馊饭若达此旨则日用不出尘劳而作佛事矣。

　　示琛禅人

　　禅人欲出尘劳而断生死宜发大志以期妙悟身处繁华富贵之中切莫任境飘流优游纵逸无始以来习气浓厚爱根深重生死轮回不断若要了悟如世尊顿舍金轮皇位雪山苦行六年睹明星悟道远云奇哉众生具有如来智慧德相只为妄想执着不能证得此是第一个成佛的样子禅人决要了生死大事提起话头如金刚王宝剑一齐斩断顿歇妄心拶到水穷山尽处通身是一个谁字彻见本来面目广大圆满了无一物便知山僧棒头落处微妙难解之法不待问人而自明矣山野质钝矢上加尖令兄高明博达自有超方卓见见此字当为之抵掌呵呵也。

　　示明秀

　　久不晤言心怀耿耿小姑早逝母子至情百劫千生恩爱之所流注道人既知有一段大事因缘便好顿舍外缘推穷生死大事五浊世中无一真实有生有灭种种虚幻从本元无因爱而有生死轮回不断道人当下试看要哭的毕竟是谁正烦恼时亦非他物从此着力一拶忽然看破头头显露物物全彰烦恼之念自然冰释矣。

　　复裒仲吴居士

　　接手扎知阖府迪吉安和为慰来谕更求开示居士犹在光影门头者岂不荐取山野前日棒头落处若果棒下见得亲切于日用中秉一口金刚王宝剑临机涉事一斩斩断谁敢当锋果然到此地位万派千溪皆渤澥七金五岳尽须弥此外更无别嘱呵呵。

　　复檀越董帷孺居士

　　接翰教知阖府佳胜为慰每念居士灵根夙种妙慧今生心宗顿契大年再来作皇家之柱石为法苑之金汤种种卫护不胜感感复承远怀厚贶山僧才轻德薄何以克当拜领遥祝谢谢不尽明春居士光临嘉禾可当一度河清也。

　　题赞

　　金粟本师车和尚真赞

咄者老人骨格棱棱无相光中蓦现此身一条白棒断人命根亲遭毒手彻恨最深而今触着当年事一番提起一番新

　　　　　　又

杰出丛林金粟和尚恶辣钳锤佛祖不让凡圣当前顿绝伎俩咄全提向上不留情天上人间更无样

　　题待漏图(朱老淑人乞法名超觉)

朱老淑人逼我题真超然迥脱觉即无尘咦丹凤朝金阙独示本来身团圞共说禅家语火里莲花遍界闻

　　题金氏像

手拈拂子非俗非僧合门庞眷属聚首话无生咦到底还须亲撒手迥然出格自由人

　　李晓令居士

请晓令自珍重二六时中莫妄动但有纤毫即是尘咄者一着唯人自肯乃方亲

　　题吴居士小像

从无住本而现相处富贵中而不染只影单瓢乐有余超生越死自能办咄咄咄浊恶世中为标格

　　题质可徐居士耦耕图赞

咄质可质可无可不可富贵不恋隐遁耕耘深藏务本本立道生齐眉举案共乐清贫楹樽共赏稚子候门忠心俊杰传上丹青

　　题曹居士像(殉难)

咄莫谓介繁非介繁孤峰月落映寒潭超今越古离情谓义胆忠心岂等闲从此一番遭毒手芳名千古落人间

　　题进禅人梅花像赞

曹溪旨绝廉纤拟别会隔天悬急参透省旧颜咄今人岂让古人风如梅腊尽春先占

　　题云岩师小像

平生性直无我利人坚持戒行力为丛林急须荐取切莫因循透得最初一句子菩提树下道圆成

　　莲宗禅人请题父小像(号常照)

美哉父子同出尘常照不传之秘诀孤危不让谢家风一炉香对俨然别咄

　　题血书华严经

华严法界广无量上人滴血收华藏一字一笔一法门不可思议转法轮遮那妙体无生灭一真实际刹那成迅笔一挥亲荐得转经为己任纵横

　　钱圣月天童步趋图赞

透脱生平这一着何必随师步趋法人人有条拄杖子规持任汝超方作咄月印千江休卜度

　　大悲菩萨开光

庄严清净大悲王幢盖重重妙莫量圆应法身舒手眼施为动转放明光

　　施主送韦驮菩萨进院

菩萨密行难思议觌面令人放宝光内外障消魔永断大众均沾慧日长施主庄成功莫大迷云开处性天香选佛场中行佛事无穷护法镇长行大众还见么南无护法韦驮尊天菩萨

　　题自像

袛园不会禅饥吃饭倦打眠人来问道无他说劈脊粗拳绝妙玄

　　　　　　又(超洁超贞请)

手携如意闲闲无虑玉洁冰贞寒梅发蕊咦无限香风动我无隐乎尔

　　题茂时孙居士家庆图

桂子兰孙正茂时馨香悠远发新枝千寻翠碧森森秀满目清光个个知石上端然坐默参古佛机亲逢渠面目觑破自容仪一门开正眼何处不相宜咄天掀地揭凭君立源远流长孰敢窥

　　夏大至自画像请题

自描自像番成两样豁然触着本来真原来不在丹青上咄青松底下任闲闲随缘潇洒江湖上

　　题庚长徐居士像

徐公庚长器宇堂堂胸藏万卷掩卷思量咄莫思量眉毛剔起细参详蓦然黑白都翻转万别千差任汝扬

　　　　　　又夫妇同赞

庞老团圞满目春逢人无事笑吟吟长庚灿烂横霄汉野鹤翩翩迥出群咦虽然如是更须透过祖师关始得

　　题飞来大士赞(周天泽居士请)

飞来显化难思议玉脸吹香展笑容紫竹疏林演妙法六根互用总圆通咄杨枝一滴香水海天泽森森书室中

　　题南浔董道人超域像赞

道人处世本来成现错认丹青只因不荐一念回光不隔一线咦满目儿孙自成办红尘堆里如来现

　　题悟道人像

咄观世界幻娑婆愿修行出爱河弃富贵若敝履玩尘俗如糠秕四德俱兼备忘缘境自如参透西来意超悟了无拘

　　题月辉禅人悼亡诗

欲明向上一着子如月光辉应荐取绝句佳章墨正浓齐眉举案归何处知归处吟随机应悼亡空众生迷倒不能契铁鞋一踏证无生谁信渠侬元不死

　　史王言居士请题扇示偈

欲明生死大因缘凡圣分明没两般著相求真浑是妄拨波寻水亦非禅求玄觅妙乖真路息智忘机岂等闲史君坚请余题扇只将春信报平安

　　佛事

　　挂钟板

列祖钳锤丛林规鉴呈板云还见么遂一击云还闻么既是闻见分明大众急须自荐

　　许居士请荐媳

柳绿桃红解脱机才加点缀涉离微去来生死元无异离合悲欢总是渠咄天上人间总不拘

　　兰溪朱居士殁于杭城室人同妹求荐师各示偈

鸳鸯惊散绣帏空殁在他方泪莫穷一道灵光无向背高超九品宝莲中

追念同胞手足情翻身当下出迷津为伊直指登觉路堂皇独露证无生

　　入西禅堂挂钟板

佛祖权衡丛林基业旧令新提钳锤妙密龙象骈臻彻骨彻髓击钟板云还闻么若将耳听终难会眼处闻声方始知

　　慈缘禅人起龛

慈缘慈缘屏息诸缘老僧出关遂汝愿破伊生死绝廉纤跏趺端坐机虽妙一曲无生调更玄咦曾经几度红炉煆觉华横亚一枝鲜卓拄杖三下云去去去

　　举火

丙丁童子炽然说无位真人撒手行信步踏翻生死海优昙华发少林春急荐取莫沉吟遍界无非净法身以火▆打圆相云还见么便撺下火炬

　　入塔

三界无安犹如火宅惟有此处可以自适不令人见转风流全身藏处无踪迹呈骨便送入

　　为息干法兄和尚母　觉师举火

世间最大惟生死久住丛林莫可逃独有老师沾法味四山相逼自逍遥生垂贤母范久作法中英亦既能谷子与我同条生一朝万事毕撒手便空行昭觉老师一生行履则且置转身一句作么生道呈火炬云山僧助汝光明焰当阳披露大家看劈面来时亲荐得海门送出一轮红掷火炬便烧

　　入塔

塔影云霄了无遮互蓦唤汝回证无生路不让当年老牸牛八角团团空里磨咦光前耀后转风流鹫岭灵根秀千古呈骨送人

　　慧锋禅人封龛

慧锋慧锋五载相从省得渠侬面遍界一真空空到无空处还源总一同咄剔脱这重关捩子碧天无际一清空

　　举火

踏翻生死本来元故乡别是一壶天顿忘人我超尘劫逍遥只在刹那间以火炬打圆相云还会么助汝腾腾红焰起火中端坐一枝莲掷火烧

　　吴夫人起棺

诸佛妙道八字打开孝子追思昊天罔极超荫宜人还会么借山僧拄杖送汝一程五蕴山头涅槃路四方八面绝遮拦在处昙华香满域先向枝头泄漏音觑透本来真面目遍界全彰净妙身大众出门一句作么生道满目青山千古秀莲台九品任高登喝一喝云蓦直去

　　伏狮袛园禅师语录卷上(终)
嘉兴大藏经　伏狮祇园禅师语录


　　伏狮只园禅师语录卷下

　　第一世南岳让禅师

　　师诣曹溪参六祖祖问甚么处来师曰嵩山来祖曰甚么物恁么来师无语遂经八载忽有省乃白祖曰某甲有个会处祖曰作么生师曰说似一物即不中祖曰还假修证否师曰修证即不无染污即不得祖曰只此不染污是诸佛之所护念汝既如是吾亦如是颂曰。

染不得兮不似物豁开正眼露心华掀天揭地磨今古从此源流续不差

　　第二世马祖一禅师

　　师在衡岳习坐禅让和尚来问曰坐禅图作什么师曰作佛让乃取一砖于庵前石上磨师曰磨作什么让曰作镜师曰磨砖岂得成镜让曰磨砖既不成镜坐禅岂得作佛师曰如何即是让曰如牛驾车车若不行打车即是打牛即是师无对让示偈曰心地含诸种遇泽悉皆萌三昧华无相何坏复何成师闻豁然开悟。

打车即是打牛是踢脱两头随转身荐得磨砖不成镜佛从何立枉劳神

　　第三世百丈海禅师

　　师参马祖侍行次见一群野鸭飞过祖曰是甚么师曰野鸭子祖曰甚处去师曰飞过去也祖遂搊师鼻负痛失声祖曰又道飞过去也师于言下有省次日祖升堂众才集师出卷却席祖便下座师随至方丈祖曰我适来未曾说话汝为甚便卷却席师曰昨日被和尚搊得鼻头痛祖曰汝昨日向甚处留心师曰今日鼻头又不痛也祖曰汝深明昨日事。

一群野鸭飞过去搊鼻尖头露本真哭笑自由随作活无穷应用起家门

　　第四世黄檗运禅师

　　师参马祖值祖迁化时百丈庐于塔傍师请问平日得力句丈举再参因缘言老僧被马师一喝直得三日耳聋师闻举不觉吐舌丈曰子后莫承嗣马祖去么师曰不然今日因师举得见马祖大机之用然且不识马祖若嗣马祖已后丧我儿孙丈曰如是如是见与师齐减师半德见过于师方堪传授子甚有超师之见。

吐舌闻声三日聋大机大用立宗风超师越祖威狞甚披露当阳意气雄

　　第五世临济玄禅师

　　师在黄檗会中第一座令问话师遂去问如何是佛法的的大意檗便打如是三问三度被打遂辞檗参大愚愚问甚处来师曰黄檗愚曰有何言句师举前话复云不知某甲有过无过愚曰黄檗恁么老婆为汝彻困犹觅过在师于言下大悟曰元来黄檗佛法无多子愚搊住曰者尿床鬼子适来道有过无过而今又道佛法无多子汝见个什么道理速道速道师于愚胁下筑三拳愚拓开曰汝师黄檗非干我事师回举前话檗曰大愚老汉饶舌待来痛与一顿师曰说甚待来即今便打遂掌檗曰有风颠汉来者里捋虎须师便喝檗曰侍者引这风颠汉参堂去。

三遭痛棒未开眸一见高安当下休有意气时添意气当仁不让转风流

　　第六世兴化奖禅师

　　师初参临济充侍者后在三圣会中尝曰我向南方行脚一遭拄杖头不曾拨着一个会佛法的人圣闻问曰汝具个甚么眼便恁么道师喝圣曰须是汝始得后到大觉为院主觉曰闻汝道向南方行脚一遭拄杖头不曾拨着一个会佛法底人汝凭个什么道理与么道师喝觉便打师又喝觉又打来日从法堂前过觉乃云院主我直下疑汝昨日两喝师又喝觉又打师再喝觉又打师曰某甲于三圣师兄处学得宾主句总被师兄折倒了也愿与某甲个安乐法门觉曰者瞎汉来这里纳败阙脱下衲衣痛与一顿师于言下荐得临济先师于黄檗处吃棒底道理开堂拈香云此炷香本为三圣师兄三圣于我太孤本为大觉师兄大觉于我太赊不如供养临济先师。

未悟先夸卖口头亲逢毒手瞎双眸棒头荐得先师旨脱下衲衣始自休

　　第七世南院颙禅师

　　上堂云赤肉团上壁立千仞时有僧问赤肉团上壁立千仞岂不是和尚道师曰是僧便掀倒禅床师曰汝看者瞎驴乱作僧拟议师便打趁。

壁立高巍赤肉团通身庆快露全斑瞎驴乱作打教出后代儿孙棒下翻

　　第八世风穴沼禅师

　　师参南院院问南方一棒作么商量师曰作奇特商量师却问此间一棒作么商量院拈拄杖曰棒下无生忍临机不见师师于言下大彻玄旨郢州守请师上堂云祖师心印状似铁牛之机去即印住住即印破秪如不去不住印即是不印即是时卢陂长老出问某甲有铁牛之机请师不搭印师曰惯钓鲸鲵澄巨浸却嗟蛙步　泥沙陂伫思师喝曰长老何不进语陂拟议师打一拂子曰还记得话头么陂拟开口师又打一拂子守曰信知佛法与王法一般师曰见何道理守曰当断不断反招其乱师便下座。

一棒当头绝覆藏髑髅击透体全彰无生语下彻心印赢得佳声满大唐

　　第九世首山念禅师

　　师常密诵法华经晚于风穴会中一日侍立次穴乃垂涕告之曰不幸临济之道至我将坠于地矣师曰观此一众岂无人耶穴曰聪明者多见性者少师曰如某者如何穴曰吾虽望子之久犹恐耽着此经不能放下师曰此亦可事愿闻其要穴遂上堂举世尊以青莲目顾大众乃曰正当恁么时说个什么若道不说而说又是埋没先圣且道说个什么师拂袖而退穴掷拄杖归方丈侍僧曰念法华因甚不袛对和尚穴曰念会也次日同真园头上问讯穴曰作么生是世尊不说说真曰鹁鸠树上鸣穴曰汝作许多痴福作么何不体究言句又问师师曰动容扬古路不堕悄然机穴谓真曰何不看念法华下语。

青莲目顾示何言拂袖归来话已圆不堕悄然扬古路灵山一脉古今然

　　第十世汾阳昭禅师

　　师历参知识最后到首山问百丈卷席意旨如何山曰龙袖拂开全体现师曰师意如何山曰象王行处绝狐踪师于言下大悟曰万古碧潭空界月再三捞捷始应知有问曰见何道理便尔自肯师曰正是我放身命处。

撒手披襟独得归象王行处绝无依阃居三十年曾出道满乾坤彻四维

　　第十一世石霜圆禅师

　　师谒汾阳每见必诟骂或毁诋诸方及有所训皆流俗鄙事一夕诉曰自至法席不蒙指示念岁月飘忽己事未明有失出家之利语未卒汾叱曰是恶知识敢裨贩我怒举杖逐之师拟伸救汾掩其口乃大悟曰是知临济道出常情。

诸方诋毁验来由掩口知情大悟休一剑一鞋一盆水英灵触着命难留

　　第十二世扬岐会禅师

　　师久依慈明每咨参明曰库司事繁且去他日又问明曰监院异时儿孙遍天下在何用忙为一日明出师侦之径搊住曰者老汉今日须与我说不说打汝去明曰知是般事便休语未卒师大悟一日明上堂师问幽鸟语喃喃辞云入乱峰时如何明曰吾行荒草里汝又入深村师曰官不容针更借一问明便喝师曰好喝明又喝师亦喝明连喝两喝师礼拜明曰此事是个人方能担荷师拂袖便行。

库司事繁云且去搊住慈明不放开礼拜泥途能荷担儿孙遍界果奇哉

　　第十三世白云端禅师

　　师参扬岐岐问受业师为谁师曰茶陵郁和尚岐曰闻伊遭攧有省作偈甚奇能记否师诵偈岐笑而趋起师愕然通夕不寐黎明咨决适岁暮岐曰汝见昨日打殴傩者么师曰见岐曰汝一筹不及渠师复骇问岐曰渠爱人笑汝怕人笑师大悟后出世上堂曰乾坤之内宇宙之间中有一宝秘在形山大众眼在鼻上脚在肚下且道宝在甚处良久云人面不知何处去桃花依旧笑春风。

笑里藏锋一夜愁殴傩打处豁双眸形山有宝难描画彻体风流孰可俦

　　第十四世五祖演禅师

　　师谒白云问南泉摩尼珠话云叱之师领悟献投机偈曰山前一片闲田地又手叮咛问祖翁几度卖来还自买为怜松竹引清风云令掌磨事未几云语曰有数禅客自庐山来皆有悟入处教伊说亦说得举因缘亦明得教伊下语亦下得只是未在师疑自计曰既悟了说得明得如何却未在遂参究累日忽省悟从前宝惜一时放下走见云云为手舞足蹈师亦一笑而已后曰吾因兹出一身白汗便明得下载清风。

下载清风悟入真投机偈语献来亲故乡田地还身买一笑分明无事人

　　第十五世圆悟勤禅师

　　师为五祖侍者一日部使问道祖曰提刑少时曾读小艳诗否有两句颇相近频呼小玉元无事只要檀郎认得声使应诺诺祖曰且仔细师问提刑会否祖曰他只认得声师曰只要檀郎认得声他既认得声为甚却不是祖曰如何是祖师西来意庭前柏树子聻师忽有省遽出见鸡飞上栏杆鼓翅而鸣复自谓曰此岂不是声遂袖香入室通所得呈偈曰金鸭香消锦绣帏笙歌丛里醉扶归少年一段风流事只许佳人独自知乃遍谓山中耆宿云我侍者参得禅也。

小艳诗闻省旧颜西来庭柏彻根源色声堆上开真眼始信壶中别有天

　　第十六世虎丘隆禅师

　　师谒圆悟悟问见见之时见非是见见犹离见见不能及举拳曰还见么师曰见悟曰头上安头师闻脱然契证悟叱曰见个甚么师曰竹密不妨流水过悟肯之有问曰隆藏主柔易若此何能为哉悟曰瞌睡虎耳。

举起拳头验作家见安头上契非差威狞睡虎全牙爪竹密通流水拍涯

　　第十七世应庵华禅师

　　师参虎丘未半载顿明大事后住归宗日大慧在梅阳有僧传师垂示语句慧见之极口称叹以偈寄曰坐断金轮第一峰千妖百怪自潜踪年来又得真消息报道扬岐正脉通其归重如此虎丘忌日师拈香云平生没兴撞著者无意智老和尚做尽伎俩凑泊不得从此卸却干戈随分着衣吃饭二十年来坐曲录木悬羊头卖狗肉知他有甚凭据虽然一年一度烧香日千古令人恨转深。

虎丘半载明机用几度烧香恨莫穷坐断金轮通正脉闻声若个不朦胧

　　第十八世密庵杰禅师

　　师参应庵一日庵问如何是正法眼师遽答曰破砂盆庵颔之未几辞回省觐庵以偈送曰大彻投机句当阳廓顶门相从今四载征诘洞无痕虽未付钵袋气宇吞乾坤却把正法眼唤作破砂盆此行将省觐切忌便躲跟吾有末后句待归要汝遵。

破砂盆是正法眼觑却乾坤气宇吞征诘无痕超今古机投彻后更谁遵

　　第十九世破庵先禅师

　　师参密庵于灵隐师分座有道者请益曰猢狲子捉不住愿垂开示师曰用捉作么如风吹水自然成纹。

胡孙请益事如何用捉他时是什么觌面当机浑活泼如风吹水自成波

　　第二十世无准范禅师

　　师谒灵隐时破庵居第一座同游石笋庵有道者请益胡孙子话师侍傍大悟后开法拈香供破庵。

侍傍忽听胡孙话莹彻心源契己躬　地一声皆历落一香供报破庵翁

　　第二十一世雪岩钦禅师

　　师初看临济三顿棒话一夕上蒲团有省后在无准会中每遇入室举主人公便可　跳举衲僧巴鼻佛祖爪牙更无下口处经十年偶佛殿前行忽抬头见一株古柏触着向来所得境界和底一时飏下始见径山老人立地处正好三十拄杖。

衲僧巴鼻见还难忽尔抬眸和底翻触散碍膺缘古柏老人立地不囊藏

　　第二十二世高峰妙禅师

　　师参雪岩凡入岩便问谁与汝拖者死尸来随即打出一日因睹五祖真赞云百年三万六千朝反覆元来是者汉忽然打破疑情一日岩问日间浩浩时作得主么师曰作得主岩曰睡梦中作得主么师曰作得主岩曰正睡着时无梦无想无见无闻主在甚么处师直得无言可对无理可伸遂奋志入龙须越五载偶同宿友推枕堕地作声廓然大彻自谓如在网罗中跳出元来只是旧时人不改旧时行履处自此安邦定国天下太平一念无为十方坐断。

无梦无想主人公凝然逼塞太虚空忽然枕堕疑团破沙界全容岩洞中

　　第二十三世中峰本禅师

　　师初观流泉有省诣高峰求证峰打趁既而民间讹传官选童男女师因问忽有人来问和尚讨童男女时如何峰曰我但度竹篦子与他师于言下彻法源底于是峰书真赞付师曰我相不思议佛祖莫能视独许不肖儿见得半边鼻。

有人来问讨童男度却竹篦彻法源妙用泼天全杀活半边鼻子见机先

　　第二十四世千岩长禅师

　　师见中峰参狗子无佛性话因闻雀声有省具陈悟因峰斥之师愤然夜半忽鼠翻猫饭器堕地有声恍然开悟往质峰峰问赵州何故云无师曰鼠食猫饭峰曰未在师曰饭器破矣峰曰破后如何师曰筑碎方甓峰乃微笑嘱曰汝宜善自护持栖遁岩穴时节若至其理自彰。

鼠翻猫饭发真机筑碎方甓觉笑微活计千岩都打破伏龙时至复传衣

　　第二十五世万峰蔚禅师

　　师谒千岩岩问将什么与老僧相见师竖拳云者里与和尚相见岩曰死了烧了向何处安身立命师曰沤生沤灭水还在风息波平月映潭一日普请斫松次师拈圆石作献珠状曰请和尚酬价岩曰不值半文钱师曰瞎岩曰我也瞎你也瞎师曰瞎瞎后充第一座一日岩上堂举无风荷叶动必定有鱼行师震威一喝拂袖便行岩示偈曰郁郁黄花满目秋白云端坐碧峰头无宾主句轻拈出一喝千江水逆流。

献石呈珠请价酬千江一喝水横流无宾主句轻敲破透脱无依得自由

　　第二十六世宝藏持禅师

　　师参万峰峰付偈曰大愚胁下痛还拳三要三玄绝正偏临济窟中狮子子灯灯续焰古今传。

三要三玄绝正偏高安滩上痛还拳师承从此流真脉临济儿孙遍大千

　　第二十七世东明旵禅师

　　师因睹松有省依宝藏一日藏问心不是佛智不是道汝如何会师向前问讯乂手而立藏呵曰汝在此许多时还作者个见解师乃发愤至次日蓦然彻法源底遂呈偈曰一拳打破太虚空百亿须弥不露踪借问个中谁是主扶桑迸出一轮红。

废寝忘餐未现前虚空打破脱廉纤翻天覆地无回互日涌扶桑道播传

　　第二十八世海舟慈禅师

　　师初参万峰有省遂庐于洞庭山后一僧排其见解师弃庵谒东明一日明问曾见人否师曰见万峰明曰万峰即今在什么处师罔然明曰恁么则何曾见万峰师归寮三昼夜寝食俱忘偶灯绳断堕地廓然大悟诣关前呈悟由明曰老阇黎承嗣万峰去师曰和尚为我打彻岂得承嗣万峰明遂出关升座曰瞿昙有意向谁传迦叶无端开笑颜到此岂容七佛长文殊面赤也茫然今朝好笑东明事千古令人费唾涎幸得海公忘我我济宗一派续绵绵掷拄杖云千斤担子方全付玄要如今拄杖谈以拂子击三击下座。

香灯随地绝追求打彻骷髑当下休大海渔舟千浪涌滹沱一脉镇长流

　　第二十九世宝峰瑄禅师

　　师因海舟造塔院斧伤足有省乃充火头一日负柴舟见曰将棘刺去作什么师曰是柴舟大笑曰是柴将去烧却师遂起疑力参究偶被火燎眉面痛取镜照之忽大悟作偈呈舟舟便打师夺杖曰这条六尺竿几年不用今日又要重拈舟乃笑师又呈偈曰棒头着处血痕斑笑里藏刀仔细看不是英灵真汉子死人吃棒舞喃喃舟曰即此偈语可绍吾宗。

抽钉拔楔验来由拂袖行时出格流踞坐金陵传正脉狰龙虓虎一齐收

　　第三十世天奇瑞禅师

　　师事能和尚即令看一归何处后闻山鹿叫唤会得日用之中无不是语往南京过单县偶行间如梦而醒始觉从前所悟所证一场懡　乃参宝峰问什么处来曰北京峰曰只在北京别有去处师曰随方潇洒峰曰曾到四川否曰曾到峰曰四川境界与此间境界如何曰江山虽异风月一般峰竖拳曰还有这个么曰无峰曰因甚却无曰非我境界峰曰如何是你境界曰诸佛不能识谁敢强安名峰曰汝岂不是着空曰终不向鬼窟里作活计峰曰西天九十六种外道你是第一师拂袖便出乃付偈曰济山棒喝如轻触杀活从兹手眼亲圣解凡情俱坐断昙花犹放一枝新。

诸佛谁将名强安彻心见胆是何般济山棒喝从今触凡圣俱空只恁看

　　第三十一世绝学聪禅师

　　师参天奇奇问在世忘世是如何师曰了物非物奇曰在念忘念是如何师曰于心无心奇曰心物俱忘是如何师曰华山高突太行峨后居随州关子岭龙泉寺为开山第一世僧问如何是本来面目师曰石香亭僧曰便恁么去时如何师曰丧却了也。

本来面目石香亭绝迹无私遍界行心物俱忘是何物标名圆相见精灵

　　第三十二世笑岩宝禅师

　　师参绝学便问十圣三贤已全圣智如何道不明斯旨学厉声曰十圣三贤尔已知如何是斯旨速道师下语不契一日洗菜次偶一茎菜堕水逐水圆转捉不着忽有省喜跃携篮归学见便问是什么师曰一篮菜学曰何不别道一句师曰请和尚别问来后围炉次学问人人有个本来父母汝之父母即今在什么处师曰一火焚却学曰恁么则汝无父母那师曰有即有佛眼觑不见学曰汝还见么师曰亦不见学曰为甚不见师曰若见即非真父母呈偈曰本来真父母历劫不曾离起坐承他力寒温亦共知相逢不相见相见不相识为问今何在分明举似师学肯之。

一茎菜叶圆流转触着通身白汗流堪绍吾宗凭半偈一灯续焰万灯浮

　　第三十三世幻有传禅师

　　师闻灯花爆声有省遂谒笑岩求证岩曰汝将从前得力处说来师具实语中间岩蓦趯出只履曰向者里道一句看遂将师话一时打断师通夕不寐明晨立檐下岩见召师师回顾岩翘一足作修罗障日月势师当下脱然。

一鞋趯出有来由打断话头当处休正脉曹溪亲嘱付乾坤烁破禹门秋

　　第三十四世密云悟禅师

　　师因挑柴过一山湾忽见一堆柴突露面前有省遂依幻有和尚脱白幻每骂詈师惭闷交感一日城归过铜棺山顶忽觉情与无情焕然等现正所谓大地平沉底境界时幻迁北京师往觐幻问汝有新会处否师曰一人有庆万民乐业幻曰汝又作么生师曰某甲得得来省觐和尚幻曰念子远来放汝三十棒师抽身便出幻嘱师扶佛法师呈偈曰若论某甲扶佛法任他○○○○○都来总与三十棒莫道分明为赏罚。

平沉大地震雷轰情与无情历历明太白峰头行正令宗风千古振家声

　　第三十五世石车乘禅师

　　师初在龙居闻僧举不思善不思恶正恁么时那个是明上座本来面目忽有省后参金粟粟问曰那里来师云云门粟曰几时起身师打圆相粟曰莫乱统师云千里同风特来吃痛棒粟曰既千里同风到这里作么师翘左足粟曰未在师翘右足粟曰错也师云风吹别调中一日粟举世尊拈花迦叶微笑问师师曰白日穿针粟连棒打出师乃大悟始见世尊拈花临济痛棒一切差别无不了了粟许之云大有见处后粟赴黄檗请师继席开法。

拈花微笑露言前电卷星驰一着先白棒当阳施妙用灯灯相续古今传

　　伏狮袛园刚禅师行状

　　师讳行刚号袛园浙江嘉兴府嘉兴县人俗姓胡父字养素母高氏陶氏师盖陶出也师自幼朴实好念佛晨夕礼拜岁十八适庠生常公振未期而寡翁姑在堂尽心奉事一日忽思光阴迅速空住阎浮生死到来将何作主愁闷日增以不能参请知识为愧日夜精勤长跪佛前愿此生得成正果父母止生师一人惜如掌珠诲勿茹斋师于是绝饮食父母悯之方随师意其年二十六岁参天慈老师依慈行为师三十一岁父丧三十三岁往金粟参密老和尚师问云那里是我安身立命处老和尚云念汝远来放汝三十棒师礼拜退自此以后只体究那里是我安身立命亦无入头处终日闷闷不乐自惜空过时光三十四岁丧母决志出家所有屋产衣饰等一切俱舍翁姑兄嫂留师不住父母墓傍向有祠屋师又增置数楹栖身参究立誓不往俗家三十五岁剃发复往金粟密老和尚座下受具足戒师问心如杲日时如何密云你曾悟么师云实未究竟求和尚慈悲开示密连打三棒师礼拜退往盐官参二宫慈庵老师求开示庵指参万法归一一归何处久无入头庵云你因缘恐不在我处可往金粟参石车和尚师从之其年三十有六粟问你一向作甚么师云参万法归一粟云一归何处师云不会求和尚开示师打云你死了烧了向何处安身立命师遂跪粟前讨个落处粟连打云今日毕竟要你还我落处师云我实不会粟云你是个灵利汉有甚不了师云只是不会粟云你参父母未生前本来面目去师领话又参一年复谒粟亦无下口处粟云你过了一年原是这般模样甚是不悦复云你从今此去若不大悟不用见我师从此回庵七日为限痛切追究自恨愚拙向佛痛哭睡魔又重将戒衣顶戴跪于佛前遇境逢缘初不放过昼夜逼拶不得透脱一日正坐时如暗室中忽见白日须臾又被浮云遮却盖工夫太急不惜身命一日吐红三碗饮食不进其工夫实不放过虽省发数次本参尚未觑破又往金粟坐次粟问慈行师你看那则公案慈答云参谁字师在傍有省遂答云问是谁答是谁穿衣吃饭任施为粟云你主人公在甚么处安身立命师乃顿足粟云你死了烧了又作么生师竖拳粟便打师云和尚死了烧了在甚么处粟云海底起红尘师礼拜粟云见处也好未曾透脱师遂回庵禁足自己立誓若不透脱决定不休二六时中切切追究于此渐渐得力正在疑中忽然裂破话头遂作偈云父母未生前虚凝湛寂圆本来无欠少云散露青天其年三十八岁一日午间剃头下单立地面前豁然一开身心粉碎魂飞胆丧触目遇缘无不了了复到金粟师问云动静不相关随缘本自然触处非他物头头自现前请问现前后如何行履粟云你向何处安身立命师云金粟山头万枝松粟云非汝境界师云打开珍宝藏露出夜明珠粟云此话且置还我实悟底境界来师云出入潜龙与师同用粟云未在更道师无语粟便打遂呈偈云直下承当事不差息机忘见始堪夸心如杲日当空照烁破乾坤无物遮又一日粟问如何是你本来面目师云眉横鼻直粟云未在更道师云双手托开华藏界当机觌面现如来粟云如何是你日用事师云穿衣吃饭随缘潇洒粟云如何是你体师云体遍三千界无去亦无来复呈偈云体性圆明遍大千如如无碍任随缘一真独露常光现照破乾坤劫外天一日设斋请粟上堂师问云向上宗乘即不问纤尘不立事如何粟云藏身露影师一喝粟云喝后又作么生师即礼拜是后粟乃付如意师呈偈云如意拈来一脉通无今无古耀虚空若还识得真如意不动如如在手中崇祯戊寅二月初四粟示征疾命师到山粟问一灵真性不假胞胎时如何师云凝然湛寂粟云出胞胎后事如何师云赤条条地粟云作家相见事如何师云当机觌面粟云好好为后人标格遂付祖衣粟云此衣表信善自护持并嘱付云云时师年四十有二从是隐迹胡庵真操实履攻苦食淡艰辛备尝顺治丁亥浔溪惟儒董居士及李宅诸檀护暨缙绅士庶请住梅溪董庵师辞再三势不能已方允其请师先省候古南老人叙法脉然后入院众嘉师知大体董庵今易名伏狮禅院师至院时或谓师现身末山尼恐此镇难以行化及见师法矩严肃性地朗彻丰姿仪表卓荦不凡兼之平等接人无论贵贱一以慈悲本色接待动静语嘿间令人意移神化汪汪乎若江海之无不纳覆载之无不容其时遐迩闻风户履日满或又以常住钱谷为念师遂引丹霞终身一布衲赵州所卧惟一折脚床匾担山餐橡栗过日杨岐破屋不蔽风霜清苦淡薄元是衲子家风祖先模范昔芙蓉楷和尚终身不发疏簿不请化主我当效之至今散守清规不立化主皆先师作法之良也自是禅侣辐辏禅堂狭小难以容众更辟西禅堂一所寮房一带数日落成先师不过随缘任运并不以营建系念每年结制自淮海闽广江宁诸省禅人不惮险阻而来先师但以本分接人扫断佛祖葛藤拈过诸方药忌得师一机一境便得终身受用感礼不休其勘辩学者决择心法虽久参宿学不轻许可纵礼意殷勤朝斯夕斯冀获印证师痛棒热喝如秋霜烈日并不少贷其真切为人有如此者厥后沐其教诲沾其法味即获诸方付嘱孰知俱从吾师大冶中烹炼得来所有法语偈言迅口冲出了不经意其必归于警聋开蔽俾悟正知见而后已间有憸人宵壬素称梗化见师即皈敬改过自新有簪缨世胄贵介自矜见师则虚怀改容稽首求教文人墨士世智多辨见师则韬锋敛锷似讷如愚又有老衲高贤观一切主席丛林无足当其意者闻师道行无不心折称道不绝谓古来千有余年发明此事者亦多大开炉韝煆炼圣凡如星中拣月惟师一人而已以后承风接踵者比比岂非吾师首倡之力哉当先师祖车和尚开法金粟法席甚盛首以如意付先师诸方禅侣无不疑骇至是睹师从真参实悟中显大机大用咸自逊谢又昔天童密祖翁师初见时尚未剃染即以郑十三娘目之信为不诬矣及师之至德感化有难测识澉浦吴稚仙居士其室法名超慧以稚仙之去世请师对灵说法吴氏诸眷属未识师面者皆预得异梦梦中见师神仪挺特五色宝幢空中垂下及师至时见师形仪宛若梦中无异咸赞奇哉叹未曾有以故阖宅笃信俱乞名为门弟子当湖一音见兄新构禅堂请师随喜舟尚未泊岸集千人诸善士怀香跪迓请益求示者无间昼夜街衢巷陌挨济不通师遂曳杖阖邑僧俗男女皆垂泪恳留师不顾壬辰春息干师伯请师往盐官为母昭觉师举火宰官达士并优婆塞优婆夷咸以活佛出世得觏慈颜为快自城中郊外蜂屯蚁聚罗拜道侧者几以万计及举火事竣乡绅士庶或请上堂小参或求皈依开示肩摩毂击杖履为之不前又或赍香仪为敬或陈斋筵为供师力辞不赴如行云野鹤即挂帆梅溪不及见师者举如怨如慕如泣如诉徒步至伏狮识荆求教如婴儿离母不可名状四方缁素咸称旷古奇观自天童密老人后未之见也壬辰仲秋师以末法不分皂白出世者众即不上堂闭门守静故退院法语有衲衣下事问取堂中二上座退居且作神仙客潇洒清闲天地间语癸巳季秋师往云栖修水陆仪文见莲大师遗风不坠戒律精严谓言当今禅和见到者多行到者少必须严守戒律行解相应庶作中流砥柱不可口口谈空拨无因果自误误人戒之戒之师其时不自彰名作一云水道人白龙鱼服不可测识时(琛)随侍(琛)俗姓孙有兄字子磷讳钟瑞者三教精研眼空一世与师机缘相契为师瓜葛时亦随侍盘桓一月密窥先师行履叹为莫逮师在伏狮开化八年闻其风者如雷霆瞻其貌者如春风聆其教者如甘露设假以岁时阐化宗猷正未有艾惜乎昊天不吊甲午春慨有离世之想时义公珂掩关浔溪般若庵七月师以手书唤之公至师见欣然曰老僧世缘已尽自知九月要去矣公云和尚是何言欤还须久住度众师云白牛固水草寻常然而脚下无私要行便行至八月初八日果示微疾粒米不进其容色如常徒辈请医投药师不肯尝众跪哀恳师决云我病不须服药自知秋残必要去也众闻涕泪不止师云我休心已久有何系恋但末后数事须得古南法叔来时古南老人适谢事天童回旧院师闻之喜曰是满我念也即命徒辈迎至居士胡观舟师之侄也同坐榻前徒众环立师面谈巨细命义公珂为伏狮第二代住持指拨诸事井然有条师虽自主盖欲古南老人为一证据耳时九月初二日也塔院委义川朗料理伏狮命义公珂主席檀护省候皆面言之更言愿始终护法十八日以祖衣二顶付义川朗义公珂嘱云祖祖相传一脉善自护持深蓄厚养随缘化度至廿三日唤大众集方丈师云汝辈随我有年我去世后当守我规矩无得效世俗行孝礼复云我还有三日世缘寅时当去廿六日后事周备至中夜师问外事完未众云已备即索浴更衣趺坐说偈曰如月映千江一轮光皎洁今示以趺坐众生瞻觑破若问末后句抚掌云只者是微笑而逝时九月廿七日寅时也至辰刻顶门暖气如蒸闻讣执香来吊者莫计哀声震野龛留三日颜色若生遗命塔全身于伏狮院之右世寿五十有八法腊二十有三嗣法门人普闻授远怡然超宿义川超朗义公超珂一音超见古鼎超振一揆超(琛)。

　　奉教缁白弟子不能悉数惟宝持超湛朗月明内云岩通猛颖觉超圭随之最久终始如一敬师不衰师相魁硕面如满月举止态度纯乎丈夫气概瞻其仪表令人意消居恒脱洒谈笑自若每志慕古人不尚世趣见徒辈少涉时习即正色痛戒不为少恕临事应物决志如神常在机前不落人后一言一语一举一动无非利人为急其自奉甚薄间有善信馈遗必给大众其心周匝笃挚细行必矜尝出敝衣百结云吾住静时所服劳苦重务一身兼之尝言昔年在俗家称素封及一心向道寸丝不挂空手出家时值暑天惟身穿夏布粗衣而已一日到金粟方遇隆冬酸风旁射透骨僵立发愿施众僧缠足布回庵即贷钱五千躬自纺织夜以继日数月成之送至金粟人沽其惠其平时海内僧众或兴建或接待有求于师皆不负其来意殆相习成风乃稍稍谢绝盖末法奔竞务外者多师复有所儆也至其出世过当湖盐官时檀施云委师随散诸山禅林修祖塔斋僧囊中无剩(琛)辈随侍左右目击如此入云栖时遇舆夫舟子途中乞丐视之如恫瘝乃身随施随舍遇善人贫士阴为周给各踊跃欢呼而去其惠济有不能殚述一生担荷祖道力为丛林全副精神尽在里许当金粟车和尚卧疾时及门竟有假源流承嗣者先师不畏虎狼只身挺出为法故也至今禅流谈及清源流一事叹其才识卓绝阅诸方语录涉攻讦毁訾则掩卷不观谓三教一家初无二义况在法门同条共贯不可参差自取罪戾徒辈有卧疾躬持汤药亲自抚摩有欲省亲劝其孝敬胜于奉师或有忤俗必委曲调和俾其悔悟以是及门徒众咸望之凛然亲之蔼然久之幡然愿执事终身者也门人集其语录有前录一册源流一册又录一册后录一册嗣有全录行世每念先师道行高深安所措辞然不得不露布一番式昭后昆以俟续传灯者采焉呜呼仪型未远法乳难酬不肖超(琛)才识谫陋如蠡测海以管窥天兹所述者百不计一尚俟缁林明眼白社高贤运如椽手笔锡金玉鼎言以垂不朽法门幸甚(琛)辈幸甚。

　　顺治乙未孟秋七夕日
嗣法门人超(琛)稽首百拜谨状

　　塔铭

　　自少林以来单传直指千有余年支分派别不绝如线至天童密老人驱策龙象雷轰电掣为佛法中兴焉嗣老人者十有二人石车乘禅师其一也下而法孙以暨曾玄难更仆数要未有以现身大士直证菩提如袛园禅师者也师名行刚嘉兴人姓胡氏父养素生止一女即师也师幼有至性好禅诵父母不听所愿为相攸于常氏而归焉未期而寡金珠贝玉妆赀甚具师一切屏去独市作粗布衣数十袭贮之笥中为终焉之计事翁姑尽孝且以其间茹素奉佛誓欲了生死大事于是参天慈师逮密老人住金粟旋往参焉时未剃染老人即以郑十三娘目之自是只体究安身立命处父母相继殁遂庐于墓傍即今之胡庵也次年剃染从密老人受具足戒哀求开示时年三十有五矣又往盐官参二宫慈庵师庵指参万法归一一归何处久无入头痛切追究体不沽席庵令参石车禅师于金粟粟指参本来面目不得透脱昼夜逼拶至呕血数升不辍复参金粟有穿衣吃饭任施为之答当机不让然犹未之许也一日剃头下单立地豁然开悟触目了然时年三十有八再参金粟有直下承当之偈屡承问答机锋迅捷粟付以如意呈偈略云若还识得真如意不动如如在手中粟旋示微疾命师到山遂付祖衣授受之间岂虚也哉时师年四十有二复闭关胡庵者九年攻苦食淡盖将阅而不闻也浔溪梅溪两邑绅士请居梅溪伏狮禅院师固辞不获始允其请院故浔溪董氏家庵师至首辟禅堂创立矩矱森严峻绝法席俨然缁白瞻礼殆无虚日师以平等接人始终不异及有参叩痛棒热喝不少假借当世士大夫家纨绮闺阁无不湔除洗涤北面向道无论识与不识闻其风者皆手额曰古佛再世也澉浦吴氏请师对灵小参家人咸为异梦见师神仪甚伟幡幢羽盖交导而前师至果如梦中所见举家叹异即余先室钱宜人矢心皈依师命名超荫临殁时逝而复苏者再语家人曰向冥途中有以姓氏问者应之云我袛园弟子超荫所过未尝惊怖则师之为神天瞻敬者信矣甲午八月师示微疾其徒强进以药师不肯服曰老僧世缘已尽秋残去矣九月廿六夜索浴更衣次早说偈而逝远近奔赴然香恸哭奉全身于伏狮之左梅溪王乡绅舍地而塔焉生寿五十有八僧腊二十有三嗣法弟子七人普闻远怡然宿义川朗义公珂一音见古鼎振一揆琛奉教弟子宝持湛朗月内云岩猛颖觉圭等余不能悉数师形貌魁硕瞻其丰采俨然一丈夫再过当湖盐官僧俗罗拜道左杖履为之不前咸垂泪请留师不顾也末法滥觞夤缘假托积习成风师门庭险峻勘辩学者不轻许可尤严持戒律尝言当世禅和见到者多行到者少必须勤心持守行解相应平居自奉甚薄诸方馈遗金币香茗必给大众余则随散诸山丛林囊无遗也所著有前录一册源流一册又录一册后录一册今汇为一册余自昔宦游登博山匡庐诸禅林早跂师名及遁迹梅里亲沾法雨先室钱宜人遂得受持师训犹子婿胡生观舟又师俗侄也其徒以事状介观舟请为之铭余不敢辞铭曰。

　少室心传　　提唱万古　　支衍而二　　派分而五
　续佛慧灯　　天童老人　　具大法眼　　现菩提身
　金粟一席　　横流法乳　　万法归一　　一归何处
　直下承当　　始显伏狮　　作家相见　　觌面当机
　宗镜高悬　　塔日永炳　　无死无生　　安身立命

　　赐进士出身协正庶尹奉直大夫吏部主事改礼部晋阶一级前江西广信府推官两举卓异省直同考试官吴铸顿首拜撰
