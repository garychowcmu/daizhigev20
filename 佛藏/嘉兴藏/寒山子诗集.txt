嘉兴大藏经　寒山子诗集


　　寒山子诗集序

　　朝议大夫使持节台州诸军事守

　　刺史上柱国赐绯鱼袋闾丘胤撰

　　详夫寒山子者不知何许人也自古老见之皆谓贫人风狂之士隐居天台唐兴县西七十里号为寒岩每于兹地时还国清寺寺有拾得知食堂寻常收贮余残菜滓于竹筒内寒山若来即负而去或长廊徐行叫噪陵人或望空独笑时僧遂捉骂打趁乃驻立抚掌呵呵大笑良久而去且状如贫子形貌枯悴一言一气理合其意沉思有得或宣畅乎道情凡所启言洞该玄默乃桦皮为冠布裘破敝木屐履地是故至人遁迹同类化物或长廊唱咏唯言咄哉咄哉三界轮回或于村墅与牧牛子而歌笑或逆或顺自乐其性非哲者安可识之矣胤顷受丹丘薄宦临途之日乃萦头痛遂召日者医治转重乃遇一禅师名丰干言从天台山国清寺来特此相访乃命救疾师乃舒容而笑曰身居四大病从幻生若欲除之应须净水时乃持净水上师师乃噀之须臾祛殄乃谓胤曰台州海岛岚毒到日必须保护胤乃问曰未审彼地当有何贤堪为师仰师曰见之不识识之不见若欲见之不得取相乃可见之寒山文殊遁迹国清拾得普贤状如贫子又似风狂或去或来在国清寺库院走使厨中着火言讫辞去胤乃进途至任台州不忘其事到任三日后亲往寺院躬问禅宿果合师言乃令勘唐兴县有寒山拾得是否时县申称当县界西七十里内有一岩岩中古老见有贫士频往国清寺止宿寺库中有一行者名曰拾得胤乃特往礼拜到国清寺乃问寺众此寺先有丰干禅师院在何处并拾得寒山子见在何处时僧道翘答曰丰干禅师院在经藏后即今无人住得每有一虎时来此吼寒山拾得二人见在厨中僧引胤至丰干禅师院乃开房唯见虎迹乃问僧宝德道翘禅师在日有何行业僧曰丰干在日唯攻舂米供养夜乃唱歌自乐遂至厨中灶前见二人向火大笑胤便礼拜二人连声喝胤自相把手呵呵大笑叫唤乃云丰干饶舌饶舌弥阤不识礼我何为僧徒奔集递相惊讶何故尊官礼二贫士时二人乃把手走出寺乃令逐之急走而去即归寒岩胤乃重问僧曰此二人肯止此寺否乃令觅访唤归寺安置胤乃归郡遂置净衣二对香药等持送供养时二人更不返寺使乃就岩送上而见寒山子乃高声喝曰贼贼退入岩穴乃云报汝诸人各各努力入穴而云其穴自合莫可追之其拾得迹沈无所乃令僧道翘等具往日行状唯于竹木石壁书诗并村墅人家厅壁上所书文句三百余首及拾得于土地堂壁上书言偈并纂集成卷胤栖心佛理幸逢道人乃为赞曰。

　菩萨遁迹　　示同贫士　　独居寒山
　自乐其志　　貌悴形枯　　布裘敝止
　出言成章　　谛实至理　　凡人不测
　谓风狂子　　时来天台　　入清国寺
　徐步长廊　　呵呵抚指　　或走或立
　喃喃独语　　所食厨中　　残饭菜滓
　吟偈悲哀　　僧俗咄捶　　都不动摇
　时人自耻　　作用自在　　凡愚难值
　即出一言　　顿祛尘累　　是故国清
　图写仪轨　　永劫供养　　长为弟子
　昔居寒山　　时来兹地　　稽首文殊
　寒山之士　　南无普贤　　拾得定是
　聊申赞叹　　愿超生死

　　寒山诗序

　　粤自严沧浪以禅言诗遂为千古玄论彼以为诗之神理似禅而情非近禅者诗终不工尔乃天台寒山子以禅入圣据其小传所载谓神能入石为文殊应世者则其为诗岂非本色人语耶故其集中之清幽冷淡则如万仞岩崖风吹月照其深永隐奥则如洪流大造源渺几玄其浅俗潦倒则如纳衣瓦钵垂手入廛真诗家之上乘也昔之语寒山者多矣皆涉附会考其与赵州谂禅师同时乃贞元间人而其诗中往往微露其从军豪宕之气计是时唐以分裂岂系各藩镇之忠臣义士曾为将及柄兵者不淂志而逃于禅者邪嗟乎寒山既已成佛游戏神通矣又何意以诗名此如空谷传声乾坤间一段真韵天籁也而世顾无有好之者乃吾马平益轩计公来守台郡独爱而梓之以传公文武经纬高才孤韵并其博综群典摛藻玄诣真凌厉作者皆不愧寒山余尝谓公门人陈生公纶曰安知公非如严首座戒长老与寒山为后身乎陈生唯唯称赏诗刻成而公示余因书此以附于卷端使寒山有知其以余为饶舌邪然后人因余言可知寒山且知公也。

　　时
万历己卯二月朔郡人王宗沐书

　　寒山子诗集

　　五言类

重岩我卜居鸟道绝人迹庭际何所有白云抱幽石住兹凡几年屡见春冬易寄语钟鼎家虚名定何益

欲得安身处寒山可长保微风吹幽松近听声愈好下有斑白人喃喃读黄老十年归不得忘却来时道

骝马珊瑚鞭驱驰洛阳道自怜美少年不信有衰老白发会应生红颜岂长保但看北邙山个是蓬莱岛

岩前独静坐圆月当天耀万象影现中一轮本无照廓然神自清含虚洞玄妙因指见其月月是心枢要

登陟寒山道寒山路不穷溪长石磊磊涧阔草蒙蒙苔滑非关雨松鸣不假风谁能超世累共坐白云中

白云高嵯峨绿水荡潭波此处闻渔父时时鼓棹歌声声不可听令我愁思多谁谓雀无角其如穿屋何

杳杳寒山道落落泠涧滨啾啾常有鸟寂寂更无人淅淅风吹面纷纷雪积身朝朝不见日岁岁不知春

鹦鹉宅西国虞罗捕得归美人朝夕弄出入在庭帏赐以金笼贮扃哉损羽衣不知鸿与鹄飖飏入云飞

春女炫容仪相将南陌陲看花愁日晚隐树怕风吹年少从傍来白马黄金羁何须久相弄儿家夫婿知

富儿会高堂华灯何炜煌此时无烛者心愿处其傍不意遭排遣还归暗处藏益人明讵损顿讶惜余光

画栋非吾宅青林是我家一生俄尔过万事莫言赊济渡不造筏漂沦为采花善根今未种何日见生芽

出生三十年常游千万里行江青草合入塞红尘起炼药空求仙读书兼咏史今日归寒山枕流兼洗耳

昨夜梦还乡见妇机中织驻梭若有思擎梭似无力呼之回面视况复不相识应是别多年鬓毛非旧色

妾家邯郸住歌声亦抑扬赖我安隐处此曲旧来长既醉莫言归留连日未央儿家寝宿处绣被满银床

独坐常忽忽情怀何悠悠山腰云漫漫谷口风飕飕猿来树袅袅鸟入林啾啾时催鬓飒飒岁尽老惆惆

有鸟五色文栖桐食竹实徐动合和仪鸣中施礼律昨来何以至为君暂时出傥闻弦歌声作舞欣今日

自在白云间从来非买山下危须策杖上险捉藤攀涧边松常翠溪边石自斑友勿虽阻绝春至鸟关关

水清澄澄莹彻底自然见心中无一事万境不能转心既不妄起永劫无改变若能如是知是知无背面

常闻汉武帝爰及秦始皇俱好神仙术延年竟不长金台既摧折沙石遂灭亡茂陵与骊岳今日草茫茫

寒岩深更好无人行此道白云高岫闲青嶂孤猿啸我更何所亲畅志自宜老形容寒暑迁心珠甚可保

寒山唯白云寂寂绝埃尘草座山家有孤灯明月轮石床临碧沼虎鹿每为邻自羡幽居乐长为象外人

花上黄莺子关关声可怜美人颜似玉对此弄鸣弦玩之能不足眷恋在龆年花飞鸟亦散洒泪春风前

君看叶里花能得几时好今日畏人攀明朝待谁扫可怜娇艳情年多转成老将世比于花红颜岂长保

昨见河边树摧残不可论二三余蕊卉千万斧刀痕霜剥萎黄叶波冲枯朽根生处当如此何必怨乾坤

可笑寒山道而无车马踪联溪难记曲叠嶂不知重泣露千般草吟风一样松此时迷径处形问影何从

山中何太冷自古非今年沓嶂恒疑雪幽林每吐烟草生芒种后落叶立秋前此有沉迷客窥窥不见天

城中娥眉女珠佩珂珊珊鹦鹉花前弄琵琶月下弹长歌三月响短舞万人看未必长如此芙容不耐寒

欲向东岩去于今无量年昨来攀葛上半路困风烟径窄衣难进苔粘履不前住兹丹桂下且枕白云眠

吾家好隐沦居处绝嚣尘践草成三径瞻云作四邻助歌声有鸟问法语无人今日娑婆树几年为一春

琴书须自随禄位用何为投辇从贤妇巾车有孝儿风吹曝麦地水溢沃鱼池常念鹪鹩鸟安身有一枝

弟兄同五郡父子本三州欲验飞凫集须征白兔游灵瓜梦里受神橘座中收乡国何迢递同鱼寄水流

人问寒山道寒山路不通夏天冰未释日出雾朦胧似我何由届与君心不同君心若似我还得到其中

驱马度荒城荒城重客情高低旧雉堞大小古坟茔自振孤蓬影长凝拱木声所嗟皆俗骨仙史更无名

家住绿岩下庭芜更不芟新藤垂缭绕古石竖巉岩山果狝猴摘池鱼白鹭衔仙书一两卷树下读喃喃

岁去换愁年春来物色鲜山花夹绿水岩树舞青烟蜂蝶自云乐禽鱼更可怜勿游情未已彻晓不能眠

茅栋野人居门前车马疏林幽偏聚鸟溪阔本藏鱼山果携儿摘皋田共妇锄山中何所有唯有一床书

闻道愁难遣斯言会不真昨朝始趁却今日又缠身月尽愁难尽年新愁更新谁知席帽下元是昔愁人

三月蚕犹小女人来采花隔墙弄蝴蝶临水掷虾蟆罗袖盛梅子金鎞挑笋芽斗论争物色此地是予家

璨璨卢家女旧来名莫愁贪乘摘花马乐搒采莲舟膝坐绿熊席身披青凤裘哀伤百年内不免归山丘

独卧重岩下蒸云昼不消室中虽暡叆心里绝喧嚣梦去游金阙魂归度石桥抛除闹我者历历树间瓢

相唤采芙容可怜清江里游戏不觉暮屡见狂风起浪捧鸳鸯儿波摇鸂鷘子此时居舟楫浩荡情无已

群女戏夕阳风来满路香缀裙金蛱蝶插髻玉鸳鸯角婢红罗缜阉奴紫锦裳为观失道者鬓白心惶惶

山客心悄悄常嗟岁序迁辛勤采芝木搜斥讵成仙庭廓云初卷林明月正圆不归何所为桂树相留连

卜择幽居地天台更莫言猿啼溪雾冷岳色草门连竹叶覆松室开池引涧泉已甘休万事采蕨度残年

白拂旃檀柄馨香竟日闻柔和如卷雾摇曳似行云礼奉宜当暑高提复祛尘时时方丈内将用指迷人

寻思少年日游猎向平陵国使职非愿神仙未足称联翩骑白马喝兔放苍鹰不觉今流落皤皤谁见矜

偃息深林下从生是农夫立身既质直出语无谄谀保我不鉴璧信君方得珠焉能同泛滟极目波上凫

层层山水秀烟霞锁翠微岚拂纱巾湿露沾蓑草衣足蹑游方履手执古藤枝更观尘世外梦境复何为

止宿鸳鸯鸟一雄兼一雌衔花相共食刷羽每相随戏入烟霄里宿归沙岸湄自怜生乐处不夺凤凰池

少小带经锄本将兄共居缘遭他辈责剩被自妻疏抛绝红尘境常游好阅书谁惜一斗水活取辙中鱼

田家避暑月斗酒共谁欢杂杂排仙果疏疏围酒樽芦莦将代席蕉叶且充盘醉后搘颐坐须弥小弹丸

鸟弄情不堪其时卧草庵樱桃向杏杏杨柳正毵毵旭日衔青嶂晴云洗绿潭谁知出尘俗驭上寒山南

寒山多幽奇登者皆恒慑月照水澄澄风吹草猎猎凋梅雪作花杌木云充叶触雨转仙灵非晴不可涉

以我栖迟处幽深难可论无风藤自动不雾竹长昏涧水缘谁咽山云忽自屯午时庵内坐始觉日头暾

有乐且须乐时哉不可失虽云一百年岂满三万日寄世是须臾论钱莫啾唧孝经末后篇委曲陈情毕

忆惜过逢处人间逐胜游乐山登万仞爱水泛千舟送客琵琶谷携琴鹦鹉洲焉知松树下抱膝冷飕飕

报汝修道者进求虚劳神人有精灵物无字复无文呼时历历应隐处不居存叮咛善保护勿令有点痕

去年春鸟鸣此时思弟兄今年秋菊烂此时思发生绿水千肠咽黄云四面平哀哉百年内肠断忆咸京

自乐平生道烟萝石洞间野情多放旷长伴白云间有路不通世无心孰可攀石床孤夜坐圆月上寒山

时人寻云路云路杳无踪山高多险峻涧阔少玲珑碧嶂前兼后白云西复东欲知云路处云路在虚空

凡读我诗者心中须护净悭贪继日廉谄曲登时正驱除遣恶业归依受真性今日得佛身急急如律令

俊杰马上郎挥鞭指绿杨谓言无死日终不作梯航四运花自好一朝成萎黄醍醐与石蜜至死不能尝

一为书剑客三遇圣明君东守文不赏西征武不勋学文兼学武学武兼学文今日既老矣余生不足云

庄子说送死天地为棺椁吾归此有时唯须一幡箔死将喂青蝇吊不劳白鹤饿着首阳山生廉死亦乐

天生百尺树翦作长条木可惜栋梁材抛之在幽谷年多心尚劲日久皮渐秃识者取将来犹堪拄马屋

玉堂挂珠帘中有婵娟子其貌胜神仙容华若桃李东家春雾生西舍秋风起更过三十年还成甘蔗滓

父母续经多田园不羡他妇摇机轧轧儿弄口　拍手催花舞搘颐听鸟歌谁当来叹赏樵客屡经过

四时无止息年去又年来万物有代谢九天无朽摧东明又西暗花落复花开唯有黄泉客冥冥去不回

手笔太纵横身材极魁伟生为有限身死作无名鬼自古多如此君今争奈何可来白云里教你紫芝歌

有一餐霞子其居讳俗游论时实萧爽在夏亦如秋幽涧常沥沥高松风飕飕其中半日坐忘却百年愁

快搒三翼舟善乘千里马莫能造我家谓言最幽野岩穴深嶂中云雷竟日下自非孔丘公无能相救者

少年何所愁愁见鬓毛白白更何所愁愁见日逼迫移向东岱居配守北邙宅何忍出此言此言伤老客

智者君抛我愚者我抛君非愚亦非智从此继相闻入夜歌明月侵晨舞白云焉能住口手端坐鬓纷纷

两龟乘犊车蓦出路头戏一虿从傍来苦死欲求寄不载爽人情始载被沈累弹指不可论行恩却遭刺

东家一老婆富来三五年昔日贫于我今笑我无钱渠笑我在后我笑渠在前相笑傥不止东边复西边

惯居幽隐处乍向国清中时访丰干老仍来看拾公独回上寒岩无人话合同寻究无源水源穷水不穷

氐眼邹公妻邯郸杜生母二人同共老一种好面首昨日会客场恶衣排在后只为着破裙吃他残　　

夫物有所用用之各有宜用之若失所一缺复一亏圆凿而方柄悲哉空尔为骅骝将捕鼠不及跛猫儿

谁家长不死死事旧来均始忆八尺汉俄成一聚尘黄泉无晓日青草有时春行到伤心处松风愁杀人

竟日长如醉流年不暂停埋着蓬蒿下晓日何冥冥骨肉消散尽魂魄几凋零遮莫咬铁口无因读老经

一向寒山坐淹留三十年昨来访亲友太半入黄泉渐灭如残烛长流似逝川今朝对孤影不学泪双悬

垂柳暗如烟飞花飘似霰夫居离妇州妇住思夫县各在天一涯何时复相见寄语明月楼莫贮双飞燕

有酒相招饮有肉相呼吃黄泉前后人少壮须努力玉带暂时华金钗非久饰张翁与郑婆一去无消息

可怜好丈夫身体极棱棱春秋未三十才艺百般能金羁逐侠客玉馔集良朋唯有一般恶不传无尽灯

桃花欲经夏风月催不待访觅汉时人能无一个在朝朝花迁落岁岁人移改今人扬尘处昔时为大海

我见东家女年可十有八西舍竞来问愿姻夫妻佸烹羊煮众命聚头作淫杀含笑乐呵呵啼哭受殃决

田舍多桑园牛犊满厩辙肯信有因果顽皮早晚裂眼看消磨尽当头各自活纸裤瓦作裈到头冻饿杀

极目兮长望白云四茫茫鸱鸦饱腲腇鸾凤饥彷徨骏马放石碛蹇驴能至堂天高不可问鹪鵊在沧浪

若人逢鬼魅第一怕惊惧捺硬莫采渠呼名自当去烧香请佛力礼拜求僧助蚊子叮铁牛无渠下觜处

浩浩黄河水东流长不息悠悠不见清人人寿有极苟欲乘白云曷由生羽翼唯当鬓皤时行住须努力

乘兹朽木船采彼纴婆子行至大海中波涛复不止唯赍一宿粮去岸三千里烦恼从何生愁哉缘苦起

默默永无言后生何所述隐居在林薮智境何由出枯稿非坚卫风霜成夭疾土牛耕石田未有得稻日

快哉混沌身不饭复不尿遭得谁钻凿因之立九窍朝朝为衣食岁岁愁租调千个争一钱聚头亡命叫

啼哭缘何事泪如珠子颗应当有别离复是遭丧祸所为在贫穷未能了因果冢间瞻死尸六道不忻我

妇女慵经织男夫懒耨田轻浮耽挟弹趾蹝拈抹弦冻骨衣应急充肠食在先今谁念于汝痛苦哭苍天

不行真正道随邪号行婆口惭神佛母心怀嫉妒多背后噇鱼肉人前念佛陀如此修身处应难避柰何

有汉姓傲慢名贪字不廉一身无所解百事被他嫌死恶黄连苦生怜白蜜甜吃鱼犹未止食肉更无厌

益者益其精可名为有益易者易其形是名为有易能益复能易当得上仙籍无益复无易终不免死厄

徒劳说三史浪自看五经洎老检黄籍依然注白丁筮遭迍蹇卦生主虚危星不及河边树年年一度青

我今有一襦非罗复非绮借问作何色不红亦不紫夏天将作衫冬天将作被冬夏递互用长年只者是

贪人好聚财恰如枭爱子子大而食母财多还害己散之即福生聚之即祸起无财亦无祸鼓翼青云里

去家一万里提剑击匈奴得利渠即死失利汝即殂渠命既不惜汝命有何辜教汝百胜术不贪为上谟

恶趣甚茫茫冥冥无日光人间八百岁未抵半宵长此等诸痴子论情甚可伤劝君求出离认取法中王

天高高不穷地厚厚无极动物在其中凭兹造化力争头觅饱暖作计相啖食因果都未详盲儿问乳色

天下几种人论时色数有贾婆如许夫黄老元无妇卫氏儿可怜钟家女极丑渠若向西行我便东边走

贤士不贪婪痴人好炉冶麦地占他家竹园皆我者努膊觅钱财切齿驱奴马须看郭门外垒垒松树下

有人把椿树唤作白旃檀学道多沙数几个得泥丸弃金却担草谩他亦自谩似聚沙一处成团也大难

蒸沙拟作饭临渴始掘井用力磨碌砖那堪将作镜佛说元平等总有真如性但自审思量不用闲争竞

欲识生死譬且将冰水比水结即成冰冰消返成水已死必应生出生还复死冰水不相伤生死还双美

满卷才子诗溢壶圣人酒行爱观牛犊坐不离左右霜露入茅檐月华明户牖此时吸两瓯吟诗两三首

施家有两儿以艺于齐楚文武各自备托身为得所孟公问其术我子亲教汝秦卫两不成失时成龃龉

或有炫行人才艺过周孔见罢头兀兀看时身侗侗绳牵未肯行锥刺犹不动恰似羊公鹤可怜生懂懵

变化计无穷生死竟不止三途鸟雀身五岳鱼龙已世浊作　羺时清为騄駬前回是富儿今度成贫士

书判全非弱嫌身不得官铨曹被拗折洗垢觅疮瘢必也关天保今年更试看盲儿射雀日偶中亦非难

吁嗟浊滥处罗刹共贤人谓是荒流类焉知道不亲狐假狮子势诈妄却称真铅矿入炉冶方知金不精

大有饥寒客生将兽鱼诛长存庙下石时笑路边隅累日空思饭终久不识襦唯赍一束草并带五升麸

浪造凌霄阁虚登百尺楼养生仍夭命诱读讵封侯不用从黄石何须厌白头未能端似箭旦莫曲如钩

富贵亲疏聚只为多钱米贫贱骨肉离非关少兄弟急须归去来招贤阁未启浪行朱雀街踏破皮鞋底

新谷尚未熟旧谷今已无就贷一斗许门外立踟蹰夫出教问妇妇出遣问夫悭惜不救乏财多为累愚

大有好笑事略陈三五个张公富奢华孟子贫轗轲只取侏儒饱不怜方朔饿巴歌唱者多白雪无人和

雍容美少年博览诸经史尽号曰先生皆称为学士未能得官职不解秉耒耜冬披破布衫盖是书误已

昨日何悠悠场中可怜许上为桃李径下作兰荪渚复有绮罗人舍中翠毛羽相逢欲相唤脉脉不能语

之子何遑遑卜居须自审南方瘴疠多北地风霜甚荒陬不可居毒川难可饮魂兮归去来食我家园葚

人生不满百常怀千载忧自身病始可又为子孙愁下视禾根土上看桑树头秤槌落东海到底始知休

有树先林生计年逾一倍根遭陵谷变叶被风霜改咸笑外凋零不怜内文彩皮肤脱落尽唯有真实在

有人畏白首不肯舍朱绂采药空求仙根苗乱挑掘数年无效验痴意瞋怫郁猎师披袈裟元非汝使物

一自遁寒山养命餐山果平生何所忧此世随缘过日月如逝川光阴石中火任你天地移我畅岩中坐

我见世间人茫茫走路尘不知此中事将何为去津荣华能几日眷属片时亲纵有千斤金不如林下贫

吁嗟贫复病为人绝友亲瓮里长无饭甑中屡生尘蓬庵不免两漏榻劣容身莫怪今憔悴多愁定损人

秉志不可卷须知我匪席浪造山林中独卧盘陀石辩士来劝余速今受金璧凿墙植蓬蒿若此非有益

精神殊爽爽形貌极堂堂能射穿七扎读书览五行经眠虎头枕昔坐象牙床若无阿堵物不啻冷如霜

有身与无身是我复非我如此审思量迁延倚岩坐足间青草生顶上红尘堕已见俗中人灵床施酒果

读书岂免死读书岂免贫何似好识字识字胜他人丈夫不识字无处可安身黄连揾蒜酱忘计是苦辛

昨日游峰顶下窥千尺崖临危一株树风摆两枝开雨漂即零落日晒作尘埃嗟见此茂秀今为一聚灰

我闻天台山山中有琪树永言欲攀上莫绕石桥路缘此生悲叹幸居将已暮今日观镜中飒飒鬓垂素

徒闭蓬门坐频经岁月迁唯闻人作鬼不见鹤成仙念此那堪说随缘须自怜回看郊郭外古墓犁为田

自见天台顶孤高出众群风摇松竹韵月现海潮频下望青山际谈玄有白云野情便山水本志慕道伦

何以长惆怅人生似朝菌那堪数十年新旧凋零尽以此思自哀哀情不可忍柰何当柰何脱体归山隐

寒山栖隐处绝得杂人过时逢林内鸟相共唱山歌瑞草联溪谷老松枕嵯峨可观无事客憩歇在岩阿

回耸霄汉外云里路岧峣瀑布千丈流如铺练一条下有栖心窟横安定命桥雄雄镇世界天台名独超

洛阳多女儿春日逞华丽共折路边花各持插高髻髻高花匼匝人见皆睥睨别求醦醦怜将归见夫婿

平野水宽阔丹丘连四明仙都最高秀群峰耸翠屏远远望何极矹矹势相迎独标海隅外处处播嘉名

盘阤石上坐溪涧冷凄凄静玩偏嘉丽虚岩蒙雾迷怡然憩歇处日斜树影低我自观心地莲花出淤泥

世有聪明士救苦探幽文三端自孤立六艺越诸君神气卓然异精彩超众群不识个中意逐境乱纷纷

个是何措大时来省南院年可三十余曾经四五选囊里无青蚨箧中有黄卷行到食店前不敢暂回面

老翁娶少妇发白妇不耐老婆嫁少夫面黄夫不爱老翁娶老婆一一无弃背少妇嫁少夫两两相怜态

不须攻人恶不须伐己善行之则可行卷之则可卷禄厚忧责大言深虑交浅闻兹若念兹小儿自当见

隐士遁人间多向山中眠青萝疏麓麓碧涧响联联腾腾且安乐悠悠自清闲免有染世事心净如白莲

元非隐逸士自号山林人仕鲁蒙帻帛且爱裹疏巾道有巢许操耻为尧舜臣猕猴罩帽子学人避风尘

今日岩前坐坐久烟云收一道清溪冷千寻碧嶂头白云朝影静明月夜光浮身上无尘垢心中那更忧

千云万水间中有一闲士白日游青山夜归岩下睡倏尔过春秋寂然无尘累快哉何所依静若秋江水

高高峰顶上四顾极无边独坐无人知孤月照寒泉泉中且无月月自在青天吟此一曲歌歌中不是禅

纵你居犀角饶君带虎睛桃枝折作医蒜壳取为璎暖腹茱萸酒空心枸杞羹终归不免死浪自觅长生

世有多事人广学诸知见不识本真性与道转悬远若能明实相岂用陈虚愿一念了自心开佛之知见

董郎年少时出入帝京里衫作嫩鹅黄容仪画相似常骑踏雪马拂拂红尘起观者满路傍个是谁家子

丈夫莫守困无钱须经纪养得一牸牛生得五犊子犊子又生儿积数无穷已寄语陶朱公富与君相似

夕阳下西山草木光晔晔复有朦胧处松萝相连接此中多伏虎见我奋迅鬣手中无寸刃争不惧慑慑

他贤君即受不贤君莫与君贤他见容不贤他亦拒怜善矜不能仁徒方得所劝逐子张言抛却卜商语

寒山有裸虫身白而头黑手把两卷书一道将一德住不安釜灶行不赍粮裓常持智慧剑拟破烦恼贼

可贵天然物独立无伴侣觅他不可见出入无门户促之在方寸延之一切处你若不信受相逢不相遇

大海水无边鱼龙万万千递互相食啖冗冗痴肉团为心不了绝妄想起如烟性月澄澄朗廓尔照无边

生前太愚痴不为今日悟今日如许贫总是前生做今生又不修来生还如故两岸各无船渺渺应难渡

自有悭惜人我非悭惜辈衣单为舞穿酒尽缘歌啐常取一腹饱莫令两脚傫蓬蒿钻髑髅此日君应悔

我行经古坟泪尽嗟存殁冢破压黄肠棺穿露白骨欹斜有瓮瓶掁拨无簪笏风至揽其中灰尘乱　　

俗薄真成薄人心个不同殷翁笑柳老柳老笑殷翁何故两相笑俱行譣诐中装车竞嵽嵲翻载各泷涷

教汝数般事思贤知我贤极贫忍卖屋才富须买田空腹不得走枕头须莫眠此言期共见挂在日东边

昔时可可贫今日最贫冻作事不谐和触途成倥偬行泥屡脚屈坐社频腹痛失却斑猫儿老鼠围饭瓮

余家有一窟窟中无一物净洁空堂堂光华明日日蔬食养微躯布裘遮幻质任你千圣现我有天真佛

可惜百年屋左倒右复倾墙壁分散尽木植乱差横砖瓦片片落朽烂不堪停任风吹蓦塌再竖卒难成

笑我田舍儿头颊底絷湿巾子未曾高腰带长时急非是不及时无钱趁不及一日有钱财浮圆顶上立

从生不往来至死无仁义言既有枝叶心怀便譣诐若其开小道缘此生大伪诈说造云梯削之成棘刺

一瓦铸金成一瓶埏泥出二瓶任君看那个瓶牢实欲知瓶有二须知业非一将此验生因修行在今日

摧残荒草庐其中烟火蔚借问群小儿生来凡几日门外有三车迎之不肯出饱食腹膨脝个是痴顽物

说食终不饱说衣不免寒饱吃须是饭着衣方免寒不解审思量只道求佛难回心即是佛莫向外头看

不见朝垂露日烁自消除人身亦如此阎浮是寄居慎莫因循过且令三毒祛菩提即烦恼尽令无有余

死生元有命富贵本由天此是古人语吾今非谬传聪明好短命痴騃却长年钝物丰财宝惺惺汉无钱

国以人为本犹如树因地地厚树扶疏地薄树憔悴不得露其根枝枯子先坠决陂以取鱼是求一期利

白鹤衔苦花千里作一息欲往蓬莱山将此充粮食未达毛摧落离群心惨恻却归旧来巢妻子不相识

昔日经行处今复七十年故人无往来埋在古冢间余今头已白犹守片云山为报后来者何不读古言

我见利智人观者便知意不假寻文字直入如来地心不逐诸缘意根不妄起心意不生时内外无余事

本志慕道伦道伦常获亲时逢社源客每接话禅宾谈玄月明夜探理日临晨万机俱泯迹方识本来人

世事何悠悠贪生未肯休研尽大地石何时得歇头四时凋变易八节急如流为报火宅主露地骑白牛

自从出家后渐得养生趣伸缩四肢全勤听六根具褐衣随春秋粝饭供朝暮今日恳恳修愿与佛相遇

可叹浮生人悠悠何日了朝朝无闲时年年不觉老总为求衣食令心生烦恼扰扰百千年去来三恶道

二仪既开辟人乃居其中迷汝即吐雾醒汝即吹风惜汝即富贵夺汝即贫穷碌碌群汉子万事由天公

传语诸公子听说石齐奴僮仆八百人水碓三十区舍下养鱼鸟楼上吹笙竽伸头临白刃痴心为绿珠

出身既扰扰世事非一状未能舍流俗所以相追访昨吊徐五死今送刘三葬日日不得闲为此心凄怆

世有一般人不恶又不善不识主人翁随客处处转因循过时光浑是痴肉脔虽有一灵台如同客作汉

是我有钱日恒为汝贷将汝今既饱暖见我不分张须忆汝欲得似我今承望有无更代事劝汝熟思量

人以身为本本以心为柄本在心莫邪心邪丧本命未能免此殃何言懒照镜不念金刚经却令菩萨病

五岳俱成粉须弥一寸山大海一滴水吸入其心田生长菩提子遍盖天中天语汝慕道者慎莫绕十缠

无衣自访觅莫共狐谋裘无食自采取莫共羊谋羞借皮兼借肉怀叹复怀愁皆缘义所失衣食常不周

我见黄河水凡经几度清水流如急箭人世若浮萍痴属根本业无明烦恼坑轮回几许劫只为造迷盲

常闻释迦佛先受然灯记然灯与释迦只论前后智前后体非殊异中无有异一佛一切佛心是如来地

客叹寒山子君诗无道理吾观乎古人贫贱不为耻应之笑此言谈何疏阔矣愿君似今日钱是急事尔

一人好头肚六艺尽皆通南见趁向北西见趁向东长漂如泛萍不息似飞蓬问是何等色姓贫名曰空

富儿多鞅掌触事难秪承仓米已赫赤不贷人斗升转怀钩距意买绢先拣绫若至临终日吊客有苍绳

柳郎八十二蓝嫂一十八夫妻共百年相连情狡猾弄璋字乌[虎瓦]掷瓦名婠妠屡见枯杨荑常遭青女杀

可笑五阴窟四蛇同苦居黑暗无明烛三毒递相驱伴儅六个贼劫掠法财珠斩却魔军辈安泰湛如苏

世有一等流悠悠似木头出语无知解云我百不忧问道道不会问佛佛不求仔细推寻着茫然一场愁

个是谁家子为人大被憎痴心常愤愤肉眼醉瞢瞢见佛不礼佛逢僧不施僧唯知打大脔除此百无能

鹿生深林中饮水而食草伸脚树下眠可怜无烦恼系之在华堂肴膳极肥好终日不肯尝形容转枯槁

自古诸哲人不见有长存生而还复死尽变作灰尘积骨如毗富别泪成海津唯有空名在岂免生死轮

我见世间人生而还复死昨朝犹二八壮气胸襟士如今七十过力困形憔悴恰似春日花朝开夜落尔

自古多少圣叮咛教自信人根性不等高下有利钝真佛不肯认置力枉受困不知清净心便是法王印

可畏三界轮念念未曾息才始似出头又却遭沉溺假使非非想盖缘多福力争似识真源一得即永得

可畏轮回苦往复似翻尘蚁巡环未息六道乱纷纷改头换面孔不离旧时人速了黑暗狱无令心性昏

褴缕关前业莫诃今日身若言由冢宅个是极痴人到头君作鬼岂令男女贫皎然易解事作么无精神

余乡有一宅其宅无正主地生一寸草水垂一滴露火烧六个贼风吹黑云雨仔细寻本人布裹真珠尔

寒山出此语此语无人信蜜甜足人尝黄檗苦难吞顺情生喜悦逆意多嗔恨但看木傀儡弄了一场困

有个王秀才笑我诗多失云不识蜂腰仍不会鹤膝平侧不解压凡言取次出我笑你作诗如盲徒咏日

三五痴后生作事不真实未读十卷书强把雌黄笔将他儒行篇唤作贼盗律脱体似蝉虫咬破他书帙

众生不可说何意许颠邪面上两恶鸟心中三毒蛇是渠作障碍使你事烦拏高攀手弹指南无佛陀邪

养子不经师不及都亭鼠何曾见好人岂闻长者语为染在薰莸应须择朋侣五月贩鲜鱼莫教人笑汝

时人见寒山各谓是风颠貌不起人目身唯布裘缠我语他不会他语我不言为报往来者可来向寒山

劝你休去来莫恼他阎老失脚入三途粉骨遭千捣长为地狱人永隔今生道勉你信余言识取衣中宝

世间一等流诚堪与人笑出家獘己身诳俗将为道虽着离尘衣衣中多养蚤不如归去来识取心王好

我住在村乡无爷亦无娘无名无姓第人唤作张王并无人教我贫贱也寻常自怜心的实坚固等金刚

为人常吃用爱意须悭惜老去不自由渐被他催斥送向荒山头一生愿虚掷亡羊罢补牢失意终无极

寄语食肉汉食时无逗遛今生过去种未来今日修只取今日美不畏来生忧老鼠入饭瓮虽饱难出头

我在村中住众推无比方昨日到城下仍被狗形相或嫌裤太窄或说衫少长撑却鹞子眼雀儿舞堂堂

如许多宝贝海中乘坏舸前头失却桅后面又无柂宛转任风吹高低随浪簸如何得到岸努力莫端坐

男儿大丈夫作事莫莽卤劲挺铁石心直取菩提路邪路不用行行之枉辛苦不要求佛果识取心王主

唝唝买鱼肉担归喂妻子何须杀他命将来活汝已此非天堂缘纯是地狱滓徐六语破堆始知没道理

六极常婴困九维徒自论有才遗草泽无艺闭蓬门日上岩犹暗烟消谷尚昏其中长者子个个总无裈

城北仲翁翁渠家多酒肉仲翁妇死时吊客满堂屋仲翁自身亡能无一人哭吃他杯脔者何太冷心腹

人生一百年佛说十二部慈悲如野鹿瞋怒似家狗家狗赶不去野鹿常好走欲伏猕猴心须听狮子吼

养女畏太多已生须训诱捺头遣小心鞭背令缄口未解乘机杼那堪事箕帚张婆语驴驹汝大不知母

我见百十狗个个毛鬇鬡卧者乐自卧行者乐自行投之一块骨相与啀喍争良由为骨少狗多分不平

猪吃死人肉人吃死猪肠猪不嫌人臭人返道猪香猪死抛水内人死掘地藏彼此莫相吃莲花生沸汤

世有一等愚茫茫恰似驴还解人言语贪淫状若猪险歌难可测实语却成虚谁能共伊语令教莫此居

蹭蹬诸贫士饥寒成至极闲居好作诗札札用心力贱人言孰采劝君休叹息题安糊饼上乞狗也不吃

贫驴欠一尺富狗剩三寸若分贫不平中半贫与困始取驴饱足却令狗饥顿为汝熟思量令我也愁闷

赫赫谁垆肆其酒甚浓厚可怜高幡帜极目平升斗何意讶不售其家多猛狗童子若来沽狗咬便是走

我见一痴汉仍居三两妇养得八九儿总是随宜手丁户是新差资财非旧有黄檗作驴鞦始知苦在后

买肉血甜甜买鱼跳鱍鱍君身招罪累妻子成快活捷死渠家去他人谁敢遏一朝如破床两个当头脱

怜底众生病餐尝略不厌蒸豚揾蒜酱炙鸭点椒盐去骨鲜鱼鲙兼皮熟肉脸不知他命苦只取自家甜

我见谩人汉如篮盛水走一气将归家篮里何曾有我见被人谩一似园中韭日日被人伤天生还自有

寄语诸仁者复以何为怀达道见自性自性即如来天真元具足修证转差回弃本却逐末只守一场呆

人生在尘蒙恰如盆中虫终日行绕绕不离其盆中神仙不可比烦恼计无穷岁月如流水须臾作老翁

下愚读我诗不解却嗤诮中庸读我诗思量云甚要上贤读我诗把着满面笑杨修见幼妇一览便知妙

五言五百篇七字七十九三字二十一都来六百首一例书岩石自夸云好手若能会我诗真是如来母

吾心似秋月碧潭清皎洁无物堪比伦教我如何说

碧涧泉水清寒山月华白默知神自明观空境逾寂

瞋是心中火能烧功德林欲行菩萨道忍辱护真心

闲自访高僧烟山万万层师亲指归路月挂一轮灯

闲游华顶上天朗月光辉四顾晴空里白云同鹤飞

身着空花衣足蹑龟毛履手把兔角弓拟射无明鬼

多少天台人不识寒山子莫知真意度唤作闲言语

粤自居寒山曾经几万载任运遁林泉栖迟观自在岩中人不到白云常叆叆细草作卧褥青天为被盖快活枕石头天地任变改

自羡山间乐逍遥无倚托逐日养残躯闲思无所作时披古佛书往往登石阁下窥千尺崖上有云盘礴寒月冷飕飕身似孤飞鹤

昔日极贫苦夜夜数他宝今日审思量自家须营造掘得一宝藏纯是水晶珠大有碧眼胡密拟买将去余即报渠言此珠无价数

一生慵懒作憎重只便轻他家学事业余背一卷经无心装褾轴来去省人擎应病则说药方便度众生但自心无事何处不惺惺

有人笑我诗我诗合典雅不烦郑氏笺岂用毛公解不恨会人稀只为知音寡若遣趁宫商余病莫能罢忽遇明眼人即自流天下

我见人转经依他言语会口转心不转心口相违背心真无委曲不作诸缠盖但且自省躬莫觅他替代可中作得主是知无内外

余劝诸稚子急离火宅中三车在门外载你免飘蓬露地四衢坐当天万事空十方无上下来往任西东若得个中意纵横处处通

我见出家人不习出家学欲知真出家心净无绳索澄澄绝玄妙如如无倚托三界任纵横四生不可泊无为无事人逍遥实快乐

寒山出此语复似颠狂汉有事对面说所以足人怨心直出语直直心无背面临死渡柰河谁是喽啰汉冥冥泉台路被业相拘绊

忆得二十年徐步国清归国清寺中人尽道寒山痴痴人何用疑疑不解寻思我尚自不识是伊争得知低头不用问问得复何为有人来骂我分明了了知虽然不应对却是得便宜

语你出家辈何名为出家奢华求养活继缀族姓家美舌甜唇觜谄曲心钩加终日礼道场持经置功课罏烧神佛香打钟高声和六时养客舂夜夜不得卧只为爱钱财心中不脱洒见他高道人却嫌诽谤骂驴屎比麝香苦哉佛阤耶

又见出家儿有力及无力上上高节者鬼神钦道德君王分辇坐诸侯拜迎逆堪为世福田世人须保惜下下低愚者诈现多求觅浊滥即可知愚痴爱财色着却福田衣种田讨衣食作债税牛犁为事不忠直朝朝行獘恶往往痛臀脊不解善思量地狱苦无极一朝着病缠三年卧床席亦有真佛性翻作无明贼南无佛陀耶远远求弥勒

常闻国大臣朱紫簪缨禄富贵百千般贪荣不知辱奴马满宅舍金银盈帑屋痴福暂时扶埋头作地狱忽死万事休男女当头哭不知有祸殃前路何疾速家破冷飕飕食无一粒粟冻饿苦凄凄良由不觉触

上人心猛利一闻便知妙中流心清净审思云甚要下士钝暗痴顽皮最难裂直得血淋漓始知自摧灭看取开眼贼闹市集人决死尸弃如尘此时向谁说男女大丈夫一刀两段截人面禽兽心造作何时歇

我见转轮王千子常围绕十善化四天庄严多七宝七宝镇随身庄严甚妙好一朝福报尽犹若栖芦鸟还作牛领虫六趣受业道况复诸凡夫无常岂长保生死如旋火轮回似麻稻不解早觉悟为人枉虚老

寒山有一宅宅中无栏隔六门左右通堂中见天碧房房虚索索东壁打西壁其中一物无免被人来惜寒到烧软火饥来煮菜吃不学田舍翁广置田庄宅尽作地狱业一入何曾极好好善思量思量知轨则

寒山无漏岩其岩甚济要八风吹不动万古人传妙寂寂好安居空空离讥诮孤月夜长明圆日常来照虎丘兼虎溪不用相呼召世间有王传莫把同周邵我自遁寒岩快活长歌笑沙门不持戒道士不服药自古多少贤尽在青山脚

自闻梁朝日四依诸贤士宝志万回师四仙傅大士显扬一代教作持如来使建造僧伽蓝信心归佛理虽乃得如斯有为多患累与道殊悬远拆西补东尔不达无为功损多益少矣有声而无形至今何处是

我见凡愚人多畜资财谷饮酒食生命谓言我富足莫知地狱深唯求上天福罪业如毗富岂得免灾毒财主忽然死争共当头哭供僧读疏文空是鬼神禄福田一个无虚设一群秃不如早觉悟莫作黑暗狱狂风不动树心真无罪福寄语兀兀人叮咛再三读

心高如山岳人我不伏人解讲围阤典能谈三教文心中无惭愧破戒违律文自言上人法称为第一人愚者皆赞叹智者抚掌笑阳焰虚空花岂得免生老不如百不解静坐绝忧恼

侬家暂下山入到城隍里逢见一群女端正容貌美头戴蜀样花胭脂涂粉腻金钏镂银朵罗衣绯红紫朱颜类神仙香带氤氲气时人皆顾盻痴爱染心意谓言世无双魂影随他去狗咬枯骨头虚自舐唇齿不解返思量与畜何曾异今成白发婆老陋若精魅无始由狗心不超解脱地

昨到云霞观忽见仙尊士星冠月帔横尽云居山水余问神仙术云道若为比谓言灵无上妙药心神秘守死待鹤来皆道乘鱼去余乃返穷之推寻勿道理但看箭射空须臾还坠地饶你得仙人恰似守尸鬼心月自精明万象何能比欲知仙丹术身内元神是莫学黄巾公握愚自守拟

我有六兄弟就中一个恶打伊又不得骂伊又不着处处无柰何耽财好淫杀见好埋头爱贪心过罗刹阿爷恶见伊阿娘嫌不悦昨被我捉得恶骂恣情掣趁向无人处一一向伊说汝今须改行覆车须改辙若也不信受共汝恶合杀汝受我调伏我共汝觅活从此尽和同如今过菩萨学业攻炉冶炼尽三山铁至今静恬恬众人皆赞说

我见世间人堂堂好仪相不报父母恩方寸底模样欠负他人钱蹄穿始惆怅个个惜妻儿爷娘不供养兄弟似冤家心中常悒快忆昔少年时求神愿成长今为不孝子世间多此样买肉自家噇抹觜道我畅自逞说喽啰聪明无益当牛头努目嗔始觉时已向择佛烧好香拣僧归供养罗汉门前乞趁却闲和尚不悟无为人从来无相状封疏请名僧嚫钱两三样云光好法师安角在头上汝无平等心圣贤俱不降凡圣皆混然劝君休取相劝你三界子莫作勿道理理短被他欺理长不柰你世间浊滥人恰似黍粘子不见无事人独脱无能比早须返本源三界任缘起清净入如流莫饮无名水

三界人蠢蠢六道人茫茫贪财爱淫欲心恶若豺狼地狱如箭射极苦若为当兀兀过朝夕都不别贤良好恶总不识犹如猪及羊共语如木石嫉妒似颠狂不自见己过如猪在圈卧不知自偿债却笑牛牵磨

多少般数人百计求名利心贪觅荣华经营图富贵心未片时歇奔突如烟气家眷实团圆一呼百诺至不过七十年冰消瓦解置死了万事休谁人承后嗣水浸泥弹丸方知无意智

推寻世间事仔细总要知凡事莫容易尽爱讨便宜护即獘成好毁即是成非故知杂滥口背面总由伊冷暖我自量不信奴唇皮

栖迟寒岩下偏讶最幽奇携篮采山茹挈笼摘果归蔬斋敷茅坐啜啄食紫芝清沼濯瓢钵杂和煮稠稀当阳拥裘坐闲读古人诗

云山叠叠连天碧路僻林深无客游远望孤蟾明皎皎近闻群鸟语啾啾老夫独坐栖青嶂少室闲居任白头可叹往年与今日无心还似水东流

丹丘迥耸与云齐空里五峰遥望低雁塔高排出青嶂禅林古殿入虹霓风摇松叶赤城秀雾吐中岩仙路迷碧落千山万仞见藤萝相接次连溪

贪爱有人求快活不知祸在百年身但看阳焰浮沤水便觉无常败坏人丈夫志气直如铁无曲心中道自真行密节高霜下竹方知不枉用心

余曾昔睹聪明士博达英雄无比伦一选佳名喧宇宙五言诗句越诸人为官治化超先辈直为无能继后尘忽然富贵贪财色瓦解冰消不可陈

汝谓埋头痴兀兀爱向无明罗刹窟再三劝你早修行是你顽痴心恍惚不肯信受寒山语转转倍加业汩汩直待斩首作两段方知自身奴贼物

世间何事最堪嗟尽是三途造罪柤不学白云岩下客一条寒衲是生涯秋到任他林叶落春来从你树开花三界横眠无一事清风明月是吾家

我家本住在寒山石岩栖息离烦缘泯时万象无痕迹舒处周流遍大千光影腾辉照心地无有一法当现前方知摩尼一颗珠解用无方处处圆

世人何事可吁嗟苦乐交煎勿底涯生死往来多少劫东西南北是谁家张王李赵权时姓六道三途事似麻只为主人不了绝遂招迁谢逐迷邪

余家本住在天台云路烟深绝客来千仞岩峦深可遁万重溪涧石楼台桦巾木屐沿流步布裘藜杖绕山回自觉浮生幻化事逍遥快乐实奇哉

余见僧繇性希奇巧妙间生梁朝时饶邈虚空写尘迹无因画得志公师

久住寒山凡几秋独吟歌曲绝无忧饥餐一粒伽陀药心地调和倚石头

众星罗列夜深明岩点孤烛月未沉圆满光华不磨莹挂在青天是我心

老病残年百有余面黄头白好山居布裘拥质随缘过岂羡人间巧样模

千年石上古人踪万丈岩前一点空明月照时常皎洁不劳寻讨问西东

寒山顶上月轮孤照见晴空一物无可贵天然无价宝埋在五阴溺身躯

我向前溪照碧流或向岩边坐磐石心似孤云无所依悠悠世事何须觅

千生万死何时已生死来去转迷情不识心中无价宝恰似盲驴信脚行

心神用尽为名利百种贪婪进己躯浮生幻化如灯烬冢内埋身是有无

一住寒山万事休更无杂念挂心头闲于石壁题诗句任运还同不系舟

寒山道。无人到。若能行。称十号。有蝉鸣。无鸦噪。黄叶落。白云扫。石磊磊。山隩隩。我独居。名善导。仔细看。何相好。

寒山寒。冰锁石。藏山青。现雪白。日出照。一时释。从兹暖。养老客。

我居山。勿人识。白云中。常寂寂。

寒山深。称我心。纯白石。勿黄金。泉声响。抚伯琴。有子期。辨此音。

重岩中。足清风。扇不摇。凉气通。明月照。白云笼。独自坐。一老翁。

寒山子。长如是。独自居。不生死。

我见世间人。个个争意气。一朝忽然死。只得一片地。阔四尺长丈二。汝若会。出来争意气。我与汝立碑记。

有人兮山陉。云卷兮霞缨。秉芳兮欲寄。路漫兮难征。心惆怅兮犹疑。蹇独立兮忠贞。

家有寒山诗。胜汝看经卷。书放屏风上。时时看一遍。

　　拾得诗附

自从到此天台寺经今早已几冬春山水不移人自老见却多少后生人君不见三界之中分扰扰只为无明不了绝一念不生心澄然无去无来不生灭

我见顽钝人灯心拄须弥蚁子啮大树焉知气力微学咬两茎菜言与祖师齐火急求忏悔从今辄莫迷

君见月光明照烛四天下圆辉挂太虚莹净能潇洒人道有亏盈我见无衰谢状似摩尼珠光明无昼夜

余住无方所盘礴无为理时陟涅盘山或玩香林寺寻常只是间言不干名利东海变桑田我心谁管你

左手握骊珠右手执慧剑先射无明贼神珠吐光焰伤嗟愚痴人贪爱那生厌一堕三途间始觉前程险

般若酒泠泠饮多人易醒余住天台山凡愚那见形常游深谷洞终不逐时情无愁亦无虑无辱也无荣

诸佛留藏经只为人难化不唯贤与愚个个心构架造业大如山岂解怀忧怕那肯细寻思日夜怀奸诈

嗟见世间人个个爱吃肉碗楪不曾干长时道不足昨日设个斋今朝宰六畜都缘业使牵非干情所欲一度造天堂百度造地狱阎罗使来追合家尽啼哭罏子边向火镬子里澡浴更得出头时换却汝衣服

出家要清闲清闲即为贵如何尘外人却入尘埃里一向迷本心终朝役名利名利得到身形容已憔悴况复不遂者虚用平生志可怜无事人未能笑得汝

养儿与取妻养女求媒娉重重皆是业更杀众生命聚集会亲情总来看盘饤目下虽称心罪簿先注定

得此分段身可笑好形质面貌似银盘心中黑如漆烹猪又宰羊夸道甜如蜜死后受波吒更莫称冤屈

佛哀三界子总是亲男女恐沉黑暗坑示仪垂化度尽登无上道俱证菩提路教汝痴众生慧心勤觉悟

佛舍尊荣乐为愍诸痴子早愿悟无生办集无上事后来出家者多缘无业次不能得衣食头钻入于寺

嗟见世间人永劫在迷津不省者个意修行徒苦辛

我诗也是诗有人唤作偈诗偈总一般读者须仔细缓缓细披寻不得生容易依此学修行大有可笑事

有偈有千万卒急述应难若要相知者但入天台山岩中深处坐说理及谈玄共我不相见对面似千山

世间亿万人面孔不相似借问何因缘致令遣如此各执一般见互说非兼是但自修己身不要言他已

男女为婚嫁俗务是常仪自量其事力何用广张施取债夸人我论情入骨痴杀他鸡犬命身死堕阿鼻

世上一种人出性常多事终日傍街衢不离诸酒肆为他作保见替他说道理一朝有乖张过咎全归你

我劝出家辈须知教法深专心求出离辄莫染贪淫大有俗中士知非不受金故知君子志任运听浮沉

寒山自寒山拾得自拾得凡愚岂见知丰干却相识见时不可见觅时何处觅借问有何缘向道无为力

从来是拾得不是偶然称别无亲眷属寒山是我兄两人心相似谁能狗俗情若问年多少黄河几度清

若解捉老鼠不在五白猫若能悟理性那由锦绣包真珠入席袋佛性止蓬茅一群取相汉用意总无交

运心常宽广此则名为布辍己惠于人方可名为施后来人不知焉能会此义未设一庸僧早拟望富贵

猕猴尚教得人可不愤发前车既落坑后车须改辙若也不知此恐君恶合杀比来是夜叉变即成菩萨

踯躅一群羊沿山又入谷看人贪竹塞且遭豺狼逐元不出孳生便将充口腹从头吃至尾　　无余肉

银星钉秤衡绿丝作秤纽买人推向前卖人推向后不顾他人怨唯言我好手死去见阎王背后插扫帚

闭门私造罪准拟免灾殃被他恶部童抄得报阎王纵不入镬汤亦须卧铁床不许雇人替自作自身当

闲入天台洞访人人不知寒山为伴侣松下啖灵芝每谈今古事嗟见世愚痴个个入地狱那得出头时

古佛路凄凄愚人到却迷只缘前业重所以不能知欲识无为理心中不挂丝生生勤苦学必定睹吾师

各有天真佛号之为宝王珠光日夜照玄妙卒难量盲人常兀兀那肯怕灾殃唯贪淫佚业此辈实堪伤

出家求出离哀念苦众生助佛为扬化令教选路行何曾解救苦恣气乱纵横一时同受溺俱落大深坑

常饮三毒酒昏昏都不知将钱作梦事梦事成铁围以苦欲舍苦舍苦无出期应须早觉悟觉悟自归依

少年学书剑叱驭到京州闻伐匈奴尽娑婆无处游归来翠岩下席草枕清流壮士志朱绂猕猴骑土牛

后来出家子论情入骨痴本来求解脱如何受驱驰终朝游俗舍礼念作威仪博钱沽酒吃翻成客作儿

无事间快活唯有隐居人林花长似锦四季色常新或向岩间坐旋瞻丹桂轮虽然身畅逸犹念世间人

我见出家人总爱吃酒肉此合上天堂却沉归地狱念得两卷经欺他市廛俗岂知廛俗人大有根性熟

嗟见多知汉终日枉用心岐路逞喽啰欺谩一切人唯作地狱滓不修来世因忽尔无常到定知乱纷纷

迢迢山径峻万仞险隘危石桥莓苔绿时见片云飞瀑布悬如练月影落潭辉更登华顶上犹待孤鹤期

松风冷飕飕片片云霞起匼匝几重山纵目千万里溪潭水澄澄彻底镜相似可贵灵台物七宝莫能比

水浸泥弹丸思量无道理浮泡梦幻身百年能几几不解细思维将言长不死诛剥垒千金留将与妻子

世有多解人愚痴学闲文不忧当来果唯知造恶因见佛不解礼睹僧倍生瞋五逆十恶辈三毒以为邻死定入地狱未有出头辰

可笑是林泉数里少人烟云从岩嶂起瀑布水潺潺猿啼唱道曲虎啸出人间松风清飒飒鸟语声关关独步绕石涧孤陟上峰峦时坐盘阤石偃仰攀萝沿遥望城隍处唯间闹喧喧

自笑老夫筋力败偏恋松岩爱独游可叹往年至今日任运还同不系舟

无去无来本湛然不拘内外及中间一颗水精绝瑕翳光明透满出人间

云山叠叠几千重幽谷路深绝人踪碧涧清流多胜境时来鸟语合人心

三界如转轮浮生若流水蠢蠢诸品类贪生不觉死汝看朝垂露能得几时子

悠悠尘里人常乐尘中趣我见尘中人心多生悯顾何哉悯此流念彼尘中苦

　　丰干诗附

余自来天台曾经几万回一身如云水悠悠任去来逍遥绝无闹忘机隆佛道世间岐路心众生多烦恼兀兀沉浪海漂漂轮三界可惜一灵物无始被境埋电光瞥然起生死纷尘埃寒山特相访拾得常往来论心话明月太虚廓无碍法界即无边一法普遍该

本来无一物亦无尘可拂若能了达此不用坐兀兀

　　寒山子诗集(终)

　　大圣愍众生溺于淫杀业海不能解脱是以乘大愿轮垂迹混尘触境题咏含蓄至理此其阴有遗付也凡具死心者请勤觉悟云。

　　万历己亥冬释普文题于幻寄斋
