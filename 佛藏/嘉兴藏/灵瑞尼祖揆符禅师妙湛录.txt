嘉兴大藏经　灵瑞尼祖揆符禅师妙湛录


　　灵瑞禅师语录序

　　金乌玉兔交互争辉天苞地符亭毒示异世界清奇之气不在于此即在于彼况观音大士现婆罗门身赤脚渡流沙河来壁观九年分皮柝髓一等是人家男女才跨得渠门限骨头都换却了也我吴阊素称法教渊薮虎丘一片石壁立万仞诸峰儿孙罗列其下时则有资寿之妙总西竺之法海惟久皆以锦伞英雄展绣旗作略后先演畅左右激扬至今瞌睡虎穴中三日子皆吒呀地到处哮吼大宗之庭唐哉皇哉终不敢耽耽正眼一视灵岩山头旗鼓高张凌跨宗祖一旦以四众排闼移镇此山摊出家藏原本契书人人白昼见日那知灵瑞符大师据虎头收虎尾向威音已前早已逴得便行趯倒洞庭山掀翻柳毅井出世为人唱虎丘之道师资赤帜适出一时吴越之间风行草偃始灵瑞既妙湛分身两处露刃当门三关劈箭平施陷虎之机举目提纲力振张麟之网语句流布诸体毕具一一如铁钉木札不可咬嚼如干将莫邪不可婴犯如云涌波谲不可按摸真所谓顿挫浏漓舞剑器浑脱者耶岂少林得肉之人双径注庄之客可得睥睨殆高安滩头高高山顶立不露顶者耶读是录者一杓半杓莫乱斟酌。

　　吴郡密庵居士李模题

　　序

　　昔达磨初祖佩西天识记航海东来梁武以天子之尊而不契廓然之旨经论精通如流支三藏辈亦皆溟涬其说独总持者以尼部纲领破禅学洪荒俨然与断臂立雪之可师雁行终古苟非法身大士乘宿愿力示随类形安能使拘拘质陋而昧本来者信有不立阶差一念顿证之妙道乎故知斯事不可以高贵辨博辄自夸诩无门之门除是过量英雄乃能插足若夫庸愚羸劣之夫未许窥其户庭而造其堂奥也惟我灵瑞符大师赋性英特发语逸群既从灵岩印下翻身便向临济棒头吐气孤行秀水众楚皆喑独步东山千峰下拜为之后者相继诚难方彼前贤实亦无愧而大师善藏其用退席闲居严冷风规足庄僧史今读岩华诸集其妙句珠圆雄机剑拔走盘而盘局全辉挥空而空轮绝迹置之末山无著诸师语中俾具择法眼者穷岁研精卒莫能辨噫说法垂机至此极矣展卷掩卷一如毒鼓而尽丧偷心然播其声教于天下后世者我不知其凡几即以此名无尽灯可也。

　　岁在庚戌仲秋前三日玉峰匠心道者行际和南谨序

　　灵瑞尼祖揆符禅师妙湛录卷第一

　　学人师照等记

　　住秀州妙湛园语

　　上堂拈香云此一瓣香明逾宝月瑞胜优昙若非鼻孔相符争得心源共印爇向炉中供养
始祖释迦文佛大和尚暨禅宗第一祖饮光尊者直下诸大祖师恭愿
金轮统御一人端拱御楼中睿泽　流四海五湖王化里次拈香云此一瓣香纵夺随机权衡在我捏聚则圣凡罔措分开则宾主历然爇向炉中奉为创庵檀越在会英贤伏愿顿超权学直达唯心回入诸尘广兴佛事正拈香云此一瓣香本无宝秘岂有囊藏苟非点着便知不免重新说破爇向炉中供养灵岩堂上本师退翁大和尚用酬法乳敛衣就座上首白椎云法筵龙象众当观第一义师云未白椎以前有一句子从上尊宿总未曾说着山僧今日忍俊不禁众中还有当机启发者么学人问师唱谁家曲宗风嗣阿谁师云有耳咸知学云与么则灵山雪曲妙鸳水印纹新也师云何须按谱辨宫商学作礼云敢为流通师云逢人不得错举学人问祖印高提于此日请师一句接群机师云不问不对学云学人今日小出大遇师云莫漫矜夸学人问人天普集凡圣交参学人上来愿闻提唱师云分明记取学云寔为古今罕闻师云难为识者乃云道者家风古今不异三问茆屋一味安闲更弗向外营求随分有盐有酱若是佛法山僧有口秪堪挂壁上首复白椎云谛观法王法法王法如是便下座。

　　当日晚参众方集师顾左右云便尔休去太煞不近人情欲更商量大似平添钵柄当处翻转面皮外不见有诸圣内不见有己灵凝然万里一条铁作么与山僧叩激乃拈起拄杖云看看秪这便是杀活拄杖穿过衲僧鼻孔刺破金刚眼睛诸仁纵有师子爪牙且无用处放行把住总在山僧放行也发毛涕唾齐放光明把住也根尘识心应时销落且道放行为人好把住为人好随卓拄杖一下云理长则就复举末山尼了然禅师因灌溪闲和尚到曰若相当即住不然即推倒禅床便入堂内山遣侍者问上座游山来为佛法来溪曰为佛法来山乃升座溪上参山问上座今日离何处曰路口山曰何不盖却溪无对始礼拜问如何是末山山曰不露顶曰如何是末山主山曰非男女相溪乃喝曰何不变去山曰不是神不是鬼变个甚么溪于是伏膺作园头三年师云末山一向放顽善藏其用灌溪虽然性懆不解输机山僧今日既冒临济宗孙肘臂终不外曲待他道上座游山来为佛法来但道总不与么更问何不盖却向道也要与长老通个消息再说非男女相却云识得你也总有尺八钁头那敢安排着你山僧福薄德凉无心坐此床座既尔业缘难避不免略露家风乃掷下拄杖云千秋标格从君看大用须凭作者知。

　　夏日上堂红云似火白汗如珠行人路上绝后再苏乃举起扇子顾众云会么无限清风随展握用来不必更踌蹰。

　　孝子徐为等请为尊慈宝持总禅师对灵升座拈香云此一瓣香眉毛厮结鼻孔无差红炉焰上翻身互相喝彩紫电光中着眼各自称尊爇向炉中供养前住妙湛总公法兄禅师伏愿乘般若舟至涅槃岸尝为诸佛真子永作众生导师敛衣就座学人问净法界身本无出没因甚双林树下示有涅槃师云因谁致得学云与么则今日全因方便也师云说得道理好归依佛法僧学一喝师云命根犹在学人问天堂收不得地狱岂能拘无位真人向甚处安身立命师云意况不到学云若不上来焉知端的师云莫被山僧舌头谩过好学云学人争敢造次师云作礼了退乃举盘山云三界无法何处求心四大本空佛依何住盘山恁么道正是璞玉浑金未经剖煆虽则贵重可珍其奈光彩未发山僧虽非敏手今日因孝子徐古颜等殷勤三请勉升此座与缁素前略加雕琢不图取悦人天秪期适用时世三界无法不消一劄何处求心大地平沉四大本空地水火风佛依何住迥无著处既无著处则堂堂独露逼塞虚空历历全该贯通今古截断生死根株掀翻去来相貌且道如何是我总兄归根得旨一句掷下拂子云水流原在海月落不离天。

　　超莹道人斋上堂达磨面壁干尽髑髅若不得神光血滴滴地出一臂力怎能彀起死回生克由叵耐年深月久毒气太甚触着嗅着一个个撒风撒颠呵佛骂祖目睹瞿昙犹如黄叶道一大藏教是破草鞋十地圣人是守尸鬼二乘声闻是担屎汉古今天下不奈这一队何山僧今日有个疗病神方将来布施大众随以拄杖旋风打散归方丈。

　　上堂言语上简刮粘唾痴蝇心性上钻研没泥香象山僧自幼不曾行脚草鞋钱那知贵贱近日开个灯心皂夹铺有人来买三文两文随分卖与忽然遇着家赀巨万底走到门里一眼觑破道嗄原来秪有这些道了便行大众还怪得伊恁般话么你若分疏不谬正要借伊拔本倘或依旧零星沽贩山僧恰好一场失利。

　　中秋上堂十五日已前当暗中有明十五日已后当明中有暗正当十五日一句又作么生月色有圆夜人心无满时。

　　施主请上堂达磨从不会禅仲尼何曾识字一对无孔铁锤至今无处出气且道是甚么碍喝一喝云梵语唐言泥里有刺。

　　众居士请上堂徐居士问济上风规人尽仰师登宝座请垂慈师云吾无隐乎尔士云如何是夺人不夺境师云雨滴岩花落翠寒士云如何是夺境不夺人师云胡僧持咒口喃喃士云如何是人境两俱夺师云一箭射一群大地无寸土士云如何是人境俱不夺师云锦衣公子贵结伴御街游士云人境已蒙师指示向上还有事也无师云山门日日向南开士作礼师云往来不易巨宗道人问末山不露顶凡圣难窥禾城乍建标龙象交集耀古辉今则且置超宗逸格事如何师举拄杖云有时拈向千峰顶划断天云不放高宗云大方之家果尔不同师便喝宗作礼云片言塞杀灌溪口临济儿孙总吃惊师云不劳赞叹乃云道绝方隅蹉过者非真豪杰法离闻见猛省者即大丈夫拈匙放箸全彰古佛家风扫地焚香彻证祖师巴鼻不借他人力用打开自己胸襟吐一句则玉润珠圆赴一机则风行草偃山僧百不知百不会眼孔未能辨亲辨疏口门秪堪吃粥吃饭今日被诸檀越抑逼将来既无禅可传又无道可道聊倩木上座应个时节遂拈拄杖卓一下云会么即此见闻非见闻无余声色可呈君个中若了全无事百亿身从当处分复卓拄杖一卓下座。

　　宝持禅师忌辰孝子徐焉徐然等请上堂僧问击碎圣凡窠窟截断生死根株具此风规凭何力用师打云莫教忘却僧云斩钉截铁已见全提就下平高请希别展师卓拄杖云令不重行僧云惊群须是英灵汉敌胜还他师子儿师云大众一时喝彩学人问佛祖无谩人之心因甚生也不道死也不道师云此意谁知学云请师别通一路师云无人能领学作礼云不是某甲洎成错过师云莫强惺惺乃云透生死关捩全体真全体幻转佛祖机轮一手搦一手抬顶门上截断千差管伊理障事障脚跟下纵横十字说甚这边那边不落今时岂居劫外风高月冷同道方知虎骤龙骧作家始辨惟我总兄和尚提灵山正印入济水洪波敌胜惊群利生导物其住也鹤翘松际其去也云过人间三界不得拘留六处安能羁绊且道今朝在会诸仁者又向甚处与他相见喝一喝云要得灵光无向背直须北斗面南看。

　　腊八日徐门檀越请上堂居士问释迦已灭弥勒未生正当今日佛法委付何人师云渠无名字士云某甲今日小出大遇师云须是其人学人问如何是佛师云顶相终难睹学云如何是法师云无言最有功学云如何是僧师云古貌笔难写学云一即三三即一师云且待当来问弥勒学人问世尊四十九年不曾说着一字因甚有一大藏教师云扯葛藤你为第一学云未审中间那一句最亲切师云不务速说学人问拈却棒除却喝如何是临济宗师云顶门轰霹雳脑后奋金锤学云举不顾即差误如何是云门宗师云石火尚嫌钝电光犹较迟进云夜半正明天晓不露如何是曹洞宗师云玉女抛梭织泥牛带月耕学云但尽凡心别无圣解如何是沩仰宗师云家肥生孝子国霸有谋臣学云三界唯心万法唯识如何是法眼宗师云见月休观指归家罢问程学云一花拈出人间瑞五叶芬芳古至今师云不得向枝叶上抟量乃云无依无欲是能仁却被明星换眼睛尽大地人同一见更将何法度众生黄面老子受山僧一问直得口似匾担汝等诸人各各着如来衣坐如来座何不道一句子与他出气以见佛法有人不然却是山僧罪过。

　　因雪上堂雪雪寒光凛冽轻似鹅毛细如米末不唯一色洞然分明人境俱夺雪雪直饶该抹将来理亦没交涉事亦没交涉雪雪看你几时得歇。

　　除夜小参送旧年迎新岁不用宰牛烹露地梅花几点送春来爆竹一声催腊去随家丰俭乐欣欣说甚三皇与五帝衲被蒙头万事休此时山僧都不会。

　　岁旦上堂水不投器何能定其方圆空不入瓶难以定其大小菩萨天人同依法界修罗蚊蚋悉饮沧溟从来平等真如此中谁分优劣苟能直信不疑今朝便是初一。

　　阅忏上堂学人问向上一路千圣不传如何是向上一路师云直得寸草不生学云日用如何践履师云须是脚跟红线断学人问如何是第一句师云电光石火存机变学云如何是第二句师云堪笑人来捋虎须学云如何是第三句师云茫茫宇宙人无数几个男儿是丈夫学云如何是一句中具三玄师云伸过手来学云如何是一玄中具三要师打云担取去古颜居士问兴化道逢人则不出出则便为人意旨如何师云胡马依北风士云三圣道我则不然逢人即出出则不为人又作么生师云越鸟巢南枝士云毕竟还有优劣也无师云取性学人问达磨西来不立文字因甚有楞伽四卷师云如是之法我从佛闻学云未审几人信受师云汝莫作阐提见解学云某甲未敢造次师云且救一半学人问庭前柏树子意旨如何师云仰面不知高几许回头秪觉影随人学云和尚莫将境示人师云因风吹火用力不多乃云山门头合掌计较未成佛殿里烧香图个甚么大丈夫秉慧剑般若锋兮金刚焰非但能摧外道心早曾落却天魔胆岂肯屈膝希求擎拳祷祝将谓如来惠你三昧梦见。

　　完忏众请上堂学人问春风包裹不得文彩全彰时雨滋霈不及根茎并茂未审承谁恩力师云好本多同学云与么则法雷才震惊天地宝月初圆耀古今师云识者难谩学云肯将闲学解埋没祖师心师云是所祷矣学人问如何是金刚王剑师云杀活由我学云如何是踞地师子师云能有几个学云如何是探竿影草师云识得你也学云如何是一喝不作一喝用师云一场逗漏学人问一日钵盂两度湿日日如斯多年衲袄四边穿年年如旧住山活计不必垂慈出世风猷更希降旨师云荷叶衣无尽松花食有余学云此犹是住山家风作么生是出世边事师云这个阇黎太煞不知厌足学云三十年后愿为流通师云莫妄想乃云禾山鼓云门曲虽然音调不同也要手口相应中下机人不究根源认萤火为太阳指鱼目同明月门前大案山肯点头也未若是绝渗漏没覆藏底穿起鹘臭衫顶上炙脂帽踏遍大唐国土脚跟下有甚么过你辈茄子瓠子到处生根几时出离窠臼要得脱洒自由卓拄杖一下云吽吽。

　　灯节上堂人人尽有光明在看时不见暗昏昏符上座不惜只手与伊剔出应个时节普令尽大地有眼同见乃举起手云看看金刚烈焰烧破虚空文彩全彰十方洞显诸人一向举头全不照管脚下忽若灯销火灭平地上吃交莫怪山僧不说。

　　灵岩老和尚诞辰师照领诸弟子设大斋会上堂巨宗问百亿须弥未足比其崇高百亿沧海未足方其深广正当今日如何举扬师云有口道不尽宗云只此一句已遍寰区师云知音者谁宗云香云宝雨皆蒙记翠柏苍松尽点头师云果见话行居士问天垂宝盖地涌金莲未审是道力所成福因所感师云何不问山僧士云即今咨和尚师云道力所成福因所感士云果然一点水墨两处成龙师云未许兴波作浪在学人问坚若金刚净如莲花还当得希有事也无师云希有希有学呈掌云某甲获得此宝今日请师酬价师云争不足让有余学作礼云到此直得退身三步师打云将谓山僧吝惜学人问从上风规即不问灵岩宗旨请师传师云有问即答学云学人适来造次师云已辨来风学云不因今日问争识古人心师云一拶便骨出学人问花簇簇锦簇簇除灭千殃成就百福虽然验在目前毕竟承谁恩力师打云不得忘却这一棒学云大众证明学人礼谢师顾左右云且道这汉会不会乃云法身无相寒暑不能推迁法眼无瑕幻翳岂容盖覆如妙莲华纤尘绝染如金刚杵烈焰难侵弘大誓以匡时敷至怀而应物纵使掉霹雳舌震毒鼓声穷劫宣扬莫能殚尽弛张三寸颠倒五音解玉钻珠添华缀锦且道至人分上还受也无蓦竖拂子云山僧承渠威力竭其神机为诸仁者重说偈言乃击一下云灵山古佛降生时庆赞因斋阖国知朝与三千暮八百顾左右云大众闻与么道莫怪山僧太煞无礼更有个救处在从来大悟不存师掷拂子下座。

　　明宣明果请上堂吃粥了也洗钵盂去日日如然未曾瞥地堪笑一辈行脚高流惯向赵州喉下取气撞着庭前柏树子道是祖师西来意阿呵呵非唯屈辱古人抑且埋没自己。

　　到村庵上堂一幅酒旗风数点杏花雨村路少人行秪有黄鹂语竹篱茅舍别是乾坤石室蒲团顿忘今古富贵底不用骄矜贫贱底何须愁苦何故好信骑牛全胜跨虎。

　　大士诞日慧月披剃上堂学人问十方俱击鼓十处一齐闻端的观音入理之门因甚王老师不打师云若将耳听终难会宗云一根既返源六根成解脱何故有时用得著有时用不着师云眼处闻声始得知宗云不因渔父沿溪引争识桃源别有春师云道人应以优婆夷身得度者宗云灵山授记未到如此师云我今为汝保任终不虚也学人问华雨动摇平地却成狼籍香云弥漫太虚也受罗笼今朝观自在出头来也不审谁是渠本生父母师云黄莺花外啼初歇紫燕帘前语未休学云某甲可谓小出大遇师云犹欠一着在学人问于一身心现千手眼还当得奇特事也无师云山僧只管看学云口欲谈而词丧为对有言心欲缘而虑忘为对妄想去此二途请师答话师云露柱却惺惺学云格外之机已蒙垂示目前一句还许别通消息否师云有甚馒头　子快下将来学一喝归众师云塞断咽喉乃举云门示众云闻声悟道见色明心举起手云观世音菩萨将钱买胡饼放下手云原来却是馒头师云诸人各各有两只眼睛有一双耳朵谁禁得你闻声谁禁得你见色作么生是悟底道明底心山僧不敢向声前色后鼓弄人家男女所以秪举个现成公案你若向云门抬搦处荐得馒头胡饼一任竖咽横吞若也未辨来端且莫钝置我观音大士。

　　春日期满上堂子规声里堆堆坐乱红如雨春将暮毕竟年年用着来今朝何似休归去卓拄杖。

　　上堂安居已定夏日方长佛法大意不用商量滴破耳门蕉叶雨触翻鼻孔藕花香。

　　晚参世事悠悠不如山丘卧藤萝下块石枕头这般汉饱吃饭了没些子意智若顺风吹到山僧门里正好棒了趁出待他道因甚打某甲这里不是你住处回洞庭勉诸参众上堂学人问东山水上行意旨如何师云古今看不厌秀色压东南学云还惬他古人意也无师云金声空自惜玉振有谁知学云果然灵瑞一曲妙绝古今师云侧耳风前听虚心劫外传学人问如何是动若行云师云离娄有相学云如何是止犹谷神师云罔象无心学云如何是不涉有无句师云芙蓉秋水阔杨柳暮烟轻乃云踪迹如云不易寻秋风忽起洞庭心又携明月随烟舫暂别城东祗树林好大众莫沉吟世间难得是光阴谨白参玄莫虚度曹源流出自胸襟大丈夫汉莫不衣藏至宝膝有黄金争肯央庠过日屈首尘中各宜鞭策身心直趋妙道奴呼菩萨婢视声闻普贤与我折华文殊与我携水庶足展拓生平略舒意气其或未然山僧临出门时有一句子分付切须听取良久卓拄杖一下云总不得动着。

　　道旧相访上堂黄叶门前路白云湖上山谢君重访及相对各开颜人正闹我方闲更邀岭月启松关然虽如是若当宗乘你也没量罪过我也没量罪过。

　　到灵峙为仁和尚寿众请上堂月上座问才举毫端便成流布但恁么去如何得闻于未闻师云但有好风来席上更无凡语落人间月云竹密不妨水过山高岂碍云飞师云今日喜得个知音月云灵山现瑞千古腾辉去也师云领过那边着乃云尽十方布宝华王座坐得者名大丈夫穷三世宣寿量法门领得者是真豪杰乌飞兔走空性尝存凤舞麟翔门风独异少室一灯复灿灵山二桂垂阴喜溢天伦辉腾佛日少舒鄙意用赞无疆若欲向上提持问取堂头和尚。

　　到胜莲寂明上座请为令先师无歇和尚对灵升座有物先天地无形本寂寥能为万象主不逐四时凋傅大士恁么道秪可抱不哭孩儿守枯椿过日未得转变临机去来任性所以道欲识不迁义须向万物迁变处识取欲明尝住心须向生死流转中明取他若起灭纷纭我亦随波逐浪自然到处称尊乾坤独步且道即今胜莲法兄在何处安身立命今古应无坠分明在目前。

　　修颙上人披剃上堂学人问离五欲网出三界家还当得奇特事也无师云我不汝欺学云恁么则腊月莲花又一枝也师云有眼何曾见僧提起坐具云看看师云那有闲工夫学人问父母未生前如何是学人本来面目师云松本青青雪里看学云莫便是么师云来年更有新条在学人问欲行千里一步为初如何最初一步师云切忌忙忙心万里学云若然全赖脚跟得力也师打云眼里更着瞳神始得乃云欲行非尝之事必待非尝之人不用安排何须雕琢头上宝华冠乘时卸却髻中明月珠就手撒开顶门放大光明照耀十方世界直得佛国魔宫辉煌震动修罗地狱息诤停酸不是神通妙用皆由当人自心功德所致故经云初发心时便成正觉岂俟三十二相八十种好垂宝盖于空中涌金莲于地上然后谓之得阿耨菩提耶果能于念念中乘般若船游法性海到菩提岸据涅槃城提挈圣凡庄严果位则初心始得圆成一众全归覆育名大丈夫是真佛子拈拄杖云山僧既已说过且道这上座有何分付随卓一下云内外一如方近道险夷不变足惊人。

　　小参若要说禅山僧未曾问人借得口你辈透青双眼松直棘曲却会分别因甚见我举起拄杖便如铁壁一般茫无栖泊只为胸中玄妙见解不曾抖擞干净要得着衣吃饭不落数量但坐念无际来年春又春。

　　明彻道人请上堂学人问无明寔性即佛性幻化空身即法身因甚类之弗齐师云山僧舌头短学云落霞与孤鹜齐飞秋水共长天一色因甚混则知处师云莫取人处分学云不因目前事怎辩劫初机师云依旧草里辊学人问如何是一印印空师云鸿飞那复辨西东学云如何是一印印水师云碧眼胡僧难下嘴学云如何是一印印泥师云十字纵横不挂丝学云未审何人用得师云当阳随展握终不藉功勋学人问香严闻击竹灵云见桃花二人悟处还有优劣也无师云耳朵两片皮牙齿一具骨学云与么则佛佛道同也师云因甚耳不见色眼不闻声乃举法眼禅师云三通鼓罢簇簇上来佛法人事一时周毕香山尼佛通禅师云山僧即不然三通鼓罢簇簇上来拄杖不在苕帚柄聊与三十师云一人以礼乐经邦一人以干戈戢乱文事武备不可偏废然虽如是尧舜之君犹有化在山僧思回上古之风汝诸人能返朴还淳也未不然听取教诏好三通鼓罢簇簇上来过后思量一场特地。

　　上堂青山白云里人只知青山白云里事红尘闹市里人只知红尘闹市里事有一人无所不知无处不到不许安名立字且道他是阿谁喝一喝。

　　晚参当炉不避火迸当言不避截舌饶伊胆大如天更须勘过了打。

　　瑞宗道人请上堂学人问诸佛出世为一大事因缘祖师西来要人见性成佛和尚今日图个甚么师云意况不到学云大善知识岂无方便师云近日南湖水满也未学云不因渔父引争得见波涛师云赚却多少人学人问如何是真佛师云有眼如盲有口如哑学云如何是真法师云以字不成八字不是学云如何是真道师云尝在于其中经行及坐卧学人问莲华未出水时如何师云看不见学云出水后时如何师云藏不得学云作何颜色师云日下三刻看学人问从上宗乘乞师指示师云怕烂却那学云某甲是性燥汉师打云教休不肯休直待雨淋头乃云衲僧家无片段多莽卤少思算洞庭山色两眉青不知惭愧和云占。

　　巨宗道人剃度讫上堂巨宗问如来顶相菩萨难窥大士悟门诸天罔措学人今日脱珍御服着弊垢衣未审依何法以进修师云宜依佛法僧住宗云可谓恩高齐华岳泽广胜沧溟师云此犹是赞叹之词宗云今日不得不然师云莫负初心好乃云道人行处如火销冰事事绝毫绝厘箭既离弦无回返势处处破尘破的十方独步虎骤龙骧三界横趋鸾翔凤翥功可齐于诸圣功不浪施道止济于一身道非圆备直得如天普盖荫覆千差似地普擎发生万类具如此广大之心行如此奇特之事三乘权学应念顿超九有含生弹指咸摄谁是初机谁是后学然虽如是且道始终端正凡圣混融一句作么生道初发心先成正觉慎行履处即真修翻身跳出炎炎宅大丈夫儿得自繇。

　　精进期小参威音王已前本无授受各自称尊释迦佛已后递代传持互相打哄石头土块咸放光明草根树皮皆承印记若非有包刮今古吐纳宇宙底胸襟安能倒卓须弥平倾沧海行一步践踏诸圣顶　嘘一声鼓荡五宗元气东家杓柄长西家杓柄短一总莫管且道自己分上作么商量近时有般汉坐绳床称知识问着便努目撑眉扣牙吐舌保护个昭昭灵灵以当金丹至宝提心注目唤作见性明心叉手曲躬认为从体起用顶门迸响名破沙盆恶口伤人号金刚剑如斯见解往往成群真似东土衲僧不若西天外道还当得自己分中事么今日于诸大众前不妨举个现成公案昔日僧问法眼如何是佛法眼云汝是慧超其僧从此悟入后来雪窦颂云江国春风吹不起鹧鸪啼在深花里三级浪高鱼化龙痴人犹戽夜塘水师云若向事上看雪窦不如他法眼若向理上看法眼不如他雪窦冷地忽有人出众道这理是甚么所在说事说理山僧合掌向道俊哉俊哉我也只要你恁么道。

　　不违禅德寿徒众请上堂学人问灯笼与日月齐明露柱与虚空同寿未审拄杖子花甲多少师云量也量不尽算也算不出学云真个难思师云脚下迢迢十万余学人问如何是佛法的的大意师云多少人踏不着学云和尚从何而得师云直下拈来看学人问大颠禅师云昼夜一百八意旨如何师云一串穿却学云首座扣齿三下是漏泄家风是酬他所问师亦扣齿三下学云果然佛佛道同师云也好趁出院学人问正法眼藏八字打开涅槃妙心和盘托出某甲别无讳处和尚如何证明师展两手学云直是令人难构师云有甚相谩学云一华拈出传今古五叶分开印大千师云可惜将我一枝佛法便与么流将去乃云合千差包万有横遍十方齐往来印古今竖穷三际唤作赞法身语大似锦上铺花胸中若非经纬分明终是耕夫玉漏果遇当行作者到来山僧不惜一时分付竖起拂子云见么万人瞻仰处遍界灿优昙。

　　灵瑞尼祖揆符禅师语录卷第一（终）
嘉兴大藏经　灵瑞尼祖揆符禅师妙湛录


　　灵瑞尼祖揆符禅师妙湛录卷第二

　　学人师照等记

　　住秀州妙湛园语

　　上堂举秀禅师偈云身似菩提树心如明镜台时时勤拂拭勿使惹尘埃师云错又举卢行者偈云菩提本无树明镜亦非台本来无一物何处惹尘埃师云错复云且道古人错山僧错若道古人错大似欺诬亡殁谤毁祖师若道山僧错节角淆讹在甚么处众中有不怕疑团扑破底来妙湛吃黄齑籼米饭了与你款款地商量这两错。

　　上堂拈拄杖云碎得圣凡窠臼荒草解横身提得本分钳锤大地齐乞命赞之则耳聋眼瞎毁之则口哑舌秃不毁不赞平地陷人别有机关凿空觅路明明向你道了也若更不会莫怪山僧盖覆将来掷拄杖下座。

　　冬至小参群阴剥尽一阳来复天运循环全无断续不羡枯木花开休夸冰河焰发放一线道日影初长拨动生机灰飞葭管良久云诸人更向前讨甚热碗卓拄杖便起。

　　上堂举须菩提持钵入维摩舍乞食时维摩诘取钵盛饭谓言汝能于食等者诸法亦等诸法等者于食亦等如是行乞乃可取食乃至彼外道六师是汝之师彼师所堕汝亦随堕乃可取食入诸邪见不到彼岸住于八难不得无难同于烦恼离清净法汝得无诤三昧一切众生亦得是定其施汝者不名福田供养汝者堕三恶道为与众魔共一手作诸劳侣汝与众魔及诸尘劳等无有异于一切众生而有怨心谤诸佛毁于法不入众数终不得灭度汝若如是乃可取食时须菩提闻之置钵欲出师云大小须菩提原来胆小若是山僧待他道了但云居士若与么某甲消得捧钵便行非唯塞断维摩口门兼又嬴得身心饱满即今还有傍不甘底要为毗耶老子作主么众无语师云有口不得饭吃者多。

　　立春上堂寒随一夜去去不至方春逐五更来来无住相天气半晴半雨霞光忽卷忽舒拄杖子暗里抽枝舜若多空中布彩固是旧案新翻应时及节然当不得奇特事别有一椿奇特事日暖冰融河流冻解便有无数锦鳞活活泼泼跳跳脱脱东也摇头西也摆尾被山僧觑见一网打尽送上龙门随震威喝云轰这霹雳一个个飞腾霄汉去也诸人也不得自甘泥伏下座。

　　早参晓天云静冷霜华日出人间事若麻坐看风幡机自活闲情输与野僧家。

　　元信二道人同请上堂学人问佛法大意如何指南师云赏不避仇敌学云谢师畣话师云已后莫孤负山僧学人问百尺竿头如何进步师云钱塘去国三千里学云便恁么去时如何师云更买草鞋乃云解语非千舌无言不是心拍禅床云十分重露布何事更沉吟下座。

　　除夜小参一众共围炉蔼然和气多虽云贫彻骨嬴得好规模。

　　元旦上堂年头佛法迥脱有无不违从上元正启祚山僧今日贺新年说新法诸人还曾置得新鲜一问也未有则拄杖子正值开封如无明年更有新条在恼乱春风卒未休。

　　上堂举僧问灵岩和尚学人拟到宝山时如何岩云行得一步是一步僧云到后如何岩云过了一日是一日师云山头老汉惯随人转这僧有一肚妄想不能与他出脱致使怀宝迷邦驰求不息若是符上座学人拟到宝山时如何看脚下到后如何担取去待伊拟议劈脊便棒岂不赏罚分明然虽如是要问大众且道这一棒毕竟是赏是罚果若辨得与你一棒。

　　上堂学人问拨草瞻风秪图见性即今性在甚么处师云此问不恶学云识得自性方脱生死眼光落地时作么生脱师云令我攒眉学云脱得生死便知去处四大分离向甚处去师云土地前更下一分饭学人问一点不来白云万里世尊因甚三七思惟师云甚处得此消息学云语是诳默是谤语默向上有事在如何是语默向上事师云填沟塞壑乃举盘山云三界无法何处求心师云三界无法何处求心云来山暗雨过溪深春风一夜花开尽添得黄鹂送好音下座。

　　普门大士诞辰上堂殿角铃幡脚铃舍南椿米杵舍北捣衣砧别有云堂静板烟寺疏钟花底啾啾暮雀草根唧唧秋虫乌啼霜落后鹊噪月明中后夜绳床展转不寐更闻风刺棕榈声雨打芭蕉声檐头滴水声窗前坠叶声谯楼金鼓声寒巷鸡犬声老媪课佛声童子念经声如是若干音声拈拄杖卓一下云总不出这一声分别则循声流转返闻即观音普门。

　　上堂举舍利弗问须菩提梦中说六波罗蜜与觉时是同是别师云且待须臾须菩提云此义幽深吾不能说师云真个那会中有弥勒大士可往问之师云癞儿牵伴舍利弗遂问弥勒师云也不得放过弥勒云谁为弥勒谁是弥勒师云今日一齐捉败。

　　上堂举僧问灵岩如何用心得不落于恶道岩云朝霞不出门僧云便恁么去时如何岩云暮霞行千里师云会则途中受用不会世谛流布。

　　洞庭初夏示众举古德偈云茶芽蔍蓛初离焙笋角狼芒又吐泥山舍一期春事办得闲谁管板头低师云得一日过一日古人惯讨便宜终不预搔待痒然秪说得自己边事不曾提着大众边事山僧不是分彼分此贵要大家知有乃拈拄杖画一画云威音一幅开生面不为群机有覆藏。

　　游山回上堂人间四月芳菲尽山寺桃花始盛开长恨春归无觅处不知转入此中来师喝云赚杀多少人。

　　小参你有拄杖子我与你拄杖子多处更添你无拄杖子我夺却你拄杖子少处更减秪如多处不用添少处不用减一句又作么生良久云秪宜拄杖子。

　　病起上堂举雪窦病起示众云门掩还同岁月摧石窗经雨积莓苔一床枕簟净名老时见断云孤月来师云山僧不识雪窦且得同病相怜亦有一偈效颦唤作药炉头话靠拄杖云枯藤瘦骨两扶持病起刚余气一丝经月不行庵下路树禽引子去多时。

　　上堂举雪峰示众云尽大地撮来如粟米粒大抛向面前漆桶不会打鼓普请看师云大虫舌上打秋千危险不立蟭螟眼里放夜市宽绰有余非是神通何关自力古今多少衲僧尽向雪峰漆桶里折倒还知这一粒亦无著处么山僧不解面前背后有善问者出来。

　　同参遗音至上堂十方薄伽梵一路涅槃门拈起拄杖云除却这上座何处觅知音卓一下。

　　浴佛上堂清净法身不立一尘循例浇泼赚杀衲僧快便汉子直下翻得转面皮始信世尊不曾打下浣盆山僧不妨倒过杓柄递与上座你若解用到处推波助澜何分这个那个不然可惜一柄杓分付不着人。

　　小参学人问有佛处不得住无佛处急走过如何得脚跟点地师云且莫乱走学云赵州摘杨花意旨如何师云惯得其便学人问如来惟一说无二说因甚教有顿渐师云山僧不曾亏上座学云与么则全用婆心也师云苦哉佛陀乃拈拄杖云向上一路千圣不传卓一下云诸人因甚得到这里良久云堪对暮云归未合远山无限碧层层。

　　晚参函盖乾坤句截断众流句随波逐浪句随喝云这是那一句。

　　小参荷叶团团团似镜菱角尖尖尖似锥风吹柳絮毛毬走雨打梨花蛱蝶飞师云古人这个话唤作相似语要得十成谛当直须锁却口门何故须知无譬喻能喻此法者。

　　上堂学人问一切诸佛及诸佛阿耨多罗三藐三菩提法皆从此经出如何是此经师云三段不同学人问大耳三藏最后因甚不见国师师云草贼大败学人问万里不挂片云时如何师云脚跟下草深多少学云透网金鳞以何为食师云一切现成乃云过去诸如来一状领过现在诸菩萨伏听处分未来修学人喝一喝云切不可打入这群队超方上士便请独步丹霄你若希望心不息且在门外立。

　　端节上堂信笔书去符最灵就地撮来药最妙拈拂子云起死回生秪有这些击一下云伏祟禁邪更无别窍掷拂子云思惟瞥起丧天机修合陈方岂灵效下座。

　　上堂举世尊一日升座文殊白椎云谛观法王法法王法如是世尊便下座师云文殊耳门有窍善能听于希声一众眼里无筋那识葛藤遍地而今有声前领旨底出来我要问伊昔日世尊说底是甚么法对畣不来带累灵山老子塞杀咽喉无出气处且道阿谁罪过。

　　晚参学人问如何是威音已前一句师云适来犹记得学人问如何是诸佛心师便打趁乃云威音前一句适来犹记得汝欲再商量大棒打出骨。

　　上堂十方无壁四面无门衲僧不会气急杀人山僧有个方便真实说向诸人不用前后相度贵须直下转身复喝云走到那里去。

　　上堂一大藏教秪贵多祖师门下秪贵少若是山僧不许一字多不许一字少细简古今难得恰好拍禅床云诸人到这里那容你草草毕竟如何子规啼在落花枝分付行人归及早。

　　结夏小参举云门示众云结夏得数日也寒山子作么生大沩哲云结夏得数日也水牯牛作么生师云一人向寻尝处走难觅踪由一人向异类中行不露头角诸人要明下载清风须出通身白汗还有分得古人优劣者么如无九十日饭钱莫怪预前索取。

　　祈雨上堂万里不挂片云青天也须吃棒山僧有一棒今日且不打分付云门大师持去将东海鲤鱼痛击一下果见浪涌波掀云腾雾起娑竭龙宫摇摇震动龙王出来　跳道上天不雨干我甚事你这跛脚阿师无事生事上人门户直是多事云门大师道莫絮莫絮听我说一段理龙女已经成佛你做这畜生面孔全没些子道意即今震旦国中赤土如焚人民垂毙亏你是个龙王犹自保护着颔下明珠瞌瞌的静沉死水龙王听了大怒轰个霹雳直得雨似盆倾带累云门大师无处回避拈起拄杖云如今缩入山僧拄杖里去也诸人若不信遂掷下云更借一龙骑出洞倘逢天旱便为霖。

　　粹贤道人忌日小参几回生几回死生死悠悠无定止自从顿悟了无生于诸荣辱何忧喜山僧即不然几回生几回死生死悠悠随所止不须重更悟无生荣辱何关丘乙己永嘉大师恁么撩起便行妙湛山僧不恁么放下便稳你道如何是不随人脚转一句良久云向道莫行山下路果闻猿叫断肠声。

　　上堂举南泉坐次一僧问讯叉手而立泉云太俗生僧合掌泉云太僧生僧无语师云请王老师安名道他是僧他又不合掌道他是俗他又不叉手这里说得分明许你有出身路不然一个浑身无著处天涯尽有泣途人。

　　中夏早参入荒田勿拣信手拈来草触目未尝无临机何不道持此问衲僧个个添懊恼休懊恼夜来凉露滴芙蕖倾出明珠一栲栳。

　　上堂举百丈住后马祖寄三瓮酱至丈集众上堂开书了拈拄杖指瓮曰道得即不打破道不得即打破众无语丈便打破归方丈师云可惜许。

　　上堂举僧问赵州如何是赵州州云东门西门南门北门师云这僧问既有宗赵州答亦不错即今四门洞达一任诸人纵横出入还有亲到地头者么我更要问你赵州主在。

　　晚参弥勒真弥勒分身千百亿时时示时人时人自不识蓦拈拄杖云不用倚墙靠壁到处全得他力拽拄杖便行。

　　上堂举文殊菩萨问维摩居士云我等各自说已云何是仁者所说不二法门雪窦云维摩道甚么师云若将耳听终难会眼处闻声始得知。

　　解夏小参举僧问云门夏末秋初前程或有人问未审对他道甚么门云大众退后僧云过在甚么处门云还我九十日饭钱来师云云门泼天开个饭铺秪是不能饱人何故盖为索价太高虽有百味珍馐谁敢等闲吃着妙湛今日也开个饭铺虽则粗粗糙糙却能厌饱饥虚汝等还有放胆近前者么众无语乃云这一队饭箩头受饿汉以拄杖一时趁散。

　　上堂一不得问二不得休衲僧若会火上添油下座。

　　晚参学人问如何是格外之谭师云洞庭孤岛烟浪深学云险师云争似问头危乃云水阔天垂岸林空月上楼若无看山眼虚买洞庭舟。

　　中秋夜小参学人问既是幸无偏照处因何刚有不明时师云侍者记取这一问学云还有方便也无师云纵被浮云掩终能永夜清学人问天上无双月人间只一僧是甚么人语师云石头作沙弥时参见六祖学云可谓一堂风冷淡千古意分明师云师子咬人韩卢逐块乃云中庭地白树栖鸦露冷无声湿桂花今夜月明人尽望不知秋思落谁家。

　　上堂万鸟自谭玄有口不须说山僧重指陈几人能见彻树凋叶落体露金风雾敛烟消光含宝月瓜棚豆架平地掀翻雁唳蛩吟一时休歇别别诸方踏破草鞋何似今朝直截。

　　上堂举僧问长庆如何是合圣之言庆云山僧被阇黎一问直得口似匾担师云今人秪知长庆口似匾担不知这僧眼若流星若是合圣之言符上座别有个道处每因送客处忆得别家时。

　　上堂西风一阵来落叶两三片狼籍祖师心匝地无人见虽不见尝履践芒鞋步步踏黄金佛法原来如土贱。

　　小参佛佛佛四句百非尽超越祖祖祖天上天下曾唯我禅禅禅神头鬼面几何般道道道达磨未明那一窍神光特地要安心究竟何曾觅得心妙湛而今用处别拈却棒兮除却喝德山临济过一边争许丰干恣饶舌寒则普天匝地寒热则普天匝地热要行便行歇便歇切忌逡巡守途辙。

　　上堂长廊下与你说底不是后架头与你说底不是即今法堂上与你说底且道是不是学人才出作礼师云似即似是即不是便下座。

　　修颙恒侍者忌小参蓦竖拂子云渠无面目触处逢渠回避不及刺破眼珠击一下云电光石火存机变堪笑人来捋虎须掷拂子下座。

　　上堂山僧今日升座开演一字法门不用束须弥成笔量海水为墨展太虚作纸如蚕食叶振腕捷书何也文彩已彰。

　　上堂拈拄杖云黄面老子趁向他方碧眼胡僧置之一壁不图意气凌人落得目前空阔复画一画云拄杖子无端画地成河此岸底秪在此岸彼岸底秪在彼岸彼岸不来此岸则住涅槃此岸不到彼岸则住生死更向中流着倒争免没溺杀人如何得行于非道通达佛道掷拄杖云跃入深潭从变化风雷谁获见全身。

　　小参迦文掩室净名杜词迹固相同本各有异若能略去玄黄别求神骏何烦灵鹫山中动摇鞭影顿见马驹脚下蹴踏五花逐电追风瞥眼便过腾身直上始是英雄良久拍禅床云秪有快马且无快人。

　　上堂松柏千年青不入时人意牡丹一日红满城公子醉师呵呵大笑云犹有这个在山僧但秪困眠闲坐渴饮饥餐总不曾将世间草木放在眼里何也青底繇他青红底由他红千年与一日颜色尽归空。

　　上堂得之于心伊兰作旃檀之树失之于旨甘露乃蒺藜之园直饶不作得失论量其耐香臭未辨众中莫讶山僧移涂易辙一向搂搜有斩得钉截得铁底片言谛当吾终弗怪。

　　病疟起上堂举东山演和尚云世人如病疟一般寒一上热一上便过了一生师云东山老人能近取譬诸有智者自然领解汝等还知病中有不病者么寒时任他寒热时任他热寒时觅热相了不可得热时觅寒相亦不可得各各依本位世间相尝住且如何是病瘥药亡一句留取口吃饭。

　　上堂檀越坚请升堂愿将般若举扬这里风头稍硬且归暖室商量便下座归方丈。

　　小参门庭寂莫败叶堆云原野萧条深尘没马叹逝川之不返欣噩梦之乍醒愿勿把缆放船最忌胶柱鼓瑟衣裁荷叶脆质休耽饭煮松花饥疮易补省得一事是一事过了一日是一日莫强云为即真安乐除夜上堂今朝是腊月三十寒也寒到彻头贫也贫到彻头节令既不相饶人事那容转放只得典袈裟换米劈木佛围炉从教院主堕眉须惟冀诸仁展怀抱何故不见道忙不在一时靠拄杖休去。

　　　　　悬钟板

　　丛林肇启钟板高悬轻轻击着声振大千发佛祖不言之正令起我宗未坠之真传风行草偃用密机圆但勿违时失候自然龙象交参。
嘉兴大藏经　灵瑞尼祖揆符禅师妙湛录


　　灵瑞尼祖揆符禅师妙湛录卷第三

　　学人岳嶙等录

　　住秀州妙湛园语

　　岁朝众请上堂顾左右云今日乃是一年第一日也须开口说得第一句方不孤负第一流人第一度殷勤启请汝等咸应怀第一渴仰之心当领览第一希有之法不得与时升降为新旧转移不得逐世浮沉为喧寂维絷憧憧贺岁正如百戏排场秩秩归堂好比千灯映室既忘欣戚岂碍光辉诸仁要见第一佛事么遂拈瓣香炷炉中云碧瓦未销残腊雪金炉先爇透窗香。

　　上堂学人问赵州吃茶去意旨如何师云胡地冬抽笋学云曹山爱颠酒又作么生师云京师出大黄学人问拈香择火古佛家风吃饭穿衣祖师妙诀和尚还有为人处也无师云一棒一条痕学云作家宗师宛尔不同师云适来一棒作么商量学云龙得水时添意气虎逢山处长威狞师云不免倚靠在乃云芭蕉闻雷发听不出声葵花随日转见不超色若道无情有佛性庭前柏子应当授记作佛因甚年深月久枝叶尚存恼乱春风卒无休日若言无情无佛性却也是法平等无有高下会合得来佛法世法捏作一团你若刻舟求剑猿声啼不住已过万重山。

　　小参须弥芥子父芥子须弥爷山水坦然平敲冰来煮茶咄咄咄葛藤闲扯到威音与自己有甚交涉。

　　孝甥钟渊映为荐母舅古颜徐君请升座沤生沤灭碧海常存云去云来青天故在若向泡沫上观聚散景象边论飘瞥眼睛尚不解用心体何由得知所以生是生死是死生则乐死便忧忧乐相攻死生代谢主人公脚跟全无点地分累他诸佛诸祖费尽机筹卖尽淈　将蜜果子换苦葫芦山僧有个捷出迷关横超觉路底程样不妨举示诸人乃拈拄杖卓一下云一声直出无遮障便请当人着脚行。

　　上堂金佛不度炉烈焰难栖泊木佛不度火眉须皆堕落泥佛不度水洪涛千尺恶真佛内里坐擎头复戴角顾左右云大众赵州老汉被我一时锯解了也三百六十骨节八万四千毛窍一任诸人检点果若识得后一许你稳坐家堂不然辨取前三亦复深知忌讳不尔且伏听山僧处分击拂子一下云心不是佛智不是道佛法二见一时靠倒触处逢渠随缘得妙须菩提闻经即哭大迦叶见花便笑仔细勘这两个老古锥底伎俩争如云门大师手中扇子解　跳复举僧问乾峰十方薄伽梵一路涅槃门未审路头在什么处乾峰以拄杖画一画云在这里后僧举似云门云门云会么僧云不会云门举起手中扇子云扇子　跳上三十三天触着帝释鼻孔东海鲤鱼打一棒雨似盆倾师云乾峰向平地上扯起葛藤云门向虚空里密钉铁橛遂使古之今之手脚不稳山僧今日掀翻平地打破虚空使诸人顶门上不觉沉重脚跟下永绝羁绊十方薄伽梵一路涅槃门未审路头在什么处但向道且喜踏着也与二大老相去多少快便道流急须着眼掷拂子下座。

　　坚如道人寿请上堂道中至宝倾国不换人中长寿举世难求先须长寿坚固色身方得一意接续慧命且作么是身湛寂是身作么是命流泉是命命是流泉故无枯竭身同湛寂故不动摇既不动摇又无枯竭方名金刚常住不坏真体蓦竖拂子云诸人还见么万象之中常独露惟人自肯乃方亲。

　　晚参有解置问底不妨更置一问来抛砖引玉古人惯讨便宜骂雨诃风从上反遭钝置若是脱颖囊锥终究埋藏不住掷拂子下座。

　　自闲道人剃度请上堂学人问剃发染衣不违从上谁尘入道迥拔今时未审和尚更以何法而济度之师云不取一法不舍一法学云恁么则两头俱坐断也师云随语生解汉学人问佛未出世时如何师云鼻孔里烧香学云出世后如何师云耳朵里打鼓学云出与未出相去多少师云但见云生远岫焉知月落寒潭乃云三世诸佛六代祖师留下一个榜样教后人取则头脑相似底自然举着便会水云三事总是直缝长条钵鐼两端秪要离渗绝漏奉以周旋成兹轨范设有个倔强汉子不向他人行处行只这闲家破具尚无安着之所你道还肯随人教诏么乃拍禅床云佛祖位卑难久住何妨借路却径过。

　　月夜示众月似弯弓少雨多风古今常在目前其奈摸索不着直饶解顾前后争辨得他真伪以手画○相云看看但一月真中间永无是月非月若秪向盆盎沟渠认得个影子水干月落一场懡　。

　　孝子谭有彰荐母徐孺人请对灵小参法身无相不涉春秋法眼无瑕不落明暗透声透色绝遮拦亘古亘今忘向背法如是故非我强为但能直下承当此外更无余事所以道几回生几回死生死悠悠无定止自从顿悟了无生于诸荣辱何忧喜乃顾左右云大众且道无生又如何悟举起便知犹滞钝未言先喻已周遮。

　　上堂法轮未转食轮先转一杓两杓三碗五碗杜米饭柴火饶添野菜羹椒盐细糁人人虚往实归个个心甜意满请我再转法轮无地堪为躲闪聊与指点路头此去苏台不远。

　　上堂水田漠漠白鹭齐飞夏木阴阴黄鹂并啭目遇之而成色不是文殊妙境耳得之而为声亦非观音普门自拈竹杖横双膝不下绳床接上根。

　　小参祖师门风千古无对达磨不识卢能不会撞着粗行沙门直下一椎粉碎从兹户破家亡争免儿孙是累山僧今日得缩头时且缩头还有在旁捡责者么良久云幸是无人见。

　　上堂灵山的旨迦叶亲闻具足凡夫法凡夫不知少室真机神光独得具足圣人法圣人不会圣人若会即是凡夫众生度尽恒沙佛凡夫若会即是圣人诸佛何曾度一人若有于此辨柝明了凡圣丛中插脚是非海里横身正如竹影埽阶纤尘不动月光穿水片迹难留不必三玄戈甲不必五位旌旗祖道长隆魔氛永殄又何须猒喧求寂爱圣憎凡正当恁么时且道承谁恩力良久云相逢自有知音知何必清风动天地。

　　晚参虚空无背面切忌安排大道任西东休栽荆棘顶门具眼不若脚下无私身外求闲争到胸中无事翛然独脱卓尔虚凝有时拈起布毛吹岂是要人悟去有时爱把木毬辊无非自卖闲多若道别有商量山僧无气力与人特地。

　　一心道人剃度上堂上来下去我弗汝欺不审和南因我礼你龙潭路上至今巨浸稽天玄沙道中未免葛藤遍地山僧将柄破苕帚一时扫荡了也独有法堂前草未曾芟剃今日亦与铲却既到无事可为须是逞穷伎俩乃拈起布毛吹一吹云恁么悟去犹是别人口里讨暖气要得不依倚一物莫来凡圣场中走看取当阳正令行。

　　上堂举六祖风幡话毕师颂云不是风兮不是幡若言心动更无端而今三段都拈却不涉尝情试道看众无语师便下座。

　　上堂江南好采莲莲叶何田田鱼戏莲叶东鱼戏莲叶西鱼戏莲叶南鱼戏莲叶北顾左右云会么随流认得性无喜亦无忧。

　　六月十九上堂黄莺声呖呖紫燕语喃喃圆通门大启急须着眼观所以道欲取三摩提寔以闻中入观世音菩萨全身走入荒草去也汝等若随他脚跟转恐被葛藤绊倒不若示汝迳截一路喝一喝便下座。

　　引慈上座忌日对灵小参金乌急呼唤不回玉兔速罗笼不住有般瞌睡汉但知事逐眼前过不觉老从头上来一朝阎家老子相邀然后整顿手脚前路漫漫未知趣向真为大苦也汝等于生灭中还知有不生不灭者么竖起拂子云这里一眼觑透则魔宫佛国任运逍遥水月镜花无烦把捉头头自解转身处处人难觅迹即今还有知得慈上座着落者么掷拂子云应如是见不取法相。

　　灯节上堂新正十五佛法遍普西舍东邻吹螺击鼓火树银花冰轮玉海万象争辉森罗炫彩眼孔里放过老文殊耳门里突出观自在狭路相逢解转身始信光明无向背喝一喝下座。

　　道立请上堂学人问佛正法轮凭谁转运师云须是目不顾他位里底学云独立无依圆万有只将一味摄群机师云须是脚不踏他位里底学人作礼云某甲赞叹有分师云莫起第二念乃云真正学道人目不顾他位里脚不踏他位里暴出头来早是气宇如王岂似今人横草不敢拈竖草不敢踏胶柱鼓瑟把篾缆放船处处粘沾头头淹滞等闲一跳跳出始信尽大地皆成解脱之门更有谁在门外者真可谓到家不用询途路步步亲承祖父基卓拄杖下座。

　　到雨珠庵诵华严经云林上座请升座学人问一尘含法界善财童子因甚特地南询师云食不猒精学云言下荐得犹是钝汉何必更见五十三人师云鲙不猒细学人作礼云身在普光明殿里无容赞叹手频叉师云错过卢舍那学人问今日一会何似灵山师云到者方知学云和尚是善知识师云他亦不顾学人问如何是不动尊师云一家有好事引得百家忙学云恁么则世间相常住也师云你且人后走乃云若是佛法一切现成天边兔走乌飞庭际花开草合对面相逢具眼难避秪这便是古今无变异远近绝淆讹底圆顿法门苟能直下提持便请随时担荷你若半依半违或思或算山僧翻转面皮来也喝一喝云不是心不是佛不是物不是禅不是道三世圣人口挂壁上历代祖师站过一边谁敢当头来呈好手弯弓射舁须凭啮镞之机操斧凌般难得成风之巧扇子　跳上三十三天触着帝释鼻孔苦屈无伸东海鲤鱼打一棒雨似盆倾点滴勿漏老实说向你透得云门关却许藏身北斗阔步东山不唱言前宁谈句后但凭猎犬寻踪一任贪狼觅影顾左右云且道还觑捕得么复喝一喝云一声直出威音外不落宫商孰敢窥。

　　小参举古诗云荷尽已无擎雨盖菊残犹有傲霜枝一年好景君须记最是橙黄橘绿时师云古人恁么悬示虽然指出目前其奈错过自己且如何是自己看别人即不得。

　　雪颖澄侍者忌小参形骸虚如梦幻世界脆似琉璃纵饶克享高年到底一场懡　梦幻中结较短论长之想岂名达者琉璃上起千牢百固之疑罔号智人春霜晓露岸树井藤既知外物之无常即悟此身之匪实生不足喜死不足忧涅槃尚是空花烦恼本同阳焰临岐解转官路堂堂当局能清生机历历击拂子云一声直透万重关果然不住青霄内。

　　上堂山僧门庭苦寒无可管待诸贤一味秪将佛法当个人情你才到来茶里饭里果盆里菜碟里竹箸头木匙上那一处不是也只望你咽得下设遇不辨滋味底冲口道美食不中饱人餐山僧争好怪伊。

　　上堂举临济示众云有一无位真人常从汝等面门出入未证据者看看时有僧出问如何是无位真人临济下禅床擒住云道道僧拟议济拓开云无位真人是什么乾矢橛便归方丈师云扫踪灭迹总输他无位真人露影藏身难放过临济老秃这僧若是个剺得破面门底直下掀倒禅床也免后来一辈美精魂汉冒滥宗支辱他远祖诸人要识无位真人么喝一喝云刻画将来展转不似。

　　嘉善朱道人剃度上堂百年三万六千朝光阴有限周天三百六十度寒暑无常纵饶凤质龙姿争免鸡皮鹤发须是割裂爱网不可踯躅迷途今朝喜得清道者夙有灵根预兹净会草庵边月冷风高数声清磬是非外蒲团上香飘幡动一个闲人天地间妄想既空尘劳亦破虽非诸佛不是众生到这里且道还有利人句子也无卓拄杖一下云喏惺惺着他时后日莫受人谩。

　　小参扰扰匆匆晨鸡暮钟诸人被十二时辰穿却鼻孔拖来拽去使得七颠八倒世界与么样广阔总无椿立脚跟处光阴岂可浪掷老病那与人期蓦然鬼伯相邀说甚英雄好汉须是有转身一路方不被阎老差排诸人正宜努力向前以资欣慰言多无益请各思之。

　　腊月廿四送灶上堂灶王送归天府驾起祥云朵朵家贫难办酒浆事忙不及果蓏衲僧今古风规惯自凌佛灭祖白业那用斗量黑业亦非筹数上帝若问云为须要还他清楚一向锅是铁铸从来饭是米做果能如此申详不枉一年打火。

　　众请小参眨上眉毛眼光烁破四天下劈开牙齿舌相遍覆亿世界说底不是半满偏圆见底亦非青黄赤白你若不信可惜煞也遂使真实之言却成妄语无量劫来曾未至岂是欺负平人如何不动到其中切忌左之右之蓦拈拄杖画一画云山僧劈出一条广路普令若圣若凡若缁若素若古若今若男若女一时趣向依而行之但不得道道无方所拟向即乖识得无依佛亦无住何也咬人矢橛不是好狗山僧道道无方所所向皆是依而行之更莫强为诸人若道山僧底是古人便不是了也古人若是山僧又不是了也才有是非纷然失心如何得彻见本来冥契真理父母所生口谁人禁得你大众前试说看若说不来背地里更不可颠唇簸觜禅教多同儒释一贯经书子史尽属空言孝悌忠贞俱为假法须知祖师门下别有长处诸人既道不得拄杖子道去了也拈拄杖卓一下云省力省力径直径直上智下愚不劳刻画同一耳闻谁得不得拟议思量当面着贼举大慈寰中禅师示众云山僧不解答话秪能识病时有僧才出大慈便归方丈师云大众且道这僧患什么病你道大慈还识也无数百年来尚存疑案山僧今日正欲指破根源应病与药众中还有善病者么才有人出师掷下拄杖云你须吃这服始得。

　　荐颖正小参拈拄杖云山僧有个侍者不解之乎者也一味真实行持与我提上挈下中路忽然作个瞥脱有佛处不肯住无佛处急走过三千里外也不逢人亦不错举山僧拟唤转来分付一语其奈这厮独行无侣不可气使颐指乃掷下拄杖云休休扶老未曾轻借力伤心每自重添愁。

　　上堂事事无阂法法无差耳中着水眼里添沙是非从此休憎爱情与无情共一家。

　　上堂人有心看月月无心照人有无成一片方始得惺惺师云向光影门头打瞌困底饶千百万说什么惺惺山僧别有粗言足破人睡人无心看月月有心照人有无相去远错过夜来明。

　　深秋上堂秋日沉沉秋风飒飒树凋叶落遍地金钱屋破霜凝满阶玉粉荡子兴无家之叹羁人怀故国之思我道人家遮身三事衲故旧一枝藤不妨随处作主遇缘即宗因甚又道毕竟水须朝海去到头云定觅山归良久云知恩方解报恩。

　　到梁溪实行上座领众檀越请就竹林禅院升座问据虎头收虎尾第一句下明宗旨如何是第一句师云威音犹未晓进云如何是无言时觌露机锋如同电拂师云弥勒岂惺惺进云秪如离此二途若为指示师云德山和尚今日不在问高提祖印展上古之风规广辟宗猷作今时之标榜古今俱不涉底到来如何相接师云既遇家里人且说家里话进云此犹是从上来事师云山僧惯得其便问狮座高升大众瞻仰为人一句速请敷扬师云有疑但问进云明破即不堪师云此时若不究根源直待当来问弥勒进云何须头上更安头师云果能信受奉行一生参学事毕问百花竞秀妙德家风一亘晴空普贤境界是否师拈杖卓一卓云这里会得未许与拄杖子同参进云虽然花锦千般妙争似长空万古青师打云直下来也进云棒头有眼不得草草师云若不如是总道山僧吝惜乃云灵山一会今古恒新少室一灯光辉独耀大地从前风凛凛长安依旧雪漫漫庭中既无断臂之人室内亦少破颜之士遂致淳风凋薄法运浇漓所以说弘道贵在得人得人贵在弘道今日承诸在会缁白檀越劝请升座举扬般若山僧不免举个现成公案昔日楚石琦禅师一日赴施主斋问僧云借座灯王取饭香积今日供养何似生僧云难消琦云急须吐却僧云将甚么报答施主琦拈起钵盂云你也随例得饭吃僧无语琦云苦哉佛阤耶师云琦禅师临斋受供惯杂用心不是这僧道个难消苦哉佛阤不知将甚么报答施主但只始终顽赖佛也不奈伊何争似山僧随事了事汝为我营斋我为伊说法免得已后遭人打算乃拈拂子击一下云竹林胜道场区处极幽僻山僧偶到来缁素共奔集劝请为敷扬欢喜非交逼我与汝说禅汝与我斋吃一饱忘百饥能事俱了毕更拟问如何言多转无益努力勤修行时光不可失挥拂子下座。

　　上堂法不孤起仗境方生道不虚行遇缘即应多年陈烂葛藤发火也无力作重新扯起有甚利益境亦不存法亦不立刮龟毛于铁牛背上截兔角于石女腰边道是强名缘乃假合布阳春于千花丛里回暖气于六律管中心心无知印印相契才置分别于其间早个天渊之旷隔且作么是不属新故一气混融底旨趣良久云金香炉下铁昆仑。

　　辞众请法并劝念佛举古德偈云嗟见世淆讹言清行浊多若无阎老子谁能奈你何师召云大众古人恁么道大似长绳放远鹞短绠汲深泉既仰构不着秪推过便休得即得也省却无限唇皮然未免亏缺一种慈悲不能向目前点醒使末世众生直下倒断狂心开发正眼往往瞎驴随队罔辨高低矮子看场漫受指画十个有九个错误一生先半生弃捐山僧太煞慈心不惜恶口奉劝诸人直须谛信参禅固是第一念佛不居第二参禅底要见性成佛念佛底贵达理悟心即心即佛自信得及便请稳坐家堂非心非佛自把不住到底终成惑乱况乃时逢浊秽根杂偏邪非律非禅不宗不教蒙狮子皮喷野狐沫遍布寰区充塞里巷轻欺先哲慢蔑初机肆狂悖号脱洒高风顺颠倒称纵横妙用师资互讦兄弟成仇近日见闻颇多骇愕此皆因地不真致使果招纡曲至若我辈参询更多回互举步易成荆棘开口便涉干戈希圣希贤未必个个超生脱死亲师亲友已见处处裂界分疆我相方增道业岂办所以道闭门即是深山何用丛林保社求人不如求己亦免俯仰周旋诸人不若各各发起新鲜志气扶持径捷法门一句弥阤大家同念倘得心心无间刻刻提撕不分昼三夜三那管是僧是俗但解着衣吃饭皆堪立愿标名欢喜时烦恼时安逸时劳碌时靠此一句阿弥阤佛如一座须弥山相似外边逆顺境风总总动摇不得日久月深自然得力现世天人敬仰报尽贤圣提携诸上善人同会一处既无八苦交煎便得六根清净华台宝网金地瑶阶林里仙禽常宣法化空中天乐同演佛乘所闻皆是净因所见无非胜果万人修万人去那个限量得你念一句是一句此事肯让阿谁弹指一生便登不退古来永明和尚道有禅有净土犹如戴角虎现世为人师来生作佛祖所以此个法门一切无能胜者山僧今日将来布施大众诸人切莫视同儿戏看做等闲努力向前勿生退屈何故浮骸易散至道难闻无常杀鬼卒然临前路茫茫无可据那时换手捶胸我却替你不得真实向你道究心底将心觅心少有明心念佛底忆佛念佛必定见佛汝但遵行决不相赚山僧多处添些诸人更听一偈念佛参禅无别路休存意见分回互脚踏实地是真修莫道山僧曾话堕拈拄杖卓一下云浑仑一句绝偏圆不属圣凡迷与悟。

　　灵瑞尼祖揆符禅师妙湛录卷第三(终)
嘉兴大藏经　灵瑞尼祖揆符禅师妙湛录


　　灵瑞尼祖揆符禅师妙湛录卷第四

　　学人振清等录

　　拈古

　　世尊初生一手指天一手指地周行七步目顾四方云天上天下惟我独尊。

　　师云黄面瞿昙无大人相只知有己不知有他若是符道者则不然虾蟆蚯蚓茄子瓠子我不敢轻于汝等汝等皆当作佛忽有个出来道说得道理好我却许伊何故不见道家无小使不成君子。

　　梁武帝问达磨大师如何是圣谛第一义磨云廓然无圣帝曰对朕者谁磨云不识帝不契达磨遂渡江至魏。

　　师云西天梵语此土唐言东西既自分疆语言定然不对梁皇劈头问去直得地转天旋达磨信口畣来顿见冰消瓦解诸人还识达磨么纵道不识早已落他圈缋了也后至嵩山少林寺一坐九年更将热面挨他冷壁有甚共语处。

　　文殊一日命善财采药是药者采将来善财遍观大地无不是药来白文殊文殊云是药者采将来善财就地拈一茎草度与文殊文殊接得示众云此药亦能杀人亦能活人。

　　师云善财文殊递相热谩我当时若见向他道草本不劳拈出。

　　傅大士云终日拈香择火不知身是道场玄沙云终日拈香择火不知真个道场。

　　师云终日拈香择火不知别有道场。

　　玄沙问镜清教中道不见一法为大过患且道不见甚么法清指露柱云莫是不见这个法沙云浙中清水白米从汝吃佛法未梦见在。

　　师云大小镜清有头无尾我当时若见但云作家宗师直教玄沙开了口合不得。

　　文殊菩萨问维摩居士云我等各自说已云何是仁者所说不二法门雪窦云维摩道甚么。

　　师云不可教山僧重下注脚也。

　　良禅客问钦山云一镞破三关时如何山云放出关中主看良云恁么则知过必改山云更待何时良云好箭放不着所在便出山云且来阇黎良回首山把住云一镞破三关即且止试与钦山发箭看良拟议山打七棒云且听这汉疑三十年。

　　师云可惜良禅客只解贪功不知挫锐当时待他道试为钦山发箭看劈耳便掴管教有棒也打不下而今要识关中主么随声便喝。

　　傅大士偈云夜夜抱佛眠朝朝还共起起坐镇相随语默同居止须臾不相离如身影相似要识佛去处只这语声是师云苦哉佛阤玄沙云大小傅大士秪认得个昭昭灵灵师云恶口恶口雪窦云打草秪要蛇惊。

　　师云舌头在么复拈云符上座见处也要诸方简点要识佛去处么便起身云这里住不得。

　　僧问长庆雪峰平日有何言句得似羚羊挂角时庆云我不可作雪峰弟子不得。

　　师云代僧便礼拜云敢为流通。

　　僧问曹山清税孤贫乞师赈济山唤阇黎僧应诺山云青原白家酒三盏吃了犹道未沾唇。

　　师云清税虽善作窃怎奈不知趋向曹山寻尝家风稳密你拟上他门户他便砒霜鸩羽一道而行设或沾他一滴岂止丧身失命且道符上座与么道还惬诸人意么具眼者试辨看。

　　阿难一日问迦叶曰师兄世尊传金襕袈裟外别传个甚么迦叶召阿难阿难应诺迦叶曰倒却门前刹竿着。

　　师云金色头陀被阿难一拶直得全身放倒即今还有共相扶竖者么良久云依旧可怜生。

　　玄沙问僧近离甚处僧云瑞岩沙云瑞岩有何言句僧云尝唤主人公自应诺惺惺着他后莫受人谩沙云一等是美精魂也甚奇怪沙云何不在彼中住僧云已迁化也沙云如今还唤得应么僧无语雪窦云苍天苍天。

　　师云这僧无语多少淆讹雪窦道苍天苍天也是死中得活。

　　槃山上堂云心月孤圆光吞万象光非照境境亦非存光境俱忘复是何物。

　　师随声便喝。

　　金峰示众云金峰二十年前有老婆心二十年后无老婆心僧云如何是二十年前有老婆心峰云问凡畣凡问圣畣圣僧云如何是二十年后无老婆心峰云问凡不畣凡问圣不畣圣。

　　师云且道金峰前头为人后头为人若说得分明许你作金峰半个弟子。

　　僧问仰山法身还解说法也无山云我说不得别有一人说得僧云说得底人在甚么处山推出枕子沩山闻云寂子用剑刃上事。

　　师云仰山推出枕子还当法身说法也无说使当得且道说底是甚么法若人透得许你剑刃上有出身之路若透不得尽大地草木斩为三段也不是分外。

　　六祖闻二僧对论风幡一曰幡动一曰风动往复不已祖曰不是幡动不是风动仁者心动。

　　师云话堕也。

　　僧问镜清学人啐请师啄清云还得活也无僧云若不活遭人怪笑清云也是草里汉师云镜清秪具啐啄同时眼未有啐啄同时用所以不能活得这僧若拣点得出却免遭人怪笑不然草里汉未许出头在灵云一日见桃花契悟述偈云三十年来寻剑客几回落叶又抽枝自从一见桃花后直至如今更不疑玄沙闻得乃云谛当甚谛当敢保老兄未彻在。

　　师云少信根人终无解脱。

　　王太傅入招庆煎茶时朗上座与明招把铫朗翻却茶铫太傅见问上座茶炉下是甚么朗云捧炉神太傅云既是捧炉神为甚么翻却茶铫朗云仕官千日失在一朝太傅拂袖便去明招云朗上座吃却招庆饭了却去江外打野榸朗云和尚作么生招云非人得其便雪窦云当时但踏倒茶炉。

　　师云当时但拈一片柴放在炉中。

　　黄檗捧钵向南泉位上坐泉入堂见乃问长老甚么年行道檗云威音王已前泉云犹是王老师儿孙下去檗便过第二位坐泉休去。

　　师云黄檗退己让人早已落在第二南泉虽得便宜争奈犹欠一着若是符上座见伊道威音王已前但云坐却着且教这汉一生动转不得。

　　僧问长沙作么生转得山河大地归自己去沙云作么生转得自己归山河大地去师云依旧打作两橛僧游五台问一婆子曰台山路向甚么处去婆曰蓦直去僧便去婆曰好个师僧又恁么去后有僧举似赵州州曰待我去勘过明日州便去问台山路向甚么处去婆曰蓦直去州便去婆曰好个师僧又恁么去州归院谓僧曰台山婆子为汝勘破了也。

　　师云台山大路径直如弦往往来来无不踏着无端向别人口里讨却被这婆子冷眼看破好不丈夫赵州老汉虽然得个转身一路也是随人脚跟走还免得婆子口么良久云茫茫宇宙人无数几个男儿是丈夫。

　　僧问马大师离四句绝百非请师直指某甲西来意大师云我今日劳倦不能为汝说问取智藏去僧问智藏藏云何不问和尚僧云和尚教来问藏云我今日头痛不能为汝说问取海兄去僧问海海云我到这里却不会僧举似马大师大师云藏头白海头黑。

　　师云三人尊宿病痛一般这僧若是个点着知归底决不向髑髅前见鬼山僧今日与伊念一道真言免得祸患缠身卓拄杖一下云藏头白海头黑一切精灵从此出浑家送上渡头船急急如律令敕。

　　龙牙问翠微如何是祖师西来意微云与我过禅板来牙遂过禅板微接得便打牙云打即任打要且无祖师西来意。

　　师云皮下还有血么。

　　径山问妙总古人不出方丈为甚么却去庄上吃油糍总曰和尚放妙总过妙总方敢通个消息山云我放你过你试道看总曰妙总亦放和尚过山曰争奈油糍何总喝一喝便出。

　　师云径山妙总互相热谩若不得个油糍几乎开口了合不得且道符上座见处又作么生才有出来劈脊便棒云你且知些滋味。

　　俱胝和尚凡有人问便竖一指。

　　师云佛法不是这个道理。

　　僧问赵州学人乍入丛林乞师指示州云吃粥了也未僧云吃粥了也州云洗钵盂去其僧因此大悟。

　　师云长连床上吃粥吃饭则许阇黎若是佛法未梦见在。

　　僧问夹山如何是夹山境山云猿抱子归青嶂里鸟衔花落碧岩前法眼云我二十年秪作境话会。

　　师云谩露柱即得忽有人问不作境话会又且如何这木头方始瞥地。

　　僧问药山平田浅草麈鹿成群如何射得麈中主山曰看箭僧放身便倒山曰侍者拖出这死尸僧便走山曰弄泥团汉有甚么限。

　　师云千钧之弩不为鼷鼠而发这僧皮下无血可惜药山一枝好箭若是符上座见伊才问但云中也若跳得出许他死中得活。

　　临济大师示众云佛法不是小事我于黄檗先师处三度吃六十痛棒如蒿枝子拂相似如今更思一顿谁为下手时有僧出云某甲下手济拈棒与僧僧拟接济便打。

　　师云一个不知痛痒一个全没惭愧黄檗先师血滴滴地为你却道如蒿枝拂相似这僧不顾来处艰难但只管吃符道者今日要令不知痛痒底知些痛痒全没惭愧底具足惭愧乃卓拄杖一下云令不虚行。

　　僧问云门如何是诸佛出身处门云东山水上行。

　　师云诸佛出身处东山水上行忽若山崩水竭诸人向处觅佛家贫犹自可路贫愁杀人。

　　灵岩一日因僧参岩云甚处僧云湖广岩云闻得鹦鹉洲被贼劫去是否僧云不曾岩云老僧却信人骗。

　　师云真个那又云贼贼。

　　僧问灵岩学人患此大病正受疼痛时一切处安置伊不得和尚如何救疗岩云还气急么僧一喝岩云肝气有余肺气不足。

　　师云灵岩虽能识病不善用药拈拄杖卓一下云当时若吃得这服不致深入膏肓何故不见道若药不瞑眩厥疾不瘳以拄杖旋风打散。

　　马大师不安院主问和尚近日尊候如何大师曰日面佛月面佛。

　　师云病入膏肓。

　　云盖问石霜万户俱闭即不问万户俱开时如何霜云堂中事作么生云无人接得渠霜云道也太煞道也只道得八九成云未审和尚作么生道霜云无人识得渠。

　　师云头头上了物物上明秪唤作了事人百尺竿头更有一步在秪如万户俱开为甚么无人识得良久云用识作么。

　　曹山问僧作甚么僧云扫地山云佛前扫佛后扫僧云前后一时扫山云与曹山过靸鞋袋来。

　　师云曹山虽善使令未免压良为贱符上座则不然前后一时扫拄杖不在苕帚柄聊与三十。

　　香林远禅师因僧问鱼游陆地时如何远云发言须有后救僧云却下碧潭时如何远云头重尾轻。

　　师云衲僧家发言须有后救香林虽然作者争奈头重尾轻山僧则不然鱼游陆地时如何境界甚危却下碧潭时如何救得一半与么道还有过么。

　　僧问赵州一物不将来时如何州云放下着僧云既是一物不将来放下个甚么州云放不下担取去。

　　师云这僧力能挟泰山以超北海一个门限却跨不过大众要知赵州老汉心行么大似籍没人家产了更要人纳赃在山僧今日据款结案一物不将来请君齐放下入门逢阿谁出门见甚么口舌利如锥今古令人怕喝一喝。

　　陆亘大夫一日见南泉云肇法师也甚奇怪解道天地与我同根万物与我一体泉指庭前牡丹花云大夫时人见此一枝花如梦相似。

　　师云南泉年老齿不关风无端漏泄春光直是令人目眩若是符道者又不然待伊道了但云大夫唤甚么作天地万物纵饶陆亘有语也是梦里惺惺。

　　武帝请傅大士讲金刚经大士便于座上挥案一下便下座师云葛藤不少志公问云陛下还会么帝云不会志公云大士讲经竟。

　　师云座主奴。

　　临济侍立德山次山云困济云老汉寐语作么山便打济便掀倒禅床。

　　师云青天白日里瞌睡也打不迭这两个汉大似开眼作梦山僧当时若见各与二十九棒留一棒自吃何故只因为他闲事长无明。

　　灵岩因一僧入方丈请益云某甲不善用心吃和尚方便岩云老僧今日患痢一连五六七次方便你还知么僧云不知岩叱云原来我方便你又不知出去。

　　师云灵岩虽则倒腹倾肠为人彻困其奈自矢不觉臭这僧若是个知气息底当时但掩鼻而出也免得末后狼籍。

　　赵州问婆子甚么处去婆云偷赵州笋去州云忽遇赵州又作么生婆一掌州便休。

　　师云婆子匆匆打办放过一着赵州草草承当赖遇无旁观者。

　　遵布衲在药山浴佛次药山云你只浴得这个还浴得那个么遵云把将那个来。

　　师云更讨第二通恶水那。

　　镜清问僧门外是甚么声僧云蛇吞虾蟆声清云将谓众生苦更有苦众生。

　　师云念彼观音力还著于本人又云自作自受。

　　仰山问僧近离甚处僧云庐山山云曾游五老峰么僧云不曾到山云阇黎不曾游山云门云此语皆为慈悲之故有落草之谈。

　　师云若作佛法商量脚下泥深三尺不作佛法商量门前路滑如油毕竟如何待上座游山来却向汝道。

　　僧问睦州高揖释迦不拜弥勒时如何州云昨日有人问趁出院了也僧云怕某甲不实那州云拄杖不在苕帚柄聊与三十。

　　师云这僧雷声浩大雨点全无睦州若不站定脚跟未免磕七撞八。

　　僧问灵岩孤峰独峭时如何岩云风吹没奈何僧云万派朝宗时如何岩云不停流僧云如何是尊贵堕岩云不堕在尊贵僧云作家宗师岩云他亦不受僧云某甲到这里也没奈何岩云谁教你来。

　　师云这老汉大似顽石一般天下人拈掇不起若不是这僧斧凿将来争见些子窍穴。

　　僧问六祖黄梅意旨甚么人得祖云会佛法人得僧云和尚还得否祖云我不得僧云为甚么不得祖云我不会佛法。

　　师云是真语是实语。

　　僧问云门树凋叶落时如何门云体露金风。

　　师云云门不善成立从上家私狼藉殆尽符上座今日有一语分付切须记取良久云莫将黄叶误作真金。

　　翠岩夏末示众云一夏以来为兄弟东语西话看翠岩眉毛在么师云一场话杷长庆云生也师云低声低声保福云作贼人心虚师云智过君子云门云关。

　　师云俱山僧恁么道早是眉毛长数丈知么。

　　崇寿指凳子云识得凳子周匝有余云门云识得凳子天地悬殊。

　　师云一个跳不出一人构不着山僧则不然识得凳子秪是凳子。

　　沩山一日见刘铁磨来沩山云老牸牛汝来也磨云来日台山大会斋和尚还去么山乃放身作卧势磨便出去师云巍巍堂堂被人家一顿斋饭便乃和身放倒诸人还知铁磨便出去么下坡不走快便难逢杜顺和尚偈曰嘉州牛吃禾益州马腹胀天下觅医人炙猪左膊上。

　　师云有甚么交涉。

　　僧问雪窦如何是诸佛本源窦云千峰寒色师云直得寒毛卓竖僧云向上更有事也无窦云雨滴岩花。

　　师云到者方知。

　　临济上堂云有一无位真人尝在汝等诸人面门出入未证据者看看时有僧出云如何是无位真人济下禅床擒住云道道僧拟议济拓开云无位真人是甚么干屎橛。

　　师云若是无位真人非一处出现茶里饭里钟里鼓里拄杖头拂子上脚跟下鼻孔内无一处不是他出现底所在开眼也着合眼也着如今衲僧要见劈脊便打云有甚么难。

　　灵岩一日见居士照镜岩云道人家须要照顾这个作么士无语岩云何不道秪图看破伊。

　　师云当时但扑破镜子。

　　僧问法眼如何是佛云汝是慧超。

　　师云法眼虽然口快未免唤奴作郎这僧造次承当怎奈有头无尾。

　　玄沙上堂众集遂将拄杖一时趁下却回向侍者道我今日作得一解险入地狱如箭射者云喜得和尚再复人身。

　　师云玄沙侍者对扬家丑灵利衲僧觑见未免笑破鼻孔。

　　黄檗示众云汝等诸人尽是噇酒糟汉恁么行脚何处更有今日还知大唐国里没禅师么时有僧出云只如诸方匡徒领众又作么生檗云不道无禅秪是无师。

　　师云黄檗若无后语洎被打破蔡州这僧虽善抢搀奈何落在圈缋里。

　　僧问云门如何是法身门云六不收圆悟云一不立。

　　师云八不似复云雨洒不湿风吹不入灵利衲僧如何辨得。

　　临济入僧堂两首座齐下喝僧问临济还有宾主也无济云宾主历然。

　　师云从前汗马无人识秪要重论盖代功。

　　三圣问雪峰透网金鳞以何为食峰云待汝出网来向汝道圣云一千五百人善知识话头也不识峰云老僧住持事繁。

　　师云拣点舌头。

　　修山主偈云是柱不见柱非柱不见柱师云途中无这个消息是非已去了是非里荐取。

　　师云屋里没此葛藤说也说了注也注了还会么若不会大好从头举九九八十一收。

　　三角示众云若论此事眨上眉毛早已蹉过麻谷出问云蹉过则不问如何是此事角云蹉过谷便掀倒禅床角便打雪窦云两个老汉眉毛也未曾眨上说甚么此事蹉过。

　　师云三尊宿虽各各眼明手快便利如风使人卒难近傍要且不知此事而今莫有欲知此事的么才有人出劈脊便打设或问道如何是此事但复打云三十年后此话大行。

　　南泉示众云王老师自小养得一头水牯牛拟向溪东牧不免食他国王水草拟向溪西牧亦不免食他国王水草不如随分纳些些总不见得。

　　师云王老师秪解闭门作活不能触处逢生一头水牯牛东拟西拟更没奈何虽云随分纳些些总未是本分草料山僧今日亦有一头水牯牛溪东也放溪西也放总是自家田地并不犯他家一茎水草诸人还见牛么自云叱叱。

　　长庆示众云撞着道伴交肩过一生参学事毕。

　　师云撞着道伴交肩过好个无孔铁锤。

　　僧问禾山习学谓之闻绝学谓之邻过此二者是为真过如何是真过山云解打鼓又问如何是真谛山云解打鼓又问即心即佛即不问如何是非心非佛山云解打鼓又问向上人来如何接山云解打鼓。

　　师云曾有人问符上座禾山解打鼓意旨如何对他道好事不谩人且道还契古德意么禾山解打鼓对众分明举好事不谩人知音更谁许会得的甜瓜彻蒂甜不会的苦瓠连根苦。

　　雪窦云乾坤之内宇宙之间中有一宝挂在壁上达磨九年面壁不敢正眼觑着如今衲僧要见劈脊便打。

　　师云雪窦只图自便不顾赚人无端与么道了遂令一辈衲僧向壁上东觑西捕唐丧光阴符上座则不然乾坤之内宇宙之间中有一宝喝一喝云秪在这里拈起也日月增辉放下也泥沙匿耀如今衲僧要见我也不惜复喝一喝。

　　赵州因秀才云和尚是古佛州云秀才是新如来。

　　师云灵山授记未到如此又云得人一牛还人一马。

　　僧问香林如何是衲衣下事林云腊月火烧山雪窦云腊火烧山万种千般翘松鹤冷踏雪人寒达磨不会大难大难。

　　师云香林纵火烧山雪窦顺风助焰衲衣下事使人卒难摸索符上座则不然腊火烧山天宽地宽达磨不识讨甚心安。

　　睦州升座云首座　畣云在寺主　畣云在维那　畣云在州云三段不同今当第一向下文长付在来日。

　　师云弹偏斥小叹大褒圆则不无睦州老汉且未能随根应病授与法药山僧今日又且不然首座　在寺主　在维那　在我今为汝保任此事终不虚也。

　　石室见僧来拈起拄杖云过去诸佛也恁么现在诸佛也恁么未来诸佛也恁么长沙云放下拄杖子别通消息来。

　　师云可惜这有头无尾汉有根拄杖子也不解用待他道放下拄杖别通个消息来劈脊便打非惟剿绝长沙抑自有出身之路。

　　古德云这一片田地分付来多时也我待你立地构去法眼云这一片田地分付来多时也我待你坐地构去。

　　师云这一片田地分付来多时也我更不与汝着忙何故无人构得。

　　雪峰示众云世界阔一丈古镜阔一丈世界阔一尺古镜阔一尺玄沙指火炉云且道火炉阔多少峰云如古镜阔沙云老和尚脚跟未点地在。

　　师云雪峰古镜放光玄沙火炉发焰若非他家父子妍媸立辨胡汉无私争免得焦头烂额诸人要识玄沙后语么须问取他家儿孙始得。

　　舍利弗一日入城见月上女出城舍利弗问云甚么处去女云如舍利弗恁么去舍利弗云我方入城汝方出城何言如舍利弗恁么去女云诸佛弟子当住何处弗云诸佛弟子当住大涅槃女云诸佛弟子既住大涅槃故我亦如舍利弗恁么去。

　　师云两个一场败阙有人简点得出许汝谤于佛毁于法不入众数其或未然却是山僧罪过。

　　僧问石门年穷岁尽时如何石门云东村王老夜烧钱僧复问开先暹和尚年穷岁尽时如何暹云依旧孟春犹寒。

　　师云一人门外打之绕一人室中看冷暖东山别有一转年穷岁尽时如何大家相聚吃茎齑也要诸方贬剥。

　　乾峰示众云举一不得举二放过一着落在第二云门出云昨日有人从天台来却往径山去峰云典座来日不得普请便下座。

　　师云焦砖打着连底冻赤眼撞着火柴头。

　　外道问佛不问有言不问无言世尊良久外道云世尊大慈开我迷云令我得入外道既去阿难问云外道有何所证礼谢而去世尊云如世良马见鞭影而行。

　　师云作么生是世尊鞭影莫是良久处么若与么则东土衲僧不若西天外道毕竟如何良马已随鞭影去阿难依旧世尊前。

　　云门示众云百草头上道将一句来自代云俱。

　　师云红旗闪烁换尽诸佛眼睛宝剑辉煌断尽诸佛性命还有具通天作用向一字里排身者么有即许你亲见云门。

　　僧到灵岩礼拜起便喝岩便打僧云因甚便打岩云赏伊大胆。

　　师云这僧如贫儿暴富挥金如土灵岩虽然得人一牛还人一马叵奈俭而不奢若是符上座脱下衲衣痛与一顿自然重赏之下必有勇夫。

　　僧问琅玡清净本然云何忽生山河大地玡云清净本然云何忽生山河大地其僧有省。

　　师云骑贼马赶贼队果是作家这僧恁么悟去分明悟得教乘祖师门下未梦见在。

　　沩山普请次值静板鸣有一僧拍手呵呵大笑归去沩山云俊哉此是观音入理之门至晚问其僧你适来见个甚么道理僧云适来肚饥闻板声归吃饭沩山云赚杀人镜清云当时沩山有此一僧鼓山云当时沩山无此一僧。

　　师云这僧一笑多少淆讹劳他千五百人知识各说异端无本可据直至而今遂成不了山僧此日乘时为渠了却乃呵呵大笑云多少淆讹。

　　僧问百丈如何是奇特事丈云独坐大雄峰僧礼拜丈便打。

　　师云这僧会得礼拜不会礼拜若人缁素得出始知百丈令行一半。

　　僧问兴化四方八面来时如何化云打中间底僧便礼拜化云昨日赴个村斋中途遇一阵卒风暴雨却向古庙里躲避得过。

　　师云兴化老人顶门眼正肘后符灵纵遇千妖百怪他却不慌不忙轻轻念道真言自然销踪灭迹虽然若不得个古庙藏身这阵卒风暴雨也不易当抵直至今朝未免水漉漉地。

　　僧问灵岩如何是密密之言岩云外人争得闻。

　　师云低声低声。

　　报慈问僧近离甚处僧云卧龙慈云在彼多少时僧云经冬过夏慈云龙门无宿客为甚么在彼多少时僧云师子窟中无异兽慈云你试作师子吼看僧云若作师子吼即无和尚也慈云念汝新到且放三十棒。

　　师云一个头角已成一个爪牙毕露虽然各展风规争如山僧道个不必。

　　僧问巴陵祖意教意是同是别陵云鸡寒上树鸭寒下水僧问睦州祖意教意是同是别州云青山是青山白云是白云雪窦云问既一般畣亦相似其中有利他自利谩人自谩若点拣分明管取解空第一。

　　师云登山采玉入海求珠祖意教意切忌守株若人点拣得出直是天地悬殊。

　　百丈侍马大师行次见一群野鸭子飞过祖云是甚么丈云野鸭子祖云甚么处去也丈云飞过去也祖遂把百丈鼻扭丈负痛失声祖云又道飞过去也。

　　师云马师虽然作者争奈好肉剜疮直饶扭捏将来鼻孔终是不正若是山僧见他道飞过去也但微笑云果然更不与他手忙脚乱何故不见道泉枯终见底鸟倦自知还。

　　临济一日与普化同施主家斋济问毛吞巨海芥纳须弥为复神通妙用为复法尔如然化踢倒饭床济云太粗生化云这里是甚么所在说粗说细济休去来日又同一施主家斋济复问今日供养何似昨日化又踢倒饭床济云大粗生化云瞎汉佛法说甚么粗细济吐舌。

　　师云两个老贼吃却檀越家饭了作这般去就全没些子惭愧虽然官不容针私通车马一个有奔流度刃的手脚一个用疾焰过风的机关直饶香积如来也须从旁喝彩且道那一个合受人天供养良久喝一喝云有甚馒头　子快下将来。

　　赵州示众云至道无难唯嫌拣择才有语言是拣择是明白老僧不在明白里是汝诸人还护惜也无时有僧出云既不在明白里护惜个甚么州云我亦不知僧云和尚既不知为甚却道不在明白里州云问事即得礼拜了退。

　　师云赵州老一向放憨及遇这僧挨拶紧来直得将身上壁还有为赵州竭力的么出来通个消息使山僧知你是个风不入底汉。

　　僧问灵岩惟一坚密身一切尘中现如何是尘中现底身岩指庭前花云这株花得与么红那株花得与么白。

　　师云换却眼睛。

　　僧问镜清新年头还有佛法也无清云有僧云如何是新年头佛法清云元正启祚僧云谢师畣话清云镜清今日失利又僧问明教新年头还有佛法也无教云无僧云年年是好年为甚么却无教云张公吃酒李公醉僧云老老大大龙头蛇尾教云明教今日失利。

　　师云新年佛法有石上栽花新年佛法无空中钉橛忽有个问符上座新年头还有佛法也无但云路上相逢齐稽首且道是有耶是无耶若拣点得出山僧今日失利。

　　僧问投子金鸡未鸣时如何投云无这个音响僧云鸣后如何投云各自知时。

　　师云投子古佛等闲垂一机一境直是令人难构山僧今日不吝慈悲亦有一转高也着低也着金鸡未鸣时如何夜半正明鸣后如何天晓不露且道与古人相去多少。

　　僧问智门如何是般若体门云蚌含明月僧云如何是般若用门云兔子怀胎。

　　师云蚌含明月声前扑不破兔子怀胎句里绝知音要识是非面目现在拍手一下。

　　仰山问三圣汝名甚么圣云慧寂仰山云慧寂是我圣云我名慧然仰山呵呵大笑。

　　师云二员作者一放一收一挨一拶如排百万大军只将瓦砾相击众中皆是惯历沙场久经阵敌之士到这里还觉额头汗出么。

　　保福长庆游山次福以手指云只这里便是妙峰孤顶庆云是即是可惜许师云直得脚跟下寸草不生雪窦云今日共这汉游山图个甚么师云下坡不走快便难逢雪窦复云千年后不道无只是少师云相随来也后举似镜清清云若不是孙公便见髑髅遍野。

　　师云青天白日。

　　文殊问无著近离甚处无著云南方殊云南方佛法如何住持着云末法比丘少奉戒律殊云多少众着云或三百或五百无著问文殊此间如何住持殊云凡圣同居龙蛇混杂着云多少众殊云前三三后三三。

　　师云诸方总道无著被文殊热谩殊不知文殊被无著一问直得前后错乱数目参差直至而今也打算不清。

　　肃宗皇帝问忠国师云师百年后所须何物国师云与老僧作个无缝塔帝云请师塔样国师良久云会么帝云不会国师云我有付法弟子耽源却谙此事请诏问之国师迁化后帝诏耽源问此意如何源云湘之南潭之北中有黄金充一国无影树下合同船琉璃殿上无知识师云大小国师被天子一问直得口哑若是山僧请师塔样但云陛下可谓不忘付嘱非唯坐断天下人舌头亦免得后代儿孙起模画样灵树远禅师一日问青上座云法华经中尔时龙女有一宝珠价直三千大千世界且道三千大千是多少价青云且待须臾自当证知远云师兄即今还肯方便么青近前叉手云也不较多灵岩闻得打露柱一下师云一个索值甚高一个酬价极贱灵岩从中白拈争奈旁观觑破且道谁是旁观者顾左右云喏昔有秀才问长沙某甲曾看千佛名经百千诸佛但见其名未审居何国土长沙召秀才秀才应诺沙云黄鹤楼崔颢题后秀才还曾题也未曰未曾沙曰得闲题取一篇好。

　　师云长沙与秀才把手同行亲到诸佛住处叵耐秀才贪程太速不解返观蓦然撞着黄鹤楼方始脚跟点地苦哉苦哉将长沙一片婆心掷向鹦鹉洲里不响你诸人还知诸佛住处么竖起指云黄鹤一去不复返白云千载空悠悠。

　　僧问五祖一大藏教是个切脚未审切那个字祖云八啰娘。

　　师云灼然言不该典非君子之谈东山信口畣来暗与修多罗合一大藏教是个切脚释迦老子可谓竭尽机思且道八啰娘毕竟是唐言是梵语若将并班必驳丁当帝都向齿舌上弹切得来有甚么交涉大众要会八啰娘么须于意外明宗莫向言中取则随以手空中画一画云汝等随山僧手看众举首乃转身便行。

　　僧问投子如何是一大事因缘子云尹司空与老僧开堂。

　　师云投子果是实头不免犹沾俗气若问山僧如何是一大事因缘但对他道不可更有第二事。

　　僧问长庆众手淘金谁是得者庆云有伎俩者得僧云学人还得也无庆云太远在。

　　师云长庆太吝这僧太怯若是逴得便行底怎肯向别人口里讨得与不得即今且止你道这僧具甚么伎俩果若辨得一手分付。

　　镜清问僧赵州吃茶去你作么生会僧便出去清云邯郸学唐步。

　　师云可惜赵州一碗茶被镜清泼却这僧便出且道知味不知味你向觜唇上咂啖得来怎免道个苦。

　　赵州因新罗院主请斋州到门首问此是甚么院主云新罗院州云我与你隔海。

　　师云赵州未入得新罗门秪向途路上论量远近若是山僧待他道与你隔海便云怎得到这里非惟截断赵州舌头且免后人虚空钉橛。

　　僧问赵州如何是佛州云大者如兄小者如弟。

　　师云赵州和尚一向钉觜铁舌问着无有畣不得者这僧秪问惟我独尊底因甚他却畣有两个你试说道理看是则递相恭敬不是则各自称尊。

　　僧问云门一言道尽时如何门云裂破师云合得一半雪窦弹指三下师云切忌承虚接响僧问睦州一言道尽时如何州云老僧在你钵囊里师云着甚来由雪窦呵呵大笑。

　　师云破了也复云有人辨得此四转语许他天上天下。

　　灵瑞尼祖揆符禅师妙湛录卷四(终)
嘉兴大藏经　灵瑞尼祖揆符禅师妙湛录


　　灵瑞尼祖揆符禅师妙湛录卷第五

　　学人振渶等录

　　颂古(公案次第碧岩集同)

　　举梁武帝问达磨大师如何是圣谛第一义磨云廓然无圣帝曰对朕者谁磨云不识帝不契达磨遂渡江至魏帝后举问志公志公云陛下还识此人否帝曰不识志公云此是观音大士传佛心印帝悔遂遣使去请志公云莫道陛下发使去取阖国人去他亦不回。

　　颂曰。

金刚宝剑劈天挥进退无门直下危觌面相呈还不识等闲放过却难追

　　举赵州示众云至道无难唯嫌拣择才有语言是拣择是明白老僧不在明白里是汝还护惜也无时有僧问既不在明白里护惜个什么州云我亦不知僧云和尚既不知为什么却道不在明白里州云问事即得礼拜了退。

　　颂曰。

三餐噇了饱膨脝无事花间布一枰倚老逢人还卖老不争黑白满盘嬴

　　举马大师不安院主问和尚近日尊候如何大师云日面佛月面佛。

　　颂曰。

一拶通身病骨苏不烦卢扁更悬壶几多好肉重添爝意欲图全反丧吾

　　举德山到沩山挟复子于法堂上从东过西从西过东顾视云无无便出至门首却云也不得草草便具威仪再入相见沩山坐次德山提起坐具云和尚沩山拟取拂子德山便喝拂袖而出背却法堂着草鞋便行沩山至晚问首座适来新到在什么处首座云当时背却法堂着草鞋出去也沩山云此子已后向孤峰顶上盘结草庵呵佛骂祖去在。

　　颂曰。

剑牙盆口煞威狞惯向刀涂血路行一自沩山遭授记至今难洗恶声名

　　举雪峰示众云尽大地撮来如粟米粒大抛向面前漆桶不会打鼓普请看。

　　颂曰。

浑无巴鼻囫囵禅尽令提纲举不全抛下何劳重打鼓须知漆桶有时穿

　　举云门垂语云十五日已前不问汝十五日已后道将一句来自代云日日是好日。

　　颂曰。

秋风索索紫藤枯病叶纷纷感岁徂到老天涯人不识清光翻转未生图

　　举僧问法眼慧超咨和尚如何是佛法眼云汝是慧超。

　　颂曰。

啐啄之机箭拄锋起心早已涉罗笼若无竭海驱山力到此休夸盖世雄

　　举翠岩夏末示众云一夏以来为兄弟说话看翠岩眉毛在么(保福云作贼人心虚长庆云生也云门云关)。

　　颂曰。

唱如白雪和如兰一字相酬听者难八面清风惹衣裓至今凛凛逼人寒

　　举僧问赵州如何是赵州州云东门西门南门北门。

　　颂曰。

门门有路净无尘赵老分明解转身不得逻兵伸一问谁知贼是普州人

　　举睦州问僧近离甚处僧便喝州云老僧被汝一喝僧又喝州云三喝四喝后作么生僧无语州便打云这掠虚头汉。

　　颂曰。

有锋无殿欲何如一喝明明是掠虚莫道衔枚真伎死也胜阵败说兵书

　　举黄檗示众云汝等诸人尽是噇酒糟汉恁么行脚何处有今日还知大唐国里无禅师么时有僧出云只如诸方匡徒领众又作么生檗云不道无禅只是无师。

　　颂曰。

天上人间一口吞通身伎俩出无门衲僧气果如樊将项羽从教亦丧魂

　　举僧问洞山如何是佛山云麻三斤。

　　颂曰。

无星秤子定铢锱滞句承言即受欺今古丛林难着价至令好货不争奇

　　举僧问巴陵如何是提婆宗巴陵云银碗里盛雪。

　　颂曰。

雪盛银碗类难齐休问全提与半提自解将身藏北斗何劳重更蹑云梯

　　举僧问云门如何是一代时教云门云对一说。

　　颂曰。

对一说口无舌四十九年真秘诀文彩纵横劫外机碧眼胡僧觑不彻屈屈拶得云门一脚折

　　举僧问云门不是目前机亦非目前事时如何云门云倒一说。

　　颂曰。

倒一说活泼泼策起眉毛看纵夺陕府铁牛吃蒺藜嘉州大象流出血彻彻是圣是凡齐吐舌

　　举僧问镜清学人啐请师啄清云还得活也无僧云若不活遭人怪笑清云也是草里汉。

　　颂曰。

今古难明啐啄机丛林滚滚是和非老卢佛法不曾会嬴得黄梅一领衣

　　举僧问香林如何是祖师西来意林云坐久成劳。

　　颂曰。

坐久成劳岁月移髑髅着地几人知清风遍界空惆怅只把琅玕永夜吹

　　举肃宗皇帝问忠国师百年后所须何物国师云与老僧作个无缝塔帝曰请师塔样国师良久云会么帝云不会国师云吾有付法弟子耽源却谙此事请诏问之国师迁化后帝诏耽源问此意如何源云湘之南潭之北中有黄金克一国无影树下合同船琉璃殿上无知识。

　　颂曰。

国师已有全身塔一切天人无见顶起模画样是耽源帝释殿前重着铭功德灭兮法财损千古有谁能拔本俊衲僧当猛省风从花里过来香水向石边流出冷

　　举俱胝和尚凡有所问只竖一指。

　　颂曰。

无文宝印锦重重一等高提让此翁堪笑如獐诸小果秪将云雾作神通

　　举龙牙问翠微如何是祖师西来意微云与我过禅板来牙过禅板与翠微微接得便打牙云打即任打要且无祖师西来意牙又问临济如何是祖师西来意济云与我过蒲团来牙取蒲团过与临济济接得便打牙云打即任打要且无祖师西来意。

　　颂曰。

拈来便用也寻常度与分明计更长两个骨挝都勘破须知别自有衷肠

　　举僧问智门莲花未出水时如何智门云莲花僧云出水后如何门云荷叶。

　　颂曰。

天真妙韵压诸方说著令人齿颊香一种目前难透脱竞将花叶细商量

　　举雪峰示众云南山有一条鳖鼻蛇汝等诸人切须好看长庆云今日堂中大有人丧身失命僧举似玄沙玄沙云须是棱兄始得虽然如此我即不恁么僧云和尚作么生沙云用南山作么云门以拄杖撺向雪峰面前作怕势。

　　颂曰。

毒焰腥风里一团直教闻见骨毛寒禁蛇有术谁亲得拄杖头边着眼看

　　举南泉因东西两堂争猫儿泉遇之白众曰道得即救取猫儿道不得即斩却也众无对泉便斩之。

　　颂曰。

提来活底付何人死要教伊卸业身绝叫一声刀似雪腥风毒血污乾坤

　　举赵州自外归泉举前话示之州脱草履安头上而出泉曰子若在即救得猫儿也。

　　颂曰。

神仙秘诀付神仙父子虽亲亦不传头带草鞋颠倒甚脚跟未有踏青天

　　举保福长庆游山次福以手指云只这里便是妙峰顶庆云是则是可惜许后举似镜清清云若不是孙公便见髑髅遍野。

　　颂曰。

是即是可惜许无背面全规矩妙峰今古绝人行休向苍苔寻屐齿

　　举刘铁磨到沩山山云老牸牛汝来也磨云来日台山大会斋和尚还去么沩山放身卧磨便出去。

　　颂曰。

日醉花前白发新全忘帝力自由身耕田凿井吾家事那识唐虞是主人

　　举莲花峰庵主拈拄杖示众云古人到这里为什么不肯住自代云为他途路不得力复云毕竟如何又自代云楖栗横担不顾人直入千峰万峰去。

　　颂曰。

行遍千差与万差脚头脚底验龙蛇堪嗟赤手白拈者解道途中不离家

　　举僧问百丈如何是奇特事丈云独坐大雄峰僧礼拜丈便打。

　　颂曰。

雄峰独坐令高褆有口何人敢问伊一吸黄河绝涓滴巨灵神亦竖降旗

　　举僧问云门树凋叶落时如何云门云体露金风。

　　颂曰。

人亡家破髑髅干月下霜鸿叫影寒谁在高楼最先听并将愁绪入云端

　　举南泉参百丈涅槃和尚丈问从上诸圣还有不为人说法底么泉云有丈云作么生是不为人说底法泉曰不是心不是佛不是物丈云说了也泉云某甲只恁么和尚作么生丈云我又不是大善知识争知有说不说泉云某甲不会丈云我太煞为你说了也。

　　颂曰。

君向潇湘我向秦休言同路不同行暂邀茆店开樽酒人在异乡翻有情

　　举僧问大隋劫火洞然大千俱坏未审这个坏不坏隋云坏僧云恁么则随他去也隋云随他去。

　　颂曰。

如火与火无回避分明向道随他去脚底千山走杀人阿谁拔得虚空刺

　　举僧问赵州承闻和尚亲见南泉是否州云镇州出大萝卜头。

　　颂曰。

牵爷带祖逼将来材也何缘养不材落得一身浑是胆家无儋石亦开怀

　　举麻谷持锡到章敬绕禅床三匝振锡一下卓然而立敬云是是麻谷又到南泉绕禅床三匝振锡一下卓然而立泉云不是不是麻谷当时云章敬道是和尚为什么道不是泉云章敬即是是汝不是此是风力所转终成败坏。

　　颂曰。

转处不停轮迅机如掣电拈却是与非古今常对面见不见撒出明珠颗颗圆旁人眼里添花片咄

　　举定上座问临济如何是佛法大意济下禅床擒住与一掌便托开定伫立傍僧云定上座何不礼拜定方礼拜忽然大悟。

　　颂曰。

辣掌风生没面情岂同黄檗老婆心家贫无奈重遭劫立地教伊断命根

　　举陈操尚书看资福福见来便画一圆相操云弟子恁么来早是不着便何况更画一圆相福便掩却方丈门。

　　颂曰。

金圈直下向人抛透得方知眼目高生小脚跟红线断等闲平步上青霄

　　举仰山问僧近离甚处僧云庐山山云曾游五老峰么僧云不曾到山云阇黎不曾游山云门云此语皆为慈悲之故有落草之谈。

　　颂曰。

出草之谈有谁能构转脑回头殊不唧溜逼塞虚空无路行芒鞋踏踏随人后忽翻腾解哮吼金毛师子消一个

　　举文殊问无著近离甚处无著云南方殊云南方佛法如何住持着云末法比丘少奉戒律殊云多少众着云或三百或五百无著问文殊此间如何住持殊云凡圣同居龙蛇混杂着云多少众殊云前三三后三三。

　　颂曰。

相逢狭路转身难开口无端落二三眨得眼来俱打失天涯何处觅同参

　　举长沙一日游山归至门首首座问和尚什么处去来沙云游山来首座云到什么处来沙云始随芳草去又逐落花回座云大似春意沙云也胜秋露滴芙蕖。

　　颂曰。

稳坐家堂未为宝出草何妨重入草春光踏烂石头香一片好山青不了

　　举盘山垂语云三界无法何处求心。

　　颂曰。

三界无法何处求心水不洗水金不博金夜来风雨交相斗花落门前一寸深

　　举风穴在郢州衙内上堂云祖师心印状似铁牛之机去即印住住即印破只如不去不住印即是不印即是时有卢陂长老出问某甲有铁牛之机请师不搭印穴云惯钓鲸鲵澄巨浸却嗟蛙步辗泥沙陂伫思穴云长老何不进语陂拟议穴打一拂子穴云还记得话头么试举看陂拟开口穴又打一拂子牧主云佛法与王法一般穴云见个什么道理牧主云当断不断返招其乱穴便下座。

　　颂曰。

铁牛机谁▆触妙用无方转辘辘去印住兮未许回眸住印破兮那容置足赤手生擒火聚中何烦背地抽金镞佛祖从来不为人拟欲谈时舌头秃

　　举僧问云门如何是清净法身门云花药栏僧云便恁么去时如何门云金毛狮子。

　　颂曰。

花药栏边春烂熳谁知下有毒蛇窠一朝踏着亲遭螫千圣从教骨髓枯

　　举陆亘大夫与南泉语话次陆云肇法师道天地与我同根万物与我一体也甚奇怪南泉指庭前花召大夫云时人见此一株花如梦相似。

　　颂曰。

指出庭花叫一声几人梦里强惺惺掀翻色相寻玄路错打南柯第十更

　　举赵州问投子大死底人却活时如何投子云不许夜行投明须到。

　　颂曰。

死去活来无气息投明禁夜绝途程二员古佛光交射瓦砾荆榛尽坦平

　　举庞居士辞药山山命十禅客相送至门首居士指空中雪云好雪片片不落别处时有全禅客云落在甚么处士打一掌全云居士不得草草士云汝恁么称禅客阎老子未放汝在全云居士作么生士又打一掌云眼见如盲口说如哑。

　　颂曰。

洞然一色透还难千古丛林作笑端翻转面皮遭毒手主宾道丧脚头宽

　　举僧问洞山寒暑到来如何回避山云何不向无寒暑处去僧云如何是无寒暑处山云寒时寒杀阇黎热时热杀阇黎。

　　颂曰。

唱歌须郢人运斤推大匠拍拍是阳春全锋无一向霜威凛凛骨毛寒烁石流金底模样不动纤尘致太平月明帘外添惆怅

　　举禾山垂语云习学谓之闻绝学谓之邻过此二者是为真过僧问如何是真过山云解打鼓又问如何是真谛山云解打鼓又问即心即佛即不问如何是非心非佛山云解打鼓又问向上人来时如何接山云解打鼓。

　　颂曰。

禾山伎俩秪些些毒鼓当轩信手挝千古家声轰宇宙从教佛祖眼迷麻

　　举僧问赵州万法归一一归何处州云我在青州作领布衫重七斤。

　　颂曰。

火浣冰绡类不同金刀玉尺漫裁缝禅流总向青州问生怕宗师打脱空

　　举镜清问僧门外是什么声僧云雨滴声清云众生颠倒迷己逐物僧云和尚作么生清云洎不迷己僧云洎不迷己意旨如何清云出身犹可易脱体道应难。

　　颂曰。

虚檐滴沥雨声寒迷己众生被热谩谁解碧渠花下水等同沧海怒涛观

　　举僧问云门如何是法身门云六不收。

　　颂曰。

笑杀云门六不收一时翻转尾和头风吹日炙无人识模样看看鬼见愁

　　举王太傅入招庆煎茶时朗上座与明招把铫朗翻却茶铫太傅见问上座茶炉下是什么朗云捧炉神太傅云既是捧炉神为什么翻却茶铫朗云仕官千日失在一朝太傅拂袖便去明招云朗上座吃却招庆饭了却去江外打野榸朗云和尚作么生招云非人得其便。

　　颂曰。

打翻茶铫俗官嫌覆水难收等逝川涓滴兴波能几几空教雷火霹青天

　　举三圣问雪峰透网金鳞以何为食峰云待汝出网来向汝道圣云一千五百人善知识话头也不识峰云老僧住持事繁。

　　颂曰。

摆尾摇头戏碧川不烦雷雨送归天曲钩直钓齐抛却谁羡丝纶掌上悬

　　举僧问云门如何是尘尘三昧门云钵里饭桶里水。

　　颂曰。

钵里是饭桶里是水逐块韩卢咬人师子自家有病自家医不用烧钱重引鬼

　　举雪峰住庵时有两僧来礼拜峰见来以手托庵门放身出云是甚么僧亦云是甚么峰低头归庵僧后到岩头头问甚么处来僧云岭南来头云曾到雪峰么僧云曾到头云有何言句僧举前话头云他道甚么僧云他无语低头归庵头云噫我当初悔不向他道末后句若向伊道天下人不奈雪老何僧至夏末再举前话请益头云何不早问僧云未敢容易头云雪峰虽与我同条生不与我同条死要识末后句只这是。

　　颂曰。

末后句为君说两口分明无一舌低头归去绝商量丛林浩浩成途辙途辙成路纵横羊肠虽险恶依旧有人行

　　举僧问赵州久响赵州石桥到来只见略彴州云汝只见略彴且不见石桥僧云如何是石桥州云度驴度马。

　　颂曰。

赵州石桥度驴马横身异类真潇洒贪他脚迹蹉程途更买草鞋绕天下

　　举马大师与百丈行次见野鸭子飞过大师云是什么丈云野鸭子大师云什么处去也丈云飞过去也大师遂扭百丈鼻头丈作忍痛声大师云又道飞过去也。

　　颂曰。

生机满目随他去缦天网子网不住鼻孔拽脱可怜人断送浑家在岐路

　　举云门问僧近离甚处僧云西禅门云西禅近日有何言句僧展两手门打一掌僧云某甲话在门却展两手僧无语门便打。

　　颂曰。

风前展手绝毫厘吃棒吞声若个知驾与青龙骑未得谩嫌平白把人欺

　　举道吾与渐源至一家吊慰源拍棺云生邪死邪吾云生也不道死也不道源云为什么不道吾云不道不道回至中路源云快与某甲道若不道打和尚去也吾云打即任打道即不道源便打后道吾迁化源至石霜举似前话霜云生也不道死也不道源云为什么不道霜云不道不道源于言下有省源一日将锹子于法堂上从东过西从西过东霜云作什么源云觅先师灵骨霜云洪波浩渺白浪滔天觅什么先师灵骨源云正好着力太原孚云先师灵骨犹在。

　　颂曰。

打了不知真痛痒死来方悟活机关黄金锁骨饶寻得也是重添爝后瘢

　　举良禅客问钦山一镞破三关时如何山云放出关中主看良云恁么则知过必改山云更待何时良云好箭放不着所在便出山云且来阇黎良回首山把住云一镞破三关即且止试与钦山发箭看良拟议山打七棒云且听这汉疑三十年。

　　颂曰。

关中主谁辨取点肋点胸徒自许啮镞机危善者稀射虎将军空没羽报君知莫莽卤大地荒来无寸土

　　举僧问赵州至道无难唯嫌拣择如何是不拣择州云天上天下唯我独尊僧云此犹是拣择州云田厍奴什么处是拣择僧无语。

　　颂曰。

虚空体非群相背面曾无两样若将方位论量大似作模罔象如何若何三十拄杖

　　举僧问赵州至道无难唯嫌拣择是时人窠窟否州云曾有人问我直得五年分疏不下。

　　颂曰。

五年分疏不下作者全无柄把快须脱臼离窠莫更钻龟打瓦

　　举僧问赵州至道无难唯嫌拣择才有语言是拣择和尚如何为人州云何不引尽这语僧云某甲只念到这里州云只这至道无难唯嫌拣择。

　　颂曰。

弥卢不高沧海非广赵州为人古今标榜荡尽归来切忌卤莽

　　举云门以拄杖示众云拄杖子化为龙吞却乾坤了也山河大地甚处得来。

　　颂曰。

头角峥嵘桃浪奔乾坤吞尽出无门如今落在山僧手一棒须教血一痕

　　举风穴垂语云若立一尘家国兴盛不立一尘家国丧亡。

　　颂曰。

若立一尘家国盛不立一尘家国亡野老岂知尧舜力君王休更说垂裳

　　举云门示众云乾坤之内宇宙之间中有一宝秘在形山拈灯笼向佛殿里将三门来灯笼上。

　　颂曰。

掀翻宇宙及玄关放出神光一道闲堪笑春池忙拾砾宝山入后竟空还

　　举外道问佛不问有言不问无言世尊良久外道赞叹云世尊大慈开我迷云令我得入外道去后阿难问佛外道有何所证而言得入佛云如世良马见鞭影而行。

　　颂曰。

有无不问双提脱便当展足行空阔更待圉人鞭影摇可怜皮下原无血

　　举岩头问僧什么处来僧云西京来头云黄巢过后还收得剑么僧云收得岩头引颈近前云　僧云师头落也岩头呵呵大笑僧后到雪峰峰问什么处来僧云岩头来峰云有何言句僧举前语雪峰打三十棒赶出。

　　颂曰。

三十乌藤正令行嫌他赏罚太分明黄巢过后谁收剑持绕天涯报太平

　　举梁武帝请傅大士讲金刚经大士便于座上挥案一下便下座武帝愕然志公问陛下还会么帝云不会志公云大士讲经竟。

　　颂曰。

挥案一声同霹雳玄音妙旨俱狼藉美味不中饱人餐笑煞志公旁说食

　　举仰山问三圣汝名什么圣云惠寂仰山云惠寂是我圣云我名惠然仰山呵呵大笑。

　　颂曰。

你心头似我心头是马何须唤作牛却怪口松轻说破笑声响落几千秋

　　举南泉归宗麻谷同去礼拜忠国师至中路南泉于地上画一圆相云道得即去归宗于圆相中坐麻谷作女人拜泉云恁么则不去也归宗云是什么心行。

　　颂曰。

一伙美泥团汉子小原非弟大非兄堂堂官路平如砥谁信生涯各自行

　　举沩山五峰云岩同侍立百丈百丈问沩山并却咽喉唇吻作么生道沩山云却请和尚道丈云我不辞向汝道恐已后丧我儿孙。

　　颂曰。

却请和尚道不落寻常并玄妙沧溟浪息天无云八面清风红日照

　　举百丈复问五峰并却咽喉唇吻作么生道峰云和尚也须并却丈云无人处斫额望汝。

　　颂曰。

和尚也并却敌胜惊群展谋略直饶黑白未分前好手何曾错一着

　　举百丈又问云岩并却咽喉唇吻作么生道严云和尚有也未丈云丧我儿孙。

　　颂曰。

和尚有也未仓扁何曾知药忌是草拈来便杀人到底问谁明活意

　　举僧问马大师离四句绝百非请师直指西来意马师云我今日劳倦不能为汝说问取智藏去僧问智藏藏云何不问和尚僧云和尚教来问藏云我今日头痛不能为汝说问取海兄去僧问海兄海云我到这里却不会僧举似马大师马师云藏头白海头黑。

　　颂曰。

离四句绝百非大家相聚吃茎齑是他父子虽同病忌口谁知胜上医

　　举金牛和尚每至斋时自将饭桶于僧堂前作舞呵呵大笑云菩萨子吃饭来。

　　颂曰。

饭桶舁来香气浮堂前笑煞老金牛杓柄短长休计较秪要诸人饱便休

　　举僧从定州和尚会里来到乌臼乌臼问定州法道何似这里僧云不别臼云若不别更转彼中去便打僧云棒头有眼不得草草打人臼云今日打着一个也又打三下僧便出去臼云屈棒元来有人吃在僧转身云争奈杓柄在和尚手里臼云汝若要山僧回与汝僧近前夺臼手中棒打臼三下臼云屈棒屈棒僧云有人吃在臼云草草打着个汉僧便礼拜臼云却恁么去也僧大笑而出臼云消得恁么消得恁么。

　　颂曰。

一拳还一拳一踢还一踢伯牙与子期不是闲相识

　　举丹霞问僧甚处来僧云山下来霞云吃饭了也未僧云吃饭了霞云将饭来与汝吃底人还具眼么僧无语。

　　颂曰。

施者受者俱瞎汉尽其机来明一半世间随例吃饭人直须列下重加勘

　　举僧问云门如何是超佛越祖之谈门云糊饼。

　　颂曰。

韶阳炉灶甚鲜新胡饼馨香货物真一等现钱成买卖搀行夺市更无人

　　举古有十六开士于浴僧时随例入浴忽悟水因雪窦云诸禅德作么生会他道妙触宣明成佛子住也须七穿八穴始得。

　　颂曰。

妙触宣明喜复喜通身知是自家底休图入水见长人一物也无当再洗

　　举僧问投子一切声是佛声是否投子云是僧云和尚莫　沸碗鸣声投子便打又问粗言及细语皆归第一义是否投子云是僧云唤和尚作一头驴得么投子便打。

　　颂曰。

投子机轮固奇绝这僧却也善输筹可怜驱夺曾无术白日空来作小偷

　　举僧问赵州初生孩子还具六识也无赵州云急水上打毬子僧复问投子急水上打毬子意旨如何投子云念念不停流。

　　颂曰。

见人解笑不知名大地山河似掌平天上麒麟原有种却凭古佛辨英声

　　举僧问药山平田浅草麈鹿成群如何射得麈中麈山云看箭僧放身便倒山云侍者拖出这死汉僧便走山云美泥团汉有什么限。

　　颂曰。

擎头戴角来架箭张弓接得路便翻身机关何迅捷别别浅草平田有余烈

　　举僧问大龙色身败坏如何是坚固法身龙云山花开似锦涧水湛如蓝。

　　颂曰。

山花似锦涧水如蓝髑髅干尽始许相谙刺破眼睛无避处曼殊室利是同参

　　举云门示众云古佛与露柱相交是第几机自代云南山起云北山下雨。

　　颂曰。

南山一片云北山一阵雨古佛本无言露柱却有语云门跛足师趁口多欺汝若问第几机今口凭谁举

　　举维摩诘问文殊师利何等是菩萨入不二法门文殊曰如我意者于一切法无言无说无示无识离诸问答是为入不二法门于是文殊师利问维摩诘我等各自说已仁者当说何等是菩萨入不二法门雪窦云维摩道什么复云勘破了也。

　　颂曰。

文殊走却金毛维摩卷却铁舌须知古路无踪不用循途守辙

　　举僧到桐峰庵主处便问这里忽逢大虫时又作么生庵主便作虎声僧便作怕势庵主呵呵大笑僧云这老贼庵主云争奈老僧何僧休去。

　　颂曰。

草窠里跳一个秪瞻前靡顾后虽然气可食全牛伏肉何曾肯转头可怜猎人轻放过长林风起至今愁

　　举云门垂语云人人尽有光明在看时不见暗昏昏作么生是诸人光明自代云厨库三门又云好事不如无。

　　颂曰。

三门厨库常相对见如不见何曾会别有神光照胆寒也须一捏百杂碎

　　举云门示众云药病相治尽大地是药那个是自己。

　　颂曰。

尽大地是药那个是自己直饶化三千依旧可知礼

　　举玄沙示众云诸方老宿尽道接物利生忽遇三种病人来作么生接患盲者拈锤竖拂他又不见患聋者语言三昧他又不闻患哑者教伊说又说不得且作么生接若接此人不得佛法无灵验僧请益云门云门云汝礼拜着僧拜起云门以拄杖挃僧退后门云汝不是患盲复唤近前来僧近前门云汝不是患聋门乃云还会么僧云不会门云汝不是患哑僧于此有省。

　　颂曰。

玄沙死尽活人云门活尽死汉可怜喑哑盲聋到处牵行搭伴掌中一粒大还丹万两黄金曾不换

　　举云岩问道吾大悲菩萨用许多手眼作什么吾云如人夜半背手摸枕子岩云我会也吾云汝作么生会岩云遍身是手眼吾云道即太煞道只道得八成岩云师兄作么生吾云通身是手眼。

　　颂曰。

通身遍身俱是手眼咄哉文殊不用拣选

　　举僧问智门如何是般若体门云蚌含明月僧云如何般若用门云兔子怀胎。

　　颂曰。

蚌含明月兔怀胎泼水那堪又撒灰净地无端遭污却顺凭风雨长莓苔

　　举盐官一日唤侍者与我将犀牛扇子来侍者云扇子破也官云扇子既破还我犀牛儿来侍者无对。

　　颂曰。

侍者无牛明是诈盐官扇破漫寻踪清风满掘难收拾所用谁知各不同

　　举世尊一日升座文殊白椎云谛观法王法法王法如是世尊便下座。

　　颂曰。

椎声塞杀悬河口下座忙忙外边走个个寻伊脚板踪错过灵山师子吼

　　举僧问大光长庆道因斋庆赞意旨如何大光作舞僧礼拜光云见个什么便礼拜僧作舞光云这野狐精。

　　颂曰。

学我者拙似我者死堪笑诸方出口入耳一模脱出当风流争及云门六不收要得千差同入照直须顶上豁双眸

　　举楞严经云吾不见时何不见吾不见之处若见不见自然非彼不见之相若不见吾不见之地自然非物云何非汝。

　　颂曰。

墨黑漆处行一步忽然绊倒全身堕信手摸得大锭金不是福兮定是祸

　　又

渔郎自别武陵溪曲曲桃花旧路迷身在其中不知止仙凡从此隔云泥

　　举长庆有时云宁说阿罗汉有三毒不说如来有二种语不道如来无语只是无二种语保福云作么生是如来语庆云聋人争得闻保福云情知你向第二头道庆云作么生是如来语保福云吃茶去。

　　颂曰。

聋者不闻且吃茶去一人得口一人失耳山僧今日有粗言何如道个可惜许

　　举赵州上堂云金佛不度炉木佛不度火泥佛不度水真佛内里坐。

　　颂曰。

水火无情杀活殊更教打并入红炉这回不用提真佛才有丝毫涉异途

　　举金刚经云若为人轻贱是人先世罪业应堕恶道以今世人轻贱故先世罪业则为消灭。

　　颂曰。

少小龙沙惯射雕归来那怕阵云高纵然不得封侯印谁敢当锋犯宝刀

　　举天平和尚行脚时参西院常云莫道会佛法觅个举话人也无一日西院遥见召云从漪平举头西院云错平行三两步西院又云错平近前西院云适来这两错是西院错是上座错平云从漪错西院云错平休去西院云且在这里过夏待共上座商量这两错平当时便行后住院谓众云我当初行脚时被业风吹到思明长老处连下两错更留我过夏待共我商量我不道恁么时错我发足向南方去时早知道错了也。

　　颂曰。

唤回两错尽淆讹行脚高流会也么向后忽然思拔本钻天鹞子过新罗

　　举肃宗帝问忠国师如何是十身调御国师云檀越踏毗卢顶上行帝云寡人不会国师云莫认自己清净法身。

　　颂曰。

莫认清净身直践毗卢顶咄哉老南阳寒涛翻古井

　　举僧问巴陵如何是吹毛剑巴陵云珊瑚枝枝撑着月。

　　颂曰。

照雪光芒射斗寒珊瑚枝上月团圞秪消一句酬恩了不用黄金白玉盘

　　灵瑞尼祖揆符禅师妙湛录卷第五(终)
