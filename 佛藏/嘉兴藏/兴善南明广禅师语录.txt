嘉兴大藏经　兴善南明广禅师语录


　　南明禅师语录序

　　昔汇云门先师稿有无趣无幻二大师语录序其中称趣为仰山再来称幻为临济直下儿孙无趣克家之子乃知南明大师为幻之嫡传也余初参云门即入龙居禅席值南师领众重蒙提挈一日遽问曰一念缘起无生超彼三乘权学等见阿谁缘起有生耶师与一喝余时茫然夜坐单后过数炷香如弹指顷始知有做工夫事南师之力也时同席有玄微兄者又为南师嫡嗣及师迁化余在山水中每遇玄兄聚旧即以大事为问玄兄以病自谦遁名匿影余住雪峰日常一接书问再接偈言知己住持普明矣迨余游汀洲遣礼招至欲行古道逊余上堂余复邀众檀护迎请升座坚执不允故勉为结制竟成宾主焉话次复及大事即颓然示疾余曰断桥一脉至兄止耶日不然脱有可兄意者能指出以相示乎余唯唯即索南师源流并断桥伦历代付法偈及语录一卷庄读行状益知居常孤洁不肯轻展枪旗竟以退托终其身故余不得不凭赃揭出使人知断桥犹在也。

　　崇祯辛巳仲冬日传曹洞正宗后学云门明方拜撰。

　　南明禅师语录序

　　世尊谓众生曰善知识者是汝等莫大因缘能令汝等明见佛性离苦解脱一切众生皆有佛性第因业缘障蔽遂致苦海飘流故遇善知识宏机迅辩如大将军摄印登坛生死浮沉操提在手学者直下承当晓得棒头落处犹聋振雷犹瞽见日其间承接灯传不容野狐疑似尝稽临济一宗派衍于今极盛矣然有异流而走名者亦有正传而韬寂者如南明和尚亲承衣钵于车溪从上渊源授受甚确闻谷雪庭诸善知识无不虚左推尊之南大师乃不欲语言文字滋世葛藤见有述其语辄焚去此其识见超出诸方远矣然令后起者不有玄微大师其人谁与默识绪余存其万一衍唱真传哉玄大师不惟不负法乳之恩其于莫大因缘能令众生离苦解脱之旨岂曰小补之哉虽然既无文字语言此是何物具眼者请分柝看。

　　钦差巡视海道兼理边储福建按察司按察使槜李后学黄承昊撰

　　兴善南明广禅师语录

　　建宁普明寺嗣法门人妙用　集

　　嘉兴金明寺住持法孙悟进重辑

　　师在径山示众五峰头卓朔双径尾颠先喝石岩一任　跳明月池覆地倾天此四句中有一句有杀人刀无活人剑有一句有活人剑无杀人刀有一句杀人刀活人剑俱有有一句杀人刀活人剑俱无伶俐衲僧简点得倜傥分明许你一生参学事毕。

　　除夕示众云前年年鼻孔无半边去年年两眼不能全今年年三十精骨献青天我禅已说了汝等作么生参。

　　示众个般奇特事难言蓦直皋亭跳上天帝释鼻梁遭磕破波斯痛倒海门前。

　　维那云今时修行人决要出三界一僧云即今亦不在三界里又一僧云唤甚么作三界师云三界历然偈曰慧剑单提总莫论葛藤那许再留根吟风啸月须常分机用从空解转身。

　　僧问三世诸佛为甚么不知有师云聪明反被聪明误进云狸奴白牯为甚却知有师云棒打石人头嚗嚗论实事。

　　示众人来问我祖师禅报道中宵月正圆横放铁牛冲遍界虚空踏破海流干。

　　茶次有僧持饼趋过师前师问云这个饼那里买来的僧回身云莫道无语好师便举手中饼云且道这个那里买来的僧云这却道不出师云情知汝道不出。

　　维那行嚫次序言云板首三分执事二分散众一分时有一僧在旁师即问云汝是一分的二分的三分的僧无语师对维那云汝未把嚫与他那僧又无语师云出去。

　　示众落日如悬鼓峰前仔细观霞光交大地一片锦山川。

　　师生日今朝初度日天开并地辟三际绝分疏谁云微细识山头跃鲤鱼海底蓬尘出深知养育恩感报无穷极。

　　僧拈针自语若是工夫深铁杵磨作针师云你这个针那个铁杵磨的僧无对师云你问我答僧拟问师云果然。

　　师问僧云冰在这里水在那里僧云却成一块冰师直视云老大作这般见解僧云师又如何师云多这点作么。

　　师在皋亭闭关时有僧问云师今进关必待彻悟而后出关师云恁么尽未来际出此关不得僧无对师遂掩门。

　　下雪次有僧推窗云满山都是雪师云随声逐色汉僧云乞师离声色道一句师云满山都是雪。

　　闻谷师问云了即业障本来空为甚么师子尊者被罽宾国王斩却师云本来空闻云争奈头何师云本来空闻云为甚么罽宾国王一手堕地师云本来空。

　　僧问四大分张眼光落地毕竟向何处安身立命师云东家作驴西家作马。

　　师为静中师掩龛顾视大众指龛云大众只这个龛非窄非宽本无出入宁有开关即今静中师端坐其中无党无偏正恁么时众中莫有知时识节的么出来道一句看如无山僧为伊下手去也遂推上。

　　僧看师十二时偈次问师云隔壁老儿拏贼子赃在甚么处师云现在僧无语师便掌。

　　师一日举香严偈问用侍者者才拟答师便喝者复拟开口师又喝者即点首珍重师付偈曰无传无受法无传无受心付与无手者掣断虚空筋。

　　颂古

　　世尊在灵山会上拈花示众众皆默然唯迦叶尊者破颜微笑世尊曰吾有正法眼藏涅槃妙心实相无相微妙法门不立文字教外别传付嘱摩诃迦叶。

　　一事无成两鬓斑欣欣独自笑灵山一枝花上呈春色拖累儿孙仰面攀。

　　六祖闻二僧论幡动风动往复不已祖曰不是风动不是幡动仁者心动。

　　不是风兮不是幡浮踪暂尔寄禅关窗前非独松稍月更有长江浸远山。

　　断桥和尚室中示众万法归一一归何处。

　　侵晨出去晚头归赤脚髼头满面灰无底锅烧无米饭臭烟烽　嘴尖吹。

　　僧问赵州如何是祖师西来意州云庭前柏树子。

　　谂老师三寸舌柏子布庭虚藏身没影迹没影迹冷眼看来且端的咄瞎汉三十拄杖少不得。

　　灵云见桃花。

　　灵云老不无端将谓瞒人返自瞒千红万紫已狼藉何独桃花是指南。

　　世尊因文殊至诸佛集处值诸佛各还本处唯女人近于佛坐而入三昧文殊乃白佛云何此人得近佛而我不得佛告文殊汝但觉此女令从三昧起汝自问之文殊绕女人三匝鸣指一下乃托至梵天尽其神力而不能出佛曰假使百千文殊亦出此女定不得下方过四十二恒河沙国土有罔明菩萨能出此女定须臾罔明从地而出作礼世尊世尊敕出罔明却至女子前鸣指一下女人从定而出。

　　蛇惊枯草里鸟语碧岩前弹指空劳力青天被热瞒。

　　百丈海禅师每上堂有一老人随众听法一日众退唯老人不去师问汝是何人老人曰某非人也于过去迦叶佛时曾住此山因学人问大修行人还落因果也无某答云不落因果遂五百生堕野狐身今请和尚代一语贵脱野狐身师曰汝问老人曰大修行人还落因果也无师曰不昧因果老人于言下大悟作礼曰某已脱野狐身住在山后敢乞以亡僧津送师令维那白槌告众食后送亡僧师领众至山后岩下以杖挑出一死野狐乃依法火葬。

　　不落不昧笑呵呵空里翻身争奈何楖栗一条何所倚横挑日月下山坡。

　　云门顾鉴咦。

　　云门顾鉴咦击右火星飞尽伊多伎俩输我一声嘘。

　　梁武帝问达磨祖师云如何是圣谛第一义祖曰廓然无圣帝曰对朕者谁祖曰不识帝不契祖乃渡江。

　　廓然不识空成浪藉赤脚渡江惭惶面壁咄。

　　三圣上堂我逢人即出出则不为人便下座兴化奖云我逢人即不出出则便为人。

　　两轮日月疾如梭无限清风翻碧萝堪叹生盲浑不荐扶篱摸壁待如何。

　　南阳忠国师一日唤侍者者应诺如是三召三应师云将谓吾孤负汝却是汝孤负吾。

　　三呼复三应法战从斯竟孤负老婆心验尽禅人病。

　　玄沙侍雪峰行次峰指面前地云这一片地好造个无缝塔沙云高多少峰顾视沙云人天福报不无和尚灵山授记未梦见在峰云汝作么生沙云七尺八尺。

　　雪峰用尽眼力玄沙七尺八尺欲穷无缝浮图直待参天荆棘。

　　疏山仁参大沩安禅师值沩泥壁便问承闻和尚道有句无句如藤倚树是否沩曰是师曰忽遇树倒藤枯句归何处沩放下泥盘呵呵大笑归方丈师曰某甲三千里卖却布单特为此事而来和尚何得相弄沩唤侍者取钱二百与这上座去遂嘱曰向后有独眼龙为子点破在师果至明招谦处问师师举前话招曰沩山可谓头正尾正只是不遇知音师复问忽遇树倒藤枯句归何处招曰却使沩山笑转新师于言下大悟乃曰沩山元来笑里有刀遂遥礼忏悔。

　　泥盘放下笑咍咍为惜担囊千里来秪管藤枯并树倒那知错过栋梁材。

　　玄沙见地下一点白问僧云见么僧云见如是三问三答沙云你也见我也见为甚么不会。

　　你也见我也见白日青天兴闪电我若当年在众中点灯要照玄沙面。

　　僧问蚬子如何是西来意蚬云神前酒台盘。

　　神前酒台盘莫为蚬子瞒贪观花柳巷失却祖翁田。

　　赵州到一庵主处问有么有么主竖起拳州云水浅不是泊舟处便行又一庵主处问有么有么主亦竖拳州云能杀能活能纵能夺便礼拜。

　　一朝权在手杀活不繇情莫信直中直须防仁不仁。

　　鲁祖面壁。

　　耸起铁脊梁坐断千寻壁指画甚分明将谓有奇特走杀天下人到老无相识佛法不是无争奈口门窄。

　　芭蕉清禅师拈拄杖示众曰你有拄杖子与你拄杖子你无拄杖子我夺你拄杖子靠拄杖下座。

　　探尽千江水无非竹一竿临机筹与夺按剑小舟前。

　　圆觉经居一切时不起妄念于诸妄心亦不息灭住妄想境不加了知于无了知不辨真实。

　　赤嘴鸟皮黄脚鸡斑毛白羽伴云飞自从啄破琉璃壳直至如今不见伊。

　　赵州四门。

　　南北东西四面门半开半掩到如今曹溪路上如相委无限行人被陆沉。

　　僧问道吾如何是佛吾云洞庭无盖。

　　洞庭无盖水面生尘黄梅雨落滴破虚空。

　　金峰示众云事存函盖合理应箭锋拄▆▆▆得分半院与伊有僧出峰约住云相见▆▆好共住难为人。

　　放去太奢华收来没可把官物当人情思量还不可。

　　琅玡示众有句无句如藤倚树树倒藤枯好一堆烂柴。

　　秪这一堆烂柴要且无处安着拈来烧向炉中好与衲僧烘脚若作佛法商量和汝眉须燎却。

　　长庆棱禅师二十年坐破七个蒲团不明此事一日卷帘忽然大悟偈曰也大差也大差卷起帘来见天下有人问我是何宗拈起拂子劈口打。

　　七破蒲团才卷帘未为天下出奇男白云常在青山外眉睫何曾离眼边。

　　五台秘魔岩和尚常持一木叉每见僧参即叉却颈曰那个魔魅教汝出家那个魔魅教汝行脚道得也叉下死道不得也叉下死速道速道。

　　与么家风也太差临机惯用木叉叉阿谁不是仙陀客好眼无端更撒沙何似归堂去吃茶。

　　百丈涅槃和尚一日示众曰汝等与我开田我与汝说大义众皆开田了归请说大义师乃展两手。

　　平地教人开作田通身泥水不曾干何如学个安闲▆▆把锄头当枕眠。

　　青州布衫。

　　赵州老工夫少布衫做得未恰好拟将盖覆天下人不觉和赃败露了急着眼七斤秤子称得巧。

　　文喜禅师上五台遇一老翁牵牛而行邀师入寺呼均提有童子应声出迎翁纵牛引师升堂堂宇皆耀金色翁踞床指绣墩命坐翁曰近自何来师曰南方翁曰南方佛法如何住持师日末法比丘少奉戒律翁曰多少众师曰或三百或五百师却问此间佛法如何住持翁曰龙蛇混杂凡圣同居师曰多少众翁曰前三三后三三翁呼童致茶并进酥酪师食之觉心意开爽翁提起玻璃盏问曰南方还有这个么师曰无翁曰寻常将甚么吃茶师无对师睹日晚遂问拟投一宿得否翁曰汝有执心在不得宿师曰某甲无执心翁曰汝曾受戒否师曰受戒久矣翁曰汝若无执心何用受戒师辞退翁令童子送师问童子前三三后三三是多少童召大德师应诺童曰是多少师复问此是何处童曰此金刚窟般若寺也师凄然悟彼翁即文殊也不可再见即稽首童子愿乞一言为别童子说偈曰面上无嗔供养具口里无嗔吐妙香心里无嗔是珍宝无垢无染是真常言讫均提与寺俱隐。

　　谭玄对面不知名梵刹重重列锦屏才问均提是多少回头依旧草青青。

　　陆亘大夫问南泉弟子家中有一片石或时坐或时卧如今拟镌作佛得否泉曰得陆曰莫不得否泉曰不得。

　　得与不得全提片石倒岳旋峦天昏地黑咄且道其中是何标格。

　　玄沙上雪峰白纸。

　　三张白纸忒煞淆讹同风千里无他事父子恩情彻底枯。

　　偈颂

　　示禅人

静里乾坤劫外春慧花从此始生根慈云忍水时时润百万人前一种新

　　示妙观念佛是谁

反覆研穷念佛谁天寒雪拥一园梅忽然时节因缘到沾着唇牙便皱眉

　　答雪庭信禅师(附来偈)

　　从来无物可同侪自向山中自活埋五十年来履践事娘生一只臭皮鞋。

既云无物可同侪谁向山中谁受埋五十年前娘未养唤他甚么作皮鞋

　　示自闻

勘破娘生两片皮临机那肯听声嘘独存这个无栖泊脱壳金乌到处飞

　　示静周

一念忘来万虑休虚空应是汝同流青黄不计繇他变管取千山齐点头

　　示寄缘

诸缘何状寄者阿谁这里荐得还欠一椎

　　示江渡

烟波浩渺目无涯足迹凭谁问作家莫为跨船三十棒隔江招手较些些

　　示苇渡

才发萌芽便挺然干青叶绿正新鲜行人乘此通消息历尽千波得自然

　　示万如

涧水松风来耳畔白云青嶂列眸前时人自有金刚眼百万珍珠一串穿

　　示芥庵

芥不微兮庵不宽互相容纳水投渊当人解得其中意莫问门前倒刹竿

　　云栖六景

　　回耀峰

一丸金弹射长空遍界流辉一样红突出崔嵬高着眼回光原不涉西东

　　壁观峰

壁观峰前意若何雪腰断臂太蹉跎今朝再举当年事添得胡僧笑转多

　　宝刀陇

宝刀出匣倚天高触着尸横万里遥伶利世间输衲子从来曾不犯纤毫

　　青龙泉

真珠沫喷出青龙滴滴涓涓无意中欲识个中消息子浮沉倒影一枝松

　　圣义泉

清清浅浅月团团半点难瞒这一泉煞老古锥曾漏泄至今流落不曾干

　　金液泉

是液是泉是甚么非甜非淡亦非空根源何止金刚际流遍江河一窍通

　　咏雪

琼楼玉殿绝纤瑕非色非空尚未佳道人这片闲田地莫被虚花白占他

　　风车

风轮转处别精粗飏却糠皮也太多更有顶门开得好秪留白米奉公婆

　　牧牛图

牛儿已饱童儿已闲绿杨阴下停绳罢鞭止之平地欲行欲眠稳背而坐勿后勿前懒吹横笛岂虑他缘逍遥快活任性天然有问路者直指云乎这边那边

　　四威仪

关中行潇洒谩腾腾无端失一脚踏倒涅槃城

关中住尽日无他事烂嚼木札羹滋养无生智

关中坐寒暑经檐度不计月和年任尔蒲团破

关中卧工夫放倒做翻去与覆来曾无第二个

　　十二时歌

半夜子黑白未分谁作主忽闻犬吠两三声隔壁老儿拏贼子

鸡鸣丑道人佛法随时有败屋风霜彻骨寒破衲遮身露出肘

平旦寅万户千门曙色新空林栖鸟试饶舌唤醒床头梦里人

日出卯大地总成无价宝只要当人见得真日用不须向外讨

食时辰一钵生涯续命根出门自有庐陵米肯向婆儿买点心

禺中已钁头边事无多子信手拈来平不平瓜茄菜甲都肥腻

日南午云厨冷淡无烟火欲将供佛施群生摘得灵山花几朵

日昳未破衲补完无别意困来枕石卧松根饥来拨火煨个芋

晡时申携杖归来步步亲俄然踏断溪流水满目青山朵朵新

日末酉金毛狮子频哮吼庵前庵后绝狐踪散步经行独自走

黄昏戌古佛堂前明历历莫谓其中人不知三乘五性谁能测

人定亥光风霁月真潇洒泥牛趁入广寒宫玉犬踏翻香海水

　　十究竟

究竟身骨肉皮毛寸寸真照天照地光明藏昼夜恒开八万门

究竟心大地撮来置一尘尘尘互入无穷尽莫谓于中无主人

究竟事物物不离于当处彼彼无穷各不知散彩分形悉如是

究竟理眼前耳畔重重举鹅王择乳非鸭类拟思便隔三千里

究竟生空花乱落何为根纤尘飞入清明眼眚病从斯直到今

究竟老父母未生原不小面黄皮皱发如丝秪坏衣裳不坏宝

究竟病病僧看伊应有分日面月面当自知何劳更听维摩令

究竟死眼光落地非终始百骸溃散即分身刹刹尘尘忘彼此

究竟苦三毒原是无明火俄然觉得蓦翻身蓦翻身处净裸裸

究竟乐风光本地真常乐行住坐卧在其中纤毫向外成千错

　　清泉

一潭清彻底岂肯浑常流珍重如金液寒光射斗牛

　　巡香板铭

无背无面无主无宾横行正令若个敢婴

　　南明禅师行状

　　师讳慧广号南明盐官韩氏子母姚姓未孺龄父母俱故得继母吴氏抚之赋性质直于龆龀时遂志出家槜李兴善寺礼芹泉师而剃发焉师视世如幻尝曰推我应院皆非正行遂与朋旧谢绝不茹荤饮矢志参学彼时禅宗不着历游讲肆复还本寺禅堂掩关得交持禅关策进书至师展阅于无字话上凝然无别念虚豁豁地过了八日人情物理亦不知寝食起坐亦不觉忽生一念曰如此倘是落空耶便尔休歇三年而有车溪无幻老人闻师有真实志谒就关前一见便有师资之契师则以前工夫举似车溪车溪应声跌脚曰悔我来迟向后纵欲到此不易得也师复求示得受参究工夫是年冬启关别无他往独谒车溪再请益禅要未一载而往古心老师处圆戒即入车溪旧隐双径白云山不出门三载时观音殿继峰主人启建禅期师与之敦请车溪老人主持老人每下堂开示师听之必垂泪忽一日于地上拾片纸有观方知彼去去者不至方之句有省即呈老人老人印可举师为首众师于径山车溪服勤八载老人付师衣法偈曰得本无所得傅亦无可传今付无传法东西共一天嗣后掩死关于皋亭永庆寺四载有闻谷师时至关前盘桓既久凡师主禅期于双径皋亭及莲居诸处有护法严印持闻子将居士等致请然师不允皆闻师劝赴师自处孤洁诲人不倦袜不解带者二十余年尝有三愿一不出世一不作缘事一不纳徒众自谓德薄福悭竟以退托尝有偈颂法语门人录呈即火之曰此不足流也今所存万一皆妙用记持而书出泰昌改元仲冬师示疾嘱后事毕二十七日辰时奄然坐逝茶毗灵骨瘗于双径师生于万历丙子十月十三日也。

　　嗣法门人妙用稽首述

　　法门陵替甚矣按万历间宗师家颇尚孤峻递相隐谢此一变也逮天启时方有人出法门似觉可观至鼎革来十余载淫滥弥漫此又一变也盖翁于泰昌改元迁化其操履卓伦非今时可拟阅是录者当具别眼法门有望焉。

　　顺治乙未春王望日法孙悟进稽首跋

　　助刻姓氏雪涧湛慧峰真宝月戒珠全达全明全果全定全志全正全念全超全玉全慧全经
