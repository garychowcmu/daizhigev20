嘉兴大藏经　竺峰敏禅师语录


　　竺峰敏禅师语录序

　　西蜀自大隋、南堂、昭觉、楚山之后，山川寥落，殆将百年。俄有亚圣大人蔪然出于巴西汶水间，即吹万师翁。翁少游村落，获《大慧杲禅师录》，读之，叹曰：“此苦海之宝筏、照夜之明炬也。恨生非其时，与此老游焉。”遂造朝阳，谒联池禅师，扣出世法久之。循其源，池盖杲十三世之的孙而铁牛远之高弟也。因请益不用音声语话，未契心要，庵于郡之佛子山。三周寒暑，再见池于朝阳，拜而问曰：“毕竟如何现出？”池以手掩翁口，豁然大悟。乃嘱曰：“禅林下衰，宗教异矣。唯子可起临济之仆，子其勉诸。”遂遍游海内。当万历戊午间，翁乃一杖南来，开法于衡之湖东。未几退院，欲投老西山，将为终焉之计。舟次浯江，会御史钟冲田公，见而礼之，退谓乡先生曰：“吾阅人多矣，万师真僧中龙也。”遂勉留。建刹，于郡城之北开法焉，四方之学侣川输云委，宗风由是而兴。越二十年翁化，云郡绅士以庆忠师聚云家嗣请继住持。不逾年，应平都之请。又明年，转吟翁东明。所至法席更易，道大显著，王臣贵人愿见而不获者，方之聚云犹盛焉。从其游者诜诜辈出，棋布名山，虽古积翠云庵莫能过之。而其伯仲之秀拔者，乃复有治平敏公禅师焉。师自驱乌时，与予同学于庆忠之门。予以齿先、法先，师则以兄事予，故予以弟亲之。当夫龆龀之间，聆其言辞，便尔超卓。苟非自性宗通、见道晓然，安能吞吐六合者哉？又十年，予游东吴，南穷会稽、浩然，休于别山之下。庆忘老人以信衣专东明、高峰二师，授予是年开法长龙。秋九月，老人坐化。郡人士并耆硕之先辈者，以治平之席未可空旷，轮师继之。明春，衲子竞传新开法语。来详味，其提唱宗脉雷砰电射，投卷叹曰：“吾弟妙年之作，置之风穴、雪窦间，未知雌雄，矧而更十年？十年之外，又未知何如。”有师如此，宁畏法道寂寥哉？呜呼！聚云起佛日之道于凋零之秋，庆忠又大振于天下。诸先辈播而光烈之，师能抚而守之，可谓集诸老之大成者，安得不为法门之厚望哉？

　　时
康熙辛亥中秋之吉晴川愚兄至善撰

　　目录序请启卷一上堂卷二上堂小参示众茶话卷三机缘佛事问答法语卷四诗颂歌赞卷五书问联芳杂述卷六住浙江嘉兴府楞严禅寺语录

　　郡侯杨公请启

　　优以赤帜竖，临江盛矣，曹源永润；法席开，巴国俨然，鹫岭长存。振狮音已有年，六通圆彻；驾车牛于无尽，四众咸依。恭惟竺翁大和尚不违本誓，应运阎浮，祖印高提，大阐五宗之旨；慈心广运，频施六度之仁。诚哉！世出世间之能人。卓尔！双径聚云之克胄。(藩)等虽刀宦海，恒为国命以奔劳，幸莅云根，且得民心而趋善，金汤有自，莫透玄要之关，敬启无缘，敢亲棒喝之益，率民渴仰，伫候雷音，临启曷胜欢忭之至。

　　　法弟杨国藩　汪允吉　贺　勋　黄　华

　　　　　程　鼎等顿首

　　副府刘公请启

　　伏以白马西来，已成文字之案；一苇东渡，遂开棒喝之宗。悟彻飞鸢，提醒处扭转鼻孔；妙演真谛，亲切时点动石头。欲扫一切野狐，请推无上法宝。恭惟竺翁大和尚，派演临济，光启庆忠，缔造经营，肯构肯堂，辉鹿苑语言法象，即心即佛胜柳溪；注法雨于不二门中，覆慈云于大千界内；飞锡二载，到处金鳌下钓丝；柸渡一朝，依旧鸳鸯留绣带。(彪)等敬诹如来成道之日，奉为祗圆结制之期。雪意横窗，岭上梅花初漏白；霜威动地，阶前刍草尚留青。伏愿慈航普渡，花雨高飞，竖指天龙，说不尽一生受用，擎拳大藏，悉从此百棒皈依，则觉海长通，合老少智愚，各证面目，优钵焕彩，举山川日月，咸昭盛化休光矣！(彪)等临启，曷胜依皈，谨启。

　　　法弟刘　彪　黄世捷　张正茂　向　斌

　　　　　陈奕世同顿首

　　阖郡众绅衿请启

　　伏以灯派分来，久瞻翠屏山色；法幢拥处，岂同白社风流？有着即非，无因不在，恭惟竺翁大和尚，大慧远孙，庆忠嫡子：阐宗旨于若存若亡，独著苦心；开祖刹于为创为守，洪坚愿力。况兹临江之地，夙荷指南；若乃治平之区，实为祖院。孤塔高耸，语言文字，尚留铁道人清风；众卉争妍，诗酒豪家，尤颂白香山遗迹。重荣衰柳，讵非人杰地灵；大振宗风，倍仰孙谋祖德。(　)等自惭钝根，莫聆上乘云山旧雨，欲觅无从木樨新香，愿闻谁指用是，拂彼松阴，整此法席，黑地窥明月，凭公指头，青州大布衫，在谁身子？四众望切，茫茫大海不知何处有慈航；三径未荒，寂寂门庭应于个中宣祖意。鸡犬迎故主，欲笑欲歌；草木沾新香，生荣生艳。伏愿香树常森，金城永峙，浮杯以渡，不愁鬼哭山空；方丈既归，依然父堂子构；认佛将心心即佛，随缘不变变随缘；则山髻浮青，再现皈依之路；而村墟簇绣，咸生欢喜之心矣。(　)等临启翘企，不胜顶礼。

　　　法弟子黄　　　黄　炜　周　镐

　　同阖郡绅衿四众等顿首拜

　　阖郡四众等请启

　　伏以派衍无疆，一滴曹源泓字水；薪传不烬，千株大树荫屏山；法席新开于治平，道脉亲承乎方丈；源流有自，继述无差。恭惟竺翁大和尚岷峨钟秀，滟滪发祥；出本非常，马簸箕今朝又见；生原不偶，勤巴子此日再来；为临济嗣法之远孙，乃庆忠入室之真子；髫年祝发，巾瓶提挈多时；记室操觚，墨砚研磨已久；如瓶注水，承当处不论有言无言；似芥投针，应机时岂云或出或入？允宜光前而裕后，所应绍祖以承宗；付嘱匪自而今，担荷已曾在昔；值兹老人退席之后，正乃大师主法之时；公道可凭，咸推尊而不二；主张有定，实阴隙于无他。伏愿猊座高登，狮音大吼，为玄为要，一番戈甲，重新立主立宾，随处设施称异，永传聚云之血脉，长光双径之门庭，法雨频滋，宗风大展。(庆)等无任踊跃，欢忭之至。

　　　法弟子罗灯庆　王灯用　郭灯道　彭灯澄

　　　　　　苟灯祥　何灯黎　吴灯皓　郭灯导
　　　　吴灯昆　张灯皎
　　衣末满德　　净禄　　慧坚　　慧深
　　　　慧能　　慧全同顿首

　　阖郡绅衿士庶等请启(代理方广禅院)

　　伏以杯渡江上，曾开西国之宗；飞锡峰头，尚启东林之寺。况此临江之盛刹，旧衍法派于隆昌；一线孤悬，直溯西来印证；群情共仰，莫不北面皈依；人与天通，事从缘起。恭惟竺翁大和尚，道识九如，心通三昧；参宗旨于临济，掩关即是深山；创祗园于柳溪，随处皆成净土；缅兹东明古院，昔称佛日绀宫；胜国纶音，特敕招提之美；桑田沧海，久渺衣钵之传；苟非法栋支持，能保精蓝再盛。罗钰、允贞等夙钦道力，敬迓云軿；念此刹乃云根名胜之区，惟和尚有慈航普渡之愿；一肩两荷，瓶钵到处是生涯；五觉三皈，棒喝聆时皆龙象。伏愿　猊旄夙驾，麈拂遥临；鹿苑重新，亦是栴檀继迹；鸡林再造，挹兹青翠浮光；从此霜月钟声，尽人拈花之案；抑且樵歌牧唱，无非击竹之机。四众倾心，千秋奇遇。临启无任稽首翘望之至，谨启。

　　　法弟子罗　钰　杜允贞　苟履端　刘大勋同

　　　阖郡绅衿四众等同顿首拜

　　竺峰敏禅师语录卷之一

　　嗣法门人性(钜　湛)等编

　　住四川忠州敕建振宗禅寺

　　康熙戊申十月朔一日本郡文武缙绅士庶诸山耆宿四众等请师继席。

　　上堂拈疏云：“即此用，离此用，文彩全彰；离此用，即此用，点画不露。去此二途，合作么生？”喝一喝。维那宣启毕，师升座拈香云：“此瓣香，鹫岭密嘱传来，索诃亲承拈出，爇向炉中，敬祝：
当今皇帝万岁。阖国公卿、本郡文武、缙绅、士庶、檀越，伏愿元首明良，股肱昌茂，长为法海栋梁，永作擎天柱础。此瓣香，非三非一，即一即三，爇向炉中，奉为现前诸位和尚、剃发二位尊师、诸山耆宿、四众等，用酬训导，并谢匡扶。此瓣香，石峰院里植根、灵峰座下发药，而今焰露烟冲，爇向炉中，供养临济二十六世上铁下壁先师老和尚，用酬法乳之恩。”敛衣就座。维那白椎云：“法筵龙象众，当观第一义。”师云：“若论第一义，未举足时早已踏碎了也，未开口前早已华擘了也。那堪登曲录木露丑张乖？山僧自入者个社火场头，惟具一行铁脊骨、一个不变心。至于禅道佛法，毫无些子留滞胸中、填塞肚里。今日被檀越四众等无端举向人天众前，睁眼看着、张耳听着，毕竟道个甚么，以为承先启后底一句？”良久云：“溪头柳映千春茂，树里花飘万古香。”维那再白椎云：“谛观法王法，法王法如是。”师下座。

　　庆忠老人灵殖入塔。上堂：“一番景过一番新，梅绽香舒巧样呈。惟有者些浑四序，都卢无变亦无更。作么生是无变无更底道理？莫是宝塔重新、总持不动唤作无变无更得么？错。莫是舍利流辉、眼存青白唤作无变无更得么？错。莫是新长老摇唇鼓舌、重打葛藤，四众等法谊如故、道念恒存唤作无变无更得么？错。若会得者三错，堪报老人莫报之恩，可了老人未了之案。其或未然，再扬家丑一上。深愿弘慈无缝罅，乘时撇下铁榼　。惹得儿孙复效颦，道四拿三成话杷。”蓦竖拳云：“四四三三，七七八八。”

　　上堂举南泉和尚为马大师设斋问众云：“且道大师来么？”有道：“待有伴即来。”有道：“合取钵盂。”有道：“真堂前更下一分饭。”师云：“今日承众耆德亦为先老人周忌设斋，治平者里不必问去问来、添盐搭醋，但只因斋庆赞。”蓦竖拄杖云：“此是老人全提作用句。”横按拄杖云：“此是老人随机普应句。”靠拄杖云：“此是老人罢钓收纶句。此日一周已满，且道斩新条令一句又作么生？”喝一喝云：“虽然旧阁闲田地，一度赢来方始休。”复卓拄杖一下。

　　说戒。上堂拈香云：“此是戒，处处圆成观自在。”爇炉中云：“此是定，尘尘顿证毗卢印。”香烟四面拂云：“此是慧，一一从心皆三昧。三学圆恒沙，诸佛体同然。即今现前四众作么分解？”抚案云：“各人自扫门前雪，莫管他家屋上霜。”

　　佛诞。上堂，问：“净法界身，本无出没；大悲应念，示现受生。作么生是应现受生一句？”师云：“昔日牵犁，今朝拽钯。”进云：“年年此日，岁岁今朝。历历举扬，重重利益。即今应机利物一句请和尚道。”师云：“且喜同参共赞扬。”进云：“恁么则人人共沾法利，个个悉睹慈光。”师云：“龙得水时添意气，虎逢山色长威狞。”乃云：“指天指地何太忙，周行七步忒惆怅。只缘一点轻逗露，今古遗流作话扬。须知话里有玄机，燕语莺声唤不齐。唤不齐，令转移，顺风吹，逆风吹。流水不腐枢不蠹，日轮香象自依依。斯乃阖郡檀越乘兹圣诞庆贺升平，启请山僧代为表扬，毕竟表扬一句作么生道？”良久云：“佛日皇风钦永固，刹尘界海乐唐虞。”

　　佛成道日，师掩关，文武官绅请，上堂，问：“动静不关情，此是道人真实句。如何是动静不关情？”师以拄杖卓一卓。进云：“如何是真实句？”师云：“渡江拾得几文钱。”乃云：“年来不欲施慧智，舌头早已挂于壁。木石土块发神机，拖泥带水间游戏。刚拟憩息暂停枢，又被词林相勉逼。轰动阖郡文武，悉檀一时雾涌云兴骤集。到者里，一点明星是瞒顸，万道文光射紫极。启我登此曲录床，开口令人成笑具。非醒醒，非寂寂。强中强，吉中吉。僧金吒，波罗密。”良久云：“揭谛揭谛，孙宾暂且收铺。”

　　上堂：“祖师心印，壮似铁牛之机，去即印住，住即印破。不去不住又作么生？所以道，万法本闲，惟人自闹；闹者任闹，我国晏然。山僧年来隐静天台，只见天台风景，牧唱樵歌，山鸣谷应，闲观流水，静听松涛，于不睹不闻边少露风规。今日复归治平，风景如旧，禅室依然，四众云臻，人天交庆，复于无声无臭里略通消息。恁么告报，且道住城廓、居山林还有优劣也无？”良久云：“绣带鸳鸯留得在，金针知落阿谁边？”复举东坡居士参佛印禅师，印曰：“此间无学士坐处。”士曰：“暂借和尚四大作禅床。”印曰：“老僧有一问，如答得，即借坐；如或不能，输下玉带。”士曰：“请问来。”印曰：“四大本空，五蕴非有。向甚么处坐？”士无对，遂留取玉带，永镇山门。师云：“苏公可谓有心无胆，印老却也特甚张乖。今日护法诸绅士若向治平借坐，山僧即便两手交付。因甚恁般快可？为应苍生霖雨望，人人夺得锦标还。”

　　上堂，僧问：“钟未鸣，鼓未响，和尚向甚么处去来？”师云：“东家有西家有。”进云：“如何是祖师西来的的大意？”师随声便喝云：“审。”问：“声色全彰即不问，只今一句又作么生？”师云：“屏山烟淡淡，字水月涓涓。”进云：“眉毛挂剑时如何？”师云：“默默闲闲语莫罄。”进云：“扭转舌根时如何？”师云：“磊磊落落画难齐。”僧礼拜。乃云：“一番雨过一番凉，一度逢斋一度饱。不向个里嘴都卢，却缘堂上生青草。报君知，晓不晓？昔日，庞公问马大师：‘不与万法为侣者是甚么人？’大师云：‘待汝一口吸尽西江水即向汝道。’大众，大师吸尽西江水，庞公深穷只到底。争似金刚妙应坚，明月清风安可比？安可比？”卓拄杖云：“萨多悉普吒摩尼杜噜哩。”

　　佛诞，镇台刘公装弥陀圣像成请，上堂拈拄杖云：“只者个，天得此以清，地得此以宁，王侯得此以贞，将相得此以佐　圣明，衲僧得此，符到奉行。”卓一卓云：“释迦老子来也。百万亿光明云、百万亿音乐云、百万亿吉祥宫殿云、百万亿缯彩幡盖云，所以道，昔曾处此菩提座，是故此处最吉祥。”复作接引势云：“无量寿降生也。将军身、宰官身，随心应现；现在世、未来世，在处圆成。作么生是圆成边事？长至日，一线添；地雷复，柳含烟。一气无私含有象，岭梅独自占魁先。兰芳桂馥竞时灿，松茂竹苞耐岁寒。三锡自尔邀天爵，五福荣臻益寿延。恁么告报，设有个旁不甘的出来道：‘兹乃镇台刘公表圆功德、庆祝佛诞，为甚么露出如许葛藤？’山僧但向道：‘唯有衲僧浑四序，随缘普化一声雷。’”喝一喝。

　　腊八，说戒上堂，竖拂子云：“只者些子万应灵丹，阿谁无分？总为不了目前，因之种类各别。故我大觉世尊于雪山午夜叹曰：‘奇哉奇哉！一切众生具有如来智慧德相。皆因妄想执着而不证得。’所以，法华会上献珠，记八岁龙女；涅槃会中掷刀，可千数屠儿。人人鼻孔辽天，个个脚跟着地。”以拂子一拂云：“村歌社舞随时乐，畦田水口自分明。”

　　郡侯刘公建兰盆会请，上堂竖拂子云：“此是郡侯刘公一片和济弘仁。”拂一拂云：“此是众善信一段报本勤恳。”放下拂子云：“治平且自因斋庆赞，龙象腾腾，水云楚楚，一轮红日正当午。满盆和乐任饱餐，一派清音信欢舞。五四三，三四五，返魂香，涂毒鼓。”喝一喝云：“甜瓜彻蒂甜，苦瓠连根苦。”

　　上堂：“九十春光刚已过，欣逢初夏日偏长。拟为得遂翛然志，无端依旧为人忙。且道毕竟为着谁忙？”喝一喝云：“剑为不平离宝匣，药因救病出金瓶。”

　　佛诞上堂：“毗岚园里曾现瑞，今古流传话不休。岂是儿孙轻播弄，事到头来不自由。”蓦竖拂子云：“只这些子，目今一会，若男若女，乃真乃俗，各各圆成，各各具足。那里是具足处？”良久云：“情因款洽情无限，话到投机话转长。”

　　义卿陈居士表圆功德请上堂问：“治平重建，法席初开。且道即今有何言句为人？”师云：“堂前灯演月，岭上树吟龙。”进云：“此是为人一句，且道最上宗乘事若何？”师云：“的的问，的的答，信口随声阿喇喇。”进云：“年年正月半，家家灯灿烂。且道是神通妙用？是法尔如然？”师云：“还见月轮么？”进云：“昔日聚云三关，今请和尚答出。如何是脚掌掉后句？”师云：“适出方丈忘却了也。”“如何是鼻孔朝天句？”师云：“眉棱书七字。”“如何是脑后具眼句？”师云：“足底涌红轮。”进云：“三关已蒙师指示，义卿善士若何酬？”师云：“指上南山秀，袖里东海宽。”乃云：“第一义，难窥觑，棒打石人头曝曝。论实事是何事聻？古德云：‘十五日已前水涨船高，十五日已后泥多佛大，正当十五日，东海鲤鱼打一棒雨似盆倾，秪得三千大千世界悉皆欢喜。’治平今则不然，十五日已前，火树高悬，午夜银花，灿烂中天；十五日已后，露地泥牛征歌舞，空中石虎泛波涛；正当十五日，的的与历历，一文大光钱买得个油糍，合众饱齁齁，圆满波罗密。且道庆余福远一句又作么生？”以拄杖画○云：“百万亿座世界花，阿谁不在花光里？”卓一卓。

　　佛诞。上堂：“昔日云门意气粗，欲将冷棒击真如。谁知话说难收拾，今古人传不丈夫。个中更有具丈夫气概者么？”良久复举庆忠老人云：“世尊初生，一手指天，一手指地，张乖太甚；周行七步，目顾四方，着忙太甚；云门要一棒打杀，不平太甚；山僧举向人天众前，扬恶太甚。”师云：“者般说话虽是就下平高，未免顶门着刺。治平则不然，父为子隐，子为父隐，直在其中矣。且道其中底又作么生？”以拄杖画○相云：“稽首皈依净妙圆，千丈化身曾庇荫。”

　　中元上堂问：“年年七月半，户户重打算。夜来烧纸钱，白昼献斋馔。此是在家报本底道理。今日和尚分中又当如何？”师云：“唯斯一滴水，四海润群灵。”进云：“现前文武四众庆贺中元，各各三世宗亲，即今如何得超度去？”师云：“香烟飞白鹤，烛影闪金龙。”进云：“此是利益过去一句，现在一句又作么生？”师便喝，进云：“即今有个本无生死亦无去来底人，座上还见么？”师云：“既无背面，岂用安排？”问：“心佛众生，三无差别。无差别法作么举扬？”师云：“祗园林下月横秋。”进云：“我人寿者，四相皆空。四空相中作么提唱？”师云：“吒腻峰头都哆唎。”进云：“行住坐卧，范圣围贤。四威仪中作么行履？”师云：“一坐楼台六处窗。”进云：“差别仪相蒙指策，幽显齐资法若何？”师云：“不因前举似，后话也难圆。”进云：“即今盂兰会启，郡主金汤、交互激扬一句作么生道？”师云：“话头既举，注脚分明。”进云：“恁么则仁风善政垂千古，法雨瓶倾洒万民。”师云：“秋深众宝登，庆余千佛记。”乃云：“第一义，没遮拦，星在秤兮不在盘。提挈群灵唯赤手，点惺枯骨有金丹。”以拄杖画[○@人]相云：“此是觉法自性性意生身。于斯荐得，匪特天地泰济、水火泽孚，文经武纬荣三锡，士民商贾庆九如。”复画[○@、]相云：“此是三昧乐正受意生身。于斯荐得，岂但冥阳普滋、真俗均注，和罗香消浑饥寒，漏尽娑婆亲故步。”复画[十○]相云：“此是种类遍现无行作意生身。于斯荐得，直下倒驾无首龙，横跨不咥虎。溪山不换傲王侯，云月无拘迭宾主。既尔恁么应时纳祐一句又作么生？”复画○相云：“金瓯允覆晶灯彻，冰镜腾辉玉露浓。”

　　佛诞上堂举：“外道问：‘世尊，不问有言，不问无言。’世尊良久，外道赞叹云：‘世尊大慈大悲，开我迷云，令我得入。’作礼而去。阿难白世尊云：‘外道见何道理，便恁么去？’世尊曰：‘如世良马，见鞭影而行。’古德颂云：‘机轮曾未转，转必两头走。明镜忽临台，当下分妍丑。妍丑分兮迷云开，慈门何处惹尘埃？因思良马追鞭影，千里神驹唤不回。唤得回。’本是无孔笛，何用楚歌吹？且道是重宣佛德、庆祝圣诞耶？还是表达众诚、协应时节耶？”良久云：“檐声不断前旬雨，电影常连后夜雷。”喝一喝。

　　弇井众善信建万佛会请上堂问：“年逢正月半，灯光处处灿。瑞气绕琼宫，白鹿衔泉献。未审是万佛俱临？是天官降诞？”师云：“鹿溪水映玉，凤岭石留云。”进云：“人天聚会，四众云臻，且道有何法要指示？”师云：“杖头有眼明如日。”进云：“有恒禅德诱众檀建胜会，和尚如何利益檀那？”师云：“水中盐味别，色里胶青莹。”乃画[○/(○○)]相云：“三阳泰，品物亨。柳条舒嫩色，梅萼吐青英。灯火时方胜，芝兰雅自馨。报恩恩普报，锡福福骈臻。千祥频至止，万佛悉云临。惟有拄杖迥然别，出入收放任纵横。动应住，坐应行，一颗摩尼衣下亲。在在常具足，法法总圆成。”复举文殊思业禅师少为屠宰，一日戮猪次，洞彻心源，遂述偈曰：“昨日夜叉心，今朝菩萨面。菩萨与夜叉，不隔一条线。”师云：“只者不隔二字，从上圣贤、千佛万佛，由斯而转大法轮，由斯而成等正觉。即今一会，若文若武、乃真乃俗，莫不由斯从心自在。”画○相云：“一轮重应乾坤朗，大地山河总是春。”

　　佛诞上堂问：“昔日世尊初生时道个‘天上天下惟吾独尊’，那里是他独尊处？”师云：“明破即不堪。”进云：“既是独尊，因甚云门要一棒打杀？”师云：“山僧拄杖子未曾恶发。”问：“‘不问有言、不问无言’，和尚作么打当？”师云：“花族族，锦族族。”进云：“佛未出世时且道是那个降诞？”师云：“南地田兮北地陆。”进云：“且喜当年此日，此日当年。”师云：“者句道得恰。”乃云：“云从龙，风从虎，圣人出而万物睹。睹个甚么？睹云兴，睹鹤舞，睹满座文质彬彬，睹阖会象龙楚楚，睹山水之悠悠，睹星恒之　　，睹在在慧炬长明，睹人人寿算莫数。逆数，顺数，数到治平院里，主中自有宾，宾中自有主，宾主混融时，的的箭后路。”复举老宿拈拄杖示众云：“古人到者里因甚不肯住？”众无语，自代云：“为他途路不得力。”复云：“毕竟如何？”又自代云：“楖栗横担不顾人，直入千峰万峰去。”师云：“者汉虽然就势抽身，未免锋铓忒露。治平则不然。”蓦竖拄杖云：“杖头奉重已多年，拨着南边动北边。一扑只教三跳网，大千沙界一毫端。”卓一卓云：“关。”

　　中元上堂问：“越祖超宗即不问，如何是庆贺中元句？”师云：“露滴芙蓉湿，风吹菡萏香。”“如何是众姓报本追宗句？”师云：“莲开九品，光迓三菩。”进云：“众生遇此日，眉棱俱打失，世尊称为欢喜。且道佛又是甚么心行？”师云：“还识佛面么？”进云：“佛与众生无二，因甚又有差别？”师云：“且退且听。”乃云：“秋旭忒阳晖，群灵思溥泽。良哉傅大士，在在寻弥勒。弥勒真弥勒，分身千百亿。时时度时人，时人不自识。那里是分身济度处？十缠融十智，十使应十通。十轮厮养卒，十地客作工。无厌斯饱满，胜热悉淘溶。满目青黄凭荐取，一人行健万事丰。且道因斋庆赞又作么生？”良久云：“菩提果熟珠光灿，泡影云开觉树新。”

　　师诞说戒兼李公子启名，上堂竖拄杖云：“山僧行年五十七，龙虎水云今会聚。拄杖非是我同年，拂子予方长一岁。百千万亿数旋元，七八五十更增一。索我毗尼福田开，从予宗谱寿禄裕。百宝摩尼一颗珠，非俗非真非圣谛。赤手夺得锦标还，有意气时添意气。”乃举：“乾峰上堂云：‘举一不得举二，放过一着，落在第二。’云门出众云：‘昨日有人从天台来，却往径山去。’峰云：‘典座明日不得普请。’看来二老一个深设陷坑、一个直透重围，虽然不露锋铓，未免掠虚话堕。争如治平今日百般俱举，万缘乐利，饱柴饱水，斋备茶备，启名底五福骈臻，求戒底三学圆具。既尔如斯，且道阿腻吒天今日几人作舞？电卷星驰休拟议，德山临济喝如雷。咄！”

　　佛成道，映、悟二上座请，上堂。问：“世界未成，佛未出世，毕竟是谁成道？”师云：“庭前风拂拂，寺后竹参参。”进云：“即今悟、映二师建设胜会、迎请升座，还是因斋庆赞？是普利群生？”师云：“日轮正卓午。”进云：“殿阁重修，功德圆满。人天聚会，凡圣同居。且道表圆一句又作么生？”师云：“云淡月涓涓。”进云：“即今荐拔两谛宗亲作么生得超度去？”师云：“莲花深夜一枝开。”进云：“恁么则四恩已报，三有均资。承先启后一句作么生？”师云：“三三如九。”进云：“存者均沾德泽，亡者获以超升。五家宗旨，乞垂方便。”师云：“逐一问将来。”进云：“如何是云门宗？”师云：“辣。”“如何是法眼宗？”师云：“达。”“如何是沩仰宗。”师云：“匣。”“如何是临济宗？”师云：“匝。”“如何是曹洞宗？”师云：“合。”“如何是君？”师云：“端拱无为。”“如何是臣？”师云：“赞勷治化。”“如何是臣向君？”师云：“丹心奉圣明。”“如何是君视臣？”师云：“金阙显诸伦。”“如何是君臣道合？”师云：“元首明良，股肱昌茂。”乃云：“嘉平出队陟山蓝，雾释云开宇宙宽。圣瑞匪唯敷万亿，应身奚啻显三千。明星十类迥超卓，道悟九幽彻本源。点缀华严净土境，一圆一切普周圆。作么生说个周圆边事？”乃举香严闲再参沩山，山问：“闻汝在百丈先师处问一答十、问十答百，此乃聪明识解。父母未生前道将一句来。”严竟不能答，将从前所习遍觅无对，遂乞山说破，山曰：“我若说破，汝翌日骂我去。”严乃曰：“画饼不能充饥。”遂奋志住庵。一日刈茅抛瓦击竹忽然大悟，遥礼沩山曰：“和尚大慈，恩逾父母。当时若说破，焉有今日？”遂述颂曰：“一击忘所知，更不假修持。动容扬古路，不堕悄然机。处处无踪迹，声色外威仪。诸方达道者，咸言上上机。”沩举似仰山，山曰：“须待某勘过。”问严曰：“闻汝有省，试道看。”严又颂曰：“昔年贫，未是贫，今朝贫，始是贫。昔日贫有卓锥地，今朝贫，锥也无。”仰曰：“如来禅许汝会，祖师禅未梦见在。”严又颂曰：“我有一机，瞬目视伊。若人不会，别唤沙弥。”仰曰：“且喜贤师弟会得祖师禅。”师云：“者话虽是从上师资敲激、手足唱酬，未免遭人检点。争如即今映、悟二上座，一味本分清操，百般方便接待；有为弗弃，无为不遗；生成恩、覆荫恩，一诚表答，归于明月清风；如来禅、祖师禅，信手拈来，指点苍松翠竹。者段素履行藏，且道与睹星悟道、击竹明心还有优劣也无？”良久云：“定光金地遥招手，智者江陵暗点头。”

　　黎贵之檀越就萧公祠建预修道场请上堂：“仲冬望旦晨，应请白衣阁。谈吐浑词锋，动止露头角。借座萧公祠，庙容何卓约。谛思此公因，咸向惠施获。正直复公平，慈仁与利乐。袭爵封侯王，应身证妙觉。人向此中修，各从个里作。一生陪百生，一着高千着。那里是倍增高超处？古德云：‘十五日已前水涨船高，十五日已后泥多佛大，正当十五日，面前迥壁立，更拟问如何，回头日又出。’日出后又作么生？一阳丁来复，梅开雪岭生香；七日见天心，谷暖桂兰灿秀。到这里，泥牛含笑，石女讴歌。虽是恁么人，始应恁么候。候即不问，谁是其人？萧君侯既彰前辄，黎善士今步后程。虽然圣凡杳隔，却也借庇威灵。且神威作么烜赫聻？”良久云：“宝幢飙颰光昭汉，韶铎铿鍧应紫宸。”

　　上堂举古德云：“二月阳春仲，山花任自开。丈中风扫地，天上月临台。露柱黄昏笑，灯笼晓夜哀。若问他家信，庚方向月歪。”师云：“治平则不然。二月旬初朔，心花叩我开。兰芳香已播，桂秀喜新培。追先迎五福，裕后植三台。若问他家姓，繁英郁郁来。恁么告报，与古人是同是别？若谓同，一溪杨柳一溪风；若谓别，千江有水千江月；也不别，也不同，泥钟石磬齐敲拍，青牛白马会心宗。”复卓拄杖：“瓶泻酬庭柏，云兴指涧松。”

　　说戒上堂：“雪山六载蒲萄露，少室九年壳漏攒。付与儿孙勤守护，一圆一切普周圆。摄善法戒，诸恶莫作；摄律仪戒，众善奉行；饶益有情戒，普度一切众生。诸恶莫作，由之瑟奚为于丘之门。众善奉行，升堂也未入于室也。普度一切众生，谩说翻觔斗，徒劳扑镜痕。虽然暂借东皇令，唤转春风暖上林。桃李芬芳争艳，丽象龙蹴踏长威狞。即今一会，优波离？肉身祖？高沙弥？斑斑济济。佛陀耶？达磨耶？僧伽耶？楚楚彬彬。且道斩新越例一句又作么生？”良久云：“条分缕析匪惊众，攫雾拏云可萃伦。”

　　举鉴堂上座秉拂兼嘱庆堂上座上堂：“三十余年泛钓舟，金鳞透网逐时收。而今破浪吞钩也，正令堂堂露尾头。尾即不问，如何是头？鉴上座务须钳锤毒辣，庆上座必欲手眼全周。全周一曲分明在，四海烟波任遨游。”

　　白应聘居士装地藏像成请上堂问：“今朝下元十五，堂中集众打鼓。迎请升座说法，石人跳出作舞。因甚石人作舞聻？”师云：“拄杖口似悬河，道个苏噜苏噜。”进云：“即今应聘檀越崇建绀殿、装塑金容，未审有何利益？”师云：“拾金原是窖金人。”进云：“圆满一句作么生？”师云：“如是作，如是受。”师乃竖拄杖云：“只者个，量难穷。小阳节届，大德攸宗。三元朗朗，九五重重。匪特解厄庆诞，实乃利济功隆。坤道允宜厚载，[乳-孚+牛]惠自尔舍弘。唯有衲僧意气别，一条拄杖活如龙。随操纵，任迎逢，凡圣从教立下风。脱却帽，卸却笼，随缘放旷任西东。不立有，不立空，熨斗煎茶铫不同。”举梁武帝问达磨初祖曰：“朕绍位已来，书经造像、建寺度僧，不可胜纪。且道有何功德？”祖曰：“实无功德。”帝曰：“以何无功德？”祖曰：“此是人天小果，有漏之因。如影随形，虽有非实。”帝曰：“如何是真功德？”祖曰：“净智妙圆，体自空寂。”师云：“如是功德，不以世求。检点将来，武帝恰似斗宝赛富，尽情搬出家珍。初祖却乃漆圆方竹杖，蒙却紫茸毡，致令佛心天子分疏不下。今日设有问应聘居士圆满功德毕竟有何所示？但向道如是作，如是受，如是庄严，如是成就。协应人天，洪荒宇宙。笊篱有漏，木杓无漏。如是如是，括囊无咎。”以拄杖画[○@│]相云：“宝轮金锡互旋元，山海绵绵恒庇佑。”

　　　　　弟子性灿徒空(五　六)捐衣赀刊刻

　　　　　老和尚语录第一卷

　　竺峰敏禅师语录卷之一终
嘉兴大藏经　竺峰敏禅师语录


　　竺峰敏禅师语录卷之二

　　嗣法门人性(钜　湛)等编

　　住四川忠州敕建振宗禅寺

　　康熙丁卯佛成道日，阖郡文武、官绅、四众等请师复住治平禅寺，结制上堂拈疏云：“应现妙圆身，锦绣任铺陈。珠玑错落处，维那诵分明。”宣毕，师顾座喝一喝云：“要逼生蛇化活龙，剔起眉毛看恶发。”遂升拈香云：“此瓣香，光昭日月，焰覆乾坤，爇向炉中，奉祝
当今皇帝万岁万万岁！皇后齐年！太子千秋！伏愿紫极凝禧，日祝圣朝长有道；前星耀彩，同归觉海永无疆。此瓣香，秉灵山之嘱，显妙应之威，爇向炉中，奉为满朝文武、阖国公卿、本郡文武官宰、众护法，伏愿泽倍▆霖，股肱盐梅，襄圣治功愈细柳，山河带　着徽猷。此瓣香，源同泗水，脉洽曹溪，爇向炉中，奉为阖郡檀那、本山耆宿，伏愿永为法海津梁，恒作丛林山斗。此瓣香，分弗为两，析不成三，爇向炉中，奉上高峰得戒和尚剃发二位尊师，伏愿三聚严明，法法心传清白；五株挺秀，时时针下顶门。此瓣香，生于无影之墟，产于不响之谷，向推不开、卸不下处承当，无安排、莫可说处启口，兹则二番拈出，爇向炉中供养
传灵山道脉六十三世上铁下壁先师老和尚，用酬法乳之恩。伏愿庆衍寂光，二株嫩桂行行秀；渊长道脉，双灿新篁个个鲜。”敛衣就座。白椎竟。问：“圣明统御，万国咸宁。道合君臣，河清海晏。正恁么时，和尚又作么生？”师云：“惯用灵蛇，势赫赫万层。”进云：“本郡文武官宰绅衿护法请开选佛场，有何利益檀度？”师云：“活捉生马，威昂昂千里。”进云：“恁么则寿如山，福如海，瓜瓞绵绵，簪缨蔼蔼。”师云：“谛当更谛当。”问：“聚云心印，临济纲宗。如何是临济第一句？”师云：“前三三，后三三。”“如何是第二句？”师云：“七不成，八不就。”“如何是第三句？”师云：“茶斟三个枣。”进云：“恁么不独衲僧咸有庆，文经武纬尽恩荣。”师云：“且喜小出大遇。”问：“至道真乘，本无言说。应机接物，须赖激扬。至道真乘即不问，应机接物事如何？”师云：“曹溪有路人皆到。”进云：“岭畔寒梅新发秀，山头瑞雪斗芳妍。未审是神通妙用？法尔如然？”师云：“信是谁人得得来。”进云：“恁么从此治平扬法化，千邦万国荷真风。”师云：“今日恰遇同参。”乃卓拄杖云：“恁么恁么，几度频临江上望，寒梅花向雪中开。不恁么不恁么，嫩柳摇金线，且要应时来。试看释迦老子，明星一点、奇哉三叹、譬说喻说、论教论宗，以至调跛驴、医瞎马，不过应个时节。又看历代祖师，说什么谨严高古、细密简明、亲切转身、异类，末后拈麈柄、说脱空，不过应个时节。秪如现前护法四众等请山僧开炉选佛、结百念期，致令他画地为限，又令披五条、七条、二十五条，一皈依、二皈依、三皈依，路从平处险，人向静中忙，且道是应时节不应时节？”复卓一卓云：“本是江湖一钓翁，自南自北自西东。”复举波斯匿王问世尊：“圣义谛中还有世俗谛否？若言其有，智不应一；若言其无，智不应二。一、二之义，其义云何？”佛言：“大王，汝于过去龙光佛时曾问此义。我今无说，汝今无闻。无说无闻，是名一义二义？”师云：“看他波斯匿王意欲连科及第，世尊即将名覆金瓯。今日众中若有问一义二义，山僧但抚掌呵呵。何故聻？自从舞得三台后，拍拍原来总是歌。”结椎下座。

　　闻一上座请，上堂。问：“先哲道：‘一喝分宾主，照用一齐行。’秪如两堂首座未下喝时照用在甚么处？”师云：“露声风走叶，山色石留云。”进云：“既喝之后，照用历然。日午三更，何须点缀？”师云：“刹竿头上仰莲心。”进云：“恁么宾主全收一句自道去也。”师云：“试道看。”进云：“掬水月在手，弄花香满衣。”师云：“得便宜处失便宜。”乃举洞山参云门，门云：“近离甚处？”山云：“查渡。”门云：“夏在甚处？”山云：“湖南报慈。”门云：“几时离彼？”山云：“八月二十五。”门云：“放汝三十棒。”明日，洞山复问云：“昨日蒙和尚放三顿棒，不知过在甚么处？”门云：“饭袋子，江西、湖南便恁么去？”山于言下有省，作礼起，乃曰：“他日向孤峰顶上盘结草庵，不蓄一粒米，不栽一茎菜，接待十方衲子，尽与伊抽钉拔楔，脱却赤脂帽子，卸却滑臭布衫，令他脱洒洒地作个庆快衲僧，好不俊哉！”门云：“汝身如椰子大，开如许大口。”师云：“恁么说话，恰似大虫戴纸帽，好笑又惊人。若不是治平约法三章，未免被他瞒顸一上。今日闻一禅人远来办供，山僧亦不问渠过所邮程，但道逢着家中人，便说家里话，六月卖松风，恐其难定价。既是价值未定，再示一偈以酬志诚。冲开桃浪展纶丝，烧尾无容淹别齑。鳞翼养成随奋勇，雷轰电掣应当时。”喝一喝。

　　傅晋美居士祈嗣请，上堂。问：“赤帝乘权，一片椒花现瑞；朱明司令，满园桃实敷荣。睹物兴慈即不问，应时及节事如何？”师云：“日永风和善庆优。”进云：“即今晋美檀越启请和尚升座，如何是箕裘有托一句？”师云：“桂子应时发，心花次第开。”进云：“恁么则彩凤驾祥云飞出，石麟随吉梦迎来。”师云：“快须领取问头。”乃云：“夏日长，届麦秋，雨晹若，万象优。海印重光征兆瑞，山悠悠自水悠悠。三柸浊酒娱岁月，一炷心香注圣流。平息了，万事周，一颗摩尼衣下收。既是衣珠在掌，不免主宾酬唱一上。”昔有一官人参南堂和尚咨决心要，堂使其好处提撕，适入厕，俄闻秽气，急以手掩鼻，豁然自省，即呈偈曰：“从来姿韵爱风流，几笑时人向外求。万别千差无觅处，得来原在鼻尖头。”师云：“者汉得之虽易，不无鼻孔心酸。争似晋美居士无二乃性、恒一其心？但述一偈以酬来意：桂栽自是英华起，九九还能喜香波。目下有枝荣辅弼，玄仍台上雁行多。”

　　浴佛解制上堂。问：“天上天下，惟吾独尊。如何是独尊底一句？”师竖拄杖云：“还见这个么？”进云：“恁么则丹凤引雏朝帝阙，江鱼带子跃龙门。”师云：“八棒对十三。”问：“云淡山增翠，风轻柳弄丝。云月溪山即不问，济上家风事若何？”师云：“忤逆闻雷不等闲。”进云：“如何是第一玄？”师云：“扑碎大光钱。”“如何是第二玄？”师云：“中间没半边。”“如何是第三玄？”师云：“榴火带雪鲜。”“如何是第一要？”师云：“闪电光中觅朕兆。”“如何是第二要？”师云：“情殷事急却难道。”“如何是第三要？”师云：“眉棱角上露七窍。”进云：“玄要已蒙师指示，转身脱体一句作么生？”师云：“江畔何年月？江月照何人？”乃云：“九龙洗未尽，五分却绸缪。一年浇一度，殷勤不记秋。奉祝乾矢橛，心香满石楼。结束布袋口，饱参无所求。太平寰宇定，何用觅封侯？解开布袋口，趁起水牯牛。山中水草足，市上米盐稠。米盐稠，甚风流。碧池双雁舞，惊起睡鱼游。治平今日若欲就机打劫，未免累及当人。只饶劈筈夺窝，甚是难为作者。毕竟如何是护末慎初、全始全终一句？”良久以拄杖画相云：“来朝更有新条例，七珍八宝一齐收。”

　　上堂：“唯之与阿，相去几何？善之与恶，相去何若？湿纸里狻猊，单丝控麟角。沩山牛一头，杨岐驴三脚。潘阆倒骑归，颠杀黄潘绰。一错二错三错四错，还有不错者么？”举：“石头和尚问庞居士曰：‘汝日用事作么生？’士云：‘若论日用事，却没起口处。’乃呈偈云：‘日用事无别，唯吾自偶偕。头头非取舍，处处勿张乖。朱紫谁为号，丘山绝点埃。神通并妙用，运水及搬柴。’兹晨乃江南善信启请山僧演说般若，领最上乘，因甚一味打他葛藤？不见道，借婆帔子拜婆年，火里莲开朵朵鲜。燕语莺啼浑不顾，倒骑鹤舞腻吒天。”复喝一喝云：“停机伫思，钉锭胶黏。”

　　上堂：“春雨连霄泽有余，清明已过衫絺绤。到来不用潜头角，堂堂必表而出之。且道有何所表？”举：“庞居士云：‘难，难，十石油麻树上摊。’穿钉靴，拄拐棍。庞婆云：‘易，易，百草头边祖师意。’脱却笼头卸却驼。灵照云：‘也不难，也不易，饥来吃饭倦来睡。’檐前铁马信风敲，室内尘埃倩谁扫？检点将来，庞老一家大似同行不同步、同志不同巧。争似渰井一会，善信各各信念恒嘉，岁岁檀施不少。所谓昔曾播此菩提果，今复殷勤伸礼觐。索盐奉马妙机先，山海悠悠时衍庆。”喝一喝云：“吼遍吼，等遍吼。震遍震，等遍震。”

　　千日钟会圆满上堂。问：“东风解冻，春色鼓上林之机；率土流辉，天官赐悠宁之福。如何是庆贺上元句？”师云：“悃忱通帝座，香烟满石楼。”进云：“选佛场开，幽明两利。于中透顶透底，东涌西没，且道是甚么人？”师云：“风暖鸟声碎，日高花影重。”进云：“如是则天上独尊去也。”师云：“恁么中却不恁么。”问：“鸿钧聿转，兰箭舒香。景物维新即不问，当机觌面事如何？”师云：“榕树增新蔼，翠竹拂晴云。”进云：“银花发焰，满月照临。混融其间，有何分别？”师云：“紫宸以降，帝星贲临。”进云：“金声远彻，玉振遐闻。幽显咸沾，获大利乐。圆满后又作么生？”师云：“大扣大应，小扣小应。”乃云：“专持一藏真诠，生受三年木铎。六道四生释漏缠，三贤十圣卸笼络。任他迟驽驰骀，休话俊鹰俊鹗。明镜扑翻理事融，翛然蓦直长安过。过不过，牛过窗棂，蚁旋空磨。夫如是，则知过去贵贱存亡、真俗男女、有情无情、人非人等决定成佛，未来贵贱存亡、真俗男女、有情无情、人非人等决定成佛，现在贵贱存亡、真俗男女、有情无情、人非人等决定成佛。既尔各各成佛，在在满圆。即今阖会诸仁者转功就位、透体逍遥一句又作么生？”良久云：“无不住兮无所住，四方八面总金刚。”

　　康熙三十五年五月廿八日，师受阖郡文武绅衿护法、诸山耆德四众等公请，住万聚山方广禅寺。入院，三门：“登斯方广门庭，具斯威德自在。等闲拨动机关，永获旋元三昧。那里是旋元处？”入门云：“日月照临，乾坤覆载。”

　　接引天王殿：“拈举捧垂，是一是二？雨顺风调，不三不四。大家会聚一堂，都卢谈甚妙义？是何义？百般神用总昭彰，一曲无生亲的历。”

　　韦驮：“三洲感应，百劫修营。六六数足，九九功成。都向个里应用，从教护法安僧。”良久叩齿云：“唵啮　唵部　。”

　　佛殿：“丈六身，一茎草；一茎草，丈六身。干屎橛，麻三斤。琉璃盏，破沙盆。将来缚作一束，重教法令斩新。毕竟如何斩新？”展具云：“庆喜刹竿再扶起，饮光色笑益转忻。”

　　祖师：“西天四七，东土二三。分灯续焰，递代开山。都向此中煆炼，更教莫受人瞒。作么得不瞒去？谩云珠在渊而辉自媚，须令冰寒于水青出蓝。”

　　方丈：“丈短尺长，矩圆规方。拈弄自在，纵夺靡常。圣凡魔外潜伏，悲智愿行挥彰。若何彰？”良久云：“然诺千金，伫思百棒。即于是日请。”

　　上堂拈香毕。问：“座上烛影辉煌，炉内檀烟缥缈。东明胜境即不问，佛日三关请师宣。”师云：“大坐当轩八万门。”进云：“石硚溪烟波汹涌，峻急流白浪翻空。学者欲登彼岸，从何处过得？”师云：“渔人泛远浦，燕子舞新巢。”进云：“方广山奇峰绝顶，峭壁岩险峻崎岖。鸟道不通，学人从甚么处进步？”师云：“踏穿波底月，擉破水中天。”进云：“幽僻山房夜明帘，烟霞霭霭铁门阃。紫雾重重，纵千手眼，觑亦无门。参玄道者从何处相见？”师云：“一声款乃曲，渔父起沧浪。”进云：“三关今已蒙师指，四众云臻事若何？”师云：“铁船现瑞，宝鼎呈祥。”进云：“古人道：‘夫说法者，须应时及节。’如何是应时及节处？”师云：“千人共睹，万姓同瞻。”进云：“恁么则缁素咸承般若力，佛日堂前显祖风。”师云：“掀翻旧案，整理新条。”乃云：“建法幢，立宗旨，黏带齿牙，拖拽泥水。翻旧案，整新条，佛祖欢腾，人天忻喜。作么生是人天忻喜处？良因此院传灯失绪，万事灰颓；适当剥而云复，否极泰来。今一旦而感郡侯大护法起再造之深仁，阖郡绅衿檀越兴恻懚之厚德，诸山耆旧怀不忍之盛心，启请山僧兼主斯院，演最上乘。山僧只得顺水行船、随波鼓棹，涂胭抹粉一上，任般酬酢。且道是翻旧案、整新条耶？是建法幢、立宗旨耶？是酬檀信、表护念耶？”良久卓拄杖云：“皇风广沛辉朝野，佛日重轮耀祖灯。”

　　庆堂上座为严师入塔请上堂。问：“威音劫外，父母未生。这点灵光，从何处发？”师云：“风雨逐时节。”进云：“既生已后，大限若穷，又向何处去？”师云：“日月应升恒。”进云：“建法筵，设胜会。报师恩，表檀信。圆满后又作么生？”师云：“莲开九品，桂荫双株。”乃云：“策杖崔嵬兴趣赊，穿云透雾泽交加。圆因圆果理全备，觉己觉他事靡涯。报德应须弘法利，酬恩尤意灿心花。我来征验主中主，始信风流足富家。阿那个是风流足富边事？”举：“曹山问纸衣道者：‘如何是纸衣？’者云：‘一裘才挂体，万法悉皆如。’山云：‘如何是纸衣下事？’者应诺诺，便尔趋寂。山遂抚之曰：‘汝只解恁么去，不解恁么来。’者开目问曰：‘一灵真性、不假胞胎时如何？’山云：‘未是妙。’者云：‘如何是妙？’山云：‘不借借。’诸仁者，倘于这里亲证一回，匪特恒心耆旧脱体逍遥，庆堂上座全身担荷，致令过去底秘密圆觉证入圆觉，现在底具足圆觉住持圆觉，未来底荷担圆觉守护圆觉。即今一会，乃真乃俗，若存若亡，情与无情，人非人等，莫不具斯圆觉之体，发斯圆觉之用。虽然，设有个不属圆觉、不属过去、不属现在、不属未来，作么与伊打当？”竖拄杖云：“挥如意，坠天花。抚箜篌，飞雪霰。一轮灿烂影婆娑，婆舌婆心巧方便。”卓一卓。

　　倚天山千江化士募众装普贤圣像成请，上堂竖拄杖云：“鼎构名山胜境，钁锄独斧务要锋铓；开凿人天正眼，智剑慧刀必须猛利。红炉经锻炼，钝铁顽铜悉尔销烁；裁成归巧手，布漆沙泥咸放光明。所以古人云：‘我以普贤殊胜行，无边胜福皆回向。普愿沉溺诸众生，速往无量光佛刹。’恁般说话，须是顺朱填墨。山僧今日却与抹粉涂胭：‘我以普贤殊胜行’，在庵斯案创伊始，千江厥果功甫备；‘无边胜福皆回向’，高低岳渎，共转根本法轮，大小麟毛，普现色身三昧；‘普愿沉溺诸众生’，长者长法身，短者短法身，拾金原是窖金人；‘速往无量光佛刹’，应以宰官、将军身得度者，即皆现之而为说法，应以婆罗门、居士、妇女等身得度者，即皆现之而为说法，应以比丘、比丘尼身得度者，即皆现之而为说法。况值天官锡福，适当火树烁煌。在在庄严毗卢性海，头头共证普贤胜行。因甚又道‘善财童子过不可说不可说世界而犹不知普贤一毛孔中事’？试问即今在会诸仁者，还知普贤毛孔中事也么？”良久云：“刹那阅历亿千劫，弹指圆成八万门。”

　　送庆忠老人舍利下江南，辞院。上堂：“三十余年前住此脑门着地，三十余年后去此脚板朝天。脑门着地，竹木土石尽发光明；脚板朝天，山水烟云悉增耀丽。所以道，去是住之因，住是去之果。去住果因周，万物备于我。备于我，卒未休去住；返观我，纵横得自由。作么生说个去住自由底道理？昔释迦如来双树烟飞之后，收取舍利八斛四斗，后为铁轮天子役诸鬼神造成八万四千宝塔，遂问耶舍尊者安置之方，尊者乃竖五指，放八万四千光，随光尽处各安一座，我震旦国中只落九所。吾师舍利不减其数，幸值金轮现瑞，象宝呈祥，不欲震威乃服，遣使归降，直令望风顺化。夫如是，匪特草木沙砾咸获祯嘉，则河山界海在在遍满。虽然，且道响应在甚么处？”良久云：“修篁万个冲霄斗，嫩桂千株荫满庭。凤阁龙楼频指顾，皇图佛日永昭荧。”

　　普陀法雨和尚赍敕黄到寺，改治平为振宗，名祖塔为妙光。谢恩上堂，拈香毕，僧问：“皇风浩荡，四海讴歌。今幸普陀和尚光辉祖室，奏请御额。和尚如何报称？”师云：“波斯鼻孔吼如雷。”进云：“聚云门庭，四代丕兴。忽遇上上人来时如何？”师云：“龙庭俯坐展宸恩。”进云：“中下人来时如何？”师云：“探花仍作探花郎。”进云：“犹有一人呵呵大笑，和尚作么生接？”师震威一喝，进云：“恁么则天上天下称尊去也。”师云：“遥祝万寿以无疆。”乃拈敕黄云：“天书颁自九重城，敕下咸令六合清。二谛嵩呼辉梵苑，三生应感沐鸿恩。金轮巩固重轮美，玉叶荣敷奕叶芬。法雨频滋无限意，须弥寿量衍升恒。兹乃法雨和尚一段辉煌祖室、惇诚报本荣亲之至谊。致令法院获振宗之美，窣堵显妙光之誉，报慈有添筹之懿。即今敕黄远降，光贲山林，阖郡文武宰官绅衿四众云集振宗，(臣)僧幻敏毕竟谢恩赞祝一句又作么生道？”安敕黄云：“祖佛忻腾兰桂永，地交天泰海山铭。”

　　丰之周居士启法名请，上堂问答毕，乃云：“佛法在世间，不离世间觉。离世觅菩提，恰如求兔角。兔角杖，龟毛拂，运用施为无不足。无足足处快承当，寿者寿兮福者福。云何为寿？甚么作福？”喝一喝云：“丰之性任圣贤心，昙荫芬芳馨永馥。”

　　佛诞众姓供灯启名请，上堂竖拄杖云：“一华百亿国，一国一释迦。各坐菩提树，一时成佛道。斯乃证道边事，即今降生又作么生？不计程途，宁列功课。比玉之无瑕，若金之试火。梅雨洒群灵，昙花飘宝座。事事靡由他，头头唯在我。一我二我万亿我，恒河沙数莫能穷，微尘刹土咸安妥。”举乾峰上堂公案，师云：“古人虽是机扣乘时，怎如振宗权实双具？启名底乐利亨嘉，诱引底寿禄齐备。若文若武，真谛俗谛，个个欢欣，行行溥济。”喝一喝云：“各各长明智慧灯，人人永证菩提记。”

　　小参

　　审戒小参，举古德云：“有二比丘犯淫杀，波离云光增罪业。维摩大士为指陈，犹如赫日消冰雪。”师云：“古人恁么道，虽是截长补短，然而舍重从轻。治平今日又且如何？有过须应改，无功勿妄陈。功过两不立，衣钵自绳绳。恁么批判，与古人相去多少？”喝一喝云：“龙蛇易辩，衲子难瞒。”

　　干一禅人对灵小参：“幼而离尘，壮则参师，得失无关，智行颇齐，性直言直，终始如之，此是禅人生平践履处。来不占天，去不占地，三昧水中，一场游戏，此是禅人临行撇脱偈。且道不终不始、无来无去一句又作么生？”画○相云：“此夜一轮隐，清光何处无。”

　　微明上座对灵小参：“祖室维新，至愿未已，遽尔云归，似忧似喜。作么忧？法门凉薄孰与俦。作么喜？乐邦胜友寻芳侣。芳侣相逢话转长，一曲无生乐未央。”喝一喝云：“莲胎切忌频耽着，还期点雪贵当阳。”

　　桂轮和尚应九小参。昔九峰干为石霜和尚侍者。霜入灭，众举首座以继住持。峰云：“待验过方可。”乃云：“先师道：‘休去，歇去，一念万年去，寒灰枯木去，古庙香炉去，一条白练去。’未审明甚么边事？”座云：“明一色边事。”峰不肯，座云：“装香来。香烟起处某坐脱不得，则不会先师意。”装香来，首座遽尔坐脱。峰乃抚背云：“坐脱立亡即不无，先师意未梦见在。”师云：“九峰虽是逼生蛇化活龙，致令首座连枣囫囵吞，怎似我桂轮和尚执侍聚云老师翁，又侍庆忠先老人，可谓高起前哲，独步先贤，一念万年，恒久不变。兹乃首九之期，治平到来无以为念，且道毕竟亲承入室一句又作么生？”良久画○相云：“流水不翻金碧浪，一轮孤朗海中栖。”

　　石砫宣慰沈太夫人仙游，司君马公请对灵小参。拈拂子画○相云：“还见么？治平月，南滨水，两两相将，互映终始。作么生说个终始互映底道理？如我司君大护法慈母沈太夫人，具大福德，发大信心，皈依三宝，敬重大乘，数十年来，一毫无间，于我法门可谓世叨弘护，历荷檀施。倏闻一旦仙游，是以山僧踏雪登山、拖泥带水，特特到来，毕竟有何叮嘱？昔日七贤女游逝多林，一女曰：‘尸在者里，人向甚么处去？’一女曰：‘作么作么？’诸姊谛观，各各契悟。感帝释散花，欲留供养。诸姊曰：‘我家四事七珍，悉皆具足。唯要三般物：一要无根树一株，二要无阴地一片，三要叫不响山谷一所。’帝释曰：‘一切所须，悉皆供给。若三般物，我实无有。’诸姊曰：‘汝若无此，争解济人？’者个公案至今诚为不了，山僧特为表出：无根树荫无忧瑞，无阴阳地最坚牢；不响山谷无虚应，始信圆通显现饶。恁么告报，且道太夫人一灵真性，与诸贤姊脱体逍遥，稳步莲阶去也无？”良久复画。

　　刘将军对灵小参：“补天浴日勋愈着，福国裕民泽倍殷。自是龙图亲带砺，森森兰桂享芳荣。此是我刘公大将军生平血力、精忠冠世处。且道即今一灵真性又向甚么处安身立命？”良久抚棺三下云：“谩恋莲胎亲八德，早承佛记悟三生。”

　　审戒小参，举古德云：“心地无贪自性戒，心地无嗔自性定，心地无痴自性慧。不增不减白金刚，身去身来常三昧。如鸟空中只么飞，无取无舍无憎爱。触境但似水无心，在世纵横有何事？若会应处本无情，始得名为观自在。”师云：“这话只解顺水推船，未识逆风把柁。不见三祖启二祖曰：‘弟子身患诸苦，乞师忏罪。’二祖云：‘将罪来与汝忏。’三祖良久曰：‘觅罪了不可得。’二祖云：‘与汝忏罪竟。’于斯领略，更有甚么轻垢难遮？倘或迟疑，再示一偈：罪福俱空空亦空，无心绳子系虚空；冻岭梅英香喷鼻，从教雪火一炉红。”

　　太皇太后哀诏至，设供小参：“大根大器大力量，荷担大事不寻常。一毛头上露消息，遍界明明不覆藏。那里是不覆藏处？所谓圣量如空不可思议，圣德如空不可思议，圣智如空不可思议，圣慧如空不可思议，圣胄如空不可思议，圣彻如空不可思议，圣慈如空不可思议，圣泽如空不可思议。既叨荷如斯不可思议覆帱之德，即今
太皇太后哀诏遍闻，(臣)僧虽属方衣，毕竟以何报答？”良久爇香炉中云：“慈灵乘愿归安养，兰桂永馨荫索诃。”白云庵在旦耆宿对灵小参：“忆昔南滨初遘时，温风和气已深知。别来青黄犹未纪，烽烟火燧几奔驰。惟有素履常不变，古道古心恒自持。因思本源归故里，如幻幢幡在处起。刹竿相望仰兴隆，振起本地旧家风。谁知一旦西风急，摧残木叶归根息。归根得旨复何言，严华法界总现前。来我治平酬夙愿，楼阁门开是几年。既尔华藏庄严、楼阁门开，且道善财童子与白云比丘，共履一百一十游城，参礼五十三员知识，今日毕竟以何为验？”良久云：“在在圆成华藏海，头头顿证毗卢印。”

　　觉庵上座披剃小参：“丈夫气慨，决烈坚刚。一尘不挂，直下承当。且道承当后又作么生？”良久云：“自度度人度一切，还期界海作津梁。”

　　应真法兄和尚对真小参：“祖室维新悲愿周，餐风沐雨建徽猷。到头云月清光霭，结角松萝素影浮。古观峰高潜白鹭，珍珠帘卷卧泥牛。我来欲问抽身句，雨洒山花泪点头。恁么告报是表法谊耶？全乡曲耶？”良久云：“分灯续焰勿忘嘱，云根枳水一毫收。”

　　审戒小参：“假借四大以为身，心本无生因境有。前境若无心亦忘，罪福如幻起亦灭。此是先佛为汝等示出百尺竿头，山僧今为汝等更进一步：‘假借四大以为身’，离婆离婆帝；‘心本无生因境有’，求诃求诃谛；‘前境若无心亦忘’，陀啰尼谛尼诃啰谛；‘罪福如幻起亦灭’，毗尼揭谛真宁干谛娑诃。虽然进步竿头，山僧再为汝等洗雪一上。”乃举：“僧问长沙岑和尚：‘如何转山河大地归自己去？’岑曰：‘如何转自己成山河大地去？’僧曰：‘不会。’岑曰：‘湖南城下好养民，米贱柴多足四邻。’僧无语，岑示偈曰：‘谁问山河转，山河转向谁？圆通无两畔，法性本无归。’汝等于斯领略，有何罪福犯持？其或未然，当初只道茅长短，烧了方知地不平。”

　　含波禅人为大川和尚毕九设供请小参：“地水火风，均名四大。机思稍迟，未免滞挂。若一念不疑，地不能碍；若一念不爱，水不能溺；若一念不瞋，火不能烧；若一念不喜，风不能飘。如此即是无依道人。佛从无依生，若悟无依，佛亦不立。者般说话，可谓称水和泥，治平今日更须泥里洗土。何也？大川和尚于无方一时四大分解，师资远隔，含波禅人特到治平，欲诣报惠酬恩，遽尔四大乖和，弗获从心，值兹毕九之期，恭就祖堂，专设清供，礼请山僧代为表答。且道师资会聚，祖孙一堂，毕竟有何话会？”良久云：“依离聚散了无关，亲炙遥陈总一般。悲愿勿忘勤祖室，烈焰炉中涌雪团。”

　　辅爵昆玉荐严请小参。化人诘阳焰。谷响答潮淙。一切法如幻。罪福本来空。既是罪福皆空诸法如幻。且道孝士周辅爵昆玉这段报本哀悃。何所表答。山僧代为以空拶空以幻立幻去也。那里是以空拶空聻。居官一品未为荣。食粟万钟奚足富去住亨贞功德齐。丈夫意气迥超卓。那里是以幻立幻森森兰桂满庭芳。斑斑玉笋沿阶聚。哭送斜阳欲恨谁。男儿各具冲天志者些且置。试问诸人即今凤宇居士音容俨在。且道一灵真性在甚么处。诸人若于者个关头谛当分明。匪特先灵有据孝悃得伸。目前在会诸人乃宗乃祖若冤若亲一时普荐作么普荐聻。良久云石人含笑觅知音。木马游程不记春。遗泽孝慈津济远。应时纳祐蛰雷轰。喝一喝。

　　文学佑臣荐严请小参。师竖拄杖云大道在目前。水是水山是山。玄机超物外。佛非佛凡非凡。恁么荐得。一味生擒活捉。百般大用。天然去住迥离回互。生死了不相关。任尔奴呼十圣。从教婢唤三贤。其或未然山僧述而不作。信而好古。窃比于我老彭。乃举陆亘大夫问南泉和尚。弟子家中有片石或时坐或时卧欲镌作佛得否。泉曰得。大夫曰莫不得否。泉曰不得。云岩晟拈云。坐即佛。不坐即非佛。洞山价曰。不坐即佛。坐即非佛。天童觉曰。转功就位转位就功。虽是洞山父子始得。且南泉意作么生直是针锥不入。师云洞山父子转功就位。致令天童路见不平。只得南泉针锥不入。即今文学范佑臣父子转位就功。山僧未免敷演伽陀。重宣斯义。追感先灵意志殷。思酬罔极启无生。月中丹桂和云拔。火里青莲带露擎。七日喜联七夕巧。九品协应九阶莹。泥牛木马咸歌唱。遗泽余光荫满庭。虽然如是。且道不涉功位一句又作么生。良久卓拄杖云。唵摩尼莎癹吒度噜伽多咛。

　　宣慰司君马公对灵小参。六十年前先师以无上心印一印印定。我公大护法即以如幻三昧两谛亲承。赤肩担荷是以六十年来。用斯三昧忠君孝亲存笃敬。逃禅味道适殷勤。用斯三昧操觚染翰珠玑落。酌酒敲诗星斗零。用斯三昧荫子荣孙芳世泽。老安少敬乐亨贞。用斯三昧楂梨兰桂斑斑美。河带山铭在在新。者是我公如幻履践。目今六十年后。治平越历关山。特特到此毕竟如何以表来意。良久云法源世谊两相关。带水拖泥讵等闲。海印金章频焕发。嘉声千古播人寰。

　　止水禅人小参。毕一生行苦功勤。值终身方袍圆顶。胡期一旦遽亡羊。真俗惶惶心未泯。山僧今为尔攸分。慎勿抱镜而狂骋。谓尔为掷锡腾空不见铎声振醒谓尔为入石穿山遍觅茫无隐。疹幽邃寒霜谩栖其。荒林野吹须猛省。生死罪福等空花。去住因缘如电影。止归方寸戒珠圆。水净寒潭孤月炯。既是珠现月明。今日山僧更有甚么叮嘱画[○@水]相云。相空空相两忘缘。纤尘涓滴归予艇。复作撑篙势云。渡来渡来。审戒小参。假有原非有。真空本不空。空假齐坐断。雪火一炉红。红炉雪点快乘机。正是梅香喷鼻时。喷鼻梅花香九九。应时及节颇相宜。作么生是应时及节聻。昔僧参一尊宿才展卧具宿云。不用通时暄。还我文彩未彰时道理来。僧云某甲有口哑却。即得苦死。觅个腊月扇子作么。宿作打势。僧把住拄杖云。还我未拈棒时道理。宿云随我者随之南北。不随我者苦住东西。僧云随与不随且置。请师拈出南北东西。宿便打。师云即今看来这棒未尝有着落。这话未曾有折角。文彩未彰时已自带齿黏牙。棒喝未施处早已伤锋犯锷。争似治平今日轻重遮难潜消大小根尘殒。获一味哆哆啝啝。百般洒洒脱脱。为甚么。迥卓荦喝一喝云。彩凤五色毛。祥麟一只角。

　　文学李克俊昆玉荐严请小参。竖拄杖云。这个本无来去。生死了不相关。雁过长空掉影。月沉寒水辉渊。所以道一圆一切圆。不待水银堕地。一觉一切觉。岂容古镜重研。作么生说个一圆一切圆。一觉一切觉底道理。乃举枢密师川徐公侍父龙图谒法昌灵源和尚论道。终日公闻之藐如也。后法昌和尚于谈笑间坐脱。公异之。始笃信及。丁父忧念无以报罔极。乃请灵源和尚就孝址说法。源升座问答毕。乃曰诸仁者只如龙图读万卷书。如水传器涓滴不移。寻常着在甚么处。即今舍识之后。这万卷书又向甚么处着。公于座下洒然自得。遂曰吾无恨矣。源下座问曰。学士见个甚么道理便恁么道。公曰若有所见则钝滞和尚去也。源曰恁么则老僧不如。公曰和尚是何心行。源乃大笑。这个公案恰恰符同。何也。相辅檀越在日。每常对山僧云。持诵般若文学昆玉亦未尝知。今请对灵址演说般若。山僧不必问其心持万卷德积千钟。一味惟斯阿伽陀十二时中安乐禁匪特文学昆玉洒然自得哀恨殒销。顿令过去椿严逍遥极乐。现存萱慈亨吉庭帏益俾。即今一会诸人若存若殁。莫不交光相错。撒手舒徐为甚这般灵应。击拄杖云。木人抱板云中拍。石女将笙劫外吹。德器敷盈于海印。芳英懿美遍寰区。

　　奇秀孙居士请为母王道人对灵小参。见闻如幻翳。三界若空华。闻复翳根除。尘消觉圆净。净极光通达。寂照含空里。却来观世间。犹如梦中事。高声唤云。王道人汝还知非梦非幻即假即真。无去无来不变不更底道理么。良久画○云。事佛精勤数十秋。纯清绝点果因周。一轮宝鉴旋元发。桂馥兰芳荫百秋。

　　愚若贤座除荐二亲请小参。万里离师为报亲。冀酬罔极启能仁。蓼莪惭诵哀衷切。贝叶弘敷法利殷。昨夜明星光皎洁。今朝紫臂影飞腾。应时协节无差互。洵是因真果亦深。山僧既应其请。今值佛成道之晨。作么生说个因真果实底道理。昔大孝释迦如来初生七日。其母摩耶夫人便生忉利。迨后睹星悟道。乃上升忉利天宫为母说法。以助往生卓越之因。又慈明和尚幼岁披缁。一日持银盘为母氏寿。母曰子尽弃所爱而出家。今返持此以献将累我于地下矣。慈明自尔奋志参方。竟为一代大宗匠。盖慈母警发也。用是观之。全在子之尽心于道。以光像季法轮正。不在父母之贤否也。苟摩耶之圣而悉达不能持坚固愿力为大法王。安有佛母之名流传于他方此土哉。兹者愚若贤座。不上忉利就园庐以资荐双亲。不持银盘效营盆饭众。而超度考妣。恁般行履且道与大孝能仁慈明老汉个中还有优劣也无。以拂子画○云。亲疏普利安莲土。真俗同盟振祖猷。

　　示众

　　示众举雪窦和尚偈云。客从远方来。遗我径寸壁。中有四个字。字字无人识。佛鉴和尚云。客从远方来。遗我径寸壁。中有四个字。不必重拈出。高峰和尚云。客从远方来。遗我径寸壁。中有四个字。字字无平仄。山僧今示一偈。人从东厕来。却往西厨去。拾个乾矢橛。烂嚼甜如蜜。试问汝等还知嗞味么。如或未知。次第出斑领取。

　　考功示众。古德道句中意意中句。须弥耸于巨川。句铲意意铲句。烈士发乎狂矢。秪待牙如剑树口似血盆。徒骋玄锋虚张意气。所以净名杜口早属繁词。摩竭掩室已扬家丑。自余从上老古锥。尤向孤峰顶上拿云吐雾。玩弄神机。脚跟下各与三十。且道过在什么处。机关不是韩光作。莫把胸襟当等闲。古德既如斯道。山僧又恁么举。且道是激扬先德。是鼓厉后昆。良久喝一喝云。菩萨蛮行香子。双双队队钓锦鲤。

　　示众。昨宵香罢验禅人。蝉噪哇鸣惊众群。为甚春初行秋令。六月炎炎火炼冰。又道踏着秤锤原是铁。是铁是铜迥未分。哆哆啝啝刚一会。掉背踏翻明月村。倦来拟把双眸合。雷雨交参应候临。钟鼓频敲方暂止。板首壁爆三四声。为是声来耳边过。为是耳向声中寻。莫是显唱济宗旨。宾看主来主看宾。纵夺料拣潜施设。照用棒喝暗相陈。如斯一一亲领略。可谓体佛向上人。荆棘林中撒手过。夜明帘外纵步行。山僧今特为举示。从教冤债自分明。

　　考功示众。举兴化为克宾维那曰。汝不久当为唱导之师。宾曰不入者保社。化曰会了不入不会不入。宾曰总不与么。化便打曰。克宾维那法战不胜。罚钱五贯作饡饭一堂。次日克宾自白槌门克宾维那法战不胜。罚钱五贯作饡饭一堂。仍须出院云居。舜和尚曰然则大冶精金应无变色。争奈兴化令行大严。若不是克宾大难承当。总似而今泛泛之徒。翻转面皮多少时也。大慧老祖曰云居恁么批判。未免拗曲作直。径山则不然。要作临济烜赫儿孙。须是翻转面皮始得。师云然则兴化师资法令如斯行。诸老又恁么断。山僧今又如斯举。汝等还是觌面承当底是。翻转面皮底是。是又是个甚么。良久击禅床云。易分雪里粉。难辩墨中煤。

　　示众。举古德云。他人住处我不住。他人行处我不行。不是与人难共聚。大都缁素要分明。大慧祖云。他人住处我亦住。他人行处我亦行。瞥喜瞥瞋何所事。新罗日午打三更。师云。治平亦有一偈。他人住处勿贪程。他人行处莫躲跟。分得分明太忒杀。分明分得忒煞人。恁么告报且道与古人相去多少。喝一喝云。绿竹丛中栖彩凤。桃花浪里跃金鳞。

　　铸钟示众。二仪作鼎炉。两轮为冶炼。橐兮籥兮扇鼓风雷。安那般那恬息智焰。一切坚碍倩尔销融。万种昏蒙赖伊烁焕。九畴八卦由此发生。五音六律凭斯应现。上穷阿腻巅顶。下彻波吒底岸。动涌激震吼遍。妙应观音巧方便。且道根尘不偶。观听旋元一句又作么生。良久喝一喝云。洪声朗彻三千界。大器包含八万门。

　　示众。古德云天生一穴藏吾枯骨。骨朽成土土能生物。结个葫芦挂赵州壁永脱轮回。超三世佛。山僧则不然。穴从何生。骨向甚出。那块属土。若个是物。葫芦架悬赵州壁。突顿断轮回扑翻魔佛。恁么道与古人相去多少。三九五十三。六八四千六。

　　示众。拈花微笑千载系驴橛。断臂安心万代葛藤。窝自余甚么烂冬瓜。破沙盆。到底洗雪不净。又复搬出七斤衫。一口剑。至今擒纵难舒。其间机分万状派列五宗。总是陈年滞货。求售莫由惹起。一伙赛宝斗富底哄闹无休摩娑靡罄用沩仰五百星辰一齐下。从教如象又如马。骋临济闇淡滩头。拴赤鲤迷魂阵上。闪红旗。显云门。东海巨鳌眉溅血。南山焦尾舌抽魂。法曹洞。乌鸡啮雪火星飞。玉兔吞煤石蟹舞。展法眼。大地山河绝点尘。清风皓月无收管。看来真个是。趋炎赴热人皆厌。事到头来不自由。山僧今为一笔勾。下免教辜负海沤。

　　送庆忠老人舍利下两浙辞院示众。仰弥高钻弥坚。瞻在前忽在后。木鸡啼华鲸吼。虽则公案现成。却落些儿窠臼。那里是落窠臼处。香林四十年始得打成一片。死守聊城。南泉牧牛数十春秋。鞭绳忒短。赵州三十年不杂用心。唐丧目前。古人这些行脚故是攧斤播两。未免头露尾藏。争如山僧住兹将四十载。一味痴痴讷讷百般济济牄牄。木头竹屑沿壁涂红抹白。泥团土块满座金碧辉煌。任他许多纷闹于己毫没囊藏。昔年曾染小恙。偶拈一偈略张乃曰。一番白布单盖将四十年。今日扯破了免罚饡饭钱。语虽戏句。情有感伤。不感世路之失伦失绪。惟冀祖席之毋弛毋荒。恒将塔傍规石日砥日砺。每临磬铭钟诫时体时详。趋向母焚檀粜炭裁成忌衣转为裳。操修靡效。客作出处休类牙行。佛祖门庭莫混滥。先人面目谩改常。因果倘不顾忌。宪网定是昭彰。不忍言射影含沙刺疾。难堪见火床肉地坚长。初祖遇毒明矣。思师立誓诚良。以兹看来然则作斯堂者必有损益。住斯院者讵免否臧。当法琴瑟琵琶头角毋怀。魑魅魍魉肝肠尤冀。具一肩担荷。慎毋示两袒革囊。现凤毛麟趾贞兆。泯狮虫驴脚行藏。断文殊剑以破高坚前后之公案。折普贤杖用驱鸡啼鲸吼啾喤。四恩赖以普报。三宝于是辉扬。不解脚跟掉转。定遭炉炭镬汤。试问诸仁者。炉炭镬汤里还有安身处也无。良久云。款乃一声夺赛彩。邮程万里获征祥。

　　铸钟垂诫示众。新供灯田业非一主。边界交参务须照契。镌铸确为远久定规。虽曰供佛济众之恒产。乃属十方龙天之常住。抑先人道德感招之所致耳。凡住斯院执斯事者。毋以一丝一粟妄授私侵。毋以针芥毫毛徇情予夺。毋耽异味另爨私煎。毋隐众园什物顾旧滋亲。自招片纸疋绢之酬截舌耕犁之报凡办斯庄直斯岁者。毋以石斗升合曲情瞒昧。毋以块石篑土潜为易移。毋以寸田尺地阴相侵凌。毋以园林竹树不语伐斫。致遭猪首驴脚之形毛癞压油之殃。凡护此院悉斯檀者。毋嗜酒荤货殖互为恣牵。毋取苞苴逢迎交相狎近。不持空杯有犯自尔饬诫无违。必感五桂三锡之祯祥。编竹还带之响应。夫如是则僧众遵佛制祖规。竭力精修以报答四恩檀信。秉灵山之遗嘱殷勤崇信而护助三宝常为祝　国保境之福田。永作明心见性之净土。倘或故违。伽蓝昭鉴。

　　方广禅院示众。万聚山般般具足。方广院法法圆成。都来恒布福慧田。自是永归华藏海。意其运转随机。必也舒陈有据。示一境而诸缘合辄。立一法以万汇协符。智行双彰。长子少男落节权实并显。屠儿龙女失威大人境界。互圆通末代招提宜规画。虽住山拄杖不假庄严。然建化门庭尤贵施设。理无二致事有千差。差之毫厘失之千里。谛观斯院先贤。上达后裔下驰良由。岐路亡羊。顿令宗纲失绪。闻戒多持戒少之严警。览者自当心寒。承恩易报恩难之佳训。聆之益令身栗。忆其为栋为梁必焉。可法可则昔也应朝聘锡紫衣辞帝阙乐山居遂受施姓布金之请。开兹石窝方广之场。三关险峻验尽四海。英灵一众倾诚换回博地风月。两州郡宰肃皈依。十方善信虔拱伏。可云盛矣。迨后袭僧首冠诸山城衙山舍任安居绅士名人咸卫护。亦谓优欤。讵知狮弦艰续水乳易参兼值劫火燔燎。僧众零落。遂致常住颓圮之若斯。尤幸剥而云复。感八十有六老僧之勤恳。专祈郡侯再造之弘仁。是以阖郡绅衿檀越以见怜诸山耆艾禅德。怀不忍爰兴继绝举废之词。恻隐抚恤之劝。谆延山野两院兼主一肩担荷。第深思熟揣德凉才浅难堪是责。总以不忍之心舆议难却。只得勉应其诚。螳臂于斯矧其间漏獘。日久弗辞。口业叮咛俾整先贤之懿范。聿开人天之正眼。令佛制祖规以不磨。檀护僧行而不滥。端肃仪型彰陈条例。不许另爨私食取截舌报。不许种植五辛秽污伽蓝。不许茹荤饮酒坠堕沸屎。不许蓄养孳牲贩卖经营。不许私赴念诵常住不勤。不许竹木风水斫伐徇情。不许针芥丝粟顾旧滋亲。不许僧俗串结苞苴妄行。不许常住边界寸土私侵非吊慰应请学行散众。不许独过俗门非岁腊节会老幼妇女。不许擅入丛林。已上略述数款务须一一遵行。依之者缁素兰芳桂秀。违之者稚耄活陷生沉。因果毫忽不爽。报应时刻有征。体斯真操实履确为后学准绳。四恩由斯普报。三有赖是资薰。更有末后一句殷殷拭望。诸人。那里是殷望处。六度誓勤光佛日。四洪愿切衍心灯。

　　茶话

　　小除茶话。古德云五蕴山头有一片放光石。从眼门放光照见山河大地。从耳门放光采听一切音响。从鼻门放光通闻一切香臭。从口门放光出纳一切语言。祗是被无名执着二种笼络。虽在光天化日之下。犹然黑暗不自觉知。倘有智者善将此石镌作一尊古佛。不但观音势至文殊普贤齐来唱和。即过去庄严劫。现在仁贤劫。未来星宿劫。三世诸佛同声赞扬。汝等若于行时无无明无执着。便镌一尊行佛。于住时无无明无执着。便镌一尊住佛。于坐时无无明无执着。便镌一尊坐佛。于卧时无无明无执着。便镌一尊卧佛。于斯荐得分明。乃至一切折旋俯仰悉皆放光动地。其或未然。只待汝等洗面摸着鼻孔。吃饭咂着舌头。经行撞着露柱。饮茶荡着口唇。呸。原来这个就是说话之头。方知古德亦非诳语。山僧不是口业。始信道大尽必然三十日。小除原是廿四期。送旧迎新何所事。一声爆竹应时机。喝一喝。

　　檀信请茶话。举长髭旷禅师有僧为点茶三巡后便问。不负从上诸圣。如何是长髭第一句。旷曰有口不能言。僧曰为什么有口不能言。旷乃颂曰石狮子木女儿。第一句诸佛机。言不得。也大奇。直下是。莫狐疑。良久云。是第一句第二句。僧曰不一不二。旷曰见利亡锥犹自多在。僧礼拜旷拈起盏子曰。直下不负从上诸圣。僧曰直指人心见性成佛又作么生。旷放下盏子便归方丈。僧随后入。旷翘一足曰。大地不容针。汝从何处来。僧曰直是维摩也缄口不得。旷曰偶示之间又逢猛虎。僧作虎声。旷以拄杖作亚枪势。僧却把住曰。大地不容针何处得这个来。旷曰不但维摩。文殊也缄口不得。僧曰着箭虎不可当。旷与一掌推出方丈。后老宿颂曰。是精识精。是贼识贼。猛虎鳖蛇。释迦弥勒。观音势至。寒山拾得。一盏清泉古今规则。师云既是为规为则。且道即今一会释迦弥勒胥临。观音势至咸聚。寒山拾得安处。矧其罗列满盘斑济阖席稚壮共饮咸淡同餐规则又在于何。复举钟云七碗快酬且随分。千杯酣醉谩同流。

　　茶话举马颊山本空禅师垂语云。祗这施为动转还合得本来祖翁么。若合得十二时中无虚弃道理。若合不得吃茶说话往往唤作茶话在。僧便问如何免得不成茶话去。空曰汝识得口也未。僧曰如何是口。空曰两片皮也不识。僧曰如何是本来祖翁。空曰大众前不要牵爷恃娘。僧曰大众忻然去也。空曰你点大众性看。僧作礼。空曰伊往往道一性一切性在。僧欲进语。空曰辜负平生行脚眼。后南堂颂曰。参禅学道莫匆匆。动转无非触祖翁。口在面门犹不见。吃茶清话故难通。水中盐味如相似。色里胶青信不空。欲得不招无间业。莫将情解谤宗风。师曰恁般拈弄虽是应机而发。其间两两有些滞搭。是何滞搭。举措匆匆。动触祖翁。水盐味似。胶色不空。且道还落情解不落情解。是谤宗风不谤宗风。良久抚案云。竹凛严霜枝逾茂。树沾春露叶更浓。

　　　　　　　弟子性灿徒空(五　六)捐衣赀刊刻

　　　　　　老和尚语录第二卷

　　竺峰敏禅师语录卷之二终
嘉兴大藏经　竺峰敏禅师语录


　　竺峰敏禅师语录卷之三

　　嗣法门人性(钜　湛)等编

　　机缘

　　师与童真善和尚同庚年方十三。一日庆忠老人入堂围火指火命善偈。善曰。赤光闪灼。紫焰盘旋。既能点雪。又灿金莲。忠打善一掌归方丈。复指灯命师作偈。师曰光如闪电虚空可彻。未来作灯是铜是铁。时三目老人见之征曰是铜是铁。师曰火里波浪起。忠异之问汝名甚么。师曰幻敏。忠曰幻敏已前。师曰海底青天外。忠曰幻敏已后。师曰佛法永无穷。忠曰甚么处见。师曰灵峰山下在安期。目曰期解后如何。师曰虚空大地。目曰落在甚处。师顿足。目曰有足顿无足顿个甚么。师曰和尚也莫太认真。忠大笑。目复问善。善曰火里炼真金。忠曰大众何不看二沙弥这般答话。

　　师阅经次庆忠老人曰。眼中常见如是。经典只这便是。为复别有。师曰和尚只须恁么会。忠曰离却纸墨道将来。师曰东边风也不多。忠曰这小师。

　　师自五云归。忠问曰闻汝惯打人。师曰和尚仔细。忠曰汝走路穿甚么。师曰草鞋。忠曰狞牙生也未。师翘一足。忠曰那个聻。师曰问者话作么。忠曰三空说汝掌他要将汝来处治。师曰早与他说过了也。忠曰作么生说。师曰盗一赔九。

　　高峰和尚问师麻三斤意旨如何。师云说破不值钱。峰云如何是佛。师云石香炉。峰云脱体道一句来。师云这殿二百年。

　　师问僧汝昔住楞伽山来。僧云曾住。师云楞伽有个夜叉王。汝得见么。僧云时时使用。师云大慧菩萨当机一百八问汝尽领略不。僧云不信道。师云此是一百八问前一八问后底。僧云莫莫莫。师云花如解语傍人笑。草不知名随意生。

　　佛事

　　挂钟

　　竖拄杖云。金阇黎木上座。吾今为汝定功课。晨昏缓急毋违时。昼夜循环靡间错。三百六十运周天。八万四千兴妙觉。大扣大应小扣小应。如万籁之鼓吹。高处高平低处低平。若诸源之汇合。文经武纬恩命隆。坐贾行商利乐大。苦轮烽燧悉殒忘。梵铎鍧声总超卓。以拄杖三击云。唯斯轻敲重击莫轻瞒。人人证取古观音一座。

　　入关

　　尽大地是伽蓝。有何关键遍法界为禅塌。迥绝遮拦。恁么恁么兔角杖挑潭底月。不恁么不恁么龟毛绳系须弥风。既如斯何故又作这段行藏。良因一向今时。不免追求古道。高峰掩关三十余载。低低处看之不足。南泉牧牛数十春秋。高高处平之有余。看来看来真个真个。怎如今日一齐收归治平无论山岩林壑不拘年月时期。虽然且道关内人还知关外事么。卓拄杖云。夜深不向芦湾宿。迥出中间与两头。横肩拄杖入关。

　　庆忠老人起龛

　　全彰独露把住放行。神出鬼没弄假像真。有纵有夺立主立宾。且今日底事又作么生。良久云特启老汉出队某等如法奉行。

　　入塔

　　卓拄杖云。八山二十四向。此向利贞。山龙水龙俱备。天盖地席生成。续祖绍宗迢递。峰峦叠嶂峥嵘。法无吉凶趋避。天然本自称尊。顾视四方云。前后左右水口。华表一一铺陈。既是恁么地。总归恁么人。伏惟老汉珍重证盟。且阿那个是证盟底事。嫩桂既已光普觉。双竹仍应显治平。连喝三喝。

　　首九设供

　　龙象逝栋梁摧。法海竭法山颓。佛祖之道孰与扶颠持危。幸有法眼留得在。而今分付与阿谁。良久爇香云。将此身心奉尘刹。是则名为报师恩。

　　聚云师翁设忌

　　瞻遗教读遗编。精悍之色在眉间。迎风掌辊肚拳。直汉从来不受瞒。试问诸人今日设供为复仍遵遗范。为复别有施陈。若遵遗范问答。册子现成。若别施陈未是本分草料。毕竟如何。热香云。唯斯一滴云根水。逆溯等源冤报冤。喝一喝。

　　塑庆忠老人真成安座

　　者尊慈忒络索。乍喜乍瞋若善若恶。喜也和气春风没大千。怒兮披毛戴角迷山岳。者回铁面斩新端的不可放过。喝一喝云。日日香烟夜夜灯。稽首皈依净智妙觉。

　　老人周年设供

　　郎当汉老贼头。头角潜藏尾不收。赃私既露无容隐。报道今朝是一周。作么生说个周底道理。热香云。休休。儿孙自有儿孙福。莫为儿孙作远忧。

　　庆忠老人圆塔

　　无缝塔浑浑沦沦。多宝塔堆堆叠叠。争似我庆忠祖塔八面玲珑。当阳迥卓。虽然如是。纵有片石篑土俱属某甲安排。且道安排后又作么生。条条嫩桂竞时茁。个个新篁越样筠。

　　礼聚云祖塔

　　忆昔师翁有三转语以验天下。衲僧名曰三关若能的的透得。方许亲见聚云。第一要脚掌掉后。第二要鼻孔朝天。第三要脑后具眼。不肖法孙聊将作供以表心诚。如何是脚掌掉后。自从得入琉璃殿。四壁光明照十方。如何是鼻孔朝天。月华二八星三五。丁丁漏永冬冬鼓。如何是脑后具眼。虚空唼尽眉毛髓。麦浪堆中钓巨鳌。恁么告报还可报德酬恩也无。插香云。伏冀常光永垂慈鉴。

　　庆忠老人设忌

　　别却慈音念载余。搬砖弄瓦信时宜。牵犁负重无休歇。怒臂勉焉苦任持。唯有深冤难洗雪。一年一度热枯枝。头蹄尾角幸齐也。者句难将觌面题。目顾四方。插香云。儿孙得力祖父不知。

　　礼佛日东明和尚塔

　　窣堵巍峨万聚中。年深不见雪炉红。头角潜藏知多少。今日重来理旧踪。虽是旧踪重理。誓欲条令分明。毕竟如何。爇香云。同源共本联芳盛。拨火传薪焰续荣。

　　体如和尚起龛

　　急急收归祖堂。行行方规细矩。聚首刚自旬五。一旦忙寻只履。伸出无手空拳。直下令人悲喜。喜则喜其去住翛然。悲则悲其法栋颓圮。而今头角全收。谩道无隐乎尔。喝一喝云。入室既不依位次。且从出户听安排。

　　下火

　　正觉峰头金毛走。惊起法身藏北斗。体性如如妙用彰。管他知有不知有。作么体铁漆昆仑镇海底作么用。烈烈轰轰看变动。如如之体本自然。不属先天与后天。体老汉。火把子既属治平。又作么生打当画○相云。旋空紫焰自天垂。闪灿金蛇从地涌。

　　起骨

　　拈骨云。者一片乌鸡夜绣空王殿。次拈云。者一片屈指数文寻不见。复拈云。者一片雪月霜花陈素练。既尔如斯。体老汉者些络索作么检点。投骨入瓶云。破镜断劫红丝线。云里不看仙人面。

　　安座

　　来只恁么来。去只恁么去。来去甚优游。是真归向处。抚案一下云。回互不回互。回而更相涉。不尔依位住。

　　绳若禅人下火

　　性火真空性空真火。两路坦平是真实果。作么得坦平去。撺火炬云。谁家别馆池塘里。一队鸳鸯画不成。

　　天峰和尚下火

　　入世烈烈轰轰。出世洒洒脱脱。胸藏万卷无关。去住千番岂着。只向炉头坐忘。不用摇铃振铎。今日火把落在治平手中。更有一事须问过。问个甚么。若向别峰相见时。传语嵩山破灶堕。

　　石琦上座起龛

　　辅弼祖庭智行悠。倏焉一旦快乘舟。莲池胜友须云集。来往莫与路为仇。莫为仇。唤回头。唤回头。识我否。喝一喝云。春雷才鼓动。惊起睡鱼游。

　　下火

　　竖火炬云。此是佛体性三昧。以火炬画○相云。此是大受用三昧。以火炬左右拂云。此是耀见照明三昧。既尔诸般三昧一时具足。今有现前方便也须亲证始得。撺下火炬云。回风闪电走金蛇。烁石流光飞素练。

　　起骨

　　即此物非他物。去住明明无拘束。无拘束处任优游。任优游兮咸具足。以手捧骨瓶云。棹拨清波意自殊。一声款乃春江绿。

　　入塔

　　尽大地是骨身。作么生入土。尽大地是真土。向什么处安身。要知土与身无异。水与石相亲。相亲相感成和合。端的其中坚住人。喝一喝云。八卦炉中亲安养。五行铛内乐生成。

　　笑传禅人下火

　　削发衣缁三十年。因吾度汝远尘缘。而今自度寻安养。无毛铁鹞满空旋。下火炬云。饮光笑破无余事。得旨归根在在传。

　　明心禅人起龛

　　入室不住白云床。出户岂行青草地。于斯得见境中人。四方八面无遮蔽。喝一喝云。春阳鼓动雷惊蛰。法法头头体自然。

　　下火

　　生缘于楚山楚水。破梦于蜀地蜀川。邮程既无阻隔。去来了不相关。尔直下悟明心地。山僧岂肯盖被瞒顸。撺下火炬云。暂借八人相护送。收回一点镇金丹。

　　起骨

　　繁柯脱落尽。唯一真实在。在在总圆成。往返无挂碍。勿于无碍处停留。珍重从前六不收。收不收。以骨入瓶云直教瓶破雀飞去。祖意明明百草头。

　　入塔

　　若人识得心。大地无寸土。既无寸土即今明心禅人又向甚么处安措。乃捧瓶入塔云。春回劫外满庭芳。十二时中安乐禁。

　　慎初禅人下火

　　壮年持素。暮岁披缁。坚修白业。具足毗尼。倏焉而逝。遽尔云归。今则泥水堆聚。山僧为汝主持。撺下火炬云。护末慎初冰炼火。收因结果藕藏丝。

　　密行大德起龛

　　新住华光室。疾去华光城。华光铁面无改变。尔今快可觅前程。那里是前程聻。上下行人蓦直去。布桥溪畔且暂停。

　　下火

　　行亦禅。坐亦禅。语默动静体安然。纵遇风刀常坦坦。假饶毒药也闲闲。此是道人真实蜜行边事。即今四大分散泥水堆聚作么与伊排解。撺下火炬云。蜜焉行足金光灿。撒手悬岩道果成。

　　起骨

　　拈骨云。者一片那一片。也曾红炉经锻炼。炼磨诸垢悉归空。空性俱销何更换。换不换。以骨投瓶云。从教扑碎成团也。蜜谛行深真彼岸。

　　入塔

　　家乡庐墓可相亲。何须九上与三登。一天云散长空净。千林叶落自归根。归根何用寻安养。便就佳城窣堵成。且道裕后一句又作么生。乃捧瓶入塔云。故园丛桂应时茁。蜜行功深果亦深。

　　常明大德起龛

　　乘愿而来应时而去。来去分明有本可据。且道有何据画○相云。归家不住白云床。出户岂行芳草地。

　　下火

　　叶落自归根。水澄月应现。庄严素法身。如精金百炼。那里是锻炼处。撺下火炬云。点起常明不夜灯。通身涌出祥光焰。

　　汾阳和尚应九

　　普门脱去和尚深为惜之。和尚归乡。弟等特来作奠。虽然奠惜不同要且去来无别。不同底素马含悲泪满腮。玉露惊风凄落叶。无别底钟鸣鸡唱海潮音。漏残天晓昆仑色。兹乃老汉三九治平。作么生说个无去来不变更底道理。良久云别别拍掌呵呵寒山拾得。

　　乔松和尚设供

　　蜀之山楚之水。拄杖头边芒鞋脚底。适聆和尚圆寂楚中。治平不独扼腕心酸。且自点茶与和尚湿嘴。道是以表法。谊以慰哀衷俯膺良久喝一喝。

　　眉山和尚设供

　　心如铁石性似坚刚。一点颠不折到处为人忙。虽然如是。且道汉阴豆价米价又作么生。良久云。粗茶薄供伏惟尚飨。

　　紫垣上座起龛

　　廿间方离治平。朔初便尔告寂。去住虽自恬然。不无藏头露迹。头作么藏瞌睡虎耽耽捐消破衲袄层层卸释治平。特特到来为伊一一分析。以手引龛云。不二门中非久停。一条大道如弦直。

　　下火

　　万缘到此若冰灰。一衲终身没被盖。炼得身形似鶆形。清操素履诚堪爱。虽则可爱可亲。未证遍圆三昧。那里是遍圆处聻。撺火炬云。金蛇灼破面门开。谛哩杜噜殒空界。

　　俱非上座起龛

　　生缘七十一年。剃缁四十四载。复归祖室蜕然。是谓因该果海。因果圆时事事谐。临行一语动予怀。予怀深恸重叮嘱。灯笼援壁上天台。喝一喝云。宝所从心欲。黄道自天开。

　　下火

　　百昌到此总俱非。万有于兹属梦电。泥人含笑鼓春风。铁鹞旋空飞紫焰。吾今为汝悉安排。一一从心皆方便。以火炬画云。甲乙先生脑后眼。丙丁童子面前人。面前脑后应时发。五叶一花在在新。

　　起骨

　　出彼入此迥脱依倚。八万四千附巽宫。三百六十归艮止。以骨投瓶云。鸳鸯绣出百花开。春光灿烂无伦比。

　　安位

　　来亦如斯去亦如斯。动亦如斯静亦如斯。如斯真境界。曷莫非所宜。山僧为汝悉安心。无位真人迥面壁。

　　起瓶

　　艮其背不获其身。行其庭不见其人。乃举骨瓶云。脱体逍遥日。转功就位晨。

　　入塔

　　飘萧黄叶自归根。淡荡紫烟相应现。于斯得见境中人。体素素兮光艳艳。谓是坎盈离虚。却也风升水涣。天文地曜总干斡。吾徒自有真方便。何所便。捧瓶入塔云。蟾窟秋高桂子繁。莲池水湛心珠灿。

　　恒心禅德起龛

　　离其所离。幻上何妨立幻。遣其所遣。空中更不容空。治平只教幻空。不立离遣消融。更于何处觅行踪。以手引龛云。园林好倩清江引。普天乐送风入松。

　　入塔

　　四山拱向万派归宗。峰峦迢递云水崇隆。满座与半座。端的住其中。捧瓶入塔云。无尽藏中具足安养。多子塔前肇启古风。

　　安位

　　乐彼安此。景行行止。好休即休。可已而已。画◎云。珍重其中不动人。一元灿灿无终始。

　　慈运和尚应九

　　忆昔相违时。形容尤钁铄。正期展钓丝。倏尔敛头角。行庭不见人。入室空思索。登山涉水来。特地问行脚。不问七十七年前胁下来生。不问七十七年后指期坐脱。阿兄之法社原有定衡。阿兄之道脉先已嘱托。值兹四九之辰。薄供清茗聊酌。恰逢节届书云适丁阳生阴铄。不唯一线重添。且喜二谛和合。虽然如是。且道手足至谊毕竟有何表白。良久爇香云。绳绳衣钵付儿孙。袅袅香烟辉梵阁。

　　野云老和尚封龛

　　倏焉坐脱忽尔悠行。辞楼陟殿换斗移星。个是恁般潜头露尾。顿令某等关键至谊难以名陈。为甚难陈聻。掩龛云。心香血泪和烟袅。龛阁苔封露印文。

　　起龛

　　举起则诸缘和合。放下则百道咸亨。不举不放又作么生。满山黄叶落。一迳菊花新。且自出队柳溪岸畔。商确公案丙丁。

　　下火

　　竖火炬云。目今公案已圆成。从教一举一回新。那里是一回新处。如老和尚涅槃偈云。七十三年如露电。错算不为瞒。临行一句阿谁荐。某等自有安排。泥牛衔月吸秋波明明明。铁马嘶风吞素练得得得。良久云。鉴只这一字尤是某等疑处。何也。三世诸佛从此而转大法轮。历代祖师从此而成等正觉。天下善知识从此而说法利生。我老和尚从此而证火光三昧。诸仁者要识火光三昧么。撺火炬云。足底涌出一轮云。百亿弥卢光灿灿。

　　挂真

　　朝往西天不移寸步。暮归东土寸步不移。寸步不移孰与偕跻。道脉源源有所思。且道思个甚么。横跨绿猊辉祖室。倒骑白象耀须弥。

　　起骨

　　七十三年前望后三日是老和尚卸殿时。七十三年后望前三日是老和尚脱壳时。兹当望后二日是老和尚归圆时。作么生得归圆去。乃投骨入瓶云。无动无摇本无住。不增不减自金刚。从教六六还归九。万蕊千葩奕叶芳。

　　安位

　　五十余年相依。一旦撒手便去。有去即是有来。无住应归有住。往来去住无关。瞥尔绝其回互。绝回互唵哑斛。捧瓶安云。清风明月难为俦。权倩个中光主顾。

　　首九拈香

　　九月廿一日乃先老人忌辰。适当老和尚首九。作么说个九底道理。莫是洒枝珠露坠笼竹。淡烟横雵花堆砌。玉菊蕊满铺金三三连合数五四结成邻。这些姑置。即今又作么生。爇香云。儿孙忻敬供萍藻。祖父欢腾享觉灵。

　　百期设供

　　一百日已前。顶门吐出三春雾。一百日已后。足指嘘回万窍风。即今正当一百日矣。毕竟如何。爇香云。罗列满盘信饱餐。香烟在在无穷者。

　　惺中禅人下火

　　叶坠如飘金。檐溜似牵绳。几杵钟声急。惊惺梦中人。既尔梦中惊惺。山僧务令点到奉行。撺火炬云。勿论水湿火燥。总教源远焰荧。

　　自皈大德封龛

　　末后一句始到牢关。把住要津不通凡圣。既是凡圣不通牢关把定。即今有何叮嘱。以手左右拂云。乾坤阖辟无回互。兰桂腾芳有准绳。

　　起龛

　　白云覆青山。青山不露顶。珍重脑后腮。面目时惺惺。作么生得惺惺去。引龛云。莲生周道任优游。直入华光常极乐。

　　下火

　　阖宅熏修全家解脱。谓是庞老家风。然而剩彼一着。若将灵照机语。必矣用其卓荦。以火炬打○相云。自皈依后总攸归。法法金星恒闪灼。

　　起骨

　　拈骨云。学道如钻火。逢烟切莫休。只待金星现。归家始到头。作么是到头边事。投骨入瓶云。收聚列开随转换。俗真二谛总圆成。

　　安位

　　住是去之因。去则住之果。去住两恬然。何莫非安妥。以手指瓶云。一香一灯一礼。而安而静而宁。

　　满足忍禅人下火

　　昨宵脱鞋袜。今朝不复穿。一觉睡满足。长鼾不记年。撺火炬云。昔曾任意挥支体。兹当应手灼头颅。

　　灿旨禅人下火

　　师资相聚未经年。瞥尔便觅归乡路。随流得妙快抽身。趁水行船适济渡。若问过所邮程。山僧为汝分付。分付个甚么。下火云。灿烂个中端的旨。八人约尔难回互。

　　满足禅人入塔

　　到处可安身。唯此非赁屋、傍祖依先茔。满愿从心足。以瓶入塔云。栽松植竹总一如。脱胞入土匪二物。

　　玉溪和尚起龛

　　闭门打睡接上上机。顾鉴颦呻曲为中下。兹则机毕顾周。更有一事相酬。且道酬个甚么。以手引龛云。快驰铁马乘黄道。趁起泥牛践故邮。

　　下火

　　一喝亲承数十年。正偏兼至意幽玄。而今钓罢潜安养。称水和泥适快然。撺火炬云。旋空紫焰应手发。互野金光衬足周。

　　安位

　　行住坐卧这个无个。本绝去来宁列功课。若向则乖若背则错。错不错。安位云。洗足讫已敷座而坐。

　　起骨

　　拈骨云。玉洁溪本澄清。莹然如镜初洗良因。一点灼然致令千派汇济。那里是汇处。乃投骨云。薪火传持不计秋。　啰嚩唎呾哆哩。

　　正庭居士下火

　　出世乐世居尘脱尘。两谛了了来去分明。撺火炬云。燎却眉毛烧却须。清凉国内永安宁。

　　蜜海禅德起龛

　　有佛处不得住。无佛处急走过。三千里外逢人不得错举。如何得不错去。喝一喝云。从心所欲不逾矩。

　　下火

　　烟云会合处。泥水已圆成。火把落在吾手。法令自尔当行。撺火炬云。密密金光休弥覆。腾腾焰逐海生云。

　　宝月禅人入塔

　　数载劫运变迁。尔苦心坚志守此。倏焉一旦西归。临行却欲去彼。虽然水际波恬。争似乐土依止。山僧今为汝安排。究竟何曾离者里。良久画○相云。干坎艮震巽离坤。一月千江只这是。

　　安土地

　　百昌因之维均。万穗赖以生成。匪特山门清净。允宜保境护生。山门净则六时祝诵。方境宁则众姓庥祯。他时功圆果满日。证取金刚不坏身。虽然如是。更有一事要叮咛。王老师前休口快。重添香着露灵明。

　　静禅禅人下火

　　闹市城中隐静禅。本来面目悉周全。而今掉臂寻端的。鼻孔依然没半边。且道阿谁与他圆得。撺下火炬喝一喝。

　　问答

　　僧问如何是夺人不夺境。师云老树飘孤叶。条风带晚香。如何是夺境不夺人。师云有兴何妨傲。无情岂是顽。如何是人境两俱夺。师云斜映遥难见。横遮近若无。如何是人境俱不夺。师云水声清洗耳。山色翠凝眸。

　　僧问如何是第一句。师云山房增树覆。洞口有云封。如何是第二句。师云鹤起随风舞。龙游带雨还。如何是第三句。师云四面滩声水。几番花信风。

　　僧问如何是第一玄。师云乌鸡啼岭后。铁马舞岩前。如何是第二玄。师云吟残山畔月。韵落水中天。如何是第三玄。师云潭底水抽骨。石中火灿莲。如何是第一要。师云波深鱼怯钓。如何是第二要。师云风响马惊鞭。如何是第三要。师云叶抽林换色。花落地生香。僧云玄要蒙师指。脱体又作么生。师云　。

　　僧问如何是一喝如金刚王宝剑。师云光华掩太极。如何是一喝如踞地狮子。师云毒雾罩乾坤。如何是一喝如探竿影草。师云采花归别坞。带雨入深村。如何是一喝不作一喝用。师云残月纱窗疑梦影。淡烟流水信行云。

　　僧问如何是宾中宾。师云隐隐烟笼竹。凄凄鹃叫林。如何是宾中主。师云寻枝摘叶随他技。错节盘根让我能。如何是主中宾。师云楼高招夜月。门厂吸晴岚。如何是主中主。师云灯笼露柱谈般若。狗子猫儿演密诠。

　　僧问如何是先照后用。师云知味必尝胆。识人须验心。如何是先用后照。师云棹穿波底月。船压水中天。如何是照用同时。师云蟾窟攀双桂。龙门钓六鳌。如何是照用不同时。师云圣解凡情俱殒。阳消阴息胥灰。

　　僧问如何是一同一质。师云铁不墨兮铜不血。如何是二同大事。师云草鞋狞似虎。拄杖活如龙。如何是三总同参。师云千点花飞千点雨。一重云锁一重门。如何是四同真智。师云赵州茶辛金牛饭辣。如何是五同遍普。师云一指悬海印。半偈续灯传。如何是六同具足。师云春有百花秋有月。夏有凉风冬有雪。如何是七同得失。师云坐将琴作伴。行有鹤相随。如何是八同生杀。师云桃萼凭时放。溪云应候临。如何是九同音吼。师云一击惊天地。万籁响雷霆。如何是十同得入。师云千山平若掌。一路滑如苔。

　　僧问如何是超宗异目。师云挥毫吐瑞凤。击剑引真龙。如何是齐眉共躅。师云客来呼煮茗。僧过但焚香。如何是影响音闻。师云依稀梧坠月。仿佛柳随风。

　　僧问如何是佛正法眼藏带。师云覆嶂霞千里。照溪月一轮。如何是佛法藏带。师云树长宜遮屋。泉流直到厨。如何是理贯带。师云花雨禅心寂。松风鹤梦恬。如何是事贯带。师云梅花飘伴雪。刍草动牵香。如何是理事纵横带。师云籍草问花泛酒登坛载笔题桥。如何是屈曲垂带。师云月嫌星淡横天照。花怯春寒傍火开。如何是妙协兼带。师云物外逍遥怯午梦。空中笑语憩朝参。如何是金针双锁带。师云竹里晨烟茶龟暖。床头夜月纸窗荧。如何是平怀常实带。师云信手拈来随运用。和盘普请洵餐尝。

　　僧问如何是我手何似佛手。师云兴酣摇五岳。诗狂傲九州。如何是我脚何似驴脚。师云一鼾唯自足。万象任他推。如何是人人有个生缘。师云野鹤孤云堪合伴。苍梧翠柏信为宾。

　　僧问如何是第一句。师云铁蒺藜。如何是第二句。师云红衲袄。如何是第三句。师云破沙盆煮烂冬瓜。

　　僧问如何是一喝如吹毛剑。师云光芒射斗牛。如何是一喝如踞地狮子。师云精华贯日月。如何是一喝如探竿引草。师云渔翁鼓棹让西流。如何是一喝不作一喝用。师云春有秋有种先收后。

　　僧问如何是初日分以恒河沙等身布施。师云流水常存今古脉。高山不断去来云。如何是中日分复以恒河沙等身布施。师云槐阴满地日罩午。梦觉流莺时一声。如何是后日分亦以恒河沙等身布施。师云采花蜂股重。释箨笋稍轻。

　　僧问以一重去一重即不问。不以一重去一重时如何。师云阿谁扶上马。不惺下楼时。

　　僧问如何是那边事。师云鸟飞不度。水泄不通。如何是这边事。师云拗直作曲。叱石成羊。

　　僧问如何是就理藏锋。师云之乎也者破草鞋。如何是就事藏锋。师云小市经纪夸大口。如何是理事俱藏锋。师云无弦夜弄师襄调。六月杨花雪里看。如何是不涉理事藏锋。师云石女波中拍板。木人火里嘶风。

　　僧问如何是正中偏。师云乌鸡啼晓日。漏罢理归帆。如何偏中正。师云玉枢笔札空花里。石镜英贤寤寐中。如何是正中来。师云宝匣妆金印。珠帘挂玉钩。如何是兼中到。师云养气节刚方正直。存心术广大公平。如何是兼中到。师云胸中万卷英雄。谱笔下千言道德诠。

　　僧问如何是君。师云龙楼祥瑞气。凤阁耀独尊。如何是臣。师云逐电追风速进策。腾霄摩汉早为仪。如何是臣向君。师云旰食宵巾不弹劳。如何是君视臣。师云龙庭俯坐看文章。如何是君臣道合。师云紫气腾草莽。金焰覆林丘。

　　僧问如何是向。师云一堂成昼锦。百捷伫时熙。如何是奉。师云玉书传诏切。金甲受降勤。如何是功。师云一天见庆云景宿四时荷甘雨和风。如何是共功。师云谋出万全自克敌。战期百胜早安邦。如何是功功。师云神武宣威不杀。皇仁普泽容降。

　　僧问如何是诞生王子。师云奋武揆文开日月世勋国宪奠山川。如何是朝生王子。师云皇恩帝祉齐臻萃。弘壁纶章总注临。如何是末生王子。师云荧彗销瑞象。欃枪变景云。如何是化生王子。师云玉书传诏远。金册纪功隆。如何是内生王子。师云壮猷定敷元老。风纪永着宰仪。

　　僧问如何是内绍。师云天朝颁壮瑞。帝命建鸿猷。如何是外绍。师云仗钺临戎勷帝业。运筹逐鳄佐朝威。

　　僧问如何是见渗漏。师云云遮海峤隐。月掩山村斜。如何是情渗漏。师云无穷生意壳不了工夫团如何是语渗漏。师云蝉以翼鸣龙从角听。

　　僧问如何是敲唱俱行。师云洗甲天河转。麾旌海岳倾。如何是金锁玄路。师云关牢须击碎。石滑务掀翻。如何是不堕凡圣。师云鱼跃江头新祖意。风吹水面旧文章。

　　僧问如何是类堕。师云负重耕犁快啰哩。移真失性乐哆啝。如何是随堕。师云弥勒歌楼去。观音酒肆来。如何是尊贵堕。师云风月叠互为宾主。溪山不换傲王侯。

　　僧问如何是粗入细。师云牛车布锦文。如何是细入粗。师云针眼打秋千。进云二途俱不涉又作么生。师云混江龙。

　　僧问如何是佛。师云尾大头细一堆堆。如何是法。师纸短话长重滴滴。如何是僧。师云项促脚粗走忙忙。进云若此究竟时如何。师云红衲袄。

　　僧问十二时中如何践履。师云穿衣吃饭劳身口。进云脱体一句又如何。师云板橙棹脚。

　　僧问如何是想生。师云常因送客处。忆得别家时。如何是相生。师云山光晴后绿。树色晓来青。如何是流注生。师云雪融山骨露。风过水鳞斑。

　　僧问如何是然灯前。师云酒渴思吞海。诗狂欲上天。如何是然灯后。师云已换新日月。不恋旧乾坤。如何是正然灯。师云高树云连碧。深岩月挂银。

　　僧问如何是本来照。师云云铺千树玉。月散万株花。如何是寂照。师云隔篱鸡犬静。枕石梦魂清。如何是常照。师云未许争春暖。偏宜耐岁寒。

　　僧问如何是函盖乾坤句。师云直上青霄外。云月一扫空。如何是截断众流句。师云六龙竞跃海。一鹗独横秋。如何是随波逐浪句。师云云行如驶马。杯渡不惊鸥。

　　僧问如何是提婆宗。师云玉山云影合。银浦月华重。如何是吹毛剑。师云神威冲斗柄。问气压山川。问祖意教意是同是别。师云淡云村舍外。流水小桥边。

　　僧问如何是即物契神。师云鸡鸣方就枕。鹤舞势冲霄。如何是示机。师云杖击无容佛。砖磨岂注颜。如何是毗卢顶。师云壁立山三座。岭横水一湾。如何迦叶门前。师云大地黄金用不尽。长河白乳饮无穷。如何是三界唯心。师云人面迁兽面。铁山易金山。如何是万法唯识。师云一体分千臂。三身显六通。

　　僧问如何是闻闻。师云听声风摆柳。应响竹敲门。如何是闻不闻。师云放闲即过日。行到若经年。如何是不闻闻。师云眼后眼前云。脚头脚底山。如何是不闻不闻。师云真个世情惟逸睡。不纳燕子不开帘。

　　僧问如何是临济下事。师云晴空轰霹雳。平地动戈矛。如何是云门下事。师云露柱挥双目。虚空竖两眉。如何是曹洞下事。师云似暗还明匪月影。将开未吐拟花神。如何是沩仰下事。师云打破壶公术扑落杯渡篅。如何是法眼下事。师云凿石引流水。开门放好山。

　　僧问如何治平境。师云屏山列岸外。石镜涌江间。如何是境中人。师云一条拄杖如龙活。两堂云水似虎狞。进云人境已蒙师指示。向上关头事若何。师云伯夷叔齐姓墨胎氏。

　　僧问如何是句到意不到。师云片言才讽刺。一夜闹天明。如何是意到句不到。师云扫石烹茶看十日。推窗待月坐三更。如何是意句俱到。师云画工翻旧谱。诗士获耽嘉。如何是意句俱不到。师云情淡话无趣。心忙言不周。

　　僧问古镜未磨时如何。师云梁高茅露骨。芦久壁生芽。磨后如何。师云穿花蛱蝶深深见。点水蜻蜓款款飞。磨与未磨时如何。师云嫩云西岫东拖水。小竹横烟顺接风。

　　僧问牛头未见四祖时如何。师云春水满四泽。见后如何。师云夏云多奇峰。见与未见时如何。师云秋月扬明晖。冬岭秀孤松。

　　僧问如何是佛。师云高高大大。如何是道。师云滔滔坦坦。如何是禅。师云凹凹凸凸。曰毕竟如何。师云露柱怀胎三门生耳。

　　僧问如何是死句。师云门内石敢当。如何是活句。师云市上旃陀罗。如何是死中有活。师云石敢当起舞。如何是活中有死。师云旃陀罗入井。不死不活时如何。师云将谓你是个人。

　　僧问狮子未出窟时如何。师云诸佛众生仗恩力。出窟后如何。师云群灵庶类悉威降。出与未出时如何。师云张公吃酒李公醉。却使张公没好气。

　　法语

　　寄衡极禅人。光阴似箭日月如梭。为学者诚能于中把定作主。庶不被有为诸法所苦。适聆令祖先寂升之继化山野可胜伤感。何也。伤则伤其老之可恸。感则感其少尤当惜。不惜其年光之短。而惜其相遘之浅。不惜相遘之浅。尤惜露电之迫人。贤座倘于露电间一眼觑破。收回脚跟。掉转鼻孔。则彭殇奚二致。生佛宁两途。个里转得身吐得气。始信圆通过岭非千里治平度山岂万程千里万程原不隔一回举足一回新那里是维新之处俟贤座来治平另有说话。

　　寄闻一上座死生变革恩爱别离如幻一观电光泡影然亦有深为关切者何也如上座有生出处之际遇以父子而为师为资经患难而靡间靡隔朝暮是依息作相应今一旦长逝其情事感伤讵笔舌可悉谕然又有可法者焉昔大觉世尊才生七日母氏便生忉利道成乃升天说法以助卓越之因上座方荷大任令师遽尔西游且道与世尊同别故经云假使顶戴经尘劫身为床座遍三千若不传法救迷情毕竟无有报恩者以斯看来全不在哀恸感伤而为至孝也唯上座勖之。

　　示自觉大德人世莫苦于生死恩爱靡重于别离此乃俗谛中事也达苦乐为一致视冤亲无二途出家儿虽是如斯然亦实有深于关切者如大德之师徒以入世之子母而为出世师资且也同度患难共历干戈恬然乐道兼之高年幼壮勤修功德可羡可嘉恢复故园为法为则山僧方期永作敬田广新仪范倏闻纯持一旦脱化且权让彼灵照先吾一筹大都学道人必须打破这个关捩便知自性弥陀时时与纯持引导随心势至在在共纯持参陈又奚俟山僧笔舌之嘱慰耶虽然更要自觉主人一观自在深契菩萨之十种如幻三昧可也。

　　示王居士乐善不倦见义勇为此性天之真诚亦大丈夫之能事匪承夙愿孰能恒久而不变哉但邮程故假资粮到家务须洒脱居士于升堂入室胸中宁无芥带乎舌根头曾不被赵老无字杜塞乎麻三斤干屎橛亦不黏牙绊齿乎如上一一颖脱治平拭目有望其或未然姑拈则古人公案以似居士于斯研穷密究则持经静坐送往迎来何曾辜负居士居士又何尝忘却山僧倘或过我治平拄杖子这回讵可慢过居士耶呵呵。

　　　　　　嗣法门人性印徒海(觉　澄　清　明　治)孙寂(寿　长)

　　　　　　捐赀刊刻
　　　　本师老和尚语录第三卷

　　竺峰敏禅师语录卷之三终
嘉兴大藏经　竺峰敏禅师语录


　　竺峰敏禅师语录卷之四

　　嗣法门人性(钜　湛)等编

　　诗偈

　　赠刘郡侯

福星临照已余年允矣韩公扣大颠讵谓衣留于法社还期火里灿金莲

　　步刘郡侯韵

法幢维竖锦江头吸岳鲸流际此楼一目河山频指顾渔舟唱起宿沙鸥

薰风拂拂满江嵋晏坐披襟胜下帷徽忽炎尘须荡戬勿留清思扰禅规

　　赠别刘镇台

百战曾经喜太平锦还宁暇记功程玉鞭金马荣三锡明月清风富一生

　　祝杨郡侯

公余纵目望江山万象欣逢大有年星灿长庚光普烛樵歌牧唱乐仁贤

　　次朱檀越韵

乘时枉驾事纷纷未暇与君话返魂惠我名香应手爇芳馨远播赛花村

　　题走马灯

忙忙奔走绝机思无得无求孰可齐奈有丹心常不歇周行任运到何时

　　鼓灯

禾山三弄播诸方敲拍而今迥异常觌体高悬狮子窟眼闻耳见任承当

　　橘灯

灼灼如金明不夜隐显无私岂自欺不是一番经透脱暗中消息有谁知

　　赠云空禅宿

先世曾沾护念真惭予何德荷殷勤感今忆昔频惆怅一握清风达素心

　　赠刘镇台

山满常看荣禄公应知先代受华封而今泽茂根株永名遂功成势若龙

　　祝黄守府

桂月秋高景色赊鉴湖黔水瑞偏嘉昌期五百乘云聚杰士三千庆彩华

　　寿汪护法

云滋露邑艳阳天握得灵符济世丹硕果三千欣永岁大椿八百庆长年

　　祝武郡侯

翩翩鹤驾庆呈祥瑞蔼全川德宿昌蟠果三千莹劫石大椿八百荫甘棠

　　示乐庵居士

存诚履道合天机应现弘模孰可齐如来妙谛中孚永衍庆乐庵济世奇

　　示唯庆居士

处世常存济世心随缘广布福频增圭璋恒抱殊光耀为庆为祥日益新

　　示觉庵上座

金鎞拭医用无穷应世因跻大觉功返闻闻性闻熏复竿头进步悟圆通

　　示鉴空禅人

逾城意志已多年一念因真果自圆性璞直教轻剖琢鉴空朗彻映三千

　　示张道人

启我尸罗步善财重重楼阁指弹开福田广布人天喜觉果圆成万德辉

　　次答胡公韵

卓荦丰神迥脱尘宦场潇洒应真身逃禅有兴邀清鉴万里缘牵适至人

　　示允应禅人

昔日空生曾晏坐诸天赞叹雨花滋于今兆出桐山上允应昙华灿嫩枝

　　募修曲水庵

有缘即住住随缘缘在山环水曲间曲水插标何所事七文一笠莫轻瞒

　　复学正陶公

古往今来着眼看了知非佛亦非仙冀餐真味原无味月在天边云在山

　　示觉荫居士

佛性堂堂越萃伦翛然琙润洵耆英觉华荫远期龄壮无罄功勋允克成

　　示慈荫居士

觉照时时自性明一朝颖悟悟无生慈灵琈信迥通彻荫覆群芳喜乐荣

　　示贤荫居士

圣贤经济讵寻常玉琇莹滋永灿光直入真如无限量慈膏荫着锡天长

　　示福荫居士

百宝摩尼信手榷福源慧海总超卓跃然获证荫无涯高竖菩提坚且确

　　示恒觉居士

法性须知物物全拈来黄叶胜金钱家珍宝惜恒昭觉顿令因圆果倍圆

　　示昙荫居士

兔角杖子龟毛拂运用施为无不足圣贤事业贵丰亨在在昙花荫馥郁

　　步庆忠老人山居五首

雾烟满地似银盘极目遥看不见村野径曲岐藏宇宙荒畦连断合乾坤月明未许经常榻日暖无妨过别门养就白牛全水草入廛岂类出溟鲲

采得黄蔬当野芹频炊犹胜合欢欣扫尘岂为来霜月趺座唯期布法云不是闭门徒学解恐经出户惹闲文恩酬匪但还三　席卷胸开莫厌纷

嚼碎虚空一物无就中那更有精粗云移朗月磨新镜雪占青山压老喁梅放花开香已播鹤鸣子和咏无孤拟将个事频拈出只恐时人画作图

重阳九九与冬连补衲添衣乐自然雪点红炉焰说法瓶煎白滚水谈禅心猿　跳龟毛缚意马驰奔兔角拴但把纤尘循念释免教声色逐流传

高悬赤帜俟屠儿怎奈红尘路转岐丝钓徐舒探锦鲤繁柯脱落露霜梨绳床铁脊隳三体跌膝金刚竖两眉圣智大心虽志远等闲犹自隔籓篱

　　次韵答宝善居士

味道餐松岂复晕还期疏淡映恒星烧猪煮酒凭君美种蔬培瓜任我精独坐虚窗伤翠鸟偕行岭畔感鹂莺堪嗟岁月增如许肯饱甘肥醉万春

　　建新城有感

从来丕极泰旋生历岁烽烟似野尘万里江山含杂燧一天风月隐艰辛微危再诵包桑易得德还歌乐土人几度频观松雪操依稀节候显忠臣

　　中秋无月

金风飒飒渐连低已是清光正满时斜玩碧空云漫砌细看蟾色影微移银缸拟设光堪待冰鉴虽悬朗映迟为爱良宵无遣适因兹故忆庭芳诗

　　喜晴

雾消云散海山宽策杖频瞻兴自欢倦鸟翩翩鸣脱裤游人冉冉笑弹冠芒鞋紧捎随登陟楖栗横担任往还为惜世波常汩没曾将晴雨几回看

　　午日苦雨

频滋霖雨弗时休出入难教涉远游檐滴潺潺畦鼓乱鸟音寂寂莺梭收阳光鉴翚浮云护蒲水柸倾野浚流好把阴霾一扫尽翛然行乐绝追求

　　除夕

追随函丈入廛居出没蹉跎已夕除节庆不同风月子升迁一任去来舆烹泉共话年丁永把赋频敲岁正余钟罢更残人影乱参参云水自成渠

　　午夜即事

喜参炉韝锻诸方雁落鱼沉列两行律数闲推将巽短轮光重照映庚长满声不是龙舟鼓异味无干虎艾香更羡林泉非市井唯期点雪贵当阳

　　元宵

日旋薄暮崦嵫斜锣鼓惊敲送晚霞转觉冰壶升岛屿忽看星斗焕龙蛇光生火树连宵昼色借金鹅晃露华灯灿月明人不夜谩将消息与吾家

　　步胡部院被执二首

幻海劳劳转觉深何如破梦隐山林搬柴运水元常事吃饭穿衣杂用心语后投机炉点雪言前荐得眼飘金世间若限英灵者谁把浮华易翠岑

无数情怀说向谁唯存短句赋轻辞须知骤雨无终夕怎奈浮生有了时解带留衣闻早矣挂冠选佛觉迟而白云几度聚还散一颗红轮任所之

　　寄同参

一自五云握别时群鸿南北影参差忽闻花雨欣无罄弗共埙篪恨莫移梅放已随残雪萃松孤讵谓暖春迟重逢若折宾主句还羡相将鼎鼐之

　　步韵

霏霏细雨释炎悬雾集云兴若尚贤暑热弗知经几几温寒何止较千千统观万汇同苍犬始信流光若逝川漫把溪山频啸傲年年雅自看周旋

　　新秋有怀

秋晚阴凝计入山山中成现许多般枯枝旋拾炊蔬饭煨芋时熬当素食夹岸芦花风剡白满林枫叶露凝丹细将物理闲推测个是心空奈岁寒

闲来园畔检文无瞥见般般景物殊马齿侵蔬锄铲漏茑萝援树斧斤芜古道迷原趋鸟道性珠汩杂舍鱼珠应怜场社竞浮者曾究先贤意也乎

几回林下忆吾曹若个盟偕管鲍交树静寒凝霜凛冽兰凋臭隐菊芳娇群鸿展转依沙岸孤鹤翱翔舞碧霄珍重渔翁休拨棹等闲惊起易新巢

孰道吾侪肆志高其如节候不相饶折篱补壁工轮技覆雨番云斗转扚石鼓轻敲期唱和凤凰鸣嘎待摩霄法门虫豸诚如许信是畴能夺锦标

　　寓石鼓和马文学韵二首

羊肠曲径几经穿为羡幽兰隐谷泉秋气恬然云淡淡新晴皓杳月涓涓禅心岂况沾泥絮杰士宁同脱壳蝉好把缘思齐放下何人老去再童年

盘陀叠膝雅欢娱那问轩居过也无拭涕尚闲空懒瓒存情起见障文殊循环日月为灯火俯仰乾坤作屋庐撒手悬岩须荐取非仙非释亦非儒

　　步涪陵陈先生韵(时天使惠藏佛如寸许)

微尘刹土皆是佛展握何分掌与拳机熟谩存常断见相空宁滞有无边若以色见真非见始信因圆果自圆于此别开青白眼灵峰嘱记浑周全

四八端严非法身为怜族姓应于人传来天使忻留带转示高明羡拨尘有意桃源殊昔果无心胥国洵前因从教妙相周沙界争似渠侬一念真

　　赠余郡侯

福星光灿霭苍穷瑞气腾腾映蜀东遐迩民歌五裤乐高低麦秀两岐穜神清宇水莹如玉政肃岷山赋厥躬可是灵峰曾付嘱从教缁素沐仁风

　　过白岩访众禅德

先哲曾经几共游吾侪雅自荷绸缪主宾意适牵诗兴手足盟心振祖猷殿阁巍巍金像古园林郁郁素光浮感今忆昔俦堪述允矣同撑藏海舟

　　祝杨郡侯

重周花甲兆天间紫极凝禧沛泽长佛性依依滋翠柳民心乐乐荫甘棠三千蟠实馨香永九转灵丹应济昌野外何能兴祝献持将山海伴壶觞

　　和朱檀越韵二首

竖帜江头展钓矶时闻鹃语唤人归遥看陇树春光丽俯阅园蔬翠带肥日午风和开竹迳时清气淑启柴扉曾经破浪垂香饵为羡金鳌掣电飞

徜徉野外洵优游踏遍乡关杜远丘雨过晓山青欲滴烟凝晚岸淡如流词林楚楚忻翘首顽石斑斑解点头大道堂堂随指顾谩将中阃作郊邮

　　步庆忠老人咏莲六首

竖草拈花构沼台为因族姓结莲胎二三宁待文殊指六八亲承法藏来火宅馨香真可羡污泥馥郁洁堪栽为轮为座凭君荐一念绳真即便开

曾陪茂叔敞瞿塘无限清荫满院凉风鹤频惊茎实泯史书唯载姓名长云根固植非情爱浯水间滋启异香拔帜竖竿悲愿切眉端弗吝白毫光

清池叶映镜团云水面风停意更欣露滴扑翻波底月鱼游压落斗稍文花开好把无生荐浪破何由漏习闻冰湛渊沉逸兴杳满塘菡萏自芳芬

凭阑凝思白莲香出息还将入息长颜色雪鲜难点缀藕丝空静绝驰张无尘茂叔比君子有艳杨思况六朗两谛共欣同别异一轮独自露清光

炎天没事漫周行掩盖重重叠护阴风递荷香根不偶日穿池影照无侵觉初倩尔开清思梦晓凭伊捧智心镜破见空花烂熳宁容识浪起幽深

垂钩尤忆火中蕖牛粪常将热土芝悲愿誓同不请友慈衷故示采莲师东林社结分阶品西蜀炉开有便宜若个搅翻无垢面倒跨铁马杜闲词

　　初夏寓观音庵苦雨感赋

登临访故庆檀波梅雨流涟没涧柯一曝十寒生最少五更三点漏偏多阳舒须倩拏云手雾释维期鼓棹歌几度凭栏观瀑涨缘追斯匿睹恒河

　　和宣慰马司君宜亭韵

河山带砺乐亨嘉递代恩荣仰丽华金谷觞添斑袖舞玉楼瑞蔼彩云遮桂兰棠棣联芳盛琴瑟埙篪唱和赊巧构营为深似海棂开八面任天涯

　　步学正卢公韵

公辔临时喜暂攀清风拂拂满林间芬芳桃李开窗面淡荡溪光映斗山挥麈谈玄摅圣虑论经化俗解民顽相将拟话无生句山水悠悠景色斓

　　重游方广有怀

巍峨祖脉倚天山层叠峰峦涌铁船野迳曲岐迷古道荒烟幕覆隐宗传重轮佛日真身显再沐皇风觉果圆更冀寂光时照拂心花开灿阐优昙

　　秋日过观音寺访嵩璞耆德

新秋火镜尚高悬兴适还期访旧贤妙湛身心三十二陀罗手臂万百千山横玉案来东岭水绕吟龙出右川喜雨不须频作赋相将一笑却归旋

　　辞院出关感赋三首

二十余年住此中棘林变作梵王宫积铢累寸恢先绪茹檗饮冰鉴古风蜗角蝇头匪事志鸟居鱼食信参同鸱鸢吓鹓徒张喙萤焰难将爇海空

三载工夫未克周池鱼无妄起魔钩菩提种布终成果叉聚形开始就头天地蘧庐凭任运山河关键洵遨游可怜檐外饭生雀朝暮无餐空闹啾

谩谓吾侪轻浪游滔滔虐焰苦搜求钵囊检点徒羞涩杖履追随适去留一片痴心唯自解千斤重担倩谁酬竿头掉拨图真化不钓金鳞誓不休

　　谢学正陶公元日惠念珠

昼夜轮来百八数数完理极任周旋性天月朗光明洁识海波恬珠媚鲜韩子留衣辉法苑苏公解带镇林泉何如今日齐穿贯一颗圆时万颗圆

　　临江八景总题

鲸音大振觉群生桂魄光浮夜气清顽石含瑛鉴照朗灵虫贡宝物华明暮烟宛转山拖练涧水委蛇地涌琼卷幔天河频倒泻阳回淑景万方荣

　　吊恒心禅德

守道精操数十秋培元梓干衍宗猷满期东建新莲社讵意西归预圣流君愿既周功早熟予怀深恸愧迟留了知个里无来去恒灿心化五叶优

　　泸陵白塔

肩级玲珑势接天登临一望邈山川游人簇杂蚁旋磨奉像萧疏石绽莲二水绕环双应现四方拱峙总殊妍到来未暇论宾主共座分居各晏然

　　咏梅兼柬圆森去文二座

双株频绽逗先春我过寻幽意可人喷鼻直须经九上还拳尤喜越三登冰肌傲雪偕微笑玉骨凌霜凝化神众美群芳欣赏鉴成圆调鼎洵舒陈

　　题灯

微尘普现一灯中一灯悉具微尘义试观一一灯光明究竟咸借油薪力我有灵明不借者历历明明莫可把颠拈倒弄任施呈岂是寻常之乎也

　　赠别童兄和尚

遽奋搏风翼摩天邈万程出北诚佳赏图南意更殷劲翮超群羽挺特杰时伦翛然难比况卓约讵可评壮志宁如此谁为竞流行杳渺天地间一目尽烟尘湖海钩竿别乾坤局调新高超千圣轨独步祖庭闉伫闻花雨霭还期龙象腾杖锡今飞也埙篪异地鸣去去难为别蓬帆忆远云致怀聊以赠愿启少林春

　　赠别李镇台

忆昔武侯初泽隆于蜀地殷勤尽国忠忧恤乐民义辅弼壮千夫谋猷冠万帅移星换斗机浴日补天智夷夏仰殊勋叟童怀去思博施念未灰遗荫情何寄再见韦皋仁重逾淑度治呼禽布胜因感羽辉舍利爰古以验今畴能芳厥绪弗惮运筹功唯守安常志公赋三生约我承两谛备缁侣庆檀波黔黎乐荫庇德师自融融福源亦易易丁斯鼎革时潜御韬藏辔大树应方荣细柳聿增翠伟哉过量人佛果永斯记

　　祝宣慰马司君

紫气腾函关庚星耀倚天八纮云冉冉四面水涟涟桃熟降王母榴开醉李仙鹿车欣御伍鹤驾喜盘旋文物多师古词锋伴友贤玉堂光不夜金谷酒如泉铁券分符永铜章邑露渊宜亭增晏乐阆苑益真诠味道瑶池上逃禅象帝先法源二谛共谊结三生缘赵老时携晋宝公岁满延依依何以颂愿济海山绵

　　新秋有怀

飒飒凄风至萧然景物殊云迷古道隐雨滴径庭芜法系凭他滥禅心雅自符报予林下客守志急其孤

　　中秋无月有感

寒蛩经噪砌隙晷影频移人谓秋中节我伤法晚时桂轮悬帐幕冰鉴覆帘帷宁肖蟾宫步连空一扫之

　　步刘郡侯韵

两谛何殊别唯空与未空慈云周性海惠泽溥仁风报国心丹赤投机雪点红世间出世法贞越讵能穷

　　寓石鼓和马文学韵

石鼓声传久推敲意可人炉山空秀丽锦水益清新隐士昂藏志衲僧散淡身融通不二旨相共话无生

　　赠余三护法

锦水一澄清唯君惠泽深干旋舒壮志经济冠元勋渔牧关城阅琴堂座席焄相期话不二两谛喜春昕

　　赠吴郡侯

梅灿喜芳妍馨香播九天阳春洵有脚爱旭映全川里巷歌声遍关城瑞气延林泉何以颂可是应金仙

　　祝嵩山居士

二载隐天台野心雅快哉采芝寻古道煨芋待英才宝掌乘云集安期驾鹤来南星庚耀朗共赴海门开

　　示闻一上座

祖庭拭望久机叩应临时青眼恒瞻盻赤肩每在期开胸随纵夺卷席任成禠卓尔彻天跃垂钩四海涯

　　示泰来上座

君为我而至为君我特回寻源探虎穴达岸鼓云雷头角兴竞出掌拳俱拓开抟风宜奋翮泰运自天来

　　赠睿珍上座

担荷经年久参差谩跻攀乾坤朗若鉴今古镇如山祖道勤珍惜宗纲莫放闲行行须颖脱宜阐上头关

　　赠马司君

应现主中主天然尊贵殊玉楼悬古镜金册篆新符二谛怀无间三生约有孚灵明原卓荦进步足良图

　　祝武郡侯

庚耀灿浯水筹添澍岛莱仁人跻寿域庶物乐春台权应五骢瑞维期万户才林泉时祝颂指日仰三台

　　祝刘镇台

喜留筹添屋欣闻里巷歌天香云结篆桂子月繁科一路威声远三秋露沛多舞松连紫气惠泽孰能过

　　祝黄守府

节度重临蜀涪陵紫气陈松屏增列翠黔水益澄清上苑桂棠永瑶池桃藕荣萍心何以晋山海庆同春

　　寿汪三护法

九十春光遍关城景物嘉翠屏朝献彩紫极晚飞霞日啖冰桃藕时餐玉李瓜野情何以赠芹藻赛丹沙

　　赠马护法(代作)

灵峰亲记莂法社喜同源支许耽岩谷李杨振教门金章荫祖德铁券镇宗藩两谛钦担荷依依介一言

　　赠俗兄

手足重逢日依依儒释亲两间成皓首一气度玄津慧远邀莲社渊明醉本真就中称快处济济荫琼林

　　赠俗侄

至亲喜再遘一日胜于年逸翮知元壮修鳞洵夙缘家传维启后世业已光前野外俦堪赠吾宗庆跃然

　　赠学正邹檀越

多年怀夙愿君为我成圆藏海重轮永寿山巩固延千秋经史聚亿代桂兰联更冀三台耀常持佛日宣

　　登重龙山(上有龙池水来鹤亭)

览胜重龙上登临眼界超鹤来拟丁令杯渡换王乔企足扪星斗凝眸远市朝惟池高且洁饮鉴涤烦嚣

　　再步重龙兼柬罗学正

重龙称胜趣泉压众山川源自定中发鹤从空里旋凭栏低市井倚树挹云仙追昔古资治幸今仰二天

　　赠重龙住持

曩昔水观出而今山厌看水山转旧局日月运新丸具是坚贞操持斯方便竿濯缨濯足者慎毋自轻瞒

　　即事偶占

踏遍云山趣大都洵夙缘君来胡应现我至即还编苇渡疑真教桴浮匪浪传栖栖何所事界海任翛然

　　和学正熊公

忆昔贤芳躅遐心憩辋川优游唯学道笑傲喜逃禅反第还皈佛投机法悟仙相将语不二谩自谓幽玄

　　　　　　其二

谛观诸万象山静水忙忙老树枝苍翠新林叶淡黄松筛金粉腻池茁白莲香若个能齐物来同共饮光

　　五言

　　重龙山晚眺

重龙晚眺望夕照挂枝斜坐乐观鱼藻行吟听井蛙

　　　　其二

龙山高且洁池水甘而匀树曲如虬伏石横似虎蹲

　　临江八景

　　翠屏春晓

翠出群峰外倚天势莫休挺然拥岸立淑气满林丘

　　紫极晚烟

淡淡如铺练横拖紫极前详观其出处远罩夕阳边

　　治平晨钟

鍧声彻太虚震起斗杓矶惊醒群生梦行行得自挥

　　巴台夜月

玉魄正悬空渔人鼓浪中棹穿一天碧钓起满江红

　　鸣玉浮沙

溪涌金沙聚人游玉带围相逢不是路来往步如飞

　　西岩瀑布

谁将此素绒闪烁挂悬空织造多机巧丝毫不费工

　　石台照镜

顽石解含情溶溶若鉴莹屋庐皆端映竹树弗倒生

　　五龙托宝

江头堆异碛宛转若虬龙共捧团圞石回环洵水冲

　　平都山

仙去名犹在山空水益清我来才展拜伫听鹿长鸣

　　拈颂

　　聚云师翁答汉月禅师四问。

　　第一问正睡着时与死了烧了心之与性牙齿打不着须向这里希取大用如何是此处大用。

　　答云南泉猫儿赵州狗子。

　　颂捏不成团拨不开如如了了自徘徊旋元根境离回互弥勒徒劳顾善财。

　　第二问沿流不止绝却真照照不到处如何是吹毛用了急须磨且道磨个甚磨。

　　答云铁棱角丁丁拐拐水鸟针飙飙潇潇。

　　颂线断重联镜破圆前三后四了无关磨棱合缝阿谁鉴黑漆昆仑一串穿。

　　第三问用处既已脱却心性且莫在离心性处躲根除此二边如何相见。

　　答云朝拂南浦云暮卷西山水。

　　颂独露全彰空劫前雾销云净月华鲜渔翁棹破三更梦野鹤枝啼半夜天。

　　第四问近世野狐都说心性禅不知姓张姓李请禅师代答一转语贵图天下衲僧脱却腥臭。

　　答云麻姑掷米去丁令化鹤归。

　　颂百家姓赵从头错彼错此错错莫休错错顿令错亦错一天霜月晒骷髅。

　　举聚云师翁问汉月禅师四问。

　　第一作相问用水一碗贮米七粒架茅草十字在上请道是甚么义。

　　答云扑翻明镜换乌珠粉碎虚空抽横骨。

　　颂一二三四五六七七六五四三二一颠拈倒弄行摩诃摩诃般若波罗蜜。

　　第二问▆▆沩仰九十六种圆相收在六义这个收在那一义。

　　答云陈公睡重胁老眠轻。

　　颂一团和气鼓春风八万四千数莫穷只在寻常方寸里熨斗煎茶铫不同。

　　第三问古人道八角磨盘空里走不知是空走磨磨走空。

　　答云跌宕二仪摩娑六子。

　　颂日月笼中鸟乾坤马上毛放去也轰雷掣电收来兮静浪潜涛俯仰折旋无不是何如毕吏饮酕醄。

　　第四问老鼠吞大象虾蟆口咬着吞不入拖不出苍头老儿跳一步请下一转语。

　　答云风吹石臼眼麻迷。

　　颂六根互用碗脱臼四大抽添眉结绦寄语时人休顾恋一声款乃彻云霄。

　　举聚云师翁令僧问破山禅师智不到处切忌道着道着即头角生语未终山便啐僧云作么生会山云会个甚么僧作礼山与一踏僧云还有么山拟取棒僧便出师闻之呵呵大笑。

　　拈云啐与踏棒与掴是耶非耶至今诚为不了之案何也谩道笑里无刀。

　　颂卦爻未动早蒙屯况复披云更露文争似东风一吹绽千红万紫逐时昕。

　　举刘墨仙居士持圣恩录与聚云坐间论及杨岐九峰之语云问曰正恁么时杨岐在前九峰在前士良久遂问和尚作么生云便喝士曰这一喝是前是后云翘一足士便礼拜。

　　拈云唱喁和于乃后先之启迪喝中棒下实宾主之机锋个中还有不蹈此辄者么也是徐六担板。

　　颂问道何如见道真敲枷打锁贵无心翘伸参礼髑髅露已觉回头错应人。

　　举聚云听晚课毕问僧云僧是自己又皈个甚么僧云和尚也须归方丈云曰用归作么僧趋前而立云曰好个临终西方境分明在目前僧云用临终作么云曰我是死了不曾埋底僧云若活来西方则无矣云曰如佛度一切。

　　拈云好个西方境无端添了许多狼藉且道如何与伊除却数声清磬是非外一个闲人天地间。

　　颂求人莫若求己倚门傍户暂止家家路透长安未识长安程几程几几方寸里一元灿灿三轮济济。

　　举聚云问僧汝自金粟来如何是金粟得力句僧云白云覆青山青山不露顶云曰此是意识家语如何是得力句僧云虚空粉碎大地平沉云曰此是义学家语如何是得力句僧云一拳打破时如何云曰此是衲僧家语如何是得力句。

　　拈云路遥知马力日久见人心虽然言端语的未免苦口叮咛要识叮咛处么一番遇饭一番饱一度闻雷一度惊。

　　颂肩担日月步风云俯视乾坤灰线痕线断焰销绝朕迹从教鹃鸟叫深林。

　　举聚云阅五代史次僧问云既是死了不曾埋底又如何答得话云曰唐以刘瓒为秦王传。

　　拈云侬家不管兴亡事尽日和云占洞庭。

　　颂剔透肯綮不留筋庖丁刃发若新硎停刀四顾俦能解烟水茫茫泡影明。

　　举僧问聚云世尊道天上天下唯吾独尊为甚么云门要一棒打杀云曰路见不平傍人铲削进云既打杀为何将与狗子吃云曰一报还一报。

　　拈云从教冤债自分明千古万古阿喇喇。

　　颂见得分明用得亲不平还有不平人个中娱乐无穷已那肯轻将持赠君。

　　举僧问聚云曹洞宗旨云曰汝曾问过人么僧云曾问瑞象来云曰渠作么生答僧云他竖五指云曰死汉还问甚么人僧云问万峰云曰渠作么答僧云他打五棒云曰死汉僧便问如何是君向臣云打僧一扇如何是臣奉君云将扇一旋如何是君云竖起扇如何是臣云横按扇如何是君臣道合云掷下扇僧便礼拜。

　　拈云东坡羹看破天下禅和子聚云扇验尽世上野狐禅若遇醉卧雨中并其一而亡之者来又作么与伊打当。

　　颂机不离位堕毒海乘时打劫陷深坑奉向共功功弗共日午三更调转新。

　　举聚云问书记云会写不怕笔头桩记云不打这鼓笛云打云不打这鼓笛记云无手人又作么生云打云不打这鼓笛记云草里汉云复打云不打这鼓笛。

　　拈云皮也无打甚么鼓鼓也无打甚么皮虽未烂额燋头难为毗鼓毕地。

　　颂鞀鼓年年闹不休何人善解汨江愁满声直透云霄也免使华亭覆却舟。

　　举聚云问僧唤作竹篦则触不唤作竹篦则背首山念唱道大慧依样画葫芦聚云又作么生僧云铁棱角笑杀水乌龟云便打。

　　拈云虽然不借阳和令自在东风暖上林。

　　颂颠拈倒弄惯施为唱道依摸总属痴菱角乌龟开夜晏从教一击亡所之。

　　举聚云因僧多慕朝海乃云海虽阔大都是川水流去底僧云未审川水在甚么处流来云唤侍者云盘中菜着些醋好。

　　拈云海水虽川水汇源却也咸淡各别无端添醋其中可谓酸碱得所。

　　颂万派朝宗入海源酸碱苦涩一般餐舌头好教知温暖唼着些儿心胆寒。

　　举聚云因侍者设桌太远云自撤近前者云君子离台三尺云曰小人聻者云挨桌磕膝云曰衲僧分上者无语。

　　拈云中庸之为德全在体物而不可移侍者幸自不语若语未免反了中庸。

　　颂踢倒饭床卷却席小人君子两难立面皮翻转衲僧机无言有语只这是是不是王老庄中吃油糍土地至今犹害噎。

　　举聚云示四字。

　　

　　拈云头戴刚叉帽身穿衲结衣。

　　颂鱼游江水月当空散步徜徉兴趣浓木马泥牛凭运转银河斗柄直朝东。

　　

　　拈云看他家事忙且道承谁力。

　　颂几度凭栏数白云山头石畔恰相应脚跟弗动闲观听鸟语溪声演梵音。

　　

　　拈云舌端涌素马鼻息纳金牛。

　　颂烟岚为盖月为灯铁脊隳空万境澄耳里厌闻吴鼠闹眼中讵视黔驴鸣。

　　

　　拈云翻身那管布单破普天匝地一声雷。

　　颂地作枕兮天作衾一齁鼾梦老乾坤黄梁熟矣华胥觉唤醒从前错悟人。

　　举聚云师翁示众云(没量大人被语默里转)拨尘见佛(抖擞破▆瓦)佛亦是尘(光耀恒沙数)问了答了(儿啼女哭)直下翻身(还须击碎髑髅)请君再进一杯酒(争似卢同七碗茶)西出阳关无故人(脑后见腮莫与往来)。

　　拈云一等没弦琴三换无孔笛。

　　颂淡淡烟笼树影横松涛竹咏杂溪声谁知陌上黄鹂啭露出深闺幽隐情。

　　华严三观颂

色空无碍云飞天外飙飙飖飖霮霮　景静物闲神融意醉没头没脑大虚粉碎

理事无碍须弥投芥不宽不窄稳持稳载无正无偏不触不背纵夺卷舒我观自在

事事无碍蛇虫蜂虿活捉生擒贵买贱卖六道逍遥四生萃类不乞一文放下布袋

　　十二时歌

鸡鸣丑惊起子胡那只狗声吠啀喍醒齁鼾角催呜咽寒星斗慢思惟慵动口下榻更衣正抖擞究竟坚持获法身妙音清梵勤操守

平旦寅曙光灼破广寒城琉璃殿上逍遥过碧玉阶前坦荡行不羡贵不忧贫乾坤让我一间身耽名逐利轻浮子乐隐修真散淡僧

日出卯光辉万象分妍好无弦曲调协妙音没底篮儿盛至宝徇贤愚随拙巧一齐附入灵云老桃萼芳鲜医眼沙梅核浑沦塞口枣

食时辰收折巾单入众行撞着饭头横铁橛返闻奯老度金针末后句让当仁从教同吐不同吞吸干沧海母劳舌嚼碎虚空不动唇

禺中已搬柴运水原常事拾得一头抛一头解空四句非四句莫踟蹰休拟议折旋俯仰无不是两翼蜻蜓俱摘却一枚铁钉恰相似

日南午时御白牛亲步伍掩耳偷铃楼子歌夺精卖肥盘山脯唱者唱舞者舞脱落繁柯毋滞阻得得扑翻布袋钱斑斑倒跨丰干虎

日昳未明白转身亲异类缩尾伸头假颠狂张牙露爪闲游戏脱功勋卸尊贵若不拿三便道四雉雀冲霄羊角抟野狐阵鼓金毛队

晡时申忙着蓑衣整钓纶樵子负薪担雾重牧童横笛隔烟轻小释迦老华亭者回负命有金鳞短舠巨楫俱抛弃饵月钩云一并吞

日落酉分咐泥猪并癞狗朝去暮来勤把捉出作入息牢坚守叩妙玄问知有管他阴六与阳九拟于天际觅南辰已自袖中藏北斗

黄昏戌缕腰绳子常收束夜明帘外快抽身荆棘林中谩住足莫瞒顸勤照烛宁分稚壮与真俗薪传一盏无尽灯焰覆三尊常住佛

人定亥玉魄悬空银色界不须黑夜扮观音宁向太阳妆自在原本有非借贷何必囊藏与被盖蕉鹿既空心性恬华胥早觉梦魂快

半夜子於穆缉熙存敬止泥牛衔月卧深潭木马嘶风栖涧底饮琼浆餐玉醴个个无裈长者子自觉觉他三觉圆后天天复先天启

　　赞

　　庆忠老人真

稽首礼师像像兮不可拟翘勤赞师真真兮妙难比赞礼俱莫及冤结何时已劈筈夺窝贯便神锋就机打劫征入骨髓惹得儿孙苦效颦向道眉毛生板齿那里是毛生处聻袅袅香烟白鹤飞轰轰雷电金光紫喝一喝

　　庆忠老人半影

眉横鼻直睛青广颡丰颐月面卷轴丈室相亲原来只是者汉唯其个里丹衷匪轻可以称赞继起也狐涎势若消霜整颓兮细轨洞然悬鉴噫赃私露出没遮栏一任大小半满在在处处随宜应现

　　释迦栴檀瑞像(有恒禅人请)

大哉能仁示兹瑞像不居王宫岂住天上刹尘遍满匪虚匪诳一瞻一礼莫轻瞒是则有恒真供养

　　送子观音

童子在膝紫竹参天抚摩顾注慈意宛然婆心急切悲愿恒圆龙女近侍善财遥瞻意其有法说兮休从眼听意其无相睹兮毋用耳观如此方得大自在夫是之谓有灵有感有因有缘

　　祖峰和尚

认真即假以假为真真假不立赞颂何云何所云却有凭凭君崛起祖室凭君丕显门庭门庭祖室重恢拓从教依钵自绳绳

　　徐见宇善士

耄耋介寿兮瑞蔼忠南玉笋斑济兮永永厥传涂染丹青兮猊像生严手执箑扇兮舒卷优闲兰芳桂秀兮于斯见焉赞谕莫可纪及兮从教香烟绵邈万亿斯年

　　徐孺人

手轮一百数循环靡罄靡穷坤德卓尔厚载楂梨橘抽崇隆念念欣从乐土心心注想金容酌水献花勤顶礼弥陀亲记获圆通

　　松下达磨

昔将只履西归今则双屣仍见芦苇变作葫芦担头少却经卷总是丹青妄涂摸致令吾祖巧应现轮珠叠膝信安排未识婆心那一片是何婆心聻咦松阴争似嵩山坚壁面何如亲觌面

　　观音

童子浑濯狻猊威狞两两互相参礼巍巍叠坐慈尊这慈尊勿外寻在迩而求诸远在己而求乎人其人其人水月珠珍原在海鉼[金弁]钗钏讵逃金

　　面壁达磨(二)

三三挨过年头一一不知月尾苦苦面壁何仇默默腰雪失理大家徒费痴肝肠他咱原是我的你你你都卢是个真师真弟子

脊骨刚似铁心胆迳如风九载熊山阒寂一花少室崇隆尽属悬疣负赘徒自避影逃空还知后面底人么才也养其才忠也养厥忠

　　渡江达磨(二)

犯人苗稼摘芦枝拨浪穿沙涉水泥不是无端轻卖弄总为痴心未化而那里是未化处忙携只履潜归去又被宋云识得伊识得也却无词嘴乌面黑到斯时

对梁皇云不识一苇航飘然去虽是浪静波恬争奈闷来多睡至今犹未醒醒鼾声遍震天地且幸长年懵懂稍觉时势须还神光那一臂

　　自赞

原名治平祖堂敕建振宗禅寺维其创造兼守不惜脑门着地一味素分安贫百般外缘不事弗拈三要三玄务征末后一句非又不非是却不是脚跟掉动解谈禅鼻孔无声演妙义噫(妙微上座请)

功无一点事有千错株守振宗三十载余偶游江浙四八月个无端描写陋形却是照程列课谓是竺峰耶可诺则诺谓非竺峰耶将错就错错不错高竖两道粗眉一任诸人说长短论醍醐谈毒药咦(浑玉上座请)

本无位次何用安排不偏不倚如去如来强将图形画影洵是火里莲开莲开从教香九九灯笼露柱舞三台久踞振宗寺远往江浙回回还迥无有何定水边林下畅予怀畅余怀雅快哉昙林瑞荫香烟永麈尾飞扬慧炬辉(昙荫居士请)

　　见初禅人

手持一百八循环合其数见见之时念不妄兀兀其问醒初步梓枝挺秀真俗芳花蕊芬荣枝叶裕云是像兮瞩之不见其光言非像兮却之端有本据是何据六字专持圣德昭生生顶礼波罗蜜谛

　　　　　　嗣法门人性印徒海(觉　澄　清　明　台)孙寂(寿　长)

　　　　　　捐赀刊刻
　　　　本师老和尚语录第四卷

　　竺峰敏禅师语录卷之四终
嘉兴大藏经　竺峰敏禅师语录


　　竺峰敏禅师语录卷之五

　　嗣法门人性(钜　湛)等编

　　书问

　　复沈县尹

　　掀翻界地若为酬擢破虚空谁可补直谓大居士所阅者先老人录耳讵意(某)等俱被青睛赏鉴耶誉(某)乎冤(某)甚矣苍天苍天翰札谆谆诚有未见老人之叹然老人鼻孔既落居士手中老人面目未尝不在居士眼里似亦可以无憾舌头在口居士业已自信更复何说远承遣莫兼荷诔辞老人这段光明却又向居士笔尖头流辉去矣所请舍利如命数十颗幸珍重藏之敬寄老人遗杖一茎字帖一本一任我大居士焚之折之惟不作吾宗话柄可耳。

　　候童真和尚

　　恭惟吾兄道行海国名振蜀川棒喝齐施满地狐涎消曝雪宗教俱敞遍空花雨蔼晴烟匪特布千古徽猷亦抑启百代异业敬之深矣庆亦悠欤(弟)乃樗散劣质忝同社火甄陶赧承丽泽相滋愧未青蓝企及年来雁行折阵徒切春树暮云素鲤频临一代时师收眼角佳编三复万里英豪纳鉴中更祈折摄等慈文顿使顽懦解便僻跻攀莫定把臂誓期大家打鼓弄琵琶一众登堂欢燕翼俚辞裁复郢笔当挥。

　　候嵩山马司君

　　百辰拱聚万汇敷荣榴开壮不老之丹桃熟庆无疆之福正鹤算与时偕臻宝箓并日俱永矣贺贺曩接翰教足征注念总缘去不忍恝之心不无一番濡滞是以未遑报命夏初承贵治谭门众檀信重为挽留故尔暂借一枝于新圣耳缅想大檀越法谊攸关同风千里自是不以远近内外殊观也适兹岳降理合登堂快睹百寿圆开欣聆千秋岁永携云门邀赵老庶宜亭真乐别增野趣其如拄杖子不力徒增恋慕已耳聊申贺私曷胜神往。

　　复杜瑞兰居士

　　桃李培春树经书掩目扉正居士乐自然天地快清净之神魂荷荷治平这铺功德承诸檀极力劻勷于月八已将圆满矣唯恒尝守护道谊愈嘉下手点眼者能有几哉姑拈则古人公案以似昔张拙秀才参石霜和尚霜问曰秀才何姓曰姓张名拙霜曰觅巧了不可得拙自何来才有省即呈偈云云居士但将这公案朝参暮叩念念予怀则仓忙壮稚无二乃心巧拙贤愚唯一其志如是匪特松蕙穿针自应金针刺腐耳有何难易苦乐之足云乎。

　　复童和尚

　　济北之道慧祖重光朝阳之传云翁鼎振微我先老人于干戈劫焰中转大法轮俦能克昌厥后丕显宗猷哉吾兄年来戮力法门苦心苦志纶竿指处收尽奇英第未识负命金鳞有几耶今别和尚又将派汇南洋益知我慧祖之道源远而流长也(弟)几欲顺舟与兄共赏普陀胜迹无何忠郡文武护法再四挽留去不忍恝住则神疲话聚姑有待耳吾兄倘怀故里蓍簪远迩图新大业俾一灯联灯以至无尽灯一传再传直欲千万传在在甘露门开头头刹竿幢建正符仙箕所谓逢虎大阐风声遍动明矣关山修阻恼我遐思寤寐时通笔舌难罄。

　　　　　　又

　　兰芳春谷菊绽秋篱彼物物也而能顺序与推应时不爽者如是矧兹法运兴隆因缘辐辏又岂偶然哉目今别公海上独步吾兄在处卓标我老人与三和尚寂光中不言而慰不介而符易东道南之庆匪笔舌所能悉矣唯(弟)株守治平痴拙自甘年来铸造诸功德兼启三载幽明两利胜会虽则称水和泥似觉劳劳靡息欲罢不能良由福慧二严未获精诚纯萃故尔举动维艰亲教愈远吾兄迩者作略新奇道声蔼着自是人天爱戴神鬼钦尊则在在广建赤帜头头奋发狻猊四海英贤畴不欣其径山桢干益荣佛日轮光普耀致若妄庸魔吐何烦芥带齿颊哉萤火讵伤日月之明乎地远衷长颖楮难悉。

　　复别庵和尚

　　聚云先师翁曾于朝阳洞中识得径山一口慧泉在在标名时时显字是以涉海入吴适闽过越方向湖东院里轻轻逗露腥芗诸方将来锦水江干三目山顶激扬涌沸雾骤云兴一时麇至者伙矣得我先老人继起尽此一派曹源直入干戈劫火中振鬣无休霏洒靡罄嗣后玉印江头又得解担于高峰和尚复搅长河收入一滴持向槜李鸳湖一番洗雪源源本本冤结无休今和尚卓尔汇含南溟奚啻抟风九万激水三千诚所谓斩新日月特地乾坤(某)虽放酣丘壑而志愿足矣但未识这点真源从教永住白花按时潮候更须杯渡普济群灵也耶云月虽通关河未免少间屡承索我赃私至若(某)之素志实懒且拙矧年来株守治平日与木石撕结虽有数则唾余无乃应时塞责讵可遗臭诸方频烦注念增愧愧耳读诸佳编著作清新发药超迈暂尔
皇恩远沛天使云临伫见紫衣光贲佛日重轮矣唯冀深稳德性大展金鎞谩谓智老再世即起从上而问亦莫是过者笔莫悉衷神与俱往。

　　　　　　又

　　王老师修行无力却被鬼神觑破土地前更添一分治平拄杖今将　跳又为檀信东扯西拉那一分毕竟指向甚处安着好细读历历佳编绰绰然确有回天之势益思隐隐愚衷急急焉恨无缩地之谋恁么也不得不恁么也不得恁么不恁么总不得和尚其何以宽慰我心耶致若晤聚商酌之缕衷愚若贤座自为备述兹不赘。

　　复体如和尚

　　白露凝寒梧叶坠玉轮皎洁桂香飘正和尚德化维新道行普应时也羡羡(弟)年来木石劳劳靡息虽暂渡江南休静三载无何治平未得卸肩客冬又被郡人士再　挽归了此虫豸和尚闻之惜乎慰耶屡承翰教盛贶不为礼数优渥兼之奖誉过情颔愧良多近闻拄杖芒鞋有　跳之意特走奉迎倘慨惠然讵独手足得以聚谈益令两谛渴尘一泻倏闻烽烟之传而道人拄杖所指自有龙天拱护况治平新圣相望咫尺南北丛席任意安居幸勿迟疑解我悬念。

　　复醒彻和尚

　　天地蘧芦也长揖者只经一宿古今传舍也采真者无容半偈斯语匪独为世谛而言即林下人亦莫是过者自癸卯别后再图聚首讵意甲寅变起仓卒急归治平圆成祖塔逮塔工稍就而祖席缺如复为匏系虽年来沧桑几度日与木石撕结劳劳未已是以手足各天衡音杳若甲子冬暂渡江南渐图白下无何忠石两地诸檀信再四挽留只得勉焉寓锡于新圣院耳适接手翰依依宛如觌面所云秋晚后进目击心伤在在同况唯冀吾兄深稳德性益增遐龄与赵老宝公把手共游则狮子庵中多狮子子两谛光扬端有厚望在焉。

　　候嵩山马司君

　　倏焉山林忽尔城市城市山林虽别然而斗柄犹在河汉间也二载隐静天台叨荷福庇已将口挂壁上饱饫烟霞心鬯神怡讵意客冬又为忠郡官绅士庶责以大义勉归治平整理祖室是以匆匆渡北未及音闻遂结百廿期场仗赖远注周圆矣法乳之恩虽获少酬先老人之万一柴米盐酱未免挽撒如许大护法可是为(某)惜耶喜耶倘或二途不涉试问南宾主人还肯合本图利也无。

　　候黄星马檀越

　　鹫岭花犹茂嵩山髓不枯益知南宾城中金粟应身有在也荷荷(某)年余隐静天台每承远注闲来采茹拾芝大快雅志客冬为忠郡诸檀夺我所好复归治平重理葛藤建其百廿制期已荷周圆虽则少酬先老人法乳之恩然而创业维艰守成亦不易易耳我公其何以为(某)善策耶肃裁代面不宣。

　　候石司马新君

　　暌违台教裘葛屡更虽日与木石撕结然孜孜拭目觅种子隐隐伊人意可怀近者偶寓十方堂中阅云兄和尚法录始知云老汉一时谢担大居士两谛亲承眼目人天讵同小小聚云一宗灯灯续焰端有厚望在于南宾山斗矣肃椷申候以致永怀。

　　镞可中马檀越

　　昔庞老将家财悉沉沧海阖宅熏修今我公率身家隐处市廛幻视尘境正净名所谓不起灭定而现诸威仪不舍道法而现凡夫相其性天之乐声臭之旨舍是又奚从而他适哉今幸聚云法脉光着南海我公聆之能不跃然耶(某)拟送先老人舍利于中建塔肯慨捐一分栴檀遥申普陀代爇否别和尚来书云有续灯正统之编我公护法入室有年可中居士宁不与子韶无尽并耀联芳乎笔舌聊通企仰莫罄。

　　贺刘镇台寿

　　恭惟镇台大檀越台台五百名世八千大椿膺天宠以永年辉增南极录仙斑而益庆泽沛东川多祝媲美于华封誉望称隆乎郡国士民感仰泉石欢腾(某)行愧前贤功惭宿哲霞可餐水可啜愿学古人誓未果关未周有辜护法频蒙檀荫方图琼报之未能喜值鹤龄适幸嵩呼之有自三生石上每怀夙遘良缘万福堂中弗获躬趋令旦敬具不腆之私敢曰甘泉菊水伏乞如空之纳窃云棠咏松阴德盛千秋芳流亿祀伏冀椒花日啖石髓时滋巨富庞公宝船永济江海须达长者金砖常注祗园五福骈臻九如耀丽谨启。

　　候嵩山马司君

　　宜亭佳制巧夺天工骚客品题光莹斗极虽未目睹耳食之大畅野怀向者我公屡索俚句第年来木石撕结笔砚尘生胸襟茅塞是以迟迟未复抱慊良多今渡江南来急欲躬览胜概无何关居数载足步维艰故尔暂寓十方俟春温冻解意转棹别图矣则笑亭借座之缘姑有所待至若治平祖堂祖塔宝圣两代录板统祈远垂照拂感佩匪独(某)等也先老人寂光中自是订嘱有在。

　　复千峰和尚

　　古人才下禅床已谓只得半藏治平今日务须一一翻阅始获正令全提恁么不恁么和尚坚密不动之体自是在在安恬时时保惜老婆禅脱空话岂容张喙于侧耶尤幸线脉悠长势藉重光祖室其鼯鼠声潜踪潜迹宝公寿益着益增俾三藏参礼于兰院戒贤引赞乎竺天两谛攸赖四众钦崇正有日也万望强饭宽怀龙天专为拥肃率兹暂复并谢。

　　复马新君

　　倚天恒巍峙万寿永峥嵘祖孙迢递瓜瓞联芳正我檀越桥梓同跻寿域共享升平时也适闻尊翁大人倏尔仙游不胜悲感交集悲则悲其尊大人回头觉早撒手忒迟感则感其我公春秋鼎盛政事维新至若悲感不相关一句却也瞒我公些子不得那里是瞒不得处聻老安少怀崇矜式富庶教养壮舆图肃裁暂复俟容专刍。

　　　　　　又

　　曩接南宾方丈稿益知亲承付嘱之有在也第踞此室者未审借座灯王取饭香积令其三万二千狮子座宽容充足否且道入室后还有事也无倘能于斯颖脱则在在甘露门开处处赤帜星布正所谓一滴狮乳迸撒七斛驴乳矣灵山一会俨然常住我公付嘱卓尔荷担彼啧啧榆枋者何足与之较量哉。

　　复学正邹檀越

　　一庭春色入文章满眼英才争艳丽檀越无穷雨花政尔与时臻新矣羡羡曩者两候江头竟未躬亲握别怅歉何似嘉平得接华翰始悉仙任早升门墙济济总之入此堪忍场头难免这番局套虽则暂履元阶伫见萃升指日唯等以如幻一观在在皆为游戏三昧耳夫如是则云路与林泉靡隔宦游共野乐何殊统俟治平千日钟会圆时少遂峨眉青城之念又得快赏逍遥胜境促膝谈心话旧端有日也肃裁暂复曷胜翘企。

　　复笑旨上座

　　丁卯嘉平掌老人亲持宝器寄我治平社火炉中几经锻炼讵知此物恶辣无端烟焰迅发故山野示以科发少年之语信不虚也遽尔图南适北光射东洋气冲吴越而且揭露我之赃私遥函数至乃知不负之心昭廓也尤冀上座珍惜此器将来扑碎成团潜符密用兼复恒亲镇海令其白花稳过素质无侵俾掌老人得所寄而山野满所望亦抑令镇海分厥宗绪耳衍庆宗谱光耀人天端有厚望在焉。

　　复海若众座

　　虽有智慧不如乘势虽有镃基不如待时此古人确乎不可拔之定论第像末之际道假人弘守经行权随宜所适众座既念承接不易报德实难即此一念可以绍续宗传恢弘先绪莫不由斯致也山野几有径山礼塔普陀览胜之游且于众座决志向上者相拉其往其如檀信再四挽留且将内外诸务安妥大觉更增起免众座各乘本愿毋忘先人遗嘱早归祖室同入社火重经锻炼三拳一掌报德酬恩始不辜人负己亦稍遂山野拭望众座之素心也雷此暂复不尽。

　　候武贞刘文学昆玉

　　梵铎新成知音喜遘虽未获亲炙光仪然已饱饫惠爱兼复信施且贤昆玉芳名载铸钟鼎永为万代之传恒布三生之果盈盈带水鼓棹匪遥倘肯乘兴遨游则莲社之约又借沛露于黔水滋培多矣治平纵无沽酒以待却存煨芋可将春光明媚景物辉煌桃柳芳荣于紫陌桂兰森茂于芸窗斑斑玉笋实堪娱乐尤冀溟抟跃海逸翮靡天留笏住檀林慎勿谓苾刍生妄想也。

　　寄况盈冲昆玉

　　人生如旅泊住则随缘去则亡矣彼所得能几何如令师觉庵上座之住世出世也其所得者多而所益不少何也上座生平以仁济为心其应上接下咸皆等之以慈且好义勇为乐善不倦及乎一旦应梦而兴出尘之想恩爱不能留骨肉莫可阻竟赴山野座下毅然剃发剃须披缁茹檗数年来孜孜矻矻以圆通是念功行日新持诵不掇逮山野躬临其境深探厥心虽病势垂危而意志无二虽未观其脱去洒然其操心笃实处自尔稳步莲阶一超直入如来地信不诬矣贤昆玉慎勿过恸唯善继善述恒以佛事为心则尽孝报恩统在是矣握管心酸笔舌难罄贤昆玉最之。

　　▆▆▆上座

　　乘势待时各适所宜上座品识卓荦精操于南浦已有年矣山野采听拭望把钓于临江讵无谓乎但其聚头日浅钳锤靡致毒辣观时下手机括谩露锋铓菊月廿间得接来翰益觉拄杖子慢过上座良多倘或鼓棹再游切忌累及参莲上座亦勿谓山野重重错爱好今于十月中旬确有普陀之行棹已买定晤睿上座可与共订前约溯舟顺流行止缓急唯众上座裁之。

　　候若石和尚

　　治平祖席螳臂支撑几去复来虫豸未了客冬阖郡文武官宰绅衿护法共结百廿期制者令其同门诸耆德上座咸皆云集不特以表数年未举之禅规亦令后生晚进知有先人面目也讵意远近相闻不一是以法筵中皓首庞眉弗获齐聚耳今于月八佛诞圆满倘不辞跋涉出江一晤兹又社火炉头一番鼓动也盛惠附厨统谢并候。

　　复蓉城叶檀越

　　春光鬯茂景物舒融檀越寿禄与时序偕臻持诵协道念益进矣羡羡但以江山迢递寤寐不无关怀幸尔云月相通遐迩未尝少间其所惠施如数收明已供大悲像前长年奉献缘以来人归缓因之修谢致迟缅想檀越无相心灯与金刚真体时时灿烂在在光辉匪特蓉城远映浯江展转光遍天下庶不负十数年弘护之至意亦抑得进彼此相遇一段奇缘倘能直下承当极力顿断则慧灯悠永心焰长莹治平有厚望在焉。

　　复黄陈众檀越

　　弘彰法化一方之盛举也大阐宗乘诸檀之盛心也具盛心而成盛举则遐迩学行有不闻风美成厥果者哉山野满拟一至饱饫信施其如拄杖子有普陀之游确于十月廿间棹已买定是以弗克领悉盛筵至若本堂内外学行亦以山野束装在即统未能应命俟容挽棹归来重新社火复增护助正有日也肃兹率复不戬。

　　复学正邹檀越

　　莫轻视此身三才在此六尺莫轻视此身千古在此一夕大丈夫之志当自求入火不焦入水不濡之道▆大安稳方为胜义而欲世界之不水不火不可望矣檀越倘于焦濡不涉间深契如幻则一切愁魔怒▆尽▆护法善神一切惫魔困魔悉为富相长者夫▆▆匪特野衲在在金汤永赖四海处处甘露益沛济▆疆矣述此而谈似觉迂古忒甚然亦不诳不妄▆也言外百千三昧法因风说与个中人。

　　又

　　▆▆境中峰岑拱峙阳安署里桃李芳妍大都孰占▆▆信是东君掌握答幸我公梓枝挺萃尺壁腾光▆▆义教家传故衣钵不从外得也▆亿溟抟大展▆▆高翔伫见紫泥封报雁塔名题即丛林草木更▆▆▆俾亭有衣而室有带讵非彼此千载之奇遘▆准提圣像如命附来然大士之愿有求皆应无感▆通我公信能诚笃则响应必矣立验至若进步竿头又当于持诵外觅大士之真体也缕缕心悰笔舌难悉。

　　联芳偈

　　嘱鉴堂上座

功行隆时▆尔龙天鉴格主宾洽处务须针芥符投致令法系悠长益俾宗谱绵远鉴上座曩受具足于先师座下复经策进于天台山中济众无方参陈有据值兹溯流循本盛举何妨称水和泥添嘉直指渊源全彰授受听吾偈天台三载意殷勤接待唯斯一念诚砥柱中流捍水▆屏垣法海涌金城千江月朗千江印万里云开万里明直下钩竿须验取为霖普济润苍生

　　嘱庆堂上座

川兄法系遥相委衣钵真传信属吾踏遍天涯征四足香浮海国荫双株机锋妙密浑兼带节候巧彰应合符拄杖拂茎齐付与罗龙御象衍宗图

　　代嘱正幢禅座

十方三世已亲承法海幢幢正可人深养翼鳞头尾具慈膏布露洽群英

　　嘱觉堂上座

龙头自古属耆英守道淳真徇化衡末代规绳勤整肃先贤▆范快挥莹精蓝鼎构殊王舍法苑枝分耀觉城祖佛家风凭展演宏施棒喝震雷轰

　　嘱净修大德

数代亲依志愿清庄严万德证无生千斤重担宜承接亿世崇功允克成铁磨神机随互换末山妙用洵舒陈骑狮坐象频昭著衣钵薪传信受行

　　嘱济堂知藏

泗水曹溪共一源超然起鲁更齐贤持竿持铎开方便立主立宾应化权入室务须勤细轨酬恩谩用展粗拳堂堂普济周沙界佛祖心传总荷肩

　　代嘱继堂上座

庆忠法席中兴地继起其中意可人直教授受辉真谛顿令原源耀祖闉随机建设彰权实就势安身立主宾胁下还拳凭展拓昙华开灿逐时新

　　嘱诲堂藏主

宝圣丛中育圣胎养成头角喜滋培重圆藏海师资庆再展嘉猷祖祢恢入室维持冰炼火开筵惯用雪烹煤个中消息随收放灼灼优昙羡倍栽

　　嘱永堂书状

双株开绽已多年在在逢渠洵有缘魏水植根枝永固平山培果叶繁鲜埙篪叠奏无生曲手足偕弹没影弦九上三登勤策砺灯灯续焰演心传

　　嘱彻堂上座

剃染曾将个事期迥然阔彻悟无思已经密记亲承矣更忆弘扬代嘱之二谛相关关法印三乘演应应当机拈花旨意微舒笑灿烂人天振祖规

　　嘱硕堂上座

历载殷殷雅谊孜诚心济众实称奇杏林硕荫祗林茂蟠果长荣觉果滋世事挥荣崇法范人情益裕衍宗枝三拳一掌凭施设道脉亲承正遍知

　　嘱月堂知藏

禀赋绳诚意志谆三坛演习越当仁棒头早已舒青眼麈尾今应系赤鳞倒跨金猊辉北极直撑铁艇耀东明法门砥砫倚天峙华果繁英万汇匀

　　杂述

　　募铸四十八愿洪钟引

　　治平晨钟乃八景之标着镇居左臂实万姓之屏垣昼夜一百八声鍧声振醒齁鼾梦周圆四十八愿慈愿感招仁济心须知循去即是环来要识得收仍归广种砥砫城郭叮冬鼓角协铿锵补障黉宫罗列楼台兴壮丽鸿铭永铸懿范恒新。

　　新铸钟磬铭

　　佛佛授受祖祖联芳钳锤扣击钟磬铿锵繄维治平卓竖法幢陶凡铸圣拓梯设　砥砫水口屏障黉宫缁素饶益文武兴崇福山蔼盛慧海融通大器聿圆洪范攸钟据座居此严守意城毋嗜蝇利毋耽蜗名十戒毋违五辛毋亲宝莲可诫僧护允箴恢扬道脉肇启法源个个狻猊片片栴檀六度常勤四誓益坚梵韵遍满妙应绵延返闻闻性自觉觉他时新宝铎日灿心花运周劫石量等恒沙声传亿祀永振无涯。

　　募塑功德引

　　巨舫将成必须珍藏满载大厦甫就务期金碧庄严矧兹治平禅院先康创修本朝重建通州关水口阖郡总福田殿角容仪虽可壮观赞佐神祗尤属缺典保境护国风调雨顺▆仗四大天王应供利生虎伏龙降咸推十八尊者驯狮驾象四板首位慈荫昭彰济世裕民八部龙神恩波浩荡昔曾同受灵山记今复偕撑般若舟冀其一人而独建一尊或引众手以共襄众像现为丛林功德主当证头陀金色身施受无差果因不昧涓涓檀露频滋润蔼蔼桂兰永绽荣亿代招提万年香火。

　　募重修普乐寺引

　　大厦将成必鸠众材而结构宝鼎欲举誓藉众力以维持普乐丛林创建多代今也梁颓栋朽势觉难以久支住居禅人重新有志奈橐罄囊空力不能逮敬持短疏竭募洪仁总之为善务在普施享福斯由乐舍七文一笠瑶池魏阙匪轻酬杓食杯浆玉宇巍利奚小庆粟帛金钱随喜布栋梁椽柱任钦陈一去即是一来幸毋烦苦生厌有收还归有种疾须踊跃欢抒佛事八万四千门头头合辙公案一千七百则法法圆成有愿斯从无私不服个个普臻功德主人人乐享太平春绀殿维新慈容允固。

　　募庆佛诞引

　　一年一度益油薪感应道交难比况玛瑙阶前紫气腾琉璃殿上玉毫放朝天慧炬照无私彻夜晶灯辉有象施也一任乐随缘受兮讵谓为虚妄良田福种洵滋培粟帛金赀厥肸蚃合会勷成功德林大家圆满光明藏普劝人人着意看者回始信没遮障从教觌面露堂堂庆祝绵绵山海量。

　　募疏

　　檀度恒开唯羡家常添钵满惠施乐竭务期囊底益金赀诗称求福不回易嘉作善余庆洵惟一源合辙九彰三教同途不拘粟帛金钱共襄栋梁椽柱庄严精舍时时得见巨富庞公结构祗园在在相逢给孤长者昔曾金砖迥布今且绀殿聿新无福不臻有缘斯度。

　　　　　　又

　　七文生象魏一饭诞瑶池因果元不昧施受应无虚正好乘时布种且共称水和泥泥多佛大香烟永水涨船高橹棹齐。

　　募修万聚山方广禅院疏

　　万聚巍峨先贤曾荷皇恩锡倚天崒嵂后裔维祈佛日莹昔也洪辉祖印钳锤兹则拭望人天眼目讵知狮乳任器益征鸾胶续弦缣缘泣路悲丝之迷离兼值劫火烽烟之迁革象龙落寞栋宇圮颓虽曰年来微功渐培其如今日大观未备故撑大厦非一木而为力且举巨鼎籍众手以劻扶幸际德星照临巨富庞公称佛国敢叩仁人溥济给孤长者应人间布粟金珠多寡随心播植栋梁椽柱长短任意施陈七文一笠无虚酬瑶池魏阙五茎半杓有实据宝座琳宫庶方广法席以再彰三关历历喜崇建俾檀度良田而更拓五福源源快落成石桥溪水益清新祗树心华增曜丽遐迩胥庆缁素腾欢。

　　募修白云庵疏

　　一坞白云补衲遮头用无尽数椽草室栖真容膝乐有余胡为区区事丰屋乃尔矻矻叩檀门良由独觉匪遍行之俦聿开普度自了违萨埵之愿聊展化缘白云庵者在旦上人昔与亲族创其始含波禅座今募檀信勷厥终先后两两合尖落成缁素各各同圆甫就无心出岫清风明月喜相从有意捐金锡树布园随播植庶几香火永盛益令功德日新庆衍三轮福臻二谛。

　　法派

　　慧幻应观方苇乘洵普航西来明大意东震建真幢道脉恒辉远宗源永绍芳严华法界海觉果镇圆常。

　　　　　　　嗣法门人性应裔刊

　　竺峰敏禅师语录卷之五终
嘉兴大藏经　竺峰敏禅师语录


　　竺峰敏禅师语录序

　　天宗门相传拈槌竖拂阐晰元微大梦在直指人心见性成佛而已谓语言文字可以不立也然楞严经曰佛以法为身清净如虚空又曰▆圣所知▆相授受夫文载道之舆也旷古今而百千其世夫孰能知尽虚空界无非佛法一灯相照灯灯相续故余以为非文与言无以诏大千而授久远西蜀竺峰禅师▆道契真见地洞彻早年受付嘱于铁壁老人自铁壁而上为吹万为月明为铁牛以至于大慧源远流长法乳相承而竺师尤空视一切勇猛超卓诚梁栋之茂材荷担如来实际之理地者欤岁壬午蹇裳东渡泛杯南海复自南海赴我禾楞严禅席之请惠然卓锡所以弘妙觉而启幽迷者莫不粲然条理其门人录其语其文其诗集为一卷寿之梨枣固已如甘露之沃人香风之袭众矣兹复以前后之语而录者汇而集之斐然累帙焉盖师之主席于蜀之治平已久炉锤烹炼之下承其造就而入室者不可胜计夫是以缁素倾心奔走恐后今流览其录恍焉若日月之中天大烛昏衢津梁后学何异乎大慧再来因益叹夫文与言之不可以不立也曩余备官朝宁尝奉使南海遥瞻洛伽之胜谓此中缁流当必多颖脱根尘超凡入圣如昔之南岳云门其人者神通具足者乎乃不图于竺师而亲见之庚辰余蒙恩予告还里优游于水边林下咏歌太平之余得与竺师研求真乘为鬓丝禅榻之游焉讵非幸与夫楞严古刹也自宋五百余载以来英灵高衲后先辉映今得竺师建立法幢高竖宗风提唱其间将使济慈航千彼岸合人天而景从昭慧日于当阳了我物而一致狮音震彻龙象蹴踏余且拭目而聿观其盛已是为拜。

　　时
康熙四十三年岁次甲申孟秋上浣
赐进士第光禄大夫
予告经筵讲官礼部尚书加二级秀水法弟杜臻遇徐氏拜撰

　　浙江嘉兴▆郡缙绅护法公启

　　伏以凌空宝铎标法苑之金汤遍界祥云沛香林之花雨锻烹凡圣凭借炉锤恭惟
竺翁大和尚秀毓西川名高东国道嗣妙喜剔五夜之昏灯而燃之载焰法传杲祖衍一丝之慧命乃续以遐昌梅子熟也悟心即是佛之传木樨香乎会我无隐尔之旨眼光烁破直教大地平沉心印提将莫不普天率服昔年住锡治平瞻杖履而远近动色今日浮杯浙水振钟鼓而缁素倾心允矣栴檀林里都是良材狮子窟中原无异族敝邑楞严古寺创始有宋长水法师中兴于前明达观古德流通梵典兼诸家宗教之书安顿僧徒接四海水云之侣名蓝不宜废坠须待人而后兴舆情久切瞻依愿择贤以为事伏候拄杖携持速命出山之驾袈裟披拂遄登泛海之舟敬布芜缄肃伸虔悃临启无任颙切之至。

　　　　法弟杜　臻　朱彝尊　毛延芳　马寿谷

　　　　　　徐嘉炎　袁定远　屠又良　何　崇
　　　　沈瞻日　谭有年　沈缵曾　张联箕
　　　　朱彝爵　朱建子　项维聪　陈廷炜
　　　　杜云鸿　沈京文　张龙骧　沈　绾
　　　　朱象鼎　马登岱　贺方来　项维贞
　　　　沈树声　徐天稽　周兰森　万必大
　　　　朱德遴　赵　璠　李含泽　朱魏云
　　　　陈　荃　虞元标　倪凤喈　朱　泓
　　　　陆　章　李含溍　朱丕武　袁萃生
　　　　虞元枋　严　侗　朱丕麟　袁隽生
　　　　朱　泰　于锡畴　　　　　同顿首拜
　　　　楞严十地衣末祖振　演智　行广
　　　　　　　　　　上瞻　性澄　源彻
　　　　　　　　　　圆碧　慧容　宽慈
　　　　　　经房衣末照清　　　　同顿首拜

　　竺峰敏禅师语录

　　书状性珩　录

　　住浙江嘉兴楞严禅寺

　　康熙壬午季夏朔九日师受浙省臬宪于公太尊佟公邑侯于公陈公暨阖郡缙绅本寺耆旧公请入院。

　　　　　　三门

　　密因修证路究竟坚固门凤麟随类萃龙象任升腾务从山僧举趾洵尔大步宽行便入。

　　　　　　弥勒天王

　　相逢便展笑容硕颅丰颡皤腹在在欲觅个人雨顺风调其足足更足他咱我你是何物。

　　韦驮　示现童真体位证最后尊佛佛钦辅佐法法允干城末代规绳尤冀整堂堂宝杵万千斤。

　　伽蓝　千载密护慧眼灵通毋捡其过维建厥功格兮度兮随变幻祗林亿代永丰隆。

　　祖师　老苍头少风流四七二三鼓鬣无休休休儿孙自有儿孙福莫为儿孙作远谋。

　　　　　　佛殿

　　佛以无心悟心因有佛迷佛心俱不着直下便知归知归后又作么生乃展礼云云门棒下落空黄檗眼中着刺。

　　方丈　入如是室坐如是座魔佛潜销人天协合俊快衲僧切忌卜度据座喝一喝即于是日请
上堂拈疏云三教同源万灵合辄个中点昼分明一任珠玑错落度疏云维那分明宣说指座云大佛顶毗卢座睁眼觑着举步踏着喝一喝云过遂升拈香云此瓣香光昭明汉泽浃唐虞爇向炉中奉祝
当今皇帝万岁万万岁皇后齐年太子千秋文武官僚高增禄位伏愿一人行健四海讴歌钦圣化百辟崇功万邦鼓腹乐升平此瓣香智偕姜傅才并伊周爇向炉中奉为本省当事臬宪于公府主邑侯暨阖郡文武护法伏愿扬文奋武各晋葵衷勷帝业出将入相咸舒忠悃壮皇图此瓣香派发尼山源汇鹫岭爇向炉中奉为阖郡请主缙绅檀护中兴本院紫柏大师洎阖院耆德伏愿隐显无私同莹法海光佛日真俗不二再芳莲社续心灯此瓣香针锥不入斧凿难开爇向炉中奉酬高峰得戒和尚剃发二位尊师伏愿尸罗永固三聚萃精严妙谛海印恒辉二株挺秀衍薪传此瓣香执鞭二十余载守栏三十多春兹则第四回拈出爇向炉中供养
传灵山道脉六十三世西蜀治平堂上过去本师上铁下壁老和尚用酬法乳之恩伏愿寂光照远禅丹颂投般若聚慧脉渊长问答录传功德林敛衣就座普陀和尚白槌毕僧问未离南海已到楞严如何是不动尊师云大地一伽蓝进云于一毫端现宝王刹坐微尘里转大法轮如何是转法轮句师云天高群象正进云金刚经云一切阿耨多罗皆从此经出如何是此经师云切勿数墨寻行进云即今四众临筵未审将何指示师云夏日蒸于火殿阁转微凉进云青山不锁常飞势沧海咸知来处高师云拄杖子放汝不过进云一夜落花雨满城流水香师云听取令行时问钟鼓交加即不问鹏程一举是如何师云海阔从鱼跃进云妙庄严路作么亲登师云天空任鸟飞进云两堂龙象如何安排师云地似赤乌临白马法兼拍板振揵椎进云拟把心香盘中献又得荷花放满池师云一念因真千生果实乃云阅历天涯境云月总如然千峰同一聚万派总归源忽无张起灭倏幻示抽添蜃楼现礁畔海市涌潮端犬吠白云里鸡鸣赤水间踏遍梅岑石饱餐椒顶泉午渡乘风快山阴夜兴便拟唱还乡曲误入采莲船采莲船上清江引转声又调鹧鸪天鹧鸪天忒无端恰值普陀法雨和尚把住柁尾槜李缙绅悉檀阻着船头致令山僧退鼓难挝隐身没术不唯逢场作戏且要老店新开既尔如斯即今铺面作么施展乃举僧问同安和尚如何是和尚家风安云金鸡抱子离霄汉玉兔怀胎入紫微僧云忽遇客来将何管待安云金果早朝猿摘去玉花晚后凤衔来师云同安和尚虽是丰俭随家未免将来送去唐丧时光若问新楞严如何是和尚家风答云芒鞋踏月离岩岸拄杖挑云入市廛忽遇客来将何管待答云冰铛漫煮铁钉饭云甑频煨木札羹恁般施设与古人优劣姑置母论且不误主顾一句又作么生良久云嘉禾森蔚祗林茂长水澄莹法海清卓拄杖结槌下座。

　　当晚小参举古德云乍住城隍寺无东又缺西汝才开眼看我便放头低须发白如雪身心烂似泥本来无佛法何处是全提师云古人虽是看病用方未免针灸忒毒山僧今则不然迹寄楞严无定期到来那复论东西五更钟彻香烟杳三板声敲月影低漫拨祖机机彀筈闲持心印印空泥个中可是忘宾主休问全提及半提恁么告报且道与古人相去多小良久云空通风送屋鸡栖溪齐啼。

　　茶话举赵州祖师问僧曾到赵州么僧云曾到州云吃茶去又问僧云曾到赵州么僧云不曾到州云吃茶去院主白州云未曾到吃茶去且从曾到因甚也要吃茶去州唤院主主应诺州云吃茶去师云曾到吃茶去无数落花红满地未曾到吃茶去嘉禾景色山秀丽院主切忌贪双杯清风匝地有何极有何极一二三四五六七。

　　立两序小参杨岐盏辉煌千古宝寿姜辛竦万年慧祖洗筹始见指头烜赫沩老作饭终归匙下收除法轮宛转推五祖号令森严颂克宾都是这般傀儡今古搬弄靡休生旦丑末凭伊扮果因福慧务全周那里是全周边事聻休令滴浆寸舌苦毋教片纸疋紬酬。

　　晚参昔大明神宗年间紫柏大师偕陆五台先生洎诸缙绅兴复楞严古刹五台先生之弟云台独建此禅堂五楹紫大师遂题联云若不究心坐禅徒增业苦如能护念骂佛尤益真修用血书之即今此语犹存此堂现在试问诸昆仲建堂书联之人向甚么处去若识此人去处便知念佛是谁若识念佛之人便知万法归一识得万法归一便知庭前柏树子所以古德颂云赵州柏树太无端境上施为也大难处处绿杨堪系马家家门首透长安那里是长安之所鸿雁长飞光不度鱼龙潜跃水成文。

　　中秋示众举古德云吾心似秋月光明真皎洁无物堪比伦教我如何说又云吾心似灯笼点着内外红有物堪比伦来朝日出东师云恁么拈弄可谓事合理融楞严即今也要应个时节吾心本无心无心何处寻秋深与冬暮无变亦无更作么说个无变无更底道理手持经卷孤危坐门外佳宾懒送迎。

　　径山礼大慧祖塔座元玉峰和尚同两序耆旧请上堂竖拄杖云三十余年展钓舟冲寒冒暑策同俦而今棹拨临安境破浪金鳞直上钩就中有一钓便上者么良久乃云第一义绝商量时节至理自彰峨眉月映西湖水锦江风送古余杭昔日升堂方入室今朝入室后升堂到来不用论宾主端然衣锦自还乡作么生说个衣锦还乡底道理忆昔开山钦祖缚茅于斯鹿豕为侣迨乎德化日滋龙神献地异类归驯皇风沛注一国师之至我大慧老祖两奉诏旨住此万方英豪聚此棒头触背齐施说法如云如雨是以聚云师翁拾此臭味于锦江岸畔三目山中轻轻逗露腥蚃诸方发药匪特五车展演奚唯四院洎我庆忠先师持此于劫火焰中干戈丛里霏洒靡罄鼓鬣宁休后于玉印江头抡材交卸高峰老人老人持此向槜李鸳湖将三世赃私陆沉于法海深渊嗣至别公和尚汇此于南洋道岸白花山间讵谓千株竞放实乃万派潮宗又向于祖山一番振此故尔山僧冲炎冒暑特特到此又承玉峰和尚阖山耆旧必欲山僧升此虽然暂应其诚可谓先入吾祖之室后升吾祖之堂且祖孙相见亲承入室一句又作么生良久云尤冀皇风辉旧绪挽回佛日振新猷。

　　礼大慧祖塔巍巍永镇凌霄顶旷劫如如不动摇自是鹏抟超九万大人境界适逍遥那里是逍遥处聻忆昔吾祖悬河词泻倾甘露广长舌吐溢慈膏禽鱼水石咸蒙润草木河沙悉感昭至今峰峦叠嶂仍规画楼阁零星拟变爻远孙万里来亲觐寂寂常光不露颜吾祖面目悠且久既望之月满而圆作么生说个悠久满圆底道理爇香云薪传七叠天辉灿烟透九重光焰绵。

　　送舍利至普陀法雨别庵和尚引座请上堂僧问双林示双趺熊耳遗空圹隐峰之倒化性空之水葬未审治平老祖归真时有何嘉瑞师云盘陀晓日永光荣进云恁么则溥施最后法檀也师云无边界海一时新进云大庾衣钵何人得少室真灯付阿谁师去法雨宝座恒辉烁进云若不问过焉知端的师云打中间底进云秪如无去亦无来无生亦无灭又作么生师云莲洋午渡乘风快僧顾左右云分明记取师云切忌妄流传进云敢为流芳师云恁么中却不恁么僧掩耳归位师云呿呬呿呬僧问翻转面皮呵佛骂祖如何是夺人不夺境师云洛伽灯火羡常明进云脚跟踏遍沧海如何是夺境不夺人师云弥勒真弥勒进云把住要津不通凡圣如何是人境两俱夺师云踢倒傀棚罢歌舞进云觌面相逢贯通今古如何人境俱不夺师云千家庆灯火万户乐笙歌进云人境已蒙师指示老和尚送舍利到山升座如何施设师云无尾螺泛夜杭舟进云莫是南来礼祖塔共聚子孙酬师云知即得乃云虚空启口问须弥积愫凝诚是几时舜若多知欣悉谛烁迦那转演嘛　倒骑白象腾云汉横跨青狮陟海隅至止三摩真胜地主人欢聚喜相归作么生道个欢聚喜归底边事昔日世尊设利那收来八斛四斗多或炭或灰无忧聚若牙若发迦叶波天地龙宫咸敛集随光应现以安和吾师舍利无增减刹刹尘尘悉遍满唯我别公谊笃殷人书数致几叮宁幸逢金轮御极际详观万汇总熙平况复大智愿海实渊渊大士慈云真霭霭渊渊霭霭互绸缪不风流处也风流吾今顶戴亲捧至纵夺成褫得自由自由也竟如何喝一喝云百万山河臻普噜亿千界海衍摩诃。

　　信善戚维新妻张氏领众姓男女等为千手眼大悲菩萨上镜光请上堂师竖拂子云大圆镜智性清净平等性智心无病妙观察智见非功成所作智同圆镜五八六七果因转但有其名无实性若于转处不留情繁兴永处那伽定祖师镜智早已安措分明即今菩萨镜光与阖会善男信女一段至诚心光又作么生安置若安向前菩萨示兹千手各各拈弄有分若安向后菩萨纵具千眼在在窥觑无从作么生示以无前无后底安置良久云红炉几度曾经炼橐籥安般随互换无动无摇任卷舒精金跃冶胡更变变不变画圆相云满愿从心常光永鉴。

　　为法云淹泽庵尊宿举火师把火炬云八叶薪传芳炜熚八人递送盛辉煌八万四千凭灼焕三百六十灿周详廿七有零支旧住一点无私炼真藏此是我泽翁老宿本具三昧真火早自施设了也即今众耆德复延山僧到来毕竟又作么生打当良久以火炬左右拂云法云遍覆琉璃界智焰庄严琥珀光。

　　上元上堂嘱维那万堂书记遍堂藏主蔚堂问今朝上元十五集众上堂打鼓如何是佛法流通句师云万象光含紫极高进云瓜瓞绵延事若何师云春未到时先有信风才过处便生香进云且道是神通妙用法尔如然师云家家灯火户户笙歌乃竖拄杖云黄面老子拈花妆点龙文耀北阙金色头陀破颜激扬麟角奋南溟快骑纸马渡江漫诱蜡人炙火牵惹得四七二三一个个扪空窃响露尾潜头逮后一伙不唧溜底又说甚么三玄四喝纵夺主宾五位君臣偏正回互更有红炉内夺枪旗电影中觅朕兆高设迷魂阵密布连环圈盘根错节枝上生枝山僧辊入这伙水牯牛队中牵犁负重三十六春秋几番洗雪难清累次摆脱不下欲卸铁枷项下须觅金臂肩担而今且自乘时乘势相篓打篓重重与伊计算且道算个甚么一二三四子当机千万亿载堂轮奂旋风　轹演三台动涌吼击等震遍卓拄杖下座。

　　万堂遍堂蔚堂三上座请上堂问炉内檀烟蔼瑞堂前烛影呈祥三位大师设斋和尚毕竟如何施设师云云从龙风从虎进云施设后又作么生师云圣人作而万物睹进云年逢喜事频频举如何得七八九十一串穿师云水流今古脉山聚去来云问乾坤山色丽岩谷桂兰香钟鼓交参即不问项下铁枷作么放下师云一五二五三四五进云昔日世尊说法未存一字和尚即今说个甚么师云善思善听乃云云从龙风从虎圣人作而万物睹睹个甚么睹两堂之龙象彬彬四海之凤麟楚楚一五二五三四五五五二十五京垓载正悉旋元无量阿僧祇莫数复举圆悟老祖举慧祖首座上堂云鹘儿未出窠已有摩霄志虎子未绝乳已有食牛气况复羽翼成况复爪牙备奋迅即惊群八面清风起一条脊梁坚似铁一根白棒掀天地相与建法幢展衲僧巴鼻师云悟祖恁么道虽是激扬之语仔细检点未免有舐犊之私不肖远孙则不然萃伦须用英灵汉敌胜还他狮子儿万千遍满微尘刹光蔚人天不可思恁么道与吾祖相去多少喝一喝云知。

　　法雨和尚请师为铁祖舍利高峰老和尚衣钵护国童真和尚灵骨起龛

　　其入而微其出而离离微俱不涉端归上上机上上机任所之喝一喝云三座骧驰狮子窟百千诸佛竖降旗。

　　入塔

　　威音劫外无位次用世门头立主宾云笼岳麓千株茂日镇长空万派清海印蜀山频焕发白花双径互辉腾师资协聚联芳盛手足囊成衍庆荣此是法雨主人十数年来一段孝谊惇诚今将庆忠先师舍利高峰老和尚衣钵护国童兄灵骨各竖窣堵波师弟大家和合团圞洵属主人功德福聚兹乃三位老汉转功就位之辰毕竟如何道个原始要终裕后光前底句良久云千条万缕行行紫五叶一花在在新。

　　法雨寺高峰老和尚忌晨设供

　　崇圣堂中叨荷毗尼石龙院里蒙承教铎二三载亲炙依依十七年远违落落关中瓣香遥陈愧未躬申刍汋白花岩畔梦里先逢正续堂中到此方觉父子祖孙济楚英威麟凤象龙彬森卓荦冀老和尚常光寂照永昭垂俾法雨主人丹诏紫章辉大觉幻敏一点冤衷直至而今未雪道是那一点聻爇香云袅袅白鹤满庭阶片片赤心倾海岳。

　　震天禅座封龛

　　杖策渡南来沿途风雨济忽遇震天雷蓦直过关去虽然关隘无拘要问过所本据是何据聻以手指龛云明明没覆藏如如不动地。

　　起龛

　　不居位次讵属安排随其所指顾一路碧于苔弗居银色界莲向火中栽作么栽以手引龛云大道如弦直翛然任意裁。

　　举火

　　越水乘流泛船窗掩复开晴云随岫涌骤雨落花来既尔泥水会合无妨霹雳相摧撺下火炬喝一喝云一声震处乾坤烈灼破虚空万虑灰。

　　席绍芳昆玉为母沈氏请对灵

　　师据座抚案云沈道人惺惺着以拂子打圆相云还识这个么道人六十九年已前持家治业教子训孙唯凭这个既尔舍识则六十九年已后逍遥乐土抖擞莲邦亦凭这个夫如是正所谓生本无生倒骑铁马任挥腾灭原不灭横驾泥牛洵炜烨挥腾炜烨应乘机桂蕊兰芳合时节是甚么时节喝一喝云风飘蜡炬和烟袅露滴苍梧伴月圆。

　　礼巫山慈祥和尚塔

　　巫山云巴江雾主人出没离回互离回互处弗应时只咫天涯安厥数倏焉相隔旬余秋未展刍诚衷曷诉到来面目益方新巍巍窣堵金光聚感承丽泽洵有年法乳均滋源本据据款结案又作么生爇香云五峰秀发显当仁二桂联芳馨后裕。

　　礼慈常道兄塔

　　难兄难弟法乳源深班班玉笋济济金鳞唱喁和于循位次师作资随叠主宾塔影双垂双映道脉日益日新新篁万个英芳绽云石千方篆绮文。

　　芜湖护国童真和尚设供

　　三十七年前曾于宝圣山中为兄送行三十七年后拟于护国院里快聆慈音讵期金风无情吹落梧桐一叶虽然法幢摧折且喜后裔亲承维思蜀山迢递兮刍音杳隔鸠水渊澄兮点滴心倾倾心泻胆衷莫罄法乳渊深恨益深即今手足至谊作何表白良久爇香云金炉焰灼冲霄汉慧鉴光昭达本真。

　　万堂首座请上堂问答毕举虔峰上堂云举一不得举二放过一着落在第二云门出众云昨日有人从天台来却往径山去峰云典座明日不得普请师云虔峰举一不得举二兴适江山皆入句醉余天地总为家云门从天台来往径山去千点花飞千点雨一重云锁一重门致若典座不暇普请却倩座元兼理监院且道意在于何聻箕裘克绍本天然燮理裁成应化权金狻每将兔角系玉麟惯用龟毛牷揆文奋武辉尘刹激浊扬清耀海渊究竟其间坚固境果因福慧总周圆以拄杖画○○○。

　　嘱万堂维那

克宾法战快乘时左右逢原任所之棒喝临机无郢垽钳锤在握有箴规索诃砥柱行行建界海津梁在在支两手当阳亲付授从教雨化遍天涯

　　嘱遍堂书记

昔觐童兄于护国担簦千里入楞严一茎拄杖原同辄万法殊途务合尖缚象拏龙头角劲操觚染翰笔毫铦亲承委嘱凭施设遍界慈霖溥济宽

　　嘱蔚堂藏主

涉海登山至普陀相将拉我蔚嘉禾累呈偈句吾编削历访名贤自琢磨戴角金狮凭应现无文铁印任摩娑上元节届灯荧湛万道圆光映索诃

　　嘱杰堂堂主

涉海穿山喜共游森罗万象悉全收千征百诘投吾彀九上三登振祖猷宾主唱酬欣颖脱权衡稳握应维钩翛然赤胆传心印一叶五花任遍周

　　嘱豁堂圣僧

果正因圆信饱参善财遍觅乐指南当机豁彻百千亿撒手顿超五十三智积勤施六度筏功深直荷万斤担二株桂荫芳馨永界海重敷优钵昙

　　庆忠老人楞严

职理巾觚二十一龄违别慈音三十五春丈室旅亭惟一志治平楞严无二人普陀诚意频相召捧持万里涉南溟祖山镇海悉安妥得意锦还宁计程槜李悉檀重邀约杖头掉转入嘉兴至止究竟坚固地了无一物可相陈未备乡椒里茗聊申越笋海芹忆其一一鉴格尤希法法益新作么生是益新处爇香云薪分焰续衷难罄海阔天高愿主盟

　　庆忠老人赞(法雨和尚首座西竺师请)

追随二十余载株守三十多春一味养成露地百般护植霜筠稚壮职理携瓶挈笠暮龄顶戴远涉长征窣堵波已建高峰并祖席设利那归安双迳与梅岑虽系法雨主人恢弘笃谊益晋不肖幻敏穷赤愚诚新冤旧债犹未了纸帧子上要我点缀分明是阿那个要分明聻西传正续脉竺土大仙心

　　高峰老和尚赞(西首座请)

高高山顶立深深海底行两间俱坐断万法悉维新绳绳衣钵奠定乎白花智岸班班龙象鼎峙夫赤县神京丝丝皓发盈头雪片片婆心遍地金纵夺成褫无虚也更要于中等个人且道等着阿谁法雨和尚胤子原是老人嫡孙

　　紫柏大师赞

娑婆砥柱法海神龙恢复楞严地光显大觉风振千二百众之纲纪撤九十六种之籓笼谓师逝兮双径双株恒应现谓师住也只履只影竟何从惟其密藏密行之究竟坚固则长水长源之懿范悠隆

　　功德林赞

三生愿重二谛功深创斯般若聚建厥功德林布金布粟随捐佐竖竿竖草信施陈同受灵峰记莂共荧少室薪灯唯诸公发欢喜远离垢而证夫不动致方外现难胜善焰慧而超乎法云

　　云祖铁祖高峰老和尚共轴(接待监院师请)

仰在其上瞻在其左顾在其右看来的是祖父师孙丹青和合团圞巧就不舒赤手与空拳便要拈花并弄尘似这般底婆舌婆心端然罔续牟尼之后且道后面还有拔萃者么从教接待永流芳梅岭分灯光宇宙

　　复嘉兴阖郡护法缙绅启

　　伏以熙朝元鼎灵山曾付昙华法海慈航翰苑新开觉路莲社蒙青云之荫灯图染白雪之馨山斗恒依金汤永仗恭惟
阖郡大护法鸳湖桢干麟阁英姿辉扬鹫岭家风骊珠衣下朗丕显尼山铎范海印掌中观现三十二应之容仪启千七百之公案木樨枝上香喷喷闻来洵属君焉柏树庭前实离离指出果瞒谁也心灯赖续慧焰希荧(某)行愧前贤才惭往哲龆年剃发于西蜀短褐莫睹纷华暮齿远涉乎南洋长驱为了先绪讵意普陀方丈强相牵拖犁拽钯更叨槜李悉檀就拉著称泥和水掉臂持竿去杵臼空明镜之题挥尘入廛来丈室近留衣之主名蓝拟振螳臂奚支伏冀护教仁人慈心永固布金长者善绩弥彰不揣鲁质颓龄谬应▆加台命肃兹暂复曷胜悚惶谨启。

　　千手千眼大慈大悲观世音菩萨偈兼庆法雨禅院落成

　　稽首慈悲大教主发僧那以济群生千手千眼俦能数大慈大悲孰与京无畏慈力证妙果救苦悲愿赈愚盲旋通眼听音愈巧返应心闻观转勍敛则双手并双眼放之千臂执千枰大处大圆敷大器杜德杜机而杜衡浩浩汤汤沧海量馨馨郁郁白花英薰闻慈洽千根利旋见悲凝万虑清至止补旦三摩地选胜蓬莱八德瀛千步金沙衬足稳万年灯火夺日精或施大智伊始创或酬大愿中兴成离离错出千手运总总幻现千眼莹分形与乐拔诸趣注念齐滋主众盟三十二应咸迪吉千百亿身胥泰亨九龙殿敞九重御万佛楼开万姓祯汪洋硕映琉璃景晃朗高昭水月晶千年祝颂千邦庆千岁欢呼千手擎千桢万柱载椽拱千砖万瓦正棂闳乌革翚飞焕星斗法雨普济跃鲲鲸足征大士萨埵行益属吾
皇慈惠荣　帑金三锡衣重紫　宸翰频颁谥倍旌天花广播霏霏落　圣泽鸿均霭霭盈普门阔辟纤流纳童子遍参巨宝呈试观千手眼施设洵渠一毫忽屯蒙返闻闻性潜机纽原来鼻直眼眉横千手互摄千方便千眼融通千等平平等方便俱捐弃千千手眼了何评世人手眼双视执莫不参差而蔽萦慈念示兹千手眼良缘族姓策铃铮大行大用矫如山千万亿劫靡沉薨大誓大愿渊若海草木沙砾灿光明棒喝钳锤飞电闪潮音梵韵迅雷轰纵也千般万亿类收兮一微尘粟茎茎粟算数齐荡戬粉碎虚空不计程龟哥眼里排岳渎蟭螟睫上展维纮无手抛捘织古锦石女怀胎妊俊丁此是吾宗真实具拈来扮作大士缨点缀严华法界海须弥亿兆极微琼。

　　和东坡苏公游径山七言古(三首)

极目岧峣万叠山五峰攒拱涌临川周围环布杉松密高下齐辉日月旋殿阁巍峨真佛上阶亭浸润古龙渊苏公向拟参钦化韩子曾为访大颠存心味道冰种火着意求玄石绽莲竹根节错盘蚯蚓树老枝湾陟蜿蜒喝石引文知避世灵鸡听法解逃禅春至岩花铺玉锦秋零榆叶坠金钱兴适倚松闲下顾倦游枕石乐高眠丝丝瀑布悬轴画片片归云放纸鸢三冬雾重多寒栗九夏风清没暑煎粥饭随缘称抖擞起居任意得宜便鶤跃三千恣逸兴鹏抟九万快翛然思今感古怀无罄佛日祈辉亿万年

池头缨足随其濯尤忆洗心参普觉满山尘净洵追寻阖院风清凭把握兔向钦师绝爱缠石从巾子远硗确纤毫才展越千峰跬步方伸跨五岳鼻恶休留郢匠挥性珠奚俟良工琢动兮方拟月几望转焉顿觉旬初朔松花风弄筛金粉岩溜丝牵坠玉璞有翅蜻蜓勿追求无尾蜗螺休拈捉餐霞啖石隐烟萝凭虚御风远刀槊半山亭畔望天涯极顶峰头窥海角无言童子解呈机参饱道人务绝学凝眸双迳迈三清信步一乘离五浊倏闻野鸟语关关侧听林禽鸣啄啄一法透时万象空邮亭假馆奚辞数

天地蘧庐我揖客觉来到处触声色声色丛中不动爻丈夫自佩黄金骨春去夏来炎气蒸秋深令肃纵苍鹰独唯双径人天应四时常住耀心灯灯灯续焰达人至坐卧经行长相似水月云山总弃捐吾宗原不立文字

　　又步苏公五言

适从别峰来直往径山去四面水潺湲一溪烟蒙雾策杖过短墙牵衣涉劲渡梵音出云霄钟响驰林暮雨微下箬笠风紧捎芒屦重重忆远程踏踏警初步龙象肃参陈主宾敬回顾寄语周游者急追向上路

　　巫山十二峰

嵯峨卓立势冲霄夹岸频瞻景色饶砥定全川思怙恃障回元海适逍遥楚王梦想偕槐国神女云兴混鹿樵今古标题知几许谁能斡转斗中杓

　　祝法雨和尚

大术攀枝讵偶尔降真御世锡麟趾鹏抟九万跃天衢椿荫八千辉锦里香象祥称二足尊玉龙庆蔼五宗纪吾门数代隐岷江山海重光新直指

　　过金山步苏公韵

镇定中流远岸倾嚣尘泡影鉴分明浮杯几渡烟波稳把钓悬知识浪清佛国庄严辉昼锦　皇图点缀跃春晴遥瞻沧海难量测界地宛同一叶轻

　　寄怀载孺俗兄

重逢遽别属仓然(劫燮始晤)为法周游情暗牵万里关河唯弟适千年烟嗣赖兄传班班麟趾家声永济济衣冠裔续延更冀颐龄勤净土巴园再灿火中莲

　　咏十姊妹花

轻红重绿傍篱西丛簇依依似姊　风过引香添满袖月移卷幔入深闺游蜂绕绕怯难近舞蝶翩翩畏莫稽若限娇容空露泡才郎谩自忆梅凄

　　过湖口阻雨

为酬夙愿往寒暑讵辞劳沿路波涛静连宵风雨骚漏篷如线注短棹似油熬彻夜无宁息鱼龙混战鏖

　　赠玉峰和尚

佛道深于海回澜忆杰人五峰耸似旧双径辟来新志壮舒神臂心空转法身卓哉超圣轨独握祖经纶

　　赠臬宪于公护法

夙受灵峰印檀波递代芳遗荣蜀泽永沛露越恩长奕叶荣金带仍云锡玉玮林泉恒祝颂山海庆无疆

　　赠佟太尊

恩荣世泽延樾荫遍山川紫阁称元鼎黄堂肃化权万方供玉烛亿户应金仙野外奚堪献烹泉代绮筵

　　渡钱塘江

邮程几万里冒暑渡钱塘不知江水阔思惟心绪长普陀未达岸舍利已舒光昼夜乘风快鹏抟势杳茫

　　和阿诺和尚韵兼赠之

拈花示的旨衍化在儿孙拔却虚空楔扫除泡影痕重编今古法抱道乾坤喧尤冀新颜笑长光鹫岭门

　　飞来峰

理公曾直指云是飞来峰猿洞白云锁雀巢紫雾封石苍蹲似虎树老曲犹龙灵隐仰屏障清流匝数重

　　普陀十二景

　　梅湾春晓

一枝开放占魁先梅子丹成洵有年可是慈仁悲愿重频滋淑气耀山川

　　茶山夙雾

浓浓淡淡隐岩龛重若凝云轻若岚分付巽郎勤荡拂母令雀舌减余甘

　　古洞潮音

声来耳处耳闻声声耳交参无二鸣古洞就中原不动返闻闻性海潮清

　　龟潭寒碧

文明十兆应祯祥争似渊潜圣泽乡获沐慈悲三昧水碧潭清冷铁莲香

　　天门清梵

铿锵协合韵琅然展演蜂坛越梵天除却见闻消息外了知空劫太音先

　　磐陀晓日

跌膝磐陀万虑灰梵韵潮音声隐回清飙乍拂金轮转万道赪光涌浪开

　　千步金沙

西竺运将砖数顷东洋又展沙千步良由给孤志念殷大士如来亲嘱付

　　莲洋午渡

莲池九品若何阶自在慈航任往回转柁推蓬日罩午直登彼岸见如来

　　罏峰翠霭

宝鼎遥陈碧汉中半浮沧海半悬空四山供列汪洋汇一线香和翠影融

　　钵盂鸿灏

鸡足传持遗至圣梅岑显现护真龙千江一月无虚也应量鸿兮悲愿浓

　　静室茶烟

数椽巧构傍山阴煮茗频煨折脚铛七碗兴浓犹未罄清风习习淡烟横

　　洛伽灯火

百千光彻百千应万亿灵通万亿荧一点就中何限际灯传无尽耀山溟

　　赠香积祥和尚

水秀山明古禹杭应真递代蔼慈光本源授受无虚也宝鼎薪传奕叶香

　　楞严八咏和同岑和尚韵

　　龙亭(前朝御赐藏经敕书刻于内)

贝叶锦庄衣紫黄先朝敕赐护真藏龙亭石碣千年在个里深衷属道旁

　　紫柏院(供达观大师真)

恢复楞严达市朝千山万水讵辞劳真衷懿范垂今古万道神光透碧霄

　　功德林(供建殿刻经诸护法神主)

嘱自灵峰应宰官布金布发孰为难福田法海成永镇缁素弘功却暑寒

　　书本经坊

梵叠方书字一同缘因僻壤遍周通就中会得真言句玉屑无留在眼中

　　禅堂

创自云台樾荫香(五台先生弟)满堂龙象事悠长主宾互换心无易留得芳名递代扬

　　笠院(中峰国)

山林市水总皆居何事笠蓬有剩余不奉九重安隐乐权依紫柏伴清虚

　　十地静室

欢欣离垢发光阴焰慧难胜不动邻善现远行随布列法云普散遍丛林

　　放生池

沿流深远异诸泉萍藻漪漪若镜天跃鲤游龙随混世优洋直达莲池边

　　渡湖

宿鸟惊棹飞去渔人荡桨归来岸边桃红柳绿殊胜三岛蓬莱

　　滟滪堆

谁将拳石子卓立紧关端淹形若象马滞舟上下难

　　宿巫山

夜宿巫山寺绸缪话旧游五峰欣秀发二桂喜芳稠

　　泊观音洲

夙怀南海愿在在获圆通云月垂钩饵乾坤作邸篷

　　登晴川阁

徜徉临水浒潇洒陟层楼俯视双飞燕趋跄若蚍蜉

　　望黄鹤楼

隔岸羡游仙映波影御鹤鳞鳞顷亿家若个挥先铎

　　过小孤山

万里无云净八方有水涟殿阁悬空出一柱独擎天

　　望大孤山

湖光千顷碧波面一痕青遥盻云联水乘流渡短汀

　　庐山

翘企庐山高未知头与面烟笼白鹤坞日罩青牛巘

　　夜过虎丘

乘风龙背适带月虎丘游夜卒招呼急疑惊石点头

　　姑苏红虾池

遇贤曾混世饮啖总无稽吞吐从中变赪虾跃满堤

　　鸡冠花

紫红开绽繁队列似鸡冠撕斗因风鼓争先势未阑

　　游湖(二首)

亭和山影合天与水光连四望迥无际隐微出岫尖

芙蕖绽满堤柳浪漾林西亭阁高低敞鹤鸥上下飞

　　法雨晚步

金沙缓步回潮响吼如雷残月挂书案余霞衬石苔

　　法华洞

优游古洞行袖拂岭头春草砌岩龛密苔封石屋璘

　　梵音洞

万姓肃皈依岩悬妙相威筇携朝旭至笠带晚烟归

　　迟归

早起寻山去归来夜已深流萤绕殿砌促织闹阶阴

　　乘兴

林间一放情万籁鼓篁鸣风摩天色净云拭月华清

　　语溪

泉声枕上闻鸣咽闹斜昏长短随千派消溶未十分

　　大佛头(二首)

湛湛满湖月巍巍半法身全躯何不现等视一微尘

多方惠济人湖畔设慈津行愿胡深重至今只半身

　　西湖十景

　　(断桥残雪)

四山杂碎玉两岸滞行人我欲收余琐恐惊深卧鳞

　　苏堤春晓

堤自何年筑柳垂万古青同乡曲未启淑气满池亭

　　平湖秋月

鼓棹御风微一轮正满肥停桡频四顾万里沃清辉

　　曲苑风荷

重叠阁依漪青荷布满池仁风轻一播(俱系御题)是处仰丕思

　　三潭映月

四望诸峰净三潭一月清百般称盛赏
万岁乐余荣

　　花港观鱼

红白满湖香鱼游适圉洋庄生真乐处孰共再论量

　　柳浪闻莺

夹岸绿杨垂映波鱼怯钓黄鹂忽啭枝唱出无生调

　　两峰插云

南北峙相对俯观万象空湖心亭畔月灼映梵王宫

　　雷峰西照

曾经锻炼久赪色出林稍更罩西阳焰始终不动爻

　　南屏晚钟

暮景看无罄归鸦栖未定钟声出麓间响彻千山应

　　岳王坟

正气千秋范纲常万古箴至今枝南向庙墓镇如琛

　　写意

春花方满谷秋黍已遍穜一目观如幻万缘视属空

　　晏坐

兀兀浑忘眠红日射窗穿琴书供旧案莺语话新篇

　　咏老少年

拟赋凌霜质确存傲雪心顶红壮耋健枝碧显龆▆

　　　　捐衣赀刊刻

　　　本师和尚住浙江嘉兴楞严寺录一卷
　　　　　　弟子(性（应　玮）)　孙(空（暟）)

　　竺峰敏禅师后录目次卷上上堂小参卷下示众茶话佛事赞偈(附)塔铭行状

　　竺峰敏禅师后录卷上

　　嗣法门人性济录

　　康熙四十四年乙酉阖郡文武官宰绅衿原任葭州太守振翁大护法四众等请师再住
敕建振宗禅寺结制请上堂拈请启云笔灿珠玑文铺锦绣个里机关行行漏逗付维那宣读毕师云踏开报化顶劈破玄黄圈直中取曲中探纵夺由来不等闲遂升座拈香云此瓣香至健至厚硕智硕明爇向炉中敬祝
当今皇帝万岁万万岁皇后齐年太子千秋满朝文武阖国公卿伏愿金轮焕彩福荫万邦滋世泽玉叶腾辉恩笼兆姓沐深仁次拈香云此瓣香应现无虚亲承有自爇向炉中奉为本州阖郡文武官宰绅衿太守振翁建会期主众大护法等伏愿奋武揆文甫晋伊周之业参玄味道宏开杨李之门此瓣香同株共蒂发焰联辉爇向炉中专为得戒和尚剃发尊师伏愿宗律弘彰金焰玉辉驴觑井俗真普耀雪花炉火箭开胸此瓣香数回推谢未能几度洗雪不下兹▆第五番拈出爇向炉中供养
当士堂上上铁下璧老和尚用酬法乳之恩伏愿棒喝施时顿令虚空粉碎楗椎举处从教大地平沉敛衣就座维那白锤云法筵龙象众当观第一义师竖拄杖云爱闲不打鼓山鼓投老立登楼子楼无心应物无不济有意抛纶有便收有么有么僧问阖郡文武官宰绅衿护法敦请和尚开选佛场锻炼凡圣如何是为人处师云棒头有眼明如日进云抛三弄两已正全提出格人来如何施设师云任尔横抛竖拽进云大开炉鞴点铁成金至理一言转凡成圣如何是至理一言师云之乎也者破草鞋问山花似景涧水如蓝大道目前即不问汾阳四句请师分师云逐一问将来进云如何是接初机句师竖拄杖云见么进云如何是辨衲僧句师云点动便行进云如何是行正令句师云拨着阿喇喇进云如何是定乾坤句师云大地山河同一片进云汾阳四句蒙师指为国开堂事若何师云棋花昨夜发祥柯进云贺公护法供斋请求法要毕竟得何祥瑞师云三三两两联科第问内不放出外不放入时如何师云蟭螟吞大象进云满堂龙象皆成队谁是灵山第一人师云从教鼻孔辽天进云天命之谓性如何是性师云顿令脑门着地进云率性之谓道如何是道师云曲如弦直似带进云修道之谓教如何是教师云满座衣冠济济阖堂龙象彬彬乃云霜月照朔风吹昼夜敲推何所为第一义谛叵难测九十日中休坐驰急猛省谩迟疑免使檀那把韵催金紫行中歌妙梵簪缨队里鼓玄词虽然如是且道联腔合拍在甚么处举云门禅师到江州陈操尚书供斋次问云儒书中即不问三乘十二分教自有座主作么生是衲僧行脚事门云尚书曾问几人来书云即今问上座门云即今且置作么生是教意书云黄卷赤轴门云此是文字语言作么生是教意书云口欲谈而辞丧心欲缘而虑忘门云口欲谈而辞丧为对执着心欲缘而虑忘为对妄想作么生是教意书无语门云见说尚书持法华经是否书云是门云经中道一切治生产业皆与实相不相违背且道非非想天几人退位书又无语门云尚书且莫草草三经五论衲僧抛却十年二十年尚不奈何尚书又怎得尚书云某甲罪过师云今日太守振翁大护法亦设安期普斋然翁亦不问山僧行脚事山僧亦不问翁教意且与绅衿四众等启请山僧开选佛场况选佛俨同选官选官何殊选佛且道选官选佛大同一句又作么生良久云锦还共庆千祥集再造同荣万福臻十有九如恒耀丽从教各各播嘉声再白锤云谛观法王法法王法如是师下座。

　　[冾/井]井金刚会文学众信启法名请上堂竖拄杖云唤作清净法身鸟栖无影树花发不萌枝以拄杖画○云唤作圆满报身碧眼难开口黄头讵展眉横按拄杖云唤作千百亿化身不骑金色马岂着紫罗袍所以道三佛形容总不真眼中瞳子面前人若能识得家中宝啼鸟山花一样春作么生说个一样底道理卓一卓云会么卢祖师得斯而留肉身川禅师悟斯以示拈颂乃至击石敲筠登酒楼睹肉案莫不由斯获证蟒听斯以生天龙闻斯而悟道即今[冾/井]井一会文学众善士信斯而持诵精专觉斯以兴斋办供启请山僧升于斯座演最上乘兼取法名可谓截琼枝寸寸是玉析旃檀片片皆香以斯酬宗亲而福资益利以斯培兰桂而奕叶荣敷虽然且道德业攸归更有何据良久云三心五眼恒冰释四相六通总洞融趁起铜头扬凤岭挽回铁额镇狮峰复卓一卓下座佛成道普贤众大德请上堂日月出矣爝火不息其于光也不一眇乎时雨注矣尚犹溉灌其于功也不一劳乎明星现矣各各如来道已圆成其于事也不一赘乎况复体毗履悉替那班班上趋释曷攞阿夷恬济济直进惹得一伙兴起大慈发斯大行恒为玉洁冰清永教淑德莹净素怛览毗柰耶阿毗昙头究竟末山主非女非男刘铁磨旋闻旋听既尔如是作么生说个功成悟证底道理良久云福慧齐资昭五眼自他俱利耀三明卓拄杖一下。

　　元旦上堂问昨日乃一岁之终今朝是一岁之始且道如何是新年头佛法师云雨滋兰箭茁露润笋茎鲜进云处处村歌社饮家家宴乐华筵如何是祝圣句师云万年松荫九华峰进云旧年尾新年头去旧换新即不问大振宗风事若何师云眉毛拖地脚指朝天进云结制三冬今将半负命鲸鳞几上钩师便喝进云塞外将军猛朝中天子尊师云如何得截断众流去僧喝一喝便礼拜师云仔细眉毛乃举古德云云淡风轻处尧天舜日新雨滋兰竹茂月映斗星横伏虎山头啸潜龙海内声乾坤踏破后大地吼雷音师云古德恁么道虽是应候乘时振宗今日却要斩新条例那里是斩新处聻四十复添五乾坤一统新万邦兴乐顺亿土化顽横士庶嵩呼语林泉祝颂声唯拈斯一瓣八表足元音兹乃丙戌元旦之辰(臣)僧幻敏唯拈此一瓣上祝吾
君之寿则山无量海无量无量寿无量寿福尽尘沙数莫能罄其涯际唯此一瓣上祝吾
君之算则那由他阿僧祇不可说不可说转遍林毛端奚足完厥限量唯此一瓣敬祝
满朝文武公卿合郡宰官绅衿护法则隐显功勋耀丽朝野禄位荣增虽然如是且道地天泰济律吕调阳一句又作么生良久云日月重轮鉴照永海山崇涌物华新。

　　[冾/井]井众善信请上堂僧问心佛众生等无差别无差别法作么举扬师云风暖鸟声碎进云即今众檀信启请和尚升于此座当说何法师云日高花影重进云恁么则缁素同乘般若力圣贤共聚菩提场师云好好修事着问钟鼓齐鸣两序交参今日消息即不问古人公案请师宣师云问将来进云如何是有句无句如藤倚树师云休坐万年床进云树倒藤枯句归何处师云莫踏断头枝进云如何是转身句师云汝转得也未进云学人转身去也师云盲人趁大队问如何是振宗境师云庭前风走叶进云如何是境中人师云拄杖任纵横进云如何是夺人不夺境师云山花鸟语宣明进云如何是夺境不夺人师云袖拂烟霞尽进云如何是人境两俱夺师云却令行行坐断进云如何是人境俱不夺师云明月清风入我怀进云人境已蒙师指示向上宗乘事若何师云醉老乾坤不识春乃云门外春将半百花次第开山童不用折幽鸟自衔来露柱歌檀板灯笼和卷怀施受无差互事理总兼该那里是无差兼该底道理举太守许公得法于洞山和尚一日入上蓝寺问首座年多少座云六十八公曰僧腊多少座曰四十七夏公曰圣僧得几夏座曰与虚空齐受戒拍板头曰下官吃饭不似首座吃盐多师曰这个公案事理与今日相符何也只如[冾/井]井一会众檀信自振宗开建数十年来岁岁惠施不缺年年调鼎无虚可谓吃饭不似吃盐多即今办斋设供启请上堂却又吃饭不似吃盐少就中多少价值勿论且道唱酬响应在甚么处竖拄杖云为斯一味相应草追呼何用仙陀婆慧齐福足益庆永果正因周辉耀多卓拄杖下座。

　　信士周世臣荐亲请就萧公祠上堂僧问昨日是十五家家门前闹花鼓今朝是十六火树银花满俱足此是庆贺上元边事如何是主中宾师云山僧入门须进礼进云如何是宾中主师云住持有念急寻茶进云如何是主中主师一喝云大坐当轩任所之进云如何是宾中宾师云门外行人凭揖让进云即今周施主母子建斯胜会敦请和尚当说何法师云紫极凝烟永玉溪泛水长进云毕竟存亡有何利益师云榕树势参参风声响飒飒问昔日灵山一会今朝正觉当时如何是佛宝师云独独慈尊双双大士进云如何是法宝师云满座任敷宣进云如何是僧宝师云彬彬楚楚列两行进云三宝拈向一边眉间挂剑时如何师震威一喝进云某甲领取去也师云珍重二三问人天庆集景物增辉周居士母子同作有为佛事共建无漏道场毕竟功归何所师云老梅绽玉参差白嫩柳舒金浅淡黄进云菩提本是善人植待得春深花自开师云东岩瀑布急西涧层峦高乃云元宵灯火盛万姓乐熙和座借萧公第杖探萨埵波酬恩滋万德赐福应三多韶铎齐鸣普清音遍大罗那里是周遍处举古德云十五日已前春雨如膏十五日已后春光似箭正当十五日管弦沸月宣和气灯火烧空夺夜寒师云古人以前后分次第山僧今日却用节候应当机十五以前灯灿玉虫花更发指弹箜引呗还吹正当十五日明月在天灯在市游人如蚁夜如年十五日以后既望之月圆而满载阳之旭悠且长布果崇功随响应培兰植桂自昭彰恁么告报与古人优劣异同姑置勿论且道庆余福远一句又作么生良久云坐贾行商咸泰济资生利逝总祯祥。

　　解制上堂问春风拂拂圣制功圆法令当行请垂法要师云云散家家月进云四众云臻十方坐断把住即是放行即是师云春来树树花进云古人道牛过窗棂头角易惟有尾巴最难去即今和尚又作么生师云任运优游唱卷阿进云突出首罗三只眼虎头虎尾一齐收师云遮天盖地把英雄进云恁么则大众沾恩去也师云一任扪摸进云惟有振宗无更易选佛场开不记春师云满座清风一握收堂主问冬月十五谓之始二月十五谓之终如何是全始全终一句师云鼓声钟响一齐鸣进云如何是一喝如金刚王宝剑师震威一喝进云如何是一喝如踞地狮子师云怒悻悻瞋焰焰进云如何是一喝如探竿影草师云好好问将来进云如何是一喝不作一喝用师云何不问前面底僧礼拜师云无为无所为乃云日月刹那转光阴倏忽过九十期已满任运唱卷阿其始也一阳丁来复梅开雪岭生香既满兮万卉正芬芳桃灿枝头争结实所以道期终念未终严规绳千在在制解意莫解绵功候于年年到这里玉麒麟单丝莫系金狻猊兔角难拴致令合郡文武官宰绅衿众檀越如日如月如山如海如玉如金如松如柏如如不动益俾两堂龙象十方衲子有解有结有去有来有收有放有纵有夺有因有果那里是因果分明处聻本州郡主葭州太翁与合郡绅衿四众等添炭益薪营斋送供总教个个名覆金瓯现任镇府合营将领专设绳陀表圆功德尤祈各各勋标麟阁虽然如是且道尽善尽美全始全终一句又作么生良久云安和内外享余庆调摄俗真乐远荣八解六通心地印九如十有总亨贞喝一喝。

　　金刚会众弟子启名请上堂问法不孤起仗境方生道不虚行遇缘即应遇缘即应即不问因斋庆赞事如何师云有花如遇优昙放无水不为甘露流进云即今佛会众居士求取法名敦请和尚升于宝华王座毕竟功归何所师云宝网珠常晓瑶阶树永新进云弘开法道四十余年且问末后一着谁人担荷师云一三五九二四六进云恁么则海上蟠桃重结子月中嫩桂又生枝师云逆数数逆逆还源问狮子未出窟时如何师云八面威风云已出窟时如何师云威风八面云出与未出时又作么生道师云云从龙风从虎乃云昨夜东风鼓吹我中心际双荫复双垂联芳发亿祀一窝六七子连科并及第匪特感三生实乃光二谛一圆一切圆展转无差互那里是重圆无差互底道理举明昭谦和尚到双岩吃茶次岩曰某甲致一问道得便舍院与阇黎住若道不得即不舍院遂举金刚经云一切诸佛及诸佛阿耨多罗三藐三菩提法皆从此经出且道是何人说昭曰说与不说拈向一边决定唤甚么作经岩无对昭又曰一切圣贤皆以无为法而有差别则以无为法为极则凭何而有差别只如差别是过不是过若是过一切圣贤悉皆是过决定唤甚么作差别岩又无语昭曰噫雪峰道底师云双岩音韵不熟明昭切脚不真致令垛生招箭怎如高盈山金刚会众善士月月持诵不辍年年功德益新且也庄严金像铸造洪钟又向振宗禅期营斋供众觅取法名启请山僧升于此座演最上乘且道与雪峰道底是同是别就中还有征兆也无良久云宗源道脉属吾传两谛相承讵偶然四七二三难数量金刚妙应愈贞坚。

　　佛诞合郡檀越供长年灯洎佛会众居士启名请上堂竖拄杖云一华百亿国一国一释迦各坐菩提树一时成佛道斯乃证道边事即今降生一句又作么生不记程途宁列功课比玉之无瑕若金之试火梅雨润群灵昙华飘宝座事事靡由他头头唯在我一我二我三四我恒河沙数莫能穷微尘刹土咸安妥复举乾峰上堂云举一不得举二放过一着落在第二云门出众云昨日有人从天台来却往径山去峰云典座明日不得普请师云古人虽是应机乘时怎如振宗权实兼具那里是兼具处启名底乐利亨嘉诱引底寿禄齐备若文若武真谛俗谛个个欢欣人人普济作么普济聻喝一喝云年年长明智慧灯各各永证菩提果。

　　优昙院辉体二禅座荐师请上堂法苑蔼千祥新阳辉万象草木悉蒙屯象龙兴泰壮僧那念已周阿波循数量所以鉴上座精勤夙愿今已表酬众檀信捐资庄严弘功难量众法脊孝谊惇惇心诚雅尚可谓一圆一切普成圆十圣三贤回所向如何说个圆成回向底道理举僧问镜清和尚新年头还有佛法也无清云有僧云如何是新年头佛法清云元正启祚万物咸新僧云谢师答话清云镜清今日失利又僧问明教宽和尚新年头还有佛法也无教云无僧云日日是好日年年是好年因甚道无教云张公吃酒李公醉僧云老老大大龙头蛇尾教云明教今日失利佛鉴勤颂云新年佛法镜清有须是亲言出亲口新年佛法明教无西天胡子没髭须堪笑两人同失利南海波斯失却鼻太平可是忒郎当还如雪上更加霜岁寒孙宾收却铺钓鱼船上谢三郎师云恁么酬酢可谓善应机宜振宗今日不免唱和一上新年佛法在处有仰面南辰看北斗新年佛法何地无极目山河总画图檀信僧伽皆获利佛陀达磨任招呼优昙硕灿馨香永常乐恒安奕叶敷可向个中深颖脱刹尘界海总如如恁么告报与古人优劣姑置勿论应时纳祐一句又作么生喝一喝云四境春融千佛荫十方衍庆万灵欢。

　　金玉振居士请上堂金音方乐典玉振卒章陈对境随拈示逢场任剖分雨过鸠声滑风来蝶翅轻土饶稼穑茂地静物华荣报恩恩普报锡福福骈臻祖祢齐超脱冤亲胥荐伸滞魄幽魂咸卓荦山光鸟语尽知音作么生说个尽知音底道理举僧问赵州祖师如何是西来意州云庭前柏子僧云和尚莫将境示人州云老僧不将境示人僧复云如何是祖师西来意州云庭前柏子师云这张公案拈颂甚多颖脱实少今日若有问山僧如何是西来意但向他道当场榕树双株萃隔岭春光万象芬恁般告报且道是即境明心耶是逢场作戏耶良久喝一喝云露滴菩提枝灿玉花开觉树果舒金。

　　羽仙耆德请上堂拈香云此是羽仙耆德一段报本精诚爇香炉中云此是耆德修因植福张本以香烟四面拂云此是耆德普施利济慈仁矧耆德住兹十有余年自捐衣赀诱引檀信庄严梵相维新精蓝修圆窣堵即今年将期耋复建胜会启请山僧升于此座表圆功德毕竟如何是表圆一句昙花硕灿桐山上老干抽条固本根荐远追先崇福慧修因植果荫云仍无弦琴韵随调和有相条章次第陈启我心宗无别旨名称功德普皆闻作么得普闻去良久云铁牛耕野乾坤阔木马春游山海臻喝一喝。

　　佛诞金刚会众善信启名请上堂清和运际旭长舒遍野芬芳万卉敷鼓动槐风穿玉叶盆倾梅雨沐金躯文经武纬欣嵩祝白叟黄童庆岳呼敬献长年灯普烛海山辉耀乐唐虞无生调正协符一曲两曲任意欢娱那里是任意处一三四六解乘机恰值群英赞颂时如是我闻并信受期颐耄耋洵绳持作么得绳持不动去良久云无住无生无住着四面八方总遍知。

　　说戒小参心因境以了境会心而成心境无差互日午打三更日午三更令莫移正是炉红雪点时雪点红炉焰说法忙忙撞着卢祖师两两相将犹未决无端牵惹高沙弥高沙弥卢祖师个个收回讵放渠那是不放处举则监寺问青峰和尚如何是自身已青云丙丁童子去讨火僧后遇法问和尚问云曾见甚么人僧云青峰和尚眼云有何言句僧举前话眼云上座作么生会僧云丙丁属火以火求火眼云恁么会又怎得僧云某甲只如此和尚又作么生眼云你问来僧云如何是自己身眼云丙丁童子去讨火僧大悟师云前面如是问青峰恁么答这僧却也抛枷打锁后面如是问法眼恁么答这僧为甚么掉转脚跟试问诸昆仲抛枷打锁底是掉转脚跟底是倘能于斯荐得何须三登九上胡用五条七条二十五条设或未能宝盖层层呈聚宝龙潭曲曲护真龙。

　　羯磨小参万法自心生诸缘唯性晓本来迷悟人只要当下了作么生是当下了脱边事举俱　和尚仞住庵时有比丘尼来戴笠执锡绕师三匝曰道得即放下笠子如是三问胝皆无对尼便去胝曰日势稍晚何不且住尼曰道得即住胝又无对尼去后胝叹曰我虽处丈夫之形而无丈夫之气不如弃庵往诸方参寻善知识其夜山神告曰不须离此将有肉身菩萨来为和尚说法也逾旬果天龙和尚到庵胝乃迎礼俱呈前事龙竖一指示之　当下大悟自此凡有参问唯竖一指有一供过童子人问事亦竖指相对人问胝曰和尚童子亦会佛法　遂潜刀于袖乃问童曰闻汝会佛法是否童曰是胝曰如何是佛童竖指胝以刀断其指童叫唤走出胝唤童童回首胝曰如何是佛童举手不见指头豁然大悟及胝顺世乃云吾得天龙一指头一生受用不尽师云汝等于斯指头毕竟如何相见若于竖指处会得朝观松鹤摩天舞暮看岩猿挽树旋若于断指处会得倒跨绿猊披云跃横驾苍龙挟雨飞其或未然洗足收衣安乐禁轻遮重难总冰灰。

　　岁夜小参古德爱烹露地牛山僧不放焦尾虎纵夺成褫总自如乘时建立主中主那里是主中之主举香严闲禅师在百丈和尚会下问一答十问十答百洎丈迁化遂参沩山山问汝在百丈先师处问一答十问十答百此是聪明伶利所使父母未生前道一句来严被一问茫然莫对遂将往常所习欲寻酬答竟不能得乃叹曰画饼不可充饥屡乞沩山说破山曰我若说似汝汝已后骂我去我说底是我底终不干汝事严遂将平日所蓄文字烧却曰此生不学佛法且作个长行粥饭僧免役心神乃泣辞沩山直过南阳忠国师遗迹憩止焉一日芟除草木偶抛瓦砾击竹作声忽然大悟乃沐浴焚香遥礼赞曰和尚大慈恩逾父母当时若为我说破何有今日乃述偈曰一击忘所知更不假修持动容扬古路不堕悄然机处处无踪迹声色外威仪诸方达道者咸言上上机沩山谓仰山曰此子彻也仰曰此是意识所成待某验过仰见严曰和尚赞师弟发明大事试说看严举前颂仰曰此是夙昔记持别更说看严又颂曰去年贫未是贫今年贫始是贫去年贫犹有卓锥地今年贫锥也无仰曰如来禅许汝会祖师禅未梦见在严复颂曰我有一机瞬目视伊若人不会别唤沙弥仰报沩曰且喜闲师弟会得祖师禅师云诸昆仲若要会如来禅明朝必定是新年三百六十从斯始七十二候听周旋要会祖师禅方不方兮圆不圆夺来嚼碎又成团从教一法总无著信口都是还丹药毗啰拿羯露单毫臂卑履也戴双角喝一喝。

　　鉴堂上座首九小参天台千日意勤恳嗣则廿年担个事千日廿年浑莫论唯斯一念恒周备那里是一念周备处龆龄厌荤辛童岁乐剃染割爱遽离亲礼佛习梵典唯兹一念么跳出干戈林直越饥馑世无动亦无摇坦荡而舒志唯兹一念么重新常乐院济众广福田招引孤独类遐迩悉相传唯兹一念么直接曹溪源永续单传焰在在竖刹竿时时开普便唯兹一念么再辟优昙林大启功德案插草信手成指挥美轮奂唯兹一念么年逾七十三说偈而坐脱法众恒济楚音容俨历落即今一九已周且道这一念又向何处安着诸人倘于这里谛信的当了了分明匪特鉴上座永证涅槃致令一会法众常乐常安其或未然更听一偈铁鹞腾空啖紫极泥牛跃海吸长鲸九夏榴花红似火三秋桂蕊赤如金。

　　嘱祖堂监院兼交方丈上堂世尊拈花迦叶微笑紫烟若练当空挂苍树如龙觌面呈宝偈宣扬金襕密嘱烹冰煮雪浑无朕逐电追风妙有声更余甚么纵夺主宾遍正君臣高严平实细密简明九十六种迷魂套千七百则葛藤椿将谓铠横疑是懆谁知腔正实无肠不见古德颂汾阳十智同真云十智同真面目全于中一智是根源而今要见汾阳老劈破三玄作两边振宗今日锦上铺花也有些子盈轮宝月随舒展满袖清风恁遍扬两手双交无限际二三四七总祯祥恁么告报毕竟归何位次良久云辉煌朗耀杨岐盏毒辣辛咸宝寿姜。

　　竺峰敏禅师后录卷上终

　　竺峰敏禅师后录卷下

　　嗣法门人性济录

　　示众

　　示众举古明今总要掉唤汝等识性拈槌竖拂必要拨转汝等枢机古有四禁四依山僧今为汝逐一示出古德云莫行新处路堂堂出入何顾伫不挂本来衣青州布衫价值低何须正恁么任运优游唱啰哩切忌未生时月映长江水画眉又云依法不依人淫防酒肆寻观音依义不依语乾矢橛头清风起依智不依识三行咒咀吽　唎依了义不依了义不萌枝架秋千势如上闲言剩语总要开汝等舌头上十字关断汝等足下五色线毕竟如何得速开疾断去良久云法法无容掉背走忙忙进取话头来。

　　示众今日打七三期了山僧不欲长篇短句聒闹诸人但与汝落草而谈举则公案汝等一一透顶透底方可挽回末运克振家声其余差别机缘肴讹公案庶不牵绊脚跟粘带唇齿僧问赵州万法归一一归何处州云我在青州作领布衫重七斤后堂便问如何是青州衫师云不在南山与北山复示偈云后堂问我青州衫不在南山与北山黄河水绕三三曲青草湖连六六湾湾湾曲无涯际密波罗撞着僧揭谛个个临场用得亲堪为诸祖供养具。

　　元宵示众春山叠乱青春水漾虚碧寥寥天地间独立望何极望何极寻所据策马云外行穿靴水上立问取一点明几个知端的但见走马人物奔忙鳌山烟火盛炽玉龙宛转周旋金狮昂轩猛利只知逐境彷徨忘却中心四字殷勤反覆叮咛个个默而未识不是上元一品不是天官赐福不是品物亨贞不是文武兼济试问汝等就中还有识四字者么倘若识得不妨出班道取其或未然见闻声色莫轻颟食息起居毋妄弃。

　　茶话

　　茶话西堂出班云新戒设茶特请老和尚普施慈霖师云古人道酽茶三五碗意在钁头边即今意在那里堂喝一喝师云须知落处好乃云新戒设普茶黑豆已生芽西堂请茶话买卖两不赊那里是两不赊处举沩山与仰山摘茶次沩谓仰山云终日只闻子声不见子形仰撼茶树沩曰子只得其用不得其体仰曰未审和尚如何沩良久仰曰和尚只得其体不得其用沩曰放汝三十棒仰曰和尚棒某甲吃某甲棒教谁吃沩曰放子三十棒师云前头三十棒富▆千口少后来三十棒贫恨一身多只饶说个不前不后未许囫囵吞枣毕竟如何三盏清泉众悦乐一杯甘露自清凉。

　　除夕茶话维那出班云两序龙象望老和尚慈悲开示师举茶杯云识得山僧这个么那云乞垂法语普施师云木人戴草随言舌满座频倾任量啜卢同七碗洵淡浓振宗一盏愈亲切聻乃举古诗云一碗喉吻润带齿粘牙尤滞龈二碗散孤闷寂寂惺惺成痾病三碗肌骨清癞马枯椿击转深四碗通仙灵西出阳关无故人五碗六碗七碗吃不得也吸干沧海实平常但觉两腋习习清风生假饶直入非非想也则不如归去来师云这般批判且道是抑扬先哲激励后昆耶良久云信手和杯吞入腹百亿须弥光熇熇上元茶话堂主问今朝正十四两堂龙象济济监院大师设茶特请和尚垂慈师云汝须再酌一杯好云如何是十五日以前事师云灯火焰冲霄锣鼓声闹市云如何是十五日以后事师云然灯善逝登华座琉璃光王镇宝台云正当十五日和尚又作么生道师云五百星辰一齐下空中倒卷长生画乃云云门饼赵州茶饮之喉吻润唼着嚗齿牙面果子搅住线搭絮米[飢-几+禾]饼裹着浪涛沙锣鼓声中含雪曲灯光影里协露华到口休说酸碱醲淡坐席勿论你我他咱个个无倱长者子大家齐来听采茶良久云从教胜令带大讶鼓勿令行香子趁鹅鸭满渡船。

　　除夕茶话大尽三十日小尽二十九执事设普茶知有不知有杜甫无诗不成句李白无酒不题诗振宗吃茶须说话不知若个擅当机僧出云对面不识师震威一喝僧作礼云且喜爆竹一声除旧梅花万点增新师云咄咄咄应爆竹复喝一喝。

　　佛事

　　挂钟板

　　二上座迥超卓声应响随铿锵协合勿于那畔躲根好向这边安着佛祖听令遵行龙象横趋直过过不过敲板一下钟一下喝一喝。

　　礼酆邻聚云师太舍利塔拈香

　　平山常拱峙枳水益悠洋重叠峰峦拥循环日月光设利那至止福荫远隆昌那里是福荫远隆处聻双径峰头在在联芳续焰普陀岩畔永永熏闻瑞香山高水杳知音富地阔天空识鉴饶为忆本源旋故里无劳鼓喙肆虚张今日法孙远远到来毕竟有何实据良久云紫茸苹藻随心献炼臂刳肠任意量。

　　礼灼然和尚并外祖祇园主塔拈香

　　一直如矢一清如水破衲单瓢终身行履此是先师赞扬和尚之语一直如钩一曲如弦豁开九有劈破三玄此是小侄光显和尚之词即今开山师祇园主共聚同莹(幻敏)万里归来毕竟有何表白良久爇香云二谛矢心恢重誓三生悲愿勿轻忘。

　　礼聚云祖塔拈香

　　龙屋湾狻猊济济鹫峰岭鸑鷟纷纷翠屏紫极恒拱护青山绿水互环旋师翁神足遍大地儿孙鼻孔解撩天兹逢中元佳节要与师翁打算饭钱作么生打算聻良久爇香云兜那婆爇倾肝胆毕力迦熏透顶门。

　　礼九峰汾阳般若四维懋谷众法兄和尚塔拈香

　　同源法乳谊若金珂生聚阿兰若逝共窣堵波四七二三侣孰剩孰为多惟冀勿忘夙誓振厥末代沉痾今则法弟远别归来愧其无物堪陈白云朵朵庄点赤心片片殷勤但拈旃檀作供却指明月为灯最喜竹苞松茂益欣桂秀兰馨流水常存今古脉草花木树总知音那里是知音处爇香云六木森排山点供四维罗列海潮文。

　　鉴堂上座封龛

　　阖辟从方便卷舒任自由乘时应候去辞楼谢殿周虽尔辞谢了了个里犹剩关头且道是何关头聻以手掩龛云槛外草芊紫露罩室中龛倩白云封。

　　起龛

　　登山不碍高入林何嫌密高密林山水无适非所自那里是意适处熏风拂拂满庭芳信步迢迢劈箭急。

　　举火

　　四大尽皆空唯空无不通空通随互换雪火一炉红红炉雪点快乘机正是薪传焰续时以火炬画○云薪传焰续无穷已重轮宝鉴满天辉。

　　挂真

　　将真以换假弄假却成真真假洵焕发衣钵自绳绳绳绳衣钵何纪极永镇如如不动尊。

　　起骨

　　师拈二块骨云一人归两聚如是彼得三三一共给我法法尽安恬两两恒荫覆在在悉周圆何所圆乃投骨二瓶云八万四千付广莫三百六日应周天。

　　常乐院入塔

　　造化本无情幻现诸山水动静实悠悠吾人寻至止在在乐常安互应有终始作么是互应终始边事入塔云溪环万派汇真源安列千峰辉妙旨。

　　优昙院入塔

　　创建阿兰若旋筑窣堵波波恬恒镇静境肃益安和何得镇静安和去乃入塔云苍松翠竹行行秀嫩桂幽芝郁郁多。

　　安位

　　新堂安旧主殿阁转清凉举日乾坤阔推窗日月光室里香烟盛庭前奕叶芳良久画○云优昙昙荫馨香永法雨雨滋沛泽长。

　　正知大德起龛

　　应正遍知意幽玄收来放去乐恬然无端惊醒庄周梦水绿山青任纵观那里是纵观处画○相云一轮杲旭随西指百道神光脑后看。

　　举火

　　生缘九九有零着缁七七余数行藏去住端严动止安闲优裕群黎乐乐钦从众姓依依拱护园林妙相维新撒手翛然蜕去山僧今既到来特为大德安措作么生安措聻撺下火炬云丙丁童子洵纵横遍体金光齐透露。

　　安位

　　师指位云离其所离幻上何妨立幻遣其所遣空中更不容空既离幻又脱空个中消息与谁同乃安位云百灵拱聚香烟永万行庄严兰桂崇。

　　起骨

　　去住等空花往来如电拂百炼出红炉千般推具足那里是具足处乃投骨入瓶云收归宝藏任营为万亿须弥光熇熇。

　　入塔

　　天地氤氲万物化生乾坤阖辟永镇一灵长成枝叶覆荫云仍个中永作主大地正知音作么生是知音底道理捧骨入瓶云不响谷声随应感无阴阳地总维新。

　　觑井耆德入塔

　　生于宦室家幼入缁俦侣精洁护毗尼性直而言矢依吾信受行全终复全始今朝四大分特请为直指且道指归何所捧骨入塔云厚载厚持洵意安福余荫远靡他自。

　　安位

　　适入于彼又安于此彼此恬然何莫非尔既然如是毕竟归重阿谁乃安位云熏风拂地快承当榕树参天须荐取。

　　睿珍上座举火

　　谓尔是法门中人咫尺之间因甚不归祖刹谓尔非法门中人昙华室里多年亲承挂搭到而今是非去住休论量山僧个里自然有赏有罚那里是赏罚分明处撺下火炬云红炉烁尽万缘灰桐柏山头新桂发。

　　起骨

　　师拈骨云这一片那一片东也有西也有八万四千竟落谁其中一段属吾手既属吾手今当为尔一一分剖作么分剖聻投骨入瓶云从教虚空粉碎也腊月莲花开九九。

　　赞偈

　　高峰三老和尚赞(紫溪请)

鹤发　　蚕眉峻峙据座威仪形容节次肘头动露玄机脚底谈宣妙义拄杖直指撑天拂子英风盖地多少俊叉衲僧从教脑门击碎不击碎徒虚弃而今公案紫溪圆奕叶联芳增耀丽匪特祖武克绳却乃遗谋燕翼咦不是冤家不是儿桂秀兰馨薪传亿祀

　　金山图赞(尚有德居士请)

昔贤解带镇护
今上运宝庄严襄成殊胜佛国益光海印法筵山水布若棋局日月转如弹丸楼阁笼云匝地竹树嵌石参天亭塔巍峨壮丽栏楯错落蜿蜒
宸翰仁风浩浩
御题圣泽渊渊洋里龙舟竞渡就中僧侣宜潜可是迦文化迹适当慈氏舒权去来卓尔旋复因果于焉圆满如何是圆满功德聻咦点缀严华净土境若行若坐任翛然福海寿山恒巩固擎天砥柱亿千年

　　鉴堂上座赞(体宗请)

住兹四十余载生齿七十零三纷华了无少事济众却有多般直绍单传开人天之正眼重新梵苑广檀信之福田麈尾辉扬狮象裘棒头落点薪灯传噫嘻哉只是之谓因该果海果彻因缘

　　又赞(觉宗请)

随缘欣快活任性适逍遥插草从心建持竿信手标千山拱伏图画锦万派回环达海潮于中现出灵云面个里掀翻投子桡凤麟济楚龙象英豪咦尘柄高挥意愿足优昙开建智光昭

　　祝郡侯金公大护法

四海仰雍熙慈膏沛露滋仁山臻履吉寿域衍昌期兄弟荣华衮叟童献紫芝适邀仙子届野外益添杯

　　寄郡侯朱公大护法

嘉禾叨樾荫枳水益帡幪曩任灵峰记夙勤平麓功三生愿有准万姓福无穷权应现甘棠英荣黄阁风

　　祝马司君

嘉平喜岳降树喷适芳英万寿辉紫极九重耀朝庚大椿畴可量蟠果献为评山海壮华祝筹添奕世荣

　　示紫溪法侄孙

荷担个事志非轻行解冥符捍法城信手弘功溥济世紫溪柳荫允芳荣

　　示胡先贵寰名琎号祥荫

美石含璋越萃精圆通真谛果因成金刚妙应恒周遍普荫群灵在处祯

　　示刘朝佐汉卿名璥号硕荫

道法原非分外求敬之如在玉莹周个中恒具金刚体万德庄严硕荫悠

　　示蔡永贵九鼎名玘号普荫

四相皆空般若明菩提智果普芳英从教透彻本来面佩玉玲珑荫世荣

　　示刘显云荣衢名瓅号崇荫

耄耋颐龄间世瑛频将妙应演无生诵持永远崇功课荫覆云仍觉果新

　　示黄起凤腾霄名　号绳荫

一念绳真念念周闻持信受任优游超然直步长生上撒手逍遥玉树稠

　　吊悟彻耆德

拂拂金风势渐低西归只履遽相催瑶阶切忌频耽着回首阎浮度世师

　　吊冰壶上座

法道垂秋忆杰人杰人继逝恸予心薪传焰涌炉配雪电影光腾火炼冰界外乾坤空泡沫壶中日月映幽林我来欲究西宗旨符兆九华容更新

　　吊净修大德

金风凛冽起人思倏听哀鸿声遍知杖拂高卷安养界重来振理本伽黎

　　吊乐居士

善行优隆荫世长桂兰馥蔚永芬芳莲池胜友亲和合撒手逍遥极乐邦

　　联芳

　　嘱祖堂监院

挈笠携瓶已有年登堂入室洵当然株株嫩桂竞时茁朵朵寒梅斗雪鲜果熟馨香功济济因周秘密行绵绵祖庭担荷宗传永铁脊持撑祯兆联

　　嘱兆堂藏主

不先不后惯当头洵属吾宗正敲仇养翼修翎经几载还拳报掌历多秋心源密付乾坤阔性地稳持藏海周宾主唱酬迥卓荦金鎞硕展兆祯悠

　　嘱德堂上座

一言为重胜千斤气概天然迥出群入室曾亲须进步升堂演化正芳芬立功立德洪宗谱崇古崇英耀祖君狮象麟龙随蹴踏宝华焕彩任敷芸

　　嘱宪堂知众

杯渡乘篅汛普航穿山涉海任施张直收曲取随拈弄暗纵明擒信展扬二桂荣敷光祖室五峰秀发耀宗纲吾今亲授匪虚也棠棣联芳荫永昌

　　嘱觌堂知客

幼岁曾将大器期殷殷拭望已多时门庭振起分权实道脉亲承应扣基闹市场间寻法友笙歌丛里觅良知就中识得主中主竖拂拈槌任所之

　　嘱晓堂书记

予昔曾遇萧侯寺山水人情悉信心紫雾晚凝北渡口玉溪晓映东山森宝镜堂堂悬藻鉴金光朗朗耀冰林吾将付嘱匪轻授法化宣时贯古今

　　嘱杲堂掌教

明明杲日耀东头照彻乾坤不记秋万卉芬敷云霭霭千葩馥郁水悠悠法化相承凭任运宗源继起荫优游从今叶茂花争艳方广兴隆绍续周

　　嘱几堂知藏

梵院堂堂悬玉印法门砥柱汛雄奇遥传鹫岭千枝远直接曹源万派枝绍续有由原有据昭彰无隐妙无私几云云几随收放一颗圆明任意施

　　嘱灿堂上座住峨眉山

峨眉鼎构已多年几度逢渠洵有缘入室不须重勘验酬恩那用展粗拳持竿持鋍垂方便立主立宾应化权法道洪宣凭硕灿一花五叶永芳传

　　嘱耀堂上座

绳持厚重正可思法道弘彰拟称时光耀人天辉祖室显扬嫡脉立纲基永传普化明宗绪继起承先育嫩枝五叶一花频灿烂芬敷硕发任荣施

　　代嘱立堂法侄

单传原不立言诠参访曾经几法筵虽未三登与九上雅从百炼及千研安心更拟铜头露励志远须铁砚穿节候乘时兴变动弘彰雨化洵宜然

　　代嘱茂堂法侄

桐山嫩桂茁多年苍翠而今茂更鲜云覆荫隆铺界地雨滋泽渑注人天昂提从教如龙跃动变应知似虎旋代嘱由吾亲验实挥扬六度显冥权

　　代嘱容也法孙

宝藏玲珑护法海玉潭渊湛育真龙本源授受匪虚也应量弘知祖道隆

　　代嘱玉堂法侄

吾师初创庆忠刹委任慈兄历多年授受无虚宜猛发原源本据应当然宝花盈室天花灿玉叶满堂一叶宣洪敷法化乘时也从教直旨利人天

　　代嘱果堂法侄

执侍吾兄历有年三呼三唤应当然临行未获分囊袋别后方知觅库钱始终一念追师范出入多般意本源报恩弘化从予授果满因周遍界传

　　代嘱体宗法孙

溪头常乐信悠然道脉传持是几年递代相乘源有据一光应满百千圆

　　代嘱觉宗法孙

优昙灼灿临江境馥郁馨香意可人继启承心辉祖室缤纷花雨润宗亲

　　嘱朱昙馥居士

应现王臣护佛臣灵山亲嘱洵当人而今硕发昙华灿桂馥兰馨递代蓁

　　嘱况柄衡广化居士

昔日维摩谈不二而今广化悟原一一三二四任收除法法弘宣宣秘密

　　辞世别郡侯施公

一见喜知音依依德爱匀承颜方数度别意重千钧爵禄祈褒尚振宗仰鉴亲临行奚赠嘱在在颂鸿仁

　　辞世遗偈

幻空空幻两交驰幻证幻修电影挥幻去幻来空幻梦幻生幻灭幻原离龟毛绳系虚空髻兔角▆拴▆沌眉铁树花开香喷喷冰河焰发火离离咦

　　　　　　　　　　　　　　　绂

　　　　　　　　　　　鉴　　　绍
　嗣法门人性济法孙空铎曾孙法　捐赀刊刻
　　　　　　　　　　铨　　　纪
　　　　　　　　　　　　　　绪

　　竺峰敏禅师后录卷下终(后附塔铭行状)

　　竺峰敏禅师塔铭(有序)

　　钦定乙丑会魁

　　赐进士出身翰林院侍读四明仇兆鳌顿首撰

　　粤自西旨东流宗分五派于中权实兼用棒喝齐施轰晴空之霹雳舞当场之太阿临济一宗称独盛焉迨十二传得径山杲开悬河之口施掣电之机说尽人间禅病断除末世疑网临济宗风为之一振又十四传得聚云真博搜群集提挈五宗绍将坠之绪衍不尽之灯临济宗风为之再振普陀别公系出聚云唱其宗风于海上予自史馆
给假旋里日与交游因得探其源流康熙癸未
翠华南幸予与别公同迎
驾于吴门会别公奏请振宗寺额引及竺峰禅师并详奏其行道始末
上为嘉叹久之予退而询其由来始知竺峰禅师别公诸父行也现住嘉禾楞严于是渴慕师名正欲叩其渊源乃师又赍
御额西还诚令人可望而不可即矣予还史馆倏经数载今夏师之门人状师平生行业托别公为之价绍请铭于予按状师西蜀酆陵人姓徐氏世业儒师生而颖异十岁剃发侍庆忠老人能机辩善偈颂圆具后掌记室廿有一载而忠顺世师遂继其席以守为创缺者补之倾者修之土木瓦石拮据维勤以怒为慈顽者治之懦者扶之凡圣贤愚劝诱匪懈寻迁郡之方广主浙之楞严誉望日隆法化广衍震雷霆之棒喝施妙密之钳锤入其门者咸获妙证叩其室者俱契真诠凡夫冠裳名教之伦接其音容承其色笑者莫不虚往实归末季之世大振临济宗风舍师其谁欤迨晚年复归振宗奉
睿藻之光华戴
天恩之眷注直令法社梵宫腾辉焕彩佛日同化日以争丽宗风偕仁风以并扇也猗欤盛哉丁亥三月朔日偶示微恙真俗问候应对如常初十日书嘱偈数章十二日卯时沐浴更衣集众训诫援笔书偈别郡主施公复书遗偈云幻空空幻两交驰幻证幻修电影挥幻去幻来空幻梦幻生幻灭幻原离龟毛绳系虚空髻兔角杖拴混沌眉铁树花开香喷喷冰河焰发火离离咦掷笔趺坐而逝荼毗烟飞五色旋结不散起骨数齿不坏得黄金琐子骨三茎舍利无数余骼重如金石须发坚若琉璃呜呼非师之白业清净乌能有此距生于崇祯戊寅十二月十五日亥时世寿七十僧腊六十五坐道场度弟子一百二十余人嗣法弟子三十三人语录八卷附藏流通师之行业昭著服其化者类能传述予安得不为之铭铭曰。

　浮屠设教　　肇自西干　　法行震旦
　化衍三千　　五宗分派　　浪起滹沱
　双径承之　　流遍支郡　　气郁而蒸
　旋起聚云　　广注法雨　　化为甘霖
　爰有庆忠　　开厥振宗　　传者维师
　德重道隆　　赤肩担荷　　几四十载
　兼摄方广　　弘开藏海　　道行两浙
　声达九重
　圣藻光铓　　焕彩梵宫　　法幢摧折
　宝珠夜沉　　巴台月落　　黯淡翠屏
　不迁不变　　惟黄金骨　　高竖窣堵
　镇兹山麓

　　竺峰禅师行状

　　师讳幻敏字竺峰酆陵徐氏子世业儒师生而颖异六岁读孔孟书能记善解十岁与万峰善禅师同剃发作沙弥事庆忠老人时门下学徒云集咸推二沙弥有机辩且善偈颂声振一时师兼沉默寡言识者知其必成大器一日忠指灯命师作偈师应声曰光如闪电虚空可彻未来作灯是铜是铁时三目和尚见之征曰是铜是铁师曰火里波浪起忠异之问汝名甚么师曰幻敏忠曰幻敏以前师曰海底青天外忠曰幻敏以后师曰佛法永无穷忠曰甚么处见师曰灵峰山下在安期日曰期解后如何师曰虚空大地目曰落在甚么处师顿足目曰有足顿无足顿个甚么师曰和尚也莫太认真忠大笑一日阅经次忠曰眼中常见如是经典只这便是为复别有师曰和尚直须恁么会忠曰离却纸墨道将一句来师曰东边风也不多忠曰者小师寻受具于崇圣再参五云机益迅捷遂自五云归省老人忠见曰闻汝惯打人师曰和尚也须仔细忠曰汝走路穿甚么师曰草鞋忠曰狞牙生也未师翘足忠曰那个聻师曰问者话作么生忠曰三空说汝掌他要将汝来处治师曰早与他说过了也忠曰作么生说师曰盗一赔九忠曰吾助汝远来善曰童真汝名童行后值除夕师献席灯忠书偈嘱曰无根树上九灯传果系橘金枝叶鲜稍稍借力油灯火照开新旧乐人天命掌记室执侍座下廿有一年康熙戊申岁忠示寂众举师继席冰兢自持克己惠众举扬大法朝暮不倦老人之中兴振宗也惟经楼甫成土木之功肇始师则每事身先造殿造塔三年之内焕然一新寻退居郡之石鼓寺请同门普门显禅师轮继住持若曰祖庭公所非一人等擅之地耳乃显师三年后亦谢去众议仍延师返坚请乃就时当地方风鹤狼烟四起都人士聚散无常禅衲子去来匪定师之挺身守此良多苦心焉迨乙丑丁卯间海宇升平缙绅向化缁衲云兴法席之盛较庆忠老人初创时犹或过之丙子兼摄郡之方广丁巳赍庆忠老人舍利南下寓居普陀壬午主嘉禾楞严司徒杜公太守袁公倡先持卫合郡绅士咸相皈礼提唱元音宗风蔚起师之接人一以真实钳锤辛辣处愈令人痛快难忘也癸未春
今上南巡驻跸苏州普陀别庵禅师迎
驾命题应制之际因得从容详奏师始末
上闻而嘉叹遂
御书振宗禅寺额
钦赐还蜀次年
千岁亦睿书藏海慈波额赐楞严皆师之盛德感召千载一时非偶然也自
敕黄临忠郡治平古刹重
颁新纶庆忠祖塔
御题妙光远迩欣瞻缁素景从伐鼓敲钟无虚日朝参暮请无宁晷师年近古稀老而益壮诚为道忘躯乃尔也无何丁亥三月朔日偶示微恙本郡文武官宰缙绅故旧竞来问候师应对如常于初十日书嘱偈数章十二日五鼓沐浴集众援笔书偈别郡侯施主复书遗偈云幻空空幻两交驰幻证幻修电影挥幻去幻来空幻梦幻生幻灭幻原离龟毛绳系虚空髻兔角杖拴混沌眉铁树花开香喷喷冰河焰发火离离咦书毕复谆诫众于卯时趺坐而逝茶昆烟飞五色旋空盖顶起骨数齿不坏得黄金琐子骨三茎舍利无数其余骨殖重如金石须发坚似琉璃建塔于庆忠祖塔之右师生于崇祯戊寅十二月十五日亥时卒于丁亥三月十二日卯时住世七十僧腊六十五坐道场度弟子百人嗣法弟子三十三人嗣法居士十八人语录八卷附楞严大藏流通弟子不敢扬师之美谨就师之平实履践应世因缘仿佛大概为如是云耳。

　　门人性济谨状
