嘉兴大藏经　林我禅师语录


　　序

　　曹溪演派而后诸家皆有语录行世。多者至数十万言汪洋浩瀚。大发本地风光。要非铺张文采。总见源头活水。信手拈来一言半字。悉真机自然。无可捉摸。桶底既脱无处无物。非上上机也。若学人执着语录要见古德本来。又似逐兔寻角捉龟觅毛何啻千里万里矣。我　林公大和尚慧本于天。诚秉于性。少而经教融通。得西来心印。长而悟明宗旨。传临济正法。可谓真人天大宗师也。然而素不喜侈文词。惟于集众升座。时时拈本分语开示缁素辈。学人集而成录强之行世。和尚曰尔等又欲瞎人眼睛耶。余曰金鎞拨眼在是矣。和尚慈悲何忍昏天黑地。不燃一盏。古灯透明三界。使物物智珠咸登净琉璃地欤。世之读是录者。尚从无文字处见和尚即见自己。究竟自己与和尚不知都销归何处。推倒扶起扶起推倒。咄一场大笑。珍重珍重。

　　关中发头陀于昌胤沐手和南书

　　林我禅师语录目次序文(一篇)卷一住河南南阳府岝峉山法海禅寺住陕西西安府文塔铁佛禅寺卷二住长安大兴善禅寺住秦中宁夏海宝禅寺卷三小参晚参示众入室机缘拈古颂古联芳偈题赞卷四住凤翔府清凉禅寺警语示偈佛事行实塔铭(附)

　　林我禅师语录卷之一

　　嗣法门人　海珍编　海兹录

　　住河南南阳府岝峉山当道护法本山勤旧等请住法海禅寺于
康熙乙巳年十月十五日开法至
佛殿拈香云。丹霞燎火御寒。云门一棒打杀。南阳上来此间。净瓶沩山踢倒。法海今日就地扶起。秪得互相恭敬。撒开坐具云。若向此间亲荐得。渠侬何处不称尊。

　　伽蓝殿云。门庭冷澹。选佛场新。今朝全仗金汤力。法海波腾遍界春。

　　祖师堂云。少林面壁冷眼看人。断臂安心雪中送炭。撞着不肖儿孙。孰与牵枝引蔓。炷香祖前着火。薰破鼻孔半边。

　　据室蓦拈拄杖云。摩竭陀国令行一半。毗耶离城樵未全彰。法海新长老。今日到来毕竟如何施设。以拄杖卓一卓云。当央白棒难回避。从教佛祖也慞惶。

　　挂板拈椎示众云。规约权衡。佛祖法范。号令人天。声传劫外。宗风向振个中极则。且道毕竟是何意旨。乃击一击便挂。

　　结制南明法弟请上堂。师指法座云。者曲录木。从上佛祖。无不据此纵横与夺。大用全机。鉴上座今日不免有条攀条。无条攀例去也。遂升拈香云。此一瓣香始自空劫传来两土。流芳不息。而今当阳举出顿今凡圣一源。爇向炉中。专伸供养三世诸佛历代祖师。本寺开山和尚暨平昔曾以一言一字训诲我者。伏愿禅灯烈焰祖道恢弘。自利利人同圆种智。次拈云根株益茂条叶昌隆。栽培十善之殊。缔结九五之固。爇向炉中。端为祝筵今上
皇帝圣寿万岁。臣统千秋。本省当路宰官府郡牧伯护法檀那在筵缁素。钦愿明良喜起治化雍熙物阜民安。共襄法化。再拈云。始自蜀水秦山三十年。瞻风拨草。后于五冈唐镇惟宽室中。蓦劄撞着个不近人情老汉。直于痛处一锥。裂破面门。今日迫不得已。向法海堂前对众雪屈。爇向炉中。专为供养。现住陕西西安府兴善堂上。传曹溪正脉。第三十六世本师
易庵大和尚。用酬法乳之恩。敛衣就座。上首白椎云。法筵龙象众当观第一义。师云第一义谛了无向背。直捷道来早已不是。众中莫有解观者么。试出来与木上座相见。僧问如来出世为一大事因缘。开示悟入佛之知见。大事因缘即不问。如何是开佛知见。师云迎送终朝曾不厌。进云如何是示佛知见。师云客来谈笑话偏长。进云如何是悟佛知见。师云岳边势到千峰止。进云如何是入佛知见。师云海上声归万派消。进云眼光落地四大本空。将何悟入。师云向阳华易发。僧礼拜。师打云。背阴雪难消。问法海初建。选佛场开。凡圣交参高贤聚会。如何得人人悟毗卢性海。师云任缘放旷。进云如何得个个入普贤行门。师云饱食高眠。进云此事人人本具。个个不无。因甚么不得。师打云。奈汝鼻孔不正。问如何是父母未生前。本来面目。师云问处分明。进云秪如香严和尚涅槃后在甚么处相会。师云答处亲切。乃云竖拂拈槌。人天法范。主宾契合。今古常规。一毛头上横身。直切丝纶有据。四海鱼龙负命。原来香饵无私。驱耕夺食大都款待分明。激浊扬清惟贵眼横鼻直。若也缁素得出。彼此不隔毫端。脱或未然。更听木上座为汝等下个注脚。蓦拈拄杖卓一卓云。横按莫邪全正令。太平寰宇斩痴顽。复举漳州浮石禅师上堂云。山僧开卜铺。能断人贫富。定人生死。时有僧问离却贫富生死不落五行。请师直道。州云金木水火土。师云大小漳州却被五行管辖。直至如今常在贫富生死上走作。法海则不然。今日也无卜铺可开也。无生死可断。忽有僧才出即便喝云。吃粥也未。僧若拟议。劈脊便打。何故聻。不见道火中验玉。槌下验金。结槌云。谛观法王法。法王法如是。便下座。

　　解制上堂。乃云打破圣凡情关。蹋翻生死窠窟。通身迥绝罗笼。脱体浑无拘束。撒开虚空布袋。笑倒街头古佛。识得就里风光。一个殊非两物。喝一喝云。还识么。蹋遍阎浮地。溪山一样春。复喝一喝下座。

　　上堂僧问。龙象聚会。凡圣交参。请师说法。报答双亲。如何是荐严一句。师云云间东岭千重出。进云如何是着力处。师云树里南湖一片明。进云如何是转身处。师打云踏杀天下人。乃云搅长河为酥酪。可惜唤钟作瓮。变大地作黄金。何异证龟成鳖。一向眼横鼻直。马面不是牛头。其或顾伫停机。未免守株待兔。还会么。觅火和烟得。担泉带月归。下座。

　　中秋上堂。僧问。狮子出窟众兽潜踪。未审向何处安身立命。师打云藏窜无地。僧礼拜。师震威一喝乃云。云扫长空露碧天。升腾熣灿桂轮圆。珊瑚枝上连星斗。江海波澄影像全。以拂子拂一拂召众云。大众且道衲僧分上。不涉盈亏一句作么生道。良久云。万山不隔今宵月。一片清光分外明。掷拂子下座。

　　佛成道日上堂。乃云六年辛苦不辞。直至今朝腊八。夜半忽睹明星。眼被光芒刺瞎。触着耀古腾今。惯惹人天攻伐。最毒忤逆儿孙。刚要一棒打杀。大众还知祸害落处么。若将耳听终难会。眼底闻声方得知。卓拄杖下座。

　　解制上堂。乃云火树飞光。星桥续焰。城郭山川。人皆仰羡。林下道人不拘此限。结制解制古今一贯。即今九旬期满。圣制周圆。推倒界墙一句作么生道。良久云。及至遍参无可悟。始知虚费草鞋钱。

　　本师易庵和尚诞辰上堂。师握拄杖云。毒中三巴药发兴善。恶辣钳锤。无处着便。为法忘躯。寒灰烈焰。降诞兹辰。因斋庆赞。大众且庆赞一句作么生道。以拄杖卓一卓云。一味药头。涂毒远千年。祸害卒难酬。喝一喝下座。

　　上堂。举宝寿开堂三圣推出一僧。寿便打。圣云恁么为人瞎却镇州一城人眼去在。寿掷拄杖归方丈。师云此则公案每见提唱者。往往错下名言。或云三圣有陷▆之机。宝寿具拏龙之手。或云三圣瞒天索价。宝寿就地还钱。若与么见解。远之远矣。山僧有个见处不免举似大众。法海今日设有推出一僧。但云普请吃茶去。若伊云恁么为人瞎却镇州一城人眼去在。直向他道。山僧住持事繁。管教闻者俯首。何故如此。若不同流水。还应过别山。卓拄杖下座。

　　祈雨上堂。僧问一法若有。毗卢堕在深坑。万法若无。普贤失其境界。去此二途请师别道。师云今日风头太硬。进云恁么则天上有云封帝阙。人间无地不滂沱。师打云。可惜通身泥水。乃云万籁砧声促雨忙。槐亭丹桂滴余香。云门是甚闲家具。　跳盆倾浸大荒。若也于斯会得。始知国富民丰。其或未能。油然云向天边作。沛然雨从头上来。下座。

　　结制上堂。僧问昔大觉尊。才离母胎急力赞扬。今时之人。毫不缺少无端劳碌。不肯承当于意云何。师云雪后始知松柏操。进云离诸色相无作无为是名演说。今日如何举扬。师打云。切忌话作两橛。居士问法筵再展。祖道重光。正当结制。如何举唱。师云举头天外看。谁是我般人。进云如何是境中人。师云黑袈裟下云乘座。进云如何是人中境。师云白楖栗边风逼人。进云人境已蒙师指示向上宗乘事若何。师便打。居士问法王升座。选佛场开。宾主相逢如何话会。师打云相见了也。进云三世诸佛共一鼻孔出气。历代祖师同一眼睛放光。且道承谁恩力。师云汝试放放看。士便喝。师便打乃云宗风既拂觉天云扫圣凡情戒月光流禅河。永绝生死浪。若也会得神光两臂双全。脱或未然。达磨依前面壁。还会么蹋雪寻(知己)归家罢问程。下座。

　　解制上堂。乃云化外风光皆尔尔。若个师僧可知源底。圣凡情解任分疏。渠侬不着些儿子。且道三世诸佛历代祖师。还曾蹋着些子么。也是水里择盐味。

　　中秋孝子王定国荐严请上堂。僧问出格提持即不问。随宜施设事如何。师云思亲孝子哀哀泣。进云昔年父母今见儿孙。且道向甚么处相见。师云金鼎沉檀细细烟。进云莫将猿鹤唳误作野莺啼。师云直须自道始得。进云总在里许。师云躲根汉。问子孙作善祖祢升天。今日和尚为亡说法且道如何是超生死句。师云两堂无限白苹风。明明不自秋江起。问如何是佛。师云者汉对面不识在。进云若是不识何缘得见。师云有眼如盲有耳如聋。乃云白露时。中秋月。农正忙。蝉韵彻。风驰黄叶走金龟。桂轮交灿银晶色。池沼莲胎已结成。灵魂听法皆欣悦。蓦竖拂子云。今者孝眷设诚建此无遮盛会悼荐故。考宣威将军福寰王公坚请山僧特登此座。为公指示惟心净土去也。还知落处么。心生大欢喜。自知当作佛。掷拂下座。

　　上堂。举南阳忠国师一日唤侍者。者应诺。如是三唤三应。国师云将谓吾辜负汝。却是汝辜负吾。师云者公案甚奇特。有云国师深为侍者故有落草之谭。有云侍者勘破国师故无绝声之应。若与么批判正是真州望长芦。法海则不然。殊不知国师三唤馊饭泥茶罏。侍者三应赤土涂牛奶。秪如负汝负吾一句又作么生。挥拂子云狮子教儿迷踪诀。刚才　跳又翻身。掷拂子下座。

　　佛成道日上堂。僧问和尚升座说法授戒未知是心受是身受。师云切忌话作两橛。进云四大本空五蕴非实。如何修证。师云直须恁么始得。进云一切有为法如梦幻泡影。如何是无为佛道。师便打乃云昔日如来成道。今朝此会重新。非但两彩一赛。自然今古分明。蓦竖拂子云。直如雪山老子六年苦行。夜睹明星悟无上道。即今现前大众每每良宵常见此星。且道还悟也未。若也悟得。释迦不先。弥勒不后。其或未然。时人当着超方眼。触目光辉总现成。掷拂下座。

　　浑愚监院送师翁灵骨入塔请上堂。僧问那吒太子析骨还父析肉还母。然后现身为父母说法。未审所说何法。师云下文繁长付在来日。进云觌面相呈无一物。为人自肯乃方亲。师云且道谁是自肯者。僧便喝。师打云未信你在。问如何是学人平常无生句。师云长安尘世别。风味一般同。进云如何是玄妙无私句。师云石笋抽条长一丈。进云如何是体妙无尽句。师云冰河焰起灼三千。进云炉鞴炼就铜头铁额。请师着眼看。师打云。情知你不是恁么人。乃云从来面目本如如生死交迁体不殊。识得浮生浑是梦。空山云外影萧疏。碧峰宿德即今形。亡业谢托胤莲胎。化被丛林神游物。表切恐惯习路头。山僧特为指出。以拂子打○相云。还会么。若也会得。何劳重说偈言。脱或未▆。待至多子塔前为渠下个注脚。

　　养性禅人诞辰请上堂。问无位真人常在当人面门出入世人因甚不会。师云怪山僧不得。僧一喝师云好一喝。秪是不知落处。僧无语。师连棒打退。问如何是学人亲切句。师云冷时须向火。热处且乘凉。进云如何是学人转身句。师云梦里明明有六趣。觉后空空无大千。进云如何是学人向上句。师云印破虚空千丈月。洗清天地一林霜。进云如何是学人末后句。师打云犹未梦见在。进云明月堂前垂玉露。水晶宫里撒珍珠。师复打云勘破汝家私。居士问凡所有相皆是虚妄若见诸相非相即见如来。如何是如来。师云问在答处。进云如何是形相。师云答在问处。士礼拜师震威一喝。乃云问在答处全机独露。答在问处更无回互。绝虑忘缘千圣不传。奇特玄妙信口直道。推倒界墙不犯锋铓。秪如不犯锋铓一句作么生道。良久云。福苞西麓千峰秀。寿岳东林一带嵩。掷拂子下座。

　　念休尼请上堂。问人天普集。选佛场开。祖令当行。如何举唱。师便打。进云秪如牛头未见四祖时如何。师云家贫无过客。富贵有邻亲。进云见后如何。师云直须恁么地。犹是不相应。僧礼拜。师复打。乃云短限长期惜寸阴。直须努力个前程。偶然踏转家山路。唬鸟松声报好音。以拄杖卓一卓召众云。各须直捷荐取。生平乐自无忧。倘或顾伫停机。错过现前三昧。蓦竖拄杖云。休更当面错过。复举尼刘铁磨见沩山。山云老牸牛。汝来耶。磨云来日台山大会斋。和尚还去么。山放身卧。磨便出去。师云者公案古今评论者极多。错会者不少。有云沩山错下名言。却被铁磨勘破。有云若非铁磨作家。安显沩山机用。是即是。俱未剿绝。法海则不然。殊不知大小沩山被铁磨一拶拶倒。要起起不得。铁磨被沩山一推推转。要住住不得。当时若遇法海。各与三十拄杖。管教去住自繇。还会么。万古碧潭空界月。再三捞捷始应知。

　　自恣日卜居士造五大部经送上山荐亲请上堂。问一切贤圣皆以无为法而有差别。如何是差别意。师云云在岭头闲不彻。水流溪底太忙生。僧礼拜。师打云灼然差别了也。乃竖拂子云。五部微言秪者便是。千径九逵王城不二。义在斯。经经宣斯义。知恩报恩惟是为最。以拂子拂一拂云。大众即今山僧将此五部微言。并尘说刹说拈向拂子头上。尽情显露了也。诸人还见么。还信么。若见得彻。信得及。则知从上佛祖。若圣若凡。若僧若俗。乃至自恣忏摩吹和罗饭荐亲报本。尽向者里一一识得根源去也。还会么。穿云踏月远传来。万古丛林作标帜。掷拂子下座。

　　住关中泾阳文塔铁佛禅寺

　　康熙六年岁次丙午十一月十六日进院。

　　山门。以拄杖卓一卓云。门庭孤峻关钥密严。任是佛祖人天。到此亦难措足。新长老今日到来为汝等别峰取路去也。喝一喝拽杖便入。

　　佛殿。云寄居兜率过犯弥天。降迹迦维恶声振世。且道七步拈花。毕竟是何意旨。遂大展三拜。

　　韦驮殿。云灵山记莂从苗辨地。历代诃护因语识人。今朝全仗金汤力。大家扶起破沙盆。

　　据室。按拄杖云。蹋碎毗卢顶　。掀翻佛祖窠臼。既到者里。毕竟如何施设。蓦竖拄杖云。涂毒鼓边休侧耳。太阿锋下莫抬头。便起。即日护法耆旧请上堂。师拈疏示众云。佛祖纲要。人天密旨。胸中锦绣腹内珠玑。总在者里。文彩全彰。何劳指注。于斯见得公案现成。脱或未然。试请维那宣白。师指法座云。此宝华王座先圣据此簸土扬尘。涂污诸人眼目。新铁佛忍俊不禁。直得为汝诸人盖覆一上。便升拈香祝
圣毕。次拈香云。咬冰嚼铁。辛苦无辞。狭路相逢。势难回避。即今第二回拈出。爇向炉中专申供养。见住兴善堂上传曹溪正脉第三十六世易庵大和尚用酬法乳之恩。敛衣就座上首。白椎云。法筵龙象众。当观第一义。师云。若是西河狮子。善能露爪张牙。倘非什邡马驹岂解翻腾踢蹋。众中莫有恁么者么。试出来　跳看。僧问从上佛祖天下老和尚尽向龟背上刮毛。马头上截角。前报恩业已道过。今和尚又作么生。师云好看上头注脚。僧便喝。师云再喝喝看。进云学人口门窄。和尚作么生。师便打。乃云问处分明答处亲切。拟议思量掉棒打月。于斯明得龟背刮毛。脱或未然虚空钉橛。复举圆通讷和尚云。圆通不开生药铺。单单只卖死猫头。不知那个无思算。吃着通身冷汗流。师云圆通卖弄死猫。致使　赃气息惯惹蝇蚁直至而今腥膻满地。山僧今日也无生药铺可开。亦无死猫头可卖。秪有一则奇特语。不免举似大众。呈拄杖云。看看。遂掷下云。逢人切莫错举。结椎云。谛观法王法。法王法如是。便下座。

　　结春制上堂。师示众云丝毫不露佛祖齐列下风。坐断两头圣凡卒难近傍。其奈事无一向。铁佛今日不免放开一线。众中还有超宗异目者么。试出来激扬看。僧问西来大意即不问。如何是万寿境。师云嵯峨直耸参天地。泾渭长流贯古今。进云如何是境中人。师云耕耨归来处。其日正当午。进云如何是人中意。师云腰缠十万贯。骑鹤上扬州。进云如何是夺境不夺人。师云雪覆前村径。客肆且留题。进云如何是夺人不夺境。师云三径开幽况。松竹满篱东。进云如何是人境两俱夺。师云目前无阇黎。此间无老僧。进云如何是人境俱不夺。师云山从人面起。云傍马头生。乃云全身收摄都卢按下云头高挂钵囊。直教眉毛厮结。涅槃生死者。回豆爆冷灰。圣见凡情管取空华落卸。若也见得原来。触目现成。尚滞皮肤极力归堂体究。蓦竖拂子云。会么。掷下云参。

　　上堂僧问昨夜东风满上林。吹开杨柳叶中金。阳春佳景即不问。衲僧巴鼻作么生。师云枇杷月向怀中抱。进云蹋遍乾坤无觅处。水澄风静月初明。师云杨柳风来面上吹。进云一曲无生调。依稀和不成。师云识得者些消息子。赵州东壁挂葫芦。僧礼拜。师打云。切忌错会。问向上一路千圣不传。和尚升座又作么生。师云不入惊人浪。难逢称意鱼。僧以袖掩耳。师便打乃云。赞襄法化。全彰本地风光。辅翼宗猷助显衲僧巴鼻。致使两堂云水正眼豁开。四野来宾通身庆快。便知神光断臂。雪中忘身。为法普化。摇铃街上舍己从人。蓦竖拂子云。且道者是神光断臂。是普化摇铃。还委悉么。以拂子拂一拂云。试看当场弄傀儡。拙牵须是个中人。掷拂子下座。

　　佛诞日上堂。僧问把住处东西不辨南北不分。正恁么时还有佛法也无。师云体病形消瘦。进云莫便是和尚为人处么。师云神怡气骨清。问万法归一一归何处。师云门前绿柳飞花絮。僧礼拜师打云。屋后苍槐映碧窗。问开眼见明名为见外。闭眼见暗名为见内。意旨如何。师云可惜话作两橛。进云净裸裸本来面目又作么生。师云开眼也着闭眼也着。问从上佛祖即不问。现前佛法事如何。师云水归大海波涛静。进云佛法的的大意又作么生。师云云到苍梧气象闲。乃云人人怀明月珠。个个抱荆山璧。有时万德庄严。有时草衣木食。或现掩息毗耶。或示诞生维卫。干旋佛祖权衡燮理。衲僧巴鼻蓦竖拂子云佛祖权衡则且置秪如衲僧巴鼻作么生燮理。以拂子击香几云。年年此际僧同庆岁岁今朝祝诞时。掷拂下座。

　　结制上堂。僧问西风拂拂上东林。菊点苍梧片片金。黄面老子曾道破。即今铁佛作么生。师云山川高下异。风光一样同。进云恁么则天上有星皆拱北人间无水不朝东。师打云切忌随波逐浪问古人道大事未明如丧考妣即且置。因甚大事已明亦如丧考妣。师云屋里贩杨州。进云向上还有事也无。师震威一喝乃云。佛法直下委悉。有甚今朝昨日。切忌举处承当。惟贵圣凡念息。蓦地打破疑情。一生参学事毕。以拂子打○相云。还会么掷拂子云参。

　　郧阳府回龙山南明和尚请上堂。僧问楚水秦山一径通。长安星月古今同。熏风远送茶芽味。香透当人鼻孔中。当人鼻孔个个不无。作么生是茶芽嗞味。师云任从沧海变。终不与君通。进云恁么则松华若也沾春力。根在深岩也着开。师打云切忌恁么去。问过去未来即不问。现前日用事如何。师云热时大家热。进云因甚却有四生六道。师云狮子吠人。韩卢逐块。乃云熏风始拂。炎暑时临。长稚贤愚正堪休歇。制毒龙于无相佛刹。调狂象于正觉场中。朗智地之神珠。灿性天之戒月。单刀直入。独步丹霄。方知牢关把定。异辙同途。相见别峰。傍通消息。蓦竖拂子云。还会么。忽然击碎蟠桃核。者回方见个中人。掷拂子下座。

　　晒藏经三原侯御史请上堂。僧问世尊说法四十九年。又道无法可说。既是无法可说。今此三藏灵文从何所有。师云一日三餐璎珞饭。四时花木万株香。进云恁么则老婆心何太切也。师打云可惜错会。乃云从来佛法本无奇。日用全彰自不知。珍重瞿昙题日别。儿孙翻覆晒须眉。且道瞿昙题目作么生别。蓦竖拂子云。始终顿渐大小方圆总在者里历历明明。所以道向上一路迥绝言思。历代祖师拈提不起。一大藏教诠注不及。汝等诸人作么生荐取。乃拂一拂云。历历分明如不会。且将龙藏晒当轩。掷拂子下座。

　　佛诞日上堂。未出母胎之时却也诸根完具。及乎右胁而生。药法膏肓一味。云门相为剪除。愈见葛藤遍地。然虽打草惊蛇。未免兜三惹四。还知落处么。年年恶水蓦头浇。别有声光动天地。喝一喝。
嘉兴大藏经　林我禅师语录


　　林我禅师语录卷之二

　　嗣法门人　海金编　海润录

　　住长安大兴善禅寺

　　康熙十一年十月十五日进院。

　　开炉上堂。师至法座前以拄杖指法座云。者曲录床子先圣据此无不纵横与夺。唤瓮作钟。鉴上座忍俊不禁为渠一一坐断去也。便升拈香祝
圣毕。次拈香云。此瓣香三十载参询知识。末后撞著者铁面无情尊宿蓦将面门印破。至今忍恨难忘。即此第四回拈出。爇向炉中。专伸供养
先师易庵大和尚。用酬法乳之恩。敛衣就座。维那白椎云。法筵龙象众。当观第一义。师竖起拄杖云。狰狞木上座旧店新开烈焰鼓红炉。镕凡炼圣。众中莫有恁么者么。试出激扬看。僧问如何是十方同聚会。师云四海英杰水赴云奔。如何是个个学无为。师云人人潇洒个个安闲。如何是此是选佛场。师云任缘自在。饱足高眠。如何是心空及第归。师云但尽凡情。别无圣解。僧礼拜。师便打。问一念不生全体现作么生观。师云大千沙界海中沤。进云圣凡二路作么生学。师云汝且疑着。乃云寒风叶落。林林乱坠。黄金傲雪。霜枝在在。尽垂珠玉。停舟怯冷冰凝。渔父掩篷门。兴善开炉。柴炭俱无休拨火。大家株守人人学道安贫。消息传来处处阳光夺目。还委悉么。复举简堂机和尚开炉云。圆通不开生药铺。单单只卖死猫头。师云圆通全体作用直截为人。则不无捡点将来犹欠本分草料在。山僧则不然。兴善不开无本铺。惟拈七尺恶乌藤。拟问蓦头三十棒。直饶佛祖也消魂。且道与古人是同是别。具眼者辨取。结椎云。谛观法王法。法王法如是。便下座。

　　佛成道日上堂。杖钵衣具终身履践。克己殷勤现成公案。佛虽是佛。尔勿自限。渴饮饥餐无事不办。还委悉么。蓦地豆爆冷灰始信冰河发焰。遂传衣下座。

　　总府程公请上堂。僧问佛意祖意是同是别。师震威一喝。进云。喝下知归释所疑。师云。且道知个甚么。进云。不是婆心多作用。几乎错认定盘星。师打云。不可放过。问圣恩已受僧像重圆。学人上来乞师指示。师云好个问头。进云恁么则皇图垂巩固。佛日转增辉。师云露。进云大家瞻仰有分。师打云又恁么去也。僧礼拜。师复打乃云禅弓智箭摧伏处。雾扫障云消。慧剑慈锋严肃时。风清明月白。致使民安物阜海宴河清。奏凯声旋农歌击壤且道承谁恩力聻。若也谛当得出。则知主帅威令神机。功归有地。其或未然。山僧有一道福国佑民灵应真言。对众宣扬。以壮军威。遂竖拂子云南无精进军佛。金刚铠佛。斗战胜佛。降伏众魔王佛。还会么。一人有庆归王化。四海无虞乐太平。掷拂子下座。

　　文武众护法请上堂。师拈拄杖云年来曾未言诠。却有药山气象。鸣钟挝鼓升堂。恐被唾涎遮障。蓦竖拄杖云众中果有解观者么。请出来与木上座酬唱。僧问昔日世尊拈花惑乱人心无有了日。即今和尚升堂缁素云集。且道作么生指示。师云射虎不真。徒劳没羽。进云昨宵户外千峰雪今日当阳万里消。师云水流溪涧易洗却是非难。进云一雨所滋根苗各润。秪如无阴阳地上生个甚么。师震威一喝云急须荐取。进云谢师指示。师云泥人落水石人捞。乃云弘开选佛场。镕凡以炼圣。桶底脱落时。圣凡情解尽。外现将军身内秘菩萨行。人是旧时人。轨范新条令。折旋并俯仰。亲佩毗卢印。是即是且衲僧门下应时击节的句子作么生道聻。竖拄杖云民安物阜乐升平。海宴河清歌泰运。卓拄杖下座。

　　解制诰封朱夫人请上堂。僧问惟此一事实。余二则非真。因甚又列五宗。师云一赛两彩。进云不假棒喝如何是临济宗。师云忤逆闻雷魂消魄散。进云未落言诠如何是曹洞宗。师云君臣道合父子投机。进云拈却函盖如何是云门宗。师云红旗挥霍伪恶寒心。进云不骑贼马如何是法眼宗。师云墙壁瓦砾尽演圆音。进云不画九十六种圆相如何是沩仰宗。师云不是知音徒劳侧耳。进云此处无阴阳大家在者里。师打云无汝栖泊处。问兴善斋僧是何功德。师云入海算沙易。与汝明辩难。乃云山含春色。渐渐日暖风和。众赴斋筵。个个眉横鼻直。云门饼佛祖家风。赵州茶衲僧消息。不惟使云临禅客饱足知归。亦令奉供檀那咸臻鹤算。还委悉么。若也知得。结制解制理合如斯。去岁今年无可不可。只如因斋庆赞一句作么生道。击拂子云香馐入口方知味。寿锡遐龄亿万春。掷拂子下座。

　　庆妙禅人荐师请上堂。身心梦幻皆真际。般若枝丰觉树浓。铁笛无腔吹夜月。还乡曲调韵长空。以拄杖卓一卓云。还会么。若也会得。乃知三世诸佛历代祖师(生死)涅槃。宛如幻梦。尽向者里未动分毫。即今一幻知藏。从无量劫来及至今生出家学道。以至临终端然坐脱亦未尝动着些子。还知落处么。声声孝子哀筇竹。凛凛寒烟烈纸钱。下座。

　　宝峰天光和尚为先老人忌辰请上堂。峰问严寒叶落经霜翠。无影枝头劫外春。面目俨然全体露。檀烟一炷报师恩。如何是报恩的句。师云总是无情汉。峰云杨岐效女人拜全资罔极不肖罗列珍馐用酬恩德。且道还有同别也无。师云点即不到。峰作呈献势云。恁么则满盘托出去也。师云到即不点。峰云可谓剖石获珠抛砖引玉。师云瞻仰有分。问挝鼓升堂即不问。如何是兴善境。师云庭前松柏参云汉。殿后楼台接地阴。进云如何是境中人。师云可惜对面不识。进云如何是人中智。师云老僧从来不愚。僧礼拜。师便打。乃云看破浮沤化城。了知空花宝所。彼既乌有先生。大都我亦非我。将相下应上呼。却也无可不可。以拂子召众云。还会么。于斯会得何劳曲唱巴歌。其或未然。以拂子拂一拂云。双桂曾开五叶花。及至宝峰今结果。掷拂子下座。

　　冬至日子房山严庵和尚请上堂。僧问正令恒恢钓竿垂罢滩头忽有铜头铁额到来如何祇对。师云撑持全仗渠侬力。辅弼还须铁石心。进云蛇吞鳖鼻。虎咬大虫。大彻的人为甚不断命根。师云犹有者个在。进云大修行人护守毗尼因甚不遵佛行。师云姜太公在此诸神回避。进云杲日当空无所不照。因甚自不了然。师云省却山僧多少力。进云人人有个影子寸步不离。为甚自不领略。师云触着磕着。进云尽大地是个火坑。得何三昧不被烧却。师云上座甚处得者消息。进云恁么则三尺龙泉光照胆。万人丛里夺高标。师云劄。僧一喝师云者一喝却也少他不得。乃云一阳乃复磬山固蒂深根。万类萌芽。子房抽茎发干。枝繁叶茂处覆荫人天。花敷果实时馨香特地不惟济道中兴。且喜圭峰复出还委悉么。兴善权为引座敦请严庵和尚。与众弟兄通个消息。拽杖下座。

　　佛诞日熊檀越寄褐孩童请上堂。僧问秉般若锋权衡佛祖。持金刚焰规正人天。故乃寻常作用。即今宰相临筵和尚作么生指示。师云一天云际会千古意分明。进云古人道山河百二子孙千秋即今熊公子投佛寄名且道得何利益。师云有水皆含月。无山不带云。进云谢师答话。师云特地风光。问释迦降生九龙吐水。和尚寿诞海众云臻。福庇幼童。如何话会。师云尚来讲赞无限良因。进云一人发真归元十方消殒。因甚世界宛然。师云只者一问也不消得。进云说心说性认影迷头。谈妙谈玄埋没宗旨。去此二途乞师指示。师云秪为分明极翻令所得迟。乃云年年每遇今朝。释迦降诞之际始于七步经行。脚跟俱未点地。儿孙极力追随。檀信供陈菲意香盆。藻浴金躯。缁素无端福利坚请山僧升堂举扬从前个事。且道个事作么生举扬。良久云一杓香汤浇佛体。在会人天湿却衣。卓拄杖下座。

　　灵源紫谷和尚请上堂。僧问教中道常在于其中经行及坐卧。因甚步步蹋不着。师云才涉拟议便隔万山。进云个事分明无向背。乌兔转丸竟若何。师云切忌眼花。问世尊拈花迦叶微笑是何意旨。师云只恐汝不荐。进云相识满天下。知心能几人。师便打。问如何是佛。师云问处分明。进云如何是法。师云车不横推。进云佛法幸蒙亲指示。向上宗乘事如何。师震威一喝。乃云炎凉祖室。御寒端藉春光。冷落招提。维持全资宿德。致使五冈缁众。一饱更忘百饥。四野来宾。直下冰清三业。还知落处么。蓦竖拂子云。等闲舒出金刚手。刹竿扶起又重新。掷拂子下座。

　　晒藏经荣宗大师请上堂。僧问一大藏教露布葛藤。秘密一句作么生道。师便打。进云恁么则小出大遇去也。师复打。切忌错会。问考钟伐鼓一众临筵未审合谈何事。师云熏风自南来。进云有句无句如藤倚树。树倒藤枯句归何处。师云殿角生微凉。进云放下泥盘呵呵大笑。又作么生。师便打。僧一喝。师复打。云胡喝乱喝汉。乃云熏风自南来殿角生微凉。诸佛出身句。田夫甚热忙。如斯明得心。佛与众生是三无差别。其或未然。昔日前贤暄贝叶。今朝僧众晒头颅。掷拂子下座。

　　终南铁叉山若水和尚请上堂。僧问如何是十方同聚会。师云一众俨然。进云如何是个个学无为。师云休得瞌睡。进云如何是此是选佛场。师云少你一个不得。进云如何是心空及第归。师云大家在者里。进云恁么则龙蛇溷杂。凡圣同居。师与蓦头一棒。云且道是凡是圣。僧一喝。师复打。问和尚法道风行草偃。秪如座下衲子未审商量何事。师打云须向者里荐取。进云拈却棒喝试请道看。师良久。僧拂抽归众。师云错。乃云达人活计不寻常。自甘一副铁心肠。直下回光俱剿绝。擎叉卓竖巴山铁。揭示机圆离见闻。居然坐断圣凡情。弟应兄呼只者是。火炉头句话青灯。大众。秪如火炉头句子作么生话会。若也会得。不劳高举钳锤。其或未然。两序大众。明日试问铁乂和尚。拽杖下座。

　　佛成道日戒因禅人供法被请上堂。世尊成道今朝檀信供陈韭芥毗尼三聚戒圆波离深生庆快。锦帐遍覆法幢。却也两彩一赛。果能出格超群。岂肯囊藏被盖。祗如出格超群一句作么生道。掷拂子云。只缘久赖风霜苦。寒尽方知春到来。

　　佛诞日众护法同念佛会请上堂。知藏问灵山一会迦叶亲承。今日一会何人得闻。师云金炉焚宝鸭。进云恁么则学人亲闻去也。师云石鼎喷祥烟。僧喝。师云者一喝且道落在甚么处。进云舌头不离口。居士问释迦圣诞与和尚同期即且置。如何是第一玄。师云有志儿孙孰敢言。如何是第二玄。师云丰城剑气斗牛寒。如何是第三玄。师云脱壳乌龟飞上天。如何是第一要。师云泥塑圣僧今古笑。如何是第二要。师云云门跛足曾登跳。如何是第三要。师云鹙子神通何足道。进云三玄三要蒙和尚指示。向上宗乘事若何。师便打。士礼退。乃云世尊活计生平以己妨人诞质兹辰惯栽当路。荆棘都卢。纵行七步。无端脚乱手忙。自言惟我独尊。所谓替人数宝。还知落处么。掷拂子云。欲洗众生心上垢。瞿昙带累水通身。卓拄杖下座。

　　紫谷和尚开关解制华严期供五十三参请上堂。僧问遮那妙体充满十虚。因甚有眼不见。师云豁。进云圆音律律七处恒演。因甚有耳不闻。师云劄。进云尘尘混入。刹刹圆融。因甚普眼不见普贤。师云露。进云露后如何。师便打。问如何是临济宗。师云雷轰寰宇内。电击太虚空。如何是曹洞宗。师云父子投机处。分明意不殊。如何是云门宗。师云一句明三句。事理尽圆融。如何是沩仰宗。师云函盖乾坤句。凡圣绝形踪。如何是法眼宗。师云铁蛇横古路。封疆异域中。五家宗眼蒙师指。即今一句是如何。师便打。乃云嵩少面壁起模画样而诱掖后昆。慈惠掩关继往开来而规成末学。致使空飘柳絮散五十三座之琼花。水滴溪声演八十一函之真印。禅期百二圣会周圆。供列殊珍。举扬个事。第未知西南诸峰还肯首也未。若也允诺。则知毗卢境界百万亿香云。百万亿花云。百万亿璎珞云。百万亿幢幡云。与今日诸檀妙供一一俱入华藏庄严海中。成就不思议无作妙力去也。还知落处么。竖起拂子云。水光山色文殊智。春花万亿普贤功。掷下拂子。

　　住秦中宁夏海宝塔寺

　　康熙己酉年十月二十六日进院众请开炉上堂师至法堂以拄杖指法座云。从上佛祖据此未免陈烂葛藤。新长老忍俊不禁。为渠盖覆一上。便升拈香祝圣毕。次拈香云。此一瓣香滹沱嫡派双桂传来兴善相逢冤遭毒手。第三回拈出爇向炉中专伸供养。见住都门传曹溪正脉第三十六世本师易庵大和尚用酬法乳之恩。敛衣就座上首白椎云。法筵龙象众。当观第一义。师云第一义谛非言可及。才涉踟蹰胡饼呷汁。众中莫有不顾危亡者。试出来与木上座相见看。僧问千里途程即不问。如何是海宝境。师云湖连福祉绵天地。塔表招提亘古今。进云如何是境中人。师云倚杖看云归远岫。衲衣松染石苔寒。进云如何是宾主两不着。师云阇黎退身有分。僧礼拜。乃云初冬草木色离披。梧叶追风落向西虽是上方霜令逼。笑看冰雪浸僧衣。若也会得何劳再话重关。其▆未然。未到尽惊山险峻行来方识路高低。结椎云。谛观法王法。法王法如是。掷拂子下座。

　　壬子春师过枣园堡众绅衿文学暨缁素请就准提寺上堂。僧问风声浩浩观音谈不二法门。春色依依遮那现无边境界。如何是不二法门。师以拄杖卓一卓云还知者消息么。进云无梦无想无见无闻如何是现前大用。师云且看上头注脚。进云须知兔角长三寸。比较龟毛短二分。师打云。切忌话作两橛。问海宝试场已毕。兴善符命重催。临行一句请师速道。师云孔孟文章地。颜曾翰墨乡。进云大事未明。如丧考妣时如何。师打云真实可怜生。进云秪如大事已明因甚亦如丧考妣。师云汝即今唤甚么作大事。僧以坐具拂一拂归众。师云手忙脚乱汉。方文学问是法平等无有高下。和尚未出海宝旧家风请道一句。师打云拔萃冲霄汉。惊群壮帝都。士云已出海宝增新事业又且如何。师云重言不当吃。士云楖栗横肩不顾人。未审和尚还相顾也未。师云且喜撞着一个。乃云桃颜舒畅朝昏啸月吟风。柳眼新瞠勘验玄途过客致使园林池沼居然共演无生。行脚高流蓦地禅关直透。竖起拂子云。是即是。犹未蹋着向上一窍在。掷拂子下座。

　　中秋总府桑檀越请上堂。群阴剥尽灵。然兔魄当轩。暗昧既除。端的桂轮孤朗降伏众魔佛星宿王如来符合月面瞿昙严净十方刹土。致使娘生鼻孔个个现成。列祖面门人人具足。是即是但恐贺兰诸峰俱未肯首在。还知落处么。山川声色原非别。高下风光一样同。下座。

　　结制。静隐师同众居士请上堂。僧问十方同聚会。个个学无为。此是选佛场。心空及第归。如何是心空及第归。师云视其所以观其所由。进云只至如今钉桩摇橹。师打云不即溜汉。问朔风阵阵冰结琉璃。如何是宝地一掌平。师云觌面当今。进云恁么则归家稳坐去也。师云错。乃云乘时设化淡焰霜抹上林枝说法投机苍梧雪点银晶叶。若也端的得出。何劳鼻祖安心。脱或独掌难鸣。敢藉神光一臂。还委悉么。蓦竖掌云。等闲齐出金刚手。大家扶起破沙盆。复举赵州访临济话。师云。者公案奇特却也奇特。谛当犹未谛当。二尊宿直截分明。若谓祖师西来的的大意。敢保未梦见在。设有问山僧如何是祖师西来大意。直向他道。海宝住持事繁。何故。不见道个中端的安闲句。不是苦心人不知。

　　本师易庵老和尚讣音至文学任居士请上堂。僧问佛祖戒相即不问。如何是人人分上戒体。师云云来茅舍冷。风过百花香。进云恁么则契机省力。了悟刹那去也。师云闲言语。乃云和盘托出。春林花发树头枝。觌面拈来。断岸鸟啼岩畔石。了明生死聚沫。可谓蹋翻知解去住自由。坐断千差总归一致。蓦竖拂子云。还知落处么。勿谓吾师消息隐。春山处处百花开。其或未然。仰烦两序同至老和尚像前与诸人下个注脚。

　　说戒上堂。僧问桃红柳绿触目全机。燕语莺啼深谈实相。因甚道从门入者不是家珍。师云只恐不是玉。是玉也大奇。进云坐断报化佛头。穿透衲僧鼻孔。是甚么人分上事。师云非汝境界。进云入山搏虎。狭路相逢。露爪张牙。何人敢近。师打云性命也不顾。进云有问有答。铁牛不怕狮子吼。无问无答。恰似木人见花鸟。且道问底是不问底是。师云暨合坐断。进云学人按剑上来请师亚枪相待。师打云放过不可。进云坐断十方全体现棒头点出看飞龙。师复打。问挝鼓升堂请分料拣。师云蓦劄问将来。如何是夺人不夺境。师云山色留残雪。溪声度远风。如何是夺境不夺人。师云阴云齐暗合。渔樵和楚音。如何是人境两俱夺。师云彼此不着便。如何是人境俱不夺。师云柳絮桃花圃。王孙袭远香。僧礼拜。师便打。问向上宗乘即且置。三玄三要请拈提。师云太多生。如何是第一玄。师云拈花迦叶破苍颜。如何是第二玄。师云说向人前不值钱。如何是第三玄。师云幽鸟深处语喃喃。如何是第一要。师云乾坤开口虚空笑。如何是第二要。师云佛祖犹不知此窍。如何是第三要。师云幽林深处啼鸟噪。进云恁么则鸳鸯绣出从君看。不把金针度与人。师打云络索不少。乃云毗尼自性金从矿屑。尘埋禅观。红炉煆炼。精金夺目。遵行奉重。久之顿尔圆明。左右逢源。始识个中珍玩。如斯则孝名为戒。溥福四恩。还委悉么。若也谛当得出。坐卧经行无处不是毗尼境界。其或未然。山僧与诸公只得重说偈言去也。传戒毕下座。

　　镇城应元田居士送文峰禅人灵骨入塔请上堂。亡僧欲入庄严国。翠柳条条为指南。野外雪浓春瑞色。湖中冰绽一池莲。文峰禅人还知落处么。若也端的得出。何劳久滞化城。其或未然。山僧与汝指归宝所去也。以拄杖卓一卓喝一喝下座。

　　浴佛日请上堂。僧问世尊降诞九龙吐水。今日和尚千秋有何祥瑞。师云杲日当轩。四众庆集。进云原来一个鼻头两孔出气去也。师云却被阇黎道着一半。进云恁么则随流得妙去也。师云方知弥勒上长街。进云只如把断要津不通凡圣还有为人处也无。师便打。问今日升座与诸人说菩萨心地戒。且道以何为心。师云识得一万事毕。进云恁么则和光就里。能迥别竿木。逢场作指南。师打云截断葛藤。乃云个里纤尘不立。却也洗濯阿谁。直饶涤尽赃私未免触途成滞。致使后代儿孙往往恶水蓦头浇。带累两堂云水。左右参随。若僧若俗。俱各承虚接响。年年此日。高一杓低一杓。轻一杓重一杓。忽然倒转杓柄。于己分中却较些子。　始知天下丛林诸善知识。虽则东泼西泼。只欲泼着一个半个。始解报恩有分。还会么。香水佛头才盥沐。无端缁素湿眉须。

　　孝子阎举荐严请上堂。僧问五蕴性空。如何是涅槃路。师云前后塔撑云际月。进云恁么则生灭既灭寂灭为乐。师云高低阁笼树头风。进云今日居士请和尚说法荐亡。未审亡者还来应供也无。师云藤花搔客路。野鹤唳渔汀。僧礼拜师便打。问第一义谛七穿八穴。荐亡一句作么生说。师云湛若虚空平如奁底。进云红轮决定沉西去。未委灵魂往那方。师云切忌寻言逐句。乃云日用原该秘密意。熏风法说施无畏。全提一句绝言诠。举似分明人不会。且道现前大众若僧若俗还会得么。切忌画蛇添足去也。即今五七。荐拔往生世胜阎公还会得么。水中择乳须是鹅王。蓦竖拂子云。还知落处么。涅槃生死等空花。识得依前只者是。击拂子下座。

　　自恣日月光化土建水陆道场请上堂。僧问拈花微笑秪明者个。只如断臂安心又成何事。师云且喜有此一问。进云大人作用已见风规。末后全提乞垂露布。师便打。进云正令已行天下遍。将军阃外绝烟尘。师复打。问棒下一机。丝来线去。目前大用七纵八横。只如威音那畔如何举唱。师以拄杖卓云险。进云教中道若能转物即同如来。且道东山西岭作么生转。师竖起拄杖云。还识得木上座也未。进云千差通彻的人因甚向芥子里高卧。师打云真实可怜生。进云恁么则水流终到海。月落不离天。师复打云。未敢相许在。乃云夏末时初秋节风渐凉山蕴色水陆庄严胜会圆。自恣却也先愆雪禅人迫请强升堂。但愧无法与人说。将谓逼索甚生忙。幸喜拄杖代饶舌。蓦竖拄杖云。还知落处么。砧声万籁示圆音。圣凡情解俱消歇。拽拄杖下座。

　　冬至请上堂。师以拄杖卓一卓云。一阳既复。掉转火泼灯笼。雪老冰枯。带累霜凝露柱。蓦竖拄杖召众云。会么。若到太阳禅师门下。且道成得甚么边事。良久云。斡旋泰运风光普。相将春转上林枝。卓拄杖下座。
嘉兴大藏经　林我禅师语录


　　林我禅师语录卷之三

　　嗣法门人海金编

　　元宵晚参。眼横鼻直。无分年去年来。渴饮饥餐。有甚岁新岁旧。阳回沃野。和风摇嫩柳拖金春满山川。暖日映寒梅吐玉皎光烛月。人人亲炙然灯歌咏喧天。处处共宣妙偈。虽然犹未拨动向上一窍在。且解制一句作么生道。徐行蹋断流水声。纵观写出飞禽迹。师诞辰众请小参。蓦拈拄杖云。初度重逢今月八。事共瞿昙俱未恰。人天魔外受赃污。可惜扬沙照眼撒。铁佛今朝捉败渠。假手云门须打杀。殃及儿孙罪莫逃。沉水年年焚宝鸭。须知生佛尽如然。物我依前浑一法。复卓拄杖云。筹添南岳万山松。寿数西湖百亿沙。喝一喝。

　　除夕小参。月尽三冬。岁穷五九。公案现成。戌亥子丑。东村烧钱。西舍奠酒。林下衲僧本无新旧。大众且道今日事合作么生。良久云。辞年柳戴千枝翠。迎岁梅簪一树花。

　　结制小参。海宝千般先求如意。至理虽明卒难话会。魔佛空花只者便是。鼻直眼横方称瞥地。还会么。卓拄杖云参。

　　解制小参。举僧问赵州因缘。者僧辞行业已葛藤露布。赵州答话更加引蔓牵枝。捡点将来。俱未剿绝。铁佛则不然。有佛处逢人且说三分话。无佛处未可全抛一片心。待伊云恁么则不去了也。好与劈面掌云。者是甚么所在。容你说去说来。何故聻。行脚若无清白眼。走尽天涯为脚忙。

　　结制小参。卓拄杖云。衣线下事居然拔萃惊群。鼻祖风规当下一超直入。经行坐卧觑透铁壁银山。动转施为卸绝凡情圣解。都缘念念知归管取尘尘解脱。还委悉么。复卓拄杖云参。

　　元宵解制小参缯彩绨结庄严国歌管声喧妙法音人人亲炙华光佛家家门对古燃灯还委悉么若也谛当得出送往迎来无处不是衲僧向上境界结制解制俱皆自己本地风光是即是犹未是者个时节且圣制周圆一句作么生道卓拄杖云芒鞋直蹋迢迢路拄杖横撑处处山。

　　晚参卓拄杖云时节催霜令逼参禅人须着力圣解凡情当下空管取眉横与鼻直虽然踏杀渠侬犹未是向上消息且道作么生是向上消息聻复卓拄杖云咦。

　　孝廉曾三省为严考首七请小参以拄杖卓一卓云风潇潇幡盖云飘路迢迢花雨琼瑶于斯见得娑婆浊世尽属西方生死迭迁皆成佛事其或未然不免与汝指归捷径去也遂顾视左右云欲知上品真消息梅放枝头遍界香。

　　孝子王腾龙为显妣五七请小参柳絮飞天花乱坠沙漠聚地涌金莲分明公案太煞现成不须四顾踌蹰触目无非净土还会么但得身心俱迥脱九品莲开菡萏香。

　　孝子李宾为严亲首七请小参拈拄杖云水流涧聒西方语风韵松歌妙法音拔济灵魂亲切句鸟鸣深对演无生还委悉么若果委悉天堂佛国本自现成其或未然春山处处花无限尽属西方不二门。

　　除夕小参爆竹雷惊吼碧天锣声敲唱鼓声喧城野觥筹歌饮醉张三李四尽酡颜林下道人浑不顾时节相催又一年和光就里能迥别竿木逢场作指南大众今夜年终岁尽又作么生指南以拂子击香几云一把柳丝收不得和烟搭在玉阑干。

　　解夏小参卓拄杖云自恣日沾天月雨初晴山翠色风送荷花香水浴苹藻洁泥涂溅稻禾行路人颠蹶松岚蓦地来杲日当轩烈诸兄弟须委悉云散长空光辉佛宇其或未然须放教闲闲地始得。

　　中秋小参豁开正眼十方迥绝罗笼朗复性天万派光吞朕迹唤作智印三昧犹为弃海认沤若也总不与么亦乃拨波觅水遂召众云如何得恰好去以拄杖卓禅床云但得琴中趣何劳弦上声嘘一嘘。

　　兴善秉拂小参以拄杖卓一卓云古佛与露柱交参新罗共空王斗额既是家里人休嫌门外窄若也会得方知鼻直眼横其或未然不免向第二门头与众兄弟打葛藤去也即今鉴上座已落第二头了也试问诸人作么生救取时二僧出一僧云苍天苍天师打云叫屈作么一僧礼拜归位师呵呵大笑云信是同坑无异土乃云同坑无异土大虫原是虎亲切问玄沙无端遭恶口喝一喝。

　　兵粮道刘护法起棺请对灵小参生佛无殊上苑寒梅吐玉圣凡不二金堤细柳含烟临终消息陆沉水结琉璃契悟菩提是处霜凝宝树若也会得何劳▆咒重翻其或未然山僧不免葛藤一上惟我中宪大夫刘公官居正直慈爱良多天惜斯文早归乐土致使宁城士庶悲叹何深孝眷亲缘哀悼不已今辰特命山僧为公指示还委悉么铁笛无腔吹夜月莲台音韵甚分明。

　　示众

　　示众炎暑流光去复忙青绢扇自足风凉侍僧若得犀牛用免使盐官索倍常大众且道扇子既破作么生还我犀牛儿来聻良久云还有擎头戴角者么若无山僧自道去也以扇作此[○@牛]相云吽。

　　示众熏风甚庆生凉慨柳阁槐亭酬热债碧沼蕖荷喷客怀阵阵香风相款待翻转娘生铁面皮一回屈尽深轻快从兹坐断圣凡情生佛明明无滞碍虽然蹋破祖师关玄沙犹道未彻在喝一喝。

　　示众寸阴可惜时不待人急力己功勿堕昏散虽则关键严密直须猛锐精神列祖向上枢机当下冰消雾释与么荐得亦任饱足高眠脱或踌蹰切莫轻自放过。

　　因时示众　　合火攒柴过日大家共守寂寥诚念此法门凋丧竭力尽在今朝久之四棱着地自然声价愈高不但天龙护祐顿令魔外潜消大众魔外潜消则且置秪如天龙护祐一句作么生道良久云非但我今独达了恒沙诸佛体皆同。

　　示众个事分明不覆藏风来殿角生微凉几番透露真消息万籁砧声共举扬真殊绝妙难量喝一喝云若是通方云水客非思量处好承当。

　　入室

　　问僧举一不得举二放过一着落在第二即今山僧已落第二头了且道如何救取众下语不契师云众既不能救取待山僧自救去也以拄杖一时旋风打散问知客汝作么生救取客云南无喝啰　罗师云是何意旨客礼拜师便打问侍者汝作么生救取者云放和尚三十棒师云过在甚么处者云和尚犹嫌少在师亦打。

　　问僧日月已逝衣线下事作么生道维那云问处分明答处亲师云未在知藏云向山前檀越家作一头水牯牛去也师云犹不识时节在侍者云礼拜和尚师云何不道礼拜甚分明者云穿衣吃饭师云如何是你穿衣吃饭处者便礼拜师云何不道者一拜也少他不得。

　　问僧古德云恁么热向甚么处躲避古德云镬汤炉炭里秪如尽大地是个镬汤炉炭汝作么生躲避知藏云大家在者里师云恁么则被炎暑炙杀了也藏云和尚寐语不少师云秪如热时热杀阇黎又作么生藏云总不离这里师打云钉桩摇橹汉一僧云人人自有乘凉处师云且道那里是你乘凉处僧从东过西师云乱走阿师如麻似粟复打出。

　　问僧结制已经一月浆水钱则且置衣线下事作么生知藏云步步踏着师云不是者个道理藏云和尚合作么生师云殷勤未解丁香结放出枝头自在春藏云某甲则不然师云汝又如何藏云正是学人疑处师云三十棒且待别时来。

　　问僧蹋着自己识得他人且如何是喝佛骂祖句补庵云者里放老汉不过师云过在甚么处庵云和尚犹嫌少在师便打赤频云佛之一事吾不喜闻师云错一僧便喝师云好喝秪是不知落处维那云和尚为众劳心某甲有三十棒权为供养师掷下竹篦大笑归方丈。

　　问僧寒来暑往举世皆知衣线下事是何消息绝非侍者掇退香炉便礼拜师与蓦头一棒云未梦见在知藏云四时无寒暑风送桂花香师云逐块作么藏云和尚且莫瞒人好师云今日却瞒得一个。

　　问僧脱得生死方知去住自由且道生死作么生脱知藏云天暑有凉亭师云恁么又怎得藏乃问讯直出师云也秪构得一半。

　　机缘

　　绝非镜侍者问遍地是草向甚么处下手师云向下手不得处下手镜云二六时中和尚以何受用师云穿衣吃饭任意随缘镜云穿衣吃饭莫是否师云切忌头上安头镜礼拜师与蓦头一蹋云一任举似诸方。

　　雨次问众处处皆漏汝等向甚么处安身立命一僧云某甲不会师云现成公案因甚不会僧礼拜师与一蹋云者里欠遮盖在一僧云何不到不漏处去师云且道那里是不漏处僧云拨开云雾见青天师云费力作么僧无语师便掌。

　　坐次僧拈起一段木问某甲将向火去师云欢喜布施僧云某甲夺境不夺人师云忽被人境两俱夺时如何师云放下着师云恐汝不肯恁么僧礼拜师呵呵大笑云火又不得向了。

　　经行次师云经行不踏堂前地汝等经行向甚么处下脚维那云触着磕着师云恁么又怎得那无语师代云打面还他州土麦唱歌须是帝乡人众礼拜师云脚跟下各自荐取。

　　僧参师云从那里来僧云海上师云曾见观音大士么僧拟议师摇手云汝未曾亲到僧礼拜师喝云错过也不知。

　　师与同鲁孚徐文学坐次孚指梅云岸柳未逢春因甚梅花先发笑师云私通车马孚敛衽正斋时孚又问如何是妙法师云俟斋毕即向居士道孚云妙妙师摇手云不是不是孚云和尚尊意若何师云生米做成熟饭孚悚然礼谢师按孚头孚云作么作么师云居士平地吃交山僧特特扶起。

　　僧参师问从那里来僧云咸阳师云住何处僧云居一小堂师云小堂长老大似佛且道上座与佛相去几许僧云殿后宝塔十三层师云恁么太小生僧云和尚高着眼师云你的聻僧无语师打云瞎汉。

　　僧参知客云此是朝宗师特来亲近和尚师云且道五家宗旨你朝那一宗僧云某甲不知师云原来原来问第二位试道看僧云某亦不知师云信知同坑无异土一齐打出。

　　僧参师云从那里来僧云从东来师云向甚处去僧云特特到者里师云者里是甚么所在僧云法王宝座师云放汝三十棒僧无语师直打出。

　　僧参师云那里来僧云蜀中师云到此何干僧云特来参见和尚师云见后如何僧云见过了也师云未入门时好与三十棒僧云且莫草草师便打。

　　僧问如何是文塔境师云叠耸嵯峨张锦绣进云如何是境中人师云齿落相谈字不真进云佛未出世祖未西来禅道佛法在甚么处师云脚跟下好与三十棒进云出世后又作么生师打云切忌沙里觅油维那入方丈师云衣线下事作么生那云饥餐渴饮觌面相呈师云秪如寒时寒杀阇黎又作么生那云依前触着磕着师云是即是要且净瓶峰未肯点首在那便作礼师云归堂参取去。

　　问新到那里来僧云风穴师云几时离彼僧云去冬师云近居何所僧云观音山师云曾见观音面目么僧云窗子面面相对师云恁么太远生僧拟议师云吃茶去。

　　僧参师云甚么号僧云如愚师云恁么又怎到得者里僧云某实不知师云汝但终日如愚好僧礼谢踊跃而出。

　　僧问古德如何是祖师西来意古德云屋北鹿独宿是何意旨师云儱俑不少僧云和尚尊意如何师云溪西鸡齐啼僧礼拜。

　　拈颂

　　举世尊因文殊至诸佛集处值诸佛各还本处惟有一女人近于佛坐而入三昧时文殊白佛云何此女人得近佛而我不得佛告文殊汝但觉此女问之殊绕女三匝鸣指一下乃托至梵天尽其神力而不能出世尊曰假使百千文殊亦出此女子定不得下方过四十二恒沙国土有罔明菩萨能出此女子定须臾罔明大士从地涌出作礼世尊世尊敕罔明出罔明至女子前鸣指一下女子于是从定而出。

　　拈云文殊如虫御木罔明偶尔成文老瞿昙不谙时宜露柱一场冷笑。

　　颂云碧潭深处有潜蛟水国波涛逆顺潮忽地风云时庆际飞翻雷电出重霄。

　　举马祖因僧问离四句绝百非请师直指西来意祖云我今日劳倦不能为汝说问取智藏去。

　　拈云问处自揭家私答时钩桥搭索正眼看来都卢鼓粥饭气设有问兴善离四句绝百非请师直指西来意乃鼓掌呵呵大笑云孟八郎汉烂泥里有刺。

　　颂云宰相深居禁约严等闲谁共语喃喃分明一片梅梢月错当寻常画谱看。

　　举南阳忠国师一日唤侍者者应诺如是三召三应师云将谓吾辜负汝却是汝辜负吾。

　　拈云国师三唤掬水月在手侍者三应弄花香满衣且道负汝负吾一句又作么生咄直解灵龟拽尾不解狮子返掷。

　　颂云灰飞律管报春枝可惜幽岩花发迟枯木无由成底事至今斜挂绿苔衣。

　　举盐官禅师一日唤侍者与我将犀牛扇子来者云扇子破也官云扇子既破还我犀牛儿来。

　　拈云可惜侍者一头牛儿天然驯熟却被盐官无故妄加鞭扑直至如今东抛西掷涉水登山。

　　颂云频敲破扇唤牛儿潦倒和沙弄水泥不是当行休更觅才登竹径染云衣。

　　举韩文公参大巅和尚问春秋多少巅提起念珠云会么曰不会巅云昼夜一百八公不契次日再来至门首见首座举前话问意旨如何座扣齿三下及见巅理前话问巅亦扣齿三下公曰原来佛法无两般巅云是何道理公曰适来问首座亦如是对巅召首座问云是汝如是对否座云是巅便打趁出院。

　　拈云大巅只知自己手长不识他人袖短若非首座尽力补缀几被俗汉捉襟见肘。

　　颂云遮莫机关也甚奇一条拄杖两人畀作家虽解弥天问大底春秋总不知。

　　举郭侍者问德山从上诸佛向甚么处去也山云作么作么郭云敕点飞龙马跛鳖出头来山便休去次日山浴出郭过茶与山山抚郭背一下云昨日公案聻郭云者老汉今日方始瞥地山又休去。

　　拈云侍者披雪寻水德山就烟觅火仔细捡点将来正是水居冬旺只如两次休去又作么生喝一喝云钩头有饵。

　　颂云时节相催事偶然扶疏花卉斗芳妍和风带露摇蝴蝶虽巧丹青画不全。

　　举僧问五祖一大藏教是个切脚未审切个甚么字祖云钵罗娘。

　　拈云者僧切脚依稀五祖还字仿佛却将双声叠韵切作正臼之门兴善则不然若问一大藏教是个切脚未审切个甚么字便劈面便掌何故如此不见道删繁补隙重甄正凡字难推向此穷。

　　颂云五音虽别四声同万古长安一样风斟酌背篇寻不见彩船定在月明中。

　　举大觉到临济济举起拂子觉敷坐具济掷下拂子觉收起坐具参堂去众僧曰此僧莫是和尚亲不礼拜又不吃棒济闻令唤觉觉至济曰大众道汝不礼拜又不吃棒莫不是长老亲故觉乃珍重下去。

　　拈云临济问罪依赃大觉据款结案二大老虽则玉转珠回未免一场漏逗因甚如此不见道觅火和烟得担泉带月归。

　　颂云苍梧黄叶坠阶头霜冷频催客路秋几度金风生万籁山悠悠处水悠悠。

　　举赵州到宝寿寿在禅床背面坐州展坐具礼拜寿起入方丈州牧坐具而出。

　　拈云二老虽则竞渡同舟彼此犹欠一着子在且道是那一着子具眼者试定当看。

　　颂云觌面拈来向上机箭锋相着始全提雪前翠柏张青盖雨后春山洗绿衣。

　　举芭蕉示众云你有拄杖子我与你拄杖子你无拄杖子我夺却你拄杖子。

　　拈云多处添些子少处减些子你有拄杖子我与你拄杖子掉棒打月你无拄杖子我夺却你拄杖子平地吃交然虽如是且作么生是你拄杖子喝一喝云涂毒鼓边休侧耳太阿锋下莫抬头。

　　颂云宿鸟梳翎兔落毛蛇腾云汉雉疲劳木人拈出芭蕉棒骇杀虚空上九霄。

　　举兴善惟宽禅师因僧问道在何处宽曰秪在目前僧曰我何不见宽曰汝有我故所以不见僧曰我有我故即不见和尚还见否宽曰有汝有我展转不见僧曰无汝无我还见否宽曰无汝无我阿谁求见。

　　拈云者僧问处大似掘地讨天宽老提持犹欠本分草料若有问鉴上座道在何处好与劈脊便棒何故如此不见道火中验玉锤下验金。

　　颂云目前殊不隔毫端彼我分疏路转悬任运腾腾星月朗筛光夜浸斗牛寒。

　　颂古

　　德山托钵

明修栈道称殊绝暗渡陈仓事转奇蜀水三巴今古秀剑门四顾彩云低

　　赵州文远斗劣不斗胜输却胡饼

忙里偷闲坐片时每常胡饼供师资一筹轮却全将去驴粪飞虫攘竹篱

　　联芳偈

　　什邡愚参海金西堂

淬利吹毛出匣迟龙光射斗许谁知付儿持去开荆莽杀活临机任汝施

　　朔方雪林海兹知藏

参学功成隐市廛凡情圣解已掀翻杀活权衡今付汝祖道中兴尔正传

　　西夏宁光海润书记

生平一味学枯禅居处何妨是家山长爱蒲团今坐破好将利害示人天

　　秦中秋善行临维那

行脚归来隐贺兰林泉事事苦盘桓逢龙遇虎全威力饮啄而今且任缘

　　题赞

　　过海罗汉

随机星渡瀛渤举措电鞭云龙面赤不如语直拏空自合行空挥拂光腾珠蜂解斗金锡生风有时剖腹见佛有时垂手魔宫钵应四天下供戒谭三聚宗风佐助瞿昙法化曷啻扬尘顺风呵呵十六高流最异常欲赞无言语更长

　　达磨初祖

折芦渡江得过便过断臂安心将错就错咄九年太煞惹冤仇万古儿孙骂不休

　　天童密祖赞

若个老贼偷心不歇有识宝者赠乾矢橛有问法者粗拳乱揳谓是临济儿孙却也刀刀见血江汉横舒毒手壮哉恶声不绝咄天上人间祸害深直缘种是白拈贼

　　双桂破师翁赞

从来不立纤毫更有何法可说若问西来密旨蓦拈拄杖乱揳任是佛祖到来断案直此一橛声名响震寰中德行高明日月颠酒醉佛楼头一任丰干饶舌咄人间纵有巨灵手难擒者个白拈贼

　　兴善易老人赞

形貌毡毡毵毵举措磊磊落落惯好喝佛骂祖毁赞无能系缚四来龙象云臻直将本分拈掇呵呵似者般难状难名孰与俦虽巧王维画未周不肖悔前三拜错至今冤恨卒难休

　　风穴云和尚赞

踞定风穴山中有时长安市上一生眼空诸方济北咸遵榜样佛祖齐列下风粗硬一条拄杖直饶临济到来未免盲叻瞎棒咄伊是阿谁川藞苴川藞苴天下恶风君莫让

　　蓬庵都寺请

阿侬不会佛法却也现成粗糙一生喝佛骂祖英敏遭他笼罩问话将欲伸言白棒蓦头直　顿合海宴河清一任鸢飞鱼跃藞苴种草恁么来祸害声名天下到

　　佛眼侍者请

者汉生平莽卤逢人快响口鼓不会打草惊蛇惯好喝佛骂祖无端瞎棒横施佛魔俱遭酸楚饶伊四海英灵直教水消瓦腐阿呵呵托来纸上怪形踪恶风满地无能阻咄
嘉兴大藏经　林我禅师语录


　　林我禅师语录卷之四

　　嗣法门人海金编

　　警语

　　欲作上品人物须要德行兼全戒慎恐惧靡不完美设若纤毫有亏不独使他人窥觑且自心亦兢兢业业也。

　　世间法即出世间法但看时人用心何如耳若能轻爱染薄贪嗔远情欲除暴慢即此不出魔界而入佛界也。

　　人之心体本来明妙但不可为物欲之私遮障才有丝毫遮障吾心就不得明妙矣。

　　欲绍先圣之业有三种而王焉曰戒曰定曰慧斯三者乃法门之关键也缺禁戒则处身不正缺禅定则意识散乱缺智慧则心神昏瞢于诸律仪不能通晓全于三者为圣贤缺于三者成流俗若能谛信奉行吾复有何言哉。

　　作法海之津梁者必伟丽其材干为宗门之柱石者须坚固其形藏其或材斡不伟行藏不坚诚为中人以下者乌足取用哉。

　　具金刚智力者须具金刚耳目可也其或智力耳目俱不具则苟合阿谀之徒往往献谗妄染邪僻之萌每每炽盛纵有许大经纶其如谗佞邪妄何。

　　奸邪者畏听直言丑恶者羞逢宝镜而不知直言者乃涤心垢之灰汤宝镜者乃烛身尘之慧炬也设使志邪形恶之辈羞之畏之又乌曷以致身心污浊之龟鉴也哉。

　　规矩可以授人其不可授者乃各具精巧神妙故也戒律足以化人其不可化者乃自禀鄙陋猥媟故也盖规矩以之不授受戒律以之不饷化真邪妄无疑矣纵有规矩戒律安得而正诸。

　　日月虽明不能照覆盆之阴佛法虽益不能禁邪佞之情至于便僻丑恶之徒非佛法无以为陶铸之方非日月无以为阴隐之烛是或翻然从化解往偏私则成圣成贤之事业可继日而待矣。

　　美誉人皆喜之诽谤人皆恶之而不知誉谤之兴随于自心所致其或处身不正行事不公德行庸常无足取法斯诽谤兴矣第以戒律超群学问拔萃行藏真实有所取则斯美誉兴矣呜呼可不慎欤可不鉴欤。

　　业海德山于天理中本自原无成仙作佛于自心内从来固有皆由爱染情习障蔽良能遂将自心解脱法门转而为驴胎马腹至使狂然如痴如醉以致性分仙佛一概尘埋是故宜乎悉达太子弃天下如弃敝屣者良有之也。

　　悟得劳我以生更不以彭老之寿为欣了得息我以死固不以颜子之夭为戚识破浮花境界寿也何欣顿觉梦幻形骸夭也何戚盖欣戚缘人心而有夭寿自天性而来倘延促融为一体不复问洞中方七日若长短会归一处何必论世上几千年浮沤荣辱空悲喜看原来一场扯澹。

　　芳长其人者鲜能芳长其智不长其智而长于我慢者猥媟人也芳长其年者罕能芳长其德不长其德而长于邪妄者巧伪人也故猥媟者人恒哂之巧伪者众恒恶之众恒恶者慌人恒哂者藏方惶而藏此造物使御之也非恶哂而为然乎。

　　凡人之乐各有所尚焉有尚于学问者有尚于工巧者有尚于丰美者有尚于恬澹者有尚于富贵者有尚于清苦者尚于学问者长夜之明灯也尚于工巧者今古之劳役也尚于丰美者朝夕之驰求也尚于恬淡者终身之间静也尚于富贵者浮世之奔趋也尚于清苦者天地之散人也而不知恬澹闲静清苦学问者劳役富贵者之弃物也而工巧丰美又为闲静学问者之糟粕也其或学问闲静之道有时而用则奔趋丰美之事尽成炎凉也耶。

　　人欲之私与夫固有之理并相胜负间不容发倘吾人日用中念念澄静果无纤毫夹杂则至理于是乎彰着私欲于是乎泯灭此理之胜于物欲也虽曰仙佛离尘是本于斯舍此则别无佛法。

　　人人本来是佛第恐自不承当果将寻常好恶是非一齐放下妄想情虑沥静无余即此便是日用得力处古云文王我师也周公岂欺我哉若依稀过日混俗和光将自心之佛甘逐尘埋而妄想攀缘乌能摆脱者哉。

　　今之学道者多不以息妄为切盖妄想情爱自无始以来积习隆厚似不可卒去须惩忿窒欲正心诚意可也其或私欲未窒忿恨不袪又何以拨无明之障翳以复一碧晴光之性天也耶。

　　工夫在动用中做去始得动静一如若执在寂静边苦守便是沉潭死水鬼家活计。

　　欲破生死牢关直须一物无所嗜好但有丝毫嗜好藏于胸次间未免就被者一物牵引纵有正念现前诚恐相与杂乱要须一一淘汰罄尽然后始得头头合道也。

　　道在寻常日用中头头法法无处不是然虽如是不可错认定盘星若也妄习萌动私欲纷扰尚未除却而妄名之曰道者譬彼金之在矿玉之在礏不假琢磨煆炼而误为精金美玉者亦何迷之甚也如斯学道道更远矣悲夫。

　　工夫贵在平实温养若欲苦索深求皆非究竟盖温养之法最宜节饮食戒怒气清心寡欲犹有少分相应然于独居隐微之间果无半点渣尘即此便是究竟更不必向外驰求。

　　日用中做工夫宜乎念念照管心心无间将富贵荣辱一一放下到者里令人有多少轻安其或口言学道而胸中丝毫情见未尽者亦是心头魔障。

　　日用中无半点渗漏始称道者家风寻常间有一隙之名堪作衲僧领袖若一向在机境上走作诚为衣架饭囊真实于性分中盘桓可作法门砥柱勘破者点机关荣辱皆成佛事。

　　若是柱石宗门的赤汉一条脊梁硬似生铁直须推倒界墙虚空原来无二且道如何是不二的道理洗面从来摹着鼻。

　　执于理者以寂静为解脱以热闹为拘挛偏于事者喜喧杂为优游厌寂寞为系缚斯二者于道大相远矣殊不知从容中道之理若动若静或默或语君子无入而不自得哉何则了明个里消息子触处无非解脱场不然依旧黑漫漫地。

　　野菜澹黄齑久服则形神俱妙蒿汤脱粟饭入口则唇齿皆香乐自林间原来是山中景象安从静里举措皆本地风光。

　　镕冰为水烦恼歇即菩提何必睹桃花而悟道除器观空幻色无非佛性安能待击竹以明心百城受教结局处须凭一力担当九夏参禅收圆时要在丝毫不挂果能信受奉行安用别求佛法。

　　狂心歇尽长宵之梦寐不侵即此便登解脱妄习全无终朝之尘劳绝迹当处即证菩提隙客流光不愧已证安乐妙常施为动静无亏任从闲散游戏。

　　谛观后学之病惟患名利两种余常以施戒二方治之虽瘥名利之火又添嗜欲之风乌呼病在膏肓不可救矣悲夫。

　　劝孝

　　尧舜之圣不作孝顺之道邈闻纵有乐其耳目养其口体者亦未必能乐其心不违其志者也盖孝为百行之首万善之源而况劬劳之德犹河汉而无及也至于怀耽乳哺逮乎成立竭心竭志浴掌求师始开茅塞终于精通未尝不谆谆切切希望图南此父母之心也乌呼倘父母聋种颓败不惟不以父母之心为心而返恶之厌即尧舜其如人何。

　　孝顺之道根于天理稍有毫厘矫强则与天理违矣是故违逆父母者即违逆天理也违逆天理者则天地厌之天地既厌则难容于盖载之下矣悲夫可不慎欤可不戒欤。

　　公卿大夫之与庶人其贵贱荣枯之不一也以至衣冠礼貌亦不一也惟养亲敬顺之道一而已矣然有以万户之禄而养亲者有以千钟之栗而养亲者有以百亩之田而养亲者有以一臂之力而养亲者▆则服劳奉事之礼有殊其敬爱之道无少异也或谓君子小人亦无异也曰冬温夏凊以敬之出告返而以顺之悦颜豫色以亲之先意承志以养之所以为君子矣返此则小人乎哉。

　　忠孝之礼人人当为之事悖逆之乱个个当远之条当远而不远则获罪于天也当为而不为则自愧于心也附愧于心者祸必随心而应之获罪于天者灾必随天而降之倘自心不愧不罪其灾祸自远矣。

　　勉学

　　后昆之操于学问者固多矣有善之乎也者之学问者有精古今微亡之学问者有穷射御书数之学问者然则学问之道虽殊事穷渊底而求其究性命之学者又罕矣是故疑于东村田舍翁以为究心学者第不知其如人乎。

　　示明芳法侄住明珠

中兴济道赖英贤爆地金声续正传祖父洪规能继志始知佛法本天然

　　示明初维那

里怀质朴学参禅辅弼丛林既有年祖道恢弘惟在尔方知授手不徒然

　　示心一禅人参学

学道惟专岁月深精勤与道最相应果能勉力行将去铁杵研磨也作针

　　示显吾雷居士

偶逢知己话青灯痛棒宁堪戴发僧但得石鸡啼子夜泥牛海底解翻腾

　　示明宇刘文学

图南既遂好参禅贵在平常志念坚直至圣凡情见息始知生佛本如然

　　示城南吕文学

瞬息流光若转凡勿将难易结疑团于斯矢志能亲切何必将心更觅安

　　佛事

　　为慧目禅人下火

　　通身手眼甚分明岂执浮生梦幻形迥脱尘襟从此际红炉片雪信飞腾撺炬便烧。

　　为通礼监院下火

　　拈起三昧炬烁破太虚空尽大光明藏了然在此中撺下火炬云好个消息。

　　为通性戒子下火

　　通性性通也未即此掀翻了无向背烈焰光中片雪飞脱体圆明常不昧。

　　为蕴习禅人下火

　　生平气慨欲冲霄伎俩于斯迥寂寥脱体无依安乐事者回业习尽冰消撺火炬云还乡曲调诚难和炉鞴通红焰雪飘。

　　为梵僧大定下火

　　师举火炬云寄生西域剃染银城久事招提报缘今尽唐言梵语俱属空名四大六根烁然灰烬大定禅人还知落处么遂撺下火炬云无生雪曲诚难和梧叶风翻净土音。

　　为海会禅人下火

　　师举火炬云此雁惊寒过岭东山林黄叶卷秋风六根四大消归尽杂习诸缘当下空以火炬拂一拂云石火流金飞烈焰寒光烁破太虚空拂一拂撺下火炬。

　　为西域真舍下火

　　师举火炬云胡僧尽属中天竺海宝无端产一人蓦地形终归化去凌空金锡任飞腾知得西天东土信尔神游梵语唐言无可不可其或未然遂撺下火炬云拈来荧惑真殊绝腊月莲花火里生。

　　林我禅师行实

　　戊午佛诞日两序阖山耆旧同护法熊董文学佛会众信诣方丈请示行由以晓后学师因病弗允众长跪坚请师谓众曰苦逼山僧出丑作么吾乃川北古阆州籍父姓侯母苏氏生于万历壬子四月初八日子时始祖因事居果城仪陇年十二仍居阆之西水幼多病好读书不幸父丧殡葬后犹抱病上学病久弃书立志出家遂就本境万缘寺礼大慈师披剃年十四值母卒孤苦任缘至十六同友过城都闻桂溪庄听讲法华历讲五载始入大隋参宝池和尚圆具戒次参昭觉惟一和尚圣塔离旨和尚大云灵筏和尚蚕司无漏和尚大庵鉴隋和尚鹿池岳川和尚雪门含璞和尚不过随众请益于衣线下事竟未迥脱崇祯十七年蜀中大乱屠戮之惨不忍见闻时与同参若莲等过新都适牧主巩署龙安府事谒见力勉过秦给路引盘费始得入秦住南安贵清天水清凉历终南一带山居十余载戊申夏闻风穴云峨和尚应长安大兴善寺请遂束装参见入室问答机缘详载风穴录中命补知藏职一日殿前经行次同寮西来上座见云峨和尚对联有喝佛骂祖之句寻问山僧秪如佛祖有何过必用喝骂当时被问胸中宛若四壁推倒豁然了得喝佛骂祖作用次日闻举雪峰示众云尽大地撮来如粟米粒大抛向面前漆桶不快打鼓普请看到此真如银山铁壁却又过去不得蓦自念云古人道一处透千处万处一时透如者一句子不得了明则从前所会者皆不出兴化道的夏末峨和尚回风穴命守方丈雪兆兄监理院事秋初先老人易庵和尚自双桂拽杖来秦寓兴善雪兄辈坚留过冬己酉春老人欲南行出源流拂子抑逼受法山僧抱病力辞侍者收回暗藏枕后而去及秋初病体稍愈志欲南参一切不顾独出商山抵岝峉法海寺承南明兄勉留山居三载每于坐卧经行处自觉与众皆同惟者一念子时刻未敢轻自放过丙午夏闲坐次学者手出杨岐和尚语录问字山僧随手一揭忽睹前所疑公案宛若云开见日自此凡古人方册所载者一一谛子无疑丁未春忽泾阳高陵三原乡绅缁素具启礼不辞千里远过茶芽设斋坚请者三辞不获免拽杖旋秦住铁佛崇文塔寺三载时先老人主兴善将五秋明春欲往天童扫塔嘱山僧继席两月宁夏镇台桑暨绅衿请住宁夏海宝塔寺未三载先师圆寂涿州讣音至如坐针毡食息未遑百计图归未获一遂切思从上未有不忠孝之佛祖若此羁延有失大节诚生不如死矣犹是闭门绝食听命而已时阖城缁素惊骇代为禀辞遂获允许越壬子春方拽杖兴善与先师建塔院立普同兼理常住不觉逗留至今自愧生平学浅德行庸常虽承先师格外之恩自惭无益法门且兴善祖庭甲秦京第一名刹事多繁冗继席以来不期十余载每承众檀护及列刹众师德并本寺众耆旧两序大众共囊辅翼山僧愧感曷既今日又承护法熊檀越文学董相公暨佛会众善士等来寺设斋怀香入室欲山僧行由以刊全录亦自感愧奈气短力弱不能备举勉说概略以告诸公诚所谓家丑外扬取笑大方也不烦久立珍重珍重众皆欢喜作礼踊跃而去。

　　林我禅师塔铭

　　余在光禄时每月朔望省视祠坛供献虽禁中例得往焉一日至万善寺见正殿悬扁大书敬佛二字为
今上御笔余拜手稽首退而叹曰大哉帝王治天下之道不一端也设官分师立纲陈纪章服有辨刑威有施无非纳斯民于规物复其天良之性而已故唐虞三代治各不同而训俗型方之心无不同也况佛为西方圣人所以教民为善者无殊于吾儒之旨使生唐虞三代以前见重于尧舜禹汤文武之君也亦明矣昔
世祖章皇帝时余叨列侍从之班见经筵有间延禅宗玉林木陈辈阐晰妙义辅佐休隆我
皇上缵承鸿绪学贯百王道该三教沙门高士应运而兴大雄之法于斯为盛长安城南大兴善寺林我禅师盖杰出者也师阆州侯氏母苏夫人生而多病幼好读书年未及冠父母并亡立志出家初披剃于万缘寺参学于桂溪庄更历寒暑道念愈坚继受戒于宝池和尚终闻法于易庵老人老人为破山法子传临济正宗师道范清高学思渊博有自来也始住南安贵清历终南岝峉名山大刹声震关中乃开堂于泾干之崇文塔院西夏之海宝禅林东西秦川闻风景慕后因易老人圆寂始卓锡兴善营建师塔主持法事大振宗风于今八载矣师体质清臞胸怀坦易始以严慈立念誓报罔极之恩继因师祖裁成大阐如来之教金环在手非具夙因者不能瓶水倒流因参大乘而有悟物各有生我示以无生则生生之中另开生面我本无相人见为有相而相相之外别立相宗逐境提撕久而有悟如中山之酒三年不解其酲因人开示各具因缘似春雨之膏万物咸沾其润故所至监司镇帅贤士大夫文学耆庶村妪市童莫不接踵相迎请益恐后非师德量宏深机缘广大能如是乎视昔之架箭需人持竿待日此更超出一倍矣慨夫民风不古世道日漓法制禁令移易为艰师以一老头陀登堂挥尘能令百千万人革心降志勉登善域而不敢自止使九州四海之大得尽闻师说而孜孜从事焉于以辅
圣化而正人心挽斯民于三代之隆其功不更与吾懦相左右乎乃今岁仲春朔日领众礼佛毕忽索纸书一偈云登山足疾忽为魔必欲登山可奈何此去直将空四大笑看白骨岂成痾书毕归方丈侍者请问其意师笑而不答越五日端坐而逝康熙十有八年二月初六日未时也登涅槃床七日起龛荼毗五色火光炽盛收舍利无数师生于壬子年四月初八日子时寿六十八腊四十八远近僧俗罔不奔走悲号如失怙恃其法胤海珍亦蜀人器识纯诚遗灯有寄先以法叔若水和尚乞序铭于余继复躬请忆己酉夏余曾晤师于文塔有夙契焉不可以辞乃序其始末而系之以铭(铭曰)。

　缅彼迦文　　传法鹫岭　　拈花一笑　　妙谛心领
　达磨西来　　道弘斯境　　曹溪一派　　汪洋千顷
　卓哉林公　　巴江钟奇　　风木载悲　　誓志披缁
　祝发大慈　　受戒宝池　　破山之徒　　易庵为师
　柱下无为　　邹鲁性善　　寂然不动　　真如乃见
　大觉圆明　　三圣无间　　道不远人　　人自道畔
　性根超朗　　领悟独优　　渡杯锦江　　飞锡雍州
　八水洗肠　　三峰点头　　金篦开蒙　　四十春秋
　清襟映月　　逸藻流霞　　学究一贯　　书富五车
　剖玉淘金　　忘石与沙　　西来大意　　树上三花
　三昧无声　　觉来早参　　挥毫留偈　　归卧一龛
　五色焰中　　舍利光含　　崚嶒宝塔　　高对终南
　南山峨峨　　渭水洋洋　　幻形易化　　真性难量
　沧波浩渺　　一叶慈航　　奕世徽音　　地久天长

　　时
康熙十有八年孟夏廿日骊山澹园居士周灿星公甫顿首题于双峰草堂

　　　(浙江杭州各旗信士宋有德　姜状元　胡登科
　　孙道赞　姬守分　谢三魁　王增玉　刘启凤
　　罗立位　段有祯等谨同众姓共结胜缘福禄名
　　位吉祥如意　　　关西汉南戒子寂玉募刻)

　　康熙辛未岁腊月吉旦板存嘉兴楞严寺流通
