嘉兴大藏经　雨山和尚语录


　　雨山和尚语录目录卷第一住庐山镜湖院语卷第二住延令庆云寺语卷第三住延令庆云寺语卷第四住东鼓法轮寺语住龙舒白云院语卷第五住维扬天宁寺语卷第六住维扬天宁寺语卷第七住维扬天宁寺语卷第八住维扬天宁寺语卷第九住如皋大觉院语卷第十住维扬天宁寺语卷第十一住昭易极乐院语卷第十二住维扬天宁寺语卷第十三住海虞三峰清凉院语卷第十四住维扬天宁寺语卷第十五机缘卷第十六颂古卷第十七诗偈卷第十八法语书问卷第十九杂着卷第二十佛事

　　雨山和尚语录卷第一

　　嗣法门人　　记

　　住庐山镜湖禅院语

　　甲辰夏。新方丈落成。众请升座。豁开华藏。刹海全彰。一茎草上一精蓝。宽廓非外。一微尘里一佛国。寂寥非内。直得释迦维摩向者里各展神通。或掩室摩竭。令无数人天互起淆讹。或杜口毗耶。共三十二大士说尽道理。尽谓光扬宗眼。烜赫佳声。若捡点将来。大似无风匝匝之波。争如镜湖今日。茆茨初辟。大座当轩。不用丁一卓二。自然草偃风行。那待竖四横三。早已渠成水到。家风廓彻。盛业巍峨则且置。毕竟入室安居一句作么生道。拈拄杖卓一下云。有山皆下拜。无水不朝宗。

　　升座。问。禾山鼓。雪峰毬。不劳拈出。请师别展枪旗。师便打。僧便喝。师掩耳。僧无语。师又打。问。觌面相呈。请师速道。师云。大众见你败缺。僧便喝。师云。两重公案。乃云。释迦未出世。鹫岭有家风。达磨一西来。少林无妙诀。无妙诀处切忌承当。有家风时那堪埋没。所以露地白牛。灵苗不顾。丹霄彩凤。金网全抛。直得信绝并汾。机投密室。威音那畔。从来不许夜行。今时门头。须是投明早到。机机不沉毒海。着着截断众流。一任红尘闹市。开大觉场。酒肆茶坊。流通正眼。拈一茎草穿临济德山鼻孔。把一粒豆换文殊普贤眼珠。便恁么去。犹是门庭施设。且堂奥中一句又如何通信。良久云。衲被蒙头万事休。此时山僧都不会。

　　升座。世尊不说说。齿密不关风。迦叶不闻闻。耳疏不漏事。事不漏则观音脚跟点地。风不关则普贤鼻孔辽天。然后汝发我机。我彰汝用。本地风光。头头显焕。圆通三昧。处处弛张。直得灯笼露柱交互争辉。拍板门槌扬声喝彩。且直下承当是何人也。良久云。把手拽不入。

　　升座。问。心月孤圆。光吞万象。光非照境。境亦非存。光境俱忘。复是何物。师云。我到者里却不识。进云。瞒得大众眼么。师云。且瞒上座一个。进云。若不上来。焉知端的。师云。十万八千未是远。乃云。遮那境界。触处全真。林木池沼。现无边身。鳞甲羽毛。说无量法。动用不离。本际去来。全在刹那。直得心心尔。念念尔。尘尘尔。刹刹尔。正眼观来。犹是法界量里在。且超法界一句作么生道。良久云。芍药花开菩萨面。棕榈叶散夜叉头。

　　升座。自从胡乱后。三十年不少盐酱。诸仁要见马大师横身为物处么。镜湖今日露渠个面孔去也。蓦拈拄杖卓一下云。面孔露。怪复丑。自从胡乱来。本分全不守。惯自卧官街。惯自吃官酒。肚里贮无明。触着嗔斗吼。展开驴脚。伸出毛手。推倒佛殿。瞿昙无处容身。扶起魔宫。波旬一时稽首。报诸仁。莫乱走。一一面南看北斗。

　　升座。万里不挂片云。青天全体独露。无端石巩个汉。张弓架箭。仰面射之。吓得舜若多神跃入大洋海底。惊起八大龙王各各兴云布雨。霎时乾坤黑暗。江海波腾。当此时也。石巩个汉失却雕鞬。舜若多神忘却本位。一齐到镜湖院里唱言。得个安乐。山僧不觉喜动颜色。印以偈曰。初三十一。不用择历。夜梦不祥。书破大吉。

　　升座。狗子佛性有。家国盛兴。狗子佛性无。家国丧亡。若向丧亡处见得。归家稳坐。若向兴盛处见得。落在半途。且道淆讹在甚么处。良久云。白云乍可来青嶂。明月难教下碧天。

　　腊八升座。问。如何是诸佛出身处。师云。一滴水。一滴冻。问。心不是佛。智不是道。请师直指。师云。有口只堪挂壁。进云。恁么则学人得自在也。师云。见个甚么道理。进云。向道莫行山下路。果闻猿叫断肠声。师云。闲言语。乃云。今朝正是腊月八。黄面瞿昙没傝　。漫言悟道睹明星。半夜三更恣叨怛。智慧妄想乱区分。不顾傍观拦路撒。彼此英雄丈夫儿。如何肯受你涂抹。可惜当初放过伊。恨不劈头与一踏。蓦高声召众云。瞌睡汉。休眼眵　。若要报德酬恩。无过先解此法。

　　升座。若论此事。如人上树。口衔树枝。一句绝思量。手不攀枝。脚不踏枝。诸法不相借。忽有人问祖师西来意。不答则违他所问。投明须到。答他则丧身失命。不许夜行。诸仁者。香严老人三百六十骨节。八万四千毛窍。尽被山僧华擘了也。还有为古人出气者么。若有。我要问你。非非想天有几人退位。

　　升座。问。学人单刀直入。请师相见。师云。阿　。阿　。进云。恁么那。恁么那。师云。且道相见也未。僧便喝。师打云。已落第二。乃云。若人识得心。已落第二见。潘阆倒骑驴。怕睹畜生面。若要合古辙。镜湖有方便。蓦卓拄杖一下云。万年流水不知春。一擘华山分两片。

　　升座。极尽去也。直得山河大地无纤毫过患。诸人向者里坐不得。若向者里坐。正是平地上死人。且如何免得此过。蓦拈拄杖云。云门大师来也。说道观音菩萨将钱买胡饼。放下手来。却是个馒头。诸仁者要知云门大师落处么。遂掷下拄杖云。撒手到家人不识。了无一物献尊堂。

　　升座。问。此是选佛场。心空及第归。如何是心空及第归。师云。拔出眼中楔。进云。昨夜露柱得大庆快。倒骑佛殿。出山门去也。师云。脚跟下好痛与一顿。僧礼拜。师打云。说到不如行到。乃云。平田浅草。坐断今时。深山岩崖。不存太古。若向那边透过。却来这边作用。一任擎秘魔乂。剪除狂寇。握祗林剑。扫荡欃枪。从教野老门外。鼓腹讴歌。羲皇室中。颓然尊贵。家邦安怗则且置。毕竟功归何所。蓦喝一喝云。不许将军见太平。

　　升座。既是佛殿。因甚有尘。咄。又一点也。分付知事。打鼓普请着。寒山拾得底苕帚粪箕。若也善用。一任向世界未生前扫去。从他外来底众生尘。佛祖尘。总教廓然清净。虽然。正与么时。毕竟阿谁是主。蓦高声唤行者。收起作具。归堂吃茶去。

　　升座。问。文殊是七佛之师。因甚出女子定不得。师云。寒则普天匝地寒。进云。罔明是初地菩萨。因甚却出得。师云。热则普天匝地热。进云。毕竟把柄在阿谁手里。师云。恁么见解。正好吃棒。僧拟议。师便打。问。如何是祖师西来意。师云。不是庭前柏树子。进云。赵州道庭前柏树子。又作么生。师云。草本不劳拈出。乃云。盂峰顶上。景物鲜明。日出则湖光荡漾。云开则山色青葱。风传乔木。玲珑心印全彰。泉泻幽岩。绵密机关独露。处处七穿八穴。头头百匝千重。便恁么承当得去。衲僧分上未足观光。诸禅衲。忽若钵匙石　跳上天。撞着黔岗岭。百杂碎。又如何理论。卓拄杖一下云。不许夜行刚把火。直须当道与人看。

　　升座。一叶一释迦。一尘一佛国。恁么悟去时。直处反成曲。俊鹞不打死兔。猛虎那食伏肉。若要脱体相应。镜湖门下正好奉伊一掴。

　　升座。僧问。赵州勘二庵主。一般竖拳。因甚肯一个。不肯一个。师云。切忌道。舌头在赵州口里。进云。不将甚深意。怎得验当机。师云。当机事作么生。僧便喝。师云。错。错。问。牛头未见四祖时如何。师云。富嫌千口少。进云。见后如何。师云。贫恨一身多。乃云。天不能盖。地不能载。赤肉团上。圆里十虚。百草头边。纵横无碍。释迦弥勒。秪可观光。白牯黧奴。却善顶戴。若是镜湖令行。须弥直教粉碎。

　　升座。问。世尊说法华。因甚五千退席。师云。阇黎代他吃棒。僧无语。师便打云。话不虚行。乃云。出门逢弥勒。入门见释迦。若不挥剑。渔父栖巢。出门逢阿谁。入门见甚么。渠无国土。甚处逢渠。古人一期建立。只图家国重兴。镜湖乃特地防闲。多为僭窃。若向古人言下荐得。长安虽好。不是久居。若向镜湖言下荐得。一任须弥顶上走马。大洋海底相扑。不妨做个脱洒衲僧。虽然。毕竟古今相去多少。良久云。北斗藏身虽有语。出群消息许谁知。

　　升座。唯一坚密身。一切尘中现。诸仁者。前是山门。后是佛殿。左边厨库。右边客堂。且道坚密身在甚么处。直饶向者里不动一尘。不拨一境。直下见得黄面老子立地处。若据镜湖看来。正是灵龟负图。明朝后日。大有事在。且道利害在甚么处。卓拄杖一下云。莫守寒岩异草青。坐著白云宗不妙。

　　除夕升座。朔吹连朝。峰顶寒冱。雪埋绝壑。冰锁深溪。万境断人踪。千林飞鸟绝。况复年穷岁尽。节换时移。镜湖院里澹泊家风。饱餐脱粟饭。冷咽淡黄齑。炙地夜间眠。隈阳日里坐。那有间心情与汝等烹牛分岁。烧纸除年。虽然。忽有个汉出来道。大小镜湖得恁么寒乞相。只向他道。但得雪消去。自然春到来。

　　元旦升座。问。新年头还有佛法也无。师云。纵目所观。进云。恁么则学人有赖也。师云。且喜领话。问。元正启祚。万物咸新。作么生是咸新底句。师云。草木生光。进云。今日亲见和尚。师云。你道山僧眉毛长多少。进云。伏惟万福。师云。伶俐衲子难得。乃云。元正启祚。万物咸新。直得云中五老气象峥嵘。湖上两姑威光烜赫。等闲遇着。各美所居。一云山高无极。能保障生民。二云水深无垠。能权衡国土。邻封汉王闻得。乃出谕曰。普天之下。莫非王土。率土之滨。莫非王臣。者是甚么所在。说高说下。论浅论深。由是两处奉命。各还本位。无端东村黑王老。昨夜烧钱祝愿。冷地被伊祝着。不觉通身庆快。扬声高叫曰。巍巍乎善能统御天下。我等凿井而饮。耕田而食。安知王恩遍溥者哉。蓦顾左右云。诸仁者。且道在镜湖分上。又成得甚么边事。拈拄杖云。但愿春风齐着力。一时吹入我门来。

　　升座。风击长林。穿过普门耳窍。月明幽谷。刺破曼殊眼睛。诸仁者。秪如眼睛既破。将甚么见色。耳朵既穿。将甚么闻声。蓦拈拄杖云。若向者里构得。则知听不属耳。闻周沙界。观不由眼。洞见十方。便恁么去。止作得个如来使下。且道祖师门下别作么生。遂掷下拄杖云。石牛横古路。一马生三寅。

　　立春日升座。问。将此身心奉尘刹。是则名为报佛恩。如何是学人报恩处。师云。自家肚皮自家画。乃云。淑气初回。梅苞玉蕊。和风乍扇。柳茁金芽。云山渐渐烧痕青。园林处处黄鸟语。直得少室峰头春云叆叇。曹溪路上春雨蒙蒙。堪笑须菩提一向岩中晏坐。闻恁么道。不觉寒毛卓竖。背脊汗流。且道意归何所。拈拄杖云。东君昨夜传消息。枯木重开劫外花。

　　升座。拈花示众。短贩生涯。微笑酬机。乞儿活计。若是个锄金不顾。据鼎不尝底。别有生机一路。诸人要知落处么。良久云。披蓑侧立千峰外。引水浇蔬五老前。

　　升座。五百比丘怀疑家亲作祟。文殊仗剑。除害曳尾灵龟。直饶透过荆棘林。未免死在平地上。秪如世尊鼓尽唇舌又作么生。良久云。啼得血流无用处。不如缄口过残春。

　　升座。宝鉴当轩。妍媸自现。莫邪在握。杀活全施。诸仁者。若向杀活未施前提去。则佛魔俱遣。妍媸未现时翻转。则光境俱忘。便与么去。三世诸佛有口秪堪挂壁。却与么来。历代祖师无手偏解拏空。依旧向光境里显焕生缘。佛魔中提持本分。如是则圣号凡名。打成一块。劣形殊相。搅作一团。好不资一毫。丑不资一毫。全体与么来。全体如是住。拈起则须弥壁立。放下则香海波澄。眼清手快者逴得便行。尚留观听者。看即有分。

　　元宵升座。青山深处白云边。别有家风异市廛。然起松脂过此夜。舒光直透古皇前。

　　升座。若迷须得个悟。既悟还得个迷。迷而不悟。众生无解脱之期。悟而不迷。诸佛无出身之路。蓦拈拄杖云。众生诸佛总在者里。且道即今是悟耶。是迷耶。乃掷下拄杖云。洎合错下注脚。

　　天宁老和尚讣至。设供拈香。指真云。者个老白拈。生平最难测。提持纲要。手段称奇。呵骂诸方。喙长三尺。是非逆顺里转大机轮。嬉笑嗔怒中施大法则。一期佛事既周圆。闻道安然而坐逝。我昔十载侍巾瓶。至今觌面犹不识。诸仁要辨淆讹。遂烧香云。只此分明拈出。

　　升座。本有家乡。谁能出不由户。现成茶饭。奚止鼎鼐调和其间。宗庙之美。百官之富。总是你自家屋里事。胡为旷安宅而弗居。乞食于墦间之际。劳你大大小小一时泪出痛肠。都道天将以夫子为木铎。若不一击于卫。其奈飘零之子。不得其门而入东家丘。只得大启圆通。不管郑声雅乐。要伊入耳怀归。自齐反鲁。到者里予欲无言。伊终不窥室家之好。只得循循再诱。博之以文。约之以礼。俾其一入太庙。承其祖器。方可坐乐升平。二三子要识是谁家主人公么。乃顾左右云。东夷之人也。西夷之人也。

　　升座。举百丈再参马祖次。祖目视绳床角拂子。丈云。即此用。离此用。祖云。汝向后开两片皮。将何为人。丈取拂子竖起。祖曰。即此用。离此用。丈挂拂子于旧处。祖振威一喝。师直得三日耳聋。乃云。凤由金纲以萦身。龟因负图而丧命。百丈只知重兴家国。那识神器难矜。若非马师高按莫邪。几乎萧墙祸起。而今乘虚接响底汉。都道是显发大机。恢张大用。遂致太平草木尽起干戈。盛世羽鳞皆腾剑戟。镜湖今日要移风易俗。铸钁销锋。敢道马师震喝是热碗鸣声。百丈耳聋乃垛生招箭。诸禅流要知山僧落处么。喝一喝云。当门不许栽荆棘。后代儿孙免着衣。

　　升座。举风穴和尚上堂云。祖师心印。状似铁牛之机。去即印住。住即印破。秪如不去不住。印即是。不印即是。还有人道得么。时有卢陂长老出问。学人有铁牛之机。请师不撘印。师曰。惯钓鲸鲵澄巨浸。却怜蛙步　泥沙。陂注思。师喝曰。长老何不进语。陂拟议。师便打一拂子曰。还记得话头么。陂拟开口。师又打一拂子。时有牧主曰。信知佛法与王法一般。师曰。见甚么道理。主曰。当断不断。反招其乱。师便下座。乃云。大凡拈掇古今。须是明辨缁素始得。秪如风穴固有杀人不眨眼底手脚。苟无卢陂觌体荷持。又怎显汗马功高。有般汉都道卢陂勾贼破家。殊不知伊买铁得金。一场富饶。诸人要知端的么。蓦拈拄杖云。觑着则瞎。附秉拂语。

　　秉拂问。露师子之爪牙。风行草偃。纵象王之威猛。水到渠成。正眼观来。犹是门庭施设。天宁堂奥的旨恭请为众举扬。师云。有眼者见。进云。须知滹沱法印。亲从密室相承。师云。真个有如是事那。进云。忽然大展机筹又作么生。师云。愿观盛作。进云。踏翻吴岳骑双虎。吸尽　江跨六龙。师云。共老兄出只手。问。古德云。若论此事。眨上眉毛。早已蹉过。作么生是此事。师云。青天白日。进云。铜头铁额汉到者里。因甚开口不得。师云。争怪得秉拂上座。进云。毕竟如何。令现前一众瞥地去。师云。剔起眉毛向上看。进云。如何是向上事。师便喝。进云。大众一时验取。师云。珍重将去。问。罗笼不肯住。呼唤不回头。始是衲僧行履。今日因甚落这圈缋。师云。曲为今时。进云。门庭施设。曲为今时。现前一众。愿观盛作。师云。金刚宝剑当轩掷。进云。莫便是为人处么。师云。惜取眉毛。进云。若不上来。焉知端的。师便打云。也不得放过。问。狮子窟中师子。旃檀林内旃檀。即今华雨弥空。地摇六震。是何祥瑞。师云。阿谁不仰上头关。进云。大方之作。宛尔不同。师云。裂破鼻孔。进云。若不登楼望。焉知沧海深。师云。费者许多劳力。进云。也要时人相委。师云。恰是。问。昨日开炉。今朝秉拂。同耶。别耶。师云。坐断两头看。进云。忽遇个肘后悬符底。又作么生相验。师云。做出便见。进云。可谓好手手中呈好手。红心心里中红心。师云。须是老兄始得。进云。一句了然超百亿。纲宗从此愈增辉。师云。却多者句子。问。炉韝洪开。煆炼凡圣。未审作么生下手。师云。金锤才动处。顽铁尽生光。进云。若是个横抛栗棘。竖撒金圈底。又作么生。师云。不意老兄有此高见。僧顾众云。今日西堂师甚有商量。大家出来证据。师云。直饶将来。他亦不受。问。　江一脉。四海流通。借便张帆。请师酬唱。师竖起拂子云。只者个三十文钱唱得。进云。楼阁凌云势。峰峦叠翠层。师云。切忌把境话将来。进云。若不入水。争见长人。师休去。问。世尊拈花。迦叶微笑。且道笑个甚么。师竖起拂子云。面目现在。问。云门放洞山三顿痛棒。是有吃棒分。无吃棒分。师便打云。看取令行时。乃云。作家举唱。不展辞锋。迥超玄象。智不到处。拈来镬汤无冷处。佛未生时。掷出遍界绝囊藏。头头圆应千机。处处壁立万仞。直得山河大地共展根源。草木丛林全彰大用。劈开三要印滹沱。饮气吞声。掀倒一字关韶阳。缩身无地。到者里君臣道合。拈过一边。父子投机。置之一处。更有甚巡人犯夜而不卸甲倒戈。所以道。谈玄谈妙乃太平之奸贼。行棒行喝为乱世之英雄。苟非及尽今时。那得合他古辙。不见黄檗和尚示众云。汝等尽是噇酒糟汉。恁么行脚。取笑于人。还知大唐国里无禅师么。时有僧出云。诸方匡徒领众。又作么生。檗云。不道无禅。只是无师。乃云。权衡正眼。龟鉴宗乘。不无黄檗古佛要且不解始终作主。若是秉拂上座则不然。待他道。诸方匡徒领众又作么生。便拽棒趁出。千古之下。免使漆桶相揩。诸人要识大唐国里无禅师么。今日不惜眉毛。与汝通个消息。乃挥拂子云。龙袖拂开全体现。象王行处绝狐踪。

　　上元解制。秉拂。春风才动。万物峥嵘。直得石室行者。碓嘴生花。寒山古灶。冷灰发焰。天宁院里灯笼露柱一向心粗胆大。昨夜倒骑佛殿。直出山门。向柳巷花街悬灯结彩。引得东邻西舍锣鼓喧阗。火烟缭乱。都道一切声是佛声。一切色是佛色。那知译经台畔。跋尊者不许夜行。蓦地搊住云。如我按指。海印发光。汝暂举心。尘劳先起。灯笼露柱拟欲酬之。却为地碍。现前大众还有为通其难者么。若也通得。一任天台普请。南岳游山。其或未然。路从平处险。莫言不道。

　　结制。秉拂。衲僧活计。触处现成。野老生涯。不假造作。于百草头上拈来。叶叶迦文鼻孔。闹市丛中逴得。尘尘达磨眼睛。所以道。是处是慈氏案头肉。块块精底。无路匪圆通楼上曲。声声微妙。有眼者见一回。触着大地销镕。有耳者闻。冷地相逢。常光壁立。何必三条椽下掘地讨天。七尺单前守株待兔。把大圆镜劈得七裂八花。平等性凿得五凹六凸。思上座若不曲垂方便。其奈迷子无归。只得就下夷高。循他诸方行例。蓦拈拄杖卓一下云。以天地为炉鞴。日月作钳锤。架起品字柴头。撒上陈年火种。将者队无意智汉碍膺燎却。去死十分。然后缚梅岭松风。劈面一掷。汲　江烟水。蓦头一浇。俾伊绝处逢生。转身夜明帘外。死中得活。打毬水急滩头。活卓卓机用天真。赤洒洒变化颖脱。可以光大法眼。可以转大法轮。可以标格人天。可以号令佛祖。然虽如是。因甚鼻孔却在山僧手里。复卓拄杖云。任大也须从地起。更高争奈有天何。

　　秉拂问。欲识佛性义。当观时节因缘。正当秉拂一句作么生道。师云。大家瞻仰有分。进云。恁么则巨灵抬手。分破华山去也。师云。你不妨会得好。问。镜湖风格。迥异常流。一众观光。争闻法要。如何是人天眼。师云。瞒老兄不得。进云。同声相应。唱拍相随。如何是祖师机。师云。杖头悬日月。进云。举唱宗风。从流溯源。如何是天宁之后而有镜湖。师云。自有两堂证明。进云。若然则匡庐万丈峰雪长老独得也。师云。则吾岂敢。进云。三十年后。此话大行。师云。恰是。问。师从南康来。亲见庐山。是否。师云。是。进云。分二作三。入理深谈。是甚么人分上事。师云。五老峰头高万丈。进云。若然则庐山与庆云密迩。师云。甚处得者消息来。僧振威一喝。师云。卤莽称。僧问。放去普天匝地。收来在一毫端。且道是甚么人境界。师竖拄杖云。向者里荐取。进云。恁么则耳中见得非为妙。眼里闻声始是奇。师云。甚处得者一络索来。进云。毡拍板逢无孔笛。大家唱出太平歌。师云。适来犹自可。而今更郎当。一僧出众便喝。师以手掩耳。僧又喝。师拈棒打云。若不打你。诸方笑我在。乃云。少室峰前。神光得髓。脚脚金花布地。灵山会上。迦叶开颜。头头玉蕊承天。正法眼藏。逼塞十虚。涅槃妙心弥沦八极。莫谓明月芦花是时入窠臼。焉知寒泉古涧非列祖风规。但得威音那畔。理绝玄微。自然今世门头。情忘向背。所以沙门上士道眼为先。契本明宗。方为究竟。若是个得处孤危底一尘不立。用处险峻底全力何亏。登山缚豹。不涉思惟。入海剸犀。毫无变异。处处玄风独唱。尘尘祖令高提。直得闹市里天子尊贵颓然。百草头老僧一多自在。便恁么去。舞剑擎叉是真解脱。搬柴运水乃大神通。何必道合君臣。方称契旨。圣凡坐断。始曰承当。不见径山礼和尚一日椎詈行者次。傍有僧问云。无梦无想时如何。尚云。满肚无明。僧云。如何得大用现前。尚云。触着恶发。僧于此有省。乃云。云攒五千衲子底老和尚。得恁么无佛法身心。虽则本色钳锤是滹沱家法。其奈近世禅和多所闻。少所见。一总目为奇货。只管太平寰宇里坐地。那有出头底日子。今日雪上座承堂头和尚命升此座。争敢贬剥方来。只图为宗祖出一口气。现前大众要见径山老人为人处么。蓦拈拄杖卓一下云。不许夜行刚把火。直须当道与人看。

　　二月十九日。秉拂问。人天眼目。佛祖纲维。千差万别。一以贯之。因甚又道破二作三。会三成五。师云。适才有人恁么道。三十棒趁出去也。进云。虽然解展通天手。恐落今时调未高。师云。你作恁么见解那。进云。休向这里躲根。师云。痴人棒打不死。问。山光明媚。鸟语花香。圆通大士今朝全身出现了也。未审具何作略。师云。从来妙智力。能救世间苦。进云。露裛苑桃呈锦绣。风敲庭竹响琅玕。师云。将谓是入理之门。僧以坐具打圆相云。便以此个胡饼庆贺时如何。师云。残茶馊饭。不劳拈出。进云。今朝且放过一着。师打云。索性付与阇黎。问。诸佛未出世。人人鼻孔辽天。出世后因甚杳无消息。师云。人平不语。水平不流。问。圆通大士今日降生。天上人间无不庆赞。既是庆赞。因甚恶骂捶打。师云。知恩者少。进云。恁么答话。只得一半。师云。那一半阇黎试道看。进云。终不道破。下语稍迟。师云。牙根犹带生涩在。乃云。好雨点点不落在别处。好风阵阵不吹在别处。雨不落别处。曼殊眼睛突出。风不吹别处。观音耳门豁开。一齐来拂子头上共说无量义法门。蓦竖拂子云。还见么。复击拂子云。还闻么。若见若闻。则名趋外奔逸。未透色声。若不见不闻。则名内守幽闲。尚留根境。伶俐禅和到者里如何出脱。果能见无见之色。闻无闻之声。则曼殊广大理智。观音广大圆通。皆一时现前。便可兴无缘慈。示同体悲。遍界分身。随方接物。便恁么去。若据正眼观来。犹未称二大士能事在。不见道。净法界身本无出没。大悲愿力示现受生。虽然如是。忽有个汉出来道。今日是观音当机。因什曼殊室利却来者里插一只脚。只向他道。一家有事百家忙。复举云门示众云。闻声悟道。见色明心。观世音菩萨将钱买胡饼。放下手却是个馒头。乃云。驱耕夫之牛。夺饥人之食。云门老人固是好手。但不合带累观世音菩萨。有屈无叫处。秉拂上座今日要断不平之事。卓拄杖云。但见皇风成一片。不知何处有封疆。

　　雨山和尚语录卷第一(终)
嘉兴大藏经　雨山和尚语录


　　雨山和尚语录卷第二

　　嗣法门人　　记

　　住延令庆云禅寺语

　　进寺日。巨源朱护法率诸子侄请升座。指薪大师白椎云。法筵龙象。众当观第一义。师遂喝云。洁净地上无端泼者一杓作么。有不受涂污底出众相见。(问答不录)。乃拈拄杖卓一下云。者个广大觉场。始从威音开辟已来。虽则权分诸道。要且尊显一人。举步也千华历落。端坐也宝设辉煌。门风廓彻。威德森严。不用夺鼓搀旗。方外乾坤独辟。那待环戈拥甲。域中日月斩新。直得景星庆云若帝网交光。玉蕊琼葩似金绳炫彩。到这里说个华藏庄严。刹那顿证。毗卢境界。弹指圆成。犹是曲徇时机。各随根器。而况鹭池鹫岭展演词锋。海甸庵园葛藤露布。欲冀家声烜赫。盛业徽猷。何殊雕砂当玉。刻粪为香。不见道穷诸玄辩。若一毫置于太虚。竭世枢机。似一滴投于巨壑。果是个经天纬地底手脚。何难施移山塞海底机关。直下不展功勋。便登宝所。岂不光前裕后。耀古腾今。即今时至理彰。且的的相承一句又作么生道。复卓拄杖云。鹤有九皋难翥翼。马无千里谩追风。复举前宝寿嘱三圣请第二世宝寿开堂。寿才升座。三圣便推出一僧。寿便打。圣云。恁么为人。不但瞎却者僧眼。瞎却镇州一城人眼去在。寿便掷下拄杖归方丈。师云。三圣运寰中密令。宝寿纵阃外威权。蓦地相逢。一叉一劄。直得天回地转。斗变星移。虽然纵夺可观。未免语惊时听。争似径山门下。礼出寻常。我上方师叔既不推僧。庆云小侄亦不行棒。遂使现前一众各各增十倍威光。恁么为人。且道是上古风规。今时枢要。良久云。垂衣而天下治者。尧也。结椎云。谛观法王法。法王法如是。便下座。

　　诸山耆宿请升座。问。少室真机。昔日风行草偃。灵山的旨。今朝水到渠成。未审和尚如何举唱。师云。好音在耳人皆耸。进云。若然则庆云作略。迥异诸方。师云。出我口。入你耳。进云。知音不必频频举。达者方知暗里惊。师云。达底事作么生。进云。石火迸青天。师云。依稀似佛卤莽称。僧问。五蕴山头一段空。同门出入不相逢。既同出入。因什不相逢。师云。念你知客事繁。进云。忽然相逢时如何。师打云。吃棒有分。进云。老老大大。休要造次。师云。山僧罪过。僧拟议。师便打。乃云。祖师心印。不假雕篆。岂藉名模。森罗万象。一法所印。山河大地。一句全该。全该处不露丝毫。一印时浑无渗漏。如是则尽乾坤是个真实人体。遍刹海是个真实人用。根根尘尘。各不相到。头头法法。各不相知。不相知也亲切无余。不相到也绵密无际。若也于此明得。便可会众德为一德。合众心为一心。以此光扬佛日。以此丕赞宗乘。何事不成。何功不就。不见临济谓普化。克符二上座云。我欲于此建立黄檗宗旨。汝可成褫我。二人珍重下去。三日后。普化上来问云。和尚三日前说甚么。济便打。三日后。克符上来问云。和尚三日前因甚打普化。济亦打。乃云。万仞岩头。钓出狞龙底风涛甚险。太虚空里。图成威凤底文彩全真。苟非心心相知。眼眼相照。那能建立黄檗宗旨于一四天下。庆云今日承诸山耆宿光临。更不如何若何。但只举唱上祖门风。激扬上祖令德。人若相委。天宁宗旨亦于此建立。且道其中还有成褫分也无。挥拂子云。妙舞不应夸遍拍。三台须是大家催。

　　起七小参。汝诸人尽是希图圣果底汉子。还知真如解脱。菩提涅槃。是最难治底贴体疮疣么。若是个不依他作解底。竖拂子云。的的向这里发真归源去。则尽十方世界。若圣若凡。若草若木。无不四大性自。复如子得其母。那更随时运转。逐境升沉。把祖翁田地瓦裂瓜分。蓦指面云。这双乌律律底眼睛。山僧既具。诸人亦具。试看古今天地。古今日月。古今山河。古今人伦。有丝毫变异处么。既无变异。则黄面老子鼻孔是诸人鼻孔。碧眼胡儿眼睛是诸人眼睛。甚么处亏欠汝。甚么处削弱汝。必待长期短限。克苦揩磨。然后到无为安乐之乡。庆云今日因行掉臂。尽行抛向诸人面前了也。更或迟疑。却怪山僧不得。

　　晚参。一叶落。天下秋。一尘起。大地收。撮四大部洲来针眼里则且置。汝诸人从朝至暮。穿僧堂。入佛殿。还曾触着黄面老子鼻孔么。良久。卓拄杖云。不审。不审。

　　晚参。猪肉案头块块是精。丧车幔里声声是妙。好大众。灵山授记。无过此也。你若求佛被佛缚。你若求法被法缚。你若求僧被僧缚。你若不求被不求缚。作么生免得此过。遂以两手作鹁鸠叫云。谷谷呱。

　　晚参。有情之本。依智海以为源。含识之流。总法身而为体。要识此体么。嘉州牛吃禾。益州马腹胀。要识此源么。天下觅医人。灸猪左膊上。虽然。此犹是理上平展。若到事上。据令你现前者一队漆桶。并须吃棒始得。

　　中秋晚参。去年此时节。饱看匡庐月。今年此时节。饱看延令月。延令人是匡庐人。匡庐月是延令月。于彼于此无间然。无间然处何圆缺。何圆缺处见根源。眼中早是重着楔。

　　晚参。举慧超问法眼。如何是佛。眼云。汝是慧超。超于言下大悟。白云端和尚颂云。三个大光钱。买得个油糍。吃在肚里了。当下不闻饥。师云。白云好个油糍。怎奈伤盐伤酱。而今有伙贪他滋味底。虽则一时得饱。究竟不免伤神。若要安乐过时。须是吐却始得。

　　径山老和尚忌日。上堂。问。百骸俱溃散。一物镇长灵。正当恁么时。如何是应供一句。师云。伏惟尚飨。进云。恁么则相随来也。师云。来的事作么生。僧遂拜云。临崖看浒眼。特地一场愁。师云。自知较一半。问。和尚今日一场特地。还见径山老人面目么。师云。不可道我做他儿孙不得。乃云。赤县神洲。紫云成盖。有大法王出世于浙西路古杭州府。于一毫端现宝王刹。坐微尘里转大法轮。普令山河大地。草芥人畜。纤洪远近。昧略飞摇。各各共证。如虚空际。平等三昧。如是法王能事已毕。遂隐身不现。亦复入寂灭定。无声三昧。此其时也。庆云忝居脚下。特地考钟伐鼓。发明斯二种三昧。皆在一刹那中圆成实际。人若相委。灵山一会俨然未散。其或更问此位法王姓字何等。蓦喝一喝云。莫对曾参问曾晢。从来孝子讳爷名。

　　普请小参。迅捷一路。直饶向普梆未击已前。撩起便行。犹落第二。和那更廉廉纤纤。分途中远近。较担头重轻。尚得谓之俊快禅流。庆云明白说向你。平田草干干爆爆。平地路直直条条。若是个肩能荷负。足善运奔底。则咫尺家山。不消一跶便到。虽然。忽有个孟八郎拦路腰截。要问毕竟是人搬柴。柴搬人。又作么生秪对。良久云。今日公务事繁。待普请后。缓缓地与汝商量。

　　开炉日。知浴宝莲。见虚二上座领众信请升座。问。世尊为一大事因缘出现于世。如何是一大事因缘。师云。杖头挑日月。进云。和尚高升法座。为个甚么。师云。同古同今。进云。秪如德山入门便棒。临济入门便喝。又作么生。师云。君子可入。进云。勘破了也。师云。许上座具一只眼。僧礼拜。师云。切须仔细。问。炉韝初开。钳锤乍展。目前一众。如何相为。师云。全身入火聚。进云。水向石边流出冷。风从花里过来香。师云。却不相当。进云。万般草木根苗秀。才得春风便放花。师云。未有吃棒分在。问。如何是截铁之言。师云。无你开口处。进云。何必如是。师云。还我话头来。僧一喝。师便打。乃云。庆云今日开炉。目前色色全无。橐籥既未成办。钳锤况复生疏。所喜现前龙象。英声腾踏寰区。天然不假雕琢。何藉佛祖规模。展臂则天回地转。咳唾则鬼哭神呼。谓是神通妙用。那当通方至论。谓是法尔如然。难为作者良图。若是个英灵汉子。雄猛丈夫。决不求羊依路。待兔守株。直下扯开毒辣脚手。说甚大唐天子嫌粗。一踢踢翻沧海。一拳拳倒弥卢。撒手归家稳坐。怎肯落在半途。蓦顾左右云。好禅德。会也无。须知形影外。肝胆向君输。

　　晚参。父母未生前。油煎石磉。父母已生后。雪蘸秤锤。直饶宝寿于街坊悟得。犹落今时。盘山向肉案承当。罔循古辙。何况诸人从印板上打来。模子里脱出底。能不玷污他从上门风。山僧今日不惜脚手。与汝拈却炙脂帽子。卸却鹘臭布衫。令教一个个洒洒落落去。遂拈拄杖卓一下云。一九二九。相逢不出手。庆云拄杖冻得性发。　跳入空王殿里。撞倒无位真人。磕破本来面目。直得十字街头石敢当通身庆快。得大安乐法门。乃说偈曰。昼吉祥。夜吉祥。昼夜六时恒吉祥。你现前一众瞌睡醒也未。众无对。以拄杖旋风打散。

　　出队示众。街头市尾。朱紫喧阗。的的诸佛心髓。酒肆茶坊。笙歌杂沓。明明祖师妙门。一举便知底承当于文彩未生前。三搭不回底仍落在是非情尘里。蓦拈拄杖画一下云。庆云为汝划断今时去也。还有机先领旨。独脱无依底汉子么。若有。我要问你。降龙钵。解虎锡。作么生奉持。众无语。乃复卓一下云。七佛仪式犹在。

　　造子朱护法请升座。问。昔日世尊佛法付嘱国王大臣。未审和尚今日佛法付嘱何人。师云。验在目前。进云。与么则千古同风。一音演唱。师云。何虑知之者少。问。重整纲维。龙象瞻仰。和尚垂何旨要。师云。来风深辨。进云。丹心独占秋风古。却自霜林夺锦归。师云。君子可入。进云。学人自有攀云手。何藉师言始便休。师云。大好一员禅客。进云。且喜和尚具眼。师云。得个驴儿便欢喜。问。祖师西来即不问。善财南询事如何。师云。一重烟水一重山。进云。参见五十三知识。且道得谁力。师云。黑豆未生芽。进云。恁么则铁瓮城头曾印证。碧浮崖畔祖灯辉。师云。子不妨会得好。乃云。本是青山市里人。偶来城郭寄闲身。随缘不用分优劣。大抵无过一任真。所以庆云一踏此土。便获四种殊胜。一者不劳斤斧而宫殿随身。二者未动云锄而瘦田遍野。三者饭炊玉粒而美过金牛。四者茗煮金芽而香逾赵老。你现前一队禅和。各各肩摩踵接。只顾饱充枵腹。甘润枯喉。还知帡幪法社与奠安禅鼎毕竟是甚么人么。蓦挥拂子顾大众云。相逢自有知音知。赢得清风动天地。

　　因事晚参。拈拄杖云。诸佛妙旨。列祖徽猷。只在这里。论其枝派则千差。鞫其根源则一致。若向朕兆未形已前构去。便可骑盖声色。笼罩古今。不为难事。诸人要识是非。掷下拄杖云。面目现在。

　　佛成道日。都司张一枝护法请升座。问。王宫降诞即不问。雪山成道事如何。师云。夜半正明。天晓不露。进云。秪如今日法令当行。如何举唱。师打云。我若不打你。诸方笑我在。进云。与么则一句当阳开祖胄。三玄戈甲镇丛林。师云。有甚交涉。问。指天指地即不问。周行七步事如何。师云。今古榜样。进云。既然如此。因甚又睹明星悟道。师云。恩大难酬。进云。男儿自有冲霄志。不向他人行处行。师云。倔强衲僧。乃云。衲僧门下。不惯安排。机贵天真。用惟成现。信脚踏去。头头解脱门开。信手挥来。处处真实相显。说甚夜睹明星。方称悟旨。朝闻鼓角。始曰明心。所以天然上士岂受提撕。中下之流钩头取则。若摆脱得佛祖绳缚。掀翻得凡圣窠巢。直下展出自己神通。运出自家妙用。以此立德。何德不圆。以此建功。何功不就。且独脱无私一句作么生道。挥拂子云。丈夫自有冲霄志。不向如来行处行。

　　晚参。问咨和尚。玄沙三种病人。未审作么生接。师云。放待冷来看。进云。且道与香严上树是同是别。师云。临崖看浒眼。进云。若不上来伸此问。焉能得达庆云机。师云。如何是庆云机。进云。请师答话。师打云。错过也不知。进云。等闲垂一钓。容易上钩来。师云。三十年弄马骑。今日却被驴子扑。乃云。玄沙老人虽则费尽周遮。未免直路成迂。庆云则不然。诸方老宿尽皆接物利生。汝诸人不是盲聋喑哑。拈椎竖拂。分明是见。言语音声。分明是闻。转语机锋。分明是说。蓦卓拄杖一下云。但不得动著者里。何故聻。不许夜行刚把火。直须当道与人看。

　　除夕晚参。昔日北禅分岁。特烹露地白牛。者老汉管顾大众虽则曲尽心动其奈藞　太甚致令官府勾追成底模样。庆云今夜亦有条露地白牛。更不游刃磐礴。节节支解。囫囫囵囵。抛向诸人面前。所以头亦不欠。尾亦不剩。可中有个气吞全牛底。庆云一期分岁。自不虚设。是你诸人不嫌简亵么。良久云。人情若好。吃水也甜。

　　元旦日。两序请升座。威音未兆已前。鼻孔原无变异。楼至既生已后。眉毛岂有迁移。古今天地依旧高厚。古今日月依旧辉煌。直得释迦弥勒。忘功罢战。文殊普贤。坐乐升平。便恁么去。盈盈和气逼塞虚空。匝匝韶华弥漫宇宙。更说年之新旧。法之有无。何异虚空里挖窟竉。钵盂上添柄杷也哉。虽然。即今春回大地。枯木生花。承恩力一句又作么生道。挥拂子云。一气不言含有象。万灵何处谢无私。

　　礼千佛大悲两忏。晚参。三千诸佛国土不在黄鹤楼头。大悲菩萨家乡岂居普陀岩下。一称一礼一如来。一花一香一法界。当处圆成得去。十世古今始终不离于当念。随时超证得来。无边刹海自他不隔于毫端。如是则墙壁瓦砾为诸佛身相。驴鸣犬吠乃菩萨心光。何必南寻三竺。北礼五台。遂震喝一喝云。笑他无限痴男子。开眼明明被热瞒。

　　解制。升座。乾坤函盖。不露丝毫。三世诸佛向甚处出头。截断众流。不遗涓滴。一大藏教向何方施设。既施设不得。则凡名圣号尽是虚声。既出头不得。则劣相殊形皆为幻色。便恁么去。威音那畔。老僧得地。今世门头。阇黎无功。更有随波逐浪一句。不妨与诸人作个话会。遂拈拂子云。看。看。释迦老子来也。在庆云拂子头上扬声大叫道。十方无壁落。四面亦无门。净裸裸。赤洒洒。没可把。如是则九十日已前要结结不得。九十日已后要解解不得。既解不得。又结不得。则尽十方界是个大解脱场。一任诸人朝游檀特。暮宿罗浮。不妨做个洒脱衲僧。其或未然。蓦挥拂子。顾大众云。只知事逐眼前过。不觉老从头上来。

　　祈晴小参。久雨不晴。直得曹溪路上水漉漉地。汝诸人横肩楖栗。紧着草鞋。到处行脚。还免得袈裟角湿也无。而今延令管内幸是禅河浪静。定水波澄。直饶东海龙王有翻江搅海之手脚。倾湫倒岳底机关。不消庆云轻轻一劄。便见云敛长空。日辉大地。诸禅衲且道。毕竟功归何所。挥拂子云。但愿今年蚕麦熟。罗睺罗儿与一文。

　　泰州净业庵师太命诸大弟子请升座。问。眉间挂剑。劈开三要印。肘后悬符。掀倒一字关。秪如不展锋铓。如何得胜。师云。今日山僧打退鼓。进云。这老汉且莫诈败。师云。伶俐衲僧难瞒。进云。大众一时验取。师云。只有先锋。且无殿后。问。一言道合。是处皆真。一句无私。全彰宝印。学人上来。乞师一言。师云。山僧无剩语。僧作听势。师云。驴鸣马叫启圆通。进云。一句当轩无隐讳。十方龙象尽沾恩。师云。少有领话底。乃云。无上法王有大陀罗尼门。名曰圆觉。流出一切清净真如。菩提涅槃。普令南阎浮提多百佛。多千佛。共入此个门中。获一分薰陶。则有一分利益。受一分磨炼。则有一分光彩。然后分身无量。应化无量。到处为胜为最胜。为妙为微妙。为上为无上。为师为大师。所以有佛世界以音声为佛事。有佛世界以香饭为佛事。有佛世界以出入息内。承事河沙诸佛而为佛事。有佛世界以深慈厚德赞助无数知识。转大法轮而为佛事。如是多百佛。多千佛。虽则现身不同。国土不同。手眼不同。佛事不同。要且皆以圆觉陀罗尼而为根本尔。现前一众各各眼之所见。耳之所闻。有一发真归源。则如上数佛。皆为证据。且道以何为验。遂挥拂子云。今日堂中。特谢供养。

　　师诞日。见忍。鉴虚二师统诸山耆宿请升座。问。诸佛出世为一大事因缘。今日和尚出世。有何祥瑞。师云。眼看时雨霁。共见好风光。进云。学人今日小出大遇去也。师云。遇底事作么生。进云。出群须是英灵汉。敌胜还他狮子儿。师云。谩夸好手。问。青桐翠竹寒来秀。古柏苍松老更奇。请问和尚高腊多少。师云。适来犹记得。进云。学人即不然。师云。你试道看。进云。乾坤同不朽。日月共长明。师云。莫钝置庆云老好。乃竖拂子云。要识者汉本有神通么。始从母腹下生。便解作狮子吼。直得一世界内。所有情无情等闻之。悉增勇健。你现前一众尽是久经行阵。惯战作家。试出搭对。与伊相扑看。须知当人从本已来。三百六十骨节。节节现无边妙身。八万四千毛孔。一一具无量妙力。那待披三玄戈甲。展五位旌旗。然后谓之显大机。发大用。庆云今日承诸山耆宿光降。故不惜丑拙。尽底掀翻。果能向未举已前逴得便行。蓦掷拂子云。许你与这个阿师齐眉共躅。

　　升座。一向与么去。古殿生苔。一向与么来。寒灰发焰。虽则那边不居空界。这边不落今时。要得大用电掣雷奔。大机龙骧虎骤。苟非拄杖头边玄微及尽。草鞋脚底兼带摧残。那能入荒田不拣。永绝颟顸。信手拈来。草与八大龙王斗富。而今暴发小家。一味宝秘临济三玄。珍惜洞山五位。以当平生。据正眼观来。何殊认鱼目当明珠。宝燕石为美玉尔。现前禅衲果尔无欲无依。句句自胸襟流出。蓦竖拂子云。庆云拂子端的为汝助喜。

　　因事示众。问。古德云。若论此事。眨上眉毛。早已错过。作么生是此事。师云。巢知风。穴知雨。进云。与么则光天化日。得路便行去也。师云。且道那里是你住处。进云。阵云横海上。拔剑搅龙门。师云。大众看取这一员战将。乃云。南阎浮提有三件不易事。一者天高无极。手足攀他不及。二者地厚无极。指爪穿他不透。三者人心深极。机智测他不着。正举话间。不意十字街头石敢当静里闻得。向前曰。弗也。大士莫作是说。岂不见心逐物为邪。物从心为正。但消去如许情见分别。则穷天地。亘古今。一切事件皆在一刹那中顿见。庆云喜其言之当理。特特举似诸人。要见刹那中见底事么。喝一喝。

　　升座。摩尼珠。人不识。如来藏里亲收得。蓦喝一喝云。大小永嘉老。亲从曹溪来。犹作这般去就。岂不见金屑眼中翳。衣珠法上尘。己灵犹不重。佛祖是何人。他真个不识。不惟西天老胡有望。亦且东土衲僧无忝。必欲强其向如来藏里东摸西捞。实为沉屈。蓦顾左右云。庆云今日为汝困彻也。若相委悉。祸不入慎家之门。

　　佛诞日。都司张护法请升座。问。俱胝因缘即不问。迦毗降诞事如何。师云。恰直今朝四月八。进云。一片赤心今已露。个中能有几人知。师云。你知底试通个消息来。进云。承师一击知归后。直至如今笑未休。师云。莫钝置释迦老子。乃举世尊初生。便一手指天。一手指地。周行七步。目顾四方。曰。天上天下。惟吾独尊。后来云门大师云。我当时若见。一棒打杀与狗子吃。贵图天下太平。师云。这老子才方下生。即便称王称霸。苟非具弄大旗鼓手段。那能不拜立下风。云门大师虽则棒头眼正。肘后符灵。定乱之谋则不无。其奈待以干戈。讵足以言。经常之略。庆云今日更不动一枪一旗。只恁么因斋庆赞。不惟现前家歌乐业。户庆安居。亦且令西天九十六种高枕无忧。八万四千举杯相庆。且道毕竟具何三昧。乃得臻此。良久云。黄河三千年一度清。

　　升座。问。截断葛藤。请师速道。师云。庆云有口。只堪挂壁。进云。大众看这老汉掩耳偷铃。师便打。乃云。咄哉老臊胡。无端纳败缺。冷壁坐九年。一味没言说。赚他呆神光。特地求秘诀。虽然得心安。臂膊去一橛。累及儿孙殃更深。试看而今作么雪。蓦喝一喝云。拔出虚空脑后楔。

　　升座。问。承教有言。唯此一事实。余二即非真。如何是此一事。师云。总镇府里放衙早。进云。虽然答得深深意。怎奈投机句未亲。师云。罕遇知音。进云。大小庆云。莫换学人舌头好。师便打。乃云。日来暑气炎蒸。人人脊背上汗流似雨。明得上载底庆云烹酽茶供养你。明得下载底庆云炊香饭供养你。虽然供养则不无。毕竟上载与下载如何区别。诸人要识上载么。赤肉团上净裸裸。赤洒洒。清寥寥。白的的。蓦拈拄杖卓一下云。普请向这里入。要识下载么。闻声悟道。见色明心。观世音菩萨将钱买糊饼。放下手来。却是馒头。拈拄杖卓一下云。普请向这里出。复拈拄杖顾左右云。向这里入底平地上死人无数。向这里出底过得荆棘林是好手。是则是。忽有个汉出来道。者里是甚么所在。说上说下。说出说入。庆云被他一拶。直得眼是铜铃。口似匾担。现前诸人还有相救者么。众无对。良久云。见义不为。是无勇也。遂拽拄杖下座。

　　结制日。知浴领蒋敬华居士请升座。均慈座元白椎云。法筵龙象。众当观第一义。祖维那出问云。法筵龙象。众当观第一义。请问如何是第一义。师云。但见好风来席上。进云。学人专为流通去也。师云。更无间语落人间。进云。若然。则一堂风冷淡。千古意分明。师云。且喜阇黎领话。问。释迦未出世。祖师不西来。将甚么唤作正法眼。师云。你是华山新戒僧。进云。西来大意。又且若何。师云。黑漆钵盂。好生奉持。乃拈拄杖卓一下云。木上座今日把定乾坤去也。任你是三首六臂的。敢来这里冲关夺角。逞些子神通么。可笑黄檗老汉把蒿枝拂了临济三顿。致使乘虚接响之流一味毒棒热喝。搅乱神洲。苟非严其关防。肃其号令。则棘门坝上有如儿戏。何以廓清祖域。奠安禅鼎哉。近日江南新长老出世。只爱逞词锋。矜雄辩。以当为人。那知说妙谈玄。毒如鸠鸟。拈椎竖拂。险过铁围。虽然。若是个解转他三世老胡。向自己背后立底。直下如登坛宿将。一指顾间。便威加万里。岂不显大丈夫儿手段超群。设或机思迟回。且听撕结眉毛。待九十日内临时豹变。结椎下座。

　　说沙弥戒。日月轮上座请升座。问。当阳显示。秪贵知音。个里投机。难瞒作者。如何是作者相逢的事。师云。阵云横海上。拔剑搅龙门。进云。忽有个横抛栗棘。竖撒金圈的到来。又作么生。师云。看你做出。僧云。看箭。师便打。僧作礼云。不入惊人浪。难寻称意鱼。师云。阵后兴兵。问。万人丛里高标。构得构不得且置一边。秪如戒光。即今是何色相。师云。杲日丽中天。进云。龙蛇易辨。衲子难瞒。师云。且瞒上座一个。僧一喝。师便打。乃云。金刚戒体。匪繇持犯。岂属开遮。说个净裸裸绝承当。赤洒洒无回互。早是触他名字。犯他忌讳了也。若更形文彩。加指注。宁非染污而何。然则便与么去。犹是把缆放船。抱桥柱洗澡底本事。那知通人分上。红尘闹市亦是安禅。酒肆茶房无非坐腊。岂是伊清浊可羡。凡圣能诠。虽然。忽遇其中人来。毕竟如何通信。遂以拂子召众云。我有一机。瞬目视伊。若还不会。别唤沙弥。

　　腊八日。圆菩萨戒。都司张护法请升座。问。古德云。穷诸玄辩。若一毫置于太虚。竭世枢机。似一滴投于巨壑。秪如的的相传一句。如何通信。师云。以是名字。汝当奉持。进云。大众分明记取。师云。且道记取个甚么。进云。利剑拂开天地静。霜刀才动斗牛寒。师云。大众记取者僧名字。乃云。正觉山前迦文悟旨。眼中添了一重花。宝花座上舍那谭经。脑后着了三斤铁。若是大丈夫汉。自然手段出情。争肯遭人涂污。直下打开自己宝藏。运出自己家珍。用之则与八大龙王斗富。不用都卢不值半文钱。更说甚么诸佛本源。千华炫彩。行菩萨道之根本。万德圆成。不见道生在帝王家。那复有尊贵。自应着珍御。顾见何惊异。便与么去。龙盂展处。眼目人天。虎锡标时。号令佛祖。且道毕竟是禅是戒。蓦喝一喝云。一箭双雕随手落。谩言李广不封侯。

　　示众。乾坤之内。宇宙之间。中有一宝。秘在形山。三世诸佛。不敢把眼觑着。历代祖师。不敢把手动着。庆云今日要犯忌发秘。特地举似诸人。蓦竖竹篦云。看。看。若向这里见得。直下剿绝根尘。自然不落意地。一切处临机便转。触事便用。活卓卓地。转辘辘地。如明珠在盘。不拨自转。若起心动念。即为阴魔所摄。丧汝家宝了也。不见沩山云。寂子速道。莫入阴界。又不见岩头云。却物为上。逐物为下。瞥起微情。早落地上。诸人要知却物为用的着子么。直须如狮子儿。牙[髟/吒]髿地咬人火急始得。正恁么时。甚么物近傍得伊。而今兄弟们不解却。不解咬。动辄被他闲机境转。换自家神通。光明不得现前。你道唤甚么作闲机境。禅道佛法是。心性玄妙是。若体得佛向上事。如许多药忌。不待遣而自尽。且道如何是佛向上事。不见洞山答僧云。非佛。韶阳老子又添个注脚云。名不得。状不得。所以言非。秪如天地未生。未有生佛名字已前一着子。还名邈得么。还相状得么。既名邈相状不得。正南泉所云。唤作如如。早时变了也。今时人须向异类中行始得。看他古人如此告报。真所谓棒打石人头。嚗嚗论实事。兄弟时中保养。果得如三家村里水牯牛相似。不待着意修为。自然一切处得大安乐。其或不尔。眼中犹有屑在。直须出却始得。

　　晚参。问。触不得。背不得。毕竟唤作个甚么。师云。昨夜南山虎咬大虫。进云。和尚也须照顾。师打云。者畜生。得与么恶赖。僧无语。师打云。好个斑斑。牙爪未备。问。黄檗棒头落在甚么处。师云。倚天长剑逼人寒。进云。者是古人的。师云。你道落在甚么处。僧云。落在临济处。师劈背打云。因甚么忘失自己。问。冬至一阳生。因甚么天气愈寒。师云。得恁么不识时节。乃云。禅家流出场决策。犹如猛将交锋。任他电光影里解宣符的。一点不来。犹未出阴界在。不见道。冬至一阳生。君子道长。小人道消。云门扇子　跳上三十三天。穿却帝释鼻孔。却来庆云寺里纳款。你诸人还为他证据也无。众罔措。师云。见之不取。思之千里。遂旋风打散。

　　雨山和尚语录卷第二(终)
嘉兴大藏经　雨山和尚语录


　　雨山和尚语录卷第三

　　嗣法门人　　记

　　住延令庆云禅寺语

　　元旦。礼千佛大悲二忏。示众。实际理地。不受一尘。佛事门头。不舍一法。所以礼千佛则一尘一世界。一叶一如来。礼大悲则千手护持。千眼照见。然此犹是有相佛事。毕竟如何是无相道场。良久云。道即不辞。恐繁语脉。

　　元宵解制。雪巫法印二耆宿领众檀越请升座。问。十世古今始终不离于当念。无边刹海自他不隔于毫端。因甚又有结解。师云。李长者不肯你恁么道。进云。怎柰罗笼不肯住。呼唤不回头。师云。未是好手。问。古德云。一刹那间便转大法轮。请问如何是转大法轮。师云。紧峭草鞋。僧礼拜云。一句迥超千圣外。师打云。回得头来也是迟。问。日来春回气转。如何是接木移花一句。师云。恰值山僧解制。进云。不遇中郎鉴。还同野舍薪。师云。恰是。乃云。末后一句。始到牢关。作家禅客到这里如何得过。若也向万里无寸草处去。则平地上死人无数。更或于出门便是草处躲跟透得荆棘林是好手。可中有个竿木随身。逢场作戏底。于恁么不恁么处拨开一线。便见心月孤圆。与铁树银花竞彩。慧灯长耀。共金乌玉兔争辉。果然具如是手脚。不须到诸方室内左挨右拶。庆云这里拄杖便两手分付。何故。众角虽多。一麟足矣。

　　敬华蒋居士率子公亮请为两尊人对灵。小参。华严大经云。信为道源功德母。长养一切诸善根。诸仁者且道信是何物。善根又如何长养。若向者里洞达得去。则知信之一字本来殊胜。如莲花出水。不染诸尘。似宝月凌空。能破诸暗。处有不碍有。居空不滞空。上穷圆极。无一物不仰其盖覆。下极金轮。无一物不藉其成立。是以诸佛获此信故。以慈悲喜舍而作佛事。菩萨获此信故。以诸波罗密饶益有情。缘觉获此信故。以十二因缘出无佛世。声闻获此信故。以四谛法证大神通。天人获此信故。则增长十善。修罗获此信故。则顿灭瞋痴。今日敬华居士获此信故。欲报父母罔极之恩。特来殷勤请法。山僧拂子获此信故。则善赴来机而为说法。现前受荐二亡灵获此信故。亦鞠躬稽首而来听法。以上乃佛乃祖。若圣若凡。各各应如是知。如是用。如是作息。如是长养。直下如帝网交罗。光光相映。诸仁者且道是一耶。是异耶。是生耶。是灭耶。以拂子画一画云。一亦不可得。异亦不可得。生亦不可得。灭亦不可得。生灭既不可得。则生灭情枯。一异既不可得。则一异相泯。到者里始知妙性圆明。离诸名相。本来无有。世界众生因妄有生。因生有灭。生灭名妄。灭妄名真。者老子虽则尽力称扬。未免犹落今时。当时若踏得然灯正脉着。不惟真如凡圣尽是梦言。佛及众生并为增语。更讨甚恶口。说心说性。论妄论真。兹者山僧因行掉臂。一时布施现前二亡灵了也。且归根得旨一句作么生道。良久挥拂子云。九莲才捧足。百宝自严身。

　　晚参。问。如何是清净法身。师云。乾矢橛。进云。如何是圆满报身。师云。描不成。画不就。进云。如何是千百亿化身。师云。灯笼露柱。猫儿狗子。进云。三身已蒙师指示。西来大意又如何。师便打。问。婆生七子。六个不遇知音。秪者一个也不消得。便抛向水中。是何意旨。师云。不图打草。只要蛇惊。问。才开口便打。意旨如何。师劈面便掌。进云。不会。师云。更吃一顿始得。师良久以竹篦击一下云。此是诸佛住处。信脚踏得着底九十日内敢保安家乐业。踏不着底此后未免伶俜辛苦。庆云今日不管你已踏着。未踏着。尽情结契与诸人了也。且道其中个花押是什么人打。蓦喝一喝云。看取下注脚。

　　晚参。问。狗子无佛性话。毕竟意作么生。师云。剜心劈腹。乃云。释迦鼻孔。达磨眼睛。实情尖斗量不尽。汝诸人从朝至暮。前廊下。后架上。幸自不曾抛撒。而今得席袋满也。未审向后如何施设。良久无人答。师复云。诸人既已吝慈。庆云不可缄口去也。遂掷下竹篦云。也不较多。

　　长松季护法保安请升座。乃拈拄杖卓一下云。秪者个紫磨金色之躯。清净绝无瑕翳。奇妙如优昙华。殊胜如如意宝。普令尽华藏世界瞻仰。取足者悉皆如无忧安隐幢。然安隐既获。则一切时中不惟能集诸胜缘。抑且能摧诸异障。自然嘉声克振。慧命延长。更说甚胸中一物久而为患。谁能为我除之。不见道。病从业生。业由心起。心源无起。外境何状。到这里病业俱如红炉点雪。那待服清凉散。饮甘露浆。然后平服者哉。诸仁者且道。向去如何保任。复卓一下云。静里乾坤大。闲中日月长。

　　结制日。知浴从见率众信请升座。座元恭让和尚白椎云。法筵龙象。众当观第一义。元出问。佛之心。祖之髓。明知尖斗量不尽。今朝净洁打叠了也。便请乘时抛撒。师云。没者闲工夫。进云。手亲眼辨底逴得便行。缀五饶三底如何保任。师云。阿谁欠少。进云。可谓灵丹一粒。点铁成金。至理一言。转凡成圣。师云。且道在堂头分上。在首座分上。进云。若不上来。焉知端的。师云。不谬为堂中眼目。问。寻常接物。已见风规。向上为人。更希垂范。师便打。进云。与么则玉石不分。金沙混杂去也。师云。可惜不是知音。进云。学人只得缄口半边。师不顾。问。未离兜率。已降皇宫。未出母胎。度人已毕。因甚又要三百余会谈经。师云。秪为慈悲太切。进云。埋戈挑战休夸好。狭路相逢事更奇。师云。相逢事作么生。僧便喝。师打云。卤莽称僧。又数僧出。师以杖约退云。从上伙老古锥出世。竞向这床子上乱屙。克由叵耐知他前后触污多少贤良。庆云若更随行逐队。卓卓的的去。不惟西天有人不肯。尔东土衲僧宁不笑破口门。然则便恁么休去。理即如此。事且不然。况今圣制初开。现前一队痴禅和特地考钟伐鼓。逼拶将来。且作么生使个伎俩。得解交去。正筹虑间。不觉触着太山石敢当底瞌睡来。责备道。大小庆云。特煞胆小。不见祖师云。他得底人道火何曾烧着口。道水何曾湿着唇。但请豁开武库。直将如来藏里亲收得底一时倾出。成醍醐。成毒药。却在当人分上。又关你甚么事。来命既严。庆云只得大开宝肆去也。还有作家贾胡么。乃卓拄杖一下云。货是十成。钱须足陌。珍重诸人。切莫笑怪。

　　晚参。天地未分之际。他未彰名。山河既形之后。余不能取。堪笑诸方。巧譬曲喻。正按旁提。思欲光扬法社。助演宗乘。还是益他威光。是减他威光。所以诸佛未出世。祖师未西来。人人怀沧海之珠。个个抱荆山之璧。不假雕琢。文彩天然。岂藉安排。神通廓尔。伶俐禅客。不用迟疑。才涉吻唇。白云万里。

　　厂拙明宗二侍者领季家市众信请升座。德山卤卤莽莽。入门便棒。临济　藞藞。进门便喝。者两个茅广汉一味心粗胆大。搅得震旦国里无针锋许宁怗之地。据令而行。总该贬向二铁围山。伊傍不甘底尽道。庆云这厮太煞。不近人情。还知乱世英雄法苑中从来所忌么。寻常向师僧道。眉间挂剑。未免伤慈。肘后悬符。犹为着险。直须折箭为薪。销锋铸钁。归马于华山之阳。放牛于桃林之野。岂不皇风荡荡。化日融融。虽然。忽有个汉出来道。是则固是。争柰尧舜之君。犹有化在。庆云有一转语。可以塞责。不见道。匹上不足。匹下有余。

　　古鉴禅人领振华梅居士请升座。僧出。拟伸问。师连棒打退云。你辈打草鞋行脚。三吴两浙不知经了多少回合。只图向他禅床上。老榾檛口里讨新鲜句子。紧紧　在肚皮里。逢人掇出。一似斗百草底相似。那知却被这些子骨董障蔽心田。自己神通光明不得现前么。记得祖师云。你取山僧口里语。不如休歇无事去。又云。直饶学得佛祖边事。早是错用心了也。何故。皆属所依。不解自己作活。不见道。无依无欲。便是能仁。幸逢庆云出世。与你手脚所有丈二钉八尺楔尽情拔却。从此做个洒洒落落底衲僧。岂不庆快平生。

　　雪夜晚参。今朝甚好雪。明明如夜月。今夜甚好月。历历如朝雪。谓是朝雪。又是夜月。谓是夜月。又是朝雪。引得无限弄光影底汉滞在一色边。至今不得解脱。若问毕竟如何相救。且待红日出时。试为诸人剿绝。

　　晚参。举南泉和尚云。不是心。不是佛。不是物。且道毕竟是个甚么。良久云。鲸吞海水。尽露出珊瑚枝。

　　晚参。僧问。腊月三十日到来时如何。师云。看你热忙。僧便喝。师云。不信道。僧又喝。师便打。问。如何是本来面目。师云。少喜多嗔。僧礼拜。师云。且道答你话。不答你话。僧无语。师云。莫道无事好。乃云。镇海明珠。倾国不换。白月即明。黑月即暗。今朝托出和盘。诸人作么生看。遂掷下竹篦云。不透祖师关捩子。空认山河当眼睛。

　　解制日。知浴领上语道人礼法华经圆满。请升座。乃竖拂子云。紧绊草鞋底师僧向者里插得脚入。任他曹溪路险。少室风高。不消一跶便到。到即石头大小。路头阔狭。不着问人。一一自知落处。何必三登九上。拨草瞻霜。方始谓之不负行脚眼来。由是观之。倒不如现前个老阿婆。一味硬纠纠底。从不管他声闻缘觉。菩萨如来。只将条断贯索子穿渠鼻孔。今日是他功圆果满底时节。特持来庆云纳款。如有作家禅客出来。与他并驾争驱。山僧不惜从傍喝采。

　　结夏。两序请升座。问。古德云。有言时据虎头。收虎尾。第一句下明宗旨。如何是第一句。师云。杖头挑日月。进云。无言时觌露机锋。如同电拂。又作么生。师云。脚下走风雷。进云。恁么则恩深无语。怀抱分明。师云。那里得这消息来。进云。泥牛▆▆▆▆▆。木马嘶时地轴摇。师云。触着脑门不知痛。问。毛吞巨海。芥纳须弥。为复神通妙用。为复法尔如然。师云。打鼓普请看。进云。看个什么。师云。还我话头来。进云。万古碧潭空界月。再三捞捷始应知。师云。且待冷来看。乃云。庆云今朝结夏。一遵无为之化。笑它先圣陈规。至今翻成话杷。西天蜡人乃陷虎坑焉。此土鹅珠为系驴橛也。若是天然上士。争肯入者保社。裂破毫端宝刹。任意逍遥。撒开圆觉伽蓝。随方潇洒。大哉。如是安居。方可为法天下。更说什么修寂灭行。不踏尘寰。证慈忍力。宁践郊野。是者般立高岸。说太平话底阿师。据令而行。岂止勘过了打。阿呵呵。好道者。欲识侬家一句玄。遂喝一喝云。何在钻龟并打瓦。

　　晚参。僧出问。是个什么。师云。自家定当。僧无语。师便打。乃云。是个什么。自家定当。汝拟向者里进一步则迷理。退一步则失事。要得进不迷理。退不失事去么。蓦竖起扇子云。看。看。云门扇子　跳上三十三天。触着帝释鼻孔。东海鲤鱼打一棒。雨似盆倾。山僧惯持者道真言。还有信受奉行者么。良久云。但办肯心。必不相赚。

　　小参。尔辈进一丛林。入一保社。到处人家锅子阔狭。杓柄短长。固是瞒你不得。且饭是米做一句。因甚却不知落处。若谓情生智隔。想变体殊。实际居于目前。翻成名相之境。此实鼓惑之言。诚不足稽也。明明向汝道。尽乾坤是个真实人体。遍刹海是个真实用。更有甚情想生灭等相与汝为缘为对来。所以道。一处真。处处真。尘尘尽是本来人。真实说时声不现。正体堂堂没却身。蓦以拂子画一画云。住。住。言多去道转远。先圣有言。以佛法为人。令人落在佛法里。以世谛为人。令人落在世谛里。以语言露布为人。令人落在语言露布里。须知此事说不得。传不得。名邈不得。相状不得。须是当人悟始得。他悟得底人虚豁豁地。闲落落地。不求合道。自与道合。不求契机。自然契机。岂是他禅壳子一味认见闻觉知为自性。到处擎拳竖指。诳惑闾阎。诸兄弟试看这见闻觉知。原属前尘而有。若无前尘。只这见闻觉知。还同龟毛兔角。而今若实要知真际所诣。不用造作安排。须是自然合他古辙始得。不见佛眼和尚云。汝辈入山林来亲近知识。将谓有一道令汝安乐。殊不知汝向时迷底工夫最第一。又不见昔日曹山和尚辞洞山次。洞问云。甚处去。曹云。不变异处去。洞云。不变异处岂有去也。曹云。去亦不变异。诸兄弟要知二大老为人处么。不用作禅会。不用作道理会。不用作转语机锋会。不用作心性玄妙会。天听其自高。地听其自厚。山听其自青。水听其自绿。是法住法位。世间相常住。到得这田地。管保是一员无事道人。是则是。忽然山门骑佛殿。从这里过。又作么生商量。良久云。几度黑风翻大海。未曾闻道钓舟倾。

　　升座。白露点沧洲。平倾碎玉。黄鹂啼绿树。乱撒明珠。蓦拈拄杖卓一卓云。曼殊普门二大士来也。一个道一切声是佛声。一个道一切色是佛色。尔诸人眼之所见。耳之所闻。有一不发真归元。我侬则誓不成等正觉。正言话间。却被庆云木上座闻得。乃近前曰。二大士恁么提唱。总在葛藤窠里。须知这里则不然。一切声是佛声。一切色是佛色。尔诸人眼之所见。耳之所闻。有一发真归元。则入地狱如箭射。师蓦顾左右云。诸兄弟。且道木上座恁么提唱。意又落在什么处。乃拍案大喝云。掀翻海岳求知己。拨转乾坤见作家。

　　升座。举洞山和尚示众云。须体得佛向上事始得。有僧出问。如何是佛向上事。山云。非佛。后来云门闻得。乃云。名不得。状不得。所以言非。师云。二大老恁么提持佛向上事。大似灵龟拽尾。拂迹迹生。庆云则不然。有人问如何是佛向上事。只向他道。昨日有人从润州来。报道龙阵风起。刮得沿江一带居民片瓦不存。有底人家儿子刮上天去。有底人家儿子刮下地来。及乎风定气澄。依旧眉毛只在眼上。鼻孔只在眼下。原不曾损却一毫毛。虽然。忽有个汉出来道。长老问你佛向上事。理人家这许多闲事作么。乃喝一喝云。莫将闲事为闲事。往往事从闲事生。

　　小参。父母未生前一句实情。非思量分别之所能解。古人喻如银山铁壁。诚有旨也。有般的惯以解路依通。识情领会。不惟埋没先圣。抑且孤负己灵。古德云。汝诸人大似个猎屎狗相似。但寻得有踪迹的。设遇羚羊挂角。不但没踪迹。连气息也寻他不着。大凡宗师说法。得如羚羊挂角。始有少分相应。若也立机关。存理致。露布葛藤。即不堪也。何则。盖句中不停意。意中不停句。若句中停意。即名渗漏。亦名死句。死句中荐得。自救不了。洞山和尚亦云。汝诸人认得个不名不物的蕴在胸中。以为极则。不知腊月三十日到来。鼓也打破了。猢狲也走了。直得一场懡　。似这般底见解。不独宗乘深鄙。而教乘亦曾鄙之。不见释迦于楞严会上。阿难以推穷寻逐为心。乃咄云。此非汝心。又云。纵灭一切见闻觉知。内守幽闲。犹为法尘分别影事。看他先德与么告报。确确从深慈痛悲中流出。汝辈既隆释种。参须真参。证须实证。果尔证到实地。自然踏得诸佛正脉着。当与么时。还有心求无心会得么。还可以语言造寂默通得么。还可以形文彩加指注得么。还可以绕禅床作女人拜得么。既一切俱不得。正所谓但以有心分别自己现量者。悉皆是梦。看他古人参到无丝毫解路时。等闲拈出。恰如握灵锋宝剑相似。向你诸人顶门上一截。直得性命不存。见闻俱泯。有能向性命不存。见闻俱泯处。见得自己本命元辰落着处。始知父母未生前。原似银山铁壁。及乎父母既生之后。亦如银山铁壁。汝现前诸人要识银山铁壁么。蓦竖拂子云。庆云今日更不囊藏被盖。特地拈似了也。若还不会。打鼓普请看。

　　小参。日来常住事繁。无暇鼓两片皮。与诸兄弟东语西话。特借森罗万象敷演了也。是你诸人从佛殿里经行。僧堂里打坐。各各灶门副耳朵。还曾闻得也未。若也闻得。则尽大地是个无尽藏。不惟取之不竭。抑且用之无穷。何待三登九上。拨草瞻霜。方始谓之具行脚眼目来。有一般的终日浩浩底商量道。我是济上宗枝。善华擘三玄。我是洞上苗裔。能分析五位。咄。痴汉。你道现前虚空无余无欠。且道是三是五。若向者里酬得一机。庆云热炙盏子递茶汝吃。其或未然。且莫逞马舌驴唇好。所以寻常向诸人道。古人留下几句闲言剩语。不过将甜桃换汝苦葫芦而已。但尽今时。更有何事。时热久立。伏惟珍重。

　　祈雨小参。赤火流金。直得万里不挂片云。眼见三草二木。枯槁之甚。庆云向这里拟下一令。道个青天也须吃棒。其奈东海龙王特煞胆小。连忙报他风伯雨师。各各来南阎浮提运大神通。霎时云雷鼓掣电。降雹注大雨。你诸人前廊上。后架下。切须照顾。不得打湿袈裟角好。

　　解夏日。小参。四月十五日结。七月十五日解。解时解当日结底。结时结今日解底。虽然解结异时。要且总不离这里。且道这里是什么所在。伶俐汉缁素得出。始知形名未兆之先。原无解结。朕兆既分之后。岂有去来。净裸裸绝承当。赤洒洒无回互。道个十世古今始终不离于当念。无边刹海自他不隔于毫端。犹属比拟之辞。未为极则之论。不见道。向上一着。千圣不传。学者劳形。如猿捉影。试看先德与么吐露。真如个铁橛子相似。宁有丝毫解路可寻。汝辈拟以解路通他。识情解他。正如圆觉所谓如取萤火爇须弥山。终不能着。兹因九旬制满。布袋头开。庆云不惜眉毛。与诸兄弟东语西话一上。其有向言外知归底。任是天南地北。无非圆觉道场。其或不然。长连床上有粥有饭。

　　吏部季太翁断七。令嗣伯仲请对灵。升座。乃拈拄杖云。诸佛性海。列祖心源。总在这里尔。当人一向净用。即名涅槃。一向染用。即名生死。然则要出生死迷流。跻涅槃觉岸者。苟非坚其志操。廓其神通。那能荡根尘器界。如浮云。如谷响。所以居究竟地。登本觉场底。始称三界自在。入一切境差别不能回换。其始也乘因缘而来。其终也顺因缘而去。去来不落常情。终始何关世谛。到这里说甚文光天上。福曜人间。正眼看来。特土苴绪余耳。何足为能事也哉。有般底都道。万法是心光。诸缘惟性晓。本无迷悟人。只要今日了。了则且置。果能向这里脱体道一句始知。因是太翁八十四年住世。虽扑在人天位中。要且不为人天所缚。何则。盖为目前这历历孤明的。本自通贯十方。处处不滞故。且道毕竟以何为验聻。遂卓拄杖一下云。蓦地豁开天地窍。九幽灵彩尽超方。下座。

　　结制日。知浴从见领众信请升座。言发非声。色前不物。遂举拂子云。汝诸人唤这个作甚么。若是个一举便知底。直下迥脱根尘。始知西天四七也恁么。唐土二三也恁么。古今天下知识亦恁么。恁么则且置。秪如曹山有云。莫行心处路。不挂本来衣。何须正恁么。切忌未生时。又且如何商量。良久云。甜瓜彻蒂甜。苦瓜连根苦。下座。

　　达修楚璞两侍者为同事祖钳彻知藏请小参。师挥拂子云。举则因缘。似大众有善决择者。直下如函得盖。如箭直锋矣。然善决择者眼底谁是其人。记我祖钳知藏始自腰包行脚。三吴两浙。凡有名称知识。无不参遍。末后机契。庆云特举杲祖三问验之。无量劫来。那个是最初父母。彻曰。黑豆未生芽。虎在深山。以肉为命。因甚不食其子。彻曰。刀不自割。虚空无背面。因甚有东西南北。彻曰。曲为今时。山僧见其出语中节。乃为之助喜。傍观者谓庆云孤行江上。兹可谓得人之庆。不期中途夭折。叹伤何已。虽然以情而言。即有生有死。以道而言。则无去无来。祖钳彻子抱道者也。我肯以情及。须知生死去来。在斯人分上如电光。如云影。要识渠真实得力处么。良久云。不可重说偈言。

　　朱华衮昆仲请为兄荣衮居士对灵。小参。妙性圆明。离诸名相。本来无有。世界众生。因妄有生。因生有灭。生灭名妄。灭妄名真。诸仁要识真么。只这现前历历孤明听法的是。要识妄么。只这现前逐境飘沉。随业流转的是。虽然。离随业流转的无历历孤明。离历历孤明的无随业流转。到者里觅一毫同相不得。别相不得。一相不得。异相不得。诸人者要知无同无别。无一无异底一着子么。蓦竖拂子云。看。看。三世诸佛藉此利生。历代祖师藉此立命。天下老和尚藉此亭毒万类。庆云长老藉此利益亡灵。现前受荐亡灵闻山僧恁么道。直下一念回光。始知二十年前生也本不曾生。二十年后灭也本不曾灭。既无生又无灭。则尽十方刹土。若净若秽。一任随缘放旷。任性逍遥。庆云拂子不妨为你证据。且道证据个甚么。更听一偈。有相身中无相身。纤尘不染绝疏亲。当人若解回头看。刹刹无非是要津。

　　师到七里庵。大霖主规率众檀越请小参。者一片田地。自有祖以来。便结契与诸人了也。若是个善承绍底。一切时中。不惟家歌乐业。亦且户庆安居。纵饶僭窃公行。亦复不敢睥睨。诸人要识这个来历么。蓦以拂子打圆相云。此是从上佛祖相传的契券。任是智如鹙子。智不能知。辩似满慈。辩不能悉。唯许上无攀仰。下绝己躬底衲僧一肩担荷。始堪克振嘉声。为当家种草。且道目前谁是其人。乃竖拂子云。面目现在。

　　雨山和尚语录卷第三(终)
嘉兴大藏经　雨山和尚语录


　　雨山和尚语录卷第四

　　嗣法门人　　记

　　住龙舒白云禅院语

　　子待上座四十诞辰请小参。冷落门户。独推风穴。破落门户。还逊杨岐。东鼓门户。冷则夜燃松脂。破则床盈雪霰。盖真有二老风味也。所以山僧自踏足此间。有椎不拈。有拂不竖。一日打眠三五度。也消不得许多闲。奈有个无事寻事做底。朝和南。暮不审。欲求一言。以永寿命。山僧推托不过。只得扯个古话。以塞其白。记得鲁国老孔有云。知者乐水。仁者乐山。知者动。仁者静。抛却城隍古寺。来空闲寂寞之滨。不可不谓之静者。既静矣。且道仁者寿量又何如演说。蓦竖起拂子云。看。看。秪者个历千劫而不古。任他白鼠推迁。要且银台不变。山僧恁么举扬。还称诸上座意也无。良久云。遇明眼人。一任举似。

　　端午。师诞日。祈雨。羽公蒋居士请小参。山僧自到龙舒。口边实情扫得白醭出。提着佛法两字。如生冤家相似。非故不近人情。盖从上风规应如是也。记得长沙岑和尚有云。我若一向举扬宗教。法堂前须草深一丈。尔等既称祖师门下客。何不略自回眸。看看先宗是何标格。真实向你道。若心地未明。智眼未开。切忌求佛求祖。求心性。求玄妙。以当平生。设使求而得之。皆属所依。譬如水母以虾为目。无有自由分。试看天地未分。未有生佛名字以前一着。你还驰求得么。你还依傍得么。既驰求依傍他不得。到这里直饶智如鹙子。辩似满慈。尚未仿佛其趋向。何况今时望道未见者妄自承当。一味露布葛藤。以称得旨。何殊平人妄称帝王。自取诛戮。奉劝兄弟。既在此个门中。参须彻。悟须透。莫秪向门头户口掠些光影。便为得本。如此见解。不但不契我衲僧分上。亦且未合契经深旨。不见先佛云。从无住本。立一切法。即鲁论亦云。君子务本。本立而道生。就使你真得其本而不知法立道生的旨趣。正古人所谓会得自己。不会目前。有足无眼是也。可见世出世间圣人立言无不圆活。而小根执之即成偏枯。今日承羽公居士率众檀请升此座。故不觉叨怛如此。诸人要识无住的本么。蓦以拄杖卓一下云。向这里会。要识法立道生旨趣么。复提起拄杖云。拄杖子　跳上三十三天。触着帝释鼻孔。东海鲤鱼打一棒。雨似盆倾。秪如这一道真言。又作么生理会。如理会得。始知佛祖用处与自己无二无别。其或未然。更听一偈。从来至理彰时节。榴火蒲烟竞发机。会得目前无尽藏。祖灯由此永长辉。

　　乌沙臣五许文学伯仲为先严纬苍明府请对灵。小参。假借四大。以为身心。本无生因。境有前境。若无心亦无罪福。如幻起亦灭。古佛与么告报。诸仁作么生会。四大既云假借。正当分溃之时。且道一灵真性毕竟何依。直饶道个高超三界。独步大方。犹是寻常秪对。未为真实超证。蓦竖拂子云。若向这里踏着实际。始知从本不受一尘。既不受一尘。则真如妄想皆是梦言。生死涅槃并为增语。更说甚地水为我先身。火风为我本体。是故楞严经云。汝但弃其生灭。守于真常。常光现前。根尘识性。应时销落。便恁么去。尽十方界是个大解脱场。无论若生若佛。若圣若凡。若智若愚。乃至山河大地。草芥人畜。苟蒙其光。被其泽。无有不发真归元者也。试看即今纬苍大居士生平功业。书于竹帛。遗德在人口碑。谓其六十三年住世是生耶。大似水中捞月。谓其六十三年后去世是死耶。何殊空里采花何故良以实际理地上绝无这个消息不见宋时枢密徐师川俯因丁父忧。念无以报罔极。特延灵源禅师归孝址说法。源云。诸仁者。龙图平日读万卷书。如水传器。涓滴不遗。且道着在甚么处。而今舍识之后。这着万卷书底又却向甚么处着。师川闻之。洒然有得曰。吾无憾矣。诸仁者。灵源得说法三昧。故不动声气。使师川彻证无生。今日臣五居士欲报罔极。亦延山僧到此。冀举扬般。若以资令先严冥福。可谓与师川同德同心。同理同事。既一切皆同。且作么生得同得同证去。复竖拂子云。我今为汝保任此事。终不虚也。

　　比丘恒修沙弥是修二禅人入塔。小参。剪木为函。功高化乐。垒石成屋。名重祗林。虽则头头挟路。处处通途。其奈金锁虚拘。重门无缝。夜帘垂荫。密室难窥。直饶寒山子鞋狞似虎。琉璃殿上觑捕无门。拾得儿杖活如龙。明月堂前转身无路。何况驱乌未解。制犊未驯。欲跻宝所。不其难哉。虽然。思头陀既承法尔殷殷。谊不容默。有个不展功勋。直升灌顶底方便。以拂子打圆相云。祖佛众妙门。只此个为最珍重。肇与融努力绍其位。

　　萧理卿居士率次男信斯荐长男玉衡请对灵。小参。朔风凛冽。寒气阴森。直得无阴阳地上滴水滴冻。昨日瑞雪纷纷。万山尽缟。当此时也。峨眉老子大逞神通。有般目眩生花底。睹此光灼灼。白皑皑。都道是一色边事。那知今朝太阳一出。倏忽成流。直下觅这一色。了不可得。更说甚转句。更说甚半提全提。所以过去古佛有云。起诸善法本是幻。造诸恶业亦是幻。身如聚沫心如风。幻出无根无实性。如是则生也如幻。灭也如幻。善也如幻。恶也如幻。阴也如幻。阳也如幻。寒也如幻。热也如幻。既一切尽皆如幻。则三际圆满。一道虚融。无生死可了。无涅槃可证。佛与众生。性相平等。今日当荐玉衡居士有灵。闻山僧如此举扬。一历耳根。当下彻证无生。方不负乃父乃弟一段慈念荐拔之意。正当恁么时。且道当荐亡者毕竟超升何位。良久云。踢翻秽土无寻处。顿证唯心净法身。

　　师到吴陵。晋儒刘文学荐严肤公孝廉请对灵。小参。正觉离名相。以名相求之即差。握节当胸者到此实为沉屈。白云今日放一线道。与当荐刘公作个指南。遂竖拂子云。看。看。只这个为毗卢师。为法身主。天也赖以成立。万物藉以滋培。苟能洞彻根源。始知佛与众生本来平等。不见吾佛昔在雪山成道。睹明星而叹曰。奇哉。一切众生具有如来智慧德相。但以妄想执着不能证得。诸仁者要知释迦老子意么。良以诸佛智慧德相蕴在含识心源。秪因不觉顿起业惑。以业惑故。遂结成八万四千尘劳山。酿深八万四千烦恼海。灵利汉直下了知业惑本无自性。当体全空。则尘劳山翻为智山。烦恼海变为觉海。到这里不妨住世出世。居尘了尘。更有甚生为可恋。死有可悲。又不见宋时徐师川居士欲报先龙图罔极之恩。特请灵源禅师就孝址说法。源云。诸仁者。先龙图平日读万卷书。只这身如椰子大。万卷书着在何处。而今舍识之后。这读万卷书底又向甚么处着。师川闻之。当下了悟。今日晋儒居士欲报先孝廉罔极之恩。亦请山僧就孝址说法。用展哀思。或有人问。先孝廉平日读万卷书。而今舍识之后。这读万卷书底毕竟向何处安身立命。诸仁者要知么。乃以拂子击案一下云。弹指顿超清净界。方知吾道不思议。

　　映子朱居士为先严长源山主请掩土。毗耶高锁白云深。不二门开见夙心。倒跨六龙归去后。嘉声留得播丛林。恭惟大山主长源老居士佛心夙植。道韵天成。折节求师。不惮云门路险。横身为法。宁教海甸禅荒。赤手扶刹竿。妙用纵横。唯凭一力。闹蓝开祖域。神通廓彻。那羡五丁方期。诸山保社。永受帡幪。岂意六辔神驹。遽尔仙逝。化城昔滞尽道马鬣之未封。宝所今登那识牛眠之可庆。十字交横。洵哉安贞应地。一仪高厚。允矣深固灵根。山野忝居祖席。聊展法诚。解脱门开。固是昔年亲证。真实相显。还期此日圆成。正恁么时。全身奉重一句作么生道。乾坤存正脉。山水护真龙。

　　丁颖公居士率侄元亮为亡弟庶公请对灵。小参。真如净境界。能证者甚难得。人有底道。若欲明真。先须息妄。妄息则生死海不待截而径渡。真明则涅槃岸何劳跻而先登。如此理论。是则固是。争奈取舍未亡。欲跻他先圣阃奥。犹未可在。不见道。起诸善法本是幻。造诸恶业亦是幻。身如聚沫心如风。幻出无根无实性。诸仁者。作么生说个幻出无实底道理。向这里见得。始知从本已来。原自忘怀廓落。消息冲融。狸奴白牯。不见下劣。宝几珍御。亦无惊异。更有何多生业障。累劫冤亲。而不一切智智清净无二。无二分无别无断。所以云。佛说一切法。为度一切心。我无一切心。何用一切法。又云。凡圣一真。犹存见隔。见存即凡情。忘即佛寂。音赞以为先圣。不能加毫末于此也。岂非得处真实。用处真实。令人不可意度者哉。庶公居士。山僧知名虽久。谋面未曾。夏初获晤高斋。时抱病已笃。承不鄙山野。折节皈依。别后以霪雨连绵。音问旷绝。不谓遂于五月念一日下世矣。呜呼可胜叹哉。闻易篑时谆谆遗嘱。冀请山僧到灵址说法。昨者乃侄衔命而至。适山僧有禁足之期。不获已只得破制而来。以慰其灵。记得宋时王公韶居士帅西塞。自以杀业深重。特请佛印禅师到上蓝说法。以祈澡雪。印拈香云。此香为杀人不眨眼底上将军立地成佛。大居士众称善公。亦悠然意消。今日山僧亦将上来所扬般若功德。用资庶公。惟愿一历耳根。顿明自性。从此功名富贵。视如梦幻。声色货利。等之浮沤。一任天上人间。随缘放旷。他方此土。任意纵横。复何生死荣枯之足云。更听一偈。智眼豁开蕉梦醒。始知天地一蘧庐。从今解却尘劳缚。直入莲花国里居。

　　晚参。世尊拈花。堪笑堪嗟。赢得他人一笑。输却自己三车。狗子分明无佛性。猫儿真个有爪牙。击碎禾山之鼓。拗折秘魔之叉。嗄嗄嗄。谁信风流出当家。

　　晚参。佛不是心。亦非眼里着砂不得。耳里着水不得。便恁么去。也好一员无事道人。虽然。忽若毗岚风起。把七金五岳一时吹入你鼻孔里。又作么生。向者里施得一机。热炙盏子与茶你吃。其或不然。平地上死人无数。透得荆棘林是好手。

　　白龙雨华两和尚讣音到山。上供。师指白龙真云。这个是白龙荫公。复指雨华真云。这个是雨华愿老。白云忝续末派。皆获周旋其门。近闻在润州同时迁化了也。今日特地炊一瓯饭。煮一盏羹。以表道谊。诸兄弟若谓雨华昔与我亲。曾受其益。大似方木逗圆孔。若谓白龙昔与我疏。曾吃其亏。何殊短竹点长空。殊不知润州两兄世不得而亲疏龙舒一弟。人岂可以损益。是称天宁门下聱头禅。堪与诸方为标格。

　　潘明卿为伯父成所居士请起棺。人生虚幻若浮沤。忽地风移夜壑舟。翻思插标功未就。贤于去速实堪愁。恭惟故山主成所居士青年立志。白手成家。曰男曰女。虽无而财而帛。恒有昔曾皈心佛宝。创白社以传灯。今拟托迹缁流。效青山而断发。讵意一病才起。二竖便入膏肓。顶相未圆。四大忽离本主。呜呼。九夏公招我而我不来。三冬我望公而公已去。致白云▆里一铺功德瓓珊。龙舒山中几位耆年寂寞。今者孝侄志清承命家业。永绍箕裘。修佛事。投诚佛天。卜吉日。归棺吉地。惟冀居士披精进铠。操智慧刀。斩断名利锁缰。掀翻是非窠臼。白牛车乘时稳驾。三界狱指日高超。大展游戏神通。直到本有田地。且道即今快行得步一句作么生道。良久云。好音莫谓西归远。咫尺家山罢问程。(公有志出家而未果)。

　　晚参。举昔庞公至药山。山命十禅客相送至门首。公乃指空中雪曰。好雪。片片不落别处。有全禅客曰。落在甚处。公遂与一掌。全曰。也不得草草。公曰。恁么称禅客。阎罗老子未放你在。全曰。居士作么生。公又掌曰。眼见如盲。口说若哑。乃云。却物为上。逐物为下。奯船长已言之于前矣。而庞公问处固是不当好心。若是个善啮镞机底。纵饶有盖世英雄。亦须倒退三千里。可惜全公不解作主。无端上人钩线。欲使药山门风不致扫地。焉可得乎。今日白云不是抑弱扶强。亦非拗直作曲。诸人要识是非。蓦拈拄杖云。但向者里辨取。

　　师至净梵寺。主人元白老宿率众请上堂。行脚高士入得净梵门。试看古宿威光。先德风彩。毕竟从何处建立。向这里一一缁素得出。始知世界未形。未有生佛名字已前。便具有这个保社。苟非办真实心。行真实行底阿师。撤去籓篱。那能和四海为一家。合十方为一己。蓦拈拄杖卓一下云。汝诸仁的的从这里承绍得去。于一毫端现宝王刹。坐微尘里转大法轮。殊非难事。且道目前毕竟以何为验。良久云。客是主人相。师便下座。

　　晚参。世尊一大藏教只说得个半字。祖师一千七百则公案只说得个满字。蓦竖竹篦云。须知这里半也收不得。满也收不得。有时　跳上天。撞倒南辰。磕落北斗。尽乾坤一时黑暗。你这伙漆桶向那里安身立命。众无对。遂以竹篦旋风打散。

　　念慈谢护法请为阎太恭人对灵。小参。凡圣分明共一真。急须着眼看仙人。从今脱却娑婆苦。珍重莲花国里身。

　　公逊谢护法请为亡室张氏对灵。小参。生灭原无住。一灵性自真。回头登彼岸。莫谓失青春。

　　雨山和尚语录卷第四(终)
嘉兴大藏经　雨山和尚语录


　　雨山和尚语录卷第五

　　嗣法门人　　记

　　住维扬天宁禅寺语

　　康熙十九年腊月初五日。师在龙舒白云院受扬州李都谏乔梓。暨阖郡缙绅。文学居士。众房耆旧。及阖院大众请。住天宁禅寺。于次年二月十八日进寺。是日。拈花庵天镜灵玺两和尚同李府众护法请上堂。拈香云。此一瓣香。同日月之高明。并乾坤之博厚。爇向炉中。端为祝延
今上皇帝万岁万万岁。伏愿销锋铸钁。折箭为薪。四海晏清。万民乐业。次拈香云。此一瓣香。出则为瑞为祥。处则为珍为玉。奉为本府当道尊官。乡绅孝廉。文学居士。伏愿身膺五福。位崇三台。扶社稷。依阙里之言。护佛法。遵灵山之嘱。复拈香云。此一瓣香。有根有本。无枝无叶。今朝特地宣明。一任人嫌饶舌。专为供养即此堂上先师上巨下渤老和尚用酬法乳。敛衣就座。上首白椎云。法筵龙象。众当观第一义。师云。浪迹江湖二十春。归来不觉鬓毛新。殷勤说与诸仁者。我是昔人非昔人。还有共相证明者么。请出众相见。兴教和尚出问。据灯王座。祖令孙行。坐宝华床。父作子述。如是之义。久已亲闻。向上一机。如何指示。师云。瞒兴教不得。进云。和尚不得退己让人。师云。也须大家出只手。进云。与么则扶起先师正法轮也。师云。何幸如之。进云。秪如临济昔日以两问两打。建立黄檗宗旨。且道棒头消息如何商量。师打云。验在目前。进云。即今和尚开堂。以何法要建立先师宗旨。师云。得恁么不领话。进云。可谓日月出矣。爝火息矣。师云。大众记取此一转。问。滹沱一派。直到　江。请问和尚。如何是相续底句。师云。渊源有据。进云。若不上来。焉知端的。师云。端的底事作么生。进云。今日可谓一彩两赛。师云。非上座不委。进云。灵山授记。不过如此。师云。谑我。问。格外提持则不问。当阳直指事如何。师云。你是武昌城里僧。进云。与么则木人起舞。石女讴歌。师云。且道是何曲调。僧便喝。师便打。乃云。天宁古刹。淮楚名蓝。乃人天普会之场。亦龙象蹴踏之所。过去诸佛已灭。未来诸佛未生。正当佛法委在今日。且今日事作么生。若向这里道得一句。便见译经台畔风月常新。大树堂前楼阁仍旧。昔本不变。今亦何迁。依然广大门庭。真实宝所。如道不得。看新天宁画蛇添足去也。蓦拈拄杖卓一下云。看。看。即此便是菩提场。是普光明殿。是大安隐幢。是最吉祥地。故从上诸圣吹大法螺。击大法鼓。转大法轮。演大法要。无一尘不普现色身。无一刹不成等正觉。究极而论。名虽有种种而实无种种。相虽有种种而性无种种。诸仁达得无种种性底落处。则入刹那际。平等三昧。始知释迦老子未离兜率。已降王宫。未出母胎。度人已毕。十世古今始终不离于当念。无边刹海自他不隔于毫端。然后于毫端顷不妨广作佛事。演出无量无边不可思议解脱海。演出无量无边不可思议神通海。演出无量无边不可思议智慧海。演出无量无边不可思议福德海。乃至若慈悲。若喜舍。皆悉无量无边不可思议。于一毫头上悉皆具足。如昔华严会上具足优婆夷得无尽藏福德门时。于一小器中充足无量美味饮食。又如明智居士得随意出生福德藏门时。仰视空中。悉雨无量珍宝。随众生心悉令满足。有如是殊胜。有如是饶益。有如是灵妙。有如是德用。是故昔跋陀尊者于晋太元间居此。译华严经。感青龙使者护法。昔年圣迹犹存。及唐而孚上座亦于此讲涅槃经。被禅者激发悟道。今日芳名不坠。诸仁者。华严以法界为宗。涅槃以佛性为宗。复卓拄杖一下云。须知法界佛性总不离这里。若向这里承当得去。于唱教门中足可观光。若据衲僧正眼观来。犹是倚草附木汉。不见近代灵隐礼和尚住此山时。一日示众云。山僧自幼蓄得一个焦尾大虫。以肉为命。因甚不食自己。良久云。云门解忌口。灵隐师翁具大慈悲。故能于平地上树起尸之德。荆棘里施歃血之功。美则美矣。其奈只有本色钳锤。未具出群作略。天宁小孙则不然。山僧自幼蓄得一个焦尾大虫。牙吒髿底当路踞坐。等闲咆哮一声。不惟风生大壑。亦且威振长林。若有向这里拶得一路出。与伊相见。山僧一期出世事毕。且启后承先。同心同德一句又作么生道。良久云。全凭众手移山力。扶起淮南旧刹竿。结椎云。谛观法王法。法王法如是。下座。

　　二月十九日。泰州恒明上座领山主刘忠赤居士请上堂。问。贫婆一饭感三天。居士设斋供众。获何利益。师云。人人饱足观光。进云。观音菩萨买糊饼。放下却是馒首。师云。一人传虚。万人传实。进云。打面还他州土麦。唱歌须是帝乡人。师云。上座还解唱也无。进云。寒山逢拾得。抚掌笑呵呵。师云。大好一场曲调。问。昨日上堂已成露布。今朝又复升座。毕竟阐何法要。师云。驴鸣犬吠启圆通。进云。和尚分上又作么生。师云。大慈悲菩萨。进云。新天宁果异诸方。师云。向甚处见得。进云。不因今日节。余日定难逢。师云。逢人但恁么举。乃云。春日晴。黄鹂鸣。明明宣妙义。何不着耳听。听得着。真个好良哉。观世音全身出荒草。荒草既出。且道观音菩萨即今在甚么处。乃震威喝一喝云。的的圆通门大启。谁能直踏古皇道。

　　善智弘机二上座领张竹明居士请上堂。问。虚空有体须亲证。定慧无门莫妄修。如何是虚空体。师便喝。进云。恁么则人人顶　具眼。个个脚下无私去也。师云。且道那里是你住处。进云。万佛楼前展大悲。师云。乱统禅和。如麻似粟。进云。和尚也不得压良为贱。师打云。教休不肯休。直待雨淋头。乃云。天晴日头出。雨落地下湿。称提从上来事已是十分条直。更说甚祖意明明百草头。森罗万象齐烜赫。向道不是心。不是佛。直下搂碎精灵窟。你辈禅和家惯说真如般若。菩提涅槃。闻恁般道而不知非。大似皮下无血。争如天宁寺里知事普请行者人力。若非搬砖。便是拽石。你若作玄会妙会。岂不孤负今朝设斋檀越。

　　晚参。春风如刀。春雨如膏。无阴阳地上一花开五叶则不问。汝且道结果自然成一句作么生道。众答不契。师代。乃叉手进前云。也不较多。

　　晚参。从上来事秪贵一切无求。你若求佛。佛是西天老比丘。你若求法。法是多年破故纸。大解脱人无依无欲。真达道者何党何偏。拽取蜀岗岭与梅花岭。斗额一下下着实。直得太山墩　跳上三十三天。扬声高叫道。大人具大见。大智得大用。禅和家望你匹上自然不足。但知得饭是米做。也不枉来天宁禅床上打几个瞌睡。蓦拈竹篦画一下云。而今佛也法也与汝一时打并却。山门前佛殿后一任东行西行。岂不庆快平生。

　　语松素一二大师同春明叶居士请上堂。问。薰风自南来。殿阁生微凉。如何是透法身句。师云。云门道底。进云。漠漠水田飞白鹭。阴阴夏木啭黄鹂。师云。待你透得时向你道。进云。秪如藏身处没踪迹。没踪迹处莫藏身。又作么生。师云。须弥安鼻孔。进云。与么说话。还当得也无。师云。当得当不得。与上座没交涉。进云。千山势到岳边止。万派声归海上消。师云。且放过汝一顿。问。向上宗乘即不问。因斋庆赞事如何。师云。少间食堂里验取。进云。恁么则大悲院里。福田广种去也。师云。俗气也不除。问。万里不挂片云。青天也须吃棒。且道是甚么人境界。师便棒。进语稍迟。师云。牙根犹带生涩在。乃云。甚么物恁么来认着。依然还不是。不认着则如日吐春山。如月涵秋水。一一文彩天然。处处变化灵妙。直饶临济喝似雷奔。减他威光不得。德山棒如雨点。增他声价不来。果是作家相见。只贵一切临时。自然如针芥相投。似水乳相合。若也以语言构以寂默通。则属造作安排。于吾祖道何曾梦见。不见雪窦和尚云。路逢达道人。不将语默对。手把白玉鞭。骊珠尽击碎。看他先德与么提唱。直下如灵锋出匣。凛凛神威。谁敢正眼觑着。而今兄弟们都是认一机一境。以为了当。不去威音那畔认净裸裸。赤洒洒底为主人公。便向今世门头目活卓卓。转辘辘为祖师意。炙脂帽。鹘臭衫。三摇两摆脱不下。欲冀宗风不坠。正眼流通。又乌可得哉。兹者承语松素一两大师同春明叶居士饭僧。兼请说法。故不觉叨怛如此。即今莫有超然独脱底上士么。若有。少间食堂里也少你这一顿不得。

　　晚参。禅不必参。道何须悟。悟道参禅。徒成露布。不露布。家家门首长安路。且道作么生直达含元殿。良久击竹篦一下云。回而更相涉。不尔依位住。

　　结夏日。行白上座请上堂。二千余年前佛制有云。以大圆觉为我伽蓝。身心安居。平等性智。师乃呵呵大笑云。释迦老子是甚么语话。不见东山演祖云。说心说性。尽是恶口。何况劈头便道个踞菩萨乘。修寂灭行。如此提唱实情。好与三十拄杖。须知这里则不然。以尽十方界为我伽蓝。无论众生诸佛。菩萨声闻。各各令他踞凡夫乘。修世谛行。如是则红尘闹市是大觉场。酒肆茶坊乃真解脱地。何必九旬禁足。三月安居。向七间堂里如无绳自缚。蓦挥拂子云。手执夜明符。几个知天晓。

　　端午。师诞日。智如副寺请上堂。师乃云。月届蕤宾。节临端午。是处人家悬艾虎。汨罗江上竞渡喧。风俗传来自往古。斗龙舟。挝鼍鼓。五色丝兮系角黍。堪悲楚大夫。忠义填肺腑。无端被人谗。一愤投江渚。世人相袭吊孤忠。茫茫道路称冤苦。休叫苦。且听天宁个分付。蓦拈拄杖卓一下云。拄杖今朝忽降生。蓦劄相逢不回互。挥来蒲剑。放出榴火。直下斩断情根。烧残识府。更说甚忠孝贤良。奸邪愚鲁。但我之皮既不存。彼之毛将安附。阿呵呵。是非从此付潺湲。大喜。风以时。雨以时。逍遥乐太平。佳象。大丈夫儿又何止先天为心祖。便下座。

　　镇江府圌山慧明大德为荐令师恒定上座。请上堂。问。山川岳渎共转根本法轮。鳞甲羽毛普现色身三昧。是否。师云。是真语。是如语。进云。今日和尚登曲录床。又举扬何事。师云。不异语。进云。不须重说偈言。便礼拜归众。师云。孟八郎汉。却恁么去也。问。一句了然超百亿。如何今日又重宣。师云。为着阿谁。进云。恁么则杖头有眼分明在也。师云。做出便见。问。金牛饭。赵州茶。只为饥渴者。秪如不饥不渴底人来。作么生接待。师打云。也少你这一顿不得。进云。恁么则一众饱餐去也。师云。且道是何滋味。僧便喝。师又打。问。释迦弥勒犹是他奴。毕竟他是阿谁。师云。不识。进云。若然则大千沙界任纵横也。师云。且道他是阿谁。僧喝。师打云。郑州出曹门。问。目前无法。意在目前。如何是目前法。师打云。棒头有眼。进云。因甚隐隐犹怀旧日嫌。师云。苍天。苍天。进云。莫把是非来入耳。从前知己反为仇。师云。自知较一半。师乃云。若论本分提纲。尽十方界无有针锋许。不是当人真实之体。有甚根尘器界。罪行福行。而不一切智智清净。古人道个众罪如霜露。慧日能消除。已属剩语。此外更有所说。何异捏目生花。事不获已。与汝个真实指注。蓦竖拂子云。看。看。只这个名不得。状不得。圣凡他不得。是非他不得。除是绝罗笼。出窠臼底衲僧。向威音那畔一逴逴得便转。向今世门头大行阔步。便恁么去。魔宫佛国任性逍遥。地狱天堂随缘放旷。自然绰绰然有余裕。且道今日当荐亡灵还得断生死流。踞涅槃岸也无。良久云。你钝置我犹可。我钝置你太煞。

　　因事示众。衲僧家一切时中贵乎得大通变机。若不变则语默失灵用。若不变则棒喝皆滞祖师禅。诸佛意皆成印板上物。如何称得个得法自在底人。而今兄弟们惯刺头向文字中求。设若求得。尽属所依。不见道无依无欲。便是能仁。天宁今日为汝一切扫却。要伊一个个向壁立万仞处豁开正眼。然正眼既开。且道释迦老子鼻孔长多少。蓦掷下拄杖云。有眼者一时验取。

　　丁天一同弟晋纪为令先严常山老居士三七请对灵。小参。身口意清净是名佛出世。身口意不清净是名佛灭度。诸仁者。出世灭度则且置。且道此佛毕竟是何名姓。作何相貌。住何国土。说何法要。若向这里明辨得。列圣丛中许汝智慧第一。如其不然。天宁不妨以异方便开发伊威光去也。乃竖拂子云。看。看。天人群生类尽向拂子头上降生也。住世也。转大法轮也。入般涅槃也。虽年代长远。世界阔狭。总不离一刹那际三昧。而今兄弟们不谙此旨。便云。此佛非释迦。非弥勒。非药师。非弥陀。乃是当人本源自性之天真佛也。痴人。你才说个本源。说个自性。早不天真。如何合他古辙去。又有者道。此佛为毗卢师。为法身主。要且名不得。状不得。痴人。你才说个名不得。状不得。早是模拟他。表显他。欲窥他本来面目。犹隔罗縠在。不见玄沙云。直饶如秋潭月影。静夜钟声。随扣击以无亏。触波澜而不散。犹是生死岸头事。你看今日当荐常山居士其生也如寄。则视富贵如浮云。其死也如归。则等身命如幻泡。苟非承此佛恩力。何能于生死关头如贾胡传吏。去则去。留则留。无丝毫惊异。无丝毫挂碍。今朝是伊三七之辰。令嗣伯仲特请山僧举扬。以证居士脚跟下与释迦老子不别底一段大事因缘。如是则无忧树下不为生。熙连河侧不为死。既无生又无死。则尽十方界是个平等大解脱场。且道当荐常山居士一灵真性毕竟何依。良久云。将觐千华台上佛。戒光随处自严身。

　　解夏日。两序执事请上堂。问。古人道。有一人常在途中。不离家舍。有一人常在家舍。不离途中。途中家舍则且止。解夏一句作么生。师云。切忌乱走。进云。恁么则楖栗横肩穿市过。芒鞋足底任纵横。师云。因甚不领话。进云。秪如今日常住设斋。两序启请。毕竟功归阿谁。师云。不堪侧耳。乃云。今朝七月十五日。天宁解夏底时节。衲僧队队竞头奔。竹杖芒鞋夸猛烈。这山望着那山高。只为狂心曾未歇。忽然歇。家家门锁蟾蜍月。虽然。忽有个逐块禅和出来问。月聻。只向他道。你且放下腰包。过了七月八月。九月十月。我缓缓底为你说。或者道。长老因甚放这长马线。不见古人云。佛法无多子。久长难得人。

　　上堂。举古昔阿难问迦叶尊者云。师兄。世尊付金襕袈裟外。别传个甚么。者唤阿难。难应诺。者云。倒却门前刹竿着。乃云。阿难有法身可获。尚落途中。迦叶有刹竿可倒。未到家里。天宁不相他含五说六。待阿难问世尊付金襕袈裟外。别传个甚么。便痛棒趁出。何故。免得倚他门户傍他墙。刚被世人唤作郎。

　　早参。夜来雨淋淋。滴碎劫前心。无限痴禅客。特地苦相寻。休更寻。蓦撺竹篦云。处处弥陀佛。家家观世音。

　　晚参。禅禅禅。道道道。愚禅和。甚好笑。不解返照自回光。终日忙忙向外讨。休更讨。蓦竖竹篦云。荐取西方日出卯。僧问。日即不问。如何是卯。师云。点即不到。僧拟议。师便打。

　　中秋示众。月宫天子今夜为诸人说法了也。若向这里见得。则全体清净。全体光明。全体净光无碍。以这净光无碍底含养万物。亭毒四生。乃至若草木。若禽鱼。无不藉其成立。肯效他马家父子。单单为着个自己说供养。说修行。纵饶南泉拂袖便行。脚跟终未点地在。那堪怜儿不觉丑底。道个经入藏。禅归海。惟有普愿独超物外。阿剌剌恁么说话。明眼人前当不得一唾。今夜实情说向你。一痕未吐。千圣罔测。其由三五正圆。万象莫逃其质。此犹是明昧两岐。要知独脱无依。普请大众。不如一齐归去好。

　　晚参。一念不生。非普贤安身处。诸尘竞起。乃文殊大神通。无位真人来也。道一切声是佛声。一切色是佛色。无端拈起巩县茶瓶。却是饶州磁碗。十字街头李阿大惯打过人头底脱空。你禅和子寻常说的禅道佛法。向他分上一点用不着。且作么生使个伎俩。令他纳款归降去。若也使得。东海鲤鱼是无边身菩萨。其或未然。且待帝释宫中放赦书时。款款底与你商量。

　　晚参。不是心。不是佛。不是物。便恁么去。绵密处直是绵密。直饶古人道个干屎橛。麻三斤。已是曲为指注。那堪灵山特地拈花。赵州平空指柏。节目上何止更生节目。所以道语中无语是名活句。语中有语名为死句。涉言路是死句。存道理是死句。以至机留玄解。见滞幽微皆死句也。且作么生是活句聻。良久。掷竹篦云。掷地作金声。但不得顾着。

　　结制日。举师望大师充西堂。高邮众信请上堂。白椎竟。问。法幢高树。大振宗风。四众临筵。请垂方便。师云。谁家无白月清风。进云。莫不是格外提持句么。师云。待上座踏着本有田地。即向你道。进云。和尚只知其一。不知其二。师云。别有长处。不妨拈出。进云。道泰不传天子令。时清休唱太平歌。师云。将谓是衲僧。问。千里趋风。请师一接。师拈起拄杖云。向这里定当。进云。恁么则三尺龙泉光照胆。万人丛里夺高标。师云。好个俊快衲僧。进云。学人随处得风流去也。师云。后五日看。僧便喝。师便打。问。如何是夺人不夺境。师云。草没双足。如何是夺境不夺人。师云。眼盖乾坤。如何是人境两俱夺。师云。坐断十方。如何是人境俱不夺。师云。有眼者见。问。牛过窗棂。头角四蹄俱过。因甚尾巴过不得。师云。自作自受。僧无语。师打云。果然过不得。乃云。人是丛林解脱人。地是丛林解脱地。以解脱地住解脱人。行也坐也无拘系。问你即今攒簇上来。且道为个甚的。若曰求佛求法。是大愚痴。更云问道问禅。好没志气。岂不闻诸佛机。祖师意。明眼衲僧无所希冀。但只放出自家本有神通。堪与诸方比对。一弹指则日月周天。一呵气则风云匝地。不是临济三玄。亦非洞上五位。不信但问堂中第一座。此是吾家前佛后佛之所亲授记。维那结椎。下座。

　　晚参。父母未生前一句。鼻孔占却三亩地。堪嗟无限杜禅流。终日茫茫无本据。有本据。须荐取。蓦竖竹篦云。今朝特地为君举。

　　晚参。狗子无佛性。因邪却打正。衲僧如相委。绝胜摩竭令。

　　泰兴如生上座同诸山请上堂。问。四众云临。乞垂法要。师便打。进云。庐山瀑布高千丈。杨子江流涌万寻。师云。也须亲到一回始得。僧便喝。师云。喝后如何。僧拟议。师云。伎俩如此。问。我宗无语句。实无一法与人。秪如千里卖布单而来。图个甚么。师云。觅甚么碗。进云。和尚可谓善赴来机。师云。灵利衲僧。进云。下载清风。几个知有。师云。却多者一句。问。钟鸣鼓响。无非观音入理之门。且道与和尚家风是同是别。师云。上座试定当看。进云。如何是宾中主。师云。入得门来未相许。如何是主中宾。师云。寰中意气新。如何是宾中宾。师云。阇黎分上。如何是主中主。师打云。看取令行。进云。宾主蒙师指。因斋庆赞事如何。师云。与上座没交涉。乃举昔日长庆棱和尚示众云。撞着道伴交肩过。一生参学事毕。师云。长庆老人如此提唱。可谓曲尽心机智巧。虽然。要且只明得当时事。争如我延令诸道契远从宝刹。顾我荒山。设供捐资。兼请法要。蒙兹法爱。不惟交肩。直是把臂。到这里说个如胶漆相投。形踪未泯。似水乳相合。浊智横流。须知今日主宾相会。更不如何若何。只汲蜀岭泉。煮霍山茗。细话畴昔。诸兄弟且道恁么相见。是人情耶。佛法耶。良久挥拂子云。相逢自有知音知。赢得清风动天地。

　　晚参。祖师意。诸佛机。不在东兮不在西。若要晓然明的旨。嫂嫂原是大哥妻。

　　灵隐渊老和尚讣至。上堂。昔契经有云。净法界身。本无出没。大悲愿力。示有去来。诸兄弟。先佛与么告报。后佛如此提持。可谓今古同时。后▆合辙。诸人要识先佛么。蓦拈拂子卓向左边云。威音不敢争先。要识后佛么。以拂子卓向右边云。楼至未许落后。复以拂子卓向中云。正当中间一句。却被灵隐老汉坐断。淆讹诸人向这里构得。一任说净法界身。本无出没也得。说大悲愿力。示有去来亦得。其或未委。不妨分明说破。不见昨日有人从古杭来。接得灵山信。报道我法叔三目老人于月初坐化了也。天宁今日拟道个泰山俄崩。梁木遽折。犹落世谛。更道个列祖灯残。群生眼瞎。又属法情。且作么生道得个恰好句。以慰江南北一众哀思。乃大喝云。灵山一会。俨然未散。云哲人亡。是大痴汉。

　　缪家桥南溟。梵裔。世休三上座领众檀越请上堂。问。世尊三昧。迦叶不知。迦叶三昧。阿难不知。如何是玉宁三昧。师云。上座岂知。进云。切莫埋没学人。师云。知底事试道看。僧展两手。师打云。十万八千未是远。问。天寒人寒。点水滴冻。且道无位真人如何行履。师云。毛骨凛凛。进云。可谓不随阴阳消长也。师云。气宇昂昂。僧呈坐具云。秪见骊珠归掌握。谁知沧海几回干。师云。语不离窠臼。焉能出盖缠。进云。怎奈云静家家月。师云。只今月在甚么处。进云。清平世界莫颟顸。师便打。乃云。宗通说通。未当祖师家风。尘说刹说。岂是如来妙诀。从上来事恁么不恁么。总不得直下坐断。报化佛头。天宁今日不避截舌之斧。与汝个方便。蓦竖拂子云。祖师家风。如来妙诀。尽在这里。人若相委。十字街头石幢子价增十倍。三家村里水牯牛光益三分。便与么去。须弥南畔把手同行是真道契。其或未委。饭是米煮。钟是铁铸一句。莫道不疑好。便下座。说沙弥戒。上堂。问。还丹一粒。点铁成金。至理一言。转凡成圣。如何是至理一言。师云。刀斧劈不开。进云。莫是和尚为人处么。师云。一任钻龟打瓦。进云。恁么则坐断淆讹去也。师云。坐断淆讹底事作么生。进云。万古碧潭空界月。师云。何不引尽后语。进云。再三捞捷始应知。师打云。一钓便上。问。旗枪交展。战鼓齐鸣。单刀直入。请师回互。师云。天宁今日打退鼓。僧拟议。师打云。草贼大败。又僧出。师云。又是一个。僧便喝。师便打。僧云。不得压良为贱。师直打趁出。乃举临济上堂云。赤肉团上有一无位真人。常从汝等面门出入。未证据者看看。师乃呵呵大笑云。亲见黄檗来的犹作这个语话。直饶你证据到十成无漏。于天宁门下犹是个脱白沙弥。若要得座披衣。自解作活。须是将这面门出入底扫其踪。削其迹。庶几家国安宁。遂有僧问。如何是无位真人。大师下座搊住云。道。道。僧拟议。大师便托开云。无位真人是甚么乾矢橛。你看这老汉。虽有剪除狂寇。扫荡欃枪底手段。其如谚语有云。刀疮药虽灵。不割为妙么。须知这里则不然。赤肉团上日照天临。山僧自出世以来。齿颊间从不曾沾着他诸方宝惜半字。你诸人又向甚么处见天宁。随掷拂子云。无位真人甚处去也。众无对。师便下座。

　　因雪示众。举昔日庞居士到药山。山命十禅客相送至门首。值大雪。士指雪问众禅客云。好雪点点。不落别处。有全禅客云。且道落在甚么处。士便掌。全云。居士也不得草草。士云。恁么称禅客。阎罗老子未放你在。全云。居士作么生。士又掌云。眼见如盲。口说若哑。师云。好雪点点。不落别处。庞居士钩头有饵。且道落在甚么处。全禅客秤尾无星。一等是行脚高士。容易被人机境转换。一掌不了。又吃一掌。何可哉。今日大雪落矣。忽有人问。好雪点点。不落别处。你诸人又作个甚么伎俩。免得吃棒。众无对。乃拈竹篦旋风打散云。总是一队吃棒汉。

　　龙舒法云眉和尚率诸弟子请上堂。问。龙象齐来时如何。师云。大家蹴踏有分。进云。人天眼目。须是和尚。师云。也不消得。进云。幸遇法云和尚证明。师云。证明个甚么。进云。千里得来呈旧面。师云。且道在天宁分上又作么生。进云。团圞一室话无私。师云。也少上座不得。又僧出。师以拄杖截住云。这里非逞词锋竞智辩之所。的的是我家里人。方堪与说家里话。即今家里人已在目前。且作么生说些家里话聻。蓦拈拄杖卓一下云。秪这个同一佛口生。同一法化生。自从鸡足分灯。少林传芳以来。眉公法弟一肩担荷。去龙舒千峰盘绕之间一住十五年。大得古人居山风味。今者念祖塔荒寒。不吝跋涉。重到家山。于天宁分上可谓空谷之足音。晦暝之日月也。记得昔日僧问赵州。道人相见时如何。州云。呈漆器。这向北老出语一味朴实头。天宁今日拟向枯木上糁些子花。不图光扬宗眼。要显法社有人。或有人问。道人相见时如何。只向他道。莫打净毬。云。不打净毬时如何。师复卓拄杖云。珍重大家齐出手。破沙盆子要相扶。久立众慈。伏惟珍重。便下座。

　　恒修上座荐先慈请上堂。问。临济入门便喝。德山入门便棒。已属陈烂葛藤。请师别展家风。师云。好风来有信。进云。莫便是天宁家风么。师云。寒雨下无私。进云。出格宗师。宛尔不同。师云。却多这一句。进云。切莫孤负学人。师便打。问。一人发真归源。十方世界悉皆消陨。且道现前一众在甚处安身立命。师云。瞒上座眼不得。僧便喝。师云。好喝。更喝一喝。进云。天上有星皆拱北。人间无水不朝东。师打云。念言语汉。乃云。堪笑当年老释迦。无端特地爱拈花。令他无限颠狂者。接响乘虚乱似麻。要知高而无上。大而无涯。蓦竖拂子云。秪这个为诸佛之母。为列祖之爷。何必倚他门户靠他壁。须信风流出当家。等闲吐一句则百味具足。更说甚奢而不俭。俭而不奢。便恁么去。生也不道。死也不道。若与么来。禅也堪夸。戒也堪夸。长安风月家家遍。惭愧他昙摩又自渡流沙。嗄嗄嗄。玉本无瑕却有瑕。下座。(是日启请说比丘戒)。

　　腊八日说菩萨戒。邵伯钟山谢护法荐亲请上堂。问。朔风凛凛。寒雨凄凄。应时及节。请师一句。师云。夜半正明。天晓不露。进云。大地众生。同开正眼。师云。如何是上座底正眼。进云。一枝梅破腊。万象尽回春。师云。有甚么交涉。进云。也须和尚着眼。师便打。乃举昔日世尊坐雪山。明星出时。廓然大悟。叹曰。奇哉。一切众生具有如来智慧德相。但以妄想执着不能证得。乃云。释迦老子夙昔誓愿。为一大事因缘出现于世。所以开场便将森罗万象。草芥人畜一印印定。无丝毫逗漏。如此为人。是则固是。但不合和麸粜面。致令趋智慧德相者如渴思甘露。避妄想执著者似饱厌藜羹。一真界内无端列出多岐。那知真如凡圣尽是梦言。佛及众生并为增语。记得盘山和尚说得好。可中学道。似地擎山。不知山之孤峻。如石含玉。那识玉之无瑕。能如是解。则根尘破矣。能如是行。则大用兴矣。以此利物。无物不利。以此报亲。无亲不报。更有甚恩深巨海。义极高天而不一句了然超百亿。从此进比丘入菩萨位。进菩萨入诸佛位。虽则进进不已。究竟终不出最初一印。然印则固是矣。且道谁是利物者。谁是受利者。谁是报恩者。谁是受报者。便恁么去。此既不立。彼复何依。生死本空。涅槃非有。尽十方界是个大解脱场。今日钟山谢太翁欲报罔极之怀。岂不一大畅然。虽然。且道所荐二尊人毕竟现居何处。挥拂子云。莫对曾参问曾晰。从来孝子讳爷名。

　　除夜晚参。残年未去。新岁将来。爆竹耳边震。梅花眼底开。耳边震底普门出首。眼底开底曼殊当灾。狭路相逢没回互。还源得旨甚奇哉。更须知见中离见刺。闻里绝闻埃。便恁么。莫疑猜。踢倒须弥径归去。笑看铁锯舞三台。

　　雨山和尚语录卷第五(终)
嘉兴大藏经　雨山和尚语录


　　雨山和尚语录卷第六

　　嗣法门人　　记

　　住维扬天宁禅寺语

　　元旦晚参。年新月新。日新时新。盈眸物物皆真。银台烛花报喜。玉楼丝管生春。真真触处无非是要津。人人自谓是千佛一数。所以前堂里称扬笃切。后堂里礼拜殷勤。南无无量寿。南无大能仁。但能一念回光照。原是当人净法身。忽有个不受人瞒底汉出来道。长老你恁么道。也是鹦鹉慕西秦。天宁便热炙盏子与茶他吃。且道是赏伊罚伊。良久云。参。

　　解制日。两序请上堂。问。圣制告圆。如何是放行一句。师云。紧峭草鞋。进云。若不上来。焉知端的。师云。索头犹在天宁手里。进云。大众若到诸方。记取和尚此语。师云。切忌　跳。乃云。去年十月十五日结。诸人离诸方来。作么与天宁相见。今年正月十五日解。诸人别天宁去。作么与诸方相见。若向这里道得个亲切句。九十日内知你无虚弃底工夫。不然前廊下。后架上。不惟蹉过天宁。湘之南。潭之北。抑且忽略诸方有分。有般底闻恁么道。便云天宁相见秪在这里。诸方相见亦秪在这里。若与么。何异屋里贩扬州。虽然。天宁见处也要诸仁共知。一尘一佛国不是诸人相见处。一叶一释迦亦不是诸人相见处。要得鼻孔辽天。待你踏破草鞋来。我开粥过夏。与汝款款地商量。

　　兴化县李遇元兄弟荐亡请小参。师竖拂子云。此是从上诸圣用不尽底。诸仁要心领神解。但不得以圣名凡号。男相女形而分别之。古人虽巧指善譬。正按傍提。道个是甚么。会也无。已是伤盐伤酱了也。那堪更说生后生前。脚头脚底。何异蒸砂作饭。刻木为檀。不见道。真如净境界。一泯未尝存。既一泯不存。则觅生尚不可得。更说甚死耶。觅真尚不可得。更说甚妄耶。既生死真妄俱不可得。则全体住在如来大觉场中。那待坐法空座。衣忍辱衣。然后方称尘中大自在人。德善道人秉心慈善。生前受戒于宝华。已登佛位。死后乞法于山野。期透祖关。复竖拂子云。诸仁者。即今祖关已设。且作么说透底道理。遂掷拂子。喝一喝云。掉臂径行是性燥汉。

　　晚参。父母未生前一句。百尺竿头五两垂。昔日香严向这里打失鼻孔。只因绠短不及深泉。直待击竹时方云一击忘所知。蓦喝一喝云。剑去久矣。尔方刻舟。

　　晚参。僧一清昨来自古杭。云。南涧参堂有一居士过灵隐随喜。值隐上堂。乃出问。文殊是七佛之师。因甚出女子定不得。隐云。念汝新到。放汝三十棒。罔明是初地菩萨。因甚却出得。隐云。脱下衣来。更与一顿。士回。举似南涧。涧哂之。士遂问。文殊是七佛之师。因甚出女子定不得。涧云。老僧出不得。士云。罔明是初地菩萨。因甚却出得。涧云。灵隐出得。随召众云。南涧灵隐答语现在。诸人试检点优劣看。须知这则公案从上提唱者甚多。无一人搔着古人痒处。你若向出得出不得处见文殊罔明。则通身堕在毒海。据实而论。灵隐好棒。秪是放不着所在。致令南涧检点。南涧好语。未免犹存世谛。要且塞天宁口不得。虽然。设有人问。文殊是七佛之师。因甚出女子定不得。只向他道。天宁有三十棒。不打文殊。罔明是初地菩萨。因甚却出得。云。天宁有三十棒。亦不打罔明。且道毕竟甚么人合打。蓦喝一喝云。来说是非者。便是是非人。

　　重九日。晚参。今朝正是九月九。世人尽饮茱萸酒。登高吹帽落天风。无端笑破傍人口。争似林下闲道人。咳嗽掉臂超诸有。不逾本际而踞正峰。不拨诸尘而入正受。虽然。若据正眼观来。大棒好与劈脊搂。且道过在甚么处。良久云。怪他有人身底师僧不如无佛性底业狗。复云。会得者近前来。一众默然。师云。这里不是毗耶。因甚却一齐杜口。遂以竹篦旋风打散。

　　晚参。举昔镜清问僧。门外是甚么声。僧云。雨滴声。清云。众生颠倒。迷己逐物。僧云。和尚作么生。清云。洎不迷己。僧云。洎不迷己。意旨如何。清云。出身犹可易。脱体道应难。乃云。镜清浅草里藏身。这僧平地上遭跌。虽然未见输赢。及乎被伊倒拶将来。依旧出语存路。何曾离得明月芦花。今日天宁别资一路去也。待他云雨滴声。只向他道。观音菩萨来也。人若相委。管保活却尽大地死人。

　　晚参。见色明心。闻声悟道。文殊打失眼睛。观音钻破耳窍。糊饼馒头总现成。何用求玄并究妙。君不见。古人有言兮不传。红粉转风流。大抵还他肌骨好。

　　无燂孙护法伯仲为先严请对灵。小参。问。生本无生。死本无死。请问和尚。即今孙孝翁在甚么处安身立命。师云。乾坤收不得。日月岂能该。进云。一击翻身狂顿歇。一轮红日照西方。师云。且道孝翁还肯你与么道么。僧画一○相云。大众向这里荐取。师便打。乃卓拄杖一下云。若向这里坐断报化佛头去。则不用地水以为先身。火风而作本体。自然孤迥迥寰中独步。峭巍巍界外横身。语默悉禀。己灵动用。不由他术。吏部孙太翁昔曾得此。故一生秉公持正。学佛知儒。全凭这一着子。记得廿余年前翁跨鹤来扬。与先师辈主宾相见。比时声名已传播丛林。自后江南北名山大刹吏部问道之履迹恒满。当此法运凋零之际。得深心祖道者如翁。相与激扬。岂不为吾门幸事。呜呼。忽于今秋九月初七日骑鲸上天矣。闻易篑时。乃说偈曰。以不生生焉能生人。以不死死焉能死我。于意云何。无余灭度。苟非明见三界生死落处。那能如丰城狱底掘得一把剑相似。将是非得失。宠辱忧疑。一斩斩断。有如此瞥脱哉。诸仁者。翁既得处孤危。用处险绝。当与庞襄阳媲美一时也。所以永嘉大师云。几回生。几回死。生死悠悠无定止。自从顿悟了无生。于诸荣辱何忧喜。太翁于常寂光中闻之。必然大笑曰。永嘉老于八百年前已抓着我痒处。兹者令嗣伯仲以道事亲。特请山僧对灵。且作么生说个得处孤危的道理。现前一众要知么。试看翁生前金汤法堑。柱石　皇家。岂不是他得处孤危处。及时当去。便顺因缘而去。如人适城郭之易。岂不是他得处孤危处。或者道得处孤危则固是矣。但用处险绝未免以此致惑。山僧有一转语。为之解嘲。复卓拄杖云。高山流水知音寡。谁把黄金铸子期。

　　晚参。举僧问云门。树凋叶落时如何。门云。体露金风。乃云。云门老汉与么答话。理上有余。事上不足。若只与么流布将去。曹溪路上怎免碍塞杀人。天宁则不然。或有人问。树凋叶落时如何。只向他道。分付供库奴。若人辨得。许伊鼻孔辽天。一僧出问。和尚未开口以前。被某甲勘破。师云。向甚处着眼。僧便喝。师云。掠虚头作么。僧无语。师便打。

　　晚参。田地稳密。是诸人安身处。神通游戏。是诸人立命处。若是个妙协兼通底。直饶石霜道有句无句。如藤倚树。徒成露布。树倒藤枯。句归何处。亦为寐语。只如沩山呵呵大笑归方丈。且道是田地稳密。是神通游戏。良久云。放待冷来看。

　　因事晚参。栴檀林内不存秽草。狮子窟中岂容野犴。直有直评。公有公断。向魋自外仲尼门。调达难登释迦岸。似这一类破佛性的阐提。一总贬向法海边外。永不许与清净大众同居。试看今朝与他据款结案。

　　晚参。要行便行。要坐便坐。若行若坐。初无两个。会得者似老牸犁旱田。不会者如大虫看水磨。若要脱体相应。遂掷下竹篦大喝一喝云。切忌把这个认为奇货。

　　早参。沩山牛。赵州狗。有巴鼻。太郎当。无佛性。真稀有。既无佛性。因甚却道真稀有。众答不契。师归方丈。命知藏代。藏云。金屑虽贵。落眼成翳。师云。见处则有。用处则无。藏云。师又如何。师云。南泉斩猫儿。

　　安东法荫尼上座六十诞辰。请上堂。问。世尊道。观彼久远。犹若今日。且道法上座寿量多少。师云。大众证明。进云。万年松在祝融峰。师云。那里得这消息来。进云。有水皆含月。无山不带云。师云。分明举似诸方。乃云。庭前翠柏。屋后苍筠。头头灵活。一一天真。可笑人人尽作境话会。那知千年桃核里原是旧时仁。一任他霜磨雨洗。日照天临。不凋之操愈见严明。春生也根盘劫石。夏长也叶覆乾坤。道个万年松在祝融上。已属比拟之语。更说甚六通五眼。四智三身。须知呈瑞在当人。便恁么去。且道因斋庆赞一句又作么生。遂大喝一喝云。直截根源佛所印。摘叶寻枝我不能。便下座。

　　晚参。僧问。学人正问话时。本来面目在甚么处。师云。直下看。乃云。尽十方世界是摩诃般若光。光未发时。尚无佛无众生消息。有般漆桶拟向这里承当。殊不知早被他解脱深坑埋没了也。你现前诸人作么生出脱。众无对。蓦拈竹篦旋风打云。一总将作死马医。端午。师诞日。两序执事请上堂。乃云。五月五日。节届天中。人人悬艾虎。个个钉桃符。驱万邪不入其门。逐千灾亦远其户。虽则防闲有法。未免太劳攘生。争似天宁这里只用个涂毒鼓等闲击着。不惟三贤胆战。亦且十圣魂惊。震旦虽阔。要一个半个能逃其范围。无有是处。更有甚德山棒而不饮气吞声。临济喝乃敢扬威耀武。便恁么去。转亢阳为和风甘雨。回厉气作景星庆云。头头本地风光。处处太平气象。是则是。设有个出来问。且道具何三昧。乃得臻此。蓦拈拄杖卓一下云。黄河三千年一度清。便下座。

　　惟龙雷居士荐严。请上堂。参玄上士须是灵符在手。韬略随身。法战场中始称得一员猛将。若只一味立高岸。说太平话。蓦地禾山鼓打。石巩弓开。要且魄散魂飞。何况四山相逼将来。欲其踢翻生死海。拳倒涅槃山。而后摆手出长安。又庸可得乎。虽然。此盖其力未充之过。若是个惯批龙鳞。善捋虎须的。一弹指。一声咳。无不具叱吒风云之势。何待披忍辱铠。操智慧刀。与生死魔军决战。方谓之祖域争衡之上将哉。不见昔日庵提遮女问文殊大士曰。明知生是不生之理。为何却被生死流转。大士曰。其力未充。乃曰。事存函盖合。理应箭锋拄。须还文殊大士。然简点将来。要且只会得如来禅。若到祖师门下。更买草鞋行脚始得。天宁则不然。设有人问。明知生是不生之理。为何却被生死流转。只向他道。不入惊人浪。难寻称意鱼。只此一语。堪为当荐雷公开解脱门。入解脱道了也。更有甚现生罪业。夙世冤愆而不瓦解冰消。且道此去毕竟超升何界。良久云。九莲捧足生莲国。百宝严身坐宝台。

　　结夏日。泰州刘忠赤居士请上堂。问。德山入门便棒。临济入门便喝。未审和尚如何接人。师云。我这里没这闲家具。进云。谁人知此意。令我忆南泉。师云。即今南泉在甚么处。进云。觌面不识。师打云。未信你在。乃举昔日云居祐和尚结夏示众云。无相光中有一无位真人。出没三界。流转五道。不舍十恶业。不堕五蕴身。不除烦恼障。不证大涅槃。不憎毁禁。不敬持戒。不经冬。不过夏。汝等诸人还知去处么。良久云。九旬阳焰里。五分法身圆。乃云。大哉云居安居。美则美矣。要且则明得当时事。那知天宁出世秋晚。人根卑劣。若不就下平高。退席之辈不止五千筹矣。今日圣制初启。藉檀越请法之诚。只得别翻曲调去也。蓦竖拂子云。看。看。有相场中有伙无巴鼻汉。希出三界。望越五道。舍十恶业。了五蕴身。除烦恼障。证涅槃身。憎毁禁如生冤家。敬持戒似活菩萨。那边取次经冬。这里随分过夏。更说五分法身。且待九旬阳焰里。款款地修为取证。然虽如是。忽有个汉出来道。大小天宁作小乘知见。只向他道。三生六十劫。

　　解夏日。悬岩知浴率众善信请上堂。僧问。临济半夏辞黄檗。檗便打。且道意旨如何。师云。正令当行。进云。某甲半夏到天宁。即今终夏也。去即是。住即是。师打云。也不得放过。进云。只此一机。大播天下。师云。且喜汝领话。乃云。九旬告毕。布袋头开。去者从去。来者任来。诸法原无定相。愚人特地相乖。但能于一刹那中穿得如来鼻孔。一任山游南岳。普请天台。究竟未曾动着芒鞋。恁么称功圆果满。诸佛欢喜道奇哉。不然。且待龙华会里参弥勒。从头与汝更加锥。

　　惟龙李护法荐严请上堂。乃云。正觉离名相。随缘即道场。诸仁者。秪如今日檀越荐亲。昨日地府赦罪。且道是正觉离名相耶。是随缘即道场耶。者里分析得去。始知罪无实性。赦亦虚名。当人正觉本体原自光明。如十日并照。生死交谢而不变。寒暑迭更以常宁。如此荐亲荐得其正。如此报本报得其真。只这真正二字可以继祖灯。可以维世教。良以凡夫无知。不达自家真正本体。于无生死中妄见生死。于无去来中妄见去来。于无憎爱中妄见憎爱。于无好丑中妄见好丑。既一切妄见则昏迷失性。垢浊缠身。流转六道而不知。沦坠三途而不觉。不见古佛有云。起诸善法本是幻。造诸恶业亦是幻。身如聚沫心如风。幻出无根无实性。幻既无实性。一切善恶诸业亦当体全空。尽大地岂不是一个大解脱场。兹者惟龙居士痛念令先严生平杀业深重。特请山僧说法。以祈澡雪。记得宋时王公韶帅边时。亦以杀业深重。特请佛印元禅师就上蓝说法。元公拈香云。此香为杀人不眨眼上将军立地成佛大居士。众称善。公亦悠然意消。今日天宁则不然。此香为调甫无面目汉。伏愿冤业场中成解脱。烦恼海里得清凉。岂不与元公并驾争驱于千古上下哉。且正当今日。毕竟生何国土。乃挥拂子云。香云叠叠承云驭。咫尺莲邦信可居。

　　中秋示众。浓云积雾已经旬。忽地天抛片月新。雨后舒光当此夜。风前得旨是何人。灵山话。涉吻唇。曹溪指。隔关津。争似天宁一句亲。但得阴霾都扫尽。清光喜见十分真。

　　晚参。诸佛意。祖师禅。释迦心。明似镜。达磨口。直如弦。一大藏教。光流东土。千七百则。声振西干。说顿说渐。说实说权。谈照谭用。谈要谈玄。从头一一生按过。都卢不值半文钱。天宁不是抑人扬己。亦不是欺圣罔贤。参透其中一句旨。从教鼻孔自辽天。

　　岁节晚参。举昔日僧问镜清。新年头还有佛法也无。清云。有。僧云。如何是新年头佛法。清云。元正启祚。万物咸新。僧云。谢师答话。清云。山僧今日失利。又僧问明教。新年头还有佛法也无。教云。无。僧云。年年是好年。日日是好日。为甚么却无。教云。张公吃酒李公醉。僧云。老老大大。龙头蛇尾。教云。山僧今日失利。乃云。说有说无。尽非新年头佛法。且道如何是新年头佛法。云。蹴踏人人增意气。讴歌处处乐升平。忽有个汉出来道。长老大好新年头佛法。只向他道。天宁今日得利。

　　谢士彦伯仲率子请为先严体玉居士对灵。小参。师挥拂子云。天以消长为道。人以生死为场。会得原无挂碍。何处不是家乡。良由不达此理。动念即乖真常。造恶必沉地狱。为善定往天堂。善恶二俱不染。天然本地风光。孝子欲酬罔极。殷勤劝请敷扬。更不寻枝摘叶。直截为汝提纲。亡者灵台不昧。便请直下承当。且道此后生何地位。复挥拂子云。即此便超真净土。纷纷花雨散天香。

　　法云寺华严社成义伟珍二大德为师本生阇黎请下火。赤日流金三伏天。莲车何事忽高迁。纵然竺国清凉在。难慰同人泣断弦。恭惟本公老阇黎早年社结华严。即俗即真为本事。晚岁身端戒品。成人成己作归程。谩云足寄闹蓝。袈裟边全无半点泥水。纵谓身远丘壑。拄杖头却有十分烟霞。都道本固者生必厚。源远者流必长。岂期法云方敛迹于此方而慧日忽移照于他处。天宁于公法交四载。道契平生。译经台畔虽未共龙象参承。大树堂前早曾作人天轨范。况持己似光风霁月。处人若和气春风。今者幻缘既灭。真照独存。且道毕竟得何三昧。蓦以火炬打圆相云。从今踏着南询路。火里清凉脱体新。

　　雨山和尚语录卷第六(终)
嘉兴大藏经　雨山和尚语录


　　雨山和尚语录卷第七

　　嗣法门人　　记

　　住维扬天宁禅寺语

　　壬戌九月初六日启龙华会。拈花天镜灵玺两和尚请上堂。师竖拂子云。此龙华菩提树下。乃是弥勒大士将来三会说法。度人之所。诸人若踏得他正脉着。任是劫数长远。世界阔大。要且始终不出一刹那际三昧。夫此三昧者无过去相。无未来相。无现在相。三际全超。一道平等。弥勒大士提平等印。普印尽虚空。遍法界一切众生于刹那中成等正觉。便恁么去。尽十方界是个金刚正体。尽十方界是个宝觉真心。心也体也。觅一毫同相不得。觅一毫异相不得。同异相既不可得。则弥勒大士便是诸人。诸人便是弥勒大士。更说甚诸佛尊崇。众生狭劣。圣人智慧。凡夫愚痴。良以诸人不达凡圣一真。自他一体。用妄想心起分别见。以分别故致堕轮回。今日天宁特借弥勒大士威光为诸人作个方便。复竖拂子云。只者实际理地。从来不受一尘。现前佛事门中要且不舍一法。既不舍一法何妨爇种种香。散种种花。修种种饮食。备种种服御。或称扬赞叹。或礼拜翘勤。上以翊赞。

　　皇图。下以资培民本。若天若人。俱获妙利。是幽是显。普仗良因。头头是仁寿之乡。处处乃升平之境。不见昔日梁武皇帝夜梦神僧告曰。六道四生幽囚者众。何不设水陆以拔济之。帝既寤。乃命十大高僧翻阅大藏。撰成仪文。始于金山设大道场。帝一日亲临法筵。命悉停灯烛。帝默祷曰。若我此仪文理协圣凡。愿拜起灯烛自明。不然烛暗如故。帝一拜灯烛自明。再拜地摇六震。三拜天雨四花。其余灵验不可胜计。诸仁者。武帝一忏。理协圣凡。其感应如此。况天宁七会仪文皆理协圣凡者哉。现前诸上善人苟能发至诚愿。起殷重心。其将来感应不知当何如也。正当今日人天云涌。且普利一句又作么生道。挥拂子云。麈尾头边飞化雨。大千无不尽沾恩。

　　涌清禅人领吴护法请上堂。古人谓华严境界。理事全真。初无假法。既无假法。则冰柯月渚共显真常。烟岛云林全提向上。理无碍。事无碍。德山临济棒喝交驰。因有据。果有据。文殊普贤拳踢相应。掀翻空劫。捩转今时。繁兴处大用全彰。静悄时真机独露。且道是神通。是法尔。蓦喝一喝云。此时若不究根源。直待当来问弥勒。

　　邵伯镇育才王护法请上堂。问。龙华会启。四众翘勤。如何是弥勒真弥勒。师云。兜率陀天底。进云。如何是分身千百亿。师挥拂子云。家家有路透长安。进云。如何是时时示时人。师云。何不荐取目前底。进云。如何是时人自不识。师云。纳败不少。乃云。阐提有佛性。佛非妄语。狗子无佛性。祖是真言。非妄语处为凡夫开入理之门。是真言时为圣人辟出身之路。蓦竖拂子云。看。看。无面目汉来也。在天宁拂子头上扬声大叫道。者二老汉一个阐扬教意。其明如镜。一个提唱祖意。其直如弦。虽然在佛祖分上足可观光。若据衲僧正令而行。一人好与三十拄杖。何故呢。不见东山演祖云。说心说性尚属恶口。讨甚闲工夫说有说无来。今日天宁扫除枝叶。直示本根。庶几乎免诸仁倚他门户傍他墙。刚被时人唤作郎。久立众慈。伏惟珍重。辽东惟龙李护法同母赵太君忏罪。请上堂。问。烟水徒劳涉百城。天宁楼阁忽然新。入门不待寻弥勒。目睹师今转法轮。既获观光。请师一接。师云。佛日正中天。进云。莫不是和尚最初为人句么。师云。法轮常匝地。进云。可谓千古同风。一音演唱。师云。分明举似诸方。进云。随机利物。已见全提。记莂当阳。还祈更道。师云。谁家无白月清风。进云。与么则满前缁素开生面。一树龙华展笑颜。师云。上座好彩。问。龙华胜境即不问。举扬一句事如何。师云。楼阁重重尽打开。进云。可谓一句明明该万象。重阳九日菊花新。师云。且作么生得挨身而入。进云。千二百人善知识。被学人舌头转。师便打。僧喝。师又打。问。祖道重兴即不问。龙华大启事如何。师云。纵日所观。进云。人天普会。凡圣交参。如何是龙华境。师云。花云弥法界。进云。如何是龙华人。师云。触目尽知音。乃竖拂子云。行脚高士向者里体理得妙。了了常知去。则与三世诸佛同一眼见。同一耳闻。同一手持。同一足运。同一心知。同一意解。自古及今。威德自在。从少至老。尊贵颓然。珍御服不必全披。獘垢衣何须重卸。理惟一致。事出殊途。若解与么。红尘闹市是祖佛家风。不解与么。枯木寒岩乃鬼神活计。到者里觅智慧相尚不可得。更说甚么愚痴。觅福德相亦不可得。更说甚么罪业。苟能谛信不疑。自然超诸三昧。击拂子下座。

　　一雨禅人领本郡方护法请上堂。大道分明在目前。能解大道曾有几。终日忙忙向外寻。不达如来真正理。如来理。妙无比。不在他求只在己。但于善恶总不思。有大经卷出尘矣。文彩天然不住相。寻行数墨非知己。苟能信解而奉行。诸佛自然生欢喜。贪嗔痴。戒定慧。一都抛向东洋里。而今普示在当阳。蓦竖拂子云。原是诸人自家底。

　　慈修上座领本郡众檀越请上堂。若论真实提纲。不在逞舌剑唇锋以为本事。果是个作家禅客。只消篱落边拾一茎草。便可穿天下人鼻孔。可笑德山茅广汉到处用一条毒棒。临济小厮儿随处鼓一声热喝。那知传到于今尽成流布。自余滚毬打鼓之辈。擎叉击地之流些小伎俩。何足称祖域争衡之上将哉。天宁若不严其关防。岂免滥觞遍界。蓦拈拂子画一画云。一齐趁向他方世界。可中有超然独脱底。展出本有神通。与山僧相见。天宁拄杖便两手分付。何故呢。不逢作者不开拳。一遇知音便分付。

　　城南耕云禅宿领朱君甫众檀越请上堂。问。天上无弥勒。地下无弥勒。市尾街头是阿谁。师云。脑后着眼。进云。只眼空天地。双眉亘古今。师云。即今弥勒在甚么处。进云。且放过一着。师打云。我却放不过。进云。不跨扬州鹤。尤难验作家。师云。犹嫌少在。乃云。毗卢师。法身主。不在西天在东土。红尘闹市全彰本地风光。酒肆茶坊大展先天心祖。头头为妙悟之门。处处乃还源之路。更说甚截海岳机。盖色骑声。定乾坤句。超今越古。大可笑者是黄面老特地夸张。碧眼胡徒成露布。怎似我辈无事僧。一枕南窗方睡起。相与锄月耕云去。虽然。忽有个汉出来道。长老莫说无事禅。毕竟如何是毗卢师。法身主。良久。顾左右云。年深月久浑忘却。莫怪山僧多莽卤。

　　法海凝如院主领众护法请上堂。法海汪洋。道山崇峻。堪笑时人尽作境话会。那知实际居于目前。翻成名相去也。故古德云。色见声求是妄。承言滞句是诳。要得不诳不妄。苟非顶门具眼。肘后悬符底汉。那能碎罗笼。破窠臼。于一毫头上识得根源去。所以云。百千法门同归方寸。河沙妙德总在心源。只贵个同德同心。同声同气底一肩担荷。相与建法幢。立宗旨。不为难事。即今还有如是人么。良久云。但办肯心。必不相赚。

　　藏经院澄和尚领众檀越请上堂。问。承古有言。此时若不究根源。直待当来问弥勒。且道如何是根源。师云。闲家具。进云。请和尚直截道一句。师云。更要第二杓恶水那。进云。谢师指示。师云。七棒对十三。乃云。振祖风。弘祖道。分付禅流莫草草。直饶你一句当天。如日之杲。一句匝地。如风之扫。正眼观来。大似井蛙醯鸡。所见还小。若是个出格道流。手铄黄河干。脚踢须弥倒。把一大藏经作一牧马。与他八大龙王夸珍斗宝。更说甚如来禅玄之又玄。祖师禅妙之又妙。都卢扫向粪堆头。大丈夫儿事始了。阿呵呵。好不好。相逢谩道知音少。便下座。

　　平山和尚领本郡众护法请上堂。问。五叶一花。根源一脉。列派分枝即且置。如何是正中偏。师云。夜蟾当午现。进云。如何是偏中正。师云。白月不孤圆。进云。如何是正中来。师竖拂子云。不出者里。进云。如何是兼中至。师云。当堂犹不贵。进云。如何是兼中到。师云。室内岂人知。进云。君臣五位蒙师指。四众云臻事若何。师云。欢声震地。进云。龙得水时添意气。虎逢山势转威狞。师云。在檀信分上又作么生。进云。多处添些子。师便棒云。灼然。问。古人云。道得也叉下死。道不得也叉下死。和尚还有这手段么。师云。死活不知。僧拟议。师便打。乃拈拄杖卓一下云。此是曹溪一滴。虽枝分派列。苟达其源。不惟涧溪共本。抑且江汉同宗。所以恫济二水。法流浩瀚。遍涌神州。俱从者里流出。猗欤盛哉。真不可思议也。天宁与平山和尚亲承派下。今日蒙修共本之好。远劳法驭。过我荒山。炊香饭以饱禅流。请法要而续慧命。如此道谊。足堪千古。昔天童宏智和尚与径山妙喜老人法谊之交。真成莫逆。今日平山天宁亦继其芳躅。诸仁者且道。恁么相见。与古人相去多少。良久云。自有明眼作证。

　　泰兴庆云澄老和尚领季护法请上堂。尽不可说。不可说华藏世界是个大光明藏。无论若圣若凡。若缁若素。若天仙。若人畜。若草芥。乃至飞潜动植等。无一不向者里安身。无一不向者里立命。不以目睹。自然洞见十方。不以耳闻。分明听周沙界。所以云圆明了知。不由心念。繁兴大用。举必全真。以此植福。福如川至。以此植慧。慧若山增。以此酬愿。无愿不酬。以此报恩。无恩不报。头头摄入。法法融通。交光相罗。如宝丝网。且道所欲从心一句作么生道。挥拂子云。欲知果感轮王位。须信因从佛种来。

　　掘港场慈月上座领众善信请上堂。问。不唯楼阁凌霄汉。大树于今已接天。不审窥着根株者几人。师云。东西十万。南北八千。僧顾左右云。不因今日节。余日定难逢。师云。逢底事作么生。进云。相续者大难。大难。师便打云。甚么所在。说难说易。进云。某甲礼拜有分。师又打。问。龙象雾涌。士庶云臻。未审和尚作么生指示。师云。在天成象。在地成形。进云。莫便是为人处么。师云。你作么生领会。僧便喝。师便打。乃云。秋树凋。秋叶落。体露金风。言端语确。云门一句。似火传薪。天宁一句。如水赴壑。有眼者知。有耳者觉。若要返本还源。乃竖拂子云。到底不离者一着。

　　拂尘尼上座领郑护法等请上堂。问。承和尚有言。若要返本还源。到底不离者一着。如何是者一着。师竖拂子云。看。看。进云。秪如返本还源又是甚么人。师云。斫额望上座。进云。可谓海上宗风惟此胜。天山一脉永流通。师云。不消得。问。世尊出世为一大事因缘。和尚升座说何法要。师云。同古同今。进云。恁么则秋清红日朗。天静碧云轻。师云。犹有者个在。进云。意气不从天地得。英雄岂藉四时催。师云。念言语汉。乃云。一叶落。天地秋。一花开。世界起。百千诸佛向者里转根本法轮。百千祖师向者里现色身三昧。如是则山河大地是佛。草芥人畜是佛。鳞甲羽毛是佛。蠢动含灵是佛。既一切是佛。觅菩萨见。缘觉见。声闻见尚不可得。更说甚么我相。人相。众生相。寿者相来。所以道。一处真。处处真。尘尘尽是本来人。真实说时声不现。正体堂堂没却身。诸仁者。既云真实说。因甚又道个声不现。既云正体堂堂。因甚又道个没却身。苟能相委。管保脱却鹘臭布衫。卸却炙脂帽子。虽然。且毕竟如何是本来人呢。良久云。道个师姑原是女人做。正眼看来还有过。佛见法见两不生。大座当轩方许坐。下座。

　　修己侍者领江宁通飏宫居士为诞日兼祈嗣。请上堂。问。乐善好施者总属厨库中物。遂画圆相。以手作擎势云。某甲另呈一种。请受。请受。师云。掉向墙南。进云。岂不孤负学人。师云。你道天宁意在甚么处。进云。人天之师。犹有者个在。师便打。乃云。佛殿里烧香。山门头合掌。是则是伙信心男子。然未免受人处分。若是个前无威音。后无楼至底。穷天地。亘古今。于一毫端现宝王刹。坐微尘里转大法轮。任是天中之天。圣中之圣。尚窥他头脑不着。更说甚诸余。所以道一念普观无量劫。无去无来亦无住。如是了知三世事。超诸方便成十方。诸仁者。你看我佛如此告报。大似揭杲日于中天。凡有目者无不仰其威光。正当今日。增百福。益千龄则固是也。且道诞明珠于宝掌。孕美玉于蓝田。又是甚么人分上事。良久云。不可埋没他今朝请法檀越。

　　本郡敬之王居士请上堂。问。七堂梵贝。一树龙华。无限人尽作境话会。得么。师云。枝枝撑着月。进云。此犹是色见声求边事。师云。是上座见解。进云。某甲敢当此识。师打云。乱统作么。乃竖拂子云。一尘含大地山河。说到不如行到。一草现琼楼玉殿。眼亲何若手亲。你有如是作略。与你如是作略。你无这般机关。夺你这般机关。白拈贼偏出自临济厮儿。黑捞波未许他岩头老汉。若论此事。如干将莫邪难与争锋。休说彼机似拍板门槌。易为酬唱。果是个乘风破敌底手段。方可用冲关夺角底机谋。一弹指掉转乾坤。一呵气弥漫宇宙。更说甚法华锋前阵。涅槃句后收。虽然。自从受得灵山记。常请如来转法轮。又是甚么人。良久云。洎合忘却。

　　泰兴诸山尊宿同蒋君锡众檀越请上堂。问。蛟龙未得水时如何。师云。牙爪潜藏。进云。已得水时如何。师云。掀天揭地。进云。此中玄妙意。不许别人知。师云。上座知也。试道看。进云。谁家无白月清风。师云。未在。进云。不得压良为贱。师休去。蒋居士问。龙华三会七处。宣扬东土西天。是同是别。师云。也要居士证明。进云。一花一世界。一叶一如来。师云。是你不妨会得好。进云。好手之中逞好手。红心心里中红心。师云。且道室中容八万四千师子座。是神通。是法尔。进云。云从天外绕。花向叶边生。师云。作家居士。天然有在。进云。即今会取龙华意。个个当来笑破颜。师云。直须珍重。乃云。风和日皎。云净天空。祖师心印。八面玲珑。虽则是吾宗法要。然未免遭人检点。岂不闻黄阁帘垂。紫罗帐合。体极尊贵。未尽今时。更说甚心印。说甚玲珑。故新丰老子有云。峰峦秀异。鹤不停机。灵木迢然。凤无依倚。人若相委。天下衲僧始得无过。其或不然。遂喝一喝云。莫守寒岩异草青。坐著白云宗不妙。(君锡法嗣洞上)。

　　语松大师领春明聂居士请上堂。问。阳春将至。枯木花开。内院真机。请师指示。师云。乞我一文钱。进云。老老大大犹向别人讨。师云。长汀子笑你。僧便喝。师云。又讨棒吃。进云。某甲礼拜。师便打。问。如何啐啄同时句。师云。没者闲工夫。进云。作家不啐啄。啐啄同时失。又作么生。师云。非公境界。僧便喝。师打云。乱统作么。进云。座中犹有江南客。何必樽前唱鹧鸪。拂袖归众。师云。已迟八刻。乃云。朝看法华。暮阅般若。太区区生。若是个婢视声闻。奴呼菩萨底。他又谁管你天。谁管你地。谁管你兴。谁管你废。把个席向日中摊。一味憨然工打睡。虽然。忽有个汉出来问。如何睡中主。又作么生秪对。挥拂子云。但将饭向无心碗。自有人提折脚铛。

　　放生会。野蓉上座领众檀越请上堂。达磨不来东土。禅河浪静。三藏一往西天。定水波生。天宁初不瞒昧人。你有一丈。还你十尺。据实而论。西天胡子没髭须。东土矮子有长处。说个即心是佛。佛不远人。无心是道。道岂物外。正举话间。忽遇个救命王菩萨拦路腰截道。阿剌剌。大小天宁原来是个葛藤社家。这是甚么所在。说心说道。天宁却有个推托处。不见道。先以欲钩牵。后令入佛智。

　　古鼎知藏领汪广涵阮子灿二居士请上堂。问。当来慈氏三会。说法度人万亿。即今天宁七处弘开。度人多少。师云。不记其数。进云。天上人间俱有赖。丛林草木尽沾恩。师云。不劳赞叹。进云。灯笼拍手笑。露柱暗点头。师云。且道为个什么。进云。两轮日月光寰宇。大地山河一斩新。师云。念话社家。汪居士问。谛观法王法。法王法如是。如何是第一义。师云。天上天下。惟我独尊。士礼拜。师云。何不进语。进云。觌面是谁。师云。犹在这里作窠臼。问。古人云。一字搜空万劫心。未审是那一字。师云。适来犹记得。进云。大好一字。师云。且道是那一字。僧以手画○相云。总出者里不得。师云。且过一边。问。霜露不凋栖鹤树。烟波徒羡打鱼船。此境作么生夺。师云。杨一清笑你。进云。不是和尚。大难分疏。师云。汝是润州人那。进云。某甲实从那边来。师云。情知你熟处难忘。僧掷坐具云。从今抛向　江里。下载清风付作家。师云。又与么去也。乃云。灵山会上。少室峰前。中有一句子。为吾家宗祖所秘。尔诸人齿牙间若犯他一丝毫许。则同出佛身血。何以故。不见盘山宝积和尚有云。可中学道。似地擎山。不知山之孤峻。如石含玉。那识玉之无瑕。而今兄弟们都是以一知半解而为极则。那知见解为碍而不自在么。试看昔日睦州和尚示众云。诸人未得个入头处。须得个入头处。若已得个入头处。以后不得孤负老僧。后来木庵和尚拈云。大小睦州面皮厚多少。木庵则不然。若未得个入头处。须得个入头处。若已得个入头处。直须飏却入头始得。诸仁者。以入头处为人。故睦州遭他木庵检点。以飏却入头处为人。木庵还免得天宁披判也无。或有个汉出来问。既无入头处。又批判个甚么。良久云。白云尽处是青山。行人更在青山外。华严社本生阇黎领众檀越请上堂。问。德山入门便棒。未免起模画样。临济入门便喝。犹属捏目生花。除此二途。未审和尚将何接人。师便打。进云。是则是。或有人问天宁意旨。教学人作么举扬。师又打云。犹不识休咎。进云。不因渔父。怎识桃源。师云。且喜春梦醒。问。华严偈云。令心所向皆无碍。现前诸上善人愿生西方。且道软水洋作么生过。师云。快便难逢。进云。是则是。太险生。师云。知恩者少。进云。不可唤此处不是西方。师云。既是。又要过软水洋作么。进云。幸有和尚作证。师便打。乃云。尽十方界是个浮幢王刹。还有向这里发心住者么。住则在天同天。在人同人。在佛同佛。在菩萨同菩萨。在缘觉同缘觉。在声闻同声闻。既一切皆同。正古人所谓无量为一。一为无量。从此而进。虽历信住行向而及地。地然皆不离此发心住而为根本。说个圆融也无妨行布。行布也不碍圆融。根根尔。尘尘尔。刹刹尔。念念尔。检点将来。犹是根尘边事。直须掀翻华严。捉败遮那。云门扇子　跳上三十三天。触着帝释鼻孔。东海鲤鱼打一棒。雨似盆倾。于天宁门下始较些子。虽然。且道恁么提唱。是诸佛真机。是祖师要旨。良久云。一任钻龟打瓦。

　　城东南溟上座领众信请上堂。问。霜露既降。何期十月回春。木叶尽凋。喜见岭梅舒萼。请和尚道个恰好句。师云。体露金风。进云。神通耶。法尔耶。师云。总不在这里。进云。更有何人知此心。便归众。师云。且喜汝知。乃云。古者道。震法雷。击法鼓。布慈云兮洒甘露。昨日慈云已布。甘露已洒。今朝特地重震法雷。重击法鼓。且道为个甚么。尔诸仁灶门大副。耳朵竖起。要听山僧扬今播古。说青道黄。方谓之提唱宗乘。我道斯人未具眼在。老实说向你。尽大地是个无尽藏。目前风动云起。鸟啼花落。那一物不是祖机。水流山峙。日照天临。那一事不是佛意。必待曲录床上老榾檛叨叨怛怛。却成钵盂添柄去也。且如何是现成一句。良久云。晨朝有粥。晌午有饭。

　　拈花灵玺和尚五十生辰请上堂。问。龙华胜境即不问。庆祝一句事如何。师云。岗陵可喻。劫石难穷。进云。秪如威音那畔。还加庆祝也无。师云。多多益善。进云。头头显露。法法全彰。师云。长连床上底切忌将来。进云。常言总道休官好。林下何曾见一人。师云。没交涉。问。末山一脉。续至拈花。的的相承一句请师酬唱。师云。大喻三千。小喻八百。进云。祝融峰顶双松操。　水矶头一钓垂。师云。上座不妨伶俐。问。昔日天亲问无著曰。弥勒内宫所说何法。无著曰。秪说者个法。且道如何是者个法。师云。不见道梵音清雅。令人乐闻。进云。今日拈花或问天宁。龙华会中所说何法。又且如何秪对。师云。好本多同。进云。今昔固无异。知音复是谁。师云。不可埋没他两堂龙象。进云。拈提向上。固然二俱。作家庆祝瑶篇还许学人赓和也未。师云。你试杜撰看。进云。一株大树根盘固。枝干敷荣不记秋。师云。秪道得一半。进云。有余不尽之辞。权收归寿量品。师哂之。问。真净界中才一念。阎浮早已万千春。如何是真净界中之一念。师竖起拄杖。进云。与么则南山松柏添青翠。师云。莫将境对人。进云。一毫头上三千界。万里歌谣乐太平。师云。珍重将去。乃竖起拂子云。看。看。秪这个无圣凡名。非男女相。人若相委。妙总真风不离当处。末山宗范岂外目前。如是则过去威音历千劫而不古。未来楼至荫百福以长今。何待鸡足山前亲蒙授受。龙华会里入室参承。方谓之灯传无尽。算衍恒沙。所以道心源一统。绵亘十方。无分净秽。头头是仁寿之乡。那论险夷。处处乃安乐之境。只贵承当于文彩未生前。自然脱略于声色既形后。且超宗越格一句又作么生道。复挥拂子云。灯传大树知无既。长与人间作导师。

　　北来福隆两和尚领七会众居士请上堂。问。如何是啐啄同时眼。师云。我识得你也。进云。如何是啐啄同时用。师云。念你年老。且放过一顿。进云。某甲即不然。自从打破漆桶后。碎啄同时眼里砂。师云。杜撰不少。进云。重破月来花弄影。浪随波转水无痕。师云。转见没交涉。乃云。闻声悟道。见色明心。目前端的孰知音。若谓明之者如秋潭月影。悟之者似静夜钟声。都卢总属透金尘。直须搂翻窟穴。击碎家珍。管保伊声和响顺。道泰时平。南无观世音将钱特地买胡饼。人多谓之怪力乱神。云门老子婆心切。殷勤导汝过关津。且道过后如何。良久云。回头失却来时路。咫尺归家罢问程。

　　广济和尚率净闻辉明二上座暨众信请上堂。问。朔风凛凛。黄叶飘飘。其中意旨。请师速道。师云。上座莫眼花。僧喝。师云。无人夺你茶盐袋。乱叫唤作么。僧又喝。师便打。乃云。空劫以前有一句子。明如杲日。宽若太虚。任是八臂那吒扑不破。尔诸人拟向理路上寻他。机智里测他。握节当胸。实为沉屈。试看达磨老子泛鲸涛。涉重溟。才踏梁土。便把只蓬蒿箭子将我赤县神洲草芥人畜。动植飞潜。鼻孔一时穿却。人多谓之传佛心宗。若据天宁正眼看来。实情好与三十拄杖。有人相委于此。励志扶宗。报佛恩德。不为分外。其或未然。莫道天台路险巇。羊肠更在青霄外。

　　本城阜生潘护法五十生辰请上堂。问。须弥为槌。虚空为鼓。曼殊击时。鹙子起舞。请和尚唱曲啰啰哩。以祝维摩居士。师云。你还知音么。进云。大好一曲。普请大众出来唱和。师云。且道是五音。是六律。僧便喝。师便打。乃竖起拂子。蓦唤云。主人公。你姓甚么。自答云。不得姓。又唤云。名甚么。自答云。不得名。既不得名。又不得姓。则当人绵密真体亘古今而不变。任伊将竹杖量丈六了又丈六。量到非非想天也穷他数量不出。何况以一花一香。一灯一果而称祝之。所以杂花云。刹尘心念可数知。大海中水可饮尽。虚空可量风可系。无能尽说佛功德。佛功德既不可尽说。则寿量亦不可尽说。寿量既不可尽说。则百福千光亦不可尽说。百福千光既不可尽说。则智慧德相亦不可尽说。智慧德相既不可尽说。则巍巍乎惟天为大。荡荡乎名无能名。且道是甚么人堪承此位。复竖拂子云。非乃公则孰能当之。

　　安阜洲敬吾盛居士同众信请上堂。用不及处施一机。黄面老子罔措。智不到处用一着。碧眼胡儿罔窥。关西子。没头脑。向北人。无面目。有时东胜神洲走马。西牛贺洲着扑。有时南赡部洲打鼓。北俱卢洲上堂。梵语唐言。打成一片。村歌社舞。扰作一团。一句句切要。一机机着实。更说甚鸦鸣鸦鸦。鹊鸣鹊鹊。婆饼鸣婆饼。姑恶鸣姑恶。而不宣明第一义谛。且道是甚么人方具如是用。乃大喝一喝云。那个男儿不丈夫。

　　泰兴蒋敬华居士六十生辰请上堂。乃挥拂子云。山僧今日扫除枝叶。直露本根去也。然本根既露。非人间岁月可移。岂天上风霜能老。所以适来庆。而今又庆。是名重庆。适来祝。而今又祝。是名重祝。重祝之寿。寿逾须弥。重庆之福。福如沧海。蓦竖拂子云。苟非踏着这里。则福无根而寿无本焉。称得个过量大人。试看诸人从朝至暮。出作入息。那一刻离得这里。既离不得则可谓福有根而寿有本也。且向后如何受用。良久云。眼前劫石难穷岁。秪见天衣獘六铢。(是日潘蒋二君同请上堂)。

　　本郡李许二护法同请上堂。问。人天总集光明殿。未审金襕付阿谁。师云。有力者一肩担荷。进云。威音王已前成佛竟。又担荷个甚么。师云。又与么去也。进云。虽然如是。不妨锦上铺花。师打云。果然。进云。可谓言中有响。句内藏机。师云。不得胡乱测度。问。吹毛在握。虽无犯手伤锋。提唱宗乘。如何得不涉唇吻。师云。天宁有口。只堪挂壁。进云。若非和尚。洎合打破蔡州。师云。岂有与么事。进云。两行大众瞒得阿谁。师便打。进云。不假风雷自有奇。何须更展韶阳令。师云。不较多也。乃云。天高无极。产物者必高。地厚无垠。生材者亦厚。所以琼宫瑶殿向这里建立。兰丛玉树向这里滋培。若是个一举便知底。方知此人出众人之上。故曰无上。此物越众物之量。故曰无量。无量为天中之天。无上为圣中之圣。天宁少精进。多懈怠。一往不知奉重。以致板齿生白醭。古殿长青苔。今朝遇大檀越到山。挥金办供。飨我缁流。更请法要。光我法社。且作么生道一句。以为他日之记。良久云。多知不负灵山嘱。持杵擎山愿力深。

　　黄桥悦可湛空法慧古嵩四上座同陈河宇居士请上堂。问。一千七百则葛藤。被某甲将利刀截断时若何。师云。未许好手。僧礼拜。师云。末后不来。犹亏一半。举昔日天亲菩萨从弥勒内宫而下。无著菩萨问曰。人间四百年。彼天为一昼夜。弥勒于一时中成就五百亿天子证无生法忍。未审说个甚么法。天亲曰。秪说这个法。秪是梵音清雅。令人乐闻。诸仁者。天亲无著一期问答。可谓难兄难弟。但不合以合头语唐塞方▆。▆令千古之下遭人检点。今日天宁则不然。或有人问曰。人间四百年。彼天为一昼夜。弥勒于一时中成就五百亿天子证无生法忍。未审说个甚么法。但唤云。上座。他若应诺。只向道。今日堂中特谢供养。樊汊法朗大用二上座同众信请上堂。百不思时唤作正句。诸人若向这里住黑牛。眠止水。更曰居顶。曰历历。曰惺惺。曰佛未生时。曰与么时。何异将死雀就地弹。直饶道个将与么时。等破一切是非。虽则身手有力。只恐便恁么流布将去。曹溪路上未免水漉漉地。蓦以拂子画一画云。划断古人多年葛藤。可中有个独脱无依底汉子。阐大机。发大用。天宁便热炙盏子递茶他吃。且道是赏伊罚伊。良久云。参。

　　安东月庵子贞法荫三庵主请上堂。问。如何是和尚家风。师挥拂子云。会么。进云。忽遇客来。将何秪待。师拈拂子云。莫怪粗疏。进云。在现前大众分上又作么生。师便打。进云。共穿无底钵。同餐不湿羹。师云。略知滋味。乃云。诸佛未生前。谁家灶里火无烟。识得烟不离火。凭此续焰传灯。千当万妥。更说甚五叶一花。收因结果。便恁么去。千祥并集于君。万物皆备于我。行无怨恶。言无口过。因甚紫胡要打刘铁磨。良久。挥拂子云。阿呵呵。好大哥。如此知音。能有几个。

　　安东悉容上座领天如张居士请上堂。问。风高月冷正天寒。拥毳蒲团心未安。就里喜无尘一点。是何人到此中看。师云。切忌在鬼窟里作活计。进云。妙高峰顶琉璃殿。内有空王好坐参。师云。你道天宁话头落在甚么处。进云。恁么则现前大树增光彩。喜见高枝栖凤雏。师云。笑杀云居土地。乃云。牛栏马厩。圆觉伽蓝。癞狗泥猪。十方三世。天宁从不昧人之善。你有半斤还你八两。你有一丈还你十尺。担板汉稳坐家堂。破落户清贫快乐。须知海岳归明主。未信乾坤陷吉人。纵他白拈贼手段高强。盖鼠偷狗窃。不足忧也。且道天宁茶碗里有上座。上座茶碗里有天宁。又发明甚么边事。乃挥拂子云。总不出灵山骨里印。

　　高邮悦贤恒修天瑞文机四上座领黎忆元栾荣还二居士请上堂。僧堂里白槌原无对待。禅床上举话太费周遮。说个击石火。闪电光。尚属业识茫茫。自余是甚么会。也无些小伎俩。乌足为衲僧能事。不见沩山问仰山云。寂子速道。莫入阴界。仰云。慧寂信位也不立。沩云。你信了不立。不信不立。仰云。秪是慧寂。更信阿谁。沩云。若恁么秪是个定性声闻。仰云。慧寂佛也不立。乃云。沩仰父子一期酬唱。大似空中舞太阿相似。不见痕迹。苟非亲入阃奥者。焉能窥他头底。今日天宁打开门户。直示家风。且道一肩担荷是甚么人。蓦竖拂子云。面目现在。

　　本府尧臣舒护法率令嗣周士请上堂。问。千年祖席。今日重新。正令全提。如何话会。师云。上座吃棒有分。进云。拈槌竖拂。物外提撕。紧密一句。如何指示。师云。山僧耳背。高声问将来。进云。和尚切莫装聋作哑。师便打。问。掬沙供佛。果感轮王。今日舒檀越设斋。果感何位。师云。非公境界。进云。人归大国方知贵。水到潇湘一样清。师云。亲切无过此也。乃云。此华藏世界第十三重。其地坚固。金刚所成。黄金为墙垣。白银为阶砌。珊瑚为台榭。玛瑙为桥梁。林木池沼。皆演法音。交光相罗。如宝丝网。诸兄弟。且道此殊胜庄严是甚么人居住。是甚么人受用。若也知得。铺地金花不离脚下。承天玉蕊只在目前。说个大福德人修。大福德人受。大似拗直作曲了也。何以故。盖当人自有具足智慧。具足德相。具足神通。具足富饶。蓦竖拂子云。诸人若向这里逴得便行。把得便用。管保与他同一居住。同一受用。即今要睹其仪范么。良久云。且待须臾。自当证知。

　　如皋大觉灵灿上座领杨太君令嗣尔长请上堂。问。道场圆满即且置。归源一句请师宣。师云。脚踏实地。进云。可谓人人脚跟点地。个个鼻孔辽天去也。师云。一句合头语。万劫系驴橛。僧便喝。师云。屈着上座甚么处。进云。不入虎穴。焉得虎子。师云。七棒对十三。乃云。夜来跋尊者放身大睡。睡到无梦无想。无见无闻。尽乾坤都成个安乐之乡。及至日午打三更时方醒寤起来。乃打个呵欠曰。我又谁管你天。谁管你地。一味南窗工打睡。恰遇个从大觉场来底。谓曰。田地稳密。不无尊者。若是游戏神通。须还某甲始得。天宁拄杖子向前云。二公所论各顺正理。然未免徐六担板。只见一边。寻常向师僧道个智有穷幽之鉴而无知。神有应会之用而无虑。尚属教乘。何况祖师门下迅速锋铓。犹是钝汉。万里无云。青天犹在。更论稳密田地。游戏神通。岂不节目上更添节目。且作么生是无有量过一切量底一句。卓拄杖一下云。出头天外看。谁是我般人。

　　本郡黄护法请上堂。问。如何是出格之句。师云。放上座出一头。进云。八角磨盘空里走。师云。你拟取山僧口里语那。进云。闪电之机。徒劳把捉。师云。这是甚么所在。进云。天寒风劲。伏惟和尚珍重。师云。要且没了期。蓦喝一喝云。若向这里入底。说甚玉蕴荆山贵就使。拳倒须弥。踢翻沧海。尚未称衲僧手脚。据实而论。若向那边透过。却来这边行履。直下转自己归山河大地去。只见波涛涌。不见海龙宫。几多钝置阿师讨他鼻孔不着。未免望岩而退耳。天宁今日为你通个入理之门。且如何是脱体无依一句。良久云。释迦老子是甚么碗脱丘。

　　真一堂诸公至海安胜玉上座领田刘二护法请上堂。今日三教圣人都向龙华会里大逞神通去也。虽妙用无边。然皆不离此一为根本。故儒者曰。吾道一以贯之。道者曰。圣人抱一以为天下式。释者曰。唯此一事。实弥勒菩萨在定中闻得。乃云。三公所论。可谓殊途同归一致也。秪如一字未着。画之先名个甚么。若向这里见得。庶几不被道冠儒履释袈裟所惑。三公闻之。各俯首归本位去也。现前一众。还有道得一句。为他圆话者么。良久无人对。师云。土旷人稀。相逢者少。便下座。

　　开炉日。座元文鉴和尚请上堂。问。十方同聚会。个个学无为。此是选佛场。心空及第归。如何是选佛场。师云。东边挤挤。西边挨挨。进云。如何是心空及第归。师云。不是上座境界。进云。雪后始知松柏操。事难方见丈夫心。师云。谩夸好手。进云。大众证明。师云。着甚死急。僧一喝。师便打。问。当阳的旨。今古罕通。掣电光中。请垂方便。师云。烧香着。进云。恁么则拨开云雾见青天也。师云。许你做得山僧侍者。进云。若将此事为奇特。孤负当年佛祖心。师云。灼然。灼然。问。请师拈出大光明藏。师云。没者闲家具。进云。现前大众以何煆炼。师云。要棒吃那。进云。为甚么嘉州牛吃禾。益州马腹胀。师云。一人传虚。万人传实。进云。恁么则天下觅医人。灸猪左膊上。师云。转见未在。僧一喝。师便打。乃云。拈花座畔笑盈盈地。断臂岩前血滴滴地。看他一个喜。一个悲。致令曹溪路上滚滚无碑记。克由叵耐。若教山僧令行。西天四七。东土二三。并须吃棒。今日天宁圣制初开。若必用瞑眩之药。尔诸人自然不堪。不若打扫古寺闲房。开暖炉度岁。记得虎丘隆祖有云。第一着是真参。第二着是妙悟。第三着任你多知多解。不若无求最第一也。这三贴平胃散。诸人服之。管保一个个自成自立去。天宁纵有妙密钳锤。广大炉韝。亦无施设处。何故呢。不见道。彼自无疮。勿伤之也。便下座。

　　龙华会道场圆满日。上堂。兼谢天灵二位和尚。问。五旬佛事。今日周隆。行满功圆一句。请师速道。师云。诸佛生欢喜。进云。虎头虎尾。幸有和尚全收。理事混融。更乞聊通一线。师云。要上座出一只手。进云。人天亿万沾恩泽。一曲阳春和者多。师云。珍重流通。问。高揖释迦。不拜弥勒。且道是甚么人。师云。出格衲僧。进云。忽遇个掀倒禅床。喝散大众。又作么生。师云。试下手看。僧便作掀禅床势。师云。狮子咬人。韩卢逐块。进云。放者老汉出一头地。师云。贼过后张弓。乃云。眼见龙树花开。忽焉龙树结果。今朝果满。菩提圆也。释迦弥勒。稳坐家堂。文殊普贤。扬声高叫道。善哉。天宁寺里。佛事场中。有三件吉庆事。一者天日晴明。二者人缘辐辏。三者大众和合。说是语已。释迦文佛默然许可。弥勒大士呵呵大笑云。二菩萨言则固是也。且道这三件吉庆事毕竟因谁致得。若也明得。方知当人尘刹深心。如其不然。不妨聊与通个消息。乃挥拂子云。当天一镜明如日。万古灵文玉玺中。久立众慈。伏惟体悉。

　　说戒日。兴教石灵和尚率众檀越请上堂。西堂问。古有尊者。袈裟着身。须发自落。未审是神通妙用。法尔如然。师云。坐断两头看。进云。一句了然超百亿。堂前何用演三车。师云。须是西堂始得。进云。恁么答话。秪有寒灰发焰。且无石笋抽条。师云。原来不领话。进云。明知老汉惯用此机。师云。却被你勘破。堂一喝。师便打。乃云。禅禅达磨。来自普通年。戒戒波离。亲续瞿昙派。二老汉今日同到天宁。各逞本事去也。诸人要识达磨禅么。银亮竹篦。唤着则触。不唤则背。以拂子向左指云。过者边着。要识波离戒么。墨黑袈裟。放之则显。收之则藏。以拂子向右指云。过者边着。蓦遇个副贰传化底。搀前长揖曰。传持禅道。不无迦叶师兄。主张戒律。自有波离尊者。兴严教法。须是阿难阿弟始得。说是语已。各各如鼎。三足而立。天宁拄杖子向前致问曰。教外别传是禅否。迦叶师兄云。是一大藏经。是教否。阿难阿弟云。是五篇七聚。是戒否。波离尊者云。是。拄杖子复呵呵大笑曰。三公如此提唱。释迦一宗扫土而尽。岂不闻明眼人。没窠臼。若是个无欲无依底直下拗折竹篦。卷起袈裟。焚却本子。方始安乐得人。尔现前诸人要识天宁拄杖子么。蓦卓三下云。掀翻海岳求知己。拨乱乾坤见太平。下座。

　　早参。弥勒真弥勒。分身千百亿。时时示时人。时人自不识。忽然识。遂撺下竹篦云。原来秪是这个贼。
嘉兴大藏经　雨山和尚语录


　　雨山和尚语录卷第八

　　嗣法门人　　记

　　住维扬天宁禅寺语

　　解制日。付法上堂。问。圣制告圆。放行一句作么生道。师云。截断脚跟。进云。万里无寸草。还许学人措足也无。师云。天宁一向有公据。进云。若不上来。焉知端的。师云。且莫草草。问。佛祖说不尽底请师拈出。师云。一麟足矣。进云。龙生金凤子。冲破碧琉璃。且道是祥耶。是瑞耶。师云。公案现在。进云。好音在耳人皆耸。一句当阳万象辉。师云。好为流通。进云。堂堂大用频拈出。争怪儿孙越格行。师云。者一句在上座分上。在山僧分上。僧作女人拜云。伏惟和尚珍重。师云。见怪不怪。问。大悲千手眼。那个是正眼。师挥拂子云。看。看。进云。多子塔前则且置。五老峰头事若何。师云。与你犹隔津在。进云。龙得水时添意气。虎逢山势长威狞。师云。切忌乱走。问。佛佛授受。祖祖相传。请问和尚。传个甚么。师云。近前来向你道。进云。恁么则师子窟中无异兽。师云。你做得山僧侍者。乃云。祖师心印。状似铁牛之机。去即印住。住即印破。风穴老人权衡临济宗纲。美则美矣。只是太费周遮。天宁出云门脚下。只用个铁鹘机。去底与一拶。住底亦与一拶。稍知痛痒。便明窗下安排。若是三拶两拶不回头。谨奉一緉草鞋。一任州县踏白。所以从上来事殊非草草。若要入室称真。须是心髓相符始得。试看灵山会上。迦叶一笑投机。少室峰前。神光三拜得旨。古人既有如此榜样。诸人焉得不努力参承。且的的相传一句又作么生道。众皆默然。师云。真狮子儿。善狮子吼。

　　晚参。日可冷。月可热。众魔不能坏真说。诸人要知真说么。拈椎竖拂不是真说。擎叉击地不是真说。转语机锋不是真说。滚毬打鼓不是真说。且毕竟如何是真说聻。良久云。莫道无语。其声如雷。

　　泰州恒甫易居士率令嗣元佐请上堂。问。一句当天。八万四千生死门永绝。且道如何是当天一句。师云。语在言前。进云。恁么则一条拄杖两人扶。师云。你出手看。进云。可谓学人添得十分光彩。师云。且缓缓。乃云。三月春将半。韶华满帝州。天宁寺前四五百条花柳巷。琼花观外二三千座管弦楼。参玄上士。行脚高流。何必朝游檀特。暮宿罗浮。即今满眼满耳烟花烂熳。遍尘遍刹风雨飕飗。都是如来藏里收。便恁么去。一闻不再闻。观音披衣得座。一见不再见。曼殊高枕无忧。更说甚将钱买糊饼。放下手却是馒头。都落侬家第二筹。且道如何是第一筹聻。挥拂子云。玉树槎牙天赐种。生来全不计春秋。便下座。

　　晚参。释迦不出世。达磨不西来。实情好个太平时节。风以时。雨以时。种麻得麻。种豆得豆。设若须弥山跳入诸人鼻孔里。又将甚么出气。良久云。一总将作死马医。

　　结夏日。行白上座请上堂。问。人天普集。仰听雷音。猊座已登。请师垂示。师云。巢知风。穴知雨。进云。恁么则太山顶下瑞云腾起也。师云。过山寻蚁迹。能有几人知。问。古人云。石火莫及。电光罔通。除此二途。未审天宁如何为人。师云。譬似闲。进云。学人总不恁么。师云。别有长处。不妨拈出。进云。出头天外看。谁是我般人。师云。谩夸好手。僧便喝。师便打。乃云。祖佛用不到处有生机一路。人若踏着。管保不蹈释迦老子三千年前故辙。有般汉不解自家作活。才闻个踞菩萨乘。修寂灭行。便向长连床上塞耳藏睛。如七村里土地相似。若只与么。少室一宗流传岂到今日。寻常向诸人道尽大地是个解脱场。一任随缘放旷。任性逍遥。任他龙蛇混杂。凡圣同居。他各各具有一副天地。一副日月。一副胸襟。一副作略。不消护生用杀。自然头头合妙。处处归宗。天宁从不将禅道佛法搅人肚肠。便恁么绝商量。大家摇扇乘风凉。击拂子下座。

　　端午日。见龙李护法同母赵太君为和尚庆诞请上堂。问。向日藏身北斗。今辰座拥南山。一众当筵。请师垂范。师云。出头天外看。进云。恁么则山河匪其久。日月匪其明也。师云。构不着。僧礼拜起云。麈尾拂开机外旨。杖头点出劫前春。师云。且过一边。乃云。打从空王如来。便留下这个符印。今日入到山僧手里。要依样画葫芦去也。乃以拂子作书字势云。五月五日午时书。佛见法见尽消除。如是则不用德山先锋。临济殿后。自能廓清祖域。奠安禅鼎于后五百岁。说甚灵钟于威音那畔。秀发于今世门头。所以云得者不轻微。明者不贱用。试看即今榴火喷千山红焰。蒲剑挥万里清风。可谓时至而理自彰矣。且道诸仁即今又如何受用。良久。复挥拂子云。此时若蹉过。余日定难逢。便下座。

　　晚参。称提从上来事。蓦拈拄杖云。惟有这厮最直截。所以黄檗如是直截用。临济如是直截悟。降此以下。尽是摘叶寻枝。埋没先宗者。今日天宁直截用去也。还有向直截处承当者么。良久云。要会无多子佛法。以拄杖一时旋风打散。

　　次日晚参。昨夜拄杖子向诸上座前弄一下险。今日敛迹藏威。依旧在山僧手里。有时扶过断桥水。伴归明月村。犹是寻常受用。记得汾阳和尚有云。识得拄杖子。一生参学事毕。诸仁即今还有识得拄杖者么。智悦众云。请和尚放下着。师便放下。智云。相随来也。师云。这一堂师僧棒。合是悦众吃。便归方丈。

　　晚参。乃卓拄杖一下云。秪这个为解脱之本。亦生死之源。有会得者出众相见。众无对。师云。诸人既已吝慈。山僧不免自道去也。复卓一下云。向这里一见不再见。岂不是解脱之本。向这里一见复再见。岂不是生死之源。然这犹是诸方老宿掉下不用底伎俩。若是出格衲僧到来。又作么生相待。良久。掷下拄杖云。看我眉毛有几茎。僧问。万法归一。一归何处。师云。看脚下。僧礼拜。师打云。依然是个漆桶。僧问。言前荐得。犹是滞壳迷封。句下精通。未免触途狂见。请问和尚。如何是第一句。师云。我向你道。早落第二句。僧云。和尚今日败缺。师云。甚么处见得。僧拟议。师便打。僧问。三不是。毕竟如何即是。师云。有是即有非。僧云。如何是无是无非的句。师云。近前来。向汝道。僧进前。师打云。狮子咬人。韩卢逐块。

　　因事晚参。佛有佛眼。鬼有鬼眼。佛有佛心。鬼有鬼心。大众要识佛眼佛心么。即今正大光明者是。要识鬼眼鬼心么。即今奸险诈伪者是。或有个出来云。大小天宁。话作两橛。但向他道。我秪要据款结案。

　　晚参。佛宝法宝。切忌别处寻讨。蓦竖拄杖云。容颜甚奇妙。岂不是佛。复卓一下云。光明遍十方。岂不是法。与么则僧宝分上原自具足也。因甚不肯承当。良久。遂掷下拄杖云。秪为分明极。翻令所得迟。

　　晚参。一雨普滋。三草二木悉皆润泽。且道无阴阳地上生个甚么。若也知得。不用深耕穊种。非其种者锄而去之。且毕竟如何是无阴阳地。一云看脚下。一云七贤女被我勘破。一云风吹不透。雨打不湿。一云分付来多少时也。一云黑豆未生芽。一云寸草不生。师顾侍者曰。分付直岁。来日不得普请。

　　师同众玩月次。问大众云。正当恁么时如何。一云胡来胡现。汉来汉现。一云某甲不在明白里。一云大家在这里。一云伏惟和尚珍重。一云放下着。僧问师。师云。不是衲僧分上事。僧云。如何是衲僧分上事。师云。月落后相见。又僧如前问。师云。我钝置你犹可。你钝置我太煞。

　　普请示众。宝山既到莫空回。昔闻其语。未见其人。而今验在目前也。云门普击着。知归底许伊是个俊快禅流。若是三敲两打不回头。怎免天宁道个钝置。

　　早参。僧问。三顿痛棒。意旨如何。师云。现成公案。又僧出。师云。狗子无佛性话。你作么生会。僧云。现成公案。师云。学语之流。僧拟议。师云。贼身已露。何必枷杻。乃举昔日佛眼和尚示众云。山僧今日与诸仁同参一个真善知识去。良久。便下座。师云。佛眼老人可谓赤心片片。但不合引人向良久处着倒。天宁今日亦与诸仁同参一个真善知识去。蓦竖拄杖云。巍巍乎惟天为大。荡荡乎民无能名焉。

　　晚参。心不是佛。智不是道。当头突出无毛鹞。等闲冲破太虚空。归来落得场好笑。且道笑个甚么。良久云。笑他壁观老胡。做人全没孔窍。

　　晚参。安禅不必须山水。灭却心头火自凉。秪如心头火作么生灭。一云惜取眉毛。一云用灭作么。一云罔象到时光灿烂。离娄行处浪滔天。一云人平不语。水平不流。一云。莫妄想。一云知是般事便休。一云自己肚皮自己画。僧请师代。师云。要头便砍将去。又云。山僧今日被你勘破。

　　六月十四夜茶话。三伏苦炎蒸。实情难回互。云堂坐榻温。翻思林下步。纵有赵州茶。徒然成露布。良哉先圣言。光阴莫虚度。

　　新方丈据室。师拈拄杖卓一下云。此处最吉祥。过去诸佛向这里转大法轮。直得天垂玉蕊。地涌金莲。山僧既隆圣种。须绍门风。复卓拄杖一下云。今日法轮已转。门风已绍。现前诸仁若道得个接手句。譬如一灯燃百千灯。灯灯无尽。且入室安居毕竟如何指南。复卓拄杖云。此真法界。一切无碍。我今安居。得大自在。

　　进新方丈日。拈花二位和尚率李都谏阖府众护法请上堂。乃云。有祖以来便打成这个根基。开成这个保社。天地未分。未有生佛名字以前早已尽情结契。分付诸仁了也。只贵个同德同心。同声同气底相与建法幢。立宗旨。未为难事。不然独掌那能得鸣。独树何由成林。所以妙吉祥恒白鹫岭之椎。颠普化常推滹沱之毂。是谓龙吟云起。虎啸风冽者也。蓦拈拄杖卓一下云。试看这一片地。自晋义熙间谢太傅舍宅为寺以来。屈指历一千三百余年。虽时有盛衰而道无升降。其间住持者。赞勷者皆代不乏人。逮至明末。法席中衰。晋殿唐宫。虽复岿然。而孚上座铁觉嘴之高风凌夷至极。

　　国朝初。我师翁来自云门。乃经其始。未几以法席交付先师。先师茹荼戮力一十八年而殿堂庖湢一一周圆。独方丈一案未果其愿。呜呼。便于丙午正王示寂矣。比时师翁尚在。得讣曰。天宁当时我只一过手耳。其恢弘扩大之功。皆巨长老之力。但山门冲要。难乎其继矣。师翁之言。历历犹在耳也。后之嗣席者不体师翁之心而私其心。遂致法席荒寒。可胜扼腕。不肖樗散之材。承诸檀护遴选住持。而及区区入院以来。虽殿堂楼阁为之一新。远近喧传佥谓山野之功。那知同门拈花二大师赞翊之力居多。今方丈落成。复承率诸大檀护挥金办供。命升此座。可谓久要不忘先师之嘱者也。虽然。饮水贵知源。得地贵识脉。苟渊源有据。血脉无亏。则人人脚跟下明如杲日。宽若太虚。何在舍己之田。芸人之田。然后为得哉。若要此后有凭传之永永。幸有五山和尚为之证明在。遂卓拄杖下座。(是日天童老祖忌日。北来上方福隆镜湖拈花五位和尚皆在)。

　　解夏上堂。才过九夏。忽到三秋。此日炎蒸歇灭。连朝风雨飕飗。圣制已云满。解开布袋头。增上慢俦去则任去。善良贤衲留则终留。留底不要你空手把钁。去底须会他步行骑牛。此是今时枢要。亦为上古徽猷。如不然也。直饶五湖浪迹。四海萍游。踏破铁鞋无用处。徒然累得雪盈头。

　　晚参。举昔日马祖同西堂。百丈。南泉玩月次。祖云。正当恁么时如何。堂云。正好供养。丈云。正好修行。南泉拂袖便行。祖云。经归藏。禅归海。惟有普愿。独超物外。师蓦喝一喝云。除却华山陈道士。何人不带是非行。

　　中秋示众。举昔日南泉和尚玩月次。僧问云。何时得似这个去。泉云。王老师二十年前亦恁么来。僧云。即今作么生。泉便归方丈。乃云。何时得似这个去。荐得分明成死句。二十年前恁么来。而今古殿长青苔。作么生。归方丈。有口秪堪悬壁上。老南泉。一句玄。不须重向天边讨。玉兔沉来话始圆。

　　结制日。师昂西堂同汪广涵居士请上堂。僧问。炉韝洪开。顿令顽金起色。钳锤大展。直教尘镜生光。四众云臻。如何指示。师云。一槌便就。进云。伯牙琴已拨。几个是知音。师云。瞒大众不得。进云。望中尽是英灵客。鞭影何劳这一施。师云。谩夸好手。僧便喝。师云。这是临济底。与你有甚么交涉。进云。人天众前。且放过一着。师云。大似持钵不得。问。古德云。不疑言句。是为大病。秪如世尊不说。迦叶不闻。正恁么时。作么生疑。师云。罕遇知音。进云。恁么则剑为不平离宝匣。药因救病出金瓶。师云。与世尊迦叶有甚交涉。进云。金风吹玉管。若个是知音。师便打。僧顾左右云。大众一齐高着眼。莫教错过目前机。师云。赚了也。问。九旬把住牢关。水泄不通。请问和尚。如何是把住句。师云。大家在这里。进云。身心一如。身外无余。放行一句又作么生。师云。后五日看。进云。就中收放凭师手。还许学人和也无。师云。许。僧便喝。师云。一钓便上。问。西来大意则不问。今朝结制一句作么生道。师云。眉毛撕结。进云。可谓精金若不经炉冶。怎得光华彻底新。师云。道着。进云。无位真人还假煆炼也无。师打云。少这一棒不得。问。四大本空。五蕴非有。请问和尚。制向甚么处结。师云。杜撰长老。进云。怎柰公案现在。师云。适来犹自可。而今更郎当。进云。是何心行。师云。因甚话头也不识。僧便喝。师便打。进云。棒头点出无生眼。灿破乾坤亘古今。师云。料掉没交涉。问。和尚钳锤固是妙密。秪如百拨不转底汉来。有何方便。师云。且居门外。僧进语糊涂。师打云。我若不打你。两堂大众笑去在。问。如何是函盖乾坤句。师云。你是漳泉福建僧。进云。如何是截断众流句。师云。这里无你措足处。进云。如何是随波逐浪句。师云。东去西去。一任上座。进云。千峰势到岳边止。万派声归海上消。师云。闲言语。进云。鹅言争似凤。蛛巧不如蚕。师云。无棒到你吃在。居士问。如何是的的西来意。师云。西来有甚么意。进云。半夜日头上。当午月正明。师云。杜撰不少。乃云。行脚高士担囊挈钵。拨草瞻霜。绕四天下行脚。蓦竖拄杖云。秪为不知这个落处。所以驱驰决择。乃卓拄杖一下云。今日觌露现前也。诸仁尽知尽见。且作么生说个决择底道理。有者道识得拄杖子。一生参学事毕是决择处。又云。涉水登山。全得他力是决择处。若只与么。何异水中捞月。空里采花。天宁见处也要诸人共知。况值圣制初开。若存一毫吝惜。岂不孤负诸人一緉草鞋。复卓一下云。看。看。直得森罗万象。彻下孤危。大地山河。通上险绝。释迦有手攀揽不着。达磨有眼傍观有分。惟许上无攀仰。下绝己躬底衲僧。向天地未生。未有生佛名字以前一逴逴得。便恁么去。似地擎山。不知山之孤峻。如石含玉。那识玉之无瑕。虽然如是。忽若须弥山　跳入你眼睛里。香水海腾沸入你耳朵里。若向这里道得个脱体句。一任平山玩月。梅岭吟风。其或未然。且向三条椽下。七尺单前与你眉毛撕结一上。下座。

　　晚参。今朝二七之八。露柱却也省发。特地去问灯笼。个事本来条直。禅和子因甚反打葛怛波斯吒。心肝偏向树头攀。舜若多鼻孔却于地下挖。灯笼闻之燥得火出。齐来启白方丈。山僧云。是者伙颠倒众生。教我有甚么法。

　　晚参。阐提有佛性不虚。是个阐提。狗子无佛性非实。是个狗子。狗子非实。堪与佛祖为师。阐提不虚。到底自救不了。紫湖门下畜得底来也道。上取人头。中取人心。下取人足。拟议则丧身失命。正恁么时。还有避得底么。僧出便喝。师打云。性命也不照顾。又僧问。大地无寸土。和尚教大众挑个甚么。师云。瞒却几多人。僧礼拜。师云。将谓是个衲僧。问。觌面相逢事若何。师云。你合吃我手中棒。僧拟议。师便打。问。蠢动含灵俱有佛性。因甚赵州道狗子无佛性。师云。我爱赵州道得亲。僧云。南泉斩猫儿意旨如何。师云。刀头有眼。僧拟议。师打云。照顾性命。

　　晚参。禅不禅。道不道。三寸舌头胡乱扫。小南当日有此作略。而今法久成弊。天宁不然。禅是禅。道是道。珍重舌头莫乱扫。何故。近来王令稍严。不许搀行夺市。冬至日。明慧远闲古鉴三上座丐徐州归请上堂。问。一阳初起事如何。师云。万象腾辉。进云。恁么则无根草发千秋色。枯木花开劫外春。师云。又添一重好彩。问。暑往寒来。阴消阳长。且道拄杖子还有消长也无。师云。莫作野狐精见解。进云。五百人善知识作恁么语话。师云。罕遇知音。进云。能为万象主。不逐四时凋。师云。你做得傅大士奴。进云。不得压良为贱。进语稍迟。师打云。已迟八刻。问。眼盖乾坤即不问。口吞佛祖事如何。师云。你有如是作略那。僧便喝。师云。是眼盖乾坤。是口吞佛祖。进云。一任和尚分疏。师云。鼓粥饭气师僧。进云。大善知识还有这个在。师便打。乃云。一阳来复。万象腾辉。那边不许夜行。君子道长。这边投明须到。小人道消。赤肉团上伐鼓考钟。要问古佛与露柱相交是第几机。寂子速道。当下出得阴界。一任拽占波与新罗斗额。南岳共天台撞彩。说个烛明千里象暗室。老僧迷犹存解路。那堪慈明老汉弄出三分鬼画符。便榜向僧堂前称杨称郑。若到天宁。棒未许他吃在。何以故。不见道阳气发来无硬土。六管飞灰书云枝。笔谁不解拈。向虚空里书个上大人。许你横涂竖抹。诳惑闾阎。现前一众尽是正因行脚底饱丛林。能向枯木上糁些子花。不惟老胡有望。亦表宗社有人。若是三点两点不回头。怎免山僧道个漆桶不快。

　　说沙弥戒日。拈花和尚率众檀信请上堂。问。高沙弥不登坛。卢行者不剃发。如何是戒。师云。优波离尊者笑你。进云。坐断十方。迥超物外。如何是定。师云。莫向鬼窟里作活计。进云。出海骊珠光灿烂。尘沙草木尽生辉。如何是慧。师云。击碎骊珠来相见。进云。一镞破三关。大千惟只眼。师云。大众笑你。问。三坛大戒即不问。格外玄机愿垂指示。师云。冬不寒。腊后看。进云。与么则一句曲含千古调也。师云。似则似。是即未是。进云。秪为分明极。翻令所得迟。师云。自知较一半。问。禅律并行即不问。昔日拈花事若何。师云。迦叶师兄笑口开。进云。纳败缺不少。师打云。何不领话。问。五篇七聚佛所说。一句临机试道看。师云。无暇答你这话。进云。佛法如大海。因甚不答话。师打云。随语生解。进云。料且难瞒大众。师云。痴人棒打不死。问。一念不生。万法无咎。还唤得金刚宝戒么。师云。疑则别参。问。古人云第一句中荐得。堪与佛祖为师。如何是第一句。师云。顶门挝毒鼓。进云。第二句中荐得。堪与人天为师。如何是第二句。师云。天宁垂手来多少时也。进云。第三句中荐得。自救不了。且道过在甚么处。师云。自家验取。进云。佛与众生原不异。只为分明路更赊。师云。有甚么交涉。僧一喝。师便打。乃云。我有一机。瞬目视伊。若还不会。别唤沙弥。可笑仰山老乘虚接响。闻恁么道。便云。闲师弟会得祖师禅也。阿剌剌若到天宁门下。驱乌也未许伊在。然非惟香严些些小视。不足以旷发群动。直饶灵山会上目净修广如青莲底老阿师等闲一瞬。直得山河大地。草木丛林。悉放宝光。那知拖到如今。尚成流布。由是观之。反不若现前一伙新学沙弥。不用视伊。人人声前得旨。何劳别唤。个个句下知归。黑漆钵盂要伊承受。黑漆袈裟要伊奉持。谓是禅也。孤负波离尊者。谓是戒也。埋没迦叶师兄。须知这里有举一全该。得大无碍底。一着诸仁若也不信。少间伐鼓考钟。齐到僧堂前验取。便下座。

　　师一晚同众坐香值散饼次。乃示众云。超佛越祖之谈。云门道个糊饼。虽则家常茶饭。诸仁但不得囫囵吞却。若是个咬得破的。始知他一句中百味具足。且问诸仁。如何是百味具足底句。一云随家丰俭。一云我这里没闲家具。一叉手向前云。也不较多。一云吾无隐乎尔。一云和尚也须亲尝过始得。一云三十年不少盐酱。一云若知滋味则祸事。一云一点瞒他不得。一云苦瓜连根苦。甜瓜彻蒂甜。皆不惬师意。众请师代。师云。分付与典座。

　　腊八圆菩萨戒日。法宗上座请上堂。问。尸罗妙法。今日告圆。末后一机。请师拈出。师云。谨慎钵袋子。进云。依而行之又作么生。师云。许你是个信心比丘。进云。云在岭头闲不彻。水流涧下太忙生。师云。与尸罗有甚交涉。进云。谁人知此意。令我忆南泉。便归众。师云。直得叫屈有分。问。若人识得心。大地无寸土。且道扬州琼花种在甚么处。师云。多虚不如少实。进云。恁么则祖席重兴施法雨。明星闪烁绝群疑。师云。不劳这一句。进云。某甲礼拜有分。师云。念汝远来。且放过一顿。问。狮子哮吼时如何。师云。惊杀你。僧便喝。师云。这是野干鸣。进云。狮子窟中无异兽。师便打。问。释迦成道则不问。未审天宁将何法要示人。师云。在天成象。进云。末后灵山拈花。迦叶微笑又且如何。师云。在地成形。进云。后来阿难问迦叶云。世尊传金襕外。别传何物。当时一呼一应。毕竟明甚么边事。师云。难兄难弟。进云。可谓当阳惟许克家子。不许游人来问津。师云。与你犹隔津在。进云。是何心行。师云。分明举似诸方。乃举昔日释迦于正觉山前夜睹明星。豁然大悟曰。奇哉。一切众生具有如来智慧德相。但以妄想执着不能证得。乃喝一喝云。这老汉寐语作么。不见达磨自西天来。秪要觅个不受惑的人。尔诸大德果能自成自立。纵饶尽十方虚空移来掌上。不消一捏粉碎。更有甚南斗六。北斗七。翳汝眼睛。故法眼大师一生平只教人仍旧去。去若仍旧则眼不顾他位里。脚不踏他位里。果是知音。天下衲僧始得无过。虽然。秪如钟声披起。郁多罗是仍旧。不是仍旧。如向这里道得一句。阿难陀持钵去。菩萨子吃饭来。不着问人。一一自知落处。蓦拈拄杖卓一下云。上来已为这老子三番羯磨也。谚语有云。打草蛇惊。打水鱼痛。尔现前诸仁还有惧佛见法见如酖毒者么。天宁要问你智慧德相是甚么破草鞋。宁可赤脚不着最好。久立众慈。伏惟珍重。下座。

　　立春日圣玉上座同刘达宇居士请上堂。问。春回大地。万物咸新。未审庭前柏树子还属新旧也无。师竖起拂子云。祖师犹在。进云。恁么依然还是旧时人不改旧时行履处。师云。者便是上座见处。进云。常恨春归无觅处。不知转入此中来。师云。香山佳句。不劳拈出。进云。今日因斋庆赞又作么生。师云。少停食堂里验取。进云。玉历已颁天下遍。歌谣处处乐升平。师云。江西湖南少你不得。问。一尘才起。大地全收。新春已到。因甚枯木无花。师云。后五日看。进云。还许一众瞻仰也无。师云。许。进云。如何是瞻仰处。师云。大似不带眼来。乃云。释迦雪山冷坐。彻骨称贫。弥勒闹市酣眠。通身卖富。通身卖富底与他下载。彻骨称贫底与他上载。诸仁要识上载么。蓦竖拂子云。以有下劣。宝几珍御。要识下载么。遂掷下拂子云。以有惊异。黧奴白牯。然这犹是教开蒙儿顺朱底说话。若是个珍服全抛。御饭亦吐底。直饶释迦弥勒到来。亦转他向背后立。方显大丈夫儿天然气概。即今还有天然气概庇么。挥拂子云。但愿春风齐着力。一时吹入我门来。便下座。

　　圣玉上座请茶话。举昔日大慧老人住径山。因超然居士设粥。上堂云。超然居士设粥供养。一堂龙象吃了挂起钵盂。好个西来榜样。乃云。大慧老人榜样好个榜样。未免有些做作。天宁则不然。圣玉上座设茶供养。合院龙象吃了各各归堂。切忌装模作样。何以故。从来少室儿孙。不用一些伎俩。

　　元旦茶话。新年头佛法。古人说有说无。俱成话堕。天宁则不然。或有人问。如何是新年头佛法。只向他道。仍旧去。云。既是新年头佛法。因甚道仍旧去。须知远烟浪别有好商量。

　　解制日。泰州刘忠赤居士率孙若渊请上堂。问。把住也乾坤失色。放行也瓦砾生辉。乾坤失色则且止。正当解制事如何。师云。紧峭草鞋。进云。恁么则人人犹角虎。个个若飞龙去也。师云。忽然有人打算九十日饭钱又作么生。进云。有意气时添意气。不风流处也风流。师云。且信一半。问。因斋庆赞则不问。放行把住事如何。师云。岂有与么事。进云。怎柰目前何。师云。试道看。进云。大鹏欲展摩霄翼。谁顾崩腾六合云。师云。俊快衲僧。乃云。好个囫囵世界。无端被他伙老榾檛扭捏得七花八裂。都道结也上古风规。解也今时枢要。不知洪蒙未判。世界未形。还有这个消息也无。天宁今日只得曲顺时宜。汝诸人各有一緉草鞋。虽则东去西去。向万里无寸草处去。然非那边不居。空界这边不踏。今时那能摆手出长安。一一合他古辙。不见祖师道。还乡尽是儿孙事。祖父从来不出门。伶俐禅和若谙此旨。则古今天地依旧。山河不曾移易一丝毫许。更有甚妙高山顶峻。百城烟水宽而不收归脚下。虽然。童子南询则且置。且道德云比丘即今在甚么处。良久云。觌面若无宗正眼。回头只见旧烟岚。

　　元宵日。胜玉上座请上堂。问。举扬古佛家风。决断今时公案。如何是天宁为人句。师云。待你脚跟点地即向汝道。进云。概栗横肩不顾人。直入千峰万峰去。师云。甚么处是你住处。僧拟议。师以杖拄之云。速道。速道。进云。蒙师法施沾群品。恩大难酬此日机。师云。八刻。乃云。十五日以前荒城雪尚满。十五日以后大野春犹寒。正当十五日。节届元宵。火树与冰花竞彩。时逢稔岁。星灯共月烛争辉。笙歌丛里普门圆通大启。朱紫场中曼殊境界全彰。是即是。因甚闻声悟道。见色明心。云门老子又肯诺不得全。蓦喝一喝云。贪他一粒米。失却半年粮。

　　安东悉容上座领奉山夏居士请上堂。僧问。啐啄同时则不问。石火电光事若何。师打云。徒劳着眼。僧便喝。师又打。僧又喝。师云。犹嫌少在。僧拜起云。洎合放过。师连打趁。乃云。达磨西来。直指人心。见性成佛。不道他不是继祖传灯底人。但不得向我衲僧门下过。何故呢。不见道。金屑眼中翳。衣珠法上尘。己灵犹不重。佛祖是何人。各各顶天立地丈夫儿肯受你涂污。天宁今日要问这老臊胡。你道直指人心。且道心是何颜。见性成佛。毕竟性作何色。试一一为我指出看。若指不出。好捶脚折。虽然。忽有个倔强禅和出来道。大小天宁抑人太过。岂不闻道火▆▆烧着口。道水何曾沾着唇。若是个向那边透过。▆▆这边行履底。任是魔宫鬼国。尚且安居。酒肆茶坊。亦常措足。岂是你把缆放船。抱桥柱洗脚得底。山僧闻之更不与他论今论古。说短说长。只将请法檀供奉他一分。且道是赏伊罚伊。具眼道流试拣辨看。

　　到吴陵吉光庵。万佛会诸善人请示众。水之南。山之北。最吉祥地堪结屋。中有苾刍用意勤。相率同人礼万佛。不向他求不己求。通身已证莲花国。文殊慧。普贤福。总在一心两具足。俨然一会在灵山。不愧如来真眷属。我似梵志老还乡。鬓发衰兮头颅白。谓是昔人非昔人。粗拳好与拦胸筑。伏愿在会诸善人。各各证取本面目。(庵在北山寺傍)。

　　　　　祈晴早参

　　久雨不晴。陆地波生。云门一劄。力挽千钧。直得风伯雨师退身三舍。曦和灵曜光益十分。尔诸人前廊下。后架上。幸自不曾湿脚。有甚么干爆爆的见惠些子。众无语。遂大喝一喝云。孟八郎汉。梦里惺惺。分明日卓午。犹谓打三更。

　　　　　晚参

　　佛法大有。只是牙痛。古人恁么道。▆▆作贼人心虚。天宁今日牙虽痛。只是没有佛法▆▆。若信得极。管保一员无事道人。忽有个出来问。诸人浩浩地商量。天宁因甚么却没有佛法。只向他道。道泰不传天子令。时清休唱太平歌。

　　雨山和尚语录卷第八(终)
嘉兴大藏经　雨山和尚语录


　　雨山和尚语录卷第九

　　嗣法门人　　记

　　住如皋大觉禅院语

　　进院日。灵灿监院领段对廷公翔高式公三护法请上堂。问。天宁已震嘉声。大觉重开生面。人杰地灵即且置。点铁成金事若何。师云。俊快手脚。进云。与么则从前汗马无人识。秪要重论盖代功。师云。失口道着。进云。东风一夕来上苑。移得琼花到雉城。师云。三千里外。问。黄檗得临济。千载下父子联芳。大觉接兴化。七百祀弟兄媲美。既登父兄堂。构请展从上家风。师便打。僧礼拜起云。还当得么。师云。犹嫌少在。问。孤峻处请师一接。师便打。进云。恁么则当阳有路无私曲。正令全提绝古今也。师又打。乃云。广大觉场。人天云涌。山僧承乏而来。且道举扬个甚么即得。若也说佛说法。乃是诸方用剩底土苴。更或论性论心。亦为禅和不食底馊饭。何则。盖本分事上绝不容这些骨董。故而今兄弟们闻个闻声悟道。见色明心。便拟向落花啼鸟。霁月光风上东觑西捕。纵饶捕得。早是八尺楔。丈二钉。钉在你眼里了也。岂不闻心是根。法是尘。两种犹如镜上痕。尘尽垢除光始现。心法双忘性即真。永嘉老虽道得十成。若到我临济门下。正好买草鞋行脚。诸仁若善参详。堪报不报之恩。共助无为之化。且启后承先一句又作么生道。挥拂子云。目击普天飞化雨。一花开遍少林春。举昔日法灯和尚示众云。山僧本欲深栖岩窦。隐遁过时。只缘先师有未了公案。今日特来为伊了却。时有僧出问。如何是未了公案。法灯云。祖祢不了。殃及儿孙。僧云。过在甚么处。法灯云。过在我。殃及你。师云。法灯老汉三年不违父道。可谓孝矣。但殃及平人。是为一短。山僧亦本欲深栖岩窦。隐遁过时。只缘先师有未了公案。特来为伊了却。或有僧出问。如何是未了公案。只向道。验在目前。他若知休识咎。自然两不相妨。岂不克全先美哉。遂顾左右云。久立众慈。伏惟珍重。下座。

　　万庵大师同道坚裕然二上座暨众檀越请上堂。问。法幢久竖在　江。今日亲移大觉场。重整颓纲即且止。斩新条令请师扬。师打云。即今不可谓之斩旧。进云。可谓狮子翻身正此时。师云。你试哮吼看。僧连喝两喝。师云。逐块不少。问。今日春风料峭。大家卓朔寒毛。明知是者边事。因甚许多人到此茫然。师云。不得以己妨人。进云。何不道取一转。使人瞥地去。师云。你要第二杓恶水那。进云。那边事又作么生。师云。待你到那边向你道。进云。若然则达磨老子秪堪与和尚提草鞋。师云。是何言与。进云。无位真人不妨更添一重光彩。师云。要且没交涉。问。天宁堂上已见全提。大觉场中更请垂范。师云。太无厌生。进云。若不登楼望。焉知沧海深。师云。徒劳神力。进云。到这里只得兵随印转。将逐符行去也。师云。消得与么。消得与么。问。滹沱一派流出东皋时如何。师云。且道水深多少。进云。龙归大海波涛涌。凤到苍梧气象闲。师云。念得来。要且不相似。僧便喝。师便打。僧又喝。师亦打。僧连喝两喝。师云。痴人棒打不死。乃卓拄杖云。此是从上祖佛煆炼凡圣之所。今日山僧不吝手脚。效渠个样子去也。乃竖起拄杖云。德山一生用不尽底特地拈来。汝诸人眼似铜铃。不可谓之不见。复卓拄杖云。汝诸仁耳似灶门。不可谓之不闻。既见既闻。不可不谓之发真归元。既发真归元也。本乎天者亲乎上。本乎地者亲乎下。恭惟赤肉团上无位真人各各起居纳祐。庆无不宜。如是则不动干戈定太平也。何必长期百二。中制九旬。方为之开广大炉韝哉。尔现前一众尽是煆过底精金。聊闻举着便合知归。如其不尔。顶上一捶莫言不道。便下座。

　　二月十九日。启建大悲忏期。许元文张景明邓公正宫通飏四居士请上堂。僧问。禾山鼓。雪峰毬。太煞郎当。临济喝。德山棒。尤嫌漏逗。未审和尚有何方便。师云。静听雷声起上方。进云。一气不言含有象。万灵何处谢无私。师云。观世音菩萨来也。进云。学人礼拜有分。师云。听事不真。问。满口道得底却不知有。知有底又道不得。毕竟是甚么人提唱宗乘。师竖拂子云。好生着眼。进云。才有一丝头。便是一丝头。师云。莫错会好。进云。休将三寸烛。拟比太阳辉。师云。是你自画了也。问。圆通大启。四众云臻。未审有何指示。师便喝。进云。其中端的旨。能有几人知。师云。俊哉。此是观音入理之门。进云。恁么则学人依而行之去也。师云。直须珍重。乃云。广大陀罗尼一切具足。岂待万劫薰修。千生磨炼。然后称圆满无碍。诸仁要识渠相貌么。乃以拂子打○相云。全体光明。全体殊胜。全体如优昙花。如如意宝。如景星。如庆云。成就万德。不藉功勋。除灭千灾。岂劳神用。苟能信受奉行。观音妙智力总在一心具足。非有假于他术。复击拂子云。择火拈香。身即道场。伏惟诸德。直下承当。良久云。赚杀一船人。便下座。

　　生公莲社二大师同众居士请上堂。僧问。棒头有眼。正令全提。喝下无私。全机独露。即今大觉门开。几人心空及第。师云。一二三四五。进云。一种没弦琴。惟师弹得妙。师云。你还出得手么。进云。纷纷香气炉中发。拂拂春风座上生。师云。大众侧耳。僧出。画○相云。只者个明如杲日。坚若金刚。因甚掷向搕　堆头。一总无人顾着。师云。大觉门下。进云。大方之家。宛尔不同。师云。你又作奇特会那。进云。某甲共钵盂吃饭。怎敢说客话。师云。未许领略一半。进云。刮垢磨光。须凭和尚。师打云。叫休不肯休。只待雨淋头。问。古人道。歇下腰包。便问个事。且道如何是个事。师举拂子云。抛出大家看。进云。麈尾头边飞化雨。大千无处不沾恩。师云。陈烂葛藤。不劳拈出。进云。忽有掀倒禅床。喝散大众底到来。和尚又作么生。师云。你不是这副手脚。进云。某甲今日罪过。师打云。也少不得这一顿。问。五更残月落。天晓白云飞。分明目前事。不是目前机。请问如何是目前机。师云。春日晴。黄鹂鸣。进云。恁么则豁开旷劫尘迷梦。顿省千生未了疑。师云。不意你见到这里。进云。机关不是韩光作。莫把胸襟当等闲。师云。谩夸好手。问。世尊说法四十九年。未曾说着一字。今日和尚说个甚么。师云。谛听。谛听。进云。个中端的意。能有几人知。师云。且道说着一字。不曾说着一字。进云。鸳鸯绣出从师看。不把金针度与人。进语稍迟。师云。已迟八刻。乃云。一叶扁舟泛渺茫。呈桡舞棹别宫商。山僧打从　水来。不待薄暮望东皋。早见莲社庵头香云叆叇。生公池上花雨纷霏。中有大士各各折骄慢幢。披忍辱铠。齐来大觉院里助转双轮。山僧深感法谊。特特伐鼓考钟。借古圣鼻孔为今贤出气。夫结莲社修心者远公也。对顽石说法者生公也。二公当年阐教。各各以惟心惟性为宗。大觉要问诸仁。且道心作么生阐。性作么生示。若形文彩。即属染污。况以理致名相取巧安排。我知去此道太远也。不见碧眼胡僧泛鲸涛。涉重溟。一踏斯土。便云直指人心。见性成佛。遂将此八个字为度人张本。直逼得断臂老子于觅心了不可得处。方始迷逢达磨上智哉。后来演公为天下宗师。直以说心说性为恶口。看他祖祖孙孙何曾有丝毫实法与人。二公若在闻之。必然大笑曰。长老已籍没我家私了也。更来讨从上契券。遂挥拂子顾左右云。相逢已有知音知。何必清风动寰宇。便下座。

　　菖蒲庵恒济上座领众道友请上堂。僧问。檐前雨滴。分明历历。打破乾坤。当下心息。未审古人悟个甚么。师云。春雨一滴滑如油。进云。恁么则无边刹海自他不隔于毫端。十世古今始终不离于当念。师云。且道三草二木发生也未。进云。大众证明。师云。且过一边。问。天地同根。万物一体。因甚么驴头不对马嘴。师云。是你杜撰见解。进云。统三界以为家。作四生之依怙。忽然三界焚烧。向甚么处安身立命。师云。向上座顶门上安身立命。进云。击碎骊龙明月珠。敲出凤凰五色髓。师云。未在。问。大事未明。如丧考妣。大事已明。亦如丧考妣。未审和尚如何指示。师云。吾尝于此切。进云。龙袖拂开全体现。象王行处绝狐踪。师云。莫是上座见处么。僧便喝。师云。好喝。再喝看。僧无语。师云。只有先锋。且无殿后。乃云。一口吞尽三世诸佛底虽饱无力。一气转出一大藏教底堪作甚么。要得机机挟妙。语语通途。苟非捏聚今世威音作一道而行。那能合众德为一德。合众心为一心。所以此事如布长蛇阵相似。击首尾应。击尾首应。方于唱教门中有些些光彩。其或句滞则岳立摩空。源迷则云横遍野。斯盖学处不玄。闺阁中物舍不得。终成渗漏。诸仁尽是绕四天下行脚者。各各具有一双乌律律底眼睛。且道破罗笼。碎窠臼。毕竟是甚么人方有如是作略。良久云。不逢错节盘根处。怎见补天炼石心。便下座。

　　传宗禅人领掘港慈悦尼禅士请上堂。一笑契拈花之机。迦叶开眼着贼。三拳偿吃棒之旨。临济平地吃交。大丈夫秉慧剑。般若锋兮金刚焰。广陵管内敢有一人向前吐一吐气。不得为宗门手脚。谁云大唐国里无禅师哉。今日寡固不可以敌众。弱固不可以敌强。不妨按下云头。与诸仁平实相见。蓦拈拄杖卓一下云。即此便是解脱场。是真实相。与凡圣为依。作众法之本。善平等机者不消到末山见主人半面。定知非男女相。不然。枯木岩前差路多。莫谓山僧不曾道破好。便下座。

　　生公莲社二大士复领众信请上堂。问。闻得和尚上堂。打点问头不及。来到曲录床前。一句总不记得。请和尚答话。师云。大好一问。僧便拂袖归众。师云。因甚进语不来。进云。何不领话。师打云。犹亏一半。问。三日前。三日后。临济眼里有筋。已过关。未过关。黄龙舌头无骨。于见不及处请师一接。师便打。进云。固知棒下全提旨。怎柰临机不让师。师云。且喜今日打着一个。进云。若然则掀倒禅床去也。师云。你试下手看。进云。且放过一着。师又打。僧出。呈坐具云。惟此一事实。余二则非真。非真即不问。如何是此一事。师竖拂子云。我恁么早是二事也。进云。千年桃核里。原是旧时仁。师云。十万八千未是远。进云。出头天外看。谁是我般人。师云。鼓粥饭气。进云。自有傍观者。师便打。问。德山棒。临济喝。去此二途。请师别道。师云。没者闲家具。进云。情知老汉惯用此机。师云。今日被侍者勘破。僧礼拜云。某甲罪过。师便打。问。大觉堂开重施展。曲唱无私不二机。如何是不二机。师竖拂子云。且道是一是二。进云。莫瞒昧人好。师连棒打出。乃举昔日临济会下。有同参二上座相问云。离却中下二机。请兄道一句子。一云拟问则失。一云与么则礼拜老兄去也。一云者贼。临济闻之。升座云。要会临济宾主句。问取堂中二禅客。师云。看这两个偷心不除底汉。恁么相见。指望要光扬先德。启迪后昆。大似萤火爇须弥山。终不能得。夫沙门者具三千威仪。八万细行。苟进退不以其礼。乌足以登大雅之堂。看他二人始则以欺。终则以诈。一味诡道交兵。为临济者不能辅之。以正反文之。以美名曰会宾主句。老汉肘臂终不外曲也。争如大觉二同学今日相见。彼既无问。此亦无答。虽无问无答。而目击道存矣。如是岂不超出临济当时一头地哉。伶俐禅和若能辨得。许伊与他同参。且道参甚么人。遂大喝一喝。下座。

　　一木禅人领泰山海月中禅广福地藏五寺耆宿请上堂。参玄上士若以一知一解而为极则。天下宗师未必尽是尸位素餐者。据说佛具正遍。知善逝。世间解一等是个知解。且道与诸上座是同是别。若道是同。佛具三十二相。八十种好。诸人曾具几种相好来。若道是别。佛云一切众生具有如来智慧德相。金口所宣。不可尽成虚诞。有通得此难者。山僧捏须弥卢作枚糊饼。普请诸山硕德共作一筵。为汝助喜。任是深沙神努眼。舜若多攒眉。只赏他个热不睬。更有甚登泰山小天下者。而不云山海月都抛却。所以古人云。若少一法。不名满足菩提。且作么生道得一句。中大觉之禅。广檀那之福去。蓦竖拂子云。地藏菩萨来也。若不得他明珠一晃。你者一队瞌睡汉春梦几时醒。便下座。

　　晚参。师落堂云。有疑出问。良久无人出。复云。禅和怕底出问。令我一场气闷。若教据令而行。一人好与一顿。遂以竹篦旋风打散。

　　石港场西宾上座同元良章居士请上堂。僧问。新蛙声似鼓。幽鸟语如簧。祗如不落五音。一曲请师唱出。师便喝。进云。一句曲含千古韵。万重云散月来初。师云。几个是知音。进云。北斗藏身虽有语。出群消息许谁闻。师云。上座不妨试通看。僧便喝。师云。落在山僧圈缋里。乃云。尘劫来段不思议事。昭昭然只在目前。应眼时似千日舒光。应耳时如千雷震响。大丈夫儿本分手脚。若解与么。踢翻大海。拳倒须弥。也不为分外。不解与么。未免俯首低眉。受他绳床上老榾檛底处分。座中有个不孤行脚。眼底鼓起精神。向桃花浪里一跃而去。傍观者自然喝采。尚肯曝腮龙门。即今还有如是人么。若有。山僧不妨以风雷相助。遂大喝一喝。下座。

　　西方灵和尚率监院默惺默隐暨洪朴庵护法请上堂。问。叶落归根。千树桃花呈旧面。兄呼弟应。刹竿倒却又重扶。应时及节。请师一句。师云。不可谓伊不曾见先师来。进云。三春果满菩提树。一夜花开世界香。师云。伯氏吹埙。仲氏吹篪。又作么生。进云。大众侧耳。师云。且道是五音。是六律。僧便喝。师云。太煞唐突。举昔日阿难问迦叶曰。师兄。世尊传金襕袈裟外。别传个甚么。迦叶召阿难。阿难应诺。迦叶云。倒却门前刹竿着。乃云。本固者枝必茂。源深者流必长。看他从佛口生。从法化生底尚不能埙篪合奏。琴瑟均调。其于雁行伯仲之间生疏极矣。只缘起初一脚不曾到底。为闺阁中软暖绊着。若不得迦叶师兄顶门眼正。肘后符灵。那能褫嫁时衣于当下。古称此事如猫能软血。虎善起尸。不其然耶。灵章法弟深谙此意。兹者念畴昔之好。特特一苇东来。请升此座。然既是家里人。大觉不合以客气相待。诸人要知金襕外别传个一件事么。早被西方和尚一肩担荷了也。且道门前刹竿还是扶起好。放倒好。要别端倪。不妨就明眼人前决择。便下座。

　　说沙弥戒日。范简夫公和二护法请上堂。问。戒坚心月圆。此是初学分上事。秪如出格衲僧。合作么生行履。师云。扑破钵盂来相见。问。古人云。五戒不持。人天路绝。忽有个遇佛杀佛。遇祖杀祖底和尚。作么生相待。师云。只恐你下不得这副手。进云。人天众前且放过一着。师打云。我者里放不过。乃云。积行菩萨。要得理事俱圆。福慧兼备。若不踏着自己本有田地。那能披忍辱铠。坐法空座。以不懈怠心而为四众说法。诸人要识本有田地么。拈拄杖卓一下云。恒沙诸佛。天下祖师莫不皆向这里转大法轮。弹指则珠回玉转。声咳则电掣雷轰。那待手摩日月。背负乾坤。而后称功德法财。方乃成就。所以南岳让祖云。一切万法。皆从心生。心无所生。法无能住。若达心地。所作无碍。兹值大觉说戒之日。且作么生说个无碍底道理。记得契经云。清净持净戒。犹如护明珠。会此许你入佛无碍。又祖师云。钵盂里撒尿。净瓶里吐唾。会此许你入魔无碍。了得此二种无碍。是则名为真入佛位之子。山僧恁么举扬。你现前两行兄弟还肯不肯。良久云。我孤你犹可。你负我太煞。便下座。

　　拼茶场杨森之尔常同母施太君请上堂。问。云起雷兴。文殊普贤境界。天开日朗。释迦弥勒家风。云起雷兴即不问。天开日朗事如何。师云。大家瞻仰有分。进云。恁么是法住法位。世间相常住去也。师云。因甚三门走入佛殿里。僧便喝。师云。好好问你。恶发作么。进云。或遇雷兴云起又作么生。师便喝。进云。作家宗师。天然有在。师云。未是好心。问。棒下无情。惯把死蛇活美。喝中有眼。常将狞虎生擒。未审是神通。是法尔。师云。山僧不打这鼓笛。进云。手执夜明符。几个知天晓。师云。瞒得大众眼么。进云。千峰势到岳边止。万派声归海上消。师云。与今日事没交涉。乃云。赤肉团上日照天临。毕竟圣从何来。灵从何起。参玄上士便与么休去歇去。长连床上一任高枕无忧。可笑临济个汉道个无位真人。已是撒沙向人眼里了也。懵懂底不辨端倪。犹向面门上寻他出入底踪迹。何异凤萦金网。龟负灵图。然不是个亲从龙华见过弥勒来底。那能别淆讹。识休咎于大觉场中。所以道佛是无依人。法是无依理。若识无依是诸圣之母。便恁么休去。将谓山僧无合煞。不妨于祖翁原本契书上打上个花押。汝诸人莫谓普通年远事。不从葱岭带将来好。便下座。(士曾预天宁龙华会来)。

　　宫通飏刘尔玉二居士等请上堂。问。登山入水。犹是途路边事。且道堂奥中一句。分付阿谁。师云。近前来向汝道。进云。与么则寒松一色千年别。野老拈花万国春。师云。莫将境话来对。进云。某甲怎敢把境话来。师云。瞒大众眼得么。僧无语。师云。草贼大败。问。雨过山山平点翠。风来树树尽生春。且道无阴阳地发生个甚么。师云。金锄不动土。灵苗当处生。进云。可谓一雨普润。万物咸新。师云。你不妨会得好。问。春雨一滴滑如油。曹溪路上还许穿草鞋行脚也无。师云。昨日有人跶倒了也。僧进语稍迟。师打云。又是第二个。乃云。春风如刀。春雨如膏。眼见三草二木十分荣茂。且道拄杖子抽得枝条多少。明眼汉能依实供通得来。任是三身四智。五眼六通。不待从曹溪印子上打来。一一知他落处。更说甚日月傍照三天下。正照四天下。直饶你照遍三千大千世界。不遗毫发。忽遇个有力作者。一拳拳倒无量无数须弥山。一踢踢翻无量无数香水海。看你又照个甚么。蓦拈拄杖画一画云。住。住。岂不闻古人云。峻机不假锋铓。大用全贵平实。你拟将有限身心向无限中用。大似无边身菩萨以竹杖量世尊顶。纵经尘劫亦不能尽。众中设有超宗异目者。山僧烧旃檀香供养你。有齐眉共躅者。烧沉水香供养你。有影响音闻不入众数者。不待掌钵盂去。香积世界自有现在檀越炊香饭供养你。或有个多事禅和出来道。大小天宁。皂白不分。只向他道。是你根茎有异。又怎怪得山僧。下座。

　　石港场青谷侍者领母文喜尼上座暨张檀越请上堂。问。古人一千七百则陈烂葛藤拈向一边。觌面真机。请师速道。师云。天晴日头出。僧便喝。师云。要且没交涉。乃云。毗卢顶上有条通天大路。诸人能高踏而行。一任长揖释迦。不拜弥勒也。不为分外可笑。黄面老子谈经三百余会。度无量无数茄子瓠子。究竟无济实事。又怎怪我不叹宗风衰下。人根惟卑劣是趋。据实而论。古人闻佛闻法。似生冤家。今人闻佛闻法。如亲父母。如亲父母底缠绵宝惜。似生冤家底解脱金尘。要得脱然无累。不如大家一齐休去好。且道继祖传灯又借甚么人。良久云。且喜今年蚕麦熟。罗睺罗儿与一文。便下座。

　　润生上座庄严先师瑞峰老宿请上堂。曹溪受黄梅钵袋。雪屈无由。临济烧黄檗禅板。报恩有分。生事之以礼。昔日已闻命矣。死葬之以礼。今朝宁无述焉。乃喝一喝云。生也不道。死也不道。道吾昔日与么性命已落人手里。可惜渐源尚尔沉吟。直待荒草深村。蓦地知归。方始肩锹觅先师灵骨。呵呵。何异丧车后悬药袋也。今日润生上座尽追远之诚。深念乃师瑞峰老宿平生以真实心行真实行。特请升此座。冀为显扬。闻得宿生前虔事观音。无数清净宝目藉他成就。无数母陀罗臂藉他庄严。如是则能救世苦底妙智力皆伊一身具足。而今舍识之后。形山虽坏。愿海犹深。且道老宿即今一灵何在。良久云。分付知事。灵床前更上一分饭着。便下座。

　　说比丘戒日。位焉法侄孙领于光沉檀越请上堂。问。戒珠一晃阴霾尽。万里青天杲日红。为复是神通妙用。是法尔如然。师云。高沙弥证明。进云。谢师拈出无私句。千古为人作指南。师云。照顾黑漆钵盂着。进云。或遇风驰云卷底又作么生。师云。驱乌也未许你在。进云。大众记取这一转。师云。钝置杀人。问。佛性戒珠心地印。雾露云霞体上衣。雾露云霞即且止。如何是心地印。师云。雨过苔痕绿。进云。与么则森罗及万象。总在镜中圆。师云。风翻麦浪青。进云。谢师答话。师云。七棒对十三。乃云。法是无为法。理是无为理。取巧安排者。实为沉屈。即今还有嫌佛不作底汉子么。分付维那上板头安排着。若是圆成三聚底。且居门外。举检七非底。未许登堂。何以故。不见先圣云。我从空王佛所发心以来。觅罪性如芥子许了不可得。又何须好肉剜疮。所以高沙弥闻说受戒。便掩耳而去。衲子俊哉。老胡有望也。然则和尚阿阇黎。坛场三羯磨皆不足重耶。蓦喝一喝云。若向这里透过。说高踏毗卢顶。不禀释迦文也由你。说大象不游兔径。大智不拘小节亦由你。其或语留观听。机昧始终。有病不服药者是痴人。速烦作范阇黎与我一时生按过。

　　冯起元丘华生二居士同请上堂。释迦说善法以化众生。一大藏教都成剩语。祖师说恶法以煆菩萨。千七百则尽是闲谈。遂以拂子画一画云。恁么也不得。不恁么也不得。恁么不恁么总不得。直下坐断。千差不立。万有无端。撒沙向人眼里。杀人可恕。情理难容。故祖师云。功德天。黑暗女。有智主人二俱不受。方显大丈夫儿些子天然气概。便恁么去。曹溪路上不着俗谈。梁皇殿前岂存圣谛。且毕竟如何是他本来面目。良久云。钵盂口向天。袈裟角覆地。分付诸禅流。但请恁么会。便下座。

　　卢园先音上座领金刚会孙茂生章振世陆嵩一众居士请上堂。举赵州和尚问新到僧。曾到此间么。僧云。曾到。州云。吃茶去。又问僧。曾到此间么。僧云。不曾到。州云。吃茶去。后院主问云。为甚么曾到也教吃茶去。不曾到也教吃茶去。州召院主。主应诺。州云。你也吃茶去。师云。百二十岁底老赵州。当门秪有一个齿。等闲施一机孤危不立。道一句平实犹存。任他临济德山痛棒热喝。难与并驾争驱。但礼从先进。苟非处置得宜。何以模范后学。看他泛爱不遗。一味以常住物当人情。知他是好心不是好心。后来应庵华祖云。赵州吃茶。我也怕他。不是债主。定是冤家。阿　。若总与么。善法堂前。宝王座上。触目尽为畏途。今日山僧要移风易俗。凡有来者。不问他到与不到。蓦拈拄杖云。只将这分供养。各与一顿。如是。不惟慧珠奋彩。棒下成龙。即病狂失心者亦得安乐度日。诸仁能谛信不疑。始知我临济之道出常情。复卓拄杖三下。便下座。(内有一居士祈忏病)。

　　佛诞日。解制退院。上堂。问。全收全放。衲僧正令高提。半合半开。佛祖家风大振。途中保任。伏听慈音。师云。紧峭草鞋。进云。可谓风从虎起。云逐龙生。师云。甚深意气。进云。脚跟下如何得不涉泥水。师云。犹费踟蹰在。进云。若然。则紧峭草鞋添意气。不教赤脚上扬州。师云。珍重阇黎。乃云。九十日以前结却布袋口。任是天上下独尊底也知无出头分事。不获已。只得放一线道。尔既草鞋似虎。我亦拄杖如龙。住则共汝住。行则共汝行。一任唤这里作化城亦可。唤作宝所亦可。如是岂不尘尘刹刹皆为一大安乐觉场。到这里更说甚今日降生底周行七步。踏翻方外乾坤。目顾四方。觑破寰中日月。正眼观来。也只当小儿子戏。若是屋里人。更不消打如许之绕。何以故。咫尺家山罢问程。下座。

　　说戒日。默省上座领洪朴庵护法请上堂。问。古德云。护生须是杀。杀尽始安居。而今铸钁销锋。还作得金刚宝剑否。师云。做出便见。进云。某甲今日小出大遇。师云。遇底事作么生。僧作退身势。师云。要且未契山僧意在。僧顾众云。少顷食堂中和尚前另下一分。师打云。说甚少停。即今便与。问。古人放下屠刀。立地成佛。且道承甚么人恩力。师云。自家肚皮自家画。进云。若然。则天上有星皆拱北。人间无水不朝东。师云。远之远矣。乃云。教中道。一切众生身中具有三大。谓体大。相大。用大。夫大者对小而言。一有小大。便落数量。殊非如来大士创教之意也。须知大觉这里则不然。任你体大。相大。用大。蓦拈拄杖云。要且总不出这个大。诸仁能体得。相得。用得。从此长养人天。亭毒佛祖。尚不为难事。更有甚大沙弥。大比丘。大菩萨而不从这里流出。所以道。化育之本。物我同源。冀诸大德。各各发四无量心。广大其用。将来续慧命。继源流。吾将斫额望之。秪如今朝大檀越入山办供。且道彼大何如此大。良久云。洎合错下注脚。下座。

　　师到安丰场。普济自牧阇黎同本场众护法。诸山众耆宿请于本庵上堂。问。提大觉之旨。开普济之门。缁素云臻。请垂法要。师云。佛日正中天。进云。可谓转凡成圣。不隔毫端。师云。法轮常匝地。进云。格外机筹毕竟以何为验。师云。这里是普济群生之所。进云。如是则于今且假乘风棹。咫尺家山不问津。师云。犹涉程途在。僧拜起一喝。师云。终欠一筹。乃拈拄杖卓一下云。此是从上诸圣普济群生之所。不须宝筏济河。个个已登觉岸。何藉浮囊渡海。人人早到家山。家山既到。回头风月常新。觉岸先登。举眼云林仍旧。山僧看罢东皋春色。来游海甸精蓝。蒙现前诸上善人广敷此座。特地殷勤。请说法要。因思先德随时随地而作佛事。有以香饭作佛事者。有以音声作佛事者。或以出入息内。承事无量诸佛而作佛事者。这里既不随他起倒。只有一条山形拄杖。复拈拄杖云。拈起也天回地转。放下也岳立河清。不拈不放。要令现前若圣若凡。若僧若俗。若天仙。若人畜。以及飞潜动植等各悉得受用。得受用已。与从上诸圣同一眼见。同一耳闻。同一心知。同一意解。同一手捉。同一足奔。既一切皆同。则从上诸圣即是诸人。更有何优劣彼此哉。今日山僧两手持来。且道谁是承当者。良久。无人出。复云。我不敢轻汝。汝等皆当作佛。下座。

　　雨山和尚语录卷第九(终)
嘉兴大藏经　雨山和尚语录


　　雨山和尚语录卷第十

　　嗣法门人　　记

　　住维扬天宁禅院语

　　大觉回雪峰上座领王孺人请上堂。称提从上来事。任是智如鹙子。辩似满慈底于此个门中一点也用不着。古人道个禅客相逢只弹指。已是漏逗不少。更云此心能有几人知。咄。这茆广汉。吾有知乎哉。无知也。若达无知。直下如墙壁相似。金抹香涂不知喜。驴践马踏不知怒。祖师谓到此可以入道。向去底事许伊会。却来底事更买草鞋行脚始得。尔诸大德能向枯木上糁些子花。吾家活祖师意不待参求。自然会得也。回看他历历孤明。本无形段个话。岂不惭惶杀人。便下座。

　　端午师诞日。付法纯甫赵居士率令嗣请上堂。灵山秘旨。少室真宗。蓦以拂子击一下云。已为诸人剖露了也。有向这里道个相续句。则从上微妙法门不待两手持来。早被伊一肩担荷去也。一向城隍聚落底未有长行而不住。一向高岩深谷底未有长住而不行。今日以无文密印一印印定。在彼在此。事同一家。若去若来。理无二致。谓天地与我同根也。可谓万物与我一体亦可。即今时节已至。且作么生道得个绍隆玄化底句。复挥拂子云。好看大树新枝发。五叶一花天地春。便下座。(时耳公住舒山未归。懒公将去西江)。

　　邵伯谢昂千吕璜伯仲率诸子侄为先严钟山老护法请对灵。小参。问。大千原似一乘艖。苦海滔滔舞棹过。今日谢公登彼岸。请师说法意如何。师云。一众证明。进云。可谓平地优昙光烂熳也。师云。且道向甚处与居士相见。进云。若不入水。怎见长人。师云。犹隔津在。问。目前无法。意在目前。且道如何是目前底法。师云。香云缭绕。花雨纷霏。进云。谢太翁毕竟向甚处安身立命。师云。不是天上。定在人间。进云。可谓一句了然超百亿去也。师云。与你没交涉。乃云。幻缘假合。乃名为身。身也者。众苦之本。愚夫不省。妄生贪爱。以妄生故。致堕轮回。智者了知。顿灭嗔痴。以顿灭故。遂成正觉。虽然。此犹是明昧两岐。须知这里有生本不生。灭原非灭底一着。其生也如云来岳顶。其灭也似月落澄潭。直下得失两忘。去来无著。到这里生死涅槃。犹如幻梦。菩提烦恼。宛若空花。然后以本愿力垂手尘劳。遇苦斯拔无危不安。遇迷斯照无幽不显。钟山太翁顿悟身世两空。便急流勇退。昨于芳草渡头信脚踏翻波底月。不待入水见长人。已证无声三昧了也。较他十八开士忽悟水。因道个妙触宣明成佛子住。岂啻天壤悬殊哉。闻翁生前留心水观。故临期有如是伟作。但世人狭劣。惊异横生。那知大人境界。惟大人能知。岂小根俗子所能测识。今日承令嗣伯仲以道事亲。特请山僧对灵说法。盖翁与山僧平日有支许之好。故谊不容辞。特来为之证据。且道证据个甚么。良久云。浊恶世中留不住。众香国里好安居。

　　中秋示众。举古人云。团团离海峤。渐渐出云衢。咄。这随声逐色汉。眼花作么。若是个奋打破虚空。喝散白云底气概。眼底何尝有他太阴天子。可笑古人望上心不足。见个圆陀陀。光烁烁。便云何时得似这个去。纵饶得似。眼中已是添了一重花。况有风雨晦暝。隐身不现底时节。你又向何处窥他头脑。此无他。都缘坐在明昧两岐。不能如有智主人将功德天黑暗女一齐趁出。不见释迦老子对文殊大士云。但一月真。是中自无。是月非月。是月非月既无。何更有黑月白月来。蓦顾大众云。即今阴云遍野。细雨弥空。且作么生得见真月去。良久。乃拈拄杖卓一下云。若向此中能着眼。乾坤何处减清辉。

　　西旨知藏观融上座率徒怀远庄严受业了知禅师请上堂。问。隔江招手。敢负婆心。逆水张帆。请师一接。师云。险。僧云。不入惊人浪。难求称意鱼。师云。未是好手。僧便喝。师云。莫是惊人浪么。进云。一句无私语。分明举似人。师云。料掉没交涉。乃竖拂子云。此是无畏大光明幢。诸仁能立地构去。管保高超三界。永出四流。混沌未分。与千圣同根。乾坤才剖。共万物一体。绵密处直是绵密。淆讹处迥绝淆讹。三世诸佛鼓尽唇皮议论他不着。历代祖师费尽手脚提持他不到。故华严有云。如来以种种譬喻而说诸法。无有譬喻能喻此事。何以故。心智路绝。不思议故。了知老宿入不思议境。故平生言真实。行真实。只者真实二字已载道路口碑了也。今日是渠放舍身命的时节。学徒观融展追远之诚。特请山僧举扬。以光先德。诸兄弟上来所举。言真实。行真实。可谓一处真。处处真。尘尘尽是本来人。此外更有所说。何异画蛇添足。且毕竟如何是本来人呢。乃挥拂子云。分付知事。灵床前快下一分饭着。便下座。

　　结制日。语松大师领聂春明居士请上堂。问。握则成拳。有高有下。展则成掌。无党无偏。且道放开为人好。把住为人好。师云。不必上座。进云。秪如兴化道。逢人则出。出则不为人。是何意旨。师云。花贴当门。进云。三圣道。逢人则不出。出则便为人。又作么生。师云。锋藏袖里。进云。今日居士请说法要。和尚是为人。不为人。师云。洎合世谛流布。进云。某甲则不然。师云。你试杜撰看。进云。若是大冶精金。自然一椎便就。师云。果然。问。烹麟煆凤。旧有风规。祖令新行。请师垂范。师云。冷处着把火。进云。与么则灵山推玉树。法苑仰琼花。师云。好个消息。僧礼拜归位。师云。犹欠一着在。问。如何是祖师关。师云。待你透过了向你道。进云。门内有一人使尽伎俩。要出出不得时如何。师云。三十棒。进云。门外有一人使尽机谋。欲入入不得又如何。师云。你从甚处得到这里。僧拟议。师云。将谓将谓。原来原来。乃云。诸方有广大炉韝。妙密钳锤。尽向今朝施设。可笑他禅和家非顽铜。非钝铁。那经得如许煆炼。天宁更不随例施颠倒。况我扬州地面在在諠哗。处处热闹。纵有暖炉亦不须开。但愿五湖衲子。四海禅流。各各时中。饥餐渴饮。闲坐困眠。一味仍旧去闻声也。不须悟道见色也。何必明心。便恁么去。不惟自家四楞着地。亦省费观音菩萨将钱买糊饼底许多手脚。今日山僧打开门户直示家风。还有声前领旨底汉子么。良久云。把手拽不入。便下座。

　　静闻上座诞日。同谷璠老宿请上堂。问。能为万象主。不逐四时凋。如何是不凋的。师云。亘古亘今。进云。与庭前柏树子是同是别。师云。祖师现在。进云。因甚么又唤作祖师西来。师云。其来久矣。进云。和尚今日被某甲看破。师云。你向甚么处着眼。进云。适来斋饭虽好。只是伤盐伤酱。师便打。问。文殊是七佛之师。因甚么出不得女子定。师云。几多人错会。罔明是初地菩萨。因甚么出得女子定。师云。大众笑你。进云。过在甚么处。师云。犹不知休咎。僧便喝。师便打。问。尽大地是个禅堂。为甚么有解有结。师云。千圣犹在。进云。忽遇个眉间挂剑。肘后悬符底来。又作么生。师云。你不是者般人。僧拟议。师便打。乃云。天地未生。未有生佛名字已前。有一句子明如杲日。宽若太虚。语以宝几珍御。不生惊异。语以黧奴白牯。不见下劣。体竭形消而不变。金流朴散以长存。只贵于形名未兆之先直绍拈花。于声色既形之后大启面壁。更有甚不灯传万祀。法衍千龄。所以道心源一统。绵亘十方。上上根人自然明白。即今诸上座明白也。且道西天无量寿与解脱月二员古佛相见时。商量个甚么。良久云。金牛饭。庐陵米。知其味者或寡矣。便下座。

　　甲子十月二十二日。
皇上驾幸当山。坐方丈。道话最久。且书萧闲二字扁赐师。临行命侍卫官马武赍金饭僧。次日师上堂。拈香谢　恩罢。乃举昔达磨初祖至东土。梁武帝问云。如何是圣谛第一义。祖云。廓然无圣。帝云。对朕者谁。祖云。不识。帝不契。祖遂渡江。乃云。初祖手握轮槌。将千门万户一击而开。惜乎梁主挨身不入。致使灵光妙音近在咫尺。遂又邈若河山。争似我。

　　当今圣主。昨者驾幸当山。问云。禅与宗是一是二。云。非一非二。　上云。宗门离文字相么。云。难逃。　圣鉴其余言句不及多录。诸仁者。　皇上日应万机。犹注意宗门如此。苟非乘愿再来。那能有此伟论。较他错认定盘星底梁主岂止高出一头地哉。且道即今祝圣一句作么生道。蓦拈拄杖卓一下云。　皇图永祝千秋固。化日长期万祀光。

　　惟龙李护法为母赵太君六十诞辰请上堂。问。腊梅含笑迎仙侣。松柏长青引鹤群。松柏长青即不问。庆生一句请师宣。师云。天长地久。进云。与么则点开日月为天眼。拨转须弥作寿山。师云。正恰山僧意。进云。但识古人扣齿意。何须更要问春秋。师云。适来是上座分上事。问。万物资生。皆由雨露。即今果熟香飘。且道承阿谁恩力。师竖拂子云。也昧他不得。进云。是造化天然。是神通法尔。师云。总不在这里。进云。拈花社启重新日。一炷清香满石楼。师云。那里得这消息来。僧便喝。师云。十万八千。问。古人道。参禅为第一。因甚又受戒。师云。曲为今时。进云。且道如何是戒。师云。待你摸着黑漆钵盂即向你道。进云。如何是定。师云。莫向鬼窟里作活计。进云。如何是慧。师云。杲日丽晴空。进云。恁么慧云普覆三千界。法雨周流万国中。师云。不较多也。乃竖拂子云。这个无依道人是诸佛之母。虽那边不居空界。这边不落今时。犹未称全提向上在。尔诸人拟向门头户口捕影觑光。那知渠侬行处。明明古路。不落玄微。的的真机。迥超物表。日月照临不到。万象枞然。天地覆盖不着。诸缘寂尔。若与么论量。犹属功勋未为极则。不见昔日僧问大龙。如何是坚固法身。龙云。山花开似锦。涧水湛如蓝。师云。大龙老汉语惊时听则固奇矣。仔细勘验将来。其奈事上有余。理上不足。要契坚固法身。何异万里望崖州。天宁则不然。或有人问。如何是坚固法身。只对他道。四大五蕴。或有个孟浪措词底出来问。四大五蕴岂不是地水火风假合而成。山僧曰。是。既是假合。因甚却谓之坚固。山僧曰。汝彻也。此语具两负门。人若相委。始知袖里乾坤大。其或未然。谁识壶中日月长。卓拄杖下座。

　　说沙弥戒日。新戒圆鉴大德率徒实能请上堂。问。忍铠才披。魔宫震裂。因甚么高沙弥不受戒。师云。俊哉衲子。进云。忽有个击碎钵盂。又如何相待。师云。孟浪师僧。进云。意气不从天地得。英雄岂藉四时催。师云。这里不许念篇章。进云。者老汉作篇章会那。师便打。问。弘宣戒法即不问。单刀直入事如何。师云。大众看取这员战将。进云。不是某甲逞妙手。争显天宁老作家。师云。且道六韬三略又作么生。进云。陷虎之机。拈过一边。格外戈矛。还须别展。师便打。僧便喝。师又打。进云。这老汉只解据虎头。不解收虎尾。师直打趁。乃云。阿　。鼓声咬破我七条寻常斩关手脚。若不用之于今日。眼见山河大地。草木丛林尽为碍膺之物。那能心随手用。开选佛场。招罗四海英贤。尔诸新学大德总一队队上来。可中有个圣谛亦不为底。向五篇七聚里捉败波离。然后视一大藏教为破故纸。千七百则是系驴桩。岂不为吾门盛事。其或三衣搭出。一钵擎来。问以名相则精通。诘其体性便罔措。高沙弥若在。必然大笑曰。向外作工夫。总是痴顽汉。乃顾左右云。又争怪得他。又争怪得他。便下座。

　　说戒第二日。素怀禅士四十诞辰请上堂。问。众木皆凋。因甚么孤松独秀。师云。放他出一头。进云。不涉春秋。岂借滋培。师云。且道根株长多少。进云。烁迦罗眼不能窥。师云。语不离窠臼。安能出盖缠。进云。老汉话头也不识。师云。天宁住持事繁。僧便喝。师云。三十年后叫屈有日在。问。末山不露顶。灌溪饱领半杓。实际不下笠。俱胝醇用一指。灌溪半杓则且置。俱胝一指事如何。师云。逼塞虚空。进云。可谓从前汗马无人识。秪要重论盖代功。师云。且道上座分上。大众分上。进云。和尚莫分别好。师云。你也莫淈湥好。进云。谨领慈旨。师云。若不是上座。几吃我棒。问。佛说一大藏教尽是空言。千七百则犹为虚设。且道和尚说何法要。师云。有愿不撒沙。进云。毕竟意旨如何。师打云。大似不将耳朵来。乃云。清净本然。从来不许夜行。云何忽生山河大地。须是投明早到。富楼那是甚黄瓜茄子。当此时也。释迦不许搀前。弥勒从教落后。昨日与你披披搭搭。都道信受奉行。那知灯笼露柱。猫儿狗子是千丈卢舍那身。蚯蚓蓦过东海则不问。汝虾蟆　跳上梵天。且道是第几机。蓦以拂子画一画云。有手脚。无背面。明眼人。看不见。等闲将六十花甲子横数倒数。直数到尽未来际。尚不知他本命元辰落处。无端却被十字街头石敢当静里闻得。乃长吟曰。岣嵝山前神禹碑。字青石赤形模奇。无目仙人才一见。便令抚掌笑嬉嬉。笑则笑。若不知向上一窍。大似老鼠入饭瓮。那讨出头底日子。善哉。妙总有言。将谓郭象注庄子。识者云是庄子注郭象不得。空室道人在傍证据。你者一伙依经解义。三世佛冤底阿师。何时有解脱之期。乃击拂子。下座。

　　腊八圆菩萨戒日。拈花和尚领李老护法请上堂。问。睹明星打失鼻孔。然后演出一大藏教。这是如来边事。且道在衲僧分上又作么生。师云。令我攒眉。进云。可谓一句迥超千圣外。两堂龙象尽知音。师云。知音知后更谁知。进云。世间无限丹青手。到此都卢画不成。师云。上座秪道得一半。问。四十八轻即且置。明星现时事如何。师竖拂子云。释迦老子来也。进云。可谓十世古今始终不离于当念。无边刹海自他不隔于毫端。师云。你做得李长者使下。僧和声便喝。师便打。僧出竖拳云。这是从上佛祖用不尽的。即今拈向人前。毕竟唤作甚么。师便打。进云。因甚么冷地里一总无人顾着。师云。切忌担枷供状。进云。刮垢磨光。全凭好手。师云。知恩始得。问。向上一路。千圣不传。因甚么世尊三昧付与迦叶。师云。一犬吠虚。千猱啀实。进云。既付也。因甚西天四七。东土二三又各各建立不同。师云。仁者自生分别。举世尊在雪山。于腊月八日睹明星。豁然大悟。乃叹曰。奇哉。一切众生具有如来智慧德相。但以妄想执着而不能证得。乃云。释迦老子大似拗直作曲。当时若遇个傍不甘底。即时趁下雪山。也怪他不得。若也俯首低眉。听其处分。净洁地上不止遭伊一杓两杓。负屈焉有了时。天宁今日要问者老汉。且道智慧德相。妄想执着。何优何劣。若取舍情存。譬如清净宝目。尘沙既着不得。金屑还着得么。善哉。古德有言。功德天。黑暗女。有智主人。二俱不受。到者里方始合他古辙。更说甚三十二相威德尊严。八十种好音容美妙。尔诸大德若善护持。自不被他南斗六。北斗七换却眼睛。何以故。蓦拈拄杖卓一下云。若是金毛狮子子。三千里外见淆讹。下座。

　　解制日。泰州忠赤刘居士率孙请上堂。行脚高士切忌向外驰求。蓦拈拄杖向左边卓一下云。向这里入。山河大地是诸人卧具。以拄杖向右边卓一下云。向这里出。草木丛林是诸人拄杖。若用得此杖。神通游戏。鬼神不能测。若坐得此具。田地稳密。佛祖不能近。虽然。此犹是就理变通。未称全提要旨。复以拄杖向中连卓两下云。若向这里纵横十字。全放全收。则在途中。不离家舍。在家舍不离途中。芒鞋竹杖全超毒海之源。禅板蒲团永出盖缠之域。何必者山望着那山高。如镜中觅头相似。天宁今日九旬制满。布袋头开。始随芳草去则不问汝。又逐落花回。试通个消息来。众无语。师便拽拄杖下座。

　　极乐回拈花慧照和尚六十诞辰请上堂。问。昔日空生晏坐。天雨四花。今朝和尚还山。有何祥瑞。师云。且喜好风来席上。进云。与么则　水千波秀。昭易万景闲。师云。更无间语落人间。进云。淮地春光犹未去。姑苏好日又初长。师云。且道还恰老僧意也无。进云。自有大众证明。师便打。乃拈拄杖卓一下云。秪者个独露当阳。迥超物表。九十日春风尚未包裹他一半。诸人拟以山花涧水为坚固法身。谷响泉声当广长舌相。虚空中早钉个橛了也。不见昔年灌溪闲和尚到末山问。如何是末山境。山云。不露顶。如何是末山主。山云。非男女相。看他得底人等闲露一机一境。自然事存函盖。理应箭锋。直饶以无量天地。无量日月。无量须弥山。无量香水海。统为一句。称提从上来事未有如是绵密。而况齿牙上带出来底。不是犯忌。便是发秘。检点将来。尽属流布。争如天宁与拈花和尚同一佛口生。同一法化生。不须举目宝山。自见高低。那待扬眉主人。早知相好。各各现化身于浊世。展慈臂于清时。务期扶起先师破砂盆而后已。如是存心。何虑不心灯永灿。慧命长光。诸仁者。且道同源共派一句又作么生道。良久。复卓拄杖云。　江直接滹沱水。流出渊源万派长。

　　德因德光二大德等为师天镜彻和尚请封龛。莲驾高乘去路长。天风遥递雨花香。要知此日真归处。尘刹都为一觉场。恭惟同门天镜彻禅师正因脱俗。净念披缁。道力弘深。不使鸡山焰冷。神通广大。顿教龙树花开。囊无私蓄。都道为如来作使。世有公评。孰云非大士分身。见处真而不下笠子。勘遍诸方。行处实而稳坐蒲团。悟真三昧。方期开方便门。接无边凡小。不意证寂灭道。便弃有漏色身。空使人天雨泣。悲爨桐以无音。佛祖眉攒。伤涂毒而失响。今者石塔未营。云龛先入。且把断要津一句作么生道。良久云。即今且谢人间去。好驾慈云再复来。

　　拈花庵德因德光等为师天镜彻和尚请对灵。小参。尽十方界是个大幻化场。诸佛如来随顺世故。尚示涅槃。况降此以下者。岂宜久住。但灭度之际。既顺缘而来。亦顺缘而去。果无一丝挂碍。方名尘中解脱的人。但凡夫狭劣。于无有法中妄生爱着。是故生死相续。不见首楞严经云。一切众生从无始来。生死相续。皆由不知常住真心。性净明体。用诸妄想。此想不真。故有轮转。释迦老子秪为慈悲之故。故有落草之谈。若到我衲僧分上。纵有常住真心。性净明体。都卢扫向搕　堆头。然后以不欺之力一拳拳倒涅槃山。一踢踢翻生死海。岂不称一道平等。浩然大均。天镜彻公三十年潜修密证。得此三昧。故临生死之际。如香象渡河。截流而过。今日是其三七之晨。阖院宝眷特请山僧举扬法要。以永慧命。因思公平日所行所履。已不愧古人。夫复何论。但此特举扬伊平生真实证悟处。以为末世之劝。诸仁要知么。更听一偈。修得龙华三会因。当来弥勒许相亲。生前有愿如能了。再续拈花万古春。

　　拈花天镜和尚入塔。先一日。其嗣子朱国璠请对灵小参。举昔日唐太宗问南阳忠国师云。百年后师何所需。师曰。告檀越造取一所无缝塔。宗曰。就师请塔样。师良久云。会么。宗曰。不会。师云。吾有付法弟子耽源却知此事。乞诏问之。师迁化后。诏问前语。源良久曰。圣上会么。宗曰。不会。源述偈曰。湘之南。潭之北。中有黄金充一国。无影树下合同船。琉璃殿上无知识。乃云。合浦珠辉。浑无色相。荆山璧媚。迥绝根尘。南阳自受用三昧已昭于此矣。可惜不曾道得个转身句。致令后代儿孙一个个向黑山鬼窟里坐地。达磨一宗奚止扫地而已。耽源虽解发扬先德。未助他威光一半。争似天镜彻公更不起模画样。土主松山。卯塔难提。不待造作安排。早已一一如法安置。任他烟霞生背面。星月绕檐楹。何曾有丝毫光影与人描模。所以雪窦和尚有云。无缝塔。见还难。澄潭不许苍龙蟠。层落落。影团团。千古万古与人看。岂不是他雪窦如法提唱处。与天公较之。若合符节。兹者孝子朱国璠特请山僧举扬法要。以资先慈冥慧。天宁若有所说。大似担水河头卖。若无所说。又孤负来机。且作么生道得一句。以显公平生伟作。良久。挥拂子云。试看妙展回天力。踢倒阎浮自在行。

　　雨山和尚语录卷第十(终)
嘉兴大藏经　雨山和尚语录


　　雨山和尚语录卷第十一

　　嗣法门人　　记

　　住昭易极乐禅院语

　　进院日。监院元吉同徐戎两山主请上堂。问。如何是极乐境。师云。人天云拥。进云。如何是极乐人。师云。宇宙眉横。进云。只得瞻之仰之。师云。且放过一着。僧便喝。师便打。问。慈旆已出天宁。法幢方竖极乐。且道还有去来相也无。师竖拂子云。向这里定当。进云。即今宝座高登。金汤毕至。一众伫听雷音。师云。有耳者闻。进云。恁么则现在释迦尊。补处待弥勒也。师云。我钝置你犹可。你钝置我太煞。问。托足天宁。现身极乐。两不相违。一音演说。即今大众云臻。请和尚说。师云。春风解冻百花抽。进云。一音演说蒙师指。随类得解是何人。师云。瞒得阿谁。进云。有心用处还成错。无意求时却宛然。师云。恐不相当。进云。毗婆尸佛早留心。直至如今不得妙。师连打云。也怪我不得。乃云。夫极乐境界不待拨尘而见。只此庵临野水。座近高城。烟波浩渺。明明不落今时。廛市諠哗。的的还存太古。一见不再见。直下迥脱尘根。一闻不再闻。就中了无途辙。故盘山和尚有云。可中学道。似地擎山。不知山之孤峻。如石含玉。那识玉之无瑕。若能如是。名真出家。岂待千生炼行。百劫薰修。证无量圣身。方谓之神通游戏。净佛国土。诸兄弟。若以法眼观则无俗不真。若以世眼观则无真不俗。兹者山僧赴此方檀护耆旧之招。特借此作个小歇场。与诸公相见。且道相见底事作么生。遂竖拂子云。觌面若无青白眼。还如　　守空池。

　　结制日。友凤徐山主请上堂。问。选佛场开。象龙蹴踏。妙密钳锤。请师施设。师打云。验在目前。进云。可谓一棒迥超千圣旨。法筵缁素尽知音。师云。还觉顶门痛么。进云。若不上来。焉知端的。师云。今日打着一个也。进云。若然。大家出只手。扶起破砂盆。师云。直须珍重。问。九旬圣制今日结。其中有不受结底。和尚又作么生。师云。那怕瓮中走却鳖。进云。片云横海岳。来去任纵横。师云。莫打陈烂葛藤。进云。列祖门庭从此建。谁人不仰上头关。师云。即今列祖在什么处。僧便喝。师云。鼓粥饭气。问。未白椎已前。学人未措一词。请师答话。师云。患聋作么。进云。即今学人现问。请师再答。师云。犹要第二杓恶水。进云。学人不恁么问。请师亦不恁么答。师打云。杜撰禅和。如麻似粟。乃云。　上冬方解。昭阳春又结。累他行脚流。碌碌无休歇。彼此互相参。毕竟谁了彻。有般杜禅和。哓哓恣饶舌。尽道灵山话月。曹溪指月。本地一段风光天然。不假言说。山僧大笑。斯人何似认龟作鳖。佛法与么流通。正眼定遭驴灭。那知从上来事。诸圣不许漏泄。苟非打破牢关。观世音菩萨将钱买胡饼。放下手来。焉知却是块生铁。良久云。参。

　　龙珠监院心水师暨庆庵上座领众信请上堂。问。祖意教意即不问。堂奥中事是如何。师云。待你入得堂奥即向你道。进云。即今已入。和尚又作么生。师云。话堕也不知。进云。甚么处是学人话堕。师便打。问。临济宗乘即不问。极乐家风事若何。师云。水鸟树林。悉演真乘。进云。此犹是门庭施设。师云。几多人错会。僧便喝。师云。还当得家风事么。僧拟议。师便打。问。目前一机。请师速道。师云。罕遇知音。进云。过山寻蚁迹。能有几人知。师云。你是第一个。僧便喝。师云。落在山僧圈缋里。乃云。春山叠乱青。春水漾虚碧。手揽不及。眼见则亲。曼殊老子界外横身。观音大士寰中匿迹。说个闻声悟道。见色明心。其柰句滞则岳立摩空。源迷则云横遍野。卓拄杖云。南泉大师来也。说道三世诸佛不知有。黧奴白牯却知有。诸仁若辨端倪。天下衲僧始得无过。拽拄杖下座。

　　师在昭易极乐禅院。受虞山赵让卿山主暨阖邑檀护耆旧请住三峰清凉禅院。上堂。问。三峰祖席。继美惟师。即今以何法示人。师云。人从苏州来。不得常州信。进云。舒光远映三峰秀。法雨溥沾大地春。师云。且道虞山还肯点首么。进云。大众证明。学人礼拜。师云。毫厘有差。天地悬隔。问。昭易才驻锡。琴水又征车。为是神通。是法尔。师云。待到三峰向你道。进云。恁么则杖头一滴水。到处尽成霖。师云。却被你道着。僧礼拜云。大众记取这佳话。师云。莫浪流传。乃云。山前一片田地。祖翁分付来多少时也。脚下儿孙卖来买去。纵未动着丝毫。然要合原本契书。必须有个验处。诸人要识验处么。卓拄杖一下云。此是我三峰老祖向折竹声边悟得的。既悟矣。犹虑学者滞在一悟。不明从上纲宗。故不惜茹荼戮力。力起临济七百余年已坠之绪。复见于今日。昔人谓挽世之功。不在禹下。岂虚语哉。极乐固是脚下孙子。但才惭谫劣。德愧荒凉。乃辱高贤。召以典席。当此时也。祖山是重。身命为轻。况当恶紫夺朱之日。郑声乱雅之时。若不与原本契书上打个花押。则何以仰慰吾祖力挽纲宗之苦心。复卓拄杖一下云。即今花押已打。且向去的事又作么生。良久云。暂辞　水波中月。旋卧虞山顶上云。便下座。

　　启大悲期。同学月大师率众信请上堂。大悲菩萨有千手。大丈夫儿谁不有。遂喝云。住。住。说到不如行到。眼亲莫若手亲。绳床角果然过得净瓶来。筹室中不妨付与鈯斧去。如是则咳嗽吐气乃无漏真智。抡拳鼓掌为无碍净光。何必三十二应。十四无畏。方谓之救苦寻声之妙智力哉。蓦以拂子击香几云。今日圆通门大启。诸人苟能向声尘里。捉败普门。善法堂前许你标名第一。如或不尔。撞着道伴交肩过。则错过伊不少。

　　纯智禅德同顾元卿征天如二居士请上堂。契经云。知一切法。即心自性。成就慧身。不由他悟。乃呵呵大笑曰。这老汉合取口作恁么语话。纵饶你成就慧身如杲日丽天。正眼观来犹是阶下汉。而况夹山所云。九乌射尽。一翳犹存。一箭堕地。天下黑暗之语。欲窥其门限又安可得。蓦以拂子画一下云。画断古人多年葛藤。拱极台不觉　跳上天。扬声高叫曰。大人具大见。大智得大用。山僧遂按下云头。与之授记。且道授记个甚么。复挥拂子云。君王自神武。驾驭总英雄。祈晴日。济之上座率徒允证暨众信请上堂。问。智悲双运的人未审还有憎爱也无。师云。能爱人。能憎人。僧拂坐具云。恁么则掀倒禅床去也。师云。莫孟浪好。僧便喝。师打云。已在言前。进云。这老汉犹作主在。师又打。问。声钟伐鼓。四众云临。曲录高登。合谈何事。师云。云有出山势。进云。一句当天。十方坐断。未审拱极台得何三昧。巍巍不动。师云。水无投涧声。进云。就中忽有个迥脱根尘。了无途辙的汉出来道个不审。和尚又作么生。师云。莫便是上座么。进云。古殿豁开清昼永。昭易门外几重春。师云。念言语汉。乃云。春寒料峭。怨煞天公。全日酸风飒飒。昨宵苦雨蒙蒙。夹岸桃花红未吐。长堤芳草绿先丰。左顾右盼。人人顶门上七穿八穴。仰观俯察。个个脚跟下百匝千重。参玄士。太朦胧。不向目前明实际。却于象外觅虚空。那知诸佛心宗不存语默。祖师大意宁在西东。且道在什么处。遂挥拂子云。一扫烟云俱净尽。试看红日正当空。四义禅人领邵明吾徐霖生张罗万三居士请上堂。问。若论第一义谛。早已一椎粉碎。敢请全提格外。以副请法之诚。师云。眼里从来不着砂。进云。此犹是寻常秪对。师云。想上座会这话不得。进云。某甲今日无端遭一杓水泼。师拈拄杖云。莫怪粗疏。进云。请和尚合取口。师打云。讨棒吃作么。问。经云。惟此一事实。余二即非真。如何是此事。师云。南地竹兮北地木。进云。满目是英灵。几人逞好手。师云。你试露爪牙看。僧便喝。师打云。原来是个叫街汉。举古德云。识得一。万事毕。蓦以拂子画一画云。这个是一。诸仁作么生识。若向这里道得个脱体句。不惟去离泥水。亦且活人眼目。如或机不离位。未免堕在毒海。不去威音那畔。认湛湛无依底为本有家乡。则来今世门头。目灵灵不昧底为本来面目。那知无依无欲始是能仁。且毕竟作么生的的道得个脱体句。俾先宗无忝。后学有依。遂喝一喝云。释迦老子是什么烂冬瓜。

　　净然尼上座领众道侣请上堂。净然尼上座问。咨和尚。万法归一。一归何处。师云。脚头脚底。尼礼拜。师云。何不进语。尼云。如是。如是。师云。且缓缓。举乾峰和尚示众云。千波竞涌乃文殊境界。一亘晴空为普贤床榻。这老汉鼓尽唇皮。只成个念话社家。须知极乐这里千波竞涌只在目前。一亘晴空不离当下。且道文殊普贤毕竟在什么处。遂挥拂子云。莫对曾参问曾晢。从来孝子讳爷名。

　　悦贤维那同了然大德领秦邮众信请上堂。问。和尚终日升堂。所说法要未审是毒药。是醍醐。师云。将谓我孤负汝。进云。一句当天。八万门永绝生死。进语稍迟。师云。牙根犹带生涩在。问。昭易驻锡春将半。为人一句是如何。师云。天无私盖。地无私载。进云。一雨普润去也。师便打。问。场开选佛则不问。极乐家风事若何。师云。梵音嘹喨冲霄汉。进云。秪如不行德山号令。不展临济旌旗。出格人来。如何相见。师云。我今日退身有分。进云。大众记取这一转。师云。且道山僧肯你。不肯你。僧无语。师便打。乃云。果是个一口吞尽三世诸佛底。不用逞舌剑唇锋。自然奠安禅鼎。光耀祖灯。况诸仁尽是宗门宿将。七事五位则不问你。且道空劫已前是谁作主。有向这里通得个姓字来。许你当下超出阴界。若也才涉吻唇。平地上尽是碍膺之物。那能摆手出长安。直饶三生作国王底道个寂子速道。已是丧车后悬药袋了也。且道交锋祖域中。毕竟谁称好手。良久云。金镞惯调曾百战。铁鞭多力恨无仇。

　　干仁祖印二大德同姚居士请上堂。问。黧奴白牯还解拖犁拽耙也无。师打云。这畜生。五岁尚使不得。进云。恁么则耕翻大地去也。师云。一任　跳。僧便喝。师复打。问。沙场失策则不问。重整戈矛事若何。师云。老僧今日打退鼓。进云。陷虎之机。不劳拈出。师云。伶俐衲僧难瞒。僧礼拜云。今日某甲罪过。师打云。只有先锋。且无殿后。乃举汾阳昭祖一日拈拄杖示众云。识得拄杖子。一生参学事毕。汝诸仁闻恁么道。如出寒谷。登春台。是即固是。要且利与害俱。当时若道个转身句。庶免诸仁坐在平地上。今日不肖远孙要将勤补拙。与昭祖圆话。乃拈拄杖卓一下云。识得拄杖子。家国兴盛。野老颦蹙。不识拄杖子。家国丧亡。野老安怗。若解如是。老僧有过。不解如是。阇黎无功。或有个孟八郎冲前道。迅速锋铓。犹是钝汉。万里无云。青天犹在。讨甚闲工夫。论过论功。山僧闻之。决不拒之于门墙之外。何以故。刍荛之言。圣人择焉。

　　白衣庵慈光耆宿率众檀越请上堂。从上来事。而今有本可据。少室一宗。庶几不致寂寞。汝现前一众尽是饱丛林。蓦拈拄杖卓一下云。若向这里得个入处。俊哉谓似白衣拜相。那知山门前一对石狮子据定不肯点首。乃款款地道。悟即不无。怎柰落在第二头。遂大喝一喝云。才有第一。便有第二。佛法却落数量。何以契合先宗。有般的更道。积代簪缨。暂时落魄。未免犹存语路。尚不能构他船子语脉。况我临济门下三要印开朱点窄。未容拟议主宾分。所以古人云。诸仁既得个入头处。须求个出头处。若不得个出头处。诸人尽是太平寰宇坐底痴顽。那能横按莫邪全正令。廓清祖域哉。即今雨散云收。风恬浪静。毕竟原始要终。如何说个保任底事。良久云。但将饭向无心碗。自有人提折脚铛。

　　修己文智二上座领众信请上堂。问。三要印开朱点窄。未容拟议主宾分。如何是先照后用。师云。看你纳败。如何是先用后照。师云。打了结案。如何是照用同时。师打云。也放你不得。如何是照用不同时。师云。放待冷来看。进云。照用已蒙师指示。末后一句是如何。师云。今日无暇打得你。问。如何是真佛。师云。破草鞋。如何是真法。师云。赦到也。如何是真道。师云。脚头脚底。如何是第一句。师便打。如何是第二句。师又打。如何是第三句。师连棒打趁。乃云。一代时教看来是甚么破草鞋。大丈夫儿终不依他作解。有时奋喝散白云的气概。有时操打破虚空的钳锤。不惟三贤胆战。十地魂惊。即使释迦老子到来。也须趁向他方世界。到此方称得个不受惑的人。而今兄弟问真问假。问一问二。大似三家村打口令相似。问到十成。尽属所依。譬如水母以虾为目。游泳江海。何曾有自由分。不见昔日城东老母与佛同生。生平不欲见佛。后来雪窦道。他虽是个女流。宛有丈夫作略。诸兄弟。且那里是他丈夫作略处。到这里要见城东老母则易。要见雪窦则难。苟非解脱世出世间法缚。那能权衡佛祖。眼目人天。所以道。佛法中迷却多少人。世法中悟却多少人。诸仁要识佛法中迷的么。出身犹可易。要识世法中悟的么。脱体道应难。且道极乐恁么提唱。还称他黄面头陀意也无。遂挥拂子云。知恩深处报恩深。

　　本虚上座领众檀越请上堂。问。法筵乍启。法战当阳。学人按剑上来。请师亚枪相待。师云。山僧没者闲工夫。进云。也不得诈败。师云。却被你看破。僧礼拜云。今日某甲罪过。师云。要且不契老僧意。进云。自有傍观者清。师云。且放你一顿。乃云。有佛处不得住。无佛处急走过。赵州老汉拈得眼睛。失却鼻孔。若是尘中识得天子。百草头荐取老僧底。就地拾将明月去。光非照境。入山推出白云来。境亦非存。直饶光境俱忘。犹未是伊安身立命处在。蓦拈拂子云。看。今日极乐转拂子归山河大地去也。尽十方世界。若天仙人畜。草木丛林。无一不归掌握。更有甚丘山非重。羽毛非轻。而不一一知他落处。是知佛具正遍。知善逝。世间解会得底事同一家。秪如今朝水恬风静。昨日浪急湍高。且道是神通耶。法尔耶。良久云。也不出雪峰道底。智悟禅人领登瀛沈居士为室许氏诞日请上堂。须弥南畔。香海东头。中有一句子。亘古亘今。从无一人道破。只因年深月久。知他是掷地金声。是敲空玉响。蓦拈拄杖卓一下云。多道这厮亲从那边来。语以智慧则沧海难量。语以寿量则虚空莫载。以至位天地。育万物。莫不皆承他力。且道他是阿谁。到这里直饶牙如利剑。口似血盆的达磨。尽力也只道得个不识。何况舞文斗智之夫。要窥其半面。焉可得乎。故古人喻如万古碧潭空界月。则固是也。且道再三捞捷始应知。毕竟谁是其人。良久。掷拄杖云。直下来也。急着眼看。便下座。

　　李景元居士同室荐亡请上堂。一切圣凡。皆共此心。心也者。广大如法界。究竟若虚空。但形文彩。即属染污。不形文彩。黧奴白牯背一面古镜。灯笼露柱有万里神光。一一天真。一一灵妙。何往而不自得。良以一切众生情尘锢蔽。识锁难开。由是自昧衣珠。顿忘家宝。譬如龙游沧海。不知水为性命。凤翥青霄。那识空是家乡。绳床上老榾檛左提右挈。要得一个半个高跨白牛。出大火宅。还如星中拣月。今日若不当阳晓示。迷子何以知归。蓦拈拄杖云。还见么。复卓一下云。还闻么。闻见既分明。且道是个甚么。直下见得。各各顶门上如十日并照。当荐诸亡灵能谛信不疑。我今为汝保任此事。终不虚也。

　　纯智清彻常涌三上座领众信请上堂。举昔云岩禅师问道吾和尚曰。大悲菩萨用这许多手眼作么。吾曰。如人半夜背手摸枕子相似。晟曰。我会也。道吾曰。汝会处作么生。晟曰。遍身是手眼。道吾曰。道则太煞道。只道得八成。晟曰。和尚作么生。道吾曰。通身是手眼。乃云。看这两个瞌睡汉。青天白日寐语不了。任你通身是。遍身是。要且未梦见观世音菩萨手眼在。况剂限之以数量佛法。却成流布。今日或有人问。观世音菩萨用这许多手眼作么。但向他道。救苦寻声。大小极乐原来只在这里。只云慈悲之故。既是慈悲之故。且道观音菩萨即今在什么处。遂震声喝一喝云。圆通门大启。何事隔云泥。下座。

　　徐山主领河垛孙宗泗护法同男佳保请上堂。问。上大人梦里惺惺。秪见活牌楼招手。拱极台点头。一齐道极乐院里今日有斋。不审通会桥有甚长处。把断要津。师云。虎豹文章天上有。麒麟头角世间无。进云。秪如老长汀挟一条憨布袋。拖拖拽拽。泥水通身。且道他节文在甚么处。师云。谁知贵种自天生。进云。长街短巷拈向一边。万仞峰头请师直指。师云。你退身有分。进云。暂看风物犹推毂。静听春音吼若雷。师云。念言语作么。乃云。门外春将半。山房总不知。可怜拄杖子。暗里自抽枝。诸仁要识抽的枝么。蓦拈拄杖卓一下云。长者自长。短者自短。如玉树远喷天香。似兰丛广宣地瑞。所以此地长发其祥。普令瞻仰取足者各得如意受用。直饶汾阳识得底难言入室。芭蕉用得底未许登堂。直下洞见根源。自然不存枝叶。复卓拄杖一下云。雪窦和尚来也。道诸仁能如是信解。如是长养。如是成就。如是圆融。不生法相。则一枝枝根盘三界。一叶叶普荫九天。吾将斫额望之。便下座。

　　雨山和尚语录卷第十一(终)
嘉兴大藏经　雨山和尚语录


　　雨山和尚语录卷第十二

　　嗣法门人　　记

　　住维扬天宁禅寺语

　　乙丑十月初七日。启建龙华道场。答谢。

　　皇上敕赐天宁禅寺扁额。兼上萧闲御字扁。都谏李护法请上堂。拈香云。此一瓣香。一回见面。千载难忘。恭为
北阙之至尊。祝延南山之圣寿。此一瓣香。奉为
朝中柱石。阃外干城。阖省制抚布按。道府厅县。诸位尊官及本寺护法。缙绅文学。居士檀越等。伏愿人人共进天阶。个个齐明佛道。维那白椎云。法筵龙象。众当观第一义。问。时清道泰乐升平。大阐龙华天下闻。妙化以承天子庇。师将何法报皇恩。师云。天长地久。进云。全凭一句无私语。散作人间雨露恩。师云。海阔山高。进云。如是则日月光天德。山河壮帝居。师云。谁人不仰圣朝恩。问。九重赐额。山门喜沐恩光。大会重兴。龙树欣沾法雨。兹蒙圣主殊恩。毕竟如何报答。师云。千古争看圣泽新。进云。神京路永三千里。宝鼎香清一瓣通。师云。诚哉。是言也。进云。龙华此会传消息。楼阁重逢礼至尊。师云。赢得慈氏笑口开。进云。优昙谩说天心现。御翰亲从大内来。师云。珍重受持。乃竖拂子云。此是从上诸圣。一相三昧。天得之以清。地得之以宁。君王得之以神圣。臣佐得之以贤明。故我
当今圣主统金轮。滂流睿泽。禽鱼草木。无远不被其恩光。天宁今日御扁宸翰。颁自金阙。感此殊遇。特建龙华。用竭鄙诚。以报　圣德。诸仁要识龙华教主么。始自弗沙佛所发大誓愿。从未以毒焰恼害众生。故曰慈氏今当第二会说法。虽于一时中成就五百亿天子。证无生法忍。然始终不逾此一相三昧。是三昧者。心无异缘。一道和平。普令南阎浮提圣凡天仙。人畜草芥。或见相。或闻名。悉皆成等正觉。岂止如优昙花。如如意宝。福利人天而已哉。诸兄弟。事即如此。理且不然。毕竟楼阁门前。庄严云里。如何是龙华教主本来身聻。复以拂子击一下云。巍巍乎惟天为大。荡荡乎民无能名焉。结椎云。谛观法王法。法王法如是。下座。

　　邵伯育才王护法请上堂。问。弥勒楼前增瑞彩。龙华二会显真宗。内院真机。请师一接。师云。天无私盖。地无私载。进云。可谓是处是慈氏。无门无善财。师云。即今慈氏在甚么处。进云。验在目前。师便打。问。一树龙华香分鹫岭。九堂梵贝声振玉街。今朝维摩献供事如何。师云。你岂不闻道。验在目前。进云。恁么则四众均沾。万民有赖也。师云。失口道着。问。龙华会内。弥勒题名。毕竟是谁当第一。师以拂子竖起。进云。和尚是第几位。师便打。问。从上来事。本自现成。某甲到这里。因甚却去不得。师云。怪别人不得。进云。为甚么善财童子又要五十三参。师云。入水见长人。乃云。菩萨积行勤。苦累劫。自谓若舍一法。不名满足菩提。乃拟善财童子于大塔庙前睹象而悟。然后从解起行。历五十三家门庭。得三昧无算。方证菩提。有般底都道学佛学法。大似金屑翳眼。那知得底人入火不烧。入水不溺。况功未齐于诸圣。为古人所歉。苟非入大总持门。潜修密证。何能契佛行佛心。所以道。实际理地。不受一尘。佛事门中。不舍一法。即今育才王善人喜舍资财。已证大解脱三昧。更于龙华会里躬行实践。可谓不愧佛事门中矣。且道还曾踏着实际理地也无。良久云。请明眼人为之证据。

　　拈花灵和尚诞日。供千佛法衣。率职事请上堂。问。芥城高耸即不问。海屋添筹事若何。师云。南山增瑞气。进云。若然则千年古柏庭前秀。万劫昙花今日开。师云。东海毓灵文。进云。金风吹玉笛。几个是知音。师云。不妨侧耳。进云。若将耳听终难会。眼里闻声始得真。师云。说到不如行到。乃云。诸佛命脉。列祖宗纲。提起法衣云。总在这里。有能一肩担荷得去。浊恶界中许伊津梁第一。那消着忍辱铠。坐法空座。然后以不懈怠心。广为四众宣说此经。盖从上法身大士随缘寄托。或显或晦其以深心密愿处处建立无忧安隐幢故蓦竖拂子云。这岂不是无忧安隐幢。可以摧伏魔外。可以摄受人天。可以丕赞　皇图。可以长光佛日。以之培法身则法身坚固。以之续慧命则慧命绵长。更有甚阐提毛道而不革邪念为正念。回恶心为善心。所以佛佛出世。有神足。有侍者。即今拈花请法。神足侍者俱列目前。且作么生为说个证据底道理。良久。掷拂子云。且留榜样千古。下座。

　　结制日。慧光悬岩二禅人领便益门斋僧馆众信请上堂。大人作略。迥出常情。向这里一口吞却三世诸佛底。然后展出自家神通。一弹指风驰电激。一吐气雾涌云蒸。则尽大地无不是发挥本有之处。若待眨上眉毛。动下唇吻。便见西天四七欺你。东土二三欺你。天下老和尚欺你。堂堂大清国欲觅针锋许插脚之地了不可得。那能构他释迦小老天上下独尊底本事。是故从上诸圣只贵时中不依倚一物。文喜自文喜。解脱自解脱。各不相参。各不相借。何消去三条椽下。七尺单前受人处分。即今还有超群出格底汉子么。天宁要相扑。不妨出来搭对。众无语。师便下座。泰州朗闻法微澄彻闻国柏松诸大德同请上堂。问。声前荐得。三千里外绝淆讹。请问如何是鸡足峰前的消息。师云。迦叶双眉拖地。僧便喝。师便打。进云。只此一棒。还是主边事。是宾边事。师复打。僧又喝。师云。饭袋子。问。法幢新建。宝座重登。向上宗乘。如何举唱。师云。龙门无宿客。进云。要过三汲浪。专听一声雷。师便喝。僧无语。师打云。死虾蟆。乃竖拄杖云。此是集云峰下底。久矣夫不曾开封。今日幸逢佳会。特地拈来。以资玄化。其有雄猛丈夫一手提持得去。许伊是天上下第一员大禅佛。任他临济吃黄檗三顿。也未免从者里去。且道者里是甚么所在。人若辨得。管保天下横行。如或不然。隔水有人把蒿枝一拂。汝诸人不免肉颤。争怪得天宁道个劣法难扶。遂掷拄杖。下座。泰州言独潮音颙睿钟灵谷鸣古石石兰石丈众上座请上堂。举昔日鼓山赴大王请。雪峰门送。回至法堂。乃谓孚上座曰。一只圣箭直射九重城里去也。孚曰。是伊未在。峰曰。渠是彻底人。孚曰。若不信。待某甲去勘过。遂趁至中路。便问。师兄向甚么处去。山曰。九重城里去。孚曰。忽遇三军围绕时如何。山曰。他家自有通霄路。孚曰。恁么则离宫失殿去也。山曰。何处不称尊。孚拂袖便回。峰问如何。孚曰。好只圣箭。中路折却了也。遂举前话。峰乃曰。奴渠语在。孚曰。这老冻脓。犹有乡情在。乃云。堂堂一国之师。无端却被孚上座摧折一上。若不是雪峰始终为之作主。欲冀曹溪路上不被陆沉庸可得乎。尝闻古人说得好。有文事者必有武备。当时若纵之以威猛。庶几声振一时。其柰被他行间小卒乘机而入。脚跟便不稳当。此天下学道之士所以为之不平者也。若是天宁则不然。待他问。忽遇三军围绕时如何。便擗脊打云。今日捉败这草贼。若再如何若何。直下趁出山门。晏师当时若用得这副手脚。何愁孚上座不望影归降。今者承吴陵诸道旧特特入山办供。然既是家里人。不消彼此勘验。何以故。良久云。相逢不在千杯酒。一盏清茶也醉人。

　　延令季府张夫人专使请上堂。问。拈槌竖拂。拈向一边。格外提持。请师别展。师便打。进云。棒头有眼。灼破乾坤。句后无私。更请一接。师复打。进云。且不得压良为贱。师云。犹不知休咎。问。神机电卷。掀翻祖佛风规。大用星驰。截断圣凡窠臼。是令不虚行。是曲垂方便。师便打。僧顾左右云。看者汉。太煞欺人。师复打云。扬州纸贵。一状领过。乃云。先佛有云。我此说法要。如优昙花。如如意宝。凡有希求。无不随愿而足智慧福德。则固是也。且诸仁己躬下事一向放失。作么说个求底道理。直饶求而得之。已属分外。何也。不见楞严会上阿难既悟。乃说偈曰。不历僧祗。获法身尚不得。与于单传之列者。以有法身可获。故又般若云。我于燃灯佛所。于法实无所得。故获授记。诸仁者。无所得则蒙授记。有所获便失提携。且道淆讹在甚么处。若也明得。始知永嘉大。师云。取不得。舍不得。不可得中秪么得。良非虚语。如或未明。天宁不妨与诸仁下个注脚。蓦竖拂子云。有所得。家国兴盛。野老颦蹙。无所得。家国丧亡。野老安怗。若合如是。纪信乘九龙之辇。不合如是。项羽失千里之骓。山僧从不以第二义唐责方来。即今还有逴得便行底汉子么。良久云。驾与青龙不解骑。下座。

　　便益门斋僧堂慧光悬岩二禅人领高名儒徐明阳二居士请小参。高居士问。新建斋僧堂有何功德。师云。达磨道的。士云。斋僧后未审何人接续。师云。分明举似诸方。士云。供佛斋僧是同是别。师云。分身两处看。进云。恁么则今古应无坠。分明在目前也。师云。居士不妨伶俐。徐居士问。恩加匾额更新彰。御笔萧闲翰墨香。重阐龙华因报国。门庭指日见辉煌。重阐龙华则且置。报国一句作么生道。师云。前五日看。士云。还有委悉底么。师云。赖遇居士证明。士云。作家宗师。天然有在。师云。不劳。乃云。尽须弥卢是一粒米。尽香水海是一杯茶。有人擎来以供十方贤圣僧。我道此人具大神力。获大福报。何则。夫僧者佛祖所自出。供僧供佛祖也。法者佛祖所自说。供法供佛祖也。如是岂不三宝并隆于世哉。昔韦天以斋僧功德为第一良有以也。兹者广陵城畔近漕河为南北通衢。明儒高居士率众信创斋僧堂以延云水。使枵腹而来。▆腹而去。诚希有盛事。乃复虑后来者不能绳绳振▆。特请山僧说法。表彰其事。如此存心。与甘贽行者。庞蕴居士宁复有二。尔现前诸仁有知饭是米做。茶是水做。居士一期盛事则永远不替。不然人莫不饮食也。鲜能知味也。岂不孤负杀人。

　　兴化道伦禅人领房干生王祚周二居士祈嗣。请上堂。问。古德云。佛之一字。吾不喜闻。因甚又广营佛事。师云。不妨借路经过。进云。恁么则千古同途去也。师云。阇黎不妨领话。进云。赵州犹在。师打云。是赏你罚你。问。古人道。咳嗽掉臂。总是祖师西来意。如何是西来意。师云。咳嗽掉臂。进云。高山流水。觌面相呈。师云。子期底。伯牙底。僧作掀禅床势云。掀翻海岳从心欲。拨转乾坤任意游。师云。孟浪无人过你。乃云。从上来事秪贵有个相续处。于中血脉自然贯通今古。蓦竖拂子云。只这个历劫灵明。未尝少欠。其用广大。其体坚刚。与祖佛为师。与人天作眼。那待具麒麟头角。鸾凤羽毛底撞入他家。方谓之为一家瑞。为一国瑞。乃至为天下瑞哉。所以天然贵胤。信非常种。即今还有应斯嘉运。克绍洪规者么。良久云。山僧端的为你助喜。下座。

　　平山和尚率本城众檀越请上堂。平山顶上经行底性嗜烟霞。大树堂中打坐底心嫌热闹。一个衣拖泥水。一个目视云霄。若谓埋没己灵。闹市里天子颓然尊贵。若谓孤负先圣。百草头老僧威德森严。但向那边管带得去。自然这边挥霍得来。以有下劣宝几珍御。以有惊异黧奴白牯。谁道伊不是得法自在底人。若以优劣论彼此。则乖浩然大均之旨。那知易地则皆然也。今日天宁因行掉臂。一时说向诸仁。还有出来为我两山证据者么。良久云。不是知音者。徒劳话岁寒。下座。

　　泰兴诸山耆宿请上堂。举僧问临济祖师。如何是真佛真法真道。乞师开示。师曰。佛者心清净是。法者心光明是。道者处处无碍净光是。乃云。老汉耄矣。与么提唱。不惟少室峰前重添搕　。亦且曹溪路上转见周遮。若论真佛毕竟无相。真法何曾有形。说个清净光明。已是撒砂向人眼里了也。那堪真道更言个净光无碍。何异画蛇添足而已哉。蓦以拂子画一下云。划断已上葛藤。山门前石狮子不觉　跳上天。乃扬声高叫道。人从延令来。却得姑苏信。报道赤肉团上壁立万仞。临济老汉今后还敢向这里置喙也无。良久。顾左右云。且喜天下太平。下座。

　　五洲诸山师请上堂。举南泉和尚问座主。讲甚么经。主云。弥勒下生经。师云。弥勒几时下生。主云。现在天宫未来。师云。天上无弥勒。地下无弥勒。乃云。大小南泉直拶得者座主上壁。据实而论。藏身处没踪迹。向去底人虽则那边不坐空劫。没踪迹处莫藏身。却来底人这边须有个证验始得。蓦竖拂子云。慈氏下生也。说法度人也。虽然。或有人出来问。既是天上无弥勒。地下无弥勒。又教甚么人下生。而今不管伊禅床动火罏动地动。只要通得个真实消息。方许与弥勒相见。不然。莫怪天台路险巇。羊肠更在青霄外。下座。松江王戚二护法祈嗣请上堂。问。是处是慈氏。无门无善财。且道居士求嗣一句作么生道。师云。沧海月明珠孕彩。进云。恁么则十字街头打开布袋去也。师云。蓝田日暖玉生辉。僧便归众。师云。何不进语。僧一喝。师云。真师子儿。善能哮吼。僧又喝。师云。念汝远来。且放过一顿。乃拈拄杖卓一下云。香台有主。金地无尘。时一挥尘。花雨纷纷。说法有所得。释迦失双鼻孔。说法无所得。达磨添只眼睛。有无二俱不涉。凡事贵出天真。真真屋后青筠戛玉。殿前黄叶铺金。会得则头头合妙。不会则处处迷津。大可笑者是谈玄谈妙。论主论宾。或说机投父子。或说道合君臣。那知鹭池鹫岭不曾说着一字。海甸庵园何尝度得一人。直饶伊棒如雨点。喝似雷奔。正眼观来。犹是门庭施设。若是堂奥一句。须还天宁道得亲。且如何是亲底道理。复卓拄杖云。棒头敲出玉麒麟。下座。

　　龙舒净梵寺元白老宿助化长生斋米到山。同坦然上座请上堂。举昔石霜山庆诸禅师在沩山为米头。一日筛米次。沩曰。施主米莫抛撒。霜曰。不抛撒。沩于地上拾得一粒曰。汝道不抛撒。这个是甚么。霜无对。沩又曰。莫轻这一粒。百千粒尽从这一粒生。霜曰。百千粒从这一粒生。未审这一粒从甚么处生。沩呵呵大笑。归方丈。至晚上堂云。大众。米里有虫。也须好看。乃云。只是一粒米。沩山老汉偏生大惊小怪。争似龙舒众善信五四年来倒廪倾仓。供我一众。实不止百千万粒已也。天宁更不问他所从生。但只端坐受供养。自然施主获安乐。然七百年来者道真言无人补阙。今日山僧补阙去也。待沩山问。汝道不抛撒。这一粒呢。只向他道。一点也瞒和尚不得。至后石霜复问。百千万粒从这一粒生。且道这一粒又从甚么处生。但叉手向前道。也不较多。只此两语。拟质之八十行脚底老赵州。未审还为我一点首否。良久云。放待冷来看。下座。(老宿时年八十有三)。

　　冬树知浴领本城众信请上堂。的的活人句子不在广敷高座。妙演真乘方谓之提唱此事。大丈夫儿咳唾则神机电发。掉臂则大用风旋。红旗影里捉败韶阳。涂毒声中擒下临济。直得三贤胆战。十地魂惊。若以向上视之。尚不称光扬祖烈。何也。以其药忌犹存故。不见古人虽则高提祖印。不知利物带悲。守着长安风月。犹为得便宜处失便宜。诸仁要知药忌俱除一句么。豆子山打瓦鼓。杨平山撒暮雨。一半奉龙江。一半奉玄武。座下忽有个尖酸禅和出来道。长老此是绵州巴歌。蓦拈拄杖连卓三下云。谛观法王法。法王法如是。便下座。维那拟结椎。师喝云。不劳重说偈言。

　　安东悉容上座领夏奉山赵祥宇二居士请上堂。连朝冬暖若三春。龙树花开越样新。分付往来游冶士。莫教蹉过上林真。忽有个心领神会底出来。手指龙华而问曰。日照灿烂是见处真。风拂琳琅是闻处真。晚喷天香是嗅处真。朝凝玉露是味处真。晨夕抚摩是触处真。分别颜色是意处真。既一切皆真。正古人所谓弥勒真弥勒。分身千百亿。时时示时人去也。且道时人因甚却不识。山僧只向他道。灵山授记也未到如此。下座。

　　福隆祖南阇黎领本城众信请上堂。问。弹指一下。楼阁门开。今当二会。未审所说何法。师云。纷纷花雨自天来。进云。既蒙法要。甚为希有。秪如乘戒俱急又作么生。师云。阇黎分上不可忘却。进云。可谓泉石增光去也。师云。且道篪埙协奏一句又作么生。进云。全赖和尚证明。师云。且归本位着。举昔香严机不契于沩山。乃寻忠国师遗址憩止焉。一日因击竹作声。忽然省悟。乃说颂曰。一击忘所知。更不假修持。动容扬古路。不堕悄然机。处处无踪迹。声色外威仪。诸方达道者。咸言上上机。沩山闻得。谓仰山曰。此子彻也。仰曰。此是心机意识著述得成。待某甲亲自勘过。仰后见严曰。和尚赞叹师弟发明大事。你试说看。严举前颂。仰曰。此是夙习记持而成。若有正悟。别更说看。严又成颂曰。去年贫未是贫。今年贫始是贫。去年贫犹有卓锥之地。今年贫锥也无。仰曰。如来禅许师弟会。祖师禅未梦见在。严复有颂曰。我有一机。瞬目视伊。若还不会。别唤沙弥。仰乃报沩山曰。且喜闲师弟会祖师禅也。乃云。青天白日仰山寐语不了。可笑三生作国王底不能辅之以正。反随其起倒。寒山子谓伊忘却。不其然乎。而今少室峰前。曹溪路上。触目皆坑坎堆阜。若不一为铲夷。尔诸仁何以进步。试看我祖南师弟自出先师筹室。一味本色住庵。纵有如来禅。祖师禅。到他分上一毫也用不着。今朝狭路相逢。作么道得个同途不同辙底句呢。良久云。天宁说禅。福隆演戒。鞫其旨归。两彩一赛。下座。

　　东杲以智二上座领本郡众檀越请上堂。灵鹫真风世所传。于今消息转茫然。释迦久罢登猊座。弥勒重新启法筵。霜后龙华偏有色。风前仙梵妙无边。不须海外寻知识。卓拄杖一下云。只此堪为最上禅。下座。淑艾靖宜宝月三上座领薛君调居士请上堂。问。无手偏解行拳。有口秪堪挂壁。未审此人是何标格。师云。山僧耳聋。高声问将来。进云。明知老汉惯用此机。师云。今日被你勘破。进云。倒是某甲罪过。师云。大众记取这一转。问。大觉世尊三七思惟得诸佛智。即今堂中二七消息得个什么。师便打。进云。抛出红炉金弹子。糙破当人铁面皮。师云。念言语汉未在。进云。狮子窟中狮子子。凤凰台上凤凰儿。师以拄杖挃云。住。住。住。切忌　跳。举昔僧问云门。树凋叶落时如何。门云。体露金风。乃云。云门老人等闲出一语。事上也着。理上也着。今人拟以合头语论之。可谓不遇中郎鉴。还同野舍薪也。后来雪窦和尚颂曰。问既有宗。答亦攸同。三句可辨。一镞辽空。大野兮凉飙飒飒。长天兮疏雨蒙蒙。君不见少林久坐未归客。静依熊耳一丛丛。老汉虽能绳祖武。不堕嘉声。若是天宁又且不然。或有人问。树凋叶落时如何。只向他道。打鼓普请看。若云大小天宁得恁无佛法身心。山僧便热炙盏子递茶他吃。何以爱他。正搔着我痒处。有人透得。分半院与伊住。有么。有么。良久。无人出。师云。土旷人稀。相逢者少。下座。

　　邵伯谢昂千吕璜二护法率诸昆仲子侄荐严请上堂。清明在躬。志气如神。且道在今天下谁当得此语。有底道镜磨心地者可以当之。有底道藻练精神者可以当之。若然。大似水中捞月。空里采花。于此事毫无交涉。除是上无攀仰。下绝己躬。如钟山太翁其人一生平居仁由义。奉佛尊儒。至临末梢头截生死流猛如香象。如此伟作。庶几近之。记得辛酉冬。翁荐先尊人。特请山僧对灵。结语有莫向曾参问曾晢。从来孝子讳爷名之句。翁疑之。因疑而望其发悟。不意于去夏遽尔仙逝。今孝嗣伯仲不改其道。仍请山僧对太翁之灵说法。可谓以孝传家者也。试看即今心香蔼蔚。智烛炜煌。毕竟太翁一灵安在。蓦竖拂子云。此时若蹉过。余日定难逢。便下座。

　　实贤知客领本城缺口门众信请上堂。举昔南泉和尚上堂曰。自小养一头水牯牛。拟向溪东牧。不免犯他国王水草。拟向溪西牧。不免犯他国王水草。不如随分纳些些。总不见得。乃云。大小南泉惯向异类中行。虽解随分纳些些本分草料。要且未梦见在。后来云门拈云。且道牛里纳。牛外纳。直饶你说得纳处分明。我更问你觅牛在这个随搂搜汉。棒折也未肯放在。若总与么。曹溪路上何止浪涌千寻。天宁自小亦畜得一头水牯牛。一任溪西溪东。从不犯人苗稼。而今露迥迥地横卧当阳。且道毕竟鼻孔在甚么处。蓦以拂子召大众。众回首。师云。时寒久立。各请归堂吃茶。下座。

　　隔凡大德领本郡众信请上堂。蓦以拂子召众。众举首。乃云。好一堂古佛。谁不灵圣。尔诸仁因甚不向屋里奉重。却去门外驰求。有般底闻恁么道。便云扬眉瞬目是佛。咳嗽掉臂是佛。咄。莫认驴鞍桥作阿爷下项。岂不见盘山和尚有云。可中学道。似地擎山。不知山之孤峻。如石含玉。那识玉之无瑕。直饶恁么。犹未当衲僧门下事在。何以故。以其秪解入就藏锋。不解出就用锋故。要识出就用锋么。蓦竖拂子云。拂子　跳上三十三天。触着帝释鼻孔。东海鲤鱼打一棒。雨似盆倾。且这一道真言又明甚么边事。良久。掷下拂子云。是无上咒。是无等等咒。便下座。

　　说戒日。拈花和尚领巴门陈吴二孺人请上堂。卢行者才出家便登祖位。高沙弥未受戒敢学佛乘。大悟不拘于小节。大象不游于兔径。若是个无有量过一切量底。闻个戒字便掩耳而去。尚肯向这里搭搭披披。受人处分。所以道。天然上士岂受提撕。中下之流钩头取则。便恁么去。降龙钵为闲家具。解虎锡乃烂蒿枝。俊哉衲子。堪为吾家种草也。且道即今因甚又一场特地。良久云。曲为今时。便下座。

　　法海凝如院主领闵象南吴道长程休如方赞五四护法请上堂。作善则善心现。作恶则恶心现。真心即隐没。或问如何是真心。你便擎拳竖指。来这里唐塞。这里非你唐塞所在。苟能向田地稳密处道得一句。江湖无碍人之心。不能向游戏神通处施得一机。佛祖有瞒人之意。蓦喝一喝云。这里说善也不得。说恶也不得。说田地稳密也不得。说游戏神通亦不得。直下会得本来面目。古今天地依旧。山河原不曾移易一丝毫许。且道选佛场中毕竟谁当第一。良久云。石头作沙弥时参见六祖。不可秪作寻思会去好。下座。泰兴达己立己二禅人请上堂。汝等见闻觉知之性与太虚空同寿。虽显诸体而未得显诸用。天下踞曲录床阿师未必尽是坐地看扬州汉。蓦竖拳云。如许大栗子吃得几个。说到不如行到。眼亲何似手亲。土宿项下髭须多。波斯眼深鼻孔大。一佛陀。二元和。其余尽是碗脱丘。说个举一举二。乾峰舌。拄上腭。更说有手脚。无背面。爱打禾山鼓。漫唱云门曲。这里肯容你胡乱云为。天宁是个惯解打大脱空底汉子。你来山僧舌头上讨分晓。阇黎也没量罪过。老僧也没量罪过。

　　广济天和尚领众信请上堂。举昔僧问雪峰。如何是心地法门。峰曰。不从人得。不从人得时如何。峰曰。此去衡阳不远。乃云。亲承曹溪派下底果然不会佛法。若总与么流布将去。法堂前岂止草深一丈。天宁今日要移风易俗。有问如何是心地法门。云。不从人得。不从人得时如何。只向他道。遇茶吃茶。遇饭吃饭。诸人若未辨端倪。不妨就广济和尚决择。

　　本府尧臣舒护法率子周士保安请上堂。山僧昔住庆云时。有僧问。如何是金刚体。答云。四大五蕴。进云。如何是金刚用。答云。穿衣吃饭。进云。与么则人人分上获坚利去也。答云。三十年拨草求人。今朝遇着个领话底。僧作礼而退。即将此则机缘进之尧翁护法。伏愿一历耳根即获无忧安隐幢。时中纳百福。集千祥。长住人间。作大法堑。普请大众。齐念无量寿佛。为之助喜。下座。

　　如皋生公莲社二大师同众信请上堂。龙华一会。实为千古最胜道场。闻风而不趋承瞻礼者非愚即俗。兹承东皋诸善士昔以盛心挥金大觉。今以道念设供天宁。苟非宿植善因。曷克臻此。准大藏法住记曰。有人植因于释迦世中。当来定结果于龙华会上。若于三宝毫不植因。欲窥弥勒门限且不可得。况亲承教益哉。夫因也果也。蓦拈拄杖卓一下云。须向这里植始得。即今有向这里道得个迥脱根尘底句。天宁门下始较些些子。

　　握书记领徽州王廷臣居士请上堂。竖拂子云。者颗摩尼珠子。体具种德。如冰壶无影。似宝鉴有光。文彩未形。成就万有。声色才露。不落千差。庄严云里亲参弥勒。巧艺门中孰悟善财。不见永嘉大师云。摩尼珠。人不识。如来藏里亲收得。六般神用空非空。一颗圆光色非色。夫空既非空。色亦非色。则全体清净。全体光明。全体净光无碍。今日设供檀那得一颗也。能如法信受。能如法长养。山僧端的为汝助喜。

　　江南陈柏宜福宜伯仲请上堂。我此微妙法门。非一切教乘之所管摄。若纯用剑刃上事。从上祖佛尽皆乞命。何况德山临济些小伎俩而不望影归降。所以宗乘一唱。三藏绝诠。正令当行。十方坐断。若执鹫岭拈花的为契券。守少林得髓的为箕裘。欲得宗风不坠。正脉流通。何异郑州出曹门。山僧从不将第二义示人。有向言外知归的。方许来天宁吃棒。

　　泰州有恒宾悦二禅德领众檀越请上堂。举昔庞居士问马祖。不昧本来人。请师高着眼。祖直下觑。士曰。一种没弦琴。唯师弹得妙。祖直上觑。士礼拜。祖归方丈。士随后曰。适来弄巧成拙。乃云。马大师觑上觑下。徒劳一双眼睛。庞居士随出随入。空累一副脚板。恁么相见。要不昧本来人尚不可得。敢云妙抚没弦琴哉。笑他始则小心。终即大胆。可惜西天承谶底放得他过。致成千古笑具也。若是天宁则不然。或有问。不昧本来人。请师高着眼。但作呕吐势。他若知机识变。定然别有生涯。若仍效老庞云。弄巧成拙。便痛棒趁出。始知虎须果不可以捋也。下座。

　　宝城兴教寺惟彻大德领本郡众信请上堂。举昔兴教坦和尚上堂。有雪窦化主省宗出问。诸佛未出世。人人鼻孔撩天。出世后为甚么杳无消息。坦曰。鸡足峰前风悄然。宗曰。未在。更道。坦曰。大雪满长安。宗曰。谁人知此意。令我忆南泉。拂袖归众。更不礼拜。坦曰。新兴教今日失利。便归方丈。令人请宗至。坦曰。适来错秪对一转语。人天众前。何不礼拜盖覆却。宗曰。大丈夫膝下有黄金。争肯礼拜无眼长老。坦曰。我别有语在。宗乃理前语。至未在。更道处。坦曰。我有三十棒寄打雪窦。宗礼拜。乃云。却物为上。逐物为下。坦公既学云门禅理。合知其祖宗家法。言句固载道之器。若不具截铁之利。那禁得不盗弄潢池。柰何防闲无法。蓦地被他化主摧折一上。其失固非小小。后来虽能收虎尾。遂喝一喝云。剑去久矣。而方刻舟。下座。

　　权一文旭二侍司领天长大安禅师暨众信请上堂。问。法筵大启。龙象齐臻。第一义谛。彼维那一椎掀翻了也。未审即今说个甚么。师云。风吹耳朵冷。举昔赵州示众云。若从北方来者。与伊上载。若从南方来者。与伊下载。乃云。诸仁要识上载么。闻声悟道。见色明心。要识下载么。观世音菩萨将钱买糊饼。放下手却是个馒头。虽然。此犹是老婆说话。若是个嘴边扫得白醭出底。那讨闲工夫说上说下。不见古人云。迅速锋铓。犹是钝汉。万里无云。青天犹在。若向那边搂翻空劫。者边踢倒今时。直使诸天雨花无路。鬼神潜觑无门。且道个般作略是阿谁分上事。良久云。又要从头起。下座。

　　广福和尚领上海李伯求护法请上堂。问。隔江招手。须是其人。棒下知归。全凭作者。即今狭路相逢。且道如何施设。师云。也须屋里人始得。进云。恁么则三千里外早已情投气合也。师云。如何是投合处。进云。鸳鸯绣出从师看。不把金针度与人。师云。且喜又添得一个。进云。大小天宁。犹作主在。师云。不识好恶。问。源远流长。喜见滹沱浩瀚。根深枝茂。争看大树敷荣。子承父荫则且置。弟应兄呼事若何。师云。一掌不独鸣。两掌鸣掴掴。进云。上和下睦阴阳顺。共气连枝器是同。师云。你不妨会得好。进云。若然。则妙舞应教夸遍拍。三台须是大家催去也。师云。分明举似诸方。乃云。若要广天下檀那之福。蓦拈拄杖卓一下云。先要承当得这个下。然后应嘉运而绍玄化。不为难事。有般的道这个是甚么系驴橛。道则许你道。然脚跟苟不踏着实地。那知广陵南畔。上海东头。触目皆同源共本之物。所以远从灵鹫分灯以来。西天四七也恁么。东土二三也恁么。乃至天下老和尚亦恁么。复卓一下云。会得即事同一家。不会君往西秦。我之东鲁。便下座。

　　泰州忠赤刘居士率诸孙请上堂。释尊住地。给孤铺金。以净智力。成就祗林。四十九年演法。三百余会谈经。宝花王座上不存世谛。大光明藏里岂着金尘。鹭池双轮转方毕。鹫岭一枝拈又新。正法眼藏弥天弥地。涅槃妙心亘古亘今。天宁时一检点。难禁笑破口门。且道过在何处。良久云。君不见三峰汉祖有言兮。自从惹得燕莺语。话到于今转失真。下座。

　　冬树知浴领众信请上堂。举昔僧问法眼。如何是曹源一滴水。眼云。是曹源一滴水。僧于言下大悟。乃云。玄妙用处不换机。嗣续难得其人。若不是法眼一为提起。石头一宗看看断绝去也。然在我临济门下别有家风。忽有人问。如何是曹源一滴水。只向道。非曹源一滴水。诸仁若向法眼言下会去。是机是对对机迷。若向天宁言下会去。辟机尘远远尘栖。或有个汉出来道。大小天宁大似盐铁判官。山僧便热炙盏子与茶他吃。何故。不见道。大丈夫儿捋虎须。也是本分。下座。

　　高邮宜伯老宿领本州黄中赵护法请上堂。心是根。法是尘。两种犹如镜上痕。尘垢尽除光始现。心法双忘性即真。大小永嘉老作这般语话。说个心。说个性。已是佛头着粪了也。那堪更论光论影。论假论真。集云峰下四藤条怎放得伊过。不见昔日梁武帝问达磨。如何是圣谛第一义。祖曰。廓然无圣。帝曰。对朕者谁。祖曰。不识。帝不悟。尔诸仁尽是饱参宿学。何不仰体先宗。看是何标格。若单守着闺阁中软暖。焉得平步青霄。天宁今日为汝得困彻也。三十年后眼开。方知今日彻底老婆心。

　　福田素一律师同卞声远高九锡张宜清杨绍裘众檀护请上堂。问。迦叶金襕衣如天普盖。波离黑漆钵似地普擎。宗律并行一句请师速道。师云。今日谢素一律主请法。进云。恁么则人人盛业巍峨。个个家声烜赫也。师云。释迦老子还肯点头么。进云。万灵莫测无为化。大地全开五叶花。师云。真个好彩。乃云。此事在诸人分上如倾万斛明珠。小大皆得其圆。优波离梵行独尊是戒珠圆。须菩提解空第一是慧珠圆。吾祖门下棒喝机锋。滚毬打鼓。圆转横斜。皆得其圆。有般底被珠光一晃。便爱他底。着他底。久之却成碍膺之物去也。岂不闻金屑眼中翳。衣珠法上尘。己灵犹不重。佛祖是何人么。座下或有个四楞着地底出来。通得个消息。摩诃衍法离四句。绝百非。却落第二义也。有么。有么。众无对。师拽拄杖顾左右。下座。

　　龙华道场满散拈花和尚领众护法请上堂。今当第二会龙华道场圆满。山僧炊无米饭。煮不湿羹。操没弦琴。打希声鼓。坐曲录木床。唱个妙伽陀以犒劳一众。曰。是非憎爱世偏多。仔细思量柰我何。宽却肚皮须忍辱。豁开心地任从他。若逢知己须依分。纵遇冤家也共和。但能了此心头事。自然证得六波罗。弥勒菩萨在定中闻得。乃曰。此我二千年前陈话。长老重为提起。正搔着我痒处。且喜今日心头事已了。六波罗已证。报　国裕民。事上也得。理上也得。这个妙伽陀再能公之天下。何愁不为烦恼海中一贴清凉散也。山僧但引身向前曰。谨领慈旨。便下座。

　　腊八圆菩萨戒。凤阳圆丘和上领凤庐道张户部恩二大护法请上堂。问。古德云。从门入者不是家珍。又云。从缘入者永无退失。秪如释迦老子睹明星悟道。是从门入耶。从缘得耶。师云。总不在这里。进云。恁么威音那畔真消息。总向吾师言下施。师云。他亦不受。乃竖拂子云。本乎天者亲乎上。日月星辰各住其位。无端说个夜半正明。天晓不露。引得雪山老比丘一回触着。都道伊悟本命元辰。那知山门前一对石狮子未然其语。何则。以其坐在明白里。故今当腊月八日夜也。南斗六。北斗七。一时出现。有眼不顾他位里。脚不踏他位里底。方始与天下有鼻孔衲僧出气。不见昨日有人从中都来。却得庐阳信。报道十字街头廖胡子。行太早。重落草。十年归不得。忘却来时道。恁么提唱。且道是抑他威光。是减他威光。良久云。幸有现宰官身底大权菩萨为之证明在。下座。

　　雨山和尚语录卷第十二(终)
嘉兴大藏经　雨山和尚语录


　　雨山和尚语录卷第十三

　　嗣法门人　　记

　　住三峰清凉禅院语

　　进院日。载商陆护法率侄若士请上堂。乃拈香云。此一瓣香。根盘于天地未生之前。至广至大。爇向炉中。专伸祝延
今上皇帝圣寿万岁。恭愿尧风广被。龙图与凤历长春。舜日高悬。玉叶共金枝永茂。此一瓣香。秀发于世界已形之后。极精极微。奉为阖邑当道乡绅。山主檀越。以及本寺耆旧等。伏愿以公以正。为
皇家之柱石。存诚存信。作法苑之屏翰。此一瓣香。名不得。状不得。饮水既已知源。不可当阳讳却。专为供养天山师祖上于下密老和尚。以报先德。此一瓣香。灵隐室中亲承记莂。天宁堂上重荷栽培。不敢三头两绪。一统拈来。供养先师上巨下渤先和尚用酬法乳。敛衣就座。维那白椎云。法筵龙象。众当观第一义。乃云。若向白椎后观。早已落七落八。有超越数量底汉子出众相见。问。弘开七刹。道摄四流。继席三峰。颓风乞挽。师云。不可谓我做天山孙子不得。进云。可谓象王行处绝狐踪也。师云。恁么语话。争奈目前不投机。进云。不妨大家同喝采去也。师云。笑煞两行大众。问。法随法行。法幢随处建立。即今祖令当行。如何举唱。师云。相见不扬眉。棒下须见血。进云。若然则天山一脉。万古流芳。师云。你还照顾顶门得么。进云。一句当阳开正眼。师云。错下名言。僧礼拜云。某甲专为流通。师云。且信一半。问。开三要印。光耀祖灯于琴水。施啮镞机。奠安禅鼎于虞峰。盛业巍峨则固是。家风廓彻若为论。师云。天山老祖犹在。进云。与么则焕古腾今去也。师云。甚处得这消息来。进云。八方霢霂无为化。万国歌谣乐太平。师云。赖遇大众证明。潘居士问。昔日世尊拈花明示。今日和尚作何宣传。师云。自有维摩证盟。进云。灵山一会俨然在。今朝觌面又相逢。师云。相逢底事作么生。进云。九重城里真消息。直放毫光遍九垓。师云。原来是不二门外汉。乃拈拄杖卓一下云。只这个捏聚也双头独结。放开也四法交加。从上来事若不用之于今日。恐太平寰宇里坐底未必不是痴顽。故德山棒剪除狂寇。临济喝扫荡欃枪。苟非及尽。今时操法柄者那得无过。不见天山师祖云。机先一向是汝诸人安身处。先机一着是汝诸人立命处。其间左之右之。或伸或缩。是汝诸人踏脚处。末后一句是汝诸人出头处。乃云。天山师祖操不世。出金鎞。开豁人天眼目。美则美矣。但太虚空里。未免翻成途辙。新三峰固是脚下孙子。今日要革辙移途。与老祖相见。机先一向不许夜行。先机一着投明须到。其间左之右之。或伸或缩。饶你十字纵横。也须勘过了打。末后一句何止万里望乡关。诸兄弟。天山师祖恁么。新三峰孙子不恁么。且道还有差别也无。者里捡辨得出。报德酬恩全在今日。其或不尔。不妨为你更下个注脚。复卓拄杖云。但见皇风成一片。不知何处有封疆。结椎云。谛观法王法。法王法如是。下座。

　　晚参。上下偷安。最为丛林法门大患。古人言之切矣。尔诸人闻之全不介意。岂佛自懒墯成。道从懈怠得耶。且毕竟佛如何成道。如何得呢。若有个闻恁么道。便掩耳而去。三峰抚掌称庆。何故。不见道。达磨从西天来。觅一个不受惑底人了不可得。今日得之矣。且与么道。是醍醐语。是毒药语。

　　隐莲庵奇逢大德领景孺人请上堂。三峰新进院。人事实匆忙。蓦逢达道者。特地请宣扬。所以考钟伐鼓。高升曲录木床。胸次不存元字。徒劳抖擞屎肠。说法有所得。是则乱鸣野犴。说法无所得。方为善吼狮王。直饶恁么提唱。须知别有商量。说有说无俱错。争如一味平常。诸佛机云行雨施。祖师意鸟语花香。目前一一皆成现。谁能了此同来坐夏。消受山中岁月长。

　　晚参。垂问云。但莫瞒心。心自灵圣。因甚二祖又要达磨安心。众答不契。师遂以竹篦子旋风打云。是你这一队瞒心昧己底。不打更待何时。

　　浴佛日。江阴定生禅士领沈同春乔梓寄库请上堂。问。指天指地则且置。罗龙打凤事如何。师云。今日打着一个。进云。忽有个眼光烁破四天下底到来。又作么生。师云。你道山门前几人坐卧。进云。要明今日事。不许外人知。师云。赚煞老僧。僧便喝。师便打。问。锡标　上。御赐萧闲。杯渡琴川。有何祥瑞。师云。有眼者见。进云。恁么则山林增秀。泉石生辉也。师云。要且不惬山僧意。进云。言前已脱常流见。格外须知作者名。师云。念话社家。乃云。今朝四月八。尽道世尊于无忧树下降生。九龙喷水。沐浴金躯。引得诸方依条攀例者。或大杓。或小杓。蓦头浇来。倒底洗刮。这老汉净边垢不去。云门虽则下得手切。其奈鞭长不及马腹。二千余年流弊若不痛与铲除。尔诸人但见佛尊。不见己尊。一等大丈夫儿气概尽被他盖覆。三峰今日要推倒过去释尊。扶起现前诸子。还你一道平等浩然大均底世界。有库藏则听其开闭。有宝贝则听其使用。更有何高何下。孰尊孰卑。蓦左右顾大众云。你这伙久被他压良底。今日方得吐气。

　　晚参。问。如何是有句。师击竹篦一下云。轰。如何是无句。师云。徒劳侧耳。如何是如藤倚树。师云。古今榜样。树倒藤枯。句归何处。师云。随人语脉转。岂是作家。沩山呵呵大笑归方丈又作么生。师云。须防烂泥里有刺。僧礼拜。师云。会了礼。不会礼。进云。总不恁么。师云。囫囵吞个枣。有甚了期。一僧出。作礼毕。寻依位而立。师云。昔二祖依位而立。达磨谓之得髓。你今日得个甚么。进云。莫惑乱人好。师云。毛也未到你在。乃举东山演祖示众云。举则公案。事事成办。向外驰求。是大痴汉。大小东山生捺人向死水里。全没些子活变。三峰则不然。现成公案。不劳干办。却怪古人。欺胡瞒汉。纵然歇得不驰求。也是秦时轹　钻。

　　结夏日说沙弥戒。众信请上堂。问。禅律并行时如何。师云。一箭两垛。进云。忽遇南泉斩猫又作么生。师云。莫理会。进云。恁么则血溅袈裟角也。师便打。乃云。九旬禁足。良马困盐车。三月安居。黑牛眠止水。十方三世是甚么破草鞋。圆觉伽蓝只当得闲家具。若是个时中不依倚一物底。直下掀翻释迦老子二千余年旧案。三峰捏琴水虞山作一个糊饼奉供。一任横咬竖咬。有朝咬得破。方知尽大地是个糊饼。奇哉。杜顺和尚有云。嘉州牛吃禾。益州马腹胀。天下觅医人。灸猪左膞上。草木为之稽首。土石因而发光。南无佛陀。南无达磨。南无僧伽。主张禅波罗密底与他一分。主张戒波罗密底亦与他一分。其余三德六味一任诸人饱便休。虽然。说得一丈。不若行取一尺。马驹踏杀天下人。临济未是白拈贼。入到手中。若不转换。落落地朗州山。澧州水。触处皆为碍眼之物。怎禁得诸方老古锥嗤你为吃饭保。三峰从不小当人。且选佛场中得甲科。谁当第一。良久云。吾将斫额望之。

　　晚参。僧才出。师云。赵州来也。僧云。和尚莫眼花。便归位。师云。我眼不花。却是上座脚跟不稳。乃云。祖师西来。凡有所说。皆是铙钩搭索。直处反成曲也。三峰院里日逐事生。阇黎朝演毗尼。老僧晚参示众。若作佛法商量。我也没量罪过。你也没量罪过。

　　说菩萨戒日。山主赵让卿伯仲请上堂。问。尸罗妙法。验在目前。少室宗乘。请师垂范。师云。已看时雨润。进云。言下顿开千圣眼。锋前已泄法王机。师云。更听好风来。进云。可谓分明一点真消息。独露当阳几个知。师云。上座还知也未。进云。目击普天飞化雨。一花开遍少林春。师云。老胡有望也。乃云。山静如太古。日长似小年。就片石打眠。抚乔松遣兴。固是新三峰乐事也。尔诸人入门若不辨主。乌目涧边云。鹁鸽峰头月。往往都作境话会去。那知一尘一佛国。一叶一释迦。为吾家秘密宗乘。所以佛传佛。祖授祖。苟非善别机宜。昨日比丘僧吃茶去。今朝菩萨子噇饭来。善法堂前如打口令相似。客中主尚不能辨。何况说起主中主。而今迦叶真宗。波离要旨总不问你。蓦以拂子击一下云。但望踏着这方地面。庶不负定光金锡遥招手也。众中还有解竖点首底也无。良久云。三十年后。莫道碍眼不是木头好。

　　晚参。问。大海枯竭时如何。师云。鱼鳖虾蟹向甚处着。僧便喝。师云。一任　跳。僧礼拜。师打云。死虾蟆。乃云。他未彰名。予不能取。堪笑俱胝。只竖一指。自谓如吞全牛。咽巨脔。那知活蛇反弄成死。三峰不辞手脚劳。拔出诸人眼里刺。

　　立秋日解夏。师回天宁。两序请上堂。一叶落。天下秋。九旬圣制倏矣云周。圆觉伽蓝十方无壁落。芒鞋竹杖四海任优游。山水钟情底未为达士。州县踏白底岂是高流。果能于脚跟不动时捉败善财童子。目睛未转处擒下德云比丘。不须百城寻知己。便请坐地看扬州。看则且置。且道弥勒楼阁前有几人坐卧。向者里道得一句。一任朝游檀特。暮宿罗浮。不然。且请拗折拄杖。放下蒲团。向三峰院里度春秋。

　　晚参。举昔青林虔和尚凡有僧到。先要挑柴三转。有新到问。三转内则不问。三转外事如何。虔云。铁轮天子寰中敕。乃云。青林甚生意气。要且只解作主。不解作宾。或有人问山僧。只向道。起动阇黎。他若知机。自甘服勤三峰门下。何以故。理能伏豹。

　　师还山日。闻修阇黎请上堂。问。高提祖印即不问。重振家风事若何。师云。独坐古三峰。进云。鹁鸽峰千岐把住。乌目涧一线流通。是神通。是法尔。师云。山僧从不把境话示人。进云。佛令祖令。总属吾师。向上一句。更请垂示。师便打。进云。恁么则天山一滴清凉水。流出滹沱万派长。师云。且喜你领话。问。祖域重光则且置。应时及节事如何。师云。春雨滑如油。进云。恁么则还乡一曲。殆非今古也。师云。待百草生芽即向你道。乃云。若论此事。有似远客还山。扶杖入门。处处林峦依旧。披衣得座。头头风月长新。说个田地稳密。佛祖不能近。已属剩语。更云神通游戏。鬼神不能测。早涉繁辞。个般汉都缘于那边不曾透过。却来这边妄拟。威音面目描也描不成。空劫爪牙画也画不就。虽则依稀越国。仿佛扬州。其奈路途之乐。终未到家。见解入微。不名见道。若是个不涉程途。直登宝所底。大地山河全归掌握。森罗万象悉听指呼。到者里方许来三峰院里吃清水白米饭。共山僧过夏。何以故。不见道。有功者赏。下座。

　　晚参。举汾阳昭祖示众云。识得拄杖子。一生参学事毕。尔诸人作么生会。一僧应声云。识得拄杖子。入地狱如箭射。师云。你见甚么道理便与么道。僧无语。师命众代。一云识取钩头意。莫认定盘星。一云从门入者。不是家珍。一云丈夫自有冲霄志。不向他人行处行。一云不可总作野狐精见解。一云鸾凤不栖荆棘树。一云金屑虽贵。落眼成翳。一云狮子咬人。韩卢逐块。一云死水不藏龙。僧补前语云。才有一丝头。便是一丝头。师云。总是馆驿前一伙撮马粪的汉。遂掷下拄杖。便归方丈。

　　莘田蒋学宪诞日。建大悲华严两道场。请上堂。问。三七薰修。功圆果满。作么说个乔松千古茂。日月永长明底事。师云。人传大椿以八千年为春。堪为比并否。进云。若然。则常将日月为天眼。指出须弥作寿山。师云。庄生此语垂下二千余年也。进云。爱日舒光人共仰。冰壶发焰有谁知。师云。慎莫浪流传。僧顾左右云。大众一齐高着眼。谩教错过目前机。师云。自知较一半。问。十兆余言即不问。八十一轴事如何。师云。公案现在。进云。秪如古人问三千诸佛。道个黄鹤楼中题诗句。是何旨趣。师云。与你犹隔津在。僧拟议。师便打。乃云。率陀境界。信非常情所测。据说人间四百年。彼天为一昼夜。虽则玄风永扇。慧日长光。要且犹落数量在。争如我佛广演华严。撤三乘之见网。谓成佛不待历三大僧祗。但一念相应。即证无量道果。任他劫数之长短。世界之阔狭。总不出一刹那际三昧。故枣柏云。十世古今。始终不离于当念。无边刹海。自他不隔于毫端。更说甚然灯居先。弥勒落后。蓦拈拂子云。试看者个。始自鹫岭分灯之后。少林传芳以来。恒以深心密愿。于刹那际中广作佛事。有时以大悲心梯航九有。有时以大智力拔济群生。纵饶虚空有尽。沧海有尽。而斯人之誓愿无尽。且道凭何薰修而得臻此。良久云。且待须臾。自当证知。

　　普请摘茶次。师垂问云。直截根源佛所印。摘叶寻枝我不能。古人既有明训。诸仁因甚却犯他忌讳。众答不契。师代云。为众竭力。又云。三峰门下。又云。替和尚出一只手。有僧问。狗子因甚无佛性。师云。不为分外。僧云。因甚又道有。师云。莫随他舌根转。又僧问。黄檗打临济三顿痛棒意旨如何。师云。彻骨彻髓。僧礼拜。师云。念你是新戒。且放过一顿。

　　妙宗上座领谢守之居士请上堂。问。宅破家亡。阿谁是主。师云。胡张三。黑李四。进云。挂拂卷席。因甚不住。师云。长安虽好。不是久居。进云。缝开楔棒时如何。师云。功不浪施。进云。三问已蒙师指示。向上宗乘又若何。师云。离波觅水。是大痴汉。问。四十九年栽花石上。三百余会着楔空中。今日和尚宝座高升。未审又图个甚么。师云。洎被上座拶上壁。进云。莫便是和尚机用么。师云。听事不真。唤钟作瓮。进云。可谓寻常一样窗前月。才有梅花便不同。师云。闲言语拈过一边。直截处道将来。僧便喝。师云。两重公案。进云。不入虎穴。焉得虎子。师云。三十棒留与明日打。乃云。昨夜舜若多神在虚空里扬声高叫曰。我有时乍雨乍晴天莫测。泰山石敢当坐平地上。遂应声和曰。我有时或凡或圣人难识。各各道了。复相共耳语曰。大清国里禅和子。罕有凑吾辈机者。山僧木上座忍愤不过。向前一时穿却二公鼻孔。拽来三峰院里。先问舜若多曰。秪如昨日晴。今日雨。是甚么法中收。试道看。次问石敢当曰。不用爱圣。圣是空名。不用憎凡。凡是妄立。快语来。二公未及对。无端被帝释尊者天耳遥闻。乃叹曰。大智哉。从今大清国里永无妄自称尊者。木上座卒然闻得。乃呵呵大笑曰。尊者莫寐语。任你赞过三十三天。要不过逢场作戏耳。卓拄杖下座。

　　中和净戒二禅人同请上堂。问。适才伐鼓考钟。地摇六震。今复高升宝座。天雨四花。为是铺花锦上。为是好肉剜疮。师云。莫涂污我耳。进云。竿头丝线从师弄。不犯清波意自殊。师云。图度极矣。进云。别转机轮。请师再道。师便喝。僧亦喝。师便打。问。如何是虞山境。师云。鹁鸽峰头云叆叇。如何是境中人。师云。清凉禅子鼻昂藏。境与人相去多少。师云。曾有人问我。直得五年分疏不下。乃云。不见一法。是大过患。诸兄弟。山河大地是法。日月星辰是法。草木丛林是法。鳞甲羽毛是法。既一切是法。作么说不见。若见。刺脑入胶盆。不见。又道成大过患。有鼻孔撩天的向者里道得个脱体句。鼓声咬破我七条。穿却韶阳老人鼻孔。庶几西天东土不致寂寞。不然。钵盂口向天。岂不碍塞杀人。说比丘戒日。妙宗禅师领瞿孺人请上堂。问。承古有言。目前无阇黎。那个是宾。师云。贼身已露。此间无老僧。阿谁是主。师云。拟瞒三峰。那十方国土中唯有一乘法。何者是权。师竖起拄杖。但以假名字引导于众生。何者是实。师云。识得即知落处。不许夜行刚把火。以何为照。师云。看破阇黎。直须当道与人看。以何为用。师便打。进云。法令已行。后语稍迟。师打云。末后不来。犹亏一半。问。高沙弥不登坛。卢行者不祝发。如何是戒。师云。少间验取。世尊说一大藏教尽成虚设。祖师留千七百则公案犹是葛藤。如何是禅。师云。目前可鉴。穷诸玄辩。若一毫置于太虚。竭世枢机。似一滴投于巨壑。如何是教。师云。释迦四十九年不曾说着一字。进云。恁么则一枝无孔笛。吹出许多般。师云。罕遇知音。问。七聚五篇即不问。钵盂分付事如何。师云。试过手来。进云。忽遇个裂碎袈裟。扑破钵盂底到来。又作么生。师云。情知你孟浪。进云。好手手中呈好手。红心心里中红心。师云。七棒对十三。乃云。岩寺春晴。野花开似锦。人人眼里有睛。未达境惟心。起种种分别。达境惟心。已分别即不生。分别既不生。即今风动尘起。鸟啼花落。是境。不是境。若是境。且道即心起耶。离心起耶。果是个机先得路底。两只芒鞋踏遍四五百条花柳巷。一条拄杖穿过二三千处管弦楼。何处不是本地风光。那待见绝玄微。语离渗漏。方谓之到无为安乐之乡。秪如即今具三千威仪。八万细行底簇簇上来。又如何分付。遂掷下拂子云。透过祖师关捩子。始信山河非眼睛。

　　佛诞日。圆菩萨戒。兼付法孙六吉居士请上堂。问。三十二相搀倒浣盆描不就。八十种好蘸干香水尽难成。正恁么时。独尊之旨向甚么处着。师云。三峰只管看。进云。脱珍御。着弊垢。又图个甚么。师云。秪为老婆心切。进云。二千年前事。今日已见端倪。师云。未信你在。僧便喝。师打云。讨棒吃。乃云。未离兜率。已降王宫。未出母胎。度人已毕。大小枣柏只见锥头利。不见凿头方。殊不知释迦老子是个脱珍御服。着弊垢衣。入泥入水。为人底汉。虽契经有云。净法界身本无出没。然菩萨若不行于非道。则不名通达佛道。据实而论。兜率内院既有护明大士。净梵王宫不可无悉达太子。周行目顾。自他降神出胎。说青道黄。还伊度人说法。是法仍住法位。原不移易他一丝毫许也。省得一辈狭劣凡夫大惊小怪。今日是他二千余年前降诞之辰。三峰依条攀例。蓦头与他一杓。尔诸人若不当儿戏。则经有经师。律有律师。从兹玄风永扇。慧日长光。威仪济济底严净毗尼。意气昂昂底弘扬祖道。各期励志扶宗。报佛恩德。何难上古风规不见于今日哉。即今时至理彰。且作么道一句为之表信。乃挥拂子云。好看法苑腾佳气。优钵花开遍界春。

　　汪门佘孺人初度请上堂。问。游戏神通底为甚下脚不得。师云。花须连夜发。莫待晓风吹。进云。田地稳密底为甚抬脚不起。师云。寸钉入木。进云。只此二句。还有优劣也无。师云。有。进云。不妨拈出大家看。师便打。问。乌目涧昼夜潺湲。鹁鸽峰古今苍翠。未审拄杖子寿量几何。师云。亘古亘今。进云。岗陵之喻。松柏之章。拈向一边。和尚将何庆祝。师云。何不领取前话。进云。某甲则不然。师云。试杜撰看。进云。打翻日月开天眼。踢倒须弥见寿山。师云。且过一边着。乃云。少室峰前不存圣谛。曹溪路上岂着俗谈。上古风规既在。即今考钟伐鼓。又发明个甚么。蓦拈拄杖云。看。看。无位真人来也。说道赤肉团上壁立万仞。任是八臂那吒扑不破。都道理随事变。事得理融。蟠桃三千年一度开花。犹落人间数量。要续我佛慧命。苟非明生生不息之机。那能会万物为一己。复卓拄杖一下云。一生二。二生三。三生万物。如是则生生不息也。且道还假权实照用也无。良久云。三千里外绝淆讹。

　　立夏日。朱华甫居士为母诞日请上堂。问。世尊说不着的。和尚作么生说。师云。谛听。谛听。进云。祖师行不到的又作么生行。师云。快走。快走。进云。分明一句无私语。显发须凭过量人。师云。直饶将来。他亦不受。问。山花郁郁。幽鸟喃喃。佛祖机关。尽成露布。请和尚盖覆着。师云。三峰有眼不曾见。进云。果然盖色骑声。超佛越祖。师云。失口道着。乃云。大道无拘。触处成现。一尘一刹一如来。一叶一花一世界。尽谓诸佛众生一有多种。谁识圣人凡夫二无两般。明之者镕瓶盂钗钏为一金。证之者搅酥酪醍醐为一味。如水合水以无异。似空合空而不分。所以欲识佛性义。当观时节因缘。时节若至。其理自彰。即今三春已过。九夏初临。阴阴夏木全彰坚固法身。漠漠水田永续绵长慧命。亘古今了无变异。穷天地毫没遮拦。且道如此提唱。是佛法商量。是世谛流布。蓦喝一喝云。须识壶中日月长。

　　谢圣恩老和尚斋上堂。举昔演祖偈云。山前一片闲田地。叉手叮咛问祖翁。几度卖来还自买。为怜松竹引清风。没量大人被片闲田地使得七上八落。虽引得些松竹清风。何能济丛林实事。争似我圣恩法叔自到祖翁地上。金锄不动。灵苗自生。今以玉粒炊香饷我一众。不信。但看钵里饭。碗里羹。从何处得来。诸仁能下得口。不惟芬生齿颊。抑且甘润咽喉。人人一饱忘饥。不异雪峰鳌山成道时也。直饶金牛托出法堂底。应难媲美。维摩擎来香积底。未易较优。自非真慈注念。普行存心。何能有此盛作。尔诸大德有向食堂里道得个庆赞句。庶博山头和尚熙怡一笑。不然。端坐受供养。岂不惭惶杀人。

　　雨山和尚语录卷第十三(终)
嘉兴大藏经　雨山和尚语录


　　雨山和尚语录卷第十四

　　嗣法门人　　记

　　住维扬天宁禅寺语

　　元旦日。克昭后堂一止知殿领龙舒众信请上堂。元正启祚。万物咸新。惟有天宁拄杖子不涉新旧。一味坐乐升平。秪如即今腊雪未消。青阳先到。作么生说个乐底道理。乃挥拂子云。石楼仰祝　尧天罢。大启柴门看好春。下座。

　　立春第二日示众。春风一拂融残雪。放出云山依旧青。涧壑忽添新瀑布。茅檐犹挂旧冰棱。举头天上星霜易。弹指人间岁月增。分付两堂玄学客。急须努力继传灯。

　　解制日。付法监院请上堂。问。击碎照夜明珠。放出冲天俊鹘。正当解制一句如何分付。师云。切莫乱统。进云。会即途中受用。不会则世谛流布。如何得恰好去。师云。全靠山僧不得。进云。将谓少林消息断。桃花依旧笑春风。师云。新上座撞彩耳。进云。谁知远烟浪。别有好商量。师云。孟八郎又恁么去。乃举永嘉证道歌曰。游江海。涉山川。寻师访道为参禅。自从踏着曹溪路。了知生死不相干。亲见宝林来底。果然独超物外。今日天宁圣制告圆。你诸仁拟游江海耶。涉山川耶。拟访道耶。参禅耶。如果踏着天宁路。越过生死海。不惟堪继先宗。抑且可规来学。不然。一句当天八万门。依旧情尘固蔽。识锁难开。且请按下云头。山僧与你另有商量。何以故。不见道。换骨抽肠重整顿。通身手眼更须参。

　　泰州强昆玉居士发愿。请僧检藏三年。于启期日请上堂。一大藏教秪说这个。云门话堕阿师有甚馒头　子。快下将来。睦州钝置老汉转半藏。转全藏。休向绕一匝处分疏。是梵语。是唐言。须从五千余卷里定当。尽谓诸佛燃慧炬以烛幽。非关文字。那知列祖驾慈航而普渡。尚假言诠。但能于黄卷玉轴上捉败古人。何难大地山河不全归自己。一尘一佛国。一叶一释迦则不问。汝诸人且浅闻深悟。深闻不悟。又明甚么边事。良久云。一尘不立始归家。才有纤毫非眷属。亲切无过演祖此语也。久立众慈。伏惟珍重。

　　端午日。师付法。两序请上堂。北来和尚问。兄呼弟应。上古风规。唱拍相随。今时枢要。除此二途。如何道个福海无边的句。师云。瞒老兄不得。进云。可谓扫除近日门头事。直透威音那畔机。师云。不信道。进云。几多龙象随高步。无限香花结胜因。师云。笑杀灵山老汉。进云。金圈栗棘齐拈出。荷担堂前有后人。师云。总从他脚下流出。进云。好彩不妨多。师云。非兄不委。乃云。端阳令节。百草头边大用繁兴。有向者里道得个应时及节底句。也省得诸方老榾檛说青道黄。涂污方来。设问如何是应时及节底句。便云龙舟竞彩。艾虎逞威者是。又道蒲剑挥空。榴火夺日者是。若然。尽属世谛流布。天宁门下一点也用不着。那知善财童子当日拈一茎。便活尽天下死人。苟非入室真子。焉知这点药头灵验。释尊云。我此法印。为欲利益世间。故说在所游方。勿妄宣传。诸仁要知不妄宣传底一着子么。蓦挥拂子云。唤作正法眼藏也得。唤作涅槃妙心亦得。有能一肩担荷得去。不谬为天宁室中一麟也。谁道法身慧命不源远流长哉。久立众慈。伏惟珍重。

　　上堂。问。三不是是个甚么。师云。劈腹剜心。问。如何是本来面目。师作掩耳势云。莫污我耳。问。如何是本来面目。师云。适才他污我耳。如今你污你口。僧罔措。师云。三日嗽不清。问。德山托钵。意旨如何。师云。年老成精。问。万法归一。一归何处。师云。甲乙丙丁。戊己庚辛。问。如何是有句。师卓拄杖一下。如何是无句。师云。唤作拄杖即错。如何是如藤倚树。师云。杜撰长老。如麻似粟。树倒藤枯。句归何处。师云。狮子咬人。韩卢逐块。沩山呵呵大笑归方丈。又作么生。师云。禹力不到处。河声流向西。僧便喝。师云。虚彰声势。举雪峰示众云。若论此事。如明镜当台。胡来胡现。汉来汉现。玄沙出众云。忽遇明镜来时如何。峰云。胡汉俱隐。沙云。者老汉脚跟未点地在。峰休去。乃云。雪峰老不以筋骨为能。纵饶玄沙逞俊。也出他范围不得。诸人若作胜负商量。未免深屈古人。且道利害在甚么处。良久云。一语伤人。千刀搅腹。

　　上堂。问。世尊有密语。迦叶不覆藏。如何是世尊密语。师云。六耳不同谋。如何是迦叶不覆藏。师拈拄杖云。瞎那。问。终日吃饭。不曾咬着一粒米。学人今日咬着一粒也。师云。仔细牙齿。僧无语。师便打。乃云。三斤麻。一疋布。旧店新开。何人下顾。杨岐老子当行家。贵买贱卖无回互。说甚释迦悭。弥勒富。这里不是生药铺。蓦拈拄杖卓一下云。而今抛出在当阳。试问诸人悟不悟。众无语。师顾左右云。有耳不闻。有眼难睹。三十年后休叫冤苦。掷下拄杖。归方丈。

　　晚参。师垂问云。达磨西来。直指人心。见性成佛。因甚演祖又道。说心说性。便是恶口。一云但形文彩。即属染污。师云。祖师犹在。进云。一千五百人善知识。话头也不识。师云。人天众前。不可造次。一云才有一丝头。便是一丝头。师云。大似徐六担板。一云不得春风花不开。花开又被风吹落。师云。肯诺不得全。一云金屑虽贵。落眼成翳。师云。恁么则达磨有过也。进云。却是。师云。莫谤他好。一云好事不如无。师云。说到不若行到。一云王令稍严。不许搀夺行市。师笑云。郑州出曹门。

　　晚参。举昔临济大师将涅槃时示众云。吾灭度后。不得灭却吾正法眼藏。时三圣出众云。争敢灭却和尚正法眼藏。济云。忽有人问汝。汝作么生。圣便喝。济云。谁知吾正法眼藏向瞎驴边灭却。师云。三圣恁么祗对。因甚临济道正法眼向瞎驴边灭却。一云全归肯诺。一云口是祸门。一云克家须是破家儿。一云狮子咬人。韩卢逐块。一云莫寐语。一云若无举鼎拔山力。千里乌骓不易骑。一云烂泥里有刺。一云祖祢不了。殃及儿孙。一云恩大难酬。一云非但骑虎头。亦解把虎尾。一云钩在不疑之地。一云只见锥头利。不见凿头方。乃云。谁知正法眼藏向瞎驴边灭却。临济大似镬汤无冷处。若非入室真子。也大难承当。诸方尽作得失论量。实为深屈古人。虽然。且道临济意在甚么处。良久云。天堂未就。地狱先成。

　　上堂。善来比丘各依旧处着。不用老胡征汝得处。个个脚跟点地。山僧更有所说。何异矢上加尖。所以古德拈拄杖示众云。三世诸佛也恁么。历代祖师也恁么。天下老和尚亦恁么。师蓦喝一喝云。恁么恁么。拄杖有过。忽然　跳上三十三天。也免后代儿孙向黑山鬼窟里地坐。

　　上堂。举昔云门大师因普请。拈起一橛柴示众云。一大藏教祗说这个。师云。大小云门漏逗不少。引得无限人向这一橛头上作窠作臼。若天宁据令而行。直须趁出三门始得。后有老宿别云。一大藏教不说这个。既不说者个。且道又说个甚么。良久卓拄杖一下云。须知远烟浪。别有好商量。

　　上堂。举昔香严和尚上堂云。若论此事。如人上树。口衔树枝。手不攀枝。脚不踏枝。树下忽有人问。如何是祖师西来意。不对他即违他所问。若对他又丧身失命。正当恁么时。如何即得。时有虎头上座出众云。上树即不问。未上树已前请和尚道。严呵呵大笑。师云。香严和尚向云中设磴。空里造桥。欲度尽天下死人。又焉知法久成弊。转令人攀跻不上。虎头上座虽善成褫。要且秪会自己机关。不解香严活计。苟非绝处逢生的当场出手。那能同道唱和。称妙云独脚哉。诸上座。毕竟如何是香严活计。良久云。冷处着把火。

　　上堂。举昔日玄沙和尚示众云。诸方老宿尽道接物利生。忽遇三种病人作么生接。患盲者拈椎竖拂他不见。患聋者语言三昧他不闻。患哑者教他说又说不出。且作么生接。若接此人不得。佛法无灵验。乃云。诸仁者。且道三种病人即今在甚么处。蓦拈拄杖云。来也。来也。既来作么生说个接的道理。遂掷下拄杖云。点石化为金玉易。劝人除却是非难。

　　六月十九日上堂。观音菩萨今日向声尘里转大法轮。乃说偈曰。蜀魄连宵叫。子规终夜啼。圆通门大启。何事隔云泥。舜若多神闻得。向前曰。尽大地是个圆通。你也在里许。我也在里许。说甚么隔与不隔。菩萨被问直得一场懡　。依旧退身向普陀岩中打坐去也。诸人若识是非。一切声是佛声。其或尚留观听。鼓声穿破你髑髅。莫谓天宁不曾道破好。

　　晚参。师问僧。如何是父母未生前本来面目。僧云不会。乃示以偈曰。父母未生前。有个本来面。黑豆未生芽。善财寻不见。见不见。倒骑牛兮入佛殿。僧出。师问。云本来面目你作么生会。僧云。是甚么破草鞋。师云。有时也用得着。僧云。有时也用不着。师云。恁么则上座赤脚走也。僧无语。师便打。

　　上堂。今朝六月念有六。暑气尚炎秋未肃。无位真人白汗流。面门出入忘拘束。老白拈。频频嘱。谁人肯遭你瞽惑。纵饶证据到十成。也须趁向无生国。且道因甚如此。良久。卓拄杖一下云。家有白泽之图。必无如是妖怪。

　　晚参。举昔德山和尚示众云。山僧今夜不答话。问话者三十棒。天宁则不然。山僧今夜要答话。不问话者三十棒。畏打者出众相见。良久。众无出。师云。是你这一伙豚皮汉。不打更待何时。遂旋风打散。

　　因病目上堂。举昔密庵杰和尚克应庵华祖侍者。祖一日问曰。如何是正法眼。杰云。破砂盆。乃云。杰和尚等闲出一语。顿使曹山三种渗漏俱绝。是则固是。要且令人难构。今日天宁放开一线道与汝诸人相见。设有问。如何是正法眼。但向他道个害既是正法眼。因甚却害。不见道。未离三界外。还在五行中。

　　上堂。举昔僧问云门曰。秋初夏末。前途忽有人问。教学人如何祗对。门云。大众退后。僧曰。过在甚么处。门云。还我九十日饭钱来。乃云。云门老汉抑捺者僧太过。当时若善垂手。韶阳路上不致道绝人荒。天宁即不然。或有问。秋初夏末。前途忽有人问。如何祗对。但向他道。善为道路。若是个知时识节的自然紧峭草鞋。设或迟疑。卓拄杖云。莫谓天台路险巇。羊肠更在青霄外。

　　晚参。师问云。君子爱财。取之有道。因甚招宝菩萨手中锭子放不下。一云等个人来。一云专为流通。一云不妨随分纳些些。师皆不肯。众请师代。师云。分付不着人。

　　上堂。举昔梵言首座示众云。说法有所得为野干鸣。说法无所得乃狮子吼。诸人要识狮子吼么。遂大喝一喝。乃云。语不离窠臼。焉能出盖缠。梵言首座之谓也。天宁则不然。说法有所得为野干鸣。说法无所得乃狮子吼。诸人要识狮子吼么。便卓拄杖。归方丈。
嘉兴大藏经　雨山和尚语录


　　雨山和尚语录卷第十五

　　嗣法门人　　编

　　机缘

　　有僧号天城。一僧戏问云。天即不问。如何是城。天无对。师遽答云。东门西门。南门北门。僧云。忽遇三军围绕时如何。师劈面掌云。草贼大败。僧云。恁么则打破了也。师云。自首者免罪。

　　师初到天宁。上殿礼佛次。殿主阶一问云。作甚么来。师云。礼佛。阶云。我者里无佛。师云。有。秪是你不肯承当。阶罔措。师呵呵大笑而去。

　　天宁和尚一日指瓶花问众云。因甚者枝恁么红。那枝恁么白。答者皆不惬。师代云。两彩一赛。

　　问。牛过铁窗棂。头角四蹄都过了。因甚尾巴过不得。师云。熟处难忘。

　　问。如何得事事无碍去。师云。杀人放火有甚么难。

　　问。三世诸佛因甚不知有。师云。一言既出。驷马难追。黧奴白牯因甚却知有。师云。彩奔龊家。

　　问。若以思惟心测度如来圆觉。如萤火烧须弥山。终不能爇。毕竟以何心得契圆觉。师云。今日冷似昨日。

　　问。无边身菩萨因甚不见世尊顶相。师云。穷坑难填。书字次。僧问。以字不成。八字不是。未审是个甚么字。师举笔云。文彩全彰。

　　天宁以月忌日不迁单。僧问云。既是事事无碍。今日因甚不迁单。师云。客随主便。

　　问。古德偈云。方信普通年远事。不从葱岭带将来。且道从甚处带来。师叉手近前云。也不较多。

　　举古德长念观音号。僧问。闻师长念观音。是否。德曰。是。僧云。骑却头时如何。德云。出头即从汝骑。不出头骑个甚么。僧无对。师代云。者老汉瓦解冰消。又云。某甲得得而来。

　　问。三千剑客独许。庄周因甚跳不出。师云。者是甚么所在。僧云。作家。作家。师便嘘两嘘。僧云。苍天。苍天。师云。见个甚么道理。僧亦嘘两嘘。师云。狮子咬人。韩卢逐块。

　　问朝到西天暮归东土穿云渡岭即不问脚跟下道将一句来。师云。某甲今日困。

　　遇街坊化祖师像。傍僧问云。祖师作么生化。师云。乞我一文钱。僧云。与么则泥塑木雕底也。师云。你不妨会得好。

　　与僧茶话次。勘云。作么生是你未生前面目。僧指茶盘云。者个是宣州栗子。那个是福州荔枝。师云。与么则世谛流布去也。僧拟议。师云。将谓是南番舶主。原来是个贩私盐汉。

　　问。牛头未见四祖。因甚百鸟衔花。师云。义出丰年。见后因甚不衔花。师云。俭生不孝。见与未见时如何。师云。多虚不如少实。

　　一晚。至灵隐金光明殿。僧问。既是金光明殿。因甚黑漆漆地。师云。洎不迷己。

　　一日。问大安师。甚处来。安云。老老大大。来处也不知。师云。你乱走作么。安云。莫错怪人好。师云。某甲适来造次。安云。原来是屋里人。师云。何必。

　　问。触不得。背不得。毕竟是个甚么。师竖起竹篦云。面目现在。僧云。某甲不会。乞垂方便。师掷下竹篦云。但恁么会取。僧于此有省。乃举古人道。吞却荔枝即祸生。意旨如何。僧云。不可头上安头。师云。若知滋味。转见祸生。又且如何。僧云。再犯不容。师颔之。

　　一日勘一僧云。你日来因甚失却鼻孔。僧云。穿却和尚的。师云。你向甚么处下手。僧作扭鼻势。师打云。者野狐精。

　　问。如何是父母未生前本来面目。师云。阿耨达池水深四十丈。阔八十丈。

　　僧呈偈。有慧剑纵横谁敢当之句。师征云。作么生是慧剑。僧便喝。师云。何得自伤己命。僧无语。师云。伏惟尚飨。

　　问。四百四病一时发时如何。师云。老兄入涅槃堂有分。

　　问。道得也打。道不得也打。意旨如何。师云。杓柄在雪上座手里。僧拟议。师便打。

　　问僧。触不得。背不得。你作么生会。僧云。师姑元是女人做。师云。大有人不肯恁么道。僧无语。师云。贼身已露。何必枷杻。

　　问僧云。你道空中一片云。钉钉着。悬挂着。僧答语不契。自代云。山下接取。

　　问。如何是祖师西来意。师云。达磨是老臊胡。进云。庭前柏树子意旨如何。师云。直截根源佛所印。摘叶寻枝我不能。

　　下堂。见一僧经行甚猛。师喝云。看脚下。僧才住。师劈头打云。洎乎被你磕破钟楼。

　　问。不是心。不是佛。不是物。毕竟是个甚么。师云。文不加点。

　　问僧。从上诸圣以何法为人。僧云。莫取我语。师云。者汉今日瓦解冰消。僧云。从上诸圣悉皆如此。师云。莫把驴鞍桥比阿爷下项。

　　问。如何是祖师西来意。师云。一字不着画。

　　问。古人道佛身充满于法界。是否。师云。你试指出来看。僧云。即今也不少。师云。释迦耶。弥勒耶。僧云。一任分剖。师便打云。长连床上底切忌将来。

　　问僧。盗财者国有常刑。盗法者该问何罪。僧无语。师自代云。和尚合知。又云彼此。又云和尚棒折那。

　　一日与僧论法华经次。僧问。如何是一大白牛车。师云。看脚下。僧云。恁么则草行偃风去也。师云。也须是归家稳坐始得。僧无对。师打云。因甚向化城着倒。

　　问盂侍者。今日修供为阿谁。盂云。喂驴喂马。师云。谢子殷勤。盂云。且喜和尚解异类中行。师云。你还解随侍么。盂无对。师代云。拖犁拽耙。有甚么难。

　　问盂侍者。今日作甚么。盂云。看语录。师云。语即不问。如何是录。盂云。文彩全彰。师云。只道得一半。盂云。和尚作么生。师云。草本不劳拈出。

　　问盂侍者。至道无难。唯嫌拣择。你作么生会。盂便喝。师云。者一喝是何意旨。盂云。金刚宝剑当头截。师引颈向前云。　。盂云。贼。贼。师便休去。

　　僧参。师问。甚处来。僧云。庐山。师云。近日五老商量个甚么。僧云。束家杓柄长。西家杓柄短。师云。是真语。是诳语。僧云。和尚何不领话。师打云。且道是赏你。是罚你。僧云。不劳再勘。师云。且坐吃茶。

　　问。如何是观音面目。师云。盏子扑落地。碟子成七片。僧云。意旨如何。师云。吽吽。

　　问。古德油糍公案乞师指示。师云。款出囚口。

　　师一日见悉达太子手中拈花。遽问众云。者汉才生。因甚便拈华示众。一云秪要大家知。一云虎头虎尾一时收。一云从前汗马无人识。只要重论盖代功。一云事不由己。众请师代。师云。王程有限。

　　问僧。于一毫端现宝王刹。坐微尘里转大法轮。且道法轮作么生转。僧云。早间吃白粥。师云。与么则转食轮也。僧云。莫话作两橛。师云。情知你向这里躲跟。僧云。和尚又作么生。师拈扇子云。扇子　跳上三十三天。触着帝释鼻孔。东海鲤鱼打一棒。雨似盆倾。僧云。且道与吃白粥是同是别。师云。毫厘有差。天地悬隔。一日唤僧。僧回首。师云。衲僧家随处作主。因甚被人一唤便转。僧无语。师代云。山僧常念观音。

　　问。云门扇子　跳上三十三天。意旨如何。师云。急急如律令。僧云。学人不会。师云。符到奉行。

　　问。皓月当空即不问。秪如月落后如何相见。师云。不许夜行。投明须到。

　　问僧。云门扇子　跳上三十三天。意旨如何。僧云。杜撰不少。师云。不杜撰底试道看。僧拈起扇子。师云。落在云门圈续里。僧云。苍天。苍天。师云。我怎救得你。

　　问。闻声悟道。见色明心。观世音菩萨将钱买胡饼。放下手来却是馒头。意旨如何。师云。猫有歃血之功。虎有起尸之德。

　　问僧。不是心。不是佛。不是物。是个甚么。僧云。吹毛原不动。师云。忽然动时如何。僧便喝。师云。自伤己命。僧无语。师便打。

　　问盂侍者。观音菩萨将钱买胡饼。放下手却是馒头。意旨如何。盂云。海枯终见底。人死不知心。师云。大有人不肯恁么道。盂便喝。师便打。

　　问证侍者。云门道东山水上行。意旨如何。证云。红炉飞片雪。师复问云。古人道要悟即易。要迷即难。又如何。证云。太平本是将军定。不许将军见太平。师厉声云。未在。证便礼拜。

　　僧问。世尊睹明星悟道。悟个甚么。师云。夜半正明。天晓不露。

　　问。三世诸佛因甚不知有。师云。杀人须是杀人刀。狸奴白牯因甚却知有。师云。活人须是活人剑。

　　僧请益。僧问云门。如何是云门一曲。门云。腊月二十五。意旨如何。师作鹁鸠啼云。谷谷呱。

　　问。如何是解脱。师云。要头便斫将去。僧云。非师境界。师云。料你下不得这副手。

　　师一日拈竹篦问僧云。道得即不打。僧云。便请。便请。师飏下竹篦。僧云。草贼大败。师云。三十年来弄马骑。今日却被驴子扑。

　　镜湖堂额宿云舍三字。有僧问。既是宿云舍。因甚不见云。师云。镜湖今日放参。

　　问。某甲有铁牛机。请问和尚印即是。不印即是。师云。若是凤凰儿。不向那边讨。进云。意旨如何。师云。还见铁牛机么。僧便喝。师亦喝。僧又喝。师便打。

　　问。三世诸佛。历代祖师。天下老和尚毕竟在甚么处安身立命。师指云。这里好一片石。僧云。和尚何得将目前境示人。师云。开元石佛大有人不曾得见。

　　问。德山托钵归方丈。意旨如何。师便捏僧手一下。僧云。不会。师云。六耳不同谋。

　　问。眼光落地时。神通妙用在甚么处。师云。牵犁拽耙。僧云。眼光落地。作么生牵犁拽耙。师打云。者畜生。五岁尚使不得。

　　问妙光。如何是有句。光云。青天轰霹雳。师云。如何是无句。光云。话堕了也。师云。如藤倚树又作么生。光云。刀斧劈不开。师云。树倒藤枯时如何。光云。平地起骨堆。师云。毕竟句归何处。光云。相随来也。师云。因甚沩山呵呵大笑归方丈。光云。贼身已露。师云。忽有个不肯你又如何。光便喝。师笑之。

　　问。欲识佛性义。当观时节因缘。时节若至。其理自彰。作么生是自彰底理。师云。常忆江南三月里。鹧鸪啼处百花香。

　　问。万古碧潭空界月。再三捞捷始应知。如何是知底事。师云。满口含霜。

　　问。人有心看月。月无心照人。有无成一片。方始得惺惺。作么生是惺惺。师云。猢孙倒上树。

　　问。如何是说取行不得句。师云。鹪鹩眼里放夜市。

　　问。马大师自从胡乱后。三十年不曾少盐酱。这话作么生商量。师云。义出丰年。

　　问。不与万法为侣者是甚么人。待汝一口吸尽西江水即向汝道。意旨如何。师云。镬汤无冷处。

　　问。如何是衲僧放身命处。师云。不坐万年床。

　　问。马祖一喝。百丈因甚三日耳聋。师云。海枯终见底。人死不知心。

　　问。心月孤圆。光吞万象。光非照境。境亦非存。光境俱亡。复是何物。师云。临岩看浒眼。特地一场愁。

　　问。拄杖横也。挑括乾坤大地。钵盂覆也。盖却恒沙世界。为复是神通妙用。法尔如然。师云。儿孙得力。室内闲闲。

　　问。龙潭吹灭纸灯。德山悟个甚么。师云。万里一条铁。

　　问。目前无法。意在目前。不是目前法非耳目之所到。如何是目前法。师云。南山起云。北山下雨。

　　问。有一物上拄天。下拄地。黑似漆。常在动用中。动用收不得。且道过在甚么处。师云。争怪得伊。

　　问。如何是全体大用。师云。石火迸青天。

　　问。德山入门便棒。临济入门便喝。是何意旨。师云。急急如律令。

　　问。处处真。处处真。尘尘尽是本来人。真实说时声不现。正体堂堂没却身。作么生是堂堂正体。师云。举手攀南斗。回身倚北辰。

　　问。仰山玩月次云。人人尽有者个。秪是用不得。既是人人尽有。因甚用不得。师云。迅雷不及掩耳。

　　问。鲁祖见僧便面壁。意旨如何。师云。百尺竿头五两垂。

　　问。云门放洞山三顿棒。是有吃棒分。无吃棒分。师云。杀人须是杀人刀。活人须是活人剑。

　　问。不涉程途一句作么生道。师云。师姑原是女人做。

　　问。如何是向上活计。师云。火官头上转风车。

　　问。丹霞烧木佛。院主为甚堕落眉毛。师云。利动君子。

　　问。世尊入舍卫大城乞食。收衣钵。洗足已。敷座而坐。须菩提出众作礼曰。希有世尊。当时世尊未曾说一字。须菩提见个甚么道理便道希有。师云。直不藏曲。

　　问。至道无难。唯嫌拣择。作么生是不拣择。师云。驴驼马载。

　　问。若立一尘。家国兴盛。不立一尘。家国丧亡。且道立即是。不立即是。师云。惜取眉毛。

　　问。香严道。如人上树。口衔树枝。手不攀枝。脚不踏枝。树下有人问祖师西来意。不对则违他所问。若对又丧身失命。未审香严意旨如何。师云。不许夜行刚把火。直须当道与人看。

　　问。本是潇湘一钓客。自西自东自南北。或有个不涉方所底。却又如何与他相见。师云。问事即得。礼拜了退。

　　问。挑囊负钵。拨草瞻风。也须是具行脚眼始得。作么生是行脚眼。师云。动容扬古路。不堕悄然机。

　　问。树凋叶落。体露金风。是甚么人境界。师云。截耳卧街。

　　问。万法归一。一归何处。师云。搬砖弄瓦。僧无语。师便打云。要识神通妙用。只这是。

　　问。万法归一。一归何处。师云。日午点金灯。

　　僧入。师抛竹篦云。是甚么。僧云。物各有主。师云。如何是你主。僧云。赃物现在。师打云。一时捉败。

　　问。承师有言。此事不在言句上。不在话头上。一切请师拨置。师云。此事不在言句上。不在话头上。与你拨置了也。僧云。百草头上祖师意。师云。又落在言句。僧拟议。师打云。知而故犯。

　　问。一切众生皆有佛性。因甚赵州道狗子无佛性。师云。快活。快活。

　　问。不思善。不思恶。那个是本来面目。师云。泰山石敢当。僧云。不会。师云。向十字街头去走走。自然撞着。

　　问楚侍者。无梦无想时如何。楚云。家无二主。师云。如何是你主。楚云。撒手到家人不识。师云。因甚不识。楚云。刀不自割。师打云。这担板汉。

　　问。因甚赵州道狗子无佛性。师云。真玉不博金。

　　问。杀佛杀祖。向甚么处忏悔。师云。三番羯磨。僧云。云门道。露。又作么生。师云。剜心劈腹。

　　问僧。不是心。不是佛。不是物。毕竟是甚么。僧云。张公吃酒李公醉。师云。甚处学得这虚头来。僧拟议。师打云。错认定盘星。

　　僧缝鞋次。师问。作甚么。僧云。缝鞋。师云。如何是针锋上事。僧下语不契。师代云。血溅梵天。

　　僧入便喝。师默然。僧云。犹嫌少在。师复默然。僧罔措。师打云。山鬼伎俩有尽。

　　问。不是心。不是佛。不是物。是个甚么。师云。看取下注脚。僧云。毕竟如何。师云。向下文长。付在来日。

　　问僧。父母未生前道一句来。僧云。通身不挂一丝毫。师云。适才有人恁么道。三十棒趁出去了。僧无语。师打云。又是一个。

　　师赴斋归。尔侍者问云。和尚何得偏众。师云。却被侍者勘破。尔云。学人罪过。师云。且道甚么佛出世许汝忏悔。尔无语。师命众代。一云胡张三。黑李四。一云和尚莫探头好。一云捉败者老贼。一云来说是非者。便是是非人。一云今日小出大遇。一云低声。低声。众请师代。师云。这老汉脚跟未点地在。又云。伏惟珍重。

　　师一日下堂。问。既是清净伽蓝。因甚有尘。一云切莫眼花。一云竹密不妨流水过。一云两重公案。一云住持事繁。一云莫谤他好。一云官不容针。私通车马。一云事因叮嘱起。一云人无远虑。必有近忧。一云贼是家亲。师代云。物逐人兴。又云。和尚今日放参。

　　师一日单上坐。璠行者请益七贤女话咨和尚。尸在这里。人在甚么处。师拨开帐云。猫。璠拟进语。师云。古佛过去久矣。

　　问。一切众生皆有佛性。因甚赵州道狗子无佛性。师云。面赤不如语直。

　　问。不是心。不是佛。不是物。是个甚么。师掷下竹篦云。掷地作金声。僧拟进语。师急掩其口云。切不得顾着。

　　僧入。师竖拳云。是甚么。僧云。不会。师打云。这漆桶。出去。僧便出。师复召云。来。僧回首。师云。破也。破也。堕也。堕也。僧罔措。师连棒打出。

　　问。是法平等。无有高下。因甚世尊坐。迦叶立。师云。你何得向四威仪中见他。僧无语。师便打。

　　问僧。庭前柏树子意旨如何。僧云。不识。师云。你眼在甚么处。僧便喝。师云。适来道不识。如今又乱统。便打。圊头问。万法归一。一归何处。师云。打扫圊头着。头便礼拜。师打云。又向这里乱屙。

　　问僧。大死的人却活时如何。僧云。杀人放火。师云。忽被巡捕捉着时如何。僧下语不契。师代云。老爷不是你做的。

　　问僧。腊月三十日到来时如何。僧云。洛阳虽好不如家。师云。若然。上座还在途中。僧云。被和尚看破。师云。这浪子。

　　师一日至侍者寮。见壁上悬画虎轴。指问云。猛虎入室时如何。维那应声云。和尚也须照顾。师举手作怕势。那无语。师云。原来没牙爪。

　　一僧入室云。学人连日用心乱得紧。师云。延令守城有五百兵在。僧无语。师打云。再犯不容。

　　问。以字不成。八字不是。毕竟是个什么字。师云。不识。僧云。既是明眼宗师。因甚不识。师云。文不加点。

　　问。无梦无想。主人公在甚么处。师云。夜半放乌鸡。僧云。意旨如何。师云。山僧从来柳下惠。

　　问僧。临济当时得黄檗力。得大愚力。僧云。一坑埋却。师云。与么则上座也无出头分。僧便喝。师云。棺木里瞠眼。

　　僧请益。僧问赵州。和尚亲见南泉是否。州云。镇州出大萝卜头。意旨如何。师云。悬羊头。卖狗肉。又僧如前问。师云。物见主。眼卓竖。

　　师一日问僧。向父母未生前道将一句来。僧云。大海不扬波。师云。忽遇毗岚风起又作么生。僧无语。师便打。

　　问。三顿痛棒意旨如何。师云。急急如律令。

　　问。牛过窗棂。头脚俱过。因甚尾巴过不得。师云。一字入公门。九牛车不出。又僧如前问。师云。得便宜是失便宜。

　　问。狗子无佛性意旨如何。师云。舌头无骨。僧礼拜。师打云。更须眼里有筋始得。

　　融侍者问。拈华古药和尚可曾做一番过。师云。三十年前亦曾拖犁拽耙来。融云。恁么则临济一宗。全凭渠力。师云。汝也须下一分草料始得。融云。今日庆云院里有斋。师云。不消拈华和尚道个不必。

　　问。二祖当时讲得天花乱坠。因甚求达磨安心。师云。多虚不如少实。

　　师一晚下堂垂问。入荒田不拣。信手拈来草。且道是神通妙用。是法尔如然。众答不契。师代云。学人今日小出大遇。

　　师一日训诲行者毕。复顾问祖书记云。烧香底烧香。扫地底扫地。秪如无位真人做个甚么。祖云。随众。师云。如何是随众底事。祖云。烧香扫地。师云。小心俟候着。

　　问僧。既是良哉观世音。因甚全身入荒草。僧云现大人相。师云。恁么则无出头分也。僧云。这是甚么所在。师召云。阇黎。僧应诺。师云。与我过净瓶来。僧无语。师便打。

　　师一日举米胡令僧问仰山。今时人还假悟也无。山云。悟则不无。怎柰落在第二头。仰山恁么答话。且道意作么生。彦记录云。还乡尽是儿孙事。祖父从来不出门。楚侍者云。文不加点。祖书记云。贪他一粒米。失却半年粮。丆维那云。金屑虽贵。落眼成翳。师哂云。见处则有。用处则无。

　　师一日与鹏庵禅师游山次。鹏云。深山林壑为阿罗汉所居。师云。是。鹏云。和尚是第几尊。师云。者块石得恁么大。那块石得恁么小。鹏云。指东话西作么。师云。好个话端。分付不着人。

　　师一日过堂次。顾侍僧云。近日白闯多。阿谁看方丈。一僧云。某甲。师云。忽遇贼来时如何。僧拍掌一下。师云。好生看守。僧云。今日捉败一个。师云。赃聻。僧拟议。师云。诬人之罪。三十棒一棒也不饶。

　　胜文侍者呈解。师问云。如何是你本来面目。文云。和尚还要问么。师云。有人问你祖师西来意。作么生答。文云。达磨老子没胡须。师云。赵州道。庭前柏树子。意作么生。文云。无根生大地。有叶覆天涯。师云。秪如云门扇子　跳上三十三天话作么生会。文拍手一下云。总不离这里。师云。忽然离却这里又作么生。文云。和尚又来惑乱人。

　　问僧云。狗子无佛性话你作么生会。僧云。绵密不通风。师云。忽然通风时如何。僧以手掩师口。师云。因甚赵州不肯你。僧便喝。师打一竹篦云。饭袋子。江西湖南便恁么去。

　　师一晚下堂。见禅众经行甚勇猛。以竹篦约住云。你诸人从朝至暮。脚跟下踏杀千佛如来。不知获了多少罪过。众愕然。遂掷下竹篦云。向这里会去。管保忏悔清净。

　　师一日顾楚侍者云。你也尽好。秪是没鼻孔。楚云。借和尚鼻孔出气。师云。你是你的。我是我的。作么生借得。楚无语。命众代。师皆不肯。乃自代云。久知和尚不吝。

　　师一日拈拄杖顾胜侍者云。我两手分付你。上座作么生用。胜云。和尚照顾性命着。师云。真狮子儿善能哮吼。胜无语。师云。将谓是狮子。原是个没尾巴底猢狲。

　　藏楼伽蓝被贼偷去。有僧问师。既是护法伽蓝。因甚被贼偷去。师云。轮机是算人之本。

　　师一日下堂问俗士云。你寻常作何工夫。俗士云。念佛。师云。我者里直饶释迦弥勒到来。也趁向他方世界去。少顷问众云。且道释迦弥勒有甚么过。楚侍者出云。家无二主。师颔之。

　　问僧。明月芦花不似他。且如何得似他去。僧云。恰直通事人不在。师云。适来秪对者是谁。僧云。切忌当面错过。师云。草贼大败。

　　师与石大师坐次。侍者过茶。石却之。师云。将茶劝人。终无恶意。石云。若然。我领一杯。师云。且道是何滋味。石云。恰值赵州不在。师云。人莫不饮食也。鲜能知味矣。

　　问。如何是绝羁绊的句。师云。太桥驴儿。

　　问。欲问不问时如何。师云。别处容上座不得。

　　葛先春居士参。师问其所从来。士云。灵谷。师云。于南和尚以何佛法示人。士云。不知。师云。许你亲见灵谷来。士云。被和尚勘破。师云。因甚把髻投衙。士无语。师云。此回却真勘破了也。

　　新到参。师问云。乡里何处。一云越州显圣。师云。闻得佛牙塔被人移去。是否。僧云。离来日久。实不知情。师笑云。当面着贼也不知。复顾第二位云。上座聻。僧云。润州焦山。师云。古樵和尚鼻孔因甚缺了半边。僧云。瞒和尚不得。师云。向甚处见山僧。僧无对。师云。同坑无异土。

　　新到人事毕。师问。受戒何处。僧云。山上戒。师云。南有天台山。北有五台山。上座是那一山。僧云。华山。师呵云。瞎汉。何不早恁么道。

　　让记录一晚至丈室。师问云。阿谁。让云。宗起。师云。从上有五宗。你起底是那一宗。让振威一喝。师云。大似临济儿孙。让云。莫谤他好。师云。这汉今日瓦解冰消。一日师过旦。过寮问客僧云。乡里何处。僧云。浙江。师云。曾过钱塘也未。僧云。曾过。师云。因甚不见打湿袈裟角。僧无语。师云。将谓。将谓。

　　一日二僧参。师问。何处发足。僧云。杭州。师云。西子湖水深多少。僧进语糊涂。师云。大似不曾从杭州来。复顾第二位云。高隐何处。僧云。扬州西方。师云。阿弥陀佛在么。僧云。在。师云。何不出来与庆云相见。僧便喝。师云。此犹是他奴。

　　问僧。无梦无想。主人公在甚么处。僧云。皓月当空。师云。月落后如何。僧云。犹待晓鸡啼。师云。截断葛藤。亲切道将来。僧便喝。师便打。僧云。棒头有眼。师又打云。今日打着一个。

　　大乘入。师云。莫便是井索么。僧无语。师打云。可惜节节支解。

　　僧入云。狮子来也。师云。试哮吼看。僧便喝。师云。一钓便上。僧云。照顾性命。师便打。

　　僧入。师云。鼻孔聻。僧便喝。师云。眼睛聻。僧打一圆相。师云。者个是鬼眼睛。僧无语。师便打。

　　僧入。师云。狗子聻。僧便喝。师云。恶发作么。僧打师一掌。师云。者畜生得恁么无礼。连棒打出。

　　明幻入。师云。山河大地是幻。日月星辰是幻。你作么生明。僧便喝。师云。喝亦是幻。棒亦是幻。僧无语。师便打云。何曾明幻。

　　问。竹篦子话作么生会。师云。锢鏴着生铁。

　　问。烧作两堆灰。向甚么处相见。师云。东山西岭青。僧云。这句学人也有。师云。既有。因甚向别人口里讨。僧拟议。师便打。

　　问。不是心。不是佛。不是物。是个什么。师掷下竹篦云。突出难辨。僧云。疑杀天下人。师云。你是第几个。僧云。不会。师打云。但恁么疑去。

　　问。从苗辨地。因语识人。且道古佛与露柱相交说个什么。师云。一二三四五。僧云。从来疑着老汉。师云。你恁么弄泥团。有什么了期。僧云。咦。师便打。

　　僧入。师云。号什么。僧云。能忍。师便打。僧云。杓柄在和尚手里。师放下竹篦云。山僧适来造次。僧无语。师又打。

　　师下堂次。一僧出众。左右顾视。师云。莫是探水么。僧云。是。师云。且道深多少。僧无语。师打云。不曾带得桡来。

　　一日问僧。俱胝竖一指意旨如何。僧云。瞎却天下人眼。师云。如何得不瞎却天下人眼去。僧云。问取童子。师云。莫要截断他指头么。僧云。也要和尚疑着。师云。只恐汝下不得手。

　　问。如何是父母未生前本来面目。师云。观世音菩萨将钱买胡饼。僧云。与学人无交涉。师云。你终日过堂。噇个甚么。僧礼拜。师劈头棒云。恰好与一顿。

　　僧问。既是同安。因甚亡僧迁化。师云。官差不自由。

　　问。如何是城里佛。师云。十字街头酒望子。如何是村里佛。师云。茄子冬瓜。如何是山里佛。师云。猿啼岳麓。虎啸深岩。如何是教外别传一句。师云。达磨是老臊胡。

　　一日达侍者请芟法堂前草。师云。待深一丈了芟。达云。恁么则和尚没在里许。师呵呵大笑云。何缘得到与么地。达无语。师云。可惜侍者不在里许。

　　师一日游园次。遇二禅客。问云。古人道。葫芦蓬上挂冬瓜。明什么边事。一云不会。师打云。切忌乱走。又问一僧。僧亦云不会。师亦打云。一任乱走。少顷顾侍者云。一般不会。因甚一个许伊。一个不许伊。者伫思。师亦打云。直得分疏不下。

　　一日问盛知藏。万里不挂片云时如何。盛云。莫守寒岩异草青。坐却白云宗不妙。师云。你得恁么佛法身心。盛却问云。万里不挂片云时如何。师抚掌云。快活。快活。盛云。缘何如此。师云。再过五天就有新麦面吃。一日见僧担板过。师问云。既是伶俐衲僧。因甚却担板。僧下语不契。师代云。东鼓门下。

　　问梵记录云。上座连日做工夫么。梵云。有甚工夫可做。师云。与么则一个闲人天地间也。梵云。也亏和尚具眼。师伸手云。我者个因甚唤作手。梵亦出手云。两彩一赛。师云。赛后如何。梵云。太络索生。师笑云。三十年来弄马骑。今日被驴子扑。

　　师一日同梵记录山行。走错了路。梵云。既是明眼宗师。因甚错了路。师云。只因侍者不得力。梵云。老老大大。为甚自己作不得主。师云。山僧住持事繁。

　　问僧。道得也叉下死。道不得也叉下死。汝作么生道。僧下语不契。师云。你问我。僧如前问。师引颈向前曰。　。又掐僧膝一下。又云。老魔王。我识得你。

　　一日问梵侍者。昔日世尊以青莲目顾迦叶。正当恁么时。说个甚么。梵掐师手一下。师云。作家。作家。梵作礼。师云。得个驴儿便欢喜。

　　问。如何是法身。师云。石头大底大。小底小。如何是法眼。师云。大的好砌墙。小的好垒壁。

　　一日遣梵侍者过万杉。师云。设可大师勘汝。将何抵对。梵云。请和尚作可大师。师便云。东鼓和尚安乐么。梵云。安乐。师云。因甚失却半边鼻孔。梵云。和尚那里得者消息来。师云。有云水僧传至。梵云。和尚莫道听途说。师云。也须勘过。又云。东鼓法道如何住持。梵云。与此间不别。师云。怎柰云月是同。溪山各异。梵云。如何是各异的溪山。师云。纵目所观。梵作礼。师云。又道不别。

　　问僧。净裸裸空无一物。赤骨力贫无一钱。户破家亡。乞师赈济。师屈指云。一二三四五。僧云。莫者便是么。师云。还嫌少在。僧无对。师云。佛灭二千岁。比丘少惭愧。信不诬也。

　　师一日山行。至观音岩。侍者问云。岩在者里。观音在甚么处。师云。还闻涧水声么。者云。和尚莫指东话西。师云。圆通古佛。大有人不曾得见。

　　师一日山行。梵侍者问云。登山须到顶。如何是到顶一句。师云。举手攀南斗。回身倚北辰。梵云。古庙里狮子。师云。罕遇知音。

　　有邻庵僧至。师问侍者云。者僧在么。者云。某甲不见。师云。衲僧家眼光烁破四天下。因甚不见。者云。某甲不在明白里。师云。不在明白里。在鬼窟里。

　　问。触不得。背不得。唤作什么。师打云。更要我与你安名立字那。

　　问。清净本然。云何忽生山河大地。师云。汝唤什么作山河大地。僧便喝。师云。生也。僧又喝。师打云。须是我打你始得。

　　问。无梦无想。主人公在什么处安身立命。师云。小憨不如大憨。僧云。除却小大时如何。师云。者个梢郎子。未遇人在。

　　问。父母未生前。如何是本来面目。师云。黄瓜茄子。

　　师一日对融行者云。你在者里住了如许时。还会佛法也无。融曰。不会。师云。你早晨还吃粥么。融云。吃。师云。晚间还睡觉么。融云。睡。师云。大好不会。少顷顾均首座云。我恁么道。还有过也无。均云。须弥山。师云。恁么则对首座求忏去也。均云。者贼。师云。不谬为人天眼目。

　　问。万法归一。一归何处。师云。你是灵谷寺里僧。僧云。不是。师云。是即是。只是你不肯承当。

　　一日林辉。良瑞至门首。一进一出。师把住云。道。道。道。二皆无语。师云。一个棺材。两个死汉。忽月上亦至。师云。道。道。上云。有口道不出。师云。三个也。有德缘又至。师云。竹篦子话你作么生会。缘亦无语。师打云。信知同坑无异土。

　　问。一口气不来。向甚么处安身立命。师云。北邙山下土一堆。僧无语。师云。呜呼哀哉。伏惟尚飨。

　　师一日呼敏传。传便至。师云。一呼便至。是个甚么道理。传云。不识。师云。许你与达磨老祖一鼻孔出气。传礼拜。师云。切莫草草承当。

　　问。三顿痛棒意旨如何。师云。寸钉入木。僧礼拜。师云。拔得出是好手。僧拟议。师便打。

　　问。昔日院主问马祖。连日尊候何如。祖云。日面佛。月面佛。意旨如何。师拈竹篦云。抛出大家看。僧云。莫卖弄好。师云。你适来问甚么。僧云。日面佛。月面佛。师云。又道我卖弄。

　　问。三不是。是个甚么。师云。鸦鸣雀噪启圆通。僧礼拜云。不会。师云。可以人而不如鸟乎。

　　问。一口气不来。向甚么处安身立命。师云。驴胎马腹。僧云。因甚学人不知。师云。知即祸生。

　　问。离四句。绝百非。请师直指西来意。师云。有口只堪挂壁。僧云。因甚如此。师云。适来问甚么。僧无语。师便打。

　　问。如何是脱体句。师云。露柱不着裈。僧云。有何交涉。师云。逢人但恁么举。

　　师一日问灵树侍者云。灵树果子熟也未。灵曰。熟也。师云。何不呈一枚来。灵云。不堪供养。师云。太悭吝生。灵云。忽然有。只是和尚吞不下。师打云。倩汝吞。

　　师问豁庵。为甚么作家不啐啄。豁云。棋逢敌手难藏拙。师曰。如何是敌手一句。豁便喝。师曰。也是三峰门下一个小卒。豁云。今日捉败者老贼。师曰。山僧输你一筹。豁云。某甲罪过。师曰。只见锥头利。不见凿头方。

　　师一日问弘记录。从甚处来。弘云。看写字来。师云。你向那里着眼。弘便喝。师云。我问你眼。因甚么动口。弘云。莫错会好。师亦喝。弘云。作家宗师。天然有在。师云。莫错会好。

　　一日师洗手次。豁记录问。至道无难。惟嫌拣择。如何是不拣择底。师曰。你快拏手巾我揩手。毕竟如何是沙门眼。师曰。泥弹子。豁云。某甲则不然。师曰。如何是沙门眼。豁以手指云。者个是当家寮。那个是副寺寮。师曰。恁么则逐物意移也。豁云。莫错会好。师便掌曰。已吃山僧棒了也。

　　林树侍者请益麻谷眨上眉毛。早已错过话。复问。如何是此事。师云。三月杖头挑。灵云。此是古人的。师云。今人用。灵云。老老大大。随人脚跟转。师云。一向有些子。灵作礼云。学人罪过。师云。老老大大。随人脚跟转。一日师问僧。赵州吃茶去意旨如何。僧云。家常茶饭。师曰。语不离窠臼。焉能出盖缠。僧便喝。师曰。两重公案。僧遂问。赵州吃茶去意旨如何。师曰。风流出当家。一日师问豁记录。如何是箭锋相拄底句。豁便喝。师以两手掩耳。豁曰。者老贼。师亦喝。豁曰。作家宗师。天然犹在。师曰。何得前倨而后恭。

　　一日师行路次。遇豁庵师。作打势曰。道得即不打。豁便引颈向前云。请。请。师曰。降将不斩。豁云。看师不是金牙作。争解弯弓射尉迟。师曰。因甚把髻投衙。豁便喝。师曰。着甚死急。

　　问。从上来事。分付阿谁。师指傍僧曰。者个师僧亲见佛来。僧云。且道他有甚长处。师曰。汝要瞒昧他那。僧云。虽瞒他不得。且瞒和尚一个。师曰。今日无暇打得你。僧遂礼拜。

　　一日师浴。豁记录问。三身中那一身浴。师以手拍胸曰。验在目前。豁进语不契。师代云。今日若不问。怎识得瓜州卖瓜汉。

　　师一日指空中雨云。好雨。点点不落别处。豁记录曰。和尚莫眼花。师曰。且道是那一只。豁曰。适来犹自可。而今更郎当。师曰。三十年来弄马骑。今日却被驴子扑。

　　一日师立中关。顾谓豁记录云。方丈却无树荫。豁应曰。是。师云。临济一株大树。覆荫天下人。因甚方丈无荫。豁曰。一千五百人善知识。话头也不识。师曰。老僧年迈。

　　师一日问弘西堂云。箭锋相拄时如何。弘云。照顾性命。师云。老汉今日死在上座手里。弘云。者老贼。师云。且道山僧偷人甚么来。弘云。赃物现在。师便打。

　　师一日问慈峰侍者云。父母未生前道将一句来。慈云。文不加点。师曰。粪墼子意旨如何。慈云。填沟塞壑。师云。恁么则埋没古人去也。慈云。一任举似诸方。师云。倔强禅和。

　　旭记录沐浴回。师问云。既是清净法身。因甚又要浴。旭云。若不入水。怎见长人。师云。这是长连床上学得来的。旭云。且浴者一点。师不肯。旭请师代。师云。今日热似昨日。旭作礼。

　　师一日与众论起七。顾祥甫居士云。你还入这保社么。士云。惟我独尊。师云。忽遇云门一棒打杀与狗子吃。又作么生。士便喝。师云。好喝。更喝看。士无语。师云。伎俩如此。

　　雨山和尚语录卷第十五(终)
嘉兴大藏经　雨山和尚语录


　　雨山和尚语录卷第十六

　　嗣法门人　　编

　　颂古

　　世尊拈花

拈花谩道传心法。谁信分明是祸胎。胡种不教除灭尽。太平风月几时来。

　　文殊仗剑

怪底文殊达众情。莫邪持逼甚分明。纵然荡得烟尘尽。又有痴顽恋太平。

　　六祖风幡

不是风幡复是谁。老卢特煞露全机。直饶透过威音去。那免通身带水泥。

　　不二法门

不二门中。语说默说。文殊维摩。各得一橛。

　　马师盐酱

马祖当年用意赊。伤盐伤酱称当家。儿孙引得犹多事。到处逢人只撒沙。

　　归宗一味

踏翻大海未为险。踢倒须弥始是奇。直透长安无别道。行人不用泣多岐。

　　婆子烧庵

道得分明事转非。老婆不重嫁时衣。投机若也知亲切。须是人间大阐提。

　　赵州勘婆

红炉焰里横身易。荆棘丛中出手难。冷眼看来成笑具。几人不被道途瞒。

　　长沙玩月

言中有响全机出。直下乘风用不亏。纵使大千俱踏倒。大虫犹自落便宜。

　　九峰首座

雪覆芦花古岸边。客乡何苦尚留连。要知咫尺家山路。踏破珊瑚海底天。

　　南泉活计

南泉活计。儿孙得妙。不许夜行。投明须到。

　　曹山驴井

海月腾辉。珊瑚耸秀。觌露新条。天高地厚。婆娑影转不停机。黄头碧眼应难构。

　　雪峰鳖鼻

旌旗才动五云开。鬼面神头转出来。把盏灵前三鬯酒。大家拍手舞高台。

　　乌臼二僧

掌握洪机。文经武纬。把定乾坤。英雄丧气。乌臼老。真可畏。只有受璧之心。全无割城之意。

　　孚上座悟道

绕径寻花逐日来。桃源洞口应时开。循环看遍春归去。始识灵苗不受栽。

　　黄檗酒糟

昨夜满山风雨打。草庵卸却琉璃瓦。大唐国内手亲垂。直下送君归去也。

　　长沙崔颢

百千诸佛问何之。落处分明一首诗。长忆杜陵曾有语。风流儒雅亦吾师。

　　心不是佛

古殿分明长绿苔。那来位次得安排。纷纷门外闲游者。徒羡当时作赋才。

　　三顿痛棒

细姑晓起觅红籹。欲展奁笼恐事长。直把金针相度与。从教出手绣鸯鸳。

　　岩头一桡

抱得阿娇觌面呈。鄂阳渡子一桡行。自从丧却浑家后。门外春来草漫生。

　　南泉如如

掣开金锁。闯入异类。但念水草。余无所会。

　　赵州庵主

白云深处不藏身。转过邻西再问人。报道昨宵芦管动。暗中赢得武林春。

　　临济栽松

蒿枝拂后更无私。鸟道行来敌霸师。抹过云横三座栈。望风只见竖降旗。

　　狗无佛性

起尸虎非德。歃血猫未功。争似渠一齿。下下不曾空。

　　庞公指雪

六花指问全禅客。险崖之机直下辟。自非解冲逆浪波。那免龙门遭点额。襄阳翁。襄阳翁。电光影里捕飞龙。

　　南阳无情

垂老犹然不歇心。惯针枯木作龙吟。分明妙唱无私曲。几个能聆格外音。

　　睦州转藏

累累龙文盈海藏。睦州转得何通畅。劝君不用苦钻研。本事伽陀空色相。

　　百丈再参

竖拂挂拂。野狐恋窟。即此离此。钩头有饵。忽然迸出迅雷声。须弥岌峇海波腾。丈老耳聋重落草。回头失却来时道。

　　非心非佛

芦花拂拂晚风轻。罢钓归来月正明。不脱烟蓑横石枕。子陵从此谢闲名。

　　六祖不会

行者分明不识丁。獦獠何得继传灯。只凭者句无私语。压倒黄梅七百僧。

　　雪峰乌石

军旅相逢要合符。拦胸把住不虚图。老观展出威音券。笑倒庵前个野狐。

　　严阳一物

鸾镜初开照影偏。怜君多在未生前。白云乍可来青嶂。明月难教下碧天。

　　佛鉴悟由

昨夜罗睺星入宫。官差民扰不从容。还家幸遇君平卜。一爆龟纹兆吉凶。

　　南泉斩猫

国有宪章人自律。家无白泽鬼成精。南泉握起青锋剑。报尽人间两不平。

　　章敬草鞋

草鞋拂却利如兵。扑落金尘秪一声。花雨不来岩自寂。水云何处觅空生。

　　灵云桃花

桃花岁岁满山蹊。怪煞灵云不当意。昨日偶然一举头。曼殊肝脑皆涂地。

　　玄沙未彻

妙峰孤顶独尊渠。神臂弓开力有余。一镞辽天飞过后。那知不在草庵居。

　　俱胝一指

孟尝席上列千奇。咽得全牛便不饥。堪笑几多珠履客。酩然错认口头肥。

　　德山挟复

三戌渔阳再渡辽。骍弓在臂剑横腰。蛮王自有过人策。莫傍阴山来射雕。

　　密师白兔

龙楼幔合全休致。体卧清风岂有私。头上宝花如不卸。还应拱立下丹墀。

　　夹山境话

古路层层苔藓封。松杉日老鹤巢空。翻身木马冲云去。夜半嘶开岭上风。

　　投子大死

朽干多年化作龙。爪牙虽备用无功。睡中触发冰河焰。烧得新罗满国红。

　　龙牙罗睺

流水高山志不衰。一声长响出奇材。当时不遇中郎鉴。绝代丝桐几作灰。

　　迦叶刹竿

分明一带官唐路。庆喜行来特地难。不是刹竿门外倒。何时梦得到长安。

　　文殊白椎

谷口云收化日低。春光喜见十分肥。东风何事不相惜。吹落残红遍马啼。

　　马师玩月

宝月凝虚。光生银海。作者竞酬。圆转无碍。经入藏兮箭直锋。禅归海兮函得盖。王老师。独超迈。笑倒明州憨布袋。

　　马祖不安

日面佛。月面佛。马师特煞露风骨。争如埋向暗窗前。免得人争第二月。

　　女子出定

三个孩儿合个娘。一棚傀儡弄当场。牵来拽去资人笑。赢得风流满大唐。

　　宾主历然

五月天申好令辰。一双艾虎踞当门。更加两道阴符敕。百怪千妖尽丧魂。

　　临济破夏

寻常海上跨神鳌。平地如何转吃交。纵使趁回开血掌。鞋跟已是落蓬蒿。

　　马师四句

马师父子家声重。心手都卢无别共。不影金锤暗里抛。者僧那觉顶门痛。

　　三唤侍者

国师三唤莫相猜。楼阁分明八字开。长恨春归无觅处。不知转入此中来。

　　高峰真赞

十载劳劳苦问津。浣花溪上始逢人。相将惟恋风光好。那识桃源别有春。

　　高峰枕子

十丈珊瑚一击开。到头不羡季伦财。怎如直入蓬蒿去。百二山河眼底灰。

　　子湖狗子

蓦地逢人便展威。爪牙真个利如锥。任他攫雾拏云者。到此应教点额回。

　　龙潭纸灯

卸却红籹洗尽香。冰心一片付仙郎。莺声唤醒生前梦。花落幽岩月上窗。

　　殃崛产难

瞿昙掣转灵符。殃崛踏翻毒箭。蓦地激电光飞。鬼面神头俱现。

　　柏树子话

银汉风高着眼难。月华影射暮江寒。堪嗟多少浪游者。错把山河当玉看。

　　　　　　又

少室神机。宣符夺命。匝地锋驰。急如律令。烟尘鼓荡兮草木成兵。象龙蹴踏兮森罗遭印。五眼难窥。二闻绝听。咄。昨夜银河垂斗柄。

　　最初父母

九乌尽。乾坤黑。莓苔结满空王宅。五子奉重且无门。帝释雨花成狼籍。君不见。昙摩昔日至梁邦。对圣分明云不识。

　　虎在深山

红日逗。珠林秀。鸾鹤机停成过咎。怎如奋翮直冲霄。萦身金网应时透。归去来。明月瘦。故山风景还依旧。

　　虚空背面

洪荒辟。天机泄。冰花簇簇红炉结。璇玑不动运无私。鸟道挥来千仞铁。神锋别河山。尽染屠空血。

　　楚王城畔

席卷长河一滴投。当家须信出风流。楚王城畔朝宗客。错过蟾蜍月上秋。

　　牛过窗棂

异草灵苗曾不顾。还家岂踏今时路。尾巴尖上老婆禅。徒把虚空重指注。

　　云门闻声

入得观音妙理门。看来犹自堕深坑。怎如透出韶阳普。踢倒须弥撒手行。

　　宝寿开堂

势若崩雷迸得来。定乾坤眼棒头开。镇州人且由他瞎。自有佳声遍九垓。

　　临济真人

白拈手段最称奇。把得明珠暗里施。拟欲窥光云万里。卷舒曾不落今时。

　　清净本然

野老门前化日幽。垂衣致治有嘉猷。封疆秪欲分夷夏。顿起干戈百草头。

　　有句无句

解转机轮要绝功。乘言早见岳摩空。最怜两处同风事。虽发千钧不露铭。

　　麻谷观音

观音面面随机现。互换临时展大悲。两个白拈伎俩绝。到头谁是落便宜。

　　世尊初生

割据既然非善策。征诛亦不是良图。要为祖域开新运。垂拱还他大丈夫。

　　未离兜率

未离兜率。已降王宫。刹那见得。犹未通宗。瞿昙老。重入草。十年归不得。忘却来时道。

　　世尊明星

玉殿琼楼不肯居。却来雪岭甘受饿。纵饶说得悟明星。难免儿孙平地坐。

　　武帝达磨

一敲敲出凤凰髓。一击击碎明月珠。老胡伎俩无多子。天上人间识也无。

　　庞公指雪

的的分明是六花。要将落处验龙蛇。全公只解随人转。纵有神通未足夸。

临别轻轻露一筹。直中谁信曲如钩。当时若纵机先术。管保庞公血掌收。

妙展机锋是老庞。只凭豪气压诸方。马▆脚下多神骏。蹴踏居然小八荒。

　　雨山和尚语录卷第十六(终)
嘉兴大藏经　雨山和尚语录


　　雨山和尚语录卷第十七

　　嗣法门人　　编

　　诗偈

　　夏日寓大树堂即事

暂得依栖大树幽。浓阴重盖小楼头。江城雨过疑无夏。殿阁风来直似秋。明月隋堤孤鹤唳。夕阳萧寺暮鸦投。摊书聊复支长昼。触目何堪问旧游。

　　怀匡庐

投荒两月为谁忙。寥落匡庐旧草堂。双眼欲窥云九叠。一身已远石三梁。松筠入梦家山好。风雨惊魂客路长。况是东林诸友在。何堪踪迹滞维扬。

　　送诚禅人还匡山

探罢薰风殿阁禅。乘时仍自返匡巅。还家好把瓣莲扫。待我秋归坐月圆。

　　送拙庵禅师之赣州

骊唱惊秋日。难回去袂轻。不堪庐岳客。翻作赣江行。远岸云初敛。高滩水正平。扁舟明早发。何以慰同盟。

　　过朱砂庵赠佛峰法师

支公真好静。结屋最高山。泉落不闻响。云归那辨颜。著书陶至性。种菊课余闲。我实怀风久。携筇一扣关。

　　　　　　又

到门胡所见。清况逼人多。竹色开山径。梅香出薜萝。夕霞明草户。寒翠落岩坡。风物诚堪羡。何妨几度过。

　　　　　　又

闻住西林日。登坛海众围。尘流千壑响。花雨一庭肥。指物全真谛。谈经入至微。爱闲虽勇退。岩穴有余辉。

　　过九奇峰赠鹏庵静主

道人无别慕。习静在深岩。怪石云常护。奇花鸟未衔。钵炊新蕨粉。榻拥旧荷衫。蛇虎来庵畔。闻经亦不凡。

　　除夕

寒色满林际。空堂早闭门。雪冰凝草榻。松火静山村。铛响余岩瀑。钟鸣彻晓昏。地炉煨芋子。想见古人尊。

　　岁暮喜竺兄至

风劲偃岩树。感君来敝庐。怀倾千日积。诗涌半筐余。剪柏支寒夜。裁云覆古书。漫烹云雾茗。相与话年除。

　　送盂侍者丐南昌

为众三年不惮劳。庐陵米价愈增高。纷纷轻薄何堪论。丕振佳声是汝曹。

　　　　　　又

垂阴大树有来由。行业纯时动睦州。堪笑禅流夸大口。几曾续得此嘉猷。

　　　　　　又

冰心铁骨杨岐老。监院丛林三十秋。谩谓石霜轻记莂。儿孙今日遍神州。

　　　　　　又

大愚昔日接云峰。三度差排正眼通。不是桶箍亲爆散。几乎蹉过好机锋。

　　　　　　又

吾子而今入祖门。先宗标格俨然存。果能一一躬行去。何虑他年道不尊。

　　留别五老峰

吾庵与尔紧相排。一日盘桓定几回。此别须知不爽约。心丧了毕即归来。

　　洞上专玉禅师住清凉台次韵怀之

清凉自古得名尊。宝镜重开辟大昏。路仄不容天子驾。山回偏拱道人门。蒲轮月映禅心静。松火香销磨衲温。早晚与君同晏坐。岩前笑指雨花翻。

　　过清凉台访专公次竺兄韵

蹑磴攀萝入晓苍。危梁崛起识清凉。鸟依岩树窥僧定。云掩柴门护佛光。仙梵一声流远壑。奇书千帙拥方床。新丰古调今犹在。何必追风到郢阳。

　　除夕守先老人塔

空堂兀坐思无涯。俄听荒城起暮笳。手爇瓣香惭报德。身依孤塔浪为家。烟云有意常垂盖。灯烛无心自结花。共见宗风行宇内。此时谁为法门嗟。

　　题云居石船

游遍江湖暂入山。波涛忘险路忘艰。何如再趁风帆便。直上天河任往还。

　　晏然庵六景赠日焰大师

　　　龙泉

岩腹渊然久秘真。肯将一洁了前因。等闲充发为霖去。三点圆融万象春。

　　虎眼泉

耽耽虎视得闲名。活眼疏开晓涨平。幽壑忽闻声不了。洗清劫浊在兹行。

　　补衲石

林底知他几劫横。时来补缀快生平。衲衣斗得天然巧。脱尽炎凉世上情。

　　茗香堤

一丛寒翠傍堤鲜。时有幽香到鼻边。带露烹来芬齿颊。兴余散步竟忘眠。

　　啸月台

松堂月皎好登台。长啸声闻下岭隈。我本无心惊世听。不须寻响破幽来。

　　勒马案

黔岭委蛇作案平。势如勒马倚高层。野人遥识山灵意。密护庵中晏坐僧。

　　镜湖庵八景

　　面壁轩

松竹交垂面壁阴。高僧住得惬幽心。阶前片地无人到。只许头陀立雪深。

　　读经台

玉立峥峥若有灵。天工辟出与翻经。梵音响彻空山里。顽石多能着耳听。

　　钵匙石

波离遗嘱不离身。今日缘何委路尘。莫是鳌山成道后。目前真个没饥人。

　　步月坪

咫尺庵前洞壑平。孤蟾照我独经行。翻思七八年来事。消受山中多少清。

　　观音岩

普陀原未异匡岑。敷座诸天有盛心。就里不须寻面目。松风涧响好知音。

　　九叠云

芙蓉九叠埒蓬壶。添个茆庵俨画图。向晚白云还有意。时来结盖伴跏趺。

　　法乳泉

岩根跃出旧称奇。一滴能消饮者迷。孰谓流分枝派别。渊源端的出曹溪。

　　幽栖室

幽栖真个好幽栖。禅不参兮佛不提。日上三竿犹打睡。身心谁道懒如泥。

　　秋夜怀文涧弟

忆别纷纷梅雨多。送君不忍唱骊歌。看看又是新秋至。孤月光寒照薜萝。

　　镜湖留别

无论前身与后身。两番来住有深因。而今又别出山去。惭愧峰头旧隐沦。

　　示倚贤童子

妙龄立志出尘几。一遇文殊得指南。华雨庵中明秘旨。善财端的许同参。

　　诸子修路喜示以偈

持地当年候佛来。闻言当下得心开。阶前喜见平如掌。一日行他一百回。

　　留别栖贤石鉴和尚

滹沱洞上两源流。尽属曹溪一派收。饮水分河嗟末代。不堪祖苑又垂秋。

　　　　　　又

匡庐把臂十余春。针芥相投得几人。每过玉渊相对坐。岁寒秪有澹交真。

　　　　　　又

横拽孤筇下碧岑。山房两宿快谈心。临岐珍重无他语。好把残灯剔少林。

　　　　　　又

龙舒此去路非遥。无柰诸贤折简招。孰谓同风千里隔。论心握手订寒宵。

　　龙舒即事示憨石禅人

平生最爱是山林。庐岳高深惬素心。寒涕垂膺煨芋火。人间无路得相寻。

　　　　　　又

欃枪已过幸无灾。何事相牵出岳来。一个浑身无著处。亏人逐日走风埃。

　　　　　　又

浅浅山林曲曲沙。清幽无过是君家。老怀乐得偷闲日。一榻相依度岁华。

　　悼见虚阇黎

模范丛林见热肠。戒珠端的豁秋霜。人天正欲亲华表。余照何堪又掩光。

　　寿祥甫居士

履迹曾闻遍四方。谁云访道只襄阳。安心不入贯华室。问法频登选佛场。倾尽家私身似寄。踢翻溺器气如狂。老来事业堪千古。祖苑而今有耿光。

　　示宗髻禅师

老来脱白事非常。莫把身心逐世忙。但得念头无变异。眉间端放白毫光。

　　送恒慧专使归吴陵

千里持书远入山。道途曾不畏间关。头陀无物堪相赠。落得清风两袖还。

　　祝汪公调居士

十笏门开傍石泉。松筠密植自悠然。座延白足因尊佛。身谢红尘岂让仙。梵贝闲翻当午课。芸窗静辟避人諠。年来证得清修理。堪忍浑成极乐天。

　　送慧密侍者归全椒

咫尺全椒送尔回。归途正值老梅开。分明觌露真三昧。笑煞南询小善财。

　　　　　　又

相随结夏又经冬。喝下常嫌耳不聋。大树堂开还有待。归来好整旧家风。

　　送月峤侍者游匡庐二首

匡庐法窟古丛林。君去游时当访寻。五老峰头逢五老。相将好论劫前心。

秋风才拂夏初阑。翘首江干望尔还。珍重临岐须记取。莫教岁月等虚闲。

　　送远闲典客丐京师

针芥相投一句亲。庆云已得十分真。而今特向皇都去。单学长汀等个人。

　　示道邻行者

年来执役甚殷勤。此去须同有道邻。努力空门修白业。莫教孤负好青春。

　　题林彻禅人小像

一松一石最清真。中有高禅远世尘。瀹茗莳花消岁月。问君何事不南询。

　　示大拙禅人充典记

当年掌记羡南公。玉矩金规法苑中。彼既丈夫谁不尔。嘱君努力继高风。

　　寿朱巨源居士

满庭竞看彩衣斑。长者风流未可攀。事业半生推阙里。机缘三世见灵山。图书昔振词坛远。藜杖新分竹院闲。选罢儒官还选佛。攒眉肯复去松关。

　　送憨维那住山

履迹须教远市廛。住山人只贵精严。乘时治片烧畬熟。绝胜诸方五味禅。

　　冬日次答张尹生居士

寒云片片锁遥天。枯坐间房思悄然。白社有莲期尔结。香山无榻待人悬。陆离翰墨难偕俗。潇洒襟怀易学禅。却问巾车何日至。篝灯愿了此时缘。

　　挽善行上座

古道丛林日见非。老成何事又真归。西风一夜悲思远。双泪难禁对雪帏。

　　什文上座五帙偈以祝之

道人胸次冷如冰。不学诸方打葛藤。大隐廛中三十载。杖头别绍一枝灯。

　　　　　　又

高闲天独与君赊。近市虽諠户不哗。晏坐胡床何所事。定回聊自演三车。

　　　　　　又

荧荧灯火一窗新。爱尔幽居好结邻。三径奇花容过访。与君共赏劫前春。

　　　　　　又

仲尼当日少深思。天命何须着个知。争似腊高山岳者。笑他寿量落今时。

　　送西域僧游天台

庐岳云泉游历遍。横肩楖栗又天台。石梁桥畔逢知己。好把囊中贝叶开。

　　旭大师造文殊像到山喜而有赠

不须特地觅清凉。只此金兰是觉场。平地拥来真大士。好峰托出活狮王。法轮转处天花满。妙智宣时海印光。寄语群生。高着眼。莫教咫尺背慈航。

　　留别圣基大师

骊歌初唱楚江滨。此日为怀未易论。十载法门亲手足。一朝岐路各风尘。岸花不上离人眼。江柳空牵故国春。归到五峰还伫望。鱼书不惜寄来频。

　　送梵敏侍者回受业

江南才过熟梅天。此去长途日正炎。归到家山须速返。丈夫行处莫廉纤。

　　赠海山和尚绍席万杉

匡庐法社久烟霾。天假真人应运开。好手不辞竖赤帜。峻机何止续黄梅。松杉万本标名刹。花雨千寻拥法台。为报西江云水客。马驹蹴踏又重来。

　　赠壁观阇黎受衣

同条屈指已多迁。独喜灵光尚俨然。本色惟传心地戒。任真不打葛藤禅。衣珠洁比清宵月。杖锡高标古佛天。孰谓相承犹有在。心灯早续劫初前。

　　祝朱翔子居士

延令朱子旧称贤。莅政盐山有许年。清白嘉声由己造。孝廉公节自家传。瑚天液露千秋秀。宝掌明珠万祀圆。百粤苍生方属望。角巾未许赋归田。

　　祝龙华鉴旨老宿

四瑞堂中早罢参。手携杖锡返舒南。心安不系莲华土。腊长惟耽薜荔龛。得趣青山常入座。忘机野鸟自驯庵。悠然宛似龙华境。寿量难将劫墨谈。

　　挽慧彻静主

忆昨来山院。同人坐落晖。方当舒老兴。讵意便真归。绕砌花空艳。投林鸟失依。倚门吾一曲。不胜叹知稀。

　　赠恒明师弟

铲草堂前记念人。惟吾与尔最相亲。庆云随罢归匡阜。干办丛林事事真。

　　　　　　又

栲栲尝思打抚州。珠玑满载到峰头。炉边正好圆宾主。别调风吹岂胜愁。

　　　　　　又

白云门户偶然开。羡尔殷勤两度来。土木生涯烦整顿。丛林自古藉多才。

　　　　　　又

才方聚首又言归。十犊难教挽去衣。专望祖庭公案了。重来领取箭锋机。

　　即事感赋送蕴空禅人回扬

同条凋落柰如何。孤影临风懒放歌。寄语云山林怨恨。故园兄弟已无多。

　　豫章道中

翛然一衲走西江。踏碎匡庐万点苍。三十六峰留不住。又携笠子勘诸方。

　　　　　　又

古寺长荒不剪茅。而今老大被人嘲。回看两只芒鞋破。那更天台渡石桥。

　　五老师子

牙爪狰狞气势雄。长年独踞白云中。等闲不欲轻哮吼。犹恐声光下五峰。

　　送盂禅专使维扬

匡山奇秀擅天下。翠黛苍烟浑欲泻。我来结屋山之巅。同居都是真道者。更有盂禅迥出群。襟怀寥廓如崩云。三冬机思雷迅发。落落声光四海闻。尤喜居山同我志。骨力坚刚并山峙。闲拈拙斧作生涯。双履不踏人间世。而今奉使去　关。大似仲安到蒋山。祖翁堂上善专对。傍观无有不开颜。琼花探罢秋风起。好携杖笠归山里。莫使峰头懒残翁。等闲盻断沧江水。

　　寻梅

年来逸兴较前赊。策蹇寻芳到月斜。万卉此时都寂寞。傲寒独喜是梅花。

　　苦雨

潇潇疏雨洒寒林。涧壑云埋夕气阴。闭户不知天地晚。毳衾高拥十年心。

　　佛手岩

何年离竺国。降迹九奇巅。展出紫磨手。撑开碧汉天。乾坤掌上立。日月指头悬。生物咸依赖。神功未可宣。

　　大林宝树

野寺孤山顶。钟灵产异苗。根株盘劫石。枝叶布云霄。雨暗神龙护。天清野鹤朝。高标浑莫测。独许远尘嚣。

　　示瑞松沙弥

秀出丛林是瑞松。高标端不受秦封。只宜长蓄深崖里。他日龙鳞壮五峰。

　　石门

迳转危峦上。嶙峋石结门。依岩群树合。绕屋杂泉奔。竹隐野僧舍。云荒高士村。风规尚夙昔。想像坐朝昏。

　　清凉台

极目苍山迥。凭虚杖策来。危梁从地起。峭壁自天开。趺坐云为幔。翻经石作台。悠然存太古。欲去几徘徊。

　　东林有感

远公栖锡处。遗事不堪闻。莲漏埋荒草。经台委断云。堂留三笑迹。碑没六朝文。野客闲相过。狂歌对夕昏。

　　半山亭雨望

蹑磴凭高。碧秋江入杳。冥雨飞千渚。白云掩万山。青宿鸟迷烟树。归僧倚石屏。临风一回首。落叶乱空亭。

　　金兰日公赠菊漫赋四绝

山舍惊逢重九日。那堪秋色坐中无。多情惟是金兰友。赠我红黄菊数株。

带露移来植草堂。西风几度递奇香。石床茗罢闲相对。光景依稀似上皇。

悠然羡尔隐东篱。任是霜威不敢欺。分付山童须谨护。莫教俗眼等闲窥。

漫言曾谢阳和力。此日尤高晚节风。别有真机天地外。上林荣落不相同。

　　送大车禅士返维扬

繁华自古说扬州。道者胡为跨鹤游。若谓祖翁田地在知君世念未全休

　　送坚大师回杭州

闲名不耐世人闻五载高眠庐岳云为感师恩暂归去。山灵且莫勒移文。

　　即事寄大觉文和尚

魔强法弱正兹时。兄弟关心泪欲垂。既倒狂澜吾莫挽。将倾大厦汝能支。雁行独羡春秋富。马齿空惭岁月驰。吐尽血心犹不倦。年来自笑为人痴。

　　喜硕和尚重兴上方古刹

龙脉山泉两结灵。谁云法社不传灯。食堂每藉诸天护。宝座还留大士登。丹雘乍开凌白日。禅荒初辟赖乌藤。应知悲愿乘来远。眼底宗风见一兴。

　　寄怀雨华和尚

雨华梦去路难通。恰喜庵门近别峰。大有人天围宝座。可无云水逗机锋。入廛不废三根用。据室还提一味宗。吴越令行知己遍。棒头点着几真龙。

　　怀东皋一树和尚

老成凋落似晨星。此日谁当继典型。架屋羡君容广众。居山愧我只单丁。断碑有字犹堪读。枯木无龙不可铭。却望东皋春色好。一枝高耸出青冥。

　　寄渊石上座

漫言消息阻岩阿。心眼相通秪刹那。看去尘沙劫不远。别来烟水路何多。忘机便是现成佛。着意宁非差异魔。十载与君称莫逆。还乡一曲请同歌。

　　秋日寄别广陵诸友

江阁愁看江草枯。片帆缥缈赴鄱湖。一千里外心悬楚。三五年中梦到吴。问渡已知乡语异。惊栖谁慰旅魂孤。西山茅屋相延久。归去乘时种野蔬。

　　挽陈卜翁

吴陵款叙得相亲。别后常怀道谊真。正仰灵光尊鲁国。何期宝剑失延津。藕花净侣添高士。洛社耆英少哲人。莫谓故园风月冷。森森玉树喜长春。

　　除夕书怀

数载区区兴未删。聊将踪迹寄　关。杖头尚有烟霞色。衣上浑无泥水斑。处世缘悭由计拙。供僧粮少为时艰。地炉坐待宵寒尽。明日春风好听还。

　　雨华朗巳和尚五帙

刹竿谁谓近城边。户绝烦嚣别是天。石阁坐来风叶满。法坛望去雨花连。两时清供惟随众。一味高闲不入廛。顾我疏慵无可似。聊将短句祝长年。

　　次答王歙州兄弟

才过昭阳意便降。人文始信是名邦。麟超众角原无二。璧换连城况有双。东壁输君称学府。西关老我竖云幢。同堂已获三生契。招手谁云尚隔江。

　　挽张普照居士

最怜今夜月。普照在空陔。正羡碧天好。陡然成夜台。忘机天独惜。有德世同哀。顾我空门士。惟浇茗一杯。

　　次答张孺子居士

帝释何劳花雨庵。瑶篇真足胜优昙。蒲团已得头陀坐。竹榻还期学士参。元亮风流曾入社。远公老懒爱居龛。况君高尚今无比。金锡遥招烟水南。

　　　　　　又

岭南从不重袈裟。卢老身居处士家。顾我山中余净土。笑他海外觅楞伽。刹那荐得机方正。拟议寻思路即差。少室宗风灵鹫旨。都来消受一杯茶。

　　次宜岩禅人咏三峰丈室前双桂韵

二株承祖谶。挺出傍吾尊。余翠盈诸壑。清阴聚一园。久昌因结子。新茂得培根。法苑萧条日。何缘共晓昏。

　　示大觉专使渭天禅人

天宁门户泼天开。半载劳君两度来。任事不辞途路苦。悬知他日定成材。

　　　　　　又

入门已羡足威仪。专对头头不辱师。以古论今无几几。仲安之后有厮儿。

　　　　　　又

拜别维扬去雉城。一帆风正助君行。还家好记吾言语。大觉门庭要力撑。

　　　　　　又

传闻结制在今冬。蹴踏堂中看象龙。但得规模存古意。何愁法苑不回风。

　　次韵送慎修禅人回灵隐

山行不挂杖头钱。半拨闲云半拨烟。十载浪为淮海客。何时踏上祖翁田。

　　赠马郡丞鲁士

忆昔江州白司马。爱闲结屋炉峰下。放歌日夕恣卧游。七贤五老相共也。既而量移古杭州。太守风流闻朝野。冷泉西湖枕席间。继其高躅谁能者。豫章大士乃其人。清明在躬气如神。一自熊车下兹土。山河草木皆长春。公余犹复喜禅坐。清献诸公不是过。笔头点出金刚眼。时与诸方相唱和。为政六载心间闲。德音着得满　关。路不拾遗人自肃。黎庶仰之如泰山。天宁寺古路尤滑。石头不避公常踏。卢老从傍高喝采。宰官身现是菩萨。即此犹为公绪余。政声有日动宸居。香山功业书竹帛。何难并驾与争驱。

　　挽李孚翁

身世如云叹莫禁。道人何事亦哀吟。选官易了生前愿。护法难忘没后心。香国有灵何日到。玉楼无伴几时临。不须更着招魂赋。旅榇而今返故林。

　　酬冒青若居士仍步孺子原韵

雉城风雨冷茅庵。谁过荒斋访瑞昙。云板乍敲高士至。风帘才卷野僧参。心真不碍居尘土。道在何须恋石龛。坐久浑忘归路晚。夕阳草色暗城南。

　　　　　　又

青毡原不异袈裟。儒释分明共一家。苦海人非无孽种。慧苗君自有灵芽。庄生一指由机感。演若双头为见差。踏得故园田地稳。何妨来饮赵州茶。

　　酬丹霞澹归和尚兼次来韵

名山难得是芳邻。岁暮何缘共一亲。论道惟公偏识晚。谈心以我独知新。山中白社推遗老。云外丹霞谶后身。此际谩言交臂失。东南半壁望伊人。

　　赠王草堂居士

王子真才隽。风流绝比伦。偶乘京口棹。来踏广陵春。天地空双眼。江湖老一身。萧斋时晤对。风月更怡人。

　　次答李汤孙居士同诸公过访

翩翩王谢让雄才。相率来探白社开。草阁留君聊宴坐。山钟催我又登台。松交期向岁寒见。梅信早从春暖来。不用掌擎香积至。大千都是净名财。

　　鹤山朱居士以诗见访次韵酬之

鹤山居士善通方。论得心经旨最长。世外何人称巨子。尘中有客事空王。疏慵久厌悬河舌。辛苦仍操渡海航。自愧虚名无所似。徒烦长者赠瑶章。

　　　　　　又

乡园以齿独公尊。来访昙摩脚下孙。龙树传经非有相。鹿门学道贵忘言。庭前翠柏承真谶。波面红莲得至源。自昔廛居称大隐。敢劳遥羡坐云根。

　　松山和尚相访旋以诗赠次韵酬之

漫笑芒鞋别故山。虽居廛市意犹闲。羡君不惮路千里。分我竹西云半间。淮海十年嗟独掌。松堂一旦喜开颜。珠玑何待倾囊出。全豹而今见一斑。

　　登圌山绝顶

极目微茫接远天。山光水色两相连。风尘不到烟萝里。云月时来梵座前。僧老横眠幽砌石。钟高直渡夕阳船。相看举世同蕉鹿。三叹孤峰仰昔贤。

　　雨山和尚语录卷第十七(终)
嘉兴大藏经　雨山和尚语录


　　雨山和尚语录卷第十八

　　嗣法门人　　记

　　书问

　　示弘晓禅人

　　道无二致。唯在当人。一念纯真。原始要终不变异耳。南泉和尚云。唤作如如。早是变了也。不动之谓如。但不可安著名字。试看父母未生已前一段绵密不露丝毫底光景。岂是伊相状名邈所能仿佛。从上祖佛到这里有口只堪挂壁。事不获已。向壁立无缝罅处略露一线。不过控当人个入路而已。既得个入路。又须求个出路。所谓入路出路者。秪据学人见地了与不了而论。若果是个过量汉子。向他未屙已前一逴逴得。转向今世门头。大行阔步。自不落他名相窠臼。等闲拈一机。示一境。直得森罗万象。彻底孤危。大地山河。通上险绝。到这里说个一念纯真。尚属分外。宁有出入名相令人落岐路耶。不见曹山和尚辞洞山。山曰。甚么处去。曹云。不变异处去。洞云。不变异处岂有去耶。曹云。去亦不变异。吾宗门下曹山可谓妙得其家风者。何则。盖吾人一往心路。多习气盛于他古人心性。玄妙机境上搭着便上。大似苍蝇为唾沫所粘。无自由分。据实而论。皆变异也。圣见且尔。况凡情乎。所以古宿云。凡情圣见是金锁玄路。直须回互。又云。一念凡圣情见未忘。便打入驴胎马腹。英灵衲子果要合他先圣古辙。不须别作伎俩。但只要将心识上所蕴底杂骨董尽情倾却。时中保养。似狸奴白牯百不知。百不会。腾腾任运。任运腾腾。任是诸天雨花无路。外道潜觑。不见有踪。到此方称本色衲子也。

　　示楚璞侍者

　　参学高士入此个门中。若踏得诸佛正脉着。始不被他闲机境所惑乱。看他灵山头陀一花从无名无相中拈出。虽智如鹙子。辩似满慈。尚不能测量。何况聋俗人天而不罔然。古德云。不是心。不是佛。不是物。直下绵绵不露丝毫。可谓理契寰中矣。后来饶舌底无端添个是甚么之语。虽则慈悲之故。却令他捕影觑光之辈向平地上着倒。大似灵龟负图。自取丧身失命之兆。要知本色宗师为人自别。不见白云端祖云。鼓声未击之先。山僧未登座之际。好个古佛样子。若人荐得。可谓古释迦不前。今弥勒不后。更听三寸舌头上带出来底早已参差。须知有辨参差眼方救得完全。此翁寻常立处孤危。用处险绝。而今虽则放开一线。要且不失其宗。只贵上根利智之士向他言外承当。不去意中领略。何虑一切时不超诸限量。一切处不迥绝罗笼。昔人有云。善学柳下惠。终不师其迹。此言虽近。可以喻远。

　　示妙光侍者

　　西天诸祖说法虽尚理致。然类皆圣师。应运垂手之际。他于果上承当。不向因中领略。是以不落今时。传到震旦。有等乘言滞句之流执为窠臼。若非马师应谶而出。移其途。革其辙。首以一喝聋大雄之耳。变为机锋。少室真宗流通岂到今日。昔人喻为迅雷破山。烈风振海。无坚不破。无迹不绝。信然。厥后承其派者若南泉。归宗。黄檗。临济辈。各各用本分手脚。格外提持。一如神龙入海。变化莫测。盖他寻常用得家活。大步骤阔。非的的没量大人莫能克绍。大觉兴化又临济入室之子。一味奋通天作略。用盖世机关。拳倒须弥。踢翻沧海。尚未仿佛其标致。况　嗄之器。得一知半解。便谓登堂入奥。何异将瓯持水拟比大洋。琅玡和尚云。剪除狂寇。扫荡欃枪。犹是功勋边事。君臣道合。海晏河清。犹是法身边事。若局一机一境。或执个前后际断底清净境界以为了当。正克符所谓太平寰宇底痴顽是也。苟非莫邪横按。正令当行。策其前进。终身堕在无尾巴猢狲队中为害。岂鲜鲜哉。所以云门和尚云。直得尽大地无纤毫过患。犹是转句。不见一色始是半提。须知更有全提向上在。看他云门临济用处觌体通同。但学者无定古今眼目。故不能区别。而今要与他从上诸老把手共行。无论全提半提。向下向上。一总飏在搕　堆头。只放出自家活卓卓底本有神通。如击石火。似爆龟纹。神化无方。捷迅罔测。其回天转地。越格超宗之功。又岂在诸大老以下哉。不是强为大丈夫儿。合自由尔。

　　示彦明侍者

　　还乡尽是儿孙事。祖父从来不出门。诚哉有妙旨矣。试尝论之从上得悟诸老。如高峰睹真赞以及堕枕之类。所谓还乡尽是儿孙边事是也。若不出门底祖父。当人切不得向佛祖言下觅。若向佛祖言下觅则赚汝平生了也。何故。不见佛眼和尚云。以迷心故山林中来见善知识。将谓别有一道可令人安乐。不知反究向来迷处功夫最第一。于此明得。管保室内闲间也。

　　示祖裔维那

　　道人住山无别营为。随分拈柄尺八五分钁头。不假功勋。翻转空劫已前一片田地。久久纯熟。不惟秽草不生而灵苗且蕃茂也。近时有般冒名之辈。身虽住山。仍复经营世谛。以致岁月荒唐。心地茅塞。亦复不省。此皆流俗阿师所趋向。正古人所谓有为功德被尘瞒。无限田地不曾扫者是也。吾子素甘枯淡。且又勤力。诚不负住山名实。但时中履践要须刻苦精专。以变化气质为本分修行。盖无量劫来为患最是我慢二字。若不回互。一味径情直遂。于己于人恐妨道义。法华云。柔和善顺。心不卒暴。涅槃以慈善根力为成佛之基。吾佛且然。况博地凡夫夙习浓厚。与生俱生者耶。今既照破而不奋金刚剑直与斩断。更随其牵缠流浪乎。大抵衲僧有攻苦食淡之操持。不可无登高行远之志气。试看古人住山有百鸟衔花者。有诸天送供者。及至遇人之后。顿使衔花无路。送供无门。其故何欤。这个所在若一毫头善恶情见未忘。不免随他意识流走。意识既流走。焉得不被神鬼觑破。除是情不附物底真道流。一切时中只守闲闲底。任是裈无裆。裤无口。头上青灰三五斗。且不碍本色家风。当与么时。且道鬼神还觑得他破也无。这里着得只眼。尺八五分钁头方许他把。不然。见山忘道之流不堪与共语也。勉之。勉之。

　　示荆玉禅人

　　年少参方须立志。晨昏切莫恣儿戏。用心细究古人言。谩把光阴等虚弃。君不见。临济当年是后生。三年行业称纯一。堂中首座人天眼。哓哓对檗云奇特。又不见。佛日本空小阿师。十三行脚有机思。宿学见之皆詟应。千古宗纲力荷持。二老都是人类出。只比时流多道骨。佳言善行载竹帛。珍重效之不可忽。尔字窃比荆山玉。顾名思义须善蓄。假使什袭不加工。小有破坏宝不足。修身慎行恐辱先。圣哲良言好不读。读之熟矣在躬行。如不躬行徒得名。子今求示示以此。时中业业须竞竞。

　　示汪广涵居士

　　从上来事只贵直行直用。牙齿间不许沾着个心性玄妙字眼。何则。盖许多名目乃先圣之机权。本分事上无如是事。古人不获已为作方便。故云不是心。不是佛。不是物。直饶向这里一脚到底。已是周遮。况见未真者。去门头户口捕影觑光。以为自家本有之物。奚止笑破衲僧鼻孔。是故从上先圣立如许纲宗之意。无他。不过解此见道未真者之惑而已。故临济因破夏公案后建立七事。洞山以过水睹影而悟建立五位。古人岂欺我哉。居士天性近道。但不曾经本色钳锤锻炼。却向浅处擉破。一切时中或向经论中。或语录中。却被古人老婆舌头赚却也。不见山谷没量汉初于晦堂吾无隐乎尔处窥得一斑死心。知其所见未谛。故有死心死。学士死。烧作两堆灰。向甚么处相见之问。后来向黔南道中悟得。乃寓书死心曰。庭坚生平被天下长老瞒过多少。惟有死心道人不肯是真实相为。山谷此书可以为居士作左券也。山谷于两堆灰处大彻。居士请向日落后如何相见处下得一语。始不负别峰斫额望也。

　　与老寺和尚

　　匡庐距黄梅只一衣带水。竟不能折苇东来。一探老祖罏鞴。可胜怏怏。然间于往来云水边询。知吾弟荷道精勤。不随时风所尚。私心健羡。以为真吾家白眉也。但晚节末路。古人所慎。吾弟能以此自勉。不惟先灵岩老子藉以吐气。凡在宗党亦借余绚矣。匡庐风气大变。在昔藉钵耕者莫不抱在陈之忧。即思亦以此而赴龙舒之招。较吾弟孤峰顶上水足草足。何啻天壤。兹启者栖贤和尚乃法门难得人。目下有黄梅之游。必过老寺。冀吾弟以礼接之。以诚待之。孰谓宏智妙喜之风。不复见于今日哉。相见难期。惟为法为人勉旃是嘱耳。

　　与万杉湖海二西堂

　　法运固秋矣。苟有其人。虽乾坤剥落。何难使觉树敷荣。思以驽钝。常恨力不逮志。自甘伏枥度时。端望有力大人光阐宗猷。不啻身有之也。春初到山。得瞻两兄毫相。即知灵鹫枝条秀发万杉深处矣。一往健羡之私。实匪管舌可喻。昨者风闻好音。知威音那畔绍继心灯。今时门头开发妙蕴。不惟祖庭生色。而弟辈亦借光多也。欣甚欣甚。满拟躬贺。以山头积雪未消。特遣侍者代候。余俟春风解冻。即图晤也。时寒。万万以道自爱。

　　与天宁两序

　　弟罢驽瞠乎兄等后尘。盖有年矣。虽尝以讦举忤众。然一点爱敬之诚。未尝斯须去念。此亦诸兄之所熟谙者。往岁笠挂邗江。鄙怀初无他愿。只欲觅一行单终身以卑自牧。庶得近光左右而永共嘤鸣之好。不意和尚谬举非材。正如客作佣人。一旦授以宝华王位。其欲不惊号躄地而闷绝者。庸可得乎。执别以来。日益恐惧。唯是匿影深岩。刀耕火种。不将只履踏他今时岐路。于师门或可无丘山之损矣。居间每念时当多事之秋。而天宁一席居南北孔道。固和尚主法者之难。亦兄等赞勷者之所不易也。唯思所以难必当居。敬行诚勉以致力。则云龙风虎。不难再见于今日在。弟谫劣。无似何当。进斯过位之言。以法中骨肉亦不肯自甘菲薄。视同秦越人之肥瘠也。初弟入山。原拟访亮公遗迹。道过匡阜。爱其佳丽。因而顿辔。但山顶高寒。六月非绵不暖。是亦业在其中。毋烦诸兄致虑。且古人不以形疏致外。江山虽远。道契则邻。此穷岩中之所以不索寞也。肃此布候。唯诸兄为法为人勉旃自爱。

　　与大安和尚

　　一苇东渡。不获祖帐河桥。我心惄然。归　时知放舟已至长干。且审不忍小忿。与波旬争一旦之雄。连城瓦砾或几乎其俱碎。公素负经济。何临事昏聩若此。昔赵括读父书而亦善谈兵法。其临阵无有不败。公其是哉。法驾计已还山。时中望收视反听。以秘重大法为事。我辈厕身此个门中。别无所图。但只吐得几则有巴鼻语。收得几个有骨力汉。则责任尽矣。公岂无意乎。其无意乎。

　　与友人

　　溽暑甚矣。有竹干云不足以剪畏日。壁间悬活水图。对之毛骨震掉。一似登金焦而观骇浪也。不敢独享。邀足下来共乐之。

　　与语溪大师

　　岑寂峰头与世旷绝。承老弟不惮高远。枉驾过存。为缘虽促。固已如逃空谷者。闻足音跫然而喜也。匡庐风味迥别苏扬。未审初入山人能甘之否也。先此问声。专俟春风解冻。邀吾弟来评论鄱水黔云。

　　复泰兴众护法请住庆云

　　我师翁之道法被遍淮南。谛思发轫初地。实自庆云始也。虽陵谷代迁而刹竿岿然如故。非藉擎山持杵如诸大护法者为之呵护。焉得声光赫奕。与广陵诸大刹争雄峙哉。凡属派下儿孙。不待金地之招。自应趋洒扫之役。曩者得我仁硕两法叔先后接踵。复昌大先人之业。是由地藉人兴而人因地显矣。思谫劣无似。奚敢仰希高步。乃辱虞旌远及。俨然忘其固陋。重之以典席之命。虽捐糜以趋效焉。犹未能酬知遇也。敢复因循怠忽而膜外置此席哉。唯是隈岩岁久而山麋之习几与性成。恐不堪膺礼法之索。未免以此为忧。惟众护法为吾门世护。冀推屋乌之爱。以及区区必覆护之始终而安全之。则山野食德宁有艾哉。不庄启者期达实情也。草复不恭。统惟垂照弗宣。

　　复祖脉禅师

　　自从吾兄飘然远引。凡在同门莫不惘然如失。后询南来云水。竟不知神踪落处。及弟辞维扬。曾与诸兄言别。然数年已来终以不得一的。耗为悬悬也。客岁维扬人回。承以书贶。见寄捧接。如睹真月。如获髻宝。迨骤读一过。则知吾兄一段事师之诚。交友之谊。久而弥笃。甚矣。仁人之用心超出寻常万万也。至谕时流泛泛应事者。鄙怀几与吾兄共之。弟尝细详此辈用心。自入吾门。原无甚大志。不过为衣食而已。在彼又何足怪。所可怪者是当今知识不分皂白。公然以真子待之。彼又不知分量。亦公然以真子任之。嗟乎。伤风败教莫大于此。然我辈不幸而际此时会出处。亦各有道讵。可因彼而事抑损。子舆氏有云。待文王而后兴者凡民也。若夫豪杰之士虽无文王犹兴。第我辈所言兴者不在天子奉迎。诸侯推毂。又不在门庭广大。徒众蕃殷。果是鼻孔端正。操行无亏。然后或晦迹山林。或垂手廛市。但杖头脚底不使落于今时。是为得矣。由是而言。即我辈中亦罕见其有全人也。何则。苟有其志者而行不逮。苟有其行者求其饮水茹荼。岁寒不变之坚刚骨操。又无与焉。是以不逮古人远矣。若吾兄者尚何言哉。以慷慨拔俗之标。兼潇洒出尘之志。加以入道稳实。操履清真。斯弟数年前一见而心服者。但此番瓶钵既返。天宁愿言按下云头。以刚健应事。况南吴北楚。参扣有年。世态人情。不可谓兄不知之深者。兄但细忖今日之丛林果昔日之丛林。今日之人境果昔日之人境乎。惟应行我所应为。不应求全责备于他人也。弟虽驽钝无似。然三折肱而成医。且每荷道爱。谆谆以至言规弟。弟宁自甘菲薄而不还以规兄。我两人者应各弃其所长而取其所短也。

　　复栖贤和尚

　　石桥揖别。不忍回首。恐金井玉渊增我呜咽愁叹声耳。弟一路追忆教言。殊深铭佩。因思我辈生平以山水友朋为性命。今无故以饥驱出山。山水友朋二俱失却。每一念及。不觉痛悔之惊心而感愤之沁骨也。适接手谕。知吾兄亦增离索。然所恃万杉密迩。栖贤海兄在尔。犹我兄或不致太寂寞耳。独是弟赋性孤陋。今又入孤陋之乡。何以过日。虽古语有云。刹海匪遥。本之无间。江山虽远。理契则邻。然终不若一室团圞之为快也。屡承厚遗。汗颜以领。弟行期只会伦公一面即便登程。天气尚炎。且吾兄素不任劳。幸珍重自爱。万毋以弟为念。余怀缕缕。笔不能悉。想千里同风。彼此领言外意耳。借手草复。并谢种种不一一。

　　复雷峰天然和尚

　　警锡出山。失于赆送。然不谓遽有此行也。及接手谕。知莲车已去。天畔怅然久之。乃忆壬子来山。获瞻毫相。且喜归宗祖席得人。呜呼。今几何日耳。而变更若此。岂丛林兴替亦随时数耶。承谕有重来之意。此老人之志而吾辈之愿也。但戎马在郊。我观四方正在蹙蹙靡骋之际。愿且顺时颐养。俟皇路清夷。然后行己之志。孰谓赵州安国不复见于今日乎。草复不恭。统希慈亮。

　　与栖贤和尚

　　霪雨经旬。山中树杪岂止百重泉而已。弟山房昼掩。终日如炭库里坐。时中非藉佛祖鼻孔相与揩磨。这场困闷不易处也。昨敝门人来自龙舒。相率彼中檀护以一山院相请。审其土俗人情似亦纯朴。且饶米盐足可为住山养道之地。第一邑之地有数十禅师围绕。因思古人诫子书曰。泛追逐则劳汝形神。慎交游则鼓人唇舌。况拙直愚戆如弟而能俨临稠人中。高下处置得宜否。以故尚缓其行。专俟秋风稍凉。拽杖过栖贤。想吾兄定有以见教也。

　　　　　　又

　　读种瓜牧牛诸作。破除世谛。直显家风。真不负铁额铜头谶矣。第以事牵。不能赓和。惟有高歌健羡而已。时节扰扰。高岸深谷亦未得宁居。可胜浩叹。昨熊燕老遣令郎来投一扎。欲弟于五老峰头代为觅居。弟感燕老为人。即以空香庵许之。答书后遣人去汛扫。邻庵诸僧知之。乃有繁言。谓熊公有关系人。五峰如何容得。弟闻之大笑。故特启吾兄。若山下时事稍宁。乞方便燕老可暂止之。所谓一动不如一静也。如其不妥。自不必说。岂有吾辈称佛子而不拯人于患难中乎。弟素畏炎热。行期卜在秋初。恐悬念。故并及之。

　　复栖贤和尚

　　山房晏坐。领所惠选香时一把爇。觉故人之意殷殷厚矣。因念匡庐好友如我栖贤石老。实指不多屈方。将藉此以畅山怀。乃复以分卫出山。东鼓山头孤陋人何堪当此岑寂哉。然思发菩萨心者。自有菩萨拥护。想归期匪遥。兹所谓暂时分手莫踌踟。弟又重以自慰也。归宗老人昨过山头。极喜东鼓形势。尊高赠言。有一峰独当澜滥稳之句。因思此老人深慈厚德。足以挽回末运。倘天假以赵州安国之年。我辈可恃以高枕而卧矣。满拟躬送湖头。恐反多兄一事。特命侍者以代。春气尚寒。万万以道自爱。

　　复赵国子居士

　　昨尊使至。适与陈懋老叙谈。因而共展阅佳什妙墨。我二人殊赞叹不已也。第不审居士何修得此灵腕哉。陈懋老系出吉水。盖居士乡里也。因细玩之久。不谓尊使遽归。殊失裁答。想高明者定亦原谅之也。灵隐我祖山。十余年失扫洒。偶因华扎论及。令我一度惭惶。一度思读楼观沧海日之句。恍夫登韬光远眺时。况匡阜我故山。又一旦抛却。刺头于维扬闹浩浩处作居停主人。镇日酬应不暇。对居士韵人怎得不恨杀哉。然或天假我以年。不即填沟壑。将来天台南岳觅三间茅屋。以终残喘。峰头逐云。竹里踏雪。恐不肯多让于居士与异目老二。荒寺经营土木。日无宁晷。一切匾额碑记心有余而一时筹画不及。稍迟或借重居士如椽。又岂止李北海颜平原而已哉。别后不审居士客况。何似唐人云不嫌野外无供给。乘兴还来看药栏。山野借此为居士道。有暇望即一命杖也。

　　复微老和尚

　　与和尚别久矣。忆二十年前同入灵山之室。比时见丛林之整齐。规矩之严肃。任他千二百众然皆堂堂龙象。今几何时而法运凋零。若是他不具论即。灵隐祖山亦荒寒之极。和尚平生肝肠火热。闻之亦尝动心否耶。至若天宁一往颠沛。甚有过于祖山者。凡在宗党有心扶竖宗祖道法者。睹此萧条之状。不知痛哭流涕当何如也。前春以维扬檀护遴选住持而及。不肖以时量事实进退维谷。继而念先师灵塔孤冷。遂黾勉而来。舟过白门。满拟一礼双足。以舟子忙迫竟不及晋谒。致使咫尺慈颜。又成蹉过。可胜叹哉。昨诸兄来扬。接手翰。知俯应准提之请。俾孤陋之侄。思藉此得一亲尘教。兼罄二十余年之积悃。谓非天假之缘则不可也。况有孙孝翁之人。望为之推毂。可谓贤主佳宾一时际会。前慨当今法道之衰。今睹和尚此举。思辈可以额手称庆矣。但准提虽曰。更新实多欠缺。惟望鼓老当益壮之兴。造彼后进福此方来。则区区之所至愿也。两公复命。先布积怀。余惟翘首江干。专望来旌而已。春气尚寒。伏乞保护四大以为法为人是祷。

　　复许青屿护法

　　前者便过毗耶。承老维摩款以香斋。登舟时觉齿颊间津津然犹有余馥。信乎其自香积擎来耶。居间念太翁功成名遂。且有两令郎出仕。其得俸足以供太翁甘旨。当此时也。不可不谓之大福德人。较之身婴尘网者奚啻天壤悬殊哉。愿此后光阴冀留神祖道。庶不负南岳老人亲授杖也。至若思者居山不甘岑寂。处世又厌尘嚣。椰子一躯究竟无安着处。今春偶承祖山之召。方思藉此投闲。作养病计。那知久废之刹。事更滋多。因念积劳之躯。何能堪此。昨接手教。具审道履如常。且得过和上晨夕接谈。纵霪雨困人。藉此可作消遣法也。承注念。借手肃复。把晤之缘。想在秋风戒寒时耳。临楮翘企。不尽主臣。

　　复香水和尚

　　霪雨淋漓。乃劳两专使跋涉如许程途。已属过分。矧又重以厚贶。虽手足之谊出乎至诚。然彼此穷院子。我心极不安也。至承过分奖借。似涉客气。恐非兄弟间相与。所以切磋琢磨之意。大抵人情喜誉而嗔毁。当顺境来前。苟智鉴不明。侥幸之念。由之而生。为害讵不甚大。古人云。行百里者半九十。斯皆叹晚节末路之难。今而后吾与老弟交勉之庶履。此世此时之要着。不审弟谓然否。天宁祖院四载而内外一新。实藉佛力冥庇。况去冬得　圣驾亲临。不可不谓之一大奇遇。记得十八年冬寓舒山荒院。闻天宁有意请我。私念任大责重。非绵力所能支持。是夜梦先老人慰我曰。果能此道也。遂觉不胜感泣。心知此语乃中庸上者。但前后句义生疏。不复记得。侵晨即过大义书记寮索观。方知下二句为虽愚必明。虽柔必强也。今天宁一旦改观。岂非先老人之灵也耶。吾弟有可造之资。兼有可为之品。但器量不大。识见不高。只此两端。未免贻我忧也。七月望后有维扬之行。不特专为龙华之举。记得今春力辞天宁。诸护法曰。天宁我等不敢屈留。但敕建之疏。萧闲之扁。是和尚分上事。尚未完成。这关系我辈。不敢当要和尚自处。以此一节。遂钝置至今。然迟不过明春了此案也。六月下梢准定接弟来三峰。有要紧话与弟商酌。然非笔舌可能尽者。痛念法道凌夷。师门寥落。我辈受佛祖师友荫庇乃有今日。若一味坐享安乐。置道法于不问。此韩昌黎所谓食其禄而怠其事。必有天殃。我辈闻此宁不惕然生警乎。佳什法语俱读过一遍。迟迟寄来。余望磨励道骨。鼓勇前来。以副我望是祷。

　　与华山僧老和尚

　　年余不奉尘诲。仰慕之怀有如山积。妄意舟过吴门。庶得一觐毫相。又念华座逼近祖山。尽力道不得个入门句子。由此一端并和尚处。亦缺接足修敬之礼也。非恃平日知爱。敢露此穷乞相哉。三峰之行出于意想所不到。春初接虞山书。见其诚恳笃挚。遂勉赴金地之招。然实不知有仁和尚事也。比时若知之。必决意前来。以妨贤路。在世俗君子尚不忍为。况吾辈同源共本者乎。且仁和尚与思昔曾同入先灵隐之室。素称相好。今以一院之故便紊尊卑之分。真非人也。入院后始闻旧住僧一言之。犹未获其详。及西堂法兄招赴瞿府斋。始悉其巅末。遂不觉仰天叹而俯地惭也。乃以三峰之故带累和尚受如许波吒。人非木石。情何以堪。前读手训。曾未一言及。足见和尚天高地厚之量。俾思心形俱服。举世踞曲录者能体此心。何患乎亲亲之道不复见于今日。前承慈爱。非笔舌所能鸣谢。以托钵城中。迟于遣候。日下方始还山。薄具香资。侑以粗物八种。敬专两禅代伸九叩。目前以天宁破絮。力辞不脱。不无反顾忧。俟秋后去维扬了此公案。定当躬叩方丈以图忏罪也。山中蒙慈庇。人事粗毕。人情粗安。但不肖思以积劳之躯日来善病。总之薄福德人遭际如是如是。无足为和尚道者。惟愿和尚顺时颐养。以为宗属主盟。是所切祷。余不赘。

　　与香水和尚

　　法华会上。佛嘱累诸大菩萨忍苦弘经。其言深而其虑切。今人只作寻常文字念过。此法道之所以凌夷也。叹我辈不获生佛法全盛时。与乘愿诸老共相砥励。亦一大不幸。苟非骨性坚刚。志力广大。欲冀不随世波。靡庸可得乎。是故尝对室中诸子曰。我辈如逆浪撑舟。稍涉迟疑即下流矣。所以自庆云风波摧拉而后曾无一念退堕。并无一毫怨尤。刻刻以佛祖老和尚天大法门丛林为念。今丛林虽成而法门尚未遂志。总之以得人为难耳。日望同门中有擎头带角之士挺出。兹时说三峰负累可以弛担。犹是私意。老法弟试看当今棋布名山称知识者。诚实有几。足当吾辈一竖点首哉。所以古人愿得有手眼宗师三百六十员布满天下。始称快意。使其睹目今法席荒寒之状。又不知发何等慨叹也。前承专使惠顾。复言中已披肝沥胆于专使前矣。所以者何。深念老弟有出世之具。数年来皆不得其地。今区区一香水乌足以展其骥足。古人云。与其老死于丘壑。不若领众行道于丛林。况年齿正富。正老法弟有为之日。特专知客拿舟奉接。千祈将香水庶务委之执事。来三峰作十日快谈。一倾积愫。中元后即有扬州之行。想同条共本者自能念我艰辛。不待再四叮咛。便拽杖横趋耳。近闻维扬境内又遭水患。且四方多事之秋。龙华会我立意不行。只去凭檀护。把天宁有个下落。我则放心住三峰也。然犹有许多心腹不可以形之纸笔。非面倾不可。惟弟谅我苦心。相见匪遥。兹不多赘。

　　与马鲁士郡丞

　　护法佛法中人。当王事靡盬之际。犹谆谆以个事是究。非灵根宿植。曷克臻此。舟中承谕。此事见得分明。只临机吐不出。此无他。见所碍耳。不见圆觉经云。理碍正知见。所谓正知见者。即吾人知冷知热。毫不作意者是。古德向那边透过。却来这边行履。见山是山。见水是水。狭路相逢。设有人问着。只拈出个日用平常底与之酬唱。正南泉所云。平常心是道者是也。赵州了此一生平应机。不是镇州萝卜。便是青州布衫。或教吃茶去。或命洗钵盂。绰绰然有余裕。岂离日用应酬外别有所谓道耶。今之禅者见不及此。往往离波觅水。异见横生。是以触途成滞也。护法性与道合。不愁将来不透顶透底。与昔杨李诸公并驾争驱于千古上下。但请目下将平日见得底。会得底。一齐放下。只于方册中去不得处尽力参去。久久或摸着古人鼻孔。这遭任是临济德山到来。亦转他向背后立。更虑甚临机道不出耶。向以宰官目护法。相会时每每放过。自京口晤对。见途中犹不离看祖录。且与卢公互相扣击。不觉恍然自失。使非受记灵山。何能笃信吾道若此。敬为前佛后佛称庆而已。天宁山门承台护。乃俾匿迹深山之病比丘无反顾忧。此种大德。不当以笔舌鸣谢。惟有心感而已。便中草率。不觉葛藤娓娓。余怀统候面倾。临书瞻切。

　　贺上方硕老和尚

　　灵山言别。云月各天。虽不获时挹清光。而高风道范实在心眼中矣。客秋得信。知和尚卓锡上方。不惟草木生辉。亦且人天增庆。不肖远寄荒域。为之跃然思向。阅广陵旧志。深羡上方一刹卓绝前古。加以蜀岗盘秀。珠泉结灵。信非寻常天壤之所作合。虽晚近凌夷堂舍。鞠为茂草而胜迹奇观俨然犹昔。今得和尚主之。实地灵有待而兴也。思切睹祖风寥落。是处丛席荒寒。独灵山刹竿号为极盛。昨拜读老人全录。叹其法性宽洪。被机广大。其卷其舒。有如云龙入海。变化莫测。大哉。真末世光明幢也。但普说中有举鞠多公案励新戒者。何故却引香严为证。思反覆推详。不知所以。若以鞠多为未得道者而啇那失择法之明。若以香严为已得道者则沩山无知人之鉴。何则彼鞠多者未付法已机用超群。既付法则花曼三尸之神通妙绝。其不识香乳空注者。岂真然耶。至于香严之问一答十者不过聪敏记持。而沩山古佛已先为结案矣。及乎家私籍没。要他通个祖翁契券。却又为地所碍。其搜寻秪对者岂真不然耶。借使鞠多之证道不圆。还如香严之见道不稳。是岂无说乎。拟思酬对。早落识情。才入三昧。即属变异。一个为所知障。一个为障所知。两处较勘。诚有天壤之隔。似不合同例而语。然蒙者亦固知老人有当断不断。不招其乱底剑在。始末推求。但不知剑锋所在。和尚法眼洞彻渊源。特持上告。万望不吝垂慈。委曲提示。则三千里外蒙优渥矣。未缘顶礼。殊切翘勤。拙偈山志聊当瓣香之敬。惟为法为人以时珍重。不备。

　　复栖贤石鉴和尚

　　专使来山。愧无茶点。聊备蒿汤之仪。座下不以亵慢为愆耶。别来已再月。契阔滋甚。遐想三峡淙淙与法音并吼。不禁神开骏跃。第无因飞渡云峰。一领摇松握尘之谈耳。思樗散。无似客冬于火炉头吐得不稽之语数十篇。侍者拾而成帙。实下里巴歌也。奚足以唐突大方。但辱在法爱。故不避丑拙。敬尘清览。幸座下一加意品题。是峻阪盐车之下而受非尝知遇矣。仲春寒暄不常。惟珍摄不既。

　　复金兰日焰大师

　　思海甸鄙人。十余载碌碌禅波而泛识者固多。其知交极少。盖以秉性疏慵。不近人情故也。然间遇一二声气相合者。誓当以谦。以让。以诚敬事之而。况古貌古心。有若大师者。又肯以世情常套。往返屈杖履耶。唯是薄祐菲躬。滥膺祖胄。虽朝乾夕惕。勉继先规。而究竟无补万一者。多分以障缘重深。狮虫作祟。扪心清夜。情何以堪。虽曰魔种孽族。在圣世亦有所不免。第末流无识。专以成败毁誉比量吾人。此昔人所以称天下得一人知己不恨也。顷接来教。感愧殊深。何至人之举止珍重也如此。何谦光遇物也又如此。借手奉复。迟当踵金兰而聆教也。

　　雨山和尚语录卷第十八(终)
嘉兴大藏经　雨山和尚语录


　　雨山和尚语录卷第十九

　　嗣法门人　　编

　　杂着

　　水月观音大士赞

　　片月光华。千江澎湃。石上古锥。是谁之派。谓是曼殊。罕见青狮。谓是普贤。白象何在。咦。只因带个兜儿。被人和赃捉败。

　　罗汉像赞(青屿侍御请)

　　我不识君。君岂识我。今朝纸上相逢。且要从头按过。谓你绍灵山之派。行藏不似迦文。谓你续少室之宗。面目全非达磨。瘦棱棱拄杖横拈。长拖拖袈裟倒裹。逢佛卖佛。遇火放火。即其这般踪迹以勘之。咄。定是天台那一伙。

　　题送子观音大士

　　虚空有体。法界无量。菩萨化身。刹尘难况。十四无畏为干城。四分慈悲乃法仗。游堪忍界。即俗即真。入三摩地。奚名奚状。时至而兴。春荣菡萏于池边。缘感而通。诞锡明珠来掌上。巍巍乎乃三界之尊。令无数众生一称名而灭却河沙罪障。

　　达磨大师赞

　　这胡僧不知止涉流沙来。到此言教外别有旨。徒将无圣对梁皇。一似春雷贯聋耳。而今冷坐在嵩山。赚他神光立个死。

　　题优昙花寿人

　　铁干凌空。英华覆地。天赋其姿。迥超凡类。谓是兰亭金谷之物。早落今时。谓是紫芝瑶草之俦。终难宝秘。毕竟以何因缘而有此瑞。咄。苟不向鸿蒙未判之先直契根源。争识乃翁之钟于间气。

　　范十山居士行乐

　　顶秃似僧而非僧。髯长若俗而不俗。眼底无物可亲。手中有卷不读。问你胡为乎。萧萧然孤立于山谷。

　　万松坪化鼓疏

　　昔日禾山解打鼓。希声不是凡间谱。至今寥落历千年。孰解拈提继往古。万松道者善知音。相劝共发云门普。把得须弥第一锤。直教森罗俱起舞。

　　青莲募米疏

　　青莲高厂万山中。大会禅流要结冬。若问食轮将底转。钵盂托出显家风。

　　五老峰九云寺募修造疏

　　九云寺者。乃观一律师所手创也。山既高险。居亦幽深。凡缁素之游三叠五老。莫不于此憩足焉。明万历初。师结茆之始。睹怪石嵯峨。畏难开辟。一夕风雨暴作。闻空磕之声异常。明旦视之。则夷然若掌矣。因感龙神冥助。遂矢愿建寺演律。由是德音遐布。向风之衲若蚁屯蜂集。匡庐之有律院。自九云始也。

　　国朝初。师示寂之。明年而寺遭回禄。一众畏难。悉谋散去。独监寺幻修公坚持正义。不为浮论所摇。今九云复巍然称甲五峰。盖幻公二十余年荼苦戮力。拮据所成者也。呜呼。菩萨万行皆在吾人一念真实中圆成。第患不猛力耳。九云门下汗血驹幻公可多得哉。兹者见初上人又幻公之高弟。念山寒风劲。祖翁堂构不顸为葺理。一旦梁栋衰颓。能不重吾之忧。特请疏愿充修造。余嘉其发心而勉之曰。昔杨岐会祖却衲子充修造。是以本分为急也。今上人愿充修造。能时中不遗本分。岂不公私俱办哉。因述乃祖乃父一段因缘。以告夫灵山受嘱之大护法。大居士。愿共出只手。互相赞扬。助成胜事。则庶几余娓娓之言不虚设也。是为疏。

　　自赞

　　这阿师。呆无比。诽谤他不嗔。赞叹他不喜。胸中渭泾不分。一味淈深到底。屈指大唐国里禅师。第一个不晓人事底就是你。

　　水玉禅人像赞

　　鹤骨冰肌世所稀。长轮百八念阿弥。寻常物色无心玩。聊对瓶花一解颐。

　　募装先师恒老人像兼修造塔院疏

　　岑楼之木必有其本。滔天之浪宁没其源。何戴天履地之英灵。而木本水源之可忽。惟先师之弘法　江已近念载。受衣弟子棋布名山。剃发僧徒筹盈石室。而卯塔之荒寒。吾滋惧矣。真容之缺略。孰兴叹焉。不肖思敢罄折于同门。乃庄严难于独力。幸感恩者挥金而不斁庶。报德者闻风而翕然。

　　知浴寮募缘偈

　　当年设浴自金陵。今日传来遍地行。不是天宁频效古。要将遗范示诸人。行者出力。长者挥金。不识谁能悟水因。

　　募长生灯油偈

　　天宁堂殿无其数。处处神灯灿佛天。续焰添膏凭好手。光明赫奕万斯年。

　　素严老和尚真赞

　　这老古锥。秉性质直。广龙池派。具履真践实之心胸。大太白门。有捍劳忍苦之气骨。人皆曰是末世津梁。故巍巍乎门风早扇江淮。赫赫然号令晚行吴越。湖海浩归。人天喜悦。乃冀起滹沱已坠之宗。振杨岐将兴之脉。胡为乎遽尔西逝。将天大底法门抛下。累他子若孙皆担荷不得。吾未及门。敢云入室。今日殷勤赞翁真。肯学他达磨对梁皇。信口依稀。道个不识。

　　曹殷六居士行乐

　　目无近人。胸无近事。混迹山樵。超然肆志。一味我行我道。宁问今世何世。如此倜傥不羁。方可称为天下士。

　　孙汲山居士行乐

　　可以掬明月而不掬。可以攀青云而不攀。身处繁华之世。心在幽寂之间。竹叶黄花。聊自遣兴。楮生管伯。足以消闲。当此纷纷扰扰之世。如此行径。眼底惟有我汲山。

　　题江山万里图

　　半升铛内煮山川。古人犹以未为尽其妙。今公以万里江山收之一箑中。其别有道耶。别无道耶。虽然。非眼旷云山。胸富丘壑者。不能真身在一室中而心在万里外也。

　　源徒募结茆疏

　　湖海浪游。固是衲僧本色。丘壑偃卧。还为道者家风。支片石谁能高枕无忧。结把茅贵在素心有托。陵谷未迁。处处溪山如旧侣。沧桑无改。头头风月属闲人。但达士未逢。尖头屋难为结构。知音若遇。破蒲团易得安排。买山不虑余资。子怀畅矣。苫瓦可容只影。他愿酬焉。恁宽世界。何愁无冯海粟其人。许大乾坤。且喜有须达多故事。当场出手。愿大自然福大。努力为人。因真必定果真。热肠汉难辞触事关心。老头陀未免怜儿出丑。

　　华山见老和尚真赞

　　树宝华幢。续南山派。虎视耽耽。独尊气概。说法以身而名播寰区。荷众以慈而声闻薄海。演律藏如泻水之瓶。修般舟似摩云之岱。晚近获此阿师真。如时一现之优昙。焉得不使遐裔荒陬之徒。皈诚而顶戴。

　　栖贤寺舍利放光颂

　　至圣遗迹。妙展机权。一光才放。如镜而圆。圆极之际。还分小大。普令观者。同入法界。法界一真。匪宽匪窄。不思议境。众妙难及。我昔闻佛。八斛四斗。粒粒如斯。甚为希有。奚同一塔。有放不放。隐显随机。诚难比量。世传磁石。而能吸铁。事虽昭然。理难分别。惟此光相。慈善为基。缘感而应。实亦如之。十世何多。沙界不广。刹那圆现。足慰瞻仰。山谷效灵。草木腾辉。遐迩交感。吾佛摩尼。

　　募米偈

　　万丈匡庐倚太清。金钩钓米旧来名。乐施岂问庐陵价。也省高吟添钵声。

　　方广堂募化修造疏

　　方广居庐山绝顶。面黔岗而背五老。饶有境致。昔开山老宿大会禅流。以转华严为佛事。故名方广焉。历明及清。年代浸远。不惟鼓寂钟沉。抑且椽衰栋朽。将见佛面生苔矣。有狮子丛大德愤然曰。方广堂者。我祖汗血而成。今见其凋敝若此。肯堂肯构。我辈之责。兹何时尚忍坐视乎。即请疏走四方以募。余嘉其志而勉之曰。美轮美奂。定在是矣。但愿公任劳任怨。始终如一。焉知不有特达丈夫为君一肩担荷耶。特书之册头。以为之劝。

　　憨石鉴旨二尊宿并孙秋我居士共图合赞

　　僧耶俗耶。谁名谁状。释也儒也。何拘何旷。比商山四皓而嫌其过高。较竹林七贤而耻其太放。求其行合中庸。言出至当。舍你这一伙阿师。吾谁与之同跻。夫羲皇之上。况乎乾坤草昧。老成凋丧。笔擅雕龙底自应为世教权衡。道降角虎底宁不作丛林保障。行看阙里杏坛。曰诗曰礼。提携一代凤麟。海会龙华。若律若禅。收拾三乘龙象。大矣哉。儒释同源。会见兹时。一函经。一张琴。未足为山林清况。

　　栖贤舍利放光颂

　　长松一径连。幽足称栖贤。舍利何年至。神光此日旋。灵由僧宝着。瑞应祖灯传。共识慈门普。浮生尚闇然。

　　跋培柏堂重九分韵诗

　　许大世界都为利名两字役。当此霜飞木落之际。几人知时节一大变而赋诗兴感哉。雨窗读培柏堂重九分韵诗。诸公乃其人矣。其辞旨藻丽。英才天发。非不各擅其长。一种劲节清风。如岁寒不凋之操。堂名培柏。皆为不忝。

　　张一枝居士行乐

　　白白者石。青青者松。乃翁行径。弗与人同。明镜止水以接物。光风霁月而处躬。尘中物色。世外襟胸。抱德怀才而不矜不伐。虽遍朝野而问。孰不曰是世间之英雄。

　　题古存居士像

　　缪墨老以古存居士小影索题。要次前韵。余世外人也。不当以绮语唐突。聊展本色钳锤。与之相见。傥于言外领意。他日投尘外之契。未必不从这里去也。

　　竹院清闲乘早过。莫学陈搏憨卧。平生知负经纶大。壶中日月。方外乾坤。还须一究破。

　　独坐沉吟思甚那。浩浩红尘无一可。此时幸得存真我。梦中之梦。身外之身。勘穿能几个。

　　同戒录序

　　遗教经云。佛告诸比丘。吾灭度后。汝等当尊敬波罗提木叉。夫波罗提木叉乃梵语也。此土翻为保解脱者。其意何居。良以一切众生从本以来。心地原自清净。原自解脱。以不善保任故。随妄流转。以流转故。复堕轮回。先佛世尊大哀旷济。此波罗提木叉之一门所由立也。过去诸佛从此一门超出尔。现前新学菩萨子得不孝顺敬重而勤习之。故经云。众生受佛戒即入诸佛位。位同大觉已。真是诸佛子。由是观之。厥功懋矣。虽然非三衣挂体。一钵严身。便所以云登佛位也。夫戒有事相。有体性。不明事相不足以云得戒。不证体性不足以云得戒。呜乎。戒岂易言哉。但去圣时遥。人多懈怠。或拨无因果而莽荡无忌。或甘守愚痴而圣因不植。以至应赴外缘。钻研故纸。皆非所以尊敬波罗提木叉之佛种耳。余住天宁之始。于禅于律。父祖旧有章程。但遵而行之。之外重以躬行实践四字诲励诸子。则又何也。窃惟世出世间之法。非躬行。非实践。则沿为虚文。习为故事。况无上戒法。金口所宣传者。而可虚妄沿习乎。咨尔新学诸菩萨子。当发铁石心。秉金刚志。穷事相。务要皎若冰霜。研体性。必期明于日月。然后行取所说。说取所行。如是岂不为律社之津梁。宗门之砥柱也哉。

　　先师恒老人像赞(以前师赞有师眼师心圈圈点点之说故师反之也)

　　师之眼非笔可描。师之心岂言可赞。而以善古今。善顾盻拟之。是谓须弥有斤两。海水有涯岸。况复圈圈点点。自谓善大仰之宗。我道伊是个脱土墼的汉。不若揭过一边。放出吾师本来面目。一任天下人好看。

　　慈光老宿像赞

　　慈既有光。德宁无信。玉矩金规。神鬼生敬。古貌古形。无人不仰以为师。佛行佛心。是处必尊之作证。如此标榜。如此行径。岂独热恼海中之情凉散焉。即使狂妄禅和遇之。与他顶门一针。定起膏肓必死之症。

　　益茂禅师语录序

　　佛法两字。甚难得人。古宿尝言之于前矣。况时当后五百岁。其难又何啻十倍于兹。尝思前辈称善说法要者。无如昭觉勤。径山杲二公。出南宋间。一为精金美玉。一为长江大河。降此而下。难乎其继矣。乃今读益茂和尚语录。重有感焉。和尚嗣福缘恩。恩嗣瑞光彻。彻嗣三峰藏。盖余同祖昆弟也。因思祖平生说法。专以第一义示人。所贵去华存实。属望脚下儿孙绳绳振起者。不止以日为岁。今历四世。得益公其人。称祖园翘楚。古称佛法难得人。由是观之。难耶。易耶。其质诸当世。自有具眼者。公主善庆。复迁福缘。远近重其行解。盖以身说法者也。俄尔归真示寂焉。法孙远微君出其语录求序。观其施设而无雕辞琢句之弊。亦无钻珠解玉之劳。一味以本色人吐本色语。亦何容心其间哉。且随机而赴。触事而施。有不可得而名状。呜乎。真三峰门下汗血驹也。是为序。

　　灵玺禅师五帙序

　　凡物必有冲厚镇奠之资。而后能成天下之材。予往阅禅史。至宋时有末山其人者。而以尼比丘身。具宗师峻拔之用。与灌溪一期酬唱。未尝不一击三叹。夫灌溪一英衲也。慨然腰包。诣末山请益。苟非有大过人处。乌能服其心耶。自宋而元而明以及　圣朝。历五百余年。细阅禅典。无可以继其芳躅者。乃今于灵玺融公见之矣。公生本华胄。襁褓时即具出尘之志。视世利纷华如幻泡电影。非心坚劫石。志烈秋霜。曷克臻此。然公非无所助。遂能发祥尔尔。盖与天镜彻公同德同心。殆世所谓天亲无著也。忆辛丑冬。二公以秉戒来天宁。即以向上一着咨扣。先师随宜开发。俱获神珠。如发伏藏。既而以末山风境四字署其门。则其属望二公可知。未几先师往化。知其将来堪任大法。即以己衣分授。二公益感激。由是互相策发。期以彻法源底。今所著偈颂各若干首。多圆妙昭彻。岂非冲厚镇奠之资之一验欤。况平生弘护法门。一种心力又非末山辈所可同日语也。予曩读法华普门品。佛告无尽意菩萨。游此娑婆世界。现种种形而度脱众生。皆不离乘本愿力。今二公利己利人之念莹然坚确。不杂不挠。屈指历如许春秋。罔或少易。盖其种性殊特。薰积浓厚。所由致真。乘本愿力而来者也。今岁阳月为灵公岳降之辰。诸禅人感公护念天宁之德。征寿言于予。予方谢不文。继念同源之谊不获辞。因思世间称寿各有其伦。或祝以岗陵。或祝以松柏。要之萃欢心而迓纯嘏也。惟出世之祝则不然。语以劫墨微尘犹落数量。须知无量之量。须弥不足方其大。香海未可喻其深。枣柏云。十世古今。始终不离当念。无边刹海。自他不隔毫端。此语近之矣。持以为灵公祝。不亦宜乎。

　　栯堂山居诗注序

　　昔秦少游论诸家书法。独爱政黄牛者。以其天趣纯真。不作意而臻其妙耳。余尝取以为立言之譬。夫道固非言。苟任吾真而发扬之。虽嬉笑怒骂。皆穷源达本之具。安有驾空言。张饰说。明欺一世之失也哉。日焰大师道行高古。不下匡山三十年如刹那顷。殆深入华严三昧林者。近于禅寂之余。有取乎栯堂山居韵而笺释之。一日乃出示。余观其称性而书。事详理悉。虽片言只字。皆诣其极。笔端有广长舌矣。非天趣纯真。曷能不作意而臻其妙有如此耶。至于激顽起懦。尤多慨切。与古先列宿之垂慈若合符节。因思栯堂生面垂三百余年而得大师重开。夫岂偶然。余与大师游旧。且辱知爱。故不惜芜陋而为之序。读是集者。当离却纸墨文字外见大师真面目始得。若作寻常攻训诂业铅椠者视之。则失却一只眼矣。

　　雨山和尚语录卷第十九(终)
嘉兴大藏经　雨山和尚语录


　　雨山和尚语录卷第二十

　　嗣法门人　　编

　　佛事

　　润拙禅人火

　　历劫慈心恨未修。累他一衲便仙游。问渠撒手归何处。乃掷下火炬云。胜热门中得自由。

　　圆闻衣库火

　　晨早雨琅琅。愁君上火场。忽地天垂祐。回阴而作阳。佛声浩浩。智火煌煌。相送圆闻往乐邦。生前有愿如未了。再来典库有何妨。

　　无瑕比丘尼火

　　一星烈火最无情。爇却从前五障身。直下迥超尘世界。藕花国里乐天真。

　　道可典库火

　　典库由来季未周。谁知一病便归休。可怜十载勤劬志。都付人间逝水流。道可典库登我庆云堂。摸着半边之鼻。典我净业客。未终三月之期。方冀天宁院里大展功勋来。岂期生死海中打个筋斗去。虽上座脚头脚底去来本无系缚。但我念昔念今襟怀大有感慨。况囊无为己之金。众所共见。胸有作人之志。我乃独知。今则临岐撒手。快便难逢。平生造履。于此可见。即今转身一句如何证据。乃掷下火炬云。有愿生前酬未了。火光三昧里圆通。

　　以虚上座火

　　两到天宁。三过华岭。于禅于律。十分吃紧。无毛鹞子。止望冲天。无索称锤。何期落井。以火炬掣一掣云。丙丁童善挈领。殷勤引拔归安隐。

　　涧木禅人火

　　麦虽黄。蚕未老。问君归。何太早。蓦竖火炬云。聊借此君助一程。幻缘都向今朝了。

　　行堂素持禅人火

　　禅家流但得杓柄在手。不惟舀得百千万个祖师着。即游生死海。登涅槃山。亦不为难事。即今是伊临岐撒手底时节。且游戏神通一句又作么生道。蓦掷下火炬云。要得通身白汗流。先看火里君洗澡。

　　用堂禅人火

　　性火真空。性空真火。蓦地发现。君难避躲。休避躲。今朝正是收因结果。但能不被五蕴缚。东土西天无不可。

　　龙秀禅人火

　　执役丛林不惮劳。▆▆人数却难逃。而今一火无情甚。撺下火炬云。都▆▆前障业消。

　　自修庵主火

　　寄迹阎浮七二春。谁知一旦便归真。殷勤乞得邻家火。燎却从前五障身。便恁么。绝相亲。回首尘寰是要津。乘风直达莲花国。起止欣同上善人。

　　子开禅人火

　　平生多行力。垂老志不衰。五蕴山前路。端然藉子开。蓦直去。绝徘徊。证得火光中三昧。直教诸佛叹奇哉。

　　森森上座火

　　望八老僧甚矍铄。拟学赵州来行脚。那知才到淮南寺。一病便登真极乐。以火炬掣一掣云。智炬炎炎。心灯灼灼。珍重先觉觉后觉。

　　衣碧上座入塔

　　生缘八十六。蒂落瓜自熟。有子兼有孙。送入无生国。从今不预尘寰事。消受佛家清净福。

　　佛保道人火

　　哀哉佛保。为人最好。才欲披缁。一病便了。专期打个筋斗来。依他昔日栽松老。恐后无凭。以火炬打圆相云。立此存照。

　　素真圊头火

　　东司头。后架上。汝执劳。老愈壮。一病垂危。犹然不放。而今打断葛藤。与汝一个火葬。

　　雷惟龙居士为先严调甫公请下火

　　薰风拂拂夏初长。一棹遥遥入帝乡。不谓中途波浪险。俄然覆却渡头航。恭惟大护法调甫居士宦游五岭。系出三韩。为人倜傥无羁。作事慷慨有度。掠地攻城。闻于昔日。擎山持杵。见之今时。作清泉护法之人。为华首皈依之子。方冀长光法社。永庇精蓝。岂期使符方接于上都而病魔忽起于中道。烦恼海中打翻筋斗去。解脱场里夺得信符归。即今群僧梵颂。阖宅伤悲。且作么说个入火得清凉底句。蓦掷下火炬云。才触烈焰便升腾。此为寂住真三昧。

　　惺源主规率诸大德请为三际越和尚入塔

　　师以拄杖指塔云。这关西老。一生平惯用没头脑着子。虽则竖穷三际。横亘十方。简点将来。要且只明得法身量边事。那知同条生也共相知。不同条死底还殊绝么。诸仁若善成褫。不须湘南潭北觅充国黄金。即此层落落。影团团处则吾弟神光不昧。万古徽猷。岂不称善继善述也哉。如其不然。无相法身恐成埋没。记得弟入灭时。使乎报我曰。瘗葬法身有人矣。结集法眼亦有人矣。今屈指三阅岁。云龛孤冷。无一人过而问焉。则结集法眼又可知也。呜呼。岂所宝者非贤。而所托者非人耶。天宁忝在同源。敢辞出一只手。且末后一案又如何结断。蓦以拄杖卓三下云。此吉祥地。为公归藏。千秋万载。安乐无央。

　　醒悟尼大德请为梵音上座火

　　梵音清雅真堪听。一病何当久日缠。此际顿捐皮袋去。飘然迳直往西天。往西天。不留连。赤火光中绽白莲。

　　白梵主规火

　　这个向北老。为人最孤硬。行脚将半生。未曾了本分。纵云清白梵行是汝安身。那知触目菩提为渠立命。而今冒雨方行。脚跟下正好烂捶一顿。且道是赏伊罚伊。遂掷下火炬云。自有丙丁童子为之作证。

　　佛干上座火

　　寒风飒飒。寒雨霏霏。不惜泥水。送汝真归。直得水里火发。方知吾道稀奇。蓦掷下火炬云。普请诸人着眼。

　　恒明主规火

　　哀哉恒明。令我钟情。见汝之来。喜不自胜。闻汝之去。泣不成声。犹忆匡庐东鼓。延令庆云。两山大刹多藉汝成。况复道心坚固。德行清真。正堪辅弼吾道。何事忙里抽身。尺头虽曰称短。临岐可煞精神。愿依栽松老子例。打个筋斗到天宁。且道毕竟以何为记。蓦撺下火炬云。看取当阳这一星。

　　明悟上座火

　　生不欣。死不厌。就里机关。智者明见。要知此际大神通。试看全身入火焰。

　　相融禅人火

　　这个小瞎驴。忽染　不断。淹淹两月余。昼夜累人看。而今撒手归。不上阎罗算。且道具何三昧。蓦以火炬打圆相云。自从经过大冶来。悟得元宵是月半。

　　李万育居士火

　　以火炬打圆相云。此是现成公案。苟能入火不烧。便许你是个烈汉。说甚生不欣。死何憾。从此打破情关。不须论尺头长短。设或尚滞犹疑。且看山僧今日为汝决断。遂掷下火炬云。看。

　　慧圆上座同侄沧水王居士请为知幻阇黎师入塔(字德先)

　　知幻即离。幻无自性。离幻即觉。觉遍自他。即今春雨淋淋一滴滴。滴穿上座耳窍。且道还觉么。若觉则观世音菩萨在汝顶上。其或未然。且归石室里安坐。时节彰时有德光。

　　慧舟禅人火

　　慧舟慧舟。生死海里优游。而今拽断篷索。到底不住中流。且道住在甚么处。乃以火炬打圆相云。请向这里着眼。

　　达己禅人请为苍雪大德火

　　生不知来。死不知去。前路茫茫。无本可据。要有据。直须识取还源句。苍然片雪点红炉。烈火光中恣游戏。

　　　　　　入塔

　　大解脱门。原无关锁。虽然八字洞开。要且收放在我。蓦卓拄杖一下云。这里拶得身入。定超三乘四果。

　　海寿比丘尼火

　　涅槃山峻。生死路遥。要得超越。须倩火烧。蓦下火炬云。不须别处寻解脱。精金炼后价偏高。

　　继贤沙弥火

　　噫嘻。小子方得开蒙。来既有始。去何无终。今朝与汝记莂。临岐切莫匆匆。遂掷下火炬云。不用丙丁重复乞。天然性火彻真空。

　　恒明主规入塔

　　生住大伽蓝。死入普同塔。若还不与么。到底无合煞。恒禅今日归。须防石头滑。苟能一跶到。定超极乐国。

　　灵一上座请为师元章法主火

　　释迦双林入灭。达磨熊耳归真。传持一代时教。毕竟谁是其人。元章座主天资近道。履行存仁。正期布金绳于觉路。驾宝筏于迷津。不谓年方富而缩手。志未展以抽身。致无数人天陨泪。几多眷属伤神。呜乎。岂斯文之将坠。此道之欲沦。天宁与公地隔吴楚。交昧平生。一旦投契。始自三春方欣。长水来踏觉琅玡之路。可惜亮公又去马簸箕之门。所以今朝不惜只手。为公聊助一程。蓦竖火炬云。性火真空。性空真火。是汝本有自家珍。

　　印之尼禅人火

　　燃起无情智火。要焚有漏幻躯。直待灰飞烟灭。看他有底存余。没存余。送入无生国里居。

　　恕文禅人请为迦年沙弥入塔

　　迦年迦年。怜汝于后。惜汝在先。自小披缁而志未立。及长涉世而命难坚。多分为情尘固蔽。障业牵缠。今日为君都了却。须信人间别有天。

　　定安禅人火

　　游遍三吴与两浙。那知世念犹未歇。而今打入火光中。销却从前颠倒业。

　　已仁禅人请为师水天上座火

　　三十年前学共同堂。三十年后天各一方。今朝狭路撞着。空余这片皮囊。水天老。行脚早。不知那事可曾晓。如未晓。抖擞精神。乃以火炬打圆相云。请向这里了。

　　　　　　入塔

　　寒风飒飒。寒日辉辉。打开石户。送汝真归。且道归后如何。良久云。坐看天地老。笑指海山移。

　　觉慧侍者请为师还初上座火

　　生似寄。死如归。生死真得不思议。今朝赠汝一星火。红炉焰里逞全威。乃掷下火炬云。咄。照顾眉毛着。

　　　　　　入塔

　　这个老山蛮。一生最性燥。生死海一踢踢翻。涅槃山一拳拳倒。行遍南岳与天台。安身不如此地好。且道好在甚么处。石门高锁藓苔封。近市红尘飞不到。

　　解应宝火

　　举世尽多素口者。十成难得素心人。汝既素心兼素口。真金入火愈鲜新。便恁么。绝纤尘。但得通身无挂碍。还源当卜得通津。

　　佛我上座火

　　四大本空。五蕴非有。佛既不立。我自何来。若向这里道▆一句。方知佛我上座向火焰里转大法轮。如其不▆。蓦掷下火炬云。试向这里验取。

　　大乘园头火

　　金锄不动土。灵苗当处生。是汝寻常作略。今日灵苗生矣。汝真个不动那。顾左右云。诸仁者。即今谓伊是生。一兆之形已委。谓伊是死。菩提触目全彰。要得证验分明。遂掷下火炬云。烈焰一星才动着。通身炼得似黄金。

　　道真尼禅人火

　　以火炬打圆相云。只这个非男女相。岂五障身。尔若相委。即名道真。所以临岐飘然长往。撇下皮囊。惟有火葬亲。

　　汝近阁主火

　　这个老禅和。一生有盛作。晚岁过天宁。即住三层阁。续焰与添膏。传佛灯寥廓。而今忙里便抽身。遂掷下火炬云。赢得神光脑后着。

　　指月禅人火

　　十日前汝来甚欢然。十日后汝去太骇然。一去一来浑莫测。浮云身世总堪怜。今日归根得旨。火里迸出金莲。急着眼。莫迟延。不须重指月孤圆。

　　祖英一轮二上座请为父母灵骨入塔

　　生同堂。死同塔。世出世间都超越。问你从何得此缘。有子空门称贤达。前导后引。左提右拔。殷勤送入无生国。从兹永谢尘寰事。是名观自在菩萨。

　　新竹上座火

　　剃染空门岁月多。衲衣下事总蹉跎。而今打入火光去。急早回心礼佛陀。

　　月修尼大德火

　　月修日修时修。念念曾不停留。若问收因结果。试看临末梢头。涅槃已证。生死何忧。遂撺下火炬云。都来火光三昧里圆周。

　　省己禅德请为师公融孚禅师入塔

　　二十年前喜尔来二十年后悲尔去而今跨鹤复临扬好生听取末后句八字打开无缝塔优哉游哉聊卒岁。

　　受庵维那为师静修老宿请入塔

　　残雪方融。阴云未散。汝既归真。时中好看。柳眼开。梅头绽。一片风光虽可人。到头犹自存涯岸。何涯岸。家山当下绝程途。归去来兮犹不晏。

　　允修比丘尼火

　　这个老尼。大有神辩。涅槃不欣。生死不厌。而今撒手西归去。烈焰光中飞白练。

　　普渡沙弥请为师本印上座火

　　世界有成住怀空。人身有生老病死。本上座。汝昔亦曾说禅灏灏。即今生死到来。还能抖擞精神。透关去么。天宁有把无情智火。要将你四大幻躯。五蕴业窟一齐烧尽。正恁么时。且道如何是你本来面目。掷下火炬云。看取红炉片雪春。

　　纯朴禅人火

　　这个独眼龙。自小失依怙。削发而披缁。却又多所负。两度生逃逃。不出白云之门。一番死脱脱。便入黄泉之路。今日丙丁觌面逢。看伊回互不回互。蓦掷下火炬云。生前障业顿时消。好驾莲车归乐土。

　　宝相尼火

　　只此一幻躯。成全因五障。但了妄缘空。是名真宝相。只今撒手西归。超出人间天上。诸人要识神通。以火炬打圆相云。试向这里定当。

　　恒实宗胤遐荫三化主入塔

　　同条生也还同死。始信从前愿不违。撒手那边何处着。到头庐岳是真归。惟我恒实宗胤遐荫三化主。生缘共里。　江南北岂殊途。秉戒同师。华岭后先原一辙。所以把手入盂峰。不畏林寒涧肃。比肩为执事。惟知义让仁谦。守身处人人念似冰霜。荷众时个个心如铁石。饮水茹荼而坚苦节。栉风沐雨以任勤劳。方期镜湖院里长转食轮。何难洪都管内广宣慈化。讵意成绩未奏。愿海先倾。致使兄怀弟以衔悲。师念徒而饮泪。虽则幻生幻灭。固无伤于既往。为主为伴。还有望于将来。今者三点成伊。一真为界。匪共南阳矜式。聊与遮那标模。草木生辉。云峦炫彩则且置。只如末后一句又如何分付。良久云。五老烟霞封背面。黔岗端坐自安祥。

　　法澄尼请为师祖真空大德火

　　昨日交秋。今宵入灭。叶落归根。不失时节。末山得力句。验在目前。妙总真三昧。看取脑后。金刚焰里悉圆通。生死涅槃俱不受。

　　为恒慈禅德火

　　接物以慈。是汝本愿。历尽勤劳。至今不倦。赵州公案相期后日圆成。葛藤椿子不谓今朝倒断。西方此去路非遥。烈火光中须好看。

　　直生启禅人火

　　朴实无过者汉。寻常自有功干。手把断索一条。往来绿杨堤畔。任是沩山牛。戴嵩牛。蓦鼻穿来。管甚韩干马。支遁马。从头生按。都卢调治既驯和。更有一头性最悍。长年累月费抽牵。夜来一拽鼻绳断。夕阳影里去无踪。撇下皮囊待火锻。

　　祖器禅人入塔

　　者个无缝塔子。分付来多少时也。若是知有者。便尔全身奉重。自然森罗稽首。群象趋朝。又何待南阳父子花擘而开。然后去无影树下同船。未免太虚空里翻成途辙。天宁今日更不周由者也。与汝个瞥脱转身。蓦喝一喝云。向者里入。

　　道广禅人火

　　剃染多年业未弘。无端撒手闹蓝中。长林泪洒云天雨。孤鹤哀连海岱风。归去也。太匆匆。归根得旨信何通。踏翻胜热门前路。劫外遥看舞六龙。

　　徐氏夫妇二道人入塔

　　全机在握。舒卷同时。其舒也金乌玉兔交辉。其卷也威凤祥麟匿彩。直得庞公笤篱获无漏智。庞婆梳子证坚密身。今者齐赴觉场。且转功就位一句作么生道。良久云。烟霞生背面。星月绕檐楹。

　　了空禅人入塔

　　乃指窣堵云。秪者个乾坤未辟。早已现成。但当局者不解。就路而归。致使伶俜累劫。天宁今日不惜只手。与汝八字打开。苟能不涉程途。直登宝所。任是权分诸道。自然尊显一人。那待黄阁帘垂。紫罗帐合。方称不落今时。即今时至理彰。转身一句如何分付。蓦喝一喝云。看脚下。

　　一雨禅人入塔

　　宝印当风。豁开锦缝。密室相承。伏惟珍重。

　　从吾老宿入塔

　　者个阿师。一生平奉重尸罗。犹如髻宝。谓是波离所使。其奈不知者道。戒光落处。正拟开粥过岁。与汝商量。讵意转身神速。直得碧眼黄头。罔追踪影。今者狭路相逢。落在者个场里。且道如何安置。良久云。收拾冻云封石户。不教屐齿破苔痕。

　　净持上座火

　　净持诸佛戒。不与世同流。自入匡山里。松间枕石头。相期永为山长。不谓遽尔仙游。以火炬打圆相云。顶后圆光如荐得。去来生死等云浮。

　　久默上座请为师祖珂雪老宿下火

　　七十余年律身以正。末后真归示寂灭定。田地稳密公不攀。熊耳之条游戏神通。我却行胜热之令。说甚四大无我。五蕴无性。都卢一火焚之。直教毫末无剩。试看烟灭灰飞。毕竟珂雪老宿在何处安身立命。遂以火炬打圆相云。直饶向这里见得分明。据正眼观来。也是重添钵柄。

　　心如庵主火

　　本来面非男女相。现前形是五障身。但了妄原无自性。何难即俗便成真。况乎长年积行。早岁脱尘。临岐撒手。大有精神。以火炬掣一下云。莫言此际神通别。烈火丛中转法轮。

　　闻思上座请为宝莲阇黎封龛

　　恭惟宝公阇黎生平履行。惟德惟贤。其出尘也实僧中之宝。其处俗也亦火里之莲。持己与寒潭比洁。待人共秋月争妍。信手建个梵刹。专为接待人天。今日功成归去也。云龛端坐自忘年。遂封。

　　宗侍者起龛

　　妙庄严路。如掌而平。既无坑坎堆阜。那有荆棘丛生。草鞋紧峭底直登宝所。楖栗肩横底肯恋化城。宗侍者。仔细听。珍重直透玄关去。莫向他山浪问津。

　　佛瑞寮元火

　　这阿师。受性既纯。秉质亦朴。接待水云。大有方略。只因四大失调。所以疫痢顿作。不解一屙便了。秪管的的卓卓。直待一息不存。方始捐此皮壳。不须他处觅真归。烈火丛中甚寥廓。

　　闻临禅人火

　　生死非有。涅槃非无。尔今撒手。不涉二途。即今归根得旨。试看雪点红炉。便撺下火炬。

　　灵彻禅人火

　　汝昔腰包行脚。不识赵州略彴。而今归到　江。方才得个下落。且道落在何处。遂以火炬掷下云。试看末后这一着。

　　　　　　入塔

　　踢翻生死岸头去。倒跨杨岐三脚驴。踏遍诸方无著处。到头石室是安居。

　　密行上座火

　　生前立行以密。死后存心亦密。透过生死关头。全不用一毫气力。此是老禅一生修行。所以罗睺罗称此为第一。蓦撺下火炬云。烁火光中入得身。霎时一雨清凉出。

　　救生寺祥生上座入塔

　　住福隆而福不隆。去救生而生不救。一朝四山相逼。直得通身漏逗。而今叶落归根。免得许多生受。遂喝一喝云。这里拶得身入。生死门头自然无咎。(福隆祖和尚剃度)。

　　岳庵禅人请为师万缘买办火

　　十字街头行货。识者能有几个。汝充买办三年。绝胜寻常典库。而今摆脱万缘。直达无生一路。乃竖火炬云。赠君一把无情火。珍重眉毛须照顾。

　　　　　　入塔

　　树凋叶落正秋天。体露金风甚可怜。要识转功就位句。赤条条地绝中边。

　　休微老禅火

　　这阿师。八十年空门混迹则具体而微。要得圆同如来毫相。须是翻转面皮。即今面皮翻转也。作么生得圆同毫相去。遂掷下火炬云。皮肤脱落存真实。不算如霜骨一堆。

　　智善禅人火

　　不生不灭体。乍雨乍晴天。相将送入红炉里。定移短寿作长年。且毕竟以何为证。蓦下火炬云。火里蟭螟吞大千。

　　圆照尼上座火

　　真心卫护丛林久。此日偏多去后思。生死海原无著处。涅槃山定有登时。无明断去凭圆照。觉性澄来在了疑。要得光前并耀后。丙丁为汝作先驰。

　　真山禅人火

　　树凋叶落。体露金风。生死既幻。涅槃亦空。要识还源无别旨。全身打入焰炉中。

　　明通侍者火

　　一年病得骨如柴。忙里抽身大不该。今日打翻筋斗去。再来依样有黄梅。且道如何是火后事。遂掷下火炬云。秪有黄金骨一堆。

　　可仁伟珍二禅人为师本阇黎请入塔

　　模范丛林已四霜。而今失却戒珠光。纵然直入黄金国。终是人间小歇场。宝所近。谩慞惶。谁道区区道路长。踏得故园田地稳。好花何处不馨香。

　　以闻禅人火

　　汝号以闻。闻个甚么。若谓返闻闻自性。性是甚么破草鞋。更云性成无上道。道是甚么闲家具。如是则二途不立。中道何依。皮肤脱落尽。惟有一真实。其或未然。遂掷下火炬云。且向烈焰光中荐取。

　　泰兴如生师为徒碧云请入塔

　　岭梅初放早春天。嘱汝归途好着鞭。既到涅槃山里住。定回短寿作长年。

　　兴化尔闻上座请为师一隐老宿火

　　者位尊慈。净修榜样。一隐昭阳。万缘俱放。时节到来。不妨火葬。胜热门中。十方通畅。焰后真金。全无色相。浊恶世中留不住。超然直踞莲台上。

　　广慧园头火

　　辛苦司园已十年。钁头翻转旧时田。而今果满功圆也。试看灵苗火里鲜。

　　行真隐岳二禅德请为法幢道淇二上座入塔

　　无缝塔子。彻底玲珑。湘南潭北。大有家风。黄金国不离当处。琉璃殿休问别峰。八字打开齐入得。始知万类悉和同。

　　佛选上座请为剃度国清山牧和尚入塔

　　恭惟山翁法叔和尚缁林名宿。法苑耆年。容止渊秀。诚堪标榜人天。骨格权奇。尽可规模佛祖。众首　江。尚存芳躅。堂开台岭。现有风规。道望方著于遐迩。闲情早厌乎烦嚣。拂袖归来。便尔趋寂。今则云龛久阁。卯塔未营。肩锹觅灵骨。虽无渐源。卜地得安贞。幸有妙总。大树分枝。千花共艳则且置。且返本还源一句毕竟作么生道。拈拄杖卓一下云。一锥高卓青山里。万古人传法脉长。

　　修方禅人入塔

　　死生如幻。去来如幻。达者知机。道业自办。撒手临岐虽自由。全身入土尤腾焕。今朝送尔入浮屠。永与云山作主伴。

　　问源侍者火

　　一声小玉梦初回。自昔曾经授记来。今日踢翻生死窟。玄关金锁应时开。归去也。莫疑猜。试看南询小善财。胜热门中拶得入。光前绝后实奇哉。

　　文先副司火

　　这汉一生孟浪。惯自当仁不让。虽然历遍百城。那识眉横眼上。今朝撒手临岐。顿了诸法无相。蓦以火炬掣一下云。聊借此君助一筹。乐邦直达无遮障。

　　谛瑞玉衡二大德请为恒持禅人火

　　丛林干办。贵在得人。闻汝小子作事任真。方冀为人出手。不期遽尔抽身。寿既云短。道亦称贫。不如打个筋斗。补拙庶几将勤。

　　福山莲脉上座请为师弟云开禅人入塔

　　江上涅槃。山中入塔。若不与么。终无合煞。有合煞。湘潭捏聚浑无缝。归去来兮苔藓滑。

　　六和禅德请为道存愿修二禅士及钱道人入塔

　　以拄杖指灵骨云。一个曾直山中岁。一个曾典山中浴。二人同事复同心。一齐回向普同宿。更有一个在家流。形虽混俗心超俗。闹市红尘不肯居。一心来住黄金国。证得分明共一真。不愧如来好眷属。

　　嘉定道明禅师请为先慈智庵尼入塔

　　以拄杖指窣堵波云。此净法界。一切无碍。今汝安居。得大自在。殷勤得子。导引归真。不负佛云。孝名为戒。

　　还度上座请为众道人入塔

　　谈真则逆俗。顺俗则违真。要得两不相负。为君大启慈门。且真俗不二一句作么生道。乃卓拄杖一下云。潭北湘南浑不顾。无影树下是安身。

　　四弘禅人请为师秉白上座入塔

　　绿树阴浓。青苔日厚。好个转身时节。切忌途中逗遛。不逗遛。急须走。归到家山即便休。涅槃之乐真稀有。

　　素修禅人请为卉木庄主入塔

　　本有家乡正好住。问君何事去都中。可怜一命无存也。到底还来入普同。本分事。在己躬。叶落归根信始通。识得此中真寂灭。石门何藉白云封。

　　丽中自筏二禅德送师曹源野凤和尚入耆宿塔

　　曹源一滴。流入三峰。既到祖翁田地。何妨密迩普同。生死不与清众隔。从来佛祖有家风。

　　灿宇王居士率男升甫请为亡室起棺

　　佛宝皈诚已有年。惟凭一念摄诸缘。莲花胎育法身净。祗树香培道行坚。立地证真忘久近。还家得路绝留连。刹那若欲归安养。努力前途快着鞭。

　　陶实甫居士为亡男请起棺

　　旷劫无明最祸根。致令性地日长昏。吁天自昔嗟无路。叩佛于今幸有门。多生业障。累世冤魂。慈光静摄一何存。转身直入无生国。且待知恩再报恩。

　　自觉禅人请为师越舟上座火

　　昨日来汝甚矍铄。今日去我大惊愕。人命危在呼吸间。始信佛言良不错。罗　罗儿苦相请。乞我把火焚皮壳。星已明。日已落。看取神光脑后灼。

　　普同塔众亡灵锻骨

　　大冶红炉。烹佛锻祖。任是铁额铜头。也知回避无处。既无处销融。顿入不思议。各依诸法空而住。

　　重圣大德请为母重然比丘尼火

　　六十三年苦行心坚。一朝撒手冷落秋天。送君咫尺归安养。烈火光中绽白莲。

　　御辉侍者火

　　哀哉光侍者。入室经二秋。南阳苦呼唤。只是不回头。负汝负吾浑莫论。胜热门里且优游。

　　绪嶷昆仲请为师智光上座封龛

　　昔年秉戒共同师。别后天涯各异驰。方庆广陵重聚首。那堪今日又分离。恭惟智光戒兄老禅师生缘双井。托迹文峰。为人一味谦恭。处己多方整密。岂期宝坊甫毕。法驭俄归。风号草木以衔悲。云黯海天而带愤。天宁昔称联裓。今处邻封。闻讣以奔。小展知交之谊。抚龛而痛。大兴风水之哀。今则一龛才入。两扇犹开。且作么生得团圞无缝去。良久云。聊备玄沙张白纸。重封密护自安祥。

　　拈花诸大德请送本师天镜和尚于月来集入塔

　　云去山河静。月来天地辉。莫言楼阁闭。弹指得真归。恭惟天镜彻公和尚灯分大树。法绍拈花。慈云悲雨以济人。玉洁冰清而治己。变瓦砾成释梵之宫。生存至德。幻珠玑为法苑之宝。死有余光。今者化缘既毕。乐国方登。且道如何是向去底事。良久云。坐倚蜀岗存远脉。行看　水汇长流。

　　彻明上座入塔

　　春风蔼蔼。春日熙熙。打开窣堵。送汝安居。卓拄杖一下云。但向此中能撒手。管保无欲亦无依。

　　子哲禅德为父母灵骨请入塔

　　大道不分男女相。一法界中无两样。而今且喜得和同。立地证真成最上。有子能将道事亲。殷勤请我开宝藏。乃卓拄杖云。八字打开解脱门。一朝直入超无量。(子禅以父母二灵骨共贮一袋故云)。

　　天育禅人请为师正伦上座火

　　行年七十复有一。一命何缘顿了毕。若云障业久难销。蓦掷下火炬云。试看而今应手爇。

　　重纯重瑞二禅人请为师道勤尼上座火

　　人向龙华会里来。汝从龙华会里去。虽然撩起贵便行。可惜不会末后句。末后句。为君举。火焰今朝转法轮。几人到此得公据。

　　不昧大德火

　　宝戒未登。涅槃先证。撒手便行。急如律令。此去南方遇丙丁。不须更问安身立命。

　　顶生禅人请为涵辉惠远二上座灵骨入塔

　　叶落归根。来时无口。卢老风规。汝曾会否。一齐送向窣堵波。再来须打个筋斗。

　　定元上座请为了空禅人火

　　四大本空。五蕴非我。一法既无。何用真火。乃掷下火炬云。人义道中。无可不可。

　　不夜禅人请为师祖密岫上座火

　　昔年已登戒品。今冬复入经堂。三会龙华取证。六时梵贝敷扬。方期胜事成就。岂意病入膏肓。以火炬掣一下云。宿障新殃俱扫尽。不劳乞火去南方。

　　学及上座请为徒逊庵书记火

　　庐岳人来秋暮天。兄亡弟哭甚堪怜(九月念七庵闻庐山祖西堂讣。痛哭不已)。而今弟去何人哭。午夜寒灯只老禅(庵受业师住天宁)。惟我法侄书记禅师。气类寒云。形同槁木。印心于万杉寺里。脱鞴于大树堂中。峻机无敌。当仁不让。于师处众存诚持节。堪标于世。大祖父之门。专期异日。发爨桐之泪。顿见今朝。呜呼。公于生死为游戏。何有挂碍。但我念法社孤冷。宁无惨伤。今则鸟兽未鸣。云天先泣(是日大雨雪)。且全身入火一句又作么生道。遂掷下火炬云。锻后精金无色相。须知别有好风光。

　　受庵维那请为师静修老宿火

　　萧萧老衲。密密静修。涅槃未证。生死先游。踢倒玄关撒手去。圣不管兮凡不收。且道如何是他脱体无依一句。掷下火炬云。红炉焰里看优游。

　　古坛比丘尼封龛

　　以拄杖指灵龛云。此处没障。难多吉祥。汝住此。得安祥。说甚古坛月冷。云树孤芳。但自回头看本地。天然一片好风光。即今末后一句。为禅极力提纲。从来不用无须锁。只是玄沙纸半张。

　　刘子卿护法率令嗣瞻麓请为先妣宋太夫人起棺

　　芳树鸟啼春梦醒。莲台人接雨花忙。乘时好自归安养。休认娑婆为乐邦。急进步。莫彷徨。香花一路列成行。头头尽是金仙境。吉荫儿孙万祀昌。

　　调甫居士生前有愿。欲葬三宝地。今于本寺东园觅得片地。当下葬时。其嗣惟龙请为掩土

　　这一片地。乃是过去诸佛之所住处。其基坚固。金刚所成。黄金以为殿宇。白玉用作阶砌。非证惟心。净土者不能有此最吉祥报。况乎　沟左绕。梅岭右盘。永为安贞应地者哉。调甫居士今得其正脉。从此荫儿孙则儿孙蕃盛。植福德则福德昌隆。盖生前有愿。没后不忘。乃尔兹者承诸宝眷请法之诚。不妨更资一偈。忆昔古灵山。金仙曾有记。调甫大居士。超然登佛地。

　　慧照寺行震行灵二法嗣为师大鉴和尚请封龛

　　六年驻锡淮南寺。剪棘披荆道力宏。最惜功程尚未半。那堪愿海忽先倾。恭惟慧照堂头和尚江门嫡子。弁岭亲孙。应运住名蓝。不惮捍劳忍苦。存心荷祖道。宁辞旰食宵衣。变瓦砾为释梵之宫。机缘凑矣。芟荆蓁作象龙之窟。报龄促焉。正期慧照长悬。岂意神光忽敛。　水人天咸添惨戚。蜀岗风月顿减清辉。虽然善知识以生死为游戏之场。故长沙岑大虫云。不识金刚体。却唤作缘生。十方真寂灭。谁在复谁行。诸人若委悉。则慧照一灵长在。如其不尔。良久云。殷勤且为扃云户。留契湘潭无缝机。

　　雨山和尚语录卷第二十(终)

　　扬州天宁雨山思和尚塔铭(并序)

　　震旦初祖圆觉大师曰。达大道兮过量。通佛心兮出度。不与凡圣同躔。超然名之曰祖。故凡绍斯位者类多乘愿命世。亚圣大人。故能俯仰以超诸有。谈笑而起真宗。住法王家。持法王令。广大以存心。勤苦以立教。接从上之脉。传无尽之灯。道契
宸衷。名满天下。近世若我雨山和尚思公者。固无忝于超然过量之称矣。公名上思。字雪悟。晚号雨山。族出泰州于氏。其先本吴人。明初迁于海陵。遂为泰州著姓。公生而凝重。不类常童。稍长益自异。雅慕空宗。志存向上。乃走郡之天宁。以图出世。时方丈恒和尚继灵隐老人法化。大唱临济之道于淮南。衲子趋承无间。遐迩大江以北。使三峰一灯炳耀不绝者。实自兹始。公以初机跌荡炉鞴。疑情猛烈。寝食几废。恒每示以本色钳锤。恍然有得。时万杉璞和尚居西堂。重与勘辨。极称赏之。公时犹布巾芒屩。若卢行者之在黄梅。众无知者。嗣后始就净业庵。礼新开上人剃染。从恒和尚而纳具焉。未几腰包南迈。谒具老人于灵隐。俾居近侍亲炙。休光敏励。操持温研不替。老人一日顾谓曰。子之因缘合在天宁。亟行无滞。为我子。为我孙。均不失为老僧印下物也。公即日礼辞北返。恒遥见。喜曰。吾待子久。不意迟至今日。复子才放。即命领职。公愈谦抑。痛自针砭。去优居匮。舍佚就疲。食不充腴。衣常垢敝。荷众忘形。混诸劳侣。其诣稳实。其学精深。间常语其同事曰。实际理地。着个元字。早是涴汝胸臆。佛事门头才舍一法。不名满足菩提。我非作业求佛。直欲自充其不欺之力耳。闻者无不叹服。由是恒和尚益加器重而心有所属矣。比承记莂。远即匡庐。危坐孤峰。嗒焉丧我。下顾尘寰。蛮争触斗。恍烟云之聚散。曾无累于虚明。如是者十年。名蓝争欲致之。翘企而莫可得。岁丙午。闻恒和尚示寂。奔赴天宁。暂留谢墅。旋应延令庆云之请。至则机用超然。说法充贵。诸方咸知宗门有人。而公忽厌尘嚣。思归旧隐。由彭蠡复匡庐。雪被冰床。刀耕火种。仰追古德住山家风。不肯呈身自鬻。学者非忘名位甘枯寂者不至也。既迁东鼓之法轮。舒城之白云。皆不事缘。饰以道自娱。惟用本分接人。有识者甚称其得宗师体裁。康熙壬戌。维扬檀越诸山耆旧佥议天宁一席非公不能振起。乃削牍命使远致恳诚。公念祖席不可久虚。舆情亦难终负。遂幡然而起。舒城善信拥道遮留。公以软言慰谕。人得欢心。无不望尘下拜。刻顷致米千斛。即此可想见其平居善诱。慈惠及人之深矣。天宁恒和尚唱灭。继席者择乳未精。典型几覆。公一至而翕然称善。风动江淮。摧辟振兴。不资余力。山门内外。百废具举。见者恍疑弥勒从天而降。若移兜率于人间也。甲子十月。
圣驾南巡至扬州。羽卫陈设。首幸天宁。公率万指出迎。威仪整肃。闲假如常时。奏对详明。
皇情大悦。乃御书萧闲二字以赐。临行又命侍卫赍金饭僧。公乃肇启龙华。仰酬
帝德。挝鼓升座。具表谢　恩。　上复降旨赐额。仍用天宁名字。人咸以为希有遭逢。近世罕匹。公道力坚。凝不挠于物。虽造次危疑之际。泰宇自定。纷然酬应中挥笔作书。事理条达。绰有余裕。雅度汪洋。众莫得而涯量也。昭阳檀护念公度世利生之心肫肫如不容己。又复愍其勤苦。乃私相谓曰。吾乡菰蒲烟水。鸥鹭可盟。有庵极乐者。足可为公逸老地。吾辈亦得藉以称青松社主。不可俾濂溪。佛印独专美于当年。因力致之。公亦欣然而往。席未暇暖。而海虞三峰之命旋至。公复念汉祖旧庭。众方归我。虽欲自爱如慧命。何同香象之截流。径趋彼岸。若神龙之降泽。岂拣枯枝。沛法雨之滂沱。起祖华之憔瘁。虽病者自败其根茎。然弱者已超于兔马。继往开来。厥志甚伟。而维扬都人士重复致书。再申劝请。谓道因人重根本。讵可轻移。地以江分彼此。安能兼顾。即欲大功不宰。退己让人。更期古路重扬。光前裕后。公韪其说。聿来芜城。扬当南北要冲。舟车毕至。日未盥漱。户履已盈。公素以荷法为己任。始终不少懈息。有以假鸡自雄。惑世乱真者。据关勘核。杀活全提。要必死尽偷心而后放行。卒以劳瘁致疾。医不能治。遂屏息诸缘。挥斥药饵。惟嘱左右黾勉进修。以护惜常住为念。余皆置而不问。一日忽问侍者。今日是几。侍者祗对甫毕。乃遽起沐浴。泊然而化。实康熙戊辰仲春二月二十五日也。寿五十有九。腊三十九夏。嗣法门人广元等前后十二人。手度弟子若干人。受具戒者若干人。至若虚往实归。仰沾法利者不可以数计。示寂之明年。塔全身于寺之西北隅。生平著述有九会录行世。元继席住山。能体先志。具状来乞塔上之铭。余请授之显者。元以余知公最深。辞不获命。乃次其行略。序而铭之。铭曰。

　赫赫三峰　　法弘济上　　日月昏衢　　雷霆幽壤
　笃生二灵　　内安外攘　　出其门者　　咸称法将
　玉绍洪基　　实维恒师　　公称令子　　左右成褫
　峻机雄辨　　度越今时　　譬彼骐骥　　绝尘而驰
　衣法南行　　庐峰遁迹　　有类卢能　　追奔莫及
　蛇虎为邻　　猿鸟共息　　遐哉古风　　万仞壁立
　江南淮北　　时至理彰　　要津坐断　　验彻诸方
　妖狐屏绝　　宵魅潜藏　　得大自在　　巍巍法王
　道契宸衷　　灯传熙世　　御墨飞扬　　天心眷注
　漳琏荣褒　　藤嵩伟树　　异数偶同　　人莫能喻
　化缘已毕　　唱灭双林　　藏身无缝　　谁是知音
　山辉玉韫　　川媚珠沉　　一锥独拔　　离去来今

　　　临济三十三世嗣祖沙门前住灵岩华山晓青撰
　　　　　　嗣法门人师昂元　耳圆音　懒余勤
　　　　　　　　　　智胜慧　根洁莲　月峤琏
　　　　　　　　　　弘泰证　受庵明　豁庵彻
　　　　　　　　　　珊辉秀　旦文震　勇彻▆
　赐进士出身吏科掌印中正五品加四级侍
　　经筵前福建道监察御史户部山东清吏司郎中
　　　郡人李宗孔篆额
