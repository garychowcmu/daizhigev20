嘉兴大藏经　苏州竹庵衍禅师语录


　　藕庵衍禅师语录序

　　我观世间生假二相。本无差别。未始以前。真空寂然。后乎此而有所谓文字者。其犹幻相之云也。惟幻相不碍真空。故阿难蒙佛授记。修多罗藏。复有结集。达磨东来震旦。以慧可本来一偈随付大法。大雄之教在在圆通。固未尝以文字为障碍也。后之学子何者为粘。何者为脱。若胶于名相。虽无字句。不能谓之真空。若义趣消融。智光迸烁。一一以印心密旨见诸字句。一字一句是皆平等大慧。一切真实。其孰谓之假设乎。千百年已来临济之道大行于世。十五传而有断桥雪岩二派。两支并秀。如日月丽天。其教大炽。断桥十四传而至金明。今藕庵禅师则金明之付法嫡子也。藕庵远承道法。介然自守。复能平心待物。使人之就之者。心境双忘。欢喜亡厌。余愧疏慵不能数过。顾以余之正信也。持语录属序之。于焉谛观反覆。知其截断众流。直超顿上。故能随机示现。种种具足。如山川出云盎盎然。尽天下之阡陌沟塍。钩联屈曲。不须加被而自然充满。余得而浅量之乎。断桥一派潆然以孤。若得于上首门中力为担荷。使曹溪滴水复如长江大河。流行天壤。藕庵之扬眉瞬目。一唱一新。不可已也。嘻。当机猛喝。使人人心光破裂。顿空一切。人亦于无字句处一霎参提。勿以雪泥鸿爪强作拟议。使藕庵以为盲眼汉也。可乎。

　　时
康熙癸丑腊月上浣忍庵黄与坚书于海宁经堂

　　竹庵衍禅师语录序

　　佛氏之书有与吾儒名同而实异者。则语录是也。始于有宋之时。濂洛关闽诸君子讲明道学之说。于是先生之所以教。弟子之所以学。及门诸子好学深思。虽单辞只句。皆不敢废而谨录之。此语录所由名也。然诸先生微言高论。互见群书。生平见于语录者十不一二。至于佛氏之教。其传授心法本不立文字之迹。故德山一棒。临济一喝。机锋应对。相视莫逆。即语录一书。有若川既济而舍筏。心既伏而舍喻。可无佛者。然学佛之徒舍此别无以自见。故一经嗣法。人各为编。其敝也。至于强记公案。改窜法言。而本来悟地了无所得。此识者所为痾而语录所以愈多而愈下也。曾子兰坡一日以竹庵禅师语录属余为序。按家庭表云。竹庵系出临济三十二世孙。临济十五传而有断桥雪岩二派。雪岩有密云诸嗣。其教方兴而断桥之后受国荣者屡见。又十五传而始得金明。其派得以不堕。竹庵则嗣法金明者也。天下事艳于群趣者易为。功而劳于独任者难为。力尧舜文武周公之道至孟轲死而不得其传。昌黎立千百世之后为继其绝。而有宋诸君子遂起。而有明之论学道者不得不以昌黎为孔孟之嫡子。竹公当断桥法派接续之际而毅然以身任之。虽为之前者尚有金明而竹公亦可为特立而独行者矣。般若金刚经云。我今得闻如是经典。信解受持。不足为难。若当来世后五百岁。其有众生得闻是经。信解受持。是人即为第一希有。又曰。如是人等即为荷担如来阿耨多罗三藐三菩提。谢唐乐之千载不坠由于人弘。苟非壮志定力。能任重而道远者畴则胜之。今竹公语录具在。其启聩发蒙之妙。余不得而深知。在竹公则亦若筏喻既舍。其去留可无问者。而我金明竹公中兴断桥之派于十五传之后。为天下之有志绝学者勉之。

　　艾庵黄永拜题

　　序

　　粤自初祖西来。花开五叶。滹沱一派。道出常情。传至断桥伦祖与雪岩钦禅师。两枝竞秀。伦下龙象接踵。建法幢而称国师者不可数计。我金明介老和尚亲承车溪以来。一丝九鼎。中兴断桥法道。而竹庵大和尚妙年弃室。遍叩尊宿。靡不机契。后至鸳水。与金明有水乳之投。惯捋虎须。当仁不让。遂为嫡骨亲子。继而阐法娄东。惟以本分草料。直下断人命根。若缁若素。咸仰竹庵古佛而云集景从。出其座下者皆堕地狮儿。足以师范人天。津梁祖道。盖不独为金明出气。而且为断桥临济增辉矣。余得读师语录。如迅雷震吼。真足启蛰发蒙。洵为灌顶之醍醐。普润之甘霖也。余赞叹有分。不敢蛇足。但愿读斯录者莫以眼视口诵。致负弘慈可尔。

　　康熙癸丑仲春谷旦
鸳水法弟罗真性和南撰

　　竹庵衍禅师语录目次序传上卷升座示众小参拈古颂古下卷机缘行繇偈颂佛事行状附刻禅灯和尚为先和尚举火法语

　　竹庵和尚传

　　师名真衍。别号藕庵。临济三十二世孙也。姑苏高阳氏子。明泰昌辛酉正月十有三日。母陈氏感异梦生。陈素好佛。人即以为有夙契焉。师儿时即敏慧。每喜独坐。稍长不入凡儿队。好持佛母准提神咒。无虚日。或遇行客僧至。必为设馔敬礼之。年十五遂有志出家。父母不许。为忧愤。几欲绝粒者久之。明年父母为议。娶某氏女。以父母命强就婚。旋遭母丧。又明年丧父。丧葬持服讫。因告其宗老曰。儿向喜事佛。欲皈其教久矣。父母在。此身未敢以自许也。今已矣。因以所有尽散之宗人。复厚贻其室而遣之。时年十有九矣。乃如例制头陀服为苦行人。代诸僧募饭。祁寒暑雨弗恤也。期既满。乃往万峰受具足戒。偶阅圆觉经菩萨发问。今者四大各离。妄身当在何处。遂抚几长叹曰。人生不明个事。徒为僧相。于本分中无所益耳。于是遍参尊宿。一日闻板声。忽然有会。诸方皆为印可。名籍籍丛林矣。后过金明介禅师。介盖断桥伦祖第十四世孙。能弘祖法者。与师机缘相合。有水乳之契。因以法付之。随侍逾年。因患痰疾辞介。归隐于太仓藕花庵。每日钟鸣危坐。默持妙法莲花经一卷。香再炷而持毕。盖数十年如一日也。师为人言笑不苟。气骨高胜。一时缁素恭敬尊仰。其少年纨裤间有排斥之者。而师夸然不屑也。手书法华付剞劂竟。复书华严全部。越九月即成。其修持精进不敢自假借类。如此自脱白至此。凡历僧腊将四十年。即吾州而论。初寓双树。继主福城。今住藕花。其经营殿宇。装塑法像。在在不遗余力。将归老是庵矣。故自号藕庵云。

　　曾同吉曰。余从父兄五典师。从父子旗同举于乡。有谱谊。余之知师者旧矣。今藕花庵居吾邑之城南。去余庐仅数武。每过从欢相得也。余亦厌尘俗。喜学佛。几欲自决矣。入而见妻孥儿女子辄怦怦。若不自得者。语云。金佛不度炉。木佛不度火。师其何以度我哉。

　　康熙十四年乙卯长夏皈依弟子曾同吉稽首草

　　苏州竹庵衍禅师语录卷上

　　住古吴金墅莲华禅寺嗣法门人机如编

　　住娄江皈依弟子曾兰坡居士阅

　　藕庵升座。师云。德山棒。临济喝。镇海明珠满地泼。料简由来辨正邪。照用临时纵生杀。拟追寻。犹未瞥。石人袖里三斤铁。卓拄杖。下座。

　　秋日升座。师云。秋雨滴梧桐。秋风括地扫。秋色总天然。秋蛩吟到晓。开门放日来。露出形山宝。蓦竖拂子召众云。好大哥。须趁早。堂前昨夜桂香飘。山谷晦堂非草草。珍重。下座。

　　示众。举云门大师道。终日吃饭。不曾咬着一粒米。镇州大王问赵州和尚。年尊有几个牙齿。州云。只有一个。大王云。争吃得物。州云。虽然一个。下下咬着。师云。赵州下下咬着。云门不曾咬着。且道不曾咬着底是。下下咬着底是。向者里具只眼始得。蓦拈拄杖云。难逃狮子口。众拟对。一齐趁散。

　　示众。举中际可遵禅师上堂云。昨夜四更起来。呵呵大笑不歇。幸然好一觉睡。霜钟撞作两橛。师云。可遵禅师将谓奇特举示大众。未免寱语不少。藕庵则不然。熟睡一觉。直到天明。抽身穿脚。红日高升。敢问诸人。还有优劣么。蓦高声召云。大众。惺惺着。

　　弥陀佛诞。示众。师以目旋视大众。挥拂打○云。会么。以拂击香台云。闻么。祇如有眼皆见。有耳皆闻。还知西方教主。弥陀慈父。头头现宝王刹。处处转大法轮。导利四生。垂提七趣么。诸仁者于此见得。西方此土纤毫不隔。如获未委。山僧不惜眉毛。更为饶舌一上。今日是弥陀慈父示现降生之日。万象森罗。呈祥呈瑞。直得灯笼起舞。露柱频申。乃至百千万亿无量大香水海。百千万亿无量香花幢幡云。百千万亿无量栴檀楼阁云。乃至尽未来际一一具如是口。如是舌。如是言词。四时歌咏。同时演唱。亦不能庆赞慈父毛道之一也。只如山僧又作么生庆赞。昨夜六花弥宇宙。今朝红日照乾坤。复挥拂一下。便起。

　　示众。举慈明禅师示徒偈。黑黑黑。道道道。明明明。得得得。师云。慈明老汉与么示徒。大似担盐雨里卖。藕庵不免画蛇添足。黑黑黑。摩醯正眼光如日。道道道。打破牢关齐失照。明明明。鞭起泥牛火里耕。得得得。波斯摸着娘生鼻。与么告报。还有旁不甘者么。试出来道看。一僧才出。师云。了。

　　示众。昨日热。今日寒。抖擞精神努力看。碧汉金乌走。千山转玉盘。以拂子击禅床云。山僧并不相瞒。便下座。

　　至节示众。举僧问古德云。一阳来复。日长一线。未审佛法长多少。答云。长一线。后有古德云。一线长。有问高峰妙禅师。佛法长多少。妙云。东西十万。南北八千。师云。三大老恁么语话。未称平怀。今日有问藕庵。佛法长多少。向道。恰好。且道与古人是同是别。具眼者试分析看。

　　腊八升座。师云。昨夜山僧拄杖子蓦地高声报道。黄面老子深居雪岭。夜半抬头。忽见明星。大惊小怪。便道。奇哉。一切众生具有如来智慧德相。但以妄想执着不能证得。声未绝时。山僧道。一翳在眼。空花乱坠。便将拄杖子一掴。　跳上三十三天。直得地震六摇。鸟飞兔走。惊起森罗万象。露柱灯笼一一端拱呈解。山僧只得呵呵大笑。向他道。汝等也须各领三十痛棒始得。复以拄杖敲空一下云。一击迸开三要眼。虚空骑象点头归。拽拄杖下座。

　　启七示众。师云。大凡穷生死根源。第一要明得本有田地。至如临机纵夺。随时照用。且缓缓商量。若要明者片田地。直须逼出通身白汗始得。敢问大众。者片田地。人人本具。为甚踏不着。道道看。山僧不敢囊藏。为伊点出去也。蓦掷下拄杖。便归方丈。

　　解七。监院设斋。请升座。僧问。人天普集。大座当轩。未审作么生施设。师便打。进云。和尚拄杖因甚　跳上三十三天。师云。令不虚行。乃云。学禅学道。正是好肉体上剜疮。举古举今。珍御场中剩饭。一闻千悟。犹落第二义。点着便归。早是不唧溜。蓦竖拂云。须知个事。如天普盖。似地普擎。佛祖拈掇不起。衲僧趣向无门。诸禅德。且道迷悟两忘。圣凡路绝。更以何法示人。震威一喝云。掀翻海岳寻知己。拨乱乾坤见太平。便下座。

　　佛诞示众。世尊初生。一手指天。一手指地。周行七步。目顾四方。乃云。天上天下。唯我独尊。云门道。我当时若见。一棒打杀与狗子吃。贵图天下太平。藕庵忍俊不禁。敢道世尊失利。云门拔本。是则也是。早有一着落在藕庵手里。诸禅德。且道那一着聻。喝一喝。下座。

　　大士成道。示众。烈日熏天地。秋蝉噪绿阴。藕花香遍界。何处是观音。大众。此四句中有一句能纵能夺。能杀能活。若人简点得出。许你同一鼻孔出气。以拂子击香台。下座。

　　示众。竖拂子顾左右云。要透衲僧巴鼻。须向佛祖未屙以前捉败。三世诸佛摸索不着。历代祖师提掇不起。一大藏教诠注不及。直得横该万有。竖抹太虚。山河国土。日月星辰。明暗色空。情与无情。都卢收在拂子头上。镕作一卷无畏普光明经。掷向他方世界去也。会么。震威一喝云。声前有路超群象。一句无私奏太平。

　　腊八升坐。僧问。六载枯坐。风霜凛冽。瞿昙睹明星之时。毕竟悟个甚底。师云。铁牛对对黄金角。木马双双白玉蹄。进云。恁么则一片寒光挥宇宙。条条瑞气五云封。师云。鳌负五须弥。僧礼拜归众。乃云。心同虚空界。示等虚空法。证得虚空时。无是无非法。然则释迦老子二千年外正觉山前大惊小怪。成甚么驴角马角。有般底闻山僧恁么告报。不辨缁素。便拟向法无定相。遇缘即宗处躲根。殊不知山僧却又宗无定相。遇缘即辨。汝等又作么生辨。蓦竖拂召众云。释迦老子来也。在诸人眼里耳里。大狮子吼。顶　上放大宝光。汝等还觉眉毛重也无。击拂子。下座。

　　示众。春山青。春树绿。白鸥对对春江宿。渔舟惊起柳西湾。是处花开香馥郁。因思昔日老瞿昙。拈花换却饮光目。何似藕庵日日间。古木参天风味肃。

　　正月十三日师五十诞。众请升座。僧问。四众临筵。以祝吾师寿量。大法纲宗未审如何举唱。师云。春日正熙和。进云。知恩有分。师云。黄鸟语绵蛮。进云。恁么则春风吹绽千林玉。鹤舞庭梅笑槛前。师云。礼拜了退。问。日照千山翠。春回万木新。今日和尚诞辰。毕竟呈何祥瑞。师云。有星皆拱北。进云。祇如祝诞一句又作么生。师云。无水不朝东。进云。长将日月为天眼。指出须弥作寿山。师不顾。乃云。父母未生前无法可说。父母已生后亦无法可说。十字街头火爆声。锣鼓频敲忙不撤。辽天灿烂无尽灯。露柱点头笑不歇。文殊走入闹蓝中。弥勒观音惊吐舌。阳春一曲和应难。父子不传真妙诀。卓拄杖。下座。

　　观音圣诞。示众。鹊不得喜。鸦不得殃。驴鸣犬吠。普门道场。若然不会。切忌商量。蓦以拂子击香台云。观音妙智力。能救世间苦。便下座。

　　六月十九大士成道。示众。炎炎六月雪花飞。高树蝉琴发祖机。忽忆藕花香遍处。石人鼓掌笑声奇。渔婆手网锦鳞肥。月落三更穿市稀。抬头便见日天子。通身不挂旧时衣。

　　腊八示众。谁道迦文大丈夫。一双白眼受涂糊。星儿触着惊天地。叵耐当天大日何。咄。冷灰爆出黄金豆。拈示人天笑不辜。

　　示众。昨日九月一。海口吐新日。优昙匝地开。几个知音识。咦。蝴蝶纷飞叫一声。鹭鹚池上翘足立。

　　为麓翁吴护法吊慰上供。小参。灵丹一粒。点铁成金。至理一言。转凡成圣。惟我老护法胸藏日月。道贯古今。纵步逍遥。超然自得。无往而非者也。山僧有口祇堪挂壁。蓦竖拂云。独有者着子。三世诸佛命脉。历代祖师心髓。把断要津。不通凡圣。且道伊在甚么处安身立命。山僧不惜泥水。敢为通一线道。咦。顶门正眼红如日。烁破昏衢照大千。

　　弥陀古佛观音大士安脏。示众。圣人无己。靡所不己。法身无相。谁云自他。以拂○云。本如来藏。妙净明心。内不放出。外不放入。万类不曾移。千圣如弦直。东土二三。西天四七。总之尽力分疏不下。直须会得壶中日月。方知格外乾坤。摩醯罔测。帝释难窥。复以拂○。苟能恁么人。亲知恁么事。可以报君亲。可以安家国。可以集祯祥。可以胤子孙。乃至人天七趣。明暗色空。情与无情。有想无想。尘尘刹刹。皆入此宗○。诸仁者。今日因斋庆赞一句。又作么生道。良久云。一人有庆。兆民赖之。

　　拈古

　　世尊在第六天说大集经敕。他方此土。人间天上。一切狞恶鬼神。悉皆集会。受佛付嘱。拥护正法。设有不赴者。四天门王飞热铁轮追之令集。既集会已。无有不顺佛敕者。各发弘誓。拥护正法。唯有一魔王谓世尊曰。瞿昙。我待一切众生成佛尽。众生界空。无有众生名字。我乃发菩提心。师云。者个魔子。虽则气冲牛斗。到底脚头未稳。既是众生界空。无有众生名字。我乃发菩提心。山僧要问他。菩提心作么生发。他若拟议。与一热铁轮。

　　终南山云际师祖禅师问南泉。摩尼珠。人不识。如来藏里亲收得。如何是藏。泉曰。与汝往来者是。祖曰。不往来者如何。泉曰。亦是。祖曰。如何是珠。泉召师祖。祖应诺。泉曰。去。汝不会我语。祖从此信入。师云。王老师藏锋露刃。善应机宜。云际不能忍俊。先搔痒处。太杀惺惺。有问山僧。如何是藏。罕逢故客。如何是珠。高着眼。且道与古人为同为别。

　　临济上堂云。赤肉团上有一无位真人。常在诸人面门出入。未证据者看看。时有僧出。问。如何是无位真人。济下禅床搊住曰。道。道。僧拟议。济托开云。无位真人是什么干屎橛。便归方丈。师云。临济老汉惯钓狞龙。不觉陷阱。却被者僧勘破。虽然若是。藕庵待他才下禅床。劈头一喝。使他倒退三千。岂不剿绝。

　　仰山寂禅师指雪狮子谓众曰。还有过得此色者么。师云。推倒扶起。各不相许。用棒用喝。总没交涉。蓦竖拂召众云。还有遇得此色者么。且喜今日天晴。

　　王敬初与临济到僧堂。乃问。者堂师僧还看经也无。济曰。不看经。曰。还习禅也无。济曰。不习禅。曰。禅又不习。经不看。究竟教他做甚么。济曰。总教伊成佛作祖去。初曰。金屑虽贵。落眼成翳。济曰。将谓你是个俗汉。师云。大小临济寻常斩钉截铁。因甚被个汉一拶便乃水漉漉地。若问藕庵。者堂师僧还看经也无。便云。你道看甚么经。他若眼孔定动。以拄杖趁出云。免得瞎驴成队。

　　大随因僧问。劫火洞然。大千俱坏。未审者个坏不坏。随云。坏。曰。恁么则随地去也。随曰。随他去。又僧问龙济修。劫火洞然。大千俱坏。未审者个坏不坏。修曰。不坏。曰。为甚么不坏。修曰。为同大千。师云。二员老宿头正尾正。惜乎者僧门外之绕。今日山僧为渠点出。蓦以拄杖高竖云。且道者个坏不坏聻。龙吟雾起。虎啸风生。

　　睦州禅师一日唤僧。大德。僧回首。州云。担板汉。师云。陈老师平地吃交。恰被者僧看破。大众。且道者僧具甚么眼。蓦唤行者。行者应诺。切忌担板。

　　镇州宝寿二世禅师开堂日。三圣推出一僧。寿便打。圣云。漝么为人。非但瞎者僧眼。瞎却镇州一城人眼去在。寿便掷下拄杖。归方丈。师云。宝寿开堂。发挥临济纲宗。扶竖正法眼藏。三圣推出一僧。勇为见义。运筹决胜。争奈者僧是员古佛。不善放光。山僧今日开堂。既无人推出僧来。我亦不行棒喝。要开天下人眼在。何故。家家门前火把子。

　　大愚示众。竖穷三际。横遍十方。拈起也帝释心惊。放下也地神胆战。不拈不放唤作什么。自云。虾蟆。师云。拈起放下。各三十棒。且道不拈不放唤作什么。切忌鼓粥饭气。

　　慈明圆禅师云。一切贤圣皆以无为法而有差别。前是案山。后是主山。那个是无为法。良久云。向下文长。付在来日。师云。山僧也着一只眼。一切贤圣皆以无为法而有差别。大千沙界海中沤。一切圣贤如电拂。慈明冬日榜僧堂。作此字。其下注曰。若人。

　　识得。不离四威仪中。首座曰。和尚今日放参。明闻而笑之。师云。首座饶舌太煞郎当。石霜老汉偏向百草头上卖弄风光。不顾全身露丑。今日山僧索性为诸人揭示。免得东卜西卜。蓦拈拄杖打○云。还有跳出此圈挛者么。山僧与他被盖。何故。国清才子贵。家富小儿骄。

　　岩头因辞德山。山曰。什么处去。头曰。暂辞和尚下山去。山曰。子他后作么生。头曰。不忘和尚。山曰。子凭何有此语。头曰。岂不闻智与师齐。减师半德。智过于师。方堪传授。山曰。如是如是。善自护持。师云。周金刚梦里拾个泥弹子。当为奇货。便要南方来斗胜卒地。饥疮现前。被沣州婆子拶得口哑。习气未忘。东抛西掷。末上逗到龙潭会下。没头浸杀。才具头角。虚张声势。何期养子之缘。忘前失后。问岩头云。子他后作么生。岩曰。暂辞和尚下山去。惜乎。此时棒折。那平常呵佛骂祖何在哉。山僧不然。待渠恁么道。但呵呵大笑归方丈。龙潭法道未必寂寥耳。

　　净慈断桥妙伦禅师参无准范。范以狗子因何有业识令下语。凡三十转皆不契。伦云。可无方便乎。准乃举真净颂示之。伦竦然良久。忽闻板声。大悟。师云。师子奋迅。岌峇须弥。龙象蹴踏。非驴所堪。径山恁么问。伦祖恁么答。因甚不契其机。大众。且道他父子节文在什么处。蓦以拂子击案一下云。万里鹏同远。千年鹤共飞。

　　白云度参无见睹国师。度问。西来密意。未审如何。睹云。待娑罗峰点头。即向汝道。师云。西来密意即不无。娑罗峰穿灯笼。入露柱去也。汝等还见么。早知灯是火。饭熟已多时。

　　月溪澄禅师凡僧请益次。月云。佛法不是鲜鱼。怕烂却那。即趁出。师云。大小月溪被者僧热瞒。把活泼摩尼宝当作鲜鱼卖却。可惜不遇知音。设有僧请益藕庵。向他道。是甚么。他若眼孔定动。唤他且坐吃茶。不惟剿绝者僧。亦显祖师门下。

　　无幻冲禅师因烧火次。僧问。如何是自性天真佛。幻云。与我搬取一束柴来。僧搬柴了。又问。幻云。者奴子好恶不知。便打。师云。头头指示。罕遇其人。可惜者僧问处虽切。不知身在帝乡。设问山僧。咄。古佛过去久矣。

　　兴善广禅师在径山看雪次。僧云。满山都是雪。明云。随声逐色汉。僧云。请师离声色道一句。明云。满山都是雪。师云。兴善老汉惯将官物欺压平人。此间有为者僧雪屈者么。出来与藕庵拄杖子相见。

　　普明同雪峤上弦玩月次。雪指云。者半个那里去了。明良久云。会么。雪云。只得半个。明云。者半个那里去了。雪亦良久。明云。也只得半个。雪相与大笑。师云。主宾互换。电卷星驰。同死同生。方堪受敌。二大老檀特山前列阵。占波国里藏锋。分明有输有赢。且道谁得谁失。

　　真歇了禅师上堂云。处处觅不得。有一处不觅自得。良久云。贼身已露。师云。处处觅不得。祇为太近。有一处不觅自得。认着依前还不是。良久云。话堕了也。贼身已露。贩私盐汉。诸禅德。山僧恁么。还是赏伊罚伊。更若拟议。看箭中也。

　　南阳忠国师三唤侍者话。师云。国师三唤。侍者三诺。国师云。将谓我孤负汝。谁知汝孤负我。藕庵不然。寻常击案一下。行者齐立两肩。且喜两不孤负。复击案一下云。并不相瞒。

　　白云端禅师上堂云。古人留下一言半句。未透时撞着铁壁相似。忽然一日觑透。方知自己原是铁壁。如今作么生透。复云。铁壁。铁壁。师云。白云老汉太煞婆心。殊不知被铁壁换却眼睛。山僧不恁么。何故。举头开合处。别有好生涯。

　　洪州黄龙慧南禅师因化主归。上堂云。世间有五种不易。一化者不易。二施者不易。三变生为熟者不易。四端坐吃者不易。更有一种不易。是甚么。良久云。聻。便下座。师云。山僧则不然。第五种不易是什么。呵呵大笑归方丈。

　　云峰悦禅师因僧问。如何是心地法门。峰云。不从人得。曰。不从人得时如何。峰曰。此去衡阳不远。师云。今日有问山僧。如何是心地法门。不从人得。曰。不从人得时如何。令不虚行。

　　台州瑞岩师彦禅师到夹山。山问。甚处来。岩曰。卧龙来。山曰。来时龙起也未。岩近前顾视。山曰。灸疮瘢上更着艾焦。岩曰。和尚又苦如此作么。山休去。师云。夹山垂竿掷钓。瑞岩不避钩头。山僧若见。近前劈头与他一棒。总使行雨神龙骊珠也较百杂碎了也。何至更容后语。虽然不谬卧龙来。

　　长沙景岑禅师一夕与仰山玩月次。仰曰。人人尽有者个。祇是用不得。岑曰。恰是倩汝用。仰曰。你作么生用。岑劈胸与一踏踏倒。仰山起来云。　你直下是个大虫。师云。诸方老宿各逞伎俩。未畅平怀。山僧据实而论。岑老轻被仰山一拶。直得通身　跳。脚底云生。遭他拣责。设问山僧作么生用。但呵呵大笑云。知恩者少负恩多。且道与岑老为同为别。

　　衢州乌臼和尚因玄绍二上座参。臼云。二禅客发足甚么处。玄曰。江西。臼便打。玄云。久知和尚有此机要。臼曰。你既不会。后面个师僧祇对看。绍拟近前。臼亦打。曰。信知同坑无异土。参堂去。师云。乌臼只知夺食驱耕。不顾旁观者哂。惜乎二僧有头无尾。别无转智。有问山僧发足甚处。乃云。正要和尚疑着。总是定动。拂袖竟出。直教乌臼至今起坐不得。还有为乌臼雪屈者么。拽拄杖旋风打散。

　　南阳国师因丹霞来访。值师睡次。乃问侍者。国师在么。者云。在即在。只是不见客。霞云。太深远生。者曰。莫道上座佛眼也觑不见。霞云。龙生龙子。凤生凤儿。师睡起。侍者举示前话。师乃打侍者棒。趁出。霞闻。叹曰。不谬为南阳国师。师云。丹霞参国师不是好心。侍者答丹霞好心不是。争如国师布缦天网。笼尽冲霄。难逃其限。遂高声召众云。还有出网者么。与拄杖子相见。二僧并出。师云。一箭落双雕。

　　颂古

　　兜率悦禅师问。拨草瞻风。只图见性。即今上人性在甚么处。

　　颂云。

　　连宵风雨急。倾倒东墙壁。分付田厍奴。不许空狼藉。见得本性。便脱生死。眼光落地时作么生脱。

　　颂云。

　　打破郑州关。芦花月一湾。水流风动也。跳出虎黄斑。脱得生死。便知去处。四大分张。向甚么处去。

　　颂云。

　　白云明月两悠悠。云月和烟六不收。自去自来还自得。等闲拍落海门秋。

　　三印颂。

　　一印印泥。拽耙拖犁。踏翻华藏。高卧山溪。

　　一印印水。秋光万里。麟凤飞腾。苍龙震起。

　　一印印空。桑国芙蓉。光吞万象。生杀之雄。

　　黄龙南禅师三关语颂。

　　我手佛手。咬猪猎狗。才撞着人。拦胸一口。

　　我脚驴脚。高低踏着。踢倒枯桩。到处宽绰。

　　人人生缘。吃饭打眠。枕子落地。打碎方砖。

　　杭州净慈断桥妙伦禅师参无准。准以狗子因何有业识令下语。凡三十转皆不契。伦云。可无方便乎。准乃举真净颂曰。言有业识在。谁云意不深。海枯终见底。人死不知心示之。伦悚然良久。忽闻板声。大悟。

　　(颂云)。

　　三春莺啭绿阴丛。渔父从容渭水东。毕竟有贪香饵者。比来喜不浪施功。

　　僧问风穴禅师。如何是佛。穴云。杖林山下竹觔鞭。

　　(颂云)。

　　杖林山下竹觔鞭。打破虚空缺半边。昨夜风雷相送急。群龙舒卷别云巅。

　　僧问玄沙禅师。如何是和尚亲切处。沙云。钓鱼船上谢三郎。

　　颂云。

　　呼驴呼马人皆委。倒卓须弥烟水忙。不学诸方钩上饵。芦花万顷壮秋光。

　　僧问赵州禅师。万法归一。一归何处。州云。我在青州做领布衫。重七斤。

　　颂云。

　　青州衫子七斤重。千手大悲提不动。蓦地拈来觌面呈。白云片片仍归洞。

　　无位真人颂。

　　拦胸把住似冤仇。截断云门六不收。迅烈风雷烟雨急。几多归客锁眉愁。回首看。红日秀。拈来挂在青山后。咄。

　　巴陵提婆颂。

　　琉璃殿上辊花毬。珊瑚枝枝撑着月。月光影里笑声频。笑个银碗里盛雪。

　　月溪澄禅师凡僧请益次。月云。佛法不是鲜鱼。怕烂却那。即趁出。

　　颂云。

　　天然活计付春风。吹落桃花朵朵红。破浪石鲸为雨去。金毛抖擞出林东。

　　南明广禅师在径山看雪次。僧云。满山都是雪。明云。随声逐色汉。僧云。请师离声色道一句看。明云。满山都是雪。

　　颂云。

　　抢行夺市布风烟。换却时人眼里仙。声色头边如荐得。抬眸鹞子过西天。

　　普明同雪峤上弦玩月次。雪云。者半个那里去了。明良久云。会么。雪云。只得半个。明云。者半个那里去了。雪亦良久。明云。也只得半个。雪相与大笑。

　　双收双放互英雄。花满枝头月满空。虎啸龙吟深有意。顶门高出一轮红。

　　金明探竿影草颂。

　　垂钩四海钓狞龙。鲲化鹏兮上碧空。拍板盲龟难上钓。莫教辜负蠡湖翁。

　　苏州竹庵衍禅师语录卷上(终)
嘉兴大藏经　苏州竹庵衍禅师语录


　　苏州竹庵衍禅师语录卷下

　　住娄江绿野庵门人机涌编

　　娄东付法居士钱受明法名机廓阅

　　机缘

　　僧礼拜起。师拈笔示云。会么。僧拟答。师云。能纵能夺。能杀能活。僧礼退。师云。剿。

　　僧问。和尚不得有语。不得无语。速道。声未绝。师便打。古林维那入室。才礼拜。师云。释迦老子因甚打失半边鼻孔。林云。和尚与么道那。师云。真狮子儿。林便喝。师云。善能哮吼。林又喝。师亦喝。林礼拜。师说偈云。当阳觌面提。觌面当阳吼。付于狮子儿。不前亦不后。遂付衣拂。

　　僧问。熏风自南来。殿阁生微凉。意旨如何。师云。好个消息。僧拟议。师以茶蓦面泼。

　　僧参云。请和尚一个话头。师击竹篦云。向者里会得。尽大地是个话头。僧云。杀人刀。活人剑。师便打。僧喝。师云。再喝喝看。僧拟议。师云。了。

　　盛夫人领众女参。求和尚开示。师云。且坐吃茶。净修云。和尚自吃。师云。负恩者多。修喝。师便打。修亦打。师云。见甚么道理打老僧。修无语。师痛棒打出。

　　启七。师落堂垂语云。启七已经三日。个个眉横鼻直。风声吹折长松。惊倒须弥卓立。试问本地风光。三脚乌龟上壁。诸禅德。三脚乌龟作么生上壁。各下一语看。众拟答。师以竹篦旋风打散。

　　师雷雨夜坐。僧问。如何是真法。师云。檐声未断连宵雨。电影还催后夜雷。僧有省。

　　师自述行繇

　　余讳真衍。别号藕庵。吴之长洲高阳氏子。母姓陈。长斋奉佛。梦童子空中手书丹凤啄金桃之句。余生也。明之泰昌辛酉正月十三寅时也。虽襁褓时喜坐。幼不入群儿队。遇僧而斋敬之。十五岁一日恳两尊人。言志慕宗门是所重也。父母不允。忧而不食。遂默持准提咒心。日不虚也。十六岁之冬。父命以配。不一年。冬十一月十四日丁母忧。明年中元正昼。父归西逝。七中延僧佛事。余不茹荤。虔奉七素。三年丧毕。奉两尊人合葬于长洲之金鸡堰。葬归谢事。邀族长亲朋至。告长者曰。向愿如也。长者亲朋以千万言阻之。余志亦坚定。以书文器用归于宗祀。室之所有归于内伴。伴归内父家。十九岁之秋方能脱白。礼云栖下晟公禅师披剃。因常住萧疏。众僧枯澹。余自发心。化饭供众一年。癸未冬。万峰受具。甲申春礼剃度师。奉侍期年。一日阅圆觉经中菩萨发问。今者四大各离。妄身当在何处。余遂抚几掩卷而叹曰。人生不明个事。徒为僧相耳。即辞师。立志参寻决择。省要内戚。面禀坚誓不移。乙酉春谒万峰。峰问。万法归一语。答曰。梅子树头红。峰曰。更道。余曰。犹嫌少在。峰曰。参堂去。余以寝食忽忽。一日闻板声。瞥然会得。具陈上事。峰落草之后。复以公案验之。更索偈看。余遂书偈。铁船屋里泛扬州。棹破波心碧汉秋。惊起石人嗥不住。乌藤　跳鬼神愁。峰可之。而后问答皆以契机。同处三年。辞万峰。谒湖之道峰山翁和尚。是日踏雪登山。一见便问。苏州有。常州有。有个甚么。答曰。踏着秤锤硬似铁。山曰。且坐吃茶。余作礼归位。是冬戒期。令任以职。戒事劳顿。乞假就医。明年愈可。因寿万峰。留之记室。一日室中问。东山水上行道一句看。余震威一喝。峰曰。更道。余复喝。峰休去。明日挂牌。入室卒问。无情说法道一句看。余作舞而出。晚课后索偈。余书。也大奇。也大奇。无情说法不思议。石虎横飞扑面来。雨声滴破街沿异。峰然之。自此盘桓而胃气复发。辞万峰。寓娄之双树。迁福城。凡痛则绝倒。苟可诵法华。刻法华。塑佛像。造禅堂。稍愈复迁南城藕庵。乙巳春参金明老人。余呈印于明。明拈云。是甚么。余曰。者老汉无文。印也不识。明即置案头。余珍重而出。一日早课毕。明垂语云。功课也未。众不对。余曰。功课了也。明曰。因甚我不闻。余云。点即不到。明复问。功课作么生做。余曰。到即不点。明便归方丈。端阳日。明示○。命众下语。余曰。急急如律令敕。复以[※-((鬯-匕)-凶)+○]呈明。明乃休。一日老人示众云。观音大士神通广大。无刹不现。及乎妙相于十字街头。无人识得。金明今日为伊庆生。且作么生庆。良久云。翻转地皮苔尺厚。铲去堂前草丈深。还见么。各下语看。余曰。昨夜三更月到窗。明归方丈。一日明落堂。索余行繇。余以拳呈明。明云。者干萝卜用不着。即今斩新道一句。余震威一喝。明曰。未在。余以拳击明。明亦喝。余珍重作礼。七月初十日夜半。老人呼室中。举殃崛产难因缘。子作么生。余作呱呱声。明曰。是男是女。余近前一喝。归位。复举女子出定。文殊七佛之师因甚出不得。罔明初地菩萨因甚却出得。余曰。文殊费尽腕力。错用牛刀。罔明因风吹火。迥出乾坤。总是一状领过。明曰。只如老僧常在定。子作么生出。余遂高声云。和尚。明良久云。汝要老僧出定那。余捧壶斟茶呈上。明大笑。复举风穴禅师问首山念。法华世尊不说。说作么生。念云。动容扬古路。不堕悄然机。子又作么生。余曰。金风吹玉管。草木悉知音。明云。更道。余曰。宾主之礼。合施三拜。复举白云谓五祖演云。有僧从庐山来。皆有悟入。教伊说亦说得有来由。举因缘亦明得。只是未在。演于是大疑。屡日参究。忽然省悟。后云。我因此出一身白汗。明得下载清风。此意如何。余喝。明曰。好喝。余曰。鲸吞海水。尽露出珊瑚枝。明曰。三十棒也少不得。余作礼。明又举断桥偷祖在无准范会下。范以狗子因何有业识令祖下语。连三十转皆不契机。祖云。可无方便乎。范举真净文颂曰。言有业识在。谁云意不深。海枯终见底。人死不知心。祖悚然良久。忽闻板声。大悟。且道悟个甚么。余曰。石人撞破玉楼钟。明又云。诸佛说不到。历祖拈不出。道将一句来。余震威一喝。明云。更道。余曰。再犯不容。明亦喝。乃云。临济有四喝。且道者一喝是那一喝。余曰。老汉莫探头好。明曰。为汝拖泥带水。余作礼。明遂付源流杖拂。参堂。

　　杂着

　　和宋天封佛慈禅师蜜蜂颂原韵

毒鼓声中显大机。杂花林里占春归。分门立户成家业。令不虚行凛凛飞。

几回历尽转风光。搅乱空花个个忙。未肯轻抛者着子。声声唤起要渠当。

泼天雄势浩无涯。竿木随身到处衙。入佛入魔堪种草。堂堂宫阙我王家。

山花簇簇斗芳时。倒用横拈总不离。刺破虚空天地阔。尘尘刹刹蜜生脾。

劈窠剖出那枯桐。密布烟云古路通。自是不归归便得。不萌枝上日头红。

　　临济大师嘱三圣法偈

沿流不止问如何。狼藉余辛满道途。点石化为金玉易。几人忘却是非窠。

真照无边说似他。溪头石女笑呵呵。金乌飞出榑桑国。玉兔奔腾为甚么。

离相离名人不禀。木童担雪来填井。洞庭无盖月为钩。波斯笑指云门饼。

吹毛用了急须磨。百步穿杨又若何。直透三玄戈甲里。双丸于此快如梭。

　　浮山远禅师九带

佛正法眼。石头土块。赤脚波斯。漆桶不快。

吾佛法藏。付憨布袋。铁牛之机。两采一赛。

理贯全收。识取钩头。寒山拾得。未是同俦。

事贯纷拏。白眼添沙。石人鼓舞。玉女生夸。

屈曲垂慈。棒喝无私。新妇骑驴。阿家牵之。

理事纵横。魔佛心惊。大开炉鞴。麟凤齐烹。

妙叶兼和。子湖铁磨。大悲有斋。放身倒卧。

金针双锁。山河万朵。露柱灯笼。放过不可。

平怀常实。事圆理直。一曲石琴。天外知悉。

　　法华经七喻

朽宅当门月一池。须知别有长安路。长安路。人难悟。漠漠水田飞白鹭。遂高声云。看箭。(右火宅喻)

几番风雨占机先。荡尽余辛别一天。伏藏打开人不见。拈来分任子孙肩。(右穷子喻)

平地茫茫都靠倒。善财踏遍蓬莱岛。堪笑文殊老古锥。放出金毛吃尽了。(右药草喻)

逾城劄落天边月。良骥追风瞬息时。已到故乡空眼界。宝山华劈自如如。(右化城喻)

泥猪癞狗光天地。铁树长开五色花。活泼摩尼收不得。春风频卷破袈裟。(右衣珠喻)

往复升沉元自在。顶门活眼照乾坤。螺峰高出须弥上。看遍迷流甘逐魂。(右髻珠喻)

醍醐毒药一时倾。麟凤生擒炉焰烹。炼就不知何处去。长天秋月骨毛轻。(右医师喻)

　　尘居十事

举目天涯只自知。髼松短发懒随时。任渠履践消先业。嫌我痴憨学我迟。(右寄迹)

你我从来难辨别。主宾互用礼香床。灵山一别如今日。这片栴檀孰敢藏。(右礼佛)

拈来遍处去其有。中宫屋胆愈生光。拂开劫石辉天地。玉兔怀胎走八荒。(右扫地)

贝叶翻余旧公案。字字圆珠金不换。一度拈来一度新。月到床前长作伴。(右翻经)

寻常饭罢便经行。一室团圞蜗角形。兀坐蒲轮毛鬓白。花开花落独惺惺。(右晏坐)

作家相见主宾分。松子余香妙入神。堪笑掌鸣增意气。灵山震起旧嘉声。(右见客)

卓午林空长照寂。鼓韵钟声何处出。山僧日用只寻常。一日钵盂两度湿。(右受食)

有时把住黄金色。放下当阳铁壁通。略转毫头明世界。余辉如日照无穷。(右剔灯)

申手摸着自己鼻。天然一勺面门全。重重华藏亲登到。者个何如火里莲。(右开净)

紫罗帐里灿真珠。缩脚申拳总自如。夜半颦呻狮子窟。钟声才震爪牙舒。(右上单)

　　六根偈

圆明历历绝无殊。看遍溪山若个知。黑白既分呈旧面。眉间端的露双珠。(眼)

岩虚声澈善通灵。差别因缘不妄听。短笛渔歌皆妙道。知音勤策莫教停。(耳)

高踞当阳不记秋。门开八字许谁俦。等闲触着撩天志。膻气香林一网收。(鼻)

五音六律发尖新。不鼓纤毫韵转深。杀活全提人不识。个中玄旨细参寻。(舌)

四大原从险处立。红炉焰里碧波生。而今寄语知音者。地涌金莲朵朵新。(身)

亘古亘今摩不昧。花开夹岸丽当轩。片帆飞出芦湾角。镇海光舒不夜天。(意)

　　十二时歌

平旦寅。渔舟欸乃出前村。槛外尚余江上月。波涛惊起化鹏鲲。

日出卯。白云满地无人埽。十洲宝驭帝金轮。何似闲身林下老。

食时辰。满树松花饱腹心。太古韵清无间歇。和衣高枕绝疏亲。

禺中已。眉间挂剑寻常事。智勇将军正令行。宛然定有降魔势。

日南午。修竹凤兮寻画谱。无限英灵济济来。云厨斋法家风古。

日昳未。山深何用桃源避。高树南楼古佛基。分明旧阁闲田地。

晡时申。聚头几个是知音。煮沙千日难成饭。当下浑忘空劫心。

日入酉。谁泼烟霞彰己有。弹指千山血点红。一轮不夜天然否。

黄昏戌。月满溪山光满室。壁立门庭迥不同。数声犬吠幽林隔。

人定亥。铁树花开光若采。百宝优昙火里鲜。雨洗霜烹浑不改。

夜半子。高竖脊梁慵扣齿。可怜鼠伎闹纷纷。突出猫儿无彼此。

鸡鸣丑。拨转乾坤不借手。箭锋相拄岂关唇。一毫头上金毛吼。

　　寿　金明老和尚六十大诞

阿翁腊树高弥界。小子芜词颂永年。宝掌虔躬呈寿量。蠡湖无日不金莲。

　　和雪大师山居原韵

古今草木倩同侪。山寺钟声孰敢埋。天纵藤条为雨去。莫教打湿我皮鞋。

　　钱受明文学易字卍庵(法名机廓)

镈音才扣嘉声远。卍字高标耨果香。振起吾宗千古意。狮弦不鼓韵幽长。

　　与曾兰坡文学

自古蓝田产白圭。无言童子语如雷。之乎者也都拈却。独许中天红日辉。

　　示古林如首座

立志学道。细审承当。十二时中。逆顺莫忘。豁开楼阁。遍界辉煌。棒下翻身。牙爪全彰。葛藤剿绝。掀倒禅床。纵夺施为。如狮子王。韬光隐迹。道大难藏。龙天推出。震起颓纲。早深望汝。劫外风光。千古万古。法海津梁。

　　示吴夫人

心月舒光分外明。金针已掷化鲲鲸。等闲识破针锋旨。布阵腾云法雨生。

　　示圆印震上人

学道如初不变心。刀山剑树要亲临。佛魔埽尽堂堂地。自有通身活眼睛。

　　咏破衲

布毛吹起竟忘秋。铁骨冰心志未休。起倒相随绵且密。和衣高枕月床头。

惭余病骨少知音。与尔同心共守贫。不挂一丝应分得。何妨旧隐话重新。

坦腹垂垂孰敢侵。山空花鸟语幽深。针头鼻断衣珠露。才话无锥早一针。

尽道罗纹结角多。南轩高卧罕相和。几回静看炎凉密。落落零零举示他。

从来高节绝相依。舒卷同时展大机。独许灵源真面目。天然随处水云衣。

称身白褶影重重。袖里明珠善伏龙。桥断溪回弄明月。者条线路有谁缝。

电影穿针眨眼过。看清线道岂淆讹。霎时缝到无缝处。拈示人天不较多。

古今缝补已郎当。正眼看来为甚忙。何似随家丰俭足。绝商量处好商量。

　　示体庵上人

闲忙日用中。谁为是真体。青山笑点头。月华光万里。

　　示心莲顾居士

君今六十六。双贤子女郁。信慕到南楼。清池紫莲馥。朝夕梵殷勤。秋光照幽谷。万象悉频申。通身是眼目。

　　自题

　　生平以言高气胜。不为世所喜爱久矣。且临济七百年来未尝面相识也。声言未尝相唯诺也。从年头年尾。朝曰临济。暮曰临济。今之赫赫为世所重。而我何哉。愚痴然乎。学问致乎。我不得而知也。

　　春日咏梅

一枝清瘦碧溪头。浪得闲名满十洲。寻到不知香国异。青山叠叠水悠悠。

玉葩灿烂蕴奇香。铁骨崚嶒岂泛常。纵使丹青描不尽。从教蜂蝶去来忙。

高寒历尽意悠悠。一夜琪花香满楼。石壁苍苔无异色。不能描尽转风流。

南枝早绽自天真。一片冰心更有神。不逐群芳幽韵好。枯禅别有劫前春。

照水横斜香霭浮。朝曦遥映藕花楼。天然不藉闲枝叶。啖影池鱼空自游。

鹭鸶飞起千寻雪。扑落池边点绿茵。忽见不萌枝上日。清光流出此花神。

　　咏牡丹图

名花绰约态逾娇。灵鸟翩跹上下撩。万蕊千花争艳目。此中一朵最难描。

　　题竹

生来骨劲逼人寒。月白风清几个看。埽尽语言文字脚。春雷头角出林峦。

　　示灵监院

杖藜回首日轮红。莫视帆飞度远峰。笑指烟霞迷古寺。断桥流出一声钟。

　　洞庭秋月

频卷寒涛泻碧空。秋光如洗出云笼。天然活句谁能会。愁杀诗人与画工。

　　己酉初夏答胡銮老文学过访原韵

水涨篱门没菜塍。草堂木榻话间僧。高怀更有天边约。池畔荷香气若蒸。

　　秋日胡文学再过荒庐用前韵以酬之

秋高云净扣孤僧。问道龙门快已登。会得本来成现事。选官选佛异何曾。

　　小春即事

疏雨楼前积翠新。溪烟澹荡少林春。檐声点滴添秋兴。乔木棱棱倍转神。

　　雪中漫兴

东风鼓起冻云飞。压尽群峰草木低。昨夜梅花开笑口。扁舟满载一蓑衣。

　　秋夜感怀

金华岩畔玉芙蓉。笑指溪头落叶红。试看藕花池上月。全身飞入画楼中。

　　自题

不近人情。乌藤卓兀。无法与人。无私与直。尽道云栖会里儿孙。元来临济正宗。金明嫡骨。汝看阿谁。藕庵老贼。咄。

　　和曾兰坡文学放鲤诗原韵十首

天生灵胤必然奇。头角峥嵘正此时。忽听迅雷消息至。锦标高着莫嫌迟。

金鳞桃浪岂庸徒。直上禹门显大儒。霹雳光中为雨去。碧潭睡稳石鲸枯。

密受灵符善护生。记功童子早芳名。潜行妙用人难委。吞却蟾蜍快已轻。

日照湖光万点金。逍遥纵壑跃迷浔。俊哉雹发惊人句。最喜炎蒸布雨霖。

透网冲霄攫雾欢。天涯如粟有多宽。明珠闪烁光前后。眨眼轰雷过几滩。

床头古砚足津梁。吾道声光岂泛常。珍重高宾双眼正。溪山日月古今长。

须臾胶涸若为钩。流水恩波鼓腹游。蓦地顿超天子贵。满街璎珞宝花酬。

莫轻异类焰炉游。彼此天真未入流。险处解囊能续命。水晶帘子控银钩。

谁个亲瞻天眼舒。百千楼角总佳如。鱼龙悉悟飞升去。无限平人逐物且。

底事从来不妄传。金鹏秉戒已经年。高怀倾出连城璧。愧我囊空无半钱。

　　和王异公文学原韵四首

学海声光盖代传。风流才子德耆年。人中至宝谁能及。流出胸襟无尽编。

金津一滴倍甘棠。清昼高眠鹤梦长。最喜匡阜飞瀑布。宛然泼洒学苏黄。

忘法忘机气已平。此中端不负虚名。春花秋月如阳焰。分付渠侬守禁城。

道重涵虚慈且雄。南星北斗羡唯公。文峰点处开人眼。不夜心珠照海东。

　　和友人原韵十首

学道甘贫看世途。须眉安肯倩人诬。伟哉定信奇男子。纵目莲芳菡萏殊。

乌藤　跳搅龙涛。帝释心惊亦告劳。东海鲤鱼才一棒。盆倾烟雨泼天高。

雨过云收电卷频。双丸互照不欺贫。山川草木皆含笑。历尽炎凉证此身。

阂膺未释好称奇。邪逆生非有日危。堪笑雷同呈伎俩。像龙致雨岂能为。

海岳掀翻得旨归。饭余图翰月轮肥。试看万籁非常韵。物物头头发祖机。

千寻老树长新花。果熟飘香难购嗟。不揣己躬才力短。反嫌尝到味无差。

觅心无处是安心。五采牛兮身若金。耕遍故乡田地熟。通身皮骨任渠侵。

且寄阎浮世上生。掀髯一啸顿圆明。劈开华岳连天秀。屈曲从教一掌平。

个事蒙头者也之。不堪赏处乐为知。忽然摸着娘生鼻。额上栽眉不较迟。

同道登山努力先。主宾妙叶岂徒然。拈花一脉家常事。豆爆黄金万古传。

　　山居四偈

山居春。鹧鸪啼处百花新。叆叇香风弥宇宙。松涛震起梦中人。

山居夏。池开莲碧香飘化。独坐南斋眼界宽。水天如镜谁看下。

山居秋。万叠芙蓉一目收。宝月穿云射林麓。木叶频敲古佛头。

山居冬。古木翛翛露别峰。高卧茅堂最深处。每怀悲愿烈烘烘。

　　为恒贞封龛

　　日面月面。言端语端。不涉两途。山深水寒。恒贞上人。童真学佛。禅力齐行。为众竭力。无方不现。咄。果有与么气概。与么英标。若缁若素。无不望风归仰。佛法世法。无欠无余。且喜最后光明。香飘果熟。独步逍遥。自由自在。直得庭柯雾惨。万象攒眉。且道即今封龛一句又作么生。遂以手掩上云。体露金风事。藏身北斗看。

　　竹庵衍禅师语录卷下(终)

　　先老和尚行状

　　师讳真衍。字竹庵。吴郡长洲人。姓许。母陈。长斋奉佛。梦童子手书丹凤啄金桃之句。遂生师。时泰昌辛酉正月十三日寅时也。幼喜静坐。不入群儿队。遇僧辄斋敬之。年十五。忽启两尊人曰。儿志慕宗门。愿披缁学佛也。父母不许。忧而忘食。遂默持准提咒不辍。年十六父母婚之。明年冬即丁母艰。又明年中元父逝。师遂绝茹荤。三年丧毕。奉两尊人柩葬长洲之金鸡堰。归而邀族长亲朋告曰。向愿如矣。亲长阻之。师志决。遂归所有于宗人。归室人于外父。十九岁方脱白。礼云栖下晟公禅师披剃。因常住萧疏。师发心化饭。供众一年。癸未冬受具于万峰。返复侍度师。一日阅圆觉经。至菩萨发问。今者四大各离。妄身当在何处。遂掩卷叹曰。人生不明个事。徒为僧相耳。即辞师谒万峰。苦志参寻。后闻板声。乃有省悟。同处三年辞去。谒苕溪木陈和尚。相印契。因任以职。戒事劳顿。乞假就医。明年愈可。复往祝万峰寿。留之记室。寻以胃疾辞。乃居娄东之双树。继居福城。闭关静修。每日背诵法华经无间。复书写镌板。于是四方檀信咸向慕辐辏。因藉缘力塑像起殿。常住多所兴建云。疾稍愈。乃迁南城藕庵。因以为号。乙巳春参断桥伦祖第十四世孙金明介庵老人。问答酬唱。有水乳之合。遂嘱付。随侍期年。复归藕庵。塑大悲香像。建禅堂筑庵。后官街土人颂之。乃复书华严。楞严。弥陀诸经并全部。因积劳成疾。遂辞藕庵。退隐东关外草庵中。乃索笔示语曰。平生孤孑。杜门守拙。吾道虽凉。仗后昆烈。喝一喝。遂掷笔而寂。时康熙丁巳七月十七日寅时也。距其生年五十有七。僧腊三十有四。师一生持戒甚谨。自受具后即洁大悲坛。随身所在弗逾。虽隆冬盛暑必沐浴。正衣冠礼拜。未尝一日阙。顾以痰疾时作。罕开炉结制。然机锋迅利。一言半句之下能令人悚然有省。性高峻难犯。从学者亦不甚多。嗣法弟子仅四人(如)与焉。戊午岁(如)建塔于吴郡金墅镇莲华寺之右。闰三月十六日未时谨奉灵骨以葬师。诸方参学机缘契合处甚多。悉载师自述行由中。兹不复赘。略述大概。以策励后来学者。亦即以自励云。

　　莲华得法弟子机如拜状

　　附刻禅灯和尚为先和尚举火法语

　　执火炬打圆相云。如来蓦地放毫光。澈见阎浮香海幢。欲识此光所为处。茶毗无上法中王。复召众云。诸仁者。还见此光么。若也见得分明。诸佛于此降生。诸佛于此出家。诸佛于此成道。诸佛于此说法利生。诸佛于此般涅槃者。起无量塔。利益天人。天上天下真奇特。世出世间最殊胜。其或未委。山僧掇转面门相搂打搂去也。恭惟　竹庵大和尚其生也巍巍堂堂。似杲日丽于中天显诸用。其逝也辉辉煌煌。似皓月没于西江藏诸仁。我观其说法也。击法鼓于雷门。施甘露于大地。我观其慧也如大慧再来。机如掣电。着得眼时早错过。辨若悬河。才拟开口落二三。我观其行也如智者后身。书华严八十一卷。才十月而工竣。诵莲经欲至万部。满七千而归西。伟矣俊哉。人天眼目。不愧金明之子。堪作断桥之孙。挽颓纲于末运。扶下衰于秋晚。何期一旦告寂。悠然长往。是以人天失其号令。四众无所归依。僧俗泪决于西江。鸟兽悲鸣于大野。令人可悼而可悲。是事且置。祇如光前裕后一句作么生。复以火炬打圆相云。烈焰光中留不住。风波险处作津梁。掷炬便烧。
