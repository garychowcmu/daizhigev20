嘉兴大藏经　方融玺禅师语录


　　目录一卷天界上堂弘济上堂小参二卷云居示众三卷机缘室中垂语小佛事行脚垂语佛祖赞歌偈行实附净土诗

　　方融玺禅师住天界语录

　　众护法宰官请启

　　伏以秋月空悬光卷夜明帘不借凉飙桂发香飘无影树重荣况灯王之余焰交辉而善世之高门直立诸山俟响四众瞻风恭惟方公大师毓秀终南分竹林之悲花戒月钟奇浐水得天界之妙用神机把断要津潜行密行昔领云居十祀焕然堂构维新近住匡阜千岩渺矣烟霞增色忘机鹿草息影鸡纹为杖人后事远来值啸公高踪继往且栖霞及同门各锡飞一地此席岂应久虚乃(成)等于斯时共函启片词大法期将远振吉占望日时届仲秋座拂宝华听雨花堂中露滴银河之古翠炉烧沉水看毗卢阁上云盘碧汉之新苍还先师之公案现成斩末世之葛藤乱统朝阳再鸣于凤岭兴云复睹于龙河临楮缄三和香合十不胜忻跃翘企之至佛弟子周天成邓旭吴弘安刘余谟黄国琦陆朗李皋方若珽王言刘余　李文芳刘思敬危列宿陈世昌刘思问杨昌龄周土章孟瑄王端朱之鼎姜鼎沈豹陈丹衷同顿首拜。

　　众护法孝廉文学请启

　　伏以一灯发焰灯灯相续无穷万法同宗法法皆归实际模范流芳于今日师资直接于当时恭惟方翁大师皎月临渊清风拂水得少室不传之旨分曹溪无尽之流瞬目扬眉己事全彰世外拈椎竖拂大机迥露当阳丁群情欲撼之秋藉中流而砥柱际一线将危之候挽末法于狂澜(潢)等久已心皈无繇身近兹以天界因缘之合弥切人寰扳仰之忱松竹青苍曲迳逶迤拄杖横拈霄汉上雨烟朝暮半峰缥缈门庭直设画图间吟咏不减年潭泐翁拈提岂让雪轩成老子承父业头正尾端使末后光明照天照地施斩新条令打雨打风随高步以周旋几多龙象结胜因而广远如许香花瓶锡俨临人天交悦法弟王潢汪观白梦鼐吴仪涛陆本胡禹冀王作砺陈宿姚世昌胡长庚王箴顾梦游钱汇杨国士应驷白梦鼎卢贽纪映钟余怀黄棠芳张总杨泰詹淇陶敬宋嵋欧阳坤欧阳墧欧阳峻陈廷彝黄嘉善倪震倪霁凌翰凌文俞鑮年张云荪张云蕗张云蔚阮柽成必逵黄维嵩韩豫卞期发董纯翼同顿首拜。

　　诸寺方丈暨众耆宿请启

　　伏以祖印全提涂毒声传　外法幢高竖栴檀香遍寰中向上机本无言而无示众生愿满若见而若闻遐迩风趋人天景仰恭惟方翁大师挺生关内杰出泾阳标格外之玄机金针密度拔群迷之颠倒玉锁重开狮子颦呻众兽自当息喙象王蹴踏野狐莫不潜踪面命耳提伫巾瓶之飞诣风行草偃望法席之生辉今此名山夙称禅窟尽是吾家种草未尝别立门庭拾博山炉内之钳锤入室频来云水饱杖者钵中之余粒送供况有龙天顾以后生久坐其荒芜时当末法兹焉宗旨再从昭揭运值重兴琢炼松头祈指云岩之路拈提月下可参宝镜之光协兼带于正偏君臣位合该全摄于玄要宾主权分勿拘谦让之怀得遂鄙私之请惠然至止曷胜欣忭临楮无任颙仰之至教下弟觉爜普行明逵宗教妙光通旨性广慧广净弘道合弘清大广庆习宗镜照识成彬普悦本　寂恬常进大振同顿首拜。

　　监院请启

　　伏以灵孕太华具一只之正眼别传大好昭百代之真宗敬迓威仪渴思建立恭惟方翁和尚云居发轫天吩传衣法雨霏霏自尔遍滋宇宙慈云霭霭从来普被山林缘熟三吴游经几度十载与君把臂敢谓同参今朝为众安心请居师位颠倒风幡拈旧句融通水乳引新机(轮)乃庸流实如敝帚辅先人一十八稔惭无寸尺之功监破院今已九年愧乏振兴之力惧漆桶之底难脱不肯承当学愿王之行方深秪知精进因集法护更申誓言败壁颓垣必望鼎新异日攒花簇锦自当媲美先朝齿德俱尊宜炉锤于此地埙篪迭奏开聋瞽于四方所冀裕后光前乃慰深情远虑赴众吁如▆士赴海潮之音援群顽如世尊援最小之弟立见截狐种族恒观踏佛顶　俯竭葵忱仰千莲座谨启监院大轮顿首和南。

　　方融玺禅师语录卷第一

　　门人兴林等编

　　住金陵天界禅寺语录

　　顺治庚子八月十九日师于紫竹林受阖郡缙绅孝廉文学居士同诸山方丈耆宿监院等请住天界寺于九月十五日入院。

　　山门尽大地是个善世法门都卢向甚么处入蓦卓拄杖云看脚下。

　　观音殿慈悲为人有理圆通自在无碍三十二应现身随类改头换面且道即今在甚么处咄。

　　弥勒殿拄杖煞活古今布袋收放天地是法本来平等一任逢场作戏。

　　大佛殿巍巍堂堂诸法中王明明历历出现于世十字街头吼铁牛孤峰顶上轰霹雳便礼拜。

　　祖师殿祖师眼睛衲僧巴鼻厮抑厮扬抛来掷去有甚么了日震声一喝。

　　据室据此室行此令肘后悬神符人来乞性命更有一则公案甚是淆讹蓦竖拂子云聻。

　　上堂维那宣疏竟师指法座云这座虚架高台亦是琼楼宝阁亦是剑树刀山若非罪福两忘底谁敢挨着挨着则利害随身山僧今日要登便登要坐便坐因甚得恁么百无禁忌喝一喝便升拈香云此一瓣香乾坤正气日月真光热向炉中端为祝延今
上皇帝圣躬万岁播尧风于大地布舜泽于苍生此一瓣香为国为家者未尝不本此尽忠尽孝者全承这恩力热向炉中奉为满朝文武阖郡宰官孝廉文学居士等人人广作佛事个个普利群生此一瓣香踏遍诸方玄路参询直究根源博山会里从空透露天界室中彻底掀翻藏身欧峰云居遁迹匡庐岩壑自谓于世绝闻岂料年深月久却被人知勉强出山事不获已今日恭对人天众前热向炉中端为供养天界堂上传曹洞正宗三十三世本师觉浪和尚用酬法乳之恩乃敛衣就座松影和尚白椎竟师竖拂子云会么道人家风隐显叵测有时向孤峰顶上盘结草庵任他春夏秋冬自繇自在有时向十字街头撒开布袋随我东西南北独行独步高下皆得其宜今日却在天界寺里受众人请继先师席掀翻洞水逆流唱出好山别调普利人天不拘轨则法堂前千众围绕也如是法堂前草深一丈也如是我为法王于法自在更有何事虽然秪如法幢初竖条令重新当阳一句作么生道横按莫邪全正令太平寰宇斩痴顽举古德为人即不出出即不为人话师云大似一条拄杖二人扶虽然互相建立未免各见一边秪如天界今日上堂说法还是出耶不出耶为人耶不为人耶具眼底试道看众无语师击拂子便下座。

　　礼东苑祖像东苑师翁面目奇如何想像画成伊人皆瞻仰撩天鼻独自称尊挂剑眉虽然莫道胡须赤更有赤胡须。

　　礼天界先老人像水出石泉彻骨冷风过林花喷鼻香一度经怀一度噎半是赏心半断肠向为孤峰绝侣寒暖自知云汉独尊恩冤莫报今既风生平地水到通渠龙象蹴蹋而来车马奔忙而至奈何一身入闹市相逢八面尽锋铓逼拶得拄杖子觌体生光总只为你四十余年卖不了底盐酱。

　　礼伞居和尚像穷尽生平冷热肠殷勤一戒未能忘知恩莫大应难报振起圆通古佛光所谓因风吹火用力不多借渠鼻孔与渠出气闻思悟入三摩地戒定薰成五分香。

　　当晚小参玺长老一向高高山顶着脚深深海底垂手逢龙折角遇虎捋须犹未是拄杖子游戏长处不意到来闹市街头平稳地上却被人左逼右拶驱入善世法门又作么生激扬重重波浪重重月叠叠峰峦叠叠云。

　　落堂今日落堂无法可说拈则公案一齐勘过唤作祖师意无绳自缚不唤祖师意当面错过总不与么则终日河头担水卖归家犹叫口干渴。

　　腊月八日上堂僧问世尊今日成道拄杖今日化龙且道是同是别师云惟此一事实进云未睹明星时如何师云左眼半觔进云已睹明星时如何师云右眼八两进云初日天上天下惟吾独尊后道一切众生俱有如来智慧德相还是自语相违理合如是师云总与一顿棒乃云释迦佛成道拄杖子化龙惟此一事实好日多犯重秪今诸上善人聚会天界炊铁钉饭烹木札羹是为释迦佛成道耶拄杖子化龙耶现前诸人试出道看道得着也与三十棒道不着也与三十棒何为如此不见世尊一睹明星极口叹曰奇哉奇哉一切众生俱有如来智慧德相但以妄想执着不能得证拄杖子既与佛同时成化当与佛共鼻出气大众会么远离妄想及诸取令心所向皆无碍。

　　结制侍御陈旻昭居士给谏刘良弼居士同熊春台众居士设供请上堂僧问花笑鸟啼风和日暖春将半鸣钟击鼓结制升堂午正中十五前后即不问正当今日事如何师云花朝且喜值天晴进云秪如九旬禁足又作么生相为师云若干鼻孔一杖穿僧左右顾云大众好看婆心彻困处试听风前铁笛吹师云谁是知音僧礼拜云谢师答话师云好个师僧又恁么去乃云天界今春结制龙象如云普聚若要大家明心须当各自努力古人道向上一路千圣不传学者劳形似猿捕影天界长老特为今世门头人举扬威音那畔事若干鼻孔一杖穿脚下痛与棒三十总要皮里有血底透玄机于劫外绝意路于今时独露本具风光各得真实受用不更持金作丐把火觅灯穷露他方赁屋住不知谁是主人公。

　　荐亡上堂僧问万户春风信手拈和盘托献法王前杖头活句机先眼点出龙睛耀碧天龙睛即不问如何是机先眼师云一雨普润进云恁么则均沾法利去也师云你本分事如何进云学人礼拜和尚师云也须照顾鼻孔僧问无佛处不得住时如何师云头角参天进云有佛处急走过时如何师云脚跟点地进云今日居士设供请和尚说法荐亡未审向甚么处去师云天上天下进云凭师一滴曹溪水散作皇都遍地香师云闲言语乃卓杖云大好消息今日是岐瑞居士设供为荐亡叔明旸朱公请山僧举扬般若普利存亡存亡且置般若作么生举昔僧问古宿动容扬古路不堕悄然机且道那个有分那个无分宿云有功者赏古人恁么答话只知杖头点额不解拂尾垂钩如今有人问山僧动容扬古路不堕悄然机那个有分那个无分劈脊便打且道意在甚么处复卓拄杖下座。

　　为众职事上堂僧问教中道是法平等无有高下为甚万仞峰头底人却在千寻海底相遇千寻海底底人却向万仞峰头相逢师云是法平等无有高下进云恁么则处处逢场作戏人人拄杖撩天师云你将甚么作拄杖僧一喝师云喝与拄杖有甚交涉僧拟议师便打进云今日和尚为众说法未审两序有分别也无师云棒棒打着进云是赏是罚师云分明记取进云恁么则依教奉行去也师云汝作么生行进云但有利益无不兴崇师竖拂子云你兴崇得这个么僧便拜师云之乎者也乃云浩浩乾坤煌煌日月恢恢世界堂堂丈夫岂肯向虚空里打觔斗纵能打出虚空之外更有虚空可打终不免落地一着且如何是落地一着卓杖云看脚下举僧问睦州和尚如何是展演之言州云量才补职僧云如何是不展演之言州云伏惟尚飨径山云睦州古佛善应来机虽然如是秪得八成或有人问径山如何是展演之言便向他道问十答百有甚么难如何是不展演之言喝一喝云且莫作屎窖沸师云径山老汉答话虽俏其奈卖弄特过或有人问天界如何是展演之言便道法筵龙象众当观第一义如何是不展演之言便道谛观法王法法王法如是大众且如睦州道底被径山捡点径山道底被天界捡点天界道底莫有人捡点得么长鲸一吸海水尽森森露出珊瑚枝。

　　居士祝发请上堂僧问古人铲草为剃发目今尽大地都是草先从那里铲起师云从头铲起进云头在何处师竖起拂子进云尾在何处师掷下拂子进云恁么则头尾一如处乞师亲剃落师将拂子一拂僧礼拜师云正直舍方便乃云带发呼为俗披缁唤作僧穿衣戴帽虽有异个中无二主人公既知这些消息须当善自护持若要发扬此事不出寻常日用行住坐卧南北东西粪草堆头教化泥水地上接引放开憨布袋笑杀傍观逢人乞个钱拈弄当面虽然佛事多端要先从头做起唵悉殿都漫多罗因缘成就真实不虚入此法门安肯空过昔牛头未见四祖时感百鸟衔花诸天送供及见四祖后肩挑一石背负八斗运米供众日无虚度若不秉持僧行苦将何报答佛深恩。

　　久雨乍晴上堂僧问久雨不晴时如何师云个个拖泥带水进云今日忽晴时如何师云人人去伞脱屐进云将晴未晴时如何师云转见自倒自起进云为甚如此师云石头路滑乃云天上兴云地下落雨纸伞木屐拖泥带水志公杖头挂剪尺赵老青州做布衫若作世谛理论太俗生若作佛法商量太僧生若只儱侗打之绕争知二老之裁置已往事且放过只如今朝长空无点云孤轮绝对待正当恁么时又作么生盘错光影门头着语易晴明日下隐身难。

　　上堂僧问挝鼓升堂即不问和尚未出方丈一句作么生道师云大纳乾坤阔进云恁么则当阳一句绝中边师云你向甚么处见老僧进云两眼对两眼师云却被老僧看破进云不辜亲见和尚师云孟浪禅和僧问宾主五位即不问三玄三要意如何师云向源头上荐取进云如何是第一玄师云露柱笑咍咍进云如何是第二玄师云阶下石生台进云如何是第三玄师云斋堂佛殿前进云如何是第一要师云古路无人到进云如何是第二要师云拶开没孔窍进云如何是第三要师云拄杖分明道进云玄要蒙师亲指示向上一路复如何师云赤脚踏青天乃蓦竖拂子云机缘问答且置会得这个么如未为诸人下个注脚惟一坚密身一切尘中现无性亦无相周遍于法界虽然过去诸佛末乎迦叶善逝未来诸佛先乎弥勒导师现在诸佛当乎释迦世尊且喜今日普集天界平等光中各出广长舌相遍覆大千世界异口同声道汝等诸人行住坐卧莫离这个若离这个当面错过错过不错过且置唤甚么是这个掷下拂子云不离当处常湛然觅即知君不可见。

　　道婆请上堂僧问高悬八卦图坐断诸方路请师直指个中意师云岭南消息若何僧一喝师云莫乱弄僧无语师便打僧转身出师云野狐禅逞甚伎俩僧问杲日当空无处不照为甚这边有那边无师云循业发现进云学人则不然师云你又作么生僧拟议师便打僧礼拜师云磕破骷髅当得么乃云是觉非觉即念离念有心无心若恶若善一串穿来诸人算看算时若不识数尽是儱侗真如汉祖师道出息不涉众缘入息不居阴界常转如是经百千万亿遍万亿遍且放下唤甚么作如是经昔有婆子请赵州和尚转藏经州绕禅床一匝云转藏竟婆云请和尚转全藏为甚秪转半藏全藏半藏且勿论未审转底甚么经秪如今日道婆请山僧举扬般若且道山僧举底与古人转底还有分别也无良久云择法要先具正眼弄潮须是入洪波。

　　上堂僧问狭路相逢时如何师云真对头进云当面错过时如何师云不相识进云蓦直撞着布袋时如何师云与我一文钱进云这一文钱有何用处师云换人眼睛进云还换得虚空么师云得进云虚空作么生换师云北斗面南看进云果然于法自在师云降者放过乃云貌古形疏气宇豪闲来闹市弄金毛一声震吼人皆畏走兽飞禽望影逃莫有向箭锋下出头底么良久云雨打泥涂壁。

　　上堂僧问公案千差则且置如何是五家宗旨师将拄杖一卓进云莫儱侗师云逞你伎俩来进云如何是临济宗师竖起拄杖进云如何是曹洞宗师横拈拄杖进云如何是云门宗师将拄杖左边一划进云如何是沩仰宗师将拄杖右边一划进云如何是法眼宗师将拄杖向空一划进云恁么则归源无二路方便有多门师云你离却拄杖唤甚么是归源路僧竖一拳师云亦是方便门僧拟议师便打进云这等机用须是天界始得师又打云一任举似诸方乃云这条拄杖尽大地谁不有一根只是他不解用遂成死水里龙与虾蟆鱼鳖互相钝置他若解用陆地生波没杀天下头角去在虽然也要拿捉得稳若拿捉未稳终不免被人夺却大众莫有夺得老僧拄杖底么良久遂下座拈棒打散。

　　青原啸峰和尚初忌上堂僧问五蕴性空涅槃路如何是涅槃路师云坦进云恁么则生灭既灭寂灭为乐师云黯进云且道我青原和尚只今在甚么处师云险进云还是现宰官身现菩萨身师云普进云蒙师指出金刚眼一道神光彻太虚师云点乃竖拂子一喝云喝散阴云旋佛曰拂开泥水转机轮大家都在声光里何处区分疏与亲所以道法不孤起偶事方兴兹值我啸峰法兄初忌嗣子暨诸同门对龛设供玺上座承现攀例举扬个事以见法兄生平履历诸人要见我啸峰和尚面目么蓦竖拂子云向这里着眼。

　　解制司理三开杨居士设供请上堂僧问祖印高提宗风永振向上机即不问末后一句请师举示师云荐取目前底进云世尊拈花迦叶微笑且道是结是解师云一并拈却进云正当今日解制时如何师云脚下草漫漫进云若有个铜头铁额汉来和尚与他作么生相见师云放汝三十棒进云翠竹黄花新气象苍松古柏旧风光师云不易念得好僧问古人道主随客便客听主裁请问和尚如何是主中宾师云当堂不正坐进云如何是宾中主师云侧立位无偏进云如何是主中主师云此间无诸人进云如何是宾中宾师云彼间无老僧进云宾主未分时如何相见师云眼中童子面前人进云宾主五位蒙师指九年面壁意如何师云毒风从此起祸事至今生进云尽大地有不遭此害底么师云且喜阇黎无分乃云撞钟擂鼓普请老僧上法堂接踵摩肩汝等诸人为何事虽然张口道不出是法平等举手构不着无有高下为甚古人道三世诸佛不知有黧奴白牯却知有知与不知利害同源天界这里二俱不取作么生是有底事莫是春日结夏日解拈拄杖竖拂子么莫是饥时食渴时饮早念咒晚诵经么莫是天上晴地下干迎宾来送客去么如或不然说到理穷言尽处不如藏舌与安心。

　　诞日道映禅人同甘湛之钱仁甫众居士设供请上堂维那白椎竟师云即此一义笼陷古今若是其人自有出身活路大众莫有向未举前相见底么僧问时当盛暑杲日光腾和尚升座大众瞻仰全付金襕即不问庆贺一句愿亲闻师云重逢双巧雨花朝进云宝掌和尚寿千岁无位真人年多少师云今朝七月七进云如何是无量寿师云始末不堕进云今日亲见和尚师云你将甚么见老僧进云一毫瞒不得师云秪如瞒不得底是甚么僧拟议师便打乃云大凡举扬此事须俟时节因缘时节一至此事自彰不然但见云从这里起不知雨向那方来今日是众居士设供庆贺山僧满旬时节请升此座举扬个事蓦竖拂子云会么巍巍堂堂明明历历无倚无依赤孤露地六十年来一念过返观久远如今日。

　　上堂僧问世尊升座良久默然意旨如何师云放汝一顿棒进云文殊白椎世尊下座意复如何师云放汝一顿棒进云恁么则世法平等无有高下师云放汝一顿棒良久云还有吃棒底么僧才出师云放汝一顿棒僧礼拜云莫劳和尚尊力师云放汝一顿棒乃云山僧不解说道理临众惟凭拄杖打是法平等无下高那分佛牛与祖马龙济道具足凡夫法凡夫不知具足圣人法圣人不会圣人若会即同凡夫凡夫若知即是圣人圣凡知会且拈放一边唤甚么是具足法放汝一顿棒。

　　上堂良久云到此地位一场好笑老僧未升此座时记得许多佛法与诸人说既升此座总忘却了若道记得底是忘却底则非若道忘却底是记得底则非蓦竖拂子云看取拂子一肩担荷何为如此不见道来说是非者便是是非人掷拂子下座。

　　结制上堂僧问好个第一义被学人一椎秪得七花八裂未审现前缁素向甚么处观师云缁素且置你向何处着眼进云掬水月在手弄花香满衣师云再看后语僧拂坐具归位师云熟套子僧问世尊昔在灵山会上教演三乘和尚今在天界堂中说甚法要师云一字也无进云秪此集众升堂又作甚么师云龟毛索子缚虚空进云恁么则目前无法意在目前师云莫错认僧问天共白云晓水和明月流因甚要三月安居九旬禁足师云无孔铁锤当面掷进云或有个掀倒禅床喝散大众底又作么生师云秪恐不是玉是玉也大奇进云毕竟如何辨的师云点僧拂袖归位师云令僧问法王升座选佛场开宾主相逢如何话会师便打僧便喝师又打僧礼拜师云相见事如何僧拟议师云空点下场头僧问真即是幻幻即是真真幻既除道归何处师云虚空翻觔斗进云师意如何师云知汝脚跟没落处乃云天界开炉时节至旧规整顿从新立现成法则好安排料想工夫不费力若据古人结冬三千世界作炉百亿须弥为炭生铁铸就禅和炙得通身红烂虽然大人做事不小未免过费工力天界今日结冬不执古人定轨量堂安众随意开炉拨动一星火种总要九旬同居拟心觑向金刚焰灼破当人铁面皮昔僧问洞山和尚寒暑到来如何回避山云何不向无寒暑处去僧云如何是无寒暑处山云寒时寒煞阇黎热时热煞阇黎一宾一主一问一答且道在寒暑里垂手耶在寒暑外着脚耶捡点得出许你亲见洞山不然寒煞热煞莫怪老僧不相为好。

　　上堂今日上堂半阴半晴依稀云黑仿佛日红行底拟住住底拟行不行不住拟在途中泥牛入海无消息木马追风不见踪。

　　冬至上堂僧问昨夜堂中古佛恶发便道今日与和尚法战一场未审将何抵敌师云霜剑挂寒空进云祗如不展锋铓如何得胜师云一默语如雷进云恁么则掩耳有分师云惹祸自殃身僧拂袖归位师云转见郎当僧问今日施主请师升座未审将何法酬答师云总教吃茶去进云或有个非凡非圣底又如何接待师云拄杖子饱与一顿僧问如何是诸佛世界师云清净本然进云如何是众生世界师云山河大地进云恁么则一念有差圣凡悬隔师云秪汝一念无差未是了事乃云佛界众生界菩提及烦恼法非圣与凡事在了不了佛是众生界中了事汉众生是佛界中不了事汉了事底如月不了事底似星群星万点不若孤月一轮众生无数惟佛独尊在天而有天尊佛乃天尊之尊在人而有人尊佛乃人尊之尊在圣而有圣尊佛乃圣尊之尊若在山僧无有高下何为如此这里本无凡圣见有何道理落商量。

　　上堂今日上堂倾盆雨雪冷落门庭无法可说缩项长嘘忆古人满床尽洒梅花屑。

　　解制上堂一事圆成百日期放开布袋任东西果然得个出身路不负从前挂剑眉所以道未有常行而不住未有常住而不行秪如行住分明合作么生安置孟春犹寒恭惟诸人珍重。

　　上堂脱去住山破衲袄却来应世着金襕添新换旧意非别尽是当年业使然目今拄杖拂子摇头摆尾似凤如龙狞俊海天纵横无碍复是何感报普请诸人看看。

　　住金陵弘济禅寺语录

　　康熙壬寅九月十八日师于天界受绅衿文学居士诸山耆宿等请住弘济寺于十月初三日入院。

　　佛殿一尊古佛殿三间半在江边半在山今被老僧齐坐却弘扬自有众多般虽然如是也须大展三拜据室衲僧家风无定行事一任牛栏马厩虎穴龙宫拄杖到处自我作主况集众丛林选佛场地诸人还会么若未礼拜了退。

　　上堂拈香祝
圣毕复拈香云此一瓣香天界曾烧弘济复热总为先师浪老和尚用酬法乳之恩乃敛衣就座上首白椎竟师良久顾左右云会么昨出善世法门今入弘济禅寺一条拄杖随身两处逢场作戏不见道弥勒真弥勒分身千百亿处处示时人时人皆不识即今释迦过去弥勒未来正令全提当轩者谁蓦拈拄杖云莫是这个么虽然法不孤起缘会方兴兹承阖郡檀越诸山耆宿恭请山僧隐静于是禅道佛法一事不为但饥来吃饭倦到打眠诸人于此作么生会昔赵州住院凡见僧来便教吃茶去当年此老虽然意出常情言无拣择未免将这些子向饮食里轻举贱用山僧则不然真金自有真金价终不和沙卖与人结椎下座。

　　当晚示众大抵此事说到莫若行到行到底人自然会说古谓但知心是佛何愁佛不解语又云行解相应方堪出世为人若只徒说而不行但能利人不能利己若只默行而不说但能利己不能利人直饶说得行得来弘济门下正好吃棒且道山僧与诸人恁么道还是行耶是说耶具眼底试道看。

　　结制上堂举长沙上堂云我若一向举扬宗乘法堂前草深一丈如今诸方禅和子大都爱热闹嫌冷淡忍耐不住混入野狐精队莫能返省犹谓理之应为阐扬大法殊不知屈辱从上宗风也所以古尊宿教人意在真参实悟不在知解言论实悟底人得意忘言于逆顺境上作得主宰生死关头得其自由不见裴相国问黄檗山中四五百人几个得和尚底法檗云道在心悟岂在言说言说秪是化童蒙耳道毕竟作么生悟莫将闲学解埋没祖师心。

　　冬至上堂冬至短夏至长春分暖秋分凉四时运物如转轮八节催人似箭忙秪有山僧拄杖子不属造化与阴阳饥餐渴饮傲雪凌霜一段真风空劫外不离日用与寻常。

　　七月十五日上堂今朝是中元嘉会自恣良辰诸佛欢喜众圣云集随所住处随机羯磨有过底悔过过悔而功着无过底加功功加而果证当知是日十方世界一切人天有作空花佛事水月道场底能除一切苦能获一切福真实不虚弘济家风则又不然月月是好月日日是好日不见庞公道十方同聚会个个学无为此是选佛场心空及第归虽然如是口说无凭蓦竖拂子云看看唤作拂子即是过不唤作拂子亦非功毕竟作么生得二俱不堕去速道速道众皆默然师云果然没孔锤锥劄不入掷拂子下座。

　　上堂鼓白浪于万仞峰头扬红尘于千寻井底三百六十骨节节节尽皆建立八万四千毛孔孔孔广为流通耳聪底闻眼明底见声色历然无刹不现铁　囵地解脱门八字打开成一片。

　　上堂江上潮声澎湃窗前树影婆娑文殊吟风啸月普贤逐浪随波善才童子善知众艺圆通大士自在圆通较量四圣所作未免各具一能且道山僧境界当复如何蓦拈拂子云随流识得性无喜亦无忧。

　　毗卢佛装金上堂师云毗卢遮那佛法界主中主随类现全身自我而作祖今朝弘济拂子向无见顶上坐断三身于有情脚下广行万行虽然是法平等未免犹有高低秪如盘旋珠走意转机随物我交参事理互显出真入俗带水拖泥不避讥嫌何妨混迹花街柳巷酒店屠房虎穴龙宫神坛鬼庙东扯西拽上举下提折摄双行慈威并用或是或非人不识逆行顺行天莫测且道拂子具甚么眼。

　　受陕西宁夏镇众护法请上堂离乡四十五经秋返目流光一日完蹋遍诸方今世界还归大国古长安虽然如是不因罢战马难到太平乡兹承众护法各发诚心共办信具和盘托出恭请山僧且道受即是不受即是弘济堂前亲切意长安路上广流传。

　　小参

　　小参师竖拂子僧问和尚升座大众瞻依拂子未举时如何师云寰中天子敕进云已举时如何师云塞外将军令进云已举未举时如何师云疑煞天下人僧礼拜师云险乃云古人道有物先天地无形本寂寥能为万象主不逐四时凋向这里会得则知未有三才二仪先有本命元辰主持造化产育苍生凡处同分世界底莫不均禀这段虚玄灵妙之真光经寒暑而不变历今古而常存智者知是佛性迷者唤作精魂试看日用分明是佛性是精魂还辨得也未昔瑞岩唤主人公惺惺着今后莫被人瞒良有以焉诸方尽道瑞岩唤主人山僧却道主人唤瑞岩出乎尔返乎尔用常妙体常虚体虚则非凡非圣非悟非迷非生非灭寂寂焉呼之而内则不能无其声用妙则忽前忽后忽左忽右忽上忽下昭昭焉视之而外则不能有其形到这里无你推托处无你承当处良久召众云主人公惺惺着今后莫被人瞒好。

　　解夏小参夏末秋初解制期峥嵘头角绕丹墀盈腔意气冲牛斗无敢当机捋虎须莫是知法者可惧么莫是自得者不轻泄么莫是默契者便休去么如不然便是背写千张易对人一字难复举世尊在灵山会上拈花示众惟迦叶破颜微笑遂将金襕伽黎正法眼藏付嘱流布母令断绝后来阿难问迦叶世尊付金襕外别传甚么迦叶唤阿难难应诺迦叶曰倒却门前刹竿着乃绍二祖位自此西天四七东土二三直至如今且道还有优劣也无苦瓠连根苦甜瓜彻蒂甜。

　　立秋小参一花发大地春一叶落天下秋得少以为足见角类金牛且如花未发叶未落知是甚么时节直饶拟向大热大寒处去犹被寒热时所使未必能使寒热时不见昔僧问赵州十二时中如何用心州云汝被十二时辰使老僧使得十二时这个道理甚是分明秪今会得识心达本源故号为沙门非但不被此个时辰使亦复使得此个时非但使得此个时亦复同上古人使得十二时非但使得十二时亦复使得三十日非但使得三十日亦复使得十二月非但使得十二月亦复使得百千年非但使得百千年亦复使得无数劫非但使得无数劫亦复能转无数劫乃至归于此个时非但能转无数劫乃至归于此个时亦复能转此个时归于这一念非但能转此个时归于这一念亦复能将这一念当处出生随处灭尽若只使得转不得争见吾心能为万法主不逐三世迁自在受用之妙邪虽然若论衲僧巴鼻又不在此列。

　　僧供法衣请小参僧问昔日大庾岭头提不起如何今朝在这里师云是谁恁么道进云承古有言师云接响之流乃云须弥不挂寸丝虚空能容万象有时唤作福田有时呼为心田施者受者且如何得相应去展衣云三世诸佛出世咸披此衣说法度生历代祖师开堂亦披此衣说法利人天界今日既办这棚傀儡不免着此花彩与诸人看莫道古人用底今人不取好。

　　中秋晚参普贤大士道诸供养中法供养最供养且置唤甚么是法拈起月饼云莫是这个么是则杯盘狼籍脱或未然且看天上月水中月波荡样云皎洁形影虽悬殊光明相交涉一月普现一切水一切水月一月摄若要入此境界须必到此时节非意解而可拟议岂思惟之所分别昔僧问投子青和尚月未圆时如何投云吞却三个四个僧云圆后如何投云吐却七个八个三个与四个七个与八个吞吐甚分明曾未咬得著然既吞吐分明为甚道咬不着僧问如何是月师云麻饼进云如何是指师云菱角进云月指两忘时如何师云笑破石榴口进云恁么则玩月已竟师云拄杖子且待别时吃。

　　小参道不远人何者即是真不异俗就里难明三十年行脚诸方壁立万仞觅个踪迹不得阿呵呵毗婆尸佛早留心直至如今没奈何。

　　寿昌双峰和尚讣至小参讣音一听便心惊设供拈香雨泪倾悲痛老成相继往法门寥落倩谁撑虽然既入虎穴岂无虎子这便是我祖翁堂上第三十四世双峰存法兄绍先启后底面孔今向天界香烟堆里相见罢独唱还乡别调词。

　　小参竖拂子云文殊普贤观音地藏来也诸人见么见则事同一体如未不妨注破一则善说法要一则能行妙行一则慈悲广大一则愿力弘深直下检点得出驱使自繇应以善说法要而得度者即遣善说法要而度脱之应以能行妙行而得度者即遣能行妙行而度脱之应以慈悲广大而得度者即遣慈悲广大而度脱之应以愿力弘深而得度者即遣愿力弘深而度脱之若捡点不出却是诸人辜老僧即非老僧瞒诸人。

　　元宵小参灯月交辉灼破虚空面孔锣鼓喧天穿彻大地耳门人人尽道闹元宵还知观世音菩萨只今在甚么处呵呵大笑云眼见耳闻正好疑着。

　　小参举道吾云高不在绝顶富不在福严乐不在天堂苦不在地狱相识满天下知心能几人径山道我则不然高在绝顶富在福严乐在天堂苦在地狱谁知席帽下元是昔愁人天界又不然绝顶高福严富天堂乐地狱苦处处本现成头头没张主若张主叶落花开春复秋日往月来今犹古且道三人一鼻是同是别。

　　腊月八日小参今朝是释迦老子雪山六载一睹明星换却从前眼目打失向上鼻孔底时节天下主其法席底勿论处之广狭人之寡众都要借此为题以便开口吐气举古拈今大家闹哄哄底搬弄一场谓之上堂庆贺世尊成道山僧虽住名刹意在隐静不攀这些条例秪有一则现成公案不妨与诸人落草盘桓庶几时无虚度也此老初曰天下独尊后道一切俱有还是同是别向这里见得透彻分析清楚不愧为他嫡骨儿孙如或未然且向深固幽远无人能到处大死一番过来始得。

　　小参师竖拂子云会么这件事教不得学不得传不得若教得依他作解若学得非己智分若传得勿劳自参必须向当人脚跟下爆地一声断了命根死尽偷心无师自智觌体现前始知一切诸佛及诸佛法皆从我出我亦本空不住空相腾腾任运荡荡无为随处称尊遇缘利物设若尽大地三草二木各出问端不消拂子一挥一时酬毕诸人还会么乃掷拂子云百千妙义皆他玩一段风光自出奇。

　　小参盘根错节簇锦攒花利口辩词尖新巧妙直饶道理上说得十分相应不若脚跟下蹋着实处一步始不虚费草鞋钱不然整顿算零帐吃亏在后头。

　　立夏小参一阳发百草增辉一霜降千峰失色寒时处处寒热时人人热流光风卷云奔此事银墙铁壁欲出无路欲入无门汝既切切参学我亦的的指示转法轮于烈火焰中翻全身于电光影里脱或迟疑自成钝滞争怪得弘济昔归宗门下有个僧半夜经行忽然大叫曰我悟也我悟也傍僧把住曰你悟个甚么其僧曰师姑元是女人做大抵古人说梦真实不虚捡点将来疑煞天下弘济门下如有恁般底脱下汗衫痛与一顿使他脚跟下有个落处去。

　　四月八日修藏社主佛上座小参师挥拂子云今朝是大吉良辰摩耶夫人别通一窍老婆心尽情剖露悉达太子突出全身小厮儿彻底风流直教九龙水洗不净云门棒打不开从昔至今年年此月此日勿论西干东震绘像镂形底承此时节都要向高处称尊令人彻见本来面目岂知法身无为不堕诸数诸数既不堕唤甚么作法身大众会么如未且于藏社殿里瞻仰全躯思惟取足掷拂子下座。

　　中秋小参江上清风拂拂山中明月团团闻见本同一体声光各自流传弘济今宵借此佳境与诸人举扬个事乃竖一指云看看还会么认着老僧指头失却诸人眼目。

　　观音庵主佛上座刘调元居士请小参师至佛前卓杖一下云观音庵里佛三尊闹市场中僧一个混迹和光指示人当机觌面休空过所以道有时将琼楼宝阁作铁壁银山有时将虎穴龙宫作天堂佛国有时将一茎草作丈六身有时将尽大地作一微尘且道得甚么消息便恁么作用复卓拄杖云若人识得这东西信手拈来总不疑是法本无有上下更从何处觅高低。

　　小参坐断千峰辜负先圣垂慈横行闹市屈辱从上宗风只饶随缘而住未免混迹常情纵能择处而居却又自生分别且道毕竟如何始得入火无烧痕入水无湿迹竖起拂子云尽大地是个铁　囵你作么生穿凿。

　　小参乾坤颠倒颠日月错就错何似山僧拄杖子峭巍巍兮活鱍鱍千眼大悲看不见八臂那吒摩不着虽然如是要用便用又曾瞒得那个来。

　　小参卓拄杖一下复挥拂子云拄杖梗直拂子委宛应折伏者而折伏之应摄授者而摄授之或有孟八郎汉出来道彼既丈夫我亦尔拄杖拂子呵呵大笑曰只恐不是玉是玉也大奇。

　　小参打三打七惟此一事了得一事万事俱毕不见古德道二因一有一亦莫守必须向百尺竿头进步万仞崖前撒手始知高不在天厚不在地只要拄杖子直下承当。

　　佛成道日小参年年腊月初七八一切妄想都冻煞自古从今悉达多天上人间称释迦所以道实须自立名要人传虽然如是弘济拄杖子未肯点头在有名无实底从空挂起无名有实底就地放下名实两全底二俱拈开名实并无底一齐掷却且道拄杖子向甚么处相见乃卓一卓云剑去久矣。

　　刘调元居士造西方三圣请小参弥陀观音势至三身一合理相大雄大愿大悲无上无等无量堂堂乎容颜圆妙巍巍乎形体殊好湛湛乎光明广大虽然如法称赞未免犹有分别须从威音那畔坐断三身向今世门头广行万行到这里生佛齐平昔今无异三世不隔毫端十方只在当念若千灯一室焰焰交辉一月千江光光互涉非先非后无间无碍灵灵不昧于寻常了了恒明于日用正所谓即心是佛非成不成无出不出兴慈运悲非生示生无相现相兹调元刘居士乘夙愿力示现受生从平等自性造殊胜妙相工完择吉上座开光设供恭请山僧举扬佛事普令他方此界瞻仰合掌礼拜低头底应无所住而生其心共证本来智慧德相与佛不二大众还知么还会么识得本来真面目何妨万别与千差一毛头上十方界诸佛众生共一家。

　　小参破有法王出现于世随众生心而为开示破有且置还知开示个甚么莫是诸法不自生亦不从他生不共不无因是故说无生么莫是业障本来无心差转见殊若悟三空理何处不如如么莫是一切有为法如梦幻泡影如露亦如电应作如是观么若只恁么则当今多口阿师亦应诈此名头其或别有长处且待木上座勘过始得。

　　一卷终
嘉兴大藏经　方融玺禅师语录


　　方融玺禅师语录卷第二

　　门人兴林等编

　　住江西南康云居山真如禅寺语录

　　顺治丙戌十月十二日受给谏熊青屿给谏熊约生及诸山耆旧请住云居真如寺至十五日入院。

　　结制示众拄杖子一向不说话今日事不获已却说话去也你道他说个甚么得人不在众当机不让师谓是佛法谤他拄杖子入地狱如箭射谓非佛法谤他拄杖子入地狱如箭射总不与么亦谤他拄杖子入地狱如箭射毕竟作么生参。

　　示众僧问师唱谁家曲师云一曲两曲无人会进云宗风嗣阿谁师云雨过夜塘秋水深进云如何是一门超出师云七通八达底不去偏向一门超出僧拜退师云祖师不会西来意夫子忘怀上大人说与时人不肯信盲龟跛鳖最相亲蓦卓拄杖云珍重。

　　扫膺祖塔拈拄杖绕塔三匝卓一卓云这座窣堵波自唐宋元明今近千载声迹尚存唤作古塔辜负今人不唤作古塔欺罔先圣毕竟作么生两得相应去看取玺上座撒开坐具大展三拜。

　　示众僧问如何是赵州关师云大远在乃云尽大地是个赵州关有一等人未入谓入欲出没个出处有一等人未出谓出欲入没个入处有一等人未得出入自由谓得出入自由欲出入自由时又没个出入自由处此三等人费尽伎俩还有透脱分也无苦瓠连根苦甜瓜彻蒂甜。

　　示众僧问如何是道师云步步踏着进云如何到家师云虚费草鞋钱乃云拄杖子今日出来七纵八横去也诸人还见么随卓一下云差之毫厘失之千里因斋示众菜盈盆桶饭盈锅云板相邀海众多托出满盘无剩物大家同吃不同痾既是同吃因甚却不同痾参。

　　示众僧问如何是第一峰师便打进云学人不会师云别处相见乃云拄杖今朝自走辊伸手打着虚空腿一时痛彻山河骨万象森罗齐咄嘴诸禅德难行能行难忍能忍不犯损伤切忌走水。

　　岁旦示众僧问如何是第一义师云灯烛交辉进云如何是佛师云百草头上露堂堂乃云昨朝腊月三十日拄杖子一人与多人神通法战捡得一条性命犹自不知利害到今朝正月一日更在这里横行竖走阔步大方道有也三十棒道无也三十棒会得也三十棒会不得也三十棒但凡撞着都不空过何为如此于诸供养中法供养最胜。

　　示众举志公道终日拈香择火不知身是道场玄沙道终日拈香择火不知真个道场师云古人与么道大似将古道场作香火院山僧则不然道场香火且拈放一边只如无孔铁锤作么生解僧问如何是个中消息师云一个葫芦两把瓢进云意旨如何师云东边卖贱西边卖贵。

　　示众举盘山云心月孤圆光吞万象光非照境境亦非存光境俱忘复是何物洞山云光境未忘复是何物师云二老与么道大似看光境说话云居则不作恁么见解光境物象且置九霄云外即今唤甚么作月乃竖指云唤作吾指瞎却汝眼。

　　二月十五日示众僧问如何是道师云多虚不若少实进云一口气不来向甚么处安身立命师云云从龙风从虎进云如何保任师云自弃汉乃云二月半花朝节雷震长空大地裂交参龙蛇出头来跛鳖何能离本穴卓拄杖云这里有凡有圣有死有活捡点不出瞠却眼兮剔起眉再待明年春二月。

　　二月十九日示众僧问观音大士即今在甚么处师云擂从耳里发闻向鼓边生乃云文殊生不生普贤灭不灭初下犊牛插角陈年碓嘴生尘观世音菩萨将钱买糊饼放下手云原来只是个馒头然虽如是从门入者不是家珍哩哩逻频呼小玉原无事只要檀郎认得声。

　　因斋示众欲见本来面目切须仔细精研百拶碎透过新罗团圞头旋蒸热卖僧问如何是三宝师云两餐硬饭一食粑进云如何滋味师云不是饱餐人不知。

　　因事示众一向散诞过了今朝从新紧起莫使主风神主水神向溪头树尾扬声大叫水牯牛水足草足明月湖一片闲田荒却了也。

　　示众僧问如何是见见之时见非是见师云老年花似雾中看乃云本色钳锤有得有失有利有害枚举不得浪抑不得犹如度无头线穿没孔针具眼衲僧顿识根源流辈阿师当面错过兄弟家有问则问无问则止也不得妄生枝节也不得无风起浪平常之外更平常法界人天合仰望且如仰望个甚么眼似铜铃口如木铎。

　　示众举古人道若人识得心大地无寸土云居道若人识得心大地尽是土尽是土无寸土红枣甜黄檗苦马师还乡道不香达磨西来称鼻祖此疑决向杖头边信为道源功德母僧问悟心底人同一理性因甚么所见不同师云待汝悟心了来向汝道。

　　出山示众古人行脚竿木随身云居出山一物不带赤条条任意纵横脱洒洒逢场作戏藏身之处没踪迹佛魔牛马任人呼僧问船到江心时如何师云看风使帆进云风恬浪静时如何师云随流得妙进云水栅横棑时如何师云一点便过。

　　迎伞居和尚龛归云居因请示众大凡善知识出世接物利生无逾游化依止二种垂钩四海只钓狞龙惟我伞居和尚缘生顺天祝发圆照初参空印大师知侍三载获根本智一日辞去印授藤杖桦笠遂来南方参莲池达观憨山诸尊宿辈水乳相契而憨师识师非凡谓师五十后名振海内多方淘汰缘熟楚邵首建精舍额曰五台为初出世法幢二十余年每以一乘法分别演说七众归依甲戌秋礼德山揖南岳过西江越二载凡所至处归者如市丙子夏应五云苏溪请复往匡山五乳扫塔丁丑冬驻锡云居相继七载独立峰头大开炉鞴煆炼圣凡四方学者云涌波从有怯高畏险者望崖而退癸未秋复邵阳旧址溯流而上舟抵螺川江咽梗塞掉转篷樯泊淮浙下金陵建紫竹禅林于丙戌夏日忽厌世缘示微疾而逝不肖弟子玺等恭就云居峰头卜得一穴最吉祥地特请归山重为安厝诸仁者且道伞居面目毕竟作么生见酬恩不在炉香上别有清风灌石楼僧问和尚灵龛今请归山未审和尚归也未师云快哉此问进云毕竟如何师云恼乱春风进云和尚涅槃向甚么处师云两脚梢空。

　　结制示众将拄杖子划一划云拄杖一划大地成牢截断封疆囚龙困象只教一个个皮毛尽脱头角重生拽转鼻孔更与三十棒因甚如斯我今为汝保任此事终不虚也。

　　示众无事不落堂落堂必有事告报学道人识取祖师意你道祖师有甚么意太湖三万六千顷月在波心说向谁。

　　示众清风两涧竹耐暑矜寒明月一庭松凌霜傲雪荣枯不逐四时一道齐平虚实融归当念诸缘顿息禀此刚骨乃可居山据是体裁方堪住世游滔滔之众海竿木随身登峉峉之群山斧凿在手有过底须重赏无过底莫轻罚放去灵狐养拙鱼是中取舍元来别僧问如何是金刚心师云棒打石人头。

　　示众是法平等无有高下恁么则白牯[牛里]奴与上佛祖同一肚肠吃茶吃饭共一鼻孔出息入息诸佛无生可度众生无佛可成因甚分凡分圣曰悟曰迷一切贤圣皆以无为法而有差别僧问如何是无为法师云向下文长付在来日。

　　解制示众僧问六门豁达时如何师云一任七纵八横进云恁么则俊俏去也师云走杀阇黎乃云打破大唐国击碎蛮夷邦草马吼清风藤蛇穿明月是其处莫住着非其处急走过超玄越妙则不无知恩报恩谁是其人。

　　示众举古人道终日吃饭不曾咬着一粒米终日穿衣不曾挂着一缕丝师云与么说话大似抱赃叫屈云居今日和盘托出要你诸人着眼。

　　四月八日示众僧问指天指地时如何师云换却汝眼睛乃云未离兜率已降王宫未出母胎度生已毕拄杖子扬名挂榜从四大部洲行脚一回未曾拨着一个阿呵呵莫道不相逢相逢不相识。

　　结夏示众今朝四月十五日打扫禅堂好结制非是图名弄套头要人脚跟齐点地苕帚撮箕且拈放一边唤什么作地莫是佛殿里光净净底么莫是法堂前草漫漫底么莫是高处高低处低么莫是宽处宽狭处狭么其如不然终日经行未曾踏着。

　　示众种田博饭直接上上之机闭户安禅屈为初心后学更若弃本逐末卖假悬真徒增舌口风流炊砂岂能成饭昔地藏问修山主甚处来修云南方来藏云南方佛法近日如何修云商量浩浩地藏云争如我这里种田博饭吃修云争奈三界何藏云汝唤甚么作三界修休去山僧今日为你诸人颂出浩浩商量十二时谁知话饼不充饥何如种田博饭吃一饱高眠佛不为。

　　示众举天地同根万物一体古人与么道大似情与无情等是自身骨肉为甚牛吃关内禾却道犯他人苗稼参。

　　示众僧问如何是天子不臣诸侯不友底人师云纳衣荷叶常年种盖顶茆庵屡岁苫进云还绍隆祖位也无师云目下声名由我断寰中道德任人尊乃云休去歇去濯足溪边明月皎一念万年枕流石上白云深乐道兮田歌牛笛忘情兮水绿山青一张锄柄生涯尽笑杀拈花未歇心。

　　示众山僧久无说诸人久无闻诸天散花有分魔外进步无门有智主人二俱不取僧问牛头未见四祖时为甚百鸟衔花献师云乞儿见小利进云见后为甚百鸟不衔花献师云君子防不然。

　　示众举大丈夫秉慧剑般若锋兮金刚焰非但空摧外道心早曾落却天魔胆卓拄杖云这是般若锋唤甚么作金刚焰震威一喝下座。

　　示众水流千转终归海鸟飞万里必投林人生百岁死向何处卓拄杖云要知山上路须问去来人。

　　中秋示众圆湛虚明孤光寂照尽大地山河国土头头体露真常满世间草木丛林物物显发圆妙诸人现前各各眼同见耳同闻身同住意同知为甚云生一点对面千里僧问如何是月师云仰之弥高进云毕竟如何师云徒劳摸索。

　　解制示众僧问木马嘶风时如何师云逢人切忌道向这里去进云师意如何师云一人传虚多人传实乃云百日头百日尾百日中腰一样紧时时刻刻痛加尖密密绵绵不泄水铁　囵地一家风万别千差俱全美即今放活一丝头跛鳖盲龟伸出腿举拂子云这里有成龙化凤底么喝一喝云散。

　　施主送法衣至示众寸丝不挂犹带沾黏百宝庄严是名解脱且道得失在甚么处拈起伽黎角云将谓天青更有月白僧问千佛授受惟此一衣衣在这里佛在何处师展衣召众云看取山僧着衣去众回顾师云汝等当着此衣。

　　示众拈拄杖云拄杖子今日出来　跳分明赏罚有过无过都与三十棒因甚如此是法平等无有高下。

　　示众举祖师道眼若不睡诸梦自除心若不异万法一如那个是不睡底眼那个是不异底心山花开似锦涧水湛如蓝如有人理此心眼问山僧便向他道有智无智但看剔灯扫地。

　　示众僧问久向山中有雪狮子及至亲到为何不见师云非汝境界乃云数载云居乏盐没酱清苦家风黄齑淡饭不见云去云来一任松杉翠落单提拄杖子傲雪凌霜寒则同寒热则同热卓一卓云仁义尽从贫处断世情偏向有钱家。

　　结制示众云剑为不平离宝匣药因救病出金瓶拄杖子落堂七纵八横摆个无门阵子把断千圣路头直得内不放出外不放入铁囫囵绝消息毕竟贵图何事千兵易得一将难求僧问如何是兵师云来千去万进云如何是将师云草贼大败。

　　示众举古人道你有拄杖子与你拄杖子你无拄杖子夺你拄杖子大似争之不足让之有余山僧则不然有无与夺且拈放一边唤甚么作拄杖子良久卓一卓云事因叮嘱起。

　　示众僧问牛头未见四祖时如何师云花开留宿鸟进云见后如何师云叶落不关风乃云一言不发万事皆如如之一字众妙之门为甚参学上人多向这里走辊若不同床睡焉知被底穿。

　　禁火炉示众云居山高柴近屋经冬不许人搬入非是惜薪断火炉欲使诸人寒彻骨。

　　示众见闻不到处切忌自生分别分别则是非生以拂子击禅床云是非生也是声是色还辨得么咄梦话难禁醒人闻。

　　示众举拂子云大众看看莫道无来处从闽入浙从浙发杭苏州也有常州也有高卖虚价只道别有长处在山僧手里不值半文钱何故货到地头死僧问古今付法意旨何如师云祖祢不了。

　　除夕示众僧问如何得前后际断师云你即今有甚么勾搭乃云灯花朵朵柴火堆堆丰俭随时杯盘狼藉三世诸佛在诸人盏子里放光动地历代祖师向诸人箸头上转大法轮报道明日是正月初一大众只如腊月三十日一关且作么生过得去若也过得即此瓦解冰消其如未能明早抖擞精神同诣大佛殿启建天寿圣节。

　　岁旦示众僧问承师有言此事分明不在玄机妙辩玄机妙辩即不问如何是此事分明师云香炉是香炉花瓶是花瓶又僧问学人初入山望师指示师云听板吃饭进云道路生涩时如何师云人行过处汝莫行乃云结残冬制又是新年半途行脚底且教放下担子安居瞌睡汉从兹打点精神行底不许动着一步住底不许坐在一边不行不住底正好朝打三千暮打八百因甚如此鹁鸠树上啼意在麻畬里。

　　示众僧问粗言及细语皆归第一义如何是第一义师云粗言及细语又僧问学人初心晚进望和尚指个入处师竖拳示之僧云不会师云驴年去乃云玄言妙语都被诸方说尽云居只得无理可伸无言可道是汝诸人又作么生行履看看。

　　示众僧问达磨西来所为何事师云担水河头卖乃云鸟飞不外天鱼跃不出水拄杖子　跳向甚么处卓一卓云是法住法位世间相常住。

　　解制示众僧问万法归一一归何处师便打僧云不会师云还我饭钱来又僧问毕竟一归何处师便喝僧礼拜师云还我饭钱来乃云绵绵密密兢兢业业万法归一一念三月三月既竟一念亦歇解也得不解也得没踪迹处解藏身瓮里何曾走却鳖。

　　因事示众西来一意勿妄宣传流布寰区如春被物各得称实临济只解喝德山只解棒云门道个干屎橛云居惟耕烂泥田僧问如何是德山棒师云虚空吃打进云如何是临济喝师云大地耳聋进云如何是干屎橛师云启口不得进云如何是烂泥田师云阿谁无分又僧问古今大意是同是别师卓拄杖下座。

　　示众僧问有句无句意旨如何师云一拔连根脱进云毕竟句归何处师云野火烧不尽春风吹又生乃云有句无句山河大地十字街头银墙铁壁将军欲入破重围勒马担刀还自失喝一喝云看箭。

　　结夏示众僧问黄昏鸡报晓为是不知时节为复别有长处师云疑杀阇黎僧作鸡啼声师云放过一着乃云出寒水狱入热铁牢两忘罪福万劫难遭险路上赤条条大家挨拶是今朝休待临时没下梢。

　　示众云板大叫诸佛子吃饭来木鱼扬声众上座出坡去拄杖子　跳上非非想处是甚么无风起浪僧问如何是呼之不回遣之不去师云顽石头进云还成得佛否师云待驴年。

　　示众举古人云智不到处切忌道着道着则头角生举起拂子云头角生也是驴是马还识得么师云与么说话大似掩耳偷铃欲隐弥露云居则不然智不到处切忌道着即如不道着亦是头角生不是驴不是马是个什么。

　　示众僧问如何是道师云春莳秋收进云如何即得师云眼亲手快乃云惟此一事妙密难明岩处穴居风来云去走烂草鞋底转见不堪坐破蒲团底更为狼藉争如我这里种田博饭吃事事成办。

　　七月十五日示众今朝是中元嘉会古人道有条攀条无条攀例大似住世不越世云居山高离市远家常只有一味贫宁将清淡传今古不把油盐祭鬼神解夏示众举洞山和尚云秋初夏末兄弟家东去西去直须向万里无寸草处去只如万里无寸草处作么生去石霜云出门便是草明安云直得不出门亦是草师云三人证龟成鳖。

　　示众以拂子击拄杖云拄杖子与么长拂子恁么短有人道得平等句许汝横行宇宙僧出一喝师云再喝一喝看僧复喝师云知汝伎俩。

　　示众菩提涅槃真如麻三斤干屎橛柏树子诸方以此为宗乘中之向上关捩子云居这里一拶粉碎飏向大洋海底永不复生何为如此金屑虽贵落眼成翳僧问古人道二十年前有老婆心二十年后无老婆心如何是有老婆心师云为插青桐引凤来僧云如何是无老婆心师云引得凤来便折却。

　　起钟示众华鲸　跳蒲牢夜吼好事不出门恶声传天下一作二不休朝暮吃打一百八僧问一椎击碎虚空时如何师云你在甚么处僧击钟一下师云掠响汉。

　　结制示众僧问如何是今日事师云龟毛索子缚虚空进云南泉斩猫意旨如何师云一刀两断乃云古人结制竖拂为牢关划地为坑堑于百日内笼陷学者向三光不到处冥摸暗揣东拶西挨互相推排兢共驰走偶向交错不及处蓦鼻相撞便谓之密投谓之默契生难遭想得少为足云居这里无制可结纵有此举不但不教人蹋古人故辙更要与他推倒界墙掀翻巢臼截断廉纤疏通道路黑漆团瓦解水销大明咒照天照地使人人面前空阔个个脚下行得有佛处莫住着无佛处急走过水穷山尽即不无众中有知过必改底么僧问大唐国里不许安身蛮夷邦中无容住足且道过在甚么处师云无住处进云住后如何师云其过同前。

　　落堂示众向日自落堂今朝请落堂自落堂行人思道路请落堂坐客难打发众中有打发得客底主人出头相见僧问如何是主师便打进云如何是宾师便喝进云如何是宾主道合师云答在问处。

　　示众默时说说时默大施门开无雍塞僧问说与无说即且置如何是大施门师便打进云恁么则魔佛一如师又打乃云默时说说时默大施门开无雍塞一任魔来与佛来蓦拈拄杖劈头楔僧问某甲乍到此间乞师一接师云为山来为水来僧云为道来师云国禁甚严僧云望师密通一线师云庐陵米价作么生僧云谢师探问师云木佛不度火泥佛不度水意作么生僧云自救不能师云堕坑落堑。

　　为伞居和尚入塔举古人道撩天索价就地还钱得者不轻微与者无少乏是虽浑买浑卖全放全收争似云居守旧如新安贫若富事获现成收因结果万仞峰头地大坚云深无缝塔撑天黄金白玉从今入明月清风万古传。

　　腊月八日示众僧问如何是佛师即掩耳僧云请师答话师云你问甚么乃云雪山非寒火海非热一念万年盲龟跛鳖若谓今日成道大似糊饼里呷汁。

　　上元日解制示众云居结制已百日日日钵盂两度湿有未咬着一粒米底山僧将钵袋子与你去如无自领回不敢累及平人收收拾拾大众有不自昧力能荷担底么众默师肩拄杖归方丈。

　　示众天长地久佛日恒辉秋去春来法轮常转人生于是中经行及坐卧合作甚么边事能为万象主不逐四时凋。

　　示众僧问某甲日用事不明空过时光乞和尚开示师云拜也拜了问也问了更有甚么不明说个空过了底话僧云不知师云不知最亲切只要狂心歇教中云不知是智知是妄想即此不知底是汝本来面目虽最亲切只是无汝下手处无汝思索处无汝着眼处无汝启口处动念则隔拟向则乖如铁　囵相似汝必欲明必欲知切忌不得离却无下手无思索无著眼无启口处打定个主意猛下个狠心如生冤家相似拼着一生与之死捱捱来捱去心忽发光迷闷顿释　地失笑一声知与不知总是自家本分事清明示众拄杖头边月拂子尾上风变大地作黄金搅长河为酥酪且道是何三昧将拂子挂拄杖上喝一喝下座。

　　示众僧问学人做工夫昏睡多时如何排遣师唤云惺惺看僧重请开示乃云凡做工夫底人昏睡多遣不开有两种病不是生死心不切便是坐在无事甲里所以悠悠忽忽向半明半暗里簸弄精鬼若是生死心一切正念现前正念现前如日普照纵有如山底昏睡不待遣而自然水释矣。

　　示众僧问提不起放不下时如何师云累杀阇黎僧云如何是和尚为人处师便打僧云除此别有方便么师复打乃云拈起拄杖头高出万峰头按下白云头花开古树头特地起波头拳拳问话头棒棒打参头长安大道脚跟头不是冤家不聚头。

　　示众僧问见而不见向甚么处安身立命师劈面便掌进云这一掌落在甚么处师复掌乃云大道廓彻洞然无物遇境逢缘雷轰电掣束包行脚底为他担夯结屋安居底自取盖覆争如我这里种田博饭吃一了百当有般汉虽过两关未到无事真地暂得一念子宁怗便就饱食高眠强名得道禅定非习智慧无修耽守幽闲误为究竟偶时心境内发依旧驴拣湿处尿。

　　示众僧问如何是清净心师云有甚染污进云莲花未出水时如何师云万卉不如进云出水后如何师云不如万卉乃云堆金积玉贫穷无限破产荡家富贵有余言犯勾陈见逢回互一疑疑杀天下人一信信杀天下人咄不是知人休说梦话。

　　示众诸方有折龙角捋虎须高山顶上网鱼深海底里捕兔底大似向险异处藏身云居这里寒煨榾柮火夜间稳草铺睡饥时用茶淘饭吃水牯牛走下明月湖唤牧童趁起有甚么奇特虽然如是明眼人难瞒。

　　示众种田博得家常饭住山不用买柴烧生涯本分只如此安眠饱食任儿曹虽然如是要切记早起来了下单下单了洗面洗面了礼诵礼诵了吃粥吃粥了出坡出坡了洗足洗足了吃茶吃茶了止静止静了放参放参了过午从朝至暮行坐次第语默平常诸有所作惟此一事若道别有佛法便是向外驰求云居门下无如是汉僧问一气不来向甚么处安身立命师云镬汤炉炭。

　　诞日因斋请示众七月七阿娘生我犯好日若不犯好日怎得圆通力有生有灭也不是无生无灭也不是非有生非有灭也不是非无生非无灭也不是离四句绝百非无量劫来消息在不须向外别搜寻僧问千峰围绕即不问皓月当空时如何师云烁破汝面门进云如何是无量寿师云过去无始未来无终进云无位真人年多少师云同炉无异金。

　　示众此事不在说上不在道理机缘上不在闻上不在思量卜度上欲明此事第一不得离却说道理闻而思量别求方便只要紧究本话在意而不在句也久久提撕自有彻头底时节。

　　中秋示众赏月不许人问话山僧有则现成公案问汝等各着一语看昼夜百刻十二时循环逆顺织干支周干为甲周甲为季周季为年三载两头闰一月一盈虚因甚今宵更明众着语不契乃云月有照人心人无看月意好境多错过相见不相识既相见因甚却不相识。

　　示众日出东山和光混俗月沉西海带水拖泥堂上灯笼照天照地且道他具甚么眼。

　　示众从天降下不是家珍从地涌出亦非故物从人得的未免依他只饶一切无著非我而谁外道天魔是其同类毕竟作么生行履得出格活路参。

　　结制示众僧问诸方堂奥即不问如何是曹洞宗旨师云你道大唐天子司何官事进云恁么则独尊去也师云阿谁不蒙恩又僧问目前结解即不问不结不解时如何师云杖头书令字进云意旨如何师云封石将军下海洋僧礼拜师将拄杖一卓云今朝是泰山石敢当汾阳道底避之大吉更问如何若何一任赤口白舌也须头破血出大众还有知而故犯底么众默然乃云三月日前张网捕风三月日后掉棒打月正当三月日霜上加雪灵龟瓮里深藏六徒劳拄杖外周折。

　　因事示众诸方有拿驴脚过桥按牛头吃草底虽是屈己为人未免强扭强捏云居这里无此苟就有路与人行有门与人入有单与人安有茶饭与人吃有田地与人耕有夏与人休有冬与人结有禅与人参有道与人悟事事次第法法现成不费心力放下便是是则是道办虽不借他力为人自肯乃方亲。

　　小年示众大年将竟小年至直岁功曹尽收拾天神归天地祇归地金木水火风云雷雨各安方位惟有紧那罗王菩萨无所从来亦无所去年年尔月月尔日日尔时时尔与诸人们语默闲忙处处相聚大众有见紧那罗王面目底么震声一喝以拄杖作擎叉势下座。

　　腊月三十日示众三十说话今古调同各谛思惟自知虚实山僧一年得恁么闲诸人四季得恁么忙闲忙则且置秪如水牯牛同在田里有几头不犯苗稼聻路遥知马力岁久见人心。

　　示众僧问马祖道自从胡乱后三十年不少盐酱意旨如何师云过得不为贫乃云居山十五载未将盐酱与人吃今日事不获已随分与些子若作盐酱会不但二时粥饭一滴水也消不得。

　　新春示众寒破风吹万象新山河一曲和阳春拄杖跳上须弥顶百城烟水杳无垠弥勒楼阁向甚么处入海阔从鱼跃天空任鸟飞。

　　解制示众天无日不清地无日不宁日月无日不光明江湖无日不流通人无一日不常情且如拄杖子今日合作么生卓一卓云傲雪凌霜九旬尽敲风打雨一场空。

　　示众大业无成大悟无心个中神用世所希闻目下见得底驴驼车载过后闻名底塞壑填渠检点将来未免扫地狼藉杀也预先知不由人皱两茎眉勘验今人行底事历然彻见未来时。

　　因事示众僧问佛说含灵蠢动皆有佛性因甚赵州道狗子无师云莫谤佛祖进云是非不到处还许学人开口否师云是非生也进云大名之下则无不肖因甚贤愚混杂师云家无小使不成君子进云恁么则水火同器去也师云非汝境界进云瓦解冰消时如何师云吃痛棒有分在僧礼拜师云上大人丘乙己好者生恶者死一状领来尽送官打破沙盆问到底只因潘郎倒骑驴吃却马郎街头米尔小生八九子可知礼也。

　　示众说法不容情容情不说法僧问且如情法两忘又作么生相见师云如镜照镜进云恁么则两无朕迹师云分合不到处急着眼睛看进云水到渠成时如何师云莫教打湿袈裟角乃云空得一分知解见得一分法身遣得一分妄想证得一分真如若只恁么言通义会喻去譬来驴年也是没交涉。

　　结制示众大巧若拙大智愚随波逐浪数年余媚狐狡兔乘风去剩得金鳞透网鱼僧问承师有言菜里不放盐茶里却添醋意旨如何师云换却汝舌头进云学人无舌时如何师云换了也进云学人有舌时如何师云更与一条僧无语师云未结制前诸人有出身处山僧则无已结制后山僧有出身处诸人则无僧问已结未结今且置如何是堂中事师云拄杖　跳进云师意如何师云动着则三十棒进云只如不动着时如何师云一棒也饶你不得。

　　普茶示众鼻孔长眉毛短远闻近见除明月湖边万峰顶上那个山门口不解说道理茶话文章语录纵能逗到十成未免半僧半俗拄杖子道底如意子不肯如意子举底竹篦子不信比比不肯信推车拒象辇忽遇个定天平底来且作么生判断自家打扫门前雪莫管他人瓦上霜。

　　重阳普茶示众九月九又有花糕又有酒云居也无花糕也无酒只有本地果子本山茶果熟茶香与诸人同坐同饮应个时节若谓不曾登高元来不在山下僧问如何是第一峰师云榧子两头尖进云如何是须弥顶师云核桃囫囵圆。

　　因斋示众金牛饭赵州茶云门饼和盘托出要用便用不用则且拈放一边即如众居士与山僧一面未见百里闻名向平白地上望远登高上山不乘舆下山不跨骥要来则来要去则去是恁么物得与么快便百年三万六千日返覆元来是这汉。

　　示众临济德山来也为你诸人露个消息去卓拄杖云见么喝一喝云闻么若见得八百眼功德若闻得千二百耳功德如未山僧失利。

　　示众水凌上推倒车剑刃上跨烈马岂是寻常作略而得行步平正且如宝弰未张一群已射底又具甚么手眼僧问推车跨马俱不问如何是一群已射师展威一喝云阿谁不穿却。

　　起耕示众云农道人鼻孔　佛法未曾通一窍开口何用别商量惟有耕田为紧要锄柄随身入水泥那怕风吹与日曝浅深冷暖自家知说到何如行得到青山无语仰自高黄鸟逢春随处叫言与无言虽一般究竟离言犹更妙达磨西来一字无世尊拈花惹人笑只饶说得水逆流不若披蓑戴箬帽春耕夏莳秋有收老达老实常远道龙天不昧苦心儿谁不肯将佛种绍。

　　示众良久云会么山僧无说说诸人无闻闻欲得不招无间业莫谤如来正法轮。

　　众执事请示众僧问和尚久未升堂大众仰慕如渴今日升堂如何指示师云兔子望月进云如何是亲切句师便打进云如何是勘辨学人底句师云速道速道进云学人不道时如何师云亦知汝落处进云学人落在甚么处师云虾跳不出斗僧礼拜师云尽道风摇树谁知树惹风凡事从两来孤掌不浪呜汾阳罢晚参梵僧劝请慈明不上堂杨岐逼出看这一伙没巴鼻底老古锥得恁么厮扬厮抑卖俏庄憨高抬声价诳惑世人演袭成风有甚么了日云居今日事虽共辙应不同途还借古人鼻孔出气去也诸人会么经有经师论有论师争怪得老僧。

　　示众拄杖子今日出来从东廊下西廊上前堂入后堂出团圞一头诸人落处拄杖子尽知拄杖子来意诸人叵测且道差别在甚么处官不容针私通车马辞院示众古树无心向此栽几番叶落复花开倚门久立意非别等个人来便活埋所为古佛良田旧家故物住则便住不住则更不须佥花押书名字亲手拈出觌面交付绝承当底努力承当没担荷处挺身担荷惟有拄杖子是自所招报无相付累还自领过拈来浪迹诸方去涉水登山探浅深。

　　出山示众一义二义闲家故具今观当观绿水青山旧长老新院主相别相留且道住即是不住即是钵盂峰　跳上非非想处明月湖特地波生狮子象马牛龙蛇鱼虾等切莫动着一个何为人境从今齐放下纤毫不挂转风流。
嘉兴大藏经　方融玺禅师语录


　　方融玺禅师语录卷第三

　　门人兴林等编

　　机缘

　　僧礼拜师云何处来僧云金陵师云有甚公干僧云闻和尚在这里师云何处得此消息僧云争奈臭名在外师云这苍蝇。

　　僧问如何是本来面目师云你看山僧有几茎眉僧云请和尚自道师云山僧欲自道只是无著口处僧云在学人分上有几茎师云打失也不知。

　　僧问如何是和尚家风师云凌霜傲雪峰同老啸月吟风眼倍空僧云百年后向甚么处师云天不容地不载僧云恁么则藏身之处没踪迹师云隆冬严寒将钱买火向僧云学人不会师云待汝梦见山僧来。

　　僧问如何是在窟狮子师乃良久僧云如何是出窟狮子师震威一喝僧云如何是咬人狮子师劈面便掌。

　　僧问大修行人还落因果也无师云落即不落昧则不昧僧云前后百丈被师一口吞却师云这野狐精。

　　僧问南泉斩猫意旨如何师云活人屋里死人无数僧云毕竟何过师云终日饮血啖肉不知身是罗刹僧云赵州顶草鞋出又作么生师云取笑傍观。

　　居士问时人以钱财为贵沙门以何为贵师云以贫为贵士云贫有何贵师云不作守库奴。

　　僧问如何是向上一路师云五老峰高僧云如何至顶师云看脚下僧云不涉途程峰头已到师云纵能玄会得终不及亲临僧云和尚可曾亲到否师云举身天地外别是一乾坤。

　　僧问达磨西来所为何事师云直指单传僧云直指个甚么师云乌龟是鳖僧云单传个甚么师云秤锤是铁僧云唤作佛法意得么师云入地狱如箭射僧云不唤作时如何师云拔舌犁耕。

　　一婆子礼师足师云新年头事如何婆云未曾过这边师云莫在那边么婆云那边亦不住师云即令在甚么处婆拟议师便与一掌婆作礼云和尚恩大难酬师复一咄。

　　僧问如何是佛师云莫污老僧耳僧云如何是法师云撮土扬尘僧云如何是僧师云逞甚伎俩僧云如何是一体三宝师云问话了礼拜去。

　　僧问十方薄伽梵一路涅槃门如何是涅槃门师云旋出旋入。

　　僧问有物先天地无形本寂寥能为万象主不逐四时凋请问和尚毕竟是个甚么师云死猫头僧云还成得佛么师云驴年去。

　　僧问殃屈救产意旨如何师云佛口所生子僧云因甚前不早后不迟师云时节一至其理自彰僧云毕竟功归阿谁师云恰恰。

　　僧问大通智胜佛十劫坐道场佛法不现前不得成佛道如何是佛法师云清凉山高洛伽水深僧云如何是佛道师云昨日有人从粤东来说吴西山水佳奇大好玩赏僧云未现前时如何师云描不成画不就僧云已现前时如何师云塞壑填沟。

　　僧问干屎橛意旨如何师云你还咬着么僧云我尝于此切师云不是好狗僧云为甚么不肯学人师云犹有这个在。

　　僧问大慧禅师道唤作竹篦子则触不唤作竹篦子则背不得下语不得无语速道速道师云山僧不道僧云因甚不道师云我不为蛇添足。

　　僧问万法归一一归何处师云云居萝苩洞山姜僧云学人不会师云你若会卖美去在。

　　僧问如何是佛祖的的意师云虎须林里撒珍珠僧罔测师云风不入无孔之壁。

　　僧问某甲久向名德自远亲近师云大有人堕坑落堑僧云乞师一接师云甚处来僧云南岳师云闻祝融峰　跳上三十三天是否僧无语师云虚费草鞋钱。

　　僧问如何是铁牛机师便打僧云如何是悄然机师便喝僧云如何是圆通机师云山僧这里无剩语僧礼拜云领师云领你爷领你娘。

　　僧问心心莫测时如何师云你是阿谁僧云说似一物则不中师云即汝不说时又作么生僧云体露堂堂本现成师云百草头上荐得底犹是向外驰求。

　　僧问去圣时遥人心不古如何得无过失身语意业师云我尝于此切僧云如何是露地白牛师云你有甚么盖覆僧云得者如何师云不踏生草僧云还落异类也无师云曾在云居种田博饭。

　　师在岩前立忽见一老者问好座岩龛只是无佛师云佛则有只是无人礼拜者云既有佛为甚不礼拜师云不识者即礼拜师云三十年为僧今日被俗人觑破。

　　一童子问道也者不可须臾离也可离非道也离与不离则不问如何是道师云把灯觅火子云孔氏之道与释氏之道有同别乎师云一以贯之。

　　三僧入室作礼师云甚处来一僧云翠岩来师云闻翠岩新佛是地藏化身果否僧无语师云不会出去。

　　又问一僧你从何来僧云圆通师云死猫头解咬鼠否僧无语师亦云不会出去一僧云某甲记得一则机缘请问和尚师云举看僧云昔有施主妇人入寺行随年钱一僧云圣僧前着一分妇人云圣僧年多少僧无语请和尚代一语师云你有多少钱僧无语师云两个死汉一坑埋却。

　　僧问佛佛相授祖祖相传未审传授个甚么师云你知我见僧云既是知见一如何用指龟为鳖师云剑逢烈士赠琴遇知音弹。

　　一僧入室作礼云某甲自远趋风而来乞和尚指示师云将你远趋底风道看僧云闻和尚居山岁久少情识多孤高说法不带枝叶师云远赚你来何处人氏僧云广东师云曾到曹溪否僧云曾到师云闻灵通小师惯颠酒是否僧云是师云既是灵通因甚么却被酒颠僧无语师云投子道底。

　　室中垂语

　　欲明此事先净其心心一清净此事现成喻如磨镜垢尽明见净心之方无逾放下为妙故云节俭放下最为入道之捷径言放下者不独教汝放下世间根身器界法要将出世间菩提涅槃法也要放下若单放下世间法但去粗尘细垢犹在仍于此心不得清净并将出世间法一总放下尽除细垢其心圆净经云净极光通达是也再将放下俱空不住空相深入妙净无碍境界入此境界动静不二一任搬柴运水送客迎宾种种方便应现权实犹如波中明月逆顺皆圆顶上神珠纵横自在非离非即无去无来久应暂现皆是无作妙力自然成就所以道其心净而此事明矣。

　　至道平常不犯周折至理直捷不假巧说昔赵州问南泉如何是道泉云平常心是道又有僧问一老宿如何是至理宿云家常话是至理难道古人不会说没学问为甚发言出语最夷坦最亲切直下替人斩断命根当时古尊宿若用些华言巧语打发学人断不能容至今日闻之如甘露怀之如父母也谁知近代已来道风大变勿论老成后生有解无解但有些因缘福报底称善知识一见学人来问佛法便道一联粉饰语一升堂说法单用文词庄点全无直捷使闻者渀荡浩瀚不解所归返记取许多闲言闲语惑乱心怀如是行事忽略古风欺瞒后进岂善知识为人乎。

　　昔灵源谓圆悟曰学者虽有见道之资若不深蓄厚养发用必峻暴非特无补教门将恐有招祸辱当时此话师为圆悟勤说殊不知借圆悟名发挥后世之敝病耳盖古人道德学问蕴于胸中惟恐人知惟怕人见痴痴呆呆二三十年潜于林下不露圭角事不获已吐出一言半句自出平常人获之为至宝所以相传绵远不绝者此矣今人则不然才入门墙一角尚未踏着便云我是衲僧窃得古人一知半见挂于口唇当作实法会惟恐人不知我之长处我知差胜于人高怀我慢下视诸方至于升堂临众如自鸣钟不待参扣胡说乱道不害耻羞嗟乎是辈又不止于招祸辱坏丛林而已。

　　禅道佛法不独古人有之今人亦有之要在各人苦心不苦心耳历观古人心性淳和识见深远根器坚利为人真实为重法故尚有舍身断臂底陆沉贱役底三十年不睡底八十岁行脚底如是种种心行不能备举即如世尊为求法故观三千大千世界乃至无有如芥子许非是菩萨舍身命处而况今之凡夫心性狂乱识见偏浅根器顽钝立行不远操心非实设或稍有一些资质底不但就不肯低头行行不肯舍己从人不肯虚心请益不肯确志参方又要穿好底吃好底用好底贪求无猒自家一毛也不舍拔乃至一人也未曾见禅道佛法从谁而得生死苦海凭何而超良可叹夫。

　　明昧无二见是非在一心不肖者背明以投暗逐是非而转流惟达道贤者了明亦非暗遂不被其所惑如星之明月出则昏月固胜星日上则昧观日之光辉更胜星月云屯则晦如是三光照世于万象中可谓最明者也尚不能无相倾凌灭之障人欲免贤不肖是非毁誉之讥岂可得乎惟太虚空三者明虚空未尝明三者暗虚空未尝暗何以故体非群相而不拒彼诸相发挥识此则是非不能动其心毁誉莫能移其志何明昧之有耶。

　　世间欲做好人者不须用许多奇特只是一味依老负实足矣凡所依人既老诚所行事既负实虽学解不博言行粗浅岁月深久其好人之名不待求而自播矣设友不法之辈行非理之事纵能多闻强记巧语花词卖净嘴于人前欲求个好字犹如拨火寻冰恐终身难得也有能言行兼至声实并真底则当今之古圣又不止于好字中列。

　　参究一门乃是吾人了生脱死转凡成圣最要紧底一件本分大事且如来为发上乘心者说为发最上乘心者说兄弟们有具最上乘根器底向父母未生前早已会得此事世尊犹在下风若具上乘根器底向一言之下瞥地无疑不妨与佛把臂并行其或根器稍中底一闻此事疑信兼怀此虽去佛不远终恐难见矣若是根器下劣底纵多闻而亦不信名之为舍父逃走向外乞丐枉受贫穷之流逐日家偷工那夫向星火萤光下窃看些今人语录强记些古德机缘广学些口头三昧做成个拴驴椿风摆柳底样子以为见人之招牌才入丛林不辨高下就去说道说禅种种多事猒气喷人声色可恶嗟乎是辈真法门难除之巨病诚波旬眷属再来也。

　　从上佛祖千言万语总是一语于一语中尽含一切于一切语究竟将来无非为一大事因缘故经云唯此一事实余二则非真兄弟们果能于日用中时时刻刻将此一大事因缘顿在目前如银墙铁壁蕴于胸中似杀父冤仇于茶里饭里至睡梦里也放他不过于法法上观察法法上不着如镜照像来无所粘过无踪迹虚受照应唯此能照能用不粘不染底一点仇恨未了只待时节而已时节一至彻底冰消乃可与道相应工夫果实到此始信自心是佛心外无佛一切语言从我流出我亦本空不住空相任运腾腾纵横无碍可谓大解脱场无事道人也其或未能一任熟翻三藏博究五宗咬文嚼字说相离言总不出流识分别作解依他名为吃剩饭汉不知馊酸莫向人前弄嘴。

　　若论做工夫中底事无他第一最初入门宁可不遇人不可遇错人宁可不用心不可用错心若遇人错受彼非法古谓杂毒入心殆不可救果遇作家宗师将胸中余蕴尽向他倾心吐出随彼洗涤陈习所授一法受于胸中如丁入木纵使千斤万力也拔不出立志一定又要办一个上好底常远心尽其形寿切切做去一年不悟看一年十年不悟看十年何怕百年若不悟只如是看看来看去如生冤家总不见有身心世界尽十方虚空浑是一个生死冤家看克塞诸佛鼻孔克塞祖师咽喉克塞人天眼目任他诸佛出气不得任他祖师开口不得任他人天觑着不得工夫到此一半得力切忌不可停参不可认悟更要就此提起精采从新做起向他开口不得处参向他出气不得处究向他觑着不得处看一看看到心思不能智照不及处即此生死冤家亦无地安顿遇时遇节轻触一下豁然迭落始见自心干干净净本有风光圆洞发明则一生参学事毕乃可号令人天诃责佛祖可不负最初一念成有终始也。

　　真实为生死底人不必苦苦如蠹鱼死钻故纸纵钻出头秪益生死与无生死了不相涉何故由汝无始迷失本心妄认生灭为不生灭积习浓厚逐念流转及至于今未曾停息如今欲将无始生灭和盘拓转归不生灭又去向纸上多寻方便更增生灭耳故圆觉云末世众生希望成道不务修行惟益多闻增长我见不若固守一法最为高上或念一菩萨名或专一如来号或参一话头或持一经咒一发此心万夫难拔总不管他有利益无利益有灵验没灵验出得生死出不得生死舍着十年二十年至于一生不想做人隐于深山草衣木食树立岩栖只管磨炼去磨到情尘消落一念纯真时始知出生死法元不在纸上纸上说底是出生死底路非是无生死虽一念子未忘不妨于日用中更加精力单看这一念子从何起是谁念看来看去心光洞圆此一念子当下冰消瓦解影迹无存方为尽断生死成无上道却来回观生无生法犹如梦事但有言说都无实义。

　　禅之一字孰不欲闻闻则通身溃烂若有一些好肉即是禅之不到处近观诸方禅和子毒气深入底如春雨皮肤脱落底似冬雷大都是带病传方以症救症斯不惟不瘥本病更增他疾耳。

　　学者寻师访友先具择法正眼得不被人所惑然后亲师则师无不真求友则友无不贤苟未具此目虽有志气超古人智愚不分邪正不辨但以求法心胜错乱闻名未免不被声色流转古谓打头不遇作家到老还成骨董。

　　李心老宿行年六旬自唪药师经延寿索予开示乃书此示之寿命生于夙世道德办于一生道德如水月寿命似沤光光非离月而生沤非水外而有沤之起灭延促无停水性不二光之明昧圆缺虽殊月体是一故知水月之本固同沤光之末自异耳人多弃本逐末图起灭之沤光苟延岁月虚丧光阴道无闻于今后德非利于自他辜惜长庚于世无益何异夭亡耶夫达本之士了沤光之不实念寿命之非坚一出头来心无二事惟虑道之不成德之未办工夫日倍于年温寒不计时节一旦遂其所志斩新做人堪为此生之明鉴后世之良轨纵使夭亡于中何愧与诸吃生受饭处养老堂逐境随流辈诚日劫相倍矣故先圣云寿命可夭道德不可缺今古有寿德兼隆本末一致者若非宝掌出世即弥陀再来复何疑。

　　佛制佛子不得妄语有四其最大者未得谓得未证谓证故犯者波罗夷罪虽佛再出世亦不能忏悔故古之尊宿室中不妄许可以遵奉佛旨若此末法僧辈去佛日远心行违纵勿论有识无识皆承上遗风称善知识滥厕法庭匡徒领众立序分寮往往向东堂云西堂今日有几人省发向西堂云东堂今日有几人启悟彼此诳说虽曰互相激励其瞒人昧己大妄语业难免矣恶声远播人皆猒闻非但不生信敬返起谤法之罪孰之过欤呜呼今之善为人师者深可为诫能参学者防此一着。

　　僧问清净本然云何忽生山河大地师云山河大地云何忽生清净本然僧无语良久重请开示师云清净本然即汝心也山河大地亦汝心也皆非别物心生则山河大地随处建立心灭则十方世界当处消殒生灭如幻殒立如泡二俱虚妄了不可得向这里见透要会前话也不难。

　　僧问古人道即心即佛是否师云是与不是门外之绕这里用不着僧云请示堂奥师咳嗽一声僧罔测至夜请开示师云佛者觉也心即觉之体也若自觉此心本来是佛名自利德复觉他心亦复如是名利他德并觉心佛众生三无差别名圆觉德圆觉即如来分觉即菩萨不觉即凡夫若能一念回光返照见自本心佛之一字犹成剩语况自他乎。

　　对客夜话未到这里云翻水动已到这里风恬浪静击碎净瓶空合空剔起眉毛镜照镜我以不言言君将无听听竟夜盘桓松韵寒不落人间情与梦。

　　小佛事

　　为传心临庄主秉炬昔年受用今日不同今日受用昔年不同昔年受用通身泥水今日受用满面风光绝承当处切忌承当好备办时且须备办花朝二月雨淋头脱下蓑衣图自在虽然是忙里偷闲要且知大成必有大坏山僧今日助汝光明云居峰头柴不用买便烧。

　　为内堂主秉炬拈火炬云千峰茆浪一溪水声说法不在簸舌摇唇截流岂假挥戈舞刃元字脚尚不存何语言之有此是虔州人末后消息向云居竹竿头上据款结案去也遂掷火炬云阳焰烧天影迹无空花火里翻觔斗。

　　为衍南大师设奠拈香云双双寒雁同日南飞山高海阔南北东西云居虽与你同条生且不与你同条死生也倚天长剑逼人寒死也雁过长空连影去是则相别多途犹记陈年面孔炉香清茗且无道话之奇夜月流星独唱还乡之曲。

　　为紫竹林万白大师封龛长水孤舟一月来未曾出户已安排全身送放千峰顶不向平常地上埋恭惟竹林堂上万公大师生前末后所为因缘今向云居一毫端头据款结案去也大众看看随声掩龛云铁壁银山踪影绝木人夜听石鸡啼。

　　起龛把住也千峰失色放行也万树增光一念不生前后断木马嘶风入火场咄一咄云起。

　　秉炬趁早未即行只待雨淋首山中幸人多大家齐下手旋斫青柴带叶柴烧得浑身都是口火风交吼万峰中一道声光空外走。

　　为龙云怀贤耆宿秉炬举炬云此能成物亦能坏物成则地水火风当处发生坏则生老病死随处灭尽若是脚下无丝顶　具眼底总不向这里栖泊且如何是圆透一路撺炬云燎天炽焰休拟火扑地清香莫认风。

　　行脚垂示

　　途中值风雨风飘飘雨洒洒道人行脚好生涯草鞋狞似白额虎拄杖活如赤斑蛇踏遍山水穿彻烟霞去来不借他人力觅心无处即为家。

　　圣水垂示云居才出不多远心绪若干当下完惟剩一身无挂碍不安闲处也安闲入是三昧一任闹市口展钵盂深山头卓拄杖白云里吹铁笛红尘中遇知音布袋子洒洒落落阿呵呵不因今日事争见昔年心。

　　佛诞日垂示　地一声手忙脚乱曰天上天下惟吾独尊雪山六载冰消瓦解曰一切众生具有如来智慧德相有底道自语相违有底道理合如是据山僧判断俱未抓着世尊痒处何为当年一段风流意入山虽有出山无。

　　留别垂示道人以无住为住住为非住东拂于逮休夏西瞿耶尼结冬南阎浮提垂手北郁单越托钵拄杖子竖穷横遍总未动着一步临济大师道有一人论劫在途中未离家舍有一人离家舍不在途中阿那个堪受人天供养师云行人饱坐人饥。

　　安城垂示云月峰头不肯住却来城市里安身山僧非是图热闹十字街前觅个人既到宝坊争肯空过拄杖子露头露尾去也现前诸人切莫动着动着则千斤万两直下要人担荷大众莫有承当底么穿衣吃饭人皆会那个男儿不丈夫。

　　凤潭垂示拄杖子在天非天在人非人混身三界内一事也无独露百草头随宜说法若以色见瞎却汝眼若以声闻聩却汝耳苟能离声离色不睹不闻内守幽闲犹为法尘分别影事诸人莫有过水不打湿脚底么看看。

　　因斋垂示道人以三界为居万法为侣一任拄杖子从四大部洲　跳上三十三天犹未是他乡异域家常饭应念托来福田衣随缘遣去处处长安时时解脱何亲疏荣辱之有虽然点石化为金玉易教人除却是非难。

　　法云诞日垂示山僧今岁满五十判断死生从此日间家故具尽属人惟留拄杖是我底当风敌雨傲雪凌霜随分随时自由自在虽然不得唤作拄杖子不得不唤作拄杖子唤作拄杖子则依他作解不唤作拄杖子则向外别求只饶会合将来一击粉碎向净裸裸赤洒洒莫可把处见去犹是战功未谢坐地封侯要与从上佛祖酬恩报德未有分在况未到恁么地动为声色换却耳目者乎诸人还知落处么掷拄杖云即今休去便休去欲觅了时无了时。

　　居士设斋请开示师云开示佛法人人本具开示世法个个俱能教中谓是法平等无有高下虽则平等本具叵奈日用而不知知而不信信而不行苟行而无恒志悠悠忽忽向半明半暗里　弄精魂转弄转远弄到三十日来终无个落处前路忙忙莫知所往嗟乎苦矣山僧自离云居以游化为行直指为心既到宝坊忍不与人说破临济大师道赤肉团上有一无位真人在面门出入未证据者看看看之时要回光返看闻之时要回光返闻若逐前尘所起知见水牯牛全身落草去也不见道若以色见我以音声求我是人行邪道不能见如来居士肯向这里见得彻信得及行得去敢道男儿不丈夫妻子聚首处祖师西来吃饭穿衣时诸佛出现家门即是法门世法不异佛法庞公道有男不婚有女不嫁大家团圞头共说无生话。

　　龙云中秋垂示秋风清秋月明山中受用不尽人间玩赏无穷行脚道人二俱不取不见道风头来风头打月头来月头打合头来囫囵打总不与么来干净打何为如此路逢剑客须呈剑不遇知音不与弹举马祖百丈海西堂藏南泉愿同玩月次祖问正当恁么时如何堂云正好修行丈云正好供养泉乃拂袖便行祖云经入藏禅归海惟有普愿独超物外师云马祖父子恁么说话大似振玉铎应金声虽则殊妙奇特未免向光影里凑泊山僧为诸人颂出无端指月问如何马氏门中好事多供养修行拂袖去三千里外辨淆讹。

　　法云制期垂示举庞公道十方同聚会个个学无为此是选佛场心空及第归选佛场今已开莫有心空及第底么有则出来选佛去也如无且听山僧随方安顿东来底向西坐西来底向东坐南来底向北坐北来底向南坐四维上下来底团圞坐总不与么来底中间坐诸人看看安也安得奇坐也坐得妙只如无为法作么生学过去心不可得现在心不可得未来心不可得咄若只恁么道也是开眼做梦。

　　除岁垂示一年捱搭到今日今日方知是尽头尽头依旧无落处却悔从前不即休若即休暑往寒来闲造化古今名相岂能留。

　　岁旦垂示一年十二月月月有初一今古未曾移圣凡不相识若相识群阴　尽一阳生九九还归八十一。

　　像赞

　　思意佛

旋乎其发皱乎其眉手攀其膝膝拄其须敷草而坐逐日而思众生本自无度佛法意欲何施谁知出世丈夫也来卖弄憨痴

　　水月观音

摘空中花捞水底月徒益狂劳应无所得何如念彼观音力瓮里断乎不走鳖

　　处山大士

观音大士且听我说如今尽大地人受苦罔竭刀兵疾疫饥荒屡岁缠绵不绝叫苦声震若雷汝耳为何不热我今当面白过莫再这里间歇

　　鱼篮观音

脚踏荷叶手提竹篮似鱼非鱼若卖不卖频将此事作繇头逢人教出生死外

　　观音大士

入流忘所所是何物忘所入流流向何处根尘本自同源缚脱岂有两路若悟识性虚妄[牛里]奴也得成佛

　　　　　　又

闻不是根声不是尘非幻成幻法自心取自心识得圆通无背向头头物物尽全真

　　海舟观音

滔滔苦海一孤舟驾放风波浪里游两岸中间俱不住度驴度马度人牛

　　布袋和尚

这个憨布袋到处常相见不在山门里便在佛殿外赤膊撩天嘻笑满面当来补处大慈尊现住妙高兜率院

　　达磨大师

者位祖师尊严可观东土罕见其人想从西域过来刚须铁面赤胆水肝雄峰九载无人识只履西归天下传

　　　　　　又

这胡僧真胆大一苇渡江焉不怕上时容易下时难只至如今成话杷

　　　　　　又

何水无鱼何天无月直指单传弄巧成拙虽然是主人若迷客得其便我不从伊学画猫看你如何入虎穴

　　十六罗汉渡海

这十六个人画底甚有神身上着五色脚底绝点尘乘狮坐象跨虎骑龙游戏于无边大海不住彼不住此不住中流安身于万级洪波一任东一任西一任浮沉看这伙不顾性命底狂汉大似天台山里五百数中躲根阿师

　　长眉罗汉

齿缺生风眉长碍眼裸腹袒胸开心见胆

　　雪峤大师

这老汉惯捏怪卖风流逞机见初于径山见你闭门不纳后于匡庐再参轰雷掣电一条拄杖太无情逢人尽教性命断三十年来结生冤殃及儿孙没了算没了算汉语胡言闻皆赞叹

　　中兴云居诸缘和尚

道行孤高因缘广博从北而来随方而托一入云居全身放落转寸土而为金化[牛里]奴而成佛受苦受辛无言无说四十年来一向埋没陈坛古庙冷香炉死之更死今发活春山是处杜鹃啼万紫千红如血泼

　　伞居和尚

贤首圆通不分皮骨狭路相逢以毒攻毒吾之性命丧师手中师之鼻孔落在我处将肯报肯以不酬不多年冷帐热似还谓是物兮谓非物咄旧容颜休错顾历来千圣不能传纸上无言真付嘱

　　　　　　又

这阿师世所希少年穷快老庄痴人未到处汝能到汝所知底人莫知去宽从窄将高就低面面清风生杖锡团团明月照须眉只因深中台山毒颠倒从来无药医

　　　　　　又

稽首我师伞居和尚心特慈悲性多倔强生怕风吹死喜水葬今由诸子不由师捧却全身别供养万仞峰头地大坚一轮明月当空放

　　骑牛像

老老大大古古怪怪未还驴钱犹欠马债白手骗头牛骑看你好看不好看

　　自赞

自幼单板到老倔强孤硬一生诸缘扫荡眼空兮天下独行胆大兮佛祖不让要识这汉姓氏名字陕府任二哥云居方和尚

　　　　　　又

伟乎其形异乎其像修乎其须宽乎其量坐兮如山行兮若象不振而威不摄而望三十年来单提向上只饶佛祖不容情逢人尽教性命丧

　　　　　　又

关西子没头脑画出伊不恰好纵恰好也是虚空生花草

　　　　　　又

七贤云五老月亘古亘今光皎洁方融和尚本来面只可瞻仰春夏秋冬难以分辨青黄赤白

　　歌

　　云居四季歌

我爱春日居山逍遥方寸之间无缚无脱无忙闲或坐或行或站祖道义天朗耀风光心地花开若将知见强安排依旧漆桶不快

我爱夏日居山置身火里栽莲牛车驾出任人看触着焦头烂面千丈云开天目十方月皎松关失脚蹋杀佛如来别是一番境界

我爱秋日居山圣凡名相俱捐布袋收放碧云岩万象森罗影现道悟机先言外心空马腹驴胎孤光烁烁古今闲触着轰雷掣电

我爱冬日居山是中罢悟忘参寒梅晚翠月堂前目击春魁独占生死涅槃性净菩提烦恼情干饥来吃饭倦来眼所作从前皆办

　　四景歌

我爱山居春景新条嫩叶差参千红万紫及时开仙鸟灵禽语怪明月遥呈清供香风谩把茶煎蒲团独坐白云岩果是为僧自在

我爱山居夏景翠苔岩洞幽哉清风面面送香来一任开怀赏玩溪碧松花浪涌天空杲日光翻利名热恼不相关果是为僧畅快

我爱山居秋景旸辉碧落瑶阶湾环卍字竹栏杆去就松奇石怪照案清池月朗绕篱紫菊花开出时间耍入时看果是为僧散淡

我爱山居冬景茆堂草榻虚玄梅花片片结成团懒起开门赏见林下清贫可贵世间荣辱俱捐巍巍默坐火无烟果是为僧事办

　　四威仪歌

山中行水绿峰青如画成我常拽杖碧溪边闲看白云似远迎

山中住随处云深权当屋横来竖去一个人彻头彻尾无盖覆

山中坐本无众生谁成佛赤条条的一间身更从何处安头角

山中卧一张床上无两个日往月来昼夜忙鼻息如雷正睡着

　　十二时歌

夜半子打坐工夫暂且止两脚长伸抱佛眠鼻息如雷穿被底枕边事难尽举睡醒方才趺坐起佛梦法梦两皆空面目从来只如此

鸡鸣丑百鸟林中乱开口凤凰山上解翻身那怕群毛胆似斗丈夫汉无别有独具一双超方手盖天盖地没遮栏岂肯随人摸壁走

平旦寅红日熙熙到我门百年暗室一光破寤寐方知无二人泯尔我灭疏亲纤毫顾虑则非真一念无生只这是佛法人情过隙尘

日出卯家常茶饭无粗好一饱高吟百虑忘那有间心惹烦恼今朝事明难保何若从头一齐扫虽然不是大修行亦可讨些小便饶

食时辰盐酱何曾挂口唇去岁吃餐油炒菜至今想起舌生津宁自苦懒求人借钱终不济家贫但愿明年缘分好粥饭禅和不离门

禺中已出家衲僧最伶俐打头截断老婆舌从兹不惹波罗密张家三李家四一任说来不动气非是生成心量宽学得自然无师智

日正午是谁错打三更鼓只图戏弄耍孩儿不顾老诚人作主日可父月可母黑白谁能分清楚最先一着更难明盐价从来无定估

时　未青天白日着鬼魅十字街前占卦灵说我今年多好睡义不通禅二会开口便把人得罪只因当面不容情过后惹得人指背

晡时申目前物色自来贫和云置得封口衲家常无复问寒温放一件穿一身几番过夏又经春多年要作单板汉难道今时又望人

日落酉明眼人前谩开口荒村破店水云深野鬼闲神难措手衲衣下何所有到家自会知分剖趁起泥牛海底眠声声尽作狮子吼

黄昏戌灯盏无油黑似漆云开天上月孤圆一线清光穿屋壁曲木床蓑草席老鼠做家声唧唧一心只想死猫头谁知省事返多事

人定亥从朝至暮事已办今宵脱脚且安眠明早起头再打算过去心未来念现在谁续复谁断百年三万六千日返覆无非是这汉

　　插禾示众

云满青山月满溪歌声浩浩插禾时即此荐莫狐疑云农口里绝浮词泥水田中亲下手浅深冷暖自然知

身心放下无多事一茎拈起有来由泥没胫雨淋头纵横蓑笠在春畴除却种田博饭吃更无佛法可传流

佛祖传来真切意良畴一味植灵苗须努力莫辞劳一年一度甚难遭全身放在此田里那怕泥深水面高

云居佛法异诸方博饭耕田岁日长忘苦乐任闲忙水泥深处建禅堂露地白牛生拽转逼得犁头铁放光

　　入廛四仪

我尝城市经行随时任运腾腾无论晴雨不拘风要动乘兴便动画阁雕楼物色花街柳巷歌声见闻出入甚分明一点不落凡圣

我尝城市建立处处银山铁壁本无古往及今来有甚安居解制大方家非彼此长安路绝踪迹行脚寸步未曾移历尽十方三世

我尝城市打坐放下蒲团一个脊梁竖起事无多圣解凡情尽破究竟空非有外归源水外无波一毛头上立山河有甚阶级可堕

我尝城市鼾眠两丸昼夜循环红轮瞬息上三竿尚未翻身转面枕边尝作佛事梦中永绝攀缘任从车马到来参也着别时相见

　　偈

　　赠蒲庵大师事亲

既已辞亲又事亲是中端的有元因两条檐子一肩荷要作世间出世人

　　送其天大师住寿昌

破暑登舟为祖庭风帆未挂浪先生如龙拄杖入山去震动乾坤大好声

　　怀天童密和尚

昔日曾参金粟寺入门水火不相投偶临白棒挝毒鼓触着生前彻底休

问处幽深答处高棒头有眼已曾遭此心莫道无踪迹直至如今恨未消

　　参无念和尚

孤筇万里向南方只道参禅别有长黄檗峰头逢念老频将打骂作商量

　　参雪峤大师

海上归来入径山语风深处扣僧关相逢不许人多话惟道参禅不等闲

　　付檀园林维那

江边不驾打鱼舟深入洪波下直钩钓得一鳞头尾正联芳千古足风流

　　赠洞山续公遍参

楖栗横肩无住身万峰直入欲谁亲明知佛法无多子要向诸方问过人

　　赠惟六座主

面面银墙面面门真人出入独称尊放光虽不离身宅迥脱三心与六根

　　送达公禅师出山

数载清凉仰道风孤高不被世牢笼如今拄杖出山去莫落人家齑瓮中

　　付遗闻德监寺

恩怨门深不易遭自从无始至今朝相逢狭处难回避彻底掀翻没一毫

　　示圆明净侍者

禅人相伴我居山一日曾无半刻闲不是搬柴便运水更令托钵到人间

　　示一知客

本山果子本林茶果熟茶新味可嘉托出满盘随客用清香切莫自先夸

　　示刻慕老宿

年老为僧事未迟朝闻此道夕无疑既将身入空门里吃饭穿衣更是谁

　　示本悟禅人

佛在己躬莫外求行同道路渡同舟他山此水云兼月处处蹋穿始彻头

　　示憩岩密维那住山

一句投机百计休惟将此事遁林丘草衣木食深藏蓄水到渠成始出头

　　示明宗禅人

未久居山又出山草鞋踏破路头宽既为出世奇男子岂把光阴过等闲

　　示见初发监收血书法华经

刺血书经事最真单提一念顿忘身法轮转处龟毛赤流布十方绝点尘

　　示定之禅人

工夫做到契紧处心境起时当下完若作从前如是见得驴容易脱驴难

　　示不思禅人

禅人乍学做工夫且看赵州狗子无但有言传非是意一声爆地自相如

　　留别刘调元居士

浩浩乾坤游戏场那分此界与他方和光混俗随缘去焰热水寒总不妨

　　示休心静主遍参

道在家山莫外求全身放下便无忧若将玄妙心头挂参到驴年未即休

　　示源侍者

分明此事莫多疑唤去呼来亦大奇不信但从日用看回头转脑是阿谁

　　示可静主

毫厘错念隔天涯辨的除非是作家莫道灵云独具眼春来谁不见桃花

　　示懒缘静主

饭来便吃茶来饮饱后经行倦打眠除此别无一件事寒温几度不知年

　　留别马巷众居士

拈来大地一禅堂坐卧经行任抑扬识得目前无碍境何分东土与西方

　　示本禅人参父母未生前面目

父母未生谁是我已生之后我为谁两关透过知如此高坐禅床骂祖师

　　示云上禅人

乍得身心一念间更须努力莫停参若从此处端然坐无事深坑出大难

　　示守真禅士

学人参学莫虚劳壁立千峰着眼高知识门庭如火宅拟心凑泊被先烧

　　示无入灯公

参禅纵得入头处更向孤峰彻底寒不具一番坚固志荷担此段事应难

　　示自立行者参学

记取当年下发时病躯难以教痴儿于今打发诸方去学得成人不可知

　　示叶居士祝发

看破名高与利高千金难买剃头刀若从刀下明斯旨无始轮回一念消

　　示瑞卿叶居士

五老峰高远望尊难将寄语问寒温自须亲到一回后别有风光照面门

　　示澹然饶居士

澹然无事是家常静里工夫莫暂忘若执清闲为所得百年光景一朝霜

　　行实

　　　　　自纪

　　予籍陕西西安府泾阳县任姓子生于明万历三十年壬寅七月七日子时年五岁识世间善恶事每见仆辈烹割则避走见僧入门则喜笑或与父语话必拱立敬听不好共群童戏爱静坐非母唤则不动一日予兄特具鸡黍强命予食不觉怦然有动力请母止之由是随母素食见母礼佛亦随礼见母诵经或跪于前或立于侧母口授心经须臾成诵不忘年十岁有姻家欲为谋婚定者父谢之日此儿当为佛家弟子非尘俗可羁人或征其意父曰吾邑有寺曰赫塔主事僧名海福持身颇严见人则笑人以笑和尚称之素与吾为斋会友年七旬余染寒疾吾日往看讯福曰老僧不久离此居士可施我安身处否吾日寒家山地颇多任师所择即用供养福合掌谢布施次夜吾内梦福入房忽醒以告吾惊异往视福已亡矣既而吾内有身茹荤则呕吐遂发心长素供观音大士像习金刚般若持诵无间吾时心占前梦知福所为非山地矣及娩得男有族祖封君年九旬余至吾家问儿生日时详其语乃安名福生年二岁见僧则笑三岁见佛像则合掌五岁兄与腥食则不怿今十岁虽姑嫂姊妹之房辄未尝过如成人傥此儿善根夙植故当成就之恐堕落世缘或有他患父往往告人如此故予出家之志弥决也年十二父丧兄欲为予议婚母不许曰汝父存日作何言而汝欲违之邪况我亦有舍子之念但未得好师耳自此兄弟姊妹皆以僧相看特加恭待年十六辞母随族叔谒五台母曰我闻台山有万尊肉身菩萨常住处汝去必得好师勉之勉之遂赠饰金为供仪次晨拜行亲族男女兄弟姊妹无不悲泪惟母不欲以离别之色伤予宿志更欢喜见送夏初到山见其林峦耸秀溪径幽邃举足皆寺启眼是僧问叔曰母谓此山是肉身菩萨所住处何者即是叔曰龙蛇混杂圣凡难辨又曰我为出家当依何人叔曰随子之缘经两月五台高顶诸大名刹无不遍游一日过宝林随喜主者一见如故交款留连日入续灯堂见大材和尚叔礼拜予亦随拜师曰向梦老者携童子求披剃今其拜者大似前梦所见叔告之情师即肯许以七月七日设斋集众亲为剃落受沙弥十戒法名如玺是为万历四十五年丁巳岁也自是每岁奉命往还京师听讲靡间年十九师寿九旬有二一日忽示疾绝饮食三日予跪请曰玺早年丧父辞母出家虽蒙师慈悲剃度心地未明师若不起玺当作何事即得不负为僧之志师曰坚持净戒为本听学大乘经律开发慧性若有向上根器当依善知识参禅去须知老僧曾见瑞峰来予曰沙弥十戒已蒙师授教典虽未精通然略已讲究但未知甚么是禅师瞪目一喝而逝椅坐三日龛供七日颜貌如生封龛日有彩云笼寺诸山耆宿昼夜接踵者半月余茶毗日烟气异香开圹造塔礼谢诸山一载方讫年二十归乡看母母已有疾日夜侍其左右母曰我持斋多载病在呼吸子既为僧若能为母下发是为至孝予乃奉命启佛为母剃落朗诵三皈十戒母闻而欢喜索镜自照曰素猒女身今现僧像我愿足矣敛镜端坐念佛而逝侍柩三月日诵金刚般若安厝方毕是岁秋即结友谒峨嵋闻放光台有活普贤直诣参见才礼拜师曰普贤普贤予曰何得如是虚妄授记师曰老僧何敢轻汝是夜茶次问曰何省人予曰陕西师曰离乡来此端为何事予曰谒名山师曰山以何名予曰普贤道场师曰道场已入还见普贤么予曰名不虚传师曰你去南方参得禅予曰此间还有禅也无师震声一喝予于是领略其旨密契先师一喝之意年二十一谒千佛宝顶秋入楚之荆黄时汉阳水荒百姓避走者如蚁闻郧襄颇熟而反棹冬谒武当度岁年二十二仍转襄州闻黄檗山无念和尚道风大振门庭峻异凡见人来以打骂为佛事径往参见才入门师唤厨司云有饭盛些来与这闲神野鬼吃了去予曰早知和尚有此扁额师曰油嘴花子叫执事快与我叉出去予曰将头不猛累及兵丁师拈拄杖便趁打予急走曰拄杖子请和尚自领去执事曰莫多嘴予曰早恁么道免劳和尚尊力挂搭三月一日辞行师曰再住住予曰来时遣即不去去时留即不住师拈拄杖归方丈予便戴笠而出秋到博山参见罢安单杂务寮冬入禅堂结制开发生从何来死从何去话予曰生死缘起且不问未审是甚么物恁么来去师曰正好疑着力参一季未有入处每入室请益不契逼拶成病移单印定寮调养忽闻同寮僧读楞严经云因缘和合虚妄有生因缘别离虚妄名灭殊不能知生灭去来本如来藏常住妙明不动周圆妙真如性性真常中求于去来迷悟生死了无所得如药病相投举体轻快遂入室呈偈请益偈曰生从何来死从何去但有言说都无实义师曰未尝无实义只汝不会予曰某甲从来无虚语师曰未在由是疑情更发以至竟夜不寐终朝无语虽同众作务如无一人相似不知者窃以古头巾汉讥笑之予或闻亦不知也一日随众出坡挑米因途中担折如梦忽醒心目洞彻归诣方丈请益师止静帘外作礼而退年二十四春过匡山访一庵慧灯法幢诸尊宿辈夏到金粟参密云和尚一见便问临济大师道有一人论劫在途中未离家舍有一人离家舍不在途中意旨如何师打曰一棒齐打杀予曰此是杀人棒如何是活人棒师又打曰还知痛痒么予曰杀活分明今且置全提正令当复何如师又打予曰元来金粟佛法无多般师曰你作么生会予一喝便出秋过南海冬转径山复往云栖度岁次春入天台国清访寒山拾得遗迹复参湛然和尚听讲数日凡浙地名山巨刹隐显高贤靡不遍参请益也年二十七夏复入径山参雪峤大师才见便曰我这里没饭与你吃到常住去予曰已蒙常住挂单茶饭俱足敬来求师太名笔师云带得纸来么予曰恐不中尊意师曰拿来看予展两手师云也将就予便抚掌而出秋到金陵冬入讲席次春随喜诸大名刹遍访京师年二十九谒九华从江西欲往曹溪道经西昌值子房曾公留掩关三载详览教典年三十二受虔州坦公请讲楞严于莲社禅林夏讲孝衡疏钞明年复赴前请重讲经钞又明年受苏溪冠山请讲孝衡弥陀等钞年三十五丙子春乃值先老人颛愚和尚自螺川过五云首龙郭公及众信迎师至苏溪休夏于百桂书园时予主香象期敬诣参见作礼问如何是诸佛戒师曰公去问善知识予曰和尚何得过谦师曰病僧行脚日久予曰也要在此为此师笑曰公且坐吃茶遂将求戒颠末详细告师师应诺于五月二十五日增沙弥戒六月初一日进比丘戒初六日圆菩萨戒三坛具足感慨希逢更益精严遂发结茅孤峰之愿丁丑春师往匡庐埽憨大师塔秋入云居予闻即诣亲觐师时受给谏熊青屿公与味白师请兴复云居命予职监院事每见师教人参观音大士即今在甚么处话一日解制大雪连降师命众作颂尤谆谕予作复垂问勘之予颂曰多言人怪寡言痴语默何尝不是伊若问观音真住处梅花几点泄天机师云泄甚么天机予曰瑞雪报年丰师曰再颂又曰识得这些便休歇瓮里断乎不走鳖问今何处是观音梨花偏打元宵节师云你唤甚么是瓮里鳖予一喝师曰此皆住山得的予曰元来不欠少师曰你真鬼怪予曰某甲见和尚如古佛师默然予才出方丈师又呼入云观音大士即今在甚么处予曰家家门前雪满堆师曰雪消后如何予曰水到渠成师曰不辜负你吃清粥淡菜予即掩耳而出时庚辰孟春望日年三十九岁矣辛巳春谢监院事欲结静庐于山之后屡恳师固不诺秋乃有南岳之行欲毕结茅之愿途中师复遣人赶回癸未秋七月十一日师榜示大众安第一座予入方丈坚辞师曰此是闲执事八月初三日师出山往邵阳初十日合院大众请理常住事辞之十八日护法熊季纳居士复入山设斋同众固请十月初七日师自吉安遣人赍书至山命众奉予代理院事坚辞不获十五日结制复请落堂有法语腊月八日秉命传戒有榜式并具别录是冬师阻兵寇不达遂返棹抵金陵甲申春予走金陵迎师还山而师建紫竹林乙酉再迎又以林事未讫期以明春丙戌因诸山多事予未遂前约乃招法玺大师赍书往迎师已登舟疾作诸弟子强舁归林以五月六日趺坐而逝二十九日讣到云居予即买舟往迎师龛归塔而林中留龛供养相待久之请天界先老和尚处分以明秋为归龛之定期予于时负病还山蒙熊氏一门暨合邑绅衿居士诸山耆宿公请予继云居之虚席辞再三不已仍以代理就事俟师龛归塔然后赴诸公命丁亥夏躬往迎龛值师初忌众请天界和尚上堂予问青青翠竹尽是真如郁郁黄花无非佛性只如竹未生花未发真性何在师云当今突出别手眼看取威音那畔机予曰当今眼即不问如何是那畔机师良久云会么予曰深密幽玄蒙师直示向上一路千圣不传意旨如何师云这段风光天然自在予曰恁么则弥辉普耀去也师击如意予便归位一日碧峰寺见师师问何处来予曰林中来师曰林中事动止如何予曰特来请问和尚师云提起放下一任繇你予曰也要和尚证明师云杖人从来不轻许人予曰设许人时如何师良久默然予便礼拜师亦默然午后入室礼拜师云作甚么予曰归林去师云适从那里来予曰随喜罗汉来师云罗汉都在么予曰若不在将甚么见和尚师云杖人无面目你向何处着眼予曰转见亲切师云如何是你亲切处予便礼拜而出林中事毕过天界辞谢师云向日弥普底今朝试道看予曰总在这里面辞去师云水远山高切须仔细予曰自有拄杖通霄彻渊便出师送偈扇如意等具力勉受之冬初抵云居时山田遭蝗所须百不给拮据逾年以己丑仲冬廿一日之吉窣堵甫成院舍香灯略具所不能庄严如意者以待将来同门诸兄之缘力耳事竣予告护法檀越及在座诸师面请法大师继主先和尚之席法已慨诺季冬廿四日予将常住册籍什物付执事看管以俟奉法入院而予将退居塔院侍香灯法乃约期去匡山而不时至而予延伫竟载坐违夙愿纡怀成病辛卯春遂出山托钵行脚夏至匡庐卜隐未就秋挂锡五乳冬为诸子说戒时年满五十矣壬辰春本山耆宿见契始泊于五老峰之瑞云崖狷穴同居野蔬度日而又有千寻之嶂结秀层云万顷之湖俯瞰无际凡予二十年间积怀未遂者至此而可以无憾矣予自辛卯辞云居事退隐匡庐春秋九易承先师浪老和尚屡书勉其应世皆以老病不出山之愿谢之己亥五月朔二日师差风峻机持书到山有衣偈源流嘱予予即焚香启读竟对使举示左右云遁迹匡庐数载一切是非不管纵有口舌撩天到此冰消瓦解即今三世诸佛衣法历代祖师源流我本无心希求彼却有意自至且道受即是不受即是乃掷书于案头云老贼分赃获者殃及九月朔七日见日公送讣音到山次日设位上供拈香云玺于数年前跨木马游火宅眼冷心灰数年后向孤峰结茅屋大休大歇已谓此生事毕岂知祸身难掩欲隐弥露往业难逃欲避偏遭只得重抖精神复整威仪拈一瓣香穿渠鼻孔说几句话通渠耳窍虽然贼过张弓要且箭箭中的呀将昔冤报昔冤以今屈酬今屈莫道对头不相识十一月朔二日出山腊月朔二日抵天界初八日对龛上供告香云千里闻风一月来遥知此事已安排全身坐在炭坑里向外觅求焉在哉庚子四月十三日送师龛入摄山建塔八月十九日于紫竹林受侍御陈旻昭居士宪副刘纯之居士暨合郡缙绅孝廉文学居士同诸山耆宿本寺方丈监院等请住天界于九月十五日入院辛丑春结制皆有法语载录夏建普福道场七昼夜时予年满六十矣是夜茶次因众问予有生以来行实不觉忉怛至是侍僧次日请录遂援笔纪其大略如此。

　　三卷终　　　　　菩萨戒弟子刘兴孝捐资敬刊

　　和中峰禅师怀净土诗

　　庐山瑞云沙门大玺着

一乘愿力入娑婆忘失西方劫数多今日回心须念佛去来由自不由他

故乡非外路非赊才想归家便到家眼里西方心内佛回光返照本无遮

欲往西方须念佛六时昼夜莫停声情尘念到消忘处净土何愁不得生

国名极乐谁为主秪有弥陀一世尊垂手娑婆无量劫教人同入念佛门

信行弘深愿往生西方三圣总持名慈悲不舍哀摄授我命临终共接迎

念句弥陀问是谁问来问去起深疑渠元就是唯心佛要与当人自证知

弥陀释氏共胞胎两土平分任取裁识得自心无不是此谁生去彼何来

此去西方多少路迢迢十万亿途程专持自性弥陀佛净土惟心绝点尘

诸佛本无彼此相众生与佛自疏亲莲花世界何多佛尽是娑婆过去人

死死生生生死死尘尘刹刹刹尘尘自从一念弥陀佛顿脱轮回无始因

呆不呆兮痴不痴无心念佛似婴儿全身本是光明藏悟后还同未悟时

净土娑婆共一家教人生去本无差若将彼此心求佛舍却阿娘认着爷

苦海无边欲出离只须日夜念阿弥一声相应狂心歇便是舟登彼岸时

即心是佛将心念念到心空佛亦忘亲证一回方解道涅槃生死总无妨

佛祖同宣净与禅随机方便利人天个中消息无分别直指归真达本渊

佛说弥陀一卷经全彰依正数难明自须亲睹慈尊面始信刹尘是化城

净土云何名极乐因无恶道苦相侵珍衣宝馔随心至楼阁园林地布金

楼阁层层宝所成门窗咸放大光明黄金座上弥陀佛说法时时度众生

七重行树叶婆娑四道金栏界网罗昼夜经行花满地香风微动念弥陀

九品莲花共一池含辉发耀映时时常为不退菩萨母产育娑婆念佛儿

珠网玲珑宝树森微风吹动妙多音譬如天乐同时奏闻者皆生念佛心

八德池中九品花或开或合大如车青黄赤白光交灿底布金沙长佛芽

地布纯金平似掌六时不断雨天花众生清旦盛衣裓供养他方佛老爷

鹦鹉频伽绕树林梵声和雅悦人心休疑异类同居此尽是弥陀变化音

弥陀一念一莲华因彻珍池果不差念到功成佛接引一声弹指便归家

一心不乱是专持名号声声莫暂离打破疑团即是佛不须重觅古阿弥

万德洪名无量光十方普照貌堂堂自从无始至今日劫数何如寿数长

洪名一举万缘灰独露娘生面本来非色非空非背向更从何处惹尘埃

欲寻捷径归家去惟有参禅念佛门除斯别求方便路更无超过此为尊

参禅不外唯心土念佛何殊直指禅禅净同源入处异任伊先上那边船

弥陀即性性唯心生与无生绝点尘内外不居中不住露堂堂地一间身

成就黄金丈六身圆光普照日惟新人天闻见生希慕同种当来出世因

六方诸佛赞西方弥覆三千舌广长异口同宣唯极乐更无别处可商量

遥忆西方西复西极西之处更难思但将妄想心消灭即是归家见佛时

十六观门门广大四十八愿愿洪深知先发愿生彼国守约寻门归自心

万虑咸休坐草堂一心不乱想西方有时忽入那伽定亲睹弥陀无量光

愿见西方佛世尊时时送想日头昏弥陀知我归心切返放毫光灌顶门

不立一尘修净土还空万象念弥陀纤毫着意尚非是何况心中妄想多

一盏清灯一炷烟光明常照于龛前殷勤念礼弥陀佛彻骨冰寒尚未眠

自性弥陀莫外寻外寻空费草鞋金回光返照能寻底不出当人一点心

脚踏今世门头地顶放威音那畔光究竟此心元洞彻七通八达有何妨

事穷理极独惟心妄想浮尘不敢侵识得此心无寸土拈来瓦砾尽黄金

眉毛竖起眼横睁念一声兮问一声千圣至斯无觅处个中谁敢强安名

威音那畔绝消息今世门中觅亦无妙有真空常湛寂弥陀即是古毗卢

六根六识六尘情内外中分界处生无位真人都不住头头法法放光明

视也无形呼有声有无呼视甚分明及乎寻个分明旨却被空花翳眼睛

案头常秉般若炬炉内频燃解脱香一句了然超百亿寂光三昧遍十方

往生捷径在人心切莫徒劳向外寻办自肯心念自佛本无差别路头侵

万象之中独露身远无疏阔近无亲现今若要知端的但向尘中作主人

六根都摄念弥陀净土唯嫌拣择多深入一门一切入百千方便尽包罗

六根恰似劫财贼六识犹如引盗郎纵有心王无用处弥陀一举尽投降

我与弥陀夙有缘弥陀为我用心坚婴儿忆母情亲切母念婴儿最可怜

念佛念到最亲切寒暑饥虚总不知只待因缘时节至弥陀一见更无疑

佛法本无权与实众生根器有聪愚弥陀化主心平等同指西方一路途

弥陀为甚皱双眉堪叹人生大似痴面赤发乌不念佛齿黄头白悔应迟

万行庄严清净土圆满福慧紫金身众生非是全无分只要居尘不染尘

三界无安如火宅四生轮转认为家弥陀苦口与人说劝往西方九品花

信力坚强行愿真往生因果不虚陈若能念念心无退即是莲花国里人

无量劫来生死业弥陀一念尽蠲除命终还仗洪名力上品莲台定可图

八万四千入道路个中捷近是何门十方三世佛同赞净土弥陀第一尊

清旦钟声法喜时盈堂僧众念阿弥钵盂应量一般饱但往西方有速迟

年来想念佛心坚圣境时时现目前昨夜绳床一梦觉全身犹在宝池莲

一心不乱那伽定名号专持般若禅寂照圆融真净土十方世界亦如然

昼夜弥陀十万声也无欠少也无零是中有个难瞒底字句分明计得清

弥陀佛是我亲爷弃舍伶俜去路赊三十余年空眷恋至今发念要归家

自家屋里弥陀佛日夜何尝须臾离若去将心向外觅世人岂不太愚痴

喝棒如雷气似王问渠着甚急颠狂自心不把弥陀念只恐临终手脚忙

佛是众生慈父母叮咛苦劝早归家莫教两鬓生霜雪拟欲还时路恐差

劝念弥陀不得闲将心日用苦攀缘满堂金玉虽为贵难保人生有百年

功名盖世日无多觑破犹同水上波话到无常空叹息何如趁早念弥陀

人生富贵植前因布施斋僧发意真若肯今生思念佛当来又是果中人

贫穷念佛正相当跣足提巾上藕航若问归帆何太急因无财宝挂心肠

既作人间大丈夫莫将财色把身诛阿弥陀佛随心念托质莲胎应不无

女流念佛信繁难忙里偷闲要数完若想临终生净土莫愁家富与家寒

钳锤拈起响叮当打铁炉中选佛场久炼纯钢成一片功成时至往西方

鹦鹉舌巧被人笼念佛无心却有功脱下皮毛生净土灵明托化藕花中

十善咸明感上天不持名号总徒然纵能修到非非想难比西方下品莲

人人尽道念弥陀借问弥陀是甚么眼似铜铃心似漆口吧吧地只图多

娑婆五浊未能清专念弥陀愿往生感应道交佛接引刹那间悉顿圆成

庶鸟珍禽同念佛茅堂宝阁共为家若将清浊分优劣平等光中见自差

百千方便皆权说唯有念佛一事真但看古今贤与圣阿谁不把此门陈

因该果海胶中漆果彻因源锦上花流水光中知念佛夕阳影里解归家

广陈依正从今日备载修行利后人举约该余成捷径去繁崇简早归真

想相为尘垢是情出尘虽净垢还生要将漆器掀翻底但念弥陀六字名

应无所住安心竟心若有生所住非降伏其心唯念佛西方净土是真归

一身四大为墙壁五蕴三毒当作家圆洞六根皆户牖心佛出入总无遮

芭蕉好似世人心剥尽方知惜寸阴若肯从前思念佛且无霜雪把头侵

千林花鸟音和雅万壑松涛声韵佳无限风光无限意念佛念法念僧伽

魔强法弱路千差一念无为似斩麻坐断两头生净土念佛还仗佛冥加

自心有病自心医病差医忘心亦离若问此方真妙诀阿弥陀佛是吾师

莲池海会佛如来势至观音坐宝台垂手娑婆同接引众生个个离尘埃

想见西方九品莲至诚归命礼金仙道交感应忘能所心地花开现佛前

蜂房蚁穴光明藏柳巷花街功德林法界等观皆净土原来无处不惟心

说是说非人不解谭玄谈妙有谁知依稀仿佛难分辨一举弥陀尽决疑

既念弥陀愿往生休疑心地理难明观音势至为朋友佛道何愁不速成

万树春风入院温寒凉消尽热心存花香水暖莲台净直往西方面世尊

夏日炎炎似火流阳光烧白世人头弥陀常住清凉国接引众生向彼游

一念弥陀万事休长空雁过语悲秋归心恰似离弦箭端向西峰看日头

冬至风寒雨雪飞飘零稚子欲谁依婆心切切倚门望腊尽年穷不见归

四时八节如旋火万死千生若转轮只有此心无动静专持名号日惟新

西方风景最清凉心地无尘热恼忘诸上善人同会处经行坐卧悉安详

即是即非还更远离名离相处犹疑多方善诱都难信亲见归来始得知

茶烟消尽五更初除想西方一事无钟鼓声传空劫外一门深入法王都

勿论冤兮勿论亲逢人一味语频频口空非是说空话劝念弥陀果是真

自从亲入远公社善友难逢是个中不遇中峰怀净土青山逾远云弥丰

最上参禅惟念佛祖师公案漫疑猜不须待悟拈花旨且仗弥陀归去来

或曰西方或谓禅圣凡沙界总同圆舌头非是无觔骨遍覆三千出自然

诗成百八口亲宣虽赞西方不碍禅识得自心无定法但随机便利人天

　　菩萨戒弟子刘兴孝捐资敬刊
