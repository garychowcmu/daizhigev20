嘉兴大藏经　颂古合响集


　　颂古合响集叙

　　大圆居士张有誉撰

　　瓶盘钗钏镕作一金若非掷地出声与瓦砾何异所以马祖震威一喝百丈三日耳聋祗为言中有响临济向一句内别出宫商律吕翻成日午打三更从此递代儿孙苏嚧　哩庄子注郭象未容拟议主宾分蝴蝶梦庄周离相离名人不禀带累婆生七子不遇知音水月云山一时抛却数百年后方得无著与他出气不费一文钱买个庄上油糍一喝便出大慧堂中直得五音并奏二听难闻遂将从上古德一串穿却呈桡舞棹别宫商至今无人和得大慧没五百年繁音杂兴灵岩老人出而还之正始座下继响无著者两人一则妙湛总道人一则灵瑞符庵主也道人名家子适徐门其翁殉节随州赠太仆卿祖翁为少司马家传忠孝忽焉大雅云亡风吹别调厌弃世相晨夕同符庵主苦志力参一日读灵岩录如寒谷忽遇阳春亟趋参请老人一见以大丈夫目之夫亡毕葬即诣山剃染受具足戒随众参请老人每令下语痛加锥劄寝食俱废蓦地拨着向上关捩与符庵主唱拍相随两口无一舌老人为之助喜嘱令加护嗣后不复肯逊无著独步取其颂古和之踏翻平江万斛舟嚼碎径山　轹钻即两人亦各各不相借钟中无鼓响鼓中无钟声共以质老人老人曰此可称合响矣大圆读之大惊不待供通知其各各诣实也虽然面目现在有耳共闻唤甚么作响直饶会得响更问甚处是他合处若道是合则字经三写乌焉成马若道不合则一点水墨两处成龙知其解者旦暮遇之方信檐前雨偃溪水瓦砾击竹柳上啼莺总是这个响凌行哭俞婆笑呼小玉掌赵州也是这个响德山棒临济喝乾矢橛麻三斤也是这个响此响亦能悟却天下人亦能聋却天下人悟则佛法无多一句了然超百亿聋则向下文长直得五年分疏不下即今还有向蝴蝶梦中别得宫商者么请以此响悬之通衢一任诸人东考西击使天下学者虽无心欲闻闻之皆死其中即有犯四重禁及五无间闻是响已亦作无上菩提远因岂啻扶孤危而摧软暖愧须眉而冠巾帼也哉。

　　颂古合响集

　　学人师照录

　　举世尊一日升座大众才集定文殊白槌云谛观法王法法王法如是世尊便下座。

　　　　　无著颂

正令付全提不存凡圣机牢关百杂碎石火电光辉

　　　　　妙湛颂

一翳在眼空花堕一声入耳涂毒鼓百万忙忙总不知却来椎下分甘苦

　　　　　灵瑞颂

掣电之机人天罔知一椎粉碎遍界流辉

大智若愚大巧若拙潦倒瞿昙狂心未歇象驾峥嵘漫进途谁信螳螂能拒辙屈百众人前口似眉有理直教无处说

　　举世尊因外道问云不问有言不问无言世尊据坐外道赞曰世尊大慈开我迷云令我得入乃便作礼而去后阿难问佛外道有何所证而言得入世尊曰如世良马见鞭影而行。

　　　　　无著颂

陷虎机关两处安湍流一截万源干骏驹瞥尔窥鞭影凛凛霜蹄毛骨寒

　　　　　妙湛颂

外道虚空钉橛庆喜眼中添屑老胡据令全提难免证龟成鳖

　　　　　灵瑞颂

掇转霜蹄鞭影中春风蹴踏落花红一从击碎玄关后刹刹尘尘不见踪

　　举文殊师利在灵山会上诸佛集处见一女子近佛坐入于三昧文殊白佛云何此女得近佛坐佛云汝但觉此女令从三昧起汝自问之文殊绕女子三匝鸣指一下乃至托上梵天尽其神力而不能出佛云假使百千文殊亦出此女定不得下方过四十二恒沙国土有罔明菩萨能出此女定须臾罔明至佛所佛敕出此女定罔明即于女子前鸣指一下女子于是从定而出。

　　　　　无著颂

金不博金水不洗水两既不成一何有尔罔明文殊靴里动指

　　　　　妙湛颂

一定那论秋复春疑生情动见疏亲等闲废尽东君力空使名花解笑人

　　　　　灵瑞颂

人人有片闲田谁敢丝毫错误女子网明文殊总与一状领过

　　举殃崛摩罗既出家为沙门因持钵入城至一长者家值其妇产难子母未分长者云瞿昙弟子汝为至圣当有何法能免产难殃崛曰我乍入道未知此法当去问佛却来相报遽返白佛具陈上事佛告曰汝速去报言我自从贤圣法来未曾杀生殃崛往告其妇闻知当时分娩母子平安。

　　　　　无著颂

不迟一步不疾一刻明眼衲僧如何会得粉骨碎身未足酬一句了然超百亿

　　　　　妙湛颂

一树茏葱玉刻成飘廊点地色轻盈儿童夜觅香来处惟见阶前碎月明

　　　　　灵瑞颂

敲断黄金锁掀翻白玉盘他家[門@夕]得失莫向寸心安

　　举楞严经当知虚空生汝心内犹如片云点太清里况诸世界在虚空耶汝等一人发真归元此十方空皆悉消殒。

　　　　　无著颂

一人发真归元十方虚空消殒试问杨岐栗蓬何似云门胡饼

　　　　　妙湛颂

倒腹倾肠举似君不知若个解酬恩祗桓一夜西风恶万象森罗尽丧魂

　　　　　灵瑞颂

屋角黄榆树多来不记年今朝风信急满地是金钱

　　举维摩经三十二菩萨各说不二法门至文殊云我于一切法无言无说无示无识离诸问答是为菩萨入不二法门殊问维摩摩默然殊叹曰乃至无有语言文字是真入不二法门说是入不二法门时与此众中五千菩萨皆入不二法门得无生法忍。

　　　　　无著颂

毗耶老子善藏机渊默雷声彻四维今古兢传真不二岂知黄叶止儿啼

　　　　　妙湛颂

维摩示现默非默潦倒文殊得非得白日青天把火行分明一伙白拈贼

　　　　　灵瑞颂

山自高兮水自深漫将琐琐寄瑶琴阳春白雪都翻转别整宫商一段音

　　举僧问洞山诠清净行者不入涅槃破戒比丘不入地狱时如何山云度尽无遗影还他越涅槃。

　　　　　无著颂

嘉州石像陕府铁牛人平不语水平不流

　　　　　妙湛颂

清净清净破戒破戒堪笑堪悲孰真孰假水涨船高泥多佛大廓然本体等虚空风从虎兮云从龙

　　　　　灵瑞颂

荆棘林中容坦步月明帘外闇抽身春风拽转花狼籍添得曹溪镜里尘

　　举西天初祖摩诃迦叶尊者见世尊在灵山会上拈起一枝华以青莲目普视大众百万圣贤惟迦叶破颜微笑世尊乃曰吾有正法眼藏涅槃妙心实相无相微妙解脱法门付嘱于汝汝当护持流通无令断绝。

　　　　　无著颂

项上铁枷三百斤分明有理不容伸默然鸡足峰前坐犹把金襕诳后人

　　　　　妙湛颂

拈花绰约露真诠引得头陀独破颜千古风流千古恨是非从此落人间

　　　　　灵瑞颂

春满百花无避处等闲举起便淆讹纵然笑豁娘生鼻不觉全身堕网罗

　　举达磨大师既葬熊耳山后三岁魏宋云使西域回遇祖于葱岭手携只履翩翩独逝云问师何往祖曰西天去又谓云曰汝主已厌世云闻之茫然别祖东迈暨复命则明帝已登遐矣迨启圹惟空棺一只革履存焉举朝为之惊叹奉诏取遗履于少林寺供养。

　　　　　无著颂

航海东来黠儿落节为法求人自作深孽赖遇梁王是作家有理直教无处雪及乎只履复西归葱岭无端重漏泄不漏泄分明弄巧反成拙

　　　　　妙湛颂

得得求人志不休一苇踏遍楚江秋而今只履归何处万壑千溪脚下流

　　　　　灵瑞颂

最初椎落双齿末后狼籍只履中间幸自可怜强欲分皮析髓今朝掘地更深埋免得青蝇闹不开

　　举二祖慧可大师初至少林参承达磨立雪断臂悲泪求法磨知是法器乃曰诸佛最初求道为法忘形汝今断臂求亦可在祖曰诸佛法印可得闻乎磨曰诸佛法印不从人得祖曰我心未宁乞师与安磨曰将心来与汝安祖曰觅心了不可得磨曰与汝安心竟祖于此悟入。

　　　　　无著颂

达磨九年面壁坐深雪之中得一个得一个森罗万象平分破

　　　　　妙湛颂

苍崖万仞雪齐腰冻得娘生鼻孔焦弄出多般穷伎俩此时难着一丝毫

　　　　　灵瑞颂

讨得心安臂不全思量秪合哭苍天风高月冷人何处焰发珊瑚血正鲜

觅心无得正茫茫最苦将身雪里藏脊背至今流白汗谩言肺腑得清凉

　　举五祖弘忍大师前身在蕲州西山栽松遇四祖告曰吾欲传法与汝汝已年迈汝若再来吾尚迟汝师诺遂往周氏家女托生因抛浊港中神物护持至七岁为童子四祖一日往黄梅县逢一小儿骨相奇秀乃问曰子何姓曰姓即有非尝姓祖曰是何姓曰是佛性祖曰汝无姓耶曰性空故无祖默识是法器即俾侍者后令出家遂付衣法居黄梅东山。

　　　　　无著颂

一去一来一老一少两镜对悬光影俱照直饶用尽神通未明向上一窍

　　　　　妙湛颂

被他捉着重增绳索直下翻身将错就错

　　　　　灵瑞颂

挈挈波波不着知贪他佛法上他机再来图得金襕也可是当初旧面皮

　　举国师一日唤侍者者应诺如是三唤三应诺师曰将谓吾孤负汝却是汝孤负吾。

　　　　　无著颂

南阳三唤无风起浪侍者应诺为蛇安脚明眼衲僧知不知万古清风自廖廓

　　　　　妙湛颂

江上琵琶月下听寻尝肝胆向人倾天涯自惜知音少翻作当年怨别声

　　　　　灵瑞颂

三唤三诺绵绵莫莫明眼衲僧无处啖啄负吾负汝各自行休问醍醐并毒药

　　举洪州百丈山怀海大智禅师再参马祖侍立次祖以目视绳床角拂子师云即此用离此用祖曰汝向后开两片皮将何为人师取拂子竖起祖曰即此用离此用师以拂子挂向旧处祖乃振威一喝后檀信请住大雄山岩峦峻极故号为百丈一日顾谓众曰佛法不是小事老僧昔日被马大师一喝直得三日耳聋黄檗闻举不觉吐舌。

　　　　　无著颂

顶门一击涂毒鼓生杀全机振古今雪后始知松柏操事难方见丈夫心

　　　　　妙湛颂

一喝直教三日聋江西从此丧家风谁知数百余年后犹有儿孙骂祖翁

　　　　　灵瑞颂

病入膏肓苦痛深神驹脚下丧儿孙一声雷振清飙起鼓动三千海岳昏

　　举百丈每上堂有一老人尝随众听法众退唯老人不去丈问汝何人也曰我非人也于过去迦叶佛时曾住此山因学人问大修行人还落因果也无某甲对曰不落因果遂五百生堕野狐身今请和尚代一转语贵脱野狐身丈曰汝问乃问大修行人还落因果也无丈曰不昧因果老人言下大悟作礼曰某甲已脱野狐身住在山后敢乞依亡僧津送丈令维那白椎告众食后送亡僧众惊异食后丈领众至山后岩下以杖挑出一死野狐乃依法火葬丈至晚上堂举前因缘黄檗便问古人错祗对一转语五百生堕野狐身转转不错合作个什么丈曰近前来与汝道檗近前与丈一掌丈拍手笑曰将谓胡须赤更有赤须胡。

　　　　　无著颂

不昧不落将错就错百丈野狐一坑埋却

　　　　　妙湛颂

说甚野狐身无端诳惑人咄今朝重注破不必竞头争

　　　　　灵瑞颂

不昧与不落太虚自寥廓彼彼大丈夫谁能受拘缚太阿出匣吼青蛇左右横斜恣盘薄

　　举南泉曰江西马大师秪说即心即佛王老师不恁么道不是心不是佛不是物恁么道还有过么赵州礼拜而出僧随问州曰上座礼拜了便出意作么生曰汝却问取和尚僧问泉曰适来谂上座意作么生泉曰他却领得老僧意旨。

　　　　　无著颂

不是心佛不是物六六依前三十六因思长庆陆大夫解道合笑不合哭

　　　　　妙湛颂

大用堂堂作者知情存毫忽便成私丈夫自有冲天志肯坐锋铓未露时

当机不荐眼如痴勍敌还须作者知正令只堪行一半电光石火未嫌迟

　　　　　灵瑞颂

昨夜风雷斗孟津桃花三级浪峥嵘几多头角成龙去虾蟹依然努眼睛

　　举南泉因东西两堂各争猫儿泉遇之白众曰道得即救取猫儿道不得即斩却也众无对泉便斩之赵州自外归泉举前语示之州乃脱草履安头上而出泉曰汝适来若在即救得猫儿也。

　　　　　无著颂

南泉挥剑斩猫儿杀活唯凭作者知权柄一朝如在手分明看取令行时

　　　　　妙湛颂

赵州闇喜得便宜肯信遭人第二机头戴草鞋虽跳出也知不是活猫儿

　　　　　灵瑞颂

狰狞牙爪个狸奴提起分明付与渠藉使两堂俱道得南泉还下一刀无

狼忙刀下解翻身古路无人带月行绝塞自今传盛化金门宣敕罢征兵

　　举南泉与归宗麻谷同去参礼南阳国师泉于路上画一圆相道得即去宗便于圆相中坐谷作女人拜泉曰与么则不去也宗曰是什么心行泉乃相唤曰归去来归去来。

　　　　　无著颂

野店斋余聊问津作家竿木镇随身相逢尽道休官去林下何曾见一人

　　　　　妙湛颂

总许三人见一班那知全豹隐深山忽朝露柱生机变把住灯笼不放还

　　　　　灵瑞颂

拨动烟尘意已殊那堪万里共区区国师不向南阳住草偃风行在半途

　　举襄州庞蕴居士初谒石头乃问不与万法为侣者是甚么人头以手掩其口士忽有省后参马祖问曰不与万法为侣者是甚么人祖曰待汝一口吸尽西江水即向汝道士于言下顿领玄旨。

　　　　　无著颂

一口吸尽西江马驹踏杀老庞不用烧钱引鬼自然安帖家邦

　　　　　妙湛颂

春色到荒郊春风吹柳条木人能拍板石女解吹萧妙曲无音韵清声动泬寥西江吸不尽千古浪滔滔

　　　　　灵瑞颂

劈箭飞流射碧湍一声惊跃睡龙蟠如今莫向潭边宿吹起冰花彻骨寒

　　举道吾因赵州来着豹皮裈把吉撩棒在山门前等候才见州来便高声唱喏而立州曰小心祗候着吾又唱喏一声而去。

　　　　　无著颂

得人一牛还人一马虎骤龙骧谁敢定价三千里外见淆讹生铁一团无缝罅

　　　　　妙湛颂

左眼半斤右眼八两露柱怀胎灯笼抚掌

　　　　　灵瑞颂

一出一入风雷迅疾海竭山枯鬼号神泣观世音菩萨几时得成佛

　　举秀州华亭船子德诚禅师因夹山来参师才见便问大德住甚么寺山曰寺即不住住即不似师曰不似是个甚么山曰不是目前法师曰甚处学得来山曰非耳目之所到师曰一句合头语万劫系驴橛师又问垂丝千尺意在深潭离钩三寸子何不道山拟开口被师一桡打落水中山才上船师又曰道道山拟开口师便打山豁然大悟乃点头三下师曰竿头丝线从君弄不犯清波意自殊山遂问抛纶掷钓师意如何师曰丝悬渌水浮定有无之意山曰语带玄而无路舌头谈而不谈师曰钓尽江波金鳞始遇山乃掩耳师曰如是如是。

　　　　　无著颂

渺渺烟波一叶舟竿头丝线几沉浮离钩三寸如何道便有金鳞暗点头

　　　　　妙湛颂

古岸垂纶不计秋盲龟跛鳖几沉浮蓦然负命随钩上踏破船舷当下休

浪走江湖已数春偶因渔父指迷津桃花玉洞无人迹空听云中笑语声

　　　　　灵瑞颂

独泛兰舟三十春烟波钓尽获金鳞藏身无迹知何处明月芦花愁杀人

　　举赵州上堂金佛不度炉木佛不度火泥佛不度水真佛内里坐。

　　　　　无著颂

金佛不度炉圆光烁太虚直下便荐得不用更踌躇木佛不度火院主眉毛堕烈焰亘天红舍利无一颗泥佛不度水衲僧难下觜拟议隔千山迢迢十万里真佛内里坐赵州休话堕觌体便承当抬眸即蹉过金佛木佛泥佛穿来掷过阎浮更说真佛在内无端已被涂糊

　　　　　妙湛颂

金佛不度炉春色满皇都山灵白云活地肥黄豆粗木佛不度火放下便安妥射得雪峰猴错过玄沙虎泥佛不度水圆融无不备水洗面皮光啜茶湿却嘴真佛内里坐出言成错误掘地更深埋免教全体露金佛泥佛与木佛赢得人前扬丑拙更将真佛强分疏咄是甚门前系驴橛

　　　　　灵瑞颂

金佛不度炉镕尽旧规模人天浑莫测珍重赤须胡木佛不度火赤焰亘今古犯着面门焦莫怪无回互泥佛不度水鱼龙阵方起若非弄潮人打入洪波里真佛内里坐好与劈面唾自道解破家何曾有这个金佛木佛泥佛同途却不同辙更问真佛踪繇且去明朝来决

　　举赵州因僧游五台问一婆子曰台山路向甚么处去婆曰蓦直去僧便去婆曰好个师僧又恁么去后有僧举似州州曰待我勘过明日州便去问台山路向甚处去婆曰蓦直去州便去婆曰好个师僧又恁么去州归院谓僧曰台山婆子为汝勘破了也。

　　　　　无著颂

踞坐台山古路头往来云衲被戈矛赵州提起那罗箭穿过髑髅即便休

　　　　　妙湛颂

赵州眼珠放光婆子眉毛委地虽然各占封强必竟不出这里闲来冷坐峰头看他一倒一起

　　　　　灵瑞颂

蓦直去蓦直去纷纷错认指头路南北东西草里行返掷回旋能几个赵州勘破少人知归对春风自歌舞咄这野狐

指出分明不奈何太平草木尽干戈将军一簇三关透日月双圆奏凯歌

　　举僧问赵州学人乍入丛林乞师指示州曰吃粥了也未曰吃粥了也州曰洗钵盂去其僧忽然省悟。

　　　　　无著颂

十方通透八面玲珑骏驹顾影狐兔潜踪

　　　　　妙湛颂

吃粥了也洗钵盂去日用现成何须特地

　　　　　灵瑞颂

金不博金水不洗水师子咬人韩卢逐块

　　举赵州因僧问狗子还有佛性也无州曰无。

　　　　　无著颂

铁壁银山一箭穿过潦倒赵州口能招祸

　　　　　妙湛颂

业识茫茫无可据张公吃酒李公醉倒街卧巷碍人行敢道畜生真恶赖

　　　　　灵瑞颂

赵州狗子咬着便死若有佛性毒不至此

　　举赵州到一庵主处问有么有么主竖起拳头州曰水浅不是泊船处便行又到一庵主处问有么有么主亦竖起拳头州曰能纵能夺能杀能活便作礼。

　　　　　无著颂

水浅不是泊船处能纵能夺自有据一椎击碎两重关填沟塞壑无回互

　　　　　妙湛颂

觌面呈机法战时无星秤子定锱铢满腔热血谁能识惟有清风明月知

聊施三拜别亲疏尺水能兴万丈波裂破重关行活路任教四海动干戈

　　　　　灵瑞颂

两处曾安陷虎机收来放去绝毫厘不知离却拳头外谁是追风天马驹

　　举临济见僧入门便喝。

　　　　　无著颂

喑呜叱吒万人气索佛法商量犹欠一着

　　　　　妙湛颂

出匣吹毛为不平神光闪烁自消魂髑髅穿过惊天地谁信大唐无个人

　　　　　灵瑞颂

临济一喝是什屎橛无限青蝇咀嚼不彻

　　举临济示众曰汝等诸人赤肉团上有一无位真人尝向诸人面门出入未证据者看看时有僧出问如何是无位真人济下禅床擒住云道道僧拟议济拓开云无位真人是什么乾矢橛。

　　　　　无著颂

铸印销印全提正令要识纲宗不隔一瞬

　　　　　妙湛颂

无位真人尝出入尿床鬼子无巴鼻休将芳草殢王孙春风眨眼花狼藉

无位真人驴脚佛手旋转河山掀翻宇宙瞻之在前忽焉在后眨上眉毛漏逗漏逗

　　　　　灵瑞颂

径山门下仿佛临济堂中太错要识无位真人不得倚门傍户

　　举临济上堂次两堂首座相见同时下喝僧问师还有宾主也无师曰宾主历然师召众曰要会临济宾主句问取堂中二首座。

　　　　　无著颂

一喝当机宾主分莫将知见强疏亲反身师子威狞甚眼里无筋一世贫

　　　　　妙湛颂

两口同一舌雨散长空阔仗剑斩龙蛇瓮中走却鳖

　　　　　灵瑞颂

闪电光中霹雳飞爪牙犹未露全机盲龟跛鳖休惊怪擒得神龙便跨归

　　举乌石因雪峰扣门石问谁峰云凤凰儿石曰作么生峰曰来啖老观石开门搊住曰道道峰拟议石便托开掩却门峰住后示众云我当时若入得老观门你这一队噇酒糟汉向甚处摸索。

　　　　　无著颂

养成羽翼凤凰儿老观门下偶差池冷地忽然思旧债却来别处讨便宜

　　　　　妙湛颂

我早猴白伊更猴黑没兴忽相逢前凶后不吉饶伊入得门未免亲遭贼

　　　　　灵瑞颂

凤凰不是凡间鸟争肯将身入网罗飞向九霄犹未住赚他老观踏翻窠

古老家风绝点瑕打开石人验龙蛇雪峰不得其门入往往途中乱撒沙

　　举德山凡见僧入门便棒。

　　　　　无著颂

杀活并行醍醐毒药是赏是罚一任卜度

　　　　　妙湛颂

一条白棒掀天大都来划断千差路惊起南山鳖鼻蛇不动纤毫擒佛祖

　　　　　灵瑞颂

德山一棒佛法尽丧总似今日老胡绝望

　　举兴化谓克宾维那曰汝不久为唱导之师宾曰不入这保社山曰会了不入不会了不入曰总不与么山便打曰克宾维那法战不胜罚钱五贯设饡饭一堂次日山自白槌克宾维那法战不胜不得吃饭即便出院。

　　　　　无著颂

兴化打克宾一棒一条痕古人虽已往留得典刑存三十年后几个知恩

　　　　　妙湛颂

兴化风行草偃克宾失钱遭谴打翻向上机轮石火电光难辨双明双暗全收是圣是凡齐遣一天风雨翛然红蓼白苹两岸

　　　　　灵瑞颂

兴化堂前法战新普天率土尽归仁赤幡卓出清风面有理教渠别处伸

　　举睦州刺史陈操尚书见睦州一日与僚属登楼次见数僧行来一官人曰来者总是行脚僧公曰不是曰焉知不是公曰待来勘过须臾僧至楼前公蓦唤上座僧皆举首公谓诸官曰不信道。

　　　　　无著颂

夺鼓搀旗验衲僧便将黑豆换双睛昔年曾被雪霜苦看见杨花落也惊

　　　　　妙湛颂

一东一西陇头水一聚一散天边霞一来一往道上客一颠一倒池中麻

　　　　　灵瑞颂

箭锋有路看谋略药忌知谁善变通唤得回头无勘处秪应千古动悲风

　　举岩头值沙汰于鄂渚湖边作渡子两岸各挂一板有人过渡打板一下头曰阿谁或曰要过那边去头乃舞棹迎之一日因一婆抱一孩儿来乃曰呈桡舞棹即不问且道婆手中儿甚处得来头便打婆曰婆生七子六个不知音秪这一个也不消得便抛向水中。

　　　　　无著颂

一叶扁舟泛渺茫呈桡舞棹别宫商山云海月多抛却赢得庄周蝶梦长

　　　　　妙湛颂

蓦劄相逢正令行空余一片老婆心而今抛入洪波里疑杀滔滔天下人

　　　　　灵瑞颂

划破江流露月痕尘沙刹土冷沉沉梦回一棹渔歌里曲曲难安佛祖心

　　举雪峰上堂南山有一条鳖鼻蛇汝等诸人切须好看长庆出曰今日堂中大有人丧身失命云门以拄杖撺向峰前作怕势有僧举似玄沙沙曰须是棱兄始得然虽如是我即不然曰和尚作么生沙曰用南山作么。

　　　　　无著颂

象骨老人示徒拟议遭他一口韶阳突出惊人未免伤锋犯手

　　　　　妙湛颂

南山鳖鼻多奇特描不成兮画不得播弄腥风满大唐敢问衲僧谁见骨

　　　　　灵瑞颂

呼即易遣即难丧身失命太颟顸杖头突出惊人胆拈却南山仔细看烟冉冉草漫漫雪老虽然好手算来也是无端

　　举雪峰问僧近离甚处曰覆船峰曰生死海未渡为甚么覆却船僧无语乃回举似覆船船曰何不道渠无生死僧再至雪峰进此语峰曰此不是汝语曰是覆船恁么道峰曰我有二十棒寄与覆船二十棒老僧自吃不干阇黎事。

　　　　　无著颂

生死海中犹未渡传言送语几千程一棒打翻东海鲤迷人直下便狂惺

　　　　　妙湛颂

生死海未渡一语先分付渠热返魂香伊挝涂毒鼓虎头虎尾一时收甜者甜兮苦者苦

　　　　　灵瑞颂

生死海未渡如何覆却船截流伸一问沧溟立须干二十乌藤风凛凛莫教有口借人传

　　举抚州疏山匡仁禅师闻福州大沩安和尚示众曰有句无句如藤倚树师特入岭到彼值沩泥壁便问承闻和尚道有句无句如藤倚树是否曰是师曰忽然树倒藤枯句归何处沩放下泥盘呵呵大笑归方丈师曰某甲三千里卖却布单特为此事而来何得相弄沩唤侍者取二百钱与这上座去遂嘱曰向后有独眼龙为子点破在后闻婺州明招谦和尚出世径往礼拜招问甚处来师曰闽中来招曰曾到大沩否师曰到曰有何言句师举前话招曰沩山可谓头正尾正秪是不遇知音师亦不省复问树倒藤枯句归何处招曰却使沩山笑转新师于言下大悟乃曰沩山元来笑里有刀遥礼悔过。

　　　　　无著颂

有句无句如藤倚树玄沙斫牌禾山打鼓君不见雪窦有语兮要与人天为师面前端的是虎

　　　　　妙湛颂

布单卖却起奔波万里区区路转多笑里有刀伤痛处至今天下有淆讹

　　　　　灵瑞颂

虎头虎尾一时收笑罢雄风遍九州此日干戈齐偃息不知何处觅封侯

　　举郢州芭蕉山慧清禅师上堂拈拄杖曰你有拄杖子我与你拄子你无拄杖子我夺却你拄杖子靠拄杖子下座。

　　　　　无著颂

芭蕉举起拄杖惊动森罗万象虾蟆飞过梵天眉毛元在眼上

　　　　　妙湛颂

芭蕉举起拄杖万象森罗胆丧我若夺来拗折看你有甚倚傍

　　　　　灵瑞颂

芭蕉举起拄杖露出心肝五脏衲僧自合知时免教落在头上

　　举保福因僧侍立问曰汝得恁么粗心曰甚么处是某甲粗心处福拈一块土度与僧曰抛向门前着僧抛了却来曰甚处是某甲粗心处福曰我见筑着磕着所以道汝粗心。

　　　　　无著颂

晨朝有粥斋时饭展钵开单饱便休筑着磕着如荐得不风流处也风流

　　　　　妙湛颂

唤汝即来遣即去触着磕着难回避蓦然踏着笑呵呵脚下草鞋自家底

　　　　　灵瑞颂

触着磕着衲僧罔觉进一步兮摇乾荡坤退一步兮填沟塞壑恶因思炼石补天何似鸿蒙未凿

　　举云门示众曰十五日已前不问汝十五日已后道将一句来众无对自代曰日日是好日。

　　　　　无著颂

日日是好日佛法世法尽周毕不须特地觅幽玄只管钵盂两度湿

　　　　　妙湛颂

天晴日头出雨落地下湿不用别思量管教能事毕

　　　　　灵瑞颂

平不留险非取天上人间能几几扑碎骊龙明月珠敲出凤皇五色髓止止君不见石头有语兮承言须会宗勿自立规矩

　　举云门到江州陈操尚书请斋才见便问儒书中即不问三乘十二分教自有座主作么生是衲僧行脚事门曰曾问几人来曰即今问上座门曰即今且置作么生是教意曰黄卷赤轴门曰这个是文字语言作么生是教意曰口欲谈而辞丧心欲缘而虑忘门曰口欲谈而辞丧为对有言心欲缘而虑忘为对妄想作么生是教意书无语门曰见说尚书看法华经是否曰是门曰经中道一切治生产业皆与实相不相违背且道非非想天有几人退位书无语门曰尚书且莫草草三经五论师僧抛却特入丛林十年二十年尚不奈何尚书又争得会书礼拜曰某甲罪过。

　　　　　无著颂

作家惯战不赍粮夺鼓搀旗势莫当虎骤龙骧谁办的反思仁义胜刚强

　　　　　妙湛颂

调将埋兵几战征尚书空使口头争三千剑客今何在嬴得悲风动地生

　　　　　灵瑞颂

袖里金锤劈面来左旋右转趁风雷韶阳因谤斯经故直得披毛戴角回

　　举法眼闻斋鱼问僧还闻么适来若闻如今不闻如今若闻适来不闻。

　　　　　无著颂

耳听如聋口说如哑法眼舌头孰真孰假

　　　　　妙湛颂

空里采花水中漉月罪兮弥天焉可分说

　　　　　灵瑞颂

一片虚凝绝谓情阿谁曾说悟无生唤回声色头边梦直出威音劫外行

　　举昔有古德一日不赴堂侍者请赴堂德曰我今日在庄上吃油糍饱者曰和尚不曾出入德曰汝去问庄主者方出门忽见庄主归谢和尚到庄吃油糍。

　　　　　无著颂

吃了油糍不赴斋庄师特特谢师来千山万水俱寻遍踏破芒鞋眼未开

　　　　　妙湛颂

谩说分身满大千谁家灶里火无烟平空脱赚庄家客露出机关值甚钱

　　　　　灵瑞颂

吞却三个五个吐却七个八个秪要侍者流涎不顾庄师话堕

　　举大慧室中举竹篦子问学者唤作竹篦则触不唤作竹篦则背不得有语不得无语。

　　　　　无著颂

云门举起竹篦凡圣潜踪匿迹金刚门外生瞋木马厩中面赤

　　　　　妙湛颂

云门竹篦反增药忌背兮触兮成大火聚塞杀咽喉转过身何须弄此间家具

云门竹篦去却药忌背触俱非成大火聚塞杀咽喉何处出气勘破归来直甚屎屁

　　　　　灵瑞颂

霜华三尺逼人寒佛祖难将正眼看不犯锋铓能举令神光销烁髑髅寒

戒慎乎其所不睹恐惧乎其所不闻朕兆未形头脑裂那堪举起漫纷纭
