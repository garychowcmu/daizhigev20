嘉兴大藏经　白云象林本真禅师语录


　　序

　　心印眼藏微妙大法几千百载愈见阔盛始自文佛传至达磨师师授受迄今象大师已七十代矣岂等闲哉师法绍芙蓉锡驻白云一切上堂小参拈颂机缘言言越圣句句超凡单单钳锤本分一味痛快指南诚人天慧鉴学者依端海内禅众欲观此录须得出回白汗方能体旨穷玄立身如未周正抬头天地相悬更将情识量测则无有是处焉。

　　顺治己亥岁佛欢喜日弟子妙心沐浴焚香稽首撰

　　象林本真禅师语录卷一

　　门人照永重梓

　　顺治甲午年师住蕲州紫云山白云禅寺于仲冬初九日入院至
山门云以无门为法门因心宗乃建立欲登正觉之场必从此门而入喝一喝便进
佛殿云乾坤盖载无私日月光辉碧空山僧既到者里展开八面威风遂展具作礼。

　　伽蓝香云伽蓝之心本无曲直好丑行藏威神证质我来此地立宗标全仗诸君齐着力。

　　祖师香云拈花微笑流传绵远绍隆一派者队老冻脓总被新白云捉败且道有何凭据插香云一彩两赛。

　　方丈据座云张布幔天罗网全提向上纲宗任是铁额金睛衲子吞龙劈海鲲鹏到者里一一坐按过谩道山僧手段辣应知法令不轻容卓拄杖一下。

　　丙申岁腊八日护檀耆宿等请。

　　上堂拈疏示众云点画已露文彩分明尽从檀护信地发生已知者自然肯首未知者谛听谛听度与维那宣读毕。

　　指法座云诸佛诸祖俱向者座子上现大人相似镜照临令瞻仰者彻证无生且道真上座又如何示呈只将这只穷相手拨转如来正法轮遂升座拈香云此一瓣香名状不得至贵至尊奉为
今上皇帝祝延圣寿万岁万岁万万岁伏愿龙图永固齐寿算于芥子之城凤历长春扇皇风于拂石之劫次拈香云者瓣香吉庆天地增辉有情奉为满朝文武阖国公卿及蕲黄宰官衿士诸山耆宿现前大众伏愿发广大志生般若心同明本有风光共证无上妙道又拈香云者一瓣香一十余年游历吴越受尽辛勤撞着个恶辣老汉不顺人情蓦头一拶直得净裸裸绝遮拦今朝对众拈出爇向炉中供养江南常州府宜兴县荆溪芙蓉堂上传临济正宗第三十二代本师铁关能大和尚以酬法乳摄衣敷坐维那白椎云法筵龙象众当观第一义师召众云欲识第一义未白椎前荐取若有证据者请出来相见僧问古今大道即不问向上端的事若何师云天高群象正进云虚空粉碎又作么生师云海阔百川朝乃云大道体宽了无向背至理洞然迥绝解会融通十虚同大千界所以三世诸佛秪合点首自知六代祖师尚未全相委在德由棒无下手处靠置一边临济喝没启口处吞声忍耐到者里绝人绝我绝是绝非绝正绝偏绝对绝待其余九十六种无地栖身二十五有如卢逐块山僧向来未敢妄通消息今朝幸承蕲黄护法诸山禅德敦请祝圣开堂安可囊藏被盖不惜唇皮分明剖露汝诸人还委悉么如其未能更为指陈去也卓拄杖云台山路口蓦直婆明州市里憨布袋复举保寿开堂日三圣推出一僧保寿便打三圣云恁么为人不惟瞎却者僧眼瞎却镇州一城人眼去在保寿掷下拄杖归方丈师云看者二大老发大机施大用美则美矣检点将来只有杀人刀且无活人剑白云今日则不然或有人推出僧来拄杖子也不打他直教开却天下人眼去何故聻要见罚赏分明维那复白椎云谛观法王法法王法如是师便下座。

　　上堂独唱玄机千山静悄清如洗单提向上六月炎蒸冷似冰须知崚嶒嶒处平坦坦平坦坦处崚嶒嶒恐汝诸人未会山僧聊为葛藤遂以拂子打圆相云向者里着得只眼领略得去随方信意潇洒纵横腾腾任运任运腾腾便可与迦文老子一鼻孔出气历代宗匠把臂其行然虽如是复以拂子画一画云更须知有者个消息众中还有知得者么众皆默然师云无人会此意令我忆卢能复举南泉因甘贽行者设粥请念诵泉乃白椎云请大众为狸奴白牯念摩诃般若波罗蜜行者拂袖便出泉粥后问典座行者在什么处座云当时便去也泉便打破锅子师云南泉恁么问典座与么答为甚么便打破锅子且道淆讹在什么处诸人还知端的么拈得一枝无孔笛逆风吹又顺风吹击香几下座。

　　元旦上堂僧问如何是定乾坤句师云寰中天子塞外将军僧云如何是正令行句师云狗衔赦书诸侯避道僧云如何是辨衲僧句师云棒棒见痕掌掌鲜血僧云如何是接初机句师便打乃云今朝正是正月一现成公案绝淆讹人人喜色眉端现个个全彰意气多阿呵呵会也么幸值时清道泰日大家共唱太平歌且道太平歌作么生唱连拍掌云哩罗哩罗哩哩罗呵呵大笑下座。

　　上堂问如何是佛师云亲口出亲言进云如何是法师云亲口出亲言进云如何是僧师云亲口出亲言乃云为人天师登华王座必须赏罚分明久参上士后学初机当辨邪正眼目若一向忘缘绝虑静坐观空如盲似哑不分西东苦哉苦哉正是自将死水没头浸何有出期又如从言中取证句里呈机以为参学诚谓究竟殊不知尽落佛祖陷阱于当人分上了没交涉果是大丈夫儿决不倚他门户靠他墙壁自能别行一路豁开特达胸怀向威音那畔更那畔一觑觑透转得身来方可入我祖师门中始有说话分始有吃棒分始知尘劫来▆只在于今河山妙德总归心源然虽如是到者里要得觌体相呈当阳显露犹未能在白云不免因斋庆赞为你诸人揭露去也遂竖拂子云看看海神知贵不知价留与人间光照夜下座。

　　上堂体用全彰行说俱到事理不涉纵夺临时揭露即心直指显扬向上单提在在处处无非正觉场所头头物物尽是般若真机然虽如是若一向恁么行将去未免土旷人少相逢者稀秪如万机休罢千圣不携一句作么生道抖擞精神穿破衲褴襂一半逐云飞下座。

　　上堂举僧侍立保福次福云你得与么粗心福拈一块土与僧你抛向门外着僧抛了却来云甚处是某甲粗心福云我见你筑着磕着所以道你粗心师云保福与么婆心太切诸人还知筑着磕着底粗心么莫是行住坐卧处么莫是穿衣吃饭处么试自辨取若辨得分明不惟与保福相见亦且参学有分。

　　冬至上堂六阴尽处愈加天寒地冻一阳才复便尔管动灰飞惟有山林道者依然静悄巍巍且道具个什么出格眼目便乃如是蓦竖拂子召众云会么此事不从天地得世间节气岂能催下座。

　　上堂问如何是佛师云牙齿一具骨进云如何是法师云空林鸟语滑进云如何是僧师云汝者问最亲乃云法无一定逢场展演理没二义到处弘通显发当人本据恢张古佛家风头头鉴彻事事圆融迥超有无名貌不涉明暗色空只如四大部洲同时击鼓鸣钟十方世界悉皆上堂说法诸兄弟们毕竟作么生会蓦拈拄杖卓一卓云会得也不出者条拄杖会不得也不离者条拄杖且不出不离一句又如何道任从列相分高下总在吾王化育中复举法眼因僧问慧超咨和尚如何是佛法眼云汝是慧超师云者僧问处分明法眼答得亲切可谓现成实是省力秪如适才者僧问如何是佛山僧向他道牙齿一具骨且道与法眼相去几何具眼者试说看若说得清楚正好买草鞋行脚如说不得寻常将什么吃粥吃饭咄复卓拄杖下座。

　　岁旦上堂僧问新年大节和尚升堂如日当空无所不照因甚有明与不明师云舌头硬似铁僧云古路任从来往客为何脚下不腾云师云虚空里钉橛乃云新年头佛法有虚空里钉橛新年头佛法无舌头硬似铁有无佛法不相干眉自横兮鼻自直汝诸人应委悉若委悉正是太平底时节未委悉白云聊为通消息遂以拄杖向空中点一点云棒头今得好生涯指出乾坤新气色掷拄杖下座。

　　上堂召众云佛法省要绝玄绝妙甚是分明不须寻讨正与么时作么生道不离当处常湛然拟眨眼时蹉过了便下座。

　　建大殿毕雄山贺镇台送寺额至上堂发扬祖道利济弘开理合人情其缘自应斩荆丛整法席于绝侣孤峰为接超越衲子启信心助佛化于干戈队里统领出格丈夫所以道须是恁般人方作恁般事欲作恁般事还须恁般人始能庆幸法门光辉泉石名标大方功归有地即今奉重一句作么生道一声清磬云中响万里齐朝至圣尊。

　　除夕上堂问腊尽冬残即不问年穷岁毕时如何师云东家敲锣西家擂鼓乃云正当与么时大众应委悉若委悉说甚腊尽冬残年穷岁毕直教烁迦罗眼不能窥历代祖师口挂壁如其未然切莫虚弃好光阴抖擞精神须猛力今宵且吃紫云茶明早披衣祝圣节卓拄杖下座。

　　师诞日四众敦请上堂僧问世尊出世指天指地和尚今日出世作么生师云白日照空僧云四众恭请举扬正法如何是正法师云清风吹树乃云生来忒煞愚昧是事全然不会汝等诸人今日敦请升堂祝四十岁须知山僧从无量劫舍身受身来如昨日今朝来于尽未来际出生入生去如今日明朝去其去也白日照空其来也清风吹树去来无定相是名如是住且不涉去来一句作么生道任从年月日时迁吾道曾无变异处卓拄杖下座。

　　起七小参白云寺里打七诚非掘地觅天秪因你诸人个个有则未了公案为你诸人直下了却还委悉么且不要你诸人借事彰理会道会禅学佛解法体妙穷玄何也是你诸人平昔尽在事理禅道佛法玄妙里头出头没殊不知反被事理禅道佛法玄妙迷却了也所以山僧有时垂一语问你诸人十个有五双杜口无言因此今日按病下药痛与锥针贵要你诸人日前见解玄妙杂毒狂妄膈气之痰一时发散尽情吐得干干净净管取一个个通身踊跃乐意安然单向本命根源立地处彻证一番方好吃辣棒粗拳且如何是你诸人底本命根源聻遂以拂子打一○相点一●云参。

　　晚参举僧问赵州如何是赵州州云东门西门南门北门僧云某甲不问这个赵州州云你问那个赵州僧无语师云赵州老汉贼来开门贼去闭户幸得者僧只有先锋且无殿后若是通方作者到者里必不作与么去就所以道惊群须是英灵汉敌胜还他狮子儿。

　　小参举黄檗云汝等诸人尽是噇酒糟汉恁么行脚何处有今日还知大唐国里无禅师么时有僧出云只如诸方匡徒领众又作么生檗云不道无禅只是无师师云此个过量事发明过量人须得过量人方明过量事看他黄檗大师出言吐气动地惊天曾无半个虚字何以知得茫茫宇宙人无数几个男儿是丈夫。

　　小参举临济云有一无位真人常在汝等诸仁面门出入未证据者看看时有僧问如何是无位真人济下禅床擒住僧云道道僧拟议济托开云无位真人是什么干屎橛雪峰闻得云临济大似个白拈贼雪窦云夫善窃者神鬼莫知既被雪峰觑破临济不是好手复召大众雪窦今日换你诸人眼睛了也你若不信各归寮舍自模索看师云临济既被雪峰觑破不是好手雪窦老汉为什么不打自招且那里见他自招处款案分明。

　　小参举归宗锄草见一蛇以锄斩之僧便问久向归宗原来是个粗行沙门宗云你粗我粗后雪峰问德山归宗斩蛇意旨如何山便打峰便走山召云布衲峰回首山云他后悟去方知老汉彻底老婆心雪窦云归宗只解慎初不能护末德山颇能据令且未明斩蛇召大众云看雪窦今日斩三五条以拄杖一时打下师举了云咄咄这队弄死蛇头汉被山僧断贯索子穿却鼻孔了也拽向法堂前打鼓普请看。

　　晚参举僧问天童悟祖云穿衣吃饭如何是不动的主人公童云穿衣吃饭僧云元是旧时底童云如何是你旧时底处僧礼拜童便打师云者僧可谓灵利一拨便转天童棒头有眼不妨打着个人然虽如是且道者一棒还是赏伊底罚伊底具眼者试判看。

　　示众此事成现迥绝遮拦拟欲体会早落二三若不领略转自颟顸且毕竟作么生得瞥地去良久云北斗应须面南看。

　　示众举赵州访茱萸才上法堂茱萸云看箭赵州亦云看箭茱萸云过赵州云中师云尽说赵州茱萸作家相见殊不知一得一失大众要识得失么看取箭头落处。

　　春日示众春来时候元没定止或热或寒乍晴乍雨须知热处寒晴时雨无非自倒自起若从者里知得端的天地与我同根万物与我一体其或未然依旧天是天地是地拟议之间千万里。

　　拈颂

　　世尊初生

　　拈云世尊眼底无人云门费力不少仔细检点将来俱似细姑嫌嫂。

　　颂银蟾出海漾江滨照破乾坤绝比伦任尔浮云能障蔽清光分外更分明。

　　女子出定

　　拈云瞿昙女子坐观成败文殊罔明隔靴抓痒我有三十拄杖独打女子且道他过在甚么处若人检点得出许伊具行脚眼。

　　颂女子端坐不寻常七佛之师也着忙向道罔明能出得分明雪上又加霜。

　　世尊拈花

　　拈云世尊拈花迦叶微笑正眼看来一场失利只有百万人天较些子何也祸不入慎家之门。

　　颂拈出一花人尽见如何惟许展双眉须知不在枝头上自有风光一段奇。

　　殃崛救产难

　　拈云佛之所言有照有用能夺能纵奈何殃崛不知利害及往告之其妇得闻便乃分娩也奇怪哉且道灵验在什么处。

　　颂老树寒梅香扑鼻几多游客尽疑猜应知不假东君力经雪经霜花自开。

　　德山托钵

　　拈云车不横推理无曲断要识德山岩头么剑为不平离宝匣药因救病出金瓶。

　　颂纵尔当场施好手红心心里中红心将军若不重行令敢保徒劳赤汗淋。

　　百丈野狐

　　拈云大众若向不落不昧处讨分晓非但己眼不明抑见野狐遍地。

　　颂五百生前曾错堕五百生后为说破纵饶脱却野狐身也是炎天火里坐。

　　南泉斩猫

　　拈云大小南泉权衡在手杀活全提若老赵机关甚别其奈剑去久矣。

　　颂两堂云水聚头争杀活当机若个能唯有超方出格者才闻举着便翻腾。

　　灵云见桃花悟道因缘

　　拈云沩山弘开大冶玄沙善运钳锤奈何灵云是锻过底精金虽然见义不为非勇士临危不变始惊群。

　　颂一遇桃花眼豁开了然无物绝疑猜千差坐断超今古满面春风匝地来。

　　偈

　　与洗心水西堂

衲僧正法眼精明见识自能深彻省绍继宗风永远扬贵乎勇猛提纲领

　　赠秋浦和尚之李峰

吾兄去住那伽室独踞峰头眼界高山月明时窥舞凤碧潭深处钓金鳌

　　访云衲明和尚

为谒同条兴转奢飘然一笠过烟霞相逢漫问年来事话到忘机日又斜

　　喜自觉和尚见访

坐久忽闻知己到横披破衲一身轻地炉煨个铁铛子熟煮清泉话旧情

　　寄怀此药和尚

片片残红点绿苔闲携藜杖漫徘徊知音杳隔千峰外三载曾无一信来

　　示佛月照禅人

全彰觌体绝遮栏机用迥离佛祖臼无倚无依得自由堪能接续吾宗后

　　示竹庵赵居士

洞彻无生不二旨遭吾痛棒几翻身异时若欲伸冤屈当向人前举似人

　　赠含空和尚之东明

拂拂春风杨柳生孤帆为送吾兄行浙江江上东山月一片清光两地明

　　示惟一张文学

须向分中明下落莫从节外更生枝威音前事如能委夫子依然是仲尼

　　赠雄山贺镇台任江浙

抚民卫国羡中良大丈夫儿当杰烈凛凛雄风贯斗牛嘉声千古振江浙

　　住金陵祈泽禅寺募田颐灵监院乞

从来这片闲田地疆界分明自坦然须得知音点首者方能把出利人天

　　发棹归楚

天光水色映篷窗千里归心风一江吴越佳山观未尽欢歌先唱故乡腔

　　迁居白云

收纶罢钓别江滩直上云山重着竿惊落碧崖千丈月点开霄汉万星寒

　　山居

瓢囊挂壁已年多名利安能奈我何只有四山云现彩飞来飞去绕藤萝

居山道者放痴憨瓢笠高悬绝万缘衲被蒙头深睡稳任从红日丽中天

　　赞

　　　　　自题

生平不会之乎者好丑不分一味打断送衲僧穷命根恶声流布普天下

　　机缘

　　僧问某甲有一语问和尚得否师云问来僧云释迦未出世达磨不西来未审传个什么师云南斗六北斗七僧无语师云疑杀天下人。

　　僧问大地山河被学人一口吞尽和尚在甚处安居师云山僧在你肚里僧大笑师云直教你丧身失命僧云蒙大慈悲究竟师云死活也不知僧拊掌一下师云犹是强支撑。

　　僧问一切众生皆同佛性为什么根器各异师云春色无高下花枝有短长。

　　僧问如何是第一句师云尽力道不出云如何是第二句师云未语眼先视云如何是第三句师云锅是生铁铸。

　　僧参师问汝一向在甚处住僧云参方行脚师云行底是驴脚马脚僧无对。

　　僧参师问甚处来僧云南海师云观音菩萨在么僧云在师云唤来与山僧洗脚僧无语师云者妄语汉连棒打出。

　　佛事

　　礼万师翁塔

　　拈香云。

昔年亲近几月至今怀恨未忘不将杯水献供唯烧一炉柏香熏教这老汉无吐气处何故免致后代受余殃

　　礼铁老和尚塔

　　拈香云。

恭惟本师和尚示现虚空之相住世四十九年道风愈布愈远利生五坐道场法语难比难量心印传来犹现存行藏端的全无状本真到此伎思穷只爇瓣香作供养非惟图报德酬恩且要定衲子标榜遂作礼

　　礼虎丘隆祖塔

睡虎机能越众伦藏牙敛爪绝纷纭虽然隐迹居岩壑万古雄风振海门

　　礼三昧光和尚塔

严持戒律若冰霜法化弘扬遍大唐不肖逆儿施九礼清风匝地透身凉

　　行实

　　师楚之随州父丘母姚氏父母积诚祈嗣感异有孕怀十一月而生八岁丧父十二亡母至十八痛念生死大事急求出家遂投寂光老宿剃发专好念佛切切不忘光见师志向坚密即令一老僧唯之送参天童密祖次参费隐和尚山翁和尚牧云和尚林野和尚石鼓和尚淑安诸和尚虽蒙示诲不能领旨又参弁山破暗和尚亦未契机适回省光光命往三昧律师处圆具期毕复参费隐和尚命进堂是晚向佛然臂立誓云不明本分誓不出堂手不开单胁不沾席自后工夫渐渐得力一日尚举高峰睹五祖真赞云百年三万六千朝反复原来是者汉师闻得当下脱然从此工夫愈加绵密虽在众中似无一人一晚出堂下阶级遭跌恍若半空脱下遂占偈云蓦尔翻身转踏破太虚空眼开无别物独露本来容呈尚尚不肯从新参究一日至方丈师问如何是学人底本心本性尚云亲口出亲言师于言下得旨又参东明孤云和尚尚问汝本分事作么生师云平常明云那里是汝平常处师便礼拜明云者消息那里得来师云并无所得明云未知得处在师复竖拳云且道者个唤作甚么明云除却者个别道一句来师云和尚因甚当面不识明云且信一半师又参大雄玉林和尚夹山箬庵和尚龙池万如和尚如问古人未出方丈已到庄吃油糍汝作么生会师云和尚莫瞒人好如云瞒得汝一个师礼拜如休去又参宜兴芙蓉寺铁关和尚问如何是觌体现前师便叉手而立尚云更道一句看师顿足尚颔之一晚侍立次尚问灵云道自从一见桃花后直至于今更不疑如何是他不疑处师云眼横鼻直尚云尔又作么生师礼拜尚休去尚一晚又问描不成画不就道将一句来师便喝尚云道不着师云早已呈似和尚了也尚又问古人道举一不得举二放过一着落在第二如何是举一底意旨师呈起坐具尚云无交涉师拂袖便行师自此得和尚辣手钳锤叱呵不倦方得理事无碍机用超然遂蒙印可嘱偈云当阳显露超方用千圣都来列下风今日山僧分付汝必须珍重建吾宗复示云一机透彻迥绝言诠超出群类佛祖齐肩克的吾家真种草结茆应踞万峰巅师不敢违命即九叩受之后和尚不暇应金陵祈泽之请即命师代之尚云祈泽乃勤祖道场汝往居之师居一载适兵戈扰攘乃便遁去后至浔阳北观山峰叠秀瑞气霭然诘里人云此是蕲州紫云山即端祖道场也师忻然登陟见白云基址幽趣环拱层峦涧流四聚景况非凡忽忆和尚所嘱之语符合今验之矣遂结茆于此未几道风远着遐迩皈向四众奔赴如云仅七载金容殿宇方丈廊庑百废俱兴荆棘丛中忽成一大宝坊非师之夙愿曷能克备如是哉师宽以御众严以律身施人以慈以惠接物以诚以信示诲学者纯以直截钳锤不容苟且领师棒喝之机密契其旨顿脱者甚众不能枚举师弘法有年四座道场于康熙辛未夏跏趺坐逝塔于本山之前麓世寿七十有二僧腊五十有四师全录二十卷并白云寺志行世板存白云师生平善行颇多不能尽录门人照水谨述大概以传云耳。
