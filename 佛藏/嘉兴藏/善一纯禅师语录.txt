嘉兴大藏经　善一纯禅师语录


　　序

　　一日静坐书斋读无名公传斋之东角有梅花开放俄而寒风阵阵一段奇香喷鼻而过始叹冰肌玉骨另一乾坤不与万卉同芳正欲呼童烹茗假诗相酬时有禅者二人持善一禅师语录一帖索予为序禅师乃吾乡人与吾为方外交自幼英特出尘于法海寺礼灵光老宿披剃嗣法松岿善权和尚久亲权座深入权室真诚参究手眼圆明然后遍历湖湘三吴两浙看验诸方道无异源浩志归来开法天龙次迁松岿复住天龙有语录三卷阅其拈颂机缘宛有古人之风其上堂小参示众皆演最上一乘事无叠床架屋之弊而且有璧合珠联之美也简而文约而理却与拈花微笑教外别传之旨共相发明虽在棒喝门庭中不事摇唇鼓舌落其圈套如云门饼赵州茶外面观之寻常知音尝着汗下即公诸海内有识者自然鉴赏矣又何殊乎梅萼之清奇也哉禅师可谓不负出尘遍参海内数十年之苦心一息无容稍懈方能说此无法之法以为济世之津梁也是为序。

　　康熙壬午季冬中浣习安后学法弟胡国翰云峰氏沐手敬撰

　　序

　　佛法非细事也会佛法而能弘佛法尤非细事也既会已弘已而能居人所不居之邦弘人所难弘之法斯人也吾尝想见之而未始一见也癸未夏善一纯公不远五千里自贵筑来以语录稿相质于予予览之终卷不觉矍然曰黔地向闻无佛法也今若是畴谓黔无佛法乎纯公黔人也自居学地便负逸群志矢兼济愿已而遍参吴越楚蜀凡诸名望宗匠莫不亲披运斤之风仍反黔中习安道俗遂翕然相推戴不减西河之于昭叟也初出世住普阳之天龙次迁松岿惟务以本分钳锤激励来学其接人也机径截而不涉廉纤其说法也语浑璞而不事雕琢故能感贵筑三十余城靡不响道皈信所谓居人所不居之邦弘人所难弘之法今于纯公见之矣纯得法于善权位位嗣月幢了了嗣丈雪醉醉嗣破山明明嗣天童悟其源清流洁根大丛茂夫复何言易曰大车载有攸往此予所以深有望乎纯公者故为之叙。

　　禾州普明逸樵超屿撰

　　善一纯禅师语录目录住天龙山普德禅寺住松岿山普光禅寺复住天龙普德禅寺卷一上堂卷二上堂小参卷三示众机缘拈古颂古杂着佛事行实

　　善一纯禅师语录卷第一

　　侍者学正录

　　住天龙山普德禅寺

　　山门万仞壁立慎终如始八字打开不劳弹指。

　　佛殿云门要打丹霞便烧赵州绝闻看他从上古锥虽是剿绝为人争奈翻成爱憎纯上座则不然若欲建化门庭何妨互相恭敬展具便拜。

　　伽蓝堂我无你不立。你无我不成。大家出只手。扶起破沙盆。

　　据室斩钉截铁。盘根错节。直逼生蛇化龙。不教证龟成鳖。

　　上堂拈帖云。者个便是天龙大众九溪檀越向不思议海中流出底一段真风。将来流遍天下。于中恐有未见未闻者。烦维那宣过指法座云。三世诸佛在此牵枝引蔓。历代祖师在此扬沙撒土。新长老到来拟合。彻底掀翻。不留朕迹。免使瞎驴趁队。怎奈值便时宜。只得将错就错。遂升拈香云。此瓣香专为祝延。
圣寿万岁万岁万万岁。此瓣香奉为诸王殿下臣统千秋并本省文武尊官高增禄位。此瓣香自松岿花擘之后。复经百城烟水。遍历诸方。受尽屈辱。吃尽艰辛。今日归来深栖密遁。讵意法叔古源和尚不容推脱。平将天龙半座勉逼人天众前无可迴避。此是第一回拈出。爇向炉中。专申供养松岿堂上传临济正宗三十四世上善下权先师老和尚。用酬法乳之恩。敛衣敷座。维那白椎竟乃云。若论观第一义谛。早是虚空里掘洞。好肉上剜疮。欺谩赤子。诳惑闾阎。自古自今名不得然不得。且道一是甚么。观是何物。所以纯上座终不为人眼里添钉。直得风行草偃。水到渠成。把断要津。不通凡圣。千差坐断。有无不立。直下令人人头顶青天。个个脚踏实地。无向无背。无欠。无余。到者里三搭不回底。由是自负。挨着便转。又是平地吃交。正恁么时。还知天龙为人落处么。良久曰。四海浪平龙睡稳。九天云净鹤飞高。复举三圣道。我逢人则出。出则不为人兴化道。我逢人则不出。出则便为人。师云。二犬老名喧宇宙道重古今。因甚么一个藏头露尾。一个露尾藏头。引得后代儿孙个个钻龟打瓦。据今论量好各与三十柱杖。何故天龙门下令不虚行。

　　上堂。世尊住世为一大事因缘也。似小儿患天吊达磨西来直指人心见性成佛。犹将丹紫画连城。所以惹得狸奴白牯抱屈生嗔。露柱灯笼。含冤冷笑。且道他笑个甚么。人人手持足运。个个鼻直眼横。寒时着衣饥时吃饭。折旋俯仰。运用施为。一一天真。一一明妙。更说甚么三七思惟。久默斯要。咄。千峰势到岳边止。万派声归海上消。

　　腊八日上堂。僧问。霜寒露冷。月白风清。正当是时。释迦成道即不问明星现处作么生。师云。有眼皆见。进云。见后如何。师云。打失鼻孔。进云。谢师答话。师云。也是承虚接响。乃云。霜寒露冷。月白风清。正当是时。雪山午夜一天星。尽大地众生同见同明同证如来智慧德相。更说甚么。妄想执着所隔不能得证。释迦老子无端特端妄区分。诬陷平人。脱赚后代儿孙。个个错认定盘星。喝一喝下座。

　　上堂。打梆出坡。打板过堂。会则神通妙用。不会则业识忙忙。咄。切莫压良为贱。卓杖一下云。凫胫短兮鹤胫长。

　　叙事上堂。世尊住世五时说法。近来诸方三日一小参。五日一升座。天龙这里则不然。半月半月一上堂。既佛法本来不二。因甚却有两般主张。且道分别在甚么处。良久云。多虚不如少实。

　　元旦上堂。元正启祚万物维新。普天匝地咸乐升平。佛法二字犹是剩语。那堪论有论无。说新说旧。敢问大众且道新岁今来何处来。旧岁昨去那里去。来去都是错。商量怎奈其中有道理。甚么道理。一年三百六十日。日日日从东畔起。是则是。卓杖一下云。逢人不得错举。

　　即事上堂佛殿揦。横卓山门八字开来者秪解于中礼拜孰能照顾。头上有栋梁材竖拂子云。若向者里觑得着底。山僧把他头上顶戴。虽然如是。黄河三千年一度清。喝一喝下座。

　　元宵上堂。天上月光。人间灯光。光光相照。地久天长。在在敲锣擂鼓。处处音乐铿锵。村歌社舞乐无▆说。甚人间天上。文殊普贤横眠柳巷花街。观音弥勒倒卧酒肆淫房。正恁么时。今佛放光明。助发实相义。则且置秪如张公吃酒李公醉。诸人又作么生商量。喝一喝下座。

　　因法兄天一和尚专人送法衣法帔至。上堂。冬令春行迟太早因缘逆顺总无拘。大庾岭头陈公案直至而今拈弄。奇且道奇个甚么。拈起衣云。人人尽道提不起底因甚今日又在天龙手里。指法帔云。更有者个觌面难瞒卷舒由己。若向者里着得一只眼。自然奇特上不妨奇特。殊胜中更加殊胜。然后掀翻海岳。拨转乾坤。搅长河为酥酪。变大地作黄金不为分外。其或未能莫将闲学解埋没祖师心。喝一喝下座。

　　圣节上堂拈香云。即此者个祝延。
今上皇帝圣躬万岁万岁万万岁。寿山福海耸翠弥深。尧风并慈风浩荡。舜日与佛日常明。所以八方歌有道。四海乐无为。秪如林下衲子报恩一句又作么生。良久曰。恩深转无语。怀抱自分明。击拂子下座。

　　上堂。春日熙熙和风习习。岸柳摇金溪桃吐赤。突出威音那畔揭示衲僧巴鼻。明历历亲的的因甚惟道江南三月鹧鸪啼。天龙门下打折驴脊。

　　示众上堂第一义谛。诸方道钟未响。鼓未鸣。未出方丈已前分付了也。若恁么未免误赚捕风捉影之流。向黑山鬼窟里作活计去在。殊不知钟鼓交加人天普集一句当天十方通畅。尘尘刹刹无处不明。法法头头何所不现。如天普盖。似地普擎。直教人人共见。个个同明。物我辉融。古今一致。不落见闻。全彰体用。所以道。人人有个无位真人。常在面门出入。未证据者看看。到者里还迴避得也无。若也迴避得。三世诸佛历代祖师并天下老和尚一齐入地狱如箭射。既迴避不得。敢问诸人第一义谛作么生观。观即不无。争奈落在第二头。

　　上堂。大尽三十日。小尽二十九。三世诸佛不知有黧奴白牯。却知有且道知个甚么。云中木马嘶。海底泥牛吼。惊起夜叉神　跳上岸瞠眉努目。一一面南看北斗。

　　上堂。天高地厚。山尖水平。日出月落。夜暗昼明。龙吟雾起。虎啸风生。鸦鸣鹊噪。鸢飞云腾尽是当人不动境界。于中是凡是圣。是男是女。是俗是僧。乃至四生六道情与无情。卓拄杖一下云。总在者里一切智智清清无二无二分。无别无断故更说甚么灵山拈花。少室安心。检点将来。也是眼里着钉。

　　上堂。父母未生前神头鬼面狗子无佛性。膏肓大病。万法归一。参天荆棘。一归何处。转入邪路。踏破牢关。解转身大梦胡为尚未惺三生六十劫总是可怜生。何故聻卓拄杖一下云。野老不知尧舜力。冬冬打鼓祭江神。

　　上堂。隔山见烟知是火隔墙。见角知是牛。那吒太子析骨还父。析肉还母。因甚么演若达多。认影迷头可谓无限风光无限意。几多欢喜几多愁。喝一喝云。还会么。喜底一任喜。愁底一任愁。五湖烟景有谁争。夕阳西去水东流。

　　中秋上堂。宝月放光丹桂飘香两彩一赛鼻孔昂藏。正恁么时直饶道好修行。好供养。禅归海。经归藏。总好吃龙山痛棒。何以分明有月落波心自是无云生岭上。喝一喝下座。

　　腊八日上堂。天是天。地是地。日月是日月。星辰是星辰。山川是山川。草木是草木。人是人。物是物。所以道是法住法位。世间相常住。释迦老子是皇宫太子。无端向雪山六年苦行。夜睹明星唤作悟道成佛。喝一喝云。白玉本无瑕。甘自遭涂污。虽然如是。不得春风花不开。花开须借春风拂。

　　元旦上堂。一年十二月。一月三十日。一日十二时。年年是好年。月月是好月。日日是好日。时时是好时。因甚么今日又唤作元旦。所以道。欲识佛性义。但观时节因缘。时节若至。其理自彰。即今时节已至。其理已彰。佛性义作么生商量。靠拄杖云。皇风浩荡。乾坤廓野老讴歌春昼长。

　　上堂。我宗无语句。亦无一法与人。德山老汉背月▆影。掩耳偷铃。殊不知山河大地草木丛林文殊普贤无处藏身。墙壁瓦砾。忠国师一生受用不尽。立雪断臂与安心。眼里无觔一世贫。喝一喝下座。

　　上堂。三千七百则烂葛藤误赚后代儿孙偏知倒见。五千四十八卷闲故纸累及天下痴人造心殃于中。还有知端的者么。卓拄杖云。水向石边流出冷。风从花里过来香。

　　上堂。官不容针私通车马。卓拄杖一下云。放开线道之乎也者。若有把断要津不通凡圣底来。正好勘过了。打何以如此。杜鹃啼血染山花。

　　上堂。禅禅禅。饥来吃饭困来眠。道道道。城楼五鼓金鸡叫。除却禅。去却道。夜半日头红杲杲。于此者里知分晓。夜明帘外转身早。是则是。只是衲僧门下未免拦胸踏倒。且道衲僧门下又有甚长处。良久云。了。

　　上堂。春寒秋热。隆冬下雪。梅花开放。岭头路上行人欲歇不歇。何故不歇。眼观东南。意在西北。殊不知饶你走遍天涯海角。踏翻茶陵桥板。豁然大悟。天龙拄杖子缓缓向你道。明月芦花一样看。鹭鸶立雪非同色。一喝。

　　上堂。儱儱侗侗。瞒瞒顸顸。正是全体大用法法分明。头头合辙。未免遍地葛藤。天龙只知饥来吃饭困来打眠。梦升兜率犹未惺。金鸡啼唱五更天。

　　退院上堂。动若行云止犹谷神。在在绿杨堪系马。本无心于彼此宁有相于去来。家家有路透长安。只知来去不以相动静不以心。作么生是退院一句。卓杖云。一月普现一切水。一切水月一月摄。

　　住松岿山普光禅寺

　　山门祖翁门户八字打开。一任凤翥龙翔曳。拄杖云。从者里入。

　　佛殿释迦弥勒元无彼此。觌面相逢齐之以礼。展具便拜。

　　祖堂西天四七。东土二三水流。千派共出一源。且道以何为验。插香云。一片栴檀一缕烟。

　　据室者里是先师奋狮子威野狐屏迹。握吹毛剑断衲僧命根底所在。今日不肖到此别无长处。只得据令而行。卓拄杖便起。

　　上堂拈帖云。正法流通无分二谛。迭相扶持。渊源有据。且道其中事作么生。听取维那剖露。指法座云。佛祖阶级人天榜样。卖狗悬羊。担枷过状。新长老到此迴避无门也。只得纳败一上便升。拈香祝　圣毕再拈云。此瓣香昔年于此山中薰锻。今日于此堂上拈出。此是第二回热向炉中。专申供养本山堂上上善下权先师老和尚用酬法乳之恩。白椎竟。师拍禅床一下云。三世诸佛历代祖师并天下老和尚到者里皆云提揭向上宗猷。发明第一义谛。殊不知递相钝置了也。何故头上是天脚下是地。物物春生夏长。人人眼横鼻直。一切本自见成。那容节外生枝。既然。且道今日新长老入院升堂又为甚么边事。若道为了先人未了公案。犹是孤负先人。若道显扬古佛家风。犹是孤负古佛。若道揭示人天正眼。犹是孤负人天。正恁么时。总不与么。毕竟为甚么边事。复拍一拍云。从前汗马无人识。只要重论盖代功。喝一喝。下座。

　　上堂良久云。若向者里倜傥得去。直下纤尘不立。截断佛祖命根。人人常光现前。各各壁立万仞。纵横挂寰中日月。卷舒立方外乾坤。更说甚么闻声悟道。见色明心。眼里尘沙耳。里土诚哉实言。倘或迟疑且须荐取葛藤。以拂子打圆相云。看看只者个原不从天降。不从地生。亦非空有。在处称尊。乾坤无与比其大。日月无与比其明。虚空无与比其量。沧海无与比其深。不可思不可议。不可量不可称。山川大地草木丛林。森罗万象。情与无情总是渠。堂奥中物。亘古亘今无人敢侵。千手大悲摸索不定。摩醯正眼觌体难明。所以三乘闻之胆丧。十地闻之魂惊。咦。极是见成底事。因甚得与么尊贵与么难亲。复良久云。动着则祸生。

　　上堂。禅非参究道绝功勋。历历孤明本无欠剩。六月炎天似火。人人打扇乘凉。腊月朔风如箭。个个围炉向火。三月安居。九旬禁足。也是无端画地为牢担囊负钵亲师择友。自是斩头觅活。若是个纯铜打就生铁铸成底。管取春山花自开。秋林叶自落。正恁么时。金风吹玉管。不是唱巴歌。于中还有知音识调者么。良久。击拂子下座。

　　佛诞日沙弥披剃请上堂。才出娘胎指天指地。尊贵天然有本可据。且道是甚么本不见道未离兜率已降皇宫未出母胎度人已毕。卓拄杖一下云。出家沙弥直须向者里会去。旷劫无明当下冰消。累世业缘一时坐断。便可离尘脱俗。剃发披缁。不离当处常湛然。一超直入如来地。复卓拄杖下座。

　　祈雨上堂。饥则食。渴则饮。寒则衣。理出自然。福宜感。过宜解。事宜为。岂有别焉。所以道。欲识佛性义。当观时节因缘。时节若至。其理自彰。大众且道即今是甚么时节。旱魃为虐。失天地好生之德。风狂日丽增万物涂炭之殃。遍界农人忍声悲叹。山中野老蹙额沉吟。林下道人岂无忧济。怎奈聚首无策。蓦拈拄杖云。幸有者木上座临机即应。见义勇为。所以不忍见闻。直得挺身相救。如何救。翻身　跳。上三十三天。筑着帝释鼻孔。帝释喷嚏一声。即时普天匝地油然作云。沛然下雨。既然。山僧亦得相助其力去也。作么生是相助底句。卓一卓云。急急如律令敕。

　　端节上堂。无米包粽子。客来没款待。蒿汤备礼仪。大家同聚会。隈隈摧摧垒垒堆堆。但得一时和气蔼然赤日。白舌自然远遁他方。雄符朱敕蒲剑艾虎总不消在。何故。家无白泽之图。必无如是妖怪。

　　上堂。蛇无头不行。鸟无翅不飞。拈起拄杖云。看看唤作拄杖则触。不唤作拄杖则背。直下承当了无向背。如之若何。甘受处分。山僧若瞒诸人自堕拔舌犁耕。是汝诸人还信得及么。卓一卓云。劈开华岳连天秀放出黄河彻底清。

　　上堂。拈起拂子云。即此用。离此用。检点一场干打开。直下承当即下愚。抛却依然是狐种。于中若有总不恁么底病在膏肓不可医。毕竟如何即是。击案一下云。吁。

　　上堂。天地同根万物一体。正眼观来岂有此理。有物先天地无形本寂寥。能为万象主。不逐四时凋。却较些子。咄。

　　中秋上堂。月圆月缺犹是幻中境界。桂开桂卸无非世谛馨香。于中有个亘古亘今不开不卸无圆无缺底。亦不可作奇特商量。若作奇特商量。脚跟下便与三十痛棒。何故。好肉上不许剜疮。

　　上堂。南泉斩猫。归宗斩蛇。有例不可兴。无例不可缺。咄。仁者不忧。智者不惑。卓杖一下云。珊瑚枝枝撑着月。

　　上堂。历历明明古今不变。挝鼓升堂全机展演。坐立俨然。相呈觌面。卓杖下喝。压良为贱。智者犹迷。愚者取辨。离智绝愚好看方便。甚么方便。呵呵。倒骑驴兮入佛殿。

　　冬至上堂。阳极则生阴。阴极则生阳。秪如阴阳不相。千处诸人又作么生商量。虽然。时节不可不应。只得冰河发焰。寒谷生辉。但不许书云遮障。那管他线短线长。卓拄杖云。晴空爱日挂当阳。乾坤独露堂堂。

　　腊八日上堂。奇哉三叹睹明星。漏逗一场冤莫伸。千古无人能雪释。瞎驴瞎马赶成群。即今还有为释迦老子雪释得底么。缓缓着。是非已落傍人耳。洗到驴年也不清。

　　上堂。西来大意。白雪阳春拟问如何打失眼睛。诸人闻恁么道。未免避地里商量。也是白日眼着钉。似则也似是则未能。何故聻。良久曰。雪后始知松柏操事难方见丈夫心。

　　上堂。灵山奥旨。少室真机。自天子以至于庶人。壹是皆以修身为本。因甚么百姓日用而不知。何故不知。拍膝一下云。只为分明极。返令所得迟。

　　元旦上堂。说新又不新。道旧亦非旧。新旧两无。干冷灰重爆豆。既是新旧无干。因甚却成冷灰爆豆。莫不是本来无新旧。由自强名模。恁么见解作他座主奴也未得在。还分析得么。不萌枝上含春色。铁树开花遍界香。

　　上堂。呈桡并舞棹抛子大江心。两岸渡头客灼然吃一惊。看者看。行者行。风搅芦花雪满亭。松岿恁么告报。大似当面热瞒汝等诸人。作么生蓦。拈拄杖云。看看三百余会谈不尽九年坐得骨头疼。灵利汉。莫追寻。五更清早起。更有夜人行。且道以何为证。以拄杖画一画云。鱼跃浅塘花正发鸟歌深树日初晴。

　　上堂。一夜落花。雨满溪流水香。祖师西来意端的没商量。何故没商量。卓拄杖一下云。状元本是天生定莫把冯京作马凉。

　　上堂。胡来胡现。汉来汉现。遂喝一喝云。虚妄浮心多诸巧见。作么生是真实底句。盏子扑落地。碟子成七片。

　　佛诞日上堂。四月八浴悉达香水分明似恶汤。为报人人非眼瞎。这些则且置。秪如云门大师到来。敢问诸人作么生角煞不角煞。乱啼春鸟落藤花。喝一喝下座。

　　上堂。年年说。月月说。日日说。时时说。在在说。处处说。尘尘说。刹刹说。说无间歇。诸人还会么。不见道鸟石岭与汝相见了也。山门头与汝相见了也。僧堂前与汝相见了也。还会么。痴人面前不得说梦。

　　度僧上堂。本来圆洁何用剃披。古人向佛殿前铲草。看来也是鬼家活计。拈起刀子云。看看若是有智底男儿直须向者里识得根源端的出家功德已毕。岂待须发落地。其或未然。山僧直得有条攀条。无条攀例。遂度刀云。剃。剃。

　　上堂。东边日出西边晓。水底鱼兮山上鸟。鼻祖西来端的意分明亲切尽道了。尽道了。试问诸人晓不晓。晓晓晓。良哉观世音。全身入荒草。

　　上堂。处处真。处处真。尘尘刹刹本来人。者般说话唱教门中足可观光。衲僧门下未免白日见鬼。且道衲僧门下又有甚长处。良久曰。衲被蒙头万事休。此时山僧都不会。

　　端节上堂。五月初五日自古是端阳。人人皆知得。不用更商量。龙舟斗水际。百药采山冈。个事分明极直下好承当。承当则且置。秪如同时相应一句作么生道。熏风自南来。殿阁生微凉。

　　上堂。普化风颠摇铃。禾山卖弄。打鼓丹霞。寒烧木佛。香严没干上树。将谓各逞风流。孰知尽成败露。细以检点。将来争似庭前露柱默默不动。威严一任千人万人到此。只得觌面回互。且道回互个甚么。咦。不回互。撞破脑门鲜血出。

　　上堂。明明个事在当人。叵耐当人自不亲。今日山僧没伎俩。拈来特地为区分。且道分个甚么。盘江河木桥原秪用几条铁炼。关岭马跑井庙神乃是汉关将军来往客人古今祈祷不尽。于中求长寿得长寿。求富饶得富饶。求官位得官位。求安稳得安稳。失然有不得意者。返怪神明签不灵。看来总是不知恩。遂拍手呵呵大笑云。还知么。松岿恁么告报孟八郎汉又切莫错认定盘星。喝一喝下坐。

　　上堂。一二三四五六七。献宝波斯树上立。七六五四三二一。碧眼胡僧觑不及。付与东村王大老。笑倒西村石土地。惹得胡张三黑李四二人冷地不甘。直得眉毛厮结两脚捎空。走到松岿峰顶扬声大叫曰长老不是不是。山僧自恃徉▆不睬。拄杖子忍俊不禁轻轻　跳出来。当头一拶。二人只得冰消瓦解。疾走无边。然后拄杖子。款款地道也。大奇也大奇。灼然有理不相欺。不然。总是错认定盘星。那能识得钩头意。且道如何是钩头意。卓拄杖云。南山起云北山下雨。

　　上堂。若论者个事。一一有来源。甚么来源。天干一定是荒年。水旱也亦然。直得晴雨两相称。恰好是丰年。所以道。苦瓜连根苦。甜瓜彻蒂甜。还会么。击拂子云。穿破绫纙只是衣。吃尽千般莫过盐。滋味本无别。何用假言传。咦。不言传将谓壶中别有天。

　　上堂。平施大用没多般。一句当阳仔细看。直下了明无渐次。回头铁马更加鞭。大众既是直下了明无渐次。因甚么回头铁马又更加鞭。良久云。棒打石人头。血出知音定不等闲看。

　　本师善权和尚忌。拈香云。触不得。背不得。横按莫邪活捉贼。触也得。背也得。直下证龟翻成鳖。松岿不是扬。家丑分明有话。当人说且道说个甚么。今日先师忌辰设供上香礼拜。

　　上堂。千千有个头。万万有个尾。有头有尾花开碓嘴。无头无尾是何神鬼。三世诸佛弄鬼。历代祖师弄鬼。古今天下老和尚弄鬼。尽十方湖海衲子总在鬼窟里作活计。松岿今日路见不平且要向鬼神莫测处施大机显大用。与诸人通个消息。还委悉么。良久云。又添得一个。

　　上堂直切相为那许如何若何。但来问者。劈脊便棒。随声便喝。诸人若作棒喝商量。自是白云万里觌面千山。直饶不作棒喝商量。亦未免驴前马后还委悉么。良久曰。一阵风来一阵寒。冷地谁人着眼看。

　　幢老和尚忌。拈香云。有利则有害。有成则有败。三方及四维上下并内外不是临济三玄。亦非洞山五位。牛头栴檀莫比兜楼。沉水岂赛今日。落在愚孙手里。又且如何施设。插香云。等闲触碎师翁鼻。儿孙一代强一代。

　　上堂。四方无壁落。八面亦无门。横身当宇宙。充塞满乾坤。进一步踢倒百亿最胜须弥卢。退一步踏翻无量无边世界海。秪如不进不退三世诸佛历代祖师并天下老和尚一齐乞命。正恁么时。汝等诸人又向甚么处转身。若也转得身吐得气。不妨把手共行。其或未能。山僧有条通天活路布施诸人去也。掷拄杖下座。

　　元宵上堂。日月灯明佛互相为昼夜。亘古不相违。此夜最亲切。最亲切。年年正月半便是元宵节。壁上挂灯笼。空中悬宝月。嘉州大象趁光明。陕府铁牛生欢悦。休欢悦。看来也是证龟成鳖。

　　上堂。释迦老子为一大事因缘出现于世。四十九年三百余会。鼓两片皮横说竖说。为之度生。达磨大师十万里航海而来。少室堆堆冷坐为之求人。由是赚他断臂安心。腰石舂米九上三登。不落因果。堕五百生野狐不昧因果。脱野狐身。呵呵云在岭头闲不彻。水流涧底太茫生。喝一喝下座。

　　应请退院上堂。说进说退。无端妄分彼此。若也进退两忘。自然打成一片。所以道。尽乾坤大地是个院子。溪山云月为知己，更嫌何地不风流。拄杖横肩得自由。秪如却允人情。应时及节一句作么生道。千江有水千江月。万里无云万里天。

　　善一纯禅师语录卷第一终

　　　(信官龙元叙
　　比丘体若　天眼　天眉　天璧　观止
　　　　止莽　悦莽　玉婵　叶莽　体莽
　　　　妙峰海脉　海藏　悟极　寂福
　　　　寂性　寂同　海源　无极　海通
　　　　学愚　学正　心智　照莹　性德
　　　　兴悟　兴彻　大见　明印　明戒
　　　　寂文　尼照悟
　　　武原陈子兰书　　　　　　嘉兴　　　刊
　　康熙癸未季秋　谷旦　板存嘉兴楞严寺藏房)
嘉兴大藏经　善一纯禅师语录


　　善一纯禅师语录卷第二

　　侍者学正录

　　复住天龙。上堂。钳锤再握宝剑重挥。击碎陈年窠窟剿绝当时露布。揭示顶　正眼。发辉向上宗猷已闻者不妨再闻。已见者不妨再见虽然如是。且道闻又闻个甚么。见又见个甚么。到者里若是灵利底直下掩耳归去。那甘听受处分。者些则且置。秪如整旧家风。应时演化一句。又作么生道天高群象正海阔百川朝。复举宝寿开堂。三圣推出一僧寿便打圣云。与么为人瞎却镇州一城人眼去在寿掷下拄杖归方丈。师云。据虎头收虎尾。还他二大老作略欲论临济向上宗乘。敢保梦也未梦见在。天龙恁么告报且道还是肯伊是不肯伊。卓杖一下云。逢人切莫错举。

　　上堂。天龙峰顶别是人间猿啼。嶂外鸟噪云边不是目前法。亦非心外事。掀翻陈年骨董。揭舒象外幽玄。玉壶影里劫初前亘古乾坤不变。且作么生是应时及节底句。喝一喝云。禹力不到处河声流向西。

　　上堂。得之不喜。失之不忧。进之不见其前。退之不见其后。定之不见其住。动之不见其流。玲珑八面无边。表廓彻圆明一鉴收。收收芙蓉只在秋江上。堪笑骑牛更觅牛。喝一喝。下座。

　　上堂。人善被人欺。马善被人骑。有般汉闻天龙恁么道即此为胜负边事。呵呵。恁么见解真乃世谛流俗。阿师殊不知三世诸佛历代祖师并古今天下老和尚竞出头来总只以此如是。且作么生是如是底事。卓拄杖一下云。苏噜苏噜　唎　唎。

　　圣节上堂。拨转上头关捩子。普天匝地尽光辉。四海五湖烟浪静。十方世界乐无为。正恁么时共享尧天则且置。秪如知恩报恩一句作么生道。卓拄杖云。天上有星皆拱北人间无水不朝东。

　　上堂十五日已前云迷山色暗。十五日已后。风动水文生。正当十五日晴霁天清水碧沙明渔父笙歌满岸樵牧起舞盈岑不是目前法。非耳目之所到。直得墙壁瓦砾点首。灯笼露柱扬眉。山僧一时乘兴作得山偈一首举似大众。青山高突兀云傍岭头生山前溪涧水潺潺响似琴。

　　上堂。一往直行。茫茫宇宙千差坐断。死水澄潭饶你运用无亏随缘得妙。也是杓卜听虚声。且道总不与么时如何。良久曰。风送白云飞岭外水流黄叶到江心。

　　师诞日上堂。一年算一岁。十岁算一旬。循环算将去。驴年算不清。因甚不清。明明无迁意。徒妄立生庚。且作么生是不迁意。卓杖一下云。蟠桃核里旧时仁。

　　腊八上堂。六年兀兀坐安然。多少好夜半睹明星依旧成颠倒。成颠倒。殃及儿孙犹未了。喝一喝。下座。

　　佛诞日上堂。四月八。浴佛日。九龙吐水沐金躯。释迦老人赤骨律。蓦拈拄杖云。云门大师来也。且看作么生相救。以拄杖左边一卓云。释迦老人请过者边。着右边一卓云。云门大师向者边来。山僧恁么相救。且道还得也无。中间一卓云。不因柳毅传书信何缘得到洞庭湖。

　　上堂。山僧持杖升堂。大众围绕礼拜。一一个事分明。岂肯颟顸捏怪。是则是。只是向者里见明亲切得底正好且居门外。何以如此。良久云。话在。

　　上堂。不说心。不说性。语默动静皆是病。棒喝奔雷接上机。波斯眼睛乌律律总不与么。来素隐行怪毕竟如何即是。良久喝一喝云。事从叮嘱起。

　　上堂。不是风动。不是幡动。者里也不妨疑着仁者心动。切忌认驴鞍桥作阿爷下颔。还知祖师落处么。良久曰。利剑拂开天地静霜刀才举斗牛寒。

　　上堂。斩钉截铁不为本分。就下平高未是作者。饶你拈头作尾拆东补西掷大千于方外。纳须弥于芥子。正好朝打三千暮打八百。何故中秋午夜一轮月。

　　上堂。三丈长。八尺短。忙则奔波闲则不管。古今天下人同鼻出息。同口吃饭。同舌说话。所以青春夸年少。皓首论苍颜。还会么。分明持钵衲僧事。汝等诸人总向者里觅甚么碗。

　　上堂。春到百花开。秋来林叶落。珍重莫作时节会。千古传来这一着。这一着人人肚下两只脚。

　　中元日。圣学龙居士请上堂。钟鼓交加。人天普集山野。升堂演第一义。且第一义作么生演。不见道。欲识佛性义。当观时节因缘。时节若至。其理自彰。大众且道即今是甚么时节。此是七月十五中元地官圣诞之期。圣学居士敦请山僧上堂。正恁么时。还是举唱时节因缘底。是发明第一义谛底。是蓦拈拄杖云看看时节因缘也。在者里第一义谛也。在者里只是饶你诸人向者里见得分明。天龙拄杖子犹未肯相许。因甚不许。卓一卓云。红霞穿碧落。白日绕须弥。

　　上堂。蓦拈拄杖卓一卓云。若向者里见得分明底。一任掀倒禅床。喝散大众。掉转头去。孤迥迥。峭巍巍。罗笼不住。呼唤不回。洒洒落落自由自在。作个无事间道人去也。岂不庆快平生。倘或尚留观听。未免被拄杖子穿却鼻孔。且道那里是穿却处。不见道你有拄杖子我与你拄杖子。你无拄杖子我夺却你拄杖子。唤作拄杖则触。不唤作拄杖则背。道得也三十棒。道不得也三十棒。德山今夜不答话。问话者三十棒。问僧甚处人。僧曰新罗人。山云。未跨船舷早已三十棒。脱下衲衣一顿棒。如何是佛法的的大意。三顿六十棒。何以如此。聻。复卓一卓云。芙蓉不在秋江上。

　　上堂。无巴鼻有来由。观世音菩萨将钱买糊饼。放下手原来却是个馒头。今日落在天龙手里不免分似诸人去也。卓拄杖下座。

　　上堂。三世诸佛是三世诸佛。历代祖师是历代祖师。天下老和尚是天下老和尚。诸人是诸人。山僧是山僧。打水无相溅一切皆自办。惟有一句子珍。重亲切看且道是那一句。肚饿要吃饭。

　　达磨忌拈香。十万里航海而来。早是脚跟未稳。梁皇殿上失利。少室峰前拔本赚他神光断臂。千古笑杀英灵。因甚么又一年一度一烧香。五音六律别宫商。百丈祖忌。拈香野鸭飞去各西东。扭住鼻头空忍痛。禅床角挂拂子兮。卖弄爪牙。法堂前卷却席兮正显大用。更有一般奇特处巍巍。独坐大雄峰喝一喝。

　　密祖忌拈香。当面做贼弄巧成拙。鞭撘海底泥牛。山头石虎。流血殃及不肖儿孙。至今放过不得既放过不得。毕竟如何。插香云。贼。贼。

　　重阳上堂。历历无边表。明明绝覆藏形名该不得何物许承当。还有承当得底么。若是登高到顶底汉子。自然眼空四海。气盖诸方。依稀仿佛之流只得青山绿水西来意。翠竹黄花古佛心。喝一喝。下座。

　　开炉上堂。大冶红炉今豁开。铜头铁额此中埋。等闲炼作金刚弹。抛出人前打落腮。且道公干在甚么处。良久云。不须柴炭扇风火。直教寒炉拨死灰。喝一喝。下座。

　　结制上堂。把定牢关坐断岐路。内不放出。外不放入。明明个里绝商量。九十日中自成屈。且道屈个甚么。山僧画蛇添足。诸人无绳讨缚。直饶向者里散去。每人脚跟下早已三十痛棒。虽然如是。要且事无一向何故阎罗老子打算饭钱。莫道山僧不言。且道言个甚么。良久。卓拄杖一下云。一等共行山下路。眼头各自看风烟。喝一喝。下座。

　　上堂。惟此一事实。余二则非真。且道是那一事到者里十个有五双未免指鹿为马。认奴作郎。还委悉么。良久云。各人自扫门前雪。莫管他家屋上霜。

　　上堂。云从龙。风从虎。圣人作而万物睹。山僧等间作一出拄杖。为打禾山鼓。且道是甚么曲调。驻云飞下山虎拍拍总是歌。敲唱谁能阻听如聋。见如瞽。视听最分明。诸人莫莽卤。击拂子云。还会么。会得底六六三十六。不会底五五二十五。

　　因事上堂。个事见成本无欠剩。岂欺未明。可怜不信。呵呵。也是为他闲事长无明。

　　上堂。佛法世法本来不二。好丑妍媸由妄分析若也打成一片。自然处处逢的。然虽如是。咦。切忌青天白日。

　　上堂。呼牛唤马。坐东走西。驱奴使婢。训子教孙。一切智智。清清无二。无二分。无别无断故。因甚么尘劳滚滚。业识茫茫。且道过在甚么处。良久曰。幸自无疮勿自伤。

　　上堂。瞿昙贵离诸着。仲尼要在绝四。二大老虽是剿绝为人。怎奈前不构村后不抵店。纯上座则不然。直管教理作理。明事作事办。贼来须打。客来须看。何谓如此。海咸河淡。

　　达磨忌拈香。梁皇殿上道不识。面赤不如语直。少室峰前痴面壁。多虚不如少实。当时只履西归。而今讨甚巴鼻。有巴鼻无巴鼻。插香云。万古清风吹何极。

　　丈老和尚忌。拈香双桂室中。戳瞎顶　正眼昭觉堂上打失两茎眉毛带累后代儿孙东寻西讨。今日不肖。远孙向香烟堆里拈出。也要诸人共见共知。还知么。插香云。莫教错认定盘星。喝一喝。下座。

　　上堂。拈华微笑空自劳攘。断臂安心一场懡　德山入门便棒。临济入门便喝大似斗筲气相。秪如掩室杜口也是平地干戈。何况摇铃打鼓。擎权舞笏。辊毬打地。顾剑指瓶。总是弄猢狲家具。还知么。泥牛吼月空谷震。木马嘶风铁树惊。平地擎山分大小。云开日出耀乾坤。喝一喝。下座。

　　解制上堂。正月十五日。诸方齐解制。衲子束腰包。寰中任来去。去去实不去。途中好善为。来来实不来。明窗下安排。来去本无羁。何必强撕捱。卓拄杖一下云。天龙今日更与放开线道。一任南天台北五台。只是于中有一句子也要向诸人说破。且道是那一句饶你走尽天涯并海角。归来终虚费草鞋。怎似双眼泉畔。老梅桩孤守寒岩。铁骨冰心浑不易。一年一度占春魁。

　　上堂。也大奇。也大奇。当阳突出不思议。二三子以我为隐乎。吾无隐乎。尔到者里。若论把断要津不通凡圣。千差坐断。有无不立底检点将来。又是扶篱傍壁。虽然如是。不得春风花不开。花开须借春风力。咄。

　　上堂。天之高。地之厚。南北东西无过咎。上下四维无等匹。八角磨盘空里走。走走分明动转不相违。说甚么瞻之在前忽焉在后。谬谬更有释迦入雪山。达磨居少室。立雪断臂。腰石舂米。七破蒲团。如丧考妣。看来总是不唧溜。天龙恁么告报非是无端讥古。要为诸人掀翻窠臼。且道掀翻后又作么生。九旬霜雪尽花开天地春。

　　佛涅槃日上堂。赵州祖师活一百二十岁。释迦老子八十向双林入灭。一一揭示分明。诸人因甚不彻。彻不彻薪尽火还灭。喝一喝。下座。

　　上堂。恁么也不得不恁么也不得毫厘有差天地悬隔所以道一切圣贤皆以无为法而有差别不差别踏着秤铊原是铁喝一喝下座。

　　上堂山僧不识文字。说法全没意。事不入智人耳。不合第一义只解以空合空。以水投水。若恁么会去。山中石女配丈夫。海底泥牛吞巨鲤。若也不会。问取十字街头廖胡子。

　　小参

　　入院小参。人人本有。个个不无。尊贵天然。见成受用。者般说话不是打在无事甲里便是错认驴鞍桥作阿爷下颔。正好与三十棒。又有道净裸裸绝承当。赤洒洒没可把将谓脱体无倚便是。殊不知正似落空▆外道魂不散死人。前不构村。后不抵店。亦好与三十棒。又道。恁么也不得。不恁么也不得。恁么不恁么总不得。到者里把断要津。不通凡圣。才涉思惟便落阶级。者个如劈箭机似急流水。虽是一往直行。检点将来也好与三十棒。何故此事本无。如是故。见前大众宜善参详。既是临济儿孙。今来共相毗赞宗乘。切不可作者般倚草附木见解。直须击碎髑髅。掀翻窠臼。莫守旧时途辙。只教一句。当天八万门。永绝生死。然后向头头上显。物物上明随机应用。变化无方。拈一茎草作丈六金身。将丈六金身作一茎草。有时向十字街头横拖布袋兜三惹四。有时向孤峰顶上盘结草庵骂祖呵佛。正恁么时。且道功归何所。卓杖一下云。龙袖拂开全体现。象王行处绝狐踪。喝一喝。

　　除夕小参。腊月三十夜。打鼓吃普茶。一齐分付了。何必再周遮不周遮。东家人和气。西家不用打篱笆。是则故是。秪如米里有虫饭里有沙。诸人又作么生检点。若检点得出。不负相从度岁华。若也未能。来年更有新条在。恼乱春风卒未休。喝一喝。

　　晚参古德云。住持有三法。缺一不可。喝一喝云。是何言语。天龙住持无一法。又谁管伊可不可。早是罪犯弥天过重丘岳。且道是甚么过。若向这里见得分明。方许规导来学。

　　小参。道尽大地是个文殊普贤境界。也是无端妄生节目。唤十方万物为自己。更是倚草附木。除却二途。切莫向鬼窟里作活计。直饶总不恁么。又是矢上加尖。到者里毕竟作么生行履得恰好去。岂不见南泉道。老僧幼小牧得一头水牯牛。拟向溪东牧。未免犯他国王水草。拟向溪西牧。亦未免犯他国王水草。不如随分纳些些。总不见得。既然。且道如何是随分纳些些底道理。咦。八十翁翁入场屋真诚不是小儿戏为天一和尚对灵小参。一点雨。一点湿。个事见成明历历。本无生灭与去来。说甚涅槃与圆寂。不属南北与东西。世出世间无彼此。既不属南北东西。又无彼又无此。且道向甚么处见得明历历。不见道没踪迹处不藏身。藏身处没踪迹。还知我天一法兄和尚落处么。以拂子打圆相云。天宽海阔难描邈。无位真人赤骨律。喝一喝。

　　除夕小参。天原不动。地本无移。日月推迁周而复始。一年三百六十日。花甲翻来覆去从头至尾数到今日。腊月三十夜。检点将来。只是个天干地支。说甚么四时八节二十四气。小尽二十九。大尽三十日。虽是道理分明。未免于中取次。拈起杖云。惟有拄杖子。古古怪怪。列列挈挈。不属阴阳造化。不逐日月迁流。不随四时更变。单单要为诸人敲枷打锁。抽钉拔楔。直下教汝鼻孔放光。眼睛出气。末后又教头顶青天脚踏实地。果向者里倜傥分明便是一生参学事毕。其或未能。莫只事逐眼前过。须觉老从头上来。

　　八院小参。在在处处。刹刹尘尘。明明历历。历历明明圆陀陀辉天鉴地。光烁烁耀古腾今。不是目前法亦非心外事。且道是个甚么。即心即佛非心非佛。不是心。不是佛。不是物。喝一喝云。徒劳妄生卜度。释迦老子离兜率降皇宫。出母胎。入雪山。六年苦行。夜睹明星。豁然大悟。只得奇哉三叹。依然满口道不出。达磨大师九年面壁落赚神光断臂分皮分骨分髓。不惟于此全没交涉。要且自赚一场懡　。至于禾山打鼓。雪峰辊毬。沩山打木鱼。洞山麻三斤。云门干屎橛。赵州庭前柏树子。德山棒。临济喝。看来总是小儿伎。到此一点也用不着。何况升堂入室。鼓舌摇唇。朝参暮请。东讨西觅。以为究竟。正似取萤火烧须弥山。驴年也未得着。所以道。向上一路千圣不传。学者劳形如狷捉影。到者里绝形名离朕兆没踪迹。是汝诸人向甚么处摸索。松岿今晚入院之始。别无供奉。直得不惜眉毛。不避诸方怪笑。将来与诸人下个注脚。还委悉么。良久。掷拂子云。道泰不传天子令。时清那唱太平歌。

　　荐慈对灵小参。生亦未曾养。死亦未曾葬。罪犯弥天。过有万状。蓦竖拂子云。幸有拂子不拘世情小节。不涉亲疏背向。堪报不报之恩。用作无为之化。所以二十年前曾为吾母商量己躬大事。一向信行得力。临终自是正生脱化。何必今日重翻宇宙作此伎俩。将谓报劬劳而荐拔。喝一喝云。不惟徒设虚假。看来也是锦上铺花。既然如此。报恩一句则且置。秪如吾母正生脱化。向甚么处安身立命。大众还委悉么。良久云。生灭异缘皆幻住。真性何尝有去来。

　　除夕小参。月头是初一。月尾是三十。月月皆如是。今晚道除夕。即此问诸人。诸人总不识。即此问露柱。露柱道犹是。妄分析即此。问灯笼。灯笼笑嘻嘻。且道他笑个甚么。笑诸人不识。殊不知就此者不识处。打翻漆桶直下便见。古今天地。古今日月。古今星宿。古今山河。古今凡圣。古今人物。古今事理。一切总在者里。不曾移易一丝毫头。许说甚么时节迁变否。去泰来总。似梦中说梦。直得澄澄湛湛。了了明明。无彼无此。无前无后。无古无今。无来无去。无生无灭。无动无静。于中更求丝毫迁易差别间隔之相了不可得。所以道。无边刹海自他不隔于毫端。十世古今始终不离于当念。既不离当念。因甚当念不识还识者不识底消息么。良久曰。好事不须频话会。留将和气暖丹田。九龙大众请为法叔古源和尚对灵小参。灵光独耀万古徽猷世出世间寂然不二。在在处处刹刹尘尘。法法头头无可不可。无是不是。其间欲觅纤毫生灭。去来动静出入有为之相了不可得。更说甚么还源复始达本归根。成佛证祖。越死超生。大似无梦说梦。好肉剜疮。明眼人前一场笑具。故我九龙法叔和尚数十年来行悲切令。用老婆心。摇三寸舌。簸两片皮。横说竖说。虽是方便为人。亦未免随群逐队。幸尔今朝化缘已毕。到此难瞒。秪得改声换调。弃虚抵实。将此者段大事因缘彻底掀翻。普示诸人去也。那待松岿铺花锦上正恁么时。且道有甚凭据。木人携板云中拍。石女衔笙井底吹。

　　天龙大众请为法叔古源和尚对灵小参。寒暑阴晴天地德。喜怒哀乐人间事。一切明明本现成。堪笑于中分道理。甚么道理。我法叔天龙和尚圆寂。大众为设荐严佛事敦请松岿对灵小参。一为报慈恩厚德。一为举向上宗乘。必欲人人循遵孝道。个个体证无生。正恁么时还是循遵孝道底是体证无生底是。检点将来。总未免傍观者。哂。且道哂个甚么。三级浪高鱼化龙。痴人犹戽夜塘水。

　　为天龙法叔和尚举哀。若论个事欲速则不达。久长则美。细行则坚。是我法叔和尚恁么行履数十年来绵绵密密。密密绵绵不曾移易一丝毫头许。所以门庭孤迥道越诸方。依稀仿佛之流只得望岩而退。湖海英俊衲子不远千里来归。雍雍肃肃济济跄跄。法舍弘规无所不备。遽尔幻缘一脱。遍界悲风。凡圣惊忧人天失望。故我见前一众不胜悲思。且道思个甚么。若教频下泪。沧海亦须干。

　　焚换旧佛清净法身原无。更变换旧安新两重公案。甚么公案。新底装严。旧底火锻。然虽装锻不同。彼此两不相欠。且作么生是不欠底消息。遂举火云。鲸吞海水尽露出珊瑚枝。

　　善一纯禅师语录卷第二终

　　　(普阳信善
　　　　张祖明　杜寂富　程寂修　陈寂恩
　　　　吴恒善　罗净依　胡照本　陈寂秀
　　　　张朗修　杜寂忍　赖友辅　张国相
　　　　任玉琰　杜朝胜　程朝俊　郭起学
　　信善李恒胜　谢祖鼻　宋恒瑞　田寂辉
　　　　江祖滴　田福庆　罗自恒　郑应试
　　　　胡寂联　张实行　田万亩　郑邦儒
　　　　方良辅　胡国恩　陈恒善　张寂容
　　　　张善福　贾　传　张　育　张嘉爵
　　　　鲁德源　王朝卿　田应开　谷明茂
　　　　冯深戒　宋寂荣　胡国干男恒福
　　　　简寂心同缘胡氏寂琼　赵文美同缘汪氏广修
　　　武原陈子兰书　　　　　　　嘉兴　　　　刊
　　康熙癸未季秋　谷旦　板存嘉兴楞严寺藏房)
嘉兴大藏经　善一纯禅师语录


　　善一纯禅师语录卷第三

　　侍者学正录

　　示众

　　示众。黄面瞿昙平空启告。六代祖师接响承虚。古今天下老和尚总是随邪逐恶。不少是汝诸人亦向这里妄想作么。殊不知据实而论要且三世诸佛历代祖师也无开口处。才涉语言便是虚空里钉橛。直教如石含玉似地擎山风临水面月映寒潭。方有少许相应。所以道。真证不可以言传。妙契不可以意会。到者里自然花开春树叶落秋林。冰河浪暖。寒炉发焰。正当恁么时。且家堂稳密。不落诸缘。一句作么生道。苔封古殿人难到。月锁苍梧凤不栖。

　　示众。当阳一句截断众流。克塞十虚。了无向背。诸佛诸祖出身无路。天魔外道觑捕无门。只得尽乾坤大地日月星辰。森罗万象。情与无情。蜎飞蠕动一切含灵同一体证。同一受用。同一圆明于中不见有纤毫生佛之相。不见有纤毫凡圣之名。不见有纤毫见闻之性。不见有纤毫取舍之心。不见有纤毫生灭之状。不见有纤毫动静之形。不见有纤毫得失过患。不见有纤毫物我之分。所以道。天地同根万物一体。到者里如击石火闪电光会与不会。才是当人历历明明本自见成底事。无欠无余纤毫不昧。秪因一念缘起。不定逐境生情。随情转念。随念分别。有天有地。有物有人。有佛有祖。有凡有圣。有取有舍。有见有闻。有生有灭。有动有静。于动静中故起种种生灭。于生灭中故有种种知解。于知解中故有种种凡圣之论。于凡圣中故有种种妄想执着。于妄想执着中故有种种取舍于取舍中故有种种分别于分别中故有种种散乱。于散乱中故有种种颠倒。于颠倒中故成种种过患。于过患中故使种种不安。种种不和。种种不宁。种种不静所以道万法本闲惟人自闹果实一念缘起无生自然当下脱体风流那有许多之谓到者里若是个汉直教翻转面皮掉转脚手掀翻海岳拨乱乾坤指南作北换斗移星等闲向净白地上撒沙撒土立主立宾立照立用立境立人立玄立要立纵立夺立杀立活立收立放立赏立罚一切由己亦然道有生有佛也得有凡有圣也得有见有闻也得有取有舍也得有生有灭也得有动有静也得又说甚么得失过患物我分别所以道法不孤起仗境方生法随法行法幢随处建立者岂不是尽乾坤大地日月星辰森罗万象情与无情同一体证同一受用同一圆明者哉者些且置更作么生是当阳一句还会么咄青天白日寐语作么。

　　示众赵州有个火炉头无宾主底句诸人还会也无若也不会莫道不疑好若也会还须更解保任始得设若不解保任纵会无益到者里饶你跳得金刚圈吞得栗棘蓬透得荆棘林过未免平地上自涉坑堑所以古人道死人路上有活人出身处活人路上死人无数灵利汉勿自欺瞒只怕临末稍头依旧胡撺乱撞岂不慎乎。

　　示众大道无形真空绝迹会与不会总在里许若也于中分缁素辨玄微论是非正是取萤火烧须弥若也总不恁么切忌玉石同观金沙混积所以道恁么也不是不恁么也不是恁么不恁么总不是到者里直须别有向上一路始见衲僧巴鼻且如何是衲僧巴鼻乌龟钻败壁鸡向五更啼。

　　示众一句截流万机寝削十方坐断无去来今一道坦然浑无边畔豁开正眼大地山河无寸土列回光相本来夜暗与日明自是清风生八极得来明月照乾坤到者里尘尘刹刹全彰古佛家风法法头头总是当人机用还得么果若得到恁么田地达磨不来东土二祖不往西干佛法流遍天下空生枉立岩前不然一片白云横谷口许多归鸟尽迷巢喝一喝。

　　示众若论此事别无奇特山僧有个方便不惜眉毛与你诸人下个注脚还委悉么遂卓拄杖一下云者个便是最初句良久云者个便是向上句还有末后一句在你诸人肚皮饿了要饭吃处荐取于此荐得明信得及方知饭是米做锅是铁铸若信不及正好向三家村口十字路头把定待有人揵犁拗耙赶牛来时你便问他做甚么事去他自向你道得亲切若再不信直饶释迦弥勒也奈你不何自是你无灵种要且怪别人不得设若信了山僧还有一句再向你道如何道毗婆尸佛早留心直至而今不得妙。

　　示众剔起眉毛打起精神眼观鼻鼻观心咄将头不猛误杀三军何故击拂子云乌鸦不是墨染黑白鹅岂是粉装成。

　　示众愚者不及智者过之莫单单道是儒家语法华会上亦有五千退席所以释迦老子道止止不须说我法妙难思还会么秪如天龙恁么告报也是妄分彼此。

　　机缘

　　问祖意教意是同是别师云阇黎即今会底是甚么意僧拟议师喝曰自家意尚不会问甚么祖意教意。

　　僧问如何是祖师西来意师曰在甚么处学者问头来僧无对师曰黄连苦未是苦。

　　士问如何是松岿境师云山前一溪水山后万株松士曰如何是境中人师云一任客来无管待柴门闲掩听松风士曰恁么则随声逐色去也师打云非汝境界士曰秪如人境不立时是何境界师云非但居士佛眼也觑不着士一喝师云乱叫作么。

　　问僧甚处来僧曰湖广来师云什么物与么来僧曰请和尚试分辩看师曰汝还承当得么僧曰承当得师便打曰脱空谩语汉出去。

　　僧问赵州逢人总道吃茶去意旨如何师曰家常之事僧曰如何是家常之事师曰吃茶去。

　　僧参提起坐具曰展即是不展即是师曰汝行脚来多少时也僧拟议师曰进退不知是非不辨阎老子打算饭钱有日在僧愧礼拜师曰向后真实不为迟。

　　师问僧曰你何故担个死尸到处浪走作么僧曰岂干他事师曰他且置你作么生僧曰我来礼拜和尚师曰礼我还自礼得么僧无语师喝曰龙头蛇尾汉出去。

　　师问僧甚处来僧曰来处来师便打曰衣饭钱且置草鞋钱作么生还僧拟进语师复打曰阎老殿前吃铁棒汉出去。

　　僧问上无攀仰下绝己躬时如何师曰途中汉僧拟议师便打。

　　僧问如何是祖师西来意师曰你出家多少时也僧曰十五年师曰出家十五年俗气也不除。

　　师问一士曰我有一问问汝汝作么生士曰老和尚莫多事师曰如何者样着忙士无语师曰气急杀人。

　　僧问过河须用筏到岸不须舟且如何是到岸底消息师曰有马骑马无马步行。

　　拈古

　　举百丈野狐话。

　　拈云不落不昧两个一对一堕一脱秦时　轹天龙令行总教打向野狐窟里永劫不容动着动着则祸生何故日午打三更。

　　举麻谷持锡到章敬绕禅床三匝振锡一下卓然而立敬云是是雪窦云错又到南泉亦绕三匝振一下卓然而立泉云不是不是雪窦云错。

　　师云章敬道是也好与三十棒。南泉道。不是也好与三十棒。雪窦道。错也好与三十棒。今日设有到松岿。如是而作未免劈脊便棒。何故当断必断不招其乱。

　　颂古

　　初生。

　　圆明妙体本无移。七步周行把自欺。狮子窟中狮子子。凤凰巢内凤凰儿。

　　悟睹明星。

　　自古霜天月倍明。诳言悟道睹明星。从兹一点源头浊。流到驴年也不清。

　　拈花。

　　擢金白日非强手。小见傍观不放过。不是当人争胜负。太平父子室操戈。

　　世尊升座。

　　春色无高下。花枝有短长。文殊虽好手。未免太郎当。

　　二祖安心。

　　只因未荐雪中寒。愧乞安心把臂残。不但一身甘受屈。儿孙代代被渠谩。

　　只履西归(二)。

　　塔镇熊峰永不移。谁云只履复归西。宋云自惑于葱岭惭愧无端举世迷。

　　潦倒胡僧最没情。惑梁骗魏弄精神。翩翩只履西归去。恶水频将泼后人。

　　达磨面壁。

　　坐久成劳将谓榜样若遇英灵劈脊便棒。

　　殃崛产难。

　　相逢问对语郎当。待得回言雪上霜。不是东风能解冻。焉知梅绽袭衣香。

　　灵云见桃花。

　　大冶精金百炼红。光明突出照无穷。灵云倏忽失前后误把桃花认影中。

　　沩山水牯牛。

　　头角峥嵘藏不得。何须胁下更安排。一生未了犁耙债。又向山前鼓祸胎。

　　大随乌龟。

　　阴阳怕懵懂。太岁怕蛮人。草鞋无忌讳。乌龟背上行。

　　仰山勘香严。

　　谁谓香严会祖禅。仰山早是自颟顸。扬眉瞬目虽亲切。未免阎君算饭钱。

　　国师唤侍者。

　　八两从来是半觔。何须苦苦竞头分。纵然不负嫡亲子。伎俩难教使出群。

　　两堂首座齐喝(二)。

　　两堂一喝震如雷。百怪千妖当下灰。独有门前石狮子。大开张口笑犹呆。

　　一声霹雳震晴空。特地漫天鼓黑风。及至云收烟雨散。依然普照日轮红。

　　三圣金鳞。

　　张郎卖贵。李郎买贱。两个五百。原是一贯。

　　善财参德云(二)。

　　觑捕无门绝迹时。德云觌面不相欺。若言七日别峰见。特地重栽眼上眉。

　　德云不在妙高峰。七日逡巡枉用工。直饶别峰亲见得。金乌未出海门东。

　　药山久不升座。

　　曙色未分人尽望。及乎天晓也寻常。明明日出乾坤露。多少瞎驴错度量。

　　德山托钵。

　　把缆放舟抱柱澡洗。检点将来德山父子。

　　德山入门便棒。

　　不动干戈定太平。那容私令涉途程。直教大地狼烟息。倒卷黄河彻底清。

　　临济入门便喝(二)。

　　不善抽钉费气力。口开未免涉离微。何如太用瞿昙老。高踞摩竭静掩扉。

　　一喝百川应倒流。狂澜息尽始方休。龙归大海波涛静。月上中天照九州。

　　即心即佛。

　　即心即佛。马头安角。异端蜂起。无人斟酌。

　　非心非佛。

　　非心非佛。龟背拔毛。一人有庆。万国来朝。

　　九峰不肯首座。

　　高高山顶立。深深海底行。将军不下马。各自有前程。

　　乾峰上堂举一不得举二(云云)。

　　草圣最为难。龙蛇竞笔端。毫厘虽欲办。体势更须完。

　　百丈再参马祖。

　　父子相逢掣电机。双收双放示全提。无端一喝聋三日。又是重添脑后锤。

　　百丈野狐。

　　一对鸳鸯画不成。俄然翻堕野狐精。古今不昧成狼籍。说甚从前五百生。

　　郁山主乘驴跌悟遂有颂曰。我有神珠一颗。久被诸尘封锁。今朝尘尽光生。照破山河万朵。

　　忽然一跌明珠现。尘尽光生万象昭。照破山河由自可。莫教错认马鞍桥。

　　牛度窗棂(二)。

　　铁面冰心八闹篮。一锤击碎是非关。堪怜无限邯郸客。尽把葫芦作瓠搬。

　　牛度窗棂尾过难。致君天外出头看。东边雷响西边雨。平地波涛淹翠岩。

　　瑞岩主人公(二)。

　　鹧鸪啼在深花里。绿水青山本自闲。看笑瑞岩没勾当。自呼自应小儿顽。

　　自呼自应意深深。珍重禅流莫错斟。雪后始知松柏操。事难方见丈夫心。

　　玄沙遣书上雪峰。

　　玄沙白纸雪老同风。一点水墨两处成龙。

　　僧问云门。如何是祖师西来意。门曰。日里看山。

　　日里看山也大奇。南峰高耸北峰低。行人欲更问端的。日出东方夜落西。

　　晓舜禅师上堂云。诸方有弄蛇头拨虎尾跳大海剑刃里藏身云居。者里寒天热水洗脚。夜来脱袜打睡。早朝旋打行缠。风吹篱倒。唤人夫劈篾缚起。

　　颂曰。

　　易开终始口。难保岁寒心。相逢尽道休官去。林下何曾见一人。

　　洞山黄龙偶净戒寺夜坐。

　　作家相见嘴卢都。静夜焚香坐有余。觌面无言亲切处。等闲疑杀世狂夫。

　　香严上树。

　　国清才子贵。家富小儿娇。唱出无生曲。声声调转高。

　　丹霞烧木佛。

　　家贫显孝子。国难见忠臣。相识满天下。知心能几人。

　　赵州狗子。

　　狗子佛性无。盗贼满江湖。命薄者当灾。水上按葫芦狗子佛性有。黄莺鸣翠柳。白鹭上青天。面南看北斗。

　　大事未明如丧考妣。大事已明如丧考妣。

　　胜世无端戈自扰。太平军令守长安。木人空里瞠眉看。笑倒前三与后三。

　　雪峰古涧寒泉。

　　空合空兮镜照镜。水投水处绝淆讹。虽然彻底无涓滴。未免当头错过多。

　　大通智胜佛十劫坐道场。佛法不现前。不得成佛道。

　　云起晴空山阴面。雷鸣天际雨风号。无形一轴长生画。堪笑时人取次描。

　　杂着

　　偶言

　　参参参太无端。悟悟悟由自负。释迦出世破草鞋。达磨西来拭浊布。生铁铸锅。饭是米做。一年一度种东瓜。堪笑满园都是瓠。

　　参参参。苦把麻油树上摊。悟悟悟。枯木岩前鬼错路如不参。如不悟。切忌光阴日虚度。夜来明月上栏杆。帘外转身何所措。莫因循。休仿佛。急须定当从前处等闲若未识家庭。焉知祖父不出户。住住。

　　示语默上人

　　语是谤默是诳。总不恁么隔靴抓痒。老赵州道个狗子佛性。有佛性无亦是平空起浪。历代来尊宿未免承虚接响。引得依稀仿佛之流依模画样。独我语默上人不同伎俩。直把将一串穿却。抛在大洋海底。更不复望千古万古为榜样。

　　纲宗偈

烟云入地收。溪水向上流。青山无寸草。虚空笑点头

　　示大怀禅人

个事人人虽具足。工夫不到不方圆。阇黎果欲超群类。应好乘时紧策鞭

　　示廓悟侍者回安南

入市穿街似未曾。闹哄哄处冷如冰。一朝打失娘生面。大地山河绝点尘。

　　行脚感

今古参方学道流。三登九上没来由。分明本不从他得。苦死区区费脚头

　　拄杖子

赤骨条条气宇昂。高提祖印整颓纲。纵横在处难迴避。直下为人绝较量

　　爆竹

赤条条地小身才。紧筑无明一肚灰。点着顶　消息发。惊天动地一声雷

　　佛事

　　发法叔古源和尚灵骨上天龙

　　真性圆明无动转。幻住业缘有变迁。清净法身藏不得。杖头掉转上龙山。

　　入塔

　　平生伎俩尽收拾。末后风光别洞矢。无缝塔中安身静。闲看绿水绕青山。

　　为绝尘老宿举火

　　尘既已绝。当下明白。本无去来。有甚生灭。撩起便行犹是第二月。且道如何是第一月。以火炬打圆相云。吾今助汝者把火。亘古圆明光皎洁。

　　为心虔碓头起龛

　　脚头脚底无非本地风光。碓嘴花开始见威音那畔。任尔去住自由了无纤毫系绊。还得么脱或未能。山僧与你倒断以拂子。击龛云。悠悠径达涅槃岸。

　　举火

　　踏碎无明窠窟断绝生死根株。今日彻底掀翻更见了无一物。幸尔得到。恁么田地未免老僧一场叮嘱。且道嘱个甚么。着火炬云。看看火灭烟消后。分明露出黄金骨。

　　为明意火头举火

　　尔与老僧烧火。老僧为尔举火。然虽烧举不同贵尔。循因得果。且道是甚么果。下火炬云。通身孽苦顿消除。透出圆光净裸裸。

　　为宗林沙弥举火

　　来忙去速知尔厌世不住。虽是决烈男儿。未免前瞻后顾欲复圆明妙体。更须脱尽皮肤。且道皮肤作么生脱。着火炬云。山僧助汝一把火。

　　行实

　　师字善一。讳如纯。黔习安张氏子。母陈氏十七岁在法海寺礼灵光老宿披剃。阅两载。遇本师权和尚。到寺一见器之。便示参万法归一话。依云鹫山顶相和尚具足。参天台月峰和尚开示做工夫诀要。大有得力。奈缘不就。复上松岿参权。权专嘱师于行务中体究。师愈自誓夜不用被限。一觉便起于中省。入多回只是不得本。参话头破。一日担柴稍暇。在殿后花台上经行。次见蜂采菊花。忽如人将物筑胸一下相似。不觉身心浑然。片时方苏。通身汗下从此发明个事。疾走白权。权即印证。日后师又忽自翻察此事。原来是不了之局。方见得古人道大事已明。如丧考妣之话不差也。由是自加鞭策。后得力。得意处又不记其回数也。权寂后。师复志外游。十载自浙回。挂笠天台。有法叔古源和尚命师开法天龙。次迁松岿三载。复住天龙辑黔南。会灯录一部刊送入藏。

　　侍者学正拜述

　　善一纯禅师语录卷第三终

　　　(信善罗圣才　陶圣洁　徐大荣　熊士旦
　　　　丘生子　罗万钟
　　信善女冯门张氏深定　汪门吕氏广耀
　　　　　江门张氏广贤　张门张氏超常
　　　　　黄门陈氏广善　马门夏氏实庆
　　　　　胡门王氏寂显　鲍门赵氏恒悦
　　　　　全门宋氏恒慧　任门梁氏月辉
　　　　　王门宋氏祖超　田门张氏寂明
　　　　　宋门俞氏恒祥　宋门马氏
　　　　　张门杨氏实严　陆门张氏心辉
　　　　　余门赵氏心顺　朱门鲍氏寂绅
　　　　　朱门宋氏恒溥　吕门赵氏恒意
　　　　　朱门赵氏恒审　胡门鲍氏寂娱
　　　　　杜门冯氏　同刻
　　　武原陈子兰书　　　　嘉兴　　　刊
　　康熙癸未季秋　谷旦　板存嘉兴楞严寺藏房)

　　善一纯禅师续录

　　侍者明转录

　　上堂

　　浙回上堂。去年二月去今年七月。归去来。明历历动静岂相违。所谓去来不二。动静一如。来去无依。卷舒自在。更说甚么行云流水铁壁银山。只是于中有一句子。料得诸人端的不下。且道是那一句。卓拄杖云。黔中山。浙中水。

　　上堂。天上云开新月出。江头风静浪滔天。路行人暮投屋宿。夜半金乌入素廉。到者里德山有棒无处举手。临济有喝开口不得。只如马祖一喝。百丈三日耳聋。诸人又作么生话会。试道道看。

　　上堂。法元不定理绝区分。若言归根达本。看来也是重认家亲。何以故。风吹不动庭前树。

　　上堂。有权有实。有照有用。好肉剜疮。空里掘洞。明眼衲僧十八不共因甚不共。卓拄杖云。等闲卓破赵州关。镇州萝卜三斤重。吽吽。

　　上堂。无头无尾无背无面视听周旋难瞒。宝鉴到这里因甚么摸索不着。阿呵呵笑杀万象与森罗。

　　上堂。止止不须说。我法妙难思。且道瞒得阿谁。诸增上慢者闻必不敬信。到底做贼人心虚是法非思量分别之所能解。自是和脏着败。天龙虽是恁么批判。诸人还知释迦老子为人落处么。良久云。倒骑铁马上昆仑。横驾泥牛耕海岳。

　　上堂有一句子空劳劳地名不得然不得。有一句子明历历地取不得舍不得。有一句子露堂堂地凡不得圣不得。有一句子活泼泼地触不得背不得。此四句中且道那句是宾。那句是主那句是照。那句是用于此分辨得下。自携瓶去沽村酒。自着衫来作主人。若也未能。卓拄杖曰。漕溪波浪如相似。无限平人被陆沉。喝一喝下座。

　　上堂。当阳一句。普天匝地。亘古亘今纤毫不易。不易之意绝思惟。才涉唇吻。百杂碎分明突在髑髅前。试问诸人会不会。若不会。捏则成团。扑则碎。饶你会也是金刚与泥人揩臂。

　　上堂。秋至叶还落。春来草自生。夏热日似火。冬冷水成冰。于此会得分明不是神通妙用。若也不会。要且法尔如然。卓拄杖下座。

　　上堂。搔着痒打着痛。运用施为全体动。吃饭穿衣非等闲。屙屎放尿谁不共。到这里则与么见成历历。怎奈寻常放过故不能一切处流通。还要知不放过底消息么。良久云。天龙今日为汝得彻困。

　　上堂。觌面堂堂本没商量。直下会去好肉剜疮。若也不会。两个一双。雪岩老无端又道个三玄三要。松直棘曲。四宾四主。凫短鹤长。也是严寒雪后霜。

　　上堂。万法之本觌体全彰。古佛心宗当阳显示。正恁么时。因甚么见者闻者觌面千山。遂喝一喝云。也不得压良为贱。帽小知头大。身寒觉衣单。

　　上堂。晴明天色好游山。杖拄青藜莫等闲。踏到路经山险尽。回头不见海天宽。到者里不惟眼光烁破四天下。且要纳须弥于一芥之中藏巨海。于一微尘内正恁么时。廓彻圆明即不无。秪是明眼衲僧未许相见。何谓如此到即不点。

　　上堂。春山叠乱。青春水漾。虚碧珍重田舍翁。正好知端的。知端的。两手扶犁水过膝。

　　上堂。拈起拄杖云。三世诸佛历代祖师并古今天下老和尚。总只向这里垂手为人。天龙有个不平之见。意欲别资一路。不妨奇特。争奈用尽伎俩出不得。此圈缋亦直得向闹市街头抛碌砖去也。卓一卓下座。

　　上堂。古人道。历劫来事总在目前。殊不知饶你向目前荐得也只是门头光影边事。莫道衲僧本分事向上事亦犹未梦见在。还要知向上一事么。良久云。思之千里。

　　上堂。头上是天脚下是地。珍重诸人。莫看容易。殊不知饶他三世诸佛。历代祖师。互相出来。横说竖说。也秪说到这里。且道这里还更别有说么。良久曰。不可总作野狐精去。

　　上堂。踏翻向上关头。一切是非不管。当阳一念无私廓。尔前后际断。且断后一句又作么生。卓拄杖云。雨过夜塘春水深。

　　上堂。如驴觑井藏芥子于须弥之内。似井觑驴纳须弥于芥子之中。天之高。地之厚。又谁管你甚么向上关头。最初末后。咄。释迦老子无端道个是法非思量分别之所能解。转见思量成窠臼。咄咄咄。

　　上堂。风来屋角头。铃声玎珰响大地。山河侧耳听。万象森罗齐合掌。惟有岩前石女忍俊不禁。翻身起来拍手呵呵大笑。且道他笑个甚么。笑这一队汉。无端自是猖狂。

　　上堂。一切都无思量。廓然体露堂堂。物物头头显妙。刹刹尘尘放光。历历无可迴避。明明遍界难藏。以此便为极则。德山犹在隔江。于此更进一步。全身大地激扬。然虽如是。依俙仿佛之辈。切忌认奴作郎。

　　佛诞日上堂。未离兜率已降皇宫。未出母胎。度人已毕。因甚毗蓝园内又走将出来大惊小怪。致令云门忍俊不禁。欲将一棒打杀与狗子吃。贵图天下太平。所以引得后代儿孙个个上气。且道上个甚么气。蓦拈拄杖云。有条攀条。无条攀例。卓一卓下座。

　　上堂。口渴吃茶。肚饿吃饭。祖师西来将甚么干。所以天龙长老立誓不管人家长短。不理是非。看来也秪道得一半。

　　上堂。千般说。万般喻。卓拄杖一下云。总是发明此个事。觌面依然隔千山。可怜无限伤心意。中秋赏月华。元宵舞灯具。今佛放光明。助发实相义。若也于此知归。自是掉臂而去。拟欲踏步向前。带累临济。德山着气。

　　上堂。达磨西来。直指人心。见性成佛。击拂子云。人在这里。且道又唤甚么作心性。作么生见佛。作么生成碧眼老胡僧只知开口易。不觉舌头长。

　　上堂。以字不成八字不合。诸佛诸祖摸索不着。一大藏教不能注脚。直得寒山擎出　轹。拾得扶掌呵呵。聋人侧耳听得清。哑子对众分明说。诸人闻得总不疑。祥麟只有一只角。咄。

　　上堂。一人发真归元。十方虚空悉皆消殒。且道山河大地草木丛林。森罗万象。情与无情。又向甚么处所安顿。若也安顿得下铜沙锣里满盛油。若也安顿不得。未免以公作私。正恁么时。且道安顿得底是安顿不得底是。良久。拍禅床云。一把柳丝收不得。和烟搭在玉栏杆。

　　上堂。从朝至暮。秪是者个运用施为东擂西磨。在在处处。横说竖说。检点将来。何曾动着。呵呵。

　　上堂。承当即错会。则何妨不会不错。两得无伤。还得么。昨夜三更月朗。今朝午后斜阳。几度望舟亭上客堪嗟。无限错商量。

　　上堂。山僧昔年有段说话曰。禅禅。饥来吃饭困来眠。道道。城楼五鼓金鸡叫。除却禅。去却道。夜半日头红杲杲。这般说话当时将谓直截提持真实相为。殊不知今日看来大似抱柱澡洗。把缆放舟。自衔一场漏逗。而今另有个撇脱一路复与大众商量。禅禅般罗圆。道道花光照。除却禅去却道。净裸裸兮赤条条。洞房深稳少人知。惟许佳人亲得到。到这里谁是佳人即不问。且到后一句又作么生。卓拄杖云。庄家无牛空起早。

　　上堂。半开半合全放全收。高低普应。远近同俦。山悠悠。水悠悠。万象森罗秪自由。鸟啼花放春来早。叶落深林报晚秋。释迦老人无端唤钟作瓮。达磨大师也是指鹿为牛。所以引得那观音大士并跛脚云门于中唤出个圆通境六不收。不知头上更安头。令人千古闹不休。喝一喝下座。

　　因玄士论三教义。上堂。洞然大道本无私。万汇咸藏不碍之。争奈迷元昧本者各分名相有支离而今分底且置。堪笑古人无端预先分出个甚么明心见性穷理尽性修真养性者一队汉将谓各逞己长。殊不知自是将个官物向私地下商量莫定。所以引得后辈儿孙逐末弃本强分门户。自相矛盾。各各执着成病。天龙今日路见不平直得作死马医。试将三家门户击碎关键合成一统。免得于中分门列户。免分人我。免役心神。免成爱憎。既然如是。且道统合一句又作么生。蓦拈拄杖云。丽天红日无私照。大地山河一样春。卓一卓下座。

　　上堂。入门是家。出门是路。三世诸佛何尝指出锅是铁铸饭是米做。历代祖师不曾道着。天龙今日不避门庭冷落。直得倾心相为。若较之法华会上法堂前亦未免草深三尺。正恁么时。于中还有不似个般见解底么。收取诗书归旧案。且共扶持折脚铛。

　　上堂。卓拄杖云。者个若作佛法商量。三家村里臭老婆共是同参。何啻朝打三千暮打八百。不作佛法商量。西天九十六种之类。少你不得。当与么时。且道作商量底是不作商量底是。天龙任么告报。大似梦里弄猢狲。也好与一顿。

　　上堂。乾坤之内宇宙之间。中有一宝。密在形山。古人恁么说话只知瞻前不知顾后。尽大地是沙门一只眼。亦不知教坏许多人家男女。

　　上堂。撞钟钟鸣擂鼓鼓响。乡里老婆相打不会捏拳头。两来齐解用巴掌。露柱灯笼死守陷蹈木人石女卖弄颠狂。会得一任横三竖四。不会也不必着忙。何故三月春花满道傍。

　　结夏上堂。结夏安居诸方旧例。尽谓大圆觉海为伽蓝。身心安居平等性智。者个虽是大施门开革凡证圣。争奈点检将来未免自涉限禁。天龙者里总不然。日间三餐夜来一寝。朝朝应用只寻常。繁兴不出那伽定。

　　上堂。卓杖下喝。竖拂拈槌。依俙仿佛之辈。未免作佛法商量。饥餐渴饮。闲坐困眠。定是作衲僧本分。秪如憩足亭与鸟龙洞相撞折耳岩合休心所。磕额诸人又作么生话。会者里不妨试出来道看。若也道得。分明许你具参学眼。若道不得。今年时岁丰熟。且喜天下太平。

　　上堂。良久。以手掴口云。着甚来由太多嘴生。

　　上堂。三世诸佛是弄泥团汉。历代祖师是弄泥团汉。古今天下老和尚总是在泥中洗土。然虽如是。若论垂手为人直饶尽其神力也跳他圈缋不出。若是衲僧门下有马骑马无马步行。

　　上堂。尽谓三世诸佛开口道着历代祖师动步踏着。如今尽大地众生人人面门有一张口。各各肚下有两只脚。又且看是踏得着踏不着。道得着道不着莫谤如来正法轮。免教过招无间狱。

　　结制上堂。牢关把定。万境一如。坐断千差。真常不二。明明绝去来。历历无对待。离名离相绝妙绝玄。正与么时。直得恁么中不恁么。九十日内无虚弃之工。不恁么中恁么。二六时中有得意之用。若也于此见得明信得及行得力。自有一日寒灰豆爆枯木花开。其或未能。他时后日有事在。且道他时后日有甚么事。良久曰。拟欲登高望。崎岖路转纡。

　　上堂。止止不须说。兔马有角。牛羊无角。我法妙难思。天晴日头出。落雨地下湿。到这里又谁管伊憎上慢不憎上慢。敬信与不敬信。卓拄杖云。毕竟水须朝海。去到头云定觅山归。

　　上堂。潭深鱼睡稳。林深鸟不惊。当头石虎叫。唤出祖师心。且如何是祖师心。良久曰。云在岭头闲不彻。水流涧底太忙生。

　　上堂。山从平地立。水向溪中流。风生大野云盖山丘。衲僧家到者里直得各各鼻孔端正。那管他第一义谛向上关头。初三初四月如钩。

　　上堂。为众竭力祸出私门。古人恁么道犹自见事不真。唤钟作瓮自相搅扰。天龙见处则不然。为众竭力赢得一筹。且道如何是一筹。良久曰。收。

　　腊八日说戒上堂。明星灿处戒珠圆。个里分明不浪传。若是其人当委悉。何劳矢上更加尖。于中还有委悉者么。有。不妨出来与释迦老子把手共行。如无。山僧更与尖上加尖去也。说戒下座。

　　腊月十一日。公出解制上堂。期会未圆先解制。诸人未谙其中事。其中的事没商量。珍重各人自主张。且道作么生是自主张底事。以拄杖横肩云。出门便是朔风凛。吹绽梅花雪里香。

　　为本师权老和尚挂真玉泉室中全身打失松岿峰顶露头露面数十余年。惑乱众生。今日那堪再见。然虽如是。见见之时见非是见。见犹离见。见不能及。既见不及。又且如何供奉。指真云夹路桃花风雨后。马蹄何处避残红。

　　归里诣本师真前上供。拈香云。无端冤撞师赀。因赚我移闲累一生。今日又经山下路免来设供把香焚。亦不为水源木本。亦不为报德酬恩。且道意在于何。良久插香云。珊瑚枕上两行泪。半是思君半恨君。

　　元日上堂。露柱灯笼不老春。微微冷地笑时人。可怜多少英灵汉。瞠眼明明说旧新。且作么生是不涉新旧底句。良久云。嘴唇挂碧斑豹博。舌头当的帝都丁。喝一喝下座。

　　小参

　　除岁小参。新年旧岁两头看。新旧都卢没两般。亘古今来元不易。阴阳节令有更迁。所以古人道有片无阴阳地包罗万有。含吐十虚。能为万象之主不逐四时迁变。诸人每日十二时辰常在其中穿衣吃饭。迎宾待客。屙屎放尿运用施为总不曾违背一丝毫许。更论甚么踏得着踏不着直饶踏得着也是驴马头边截兔角。

　　晚参。山僧行脚时。多见诸方老宿垂手为人只将个禅道佛法四字笼络。当时学者少见一个半个提持此事痛切为人当时学者亦是十个有五双只向禅道佛法上着脚。亦未见有一个半个真实行履。体究此事。所以山僧当时多抱不平之见。尝谓汝等者班后生恁么参学。饶你参到发白齿黄也只是在个禅道佛法里糊钻乱撞。头出头没。若论此事驴年也未梦着在。往往恁么道了亦不见有一个半个痛切底出来酬酢看如何是此事。设有。当时山僧自是不惜眉毛也直得向他道个正好疑着。何以故。参禅若不起大疑情。只向心意识边抟量。要且尽属狂解所以古人道。大疑则大悟。小疑则小悟。不疑则不悟。疑有十分悟有十分。不是假言。故山僧行脚时尚有如此心行。况今住世为人又争肯将个禅道佛法笼络今时学者。是必直截提持真实相。为去也只是于中还有真实体究底么。若有。山僧且问你作么生是此事。者里不妨试出来。缁素看看。若也缁素分明始得不负参学之志。若也未能。莫道不疑好。

　　小参。教中道一切有为法如梦幻泡影。如露亦如电。应作如是观。山僧寻常以此教人为切。不觉便成熟境去也。故尔昨夜三更时分才轻眨眼。便梦见须弥山王与娑竭龙王相斗。搅得四海五湖翻天大浪震得东海李胡睡寝不安。恶发起来　跳上三十三天。筑着帝释鼻孔。帝释遣四大天王向空中轰一声霹雳。直得尽大地一时河清海晏。浪静风恬。湛湛澄澄凝然不动。然后有个日月灯明王款款地从东涌将出来。遥观三千大千世界众生叹谓言善哉善哉。大地众生总被者一队汉搅乱一场。个个抛家失业。糊钻乱闯。奔趋忙忙。无时暂息。若不是吾放光动地。焉能得他知归。那时间汝等诸人正熟睡生。那里晓得。殊不知者场幻梦大有些子意事。所以山僧未肯瞒顸放过。直得将来为众举扬。正恁么时。且道昨夜三更时分底是而今底是。卓拄杖一下云。又且看是有为法耶是无为法耶。诸人向者里试分辨看。若也分辨得下。任汝横担拄杖。高挂钵囊。独步大方。纵横无碍。其或未然。待汝睡醒来再向汝道。呵呵。

　　端节小参。五月五日是端阳时节分明绝较量。人人头上戴青艾。个个口里吃雄黄。一谓逼毒气。一谓殄诸殃。是则是。只是于中气味不堪。争似我衲僧家干干净净点滴无染有别长。且道那里见他长处。良久曰。醒眼看醉人。

　　除夕小参。古人分岁烹露地白牛炊黍米饭煮野菜根。大家吃了烧榾柮火。唱村田乐。天龙今晚与诸人分岁也不烹露地白牛也不炊黍米饭也不煮野菜根也不烧榾柮火也不唱村田乐且道又作么生直教洗脚了也上床眠明早起来庆新年爆竹一声承快便笑看王老夜烧钱。

　　示众

　　示众。个事见成不假修证。一念才生便即是病。直饶你向一念未生已前荐得分明底。亦不妨回光看看是第几念了也。若较行不知行。坐不知坐。见山不是山。见水不是水。逢缘遇境一一把断底不惟撞头磕额要且正似业识忙忙无本可据更饶你把断要津不通凡圣千差坐断万境寂然铁壁银山浑无渗漏。者个虽是定慧圆明不落诸数。又只恐纤毫头有差别。亦未免打入阴界之中黑山鬼窟里去在。还端的得么。若实脚跟稳当。道眼圆明者。一任放教闲闲地行只是行。坐只是坐。见山是山见水是水。见山是山。了无山色可辨。见水是水。亦无水相可分。逢缘遇境好恶分明如木偶人。两绝回互。到这里所谓撞着道伴交肩过一生。参学事毕。且道毕后如何。良久曰。不问家客来何事。闲持经卷倚松立。

　　示众。若实一念不生。则自然前后际断合空劫之境于目前尚不见有空无之相。真得微机发妙果。然突出难辨会目前之境于空劫之先。则万象森罗无藏隐处亦且了无对待之迹。所以道。世法住法位。世间相常住。正恁么时。上不见有诸佛下不见有众生情与无情性相平等。所谓无凡无圣无古无今。无前无后。无大无小。宽阔非外。寂寥非内。动静二相了然不生。到者里何等清净何等安乐。何等受用。古人无故又道个甚么拈却炙脂帽子。脱却鹘臭布衫咄又且道如何是炙脂帽子如何是鹘臭布衫赤条条地人无数。几个男儿得解穿。

　　示众。个事本自见成。不用别寻道理。你总不恁么时。祖师在你脚头脚底。你若眼目定动。早是蹉过久矣。你再如何。若何更是白云万里。然虽如是。若不亲见上大人。焉能知是丘乙己。且道上大人在甚么处。良久曰。又莫蹉过。

　　示众。心生法生。心灭法灭。三世诸佛有口无说。

　　示众。有念即凡无念即圣。是则是。秪恐未到与么田地又切莫于此躲跟何谓如此搅不浑兮澄不清。不动干戈不太平。参。

　　示众。离心意识参绝凡圣。路学古人说话甚是的当。秪是而今切莫颟顸放过。正好向这里看。参又参个甚么。学又学个甚么。此语不妨一一见得落处方于己躬下有趋向分。

　　示众。善无善。恶无恶。只在各人辨清浊。行则行止则止。个里分明有彼此。其中泾渭不能分。未免鋀石混真金。天龙倾心相为汝。莫教自瞒成辜负。还知么。葫芦圆长虽一般。甜者甜兮苦者苦。参。

　　示众。自古根元虽不异。争奈千年田地八百主。警诸人急须究。莫莽卤。甜瓜彻蒂甜。苦瓜连根苦。咦。

　　示众。米多做饭米少煮粥。道人活计。千足万足。若贪丰足未免劳碌。所以道。知安则荣。知足则富。还知么嘴唇两片皮。牙齿一具骨。

　　示众。古人道。有一句子到你则哑却我口。无一句子到你则瞎却你眼。这般说话总是将众人物作己私用。若是皮下有血底汉子。直得当面便唾。有甚么过得人一牛还人一马。

　　示众。一念不生万缘顿息。佛法两字犹是剩语。诸人若也于此见得明信得及。行得力。自然有一日疑团子迸破。方知天龙说话不诳语不异语真实语。

　　中秋示众。天上一轮月。尽大地人皆见。今晚虽是云遮。要且清光半点难瞒。既是难瞒。更收拾各照一句。又作么生。良久曰。暂时不见暗昏昏。

　　机缘

　　师行脚时有老宿问师曰。法华经云。大通智胜佛十劫坐道场。佛法不现前。不得成佛道。你道意旨如何。师曰。李向赤边咬。宿曰。恁么则你向后为人又作么生施设。师曰。我终不教坏人家男女。

　　僧问。佛未出世时如何。师曰。抬头见天。曰。出后如何。师曰。低头见地。曰。出与未出时如何。师曰。春风一阵来。满地花狼藉。

　　僧问曰。如何是无缝塔。师曰。七花八裂。曰。如何是塔中人。师曰。七颠八倒。曰。恁么则某甲不着便。师曰。知过必改。

　　僧问曰。洪钟未扣时如何。师曰。闲。曰。已扣时如何。师曰。响。曰。扣与未扣时如何。师便打曰。谁教汝与么颠倒见。

　　僧问曰。枯木花开时如何。师曰。试摘一朵来看。曰。直得某甲无下手处。师曰。谢阇黎供养。

　　僧问。万水千山如何登踄。师曰。着甚来由。曰。恁么则不登去也。师曰。早是千里万里。

　　僧问。如何是道。师曰。火熇面前热。曰。如何是道中人。师曰。风吹背后寒。

　　僧问曰。师唱谁家曲。宗风嗣阿谁。师曰。汝在那个黑山鬼窟里出来。曰。恁么则双桂的裔昭觉亲孙去也。师便打曰。众生颠倒昧本逐末。

　　僧问曰。如何是道。师曰。门前底。曰。如何是禅。师曰。屋里底。曰。如何是佛。师曰。山上底。曰。如何是法。师曰。闹市头底。僧复问曰。恁么则如何是门前底道。师曰。一任往来。曰。如何是屋里底禅。师曰。闲坐困眠。曰。如何是山上底佛。师曰。大底太石头。小底小石头。曰。石头焉得是佛。师曰。却被阇黎看破。曰。如何是闹市头底法。师曰。盐米三时价。僧乃礼拜曰。谢师答话。师便打曰。学解之流谁与汝答话。

　　僧问德山托钵意旨如何。师曰。阇黎吃饭也未。曰。不曾。师云。既不曾。打点钵盂去。又一僧呈颂不契。师以偈示之曰。德山托钵下堂前。一拶回头不强言。珍重莫作奇特会。饥来吃饭困来眠。

　　僧问曰。如何是戒。师曰。杀人须见血。曰。如何是定。师曰。东涌西没南涌北没。曰。如何是慧。师竖拂子曰。唤作拂子则触。不唤作拂子则背。曰。即今以传持为戒。秪如威音王已前又唤甚么作戒。师曰。切忌拨无因果。

　　僧问曰。如何是正法身。师曰。脱空谩语汉。曰。如何是正法眼。师曰。瞎。

　　拈古

　　举密庵杰上堂云。佛说一切法为度一切心。我无一切心。何用一切法。既无心又无法。山河大地。甚处得来见闻。觉知复是何物。乃喝一喝云。临崖看浒眼特地一场愁。

　　师曰。密庵老人恁么批判情知唤山河大地是心见闻觉知是法了也。是则是。只恐错认定盘星。天龙今日只管与么判断任他后来诸方检点。不过道个脱空而已矣。有甚么大害。

　　举高峰祖道。海底泥牛衔月走。岩前石虎抱儿眠。铁蛇钻入金刚眼昆仑。骑象鹭鸶牵。此四句中内有一句能杀能活能纵能夺。若检点得出许汝一生参学事毕。

　　师云。高峰老子恁么告报。大似傍若无人。把将空拳诳小儿。纯上座不管随邪逐恶也。辄有一偈曰。无毛鹞子拍天飞。虾蟆树上理毛翼。独脚石女云中叫。兔角龟毛堪作梯此四句中亦有一句亦能杀能活能纵。能夺若检点得出三十棒不较多。何故重赏之下必有勇夫。

　　举古德云。向上一路千圣不传向上一路千圣不然向上一路热碗鸣声。

　　师云。古人恁么告报大似不会吃饭。诈道不饥。未免自赚瞒顸。天龙则不然。向上一路热糍馍一个菜豆腐一碗。吃在肚皮里一天饱到晚。

　　颂古

　　牛过窗棂

山头石虎叫一声海底泥牛侧耳听跛鳖盲龟生恐怖老龙高卧不知春

　　三不是

秋去冬临春复春一番拈出一番新云在岭头闲不彻水流涧底太忙生

　　南泉斩猫

为人间事长无明老倒南泉太赤心公案而今成话杷几个知恩解报恩

　　本身卢舍那

水自绿兮山自青野花啼鸟一般春行人休向途中觅到家亦如在路程

　　无位真人

李公醉酒骂张公却被张公罚一钟只得李公无出气依然浑醉在其中

　　丹霞烧木佛

春寒多雨水夏寒水断流中书堂中事樵人那得谋

　　杂着

　　净行益法文

　　欲断众生爱欲苦。当学菩萨清净行。学得菩萨清净行。入得菩萨安乐境。入得菩萨安乐境。证得菩萨不动地。证得菩萨不动地明。得菩萨受用法明。得菩萨受用法演得诸佛权实教演。得诸佛权实教度得无边众生苦。度得无边众生苦。方知众生苦无本。应从一心不净生。珍重时流勿放逸。清净行门。拟修持清净行门。若不修。不惟难断爱欲苦。亦且能摧智慧种。智慧种芽若焦枯。致感来生。多盲昧盲昧之中不可言众业。于此复连绵。众业一复看何如清心警惕莫馍糊。可知菩萨清净行能断众生爱欲苦。

　　勉参学

　　凡为参学者。参须实参。学须实学。不可只图混日而已。岂不知参不明不是参。学不至不是学。参不到利人不是参。学不能化物不是学。若言独善其身。不若三家村里无事汉。

　　参禅偈

参禅须透祖师关莫把弘为当等闲个事纵然瞒不得临机杀活也难难

坐卧经行总一般其中有别隔千山工夫未得入头处切忌高心把自瞒

　　示众

玄玄玄又更玄玄鼻孔分明在目前历历见成犹不荐可怜掘地觅青天

觌体分明一句奇包含万有别无欺虽然本是见成事也要男儿各自知

一事无心万事休纤毫着意个中仇顺天如理干戈息莫与空王作对头

个事未明先习定西天外道并同俦疑团打破方堪养莫学狂徒自任休

通身似口吹毛剑万物如何得近傍当下不留佛与祖逢人莫擅露锋铓

天龙实语应须听佛法禅道俱莫论直教一念如土木自然当下心无病

　　慎逸

既做出家之人必当努力修行若也寻常度日便是赖佛偷生

　　慎云松法侄

霞山脉发尔为先振矩提纲接后贤把断要津行正令诸方泯尽野狐涎

　　示悦可侍者

心悦成佛犹是妄可知自性本无迷布毛落处翻身转三唤机缘定不欺

　　示彻可侍者

彻地通天一着子可宜直下便承当诸方五味不随去别有家风一段长

　　示阔用侍者

阔然无圣是谁凭大用全提属尔能不落阶级中内外头头无碍自相应

　　赠化月法侄

随师多载住松岿辛苦勤劳没暂违故尔化缘别外展月明无处不光辉

　　示慈音侍者

老僧有用唤慈音唤去呼来莫负心识得慈音原是尔当人品弄没弦琴

　　示指南禅人

指南一路绝淆讹烟水百城徒自磨楼阁门开方见错分明鹞子过新罗

　　哭法叔语贤和尚

祖道垂秋实可悲那堪吾叔更西归不惟惨淡人天众野老闻声也皱眉

　　本师塔前炷香

报德酬恩一瓣香于何凭据作商量吾师面目分明处啼鸟山花为举扬

　　缘事

二十余年没被单坐来夜静觉身寒思量坐卧原无别争奈无人为放参

　　看书

字意无通强看书圆将遮眼遣时余若还空坐人来语那得闲情静里居

　　自适

当阳无忌绝差殊妙用纵横理事无夜半空庭搔首望天边云尽月轮孤

纵横无碍不落阴界挥起锄头打破土块

　　佛事

　　为黔灵师翁赤老和尚起龛。一时扯破缦天网。闲把丝纶挂碧峰。瑞凤祥麟都不顾。别行步步起清风。

　　善一纯禅师续录(终)

　　　(信善潘照旵　　鲍广辉　　古圣迹
　　　　龙普云　　雷普净　　叶德深
　　　　刘悟圣　　翁际会　　汪广德
　　　　周继先　僧联　铠　　张广悟
　　　　左玉桂　　邓万镒　　田寂弘
　　　　刘名声　　田祖魁　　江广修
　　　　廖尚志　　田实树　　方觉普
　　　　杨　聪　　叶寂贤　　方圣祚
　　　　栗语进　　曾道成　　叶真极
　　　　高枝芳　　曾朝柱　　张国伟
　　　　余起云　　胡净智　　秦祚开
　　　　传起鳌　　罗净朝　　桂月馨
　　　　吴君道等同刻)

　　　(信女危门王氏广镜　　曾门江氏祖德
　　　　高门李氏恒静　　聂门刘氏恒修
　　　　胡门危氏恒祥　　李门赵氏寂素
　　　　张门张氏恒裕　　黎门冯氏
　　　　王门胡氏　　　　胡门李氏广绿
　　　　潘门潘氏恒念　　桂门李氏实相
　　　　刘门朱氏干达　　王门刘氏圣照
　　　　陈门龙氏广贤　　罗门叶氏恒旨
　　　　梨门李氏　　　　张门陈氏普法
　　　　鲍门雷氏广述　　刘门雷氏广学
　　　　袁门吕氏▆▆　　吴门刘氏圣祯
　　　　熊门邓氏寂宗　　郑门王氏广明
　　　　徐门朱氏恒修　　雷门蒋氏法慈
　　　　暨门延氏　　　　雷门詹氏恒帧
　　　　雷门慈氏心悟　　秦门杜氏圣荫
　　　　聚门曾氏寂聪　　叶门王氏妙乐
　　　　刘门罗氏恒能　　张门汪氏圣清等同刻
　　　　海盐陈子兰书　　楞严　夏维宁　倪尔超　同镌
　康熙丁亥季夏　谷旦　嘉兴楞严寺般若堂藏板)
