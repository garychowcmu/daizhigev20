嘉兴大藏经　洪山俞昭允汾禅师语录


　　俞昭禅师语录目录卷首序文目录一卷住江西庐山西林乾明寺语录二卷住郢州潼泉山法兴禅寺语录三卷住武昌东岩广慧禅寺语录住竟陵紫芝庵语录四卷住鄂渚洪山宝通报国禅寺语录五卷住齐安天台赤城禅寺语录示众机缘颂古塔铭重修洪山寺疏佛事六卷杂偈

　　目录终

　　啸堂和尚语录叙

　　啸堂汾和尚挟复子上灵岩时予在侍寮典记见其敝衣楚音翛然自得绝无近世禅壳子陋习　退翁先师心赏之俾居不租寮朝夕勤恳不自废椎拂之下有所证入然性谦抑秘其芒耀不喜以所长病人故人亦莫知其所得也未几典藏钥升掌书记会同门古嶷和尚唱灭于匡庐之乾明山中缁白咸谓丈室不可久虚专使赍牍至吴门请先师遴主法者以慰群望先师集群弟子于广堂瞬顾一匝语和尚曰汾汝堪此任和尚亦欣然请行自携瓶钵长揖故山惟知师命尊严不计众缘缺乏一众错愕始悟其久蒙记莂特时至而理彰耳予尝有诗送之曰下板沉埋苦自持囊锥颖露众方知但令猛虎驮行橐当有神龙献住基随事不妨加损益乘时何必问艰危此回只作看山想竹杖芒鞋任所之领院三阅月知事有梗化者和尚拂衣径行或者进曰盍少贬以顺机宜无致山林岑寂和尚笑曰庄生尝谓观德人之容令人意消今劈腹剜心朝夕与之提训不能少变其习染自愧德凉未敢学蚖蛇之恋窟宅也识者闻而韪之自是声望愈高列刹争致如黄安之赤城竟陵之芝紫京山之桐泉武昌之东岩最后应楚抚大中丞张公之请中兴洪山宝通禅寺和尚不出户庭庄严毕备顾瞻叹嗟以为神运前后皆有上堂示众等语门人住京都翊教楚林睿公编次共若干卷将寿诸梓以广流布不远数千里走山中乞一言弁其首予嘉其志而叙夙昔之同在师门一段以表终始翛然自得事皆缘会而兴非若屈己从人丧其固有卒被声利所束缚而为智人之所深愍者可同日语也昔人有言曰沙门华言离欲离欲则方寸自虚而万景毕入入必有所展泄垂慈应物发为心声此教之所由兴道之所由立也譬如洪钟在虡有扣则鸣细梴巨杵判然自别而钟则初无限约于其间惟赴来机而成其应耳讵非古人虚灵寂妙之旨并所谓识取无依佛亦无得者乎挽近说法必主摹仿否则以为杜撰而共非之墨数行循一摸脱出虽充栋汗生真如像龙不能行雨虽多亦已奚为读斯录者盖可少悟其翛然自得之旨矣。

　　时
康熙丙寅秋日前住灵岩同门法弟晓青题于华山之卧云深处

　　俞昭允汾禅师住庐山西林乾明禅寺语录卷之一

　　住北京翊教寺嗣法门人上睿等编

　　师顺治丁酉十一月十七日在苏州灵岩受请十二月二十二日到寺。

　　山门无门之门阿谁篆额看得分明君子可入。

　　佛殿太尊贵生自号满觉三拜不施令人疑着。

　　伽蓝用汝全心推我半面礼尚往来随家丰俭。

　　祖堂东土西天一堂风冷接响承虚有人不肯。

　　据室拈拄杖云打开青嶂踞虎头按下白云收虎尾一掌一握一棒一条皮下有血底自不怪新长老手脚毒辣且道毕竟图个甚么卓一卓云不入虎穴争得虎子。

　　拈当道请疏昔日灵山亲付嘱直须当道与人看。

　　绅衿疏一毫头上文彩全彰有眼者见三千里外音响各别有耳共闻顾左右云此回不是梦真个到庐山。

　　山门疏相随来也言端语端山僧要放此话大行诸人切须记取这转。

　　指法座云大宝华王座究竟如虚空作礼而升忒煞难为作者因地而起还他本分宗师喝一喝云出头天外看谁是我般人遂升拈香祝
圣罢又拈香云此一瓣香着甚来由特地惊群骇众既然心不负人难免痛定思痛今朝落在手里单为穿过。

　　灵岩山头面无惭色这老和尚一双鼻孔特与诸人出气插入炉中便揽衣就座上首白槌云法筵龙象众当观第一义师云第一义谛放下槌来早已千里万里扪空追响劳汝心神有不离当处直下取证底衲僧出来乘风起舞相席打令看僧问机先一着到者方知有一句子请师答话师云香谷林中风飒飒进云作家宗师再乞端的师云虎溪桥下水淙淙僧呈起坐具云这边的又作么生师打一棒云领过得也未问远离鹫岭来振济宗双峰峰顶上相见意如何师云腊月火烧山进云新乾明旧法令向上向下作么提持师云龙蛇易辨进云信知佛种从缘起拈花始验个中人师云真个那僧以坐具打一圆相师打云百杂碎问天寒日短滴水冰生如何是和尚家风师云彻骨彻髓进云客来将何款待师云两人共一碗僧便礼拜师云来日更与一顿问如何是乾明境师云横看成岭侧成峰进云如何是境中人师云不住孤峰顶常伴白云间进云未审人在境中境在人中师云你向甚处去来进云人境已蒙师指示祖意西来更若何师云五九尽日又逢春又一僧出师云且住三世诸佛横说竖说徒逞词锋历代祖师全提半提虚张意气山僧今日打头贵遇作家实情好与伊二十拄杖何以广大门风威德自在权衡在手生杀临机十地到此魂惊二乘闻之胆裂若也未有奔流度刃底眼目总不劳拈出跳脱一步地阔天宽便可十方刹土应缘而至百千三昧无作而成一切时焕古腾今一切处骑声盖色独超象外迥绝罗笼譬如宝剑挥空空空绝迹骊珠鉴物物物流辉七穴八穿四通五达十成好个没量汉子更说甚千圣不携万机寝削随喝一喝云无烦久立冀自知时上首复白槌云谛观法王法法王法如是便下座。

　　当晚小参佛祖之道一切现成众生日用不知遂致自生违背家中舍父衣里忘珠驰逐天涯伶俜辛苦诸圣问出头来千般言万种喻只要时人知有果然知有总是碧眼胡僧黄面老子一齐教伊且向背后立地其余七十三八十四当甚茄子瓠子在汝诸人面前又作得个甚么伎俩山僧道业荒疏才识短阇胸中实无丝毫见处齿缝亦不挂个字脚愿居学地岂欲称师无端被人推出鼻地滥膺斯席大家相聚吃茎齑随分有盐兼有醋饥餐渴饮且恁过时江东西湖南北行脚高士挟复到来入门贵须辨主方见参学眼正若是佛法的的大意山僧未出灵岩早与诸人道过了也午间上堂是第二头适才小参是第三首乾明方当入院之初肯教诸人落七落八只得倒行此令返流旋一去也随顾侍者云收取拄杖子便起身归方丈。

　　次日请两序头首上堂恁么恁么鹤鸣子和不恁么不恁么虎啸风生恁么中不恁么昨日住持事繁不恁么中却恁么今朝量才补职喝一喝云俊快底自肯承当本分底放他闲去堪作人天眼目便与祖佛为师琢玉烹金有权有实变生为熟无党无偏符到奉行客来须看我若坐时你应立彼彼显出身之机我开口时你即闻刹刹惊险崖之句髑髅常于世界鼻孔摩触家风唱拍相随一多无碍纪纲毕正宾主克谐直得白牯黧奴助扬佛化丛林草木现瑞放光且大功不赏一句作么生道回而更相涉不尔依位住。

　　开炉上堂问炉韝洪开烹凡煆圣出格人来如何施设师云上座每日拈匙把箸甚有气力进云掀倒禅床又作么生师云打了拖声势进云看取令行时师便打僧一喝师云知汝不易问火种和烟得柴头品字堆不与万法为侣底还觉脊背汗出么师云破皮厚三寸进云和尚慈悲何在师云静处踝了打僧无语师云且去别时来乃云西江丛林刹竿相望或有栴檀丛林栴檀围绕或有荆棘丛林荆棘围绕或有荆棘丛林栴檀围绕或有栴檀丛林荆棘围绕火炉头一千五百坐得骨臀生胝不见冷灰豆爆祗听热碗鸣声乾明这里斩新握方外钳锤乘时开作家炉韝无论栴檀荆棘一齐投入喝一喝云直得陕府铁牛通身汗下嘉州大象满面光生诸禅德当炉不避火迸眨上眉毛看是甚么火色便下座。

　　上堂冰枯雪槁天寒人寒一有多种二无两般少室铁牛常甘水草黄梅石女子母团圆惟有物外闲人衲被蒙头围炉打坐得失是非一时放却堪笑韶阳跛足师把得云箫缭乱吹千古万古和难齐拍手一下云即今还和得齐么刚被风来吹别调知音知外更谁知。

　　除夜小参大尽三十日小尽二十九露柱挂灯笼僧堂佛殿后恁么会得随例餐锤子未有衲僧气息在乾明今夜不似北禅烹露地白牛大惊小怪但向红炉上拾一点雪枯木上糁些子花与诸人赴个时节遂于身上拈起布毛吹云短烛看随残腊尽春风转入我门来。

　　岁旦上堂问深山里佛法罕逢新年头家风平展如何是和尚最初一句师云今朝正月旦进云斩新条令更请施行师云伏惟知事头首起居万福进云天雨四花盈宝座拈香祝圣庆升平师云重说偈言问元正启祚万物咸新一句无私请师便道师云拄杖抽条丈二长进云果然恩大难酬师随声便喝僧罔措师云恼乱春风乃云化育之本物我同途生佛之元古今不易卓拄杖一下云山僧今日已是打开门户了也乾坤大地日月星辰草木昆虫森罗万象总在这里　跳山门头合掌佛殿里烧香揖释迦拜弥勒祷祝咒愿递相庆贺直是有意气时添意气不风流处也风流复卓一下喝一喝云吾助汝喜。

　　上堂昨夜雪上更加霜今朝佛面增百丑文殊普贤行路难黧奴白牯却知有寒山烧火满头灰拾得风前拈起帚良久顾众云你这一队汉冷冰冰地在这里讨甚么碗。

　　古嶷和尚生忌上堂大善知识以无边虚空为正体以香水海不可说尘刹为化境卷舒九有出没四生是以去年七月一叶落天下秋今年正月一花开大地春其落也随处释迦其开也千身弥勒虽然犹是我古嶷师兄应缘化物时节若论本分提持坐断死生不通凡圣诸人又向甚处相见撺下拄杖云直下来也。

　　上堂问但得雪消去自然春到来是否师云花须连夜发莫待晓风吹进云狼藉不少师云脚跟下扫来看僧一喝师云过犹不及乃云天地与我同根万物与我一体爪生发长筋转胍摇露结为霜云腾致雨那有些子违时失候诸人到这里何不猛着精彩进前三步踏一踏则须弥起舞唾一唾则香海兴波若更呆椿椿地坐定布袋里老鸦虽活如死。

　　元宵上堂奇怪诸禅德然灯佛与月光童子在中庭里相争佛法甚闹撞倒功德天把黑暗女髑髅一击百杂碎过去正法明如来以平报不平椎钟告四方直得清凉山里万菩萨有马骑马无马步行一时走入闹篮中独有普贤愿王端坐高楼呵呵大笑云你这一队弄影汉面皮厚多少现前诸仁尽是傍观者且道有恁么事无恁么事蓦顾众云明眼人难瞒。

　　上堂问久雨不晴山门头金刚浑身湿透父母未生面目为甚针劄不入师云一年春过一年春进云觅火和烟得担泉带月归是神通妙用是法尔如然师云墙壁有耳问云横大野水满清溪略彴不是赵州桥未审行人如何得过师云拽脱鼻孔进云毕竟借谁之力师云你眼在甚么处僧作礼云和尚三寸甚密师便打僧云须到如此师云天地悬殊乃云释迦掩室于摩竭推门落臼净名杜口于毗耶咬定牙关须菩提唱无说而显道莫谤如来正法轮天帝释绝视听而雨花未必心头事悄然乾明慈悲之故有落草之谈前廊下与你说后架上与你说这里声钟伐鼓竖拂拈椎也与你说那里开单展钵运水搬柴也与你说你更不会却近前就我觅我劈脊与你一棒有一棒到你彩凤舞丹霄无一棒到你铁蛇横古路拟看脚下多少人丧身失命若是个不受人处分底点着便转撩起便行南北东西如云似鹤山河大地有甚么过。

　　上堂问山青水绿打开金刚眼睛日上月下捩转衲僧巴鼻学人今日要与和尚作境话会师云桃花杏花斗开进云还有指点处也无师云柳条桑条憋破进云果然车不横推理无曲断师竖起拄杖云几人信得他及进云虎溪桥下月光接汉王峰师便打僧一喝师云诈明头乃云见色明心心不是佛闻声悟道道不属知不属不知景物欣荣山川晴媚桃花一树两树红自红修竹三丛四丛绿自绿唤作色得么鸦鸣鸦鸦鹊噪鹊鹊郭公鸣郭公姑恶鸣姑恶唤作声得么山僧明明向你道尚自不会何况盖覆将来兄弟日月易流应是从前肯重处尽情飏却大用现前不存轨则尽十方世界有甚么物与你为缘为碍如只倚他门户傍他墙东觑西觑明听暗听得些小知小解其实半瞽半聋他时后日也要开这两片皮向声前色后鼓弄人家男女莫言无事好。

　　上堂问千林耸翠万岳攒奇向上一机请师别转师云葱岭那边有进云为甚么这边无师云日头出来看进云九万里鹏斯展翼百千年鹤便翱翔师云不必问有一人常在欢喜中不受赞叹有一人常在冤苦中偏爱谤毁只此二人那个为亲师云赏不避仇仇进云快人一言师云寻思去僧便归众师云眼不见鼻孔问日日是好日时时是好时大通智胜佛十劫坐道场为甚么佛法不现前师云略无些子衲僧气息进云钝置杀人师云有甚饆饠　子快下将来僧拟议师便打僧云莫教屈着师又打云总是山僧罪过乃云眼睫横亘十方眉毛上透乾坤下透黄泉诸人未得个入头须得个入头既得个入头须得个出头祗如到江吴地尽作么生去隔岸越山多向那里住有人道得转身句不着还草鞋钱。

　　上堂世尊三昧迦叶不知迦叶三昧阿难不知阿难三昧商那和修不知商那和修三昧优波麹多不知恁般说话颟顸佛性儱侗真如且作个模子搭却诸人晨朝热水洗面夜间脱袜打眠食办击鼓众集撞钟烧香扫地合掌摇头菜园墙倒晴方筑房舍篱穿雨过修东廊上上西廊下下并不曾差了一步错了一事因甚不知有分缁素识好恶底衲僧及早解开胸怀笑一声子惺惺直言惺惺历历直言历历乾明自知你不是个谩人自谩汉。

　　上堂好雨知时节春无三日晴沩山五百头真个可怜生溪东溪西一任横拖倒拽且道这片田地始终属阿谁一僧出云和尚岂得问别人师下禅床把住云道道僧拟议师便掌云感你不彻。

　　上堂滴水滴冻道一句善言言者言所不能言崖崩石裂示一机善迹迹者迹所不能迹诸人终日区区有口只是吃饭乾明冷地相为不妨好手彰名遂拈拄杖卓一下云已是彻困向汝也。

　　上堂拈拄杖云丁一卓二有手脚放两抛三无背面明眼人看不见看得见山僧实落分付与你卓一卓云切忌谩承当。

　　佛涅槃日上堂僧问宴寂熙连河侧金棺特示双趺正恁么时莫便是佛否师云夜半须弥安鼻孔僧云赖遇和尚证明师云疑杀天下人乃云二月十五日以前有佛处不得住二月十五日以后无佛处急走过正当二月十五日黄面瞿昙做尽肠肚犹自死不甘心以手摩胸告众曰汝等善观吾紫磨金色之身瞻仰取足勿令后悔大似灵龟曳尾拂迹迹生诸仁二千余年后诵伊之言服伊之服行伊之行一个个眼光烁破四天下且道释迦老子即今甚处去也拍禅床一下云时人只看丝纶上不见芦花对蓼红。

　　上堂夫学般若菩萨直须谛当去始得千里万里至此行立总在人前宾则始终宾主则始终主宾无二宾主无二主拟议思量即没交涉顾左右云要会乾明宾主句么鹤冷移巢还避月龙寒出洞早生云。

　　大士诞日觉心道人请上堂僧问浅绿深红莫非文殊妙境啼莺语燕尽是观音普门未审宝华座上是第几应身师云山僧常念观音僧云百千手眼利济无边因甚么高丽不去师云观音观音僧云翠柳拂开金世界红莲涌出玉楼台师云不劳赞叹乃云惟一坚密身一切尘中现竖起拂子云观世音菩萨来也即今在山僧拂子头上揭示圆通妙门以不思议无作妙德成就一切众愿上合十方诸佛本妙觉心与佛如来同一慈力下合十方六道众生与诸众生同一悲仰令诸众生不涉情解意想顿获十四无畏汝等诸人有智若闻则能信受遂击拂子一下便喝一喝云非唯观世音我亦从中证。

　　上堂久雨熟梅天柴生满灶烟林间泥滑滑时叫屋头边铜　锣里满盛油底途中善为不遗一滴何处见他渗漏来是你问凡答凡问圣答圣为甚随他舌头转良久云脚下泥深。

　　上堂诸仁在此饥餐渴饮闲坐困眠一个浑身若无事事与汝骊龙明月珠却道分文不直与汝蜣螂粪弹子却道价重千金是颠倒情深是转移力重于此分疏得下足表智眼洞明若只儱侗颟顸切忌口衔羊角走区区不是好生涯。

　　上堂三周寒暑远泛重溟十万里西来直上梁王殿虽是小过令人大怒何故不合欺我唐土人山僧与么说话是肯老胡不肯老胡若道肯易掩当门齿难藏盖胆毛若道不肯达磨一宗扫土而尽诸人到这里作么生为祖师出气良久云还我骨髓来。

　　上堂僧问道也者不可须臾离也可离非道也如何是不离底道师云碓捣东南僧云无声无臭又作么生领师云磨磨西北乃云一径直二周遮衲僧会得万别千差是你诸人认着门前屋后便乃叉手当胸这边称杨那里称郑进一步即迷其理退一步又失其事殊不知平田庄里草色青随杖险峻岩头蓝光碧照衣何处客来闲共语免教望断夕阳西。

　　精进七内上堂僧问百年三万六千日返覆元来是者汉请和尚验过师云胡地冬抽笋僧云现前大众沾恩有分师云得到口也未僧一喝师便打又僧问有物先天地无形本寂寥能为万象主不逐四时凋如何是万象主师云山高路远到这里甚不容易僧云等闲模着虚空鼻生死犹如戏一场师打一棒云免怪空疏乃云去却一拈得七上下四维无等匹逼得鲇鱼上竹竿俊鹘迅鹰趁弗及诸人未得个入处但向己求有个入处莫就他觅绝罗笼脱羁勒不风流处也风流大抵还他好丰骨这边与那边许汝放胆说喝一喝。

　　解制上堂今朝正月十五雪霁云收天宇丛林制解放行究竟无法可取山僧起倒因人欢喜无过直与各携杖笠出松门万里溪山谁共语蓦拈拄杖卓一下云咦春风渐见花狼籍珍重还须带眼看。

　　上堂行脚衲僧也须识取去底识取住底如何是去底离家舍不在途中者是如何是住底在途中不离家舍者是说甚你有则与你无则夺直饶说得去住分明三千里外犹被拄杖子穿却鼻孔靠拄杖下座。

　　上堂劫外灵机悟心者始显声前活路达道者能行云在岭头乍舒乍卷水流涧底可浅可深花开叶落岂是荣枯春去秋来原非迁变复生居士二十五年前与山僧欣逢白鹤古寺早已闻斯道矣今秋七月廿六正值从心之辰特到山中斋我一众山僧更说个甚么以资绵远良久朗吟曰佛法人情不用分抬头撞着自家底火枣冰梨信手拈子子孙孙皆可喜便下座。

　　俞昭禅师语录卷之一(终)
嘉兴大藏经　洪山俞昭允汾禅师语录


　　俞昭允汾禅师住郢州潼泉山法兴禅寺语录卷之二

　　住北京翊教寺嗣法门人上睿等编

　　师于顺治辛丑冬住寺今。

　　康熙乙巳二月初一日郡邑绅衿护法远近檀信诸刹耆宿入山敷座同请开堂。

　　指法座云妙宝庄严众香围绕坐断报化直踏毗卢从上也有人行转法轮提祖印山僧一步更高更阔便升座拈香云此一瓣香根蟠劫外价重须弥端伸供养
始祖释迦文佛大和尚奉祝
今上皇帝圣躬万岁伏愿
一人有庆万国咸宁明见佛心永延
帝祚此一瓣香凡圣齐荣隐显同味怀藏则无声无臭拈出则为盖为云普同供养饮光以下西天东土六十九世诸祖大和尚奉为岩廊宰辅方面勋臣督抚司道府县尊官阖郡绅衿在筵檀护伏愿和羹圣时股肱仁主曰文曰武乃孝乃忠雨露优昙播馨香于无尽金汤佛法仰山斗于大年此一瓣香多子塔前承荫曹溪路上分枝今为供养当寺开山孤标祖师递代重兴大洪山主妙空禅师宪洪修藏了传禅师诸山耆硕本派宗师旧住寮德首领知事伏愿后先扶道古今一揆列刹相望千峰并秀东涧水流西涧南山云起北山既是同源了无异见末上拈香云此一瓣香别无伎俩必有地头道是郢州土宜迥超江南尊贵冷眼曾觑见热心实难忘广众中第五回亲拈刹尘海做一炉满却正为供养见住苏州灵岩山崇报禅寺本师退翁老和尚用酬法乳敛衣就座上首白槌云法筵龙象众当观第一义师云第一义谛上下四维春风包裹不得山僧拄杖子久默斯要不务速说今朝事不获已全身出现为诸人打开蛰户云行雨施不论横点竖点有击头知尾者便请出众相见僧问深山古刹涧冷云封今日生面重开未审作何宗调师云一曲少林无孔笛逆风吹了顺风吹僧云实谓罕闻师云也要阇黎接拍乃云我此法印为欲利益世间故说如钟在虡扣之则鸣似镜临台物来斯鉴揭露灵山奥旨洞明少室真机离相离名破尘破的非寂默无言可造岂譬喻分别能知妙德空生只可从傍赞叹龙天释梵惟有动地雨华诸仁若也听能出声见能超色方知尽乾坤是沙门双眼遍十方皆自己光明不妨随处立宗应缘接物于有为境示无为道而不坏有为之相居一佛国作多佛事而不碍一佛之身自然水到渠成风行草偃虽然如是建化场中观光足矣衲僧门下据令奚堪且衲僧家凭个甚么过人得恁威权自在蓦拈拄杖卓一下云不知谁是我但觉世无他上首复白槌云谛观法王法法王法如是下座。

　　当晚小参寒灰枯木衲子家风碧嶂丹岩道人居处山僧数载兹山其几本色徒众刀耕火种涧饮木食只图深藏拙讷不欲炫耀见知老屋败檐东撑西拄残砖断瓦平砌高堆有时孤标塔头栽松带雨有时仲舒桥上啸月披云珍珠泉万斛川流铁石峰千仞壁立落红满地左右回顾象王芳绿垂庭出入使令虎子麻三斤乾矢橛没星秤尾懒较重轻金刚圈栗棘蓬生辣手中浑忘抛掷无端霜前雪后裂破娘生面皮诸仁者今朝是开法之始此夜乃聚首之初御冷弗赠冰救渴不进火就实而论绝无奇特从古天地日月草木山川现今老幼尊卑僧俗男女吃饭穿衣夜眠蚤起看山玩水瞬目扬眉送客迎宾低头举手匪借他力惟凭己为春夏秋冬应其时士农工商居其业事事成办物物变通诸圣同途群灵一辙何迷何悟谁欠谁余倘能依而行之自解转身吐气遂喝一喝云仲春犹寒参退吃茶。

　　结制示生阇黎上莲书记请上堂问水到渠成风行草偃孤标古塔今日是横点头竖点头师云你见我见进云根尘迥脱能有几人师云不是苦心人不知进云德山后句掀翻临济先声截断乞师别展一筹师云莫要惊众么僧便喝师便打又僧问尽大地撮来如粟米粒抛向法兴堂前还当得境话会么师云一条古路穿岩走两派清泉抱寺流僧云一掷浑身俱是眼家无四壁不知贫师打云分明记取乃云把定乾坤日月坐断意想情尘峭巍巍深密密没丝缝罅只个浑仑三世诸佛到此进步无门历代祖师于中出身少路汝诸人脚跟下一向唤不回头只管贪程太速有朝撞入他家膝桶队里潼泉虽则棒头有眼那时正恐猝急救你不得随卓拄杖一下云宁为顽石毋效假玉。

　　上堂雪峰辊毬两个三个还有么禾山打鼓千槌百槌已破也秘魔擎又好勇少谋道吾舞笏足恭堪耻潼泉铁壁排衙清流绕座不用如许闲家具北往南来底入门领览验在目前良久喝一喝云有甚么讳处。

　　丰谷街信女蔡门贺氏法名常月李氏法名宗依孟门刘氏法名常明姚门邹氏法名性明请上堂尽大地是个糊饼一口百杂碎舌头若在口里咸酸苦辣定然知些滋味无论江南两浙关西河北烜赫禅和掌钵盂向香积世界为甚么出身无路舍近趋远良久云鱼鼓声动也漆桶快下去。

　　沱潜弟子吴成之罗秀林熊元之领众请上堂问答毕乃曰万法归一一归何处海水不可斗量虚空不可尺度净地不可撒沙烂泥不可着脚青州衫子重七斤其所薄者厚十字街头一片砖其所厚者薄不快漆桶更莫提来穿破草鞋直须掉却以拄杖一时打散云千错万错是伊不错。

　　虎爪山湛一典客率徒顿超睿生请上堂乾坤既位世界已形拥之令聚而不聚虚空粉碎大地平沉拨之令散而不散一出一入全灭全生侧耳欲闻而不闻半合半开同明同暗瞪目欲见而不见拈拄杖卓一下云岂更替他说道理。

　　为本寺勤旧性悟馥莲设荐上堂二月清明寒食节子规啼断枝头血家家冢上土添新铁打心肝痛不彻潼泉寺里有两个僧一名宗伦一名道裕同一姓氏三二十载于此祖师基业尽力支持昨年仲夏日长绿树浓阴里添得黄鹂四五声忽尔脚跟不稳爱他莲华国土安养快乐不再踌躇相继而往岩头念佛石半思半恨忍泪到今特请山僧就伊熟处下一转遂喝一喝云好再来也。

　　定波庵慈摩慈止二大德领众请上堂食办击鼓阿谁无分饭后普请到即不点观音势至文殊普贤毗卢师法身主总在这里运水搬柴一担两桶静地躲跟底师僧若能撩起便行许汝粗餐易饱细嚼难饥若只管闲坐困眠七棒对十三领得也未拈拄杖喝一喝云巡照何得当面讳却。

　　度僧上堂僧问花香鸟语日暖风和学人上来请师一接师云光剃头僧云百尺竿头如何进步师云净洗脚僧云直得百艺百穷师打一棒云壹是皆以修身为本乃云脱俗离尘知惭识愧始名出家尔诸大德既已顿舍世间深重恩爱光剃头净洗脚父母非我亲谁是最亲者诸佛非我道谁是最道者袈裟下一坐具地从旷劫来四至界畔一一分明中心树子更要汝覆荫天下人去在何故不见道本大者其叶茂。

　　瞬目法印西印脱凡慈若五禅德领众居士请上堂好诸禅德春山叠叠春日迟迟春鸟关关春泉濯濯春花似锦春草如茵春雨忽晴春云乍卷春服既成春游正始荷诸禅侣垂访绿转春灶边生柴旋斫旋烧春盘里野菜时挑时煮正法眼藏从教七穴八穿圆通妙门一任东开西扇都没思量实为庆快这里忽有个恼乱春风底衲僧出来道和尚来年更有新条在潼泉可谓令不虚行。

　　天池慧门二禅德请上堂僧问学人有一问向坐具边忘却请和尚验看师云穿过髑髅磕破脑盖僧云元来是揞黑豆老汉师连棒打趁乃云蚤朝不审晚后和南一似无孔铁锤水边经行林下宴坐喜共你平交七尺单前钉钉唤甚么作自性了事衲僧长安路上辊辊地有甚么碑记喝一喝。

　　竟陵吴延皋法护同邹殿生戴小宋二居士至山请上堂潼泉古刹路远山幽涧水潺湲洞云匼匝石头大底大小底小竹子细底细粗底粗向无佛法身心宁有人情世谛今者竟陵诸硕名儒蓝舆垂访入寺看额自喜到来山僧主道虽粗幸从一地所生乡谈未改面面相对不事囊藏始信夫子鼻孔达磨眼睛原同一致那有两般忘其陋劣不妨直与遂喝一喝云惟凭青嶂留知己恰际春深笋蕨肥。

　　嘉鱼弟子李志玳法名久端皮氏法名久章请上堂忽然忽然海口难宣奇特奇特真成越格金刚脚下铁昆仑捉得明州憨布袋千般巧说莫益其心万种思量是何道理昨日转一位法堂上参请今朝转一位方丈里商量要觅个解交句子山僧道渠侬肚皮大放待冷来看果见呵呵大笑走向龙华树下去也是你还信得及么良久云梦见。

　　圆菩萨戒慧空道人率二孙马门范氏佛子佛音二庵主请上堂问久雨初晴长空一色叠叠春云卷归何所师云戒香定香慧香解脱香解脱知见香进云阿谁作证师云明人忍慧疆能持如是法乃云灵机廓彻智鉴洞明万法何私十虚无间尘尘普应刹刹全彰闻声不随声惑是你观音三昧见色不逐色走是你文殊法门居一切事不为事碍涉一切理不被理拘是你普贤境界诸大德诸法真实相性戒福慧满有缘非无因勿生分别想这里成禠得去受用得行山河大地与你证明。

　　成臼莲华寺文陵慎以二师请上堂列竖临济三门满地华狼籍分张曹洞五位一堂风冷澹诸方粗心转胜潼泉大笑不已蓦唤维那维那应诺师云今日几人新到维那云几人新到师云若问老僧佛法但道开口不在舌头上遇茶祗吃茶遇饭祗吃饭但不得从东过西从西过东何故切忌乱走。

　　师受业师终七师弟天然请上堂平生快性罕人俦蓦地藏锋理事休不重己灵不慕圣又乘好月过沧洲得自由且自由万里神光顶后相何须更上一层楼朝香夕灯继志述事天然师弟可谓孝矣潼泉山高水远眼折心枯无法当情但知怀义五味拈来蘸秤锤千秋万世无人用以拂子敲香炉云伏惟伏惟便下座。

　　善信王祖禹请上堂僧问禅喜殿里古文殊白竹林中观自在日炙风吹兼程到此未审如何接待师云黑漆牧童不展手银笼鹤伴野云飞僧顾众云满堂是客无人顾尽解穿衫作主来师云须弥顶上更翻身僧伫思师便喝又僧问一拳拳倒黄鹤楼一踢踢翻鹦鹉洲有意气时添意气不风流处也风流未审是甚么人境界师云忙中那得闲僧云菩提树茂优钵花开复何祥瑞师云无木挂千金乃云西天四七东土二三差之毫厘谬以千里古今天下老和尚撩钩搭索路布葛藤成人者少败人者多拈拄杖云山僧近日改弦易辙去也卓一卓云一条界破青山色谁敢当头正眼看。

　　解制寒河禅喜庵非异阇黎请上堂僧问四月初三日已前乾坤把定四月初三日已后日月放行正恁么时学人是东去是西去师云山高岂碍白云飞僧云瀑布崖前亲荐得随行得路总逍遥师云直是千里万里乃云三月以来诸兄弟在我这里不为看山水过时单单要明生死大事坐则共你坐行则其你行曾无个佛字到你分上亦无个禅字安汝胸中如今春末夏初圣制解也脚跟下那有一法系缀得你人人八面玲珑个个十方通畅遂喝一喝云直下知归须要个护身符子作么。

　　毗卢殿落成檀越冯符石率公郎文悦请上堂百千法门祗从一门而入无量妙义要在一义而宣乃横按拄杖云此岂不是一门卓一卓云此岂不是一义一门既入百千法门顿开一义能宣无量妙义斯演正恁么时祖佛齐到人天共知毗卢师法身主根尘中妙体独露色声外正坐当阳应物应机随事随理直得万峰仰止众派流通楼阁庄严林泉安隐扇真风于世表聚禅侣于云中广作无等等殊胜因缘显示无上上圆融宗旨诸仁有眼则见有耳则闻且壁立万仞处凭何建立文殊普贤一拽石观音势至二搬土鲁斑绳墨不施功最好一梁对一柱。

　　安陆府太音印文耆宿报恩石诠自如长老吉祥若池隐凡了凡长老三贤阇黎润慈禅硕暨诸庵师德请上堂千峰顶上出身一路十字街头不知十字街头觌面一机千峰顶上不会千峰顶上若会静悄悄中闹浩浩即是十字街头十字街头若知闹浩浩中静悄悄即是千峰顶上同得同用共见共闻有卷有舒全宾全主髑髅常千世界鼻孔摩触家风古之今之甚生标格彼也此也扶竖丛林如是则衲僧正眼流通佛祖真规不坠且就中还有竭力相为处也无拈拄杖卓一下喝一喝云我只要这话行。

　　德山和尚讣至上堂高高峰顶把住南岳深深海底放行曹溪明然临济灯恢扩天山道善说无上法要单提大统纲宗群魔异见悉潜踪万象森罗齐起舞其唯我德山法兄和尚乎潼泉法弟打从灵山一会里分化此界郢水湘云同心共照兹听遗音痛伤何及乃抚几者三复云谁人知此意令我忆南泉。

　　佛成道日弟子马文举法名行智周氏法名行慧请上堂僧问无量劫来已成佛道深山午夜悟个甚么师云三更失却牛僧云今日事如何师云天明拾得马僧云屈屈师打一棒云要骑便骑要下便下乃云释迦老子冷坐垢面蓬头经历六载昨夜睹明星豁然称大悟只知拈得鼻孔不省打失眼睛全身跌入荒草丛中两手扯住葛藤不放五千余卷绊倒无数英贤四十九年缚杀几多好汉汝诸人日日日东上日日日西没循环三百六十几个解知窠窟拈起拄杖云若向山僧拄杖头上洞开双眼便可与万象森罗同暗同明齐起齐倒星移斗转日照天临大千沙界海中沤一切圣贤如电拂咄释迦老子寝语住也未掷拄杖下座。

　　开炉竟陵死心吴道人一念胡道人请上堂拈香祝圣毕次拈香云此一瓣香奉为华顶之高以作始朱陵之厚以成终十五省内七十年间自东自西自南自北法无足相道出常情。

　　先师退翁大和尚一往不着思惟敢言面目现在爇向炉中用酬法乳遂就座二僧搀出师打云一箭落双雕前僧进云红炉大启宝剑重挥上将到来以何应敌师又打云立破僧云谢与一龙骑出洞若逢天旱便为霖师云总是预搔待痒乃云年年十月十五诸方尽道开炉一队来来往往不论两浙三吴多于冷地坐煞寒灰槁木何殊潼泉今日不是炫曜己见只图光显先宗以重重华藏世界海为一炉韝百亿须弥山作枚炭墼拈发无烟之火运起没量之锤直饶煆了精金到此更须镕过遂拈拄杖卓一下云大器还他真本色谁云跃冶是祥金靠拄杖便起维那复白槌云谛观法王法法王法如是下座。

　　天目宁知藏请上堂僧问伐鼓声钟龙象齐集大座当轩如何验取师云路不拾遗僧一喝师云吾这里没甚掉下来底又僧问拨草瞻风专为此事四众临筵请师明示师便打僧云根不立尘不染功用何施师又打又僧问临济道有一人常在途中不离家舍有一人常在家舍不离途中那个合受人天供养和尚今日如何指令师云不掩蓬门任往来僧云水流东涧还西涧云起南山复北山师云肘后不曾传师乃举僧问南泉摩尼珠人不识如来藏里亲收得如何是藏泉云王老师与汝往来者是藏僧云直得不往来时如何泉云亦是藏僧云如何是珠泉召僧僧应诺泉云去汝不会我语师云这僧发问大似怀宝迷邦南泉善酬到底犹存护惜检点将来无人过价潼泉两手空索诸人十字纵横往来与不往来如来藏何曾出得应诺与不应诺摩尼珠原白有之伶俐汉一拨便转路不拾遗更用会我语作么。

　　弟子李方来方先请上堂僧问如何是第一义师云尖斗量不尽僧云树高千尺叶落归根未审根在甚么处师打云一榼在手僧云似多却这一棒师云有人吃在又僧问狮子吼无畏说百兽闻之皆脑裂声未绝师便喝僧云和尚莫压良为贱师云惯得其便又僧问千眼观音窥觑难见八背那吒摸索不得四众临筵愿闻提唱师云满面无惭色僧转身拟进师咄云看脚下乃云真谛以言非有俗谛以言非无真俗不二是名圣谛第一义咄咄咄力口希禅子讶中眉垂脚瘦草鞋宽腰粗皮带阔相逢把手上高山天外出头谁受屈第一义不落言诠如何只靠山僧说蓦拈拄杖卓一下云若要说最直截虽亲父子不相传自是神仙真妙诀。

　　复一信禅者荐严受业师请上堂僧问身心俱无未审近日是何世界师云奇怪石头形似虎火烧松树势如龙僧云彼此无面目作么生相待师云绝倒旁观又僧出将问师云莫说莫说僧云掀倒禅床喝散大众骇众惊众岂无一示师云打了不曾嗔万中无一个僧云与么则掬水月在手弄花香满衣师云前倨后恭惹人怪笑僧无语师云了乃举天衣怀和尚云百骸俱溃散一物镇长灵百骸溃散皆归上一物长灵甚处安南堂静和尚云一物长灵甚处安长空云散碧天宽莲宫佛刹华无数眨起眉毛子细观师云一华一佛国一叶一如来贬起眉毛早已蹉过唤甚么作一物喝一喝云若晖大德惺惺着三千大千世界乃至无有如芥子许非是菩萨舍身命处九年前潼泉广座十位高僧人人相着保解脱别解脱汝为第一果能不昧当初领取山僧一偈真诚度得好儿孙果解知恩即报恩只管因行间掉臂这边那畔各称尊。

　　三尖山禅悦老比丘率徒是一请上堂僧问拄杖子是衲僧寻常用底因甚却道途路不得力师云几人于此茫然僧云龙袖拂开全体现象王行处绝狐踪师云用这许多气力作么僧一喝师云夜饭从来不饱人乃云千峰色寒百林声悄水自冷冷月自皎皎前三与后三一老一不老无弦琴上弹出五音六律无底钵中饤成七珍八宝未闻者闻未饱者饱诸仁一向在诸方暖室商量说迦叶无端谈达磨未了文殊普贤休咎罔谙癞狗泥猪缁素甚晓喝一喝云是真金是荒草这里风头稍硬且向别处寻讨。

　　青山方秀之居士雁门金茂明居士领众请上堂潼泉古道场法幢重启建山门八字开一殿高一殿厨库对僧堂叠叠峰峦现毗卢顶上释迦尊多年尘土黄金面监院副寺功不浪施维那悦众理无曲断典座变生为熟知宾客来须看监修直岁先之劳之知藏侍者请益无倦眼目人天自有首座西堂号令佛祖惟许方丈老汉远近缁素怀信心随喜今朝设饡饭开单展钵衲子难谩伐鼓声钟龙蛇易辨蓦拈拄杖卓一下云一冬更有好商量南山红烧北山炭。

　　弟子卢门高氏法名久省率男卢廷镇法名力亨请上堂心如工伎儿意如和伎者五识为伴侣妄想观众伎诸仁者玉本无瑕雕文丧德尽十方世界无一微尘许法与汝作见闻觉知心意识妄想甚处得来随喝一喝云唤取机关木人问求佛施功蚤晚成。

　　俞昭禅师语录卷之二(终)
嘉兴大藏经　洪山俞昭允汾禅师语录


　　俞昭允汾禅师住鄂州东岩广慧禅寺语录卷之三

　　住北京翊教寺嗣法门人上睿等编

　　上堂拈拄杖云我说法要譬彼天泽卓一卓云点点不落别处诸仁若也根本端正何须更论得失拈香底只管拈香揖客底只管揖客维那院主竖透金圈直岁典客横吞栗棘监修司库行者人力齿镞破关斩钉截铁立处常教眼似眉鼻孔还伊高突兀喝一喝云共振祖佛家声何待他时异日。

　　死心一念二道人至山请上堂僧问虚空落地也安放某甲向甚处则得师云潼泉许多山水也不恶僧云更不恁么几成埋没师打云切忌从前被眼谩尼问高广座上缁素同瞻请和尚劈开面门放出先师形相师云分明垂手处不碍众人看足伫思师便打乃拈起拄杖云甚生标格独存真文理条然日见新直截根源少枝叶打开胸臆任施陈卓一下云一句当机普天齐应把住也则槛前山深水寒风规凛凛放行也则天际日上月下意气融融大地山河摇撼不动森罗万象指点分明这边那边用来成现全提半提举起便知个个出头天外抑他谁是旁观良久云汝等真正要与齐肩并躅者么复卓拄杖一下云一念不生休合伴死心无法可传持登山到顶凭谁力脚下何曾别有师。

　　荷湖悟心阇黎七十请上堂天机圆活黄河三千年一清正眼洞明蟠桃五百年一熟平田浅草峭巍巍带水拖泥净裸裸千差靡间一味寻常在己在人头头今时枢要涉事涉理法法上古风规日用自来现成年深何有变易分明真实个汉端的无量寿王山僧与么称道也只是因斋庆赞拄杖子相席打令虽然不以戒腊推无妨多处添些子遂拈拄杖卓一下云替他说不尽。

　　师到沱潜荷湖度生庵佛诞日野潜知藏率本处绅衿檀越居士等请升座僧问释迦出世独自称尊和尚升堂人天景仰是好日多同是今古一致师云彼彼住山人不曾较长短僧云海众临筵得何利益师云地灵步步雪山草僧宝人人沧海珠僧一喝师便打又僧问莫高匪天天不能盖莫厚匪地地不能载独尊之旨果何如耶师云甜浆苦汁重新澡恶水香汤一例浇僧一喝师打云替人唤棒岂是男儿僧无语归众师云更不叫皇天谁人能似你乃就座连喝两喝云道远乎哉触事而真圣远乎哉体之即神麻三斤乾矢橛杖林山下竹筋鞭踏着秤槌硬似铁僧堂中佛殿里大者如兄小者如弟长底长法身短底短法身浩浩商量那处不是尔诸仁从朝至暮筑着磕着知道错过多少山僧今日应时及节要与尽大地人同入普光明殿不费纤毫气力与黄面老子同坐同行同起同倒诸人切不可自生退屈好么良久蓦拈拄杖卓一下云楼阁门开春画永大家齐唱太平欢。

　　径山老和尚讣至上堂在今天下具大眼目真善知识无如我径山法叔老师者允汾昔年行脚首于灵隐觉场得亲炉韝深受钳锤兹忽讣闻化缘已毕于广陵道示般涅槃四众失所依归百万松杉双径杳诸山罕闻继美三千楼阁五峰寒遂失声作哀云和尚和尚讵不念此正宗澹泊异道峥嵘识海涛翻见河云涌群迷未度孰能济之小侄饮泣捶膺苦辞难吐心香一瓣聊以酬恩惟冀乘大愿轮分身遍应庶不失少室祖花凋瘁三峰灵叶摧残慰我[怡-台+厚][怡-台+厚]鉴兹款款。

　　元日上堂喝一喝云春风荡荡物欣荣佳气人人满面迎看取千花生碓嘴太平端不在麒麟。

　　付楚林睿首座上堂拈起拄杖云拈一机则机机透脱卓一下云垂一句则句句流通丽万象于当阳耀天光彩融千差于一智掷地金声越祖超师顺物齐己正恁么时事存函盖理应箭锋祗合与汝平展不合与世商量且阿那个解身里出门遂掷下云分付今朝首座睿。

　　竟陵尹何方郭茂行二文学请上堂山僧自小不曾入学堂至年十七顿舍世间深重恩爱出家到今三十年矣钵盂当枕头袈裟裹草鞋天下名山不忘先迹脚何似驴脚随云舒卷接引后机手何似佛手撞着道伴交肩过容易那肯说生缘现前诸兄弟谁不是爷娘养底且道山僧生缘毕竟是甚处蓦卓拄杖云有读书人来报。

　　值监寺量侍者为众黄安丐米归请上堂问答毕乃曰拄杖头击节扣关逢人则出草鞋跟千山万水到即不点谁家灶里火无烟下载清风香满路喝一喝云东岩今日大普请厨库奔忙出门闹彩檀越信施船来陆来丰俭随家大非容易是汝诸人福利门中不得不作一字两头垂尖斗量不尽大堤江口平湖门外轻重多寡任力而行祗如前三三与后三三且道那个合受人天供养。

　　祚西堂楫副寺会典客为众化柴归请上堂白苹之洲芳草之岸明月芦花不作境看副寺太无厌生西堂惯得其便东家六六成堆西家九九足算知客两片唇皮动说多多益善一搕总收来主宾谁落赚尔禅流莫须乱人搬柴一束两束柴搬人三转五转齐放下真堪羡且道羡个甚么且喜一冬烧不尽寒山那管满头灰。

　　腊八上堂东岩长笑老释迦成道当初指腊八雪山深处枉用心一睹明星眼皮热智慧德相碗脱丘妄想执着没交涉无端开口叹奇哉敢对众生漫饶舌今古同此乾坤古今同此日月个个不曾眼花谁来踏你覆辙喝一喝下座。

　　师五十诞辰观察娄公则山居士孔月恒太翁胡内宁暨云杜竟陵沱潜南嘉齐安远迩护法绅衿缁素弟子等普设大斋请上堂拈香毕敛衣就座云　只者条通天活路千圣共行万灵同辙乃古乃今无彼无此山僧自出母胎密之三寸不曾容易与人道破今朝承诸护法宰官居士远迩缁素以兹辰是山僧五十初度逼上曲录木床要尽娘生气力重说一转　不是心不是佛不是物上大人可知礼四十九年过五十今朝始因一事长一智明明百草头明明祖师意遂拈拄杖卓一下喝一喝云一华开绽劫前春千叶芬芳熏大地。

　　兴化长老睿楚林归觐请上堂蓦拈拄杖卓一卓云西天四七东土二三古今天下老和尚无不以此顶　上一着流通正法眼藏显示涅槃妙心捏聚放开总由者里掉臂因行乘风起舞勘尽差别门户不落玄妙机关独步大方善能转智处处超情越见头头接物利生八面玲珑通身绵密若是恁么事须归恁么人恁么人既归恁么事必委复卓拄杖一下云快意相将振祖风道无偏隐日当中操持临济金刚剑倜傥杨岐栗棘蓬。

　　天台澹然和尚八十诞日观察娄公就修静寺设斋称寿请升座天台古佛八旬诞辰镜湖文星设斋荣祝群贤毕至海众齐临瑞蔼祥云堆堆叠叠奇特殊胜甚非小缘多因法苑成知己曾记灵山一会来故有此以佛祖为标准而佛祖尊师之老宿即有此以圣贤归自己与圣贤作主之宰官蓦拶相逢天然意气一以坚心智力一以无碍辩才夫子鼻孔达磨眼睛展拓纵横游刃磅礴提持前佛慧命揭示后圣纪纲若杲日丽乎中天无不被其光照东岩今日极无边虚空为口摄无际江海为舌称扬莫及赞叹何穷直将须弥山作管笔信手拈来向太虚空中捷书个寿字直得万象森罗一时起舞遂震声喝云快看文彩全彰处宝掌千龄运独新。

　　师至汉阳水洪口弟子曹烍法名久问预为女弟子李氏法名久信五十初度请就双岳庵升座僧问法不孤起遇缘即宗江东西湖南北有一句子请和尚举师云滚滚长江流不尽僧云铁眼铜睛难觑破师云阴阴夏木啭黄鹂僧进语稍迟师打云欠少你甚么僧礼拜归众师拈拄杖卓一卓云无量寿王如来有大陀罗尼门流出一切清净妙法是法平等非思量分别之所能解现前诸人果能见色不为色牵闻声不随声走自然古岸风生澄波月现凡圣贤愚道非物外陶渔耕稼人在境中存诸内而宽若太虚发乎用而明如杲日亘古如今长年不变暑退凉初秋香满院寿筵同庆赠与伽陀复卓一卓云霞觞奚借彩舆斟经案茶铛岁月深不出户庭参佛祖中中流入是兹心。

　　孝子孔兴禧荐严请上堂真性圆常正体凝寂曾无变易匪可相求喝一喝云果能向者里透脱得去截生死之根株离圣凡之窠臼千差坐断了了常知八面通途明明不昧万象以不见而见诸法以不闻而闻不见见而见见无向背不闻闻而闻闻无起灭尘尘刹刹是个大解脱门出没纵横往复无间且道即今孝子孔兴禧所荐先严亨衢先生圆机妙应更于何处显露九品莲中成胜果十方世界现全身。

　　师到江州普涧庵佛诞日弟子文行远征远为母祝寿请升座僧问香烟匼匝花雨缤纷是庆赞因斋是独尊现瑞师云▆开五百桃熟三千进云一条拄杖扶双曜万里清风匝地生师云已在言前又僧问须弥喝彩宝掌呈祥正坐当堂冀垂指示师示古锦写回文进云而今拈却风幡句请师别展透时机师云一字不着画乃云千华现瑞亘古同春不涉诸缘全彰正体识情莫到处祖佛于此出生受用无穷时圣贤以之成立包含万有衣被群灵略露风规则珠回玉转放一线道而锦上花铺法法自融通头头非取舍然后儿孙得力室内闲闲主伴和谐眉前秩秩声阆婢使是慈悲等心菩萨奴呼为施忍中事四思不报众德皆圆蓦拈拄杖召众云看看山僧拄杖子固是与威音那畔更那畔善来齐庚今朝四月初八好日多同到这里也合著指地指天底为伊因斋庆赞去也卓一卓云证取金刚无量寿彩霞尝荫抱苓松弟子马相宇胡新之请上堂德山入门便棒一人传虚临济入门便喝万人传实大丈夫汉一等是踏破草鞋举步超东胜神州退身入西瞿耶尼回首望北郁单越捻拳触南阎浮提肯在他人手里着口里转便恁么去直是上旷人稀数片白云笼古寺一条绿水绕青山不嫌家风冷淡还来此处向火。

　　俞昭允汾禅师住景陵紫芝庵语录

　　住北京翊教寺嗣法门人上睿等编

　　华严道场开启本庵功德主周范肃同监院伊潭请上堂拈香白椎竟师乃云大统纲宗迢然正句巍巍独运荡荡无私日月未足喻其明虚空讵能量其广一大藏教广诠密注尽扯烂葛藤古今佛祖半举全提总弄闲家具诸仁并肩挨足簇簇向前气宇昂霄脚跟点地便好一一从自己胸襟流出与我盖天盖地去岂肯有口只堪吃饭就中要妙转处孤危不立一尘不舍一法到者里即委灵山奥旨非可泥言沉默少室真印何关杜见绝闻闹市里耳窍洞开百草头眉毛荣起理随事变事得理融物物新机尘尘活路同游华藏性海共入毗卢道场潼泉自是故说即无说知而无知拄杖子亦不是无知而说无知故无说即说适逢华严之胜会快睹紫芝之重兴放一线道与众露个音响遂拈拄杖卓一下喝一喝云但知开口易不觉舌头长。

　　穆峰徐居士法名道章三十初度请就家庭升座问及尽知也三世诸佛口挂壁上祗如有意气时增意气不风流处也风流底还许伊开口么师云到他家里与他说家里话进云漠漠水田飞白鹭阴阴夏木啭黄鹂作境会得否师云谩人眼不得进云因斋庆赞请师更道师云蓂开五百桃熟三千问东湖水满良苗蔚然毕竟承谁之力师云你每日吃饭穿衣不在空里进云实为恩大难酬师打云将谓吾辜负汝乃云群贤毕集长老升堂鼓罢香焚因斋庆赞既承道谊殷殷岂应袖手默默只得借释迦老子手中一枝与伊重铺锦上遂举起拂子召众云大众见么击一击云闻么闻见分明是个甚么果能于此一立一切立一成一切成虎啸龙吟珠回玉转遍界无纤毫过患，触处悉自己光明。日照天临，云腾雨致。甚生标格，越样风流。如是则可与山僧拄杖子齐肩并躅。头头响顺声和，处处形端影直。业大名崇，福圆寿永。且拄杖子更有过人处也无。拈拄杖纵横作舞云，长长提不尽，学佛乃知儒。

　　乡绅胡勉斋护法请上堂。问，伐鼓声钟，人天普集。临济面门出入底，为食来耶。为法来耶。师云，这僧见怪。进云，争奈旁观者亲。师云，是甚么乾矢橛。僧一喝。师不顾。僧罔措。师便喝。问，处处绿杨堪系马，去即印住。家家门首透长安，住即印▆。一切总由和尚旧时车子，要请横推。师垂左足示之。进云，大人境界，果尔不同。师垂右足示之。进云，要津把断，不漏丝毫。露柱藏窜无地，灯笼窥觑无门。选佛场中，还许伊纵横得路否。师打。云，放过则不可。进云，烦恼海中为雨露，无明山上起云雷。师云，三千里外绝淆讹。问，好雨知时，点点不落别处，干曝曝底。和尚还有么。师云，那里掠这虚头来。进云，一人有庆，兆民赖之。师打。云，知恩者能有几个。乃云，道不囿方，随方化行。理无碍事，因事显用。以拄杖向前一划云，大众随山僧拄杖看。有世界以庄严为佛事。有世界以光明为佛事。有世界以香饭为佛事。有世界以音声为佛事。紫芝者里譬如閟终日吃饭，弗曾嚼着一粒米。终日穿衣，未尝挂上一缕丝。十二时中不依倚一物，且以何为佛事。堪忍界中，当以无诤为佛事。诸佛以无诤成一切种智，具正遍知。菩萨以无诤获无生忍，行诸波罗蜜。辟支独觉以无诤出无佛世，现神通光明。声闻罗汉以无诤得八解脱，不受后有。天人以无诤增长十善。修罗以无诤除其憍慢。一切世人以无诤清净三业，永延慧命，四大调适，诸根猛利。乃至八难三途，四生九类，草木昆虫，情与无情，各各以无诤启解脱门，获菩提道。随顺觉性，受用无极。所以道，不与一法作对，便是无诤三昧。多三昧中，此三昧最胜。现前诸仁，一一眉横鼻直，眼里有睛，耳中有窍。拜言红日影，缓缓到窗纱。那须翻转面皮，但请一时证取。喝一喝，下座。

　　乡绅吴晞斋法护请上堂。问，古者道，遇人即鼻孔撩天，未审遇个甚么人。师云，释迦不在先，弥勒不居后。进云，和尚诚言。师云，蹑足进前须急急，执鞭当鞅莫迟迟。乃云，田地稳密底，抬脚不起。神通殊胜底，放脚不下。天无门，地无户。钵盂鐼子，多是囫囵吞却。拈一放一，这边那边，胶盆子相似。蓦卓拄杖一下云，山僧久惯管他闲事，与诸兄弟净洁打叠了。是句亦铲，非句亦铲。直下峭绝，通上险峻。不须于一毫端现宝王刹。坐微尘里，转大法轮。信手揭开释迦老子青莲华眼，徐步踏断达磨大师生铁脊梁。有如是自在，具如是威德，且道毕竟是何三昧。靠拄杖休去。复举庞居士问马大师，不昧本来人，请师高着眼。大师直下觑。士曰，一种没弦琴，惟师弹得妙。大师直上觑。士礼拜。大师归方丈。士随后曰，适来弄巧成拙。师云，庞家老子好个本来人无端走向明白。路上遭他马大师上觑下觑，回避稍难。若非别转宫商，几至胶拄鼓瑟。马大师亦自知探头太过，故尔收身欲速。检点将来，彼此弄一解险争。却我晞斋老居士，一道平怀，胸无宿物。巧则巧于都卢不会，拙则拙至彻底难谩。今朝入紫芝院里饭僧食，办击鼓，众集撞钟。山僧幸是寻常见惯，不讲声应气求。宾主历然，试弹一曲。横按拄杖云，翕如也，纯如也，缴如也，绎如也。不消礼拜归方丈，相逢自有知音知。若问本来人。十余年前，有个跨虎松门。要骑便骑，要下便下。自云，担雪老汉始从天台来，却往南岳去。西澨江头蓦拶相逢，蚤已勘验过。潼泉更不必与露柱添眉取笑。识者仍靠拄杖休去。

　　欧阳则明居士请上堂。问，十方俱击鼓，十处一齐闻。未审是声来耳边，耳往声处。师云，几与阇黎道理。进云，三十年来曾不识，直至于今始得亲。师打。云，吃棒到驴年。问，尽大地是沙门一只眼，因甚么同眠各梦。师云，神前木虎子。进云，寸草不生，纤尘不立，是什么田地。师云，小儿不着鞋。进云，外不放入，内不放出。其中还有转身句么。师云，雨下街头湿，晴干又少泥。僧一喝。师便打。乃卓一下云，道远乎哉，触事而真。圣远乎哉，体之即神。木鱼口里明珠，吞却山河大地。泥像手中如意，指挥日月星辰。所以从观音门入者，虾蟆蚯蚓与汝发机。从文殊门入者，墙壁瓦砾与汝发机。从普贤门入者，一亘晴虚万象森罗与汝发机。蓦拈拄杖云，从这里入者，将甚么发机。卓一下云，悟了同未悟，归家寻旧路。

　　信女聂门丁氏，法名广德，请上堂。问，鹿门作斋，请疏回向。拈梳插髻，便乃出去。是有所求，是无所求。师云，别人口里讨不得。进云，今朝作斋底，当于甚处回向。师云，好日多同。进云，没弦琴上无生曲，有语分明说向谁。师打一棒云，和烟搭在玉栏干。问，王令已行天下遍，将军塞外绝烟尘。眨上眉毛是何境界。师云，没镫驴子夜三更。进云，不是与人难共住，大都缁素要分明。师云，万里崖州君自去，不妨长作岭南人。问，法幢高建，禅苑重新。学人上来乞师指示。师云，大洋海底钻龟卜。僧拈香云，曩谟三漫哆没驮喃。师随声打。云，习气也不除。乃举六祖慧能大师受道之后，至广州法相寺，寓止廊庑间。暮夜，风飏刹幡。二僧对论，一曰风动，一曰幡动。往复酬答，曾未契理。祖乃前曰，可容俗流辄预高论否。二僧曰，愿闻其义。祖曰，不是风动，不是幡动，仁者心动。师喝一喝云，大小祖师，元来小胆。非风动，非幡动，怕不是心动。可惜二僧是法相涅槃堂里汉。闻与么说，莽莽卤卤，还同天鼓诸兄弟，并非流俗阿师。风动幡动心动为你拈却了，更向甚处见祖师。

　　弟子吴福普，萧福恒，崔福海，同宝参大德，请上堂。闹浩浩中静悄悄。十字街头石敢当，无人起动。静悄悄中闹浩浩。月晕而风，础润而雨。芭蕉闻雷长，葵花随目转。不静不闹，天平地成。蓦拈拄杖云，是汝诸人鼻孔眼睛，总穿在者里。临危不悚底近前速道。众无出者。师遂卓拄杖一下云，万里白云未是远。

　　古复乡绅谢子麟护法，偕缘吴氏法名岳静，请上堂。问答毕，乃云，薰风南来，凉生殿角。四面楼台映月，万家烟火炊云。渔父讴歌，农人荷钁。芳草入谢公之句，黄莺调叔夜之琴。语密难藏，心真莫测。虽然意不在言，宁免来机亦赴。喝一喝。顾众云，有么有么。两两三三看玉立，千重百匝转光辉。

　　俞昭禅师语录卷之三(终)
嘉兴大藏经　洪山俞昭允汾禅师语录


　　俞昭允汾禅师住鄂州大洪山宝通报国禅寺语录卷之四

　　住北京翊教寺嗣法门人上睿等编

　　康熙十六年丁巳秋，
巡抚部院张公，方伯徐公，遣使持书至云杜潼泉山，请师中兴洪山。三辞不免。于十七年戊午二月八日入院。

　　至山门。云，施设闲门庭，难道诸方莫越于此。踏开向上窍，尽较新洪山一级地。

　　佛殿。释迦老子不说说，说得甚显。迦叶师兄不闻闻，闻得最亲。山僧信手拈一炷香，佛法到者里也要人伽蓝殿。正当今日，全藉渠力。有照有用，有权有实。

　　公王殿。至大至刚，惟德是辅。事存函盖合，理应箭锋拄。

　　祖堂。是你者一队汉，将错就错。非你者一队汉，以讹传讹。

　　据室。勘过了打，有理难伸。别时再来，堪作甚么。诸人到此立不得，坐不得。以手自指云，若是者汉，别处安置伊不得。喝一喝。

　　当日巡抚张公，方伯徐公，云南巡抚王公，守宪吴公，粮宪李公，学宪蒋公，暨府县文武众护法，请升座。拈香祝
圣毕。上首白槌云，法筵龙象众，当观第一义。轮庵和尚出众，顾左右问云，圣凡同聚，宾主历然。当日三峰恁么道。灵岩恁么道。未审和尚今日作么生道。师云，不惜眉毛许近前。进云，祗如黄鹄山。还肯点头也无。师云，知老弟在灵岩也曾脊背汗出。进云，若不同床睡，焉知被底穿。师云，作者难瞒。庵复顾左右云，大众要识先师宾主句，西河师子吼分明。便礼拜归众。乃云，大道离言，如天普盖。真机密运，似地普擎。众生日用，不知诸圣。所以问出德山临济，探头太过。睦州云门，收身欲速。山僧今日遇缘即住，得令随行。建法幢，立宗旨。以佛祖为标准，与佛祖为师。以人天为梯航，与人天作眼。不解空中着彩，何妨锦上铺华。历历孤明，当阳显示诸人。幸是人人慷慨，个个英灵。宁迷顾鉴之端，肯滞识情之内。妙圆超悟，正在此时。遂喝一喝云，谁敢错误丝毫。上首复白槌云，谛观法王法，法王法如是。

　　次日，巡抚部院暨司道府县文武诸大护法请开堂。拈护法宰官绅衿请疏。以我为隐乎。是处是慈氏。吾无隐乎尔。无门无善财。碧天明月下，青嶂白云来。拈山门请疏。宾主历然，当场展演。没量大人，语默里转。指法座云，不自镫王借来，宝通殿里本有。平地休去，未免钝置。诸人更上一层，看有几多光彩。遂升。拈香祝圣云，此一瓣香，爇向炉中，端为祝延
今上皇帝圣躬万岁。伏愿金轮永御，宝祚长隆。德冠羲轩，道齐尧舜。又拈香云，此一瓣香，奉为
阖省抚部司道文武，现位护法宰官。伏愿膺简在而陟岩廊，则位镇磐石。副具瞻以居方面，乃功济维城。处处畅发凡圣宗旨，头头扩扬古佛家风。末上拈香云，此一瓣香，必有说焉，惟自肯耳。记丙午佛诞，先师退翁老和尚日午从东岩篮舆登洪山大雄宝殿。礼佛周视，感慨系之。值年长老明若，怀香率众请升座。会城内外随喜者万人，晚然光明幢。命允汾曰，此处在汝中兴。今岁戊午，允汾果来住此。遂插香云，爇此栴檀，用酬远记。上首白槌云，法筵龙象，众当观第一义。师云，第一义谛，观即不无。山僧有愿，不撒沙顶门。具正眼底试出众相见。僧问，今古洪山巨刹，三楚名蓝。和尚中兴，将说何法。师云，满眼满耳。僧云，若不问过，争知端的。师便打。僧一喝。师云，譬如闲敛衣就座。乃云，形问答，立机境，意句交驰，主宾互换，总是宗乘末边事。山僧今日也是知而故犯。由为初机，与诸人开方便门，示真实相。举起拂子召众云，见么。祖师提不起处提来。击案云，闻么。诸佛说不到处说出。启无为之化，行不言之教。高低普应，前后无差。譬如帝力，不弃一民。不谓不知而不容，不谓知之而含育。诸人若也迥绝见知，顿超情量，自然常光现前，壁立千仞。处生死流，骊珠独耀于沧海。踞涅槃岸，桂轮孤朗于碧天。三界拘系不得，而常居三界利生。万类摄授无门，而能为万类作主。有如是自在，具如是威德。且知恩报恩一句作么生道。万里山河归有道，一人端拱贺无私。复举僧问投子如何是一大事因缘。投子云，刀司空与老僧开堂。师云，问不违时，答亦中节。若于理上会者，僧谩投子不得。于事上看，投子已是话行。仔细检点将来，犹涉理事，未为圆通。山僧则不然。设有人问如何是一大事因缘，但向道，我不敢轻于汝等，汝等皆当作佛。者里承当得下，担荷得行，世出世恩一时报足。上首复白槌云，谛观法王法，法王法如是。下座。

　　立两序上堂。举一手云，独掌不浪鸣。拍手云，两掌鸣掴掴。随时任卷任舒，觌体何偏何正。高路世表，下视尘寰。撮大地如陶家轮，移刹海向眉缝里。如是则法社幸乎得人，丛林自然增气。应缘化物，起舞乘风。于以兴慈运悲。于以解粘去缚。于以入净入染。于以越圣超凡。于以广度众生。于以承事诸佛。总在诸知识，各就自己本分，依而行之。喝一喝云，还信得及么。倒跨杨岐三脚驴，黧奴白牯无惊异。

　　结制开炉。汉口江善人，汝达居士，请上堂。问答不录。喝一喝云，陈烂火种，已见光辉。大冶精金，应无变色。三世诸佛，于此拈却炙脂帽子。六代祖师，于此脱却鹘臭布衫。古今天下老和尚，百匝千重，联芳续焰。你禅和子十个五双，江之南淮以北，齐鲁燕赵吴越闽广，总恁么去，不知踏破多少草鞋。今朝因甚么风吹到洪山门里。不肯自弃自谩，稍有些子气息。洪山断不把汝放荐席厚暖处安排，使汝耽延岁月。蓦拈拄杖卓一卓云，一锤便就未为性懆，机先得地岂不庆快。卓拄杖下座。

　　重新佛殿，众护法檀越请上堂。选佛觉场为选佛，所以重兴。大人境界遇大人，始能显赫。契物契机，如理如事。洪山古刹，三楚名蓝。奇引潇湘，秀连庐岳。巍峨广殿，多年已被尘封。委宛长廊，尽日惟凭风扫。今者时节既至，檀护斯临。土石为之发光，草木亦当稽首。顿使烟霞烜彩，梵宫高峙。层霄金碧流辉，鸿业永垂胜壤。山僧安能伸颂万一。遂喝一喝云，古寺缘逢此日新，联翩锦绣露天真。愿将补衮调羹手，拨转如来正法轮。复喝一喝，下座。

　　佛殿上梁，升座。天清气朗，水阔山高，好日多同巨梁升起。祝
一人无疆之寿，开十方选佛之场。法苑增辉，禅宗不坠。此皆我大中丞大方伯与阖省文武宰官护法，不忘灵山付嘱，种智圆明，胜心坚固之所致也。是以一佛出世，多佛赞扬。一华敷时，千华围绕。见闻历历，主伴重重。山僧忝居斯席，不觉乘风起舞。有一句子盖地盖天，曷惜张口吐向人前。遂震声一喝云，巍巍宝殿雄三楚，赫赫成功永万年。

　　竟陵死心吴道人，一念胡道人设斋，请上堂。百千法门同归方寸，河沙妙德总在心源。洪山九间佛殿七间僧堂，行也任你行，坐也任你坐。东廊上上，西廊下下。人境虚闲，家风疏淡。二六时中一切事，上无你左遮右掩处，亦无私衷与你说底禅道佛法。诸仁在此，高挂钵囊，直须是雪上不怕加霜，放舍从前护惜，取个彻头，忽然风吹石裂，冷灰豆爆，便见缺齿老胡一场话堕。

　　度僧竟陵女弟子，法名广德，请上堂。师唤，第一位沙弥近前来。沙弥近前。师云，汝名甚么。云，某甲。师云，过左边立。唤，第二位沙弥近前来。沙弥近前。师云，汝名甚么。云，某甲。师云，过右边立。乃召众沙弥。沙弥齐举首。师云，头圆像天，足方似地。古貌崚层，丈夫意气。佳作仁，士尚志。礼之用，和为贵。识取自己本名，个个争先及第。洞庭无盖，钵盂无底。勿以小缘，妨于大事。遂喝一喝云，山僧苦口更叮咛，不妨又是从头起。佛者，心清净是。法者，心光明是。道者，处处无碍净光是。良久云，可知礼也。

　　佛诞日，云南巡抚王公请上堂。师升座。拈香毕，就座。高声唤，维那　。那云，在。复唤，监寺　。寺云，在。师云，今日是如来降诞之日，灌沐金躯之时。汝等各各眼亲手办。东家杓柄长，西家杓柄短，一总谩你们不得。更要山僧泼郎泼赖作么。虽然有大檀越惯于好日生欢定。然庆时纳祐，炊香梵宇，斋惠缁流，释迦老子已是满面增光。洪山野僧亦且随列得益。你诸人还识随随三昧么。欲知千古意，岂惜一盆汤。

　　巡抚部院张大护法寿诞，司道众宰官修建延生道场。请升座。卓拄杖云，古刹云兴，至人岳降。方外乾坤独露，域中正体全彰。大野风清，当空日丽。伐鼓声钟，诵经礼忏。一一眼所共见，耳所共闻。天之普覆，地之普载，日之普照，月之普临，风之普吹，雨之普润，森罗万象，明暗色空，一切诸法，无不是自己般若智光发现处。治国齐家，修身诚意，经天下之大经，立天下之大本，无不是自己金刚妙心圆转时。行住坐卧，语默动静，接物利生，随根授道。何理不契。何事不成。何德不周。何恩不报。故经云，如来者，即诸法如义。又云，应无所住而生其心。尔诸禅德异口同音诵到者里，山僧升座举到者里，木上座从旁忍俊莫禁也要道一句子，普应来机。遂拈拄杖卓一下云，了然一句该全藏，寿量无边福聚高。

　　端午上堂。今朝五月五，佛法同遍普。江汉关龙舟震天槌画鼓。高楼纵笙歌，绕岸盈士女。水上卓红旗，艾人骑艾虎。虾蟆不出头，将谓众生苦。主中宾，宾中主。眼里尘沙，耳里土。喝一喝云，争先夺取锦标回，孟八郎汉真莽卤。

　　开炉。张成之居士请上堂。冬令当行，落叶打窗。粗里细天寒水肃，冷风吹帽正中偏。齿牙敲磕处，一字元无。父母未生前，三心莫得。大家在者里有甚别商量。洪山炉冶新开，抑不获已。要使诸人脊背汗出，个个光扬宗眼。若是跃冶之流，不祥莫甚。众中有本色赤纯底，快就山僧好手。卓拄杖下座。

　　竟陵吴晞斋老居士七十寿诞，请上堂。日月星辰系于天，而天不高。江河淮济注于海，而海不溢。草木丛林发于地，而地不厚。耳目手足见于身，而身不大。众生虽迷无二心，诸佛虽悟无二道。明如杲日，霓若太虚。以之修身即以之齐家，以之利己即以之导物。以之报君亲，以之教子弟。以之广慧命，以之敦福基。言无展事，玉转珠回。语不投机，川流岳峙。头头非取舍，处处弗张乖。大众洪山与么播扬。出我口，入你耳。跃然者，多多益善。毕竟躬行君子，谁是其人。良久云，晞斋寿量方无极，竖点庭前柏子头。

　　度僧。本寺新戒可解，八佛庵新戒纯心，小塔寺新戒苍湄请上堂。身中有生老病死，念上有生住异灭，国上有成住坏空。此十二种事，亦能迷却天下人，亦能悟却天下人。亦能钝置古今人，亦能转移古今人。若是倚他门户靠他墙，空拳指上生实解底，决不能独脱无依，翛然自得。汝诸佛子既已割爱，辞亲出家学道，光剃头净洗足，终日拈香择火，不知真个道场。地灵步步雪山草，病者仍旧病在膏肓。僧宝人人沧海珠，贫者依前贫彻骨髓。直须奋决烈之志，启特达之怀，向父母未生前眨上眉毛一眼，觑透此十二种事只是一法，一法亦无可得。于无可得处瞥起繁兴大用，则钵盂倒覆乾坤，拄杖横担日月。脚脚踏着实地，口口吞尽虚空。说外那有丝毫行不尽底。行外那有少许说不尽底。用心若此，则何恩不报。何德不圆。遂震声喝云，依而行之，所作已办。

　　上堂。一滴滴水，一滴滴冻。天寒人寒，风动幡动。内不住受想行识，外不着声香味触。入息不居阴界，出息不涉众缘。不是心，不是佛，不是物，是甚么。喝一喝云，唤起窗全曙，催归日未西。

　　上堂。苏州人言在，绍兴人说动。武昌人相唾这个脸，汉阳人厮骂我怕你。大众且道山僧是何处人。开口便打。乡谈毕竟是甚语话。喝一喝云，平生肝胆向人倾，相见还如不相识。

　　授比丘戒。竟陵死心吴道人，一念胡道人设斋，请上堂。拈起拄杖云，不离真际建一切刹，南山起云。卓一下云，不坏假名而谈实相，北山下雨。点翻圣凡窠窟，拔脱生死根株。日星河岳，节义文章。不语怪力乱神，久绝意必固我。孤峰顶上竖卓横眠，中心树子无摇。十字街头带水拖泥，掣颠风骨全露。才与么便不与么，钵盂当圆枕。保解脱更别解脱，袈裟里草鞋。有事则上令下从，闲行亦小出大遇。过溪度岭拨草，只要蛇惊。拄户搘门打地，自然贼走。长长在手，往往如斯。得益人时且益人，非关己事何关己。遂喝一喝云，诸比丘能持否。尔衲僧休莽卤。传法度迷情，吾故来兹土。复卓拄杖下座。

　　上堂。日日日东上，日日日西没。头上是天，脚下是地。眼临绿水，背靠青山。人人道我会也，仔细看来十里大王相似。忽若拽取占波共新罗关额，南辰与北斗交参。掀翻澥岳求知己，拨乱乾坤见太平。又作么生商量。拈拄杖卓一下云，明眼人难瞒。

　　上堂。饭箩边，漆桶里，金不博金，水不洗水。诸仁在处，参方佛祖，如生冤家。月里走金乌，可惜许迅速光阴。还打得个翻车筋斗，到梵天去么。苟或放胆不来，钵盂鞋袋免劳摊出，箬笠炊巾掷向一边。也无外遗世界，也无内脱身心。为无为，益无益。梯航九有，津济四生。万般此道，一信前缘。任运腾腾，惺惺到老。众中若有难谩衲子冲前云，某甲何人。洪山拄杖子未免恶发，不信自己好怪得他。

　　弟子曹思赞法名久依，请上堂。今朝腊月中，已到大寒节。江河有冻痕，地皮多折裂。陕府铁牛，不行心处路。嘉州大象，靡蹈圣凡辙。物外无为僧，蒙头一布衲。忘却祖师禅，有口真闲煞。旭口照高林，烂烂黄金色。开门看远山，忽至一檀越。谓是久皈依，礼拜勤请法。行者即声钟，拄杖忙拖拽。欲将如意珠，换却止啼叶。围绕数百人，知伊彻未彻。顿时没思量，教我如何说。拈拄杖卓一卓云，消息春风近欲来，糁花枯木重新活。复卓一卓，下座。

　　天台澹大师至。上堂。问，善来文殊，赤心片片。家贫难办素食，和尚将何款待。师云，煮茶山下水，烧鼎洞中樵。进云，青芥除黄叶，红姜带紫芽。还充得头供养么。师云，不妨多处添些。进云，分明一样窗前月，才有梅花便不同。师云，仿佛山家风味在，不烦装点恰清华。乃举金陵宝志公令人传语南岳慧思禅师曰，何不下山教化众生，目视云汉作么禅。师曰，三世诸佛被我一口吞尽，更有甚众生可教化。师云，是何言欤。宝公眼里有筋，思大舌头无骨。一双脚能上不能下，一张口能吞不能吐。争似我植圣大师，狮筋象骨，鹤貌云心。嗒焉似忘其偶，窅然莫测其涯。上山也是伊，下山也是伊。吞尽也得伊，吐出也得伊。圆如明月珠，宁留滞迹。利似金刚剑，难犯全锋。千峰顶上着足，却在十字街头垂手。十字街头相见，却在千峰顶上说话。今朝光贲洪山实情，庆幸嫩草承趺坐，长松响梵音。昔年游履处，历历总记得。山僧素承爱教，敢忘提携。郑州梨，青州枣，别地果实。云门饼，赵州茶，从上馊残。总总不成供养，只得将钵袋里所藏一品，聊呈漆器。非大师知我，鲜有不唾而掷之者。遂抬手云，啰逻招啰，逻哩啰逻。摇顾左右云，且道是甚物事。成家当日原无物，知味今朝只有师。便下座。

　　为徐太夫人本净道人对灵小参。拈拄杖云，金刚宝剑，截结使缠缚之忧。卓一卓云，般若智光，破生死昏迷之暗。修短夭寿，出没纵横，何去何来。离名离相，迥绝依倚，放之自然。苟能一念不落诸缘，便可多方随流认性。鸟啼无关花落，水绿讵碍山青。密密绵绵，惺惺历历。既归根以得旨，宜就位而转身。且道即今孝子徐尊显，迎请山僧升座说法，以资先慈本净道人。高超三界，独步大方。觌面相亲，可曾见否。遂喝一喝云，撒手到家人不识，九莲开合自庄严。

　　竟陵吴太夫人死心觉道人七十寿诞。请就湖亭升座。灵机密运，妙智无私。一句当阳，万仞壁立。迥超物表，透出形声。高于天而生天，厚于地而育地。即众生境界中，作不思议事。向尘劳窠窟里，放无畏宝光。暧顾大众云，总是个娘生面目。三百六十骨节，巍巍卓立。八万四千毛窍，孔孔洞彰。一日十二时，一岁十二月，阴阳寒暑语默动静种种三昧，皆吾心之常分，非有假于他术也。今朝东湖园庭有斋，乃吴太夫人本觉道人七十诞辰饭僧营供。特请山僧升座说法，利益一切。洪山口门阔大，已如实说了。现前诸仁，复云何赞叹。苟或赞叹不尽，无量寿王如来从山僧舌本上涌出，全身重伸其义。汝等谛听，善思念之。遂震声一喝云，百年三万六千日，日日日头东畔出。六根门头常放光，各各具有大威德。复喝一喝，下座。

　　中秋上堂。举马祖西堂百丈南泉玩月次。祖云，正恁么时如何。堂云，正好供养。丈云，正好修行。泉拂袖便行。祖云，经入藏，禅归海，惟有普愿独超物外。师云，此夜一轮满，清光何处无。正恁么时，马家父子看即有分。其奈老簸箕不耐闲情，教人捏目，引出者一队弄光影汉。说好供养，掉棒打月。说好修行，水中捞月。两个既然漏逗，一个又更懡　，拂袖便行，犹存护惜。道经入藏，禅归澥，惟有普愿独超物外。大似怜儿不觉丑。洪山今日中秋，门户未致寥寂。亦不要好供养，亦不用好修行。但搭得几个云门糊饼，烹得数碗赵州浓茶。大底大圆，小底小圆。有功者罚，无功者赏。诸人拂袖便行，总与本分草料。

　　打七上堂。大事未明，如丧考妣。相骂饶你接嘴。大事已明，如丧考妣。相唾饶你泼水。拈却钵盂匙箸，吃饭不得。并却咽喉唇吻，出气不得。诸人也没量罪过，山僧也没量罪过，拄杖子也没量罪过。遂拈起拄杖云，罪过深，复何凭。提来胜得丰城剑，报尽人间两不平。下座。

　　上堂。好诸和尚子。千山云静，遍野风清。扫门叶下旧林堆，对客泉飞深涧响。个个抱荆山之壁，人人怀沧海之珠。斡旋佛祖枢机，提掇衲僧巴鼻。透顶透底，亘古亘今。即有为而显无为，借俗谛而见真谛。不遗一物，不立一尘。咸承此个威光，特示大人境界。乃鼓掌三下云，自从舞得三台后，拍拍原来总是歌。

　　上堂。供养百千诸佛，不如供养一个无心道人。者样说话，直是好笑。举世间人眼睛鼻孔最亲最近。喜则满面生光，怒即双眉陡竖。开口未全抛，举意便知有。好所好，碓嘴生华。恶所恶，佛面百丑。阿那个是无心者。蓦指露拄云，你是脚跟点地底。近前来，解开胸怀道一句看。良久，自掴口云，几令教坏人家男女。

　　比丘湛源荐亲，请上堂。有情之本，依智海以为源。含识之流，总法身而成体。要识此源么。以拂子作流水势云，不离当处尝湛然，觅即知君不可见。要识此体么。击禅床云，一击忘所知，更不假修持。澄澄绝照，凛凛孤危。本生父母，处处逢渠。现前诸人，莫不是爷娘养底，未必铁打心肝，因甚全忘奉重。山僧慈悲之故，与你直截提撕。遂拈拄杖卓一卓云，为人子，止于孝。诸山师友见访，请上堂。与么来者，风生百谷。不与么来者，水肃千江。与么不与么来者，日照寒光澹。不与么与么来者，山摇翠色新。拈拄杖卓一卓云，者里捱开线路，便见自他一致，宾主互融。以白云为盖，以流泉作琴。松间石上，不妨举古论今。水际山颠，岂碍抛沙撒土。会心处，万象开颜。点头时，森罗起舞。敢问诸仁，毕竟其中事作么生。良久云，谩说人情如太华，人情难比道情高。

　　上堂。拈拄杖卓一卓云，心不是佛，佛与心俱非。又卓一卓云，智不是道，道与智俱遣。山门外石幢子，雨洗风吹青又黄。猝然讨他头鼻不着，祗如钵盂口向天，露拄脚踏地，从来不曾转变。你道又成得甚么边事。喝一喝。

　　俞昭禅师语录卷之四(终)
嘉兴大藏经　洪山俞昭允汾禅师语录


　　俞昭允汾禅师住齐安天台山赤城禅寺语录卷之五

　　住北京翊教寺嗣法门人上睿等编

　　示众。赤城这里，峰峦峻异，鸟道虚玄。虎啸幽岩，猿吟古木。白云为盖，流泉作琴。风回清晓之松，露滴中宵之月。见无见色，闻无闻声。一味萧然，何可趣向。是汝诸人，江东西湖南北，大屋宽堂称　皮草惯了，更恁千里万里跛跛挈挈，来此图个甚么。喝一喝，下座。

　　示众。举无著往台山礼文殊。殊问，大德从何方而来。着云，南方。殊云，南方佛法如何住持。着云，末法比丘，少奉戒律。殊云，多少众。着云，或三百或五百。无著却问，和尚此间佛法如何住持。殊云，凡圣同居，龙蛇混杂。着云，多少众。殊云，前三三，后三三。师云，大小文殊自家山里人也分疏不落，直恁讹言乱众。蓦顾众云，此间莫有从南来者么。试与文殊作主。

　　示众。举白云端和尚上堂云，古人留下一言半句，未透时撞着铁壁相似。忽然一日觑透，方知自己便是铁壁。且道如今作么生透。乃云，铁壁铁壁。师云，铁壁铁壁，自己不识。转得身来，未有棒吃。蓦拈拄杖卓一下云，一言半句，我也弗惜。

　　示众。举僧问风穴如何是清净法身。穴云，金沙滩头马郎妇。师云，扬帆出帝都，草木尽扶苏。春色无高下，谁人入画图。

　　示众。举仰山一日指雪狮子云，还有过此色者么。云门云，当时但与推倒。雪窦云，云门只解推倒，不能扶起。师云，大家弄个雪狮子，彼此机关无可比。登山到顶不知休，入海更须穷到底。

　　示众。举云门上堂云，释迦老子与天帝释在中庭里相争佛法，甚闹。师云，三千条罪，国有宪章。释迦老子何故与天帝释在中庭里相争。云门大师虽然诣实指陈，争奈人天众前未肯断他胜负。赤城今日法堂上，将这一段公案对众为伊结绝。蓦提拄杖云，七十二棒且轻恕，一百五十难放伊。掷下拄杖。

　　示众。今朝五月十五，平地三尺洪雨。拄杖忽化为龙，一口吞尽佛祖。有不惜性命底，与我活捉将来，敲骨取髓，管你无咎。乃撺下拄杖，一众定动。师云，柴也愚，参也鲁。见义不为，何勇之有。

　　示众。举僧问仰山法身还解说法也无。山云，我说不得，别有一人说得。僧云，说得底人在甚么处。仰山推出枕子。沩山闻云，寂子用剑刃上事。师云，昨夜三脚驴，踏破虚空背。万象尽吃惊，露柱犹瞌睡。喝一喝。。

　　示众。诸方三百五百说禅，浩浩地言多，去道转远。争如我这里，栽田博饭吃。昨日雨，今朝晴。东溪牵犁，释迦不先。西溪拽耙，弥勒不后。水牯牛瞌睡，也未曾打个担版汉。岂有间工夫门前交脚坐现成公案，放你三十棒。蓦拈拄杖掷下云，分付与直岁。

　　示众。世问诸法如幻，生死犹若雷电。法身白在圆通，出入山河无间。师云，勘破了也。或云，勘破后如何。但向道，志公不是闲和尚。

　　示众。举莲华峰祥庵主拈拄杖示众云，古人到这里，为甚么不肯住。众无语。自代云，为他途路不得力。复云，毕竟如何。又自代云，楖枥横肩不顾人，直入千峰万峰去。师云，我本山中人，爱说山中话。五月卖松风，人间恐无价。

　　示众。举云门道，若说菩提涅槃真如解脱，是烧枫香供养你。若说佛说祖，是烧黄熟香供养你。若说超佛越祖之谈，是烧饼香供养你。皈依佛法僧下去。师云，云门老汉口似鼻孔。

　　示众。举道吾和尚云，高不在绝顶，富不在福严。乐不在天堂，苦不在地狱。相识满天下，知心能几人。大慧和尚云，高在绝顶，富在福严。乐在天堂，苦在地狱。谁知席帽下，元是昔愁人。师云，二大老一人放憨，一人乱走。赤城若也撞见，朝打三千，暮打八百。

　　示众。深山藏独虎，浅草露群蛇。不许夜行，投明须到。你诸人三十年破草鞋穿一双，提一只，乱踏向前，暂时岐路便千里万里。近日世界不好，贼是小人，智过君子。打破大散关，几个迷逢达磨。

　　示众。举临济一日同普化赴施主斋次。济问，毛吞巨海，芥纳须弥。为复是神通妙用，为复是法尔如然。化趯倒饭床。济云，太粗生。化云，这里是甚么所在，说粗说细。来日又同赴斋。济复问，今日供养何似昨日。化又趯倒饭床。济云，得即得，太粗生。化喝云，瞎汉佛法，说什么粗细。济乃吐舌。师云，两个无惭愧汉。食到口边，祗宜随分。却乃鼓粥饭气以较精粗，已是不着。便是汝诸人，更作佛法商量，彼彼有何利益。

　　示众。云山聚会，意为平生。十个五个，两道行缠。走上走下，被他诸方甜唇美齿说作配当。旦旦而鸣，宵宵而语。这边那边，玄会妙会。彻与不彻，到兼未到。几曾踏着正脉。赤城不惜好手，为诸兄弟一举。竖起拳云，这个因甚唤作拳头。众拟对。师云，槌折你腰。

　　示众。举赵州和尚至桐城县，投子出山途中相遇，乃逆而问云，莫是投子山主么。子云，茶盐钱布施将来。州先归庵中坐。子后携一瓶油归。州云，久向投子到来，只见个卖油翁。子云，汝祗识卖油翁，且不识投子。州云，如何是投子。子提起油瓶云，油油。师云，莫怪相逢不相识，隐隐犹怀旧日嫌。

　　示众。三世诸佛骨髓敲磕将来，有漏笊篱，无漏木杓。六代祖师眼睛突出难辨，今日也恁么，明日也恁么。列在三条椽下，有什了期。狗脊坡头，老鸦线断。行到水穷处，坐看云起时。尚有人不放伊过，闹市里一个两个。君往西秦，我之东鲁。

　　示众。古路少人行，孤峰无宿客。后会罕逢，南岳让和尚。嵩山安国师，往来不易。在天，天中尊。在人，人中尊。但莫憎爱，洞然明白。衲僧到此便道，不妨我东行西行。忽然暗地里撞着露柱傍人，直唤你作瞎汉，你心还甘也未。

　　示众。至孝是重华。老僧有过，阇黎须知。坐则共你坐，立则共你立。为甚么平地吃交，都扶不起。一僧进前云，和尚年尊，某甲无气力。师打一棒云，不可教老僧自倒自起也。

　　示众。举南泉上堂云，王老师卖身去也。还有人买么。一僧出云，某甲买。泉云，不作贵，不作贱，汝作么生买。僧无语。卧龙代云，和尚属某甲去也。禾山云，是何道理。赵州云，明年与和尚作领布衫。雪窦云，别处容和尚不得。师云，日中则市，争之不足。退一步看，南泉未免叫悔。何故不见道。从来滞货没人争。

　　示众。举龙济云，是柱不见柱，非柱不见柱。是非已去了，是非里荐取。师云，才得南收又北征，长安道上未停兵。从前汗马功无惜，只要重题盖代名。

　　示众。举大愚上堂云，大家相聚吃茎齑。若唤作一茎齑，入地狱如箭射。师拈拄杖顾众云，我不敢轻于汝等。众拟思。师一时趁下。

　　示众。举雪峰一日普请，自负一束藤。路逢一僧，峰便抛下。僧方拟取，峰便踏倒。归，举似长生。乃云，我今日踏者僧快。生云，和尚替者僧入涅槃堂始得。峰便休去。师云，者僧若不是铁作脊骨，几乎两段不同。长生拟扶这僧，怎奈陷人以死。赤城饭后，普请东山西岭青。一一束缚归来，置之间处。敢有一人动着，藤条未到折在。

　　示众。举杨岐老祖上堂云，杨岐乍住屋壁疏。师云，七穿八穴，满床尽布雪真珠。师云，少卖弄缩却项。师云，笑多哂少暗嗟吁。师云，只道得一半，翻忆古人树下居。师云，又恁么去也。

　　示众。佛法无多般，今朝甚好雪。林下何曾见一人，千溪万派舌头结。纳子自难谩，老胡犹隔绝。赤城炉焰中，不用茱萸橛。掉向墙南，宁免眼热。

　　示众。举兴化谓克宾维那云，汝不久为唱导之师。宾云，不入这保社。化云，会了不入，不会了不入。宾云，总不与么。化便打。云，克宾维那法战不胜，罚钱五贯，设饡饭一堂。次日化自，白椎云克宾维那法战不胜，不得吃饭，即便出院。师云，出院罚钱作者知失，便宜处得便宜。如今四海波涛静，塞北江南不着伊。

　　示众。潼泉一路，瀑水千寻。放却担簦，截流相见。乾坤把定不把定，日月放行不放行。一种平怀，客是主人相。师若祗爱佛念法，有少希求，三回两度，转见不堪。虽叨香积之餐，难下陈蕃之榻。

　　示众。少室峰高，洛阳城古。天台仅有，南岳绝无。明月照见夜行人，草鞋祗栽三个耳。大丈夫汉即今休去便休去，欲觅了时无了时。喝一喝云，相随来也。潼泉与你一碗茶吃。

　　示众。不知日月之大小，不知时分之延促。这汉本是山中人，不省人间事。灰头土面听，与么过诸德到处。经冬度夏，一口针三尺线，长年在手里。衲衣下事，究竟如何。脱体道将来，许你裁长补短。

　　机缘

　　师竖起竹篦问僧曰，唤作竹篦，则触。不唤作竹篦，则背。不得有语，不得无语，速道速道。僧云，开口见胆。师张口云，山僧开口也，你见底胆聻。僧无语。师便打。

　　师问僧，大死底人，却活时如何。僧云，总瞒他不得。师云，眼在甚么处。僧拟议。师蓦面一掌云，何不道，与鼻孔为邻。

　　众参。师云，道得，也三十棒。道不得，也三十棒。一僧云，心不负人，面无惭色。一僧云，龙得水时添意气，虎逢山势长威狞。一僧云，正是时。一僧云，火里蝍蟟吞大虫。师云，德山令行，并须瓦解。

　　师垂问，搅长河为酥酪，变大地作黄金，未是好手。饭是米做一句，作么生道。一僧云，金牛不是好心。师云，过在甚么处。僧无语。师云，少问闻版声，不得赴堂。饭头从傍云，苍天苍天。师云，你自手作底，何得叫冤叫屈。头亦无语。师云，劳而无功。

　　师垂问，恁么也不得，不恁么也不得。恁么不恁么，总不得。自己胸中流出一句来。一僧云，展。一僧云，切。师云，前者落节，后者拔本。复一僧出，拟进语。师即以手掩其口，云，路不拾遗。

　　师出山，适雨下。问众云，天晴不肯出，直待雨淋头。即今雨下也，不涉泥水道。将一句来。一僧云，和尚前行，某甲后随。师便起身，拈拄杖。僧罔措。师打。云，将谓我盖覆得你。

　　师唤僧。僧应诺。师云，此去汉阳不远。

　　师问僧，不思善，不思恶，正恁么时那个是你本来面目。僧云，风从华里过来香。师云，隔。僧摆手云，洒洒落落去也。师云，他时方信路行难。

　　僧参。师便喝。僧亦喝。师又喝。僧无语。师云，已后不得学老僧。

　　师问一居士，不是心，不是佛，不是物，是甚么。士云，和盘托出大家看。师便打。士拟议。师又打。士作礼。云，学人到者里，却没奈何。师云，盏子扑落地，碟子成七片。

　　师问僧，如何是你父母未生前本来面目。僧一喝。师云，能老能大，当门无齿。僧又喝。师打。云，果不关风。

　　师问僧，万法如何归一。僧云，学人自来不曾离和尚。师云，毕竟一归何处。僧无语。师云，全靠山僧不得。

　　师问僧，如何是诸佛出身处。僧云，僧堂前，佛殿后。师云，如何是你出身处。僧云，露柱灯笼。师云，好个师僧，被露柱灯笼吞却。僧云，和尚莫错会。师打一棒。云，你更错会。

　　师下堂。一居士出。师搊拄云，道道。士云，不道。师云，不用不道。士云，墙壁有耳。师拓开，云，将谓你是个俗汉。士云，平地起波澜。师云，到山僧袈裟角下也未。士拟议。师便打。

　　僧问，有佛处不得住，无佛处急走过。学人到这里，为什么去不得。师云，春无三日晴。僧云，大似水长船高。师劈面一掌，云，消得龙王多少风。

　　师下堂。问一居士，不思善，不思恶，正恁么时那个是你本来面目。士云，半夜日头红。师云，见怪不怪，其怪自坏。

　　师下堂。僧出。师搊住问，大死底人，却活时如何。僧云，贼是小人，智过君子。师云，因甚不许夜行，投明须到。僧云，金色头陀解破颜。师云，未在更道。僧云，正是某甲放身命处。师云，钩在不拟之地。

　　颂古

　　汾阳昭禅师上堂谓众云，夫说法者，须具十智同真。若不具十智同真，邪正不辨，缁素不分，不能与人天为眼目，决断是非。如鸟飞空而折翼，如箭射的而断弦。弦断故，射的不中。翼折故，空不可飞。弦壮翼牢，空的俱彻。作么生是十智同真。与诸上座点出。一同一质。二同大事。三总同参。四同真智。五同遍普。六同具足。七同得失。八同生杀。九同音吼。十同得入。又云，与甚么人同得入。与阿谁同音吼。作么生是同生杀。甚么物同得失。阿那个同具足。是甚么同遍普。何人同真智。孰能总同参。那个同大事。何物同一质。有点得出底么。点得出者，不吝慈悲。点不出来，未有参学眼在。切须辨取。要识是非面目，现在不可久立。珍重。

　　厨库三门同一质，露柱开口笑灯笼。春光不耐床头捡，晓起临窗抹日红。

　　大事难将琐细陈，谢家郎不在渔津。白云日抱青山走，眼里无筋一世贫。

　　放过前三与后三，云山海月总同参。虽然不展吹毛利，六月严霜满口含。

　　真智无生拟即差，红炉焰上雪飞花。鬼家活计焦头额，大用临机辨作家。

　　东山西岭同遍普，须弥槌打虚空鼓。火烧松树势如龙，奇怪石头形似虎。

　　珍异无惊同具足，拈来瓦砾尽黄金。当门莫插垂丝柳，恐惹千条万绪心。

　　即当生缘同得失，帆回九面看衡湘。怪来一夜西风恶，掷去芦花浅水旁。

　　生杀权衡得自繇，霜花飞满一天秋。月明江上人无影，濯濯寒光射斗牛。

　　犬吠驴鸣六不收，同音吼处没来由。年来双耳龙钟甚，听事无心听水流。

　　黑漆屏风石磊磊，松萝亮槅玉珊珊。东西南北门相对，同得入时两被瞒。

　　汾阳老，汾阳老，西河说法天寒蚤。果然面目得人憎，济上纲宗尽底倒。(总)。

　　啸堂和尚塔铭(并序)

　　师名允汾，字俞昭。啸堂，其别号也。出竟陵吴氏。父岩邑诸生。母许，早寡。长斋奉佛，日课莲经。师每侍侧，拱而听。有所感，发誓为僧，以酬高厚。母首肯之。族人皆以为不可，强之娶。至年二十丧偶，获遂初志。投郢州莲台寺玄萃法师剃染。寻诣沱潜法云社，从三昧律师受具。遭世丧乱，隐荆南之玉泉山。学经论三年。一日，阅法华至火宅喻，有大白牛，肥壮多力，行步平正，其疾如风。疑甚。就一老宿质之，是何物而行步平正，其疾如风耶。老宿叱之曰，下坡不走，快便难逢。师茫然莫识其旨。老宿复顾谓曰，博通三藏，尚落筌蹄。圣心未通，难脱生死。汝器识沉邃，天资粹美。南方禅宗大盛，何惜一緉草鞋了兹大事乎。师念老宿语非徒然，遂发意南询。过里门，值母疾，革留侍汤药。毕后事，乃腰包而行。至汉口，值圆鉴居士耿玉齐，适有兵备台海之命。片言投契，邀与同舟。抵武林，首参灵隐礼和尚，问以佛法大意。礼握竹篦便打。师不荐。因渡钱塘，将别参。时庚寅春也。适退翁先师赴台州天宁之请，遇于旅次。师具威仪入见。翁问曰，大德拟何往。师曰，天童雪窦。翁曰，将何所求。师曰，求了生死。翁曰，即今山河大地，明暗色空，法法现前，各不相借。作么生说个了底道理。又唤甚么作生死。试语我。师乃再拜，求指示。翁曰，途路中无暇为汝说得。且随我去天台，许多山水也不恶。师自是得与筹室。每有咨问，翁即凭陵曰，我这里无一字挂他齿颊。苦要向人口里讨甚么。漆桶速退。曾不少假辞色。师以己事未明，复遭诟骂，殊愤愤不乐。辛卯元日，会同参八九辈起精进七，师亦与焉。午后，值翁下堂。师近前作礼，翁便打。师拟伸问，翁又打。曰，汝拟作佛法会耶。师于言下洒然领旨。遂拈古诗作投机颂曰，朝辞白帝彩云间，千里江陵一日还。两岸猿声啼不住，扁舟已过万重。山翁笑曰，我助汝喜。子今得达故乡也。一日，翁上堂。师出问曰，昨日有人从淮扬来报，道，怀州牛吃禾，益州马腹胀，直得世医拱手，敢请别选官方。翁曰，事久多变。师于地上拈一茎草曰，祗这个黄檗可为邻。翁曰，草本不劳拈出。师曰，黄连未是苦。翁打曰，辛辣底且随分用些。师顾众曰，若不是这老汉，怎下得这副手脚。从此机锋颖脱，号称啮镞。岁丁酉，庐山乾明虚席。翁命师往。师欣然而行，瓶盂杖履犹夫在众日也。山中耆旧翕然称之。未几，转黄安之赤城天台，嘉鱼之夏田广贤，又转京山之潼泉，景陵之紫芝。卞孝旨居士同今江南廉宪，令之创东岩精舍，延师为第一世。时退翁先师有浮湘之行，过鄂渚，众请说法。于此遂额其堂曰，同真。以表师资道协。楚抚大中丞张公朝珍，籓伯徐公，惺钦师道范，专使赍书至潼泉。往复者三。必欲得师中兴洪山宝通禅寺。将并甲乙为十方院。中丞殚心区画，堂构维新。寺所宜有，无不毕备。武昌乃楚之都会，地当冲要。时朝庭方问罪湖南，兵马络绎。惟师宴然无营，虚怀等视。上至节越方镇，下至舆台隶卒，见师慈气薰人，爱语导物，无不投戈膜拜而去。至庚申正月五日，示微疾。乃谓左右曰，老僧知得，汝辈不知。乘小肩舆遍辞檀护。二月八日为先师生忌。烧香设馔，并上历代祖。供讫，遂移居东岩别室。据座，索笔，书一偈曰，世间憎爱关芳菲，底事何曾善赴机。要识洪山真旨趣，临行但听雪花飞。至十三日泊然长逝，门外果雪深三尺。远近骇异，谓师真不测人乘愿再来，桥船末世者也。师世寿五十有九，僧腊三十有八。门人上睿理祚等，奉师全身塔于京山潼泉之东南隅。以予与师同门中交契最深，睿公不远三千余里来乞塔上之铭。予谨按其岁月编次其行事，序而铭之。铭曰。

　师诞于楚，　　祥钟延陵。　　母氏圣善，　　俾从大僧。
　慧刀裂纲，　　玉泉扃户。　　习学贯花，　　荆门独步。
　露地白牛，　　如风旋转。　　心忽生疑，　　是称勇敢。
　老宿者谁，　　弗彰名字。　　特为指南，　　其志以肆。
　灵隐发机，　　灵岩脱韝。　　临济来源，　　特明授受。
　出领乾明，　　匡卢云晓。　　法鼓一挝，　　佛日杲杲。
　江汉风高，　　湖湘化溥。　　归根无口，　　万物皆我。
　洪山再开，　　勋居元席。　　师示大公，　　人难企及。
　雪花飞彩，　　冰焰腾辉。　　藏身无迹，　　用告真归。
　落落团团，　　黄金充国。　　潭北湘南，　　千秋永式。

　　时
康熙岁次丙寅秋月　　前住三峰灵岩同门法弟华山晓青谨撰。

　　重修洪山寺疏

　　鄂渚形胜，湘泽通都。峰壑潆洄，古刹环错。东接方域，十里洪山。飞翠霭西临汉水，千层宝塔放光明。在昔紫殿浮烟，青臒与丹霞竞采。于今断垣丛莽，野鸽共饥乌乱啼。遂使历世壮观，永叹缁尘浩劫，绿禾遍陇头。

　　大中丞爰命劝农之驾，青枫盈道。左群属吏，趣承问俗之踪。抚景动心，感通冥契。忆汉宫宵梦，曾对丈六金身。追梁代芳规，适符四八弘誓。始知真佛子定属大宰官。念兹讲堂风微，梵王徘徊而不下。何当刹竿日暖，释帝踯躅以言归。余负质钝，蒙劳形尘鞅。颓烟寒雨，空赋曩哲招提之诗。画栋朱甍，敬遵
大人布金之愿。欲开大乘福地，端藉禅宿耆贤。夙闻武昌洪山左侧，
东岩俞昭和尚，承源鹫岭，振锡精蓝。白石清泉，久已凿山开道。法幢方丈，时钦杖策登峰。缅怀夏口，崇峦慧居。回新法界，瞻言渚宫。荒阜乐土，讵少同心。邀龙象以经行，披榛辟草。盻珠幡而至止，准古开今。翘首策绀马于阎浮，广缔三生胜果。延伫转金轮于忍土，蚤成六度良因。从此
玉节辉煌，偕众生同登仁域。将见金城雄峙，普慈航俱仰宗风矣。

　　时
康熙丁巳菊月既望楚北承宣使者徐　盥沭敬书。

　　佛事

　　为湛首座封龛

　　铁骨撑撑，生平自许力在祖庭。千古万古，末后一着全提，更见胸怀超举。掩龛云，可道身心不动，入于无量义处。

　　起龛

　　二月二十九日以前，你欲离此位里。其奈车不横推，争敢起动。二月二十九日以后，你欲住此位里。须知理无曲断，甚处安排。正当二月二十九日，东西南北上下四维，净裸裸赤洒洒没可把，自有通方一路。遂以拄杖击龛云，徐行踏断流水声，纵观写出飞禽迹。

　　举火

　　昨日犹风雨，今朝最吉祥。高云开远岫，鸟语送晴香。把火炬云，首座人天眼目，合宜如是威光。撺火炬云，清机历历，烈焰煌煌。玄微销烁尽，文彩见全彰。

　　入塔

　　稳密田地，佳秀林峦。一锥独露白云堆，千嶂奇攒青宰堵。基成劫外，样越今时。到底到尖，浑没丝缝。摩空摩日，愈见孤高。棒起骨石云，湛首座犹有者个在，山僧常怀论。实不惜腕头之力，定然放得你着。送入塔中。喝一喝云，水绕山长层落落，龙回虎顾影团团。

　　为悟心阇黎举火

　　般若大火聚，本光瑞如此。悟公我戒兄，雪肠直数你。腊高祗树，法护鹅珠。吴水层层，惯汲铜瓶秋漱月。越山叠叠，恒持宝杖夜鸣霜。崇报堂中，曾经当机领话。赤城句下，便肯竖点其头。栖旧隐于荷湖，洁孤行于尘表。后半生履未出户，二六时心无异缘。满口白莲飞香，通身杂华自礼。允矣。须菩提之标格。卓哉。优波离之仪型。儿孙看有克家，教化正宜勿倦。蓦地克日以归根，四众惊闻而泪雨。真人十八界元空，百骸一灵何所倚。以火炬画此▆相，旋拂之。喝一喝。云，潼泉直与么来，不为旁观助哀，要使辉腾烈焰。撺下火炬云，齐看焰发寒灰。

　　为性闻庵主起棺

　　喝一喝。云，性闻老大德，尔生年八十，经案霜清，茶铛月皎。居庵不出。与世无萦，谷易陵迁等是惟心净土。寒来暑往，寻常只念观音终养。既有儿孙，转身好个时节。万机寝削，六用全收。者里何欲何依，那边自由自在。灵床高广，实相杳矣。难窥华柩庄严，幻骸恰可安置。一尘入正受，诸尘三昧起。无妨举动，愈见光辉。以拄杖击棺三下。云，舁葬无阴阳地上，从教水绿与青山。

　　为檀质上座火

　　性空真火，性火真空。三百六十骨节，节节通上险峻。八万四千毛窍，窍窍彻下孤危。檀质上座，是你有如是威光，点着便照天照地。若肯自信，我助汝喜。便撺下火炬。

　　为非二关主封龛

　　天上无弥勒，地下无弥勒。且道弥勒在甚么处。掩龛云，莫使外人知。

　　起龛

　　藏身处没踪迹，渔父栖巢。没踪迹处莫藏身，巡人犯夜。直饶黄金为世界，白银为壁落，也未是透关人居处。拊龛三下。云，十方薄伽梵，一路涅槃门。且从春色满园，便请丹霄独步。

　　举火

　　昨日雨，今日晴。灼然灼然，弄假像真。撺火炬，云，万里神光顶后相，一槭百杂碎看伊。四大五蕴何处有也。

　　俞昭禅师语录卷之五(终)
嘉兴大藏经　洪山俞昭允汾禅师语录


　　俞昭允汾禅师语录卷之六

　　住北京翊教寺嗣法门人上睿等编

　　诗偈

　　周注西刺史北旋赠别

般若缘深一见真，暖风和日对相亲。此归凭豁金刚眼，去看嵩华翠色新。

技尽悬河义未该，入门一喝笑盈腮。潼泉也合遭人怪，错与周公说破来。

　　东吴延皋孝廉三绝

小雨湿松花，披衣岩下坐。起身谢白云，不觉莓苔破。豆叶开新亩，藤花烂旧棚。庭分朝树色，溪转夜泉声。终朝看瀑流，夜复坐空阁。明月上高峰，幽人不寂寞。

　　赠卞令之廉宪

一会灵山法道亲，利生权现宰官身。三千里外擎香饭，正使金牛笑转新。

补衮调羹信自优，文情天宇至风流。楚江宽阔行相订，为与空王启壮猷。

　　赠孔月恒居士

频来问祖意，雪夕与花阴。寡过无他伎，修名但了心。意消忘觌面，疑失笑披襟。松下时烹茗，濡毫作孝箴。

　　赠孔魏公居士

篮舆重至意翩翩，满口平倾不涉诠。况是鸿儒能慕道，方期振起两宗传。

夫子达磨元一贯，多门谬解岂其然。人穷返本方堪语，试看昌黎问大颠。

　　赠陈昙侯郑公常二居士

调高人和寡，二子信知音。不有大儒口，安明古佛心。素行常格物，卓立见垂箴。剩有林泉美，相期一放吟。

　　辛丑除夜示诸禅徒

万峰深处结幽关，道出常情用不悭。松火一炉当岁尽，总输我辈得真闲。

　　壬寅元日示众

历木常年原未办，纵多好日少他求。出门闲向石桥步，两派清泉抱寺流。

　　客普润庵镫岩文吏部同公郎允信右献过聚

垂杨近冰绿千条，最喜幽人冷挂瓢。乞食江千容懒拙，放参湖上问渔樵。深山有社堪招炳，今日相逢宛似陶。风雨匡庐登未得，好将真意论逍遥。

　　示诸行务

山居家风，别无络索。厨库僧堂，寻常矩矱。放下笊篱，提起木杓。饭是米炊，面是麦作。茄看花开，瓠连蒂落。逐日生涯，大好不恶。

　　悼解庵张新愚居士

沙路环庵琐旧苔，高山何梦不君来。军持带有寒泉水，忍向风前奠一杯。

　　悼张尔岁文学

借语庭空影尚陪，愁生细柳绿成堆。也将一陌钱焚去，日暮河风卷净灰。

　　鄂州夏伏不雨寄湛智水

极暑难为画打眠，江流稍引到池莲。何人不爱山中寺，日午时闻树里泉。

　　赠一庵居士游夏公则庵居士游赓臣两兄弟

游家兄弟表人龙，格外金提肯过从。莫谓不情还打与，出林正好话千峰。

　　客嘉鱼有怀檗庵法兄

石床支倦水云间，楖枥摩挲影自闲。一宿凤凰峰顶夜，也曾清梦到鱼山。

萋萋古道荷长镵，风落横江织暮帆。独上幽岩仍打坐，浪花平涌湿衣衫。

　　宿普度庵逢任仙孟词林

水落江天净，山城一水连。正思过别浦，相识有奇缘。宿望名垂远，斯文道借传。好怀言不尽，且共佛灯眠。

　　与苏庵豁庵大心分韵书怀得筇字

作客多时宾似主，竹炉炊茗解疏慵。是非不上闲名牒，去住难羁了事筇。落日鸣蝉增旅况，平湖秋水照衰容。叠来清坐知何意，午饭前头到夜钟。

　　宿李氏书馆

东岭连嘉渚，书声载草堂。远山蓝泼几，近水绿回觞。里静门无钥，沙宽月似霜。我来勤下榻，恰好值新凉。

　　客夜别友

风雨留人又一宵，别君烧烛度溪桥。百钱买得舟人醉，明日虽晴莫放桡。

　　陶溪过访戴小宋文学同广生兄

山深春浅共驱车，攻苦人真似仲舒。侧理旧藏宣德制，花时再到倩君书。

　　再过小宋郊居

澹圃疏篱菊正扶，秋香掠径好朋俱。新诗半在黄梅里，收尽奇峰入画图。

　　许衡叔尹兰友甸方秋试访寓东岩赋赠

乘涨轻来一夜船，快移行李就林边。选官选佛名杂异，观海观河见不迁。几处弟兄团此日，闲窗风雨忆当年。摊书问我如何说，为指秋空月正圆。

　　过访王报庵解元

廿年师友梦相关，鹤泽今看喜破颜。曾忆截江风雨句，手缄曾寄玉泉山。

　　寿王报庵

南国人文合逊尊，都来鹤泽讯寒暄。疏经日暖花成巷，爱客荷香水到门。藜拥多男森树玉，霜清两鬓健加餐。长龄不借安期枣，一粒真丹内久存。

　　题龙门寺壁

涧道盘蜒上，霜根结断霞。鼓钟开佛地，鸡犬静人家。竹榻橙香雨，松铛石火茶。别山秋到叶，轻重落平沙。

　　柬黄安植圣澹老师

竹帘茅屋一身闲，只为闲多复闭关。怪底白云风不问，仍来覆我藓苔斑。

　　寄怀秦茂林居士

光黄奇胜昔曾探，植圣松门至再三。最爱清溪秦处士，好山遍舍作精蓝。

　　寿郭些庵

春日花香透水流，补山晴色上眉稠。七旬四海称元老，一衲深林法比丘。洁净躬行谁与等，虚闲心境复何求。古今多少存疑史，检定精神日见优。

　　示死心道人

夜行不许投明到，正是出身转位时。更把吹毛挥向上，空轮无迹刃无亏。

　　付睿首座楚林法偈

天山法道巍寰宇，奕叶芬芳祖气钟。十载求人今得子，直承大统启纲宗。

　　坐润慈开士郭北静室

放住闲心自不群，石城精舍锁重云。一声午磬高寒里，雪路何人驻马闻。

　　付祚西堂慈裔法偈

信知汝力能担荷，是我寻常惯用伊。会向深峰深处卓，抽条成荫见施为。

　　留别禅喜非异

依依杨柳采茶天，又欲之吴问晓船。七十二峰青正好，归期多半在来年。

　　忆匡山伊庵禅师

玉门擎出满壶冰，向日开窗榻远朋。笑指鄱湖千顷月，当余莲社一枝灯。

　　与卞令之廉宪

燕子矶头正遇时，箭锋相拄句无私。春江春色洵空阔，大笑声先忘所知。

妙转大机超佛祖，倒施密用度贤愚。迦文尼父道无二，全赖高高两手扶。

　　尹兰友嵩山甸方屏山覃谷育有郭茂行至山

微雨洒高林，同人枉屐寻。有怀劳梦寐，得聚感秋阴。居僻容逃礼，来稀苦索吟。果然怡此道，一宿可明心。

　　送友往天台

先于镜水汲新瓶，木叶飞黄打眼青。桐柏仙踪华顶日，归来说与弟兄听。

　　与孔则山居士

拈来妙用凭好手，授与则山意不轻。向上古今无二路，为人指点甚分明。

　　送友归里

侵晓来言别，孤筇出翠微。反愁春色好，偏引故人归。共折河边柳，谁分身上衣。也当寻旧隐，耕破白云肥。

　　寄五峰怡然师

木落空山万虑忘，病兼风雨度重阳。宝林秋色佳无恙，记许霜柑欲就尝。

　　胡内宁朱元公和前贤游洪山诗因步其韵

选胜欢吟唱和随，调高今古若同时。春晴柔柳牵条绪，云净归鸿见羽仪。岁月俱从花里度，宫商渐向遂中移。会当境旷心忘处，问取谁为造物师。

　　夏田寺作示宛然

夏田江上寺，绀殿耸云峰。静夜涛声落，长途客梦重。高林巢老鹤，古岸护神龙。安得年丰稔，常鸣说法钟。

　　宿洪初洲头柳庵

层林青似嶂，沙路识通津。净绿摇龛影，床头月色新。

　　再过耿氏书馆

林下有高士，重来话远情。移篱宽菊圃，听雨度书声。江外峰千朵，阶前月二更。相期惟此道，讵欲浪闲名。

　　持钵嘉渚憩张于海馆中

胡为不自懒，六月暑行廛。野巷逢人指，深林借榻眠。农经言可试，圣学讲稀传。幸遇箪瓢隐，重论秋水篇。

　　寓去瑕阇黎旷庵

作客江村里，茅庵且共投。淡烟浮远水，秀色起平畴。总似情无著，非关苦见留。门门斋欲赴，何日定归舟。

　　岳庵苏庵豁庵以德为邻兼赠一偈

绿树垂垂覆短溪，一家东住两家西。有时罢展莲华帙，彼此忘言听鸟啼。

　　箄洲众居士求偈

蓬门问络似山庵，返照参差一水涵。芳草渡头船子泊，何分两两与三三。

　　壬子六月再到广贤与端公夜话赋此留别

倒指十年说法曾，幽怀未隔水层层。青溪照影重来访，白屋炊香取次应。宿鸟林深归似舍，炎宵话久冷如冰。杂华书就秋随至，斫额峰尖望一登。

　　客中连雨与端公言怀张常伯皮瑶庭适至

不待晴来屐辗泥，知因久客句无题。沙村雨闹官过驿，草树宵凉水到堤。蓟北远书孤雁带，江南佳话野僧提。一瓢独往无深意，旧结萝庵在郢西。

　　示死心道人

越格堂堂悟处深，自能死却圣凡心。一肩济北家风峻，竭力斯宗正在今。

　　示一念道人

履道无过一念纯，众中跃出见天真。珠回玉转祖师意，历历明明用到亲。

　　甲寅岁朝试作

启户晨钟接响圆，春来松色倍悠然。高峰云拥千层磴，古寺桥回两道泉。佛祖并拈红焰雪，王侯远逊绿萝烟。因人不识唐朝塔，指点梅花当拜年。

　　六日犹雪

应是寒威重，连朝六不收。齐腰人鲜立，拥涧客稀投。炙火听春沸，顽吟喜病瘳。深山间衲子，曷羡有重裘。

　　雪夜围炉柬孔则山

取性然松每夜阑，深山不见有重寒。砂锅煮烂石头汁，品字龙膏火未残。

　　付野潜柱知藏

风吹石裂与么来，按过重关了不猜。真实方堪行祖道，头头止眼为人开。

　　马贲玉居士以筇杖见贻

大宛筇何得，遗来目未昏。一寻刚少尺，九节自生文。指月晴无翳，敲空响特闻。好山随徙倚，还可划秋云。

　　付闻思綮维那

▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆

　　病眠

佛法身心何处着，也能自己笑愚狂。沙弥唤起无他炙，一盏姜汤稳肚肠。

　　余病稍愈绍徙忽冒风热幸得汗晨起示彻徒

树引泉声病觉安，四山春好试行看。必须汝弟芒鞋健，去理东岩旧药栏。

　　寄怀抱法师

半塘白水贮新月，又种前湾柳一堤。想对高云晴说法，自将如意指莺啼。

　　寄怀别云和尚

唱提祖道曾无倦，同自南归住复开。但与青松衡友谊，关心还是水西梅。

　　漫作

池上松花落，人间事日非。斫林迁虎卧，步岭喝云飞。世乱先还拙，名浮可息机。病余闲镜影，犹喜对晨晖。

　　赠恰庵居士刘是玉

七十欢登选佛场，心空及第好能强。随随恰恰别无妙，丈室何容置一床。

　　付则文磷书记

▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆

　　示凝虚益先师徒

人情日下思前哲，法运垂秋倚大僧。接待不嫌云水广，胜他九上与三登。

　　刘济甫孝廉以诗见访依韵答之

豁尽南来山水眼，更逢萧寺岂徒然。一窗风雨声摇梦，半壁图书影伴禅。宇内今知名未老，天涯独信句重妍。高冠大别长相对，与子删霞挽月镌。

　　梦归竟陵

家惊移住惟添井，竹喜成藂可荫门。老母扶将霜雪影，为儿拂去水云痕。

　　寄怀云水居士毛子霞旧仪部

地老天荒只著书，延陵肝胆孰能如。种松别院思招隐，六月新凉动草庐。

自提蜡屐遍名山，幕府才高旧梦删。黄鹤不飞红树底，野情常寄翠微间。

　　寄怀素岩傅兄

柴门虽设画常开，别岫飞云入望来。近日光黄峰色好，武林春到亟须回。

　　赠耿二户部公府

蕉叶离披醒蝶梦，榴华烂熳点苔痕。东林社里虽寥落，三笑余音听尚存。

　　柬耿远情文学

点易先应瘳癖病，解庄别自有精神。感君下榻成知己，延我来山作主人。

　　智泓尼日诵华严偈以示之

华藏海底穿针孔，绣出鸳鸯看有谁。五十三人没意智，大家赚个善财儿。

　　买石得云饶

不是华山山顶骨，亦非鬼斧削鸿蒙。一钱博得千峰色，喜见龙吟出袖中。

　　夜读鲁论至颜回章

桐华月影疏，愧读古人书。孰以回为死，谁从子所居。箪瓢流岁月，风雨坏门庐。师弟存知己，斯文未丧子。

　　柬嵩杲

古寺宵寒发素琴，高梧露滴答空音。怀人海国鸿无影，作客天涯岁渐深。杖策拟寻芳草径，披云更选绿萝阴。出门几度犹回首，为尔长年共此心。

　　赋冲云鹞

眼底秋声惊到树，好风不借翼偏牢。凌虚始见孤标格，在野何殊众羽毛。岂为牵群常落影，肯随轻举尚回翱。儿童那解骞飞意，拍手惟论燕雀高。

　　基隆山礼无念有禅师遗像

塔竖别峰影在兹，楸杉秋满碧参差。苔荒古砌虫啼冷，烟锁闲龛月上迟。机里无言全杀活，骂中有药丧情痴。比来此道多文藻，拜起怆然长忆师。

　　题五峰寺壁

我悦山中住，栽成五岭松。种田秋博饭，说法午鸣钟。绕屋流清涧，长吟醒睡龙。举头云影外，明月上高峰。

　　赵公远夏言读书紫云山

秋光寸寸写幽奇，别业深云护作篱。白日山中天地老，清宵月下弟兄宜。图书代主先留客，花木因人亦笑时。近得好峰堪置我，免从风雨起遐思。

　　怀国清昙兄能仁无兄二和尚

昨书云其丹丘隐，又转剡溪走一回。好镜新机酬唱尽，明春定到楚山来。

　　赠桐岩静主

三十余年住此山，渠侬意气果能闲。支筇且趁月明夜，种得青松耐老看。

　　喜秦公蘧文学至山

天台卓出万山中，君到山头秋正红。为问十年得力句，夜深清露滴枯桐。

　　示湛维那

草庵忽卸琉璃瓦，万丈深寒彻底穷。独有梅华知此意，一枝斜放短墙东。

　　示学副寺

大统纲宗须识句，多年古灶冷重搘。家风切莫嫌疏澹，想像杨岐乍住时。

　　岁朝示众

年头佛法无多子，拄杖抬头又见春。莫谓青山能放懒，青山惯肯笑间人。

　　怀宝安去兄和尚

锡山华里寺，别忽逾三年。默坐枯肠响，还思第一泉。

　　示喻君华

赤城深固谁能到，到者应须息万端。归去逢人直举似，从教平地起波澜。

　　赠解庵居士

林间常听说张三，无事于心只放憨。今日相逢重接过，深山应许结萝庵。

　　寄怀玉泉东旭师

闻将葛叶来炊釜，赖得泉声可息机。岁晚宁无风雨倦，山寒徒有梦魂飞。

　　雪天示诸禅者

寒寒寒，胡僧两耳带金环。草鞋踏破赤脚走，那许闲名落世间。

寒寒寒，古庙香炉灰冷残。大意西来觅不得，推出神前酒台盘。

寒寒寒，万壑千岩行路难。五九尽日春自至，碧眼黄头带笑看。

　　示楞侍者

春无三日晴，独坐两眉横。拄杖抽枝后，法堂前草生。

　　悼圆鉴居士耿三兵宪

秦越官尊致隐迟，柩回始获拜灵祠。伤心最是双溪水，耳畔声寒下哭时。

　　付运机璇记录

▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆▆

　　山居杂咏

百卉青青二月春，梨华绽处只如银。雨晴随意经行入，万树寒香拥一身。

不嫌眼冷眉撑月，且放篱荒水过林。新竹才成低户影，晓云惯作覆岩阴。

一日天晴两日雨，藤华未摘已春阑。枝头小鸟声如渴，报我西溪欲放完。

芳草离离覆石根，无端终日雨烟屯。时人那解飞龙处，轻作寻常野水论。

翠壁如屏启户前，落华晓砌石幢边。钵盂有口平吞尽，折脚铛中栗棘圆。

天涯身寄绿萝庵，雨过群峰似泼蓝。几点客云归远岫，杜鹃声里忆江南。

阁笔聊成他日史，灰心犹忆去年梅。鹤鸣阶下吟初稳，华压枝梢梦正回。

深林无暑倍精神，石上披云忆古人。长啸一声天地裂，不知何处着浑身。

荷华开尽紫荆开，无事间行上古台。日暮路长骑马走，利名谁放入出来。

南山云起北山头，王老东村笑不休。白豆华开天又雨，今年秋胜去年秋。

扇子芭蕉自剪为，幽居是事获便宜。秋心不在梧桐上，叶落空庭晓未知。

石田数亩刈方休，不上高峰即负秋。红叶几家村影乱，穿来一串杖头收。

幸有残霞笺寄远，堪从雁语识行藏。一时道大名还老，高枕山隈水更香。

双桂香飘几叶孙，撩天鼻孔漫寻真。皮肤脱尽无多子，始信渠侬意气新。

霜作须眉纸作衣，德凉已较古人非。几回坐落山尖月，不觉疏烟湿翠微。

苔径斜晖侵锡影，石床华雨放闲身。敲空作响翻成拙，道在何方此日贫。

都知傀儡倒棚休，宇宙劳劳事更悠。洞口纵无黄叶出，灵源端在古溪头。

三更还自煮云芽，挂壁青灯照影斜。手接南星忘把盏，为伊一伴惜年华。

地炉烟稳火犹红，坏衲情深肯伴穷。几处寒声惊落木，故人千里自同风。

老屋三椽仅盖头，春泉脉脉绕床流。白云不放青山懒，出入松门意未休。

横钩新月较眉粗，曾照华亭江上夫。夜静纶斜霜坠饵，竿头跃出化龙鱼。

闹市城中热万端，数来相对眼同寒。问余祖意秋江上，一曲渔歌过远滩。

自棹轻舟自扫除，清晨迓我过松庐。一湖秋水当门碧，大富还他长者居。

莫待身闲事始休，乾坤终不置闲邮。直须剔起眉毛看，大地山河一指头。

莫谓吾宗法社寒，东西各住好峰峦。闲行指点松千树，特过平分月一团。

　　俞昭禅师语录卷之六(终)

　　　　(大清康熙二十五年岁次丙寅。
　　　中秋月小。师上睿率众弟子发
　　　心敬刻
　　　先老和尚语录一部。版存杭州
　　　嘉兴府楞严寺。随藏永远流通，
　　　惟冀众等早明般若正因，速证
　　　菩提妙果。复愿见闻随喜，咸悟
　　　真乘。法界有情，同登彼岸。)
