嘉兴大藏经　密行忍禅师语录


　　密行禅师语录序

　　向上一事不受功勋一棒当头直指心源拈布衫之七斤道离钩之三寸横施逆用一切临时皆不在语言文字者也故有以见闻觉知之性塞满虚空黄卷赤轴之言承当教意其不契天下老和尚棒头者几几矣今秋密行禅师从滇南过邵陵予缘晤于专山坐间示以随录吟诵再四知其远传临济正宗近为破山嫡子予更服禅师根性郑重手眼圆明至若文字音律不纵不拘且于出词吐气间大用全提钳锤恶辣不舍身命人难以进步与乎俯就行施趋崇高重倒语颠言胡猜乱喝者相去霄壤矣若夫一喜一怒有斩钉拔楔之作用一定一动有杀人活人之妙诀而世之语言文字实无以过之予试问诸且美文字而为禅宗乎美禅宗而在文字乎读斯录者请参之。

　　己亥中秋前七日邵陵专山弟子车以遵释名音遥拜书

　　密行忍禅师目录次卷之一序上堂卷之二上堂机缘法语职事榜安禅榜卷之三颂古诗偈赞书问佛事行实法派卷之四附嗣灯禅师语录序上堂机缘行实

　　衡州开峰密行忍禅师语录卷之一

　　法孙　明广　明珍　等编

　　师丁酉年行化至四川叙州府众乞授戒文武绅衿请就喜狱禅院升座拈香云此香根盘大地之下叶敷九天之上爇向炉中端为祝延今上
皇帝万岁太子千秋文武官僚及诸檀护高培禄算次拈云此香威音那畔结就华藏世界长成爇向炉中供养三世诸佛历代祖师古今天下三宗大善知识伏愿常存悲济之心普起寂光之上再拈云此香逢火不烧遇水不溺刀斫不入斧劈不开初年怀抱行脚至梁山界内遇个毒手老贼不分皂白当头击碎直是合不得离不得今日向人天众前一回拈出爇向炉中供养现住梁山县双桂堂上传曹溪正脉第三十五世本师破山老和尚用酬法乳整衣就座上首白椎云法筵龙象众当观第一义师云第一义谛开口道着信步蹋着为甚诸人开口便错动步即乖还知利害处么只缘诸人见威则畏见恩则喜堕在二边山僧即今在里许求一点畏喜之心如芥子许了不可得不是神通妙用亦非法尔如然若也会得诸人得山僧戒者不上天堂不得山僧戒者不堕地狱其或尚留观听拈拄杖卓一下云鸟啼花笑分明事也落时人第二机下座上首结槌云谛观法王法法王法如是。

　　向奎居士请上堂十方世界无插针之地一茎草上转大法轮利生接物顾左右云委悉么仰之是天俯之是地东看则西南观成北喝一喝。

　　师诞日请上堂山僧生日先母难目大众设斋请上堂普为山僧报罔极本是山僧自己事何须大众同着力卓拄杖云一家有好事百家忙(不彻彻不)彻同证无生个时节然虽如是且道那吒太子析骨还父析肉还母然后现本身为父母说法且道证何三昧得如是解脱孟冬霜老树头寒叶落归根赤骨律复卓拄杖下座。

　　师至雒源兴国庵僧圆胤请上堂师升座问云诸禅德总到者里作甚么僧云乞授戒法师云山僧元无一法与人若有一法与人与者受者皆堕无间地狱众无语师震威一喝云会么于此荐得与尔等说戒讫其或未然更听一偈清风为衣虚空为戒信受奉行常常不坏黑漆杖头日月明秋深岩桂传天籁复喝一喝众踊跃作礼而退。

　　师回滇至曲靖府东山陶居士请上堂古人道山僧三十年前见山是山见水是水三十年后有个入处见山不是山见水不是水直至今日见山依旧是山见水依旧是水大众只如古人恁么道还有为人处也无山僧三十年前住滇时有者个消息三十年后出滇时也有者个消息今日复来也有者个消息且道与古人是同是别击案云若是陶渊明攒眉便归去。

　　师至澄江府华藏寺僧性衡请上堂问有一物压倒须弥塞满乾坤和尚如何躲避师振身云水不洗水僧礼拜师便打云压倒了也乃云山僧未至华藏以前石头说法草木谭玄及乎到来为甚么石头草木依前各居本位蓦拈拄杖卓一卓云一棒打破大地山川管教须弥出血且道利害在甚么处良久云此日烟霞暖处处鸟啼花下座。

　　尼静能请上堂问如何是进门句师云碍塞杀人进云如何是当机句师打云放过即不可进云如何是末后句师横按拄杖云且领前话僧拟作礼师复打问收兵放马脱却战袍时如何师云天下太平乃云二祖子达磨处安心海底捉月世尊为阿难征心镜里拈花大众从上先圣既皆如是且道山僧为人又作么生良久云月落后时亲荐得师姑端的是女人师至云南省陈天龙居士请于妙应寺上堂士问玄要主宾即不问和尚为人事如何师竖拄杖云杖头悬日月进云可谓棒头有眼师云瞎士一喝师便打问拨草瞻风贵图见性即今弟子性在甚么处师打云在甚么处进云见得自性方脱生死眼光落地作么生脱师亦打云向者里脱进云脱得生死方知去处四大分散向甚么处去师又打云乱走作么进云钝置杀人师云苍天苍天乃云老僧初至滇南有般奇特事举似诸人不得作玄妙会不得架空差排白昼间微星突露黑夜里杲日当空还有共相委悉者么出来对众证据看良久云鹭鸶月上立深雪子夜乌鸡过梵天掷拄杖下座。

　　上堂问佛未出世祖未西来时如何师云有眼如盲有口如哑僧罔措师便打乃云棒如雨点喝似雷轰于中荐得正是痴狂外边走且道过在甚么处举拄杖云战场休眨眼八面取真魂遂下座旋风打散复召云大众众回首师震威一喝归方丈。

　　上堂慈云寺里上堂妙喜世界打鼓直得天地虚空合为一体水陆飞行合为一体情与无情合为一体各不相杂各不相知蓦拈拄杖云唯有山僧拄杖子七凹八凸不入此数且道拄杖子有甚奇特卓一卓云山断宜休去峰高又岂来掷拄杖下座。

　　上堂问德山临济未出世一句作么生道师云道破则不堪进云只如世尊为甚么事出世师云为你不了僧礼拜师云自起自倒自生愁乃云今朝二月十九观音瓶内插柳旧年寒冬落叶新岁发生如旧只如古人道万象之中独露身与观世音菩萨将钱买胡饼放下手却是馒头是一是二蓦呈拄杖云横按莫邪全正令太平寰宇斩痴顽卓一卓下座。

　　上堂炎炎夏日昆池澄碧粉碎虚空泥牛吼月娑竭罗龙王女手中摩尼宝珠光照大千世界昼夜常明且道此珠如何良久云酒肉场中歌宛转花街柳巷醉徘徊喝一喝。

　　云麓洪居士生日请上堂老僧数年以来于江海上顶笠披蓑驾只无底铁船或时深入无际或时柳岸花堤或望酒旗而舣或泊烟渚而卧陶陶然羲皇上人讵知此耶适来棹入昆明池内捞虾捷蚬不意于风涛险处烟雨堆中蓦头撞着云麓居士为母难设斋请老僧说法以报劬劳老僧欲说心说性自有座主说禅说道自有诸方善知识居士闻之已熟不可矢上加尖然则老僧毕竟如何只得将伊合家老幼齐上无底铁船撑风钓月随方受用去遂以拄杖作打篙势操鲸而歌曰冻子花开石首来填沟塞壑聚成堆任公徒费钓鳌饵日日海头空手回然虽如是祗如古人道千日撑船一朝泊岸如何是泊岸一句掷下拄杖云出头天外看谁是我般人喝一喝。

　　师至衡州缁素请上堂问如何是第一句师良久云会么进云如何是第二句师云呀且会第一句着僧拟作礼师打云者一棒不可忘却云麓居士问如何是西来大意师云且退莫防别人雪文上座问如何是父母未生前本来面目师云错过了也乃云南岳岭头笑脸开疑杀七十二峰来今朝归到西湖寺百鸟衔花特地猜莫疑猜一句当天万象该且道卧牛堂上长松此日端的朝阳又作么生卓拄杖云　地一声千里应纵横随处立乾坤。

　　上堂昔日世尊灵鹫拈花示众百万人天罔措只有迦叶破颜谓之末后句大众且作么生是末后句蓦竖拂子时彻微上座便喝师亦喝微拂袖山法堂师掷下拂子云今朝两手亲分付佛祖须教立下风归方丈。

　　上堂问实际地理则不问世谛流布事若何师云今日好雪进云恁么则片片不落别处师便打僧礼拜云恭惟和尚万福师云不劳赞叹问浪翻宝塔顶火烧石鼓潭敢问和尚是何意旨师云是你无端造妖捏怪僧拟进语师便打乃云东家人死西家举袁洋子江心失火须弥山顶水淹还有应时及节事也无咄咄咄力口希禅子呀中眉垂拈拄杖掷下云直下来也急着眼觑。

　　上堂竖拂子召众云会么众无语师掷拂子下座。

　　上堂老僧昨日竖拂子云会么早已露布了也见你等不会今日只得又泼第二杓恶水伶俐汉向者里撩起便行早不唧溜也时闻鼓声逐队随群上来下去疑个甚么莫是疑风来树动花发鸟鸣么莫是疑虚空无边乾坤有尽么莫是疑日来月往阴长阳消么若于此等处有疑可谓世界本无事庸人自扰之于此无疑饥来吃饭困来打眠更有甚么事然虽如是人无远虑必有近忧参。

　　刘居士请上堂问卧牛踪迹则不问庭前柏子意如何师云零零落落问如何是清净本然师云青山增瑞彩乃挥拂子云刘居士入山设供请老僧升座举扬个事曾记古人道现成公案何用安排恁么说话早是醉后添杯锦上铺花了也纵然比南山祝北斗于居士分上增得几许光彩且道居士父母未生以前毕竟是多少年纪放下拂子云确。

　　师住衡州开峰南云禅寺开炉日杜居士请上堂拈香毕问宝幢高竖炉韝弘开煆炼凡圣斩新条令四众围绕即不问今日因缘事若何师云饮泉水贵地脉进云与么则人归大国方知贵水到潇湘分外清师云你吃得棒也未僧一喝师云未信汝在进云只如杜居士所荐双亲未审得何解脱师挥拂子云九莲香里解翻身进云滞魄已蒙标月指双双得度净居天师云重念阤罗尼乃云建法幢立宗旨释迦弥勒剜肉成疮待其人而后行德山临济作梦未醒所以道饮泉水贵地脉风从虎云从龙提持恁么事须是恁么人若也坐地泛杨州曹溪一路平沈久矣昔日赵州示众云老僧三十年前在南方火炉头有个无宾主话及至如今无人举着师云赵州老人有年无德蓦拈拄杖画一画云大众会么子斯荐得便可起死回生烹佛烹祖其或未委纵然觅火和烟得犹恐寒灰烧杀人喝一喝靠拄杖下座。

　　道梁道宁二居士请师至宅中说戒上堂问火宅尘劳人今朝解转身请师伸一臂援拯出迷津师云当阳荐取进云未审别有为人处也无师云衡阳城中梁宅说戒进云与么则两轮交互照四众尽沾恩师云切忌诈明头问古庞居士今梁居士是同是别师云一字两头垂进云与么则掀翻海岳拨转乾坤去也师打云者一棒也要你吃问世尊乞食入舍卫城和尚说法入衡阳城未审是一是二师云亦任卜度进云师子吼时芳草绿象王回顾落花红师云也只道得一半问原来寸丝不挂和尚因甚将三衣误赚人家男女师云要伊信受奉行乃云春日晴黄鹂鸣逢场作戏入廛尘桃花扑面歌声滑只此见闻非见闻所以庞居士云但自无心于万物何妨万物常围绕铁牛不怕师子吼恰似木人见花鸟木人本体自无情花鸟逢人亦不惊心体如如只者是何虑菩提道不成善哉今日道梁道宁二位居士身居尘累心在山林怖生死苦求解脱乐心契庞公之心行同佛祖之行若非乘宿悲愿摄请同类其上般若之舟齐登菩提之岸请山僧入宅传戒四众均闻且毕竟以何为戒三世诸佛历代祖师天下老和尚三教圣贤总以心为戒若离心而别言戒者名曰邪见外道盖心为万行之源六度之本汝等当知折摄自心俾无渗漏则戒体圆明和顺积中自然英华发外无不清净既得清净则山河大地有情无情乃至十方刹尘佛土无有如毛头许不清净者如此则搅长河为酥酪变大地作黄金岂是分外事召大众云且道那个是你诸人自心乃和声抚尺一下便传戒。

　　忠甫王居士荐亲请上堂问至孝古称舜能仁今有师时节因缘事普请为垂慈师云今日王居士荐慈进云与么王母即今得超善处天上去也师云莫眼花进云争奈不远无生路玄机直下明师云如何是无生路僧移步师便打问王妣先灵即今在甚么处安身立命师唤僧僧应诺师云立地死汉僧一喝师便打乃云雁峰耸翠鸟飞不度石鼓临渊蛟龙不止岣嵝峰头老猿啸月潇湘浪里渔父撑烟可谓一天风月还依旧两眼人民半已非然则古人道刹那无有生相刹那无有灭相更无生可生无灭可灭是则寂灭琴前且道王氏先如是生耶是灭耶是不生不灭耶具眼者缁素看若缁素得出则居士知恩有地其或未然以拂子左右挥云三年无改可谓孝矣。

　　尼映月请传戒上堂缁素禀承惟遵一戒佛祖传持惟是一心遂以拂子左挥云者是戒那个是心复右挥云者是心那个是戒竖起云若向者里会得则左右逢源心戒不二便能转愚痴成智慧转烦恼成菩提无佛处作佛无法处说法所谓于一毫端现宝王刹坐微尘里转大法轮如龙女承斯恩力于无垢世界成等正觉度诸有情不是分外元来心不外戒戒不外心名为心地法门大觉世尊四十九年口劳舌沸未曾说一字末后拈一枝花以青莲目瞬视大众只有迦叶微笑乃云此正法眼藏涅槃妙心付嘱于汝续佛慧命毋令断绝以三乘十二分教付嘱阿难广利人天以五百清净律仪授优波离传持无毁令法久住大众此是世尊流传后世住持之法老僧今日本无一法传个甚么良久云穿衣吃饭处荐取。

　　师诞辰上堂问未出母胎龙潜沧海出母胎后法化人天未审是何祥瑞师云人天灾祸衲子冤仇进云兜率舒金臂开峰展玉眉独尊三界者先后出为师且道还有同别也无师云同则总同别则总别僧礼拜云独超群象外真能报罔极师云赞叹有分居士问恭惟圣诞法侣云臻报恩一句请师自道师云承汝启请进云古人道一子出家九祖生天和尚绍隆祖位未审父母居何国土师云不上天堂便入地狱士罔测师打云何不记取话头士礼拜云却把须弥作舌头祝吾师寿无穷极师云眉上画髭须进云与么则人天共仰巍巍座佛祖相传无尽灯师云重言不当吃乃云世尊初生周行七步目顾四方手指天地云天上天下唯吾独尊可谓奇特中奇特殊胜中殊胜山僧出母胎只得　地一声且道与世尊相去多少蓦卓拄杖云云门道我当初若见一棒打杀与狗子吃却贵图天下太平可谓性燥男儿忍俊不禁今日开峰举与么事可中有辣手禅和打杀开峰掉向江里喂鱼喂鳌道云贵图世界清平者么如无倒行此令去也拈拄杖下座旋风打散。

　　中琏石居士生日请上堂问法筵大启龙象交参第一义谛请师不吝师云雁塔半笼云进云石居士为母难设斋未审和尚有何指示师云洞庭南向岭层层进云如何是目前境师云向汝道分明进云如何是坟中人师云朝看东鲁暮往西秦进云人境已蒙师指示向上一句请师道师云放汝三十棒问一念未生时如何师云死虾蟆僧一喝师云且喜出蛰僧拟议师便打乃云今日是中琏居士母难之晨入山设斋敦请忍上座举扬般若用报罔极记得经中道若以色见我以音声求我是人行邪道不能见如来竖拄杖云者个是色卓一下云者个是声若向者里会得岂惟报答亲恩无恩不报若或未然是人行邪道不能报亲恩且因斋庆赞一句作么生道靠拄杖扪腹云早晨吃白粥如今正觉饥。

　　西湖寺上堂湖寺月明三十夜山城漏滴日当中添炭围炉寒凛冽朔风吹面暖烘烘与么荐得打折拄杖更去斫来何为如此欲得不招无间业莫谤如来正法轮。

　　回雁峰乘云寺大像镂成启元王居士请师开光师至座前扶拄杖云老僧四十八没心情说法命我法子代不用更推脱连卓三下云举目乾坤外江山气象殊掷拄杖抽衣命首座代劳便归方丈。

　　上堂举一将军出战归帝燕慰之曰卿昨轮刀上阵时阵上还逢旧相识否将军曰正与么时臣尚不见有自己更见谁相识来师云令时参学人须是与度一回始得。

　　密行禅师语录卷之一(终)
嘉兴大藏经　密行忍禅师语录


　　衡州开峰密行忍禅师语录卷之二

　　法孙　明广　明珍　等编

　　住宝庆大悲林众请上堂有一座主出拟问师厉声云未出方丈已相见了也更问甚么主踊跃将欲作礼师便喝进云多谢和尚重重相为师云阇黎承当个事不是草草举初祖摩诃迦叶因二祖阿难问曰世尊传金襕外别传何事迦叶召阿难阿难应诺迦叶曰倒却门前刹竿着阿难便礼拜师云还丹一粒点铁成金至理一言转凡成圣迦叶一语直使阿难廉纤脱尽较之世尊四十九年可谓青出于蓝矣只如阿难于楞严会上早见大惊小怪谓不历僧祇获法身因甚又要迦叶重安鼻孔还会么从前汗马无人识只要重论盖代功然则适来众上座与老僧恁么相见不妨暗合孙吴更听一偈未出门时解点头锦鳞逐饵意悠悠忽然喝下翻身去便见资江水倒流卓拄杖下座。

　　开峰大殿上梁上堂参学须具参学眼见地须得见地句蓦拈拄杖云若具参学眼便能于实际理地上拈一茎草建琼楼玉殿于中作大佛事所谓控佛祖大机活人天正眼然虽如是也须是个人始得且那个是恁般人靠拄杖云节彼南山维石岩岩便下座。

　　抽衣命石宫维西堂代座。

　　道梁道宁二居士母难转藏酬恩请上堂问昔日睦州因僧问一气能转一大藏教否州云有甚饆饠锤子快下将来今日学人恁么问未审和尚如何秪对师云老僧口门窄进云只如睦州与么道意旨如何师云驴拣湿处尿僧礼拜云谢师答话师云是何言欤问空劫以前即且置空劫以后事如何师云人从庐山来却得峨嵋信进云可谓秋风吹渭水落叶满长安师云听事不真唤钟作瓮进云如何是长安主人师云十字街头石幢子进云未审有几人曾到长安师云只有上座亲蹋破进云只如未到长安时还有者消息也无师云有进云那里是者个消息师云草鞋脚底疑无路拄杖头前别有山僧礼拜云尘尘弥勒刹刹释迦师云放你三十棒乃云三转法轮于大千大千本来常清净即今道梁居士诞日延诸尊宿转大法轮用报慈母生育厚德敦请老僧升座为作证明殊不知居士未兴此念以前早已破尘出经宣演三千大千世界中事十方法界情与无情承此威神尽证无生法忍岂止图报父母深恩一切众生父母深恩一时报讫何必烧香散花考钟伐鼓烦他诸尊宿口喃喃地复转五千四十八卷琅函重说偈言　不见昔日赵州因一婆子请转大藏赵州绕禅床一匝云转藏已毕婆云比来请转全藏和尚如何只转半藏大众且道那半藏还有人转得么拈拄杖卓一卓云上来讲赞无限良因虾蟆跳上梵天蚯蚓蓦过东海。

　　云麓洪居士偕雪文上座为老堂柏青道人诞日请上堂问世尊初生一手指天一手指地云天上天下唯我独尊和尚今日似出他一头地师云不妨疑着进云及至雪山睹明星与一切众生同时成佛为是从苗辨地为是本末全该师云一片月生海几家人上楼进云即今柏青道人母▆之晨兼为和尚预祝为是一锤两当为是别立家风师云一点墨水两处成龙进云可谓阳春一曲该时听石鼓希声韵更长师云闲言语问如何是函盖乾坤句师云霜清画角高进云当阳坐断显露全机去也师云非你境界僧一喝师便打问最初一步请师指陈师云退后着僧礼拜师便打雪文上座问古德云欲识佛性义当观时节因缘时节若至其理自彰即今是甚么时节师云父母之年不可不知进云只如竖穷三际横亘十方明如镜黑似漆正与么时还有向上事否师云定盘星子人皆认不意阇黎念得清乃云一念未生全体独露止妄求真迷封觉路是以青山绿水全彰古佛家风鹊噪鸦鸣剿绝时人露布明明不覆藏历历无回互佛殿走出山门灯笼吞却露柱但看庭前柏树子不逐四时凋能为万象主记得月上女问文殊师利曰明知生是不生之理为甚却被生死之所流转文殊曰其力未充师云大小文殊齿不关风若有人问开峰明知生是不生之理为甚却被生死之所流转只向他道南岳峰高洞庭水阔还有知落处者么喝一喝拽拄杖下座。

　　结制上堂僧出拟问师便打僧一喝师又打僧又喝师直打出一僧礼拜起便喝师亦喝僧拟进语师打云话头也不识乱统作么僧礼拜师复打乃云老僧自住开峰数年以来砖瓦泥土搬弄不歇有甚闲工夫说佛说法结制安禅今日事不获已被诸檀护强屈升于此座只得将错就错诸禅德莫怪空疏伏惟珍重。

　　双桂本师和尚计音至师于三月十七小祥日上堂春秋七十有零说法四十余载擒纵英雄于干戈聚里生杀佛祖于酒肉场中明收暗放易近难亲个是我双桂先师居常行履直得诸天捧花无路外道潜觑无门弄到临末稍头依然欲隐弥露向孤峰顶上撒个幔天网子使大地人魂虑变慑遂呵呵大笑云且道山僧笑个甚么笑者老汉龙头蛇尾漏逗不少然虽如是蓦召众云汝等还知者老汉落处么若也未知请至影堂更为诸人重说偈言便下座率众至真前设供毕拈香瞻视云双桂堂中礼辞迄今一十一载闻说去年今日失却鼻孔今朝仔细看来面目现在左右顾盻云汝等诸人还见先师面目也未众举首师即插香云伏惟尚享遂展拜举哀云若非不肖儿寂忍谁敢近前施三拜。

　　解制上堂顾左右云有盲龟跛鳖出来打个　跳看众不出良久云幸自可怜生更问老僧讨甚么碗卓拄杖云未结制前诸人应是眼见耳闻既结制后九十日中亦同眼见耳闻今朝解制与么上来依旧眼见耳闻既是共见共闻因甚问着一一不会虽然直饶向者里会得正是认贼为子。

　　师入京过磁州邯郸游二祖寺扫塔以手指云只者便是传达磨正宗第一代大祖禅师西天四七渠为殿后东土二三渠是先锋后来二派五宗诸老古锥灯灯续焰叶叶联芳无不皆从者里流出今日远孙寂忍在者里就檀越斋供炷香云烧一瓣香礼三拜还有共相证明者么作礼云珊瑚枕上两行泪半是思君半恨君。

　　康熙戊申住北京西直门慈献寺佛成道日哈哒哈番成智成慧达纳吽成彻白塔喇补勒哈番壹陀纱勒哈番佛渊佛智佛常等请上堂拈香祝▆圣▆▆出师便喝僧拟议师便打进云因斋庆赞即不问如何是燕中境师云风高灰土昼沉沉如何是境中人师云头上漫漫脚下漫漫人境两亡时如何师云举头天外看谁是个般人问从上宗乘即不问觌面相呈事若何师云未出众时道过了也进云世尊睹明星悟道举起坐具云莫是悟得者个么师云错会不少进云释迦见然灯布发掩泥今日德护法见和尚未审具何威仪师云设斋请上堂进云打面还他州土麦唱歌须是帝乡人师云赞叹有分问指天指地未相宜再睹明星落二机毕竟其中端的旨请师为众决狐疑师云你者一问是第几机僧拟议师打乃云释迦出世达磨西来无非为诸人脚跟下一大事因缘蓦竖拂子云恁么见得则圆如皎月浩若太虚明明历历无欠无余因甚诸人却不会只为分明极翻令所得迟复举异见王问波罗提尊者曰何者是佛者曰见性是佛王曰师见性否曰我见佛性王曰性在何处曰性在作用王曰是何作用我今不见曰今现作用王自不见王曰于我有否曰王若作用无有不是王若不用体亦难见王曰若当用时几处出现曰若出现时当有其八王曰其八出现请为我说尊者为说偈曰在胎为身处世为人在眼曰见在耳曰闻在鼻臭香在舌谈论在手执捉在足运奔遍现俱该沙界收摄在一微尘识者知是佛性不识唤作精魂王闻开悟师云波罗提尊者只知开口笑不觉舌头长异见王悟去不妨奇特今日若有人问何者是佛只向他道含元殿里休问长安悟与不悟且喜没交涉大众慈献恁么说话与古人是同是别良久云滇南燕北冬寒夏热下座。

　　扫笑岩祖师塔拈香献供作礼毕乃云草根香柳叶茶三拜殷勤奉老爷不是儿孙偏触讳从来聚百是冤家且道谁为证明复炷香云日月光天德山河壮帝都。

　　五福庵净西禅师为荐先妣请上堂今日孝子堂上请老僧登座莫有共相语论者出来相见良久蓦召大众云会么既从空而生亦从空而灭所谓罪福亦空生死亦空不住地狱不居天堂大众既不住地狱又不居天堂毕竟徐母刘氏即今在甚么处安身立命卓拄杖云若向老僧拄杖头上见得不唯知他刘氏立地处即见空无相法空不空无相法巍巍堂堂无古无今去也虽然且道荐慈一句又作么生复卓拄杖云举头天外看谁是我般人下座。

　　机缘

　　问杲日当空时如何师打云者漆桶。

　　僧辞师云铁蛇横古路你作么生去僧云蓦直去师云忘命之流僧一喝师云了。

　　问僧无梦无想时主人公在甚么处僧云云堂空寂寂冷暖自家知师和声打出。

　　僧参师问上座发足处到者里多少路僧云八十里师云几不问过。

　　秀柏讲主参师问讲甚么经主曰楞严经师云你父母未生时讲底是甚么经主云与么时则无法可说师云何得自语相违。

　　问一轮明月枝头上山色沉沉彻夜寒此理如何师云老僧者里无月又无山说甚么此理如何僧礼拜师云你因甚平地吃交僧拟议师喝出。

　　问不落方便时如何师云山僧向汝道甚么僧云释迦老子犹在师厉声云道甚么僧云今日相逢不相识师云不用重看。

　　问僧系烂枯桩时如何僧云针锋尖上翻筋斗百万人天脑袋裂师云针锋尖上翻筋斗且置如何是你脑袋裂底事僧拟对师拈棒打出。

　　问僧离却无明参个甚么僧云直透万重关不住清霄路师云甚么物得恁么底僧云换却和尚眼睛师云掠虚汉便打僧一喝师又打僧云学人为佛法来亲近和尚师卓拄杖云者是佛法是无明僧云不可唤作无明也师亦打。

　　师登舟次僧问离岸登舟时如何师云逢缘处处泊僧云古人道不着两岸又作么生师云老僧中流亦不住僧礼拜师顾傍僧云者汉秪解看风使帆。

　　问僧甚处来僧云神鼎师云神鼎家风如何僧云家里精穷又被贼打师云须知贼不打贫儿家僧云万里青天三十棒师云老僧且不打你僧拟议师喝出问如何是末后句师云点灯来僧云点灯后如何师云老鼠不咬靸鞋袋。

　　居士参师问为佛法来为人情来士云为佛法来师左右指顾云你看者里阿那个是佛法士拟议师叱退。

　　问十方俱击鼓十处一时闻时如何师云你即今还闻么僧罔措师震威一喝僧礼拜云望和尚慈悲指示师云霹雳过头犹瞌睡。

　　知客送行者入方丈安单师指行者问知客云昔日船子还有者一个也无知客云如麻似粟师云因甚独自撑舟知客云彻困为人师云抛钩钓鲸鲵钓得个虾蟆。

　　问僧你在开峰多少时也僧云两个月师云曾在甚么处见老僧来僧云打人须见血骂人须教彻师云你因甚借人鼻孔出气僧云即此用离此用师云你只做得百丈侍者。

　　师见一老宿示牛法语乃云可惜一头牛被者阿师弄杀时有僧问正与么时未审和尚有何方便救得此牛师便打云与你一刀两段。

　　法语

　　示求戒诸禅者

　　吾祖门下唯贵直指单传不落窠臼直下心同佛心行同佛行若有毫发言之本末古人谓之自欺古德云师子捉象亦全其力捉兔亦全其力全甚么力不欺之力是知不欺二字彻始彻终中间勿容委曲假使世人日用常情稍怀欺诈所作必不成就纵令勉强作就而衷心必抱愧怍逢人说着面负惭赧世事尚然况吾徒欲绍隆佛祖无上大道宁不朝乾夕惕直截根源汝等勿谓戒法非直捷也是故汝等若作戒受即不得不作戒受亦不得老僧今日不避口业为汝等叨呾一上汝等既发大心求大乘戒要将先圣遗训兢兢佩服如万箭攒身无处回避时时刻刻如渡得船如病遇医疾不瘳苦海未渡不可轻放方堪受戒若少怀欺慢于戒法中略有过犯即落他因果矣今时禅者幸有向上之志奈何得少为足认个无戒可受无禅可参无天堂可升无地狱可堕佛法两忘人我齐遣浑浑囵囵潇潇洒洒谓之解脱了事衲僧即得望佛祖授受波罗提木叉何啻白云万里。

　　示禅者

　　开峰禅道初无难易只要学者根志坚长念念如救头然不作儿戏参个僧问赵州狗子还有佛性也无州云无只向日用寻常善恶逆顺动静闲忙处提撕不可固执偏邪遏捺昏散以求成片放教如长江大河滔流不息忽然一念回机便见源底久久纯熟自知源之与流非一非异随方自在触事活脱应机利物不守一隅所谓取之无尽用之不竭实知有恁么事方得受用无碍不然则如说食终不济饥近时主方脉者未能越格变通其病多在失候违时误人不少或谓如一座须弥顿在面前摇撼不动噫是何言欤佛祖出世本欲与人解粘去缚安可将他无罪人妄上一重枷锁总之自己曾未真实参悟向册子上东抄西录说得如花似锦瞒无眼人年久月深非不高大门墙声驰誉走争奈生死到来不得自由小着病苦便如蜘蛛上粉墙今日已是恶日不能收拾一发尽情为汝等说破不图打草且要惊蛇此一等人非是打头无真志向多缘宿昔业习深厚一出头来冤家路狭自无智眼不觉被他抬动打失正念奔南走北欣欣然认作福报不知古人云道业未成一切有为总是魔业是以诸大菩萨以本行德回向三有及佛菩提出生入死自不被他牵挽岂似今时热热闹闹逗到下场头恐惧切心便去强作主宰长时打坐以圭峰散乱随情转临终被业牵醒悟不由情临终能转业之语以为公验每每向人道定中杀有快活处苦哉胡不思七颠八倒那伽定耶或者见人恁么道便乃随情纵意略不检察一朝老病到来毫无效验便计较我死时心识毕竟昏懵不能决众预先捏上几句说话挝鼓升堂辞众及至临期却又总死不成遭人怪笑疑虑后昆反不如世间俗人却无此等忌讳然则一口气不来时毕竟有何旨诀毗婆尸佛早留心直至于今不得妙参。

　　示凿池诸禅者

　　佛法如水中月清波无透路云门老人欲隐弥露且问诸人未开池时月在何处开池而后月自何来知未开池前月在何处即知开池后月自何来在处来处既知则知自己脚跟下一段光明照耀天地可谓凿池非待月池成月自来也虽然汝等诸人还知老僧落处么月落后来方丈与你一碗茶吃。

　　示映天饭头

　　此事要在日用中着眼看那个是我自己若检点得出便具淘砂去米淘米去砂砂米齐去覆却饭盆底作略开峰者里又且不然砂米齐去时要见冷锅中豆爆冷甑上饭香始堪咬嚼。

　　示憨岳李居士

　　在家人学道尽谓闹中取静岂知彼本欲了事不可更为他多事去也不见古人道火中生莲终不坏者朵芬花岂容造作盖造作而成终须变坏安得为之终不坏耶憨岳居士试向动容周旋时觑捕看那个是不坏底火中莲花捕着时持来奉献开峰拄杖子。

　　职事榜

　　自古丛林为老病者设也既为老病而设则强壮无病者未可轻居必须知惭识愧克苦励精以绍隆佛种为念方不负十方檀施之厚德一期化主之深心凡我同袍发好心甘淡薄欲同住者随所堪任各效一职务在真实勿容虚伪日用居常互为主伴递相供养容敬色庄表里莹彻如宝丝网交光相罗无混无碍即所谓僧海珠也如或躲懒偷安坐视劳务不怜老病不事谦和无道德号令人天无行业取法后进直一缁林鹯鸩焉也非我手足。

　　安禅榜

　　佛祖出世本无实法与人衲子安禅入道岂有程限行鸟道登龙门许他没量人掉头弗顾悬羊头卖狗肉只贵伶俐汉一笑相承既无德山临济体裁且就禅板蒲团参究点到奉行虽则一期畅快据款结案须知用在临时谨白参玄人光阴莫虚度。

　　密行禅师语录卷之二(终)
嘉兴大藏经　密行忍禅师语录


　　衡州开峰密行忍禅师语录卷之三

　　法孙　明广　明珍　等编

　　颂古

　　拈花微笑

末上招人笑全锋已挫折何须正法眼直待瞎驴灭

　　打车打牛

入草求人不丈夫大都年老亦心孤车牛打处成何事跃出追风天马驹

　　德山托钵

德山托钵过堂惹起一场祸殃谁谓父为子隐明明证父攘羊

　　百丈野狐

野狐聚首打乡谈叵耐时人作指南黄檗沩山明底事前三三与后三三

　　文殊问庵提遮女

地水火风离合合离未尝自得只可随宜堪笑七佛之祖师与他女子画蛾眉

　　南泉斩猫

南泉虽峻利赵州更软顽一个死猫儿几人特地参

　　诗偈

　　送云麓洪居士进京

古路迢迢自往回匣中宝剑起风雷掀眸相送燕京去要见将军虎竹来

　　示石鼓山秀柏座主

忽觉城头画角吹孚公从此豁双眉而今石鼓寂寥久好发雷音启大机

　　示雪文上座

父母未生谁是我勿劳向外别寻家酸碱甜苦无多舌咬着石头打落牙

　　与休休王居士

石火电光难举似棱棱眉宇若杨徐更须跃出幔天网直使庞公见大巫

　　示知客

送往迎来礼数频主宾有理各难伸何如一奋金鹏怒活捉蛟龙当点心

　　与含焰玺上人

逢迎何处少知音万水千山拨草寻印子为君轻击碎前途莫负祖师心

　　与含辉成明居士

者段光明处处真勿云轩冕不通津曾闻尽道休官去林下而今有个人

　　示旲彰禅人

无法法无无法法无无法法法全彰老僧指出无无法大地拈来一芥藏

　　与麟趾禅人

门风了也事如何一棒当头碎祖窠须信个中端的意祥麟一趾已成多

　　与心拙禅人

金乌无伴已多年一旦相逢问别传踢倒须弥填巨海森罗印子可横悬咦

　　赠一门禅人

曾闻草偃万峰巅行到滇南气势全佛刹微尘皆鼓动一门超出妙庄严

　　与另别禅人

布袋老鸦一出身遍空法界尽通津回观者片闲枝叶埋没乾坤多少人

　　与旵拙禅人

宝镜齐彰万象形空花历历满乾坤今朝扑破娘生面更不循他光影门

　　示碧征监寺

赤条条地荷丛林饱暖饥寒识众心大抵生姜辣不改恼人肠肚到如今

　　示吼一茶头

识得锅儿大与小便知杓柄短和长赵州公案只如此运水搬柴好自强

　　示山海净能道人

开峰无物可堪传一句该通空劫前珍重道人须猛力末山无著是师焉

　　示省呆监寺

左右逢源自认真全肩荷众识艰辛几番挝动杨岐鼓拨转慈明正法轮

　　示万德侍者

白牯牛儿耳角齐轻轻跳过五须弥国师三唤曾三应何处是渠辜负伊

　　示幻如直岁

能荷众人所不能木头石块尽崚嶒了知事事皆如幻始信丛林有准绳

　　示晟修蔡居士

吃斋念佛信心坚实不可外边念佛寻佛

　　示安南僧

安南来震旦语别话头同谁是知音者山禽翠蔼中

　　示西域僧

游十万里问道支那形状古怪衣履络索不识方言开口便错担佛觅佛辜负行脚还知么何分东土与西天日日日从夜分落

　　寄文周大德

衡阳花药主人公五岭云从聚粤东妙触宣明佛子住谁同晓夜论幡风

　　送不昧长老归天龙

别来方一九看破子湖狗曳杖省老僧相观皆白首唯唯叙衷肠依依难释手重别是今朝还能讯我否途中好善为春色醇如酒

　　寄五羊实行老上座

万行皆如实僧伦之白璧茫茫三界中何处寻弥勒闻为王者尊岁月复岁月缅想若而人临机必活脱

　　至滇

烟花离曲靖风月到滇城犹忆前年事临行一鹗鸣

　　衡阳春发

离岸登舟挂远篷桃花春水正溶溶祝融九面环湘转何日衾云最上重

　　过洞庭

万派朝宗处扁舟我独来湘山云雾尽几点覆如盆

　　庐山卧龙庵

摩云寒翠耸垂壁晚花香谁许真龙卧苍生望沛滂

　　佛手岩

岩岩舒佛手历历露禅关不识指头意千山又万山

　　忆滇

一别滇南又几秋昆池老月应风流缅怀曳杖云游日花酒楼头快打毬

　　云居怀古

掉却升天事残云绕绿萝何须金掷地竹径好音多

　　示明广侍者

问道如何不可离穿衣吃饭来唐塞老僧无力举乌藤分付嗣灯打骨折

　　怀出拙禅者

老僧病即阇黎病谁信阇黎病更深掀倒药炉归去后莫寻起处到于今

　　示堪嗣监寺

衲僧活计如天阔丰俭随家过了休蹋得妙高田地稳别峰何事更堪忧

　　师离云南云台含拙偕诸耆宿恳求垂训乃口占一偈示之曰

既是人中月须明教外宗何当枯寂寂山海尽真空

　　真赞

　　慈云常住请

宜良不幸出者妖怪性急人遗心平人戴君王不事父母不拜忠孝两忘阎罗倒卖一条白棒没人情魔佛直教心胆碎慈云禅子切莫言临济第三十二代

　　含拙上座请

者懒汉甘埋没不参禅不念佛吃些酒子上床眠齁鼾雷震三间屋足足足含拙禅人莫轻忽

　　旵拙上座请

走遍天下只个寻常住个院子有壁无厢藏头露脚说青道黄是凡是圣少人测量旵公持去好深藏家丑勿堪向外扬

　　碧天禅人请

文理总然不通参究又无所得者般没趣阿师安可为人作则阿呵呵难摸索三十年来海上游依前还我旧时节

　　含辉居士请

者蛮阿师须发髼松没甚定准指西说东更有一般蛮到底长年吃酒掣颠风

　　古樵上座请

万里游行没个知音腰却樵斧乱斫缁林未读世典不识佛经六根失尽八面纵横遇着瞎驴狂更甚一场涂抹正堪惊

　　妙融王居士请

人情不周因缘没得一身彻骨精穷到处情存风月终朝以是作非难将伎俩凑泊问着劈头便棒没句尖新言说妙融居士描难全持归供养莫休歇

　　道能石居士请

论道如盲谈禅似哑懒得进修偏好顽耍摇树讨风生挖窟寻蛇打一切文言不知只管之乎者也更有一桩不自量逢人乞文钱修起开峰才告假

　　李二道人请

者个头陀行事懡　惯将家丑遍传娑婆非佛非祖亦非禅和见者闻者出万重波

　　大幢上座请

者个和尚大模大样披领袈裟靠条拄杖不喜除须发佛祖位中那有他惯论人是非烦恼窠里称无状公然临济门风玷辱双桂堂上是者般没帐算底阿师大幢长老何故甘心描他供养

　　不昧上座请

花首头陀不会说话白棒横肩走遍天下被人问着不打便骂懒论临济三要三玄那知世间佛祖为大且非天性使然岂是杜拗虚诈天龙长老奉渠归展向当阳作话杷

　　尼山海道人请

须发髼松鼻孔列碣说竖说横口无二舌智者怀疑愚人指摘眼似山高量较海阔曳杖几思入帝京且同上座游西粤

　　书问

　　复九莲大幢长老

　　阔别数载声气杳然存亡浩叹寤寐无违忽接来书庆扬眉睫不惟喜长老向干戈林里绰有转身一路且见忍俊不禁处早已化作春风遍布百草头矣时至理彰信果然也然此事要须头正尾正方不堕时流务小失大者之蹊径不见演祖和尚道如人牵一头牛从窗棂中过头角四蹄都过了只有尾巴过不得恁么说话早晚亦须举着自有没量大人向结角罗纹处一刀两段得路便行可以佩魔玉印作佛祖师纵横无碍底不可放过切宜勉旃。

　　复天龙不昧长老

　　接来启并开堂法语读诵一过见有洒落透脱时节已出今时向昭昭灵灵处钉系驴橛者之窠臼矣更须知先圣有一息尚存一息参究之语是真师承所谓学佛法人如入大海莫目蹄涔以为全潮意盖谓此长老诚实人正不在老僧之多嘱也棕拂一枝联芳偈一纸表信惟冀蓄养毋负先宗。

　　佛事

　　为碧征监寺安灵师至灵前蓦召云碧澄委悉么此是你数年以来在开峰赤身荷众底本命元辰俄于广西向荷不及处扑碎了也今日与么归来直是吞吐十虚坐断三际碧尔澄清无变无易遂左右顾视云且道还有生死去来消息也无分明月在梅花上看到梅花早已迟喝一喝掀翻供桌归方丈。

　　文登徐居士请为先太夫人秉炬师曳杖直前击棺云会么生亦何曾生死亦何曾死生死两无端直入菩提理此虽直截断根源接火炬掷下云更看优昙生火里。

　　行实

　　师坐次旵拙禅人率众作礼炷香请说行由师作色曰家丑何堪外扬画蛇宁用添足山僧恶状那可言传旵等再拜启曰伏望和尚不吝慈悲令彼初机有所矜式兼杜魔外千万谗狺师喟然曰我此一众初无前后同见同闻且同食息谁是初机取人矜式况先圣云勿轻未悟汝直欲我毁裂成范且佛祖前言往行学者视之例如敝屣而反欲我夸张驽骀取笑大方是何心行然山僧行脚已有同学同行闻见于前何患恶魔之嚣嚣耶但是残局难为结杀今日面赤不如语直以释诸人胸中疑闷余乃云南宜良县人父姓谷母时氏家计贫寒幼未读书一十四岁出家礼竹子山竹林寺顺语老师剃落十七岁住滇南云台山拜楞严经题十九忽动无常生死之想即欲访问偶有德海禅客自鸡足来予为安单吃茶次语及生死大事余心喜此言有相为处遂三更时分把烛至单前作礼长跪乞垂开导蒙禅德示我僧问赵州狗子还有佛性也无州曰无底公案勉嘱参究予即不分昼夜参狗子有佛性也无无如是五载了无下▆因思云台僻处滇南素无参禅师训山中同住者例皆熟习赴应独我一人不入群队含耻忍诟陆沉下板岁月飘忽一事无成念所做处宛如嚼铁一则恐非良法一则恐错用心画虎成狗取笑他人不如别求善导着实修行庶几不枉出世做人一番便将前来参究工夫打底放下却往澄江府罗藏山打木鱼念佛后因家师以计诱我下山至贵州龙里云台又住四载一日遇济凡禅师问曰密行师每日所行何事予曰无事可行济曰莫道无事好你胸中分明有一事未了何妨举来大家商量予被他一言打动心事只得从直供通谓昔日有一禅德告我参僧问赵州狗子有佛性也无赵曰无底话头刻苦穷究经于五载无个入处便乃一时放下至今未了济曰好个一时放下至今未了可惜你铲地不知落处予作礼曰愿垂示诲济劈面掌曰钝置杀人予仍不会再求开示时济师见我迟钝乃颦蹙而言曰参禅参到无可奈何处是得力处犹如战士失却宝刀虽则赤手以勇健故不顾利害拍马直前夺取敌人手中器械便杀人去予于言下忽然见得赵州老子下手处更不礼谢将济师蓦口一掴推出门外济师抖身大笑而去予尔后日用事之难易应念解释是时阐化滇黔尊宿谓予力量过人皆欲致我于座下适燕居大师来山予即随至新漆受戒圆戒日予合掌跪地次有居士来予前作礼予与一掌拓开居士向大师道今日一会止有一个戒子予闻传语居士曰合取狗口一日入室大师曰竿头丝线从君弄不犯清波意自殊那里是不犯处予拂袖出索笔书偈呈大师曰渔父垂丝钓江头恶浪高本来空寂寂那怕犯波涛大师改寂寂作寂寞予拜而出解制后归龙里云台与抱拙夜坐拙曰师年四九犹不着忙予曰忙甚么拙曰为佛弟子当报佛恩不见道将此深心奉尘刹耶予曰莫屎沸拙曰师听某言某则侍左右行不听某言某则归川中去如是三反四覆叨呾不已予因携之离云台山一路参访数位禅师末后至夔州府梁山县参双桂老和尚问不远千里来相见千里内即不问千里外一句作么生道师曰两眼对两眼予即作礼出一日砌墙脚有蜈蚣走出予绝叫曰一条蜈蚣师回顾予即以石打作两段本师见两头齐动问曰你道他性命在阿那头予以脚蹋却曰一举两得本师曰究竟不知在阿那头予呈偈曰者个蜈蚣太煞奇战场不怕断头皮拦腰一击重开眼正是当阳种毒时师点首一日师问书记止止曰古人道举一不得举二放过一着落在第二且道一如何举止云错师曰是你错是我错止无语予应声曰错错本师便打予作礼出次年师诞一僧整酒供养有二蚊子落杯中一僧将箸挑出师曰此二条性命要汝偿僧无对予即曰是甚么所在由你索命一日师顾曰闻你要归滇是否予曰是师曰几时去予曰请了真赞即去师曰描得也未予曰已描得师顾侍僧曰将桌子抬向堂上书曰走半天下住三家村鼓粥饭气大昌恶声咦佛祖位中留不住只得向酒的死肉的生破山老人题一众称贺是时本师威喜并着即将攸之上座一手卷书正法眼藏四大字复书偈曰蚊子喁喁上铁牛无容下嘴处难酬纷纷一夏归山去遇虎逢龙携出头丙申七月初四日寓双桂堂传曹溪正脉第三十五世破山明手书付密行寂忍禅人正与么时山僧只得将错就错礼了三拜直至如今左不得右不得到处被人捧在堂上谓之堂头直是屈辱诸方点污佛祖至此蓦拈拄杖召众云大众且道山僧即今与未行脚未出母胎时是同是别有僧下语截住云何不道将谓有多少奇特旵禅人拟率众焚香作礼拈拄杖一时打散归方丈。

　　法派

寂成佛道达本心宗德常清净体悟真空圆明普照智慧融通应现无方永远昌隆

　　密行禅师语录卷之三(终)　　(板存楞严经坊嘉兴倪尔绳刊)

　　　　嗣法门人

　　　　嗣灯圆胤(西蜀)　心拙圆怀(西蜀)　含拙成祖(西蜀)
　　　旵拙成奣(西蜀)　大幢圆相(西蜀)　彻微智断(三楚)
　　　别庵成慧(江南)　古樵超智(三楚)　不昧常寤(三楚)
　　　画先真一(三楚)　古天成性(江南)　石宫自维(江西)
　　　知空学蕴(滇南)　另别成干(三楚)　从拙成微(西蜀)
　　　辨锋福庆(三楚)　开极德慧(三楚)　天仪妙享(三楚)
　　　恬一成净(三楚)　无山超明(三楚)　用愚源哲(三楚)
　　　灿心慧光(三楚)

　　　　　　　　　　　　法末如(玉琮)誊稿梓行

　　嗣灯和尚语录序

　　诸佛奥旨列祖关键天地枢机众生本源是合一道
　也岂有两般耶佛佛授受而授此也祖祖相传而传
　此也天地运动而运此也众生不知返本还源而迷
　此也一切世人蔽在贪爱暗室各有一座光明幢不
　能返观自照所以烦佗诸佛列祖互相出世用恶辣
　钳锤与人拔楔抽钉去缚解黏如日月丽天映破人
　人黑暗无明待披云见日个个知有如嗣灯禅师妙
　年剃染廿龄圆具遍参尊宿落节于双桂师翁拄杖
　头边负命于密行老人椎拂之下树插竿于雒源悬
　赤帜于滏水凡上堂法语截铁斩钉石火电光难容
　凑泊所谓如太阿锋似大火聚近之则燎却面门触
　着则通身红烂总是要人返观自照摆脱根尘识自
　本心立地成佛有法孙雪浦楚石二子将稿东下嘉
　禾剞劂入藏流通时予亦寓楞严编校锦江禅灯锓
　梓未终二子持以问序予曰令师翁芳名播于两川
　而两川之人序之矣甘露澍于雒源而雒源之人序
　之矣予不敢扬尘于洁白地上坠露于沧海皋边惟
　不副来机聊赘数语虽为钵盂安柄实征渊源有自。

　　时
康熙甲戌蒲月节届旁午青城法弟竹浪彻生寓嘉禾角里先生书院沐手谨识

　　中兴寺嗣灯胤禅师语录

　　法孙　如玉　如琮　等编

　　顺治丁酉师掩关蜀南雒源中兴禅院迨庚子岁十月朔日受自流井玄亮王居士等及诸山耆宿请开关云掩关三载恶孽弥坚卓拄杖云掀翻窠臼鉴地辉天不因霜雪操争得吐芳妍至法座以杖指云者个棚子三贤十圣到来俱亡锋结舌晦影潜形且胤上座今日凭个甚么道理喝一喝卓拄杖云竿木随身逢场作戏遂升拈香云此香道充宇宙德遍山河齐七政于璇玑跻八荒于洪范爇向炉中端为祝延今上
皇帝圣躬万岁太子千秋及文武公卿远近檀越当期请主诸山耆旧伏愿同乘圣化各证无生次拈云此香根盘空劫叶覆无际在壑盈壑在沟盈沟爇向炉中供养三世诸佛历代祖师古今诸大善知识伏愿金绳开觉道宝筏渡迷津再拈云此香久遭毒陷罪犯弥天一种平怀背触不得今向人天众前拈来一时爇却供养传临济正脉第三十二世本师密行老和尚用酬法乳之恩敷就座维那白椎云法筵龙象众当观第一义师卓拄杖云第一义谛是甚驴鸣犬吠你既不能承当便请当阳　露问如何是关中句师云寰中天子敕进云如何是关外句师云塞外将军令进云未审关中与关外是同是别师打云中外一时收乃竖拄杖云关中一句讨甚凭据关外一言旋乾转坤寰中天子塞外将军卓一卓云三边一箭收功后四海何愁不太平掷拄杖维那结椎云谛观法王法法王法如是下座。

　　除夕示众禁足禅关三载余人心清泠道心孤频添兽炭生炉火懒把山桃当铁符傲骨不随世路屈赤肠岂为利名舒适闻爆竹声霜夜知是今宵一岁除召众云大众中兴不似北禅潦倒烹露地白牛与众分岁致令市井小人窥算夜半三更入室胡闹卓拄杖云只有三十粗刺藜伏惟珍重莫怪空疏。

　　弥陀诞钟铉王居士请上堂问大寂定中还有照用也无师云波斯落水进云举足下足动用无私时如何师云鬼窟里作活计僧喝师便打乃云娑婆世界阿弥陀今日初生意气多拈拄杖云相好光明何似佛慈悲喜舍却成魔阿呵呵好大哥蓦召云钟铉铉应诺师掷下拄杖云静处萨婆诃便下座顾侍者云拄杖子聻者度与师接得连打两棒者云无端无端师又打两棒云辜负辜负。

　　休休王居士入山上堂问屏却咽喉唇吻如何道得亲切句师云问得固好答得更奇僧拟议师打云还记得话头么僧云若与么则瞎却人眼去在师复打云元来犹未亲切问中兴寺里客来如何管待师云挝鼓升堂亲验过进云触目无非菩提如何更要饶舌师云只为你眼里有沙进云大寂灭场中还有饶舌处也无师云四十九年诠不尽至今狼籍更犹多进云与么则七纵八横去也师云杓卜听虚声问如何是不二法门师云出得入不得入得出不得进云过在甚么处师云不二法门　乃举云门因僧问如何是和尚家风门云有读书人来报师云云门老人可谓毋意毋必毋固毋我中兴要且不然今日若有人问如何是和尚家风只向道逢人且说三分话未可全抛一片心且道与云门是同是别具眼者缁素看。

　　说戒玄斌王居士请上堂问结制开堂即不问今朝说戒事如何师拈袈裟角云请你作尊证问毒鼓初挝戒坛始创禅律相非如何定当师云一字两头垂僧喝师便打乃云殿阁袭寒风铁马鸣切切一片祖师心当阳全漏泄脱却耳门根拔出眼中屑说戒已周圆毕竟是何说拈拄杖云有条攀条无条攀例众兄弟瞥不瞥夜来霜满林乌龟冻作鳖掷下云死蛇直下解翻身看看咬人如火急喝一喝传戒毕复说偈曰洗涤根尘入戒坛逢人莫道戒非禅盂中粒粒知来处便可饱餐伸脚眠。

　　为玄亮王居士对灵小参蝉鸣风劲云起山阴西天东土不隔纤尘竖拂子召众云还知么玄亮居士在中兴拂子头上入于神通大光明藏正受口喃喃底为诸人道诸行无常是生灭法生灭灭已寂灭为乐蓦喝云被中兴一喝连忙骑却佛殿走向诸人髑髅里入不可思议无垢解脱王三昧而歌曰豆子山打瓦鼓齐一变至于鲁三更三点日当空甜者甜兮苦者苦复唤云中兴长老自应云诺白日青天莫寐语掷拂子呵呵大笑云大众逢人但请恁么举。

　　玄工王居士诞日请上堂问达磨面壁和尚升座是同是别师云别则不同同则不别进云武帝圣明因甚不契厥旨师云为你道听途说问父母未生前那个是学人本来面目师打云瞎汉寐语作么僧拟议师连棒打出乃云淑气催黄鸟晴光转绿苹若明今日事昧却本来人大众既明今日事因甚乃昧却本来人不见道天上天下唯我独尊还会独尊之旨么即是玄工居士父母未生前本命元辰若也会得则会人人自己本命元辰无有已生未生之别会得人人自己本命元辰则会达磨面壁与中兴今日升座之旨虽然如是蓦震威一喝时一僧惊倒师云俊哉衲僧一拨便转下座。

　　佛诞上堂举世尊初生周行七步目顾四方一手指天一手指地云天上天下唯我独尊师云大小释迦好似下坡不走快便难逢听取一颂初生孩儿手忙脚乱蚌壳心肝开口便见只如后来云门大师云我当时若见一棒打杀与狗子吃却贵图天下太平又作么生还知么也只是看锢鏴着生铁亦与颂出一棒打杀恩大难酬人平不语水平不流。

　　上堂问婆子烧庵意旨如何师云借人粉黛画蛾眉进云未审者僧过在甚么处师云八十翁翁入场屋僧礼拜师云会么僧云不会师云理他闲事长无明乃举昔日婆子造庵供养一僧尝令二八女子二时给侍一日令女子抱住问云正恁么时如何僧云枯木倚寒岩三春无暖气婆闻乃曰我二十年只供养得个俗汉便趁出烧却庵蓦召云大众适来者僧恁么问中兴恁么答如今恁么举还会么听取一颂二十年中事俗汉已承当谁信烧庵火都成兰麝香。

　　佛成道琼圃李居士偕男永昌入山请上堂问阳气少伸梅传春信为是时节到来为是忍俊不禁师云时节到来忍俊不禁进云两彩一赛去也师云鸭吞螺蛳进云气急杀人师云依旧跳不出进云花圆子实时如何师云恼乱春风卒未休问坐断报化佛头还有启口处也无师云有言须道却进云只如两口无一舌此是吾宗旨未审意旨如何师云衔枚疾走度陈仓僧礼拜云谢师答话师云莫谤中兴好问心不在内不在外不在中间在甚么处师云亲言出亲口僧唾地师云三十棒且待别时问世尊拈花迦叶微笑未审笑个甚么师云笑你咬人屎橛问具足凡夫法凡夫不知时如何师云退后着进云具足圣人法圣人不会时如何师云进前来进云进前退后则不无且道凡夫与圣人毕竟相去几何师打云一时堕坑落堑乃云世尊于正觉山前睹明星悟道叹曰奇哉奇哉一切众生皆有如来智慧德相只因妄想执着而不证得今朝万里无云晴空一亘世尊睹星众生亦皆睹星因甚世尊便悟去而众生长夜迷倒且世尊悟又悟个甚么众生迷又迷个甚么若识众生迷处便见世尊悟处见得世尊悟处即识众生迷处还委悉么蓦呈拄杖云者便是世尊阿那个是众生复横按云者便是众生阿那个是世尊向者里会得智慧德相吞却妄想执着妄想执着吐出智慧德相然后知证智慧德相本不是佛随妄想执着亦非众生既非众生又不是佛众中若有个具眼衲僧缁素看一僧云坐断两头师云点一僧云将此深心奉尘刹是则名为报佛恩师云劄一僧云一点一劄拈过一边且道今朝李居士设斋供众如何是因斋庆赞一句师打云你辜负他李居士作么进云打即任打毕竟如何是因斋庆赞一句师合掌云心生大欢喜自知当作佛僧礼拜师便下座。

　　上堂举临济示众曰第一句荐得堪与佛祖为师第二句荐得堪与人天为师第三句荐得自救不了师云诸方或谓临济大师大似灵龟负图未出已前不妨令人疑着及乎朕兆一分敲砖打瓦狼籍不少中兴以往观之将谓如虫御木今日看来要且错过临济还知么当时有僧问如何是第一句济曰三要印开朱点窄未容拟议主宾分中兴与汝等颂出也要诸方检点颂曰云门铜钱庐陵米价连者一爻入损益卦如何是第二句济曰妙解岂容无著问沤和争负截流机颂曰或乘师子或乘象王三头六臂指青道黄如何是第三句济曰看取棚头弄傀儡抽牵全藉里头人颂曰吃酒图醉放债图利普化乞儿解骂临济师云临济恁么答中兴恁么颂只许老胡知不许老胡会时有僧云只如临济大师道三即一皆是空名此意如何师打云总似你者般瞎汉临济一宗那到今日更听一颂杀活权在手灵机要变通欲明吾宗旨始本一言中僧礼拜师掷拄杖归方丈。

　　际亭李居士生日请上堂问十方同聚会个个学无为此是选佛场心空及第归如何是十方同聚会师云僧排夏腊俗列耆年进云如何是个个学无为师云运水底运水搬柴底搬柴进云此是选佛场未审选谁作佛师云唱名即不到进云如何是心空及第归底事师云你只好随众三碗两碗僧以坐具作圆相云三世诸佛历代祖师大千沙界有情无情总被学人缚住了也未审和尚如何出得师云骑牛上三十三天僧礼拜师打云却是你跳不出问学人生死不明乞师开示师云山僧今日没心情与你说得你且礼拜了退僧礼拜师打云者虚生浪死汉乃举古德云诸法不自生亦不从他生不共不无因是故说无生中兴则不然地水与火风和合而名生老病及死苦日新日日新大众且道与古人是同是别良久喝一喝云只知事逐眼前过不觉老从头上来。

　　挂钟板师至板头召众云大道只在目前要且目前难睹欲识大道真体不离声色言语竖起椎云见么击一下云闻么闻见分明还是大道真体还是声色言语复击两下云谨白参玄人看取令行时。

　　允先王居士请上堂问如何是出门一句师云眼看东南意在西北进云途中事若何师云乱走作么进云和尚不可令人前不构村后不迭店师拈拄杖云脚跟下好与三十进云过在甚么处师云为你门外打之绕便打问玄中有路人难进要里无私显别传临济宗风行宇宙而今已到我师前如何是第一玄师云句里绝言诠如何是第二玄师云九重铁鼓一镞穿如何是第三玄师云谩拈黄叶作金钱如何是第一要师云船到三巴难举棹如何是第二要师云十二峰前猿夜叫如何是第三要师云鳖鼻宁甘守古窖进云只如临济大师云一句中须具三玄门一玄中须具三要如何是三玄三要一句师打云龙头蛇尾得人憎僧礼拜云临济面目犹在师云识甚好恶问如何是庭前柏树子师竖拄杖云赵州来也进云意旨如何师打云师子咬人韩卢逐块问喜怒哀乐未发时如何师云五夜风摇树进云发而中节时如何师云三秋月映潭进云发与未发时如何师云鬼窟里头出头没进云师意如何师打云打破精灵窟当空杲日明僧礼拜师又打乃云诸方上堂或垂示或举古或拈颂征别随机提唱以时激扬中兴今日且道说个甚么起身云疑杀天下人。

　　机缘

　　一僧入关中请益师搊住云者是甚么所在许你入来僧喝师便掌僧拟进语师直打出时休休王居士顾僧云古人三鼓入室上座日午扣关个中消息请举似看僧曰一喝分主宾照用一时行会得个中意日午打三更师云鹦鹉学人言毕竟是禽类僧云只要知音解点头师云藕丝牵动铁昆仑僧拟议师又打。

　　僧至关前问离四句绝百非请师直指西来意师云礼拜着僧礼拜师便掩却关门翌日师见僧问云昨日公案作么生僧云不会师云者尿床鬼子。

　　问古镜未磨时如何师云万象森然进云磨后如何师云果然觌面不识。

　　僧问如何是入关一句师云不展枪旗击胜鼓僧礼拜师云降将不斩。

　　问大海为墨须弥为笔且道写个甚么师展手云点画分明僧礼拜师云会么僧云不会师云听取一偈点画分明文彩未彰要会便会切忌商量。

　　问云门饼赵州茶未审是同是别师云一个鼻头两孔出气。

　　问和尚拄杖子佛来也打魔来也打未审是何意旨师云不敢轻慢进云却成侮慢去也师云辜恩负德汉便打出。

　　问菩萨护生南泉为甚却斩猫儿师云大尽三十日小尽二十九僧云还有罪过也无师打云还我猫儿来僧罔措师又打云死猫儿。

　　问三脚驴子弄蹄行且道日行多少师云阇黎到处者畜生亦到。

　　问倩女离魂那个是真的师云演祖被你带累僧云意旨如何师以偈示之曰自西自东自南自北之子于归无思不服。

　　师同贵州僧吃茶次问云栗棘蓬你作么生吞僧云百杂碎师云乱统禅和如麻似粟僧无语师起身云黔地之驴便归方丈。

　　问众生本来是佛学人分上因甚却不是师云是甚么僧无语师打云将诸你是个人。

　　因事有僧问千佛出世不通忏悔和尚今日因甚许人忏悔师云我者里无佛进云如何得忏悔去师云无间罪报其事如是。

　　问如何是中兴境师云山是山水是水如何是境中人师云僧是僧俗是俗如何是人境俱夺师云瞎汉你话头也忘却那如何是人境俱不夺师云谁人知此意令我忆南泉。

　　行实

　　师示寂前一日合堂僧众偕休休王居士等集方丈炷香作礼请师自述行实师云我身尚幻何有实行云驶月晕舟行岸移不过一期将错就错阿谁不知奚必重申以笑人耶众坚请再三乃曰我是本省富顺县刘氏子父母双亡时年方十五孤苦伶俜为亲眷所弃东行西荡游戏自适一日入邻寺见僧众诵经仪表可观归家便不茹荤十八岁行止转不称意乃弃家业往江安县礼观音院知安师脱白闻破山老人从天童归住梁山万峰便买舟东下至堂中礼燕居和尚赐法名圆胤字嗣灯执事巾瓶一日进方丈作礼云求老和尚开示师翁竖拳曰会么曰不会师翁便掌于是勇猛参究直废寝食师翁受江安蟠龙请予作柴头一日问师翁某甲斫柴如何得了大事师翁曰待你柴开斧脱即向你道予展手曰柴开斧脱也师翁曰还我斧柄子来予抚掌而出师翁冷笑一声胸中转见迷闷行住坐卧无不追究寻常被人问着古德言句不识廉耻也去下语也去拈颂有般没下落汉便来点头点脑说是说非我却向前叱之曰者是甚么所在许你者孟八郎来牵肠曳气如是不敢近前造次众兄弟行脚不是小事须具些子眼目莫受人埋没天下有真正大善知识尔等急去参取自己切莫自瞒参禅毕竟能了生死不得错过我今生死根株实未嚗断安可乱统祇任默默体察不悟不休解制后随燕和尚于川之西北行止数年烽烟临川辟居九支山别燕和尚随体和尚住镇雄寨迨乙未春干戈渐寝予有桑梓之思遂归富顺缉理中兴禅院二三年来役于土木丁酉秋将落成而本师开峰老和尚至因诸山求戒本师曰山僧者里无戒法与人若有戒法与人与者受者当堕无间地狱时一众无语本师震威一喝我进语曰与么则竹密不妨流水过山高岂碍白云飞本师曰然则今日说戒去也我曰不可头上更安头本师曰虽然如是更听一偈清风为衣虚空为戒信受奉行常常不坏黑漆杖头日月明秋深岩桂传天籁喝一喝我尔时忽然见梁山老师翁为我处遂出众连拜不知其数本师亦只笑而忘言临行以偈嘱予曰一棒临时杀活同等闲莫与世人逢秋风扶转三巴棹大海波心钓巨龙予送别本师遂掩关本山遵等闲莫与世人逢之训将及三载而玄亮王公偕诸山耆宿相迫出关出者场丑直是汗愧无地且如今与汝等出作入息如个三家村里俗人一般明日死期到来未免手忙脚乱皆是汝等共知共见何必欲我再露布一场家丑作诸方笑具古人云似我者拙学我者死如我今日者等络索何所取裁盖是汝等不知自己脚跟下各各有一段奇特因缘非唇舌之所能言所谓千圣不传之秘要宜自潜心体究以悟为期勿负斯言自贻后悔珍重珍重众复作礼拟退师嘘一声就枕而卧至翌日早粥后命行者声钟集众于方丈师起端坐略言住持大概以卸院事毕良久竖指云即此住即此去声未尽冥目而寂。

　　嗣灯禅师语录(终)　　(板存楞严经坊嘉兴倪尔经刊)
