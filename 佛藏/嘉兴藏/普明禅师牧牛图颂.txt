嘉兴大藏经　普明禅师牧牛图颂


　　普明寺牧牛图颂序

　　咄尽大地是普明一头牛何处更有佛与众生毫厘不隔本是如如若道此牛有黑有白有雄有雌有饥有饱便是一体分别成二世尊初生指天指地周行目顾犯人苗稼不少祖师西来直指人心见性成佛吃他水草良多三玄要四料拣五位居臣九十六圆相受尽牵制鞭策乃至拈椎竖拂行棒行喝种种机用皮毛脱落四足潜踪许大一头牛不知逃向那里去了到这里地重关已破且道向上还有事么以拂子打圆相云火里木牛耕白雪云中石马舞春风会么不会请看牧牛颂并诸方次韵语句毕竟还有优劣也无。

　　临济正宗三十二世　轹道人严大参谨序

　　普明禅师牧牛图颂附诸大禅师和颂目录

　　普明原颂云栖莲太师付梓序云普明未详何许人则亦不知道场之所矣辛丑冬予来理坊事壬寅夏　轹严居士将普明缘起及旧寺图相示始知因缘在此居士既恢复寺基初请玄微禅师继请明岩耆德殿宇焕然僚房俱备将来欲成狮窟余见诸方和颂读之不胜喜跃效颦和之并将图颂和颂合成一册流通。闻谷大师天隐禅师破山禅师万如禅师浮石禅师玉林禅师箬庵禅师山茨禅师玄微禅师香幢法主　轹居士跛道人如念无依道人

　　康熙元年孟秋月　日寓般若堂如念空识

　　未牧

　　

　　　　　　普明禅师颂　未牧第一

生狞头角恣咆哮奔走溪山路转遥一片黑云横谷口谁知步步犯佳苗

　　初调

　　

　　　　　　普明禅师颂　初调第二

我有芒绳蓦鼻穿一回奔竞痛加鞭从来劣性难调制犹得山童尽力牵

　　受制

　　

　　　　　　普明禅师颂　受制第三

渐调渐伏息奔驰渡水穿云步步随手把芒绳无少缓牧童终日自忘疲

　　回首

　　

　　　　　　普明禅师颂　回首第四

日久功深始转头颠狂心力渐调柔山童未肯全相许犹把芒绳且系留

　　驯伏

　　

　　　　　　普明禅师颂　驯伏第五

绿杨阴下古溪边放去收来得自然日暮碧云芳草地牧童归去不须牵

　　无碍

　　

　　　　　　普明禅师颂　无碍第六

露地安眠意自如不劳鞭策永无拘山童稳坐青松下一曲升平乐有余

　　任运

　　

　　　　　　普明禅师颂　任运第七

柳岸春波夕照中淡烟芳草绿茸茸饥餐渴饮随时过石上山童睡正浓

　　相忘

　　

　　　　　　普明禅师颂　相忘第八

白牛常在白云中人自无心牛亦同月透白云云影白白云明月任西东

　　独照

　　

　　　　　　普明禅师颂　独照第九

牛儿无处牧童闲一片孤云碧嶂间拍手高歌明月下归来犹有一重关

　　双泯

　　

　　　　　　普明禅师颂　双泯第十

人牛不见杳无踪明月光寒万象空若问其中端的意野花芳草自丛丛(寒或作含)

　　真寂和尚和牧牛图颂(师讳广印号闻谷)

　　未牧

信足奔驰不惮劳东西南北路迢遥只贪刍草平田阔忘却家乡有异苗

　　初调

气性虽顽鼻已穿牧童从此痛加鞭浑身血汗芒绳急遥望家山尽力牵

　　受制

暂时出草息奔驰好把芒鞋紧自随到处冻云霜露滑斤斤调伏敢忘疲

　　回首

芒绳不引自回头毛色皤然性已柔水草也知山里足牧童多意尚羁留

　　驯伏

暖风晴日柳溪边俯首循人意悄然花落郊原春色晚相随归去不须牵

　　无碍

调伏多年意自如水边林下总无拘一声羌笛松风起此日忘怀乐有余

　　任运

百花溪上柳阴中饱食和云卧绿茸歌罢山童无所事遗鞭枕上睡方浓

　　相忘

在在溪山云月中木人花鸟意相同国王水草从来足间步陂塘西复东

　　独照

玉鞭无用草绳间踪迹全无古路间空手独归林月下更前一步即牢关

　　双泯

杳杳人牛不见踪一团新月照秋空个中若问还源旨风落岩花点翠丛

　　真寂和

　　报恩和尚和牧牛图颂(师讳圆修号天隐)

　　未牧

水云渺渺乱声哮密密寻踪路更遥昼夜风霜不知处恐伊相犯别家苗

　　初调

才获绳头把鼻穿谩将痛处更加鞭也知乡井迢迢远拽转头来着力牵

　　受制

不从他性远驱驰寸步提持漫漫随几度黑风吹瀑雨通身泥水总忘疲

　　回首

蓦地忘机自转头悄然性气已调柔山中水草了知足不用迟疑在外留

　　驯伏

开放林间与水边横骑短笛任悠然归来一带烟霞晚潇洒歌谣不假牵

　　无碍

出入无栏心自如拟思量处更犹拘满怀风月人牛稳鞭索俱忘乐有余

　　任运

野岸溪湾花柳中一环山水翠林茸逍遥快活无求也软草为毡睡兴浓

　　相忘

拶到忘怀混沌中千山一色绝相同风光不觉人牛处任运腾腾西复东

　　独照

不须牧放淂安闲脱略寻常顾盻间散步谩归明月下踏翻泛上两重关

　　双泯

人牛处处竟无踪新月孤悬万象空借问归源端的旨枯桩春到绿丛丛

　　报恩和

　　东塔和尚和牧牛图颂(师讳海明号破山嗣法天童)

　　未牧

头角峥嵘便吼哮奔兢烟水路迢遥牧童草料浑无恋孰肯平田犯稼苗

　　初调

牛儿鼻孔被绳穿放去收来不假鞭拟向东西两处触一回入草一回牵

　　受制

年深日久懒奔驰云影溪光逐渐随任是上林花鸟过声二难唤牧儿疲

　　回首

计穷力极唤回头谩把鞭绳闲放柔七纵八擒缚树下山童犹未肯停留

　　驯伏

山间林下水溪边一饱无余庆快然撒手童儿归路晚和牛急向远村牵

　　无碍

稳眠露地意如如阳焰空花何所拘松韵山童弄铁笛轻轻吹醒乐无余

　　任运

南北东西任运中脚头脚底草茸茸饱餐只剩些些意留与山童瞌睡浓

　　相忘

云牛一片白其中那有雌黄与异同就里欲兮纤细子腾腾运运复西东

　　独照

牧童鼓掌自闲闲始信牛踪没此间遂淂殷勤谩且喜犹存星月照幽关

　　双泯

人牛顿尽绝形踪浩浩光吞宇宙空明月芦花来问的东风吹起自丛丛

　　东塔和(破山)

　　万如禅师和牧牛图颂(师讳通微)

　　未牧

劣性粗狂向外逃乡关迢递不知遥分明触处荒田地那肯回头惜异苗

　　初调

蓦路相逢把鼻穿饶伊恶性猛加鞭从今已淂绳头在才要奔趋只一牵

　　受制

暂息颠顽暂息驰频频相顾也相随芒绳虽缓鞭尤朴不算工夫不惮疲

　　回首

顽劣消除已转头不加鞭逼性相柔牧童未敢凭他意还把绳头紧系留

　　驯伏

万木丛中芳草边芒绳释去意翛然夕阳影里归鸦噪牛自相随不用牵

　　无碍

皤白浑身性自如海天空阔不相拘牧童闲倚松边石短笛频吹兴有余

　　任运

千条溪畔万山中餐饮随时饱绿茸牧子从教无个事鼾鼾枕臂不知浓

　　相忘

是处云山牛在中两无心意月相同碧天影落溪流急任尔纵横西复东

　　独照

生涯丧尽一身闲明月光腾古木间歌罢一声归去晚芒鞋踏破隔乡关

　　双泯

廓然空绝两无踪宝月孤悬照碧空个事不须重借问子规声断落花丛

　　万如和

　　东塔浮石禅师和牧牛图颂(师讳通贤)

　　未牧

蹉过声前这一哮反生边见历途遥披毛带角浑无虑粪草何曾识稼苗

　　初调

才识牛兮鼻已穿翻然自肯苦加鞭暂时不在频偷走犹把芒绳紧紧牵

　　受制

渡水穿云不乱驰任从呼遣总相随牛儿虽以堪调治未许山童暂放疲

　　回首

一回入草一回头可比初时性已柔满径落花思践履客途烟雨岂羁留

　　驯伏

玲珑石伴古松边任运腾腾始贴然手里有▆须放下鼻中去索不须牵

　　无碍

触处逢渠淂自如入泥入水又何拘饥餐渴饮困来睡底事从来无欠余

　　任运

已眼撑开宇宙中胡来胡现任茸茸山童闲唱还乡曲不觉令人归思浓

　　相忘

丧尽偷心豁达中人牛何异复何同从今两绝提防力可以西兮可以东

　　独照

脱尽皮毛赤体闲堂堂独露笑谈间不是渠侬能了达祗因透彻上头关

　　双泯

空空寂寂杳无踪一点灵机尽扫空智理不存悲化普一轮明月照幽丛

　　浮石和

　　玉林和尚和牧牛图颂(师讳通琇继住报恩)

　　未牧

牛本荷人人不识胡行乱跃隔迢遥一回摸着牛儿鼻大千沙界没茎苗

　　初调

寄言识淂牛儿者莫学时流强策鞭我是牛兮牛是我分明无二若为牵

　　受制

牧童但不迷头去纯白牛儿到处随非比道途贩卖客横骑倒捋自无疲

　　回首

莫道功深始转头牛无背面与刚柔山童但淂狂心歇鼻孔弥天绝去留

　　驯伏

寻常逐遂营营者谩道长调方帖然见彻斯牛无往返始知多载枉拘牵

　　无碍

本自翛然绝绊羁知恩岂肯强牵拘纵横飞舞无留迹谁信那伽定有余

　　任运

不分内外与边中傍水寻芳入乱丛回首东山吐新月骑归茆屋兴犹浓

　　相忘

强把全躯分二体计穷力尽始知同他长我短俱休问说甚人西与物东

　　独照

顶破虚空蹈碎地不留一物杂其间孤孤迥迥虽堪羡瞥尔知羞始透关

　　双泯

谁为所牧谁为牧认影牵风彻底空有问其中端的意早知刍犬吠茅丛

　　玉琳和

　　箬庵禅师和牧牛图颂(师讳通问)

　　未牧

走遍天涯逞意哮穿云涉水路迢遥多年一片闲田地蹂踏堪怜损稼苗

　　初调

鼻孔生狞不易穿一回入草一加鞭狂心何计能拴缚赖有山童把索牵

　　受制

拟将何处更驱驰暮两朝烟紧自随踪迹欲逃难躲避任渠奔烈也成疲

　　回首

翻然自肯便回头满地残红衬草柔故国有怀情未撇暗愁春老尚迟留

　　驯伏

收来放去古溪边风月随缘自悄然水草不思无底事相看撒手竟忘牵

　　无碍

纵步溪山得自如风流两岸亦何拘横吹短笛斜阳暮溢目春光信有余

　　任运

不曾移步出山中暖簇晴花五色茸莫怪山童闲瞌睡卧云眠月兴偏浓

　　相忘

相将无事太平中渠我情忘迥不同一段闲愁总收拾不知花落水流东

　　独照

一道寒光万境闲寥寥四顾水云间夜深明月归来后照彻空王向上关

　　双泯

从前光影觅无踪不见人牛烟水空尽大地回春晓梦日高香散百花丛

　　箬庵和

　　山茨禅师和牧牛图颂(师讳通际)

　　未牧

水草溪边纵意哮鼻头无系去迢遥谁知宇宙皆王化乱踏云山犯稼苗

　　初调

芒绳初把鼻相穿熟处难忘痛着鞭兮付牧童牢守护莫教暂失手中牵

　　受制

动容顽性好奔驰左右旋眸渠紧随怅望远山乡信杳披云带月正忘疲

　　回首

知恩逐步肯回头烈气消融性渐柔骑向平陂深草处横吹短笛绝羁留

　　驯伏

只在平田烟柳边鞭绳抛却坐翛然暮山钟动上方月恁么归来不假牵

　　无碍

人牛相视体如如彼此无心不用拘花柳丛中随意往团团蹄迹更无余

　　任运

或时村里或云中旧地闲田草正茸踏遍一毫无剩迹牧童高卧柳阴浓

　　相忘

撑撑头角卧林中渠我浑忘云水同为爱山前刍草细夜深乘月过溪东

　　独照

个里风光镇日间放身稳卧白云间长歌一曲声嘹喨直透威音劫外关

　　双泯

不见人牛不见踪清风明月满长空太平休用歌尧令枯木重开花一丛

　　山茨和

　　桐月庵禅师和牧牛图颂(师讳妙用号玄微)

　　未牧

黑云低处一声哮足底程途那信遥童子个时将贯索未尝留意惜良苗

　　初调

鼻孔今朝始受穿十分狂性只宜鞭要渠了了寻常事不管通身黑业牵

　　受制

蹊径于今不枉驰鞭绳缓缓肯相随家山水草随时给信步风流也不疲

　　回首

绿杨堤畔碧溪头景自晴和风自柔水牯转头初自肯月明归路谩迟留

　　驯伏

那里随来过这边左盘右转总安然黄莺叫淂山花笑声色中能不被牵

　　无碍

脱落虚空万象如人牛浪荡不相拘鞭绳飏下无▆子引兴梅花一调余

　　任运

我自悠然一觉中任渠草径玩纤茸落花没膝春山晚犹泼红霞锦绣浓

　　相忘

白云拖过月明中月与云和一色同智境此时都不会何论南北与西东

　　独照

家破萧然四壁间于今云净月明间固非往日程途事尚好挨身拶过关

　　双泯

剧尽何方觅影踪不应空里镂虚空有谁道露堂堂地蜂蝶痴迷花底丛

　　桐月和

　　一指庵禅师和牧牛图颂(师讳明海号香幢)

　　未牧

东奔西触纵狂哮越岭盘溪不惮遥眼底只贪畦畔草那知回首有灵苗

　　初调

几年鼻孔未经穿今日收来始着鞭捏定索头无少缓一回入草一回牵

　　受制

顽皮且喜罢驱驰我步溪边他亦随只恐柳丝拴不住孜孜照管略无疲

　　回首

一自牵归这一头几将鞭杖验刚柔而今已蹈还家路懒听枝头黄栗留

　　驯伏

几处低坡浅水边相依相狎意陶然山云欲暮归村舍宛转随人不用牵

　　无碍

水草寻常事事如任渠饮啄懒相拘笛声唤醒珊瑚月狼籍清光一点余

　　任运

缓步春山平麓中风和日暖草蒙茸鼾齁一枕藤萝石不管岩花色淡浓

　　相忘

通身皎洁片云中明月芦花未许同谩道玉楼窗已晓金乌犹在海门东

　　独照

牛自空兮人自闲翛然独步水云间尚须蓦地翻身转靠倒穷途最后关

　　双泯

皮毛蓑笠了无踪一片寒光堕碧空烟雨故园消息断百花何处斗芳丛

　　一指和

　　　轹道人严大参和牧牛图颂

　　未牧

云山堆里一声哮头角宛然家信遥满地闲花都踏遍那知异草并良苗

　　初调

生狞如虎鼻难穿赖淂牧童有索鞭不是一番施辣手个时劣性恐难牵

　　受制

熟径难忘欲逞驰芒绳在手紧相随岂容逐草寻芳去昼夜拘拴不惮疲

　　回首

暂时落草即回头云冻霜寒足已柔欲缓鞭绳尤未缓乡关不到且拘留

　　驯伏

高深蹊径曲无边相押相驯已信然杨柳阴斜红日转鼻头绳断不须牵

　　无碍

水草皇王总自如何须特地苦相拘山童撒手先高坐牛亦安然闲有余

　　任运

信步行来到此中山前山后草茸茸放渠散走陂塘去不似当年狂兴浓

　　相忘

太平气象月明中尔我家山色色同袖手低眉忘管带不知西去与来东

　　独照

踪迹寥寥独个闲浑然出处那其间自歌自唱空山下多少痴人认过关

　　双泯

人牛谩说绝形踪何异吹风欲满空若问还源亲的旨参天荆棘乱丛丛

　　　轹和

　　　轹道人再和牧牛图颂

　　未牧

牟牟声响是渠哮欲觅头踪转展遥狭路相逢刚识淂甘心饥饿不尝苗

　　初调

娘生鼻孔未经穿痛处针锥痛处鞭漫道牧童施毒手恐渠驰逐倍加牵

　　受制

古路凄凄作么驰他山岐曲肯相随痴儿不把绳头放牢系虚空徒自疲

　　回首

自从蹈着这源头骨力虽刚毛色柔日薄虞渊归意急肯贪刍草故淹留

　　驯伏

蹄迹团团古岸边饥餐渴饮恣悠然东来西往皆平贴出外归家总不牵

　　无碍

岭头溪畔自如如竖走横眠更不拘水草国王随分给本来无欠亦无余

　　任运

牛儿闲放此山中卧草眠花饱绿茸圆圚从来渠不入逍遥自在兴偏浓

　　相忘

人牛共住碧岩中到处溪山云月同猿鸟自啼花自笑水流西去岸移东

　　独照

脱尽皮毛淂自闲翛然独步水云间可怜无限英灵汉开眼堂堂入死关

　　双泯

处处逢渠没影踪碧天云净月轮空个中多少风流趣宝鸭香消锦绣丛

　　　轹再和

　　　轹道人三和牧牛图颂

　　未牧

黎然体色蓦然哮震地惊天用不遥嚼尽山花吸尽水不留常住一茎苗

　　初调

鼻孔撩天不受穿谁能下手妄加鞭牧童纵有绳头在枉费功夫着力牵

　　受制

牛儿有脚自驱驰堪笑盲儿步步随泥水溪深浑不染牵他入草淂毋疲

　　回首

转脑旋蹄错路头何分顽劣与刚柔蓦然直去家乡到不必淹淹在外留

　　驯伏

散诞溪边与草边要骑要下任安然索头盘结牛头上到处为家不用牵

　　无碍

柳陌花街到处如犯人苗稼又何拘横冲直撞都无碍窠臼掀翻无剩余

　　任运

夜半归来月正中三生石上草茸茸太平休斩痴顽汉一任横吹铁笛浓

　　相忘

[○@人][○@牛][○@一][○@│]这○中黑白元来一色同我不似渠渠似我谁分南北与西东

　　独照

牧他屎屁不曾闲鞭向无生眨眼间有意气时添意气何妨一镞破三关

　　双泯

泥牛入海杳无踪木马嘶风向碧空个事若何重话会花开铁树闹丛丛

　　　轹三和

　　跛道人如念牧牛图颂(有序)

　　诸佛垂迹祖师西来无非发明此事拈捶竖拂热棒热喝单提向上机轮普明禅师假人法重设牧牛图颂　轹居士报佛恩复兴祖师道场大禅师锦上铺花跛道人画龙点眼长安风月贯今古那个男儿不丈夫阿呵呵好大哥。

　　未牧

头角峥狞恣意哮溪山踏遍路迢遥牧童不把牛穿鼻难保狂心不犯苗

　　初调

绳头在手鼻儿穿性劣难调紧着鞭从此一番休放缓牧童须是要频牵

　　受制

劣性调柔渐息驰牵来步步已相随牧童犹把精神抖到此浑然不觉疲

　　回首

颠狂心尽始回头功用无间牛自柔信手牵归明月下免从水草又停留

　　驯伏

不计山边与水边了然无事自安然森罗万象浑闲事从此牛儿不用牵

　　无碍

独露堂堂意自如安眠稳坐已无拘牧童短笛闲拈弄一曲横吹乐有余

　　任运

识破元来只此中闲花野草任茸茸东西南北无遮障拍手高歌兴正浓

　　相忘

白牛只在白云中渴饮饥餐总是同闲着山童石上立此间那复问西东

　　独照

牛儿无迹地闲闲明月团圞只此间自有一双穷相手一拳直透万重关

　　双泯

人牛俱泯杳无踪水在长江月在空猿抱子归青嶂里鸟衔花落碧岩丛

　　无依道人和牧牛图颂(徐讳昌治号觐周)

　　未牧

头角未露一声哮自在纵横去路遥黑白始分牝牡相生来柔顺长灵苗

　　初调

顺性今朝也受穿何烦童子又加鞭线索在手随时转到处风光无挂牵

　　受制

踏着溪山便骋驰朝行暮宿紧相随一回饮水一回胀悠悠负载不辞疲

　　回首

堪悲烈性不回头幸得天生禀性柔遍界落花忘践履烟云霄路莫停留

　　驯伏

不分内外与中边束缚无拘意洒然信步行来皆坦道腾腾任运总无牵

　　无碍

万别千差性本如超群惟此性无拘一身负荷皆全力本分何曾有欠余

　　任运

暂尔息肩卧云中忽长新芽生意茸引重致远随意适个中独步兴偏浓

　　相忘

忽忘管带太虚中渴饮饥餐处处同物我尽捐知解净如日西升夜落东

　　独照

得安闲处且安闲不留辙迹在人间瞥尔英明了达去踢倒银山铁壁关

　　双泯

隔墙清听绝无踪形影孤寒照碧空窗楞已过浑无事又何精舍竹林丛

　　无依道人和

　　牧公道人项真本和牧牛图颂

　　未牧

青山绿水恣咆哮四顾三回路转遥只管贪程为太速何知日用犯佳苗

　　初调

才见牛兮蓦鼻穿粗浮习气急加鞭那时掘强横驰走把定绳头好一牵

　　受制

四蹄今已息奔驰放去收来无不随且喜鞭绳犹把握牧童何肯自为疲

　　回首

溪山踏遍自回头熟处生时性渐柔鼻贯一条成底事不劳腕力暂相留

　　驯伏

左盘右转碧溪边撇下鞭绳乐自然几度绿杨归夜月山童高卧竟忘牵

　　无碍

掉尾擎头适自如纵横脱略有何拘悠然一曲寒崖上短笛吹开物外余

　　任运

饥餐渴饮绝边中倦即和云卧草茸骤步任教青嶂外满腔风月兴偏浓

　　相忘

人牛共住此山中动转施为绝异同我本是渠渠即我不知南北与西东

　　独照

牛无方所牧童闲懒把虚名落世间尽大地来无我我不消弹指透重关

　　双泯

人牛两尽没形踪今古相酬劫亦空本地风光一段事岁寒松柏翠丛丛

　　牧公和
