嘉兴大藏经　德风禅师般若语录


　　序

　　禅宗自渡江以来其间之发蒙振▆▆▆▆▆轮穷源探本操最上乘具玄要法以昭▆▆▆▆固不乏入而门外汉假无义味话未尝不描头画角影响讹传虽然爝火之与日月岂可同日语哉青龙德风禅师为临济宗飞锡洙溪之南一瓢一钵晏如也偶从扫地击竹举头见桃触境生心随口指点侍者如惺因字成篇因篇成帙将付梨枣问序于余余慨世之说禅者往往剿集前人唾余摇唇鼓舌掩饰了事至问其所说何法因何得利益人天茫然不知真入地狱如箭射德风于家常话头阐第一义谛犹不失本来面目非咬文嚼字者可比后之览者当具只眼无生分别见庶几禅宗不坠矣夫。

　　康熙二十八年岁次己巳八月朔狮峰居士沈宗敬题。

　　德风禅师般若语录

　　侍者如惺等编

　　师于顺治戊戌年十二月十二日入院居士王心斋陆伯骧陆汉涛陆菊林富瑞岩舒恒山顾耀泉富瑞生富明生沈耀山戈石生冯振宇蒋明斋蒋君升周心桥等设斋请上堂师至法座前云古般若新长老魔佛来俱靠倒所以道法随法令本无大小喝一喝便升座拈香云此一瓣香如天普盖似地普擎端为祝延
今上皇帝圣躬万岁万岁万万岁伏愿玉烛常调金轮永镇此一瓣香奉为满朝文武合县尊官高增禄位洎现前大众本山请主福如沧海寿比冈陵此一瓣香奉为越州大珠堂上天　申龄和尚专伸供养挮度之恩此一瓣香数载辛勤觅之弗得一回入手千载难忘热向炉中专为松江明发堂上传临济正宗第三十二世上百下痴元大和尚用酬法乳之恩就座维那白椎云法筵龙象众当观第一义师云若论第一义更无启口处莫有不涉唇吻者不妨出众相见僧问第一义即不问如何是空如来藏师便打进云如何是不空如来藏师又打进云如何是空不空如来藏师卓拄杖云唤作拄杖则触问如何是般若境师云庭前梅放数枝春进云如何是境中人师云举头望见鹉湖城进云人境已蒙师指示朔风觌面又如何师云急须回避士问如何是佛师良久云会么进云如何是法师云进前须努力进云如何是僧师云汝是个俗汉乃云般若古刹筠篁倒插郁郁森森摇风筛月山僧到此如何铺设珍重禅和莫寻枝叶兹因心斋居士同诸善友捐舍囊中之钞办成庄严之具敦请山僧升座举扬个事贵要大家荐取遂举拂子云委悉么庭前生瑞草好事不如无掷拂子下座。

　　腊八上堂年年遇此腊八诸方竞皆说法山僧默默无言雪压新篁欲折诸子出手相扶触着眉毛折裂折裂舌头无骨吐露真机一句明明自超越僧问如何是超越底句师云风车子进云还别有么师云唯此一是实余二则非真进云恁么则礼拜去也师打云也须知恩始得下座。

　　居士送法衣请上堂僧问般若辞众涌莲上堂意旨如何师云冬行春令进云某甲另有一机师云不妨拈出僧便一喝师云许汝具半只眼进云切莫涂污他人师云也免不得乃云般若辞众退华严无喜无忧已七年今日涌莲难事到冤家复染紫云漫披枷带锁难偷掩复上笼头最可怜诸君有幸来相续没弦琴上细吹弹团圞共证无生曲大家掇显紫金襕金襕已露法令森严登狮子座说无义禅敢问诸人还委悉么吾为法王于法自在便下座。

　　四旬诞日上堂僧问如何是万法归一师震威一喝进云自知其理师云更有事在问如何是父母未生前的事师云东篱黄菊绽如金乃云众信虔诚庆祝筵何缘特地强安排本来面目难藏覆吹发黄花满地开挥拂子云诸人还见山僧本来面目么便下座。

　　陶里静上人请上堂僧问如何是出世之事师云一脚踏到底僧竖一指师云更要出头在乃云此事人人俱有切莫随他背走直须奋发向前方知面南北斗还有同生同死者么击拂子下座。

　　诞日小参一化居士领众信至请小参云幸遇今朝初四日恰好山僧是生日又赖众信囊中钞备办珍馐供养佛供养佛好消息一场露布使谁识有谁识满天光彩无穷泄喝一喝便行。

　　荐亲小参云明不得藏不得一重公案轻拈出轻拈出追荐亡灵超百亿复举赵州因僧问未有世界早有此性世界坏时此性不坏如何是不坏之性州云四大五蕴僧云此又是坏的如何不坏之性州云四大五蕴诸仁者还知赵州答话处么会得赵州答话处便知已故赵公明老居士生本不曾生死本不曾死生死不相关讵在尘寰里既不在尘寰里且道赵居士在甚么处卓拄杖云佛国魔宫俱靠倒无拘无束任优游便下座。

　　中秋小参举起西来意庭前柏树子谁是个般人出来想证据住法不是法世间想常住飏下目前机未是特奇事偏界不囊藏金风吹不已。

　　三冬小参寒寒寒寒鹊争梅又一年寒梅花放真消息寒鹊声声报喜欢报喜欢不须参寒鹊争梅多露布何用山僧口喃喃击香几起身。

　　孔福示众云一言还却草鞋钱日用头头法法圆上下通同纯合道这点光明谁肯瞒。

　　般若示众云参禅须是铁汉不用前思后算直下一槌粉碎便见超方手段拍掌一下云急着眼看。

　　华严寺示众云佛祖当年一字无何缘特地成淆讹西来的意人人具可道闻声不是他。

　　紫竹禅院结制示众云参禅人须猛烈从前世事多抛撇莺啼花笑主宾分个中消息许谁识。

　　示众云余乃到此孔福终是忙忙碌碌不是坐对间谈便是指南话北遇个瞎眼聋人又要从头知嘱且道知嘱个甚么向他道分明指示人家见拍掌呵呵笑不休。

　　初夏小参初夏无余事风送逆流香黄莺啼彻处倾国助宣扬抖搜祖师意薰风扑面凉虾蟆直跳起蚯蚓用移场飞禽无躲避走兽各纵横各纷横露风光田翁尽望日中央举拂子云会么正是众兄亲切处始初下种一声忙卓杖云久立珍重。

　　　　　众请孔福寺上堂

　　僧问应时及节即不问如何是第一玄师云香烟透碧天进云如何是第二玄师云爆爆与人间进云如何是第三玄师云钩锥利便尖进云如何是第一要师云恰好令人笑进云如何是第二要师云抬头已颠倒进云如何是第三要师云瞒人不瞒道进云三玄三要请和尚一齐拈出师震威一喝乃云山僧懒得升座曲强人前分付莫负众昆虔请只得将错就错复举达大师先住此山未曾升着此座总无颂古机缘前有不知年数众信协力护持便见孔福重修装塑复宣华严道场推出山僧登座说个淡淡语言一一重头剖露落在大众耳边谨谨保护若是英灵汉子藏在胸中切莫兜灾惹祸傥有人问孔福如何是保护一句即向他道向语不出门低音传千里卓拄杖云切莫错过便下座。

　　　　　七旬诞日请

　　上堂士问庆诞是福寿延年深奥处没有人参求和尚开示师云个个知恩进云相识满天下知心有几人师云也要居士委悉婆子问我师祝寿一句意旨如何师云大众瞻仰进云负恩者多知恩者少师云独许善人具半只眼▆云虚过光阴七十年今朝母难复重拈众信拈香勤礼拜要求过去尽超完云要且没交涉拜佛自求福慧家家保泰祈安十方信施难消受檀那血汗莫轻拈良久云且道山僧父母是如何这重公案可有人会得么士问一子出家九祖升天师云若不升天进云诸佛诳言师云虽是古人旧句恰好撞得偶然卓柱杖云佛国魔宫俱靠倒无拘无束任优游便下座。

　　赞

绿叶栖身且默然正当午向莫传言四维上下和音助大地儿孙悦喜欢

　　题

头红身黑坐相奇特大地起疑使人不识隔墙老梅照着形迹且道是甚么人恰是元卿念佛

　　重建青龙庵偈

古地千秋长绿苔平空欲架栋梁材今朝特告诸檀度扶起巍峨殿阁来

　　修庵引

屋老年深橡缕斜风摇四壁动无遮檀那莫惜囊中钞管取云来歇有家

　　举火

　　沈氏门峰涌出仰翁看经说教句里翻宗开言动舌霁雳喧轰世人堪听扫迹绝踪殁限于后冷落家风大众且道仰斋居士即今在那里安身立命咦火焰里转身无觅处佛国逍遥自在中。
嘉兴大藏经　德风禅师般若语录


　　德风禅师语录卷二

　　颂古

　　初祖达磨云吾出世非久谁得吾正宗者出来与汝证明最后二祖出礼三拜依位而立磨云汝得吾髓。

　　颂曰。

滞货多年要脱却强开席铺觅真金神光拜立获渠髓翻令儿孙恨转深

　　六祖告众云我有一物无头无尾无背无面无名无字诸人还识否。

　　颂曰。

无头无尾又无面铁眼铜睛窥不见今日分明为指津仙人常在云中现

　　六祖风幡。

　　颂。

不是幡兮不是风海门涌出日轮红几多恋窟迷踪者不见寥寥天地空

　　僧问马祖近日尊体如何祖云日面佛月面佛。

　　颂。

日面月面头头相见水秀山清幸勿思算

日面佛月面佛海阔波平山突兀万里云收宇宙清寒光皎皎照何物

　　唯政因入京逢一官人命吃饭忽闻驴鸣官招曰头陀政举头指驴政指官法眼别作驴鸣。

　　颂。

蓦召一声便举头一挨一拶最风流谁知更有傍观者便作驴鸣狗吠酬

　　水潦和尚参马祖。

　　颂。

一踏分明绝正偏水潦从此话头圆百千玄妙如相似依旧阿难在佛前

　　赵州示众云佛之一字我不喜闻。

　　颂。

佛之一字闻不喜独坐巍巍迥大唐但见皇风成一片更于何处觅封疆

　　赵州勘婆子。

　　颂。

荡荡一条官驿路行人往往问前津自从勘破归来也谁触长安车马尘

　　赵州因秀才问佛不违众生愿是否州云是日某甲欲觅和尚手中拄杖得否州云君子不夺人所好曰某甲非君子曰我亦不是佛。

　　颂。

当机一拶玄关转走马循环不暂停赵老虽然能作主看来也是假惺惺

　　赵州无字。

　　颂。

一朝被蛇伤怕见断井索总然道个无争免狂风作

　　镇州萝卜。

　　颂。

镇州出大萝卜拈来百味俱足须知不着姜椒赵老家风别俗

　　岩头作渡次一日因婆子抱个儿来乃曰呈桡舞棹即不问且道婆子手中儿甚处得来头便打婆曰婆生七子六个不遇知音祇这一个也不消得便抛向水中。

　　颂。

独泛悠悠一小舟沧溟突出巨鳌头拦腮一掣翻身去今古长江水自流

　　张拙秀才看千佛名经问长沙曰百千诸佛但见其名未审居何国土还化物也无沙曰黄鹤楼崔颢题后秀才还曾题也未曰未曾沙曰得闲题取一篇。

　　颂。

百千诸佛居何土月印长江彻底清黄鹤楼题崔颢后至今吟韵许谁赓

　　长沙一日游山归首座曰问和尚甚处去来沙曰游山来座曰到甚么处沙云始从芳草去又逐落花回座曰大似春意沙曰也胜秋露滴芙蓉。

　　颂。

落花铺径乱啼莺无事野人策杖行踏遍芳丛归去也报君春色胜秋荣

　　岩头在鄂渚湖三文钱买个黑捞波每日捞虾捕蚬且恁么过时。

　　颂。

鄂渚州头生意足扁舟独泛出尘俗乘风一笛过沧溟烟树依依江畔宿

　　南院问僧名甚么曰普参院曰忽遇屎橛时如何曰不审院便打。

　　颂。

古佛家风轻漏泄银蟾出海对君说对君说太饶舌笑杀云门屎一橛

　　沩山问仰山如何是西来大意仰云大好灯笼。

　　颂。

大好灯笼逼塞虚空西来大意门对炉峰

　　僧问龙牙和尚苏噜苏噜还有西来意也无牙云苏噜萝噜。

　　颂。

脚踏毗卢顶上行从来不识野狐禅江山风月由君弄已落胡笳别调弦

风吹别调露真机直下全提半似痴其中消息谁能会试听春山啼子规

　　无位真人。

　　颂。

酒色之徒横眠倒拖无位真人拦不住得欢乐处且欢歌

逢人举手话淆讹无位真人好大歌今日分明通一线大家依样画葫芦

　　世尊睹明星悟道。

　　颂。

明星忽睹豁双眼遍界风光不可藏鼻直眉横成现事笑他特地语郎当

忽睹明星也大奇惊天动地小儿戏娘生鼻孔突然现额下横分两道眉

　　黄龙三关。

　　颂。

我手何似佛手喜怒谁人弗有或时提揭刚宗或时拈花折柳

我脚何似驴脚直下拦腰一踏此是佛祖家风谁会驴蹄马脚

生缘举起鼻辽天放下全无底事圆何似饥食渴饮了更无一事在心田

　　洞山因僧问如何是衲僧孔窍山云十八女儿不系裙。

　　颂。

衲僧孔窍迥然别明明突露如何说皓月当空朗太虚山河大地一片雪

　　僧问马祖如何是佛祖云只心即佛。

　　颂。

即心即佛两头空带水拖泥作主翁拍破虚空成两片一轮杲日耀苍龙

即心即佛大现成鼻直眉横面上生枯木花开春劫外到来休问句中情

即心即佛一句雄把定乾坤不露踪会得个中消息子不妨高卧白云中

　　僧问如何是个冬来意师云特地一场愁。

　　颂。

问我冬来意特地一场愁诸人如未委头上又安头

　　婆子烧庵。

　　颂。

抱住殷勤不放开饭香触鼻笑盈腮道得十分端的处亦要婆婆自主宰

　　本师因费老和尚问如何是佛师曰破米筛。

　　颂。

米筛飏出太虚空一句全超恰费翁不是儿孙重提起诸方受用在其中

　　法身。

　　颂。

一口无二舌何事音声别达磨老臊胡面壁已成拙

　　古镜。

　　颂。

多年不见本来人今日相逢觌面亲娘生鼻孔突然现烁破乾坤独露身

　　柱杖子。

　　颂。

直下单传白棒儿撑天拄地少人知英灵若解承当去横拈倒用任施为

一条竹杖似狞龙正令全提不露踪铲断当人命根子横拈倒弄解生风

　　乐道歌

道人乐(道山)之寓风亭月榭长吟哦荣华谢尽一身轻乐道此山清况多闲策杖步云坡岩花能笑鸟能歌此心真也是非真独惜无人悟薜萝嗟彼区区名利客寻声逐色日蹉跎我山岌岌争前去呼不回头奈若何岂是无心合成道多缘识浪起奔波何如林下养真心心境空来一刹那云片片石峨峨此中乐也似仙陀苍苔石上题黄叶诗成拍手笑呼呼笑呼呼会也么乐道人间第一和
嘉兴大藏经　德风禅师般若语录


　　德风禅师语录卷三

　　问答机缘

　　僧问天童和尚鼻孔在甚么处师云拈起来看进云即今在甚么师云拈起来看。

　　士问致知在格物意旨如何师云汝这一句话从何处得来又问康话曰作新民又作么生师云今日的话与昨日不同。

　　师问春色满园关不住一枝红杏出墙来且道承谁恩力师代云独露士问春色满园关不住一枝红杏出墙来且道承谁恩力师云大家不曾瞒。

　　士问夜半三更皎月正当空还许进步也无师云速退速退。

　　僧问如何是西来意师云庭前喜鹊噪进云某甲会也师云切莫乱承当僧竖指即在一毫头师云未信汝在。

　　士问圣人道一以贯之未审所贯何事师云且坐吃茶。

　　士问如何是渔渡境师云隔岸垂杨落日低进云如何境中人师便与一棒进云人境已蒙师指示觌面相逢是若何师云一阵西风扑面凉。

　　士问和尚住此水月斋有何境界师云潮来潮去进云还有奇特事也无师云有进云如何是奇特事师云水清鱼自现。

　　僧问如何是临济家风师便打复之一偈我生疏散懒谈禅寒则穿衣热去绵云兄问吾家风事劈面惟酬一大拳。

　　僧问一物不将来如何师云太累生僧拟议师打一拳云放不下在。

　　师举拳云是甚么明云是香炉师云意旨如何明云香烟绕绕师云如何是你立地处明云面向东南意在西师喝云住答偈云呼唤声声应得亲分明突露本来人亘今弥古无他物只要当前认得真。

　　僧问堂中圣僧与露柱相争谁人解得师云好与汝一顿。

　　僧问浩浩之中如何辩主师云满眼满耳。

　　僧问如何是诸佛出身处师云风过树头鸣。

　　僧问如何是佛师云檐前水滴石头穿。

　　僧问紫罗帐里撒珍珠意旨如何师云大家瞒不得士问一子出家九族升天因甚目莲母亲藏在地狱师云一拈一放。

　　士问鸡母在前鸡卵在前师便打一齐打杀进云为甚么一齐打杀师云凡圣多教绝往还一齐打杀。

　　僧问如何是诸佛出身处师云止风渡头舟自横。

　　僧问一口气不来向甚么处安身立命师云谁教汝来问僧无语师劈面一掌云在甚处安身。

　　玄宗问如何是祖师西来意师指云门外雨霖霖。

　　僧参师拈竹篦问云是甚么僧云露地白牛师掷下竹篦云切莫犯伊头角。

　　师问衍中云你在这里寻觅个甚么中云分明在目前师云好个消息只恐不是中便礼拜归位师云不是不是。

　　僧问百牙台畔山水依然千个知音即今谁是师云朔风鸣古木。

　　僧问如何是万法归一师云檐前水滴倾。

　　师问云是甚么士云露地白牛师云穿却汝鼻孔。

　　士问如何是无为句师默然进云如何是句无为师又默然士礼拜师云见何道理进云言之有理师云未信汝在。

　　士问诸人集会有何指示师云看取令行时士便一喝师云喝后如何士云分明礼拜师云知恩始得。

　　僧问无梦无想无见无闻主人公在甚么处师云汝问我答进云青州布衫重七斤意旨如何师云待汝通身放下来与汝商量僧默然师云放不下且去。

　　僧问觌面相逢事若何师劈面一掌。

　　僧问如何是祖师西来意师云风吹草叶啼。

　　僧问正睡着时主人公在甚么处师云大地不曾藏进云未睡着时主人公在甚么处师云迎宾送客。

　　士问如何是新鲜句子师云汝此问是新鲜句子进云如何是着力句师云倒退三丈进云如何是末后句师云山僧却道不出。

　　路次士问如何有头无尾师云弥勒进云如何是有尾无头师云释迦进云如何是头尾相应处师云达磨进云如何是头尾不相应师云汝是个俗人进云四事已蒙师指示其中消息又如何师云汝往青浦我往枫泾。

　　　　　新问有三

　　既是般若因甚往来者未登彼岸。

　　既是倒竹因甚枝稍向上生。

　　祖师名无碍因甚稚子兜他不得。
嘉兴大藏经　德风禅师般若语录


　　德风禅师语录卷四

　　白云山居偈

清闲独许野僧家荡荡无拘我自夸有时闹里安身处有时静处萨婆诃

一片白云舒复卷个中无意可相留有人问我家常事日日三食饱便休

多年活计在茅蓬门对前冈几树松宛似罗浮图画里山盘水曲妙难穷

一住云乡几度春但闻花鸟语频频芒鞋竹杖常随我却似孤云野鹤身

疏亲不问个闲人枯木花开劫外春茅屋三间天地阔半帘明月照幽身

茅蓬结就白云边幽静无人草木鲜幸得山僧无别事哩啰一曲唱寒泉

破衲芒鞋三月天桃花鲜笑碧溪边团团矮屋人来少惟见白云飞满川

无事于心作么亲那容卜度觅佳珍个中会得真消息泥团土块解翻身

道人间处了无思兀坐长年半似痴偶对西风拈一偈何常搜得古人诗

春风拂拂菜花香底事分明不覆藏会得其中端的旨行人切忌谩商量

秋至梧桐叶乱飘山居一个度云霄长年无客来相问林鸟声声伴寂寥

我住新溪三两载常来花鸟语喃喃山僧已得其中趣那许闲云到草庵

　　船居

浮居独自把舟撑笑指光阴水月忙野人喜唱无腔曲凡圣多来学我狂

山水中人乐且多随方消遣兴如何隔岸几声渔父笛水清鱼现弄伽陀

逐浪随风始畅怀波平月现画图开满目江山延故客略通消息与人猜

甘自浮居江上飘泊舟坐看水云朝沙鸥也爱清闲好情愿飞来伴寂寥

毒口伤人心已慈不思名利转呆痴半生活计江湖上日听渔翁唱晚词

　　箭溪山居

谁道居山不见山许多田地属多年苍松翠竹常相伴那有间情叙市廛

平生性懒似闲游结草栖身看水流几阵竹风穿耳过了无一事挂心头

踏遍诸方懒出头溪边林下我甘休独怜渔父江湖上箬笠扁舟拨棹游

浮世轻飘懒指南诸方韵过被渠瞒接棹实难行化处昂然清享已心安

结草栖身近泖河常闻渔父曲声和柴门竹屋绳床睡日到斜昏梦未呼

　　山居和韵

道人弗与世情缠一室香消竟日闲二时茶饭寻常过坐对松亭看鸟还

毫无一法绝牵缠独自逍遥到处闲木石山川增我兴常同野鹤伴云还

山光潭影日相缠漫味林间月一湾谁识野人长快乐多栽松竹引风还

　　偶成

草室栖身心亦休诸般事业一齐丢枯禅把守非问外乐得清闲自放收

草室栖身心亦休浮躯寥落乱峰头退步不知谁是我落花流水过荒丘

草室栖身心亦休倏然风过树摇头难瞒大地英灵子历历明明夜不收

草室栖身心亦休忽闻花鸟弄枝头和风摇竞人家见暗通消息许谁酬

草室栖身心亦休客情交接实难留野人总是闲飘荡拍碎乾坤亦可忧

草室栖身心亦休出双空手亮悠悠有人问我西来意道破寻常特地愁

草室栖身心亦休白云来去甚相留逢人毕竟举何示略通消息满林丘

草室栖身心亦休冲开四大尽撑浮神仙秘诀人难测一道馨香六不收

草室栖身心亦休寻常疏性懒呼牛鸟含花吐枝头上古往今来觅处求

草室栖身心亦休恒沙诸佛尽摇头笔尖吐露谁能会万古从来不断流

　　寓秀州古华严偈

恰逢五九住华严耕种方方六亩田柴米油盐何所至寻常营口地头鲜

身心疲倦懒谈禅竟日长眠脚向天了然不管人间事犹爱黄莺树上喧

身心疲倦懒搜寻日逐逍遥万虑沈饥来一钵千家饭闲向盘陀石上吟

身心疲倦懒行游溪畔人家报早秋犹有篱花添瑞彩其中消息许谁酬

身心疲倦懒栽培独自闲闲坐石台清淡一生图快活管教到此绝疑猜

身心疲倦懒吟诗兀兀痴痴独坐时忽见林间归鸟集斜阳寒影照西渠

热风吹至汉溪南虽寓华严息足难寻常七事真难备巡兵过往带泥蠲野兽飞禽谁抵敌儿童故意放牛眠不是有心成偈颂看来光景急须还

暂借华严挂锡瓢无柴无米亦清高独怪村邻传信息何必空劳终日朝欲退此方生别计难为请主犯人苗休心总是山家志随机应变度云霄

　　赠社兄

聊赠我兄一首诗好须仔细暗推惟风行草偃他年事无负今朝同社时

　　赠洞然禅人

处处弥陀本现成何须向外去搜寻洞然一着分明也春鸟喃喃闹晚林

　　赠旵容兄

眉毛罅里纳须弥两眼空来海岳低正值秋光天际晓一轮月桂出云衢

　　赠悟峰兄

突然平地起高峰纵望巍巍倚碧空顿落千山眠脚下举头惟见日轮红

　　示机侍者

拂拂和风动地愁机缘相合未能酬三番呼唤三番应历历分明夜不收

　　示德音至

知道维摩今日来霜风瑟瑟菊花开何人此地传音信及至相逢口不开

　　欲休兄六旬

一旬花甲翻身转直与赵州寿算同个段风光兄自乐清筇长伴万年松

　　示了无

了了分明体自如无拘无束一残躯其中若解知机变便是人间个丈夫

　　示径宗

径宗有个本来人觌面分明认得真不是山僧重露布一番提起一番亲

　　示际弘

双亲已故好修行莫负从前习咒文直下到头能自信脑门已着铁三斤

　　示实闲

静听黄莺树上鸣一归何处甚分明不须向外闲之绕就此翻身乐太平

　　示实然

个事须知信实然了生一句贵心坚饥食渴饮无他事好诵弥陀十万千

　　示实杲

杲日当空万物春山河呈瑞露全身其中消息谁能会烁破虚空一片心

　　示爱山

我爱水兮汝爱山晴峦碧沼共盘桓两重公案齐拈出勿使当场落二三

　　示瑞云

瑞翁性喜伴云居朵朵祥峦助道基心地花开须善护莫教花谢退身迟

　　示衍成

成道已来无尽春和风吹荐百花新直下了然如今得鼻孔分明搭上唇

　　示渔渡

渡头无客望西东把橹何人没兴逢波浪滔天消息露月明清彻为谁通

　　涵月兄

清风明月满乾坤闹市场中莫暂停彼此云山无别业莺啼乔树一般春

　　示觉真

秋遇莲香话旧机无缘谈动道情希诸方语句堪亲近此事常常活处提

　　示子岸

喜折寒梅意思浓纷纷玉蝶斗芳丛闇香春土飘衣没疑是卢浮图画中

　　示六圆

拍破虚空裂两傍眉横鼻直露堂堂西来的意分明了切忌为他向外忘

　　示了凡

了凡须透祖师机兀兀孜孜莫放渠世事文章闲涕唾出尘端不在诗书

　　示衍黠

黠禅年老不停闲日念弥陀八万千念到无心云散处方知遍界是心莲

　　示朴诚

当机一着绝商量括地金风为举扬直下个中通消息风从花里过来香

　　示一默

知理全然慧性同好生参究急追风不须向外生枝叶心镜常明一默中

　　与欲休戒兄

请问欲休休不休白云来去自相留撑天拄地难藏覆一喝直教水逆流

　　示实杲

杲日当空万物欣子规声彻孰知音其中消息堂堂露烁破乾坤亘古今

　　送如如和尚

丙申曾谒已投言己酉光临法道传今日欣然又相见大家共叙笑喃喃

　　送铁树弟

惟兄相对可酬言举示诸方摸鼻穿独许玉梅含蕊笑春光落落鸟能宣

　　送隐文弟

诸方云水慕清标落落声光不可描消息时来难晦隐象龙济济望中朝

　　送断疑弟

喜君自信了无疑格外全提若个知何幸今朝亲识面同门合调应相宜

　　示彻善人

己酉初春撞我来坐谈片刻笑颜开个中消息原无别花鸟声声绝意猜

　　示永家

信手拈来事事全言中有意莫增添分明指示人皆见一片风光大地传

　　示敬山

古松千尺护生辰底下谁知有茯苓满面和风成露布一般光景劫前春

　　示三叙

出语应时及节何用斯文妆说若是作家汉子更不思议转别

　　示我陶

隔江招手信音通纯日逢君语笑中会得个中端的意桃花依旧笑春风

　　示君正

举音动舌自天然信是逍遥到处传会得摩诃端的子大千总不受人瞒

　　示启明

要明生死又何难日用寻常事事便眼色耳声俱是道明明会得不须参

　　示近山

我近水兮汝近山其中消息向谁看祖翁留下一句子直至如今说未完

　　示巨庵

宽廓团团别一天巨庵迥迥突高川一般消息谁瞒隐独许其人带信还是渠非渠犹堪语卜度那容事事全波斯鼻孔能开笑收入虚空画里传

　　示悟心

悟得心王冷似冰浮躯坐对石风屏善人在此拈来看反覆之中面目清声前有意休他觅句下无私善自听有人问我其中事别处桃花映水明

　　示若千

余乃出世上洋东相近川沙顾氏宗流年二九华亭所行化当湖空合空般若华严藏幻质涌莲孔福岂神通语录刻成几十首何如黄叶付东风

自笑野僧家逍遥物外奢心境缘无事即听水边蛙林间归鸟集石畔有人家懒打诸方鼓随分度生涯六月炎天日青苗拎转叶大家忙车水白汗通流出脱下娘生裤皮囊多打湿风吹眉毛动知恩方始得我寄慈航一叶舟力穷疲倦懒呼牛搬沙运土寻常事谁识区区这一头

　　春雪二首

六出飘飘大地春乾坤一色净无尘山林处处呈祥瑞更有梅花分外新

乾坤纯一色大地尽皆春最喜梅稍月清香暗喷人岩前梅放数枝春野鸟来朝唱得频独爱此花清自媚色同明月本天真

　　示绍南

静处安居喜畅怀别无余事上心来世间多少闲家具我自甘休逐日挨

　　示永家

疏慵情愿守清贫无喜无忧过几春来看横溪流水曲月吞碧沼亦甘心

　　示尚宛

庭前梅蕊笑春风花鸟飞飞带意浓引动诗人吟未至相呼相踏为谁工

偶过书斋宿几宵珠帘粉壁雨飘飘惊动诗人眠未稳花鸟啼春送信朝

问我悟由实不知终无形相累人思鸟含春色啼高下梅吐枝头带雪肥

　　示胤馥

本分一着子六贼难搜处无事不包容殷勤常护取

　　示磬南

殷勤请问做工夫送饭搬茶二六呼善人触破本来面天晓鸟鸣会唱歌

　　示禹公

本性活泼走诸方速来速去没遮藏因为有形常出现呼人唤物放毫光

　　示服周

心能化物万形仓性自排宾效十方有情毕竟行▆事提名榜首肯承当

　　示效初

本来面目阐人移惊动诸方莫放渠道得十分端的意廓开大地露玄机

　　示备明

耳目亲临要认真不可收放与惊人相逢切莫举别事直指单传用记清

　　示宋门俞氏

善人记念活观音接引同成佛子孙大道不须分左右昂然清向会提名

　　禁足

自笑蓬头个野人长年禁足绝嚣尘二时茶饭寻常过日听归鸦噪晚春

　　追旧行脚

曾到云间走几遭芒鞋踏破浪滔滔流年四九三十六且向瑶台守寂寥自得清贫常快乐多般事业静中消三食饱飨维摩供静炷旃檀日几条

　　紫愚李居士

偶过书斋一叙谈竹风穿耳话头圆融通扫室谁人举集事相归和韵寒

　　示元卿

日用寻常凡事周吞天盖地伴谁游四维上下难留住一个长人没处收

　　示振山

每日金风吹向西飘飖黄叶落秋堤文人尽向篱边过作偈吟诗古有奇

　　朝旸居士

一言余事尽虚行触破凡情理不轻分付当人谁着力相传大地弄浮名

　　仲生居士

看经移案就分明显露无人道得清古今剖断谁相应出口亲言莫认真

　　后川居士

但说修行作话因追寻六字不非轻分明报道从头看只在水清月映心

　　示伯明

我看浮躯不久长指南话北不须忙活泼音声随风转意气昂然没处藏

　　示君甫

九月抠衣踵大门坐谈清句不非轻个中端的谁人究拊掌呵呵笑不停

　　示华甫

嫦娥颇放使人疑突驾祥光切莫移动用之中时出现发运收藏竟会提

　　示美生

美事全凭依理举听闻消息有谁知昂然承受人人爱大道分明任所归

　　示祥官

思亲忆母道心高孝念时常不放挠堪问个中留意思相看行善有谁摇

　　示茂林

松风昨夜炽燃吟惊动诸方急用寻拊掌谁人相应和何须别向与神明

　　示达承

达本还源世上希承谁恩力摸东西意会收藏瞒不得大千沙界总皈依

　　师问如何是金香炉曰非父母生成师云意旨如何曰说青道黄师曰毕竟作么生道曰道即不堪倚师曰住。

　　颂曰。

不是香兮不是炉耳闻消息莫蹉跎寻常作用头头现佛国游行会唱歌
嘉兴大藏经　德风禅师般若语录


　　德风禅师语录卷五

　　达磨像

风索索浪悠悠波心上逞风流咦话把落江湖令人笑不休

堪笑胡僧碧眼叟折芦渡水逞风流是从收拾归西去狼籍人间话未休

　　关帝像龙门钱居士请题

目睹春秋季脚下红波起且道恁么人却是伏魔大帝

　　鱼篮观音

不看东兮不看西但观篮内锦鱼儿行行提在街前卖不遇其人说向谁

　　水涌莲花观音

大洋使神通柳洒碧虚风会取其中意白莺飞过东咦难瞒明眼人莲花吐水红

　　紫竹观音

紫竹林中默坐截断千差岐路有个合掌孩儿仰面看看俱错咦若是般若淳头陀拈起笔尖点破

　　赞寒山拾得

寒山拾得若个不识华顶峰高使人荆棘

　　赞庞居士

俗人智见到有判断似不愚痴一刀两段

　　赞天童密老和尚像

坐曲辘床说无义话拈条白棒无高无下一味打人闻见惊怕休惊怕俨似天童老密云婆心太切指迷画

　　自题

这汉实为奇怪天上人间谁奈运行别无伎俩操略却有款待敢云名继传灯惭愧身居法界收束虚空骨髓且得自由自在

这个活贼倒有些奇特身披佛祖伽黎世上人多不识多不识谁相忆静依陶峰不计年就中也有人绍续

　　题静瞻上座像

　　自题

搭衣持拂口快心直做样作威使人荆棘佛法不通世法不识独坐禅床雷轰霹雳

闻彻微闻转眼无情一生朴实陶里翻身七十有余出格闲人超佛越祖斩铁截钉

　　题闻彻小像

澹然一室清如洗炉静香销月上时个段风光原不昧全身来现比丘尼

　　题净如庵主像

　　　　　寓华严寺复众乡绅启

　　伏以山英水秀识眉宇以开张人杰地灵知胸怀而豁达惟心田之玉润致觉苑而香飘恭惟列位诸公文峰表峻慧鉴高悬笔梦通神走若珠盘之妙转言辞华彩藻似织锦之回文烂熳乎江山发林峦之清啸饱经于风月驱尘俗之浓淡盖是谓法窟之端严故将以佳章而鼎召淳缘寡薄处世疏凉即宜禁足荒村那堪垂手圆觉然夙债知有未了兹者敢不欣从所愿似屏似翰佛国繇斯坚固如膏如雨华严争见光辉肃此寸裁敬申布谢。

　　示一化法语

　　生人在世务本而立如说个修行惟孝为最事理贯通自然次第古圣相传岂有差处若有异述焉能化物一切平等是佛愿力一化善人履践真实供瞻双亲孝念不失来学我禅孜孜兀兀但欠当机出言有隔更加勇猛精炼纯一弗计年深了悟为则自然亲恩佛恩一时报答方为出世之英特。

　　书记法语

　　办道为人切须细心检点自己平生作略不可轻诬他人之过大凡人情交道贵要平和看行于二六时中不可放逸更冀宽洪大量山藏海纳以德化人必有报缘勿使恣肆遭人诽谤我道终不行矣汝既为人师范要有德有行心如平等淳言细语为众心切使人尊贵赞扬则吾道如有待矣道德随居汝其勉旃可也。
嘉兴大藏经　德风禅师般若语录


　　德风禅师语录卷六

　　佛事

　　哭百痴先师

　　师翁化道至华亭摇动璜溪彻底清不是儿孙追忆著令人千古想仪形。

　　荐云宇了缘

　　了缘脱却父娘衣呼不回头怎奈伊直至如今无信息行云必定觅山归。

　　荐惺如

　　忽悟惺如面目真相随山野几年春五日以前辞归去单留一偈上传灯。

　　荐衍慧

　　虚度浮生七九年谁知人换几千番江山风月常如此红焰光中放宝莲。

　　荐衍曾

　　雅音演畅出娑婆再不来兮怎奈何慈航轻泛莲花国端的巍巍坐宝陀。

　　荐衍文

　　花甲重增几载余光明常载水流溪我徒一去无消息但看天边落日栖。

　　为印文举火

　　师指云此物生在华亭死在当湖波浪掀天阿谁拦阻文印印空粲然可睹大众还见么便烧。

　　为衍明举火

　　衍明衍明何不早行又待山僧举火方省白云重重流水冷冷遂击火炬云从此翻身去何处不称尊。

　　为金池师举火

　　禅人出世上洋东随水飘飖至浙中分手福凉成话柄大地时人尽着忙不着忙明明显露没遮藏且道遮藏个甚么咦从转身成露布火里莲花朵朵红。

　　为鸣岐举火

　　世事浮花如梦人间幻境何存灵明一点不昧试看月破黄昏举火云鸣岐从此翻身去更于何处不称尊。

　　为钟门沈氏安葬

　　师指云则这一个棺木能动地放光随处安歇且道安歇后如何咦坐断千差路长年永不迁。

　　为王门张氏举火

　　善人善人转大法轮兴云布月可达灵文咦个段消息重剖露分明亲见火中莲便烧。

　　掩棺

　　隐莲脱落破布衫安付福良莫乱拈不是而今重举起此番那免这重关露重关逍遥快乐且安闲。

　　引棺

　　法名实勤随处而行山僧指汝逍遥路脚下莲花步步生。

　　按棺

　　借路径行此处可存不是饶舌得停且停噫一生之事如此为宁。

　　为亡徒隐莲举火

　　隐莲映莲早已升天何必举火却又忙然昂然诸仁者还会么噫火焰里转身佛国处同闲。

　　为书记无著掩龛

　　无著无著到处弗着南北不怕东西闪烁独坐巍巍阿谁搜索咦我徒一去无消息但看天边落日栖。

　　掩棺

　　元甫脱落破布衫分付儿孙莫乱拈不是而今重举起此番那免这重关露重关逍遥快乐且安闲。

　　行繇

　　众再三恳请说行繇余无行繇不必说太饶舌丑拙一场无收煞放倒一齐无提起般般有余上洋人氏烂淈左顾氏子父号悦溪母陆氏怀余在腹十六月至壬戌九月初四丑时出世生下时光冲如火相近远邻哀声相救及至门首如白日相似不及一月火盗官非倾家飘荡随母舅居父母俱集种田将三岁父染疯疾遍体流红三人无奈实难料理我父另生计策有汤姓者止生一女父因病笃自立主意余年五岁不开言不移步正值蒲月五日有邻人相报我父不明而逝遂放声大哭挺身便行苦哉苦哉余念生不能养死不能葬其年十三自立烟爨佣工度日百般做过至十八岁将至毕姻自觉惶恐撇地而走至华亭所佣工度日其年乙酉将至国变忽有出家之念偶因承知师引至福田寺礼祛非和尚吃茶次手拈圆果一枚云此物用肉用壳余答用中间的祛云这小老到有些骨气方可出家余云欲求出家只少盘费祛云有愿必成从容次第余作礼回家其年七月三十日投礼福田寺定生师不及五天业师回俗相随过经师慧然转礼心融师处作务未至三月遇世大乱竟往金泽禅堂求戒胜师习经未经半载又不栖身春至四明禅院作务一载想念父母劬劳刺血写经酬答又往陶里永寿一十八月竟往云间跟随初明法主听教三期至太仓放生池听讲楞严经有空如来藏之句顿起疑情遂往龙华参韬明和尚经半月余问寻常作用事如何韬默然不启即往甪直见具德和尚次便问作何行事余云特来礼拜和尚具拈拄杖余云切莫动着动即成乖具微微而笑余便礼拜就往魏塘同道友四人共建丛林忽遇本师至余呈偈颂师一一观过便云还有么余云只此一是实余二则非真师云也要问过始得余便礼拜遂同本师到护国禅院请上堂余问护国庵中请师升座还是护佛耶护国耶师云理事全彰余云脚踏实地头顶青天师云脚跟下有红线在余于此不能转身便起疑情默默自究遂辞本师往芦溪建庵住静昼夜不放参于三载不能了手壬辰岁至南翔白鹤寺参恒和尚次问踏破草鞋无觅处个中能有几人知余云疑情不起求和尚开示恒云既疑情不起有恁么示开余于下豁然曰奇哉奇哉总是现成公案自生疑惑恒便扭住云又道疑情不起汝具个甚么眼目便与么道余随声便与恒一掌恒拓开请坐吃茶去余云残羹馊饭不劳拈出便行至玄墓随众圆戒毕一日剖和尚下堂因僧敲板剖便问是甚么响余云不可唤板响剖云不是不是二龙争珠谁是得者余云总瞒渠不得剖云礼拜着余云此处不着便剖云休去余遂往魏塘结茅守静三载有戒兄至邀余同往栖真参纯朴和尚次问德风师仙乡何处余云上洋纯云在何方所余云川沙纯云以何为界余云鸡向五更鸣纯云本分现成道将一句来余云朔风吹过栖真寺踏断风桥大地沈纯云莫随他去好余云和尚话头也不领纯笑吃茶去余便作礼而出遂往云间超果礼上百下痴和尚奉师命持书过江南寻本师到大珠鉴河呼渡师偶在外便问云不涉舟车作么生登得大珠门余云今日亲见和尚师云登得大珠门入得大珠室脚跟下好与一顿且道是赏是罚余云恩大难酬至晚师又问向这里道一句来余云大风吹倒大珠殿抹过芦峰没处藏师云本分亲切事作么生余云分明礼拜师乃微笑丙申冬十二月立春日丁酉正月初三拜辞过江北众请住鹉湖般若开法乃作颂曰劫劫波波几十年今朝剖露众人前莫笑山僧贫与贵一番提起一番鲜。

　　警世

虚撑浮世至时忙带雪披霜不久长思衣想食难描画宾主分离梦一场指磬为言游佛国明临派裂句中藏勿留形迹他人念风扫骨飞莫用藏

　　　　　　　　　李紫隅　　许君祥

　　　　　　　　　朱耀泉　　吴尚宛
　　　　　　　　王君节　　何耀初
　　　　　　　　金禹公　　谢振山
　　　　　　　　　　共助刻弟子(照寔　照传)
