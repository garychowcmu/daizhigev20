嘉兴大藏经　天真毒峰善禅师要语


　　天真毒峰善禅师要语

　　参学门人悟深编集

　　上堂

　　诸大德既来这里相从贫道参禅究明生死须依贫道家风行持他后决不相赚各各俱要屏息身心诸缘一心向道追复百丈已前释迦老子所行头陀之行是谓家风此之苦行头陀经中具载请自检看然虽今人难比古人且请于中行得一半庶亦得沾头陀苦行之少分矣不可似今时学者全不问着甘作无惭愧人佛法驴年会得只如世尊当时饥则领众持钵入城乞食归则各处岩穴之间后赵州谂和尚三十年不开口告人不杂用心匾担山和尚唯餐橡栗过日丹霞然和尚一生只个布衲更看芙蓉楷和尚不发疏簿不请化主一生唯事澹泊此诸尊宿俱是行头陀行家风所以一个个魁垒秀出于当时而千古之下为世所尊诸大德若依此苦行行持久之不移不易则僧问如何是佛云门道干屎橛管取呵呵大笑时有僧问如何是和尚家风答曰前江潮急鱼行涩后岭松高鸟泊难下座。

　　上堂僧问昔高峰和尚示众云海底泥牛衔月走岩前石虎抱儿眠铁蛇钻人金刚眼昆仑骑象鹭鸶牵此四句内有一句能杀能活能纵能夺若人检点得出许你一生参学事毕不知是那一句师云待你悟即向你道会么僧云不会师云不见道你有拄杖子我与你拄杖子你无拄杖子我夺却你拄杖子下座。

　　普说

　　徒悟权等焚香拜跪云弟子德深等实为生死事大无常迅速特来礼拜和尚请益如何修行得脱生死轮回师云诸大德既来相从惟我此间又非唱导之师建立门户为人处无非平实商量做工夫捷径处彼此相依于三间茅屋之下草衣木食追慕百丈已前真风不学今时体态只贵真参实究证到古人田地而后已舍此非吾之所为也今日事不获已只得将自己昔年亲证底一则无字公案开示诸大德子果欲脱生死轮回先须发大信心立弘誓愿拼从今身未悟之先莫退菩提道心莫改修行节操若不打破这则所参公案洞见父母未生已前面目坐断微细现行生死誓不中途而废放舍本参话头远离真善知识若故违此愿当堕恶道受无量苦发此大愿防护其心然后方堪领荷公案昔日东普师翁并先师和尚初发心时俱发大誓愿云若我退失道心远离话头生害脱皮癞现诸人眼目死堕无间地狱受无量苦因作此愿勉励身心精进不怠所以到得这般地位现前大众还肯发愿么众发愿已乃付公案云僧问赵州狗子还有佛性也无州云无疑云蠢动含灵皆有佛性因甚狗子无佛性因甚道无赵州意作么生无吽若是宿有灵骨者闻此开发便是撞着生死冤家相似就与眉毛厮结愤愤不休直下便明白倒断诚有如是操略于此九旬之内必定被你捉败赵州看破他家好恶处则是入门端的也此则公案古人喻如倚天长剑涂毒鼓声触之则尸横万里闻之则魂散九霄虽佛祖到来亦不敢以正眼觑着五祖演云赵州露刃剑寒霜光焰焰更拟问如何分身作两段予昔闻此语便疑三十年不敢开口乃有开示偈云宝剑全提日用中高挥大抹肯从容卷兮魂胆迎风丧舒也髑髅遍地横万死万生浑不顾一枪一戟便收功赵州性命分明也血刃参天不露锋虽然如是犹是半途在若以少为足决定不得到他佛祖大休大歇田地诸大德既为生死事大岂是说了便休亦非知了便休须是始终切切拳拳竞竞业业如丧考妣废寝忘餐提持此事方有少分做功夫气象所谓生死大事者自我山僧知有此事行脚已来目击耳闻无数个为人天师范说法如云如雨临终末后一着脚忙手乱如落汤螃蟹不曾见一个半个似古人出生入死之自由者岂非生死事大而何纵饶精通三藏教背读五车书到这里都用不着也山僧虽说到此犹恐滑在可畏可畏有志之士得闻此说便着精彩看他古人做功夫得何三昧临行如是自由自在不可只似鸭听雷鸣而已山僧从初学道以至于今三十余年单单在此事上用心寻常东考西究穷尽幽微深知弊病乃吾苦口叮咛汝等后来若得入头处切忌草草便去弄虚头为人之师误己误人为害非小须效古人且向水边林下保养圣胎待时龙天推出方可为人则自利利人无往不可也至嘱至嘱且做工夫提话头一着或看无字要紧在因甚狗子无佛性因甚道无赵州意作么生无毕竟意作么生无吽这两句子上着力或看万法归一要紧在一归何处一归何处毕竟一归何处吽这两三句子上着力或参究念佛要紧在念佛底是谁念佛底是谁毕竟念佛底是谁吽这两三句子上着力回光返照染下疑情惺惺中却须寂寂寂寂中却须历历若能如是用心不堕昏沉掉举四魔之中而有日益日损之效也或若话头间断不得力须抖擞精神还提前公案以至末后句子使首尾一贯方始有头绪可致疑也若得疑情不断便好切切用心如猫捕鼠四肢顺向首尾一直则不怕瓮中走却鳖也初做工夫之人若非做工夫警策语言一切佛祖玄妙机缘文字且未可看古人谓渗漏工夫不得成片非学道正因所以道莫将闲学解埋没祖师心又不许向意根下卜度又不许向举起处承当又不许作有无之理和会又不许作世法佛法之义抟量又不许向一切文字中寻讨等闲唐丧光阴到老不得成办唯贵弃舍身世向所参话头上厮挨立身于万仞崖巅着脚于千尺竿上不觉举步翻身打个悬空筋斗归来呵呵大笑那时方可再来吃山僧痛棒久立珍重。

　　示五羊深禅人

　　若了自心本来是佛者一切惟假名况复诸三有倘尔于斯直下不能领略别无方便但将吾所付之念佛公案用心提撕单单参究以期彻悟精进不懈勇猛无怯务要讨个明白而后已欲上参时先须拼舍世间恩爱利名等事使身心洒落虚融澹泊切切以了生死大事为己重任抖擞精神看这念佛底是谁要在这谁字上着倒深下疑情疑这念佛底是谁故谓大疑大悟小疑小悟不疑不悟良哉言也你若才有切切之心疑情重也话头自然现前绵绵密密净念相继凝定身心回光返照执而持之勿令间断一念不生前后际断目前空牢牢地胸中虚逼逼地澄澄湛湛卓卓巍巍到此唤作生灭灭已寂灭为乐正好再见真善知识扫除悟迹别立生涯不受天下老和尚舌头瞒然后水边林下保养圣胎待时天龙推出方可为人也。

　　示本空禅人

　　夫欲免生死轮回须是成佛若不成佛欲免生死轮回无有是处汝若成佛阎家老子尚无柰你何生死轮回云何哉诚有如是操志先与汝等传授菩萨戒法此为成佛之基本然后付与一则参究念佛公案须知因戒生定因定生慧禅定智慧持戒为本故戒经云众生受佛戒即入诸佛位诸佛位者即戒定慧也诚能全身放下脱体承当得去成佛即不难也不见道道念若同情念成佛多时诚哉斯言尽之矣但将无始劫来习熟底世间之事放教生疏却将出世间未闻之事行持得纯熟自然成就向一切时中提起所参话头念佛三五七声却返问念佛底是谁念佛底是谁毕竟念佛底是谁吽前问念佛底是谁彻骨彻髓见胆见心正是就窠打劫当处发机又问毕竟念佛底是谁却似痛上加鞭一如喉下一捏便要断人命根若是命根不断则见理不明须是深下疑情疑这念佛底是谁绵绵密密挨拶将去如撞着生冤家相似直下不能解交愤愤地逼拶得他情穷理极意识不行却似老鼠入牛角底时节一念不生全体是佛虽然亦是暂时岐路相逢若便认着则与昨日之迷无有异也直待久久纯熟打成一片行亦如是坐亦如是东西不分南北不辨通宵不寐寝食俱忘做到这里只唤作尘劳暂息寂静轻安之境亦名解脱深坑未为极则切忌认着山僧昔年做到这里欢喜无量自不知是定力现前工夫亦是前尘丧偶境界虽得此定而慧光未发故于佛祖无义路话都不晓得故古德诫云有佛处不可住无佛处急走过乃自知非发愿云若我得悟之后誓不以少为足不求寂灭安乐不求生天富贵求佛智慧求佛辩才求佛知见深知法界打破诸祖重关事理贯通法法圆融妙用自在然后水边林下保养圣胎待时龙天推出扶持末运接续祖灯自然从空放下于无下手处重下手蓦然信手摸着鼻孔　地一声元来秪是旧时人只改旧时行履处似这般说话未曾悟道的人但看得教典熟个个说得只是画饼不能充饥说衣不能御寒亦不能(人为)解粘去缚到这里正好顺性增修潜行密用广行万行兴大悲心遇愚痴邪见者痛心哀愍劝令修行正法不犯条章阴翊王度报答国恩迩来僧俗中有等邪见魔种未学道先要知道未参禅先要会禅盖是夙无修行正因所以今生不具正知正见遇着一等邪魔外道不能辨择便去拜他为师听他谬说念佛底便是我便是自己佛性又无入道悟由又不敢去见明眼宗师妄称善知识诳惑愚痴要人恭敬一盲引众盲相牵入火坑苦哉苦哉正是无始时来生死根本却乃认为自己佛性昔有竺尚书谒长沙岑禅师师唤尚书竺应诺师云不是尚书本命竺云不可离却即今秪对底别有第二个主人公也师云唤尚书作至尊得么竺云与么不秪对时莫不是弟子主人公否师云非但秪对不秪对时从无始劫来是个生死根本汝等于此句下知得着落许你具得一分择法眼长沙乃示偈云学道之人不识真只为从前认识神无始劫来生死本痴人唤作本来人自有佛祖以来便有四众弟子在家男女二众持斋念佛亦不抛家失业乘戒俱急者临终化佛接引往生净土蒙佛授记永不退转乘戒俱缓者亦不失人天福报又有一等邪魔外道自己妻子火坑未脱业识忙忙为贪财色故妄言见性悟道更不礼佛敬僧拨无因果夜聚晓散暗传邪法谬言七日悟道教他一类无识男女随类认自己是佛不用烧香礼佛修行忏悔此等吃铁棒邪魔今时极多汝等宿有正因今遇老僧特为苦口说破汝等倘或不幸逢着速便知非不可亲近楞严经佛授记云徒弟与师俱陷王难死堕无间地狱受无量苦无有出期又云如素平人妄称国王自取诛戮汝还知否古今师德无柰学者之迷何不得已而教他看则公案以楔出楔相似你看中峰祖师偈云心中有佛将心念念得心空佛也空撒手归来重检点花开赤白间青红至其究竟处实无能念之人亦无所念之佛汝还知否妄计有念即是能所那得不迷亦名邪见随见生解即堕生死明见之人则不然虽终日念佛而未尝有念求其念处体相了不可得只待数珠堕地之时则知惟心净土自性弥陀非外物也珍重。

　　示徒悟玄

　　诚哉此事见则便见拟思则白云万里况如之若何汝欲决要明此一件大事须着做直捷工夫能向一毫头上安身立命做教久久则便得一念不生前后际断矣若得真到此地则旷劫不明之事当下分明犹如哑子梦见亲娘与人说不得亦复如人饮水冷暖自知方可水边林下保养圣胎待时天龙推出扶持末运接续祖灯广化众生同成正觉其或未然只将我所付念佛公案贴在鼻端上不许执在一边须向一切处常目在之勿使须臾失其照顾疑个念佛底是谁于这一句上绵绵密密直教首尾一贯逼拶将去如不得力再加个毕竟念佛底是谁倘被散乱昏沉之魔搅扰或有间断莫容滞久如鸡抱卵若泠却其窠子无出头期矣工夫绵密之喻无如此也倘宿有灵骨得个觉触处切不可自许须见本色宗匠入他炉鞴受他煆炼出来真伪深浅一一得知更不存其悟迹做个无事无为底自在道人所以道金屑眼中翳衣珠法上尘己灵犹不重佛祖是何人到这里但有纤毫悟理未忘佛法玄微去之未尽皆堕法尘见刺之圈圚诚哉此事乃无大极大底大事真能欺贤压圣岂可辄作容易想而不慎乎至嘱至嘱。

　　嘱大川关主

　　欲作吾家真种草要须直下坐断圣凡情量不守灵鉴虚明廓亡自他当体不顾亦不作无己知解自然本体露现如大日轮升于虚空无处不照正恁么时若有个承当底人则不能与那事相应此是佛祖自证三昧比比不相知各各不相到唤作大事因缘空生身子睥睨不着三贤十圣只为圣心未忘见性如隔罗縠饶你才并马鸣解齐龙树亦只得一生两生不失人身此是根思夙净闻之即解去道逾远况小智薄德浮浅之学者乎又如慧可大师无书不解无经不通到初祖面前一词不措方觅安心从斯一切放下心如墙壁至于立雪断臂犹不肯可及乎瞥地一下则礼三拜依位而立始曰汝得吾髓此岂造次近世学者心粗认指为月天地悬殊自既错解将此印证后昆一盲引众盲为害非细或者谓我已坐禅得个安乐处身心轻安更无异念直是灵灵不昧了了常知于生死岸头已得不疑只未会古今差别公案是何言欤盖因邪师法眼未明妄据师位以方便为真实是非不辨认个湛不摇处作空劫那边事岂非认奴作郎殊不知湛入合湛是识边际永嘉云损法财灭功德莫不繇斯心意识古德云诸佛说心为破心相令知心相元是虚妄今人认心是道深违佛意又增戏论殊乖大体或者云一切皆空有甚正悟处此是断见外道或者云一切无著自然无碍此是掩耳偷铃自屎不觉臭或者云斋戒明白清净无染自然不堕恶趣此是住相布施三途业因或者云大悟不拘于小节任意浮沉随处腾腾便是快活道人此是常见外道阐提痴汉或者云但一切时如死人去更有甚事此是白日寐语夸谈马角岂不见道那伽常在定无有不定时或者云某人虽不会道柰何死得好有坚固子此是梦中说梦僧问古德云大死底人却活时如何答云不许夜行投明须到且无你用心处你若古今见尽迷悟情消则常转法轮一切时出生一切时灭度贫道痛以慧命危甚若一丝九鼎观今玄绍之徒概似儿戏之所为耳但要诳得入手则已岂知吾祖有行解相应名之曰祖之诫乎亦是为师不审学者之才器堪否而苟图收拾门人之私致招法门之辱累也如子顺大川禅人自舍缘入道于真定金台二处掩关下得定力之功而本地风光未发故南询师匠决择怀香礼余呈似功夫次第余知做到湛不摇处犹未出他识阴区宇此是静想不脱所以己见不明殊知劳虑永断得法界静即彼静解为自障碍要知得在神静失在物虚错认定盘星且喜没交涉此是大解脱门自在三昧须是尘劳不染静妙不收步步活鱍鱍地宛转无穷闹浩浩处识得方始八面玲珑七穿八穴子更下那一步功夫一日如桶底脱则知如上葛藤尽是为蛇画足虽然要作大法器建立门庭直须久依我住再向那边更那边打数百个悬空觔斗归来始得智过于师方堪传授岂不见道雪后始知松柏操事难方见丈夫心。

　　普说行脚

　　僧成凯等请益云某等实为生死事大无常迅速特望和尚大慈开示修行之诀我等依师修行脱生死苦师云余闻诸佛未曾出世无一法与人但随病施方遂有十二分教如将蜜果换苦葫芦淘汝业根都无实事灵利之士才闻举起便知下落任运随缘饥来吃饭困来打眠更有甚么禅道可参可学而谓生死无常者是甚热碗鸣声不特正令当行抑且宗风未坠所以先德只教人自信得及便了不教人信佛信祖故云昔本不生今亦不灭若知自心如此诸佛亦然汝等众中莫有知者么知则出来举似老僧为汝证据其或不然须当谛听老僧拄杖子为汝指示端的拈拄杖云适来据汝口款既曰生死事大无常迅速诚非说了便休直须明明白白得知这生死事大无常迅速从无始劫来随业升沉轮回六趣今生若不参教彻去决无自了之理然亦不是恁么知了便休直须办个真真实实决要了这生死无常之肯心愤个勇猛精进之大志拼舍身心不顾得失今生不了决定不休生与同生死与同死诚有如是操略方可领取公案去僧问赵州狗子还有佛性也无州云无疑云蠢动含灵皆有佛性因甚狗子无佛性因甚道无赵州意作么生无吽毕竟意作么生无吽倘尔先受万法归一要在一归何处上深下疑情或自肯信心念佛者须看念佛底是谁要在谁字上着倒此是话头也自此领去从朝至暮从暮至朝念念不忘心心无间孜孜而参兀兀而究如鸡抱卵常令暖气相接发大誓愿莫退初心抖擞精神勿使触途成滞苟有如是志气不患其不发明也假饶宿业障重根器狭劣今生不发明犹胜人天有漏之因只贵直下大起疑情大疑大悟小疑小悟不疑不悟先要坚持禁戒是以尸罗清净佛境现前亦是因戒生定因定发慧若无戒定慧甘伏生死门然须知工夫做到极则处于自身心必有种种诸魔境界若得戒定慧力及志愿力更得话头纯熟力或得一时一霎之间静相现前之力则魔军易遣出身有路也此余三十年前经过险路故以告报汝等好自提持勉慎护念无自易也成凯等再展拜云惟愿将师生缘出处及昔年发心行脚做工夫次第得力处说示我等我等依师修行必不辜负平生师曰本善祖贯凤阳人随任生于广东之雷阳父吴姓母钟氏稚小好以佛事为儿戏性恶腥膻幼时入学四个月日至今犹不甚识字但禀得个诚信决烈孤硬之资心意质直作事忽略似无思算计较之执情十七岁幸得出家因我天禀颇异根性虽钝闻皆信解初遇源明和尚即办虔诚渴仰请益话头蒙师开示无字公案当夜便学上参提起无字回光返照下疑之间便就理会得疑个蠢动含灵皆有佛性因甚狗子无佛性赵州意作么生无吽于此反覆而疑便觉有些头绪可致疑也其时即觉这老赵州似无回避处也次日举似源明和尚和尚云你也奇怪我二十余年看个无字也如蚊子叮铁牛相似并无下嘴处你今才方学做工夫便有许多知解快便扫却不许卒便开口无受用也良哉言乎临别嘱云观你根器有异于人他日后必有悟道之日切莫中途被人哄去做长老弃却修行误你生死大事须发大愿以自护持我便发愿若我生死未了大事不明辄便抛弃修行贪著名利当堕阿鼻大地狱中受无量苦有时坐禅常有杂念纷飞不可遏捺无计柰何一日忽然检点将来原是自己无始染习成性底一切世间五阴乃至亲里等事执为我所直下知非生大惭愧乃举起金刚王宝剑如斩一握丝尽情一斩一切俱断更不存一毫头许于其间自此以来话头自然省力时中觉得胸次中空荡荡地正如发船开岸至大海洋相似无挂无碍忽尔前尘熟境现前之时即觉了不可得纵要思量亦不及矣一坐便有静相现前话头绵绵密密不见间断鼻息微细不见出入身心轻清脊梁挺直目不交睫只是憎喧爱静到处只要寻间静处住凡见经教中义理便有信解如获旧物一一会归自己不作他解因无际老师初学做工夫四指大帖见也不愿看只是拍盲做钝工夫后来乃得大彻大悟我即深信其说亦不愿看经教念念只要做个出世好人。

　　正统八年入川参见无际老师从贵州至四川途中见数辈修行老僧其时我自有个主宰了见其说得是处则信而不忽其不是处则执而不让其年二十五岁矣自要习学好人行止于四威仪中不因勉强而自然超卓杰立不随时流转动虽未登坛受具其习性信乐毗尼一切时处专以坐禅为先尝于坐中正看话头定相自然现前澄澄湛湛空空牢牢两耳寂寂怕似蛩鸣脊梁挺直骨节相拄自不动摇身心洒落一念不生坐不知劳行不知倦真光孤迥六门齐应万行同敷在我得之矣虽然只得一日或半日之间又间断了但用力提撕便有不提撕即无逆顺境界不止万端不及尽举盖其定力略不现前种种之魔便就乘隙而入。

　　正统九年无际老师奉
诏起程我即随追沿路发愿加起精进务要工夫入手到京印证至荆门州其时暄热看定话头行路身轻不觉如飞徒众赶我不上遇阴凉处歇下一坐便定即觉浑身骨头疼痛如火烧热便觉得尽虚空遍法界总是一个无字无内无外无自无他东西南北都无分辨混然成片起身便行不觉忘却腰胞拄杖至晚到僧正司投歇僧官一见如法安顿温顾僧官夜起添马草三次见我巍巍坐定不倒身乃异之天明办斋款待留住三日写书差人送至当阳县清溪寺入关于路亦似这等忘却身体节次过水遗却草鞋腰包等物如今乃知前尘丧偶得尽身相离遍计执证人空智之境界也善念长老原是先师维那虽无工夫却晓邪正及堂中有普无方道极中宝金山数辈衲子都是无际师翁会下来皆具正眼见我形仪落魄乃争问缘由我举似这般境界彼皆赞云你工夫做得甚谛当了只欠悟在我当时闻说如龙得水似虎靠山心安无量普无方便来问如何是祖师西来意我闻他说全无畏怯直言道尽大地是个祖师意柰何未悟答你不得纵使错口道着你亦不知问他作甚么方即无言一日宝金山来问如人上树口衔一枝手无所攀脚无所踏树下有人问西来意开口即丧身失命不答违他所问你作么生我亦直言道若不悟道开口问答俱不免丧身失命你我只贵做拍盲工夫一日悟了道自然会得开口如今乃知是内怀圣胎发言殊异也我当时便求关房入关蒙念长老便送入关当即发愿奋起勇猛精进之志壁立万仞无少宽容关中不设卧床唯安一凳而坐昼夜礼佛一千二百拜哀求忏悔先罪每至中夜必然臂香一炷克行自立打七炼磨誓不倒身以悟为则因辍夜眠睡魔沉重忽垂头睡着不觉半夜醒来惶愧知非忏悔待到天明除去坐凳立誓不坐以悟为期昼夜只是经行倚立一夜靠着屋柱睡着觉来恐惧知非忏悔又发愿不近墙壁辽空经行劳倦之甚昏睡愈加沉重乃对佛前号泣忏悔发愿务要发明这件大事誓不退转身心拼舍性命尽将所有衣钵之物罄散与僧堂大众止留一个空身在关房中即请堂中十数僧会茶相助打七当时即告大众曰不劳诸公手扶但烦看顾倘我昏沉重来烦举话头云狗子还有佛性也无或不醒则任从打骂不敢生嗔若生嗔当堕地狱于是逼拶捱过二七日了众人因懈我亦不要劳烦于人唯自行自立后觉轻清仍坐而参凝定身心惺惺历历只在这个无字上着倒一日忽猛力尽这口气逼拶去豁然却似钻入这无字里相似觉得从下身麻木起至上身乃过头顶如脱去一重皮相似当下身心如坐一个大圆寂光中话头纯纯不间目前空牢牢地了无一法当情卓卓巍巍脊梁状如铁橛鼻息全无出入坐之甚久孤迥迥地无意无思乃放参经行轻清又加百倍到此一切时中绝思绝虑无念无为如在一丝头上安身立命相似古人喻如秋潭月影静夜钟声随扣击以无亏触波澜而不散亦在我得之也如是约十数日间通宵不寐寝食俱忘眼眶瞠得酸酸地眼睛干嚗嚗地不肯交睫其时喜惧交怀忽起念云这般境界唯我自知无人与我证据亦不知是邪是正恐做个精灵鬼神去也因萌此念放身闭目而睡睡中亦不知此身著于床上似醒不醒之间如净琉璃中含宝月光相似内外明彻了无一点尘翳其尘劳妄想都无影向矣正是身心客尘透漏无门我又得之矣常于睡中寂光之境忽自触觉似醒不醒湛湛寂寂如在大寂光中圆陀陀光烁烁不觉有身心及其处所凡一切声向虽闻而不分辨但有一个灵知而已觉来欢喜举似道极中他举手加额赞叹不及即令我说个颂子看我连说数首无平仄颂一曰心空法界宽圆明非内外荡荡绝纵横腾腾无挂碍众僧看了皆赞叹不已我恐障碍工夫尽情扫却忽一夜睡着又被熟境牵转作不得主宰觉来痛自责云还有这个在耶即抖擞精神竞竞业业务要决断切切用心勤勤佛前忏悔坐中看个话头还似这等绵绵密密看时也不有不看时也不无既无能举之人亦无所举之法腾腾任运似个养熟狗子左右相随还尚有些憎喧爱静之病时时着惊一夜坐中话头自然现前密密久之微微细细不觉寂然定了半夜时分忽地如霹雳响喇喇之声这四大色身如分散了忽即返照内外莹彻幽幽隐隐灵灵不昧了了常知不见一法当情唯是一个自知而已非世间境界可比直下前后际断纵观虚空万象有情无情等觌体混融欲觅一毫自他之相了不可得自亦不知是何境界因闻长沙亡僧偈云目前无一法当处亦无人荡荡金刚体非妄亦非真乃豁然悟其旨今乃知是得离依他执证法空智之相我又得入手了也那时元来昼夜放光动地常在面门出入柰何自家不知从此一切响动之声俱无碍矣常处那伽大定其轻安寂静之境非言可述一日见高峰禅要曰到得这个田地只唤作生死岸头得大自在之一步尔若曰生死向上事须知更在青山外我当下得家乡实信了也我彼时常发般若禅师四愿若我得悟之后誓不以少为足不求寂灭安乐不求生天富贵求佛智慧求佛辩才求佛知见深入法界打破诸祖重关事理贯通法法圆融妙用自在然后水边林下保养圣胎待龙天推出扶持末运接续祖灯广度众生同成正觉一一检点将来虽有契证未全出手正如楞严经云穷诸行空于识还源已灭生灭而于寂灭精妙未圆若生住着背涅槃城迷佛菩提忘失知见所以参禅须求妙悟乃又知非不耽此轻安寂静之乐念念发愤向无下手中重下手无进步处更进步精进研穷以求妙悟一朝闻钟声不由说一偈云沉沉寂寂绝施为触着无端吼似雷动地一声消息尽髑髅粉碎梦初回到此冰消瓦解凡见一切经书文字义理如推门落臼始得头头上显物物上明古人唤作无师智自然智如今看来彼时虽得如此宗门还只唤作如来禅亦云涅槃心易晓差别智难明果于宗门无义路话衲僧没巴鼻句子又却不全晓会其时因闻荆州府有个蒙隐和尚是妙峰门人越关去见行至豪林寺投宿夜坐不倒睡着忽看见天上星月及寺中殿宇竹木等物觉来且惊且喜不知是何异境如今乃知是神光涌出之相蒙隐一见便问曾见何人看甚话头我举似了隐云如何是无字答云即心是隐云你唤甚么作心答云我满口是语却道不得隐云如何道不得答云我若道得则灵山当时不秪微笑而已连问数语答了却云你做底工夫也不差你所见处也的当只是还欠悬崖撒手一步在若得绝后再苏四天下人柰何你不得留住盘桓数日临别嘱曰再去精进做那步工夫始得大了大当汝还知否那一步工夫从来不属第二人知如人到家自会做家里活计我即点头而别我请念长老商量要去北京见无际月溪二老师印证工夫念云你要出关我且问你两转语答得容你出关不然且在关中保养只如灵云见桃花悟道偈云三十年来寻剑客几回叶落又抽枝自从一见桃花后直至如今更不疑玄沙云谛当甚谛当敢保老兄未彻在你道是许他不许他答云不知念云如何不知答云知则不许也念云只如世尊初出母胎一手指天一手指地周行七步目顾四方云天上天下唯我独尊云门道我当时若在一棒打杀与狗子吃贵图天下太平你道是谤佛耶报恩耶答云不可以智知念云且毕竟作么生答云你我俱未彻悟不许开口大家且信云门去念云如是则任你出关去迳造北京不期无际老师方示寂遂到广恩寺见月溪老师我先闻老师门风陡峻礼拜了不敢开口便执弟子礼侍立于傍老师见我这等动静只以平实问我来历了便教领下安歇去虽然如是不得呈似工夫心中放不落至晚对通衣钵说本善实为生死事大初学做得有些工夫自不能决不远数千里路特特来求印证通覆云今日新到关主要求印证工夫老师云憨子他今日入门来我便识他了何用他来说工夫且去佛法不是鲜鱼那怕烂却于是时中虽得亲近侍立常感东敲西击暗垂勘验之机我亦见机而作不堕悄然之堑一日通衣钵见我欣然满面喜曰老师昨夜在室中多赞老兄好个真实的当衲子堪绍宗乘恭喜恭喜我等他日都来你会下吃饭也我道本善福薄何敢当也一日老师在园中乘凉而坐我侍立次问你原来看甚么话头答云无字云如何是无字答云弟子一向只随人道是个无字今日看来是口金刚王宝剑云如何是金刚王宝剑答云寒霜焰焰耀古腾今云还我剑来答云拟动即犯他锋铓云横按当轩时如何答云佛来也杀祖来也杀云老僧来聻答云亦不相饶云杀败后如何答云且喜天下太平云如何是无字义答云赃贼分明云贼且置还我赃来答云六六三十六云未是再道答云夜短眠不足日长饥有余师云古人有铁牛过窗棂之喻且头角四足都过了因甚尾巴过不得答云弟子看来只是他习气难忘云此是微见未脱在答曰了无一法当情瞥尔通身露地云你即今在甚处安身立命答曰何处不称尊师蓦唤侍者请出祖衣展令随喜看了乃云此衣是唐朝宫主所置今八百余年矣白云度老祖付与古拙师祖祖付与东普先师师付与我老僧若是克家种子方堪绍荷狐假虎威焉敢希冀我即礼拜谢师云侍者且收起待行则付与他去表信归山涵养我又再拜蒙师正击傍敲明抽暗换方便提携尝举百丈侍马祖祖侍南岳让让侍曹溪六祖皆是久久亲炙磨光剉锐乃能豁彻重关羁锁扫尽玄微窠臼然后乃能深得大机大用为人天眼目你今依我久住一会方去决不负你我即拜诺一日因事不获已而回杭州登坛受戒毕思古德云但有纤疑在不到绝学安能七纵八横天回地转乃上天目万峰庵掩关至。

　　景泰三年先师蒙
上赐回南京太岗辄遣可信赍书来取行李至苏州遇楚山长老问云久闻杭州有个善菩萨是公否答云不敢又问蒙山三关语有连湖桥为一切人直指你道如何是直指答云不知云如何不知答云知则曲了也师云我也不会又问中峰颂兜率悦第三关眼光落地向甚么处去偈云铁狗铜蛇正奋嗔风刀火锯肉成尘茫茫大夜几经劫举眼无亲怕杀人你道中峰如何这等颂出耶答云中峰太煞老婆相为人争柰错会者多云我到这里都不会答云师叔莫瞒人好云善首座你今到太岗去我且未与你向紫罗帐里撒珍珠甚不易你到这地位只是你未脱得情见在答云师家无间语云你不见沩山道凡圣情尽体露真常事理不二即如如佛如今始知悟迹除之不尽即属情见皆名理障碍正知见毕竟悟理不圆既到太岗拜起先师云往往人来皆说你在杭州大开炉鞴好施恶辣钳锤你岂知他人尽作无明会也盘桓月余每入室但说火炉头话先师以大衣拂子法语写毕将及发行被可洪长老禀先师务必请我去广东化漆用漆佛殿供桌等我即坚却不肯去被他将衣拂藏却我不辞先师下山先师临委息时遗嘱可权云你速遣人送衣拂到杭州与本善虽蒙送来私谓传佛心印岂细职哉但到处唯掩室思所以称其职也余在苏杭洎天目山等四十余年曾住十余处所皆幻居而已尝效古人云行鸟飞初无留碍但视其有理便住更不踌蹰可否无理便行再不回头顾恋佛法世法打成一片今忆四十余年之间于其触着磕着大小省悟及其潜通暗证之效不计其数虽不甚识字随自胸襟流出所成文句义理联属自然有法文人见之而皆赞美一夜礼佛作观云能礼所礼性空寂感应道交难思议当下随观直入至不思议处能观之人所观之佛双忘双泯伏地良久身心寂灭即契无生法忍到这里始知大地无寸土矣因看法华经至无上两足尊知法常无性佛种从缘起是故说一乘遂留心于中反复沉潜默体其甚深秘要之处诚有日益日损之感正是一句当机八万法门生死路绝余平生所欲知其佛法细大处总在兹而得矣今日始知脚跟点地也正是我放身命处了也有法因山居隆菩萨请益空谷隆和尚教他空心静坐认个无生久久自然悟去切莫依今时人看死话头乃依他空坐数年一切处俱无住着只空心莽莽荡荡一日着风魔了救得醒来到底秪是个痴痴呆呆底苦哉苦哉法属演公等请余上山究竟余问其故隆所举开示之做法余迅指云谬之甚矣即从头举古验今开发一遍隆等及众闻说所示皆号恸震于山谷俱云未曾闻也遂留余山中掩关隆执弟子礼请余为众普说其略曰宝剑全提日用中高挥大抹肯从容卷兮魂胆迎风丧舒也髑髅遍地横万死万生浑不顾一枪一戟便收功赵州性命分明也血刃参天不露锋拂一拂云虚空廓彻无消息万里无云天碧碧拶得须弥入藕丝弥勒释迦齐叫屈倒骑铁马逐西风惊得泥牛从海出诸仁者若作奇特胜妙会正是辜负己灵不作奇特胜妙会又是抱赃叫屈且作么生会不见道解藏天下于天下始见林稍挂角羊古庭老师到杭州因见普说全章乃问紫云义庵主云善公端的是何人法嗣义云太岗临终遣徒送衣拂来师云若如受者秪唤作承虚接响他后如何压得天下人舌头一日相看一见针芥相投遂以大衣牙拂重付偈曰祖祖相承岂再疑不存元字果堪奇缄唇竖脊寒岩下便使人间十二时命义庵主领众送来余再三不受义等佥曰古庭老师曰祖命在躬不可固让余即受之每思初祖偈云悟佛心宗等无差互行解相应名之曰祖历观古人皆是秘重大法深自韬晦余又何人每每痛哀祖道不振乃潜行密用积功累德随处掩关常处那伽大定不尽有为不住无为因行掉臂兼修净业常行法华三昧忏法以资净行常自思曰今幸到此地位如人常在家愁甚家中事不办也兹为汝等要闻我做工夫次第得力验效处不觉说尽四十年前错用其心之许多露布以示汝等汝等果能依我修行须要具我如是诚信决烈如是守戒行持如是勇猛精进如是打七炼磨如是克期取证如是禅定解脱如是次第觉触如是信解悟入如是寻师印可如是涵养淘汰如是待时为人还有一重如是直待案山点头即向汝道即今案山点头也未速道速道诚有如是修行正因万一可中绍继门风若不如是下死工夫做得来纵饶说得簇花簇锦到我这里都无用处余虽一期事不获已称实方便而说犹增我法之罪不许汝等作实法解会故谓若将实法与人土也消不得虽信其说尝闻古德云与人实法土难消道火何曾口被烧抛出秦时　轹钻突峦如斗两头摇余亦以之耳珍重。

　　吴门兜率园比丘明闻校

　　(嘉兴府秀水县报忠寺比丘道恒同徒孙法霖
　　捐资技刻
　毒峰善禅师要录一卷　　　丘净孝助板
　　　金陵陈　起书　　自文道人蒋成荣刻
　　崇祯元年　佛诞生日姑苏兜率园　　识)

　　天真毒峰善禅师要语(终)
