嘉兴大藏经　法澜澄禅师语录


　　法澜澄禅师语录序

　　溯自往代禅家克振宗风者代不数人至今目犹为空谷之音慨夫大道榛芜性真翳障绵绵一线几至废坠而六祖五宗之心传如泥牛入海永无消息即有一二后起咸分流别派见解纷纷拈棰竖拂骋辩驰锋藤蔓不少而世之儒者因从而毁之是亦儒者之过也何也余尝取两家之言合而观之吾儒言诚意正心而先致其知禅家言明心见性而不离于觉有二义乎繇诚正而修身以至齐治平皆此一知繇明心见性以至度尽众生皆此一觉有二用乎内外既一何存彼此余客游江陵得谒法澜禅师知其为天王海公嫡嗣具向上爪牙读其语录若月印万川川川见月月既无声水亦无相直令大地众生尽在水月光中出现其机锋敏捷又如金刀破竹使人情意无余六祖五宗之心传焕然若新而几至废坠之道亦可云克振矣又岂外吾儒而不吻合宗旨哉虽西来大意不假言诠然而绘风图海听之有声独不可授诸天下慧心人乎。

　　康熙十二年岁枉癸丑七月既望钟山王才鼎沐手敬题

　　法澜澄禅师语录目录卷首序文卷上住荆州天王禅寺语录当阳度门禅寺语录卷下荆州菩提场语录荆州报恩禅寺语录机缘入室偈颂佛事塔记(附)

　　法澜澄禅师语录目录

　　法澜澄禅师语录卷上

　　嗣法门人清杲编次

　　住荆州天王禅寺语录

　　康熙九年庚戌二月初一日进寺。

　　上堂拈香此一瓣香高超物表摄受群灵苍生有赖万汇沾恩恭为
今上皇帝祝延万岁此一瓣香为翰为屏为祥为瑞奉为满朝文武本省提台本府例位尊官伏愿常展调羹手拨转正法轮此一瓣香放去则道满寰宇收来则法幢高竖奉为光贲天王栖贤独冠敬太老和尚并及现前众位法叔大和尚伏愿声价等南阳寿量同宝掌正拈香此一瓣香最初一步蹋着至今受用不尽今对人天众前拈出奉为中兴本寺四坐道场本师沙翁海老和尚用酬法乳之恩就座信庵大师白棰曰法筵龙象众当观第一义师震声一喝曰有识得此第一义者么出来酬唱看信庵大师问天王奕叶播芳春千古令人忆转深伐鼓声钟龙象集高山流水孰知音知音即不问大振纲宗事若何师曰拄杖头边金凤舞进曰意气不从天地得英雄岂藉四时催师曰铁昆仑下死猫头信喝师曰好喝楚庵大师问天王法道远源流突出孤峰最上头济北宗风即不问高登猊座事如何师曰南山起云北山下雨进曰龙得水时添意气虎逢山势长威狞师曰普天匝地又重新问向上全提即不问高峰四句请师宣师曰旧话不须拈进曰如何是海底泥牛衔月走师曰莫妄想如何是岩前石虎抱儿眠师曰莫眼华如何是铁蛇钻入金刚眼师曰一串穿却如何是昆仑骑象鹭鸶牵师曰看脚下进曰恁么则瑞气迎春色杲日丽中天师曰不妨道着夏居士问大道无虽唯嫌拣择始终如一内外明彻明彻即不问始终如一事如何师曰全赖居士担荷进曰庭前柏树千年秀善法堂中句更新师曰若将耳听终难会眼里闻声方始奇乃竖拂子曰见么汝若见得千般说万种谕总是剩事汝若不见山僧今日无事生事去也喝一喝曰见么复曰即此天王道场颓废千年幸我本师和尚竭力中兴乃得丛林焕然大备今蒙慈命勉诸不肖住持又值栖贤太老人光临同众法叔抑逼升此曲录木床只得藏身无地败阙一上起身鞠躬曰伏惟众慈极力包荒。

　　复举世尊在灵山会上拈华示众百万人天罔措唯迦叶破颜微笑世尊曰吾有正法眼藏涅槃妙心付嘱与汝毋令断绝师曰释迦老子将常住物私作人情人天众前付与迦叶且委曲不少然迦叶亦现大人相一力担当渊源不止以至今日递相钝置新天王今日亦有一偈呈似诸人一华拈起太郎当百万人天笑里藏匝地春风吹不尽留传千古作宗纲结捶曰谛观法王法法王法如是师下座。

　　众庆佛诞请上堂僧问除却古人公案斩断陈年葛麻现前一着请师速道师曰大家相对面进曰恁么则觅火和烟得担泉带月归师曰不孤今日乃曰挽回法道振荆南祖席中兴见大观何幸于今同一会俨然未散在灵山若问个中端的意今朝四月是初三直下豁然非性燥休来拟议隔重关且豫庆释迦圣诞又作么生一轮今古月空载几人还。

　　佛诞请上堂僧问年年四月八处处庆悉达即今释迦老子在甚么处师曰有问有答进曰还当得庆贺事么师曰春风岁岁新乃曰城东老母双眼华云门一棒也随邪蓦然识得自家宝将此身心献释迦只如指天指地又且如何良久曰结得恩深怨亦深年年恶水蓦头淋麻三斤兮乾矢橛谁道其中有指陈乃作携瓶灌水势曰苏噜苏噜　利　利。

　　结制上堂拈拄杖卓一卓曰炉韛从地起钳锤随手来有问向上事一击顶门开还有赤身担荷者么僧出一喝师曰近火先焦问如何是夺人不夺境师卓拄杖曰穿却汝鼻孔如何是夺境不夺人师曰击碎汝脑门如何是人境两俱夺师打曰天晴不肯走如何是人境俱不夺师曰放待冷来看进曰人境已蒙师指示末后一句又如何师复打曰还嫌少在问十方同聚会个个学无为即今考钟伐鼓如何是无为师曰日轮当午照进曰大开炉韛又如何师曰烈焰烜天红进曰天王山上来云紫悟祖堂前瑞气腾师曰塞满乾坤乃曰无位真人长长短短清净法身高高低低被天王捏作一团散向微尘国土要借诸人鼻孔出气因甚如此千峰势到岳边止万派声归海上消。

　　复举庞居士曰十方同聚会个个学无为此是选佛场心空及第归师曰要见心空及第归么大千无知己独露一身归。

　　天王海老和尚退栖贤之真州地藏有书至上堂捧读来书不舍远去忍俊不禁举似大众良久曰一片白云横谷口几多归鸟尽迷巢。

　　菩提场监院同江居士请上堂僧问千林不耐凋寒叶幸有庭前柏树芳历尽三冬无异志西来大意请敷扬师曰昨夜六华添瑞彩进曰法鼓再挝宣亿国祖灯重朗照人寰师曰今朝杲日正当空进曰而今借得东风力吹散浮云见好天师曰是玉也大奇乃曰万象森罗主乾坤法界尊识得他住处便是当家人初在菩提场尔为监院僧荷众而竭力精勤忘五更今也来天王见尔广大心要见古今天地古今日月么忆昔杨岐会监院满身霜雪播丛林。

　　复举庞居士曰难难难十石油麻树上摊庞婆曰易易易百草头边祖师意灵昭女曰也不难也不易饥来吃饭倦来睡师曰说难说易未免令人挂口今日江公会么一口吸尽西江水露出天涯星月孤。

　　承天寺夏僧纲同众请上堂僧问说有说无俱是诸方常语论色论空亦是座主活计除此二途请师施设师曰我无一法与人进曰欲得梅华放须凭霜雪催师打曰一棒打不回乃曰华座未登法雨先施润大地真风才扇四海波腾演上乘恁么会去达磨不必西来神光何须立雪殊不知满口道不出分明在目前水中盐味色里胶青恁么不会今日有饭在钵内承天名刹主人贤不是寻常相恰好多生愿力结斯缘虽然汝等不得饭饱弄箸。

　　佛成道日上堂僧问如何是天王境师曰御路如弦直进曰如何是境中人师曰相逢觌面亲进曰人境双忘时如何师曰天边一雁飞乃曰夜睹明星阿谁晓是圣是凡都靠倒唯有鼻孔无处藏碧棱棱底光皎皎天王见得为他扭捏一上以手作扭鼻势曰释迦老子随手来也既曰一切众生俱有如来智慧德相何故又要大惊小怪虽然不因樵子径争到葛洪家。

　　久雪初晴上堂尽谓世间有谁道世间无飘飘成一片何处觅画图竖拂子曰会么一轮红日缆出现依然露个旧面目且道那个是旧面目开眼便见山河大地。

　　春日上堂春宵一刻值千金华有清香月有阴歌馆楼台声细细秋千院落夜沉沉古人触境发情大有损益春宵一刻值千金黄金难买华有清香月有阴正好玩赏歌馆楼台声细细乐在其中秋千院落夜沉沉欢娱夜短若是抱道衲僧别有一番景况春宵一刻值千金不可放过华有清香月有阴一种春色歌馆楼台声细细漏泄太多秋千院落夜沉沉切莫瞌睡如此会得君亲之恩三有之德一时酬毕其或未然寸丝滴水须偿宿债。

　　除夕上堂僧问旧岁既云去新年又道来如何是不动尊师曰一个闲人天地间乃曰年月日时尽都言一岁除人生营世乐未免有荣枯独有道人心不入他群队既不入他群队在甚处着脚隔坞梅华开正好携筇看遍又归来。

　　元旦上堂本来无新旧未免应时节焚香祝尧天尧天好风月焚香祝圣寿圣寿如天阔焚香祝大臣文武秉忠烈焚香祝国丰人民皆饶益更将此瓣香四恩三有尽酬毕且道者瓣香从甚处拈来地暖阳和新气象无边草木尽含春。

　　解制上堂僧问如何是第一玄师曰乾坤未剖前如何是第二玄师曰华开十丈莲如何是第三玄师曰开口落言诠如何是第一要师曰拄杖开口笑如何是第二要师曰虚空无孔窍如何是第三要师曰放去收来妙僧曰三玄三要蒙师指今朝解制又若何师曰草溪筋断任　跳僧喝师曰乱跳问如何是函盖乾坤句师便喝如何是随波逐浪句师曰干爆爆如何是截断众流句师曰水漉漉僧礼拜师乃曰九旬结制今朝满赖护天龙事事安撩起即行真快便鼻头争奈柳条穿虽然今日山僧放开线道任汝▆鞋紧峭。

　　复举芙蓉一日辞马祖祖曰装包了来与汝说一上佛法次日芙蓉至方丈侍立少顷祖曰时寒善为道路芙蓉行至法堂上忽然有省师曰马祖恁么提持芙蓉恁么会去虽是针芥相投未免特地风波天王者里也无佛法可说亦无人来告辞且道与古人相去多少良久曰此中无枝叶唯有诸真实。

　　上堂灵云见桃华眼里添得沙玄沙道未彻针头拟削铁借路还家处处通桃华何地不相逢于今不见灵云老孤负桃华满坞红。

　　佛诞上堂初生满口露冰霜天上人间不覆藏可惜云门棒头短至今处处起余殃虽则利益众生未免互相钝置只如正令施行又作么生拈拄杖曰无文印子闲抛出千古熏风殿阁凉。

　　上堂本无一毫许尽力提不起只饶诸佛来莫能动着伊然虽如是却在山僧手里放之则弥于六合卷之则退藏于密且道不舒不卷又作么生以两手作拓空势曰也只在里许。

　　马太保同众装塑四大天王开光请上堂大道无形越古今正眼圆明绝点尘庄严万德河沙象原是河沙万德身证得此身方现天王人王宰官居士等身而为说法化度众生同明般若虽然风调雨顺四王职国泰民安天下丰。

　　腊八上堂瞿昙在净梵王宫一日游观四门见有生老病死忽自知觉忧愁恐怖子夜逾城特入雪山苦行六年形同枯木面若死灰忽睹明星喜展眉宇叹曰一切众生俱有如来智慧德相只因妄想执着不能证得祇如今日释迦老子不执着所证何事而有此智慧德相良久曰会么今日荣华人不识十年前是一书生。

　　诞日上堂年年腊月初十认取山僧眼横鼻直看他者个模样其中有甚奇特人人本具神通河沙诸佛不别休认圣凡二途毕竟是何面目良久曰过去阿僧只劫也是者个面目未来阿僧只劫也是者个面目即今聻喝一喝曰智者应须合自知无边光景都漏泄。

　　上堂僧问逢人即不出出则便为人意旨如何师打曰汝道山僧为人不为人进曰昨夜绿溪添瑞彩今朝杲日正中天师曰照破脑门乃曰善信营办香斋礼请举扬个事殊不知开口也在里许不开口也在里许开口不开口总在里许三世诸佛到者里直得口挂壁上历代祖师到者里缄口结舌天王到者里只得向无说中说去也卓拄杖一下曰啼得血流无用处不如缄口度残春。

　　上堂僧问一华拈后五叶流芳第一义谛请师速道师曰落二落三进曰如何是踞地狮子师卓拄杖一下进曰如何是全身独露师曰且放过一着进曰千峰势到岳边止万派声归海上消师打曰好生计取乃曰河沙世界河沙佛尽在毛孔八万中三界荡然谁是主无位真人赤骨律等闲拈出无私语万别千差俱掀却。

　　复举世尊升座文殊白棰曰谛观法王法法王法如是世尊便下座师曰文殊以己方人世尊随风倒柁天王今日上堂也是无可无不可。

　　佛诞上堂分明一个闲家具指天指地令人疑到头依旧成无用徒将恶水浇面皮虽然也要借他鼻孔通个消息良久曰剑去久矣勿劳刻舟。

　　上堂尽大地是个法身遍虚空是个自己无彼无此历历明明若能直下知归便是那伽大定山僧不敢委曲诸人只如缄眼里鱼吞却嘉州大象又作么生良久曰莫守寒岩易草青坐却白云终不妙。

　　开炉上堂烈焰腾腾彻太空个中消息许谁通　着磕着全体现纵横无碍处处逢逢不逢山僧将汝者些钝铁顽铜镕作一炉火星飞处难栖泊无位真人满面红喝一喝。

　　诞日上堂侥幸世间若浮云须知何事可长存分明有个无生话切忌随他成巧名竖拂子曰会么自从迦叶分灯后须信人人称独尊。

　　上堂世间之法必假庄严施设而成其美出世间之法不假庄严施设而能成就诸庄严者所以古人道一念不生全体现六根才动被云遮断除妄想重增病趋向真如亦是邪天王亦有个方便处若向六根动用处见得便能成就诸庄严者若向一念不生处见得便能成就不假庄严者虽然如是犹是者边消息如何是那边消息拈拄杖卓一卓曰觌面现成休拟议普天匝地一身归。

　　浴佛上堂指天指地独称尊搅得三千海岳昏面目从来含万象鼻孔依然搭上唇但得年年齐出手香汤浇沐佛身尘。

　　荐焦守府请上堂以拂子画一画曰干三连坤六断取坎填离撤地补天此是吾焦公三十年用心处于今行满功圆飘然而往四大各还宝所五阴仍返故乡且道真人在甚么处复画一画曰识得此中真妙诀不须归去问天尊。

　　诞日上堂沙界共一体乾坤无内外觅之不可得无在无不在诸人与我庆长庚我与诸人实不坏不以色身见不以音声求拈华显真智微笑卖风流此事明明合自知一轮高出五云外。

　　上堂僧问第一义谛即不问如何是法本无法师一喝如何是随机即应师一喝清净法身以何名戒师一喝圆满报身以何名定师一喝三类化身以何名慧师一喝僧曰山自青青水自绿谁家灶里火无烟师一喝乃曰若有百千万亿人来各持一问山僧总与一喝何也清净妙体古今传应现尘沙示本然出没无非空合空动转何曾有变迁伶俐汉仔细看莫教错过上头关。

　　上堂良久竖拂子曰见么若向者里见得垂手人间纵横自在向十字街头觅个知音任意逍遥君臣道合父子一源十方世界捏聚捏散如观掌果亦如牟尼宝珠森罗万象于中出现诸佛承此摄化众生同成正觉淳白承此诗书教子忠孝持家落落生平悠悠岁月山僧不觉喜而为之歌曰秋月高县秋水碧天秋香拂拂画堂前秋风凉兮透心髓班衣舞兮闹庭喧从来子孝父心欢不是神仙也是神仙。

　　上堂喝一喝曰即此一喝如天普盖似地普擎森罗育在其中圣凡交互浑融明历历有玄有要活泼泼有主有宾人人各具娘生面鼻孔从来向下垂汝等因甚不知傥到那时黑面老子断不相饶功名也富贵也恩爱也势力也到此总用不着何不向未举之先通身放下得个安乐之处会么苟或不然再示一偈抖搂精神没半些绵绵密密有谁遮猛然窥破非他物消却从前眼内沙复喝一喝。

　　上堂僧问如何是清净法身师曰王粲楼如何是圆满报身师曰观音塔如何是三类化身师曰磕头磕额僧礼拜师打曰不值半文钱乃曰时时无生国刻刻劫外天拈起拄杖子左右任逢缘相见聚首时不在语默间既不在语默间又在甚处相见卓拄杖曰会么。

　　腊八上堂僧问昨夜抬头望北斗明星出现眼睛枯意旨如何师曰休来诈明头进曰蹋翻银浪千寻雪天外纵横得自繇师曰非汝境界乃曰灰头土面似着呆忽睹明星眼便开大千沙界能为主一微尘里一如来拈拄杖曰且道那个是微尘那个是如来喝一喝曰一任颠倒。

　　上堂僧问供养三世诸佛不如供养一个无心道人如何是无心道人师曰早晨吃薄粥于今犹觉饥进曰如此则穿衣吃饭不知名师打曰拄杖子吞却汝也乃曰请升此座举扬法化殊不知尽是诸人头头磕着何须外求说甚点铁成金不二法门不见道幻化空身即法身法身觉了无一物良久曰黄金自有黄金价终不和沙卖与人。

　　诞日上堂十方龙象喜聚集尽为山僧庆寿期击鼓敲钟请升座全身突露发天机大道不随乾坤转太虚日月莫能移徐徐香风梅先放报道群芳莫待迟卓拄杖曰委悉么。

　　师在天王首座寮秉拂上堂僧问法源一派传来久法翁端能继其后一人觅得格外机丛林绍续作狮吼狮声吼处即不问除却返踯请师宣师曰爪牙已露僧一喝师曰乱喝问卧雪冰梅新绽玉一枝先放冷含辉群芳占断君为首时节到来唱祖机且道祖机作么生酬唱师曰池开霄汉分黄道龙向天门入紫微进曰锦上铺华添瑞彩禅灯从此续联芳师曰普天匝地喜春归乃曰佛祖众生涂污此名捡点将来谁之过欤喝一喝曰委悉么无纤毫过患有莫大威光世尊不说说迦叶不闻闻天上有星皆拱北人间无水不朝东只要诸兄觌面承当管教推门落臼只如知恩报恩又作么生脱体道时无一字满堂云水尽知音。

　　当阳度门禅寺语录

　　上堂孤峰万仞鸟道虚玄是非顿绝名利杳忘大通塔畔只见云腾烟霭楞伽峰上但闻虎啸猿啼历历真机明明分付何须百城烟水始睹慈氏八十行脚方悟真乘人人目见耳闻不须骷髅穿却即今皇风荡荡圣德辉辉还有知恩报恩者么良久曰坐倚长松忘百虑心香一瓣满山楼。

　　上堂秀公北宗地干载绝是非山僧今到来雪曲和难齐聊作住山翁输我都不会报与诸方参学人轻轻莫蹋度门路。

　　上堂个事明明耀古腾今视之不见听之不闻只在寻常动用处今朝举起一番新竖拂子喝一喝曰急急如律令。

　　法澜澄禅师语录卷上
嘉兴大藏经　法澜澄禅师语录


　　法澜澄禅师语录卷下

　　嗣法门人清杲编次

　　荆州菩提场语录

　　康熙十四年十二月阖郡护法诸山耆宿送法衣锦帐祝寿请就菩提场开堂师拈法衣曰黄梅夜半传来此大庾岭头又相逢针去线来成一片盖覆人天不露踪。

　　上堂指法座菩提座最崚嶒是谁敢蹋上头行欲登菩提座须是菩提人喝一喝便升。

　　拈香此一瓣香根盘大地荫覆苍生爇向炉中祝延今上皇帝圣躬万岁恭愿人人歌舜日处处乐尧年此一瓣香得之者价重连城闻之者毛孔生香奉为阖国文武官僚伏愿君爱如掌珠民亲若特怙此一瓣香塞太虚而无相包群品而有形奉为现住真州地藏禅寺沙翁海老和尚用酬法乳之恩伏愿垂正眼于末世树弘范于万年就座垂语弘扬大法人皆会舌覆三千道不难还有道得恰好者么僧出问和尚千秋四众临筵如何是庆祝一句师拈拄杖曰与他增个光彩进曰恁么则红日当空照师曰纵横岂有私问十方如来无量寿菩提堂上又如何师曰识得主中主人人寿量同乃曰河沙世界当体无外日月奔忙其中光彩法法全彰物物无碍有时拈起波罗华惊起头陀笑满腮普眼菩萨长垂手楼阁门前善财来分明有个宾主句得遇知音口不开既是得遇知音因甚口不开喝一喝。

　　上堂僧问道本无形法有当机且当机一句如何道师曰尔我相对面进曰世尊未出母胎说法已毕和尚今日因甚又如此叨呾师曰剑为不平离宝匣药因救病出金瓶进曰一条拄杖活如龙触天触地展家风师曰汝切忌被他触破骷髅进曰佛与众生既同一个鼻孔因甚又有优劣师曰梦里多少欣欢事觉后不知何处消乃拈拄杖曰拄杖子现神通情与无情显现中上穿三世诸佛鼻孔下豁一切众生心胸有时在十字街头和泥合水有时在孤峰顶上啸月吟风赤条条八面玲珑光灼灼气宇吞虹复卓一下曰几度伴归明月夜今朝扶过断桥东。

　　复举神秀禅师曰身是菩提树心如明镜台时时勤拂拭勿使惹尘埃六祖曰菩提本无树明镜亦非台本来无一物何处惹尘埃师曰二大老一个抱赃叫屈一个认奴作郎捡点将来俱未见菩提端的今日菩提聊成一偈举似诸人遂卓拄杖曰个是菩提树灼然明镜台照彻当人面何处是尘埃。

　　久雨祈晴上堂钟鼓齐鸣众集师登法座曰住便归方丈。

　　腊八上堂僧问三界众生皆是凡夫未审和尚是圣是凡师拈拄杖曰识得拄杖子么僧无语师连打数下曰汝道是圣是凡乃曰报晓明星逐夜忙瞿昙忽睹面皮黄惭愧通身无著处赢得人间称觉皇竖拂子曰明星现也切忌痴呆妄想。

　　复举云门曰无量劫来穿衣不曾挂着一缕无量劫来吃饭不曾咬着一米今日菩提场中传此千佛大戒披衣持盔营办香斋若言咬着披着未知落处若言不曾咬着披着亦未知落处毕竟如何良久曰云散水清孤月朗到头终不背尘寰。

　　上堂僧问出林还又入林中重整披缁旧梵宫今日菩提瑞气霭多因腊德起香风只如昔年披剃今日开堂还是天然有种还是特地传来师曰拄杖撑开新日月芒鞋蹋破旧乾坤乃曰衲僧垂手贵乎作家石巩架箭秘魔擎叉云门拈饼赵州吃茶禾山打鼓雪峰弄蛇今日菩提无别指廓开门户任还家天然一路头头见岂必拈华与笑华。

　　复举庞居士曰难难难十石油麻树上摊庞婆曰易易易百草头边祖师意灵昭女曰也不难也不易饥来吃饭倦来睡师曰三人证龟成鳖则不无若是衲僧向上事犹未梦见如何是衲僧向上事拈拄杖曰手握莫邪全正令太平寰宇斩痴顽。

　　余赫尹三笔帖式请上堂卓拄杖曰即此意任纵横一点灵光彻古今万象得而增彩色几个知恩解报恩莫不是勇猛精进为法忘身莫不是努力进前战退魔军得胜回朝狼烟息大家团圞话无生。

　　诞日上堂拈拄杖曰即此含法界即此绝形名凡圣空中华佛国若微尘有问年多少孤光笼古今妙哉亲一见人人合本真复卓一下曰三玄三要四宾主五位君臣九十六种圆相一大藏所说语言文字犹如胡饼观音菩萨将钱买来放下手时原来是个馒头会么喝一喝。

　　结制上堂僧问嫩桂一枝荆南永茂永茂且置如何是一动一静师曰除却动静向汝道进曰如何是一静师曰闹浩浩进曰如何是一动师曰寂悄悄进曰动静俱无又作么生师曰死水不藏龙▆▆有水皆含月无山不带云师曰切莫错认定盘星问擎却娘生鼻孔方知劫外春风识得菩提一路分明觌面相逢如何是觌面相逢底事师拈拄杖曰者里是甚么所在进曰天华散彩去也师曰莫眼华乃曰偶尔禅衲聚首喜与圣凡同游菩提无可施设只得将无作有禅堂寮舍聊备二时粥饭应手但能开得大口吞却四大部洲只如情与无情又向甚么安身立命良久曰平生肝胆向人倾个中那有元字脚。

　　西堂三旬请上堂僧问千年公案今日重新如何是庆生句师曰青天白日进曰如何是父母未生前面目师卓拄杖曰是个甚么进曰如何是已生面目师打曰向者里会取问风云聚会华雨缤纷七珍八宝请师拈出师曰一二三进曰大众如何受用师曰三二一问宾主酬唱即不问如何是与虚空同寿师曰无古无今进曰北海庆祝又如何师曰有始有终乃曰瞿昙初生便言天上天下唯吾独尊血腥犹在净梵王宫一十九载无穷快乐习染成风雪山夜睹三十成道志满寰宇掀翻海岳说法四十九年不曾谈着一字末后拈华饮光默契虽是世出世间大丈夫所为奈何公案不了今日未免带累卓拄杖曰世间有道归王化几个男儿酬圣明。

　　复举老子谓孔子曰使道而可献则人莫不献之于其君使道而可进则人莫不进之于其亲使道而可以告人则人莫不告其兄弟使道而可以与人则人莫不与其子孙地藏海和尚曰老聃之言陋矣地藏今日要献可以献要进可以进要告人可以告人要与人可以与人不费纤力安用踌躇遂展两手曰吾无隐乎尔师曰我和尚虽有广大慈悲人天普施争奈罕遇其人菩提今日两手分付还有承当者么喝一喝。

　　弥陀诞日说戒见闻请上堂僧问戒定慧即不问如何是弥陀降生意旨师曰一声唤醒痴憨梦净土莲华当处开进曰戒坛严净戒德冰霜还有祥瑞么师曰礼佛三时未是苦盔盂两度觜唇劳乃曰持戒比丘绝贪瞋又得弥陀唤一声浑身都在尘刹里觅个知音彻底倾且道唤来倾个甚么竖拂子曰即此见闻非见闻无余声色可呈君。

　　尼上机禅师六旬请上堂拈拄杖曰果然一见意宛然妙有神机格外传尘点劫来原不二河沙寿算喻难宣三玄三要明斯旨十智同真面目全溷法界而无相和四生而不迁复卓拄杖曰唤作拄杖子则触不唤作拄杖子则背不触不背毕竟唤作甚么喝一喝曰今日天晴。

　　复举达磨祖师命门人曰时将至矣汝等盍各言所得乎时有道副对曰如我所见不执文字不离文字而为道用祖曰汝得吾皮尼总持曰我今所解如庆喜见阿閦佛国一见更不再见祖曰汝得吾肉道育曰四大本空五阴非有而我见处无一法可得祖曰汝得吾骨最后慧可礼拜依位而立祖曰汝得吾髓师曰皮肉骨髓之分大似谅才补职只如二祖礼拜依位而立意作么生卓拄杖曰会么不是弄潮人徒劳遭点额。

　　解制上堂十字街头结个制东西南北任来去猛然解开布袋头跳出陈年旧窠臼跳得出跳不出弥勒世尊手有力用尽神通紧挈住任汝计校百千般毕竟何能跳得出殊不知跳得出也在里许跳不出也在里许。

　　上机同朱凤楼李馥之常华宇李元卿詹东楼等送千佛衣法被请上堂僧问直指单传即不问雪里梅开意若何师曰时节到来藏不住进曰河沙世界千佛绕大地山河一障屏师曰箫笛箜篌音韵殊进曰光映珠帘千户月风生法院一声钟师曰好言语乃曰瞻之在前忽焉在后体无证而不显妙有神而乃传寒潭月影静夜钟声随扣击以无亏触波澜而不散有时拈起毗卢印赢得面南看北斗威音那畔为屏障倒着袈裟四部洲十圣三贤诸品流都在光中头出现卓拄杖曰会么。

　　荆州报恩禅寺语录

　　本省提台徐公建报恩寺上堂若人欲识佛境界当净其意如虚空远离妄想及诸取令心所向皆无碍汝等还识令心所向皆无碍么即今天清地宁时康道泰四海乐无虞普天承至化大将军建寺报君亲报佛祖并资法界含灵无恩不报无德不酬如此可谓令心所向皆无碍我林下衲僧又如何挥拂子曰人人轩豁顶门眼四海熙熙乐太平。

　　师六旬上堂天地永久日月恒明虚空常在谁死谁生世间甲子数一遍又到明年是丙寅。

　　上堂百草思抽箭梅华先送香相逢道新喜春光日浙长凤楚华甲满祈祷寿无疆但愿道心如今日管教事事出情常。

　　机缘

　　问僧人人有个影子因甚蹋不着僧曰步步蹋着师曰蹋着则丧身失命僧喝师便打。

　　僧问瞻之在前忽焉在后时如何师竖起竹篦曰不得唤作前后速道速道僧拟议师打出。

　　僧问如何是不生不灭底意旨师曰森罗万象四圣六凡僧拟对师打退又一僧礼拜归位师曰道得分明又一僧亦礼拜归位师曰你未梦见。

　　问僧汝号甚么僧曰双融师曰一不成单二不成双作么生融僧无语师便喝。

　　僧问四大分张死了烧了那里是安身立命处师展两手曰一坑埋却。

　　僧号见闻师曰未见未闻时如何僧喝师便打。

　　僧问父母未生前如何是本来面目师曰你问我答会么。

　　僧问如何是眉毛眼上横师擘面掌曰你向别处看僧罔措师便归方丈。

　　普请搬柴师至柴处问直岁那个是底岁曰睡倒底是师曰何不竖起岁无语师肩柴便行。

　　问侍僧山僧今日落堂有几人道得恰好僧曰学人不知师曰有眼有耳因甚不知僧曰道破不堪师曰汝试道看僧礼拜师打曰汝向者里躲跟。

　　僧问如何是西来大意师拈拄杖僧喝师便打。

　　问僧从上诸祖所传个甚么僧曰只知明心见性不知何物可传师喝僧忽有省。

　　师住度门僧问久响楞伽峰今借翻个觔斗师竖扇曰翻看僧罔措师曰楞伽峰今日失利。

　　王中丞秦翰林访师王问和尚还有梦么师曰有王曰和尚梦如何师一喝曰公梦见么王曰水月空华而已师谓秦曰公如何秦曰也无水月也无空华师曰毕竟如何秦一喝师曰好个消息秦悚然师曰马祖以前不知将甚么拓出秦曰马祖以前不知将甚么拓出师呵呵大笑。

　　入室

　　僧进师曰速道速道僧曰明明相见师曰明明相见个甚么僧顿足一下师曰脚忙手乱僧曰从来不随人师曰如何是立定处僧拟议师打出。

　　僧进师曰亲切道将来僧曰觌面即不见师曰因甚不见进曰动静始分明师曰分明处道将来僧曰处处绿杨堪系马家家有路透长安师曰走煞阇黎。

　　拂机进师曰现成公案速道拂曰不落二三师曰一又如何拂曰一任纵横师曰汝试纵横看拂喝一喝便出。

　　僧进师便喝僧曰霹雳虚空无影相师曰汝不知者一喝落处僧便喝师曰看者一员战将今日败露了也僧又喝师和声打出。

　　问僧现成公案道道僧曰今日打七已毕师曰你底事作么生僧曰觌面消息不发引师曰觌面消息且置你因甚么不发引僧拟对师打出。

　　请益进师曰今日不放过你僧曰昨日已道过师曰今日事作么生僧礼拜师曰算不得。

　　僧进以坐具打圆相复顿足一下师曰乱跳僧曰识得娘生面拈来不覆藏师拈拄杖曰者个聻僧礼拜师曰却被拄杖子吞了。

　　问僧亲切处道将来僧曰能为万象主不逐四时凋师曰即今事作么生僧喝师打出。

　　僧问菩提本无树明镜亦非台竖拳曰者个是甚么师便打僧曰本来无一物何处惹尘埃师直打出复呵呵大笑以手招僧曰汝来汝来本来无一物何事惹尘埃。

　　偈颂

　　示张乐成

谁信尘中尔独能合欢聚首笑相亲只为迦叶传来久也效庞公现此身

　　示焦守府

日用寻常觌面时头头无碍是心归若能触目全身现妙舞场中任指挥

　　示雪岳耆宿

寻声逐色波中月默照犹然梦里猜当下若能亲一见通身毛孔吼如雷

　　示善信监院

出入道难测胸中别有知历年芒履破只为到家时

　　示了悟塔主

了然悟得其中旨佛也众生无处安塔户夜开千丈月全身倚在玉阑干

　　示惟恒禅人

惟有恒心悟是佛不知余外用工夫但能触物空双眼月满清光何处无

　　世尊拈华

拈华有意谁堪见举目当阳觅转殊百万人天安不会劳他迦叶一胡卢

　　南泉斩猫

善言善语话不休一刀两段绝支吾草鞋幸有安头上赢得孤光照画图

　　灵云桃华

桃华偶尔露天真触碎灵云脑后门梦醒岂因枝上月等闲收拾有谁论

　　百丈耳聋

等闲竖拂意何浓一喝直教三日聋彻底家私都荡尽西江从此立宗风

　　万物一体

粉碎虚空见万物万物粉碎见虚空瞥然寂寂全身泯月在波中显正宗

　　女子出定

罔明女子与瞿昙依俙相似雪波澜有时红日当空照雪月波华何处看

　　临济棒

谁谓有三顿一棒绝言诠大法无今古灭却瞎驴边

　　如意

触案全身现拈来彻体彰虚空通逼塞何处有封疆

　　佛事

　　为得戒泽和尚入塔

　　以拄杖画地曰长江水天上月辩得分明有何交涉争似我师愿力深纵横无碍法常说问甚释迦待甚弥勒度尽众生方休歇举灵骨曰今朝聊示与人看无缝塔中光皎洁。

　　为无染禅师举火

　　者个皮囊人人脱不得看破今朝如汤消雪烈焰炉中撒手归三三两两天机泄。

　　为净明禅师起龛

　　死而为阴生而为阳不生不死当处家乡还知当处家乡么到头终不藉舟航。

　　举火

　　妙净明心体寂恒常更无一物火内清凉欲识当人真面目灰飞烟灭露堂堂。

　　入塔

　　日出东方来日落西方去来则光含万物去则藏身无迹任君蹋遍阎浮提终当消归者一步者一步且置如何是净公藏身无迹处以拂子指塔户曰通身无缝罅尽日白云间。

　　为铁女寺隐觉禅师举火

　　昔日如此来今朝如此去识得本来面生死任游戏且道如何是本来面烈焰光中亲证得三世如来脱垢衣。

　　为行脚僧举火

　　蹋遍乾坤为甚脚跟不点地通身放下方知处处是家乡掷火炬曰胜热婆罗今觌面眉毛鼻孔碧棱棱。

　　为映莲禅师举火

　　精进勇猛日行持莲经七轴终朝诵临行不必再叮咛烈焰之中飞彩凤。

　　为尽虚举火

　　尽虚无内外四大总无依欲识当人面大海火星飞。

　　为体宗起龛

　　蹋遍乾坤徒沾泥水览尽名山眼中热闹殊不知袈裟下事别有生涯体上座临末稍头还知落处么以拄杖指龛曰蓦直去。

　　举火

　　一二三四五六七七六五四三二一要知此个循环事河沙诸佛也难觅既不能觅流转三界是个甚么但能识取本源头说甚心空及第归。

　　为尼元正起龛

　　秋月皎秋风凉惊起客途思故乡堂堂大道眼前路秋水茫茫须自行。

　　举火

　　龙女十八变明珠解放光会得归元处觌体绝承当掷火炬曰何妨雪上更加霜。

　　为慧庵禅师入塔

　　法身无相塔户何能关得住般若无知虚空权借作皮囊黄金骨锁不二门一念万年向此住。

　　为藻雪禅师举火

　　红炉焰里飞点雪面目俨然如何说沙界虽宽着不下太虚无边犹嫌窄真人无位入长安亘古亘今无休歇无休歇火内蟭蟟吞皓月掷下火炬。

　　为纯真禅师起龛

　　相逢一笑已亲承觅心无处露本真大道从来无言说更将何物举似君虽然百尺竿头急进步到家不必问途程。

　　入塔

　　含盖乾坤体中玄威音那畔有谁传会得祖师端的旨劫火洞然也闲闲以拄杖指塔户曰阴阳不到处一片白云眠。

　　为王济之举火

　　三十余年牢把著白云影里铁舟浮虚空嚼碎有滋味大地看来一舌头此是我王公家尝茶饭只如今日劫火发时如何回避真金入火后百炼见光辉。

　　为乔玉秀举火

　　画饼难充饥画蛇易添足一轮今古月谁道有圆缺乔公乔公莫沉吟识取火后须眉赤便烧。

　　为清玉举火

　　是玉须剖出荆山不用寻明明亲切句六月火一盆。

　　为玄畅举火

　　绵绵细雨长空泪阵阵霜风万木悲此去黄泉无旅店途程杳杳意何归只如无所从来亦无所去又作么生举火炬曰识取红炉片雪飞。

　　为詹东楼起棺

　　诸佛出身处东山水上行叶落归根时遍地是黄金东楼东楼不必别追寻条条都是到家程。

　　为惟觉举火

　　大道无难惟在一觉既已觉矣万象销镕且道销镕后如何莫随知解转看取令行时。

　　为赫母举火

　　金棺涌出玉玲珑包裹乾坤造化中其间更有微妙事情与无情一道同赫母今朝归去路欻然火起烜天红。

　　为朱清宁起棺

　　圣凡归元处别是一乾坤去来无异路妙用有多门棺内休瞠眼归家罢问程。

　　为悟玄举火

　　列焰贯空情识断眼光无处着尘埃煆成不坏金刚体任运消遥归去来。

　　为董福寰掩棺

　　者老居士一向钳锤在手必要结就罗纹今日通身放下方知四大本空木直裰儿今着上锦上铺华又一层。

　　为阎氏举火

　　个里原无二方便现刹尘面目分明在识取本来人幽闺深阁留不住一朵红云送尔行火内翻身真是好银山铁壁都靠倒。

　　法澜澄禅师塔记(附)

　　师讳原澄号法澜荆州枝江陈氏子幼而英敏迥异诸儿每念生死无常虽豪杰不能免若非学出世法终沉苦海如是集忧至年二十诣菩提场礼夙成禅师祝发为僧二十五于大泽法师处受具三十三参天王沙翁海和尚俾职监院又任堂司后升第一座一日海竖拂子曰汝向者里会得百味具足师言下契悟海特以信拂授之出世住天王度门转菩提本省提督军门徐公治都建报恩寺延师开山为第一代师四坐道场因缘辐辏报恩将欲毕工忽示微疾凡问疾至者师不以寒　叙述直拈个事觌面激扬舒卷自如毫无顾念至夜分泊然而逝实康熙二十八年三月初七日也师生明天启六年丙寅十二月初十日世寿六十四僧夏四十四门弟子建塔于报恩寺之左今书大概以识岁月云尔。

　　门人清杲记

　　　(弟子徐清寅黄永昌陈国鼎智海清能清泰
　　本真宗永等敬刻板存嘉兴府楞严寺訚
　　大藏流行
　　康熙二十八年己巳闰三月上浣　　谨识)

　　法澜澄禅师语录卷下终
