嘉兴大藏经　松隐唯庵然和尚语录


　　唯庵然和尚语录序

　　余所居邻县有五云山山势回环若青莲华然中圣寿禅寺其废已久大善知识曰千岩长公居焉四方学者云臻川赴遂化椔翳之场以为金碧之区当时参扣道要者座下恒数百人其入室弟子唯庵禅师盖杰然者也禅师早岁入道力抵诸方未有所契及谒千岩闻其提唱豁然有所悟入举目之顷日月星辰风霆雨露飞潜动蛰皆演如来大乘妙法于是声光耸起丛林间遂补千岩故处说法度人逾年退归华亭之松隐其信向者益众虽自被衲袍日餐糗饭不啻天厨之珍锦绮之华也或人之称但见其杜德机尔忽学子童徽持其语一编来征余序凡读之数过顾与二三子曰唯庵真诚有道之士哉观其语言峭拔如铜关铁壁利剑长矛岂唯不可凑泊亦无罅隙之可乘吁可畏哉余素与千岩游既序其语锲梓行世今观唯庵斯录又获厕名编端岂般若之缘实有在于父子间乎然而大圆觉海无物不照亦无一法可得此心若萌即堕第二义禅师讳德然字唯庵生云间张氏其行业备著于松隐庵记兹不复赘。

　　洪武丙辰翰林学士金华宋濂序

　　松隐唯庵然和尚语录卷之一

　　徒弟比丘　慧省　编次

　　金华圣寿寺语录

　　山门未跨龙门脚踏实地已跨龙门脚踏实地骤步云一声霹雳风云起。

　　佛殿法报化身总是这个毕竟以何为验泥多佛大便礼拜。

　　土地堂正直聪明聪明正直显正摧邪凭谁之力喝一喝。

　　祖堂你者一队全无巴鼻六耳同谋有甚良计。

　　据室拈拄杖云纵也在我夺也在我铁额铜头也须按过卓拄杖。

　　指法座云进一步高一步踏到上头全身独露掣手云须弥灯王过那边去遂升座拈香云此香爇向炉中端为
今上皇帝祝延
圣寿万岁万岁万万岁次拈香云此一瓣香大众还知来处么今日不惜眉毛爇向炉中奉为开山佛慧圆鉴普济禅师千岩大和尚不图酬恩报德且要递相热瞒遂就座东白和尚白槌罢师云垂钩四海惯钓鲸鳌众中莫有不顾性命者么出来道一句看时有僧问云远离松水来据龙峰海众临筵请师祝圣师云万年松在祝融峰进云祝圣已蒙师指示列祖宗风事若何师云冬到寒食一百五进云莫便是和尚为人处也无师云斧头是铁做进云恁么则龙门无宿客也师云早已点额进云若不登楼望焉知沧海深师云你道老僧眉毛有几茎进云一堂风泠淡千古意分明师云蹉过不少进云承古有言向上一路千圣不傅还端的也无师云何处得这消息来进云卖金须遇买金人师喝一喝进云金屑虽贵落眼成翳又作么生师云好向绣湖湖上看月明夜夜散金波进云三十年后此话大行师云杜撰禅和如麻似粟进云大众证明学人礼拜。

　　师乃云第一义谛已被东白和尚一槌击碎了也未免向第二义门露个消息山僧数年搓得一条龟毛索子今日拈来将三世诸佛西天四七东土二三天下老和尚鼻孔一串穿却了也且道山河大地草木丛林森罗万象有情无情甚处得来良久云莫将间学解埋没祖师心。

　　复举三圣道我逢人则不出出则便为人兴化道我逢人则出出则不为人师云这二老汉同门出入夙世怨家一人向孤峰顶上卧月眠云一人向十字街头扬尘簸土点捡将来二俱漏逗各与三十拄杖且道龙峰与么提持是赏伊是罚伊蓦拈拄杖卓一下云天上有星皆拱北人间无水不朝东。

　　当晚小参二十年在吴淞江上冒雨冲风抛纶掷钓虽无跃浪锦鳞且得去留自在今日被业风吹向千峰顶上隈岩傍壑直得四顾寥寥清风满座见前莫有同生同死底衲僧么出来相见如无然上座自起自倒去也乃拈拄杖云山僧拄杖子无端变作智者楼约国师走入玻璃瓶里澡浴惊得双林傅大士掷下击门槌乃说偈云空手把锄头步行骑水牛人从桥上过桥流水不流诸人还见么若也见得不妨横行海上独步乾坤其或未然拄杖子依前还作拄杖子见山是山见水是水上是天下是地所以道是法住法位世间相常住乃卓一下。

　　复举西天异见王问波罗提尊者何者是佛性者云我见佛性王曰性在何处者云性在作用王曰是何作用者云今见作用王自不见王曰于我有不者云王若作用无有不是王不作用体亦难见王曰若当作用何处出现者云若作用时当有其八在胎曰身在世曰人在眼曰见在耳曰闻在鼻嗅香在舌谈论在手执捉在足运奔遍现俱该沙界收摄在一微尘识者唤作佛性不识唤作精魂王闻是言心即开悟后来大慧和尚拈云若道在八处即是精魂若道离八处却唤甚么作佛性师云诸方尽道异见王闻法开悟殊不知波罗提尊者被王一拶直得伎穷力尽进退无门妙喜老人尽平生力也救他不得龙峰今日路见不平敢为古人出手去也乃喝一喝云适来异见王波罗提尊者老妙喜尽向这里扫踪灭迹了也更说甚么佛性精魂作用见闻尽是阳焰空花不劳把捉且归家稳坐一句作么生道太平天子朝元日五色云车驾六龙。

　　上堂日可冷月可热众魔不能坏真说有来由无途辙六月炎炎撒冰雪文殊无处着浑身普贤特地呈丑拙是真说非真说若无间事挂心头便是人间好时节喝一喝卓拄杖下座。

　　开山和尚忌日拈香云巴陵三转语未足酬恩扬岐作女人拜深为负德然上座总不恁么何故字经三写乌焉成马。

　　岁旦上堂元正启祚万物咸亨蓦拈拄杖云拄杖子昨夜抽条今朝吐蕊花开五叶香遍大千且道当得新年头佛法也无卓拄杖喝一喝。

　　官员至上堂举昔日朗州刺史李翱慕药山和尚道风屡请不赴乃肃装客礼直造座前山默然殊不顾视李乃云见面不如闻名拂袖便行山召李李回首山云何得贵耳贱目李遂礼拜起问云如何是道山以手指天复指净瓶云会么李云不会山云云在青霄水在瓶李因有省乃呈偈云炼得身形似鹤形千株松下两函经我来问道无余说云在青霄水在瓶师云我这里则不然今日若问龙峰如何是道但云国正天心顺官清民自安且道与药山还有优劣也无靠拄杖下座。

　　结制上堂九十日包三大劫诸人直要彻根源会须拨转当头柁觉海乘风驾铁船蓦拈拄杖云柁根在这里铁船在甚么处喝一喝。

　　谢藏主维那上堂天无门地无户俊快衲僧一任来去藏里摩尼照彻十方洞里桃花千葩竞吐假劫外之春风应今时之律吕海神夜半看鲛珠眼光挂在扶桑树喝一喝。

　　开炉上堂暖气相接正在斯时深深冷灰里拨着星儿之火向死柴头上发机燎起亘天烈焰烧却舜若多神面皮敢问诸人作么生迴避掷拄杖下座。

　　腊八上堂明星一见出山来刚道娘生已眼开不是髑髅干得彻争知春色上桃腮。

　　上堂不是心不是佛不是物是个什么道得天下横行便下座。

　　结制上堂一二三四五六七金刚捏出秤锤汁七六五四三二一扶桑枝上悬红日鹭鸶牵动铁昆仑挨得虚空半边侧碧眼黄头胆丧魂惊走入大圆觉海藏踪遁迹浸烂鼻孔要且黈气不得个事且止只如诸人日用二六时中毕竟作么生履践良久云不因樵子迳争到葛洪家。

　　上堂今朝是初一龙象如稻麻有事与无事归堂去吃茶。

　　上堂达摩西来不立文字直指人心见性成佛大众作么生说个见性成佛底道理良久云幸自无疮勿伤之也。

　　上堂真不立妄本空有无俱遣不空空二十空门原不着一性如来体共同蓦拈拄杖云只者拄杖子你诸人若不唤作一性如来便唤作二十空门直饶总不恁么也是垛根汉掷拄杖下座。

　　端午上堂黄米粽吃一钵菖蒲茶吃半瓯个是衲僧好时节大家相见饱齁齁纵横自在自乐自由说甚仰山开畬沩山牯牛禾山打鼓雪峰辊毬总是小儿杂剧且非先德宗猷只如端午掩殃一句又作么生目前无怪异不用帖钟馗。

　　上堂德山棒临济喝拈放一边诸人脚跟下道将一句来以拄杖划一划云毗婆尸佛早留心直至如今不得妙。

　　解制上堂举翠岩夏末示众云一夏已来与兄弟说话看翠岩眉毛在么保福云作贼人心虚师云好事不出门长庆云生也师云恶事传千里云门云关师云错者一队汉只解护惜眉毛不知打失鼻孔龙峰今日直要与伊据款结案大众还委悉么暑气尽随云雨去清风透入户庭来喝一喝。

　　上堂举琅玡觉和尚僧问清净本然云何忽生山河大地玡云清净本然云何忽生山河大地其僧于言下有悟师云骑贼马赶贼琅玡固是作家者僧如珠走盘一拨便转可谓主宾互换箭锋相拄虽然如此捡点将来犹欠淘冶在今日或有人问龙峰清净本然云何忽生山河大地劈脊便棒且道与琅玡是同是别有眼衲子试辨看。

　　松隐上塔顶宝索上堂钩锁连环连环钩锁觌体全彰眼眼相顾其横也穿却虚空鼻头其竖也锁住须弥铁柱亲从恶辣钳上煆炼得来岂比寻常麻缠纸裹个是谷宝居士壮观浮图腾今亘古底作也虽然如是且道高悬倒挂一句如何举似四檐平定香云绕万世光华佛日长。

　　上堂众集师顾左右云分明记取便下座。

　　上堂将此深心奉尘刹是则名为报佛恩拈拄杖云这个是深心那个是佛恩喝一喝。

　　上堂江月照松风吹永夜清宵何所为永嘉大师满口道了也大众还知落处么卓拄杖云劫石有消日黄金无坏时。

　　端午上堂诸方尽吃菖蒲茶唯我自酌青原酒儱儱哄哄发颠狂打落南辰连北斗掷拄杖下座。

　　开炉上堂十月风高作寒色今朝正值开炉日长途多少未归人祖父田园俱丧失何如白鹭鸶翘足溪边立毛长骨瘦历风波那论有食与无食诸兄弟也要大家知此消息且道是甚么消息归堂吃茶。

　　上堂举僧问投子同禅师云不断烦恼而入涅槃时如何同云者发杀业底师僧师云真不掩伪后问国清机和尚机劈脊便打师云曲不藏直投子只解裁长不能补短国清只解补短不能裁长今日忽有人问龙峰不断烦恼而入涅槃时如何只对他道有水皆含月无山不带云靠拄杖下座。

　　结制上堂蜡人为验始于今日九十日终推功辨的黄面老瞿昙结住布袋头百万人天咸皆受屈松隐结制总不恁么以手作摇橹势云山僧即今驾无底铁船普请大众同入大圆觉海游戏去也喝一喝云看取定南针。

　　冬至小参群阴剥尽一线新添祖令当行十方坐断拈拄杖云拄杖子得者体用临机纵夺杀活自由有时先照后用有时先用后照有时照用同时有时照用不同时以此点铁成金以此超凡越圣以此恢拓宗纲以此续佛慧命乃喝一喝云山僧尽情撒向诸人面前了也个中直饶有个皮下有血顶门有眼底出来掀倒禅床喝散大众也只作得半个衲僧且佛祖向上一句作么生道若无举鼎拔山力千里乌骓不易骑卓拄杖喝一喝。

　　复举德山云今夜不答话问话者三十棒时有僧出礼拜山便打僧云某甲话也未问因甚便打山云你是甚处人僧云新罗人山云未跨船舷好与三十棒师云你诸人且道者僧合吃棒不合吃棒若道合吃棒者僧过在甚么处若道不合吃棒争奈德山令不虚行要会么良久云不是李将军徒劳射石虎。

　　上堂举僧问云门如何是超佛越祖之谈门云糊饼大慧和尚拈云云门直是好一枚糊饼要且无超佛越祖底道理师云大慧和尚一手抬一手搦未免话作两橛既是好一枚糊饼又道无超佛越祖底道理诸禅德且道大慧和尚还有为人处也无参。

　　法语

　　示生禅人

　　古者道不得动着动着三十棒又道切忌生心动念才生心动念便不是了也先德发一言半语如利剑长矛动着便伤锋犯手拟议则断却命根直是无你回避处无你凑泊处若是个汉那肯承虚接响滞壳迷封要须直截根源脚踏实地尽力捱将去日久月深打成一片也无生的心也无灭的心生灭一如动静无二到这里不觉不知打失眼睛鼻孔在大洋海底及乎捞捷归来眼睛依然是眼睛鼻孔依然是鼻孔到此始可上人门户剖露真情求大宗匠决择明白方名真参学者却于四威仪中随缘饮啄不失其宜或孤峰独宿或隐逸林泉或垂手入廛作饶益事三二十年保养充足忽出一言半语声名腥香文彩发露天龙推出模范后昆不为分外古之学道之士参到大休大歇大安乐地方为了当嗟今时辈行脚才赶得些野狐涎唾相似语言便去眩惑他人堪作甚么有一般底将古人公案向情识上卜度文字上引证蕴在胸中便为了事结半间茅屋以为死关滞寂沉空味于安逸开大口说大话弄虚头惑其后学诚可怜愍蓦然撞着个本色宗师漆桶依然不快岂不念雪山大沙门弃王宫夜半逾城六年苦行腊月八夜睹明星豁然大悟只如二祖可大师少室山前立雪断臂得安心竟方堪为人榜样生禅人你既居关理合大忘人世力进此道空一切相何以又起佛见法见瞥兴妄念远远赉香求我无义味语以为居关之谈柄此之见解大不唧溜古云真净界中才一念阎浮早已八千年岂虚语哉你且道我这一络索是发扬关中事关外事若捡点得出不妨廓大千沙界为一关一关容纳大千沙界那时始好扶竖济北三玄凿开人天眼目激扬佛祖向上宗乘去也殊不知我天目佛日老祖避世逃名于万峰之巅设个死关垂三转语以为关键要断学者偷心亦乃偶尔一期方便岂意灵龟曳尾欲隐弥露生禅人思之勉之。

　　示真禅人

　　真禅人你参乃师万峰和尚父母未生已前那个是我本来面目一句子此是老卢在黄梅五祖会下夜半受衣法渡江至大庾岭头被明上座随后赶逐无处躲避临危设个脱身款子乃云不思善不思恶正当与么时那个是明上座本来面目当时明上座只知蜜甜岂知中了毒丧却一条穷性命纵使耆婆扁鹊亦乃救之不得此话流传到今钝置后学仍不知当人十二时中四威仪内本来面目未尝少间自是根思迟钝不能深领以致昏时散时静时动时忘古人大安乐田地造之不得坐之不稳若欲决了此事便从脚跟下将平日所参得底和个四大五蕴尽情放下然后并起勇猛志竖起精进幢瞠开两眼紧捏双拳如两将争锋胸中愤愤举起本参话头直向疑不到处起疑方是真疑真疑既发恰如急水滩头坐在一叶舟中顺转逆行浮逼逼地如月华透水荡之不散如毗岚风卷海水直教彻底无涓滴到此之际自然尘消业谢静极光通那时爬得构也切莫移晴动目凝定身心善巧方便不知不觉一拶拶透豁开己眼方知本来面目不从他得若要作大法器建立门庭更须向那边更那边打数百个悬空筋斗却来吃我痛棒何故不见道雪后始知松柏操事难方见丈夫心。

　　示明禅者

　　端的究明生死底人自然孤迥迥地不挂寸丝二十年三十年捩转面皮讨个分晓便是千手大悲也互换你不得此乃过量的人也若是随漏辏汉唤东向东唤西向西脚跟下浮逼逼地岂肯向他古人真实田地上行只管贪程那知烂泥中有刺转得脚来未免通身泥水你且道孤迥迥地底是随漏辏底是参。

　　示禅者

　　佛是众生界中了事人众生是佛界中不了事人若欲决了此事只消向十二时中四威仪内折旋俯仰与人酬酢处看是甚么道理忽尔妄想灭知见忘突出自家一段光明洞彻十虚无丝毫隔碍始知佛与众生本性平等一身清净多身清净一世界清净多世界清净无一尘不是真如境界无一刹不是解脱道场所以永嘉云一月普现一切水一切水月一月摄诸佛法身入我性我性同其如来合斯言岂欺我哉。

　　颂古

　　世尊成道

六载雪山空冷坐面如黄蜡骨如柴纵然亲睹明星现也是街头破草鞋

　　世尊未离兜率已降王宫未出母胎度人已毕

出得驴胎入马腹六六依然三十六渊明固是不知归重阳耽着篱边菊

　　达磨大师初至金陵见梁武帝帝问云如何是圣谛第一义师云廓然无圣帝云对朕者谁师云不识帝不领悟师遂折芦渡江至魏后帝举问志公公曰陛下识此人否帝云不识志云此是观音大士传佛心印曰当遣使诏之志云莫道陛下召阖国人去他亦不回

脚头未跨帝皇畿早已全身陷铁围渔父只怜钩上饵不知蓑笠堕鱼矶

　　云门因僧问如何是诸佛出身处门云东山水上行

秋林落叶拥阑干砌下蛩声枕上寒最是月明风定夜溥溥玉露滴金盘

　　赵州因僧问狗子还有佛性也无州云无

出匣吹毛光滟滟一番用了一番磨锋头削落三斤铁始信将军血战多

　　万法归一一归何处

万法归一一何归正是冰枯雪老时葭管灰飞消息好陇梅开遍向南枝

　　赵州因僧问万法归一一归何处州云我在青州做一领布衫重七斤

一度拈来一度愁风前月下几时休丝来线去浑闲事添得娘生两鬓秋

　　高亭隔江见德山山以手中扇招之亭乃横趋而去

隔江招手横趋去端的渠侬眼有筋打面还他州土麦唱歌须是帝乡人

　　五祖演和尚云譬如牛过窗棂头角四蹄都过了只是尾巴过不得

牛过窗棂尾过难将军活陷在重关当时不得鸡传晓直至而今去不还

　　赵州因访一庵主问云有么有么主竖起拳州云水浅不是泊船处拽下帘子便行又访一庵主云有么有么主亦竖起拳州云能纵能夺能杀能活便作礼

卖扇婆子手遮日卖油婆子水搽头大底还他肌骨好不施红粉也风流

　　倩女离魂

数声羌笛最关情去路迢迢恨不胜仿佛暮云归未合远山无限碧层层

　　不生不灭

虚空一劈成两片妙在逢缘不借中黑漆昆仑骑白象藕丝窍里舞春风

　　睦州示众云大事未明如丧考妣大事已明如丧考妣

山边水边待月明暂向人间借路行如今还向山边去秪有湖水无路行

　　有无俱遣

明头来明头打暗头来暗头打南海瞎波斯眉毛生颔下

　　一花五叶

一花开自少林春五叶流芳遍刹尘无限香风吹不断紫金山耸玉昆仑

　　临济三玄第一玄霹雳震堂前裂开露柱腹产下个奇男第二玄陆地驾铁船木人齐拍手解唱啰哩嗹第三玄泥牛吼上天惊得虚空碎大地血漫漫

　　三要第一要机先离用照一条折火叉打破嵩山灶第二要石女呵呵笑拈起没弦琴弹出无生调第三要山门金刚懆努目嗔伽蓝佛也难解教

　　黄龙三关

我手何似佛手虾珧那能出斗金刚脑后拔丁不知脱落两肘

我脚何似驴脚动步早错一着岂知昔日襄王倒被巫山迷却

生缘毕竟人人有独我从来道是无昨夜坑头粪蛆子无端咬落黄门须

　　(吴江县　佛弟子张维法名智严
沈学闵法名净英　董之垣法名明震捐资刻
唯庵禅师语录第一卷
　吴门九章朱衮对稿　金陵潘　耕书
　　　　　　　　　　自闻道人　蒋成荣刊)

　　(崇祯二年己巳岁佛成道日姑苏兜率园　识)

　　松隐唯庵然和尚语录卷之一(终)
嘉兴大藏经　松隐唯庵然和尚语录


　　松隐唯庵然和尚语录卷之二

　　徒弟比丘　慧省　编次

　　偈颂

　　送天界真藏主

潜宫正脉出梅洲夜夜潮声撼石头以字不成八不是护龙河上铁船浮

　　送莲禅人回武林

好山只在屋檐头何必千岩万壑游十里湖光烟柳外画船不是采莲舟

　　送整禅人归扬州观音阁(号铁牛)

功德山头观自在巍巍坐断铁牛机大人境界无人到门外长江映落晖

　　次韵送天界玉藏主

飒飒西风撼树庭飘飘桂子落黄金五千余卷从头说潦倒瞿昙无二心

　　送道者参万峰和尚

你侬莫是卢行者还我新州柴担来转向洞庭那畔看万峰门户泼天开

　　答观维那(时在天目)

寄来佳句玉玲珑三复穷吟意万重狮子岩前春日暖杖藜独立倚晴空

　　送圆藏主之灵隐

午夜白猿啼皎月重重华藏显全机吾侬说话无凭据去问灵山老古锥

　　送天禧深知客

缤纷花雨讲经时主伴机忘合化仪千古长干春意在一瓯白雪漾玻璃

　　送泽源深禅人归少林

一派流来空劫前洗清魔佛见根源到家句子如何举熊耳峰头浪拍天

　　送灵谷原维那

金槌影里转身来顶　堂堂正眼开二月皇州春似海钟山雨过碧崔嵬

　　送端藏主之灵隐

五千余卷钵啰娘潦倒东山舌欠长后夜鹫峰重揭示猿啼松顶月苍苍

　　示慧玉范百户

挥来三尺吹毛剑凛凛光芒射斗牛铁额铜头俱倒退太平寰宇任遨游

　　示龙兴如禅人

乾坤函盖有来由佛祖如何敢出头万叠淮山青倒卓桂轮孤朗一天秋

　　示医士朱慧觉

话头一则耆婆药大藏诸经和剂方抹过二途开口笑不劳针砭起膏肓

　　示洞庭玉禅人

现成句子没淆讹白玉无瑕底用磨极目太湖三万顷一回拈起一回新

　　示善哲女子

岌岌海山多秀丽风光别是一般春爪篱捞得湘江月千古无生话又新

　　示慧庆道者

菩提无树镜非台荡荡乾坤绝点埃一夜橹声摇落月衣孟传得岭南来

　　示善宝居士

风絮烟丝春复秋莫将情解混常流海门空阔银涛静好看天垂月一钩

　　次韵答天目明长老

方处方兮圆处圆水光山色两相便老来慵下苍龙窟万仞峰头泊钓船

　　寄医士何慧芳

雪山大树世医王香气才沾病自忘溪月松风无限意不妨来与话宗纲

　　寄宝陀原长老

一曲弦调师子筋伯牙闻着胆魂惊子期不用黄金铸小白花开满四明

　　寄涌泉无证和尚

棺材头畔行粮瓶我父临行付与兄泪满双溪肠寸断至今流水有哀声

　　化灯油

劫初一点光明种猛烈工夫拶出来泻入碧琉璃里去百千诸佛笑颜开

　　送云南荣侍者之万寿

万八千里云南路铁鞋踏破脚生胝钵囊高挂北山寺对月长吟小艳诗

　　送礼藏主

少室门风运未衰西峰又见祖花开携筇别我惊秋暮黄叶庭前积满堆

　　送灵隐源藏主回天龙

演出何妨还演入鹫峰口缝未尝开家山只在钱塘上夜夜潮声吼怒雷

　　雪涧

六出遍遮千嶂色翩翩钓艇竟忘归夕阳影里东风暖添得寒泉涨满溪

　　云庵

一片一片复一片重重叠叠覆青山有时飞入松关里占我尖头屋半间

　　晓堂

金鸡拍翅阑干上六户当阳尽豁开惊起阶前石师子倒衔玉兔去投胎

　　示慧昭侍者

个事昭昭心目间尽情放下见何难南方五十三知识眼上眉毛八字安

　　上伏龙和尚

羊肠鸟道绝行踪日出三竿睡正浓因忆祖翁田契券梦魂长绕伏龙峰

　　示天目禅人

翻身摸着虚空鼻信手推开佛祖关鸿雁数声秋色老西风黄叶满千山

　　船居十首

抛散家私彻骨贫乾坤等是一间身水深不必篙竿探柁转何妨手眼亲千尺丝纶潭底意一轮明月眼中尘掀翻橹棹从头看谁是船兮谁是人

船不疏兮我不亲两相交处两无心水光碧处天光碧帆影沉时月影沉隔岸藕花香冉冉傍溪杨柳绿阴阴个中一段真消息知有谁人会此音

船无定止柁无根船柁于吾若弟昆举棹自然身有影停舟依旧水无痕和云宴坐间神识对月高眠绝梦魂任尔打头风浪恶不妨左右自逢源

不问前程浅与深只凭一只定南针翻篷掉抢皆由我转柂推扳总在心千顷浪翻千尺雪一枝橹动一江音满怀风月难分付斜倚篷窗独自吟

任从世谛自纷纭独处舟中绝见闻顺水行来船性稳逆风撑出浪花分漏篷斜透波心月坏衲横披浦上云千尺丝纶忘未得只缘潭底有金鳞

轻舟一叶乐无穷八面纵横路路通不必湖中寻范蠡却从滩畔访诚翁橹声摇出轮回辙帆叶抢归逆顺风更有一般奇特处柂头常浸水晶宫

梗迹萍踪任去留往来滩畔懒抛钩帆修有漏还无漏船逐邪流入正流四海烟波篷脚下五湖风月眼晴头当阳唱起胡家曲不染人间半点愁

一叶孤舟下激湍逆行顺转似龙蟠开篷未觉乾坤阔打棹方知湖海宽两岸柳拖金色线一江风戛玉纶竿卷帆且泊斜阳外谩洗砂锅煮月团

老来甘与世相违今古乾坤一钓矶画桨一条全祖意铁篙三寸截流机饭炊芡实香偏好羹煮蒪丝味更肥此乐祗应同道者莫教俗客等闲知

生涯随分复何为只个船儿自住持冲雨冲风青箬笠御寒御暑绿蓑衣烟汀破晓数声笛月渚横秋一钓丝万顷沧波真活计天荒地老不知归

　　送北平了禅人(时在天目)

烟霞老我事如何觐侍狮岩窣堵波烨烨祖华开石罅寥寥古月挂松萝自吾东海来归隐有子北平方见过好把两茎眉剔起看他烈焰发冰河

　　次韵答安藏主

老来懒打禾山鼓一榻岩房听雨风谩有间情思古道且无余力起先宗白云锁断三关路碧涧分开两乳峰独倚萝窗宣妙偈瀑花飞雪洒空蒙

　　送云南叹西堂

三千九百丈天目秀色遥连金马峰锡杖六环鸣夜月衲衣两袖舞春风堂堂显露半边鼻着着全超向上宗颔下眉毛三尺雪莫将容易盖双瞳

　　送云南证西堂

合头语是系驴橛此话传来非等闲风暖巴江开晓冻梅香庾岭露春颜海神扑碎黄金弹石女分开碧玉环拈却劫初茅草令重来峰顶辟玄关

　　送大川顺首座

道人何事下台山惹得虚空展笑颜口缝未询末后句脚跟已踏上头关大川浩浩春波阔少室寥寥夜月寒重振宗纲当　圣世金毛师子大家看

　　送慧振郭百户之江西葬母

劬劳欲报贵真诚一颗心珠耿耿明阴壑三冬抽石笋长江六月结寒冰抱琴玉女朝天阙步月祥麟出凤城最是酬恩亲切处楚天空阔晓风清

　　示童福宗居士

二千年事至于今鹫岭拈花示此心火在石中仍用击眉横眼上不须寻珠还合浦风波静钟动玉楼星斗沉莫谓空王无实相骨头节节是黄金

　　送慧吉侍者径山礼祖

凌霄秀拔群峰外子欲登临莫等闲胸次铲除元字脚机先拶透上头关剑痕床在腥风泯喝石岩高祖道还千载钦师灵骨在巍巍一塔白云间

　　送祖禅人之姑苏

西来祖意本无传自是当人见处偏可煞马师无定策累他南岳苦磨砖春回泽国开冰锁风转松林奏玉弦一吸太湖三万顷却来参我句中玄

　　送徒弟慧照参双林和尚

金华重叠皆灵境独有云黄山最高七级浮图层落落两条溪水浪滔滔天灯灿烂朝精舍花雨缤纷点毳袍方丈老禅为人处揭天棒喝起风涛

　　送四川琛长老

海宝千般先求如意琛也奇珍绝乎伦比了无瑕玷来先天光华烨烨腾大千迥然超出万象表当阳揭示玄中玄个事明明谁辨的翻笑卞和徒费力只因丧却目前机三献由来仍受屈昔年地藏验法眼块石发机何太简函盖乾坤兮玉振金声超越古今兮裁长就短子若干斯见得亲扬起真风未为晚

　　送性海真长老

性海无风金波自涌撼倒须弥大千儱侗澄澄寂寂涵青空森罗万象难逃踪铁船浮动不浮动总在一茎毛孔中有时彻底无涓滴蓬尘辊起三千尺翳却阿那律眼睛直至如今开不得

　　赠云巢隐士随所寓

随所寓随所寓任运腾腾无定处泛宅浮家老此身水云影里无生路往来游戏一浮沤宛如碧玉壶中住逆风驾上须弥巅背手拔得珊瑚树咄哉玄真子不识吾真趣老倒鸱夷翁风月无今古兴来一口吞长江金波汹涌充饥肠化作无边香水海八万四千毛孔皆清凉或寓东西或南北傍梅待月无迟速片帆不觉过沧洲款乃一声山水绿纫草为衣狎鸥忘机饭有雕胡羹有莼丝唱紫芝于花汀月浦歌白雪于莲塘柳堤梗迹萍踪无所依高风千古寄渔矶随所寓随所寓烟波历尽无寒暑老我乾坤雪一头满怀风月难分付

　　示智戒主

戒如璎珞珠亦如净满月汝当力坚持慎勿暂时瞥一念若迟疑生死无休歇光阴能几何子自宜甄别吾家种草不易做眨起眉毛须荐取百尺竿头解转身脚底何妨草鞋破便甚么会石女唱巴歌不甚么会跛驴拽铁磨啰啰哩黄头碧眼知不知玉兔踏折珊瑚枝

　　送虎丘统藏主

拈得钵啰娘一句绝毫绝厘没巴鼻古木寒岩月色新统摄大千归自己苏州有也常州有剑池夜半苍龙吼骊珠抉得本无心一任猛风翻石臼五台山上隔尘氛云蒸饭熟香氤氲惊倒生公点头石当机说法教谁闻

　　送大龙兴泽监寺

大用现前满眼满耳才堕见闻埋没自己石窗漏灯盏丧尽宗猷杨岐三脚驴全彰玄旨似火烧冰道人行履泽禅泽禅莫忘此理

　　送玉禅人归天台

格外之机石中韫玉浑浑仑仑不受磨琢当阳忽剖开光明照幽谷觌体绝瑕痕谁能强名邈得来不费纤毫力翻笑卞和三度泣迈古超今也大奇惊倒丰干与寒拾

　　示印禅人

文彩未施全彰宝印信手搭来头正尾正印空印水及印泥鼓声咬折撞钟槌罗　罗也竟罔措闻根丧尽泄真机印水印泥还印空脚头到处忘西东金毛哮吼大千震身在蟭螟眼孔中印泥印空复印水高峰顶上波涛起撼倒上天三十三舜若多神汗如雨一二三兮三二一六合茫茫谁辨的笔描八臂那吒神倒把秤锤捏出汁

　　送四川明禅人礼补陀

明明百草头明明祖师意直饶道得亲犹是半途底此理灼然原自别海底泥牛嚼生铁三峡银河天上来夜深浸烂峨眉月明禅明禅知不知江南江北徒累累白华岩上频伽语不是西川啼子规

　　大龙兴由俊上人求语住山

一由一有一亦莫守俊快衲僧不存窠臼顶门正眼明如日转辘辘兮明历历等闲照破劫空前不是心兮不是佛保福有愿不撒沙古也今也徒矜夸第一山头札得脚何妨处处开昙华

　　示寿典座

佛祖向上事急着眼睛看机先见得真方堪救一半栗棘蓬金刚圈端的从来吞透难若是吾家真种草等闲一镞破三关验人自具验人眼活路通身有何限净瓶踢倒笑呵呵堪与后昆作师范

　　次韵示泽知客

脱略衲僧家动转如飞豹不堕有无功自然离用照无星秤上没淆讹半斤八两何须较与么也一盏清茶醉不醒不与么也耆婆妙药难求效蓦直台山路不差夜行不许投明到烂炒浮沤当饭噇切忌翻却煎茶铫

　　示现禅人

现成公案不必提撕尘尘刹刹显露真机脚尖踢出西来意泥团土块生光辉寒山拾得担枷过状普化临济疥狗泥猪风流出当家还他师子儿忽地青天轰霹雳惊起洞庭湖水立光福山头浪拍天舜若多神面皮湿

　　送由藏主

道由心悟理缘事有提起破沙盆打杀子湖狗抹过太虚空法身藏北斗扶桑人种陕西田铁牛耕破昆仑巅夜行人自爱明月不知脚底芒鞋穿阿呵呵罗啰哩三春依旧鹁鸠啼

　　送日侍者礼补陀

机中有句句中有机不是圆通法门亦非向上提持磐陀金刚石大海碧琉璃紫竹旃檀林八面香风吹白衣仙人识不识见时须是超声色拍天大浪撼潮音夜半团团红日出

　　送在禅人

伶俐衲僧行藏自别在在处处头头合辙金锁玄关信手开银山铁壁难遮截一机抛出绝啇量碧眼黄头俱结舌越山青兮吴水绿今古游人观不足观得足六六依然三十六

　　次韵送皓首侍者

万法本来空一心何悄悄石人打铁弹簉破虚空脑血溅须弥卢腥风四边绕吹绽优昙花香喷苾刍草今古绝遮藏昭然明了了脚尾与脚头总是长安道一任山青黄谁管岁月老如意自家珍楚璧原非宝

　　送泥水

水泄不通那一着八臂那吒摸不着道人两眼见得亲正好虚空中着脚虚空着脚良可奇绝跻攀处犹坦夷脚底水泥无半点手中泥水何尝离施为动转何超迈老苍龙脊从空驾头角峥嵘宇宙间纵使毗岚吹不坏转身句子无渗漏逸量神机碎窠臼旁提正按常住砖片片光生绝尘垢个样从来本现成未动手时功已办丈六金身草一茎一茎草上黄金殿

　　示慧本居士

欲了生死因先净心为本一念若迟疑便落魔军阱直须提起话头参于一切处休颟顸蓦地黑漆桶底脱万象森罗毛骨寒爪篱拈向风前舞有口不说无生语一吸西江彻底干瑞世优昙开铁树

　　(吴江县　佛弟子沈邦柱法名大翔
张隽法名大梁　董二酉法名净翰捐资刻
唯庵禅师语录第二卷
　吴门九章朱衮对稿　金陵潘　耕书
　　　　　　　　　　　　　　自闻道人　蒋成荣刊)

　　(崇祯二年己巳岁佛成道日姑苏兜率园　识)

　　松隐唯庵然和尚语录卷之二(终)
嘉兴大藏经　松隐唯庵然和尚语录


　　松隐唯庵然和尚语录卷之三

　　徒弟比丘　慧省　编次

　　幻隐歌为灵隐明长老赋

世间万事付一幻道人依幻而自住百千三昧在其中只把茎眉以为准幻隐那分优与劣隐幻何曾有生灭是幻全超旷劫前是隐不落今途辙有时依幻显幻宛同大海一沤发大千小千俱包括有时从隐入隐转向蟭螟眼孔中一身多身潜无踪离幻身心自平等离隐全彰大圆镜离无离处离复离繁兴永处那伽定我歌幻隐荒芜词珍重灵山老古锥三百余会说不尽于幻从头阐化机

　　古音歌为东阳谐长老赋

羲皇之先有一曲音韵岂落平平仄弹来不在十指端屋角松风相仿佛非丝竹兮非笙簧非角羽兮非宫啇高山流水和不得铿金戛玉声琅琅极升沉之源彻离微之根众乐百千徒劳竞奏师子一弦聊▆比伦有眼者觑之不见无耳者则乃亲闻知音更有知音知知音何独钟子期

　　破屋歌为华禅人赋

道人性僻无拘束好屋不住住破屋寥寥四壁荡然空明月清风常自足其中栖泊知几年顿空世虑忘生缘不拨万象身独露曲肱一枕恣高眠阿呵呵不弄乖生涯随分绝安排岂是甘心受穷苦只图贼不打贫家

　　托钵吟

我有钵盂一只圆如日黑如漆茔然内外绝纤尘口大向天吞八极大庾岭头笑翻身七百黄梅徒费力德山亲手托将来代代相传到今日有时独弄春风前万象森罗俱失色有时　跳兜率天惊倒当来老弥勒有时降却老苍龙总有神通逃不得有时满给上方香积饭三万二千龙象饥腹皆充塞管甚东山铁酸馅子岂论杨岐金圈栗棘会须尽底盛将归来一任衲僧横吞竖吃直得天台五百一十六位声闻僧从定起来合掌念个摩诃般若波罗蜜

　　船居吟

我泛扁舟活鱍鱍四海五湖间快活一篙撑出爱河来笑看沤生与沤灭沤生全体现其中沤灭是形如电掣沤生沤灭本来空自是道人心路绝三界茫茫底用休尘劳迥脱何干涉利名毕竟是虚花白玉黄金眼中屑南北东西任去来春夏秋冬无异别任他寒任他热道人自是心如铁陋身篷底一天秋坏衲枕边三尺雪黄芦白鸟共忘机道人快活无可说碧潭深处放丝纶等闲一掣沧溟竭翻起银涛似雪山极目江天无限阔这回不怕八风吹了然截断轮回辙一声款乃归去来空船满载千江月

　　月海歌

长空万里无云翳荡荡碧天竟如洗万象森罗影莫逃一色洞然无彼此昨夜金风轻漏泄浪花翻作千寻雪冰轮辗折珊瑚枝大海总是白银阙海兮海兮何其清月兮月兮何其明海月交光兮照古今寥寥宇宙兮赢得其高名

　　洞玄歌

洞彻玄微归至理刹刹尘尘无不是分明玄牝见端倪十二琼楼眉睫里荡荡乾坤阖还辟霜天青鸟无消息玉童倒跨天麒麟蹉脚踏折虚空脊窈兮冥兮精何精恍兮惚兮物何物廓开洞门三十六清虚一片凝寒碧真汞真铅共一炉真液真精同一埒产出婴儿姹女来绿鬓朱颜更殊绝三尺云璈十二徽琅琅玉韵彻离微瞥然翻作无生曲白雪阳春和不齐我作洞玄歌寄与洞玄子记取洞玄时火龙动天地洞玄子知不知眼上何曾不带眉碧玉壶中天地窄别有芥子藏须弥

　　懒庵歌

道者机关如木石此生不愿循规则一物时中更不为世上万缘俱泯息颓然兀坐茅堂中灰头土面何形容百鸟衔花无觅处天神献供徒西东拥帔看山兮帘不舒卷生苕撇地兮路任苔封一个蒲团闲靠壁从教两耳吹松风

　　头陀歌

藞苴头陀能脱略胸次荡然古标格恰似明珠走玉盘转辘辘地无所著衲衣下事何足夸云霞片片穿断麻生苕不借春风力犹胜碓觜开天葩拄杖[甐-瓦+川]皴头发毵挲耳能着水眼能着沙终不拈长柄舀溪之杓换雪峰剃刀更不露倾湫倒岳之机湿梁山袈裟笑俱胝受用天龙一指怪饮光微笑漏泄鹫岭拈华一味落落魄魄　牙牙自是风流出当家阿呵呵归去来倒着一緉铁鞋踏破千丈苍苔东风西岭谩徘徊

　　万山歌送荣维那之番易

万山道人蒙见过索我为作万山歌太虚从来没涯岸层峰叠嶂何其多眼力到处未极则秀色嵯峨锁寒碧迢迢古涧来劫初源头一派其中出青黄不改日月老屈指数到九千九百九十九朵之危峭别有一峰耸出缥渺烟云间势压匡庐真绝倒道人从此而得名十分气宇开怀抱鸟啼花笑自春风寥寥超出古皇道万山万山知不知见道忘山未是奇

　　坐禅铭

参禅的的非细事贵在当人发真志真志不发愿不坚决定茫茫堕生死古德垂慈何太切教人参玄要直截话头一则重千钧尽力提持须猛烈进前退后知几回恰似冰炉炼生铁冰炉炼铁真个难竭尽精神岂容歇蓦然一拶火星飞面皮簉破通身热钳锤妙密始见真手兮眼兮用处亲就中炼出吹毛利干将莫邪争比伦耿耿寒光耀空碧在在处处兴家国外道天魔尽丧魄铁额铜头俱失色古今库藏无尔珍天上人间何处觅殷勤为报参玄人趁此后生当努力

　　桂庵歌

飒飒西风动林麓炎歊散尽秋气肃姮娥开却蟾宫门当阳散出黄金粟漫空积地盈四檐灵葩不许群芳妍道人久住忘处所直疑此境是先天昔年山谷不知此却恨晦堂无直指鼻端蓦地来春风洞彻吾无隐乎尔子今桂庵兮为名索我再歌兮奚凭昼寂寂兮花鸟无声夜寥寥兮月落空庭

　　方竹杖歌

灵苗异种天然别岂与凡竹同途辙内则虚圆外则方四棱凛凛凌霜雪炎歊拂散露清标岁寒历尽全高节昔年为竿钓东海六鳌三山等闲掣今日以为拄杖子动转施为活鱍鱍晓穿碧嶂云夜鸣寒峤月有时伴君行探深探浅何纵横有时伴君住划断从前闲露布有时伴君坐孤根一任莓苔裹有时伴君卧冰床石枕成清堕或向高高山顶相扶进一步或向万仞崖头通个转身路这竹杖绝比伦君子林中何处寻虽然自家屋里人相忘无如汝无心

　　送云南妙书记

道人云南来访我于云间脚头未跨门一镞破三关吾家种草师子儿愬尾全奋金毛威机夺机也放两抛三全宾全主境夺境也添多减少无欠无余百城烟水都抹过信口横吞铁蒺藜参方须具参方眼莫道吾侬太担板看取精金跃冶时普利人天有何限

　　空处闲人歌为清禅人赋

空处闲人闲趣多索我空处闲人歌我侬亦在空闲处听他尘世徒奔波信知空处闲人好空处从来少人到个中别是一乾坤六月冰霜寒悄悄空处空空空四壁空处长年自空寂闲人偏爱空处居动转施为无朕迹个事明明触处真双忘人法始方亲闲人原不异空处了知空处即闲人阿呵呵啰啰哩好把云山旧衲衣拂干沧溟直教彻底蓬尘飞

　　黄花翠竹歌为空禅人赋

重阳九月霜花浓芳英堆金东篱东灵根不假阳和力自是先天造化工四檐匝地清风起林薄有声来不已枝枝宛若老龙须叶叶浑同苍凤尾虚心耐岁寒兮众木森森岂能比满屋生清香兮群葩簇簇难同委一地所生二俱美宇宙寥寥自终始黄花翠竹谁辨的灼然不许渊明识却羡香岩老冻侬洞彻根源消一击古也今也绝覆藏二三四七徒夸张真如般若只者是知音何必重啇量

　　十二时歌

十二时几人知眼上何曾不带眉一口吹毛无背面寒光凛凛七星飞

半夜子一忽觉来犹懒起汤婆子怒竹夫人一拳一脚打落地

鸡鸣丑错认南辰为北斗采宝波斯去路长愁闻海底泥牛吼

平旦寅耳不聋兮眼不昏金乌拍翅天大晓画角一声消梦魂

日出卯目前总是长安道张三李四蓦相逢一老元来一不老

食时辰活计从头又斩新平地波涛千万丈从教淹杀弄潮人

禺中巳成家须是败家子寸丝不挂赤条条天地之间唯一己

日南午香积冬冬打斋鼓大家饭饱肚膨脝坐看须弥卢作舞

日昳未三尺竹篦无向背鞭起生蛇作活龙峥嵘头角青云外

晡时申刹刹尘尘不用论阿修罗王斗战败藕丝窍里去藏身

日入酉伸出一双穷相手当阳把定鬼门关灼然不许行人走

黄昏戌也无禅兮也无律万派声归海上消大地漫漫黑如漆

人定亥闲却从前旧兵铠寥寥宇宙古风清皎皎寒蟾飞出海

　　赞跋

　　鱼篮观音

篮里锦鳞鲜且活辽天索价孰啇量拖泥带水归来晚添得马郎愁断肠

　　罗汉图

人间天上无心住多在山边与水边弹指一声龙虎伏脚跟不费草鞋钱

　　庞居士

慕富却忘贫苦日一时抛散了家私无端道个空诸有波及妻儿卖爪篱

　　达磨祖师

九年面壁接得神光一花五叶遍界流芳芦苇凄凄暗度江

　　(咄)天目山高峰和尚像

生羁死关入易出难千古万古西天目山

　　礼高峰和尚塔

狗舐热油铛一句集云峰下四藤条拈来掷向乾坤外赢得棱层塔影高

　　圣寿千岩和尚

　　这个老大阿师太煞为人儱侗手握黑漆竹篦打人不知轻重二十年前在钱塘江上发无明火烧却慈云岭头石佛两道眉毛二十年后向伏龙峰顶涌智慧泉浸烂师子岩中幻翁半边鼻孔个般粗慥得人憎大似白拈贼种。

　　师子寺常住请赞师真

有口若哑有耳若聋佛法不会世法不通握条棒打雨敲风瞠双目滞寂沉空且无巨灵手擘太华之峰岂布漫天网张蟭螟之虫三十年枯坐船子钓滩之东如何起得西峰已坠之宗

　　丹阳吉祥庵雪涧净长老请赞

面冷如霜口甜似蜜一味虚头全无真实胸襟旷荡兮千山堆里横条雪涧生涯拙钝兮九曲河边栽蓬栗棘指东话西拗曲作直丹阳郭外吉祥庵那里着得这个贼

　　福建振禅人请赞

这个瞎汉不属造作撞着冤家将错就错三十年吴淞江上撑无底船卖明月买清风二三载伏龙山头坐曲录床振金声摇木铎使尽福州人肚肠一任诸方贬剥

　　慧藏沈氏请赞

面皮凛冰霜佛祖也不识横按黑竹篦虚空惊战栗怪底台山婆逢人道蓦直未按指已前顿起膏肓疾纵使耆婆扁鹊那有这般奇特(咄)留与儿孙为法则

　　慧本居士请赞

从来个汉无思算一住茅庵三十年白日打眠空过了如何有口会谈玄

　　普首座请赞

挥黑竹篦扫空触背虽不露师子咬人之机要且不是韩卢逐块敲出金刚脑后钉显发普光明三昧烟蓑拥膝坐渔矶等闲超出威音外

　　明首座请赞

谁向虚空添五彩分明觌面不相瞒蒲鞋踏破华亭月万象森罗彻骨寒

　　金山百户张慧仁请赞

妙在一机通身活路擒纵自由佛祖罔措吹毛影里觉华开海上好山青朵朵

　　百户龚慧衡请赞

手中三尺竹篦状似吹毛利刃剿除邪见稠林荡却佛病祖病一片真风挽得回千古倒行摩竭令

　　慧觉居士请赞

满月青山一溪流水不是桃源古今天地兀坐茅庐春昼长堂堂独露自家底自家底绿树重阴万叠云金香炉下铁昆仑

　　慧质居士请赞

心不是佛智不是道白云重重红日杲杲揭开不二法门惊倒嵩山破灶一床独坐净名老(咄)

　　慧铭居士请赞

竹篦黑漆漆眼睛明历历敲碎太虚空[跳-兆+(叉-一)]出金刚骨(咄)抹过二三并四七

　　慧山居士请赞

者个老汉着甚来由藞藞苴苴岂识宗猷少年骑竹马恣意逞风流当场冲破龙蛇阵纵横自任乐悠悠长大牧水牯耕遍劫初畴叠叠高低风景好笑看黄云万顷秋拈得龙峰饲猫器无端放在松溪头止有一条龟毛线钓尽江波卒未休

　　姑苏兜率园比丘明闻阅

　　(长洲县　佛弟子王鸣鸾
　　　　陈兀瑞　范以明　捐资刻
　唯庵禅师语第三卷　　吴门九章朱衮对稿
　　　　金陵潘　耕书　自闻道人　蒋成荣刊
　崇祯二年己巳岁佛成道日姑苏兜率园　识)

　　松隐唯庵然和尚语录卷之三(终)

　　松隐唯庵然和尚语录后序

　　唯庵和尚语录盖直指单提一心上乘之法超出古人蹊径惊其若银河泻天莫知其极真所谓能继千岩之绪而大其家世者也何其伟哉览是编者又岂无如古塔主之读云门语而契其机者乎时。

　　洪武四年春三月南屏住山怀渭撰
