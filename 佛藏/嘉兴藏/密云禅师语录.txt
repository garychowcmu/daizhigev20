嘉兴大藏经　密云禅师语录


　　密云禅师语录序

　　达磨受西天般若多罗密印六传而至曹溪曹溪之后分为二枝而临济之儿孙独盛临济之后又分为二枝而杨岐之儿孙独盛盖监寺受慈明遥记与黄檗之记临济正同故禅道独为天下冠今之所传临济派者则皆系出于圆悟勤之子虎丘隆者也虎丘之子天童华知见高迈大慧尝作偈特称之天童华传天童杰杰传破庵先先传无准范范传雪岩钦钦传高峰妙妙传中峰本本传千岩长长传万峰蔚蔚传宝藏持持传东明旵旵传海舟慈慈传宝峰瑄瑄传天奇瑞瑞传绝学聪聪传月心宝宝传禹门传禹门嫡子是为今天童圆悟大师大师之望前圆悟勤公凡二十世其望临济则三十世而望达磨则四十世也天童居大海之东山川环拥当年之坐道场说法者八十余员大率皆临济之裔也庚午之春余在武林僧舍偶见大师语录一编始知临济宗风至今未坠修书致敬请师说法太白山中即天童华禅师故址也棒喝交驰学者无开口处莫不望风而靡以为临济再来也大师操履严峻有古尊宿之风行解相应与末世之狂禅迥别余尝睹其用处纵夺自繇每吐一言盖天盖地其所从来者异矣应般若多罗之谶而中兴临济之道于今时正令全提坐断十方世界至矣哉。

　　崇祯壬申岁三月朔旦弟子黄端伯稽首和南撰

　　密云老和尚语录序

　　达磨西来直指人心见性谓之教外别传翻尽四十九年葛藤独拈花一则锯解不破斧劈不开曷为密云老人语录缁素尺一奉之夷夏圭璋拱之盖古尊宿当阳提令各擅胜场有如龙吟虎啸有如闪电轰雷有如千仞凤翔有如百川鲸吸有如孤松岳立有如万派声销非不旗鼓一代俎豆千秋总不如老人嚗嚗论实单单据本不铺文彩不通意解直下剿绝窠臼断人命根或与当头掴拦胸搊或与蓦面唾劈脊搂觌体提持未尝有一法与人每居恒示璧伊问讯时我低头伊礼拜时我合掌半觔还八两二五得一十彼自无疮勿伤之尔老人出世晚历年多利人广自禹门至天童返通玄踞座六大刹金粟称最盛金粟为予舍身命处予侍金粟凡七阅春秋迨冬制有放出一群猛虎句喜可知已云[袖-由+乃]法裔如林如薮振济宗者皆出自金粟即今费隐和尚继席弘扬不改父道宗门仰之金粟其薪传地也盖老人极慈悲是极恶辣极恶辣是极慈悲杖头所指十方猊象航海梯山才动齿牙遐迩兢布则谓是老人语录老人何有哉费和商重加考定法今垂后命壁堇较仇因叙述如此绝不敢作绮语攒簇虽然涂污不少罪过罪过。

　　弘光元年岁次乙酉清和既望弟子明暹蔡联璧九顿首撰

　　密云禅师语录目录序文卷第一住直隶尝州龙池山禹门禅院语录浙江台州天台山通玄禅寺语录卷第二浙江嘉兴金粟山广慧禅寺语录福建福州黄檗山万福禅寺语录卷第三浙江宁波鄮山育王广利禅寺语录再住嘉兴金粟山广慧禅寺语录浙江宁波天童山景德禅寺语录卷第四上堂开示小参晚参入堂室中开示偶言卷第五入室勘辨问答机缘上卷第六问答机缘下行繇法语卷第七书问上卷第八书问下举古卷第九拈古征古别古代古卷第十颂古卷第十一偈卷第十二赞佛事杂着附行状全身塔铭衣钵塔铭道行碑年谱

　　密云禅师语录卷第一

　　嗣法门人如学编

　　住直隶尝州龙池山禹门禅院语录

　　万历丁巳岁四月望日众请上堂师至法座前指云堂堂坐断千差路卓卓分明绝去来喝一喝顾视大众云还见么遂升拈香云此一瓣香竖穷三际横遍十方爇向炉中供养
本师释迦牟尼佛井及十方诸佛历代祖师普同供养次拈香云此一瓣香明历历上拄天下拄地爇向炉中端为祝延
今上皇帝万岁万岁万万岁伏愿天下太平万民乐业又拈香云此一瓣香名不得状不得自从亲遭毒手今日对众拈出爇向炉中单为供养即此禹门堂上传曹溪正脉三十三世幻有老人用酬法乳之恩就座上首白椎云法筵龙象众当观第一义师举拂子召云大众见么只此拂子已刺破释迦老子眼睛了也众中莫有眼见如盲口说如哑者向金不博金处道将一句来良久云眼空宇宙浑无物大坐当轩孰敢窥击拂云若向这里领略得去便请归家稳坐又乌用百日为限克期取证脱或未然更听葛藤复击拂云一切智智清净无二无二分无别无断故禹门院里上堂四大部洲打鼓南山起云北山下雨且道蓑衣箬笠向甚么处著有知着落处者出来对众通个消息若也未知恰是开眼瞌睡禹门如此告报莫有不甘底衲僧奋性出来把脚拽下座前烂捶一顿共助无为之化宁不谓之好事者哉又良久云原来一队郎当汉虽然如是逢人切莫错举掷下拂子复举波斯匿王问佛云胜义谛中还有世俗谛否若言其有智不应一若言其无智不应二一二之义其义云何佛言大王汝于过去龙光佛所曾问此义我今无说汝亦无闻无说无闻是名一义二义今日忽有人问禹门胜义谛中还有世俗谛否若言其有智不应一若言其无智不应二一二之义其义云何即向道一个鼻头两孔出气是名一义亦名二义大众不劳久立伏惟珍重拍膝下座上首白椎云谛观法王法法王法如是。

　　上堂呈拂子召大众云还知么还见么若也未知未见悟上座枉直作曲打个之绕与诸人说破何故悟上座出身本非他邦异土之人即本邑南岳山中一介樵夫耳况因在俗家寒未尝读儒书经史脱尘年晚又不曾备历讲筵既然如是即今出头来作甚么盖为我幻有老人有不了底公案且如何是不了底公案又呈拂子云者便是老人使不了底于辛亥春二月三日击鼓集众于此堂上付与悟上座当时坚执不受既不曾受复呈拂子云且道即今者个从甚么处得来众中莫有知来处者么若也知得受用无穷不从人得所以道向上一路繇来千圣不传放下便休是诸人元初本分设或未然且引受戒者向前为伊付戒下座。

　　上堂举高峰和尚云海底泥牛衔月走岩前石虎抱儿眠铁蛇钻入金刚眼昆仑骑象鹭鸶牵此四句内有一句能纵能夺能杀能活简点得出者参学事毕师云高峰之句不妨奇怪只是不经简点今日禹门亦有四句饥餐渴饮闲坐困眠此四句内亦有一句能纵能夺能杀能活简点得出者来方丈通个消息下座。

　　上堂若论此事毕竟直不藏曲谚云不曲咸谓面赤不如语直禹门看来即也不然若据不曲语直不如面赤良久召众云还会么不见道心不负人面无惭色遂涌身震威一喝下座。

　　上堂举盘山和尚示众云心月孤圆光吞万象光非照境境亦非存光境俱忘复是何物洞山云光境未忘复是何物径山杲云白鹭下田千点雪黄鹂上树一枝花师蓦拈拄杖云孟八郎汉又恁么去也好与三十棒且道过在甚么处掷下拄杖云具眼者辨取下座。

　　上堂若据者个事正如青天白日充塞圆满直是无人回避得亦无遮障得且道既无回避无遮障因甚等间问着十人五双不知去处喝一喝云只为分明极反令所得迟复举庞居士一日在茅屋里坐次蓦云难难难十石油麻树上摊庞婆云易易易如下眠床脚踏地女灵照云也不难也不易百草头上祖师意师云悟上座适来方丈里坐也不曾有十石油麻树上摊亦不见有什么难下了藤床来登座但觉牵筋动骨又何曾见有什么易难易且置只如灵照道百草头上祖师意众兄弟又作么生遂举起拂子云者个便是百草头且如何是祖师意掷下云急着眼觑下座。

　　上堂大道只在目前要且目前难睹若知大道真体个个成佛作祖以手捶胸云甜瓜彻蒂甜苦瓠连根苦喝一喝下座。

　　上堂四月十五日已过去六月十五日犹未来过去与未来以拄杖〡云都从者里剖复以拄杖[中-口+○]云若于此识得根源朝打三千暮打八百若识不得是不知痛痒的死汉莫怪悟上座造口业压良为贱掷下拄杖复举德山初出蜀于澧阳路上见一婆子卖饼息肩买饼点心婆指担云什么文字山云青龙疏钞婆云讲何经山云金刚经婆云我有一问你若答得施与点心若答不得且别处去金刚经道过去心不可得现在心不可得未来心不可得未审上座点那个心山无语师云我若作德山只向道山僧肚饥拣大者快搬来使者婆子直得手忙脚乱打发不及及至搬来时肩担便行管教者婆子疑杀行脚衲僧别有长处下座。

　　上堂拟欲参禅图脱生死已错了也不拟参禅图脱生死又错了也敢问众兄弟合作么生得不错去咄洎合停囚长智便下座。

　　普请采茶上堂举沩山摘茶次谓仰山云终日摘茶秪闻子声不见子形仰撼茶树沩云子秪得其用不得其体仰云未审和尚如何沩良久仰云和尚秪得其体不得其用师云沩山大似自昧兼体用意分二路致令后人失慕禹门这里体用本无二致且作么生是体用一致底旨举手云普请众兄弟采茶去。

　　上堂禅不在参道不须悟直下了然超佛越祖蓦拈拄杖云即今莫有超佛越祖者么卓拄杖云正好朝打三千暮打八百掷拄杖云为什么如此抚掌云者里放过即不可便下座。

　　上堂法华经云密云弥布一雨普施遂举起拂子云密云弥布也以拂子左右洒云一雨普施也众兄弟还见么复云众兄弟具有两只眼决定见既已见矣现前若僧若俗若长若幼各各眼开心悟则不被诸尘所惑故曰随其根性各得生长此乃觉安师弟适来到方丈要悟上座上堂普施法雨底意旨复举德山和尚云我宗无语句亦无一法与人师云若是孟八郎汉便恁么领略得去便见宾即始终宾主即始终主主家无宾家底道理宾家无主家底道理宾主不交参彼彼无前后虽然如是须知平地上死人无数灼然出得荆棘林是好手蓦拈拄杖云你有拄杖子与你拄杖子你无拄杖子夺你拄杖子举起云者是悟上座拄杖子作么生是众兄弟拄杖子良久度侍者云悟上座失利下座。

　　上堂一叶落天下秋一尘起大地收今朝七月六日无论一叶落不落而天下秋众兄弟已备知矣举起拂子云一尘起也且作么生是大地收底道理掷下云若知扑落非他物始见纵横不是尘下座。

　　解制上堂百日禅期正如画地为牢秪要诸人知个分晓若也知得分晓便知四月十五日结制本非结今朝七月十五日解制亦非解既非结又非解且毕竟四月十五到今朝七月十五者是个甚么若有分晓得者出来通个消息良久云若一总未分晓无柰漆桶不快何下座。

　　上堂举文殊师利在灵山会上诸佛集处见一女子近佛坐入于三昧文殊白佛云何此女得近佛坐佛云汝但觉此女令从三昧起汝自问之文殊绕女三匝鸣指一下乃至托至梵天尽其神力而女不出定佛云假使百千文殊出此女定不得下方过四十二恒河沙国土有罔明菩萨能出此女定须臾罔明从地涌出作礼世尊世尊敕出此女定罔明即于女前鸣指一下女子从定而出师云且道文殊大士用处与罔明大士用处一般因甚女子不出定又若罔明大士与文殊大士用处若一般因甚女子却出定众兄弟还知二大士并女子落处么顾视左右云有利无利不离行市放过一着落在第二下座。

　　上堂竖起拂子云众兄弟见么过去诸佛现在诸佛未来诸佛尽向悟上座拂子头上聚头打葛藤道凡所有相皆是虚妄若见诸相非相即见如来若也放开从教口劳舌费若也把住击禅床云不消一击复竖起云还见么掷拂子下座。

　　岁旦上堂旧年是新年旧新年是旧年新新年与旧年有口也难中所谓处处真处处真尘尘尽是本来人真实说时声不现正体堂堂没却身乃顾视大众喝一喝下座。

　　结制上堂今日禹门院里结制须与众兄弟一议不用众兄弟参禅不用众兄弟会理单单不用瞌睡若也瞌睡一棒打出骨髓莫言不道喝一喝下座。

　　解制上堂举洞山云秋初夏末兄弟东去西去直须向万里无寸草处去禹门又却不然禹门今日解制兄弟东去西去蓦拈拄杖云逢人切莫错举掷拄杖喝一喝下座。

　　因雪上堂昨日青山今朝白雪众兄弟好消息野鹿行人步步成迹惟有树角羚羊绝气息从来猎犬难寻觅高着眼始得便下座。

　　上堂人人本具个个不无不是圣贤了事凡夫且事又作么生了举起拂子云不唤作拂子便了取好不唤作拂子便了又唤什么作事以拂子击香几云惺惺底惺惺瞌睡底瞌睡然唤作惺惺瞌睡依旧无本可据喝一喝云老僧据本去也便下座。

　　端午上堂举径山大慧杲和尚云今朝又是五月五大鬼拍手小鬼舞蓦然撞着桃符神双手捶胸叫冤苦我笑岩师祖道大慧大似少个禁方向青天白日梩见神见鬼笑岩即不然今朝正是五月五云从龙风从虎山僧要与十方现前诸大圣凡赌个赌信手拈来百草头甜者甜兮苦者苦引拄杖云蓦然突出者一条穿过从上诸佛祖是你现前诸人百样具有为甚少这一个众中有个见义勇为汉愤性出来道老和尚切莫寐语若论这一个敢道现前人人不欠半分毫放下拄杖笑云汝宛不知矢上更加尖堆上重添土大众还知二大老落处么若也未知悟上座分明为诸人说破径山不下为人手师祖能开本分宗虽然如是不肖儿孙向矢上加尖堆上添土去也遂以拄杖架肩云楖栗横肩不顾人直入千峰万峰去下座。

　　上堂今朝五月十五幸足黄梅时雨东家双手扶犁西舍插秧入土孟八郎汉便恁么去堕在时人窠臼更作佛法论量坐在葛藤窠里有人道得出身句却来悟上座手里请棒吃虽然如是有一事可疑却疑当初云门大师道闻声悟道见色明心观世音菩萨将钱买胡饼放下手来元来只是馒头大小云门大似病眼见空花向声色里作活计引得后代儿孙钻龟打瓦妄生穿凿道见胡饼不唤作馒头即触住在胡饼上便成了境不得谓之明心若见胡饼便唤作馒头馒头喻心胡饼喻境不即不离即境即心故谓之见色明心悟上座道若如此啇量要见他云门老子三生六十劫也未梦见在殊不知云门老贼放去较危收来太速才拟议时便换却汝眼睛今日长明觉侄做新麦面馒头供佛并供大众悟上座借花献佛普请大众吃饱了放下手来恰是东瓜直儱侗且道悟上座告报与古人相去多少还知么选佛若无如是眼假饶千载又奚为久立珍重下座。

　　普请上堂据众兄弟担了饭米来伴悟上座各各计明己躬事不该动静然而俗谚有之曰有例不可灭无例不可置如百丈大智禅师创丛林立规矩有普请例及诸家语录亦有普请说所谓作则均其劳饭则同其食自今观之似乎不然作者应当作闲者应当闲致令古风雕丧法门澹薄无他盖主者不举之故也乃云要且者般事无处得藏窜所以为大道所以为公案担荷者般事须是者般汉若畏刀避箭躲懒偷闲不足为伴虽然恰有个验处以何为验举手鼓掌云打鼓普请看。

　　上堂今日升座为通如法侄乞老僧上堂说第一句老僧不觉失笑殊不知第一句乃古人之方便耳若执第一句为宝则达磨单传之旨扑地了也又不知未作意时分明觌体现前才拟心来乞说时脚跟下已蹉过了直饶恁么见得领略得已是言中取则句里承当落在第二句了也所谓承言者丧滞句者迷且作么生是不承言不滞句者还委悉么不知谁是个中人独自出头天外举喝一喝下座。

　　上堂举汝州西院思明禅师因天平从漪禅师行脚时到参次乃云莫道会佛法觅个举话底人也无一日漪在法堂前徐步经行院见乃召云从漪漪举头院云错漪进前两三步院又云错漪近前院云适来者两错是西院错是上座错漪云是从漪错院云错复云上座且在这里过夏待共啇量者两错漪不肯愤然而去我笑岩师翁为众举了云诸禅者天平恁么也不无见处为什么被西院连下两错进前无路退后无门只者个便是古今行脚称禅客空抱膏肓底样子也当时西院云适来者两错是西院错是上座错却好道个错虽乃将错就错要且抹得一半亦不辱行脚之事却云是从漪错太煞不唧溜韩卢逐块自纳败阙乃视左右云如今者里平平妥妥无丝毫差忒山僧忽下两个错云错错汝等道者两错是山僧错是诸上座错一僧出云错乃打一拂子云适来教得孩儿解骂爷悟上座这里又不然何故诸兄弟又不曾道莫道会佛法觅个举话底人也无悟上座也不曾召众兄弟也不曾道个错既不曾道个错且更啇量什么即得遂拽拄杖下座一齐打散归方丈。

　　立秋上堂谚云朝立秋阴飕飕暮立秋热杀秋此中大有好消息所谓治世语言与实相不相违皆只是世间人未曾一简点若他简点就要会天地同根万物一体有甚么难众中有曾简点其中消息者试出分明说看一总未曾悟上座试为简点朝暮且置不知唤什么作秋却说阴飕飕热杀秋还知么不见道不因夜来雁争见海门秋拍香几下座。

　　上堂举一不得举二放过一着落在第二尽大地人都道今朝七月一敢问众兄弟作么生举若也举得尽大地人性命与现前性命无二无别若举不得未免业识茫茫无本可据复举当初唐贞观时有庞居士特入深山访问石头大师云不与万法为侣者是什么人头以手掩其口居士当下悟旨述偈云有男不婚有女不嫁大家团圞头共说无生话且无生话又作么生说众中有善说者出来说了散去无则悟上座略为颂出无生之话许谁知子女团圞未语时欲会其中消息旨人人鼻直大头垂下座。

　　上堂悟上座妄谈般若未死舌头先坏死后定堕拔舌犁耕众兄弟有相救者出来试救看良久云无则悟上座只得自作自受去也(此时师患舌病)。

　　上堂忽雨忽晴天道变化物遂其生举起拂子云唯有者个自古至今不属雨晴且道属个甚么与侍者云悬于方丈内异日指他人下座。

　　上堂天上月正圆人间道月半衲僧事如何直截当自看下座。

　　上堂举一不得举二放过一着落在第二若是未举先知底衲僧自有出身路子即今众中莫有未举先知善出身者么良久云直饶有也跳不出复举生公话毕云当初生公有佛法要说无人听所以费力搬石头排立以为听众为伊说佛法其石自点头直到如今成话柄前日君阳居士写个帖子来谓效石点头殊不知悟上座无佛法说以故不曾费力搬石排立耳且道既无佛法说不知今日到者里来效个甚么遂召云君阳君阳还会么若也未会待汝点头时与你说破下座。

　　上堂以拄杖卓立云楞严经谓如人以表表为中时东看则西南观成北表体既混心应杂乱举起召众云还知释迦老子立地处么直饶知得释迦老子立地处切莫向禹门门下过一棒打折你驴腰莫言不道掷拄杖喝一喝下座。

　　上堂心不是佛智不是道蓦拈拄杖卓云者里是甚么所在说心说佛说智说道说是说不是和声掷下云争如这木上座只顾乱喊乱跳喝一喝下座。

　　上堂才然正月初一不觉二月十五光阴迅速催迁日月如同电火竖起拂子云观音妙智力能救世间苦击拂子云众兄弟休莽卤掷拂子下座云参。

　　上堂古人道若论此事多说不如少说少说不如不说蓦拈拄杖卓云者里是甚么所在说多说少说说说不说举起拄杖云是多耶是少耶是说耶是不说耶政当恁么时诸人还委悉也无若委悉去独步大方横行天下如未委悉不烦久立便下座。

　　岁朝连雪上堂连日雪纷纷山河一色吞天开银世界别是一乾坤众兄弟还会么当恁么时正是古人所谓三十年前未得个入处见山是山见水是水三十年后得个入处见山不是山见水不是水是个大地平沉底时节且凭个什么得恁么地良久云世出世间穷彻底尝乐我净独为尊下座。

　　上堂今朝正是正月七世上相传是人日可怜大梦未惺人却见阴晴起嗔悦令人转忆老云门解道日日是好日众兄弟还知云门老子落处么良久云秪是不分皂白底漆桶复云日日好日当下心息本无孔窍宁容情测各各珍重不烦久立下座。

　　上堂若论此事拟心则差强言则隔觌面分付罕人委悉遂展手云分付了也众兄弟还委悉么若委悉者出来对众通个消息良久云若未委悉急须珍重便下座。

　　幻有和尚忌辰拈香云当时巴陵为云门大师设忌有三转语高峰为雪岩和尚设忌单单只有一句悟上座今日为幻有老人设忌一句也无何以举起香云者是一句耶是三句耶插香云逢人切莫错举。

　　上堂盘山道向上一路千圣不传慈明道向上一路千圣不然径山道向上一路热碗鸣声老僧道向上一路踏破草鞋便下座。

　　上堂教中道今佛放光明助发实相义众兄弟还知释迦老子立地处么若也知得从教遍界分身设若未知悟上座不免更资一路举起拂云者是放底光明且如何是实相义掷下云急着眼觑便下座。

　　佛诞上堂唲声一发独称尊引得儿孙恶水淋不是与人难共住大端缁素要分明便下座。

　　上堂竺土大仙心东西密相付谨白参玄人光阴莫虚度且作么生是不虚度底光阴记得小时骑竹马看看又是白头翁下座。

　　上堂今朝正是五月一为众分明重剖析昔日云门老古锥却道日日是好日是又是别又别汝诸人瞥不瞥庞公不昧本来身衲僧正眼顶门裂喝一喝下座。

　　上堂古者道一喝不作一喝用遂喝一喝云且道悟上座一喝与古人相去多少莫有端的者试端的看良久复喝一喝下座。

　　上堂六月日头真个热赤肉团边如火逼试问现前众弟兄无位真人彻未彻若也已彻向无阴阳地上竖去横来若也未彻未免来日热如今日下座。

　　上堂举洞山云兄弟东去西去直须向万里无寸草处去石霜闻云何不道出门便是草又有老宿云直得不出门亦是草漫漫地师蓦拈拄杖云者一队老古锥将谓发明本分却不知翻成分外以致后人向东去西去千里万里出门不出门是草非草处商量禹门今日不惜手脚以拄杖画一画云为汝诸人一时画断令汝等个个如大象王纵步自繇人人如真师子奋起全威哮吼一声师子儿闻咸皆耸锐众中有恁么人么良久云如无悟上座自行此令去也震威一喝掷拄杖下座。

　　上堂欲识佛性义当观时节因缘时节若至如迷忽悟如忘忽忆竖起拂子云正当恁么时是什么时节复云直下来也急着眼觑掷拂子下座。

　　上堂不升座伫于座前云老僧气喘不能说话遂咳嗽吐痰于地云众兄弟试道看良久无有出者师以脚抹却归方丈。

　　上堂若论此事描也描不成画也画不就喝下铁围山倒走一句当天八万门句句自然绝渗漏赵州关云门普雪峰辊毬禾山打鼓上来一队老古锥看来未解狮子吼汝诸人须抖擞转身路子若能行处处莫着随人后拶着翻身便咬伊始可人前开大口且道禹门者里用个什么蓦拈拄杖云一条拄杖黑如漆是圣是凡劈脊搂喝一喝下座。

　　上堂恁么也不得道火何曾烧着口不恁么也不得嚼烂虚空牙齿出恁么不恁么总不得石头老子舌无骨蓦拈拄杖云恁么也得放下云不恁么也得复拈拄杖掷下云恁么不恁么总得汝诸人还知禹门落处么便下座。

　　上堂十方无壁四面无门中有一宝任运纵横便下座。

　　腊八上堂年年有个腊月八相传世尊悟时节咸谓如来睹明星谁知打失眼睛瞎诸人若欲辨端倪正眼须从顶门发从兹突出普天辉将此深心奉尘刹喝一喝云众兄弟还见释迦老子打破漆桶去处么便下座。

　　辞众上堂举世尊一日升座默然不语阿难白佛云世尊何故不说法佛言会中有二比丘犯律仪故不说法阿难以神通力观是二比丘立摈出世尊还复默然阿难又来白佛云是二比丘为我摈出世尊何故不说法佛言吾誓不为二乘人说法便下座古德拈云前箭犹轻后箭深师良久云者里无人证明且向别处寻讨下座便行。

　　浙江台州天台山通玄禅寺语录

　　上堂拈香祝圣毕次拈香云此一瓣香昔日禹门堂上曾已拈出今于通玄峰顶次回拈出供养先师幻有和尚用酬法乳就座云若论此事本非行住坐卧之相岂可结制定期为限秪如今古丛林皆以九旬禁足三月安居正眼看来正如画地为牢置人必死之地虽然如是正恁么时诸人向什么处出气若善出者速速出来对众出气看良久云一总未能且有条攀条无条攀例以大圆觉为我伽蓝身心安居平等性智与悟上座眉毛厮结到八月一日说破复举开山第一代韶国师云通玄峰顶不是人间心外无法满日青山法眼闻云只此一偈堪起吾宗师云殊不知灭汝宗者即此偈耳不见道毗婆尸佛早留心直至而今不得妙今日新通玄不免别开一路乃云通玄峰顶别是人间只缘不荐错认青山遂喝一喝云还荐么便下座。

　　上堂今朝正是六月六猫儿狗儿皆沐浴通玄峰顶众禅和个个浑身干暴暴会即途中受用不会即世谛传续且道传续个什么三十年后抱头哭莫言老僧不道参。

　　天封寺僧南行同松江李居士请上堂涅槃心易晓差别智难明善财童子往南行参五十三员善知识历一百一十城弥勒阁前才敛念不劳弹指便开扃诸人曾恁么一回也无若也未然蓦拈拄杖云今日通玄拄杖子竭力为人作指南以拄杖左右指云棒头有眼明如日要识真金火里看复举庞居士初参石头问云不与万法为侣者是什么人石头以手掩其口士有省再参马祖亦如前问祖云待汝一口吸尽西江水即向汝道士得其玄旨如有问通玄不与万法为侣者是什么人向他道东海江头李胡子且道与二老汉是同是别忽有个衲僧出来道者里甚么所在说同说别通玄道还我中心树子来待伊眼目定动劈脊便棒喝一喝下座。

　　上堂十五日已前谁复重打算十五日已后孰肯定从容正当十五日又且如何透脱蓦拈拄杖云龙袖拂开全体现象王行处绝狐踪卓一卓下座。

　　上堂兹当六月廿五况是日轮明露本无云翳覆藏争柰时人不睹蓦拈拄杖云若也睹自然超佛越祖便下座。

　　上堂拈拄杖指云不得举二惟举一老僧拄杖为竭力指示分明须荐取莫待将来蓦头楔喝一喝云天色时炎不烦久立便下座。

　　万年寺众请上堂有一物明历历在目前人不识若也识参学毕蓦拈拄杖云更不识当头楔急须提休久立复举韶国师示众云通玄峰顶不是人间心外无法满目青山这四句自古及今喜悦者多错会不少今日老僧不惜唇皮下个注脚通玄峰顶大家在这里不是人间错下注脚心外无法逼塞杀人满目青山有眼如盲大众还识韶国师么便下座。

　　解制上堂八月一日解制讫腰间包兮头上笠通玄寺里放门开行脚衲僧搀前出被人拶着要翻身切莫随人穿却鼻复举洞山云秋初夏末师云将谓忘却兄弟东去西去师云乱走作么直须向万里无寸草处去师云坐断路头石霜云出门便是草师云奴见婢殷勤又有云直得不出门亦是草漫漫地师云同坑无异土乃云这一队老汉被老僧折倒了也汝诸人还知出身处也无若也知得日费斗金非分外脱或未然万古碧潭空界月再三捞捷始应知喝一喝下座。

　　上堂天上月正圆人间道月半半即背于圆圆定违于半欲得两相应分身两处看噫一声便下座。

　　开炉上堂烹佛烹祖大炉鞴煆生煆死恶钳锤蓦拈拄杖云若是超佛越祖出生逾死者不用如何若何便请单刀直入与通玄拄杖子相见良久乃云今日十月十五今古谓之开炉老僧更指虚空是个炉子其中山河大地草木丛林凡有事物俱是煤炭世间僧俗男女一切人天皆在者个炉子里苦乐逆顺声色逼恼昼夜煎熬生情取舍遂成轮转谓之三界无安犹如火宅唯有一门可出而复狭小故立戒谨恐惧不睹不闻要知出路汝诸人还知出路么时有僧出众云出路即不问如何是火宅师云待汝出来与汝道僧无语师云还道得出底意么僧复无语师云汝道不得老僧为汝诸人道去也云一盲引众盲相牵入火坑便下座。

　　冬至上堂欲识佛性义当观时节因缘时节若至如迷忽悟如忘忽忆蓦拈拄杖云三世诸佛一切众生被老僧拄杖一时穿却了也拈起也直教个个放光动地放下也直使人人无处出气不拈不放时且道落在什么处若是铁眼铜睛汉直下觑透即见三世诸佛此时成道此时说法此时度生亦见一切众生此时轮回此时日用于无阴阳地上好不资一毫丑不资一毫能为万象主不逐四时凋政当恁么时忽忆忽悟一句作么生道还委悉么到头轮我惺惺者不住阴阳造化中喝一喝下座。

　　上堂十五日已前追不及十五日已后取未得今朝正当十五日无孔铁锤当面掷复举金刚经云若以色见我以音声求我是人行邪道不能见如来师竖起拳云还见么喝一喝云还闻么闻见分明若唤作声色入地狱如箭射一僧出众云不唤作声色唤作甚么师乃合掌云我不敢轻于汝等汝等皆即如来复云仲冬严寒不烦久立便下座。

　　上堂五九四十五穷汉街头舞会则途中受用不会则世谛流布便下座。

　　岁旦上堂新年新月新日新时长老又披新法衣提起衣云这个是衣如何是法放下衣云九九百百张七赵八孟春犹寒不得露骨喝一喝下座。

　　上堂当头一着坐断要津才然侧耳丧却家珍从来佛法不顺人情所以道出群须是英灵汉敌胜还他狮子儿下座。

　　上堂新正三十日又五且喜日轮正当户昼夜明明无问断只因时人不解顾若解顾廓彻乾坤全体露东西南北任纵横那事应须没差互所以道参玄人莫虚度且如何是不虚度底光阴阿呵呵还见么复云一寸光阴一寸金寸金难买寸光阴光阴本是非他物青天白日笑吟吟便下座。

　　上堂病骨尚未愈无已强扶筇升堂无法说坐断通玄峰乃拈拂子云只得借拂子为诸人通个消息竖起云见么敲香几云闻么若见若闻正是逐色随声汉不见不闻又是避色逃声汉更若非见非闻又是戏论相违汉直须中间撒开两头截断二边浑莫立中道不须安正当恁么时独脱一句作么生道八角磨盘空里走下座。

　　道侍者请上堂二月初十好个消息尽大地人𨁝跳不出喝一喝云百年三万六千日反覆元来是这贼复喝一喝下座。

　　因牙痛上堂举云门云佛法太煞有只是舌头短觉范云佛法太煞有只是牙齿痛我笑岩师翁道牙且幸不痛舌头颇相称只是无什么佛法可说老僧今日佛法有无舌头长短俱不论单单只是牙痛若人向牙痛处打破漆桶管教身病心病俱消生死涅槃如梦下座。

　　幻有和尚忌辰指真云这老和尚昔日不来今日不去然既不来又不去因甚一场特地为要大家知乃拈香云还会么一瓣栴檀一盏茶分明眼里又添沙便烧。

　　深侍者请上堂开方便门示真实相师乃拈拄杖击香几云方便门开也复呈拄杖云真实相示也汝诸人还见么若也见得彻去便可以拄杖子作丈六金身用复可以丈六金身作拄杖子用然后拄杖子𨁝跳上三十三天触着帝释鼻孔东海鲤鱼打一棒雨似盆倾汝等诸人切莫向古庙里去躲一棒打折你驴腰莫言不道下座。

　　上堂本来无物可评论未悟之人妄见分忽若迸开顶门眼大地山河一口吞下座。

　　立春上堂无影枝头一点春可怜大地尽埋尘陈年宿债昨宵尽错谓今朝又是新喝一喝云举头天外看谁是个般人复喝一喝下座。

　　梵音请上堂妙音观世音梵音海潮音胜彼世间音以拂子击香几云不是世间音复鼓掌云不是世间音老僧叨叨呾呾鼓两片皮不是世间音且道是什么音若将耳听终难会眼处闻声方始知以脚打法座云还见么便下座。

　　上堂今朝三月十五佳节时当谷雨农夫浸种抛秧蚕妇剪桑勤苦尔我林下人作么生举措蓦拈拄杖云龙袖拂开全体现象王行处绝狐踪便下座。

　　上堂镜不自照刀不自割风不自凉火不自热今日四月初一孟夏稍热且道是何物若也识得天地日月森罗万象无纤毫过患脱或未然来年更有新条在恼乱春风卒未休下座。

　　佛诞上堂今朝正是四月八释梵王宫生悉达秪为时人不知因年年枉遭恶水泼众中若有知因者出来为这老汉雪屈良久云若无云门大师来也拽拄杖下座一时打散。

　　上堂举僧问云门如何是透法身句门云北斗里藏身大慧云云门恁么道只答得法身句未答得透法身句今日或有人问径山如何是透法身句向他道蟭螟眼里放夜市大虫舌上打秋千师云通玄今日又且不然如有问如何是透法身句劈脊便棒纵使不会管教永劫不忘下座。

　　久雨将晴施主临行请上堂春云欲开未开春雨欲息未息日头欲出未出行人欲歇未歇为甚如此只因途路不得力忽然云开日出便是到家时节竖拂云还见么若也见得彻去管教当下心息掷拂子下座。

　　上堂通玄峰顶好个消息若人识得参学事毕喝一喝云不烦久立便下座。

　　受嘉兴金粟山请落板同众赴上堂悬起也杲日当空放下也孤明历历不悬不放诸佛莫知鬼神莫测且符到奉行一句作么生道九万里鹏才展翼百千年鹤便翱翔下座。

　　师到会稽曹山护生庵众请上堂适来未升座时已为诸人相见了而今升座重为诸人起模画样便乃散去犹较些子更待老僧鼓两片皮掉三寸舌为之说法向句里思量言中取则正是业识茫茫无本可据蓦拈拄杖架肩云楖栗横担不顾人直入千峰万峰去便下座。

　　密云禅师语录卷第一终
嘉兴大藏经　密云禅师语录


　　密云禅师语录卷第二

　　嗣法门人法藏编

　　浙江嘉兴金粟山广慧禅寺语录

　　天启四年檀越蔡联璧请于五月六日入院至山门云佛语心为宗无门为法门新长老打破牢关一任擎头带角举杖云还见么。

　　佛殿云释迦已过去弥勒犹未来正当恁么时法柄在阿谁手里乃展坐具云遍覆三千及大千。

　　土地堂云伽蓝神丛林主一瓣香两手举便烧。

　　祖师堂云西天四七东土二三尽在这里默默地啇量个事今日一时捉败且道以何为验插香云以此为验。

　　众请上堂师指法座云须弥灯王如来已为诸人露头露面了也还见么若也未然更须拨转上头行遂升座拈香云此瓣香端为祝延
今上圣寿恭愿万邦归圣化八表偃干戈次拈香云此瓣香奉为满朝文武合国官僚本山护法远近檀那同明般若正因共证金刚种智复拈香云此瓣香从无始劫东掷西抛忽于穷途半路收拾得来三回拈出爇向炉中专为供养荆溪龙池山禹门堂上传曹溪正脉三十三代幻有先师用酬法乳遂敛衣敷座上首白槌云法筵龙象众当观第一义师云第一义谛一槌粉碎了也还有锯解不开底衲僧试出来对众举看良久云一众既然吝慈山僧不免自作一场卖弄去也通玄峰顶耸壑昂霄金粟山头十方坐断所以道法随法行法幢随处建立掀翻是非窠窟截断生死根株三世诸佛闻风结舌历代祖师觌面藏锋一切众生退身有分现前大众自合知归恁么告报如将恶水蓦头泼汝诸人了也还知风吹不入雨打不湿去处也无设或未知万古碧潭空界月再三捞捷始应知复举法灯和尚云山僧卑志本欲深栖岩窦隐遁过时柰缘先师有不了底公案出来为他了却时有僧问如何是先师不了底公案灯打云祖祢不了殃及儿孙僧云过在什么处灯云过在你殃及我师云山僧本志亦只如然秪缘人人有个现成公案出来相为了却忽有个衲僧出来道既是现成公案因甚却要了蓦拈拄杖打云横按莫邪全正令太平寰宇斩痴顽下座。

　　因众强请上堂六月一日时当毒热逼人升座爽背汁出恁么告报还信得及也无若信得及管教当下心息若信未及各自反手摸取看是甚么意旨喝一喝下座。

　　观生项居士请上堂若据老僧分上无甚么说且举孔子道未知生焉知死项居士必善其旨虽然如是老僧翻案去也既曰未知生焉知死亦合未知死焉知生试问居士即今孔圣人在什么处若也道得许你名实相称若道不得只是虚名而已士不出师拈拄杖卓云还知么吾无隐乎尔复卓一卓下座。

　　上堂八月中秋不寒不热简点将来识情难测翻笑寒山子有心似秋月世间多少人却认光影悦谁知明月下元是昔愁贼喝一喝复举楞严经云见见之时见非是见见犹离见见不能及师云释迦老子到者里恰是计穷力极转身不得不肖儿孙为伊出手去也见见之时见非是见见犹离见见不能及有人问我正好拦腮劈脊若知棒头落处管教全体透彻何以脱体顿超知见外方名越格自繇人卓拄杖下座。

　　上堂个事明明绝覆藏老僧有口难分析无柰时人不解荐眼睁睁地还如瞎所以道弥勒真弥勒分身千百亿时时示时人时人自不识汝诸人识不识蓦拈拄杖云若不识拄杖子善甄别为诸人更漏泄直须当头点破管教棒棒见血喝一喝下座。

　　众请上堂师云老僧与你去至法堂众拟作礼师云为上堂了遂归方丈。

　　上堂五月五是端午九月九是重阳即今却好个时节诸人不用别啇量所以道三玄三要事难分得意忘言道易亲一句明明该万象重阳九日菊花新虽然老僧更向注脚下添注脚三玄三要事难分自知较一半得意忘言道易亲无者闲心情一句明明该万象眼花作甚么重阳九日菊花新喝一喝下座。

　　上堂僧问十五日已前即不问十五日已后是如何师云明日月渐亏进云明日后又如何师云三十日来与汝道进云即今事作么生师云速退速退乃举僧问云门如何是诸佛出身处门云东山水上行佛果云天宁即不然如有问如何是诸佛出身处薰风自南来殿阁生微凉老僧又不然有问如何是诸佛出身处劈脊便棒且看古人恁么道老僧恁么行诸人还端的也无若也端的到方丈通个消息下座。

　　三峰汉月参请上堂示临济宗旨来源一僧出问如何是和尚恶水泼人师便打僧拟开口师直打出法堂云者便是临济宗旨复升座云我禅门一事自世尊说法四十九年临末稍头于灵山会上拈花默顾大众时百万人天皆不知落处惟迦叶尊者破颜微笑世尊云吾有清净法眼不立文字付嘱摩诃迦叶广流传化母令断绝谓之教外别传至二十八祖到东震旦国直指人心见性成佛一日索门人各呈所见惟慧可大师只礼三拜归位而立谓之得髓传至六祖出南岳青原二派有以言句疏通直指有以全机大用直指虽总为直指言句直指令人多着意见蹉过直指之旨故南岳受六祖密嘱于言句中合机用谓马祖云如牛驾车车若不行打牛即是打车即是后人尚多以意解以牛喻心以车喻身即如此解岂可谓单传直指不见马祖与百丈行次见一群野鸭子祖云甚么处去也丈云飞过去也祖扭丈鼻负痛失声祖云又道飞过去也丈乃有省丈再参时祖视绳床角拂子丈云即此用离此用祖云你向后开两片皮将何为人丈取拂子竖起祖云即此用离此用丈挂拂旧处祖震威一喝丈乃悟旨后因黄檗辞参马祖丈云马师已过去了檗问马祖存日有何言句丈云老僧被他一喝直得三日耳聋檗乃吐舌丈云子后莫承嗣马祖去么檗云不然今日因师举得见马祖大机之用且不识马祖若承嗣马祖已后丧我儿孙故后临济三度问佛法的的大意檗只棒三顿济后出世唯以棒喝接人不得如何若何只贵单刀直入时汉月出众礼拜起便喝师云好一喝月又喝师云你更试喝一喝看月礼拜归众师乃顾汉月复举僧问古德云朗月当空时如何古德云犹是阶下汉僧云请师接上阶古德云月落后来相见且道既是月落后又如何相见月便出法堂师便下座。

　　开炉上堂大地分明一个炉看来浑是火柴头老僧信手轻挑拨便解翻身动地流蓦拈拄杖云还有恁么人么试出来𨁝跳看僧问海众云从慈霖天澍现跃飞腾则不问如何是驱雷掣电底句师便喝进云恁么则金粟花开宝林果熟去也师又喝僧礼拜归众蔡居士问一拳打破黄鹤楼一脚踢翻鹦鹉洲打破踢翻即不问如何是一拳一脚师云今日且放过你乃举起拄杖云举一不得举二放过一着落在第二掷下拄杖云落二去也且一又如何举便下座。

　　上堂僧问如何是金粟境师云四野桑田如何是境中人师云金粟山头望进云人境已蒙师指示击鼓升堂事若何师云瞻之仰之问上无佛道可成下无众生可度即今升座还有为人处也无师云好与一棒进云过在什么处师云犹嫌少在问金粟山头密云弥布大悲院里法雨洪施为甚么地湿树犹枯水深龙困伏师云汝试施设看僧以坐具作舞归位师与一棒云且道是赏你罚你问教中道吾今为汝保任此事保任则不问如何是此事师打云棒头有眼乃云天晴日头出雨下地上湿此事极分明问着皆拟测休拟测试看途中人顶伞田中人戴笠若拟测更参三生六十劫喝一喝下座。

　　上堂有说皆成谤无言亦不容两头俱坐断撒手出当中还有恁么人么速出来与金粟拄杖相见僧问钟鼓丁东金相炜煌满眼满耳无覆无藏秪如声色未萌睹闻莫及正恁么时乞和尚通个消息师默然良久乃震威一喝进云人间四月春光尽金粟秋来菊正开长恨春归无觅处谁知转入此中来师云葛藤窠里藏头缩尾乃云默时说说时默大施门开无壅塞争如临济小厮儿赤手全提白拈贼喝一喝下座。

　　上堂僧问未白椎前学人已问也请师即今答师打云为你答了也进云即今学人现问也请师向未白椎前答师打云为你答了也进云学人即今总不恁么问请师亦不恁么答师打云为你答了也进云苍天苍天师又打进云争柰傍人有眼师连打三棒进云善知识难瞒师云休将恶水泼人乃云若论此事逼塞杀人直下一透便见三世诸佛历代祖师天下老和尚都从个中出现乃至若天若人若僧若俗一切众生尽向里许流出但向一念未生前一提提得不被声色笼罩玄妙知解转变管教头头上全彰物物上独露自然一处明去千处万处光辉一机转去千机万机透脱所以道日用事无别惟吾自偶谐蓦拈拄杖云且道庞老子在什么处安身立命悟彻木来坚密身永证金刚无量寿卓拄杖下座。

　　上堂今朝七月十五日尽十方僧自恣时地狱罪人乘此力铁网铁围都解离蓦拈拄杖云当恁么时自恣一句作么生道世出世间俱不顾楖栗横担信步行下座。

　　上堂僧问学人拟渡龙门乞师一接师以拂子作钓势僧拟再语师云领取钩头意莫认定盘星问从上宗乘本是一个鼻孔为什么后代分宗列派请师明示师云裂破舌头进云如何是临济宗师云一棒打杀如何是云门宗师云一喝便死如何是沩仰宗师云想你跳他圆相不出如何是曹洞宗师云待你死了活来道如何是法眼宗师举起拂子云会么进云五家宗派蒙师指未知和尚是谁宗师与当头一棒云试为老僧分析看乃云入门便见宾主历然开眼便明万汇齐现若向宾主历然处会未免无名立名无相见相遂见天是天地是地山是山水是水僧是僧俗是俗男是男女是女佛是佛祖是祖种种差殊若向万汇齐现处见则天不是天地不是地山不是山水不是水僧不是僧俗不是俗男不是男女不是女佛不是佛祖不是祖宾不是宾主不是主一道平等浩然大均且两头不涉独脱一句作么生道还委悉么云有出山势水无投涧声便下座。

　　上堂今朝十月十六天色阴晴反覆不欲随世变迁悟取本来面目已过关者闻恁么道掉臂而去二六时中折旋俯仰无非本地风光脱未谙悉二六时中未免业识茫茫无本可据且如何是本来面目喝一喝云还见么地缺东南天空西北复喝一喝下座。

　　上堂突出难辨坐断千差万别一尘举起透彻万别千差所以道一法若有毗卢堕在凡夫万法若无普贤失其境界竖起拄杖云者是拄杖子如何是普贤境界若也放过从教遍界分身若不放过不免一椎打碎何以为诸人漆桶不快下座。

　　上堂僧问一阳来复万物资生万物资生即不问一阳在何处安身立命师云天上天下进云正当恁么时心空及第去也师云脚跟下更少一顿在乃云有问有答便落言诠无问无答即沉寂默沉寂默即成诳滞言诠即成谤所以道不可以言语造不可以寂默通语默向上有条通天大路又且如何良久云白日青天全体露下座。

　　师诞辰众请上堂出家人与世人差悟彻无生透死涯为我庆生应有死何殊病目见空华诸人直下信得及去则不见有生不见有死净裸裸赤洒洒证取自家境界岂不庆快平生复云证得当阳第一机个中无是亦无非生死两关都踢脱便是心空及第归下座。

　　云岫庵蕴虚讲主请上堂或是或非人不识逆行顺行天莫测是非逆顺都拈却无孔铁锤当面掷蓦拈拄杖云还见么击香几云还闻么若也闻处精明见处透脱当下知归更不者也周繇岂不畅哉其或未然更据今日时节分明说破云岫庵中讲法广慧寺里参请老僧升座举扬急须直下猛省复喝一喝下座。

　　上堂僧问清净本然云何忽生山河大地师云眼花作么进云如何是清净本然师云脑后见腮乃云当阳一着无启口处正眼洞明无回避处所以道有一物明历历黑似漆上拄天下拄地尝在动用中动用中收不得蓦拈拄杖云穿却了也诸人还委悉也无若委悉得日用之中折旋俯仰无非本地风光若不委悉百姓日用而不知喝一喝下座。

　　上堂僧问两手空拳一贫如洗正恁么时还有受用处也无师云速礼三拜进云恁么则国清才子贵家窘有郎贤师云脚跟蹉过乃云个事繇来本现成何劳三寸更施呈堂堂坐断舌头路历历孤明直下行喝一喝下座。

　　上堂声前一句无处出气当阳一机直下猛觑直下觑透坐断要津不通凡圣提得天上人间用去初无把柄到处逢人蓦面欺直截单提全正令要使个个超佛越祖人人鼻孔辽天蓦拈拄杖云当恁么时如何通气他家自有通霄路便下座。

　　上堂树雕叶落明明脱体全彰云散天空杲杲日轮当午正恁么时霜风劈面来诸人还觉寒毛卓竖也无若也觉得如龙得水似虎靠山日用头头全体露折旋俯仰没遮拦喝一喝下座。

　　开炉上堂般若如大火聚拟之则燎却面门蓦拈拄杖连卓云当炉不避火者与拄杖子相见僧问正偏兼带即不问临济家风事若何师便打僧拟进语师复打云再犯不容乃云火焰为三世诸佛说法照顾眉毛多少茎三世诸佛立地听历历分明赤骨惺死柴头发浑身焰始可联辉继祖灯喝一喝卓拄杖下座。

　　上堂有问有答正是业识茫茫无问无答亦是无本可据直饶闻恁么道撩起便行未免落在山僧圈缋里且不涉化门一句如何通信卓拄杖云举头天外看谁是我般人下座。

　　师六旬诞日上堂人人尽道今日生谁谓老僧今日死但了死生个一时莫问世间花甲子下座。

　　施主送绉纱法衣请上堂祖师西来传衣表信老僧今日据衣征信还有知信处底么出来对众证明良久乃云冬天披领夏袈裟引得时人笑转赊若会其中个消息方知锦上更添花一僧立座前拟开口师打云还知么便下座。

　　上堂今朝是汝诸人满期之日又是诸人圆戒之辰亦是释迦老子眼光落地时节若知释迦老子眼光落地处便是诸人圆戒处亦是诸人满期处何以长期短期千期万期无非以悟为期若也悟去便知适来许多问答处遂举拂云正恁么时收因结果一句作么生道掷下云鲸吞海水尽露出珊瑚枝复举僧问盐官如何是本身卢舍那官云与我过净瓶来僧移净瓶至官云却安旧处着僧安旧处复来问官云古佛过去久矣师云盐官虽善使唤者僧大似劳而无功今日忽有人问如何是本身卢舍那劈脊便棒管教彻骨彻髓永劫不忘遂拽拄杖下座一时打散归方丈。

　　施主请上堂僧问檀信敬持无米饭前来供养十方僧如何是应供一句师云此去杭州一百五进云应供一句蒙师指今日升堂事若何师云败也败也露也露也进云大众证明某甲礼拜师云好不识羞僧便喝师云再喝一喝看僧又喝出堂师乃云此去杭州一百五步步何曾有回互一毫头上通消息十方世界全体露卓拄杖下座。

　　上堂僧问伤嗟今古人几个知恩德今古时人则不问如何是知恩报恩师云惜取鼻孔进云此犹是报恩边事如何是知恩师云鼻孔也不识乃云兹因如盛等五僧为荐师长父母乞老僧升座适来乘白代请云此五人俱无父母师长大众者一句请词好个消息何以若据老僧看来不独此五人无父母师尊尽大地一切人类俱无父母师尊秪因见有父母师尊便见有彼此人我各立种种分别取此舍彼取彼舍此遂有憎爱致成轮转流浪生死故诸佛世尊起大悲心示现降生开示悟入佛之知见令向父母未生以前一觑觑透不惟自己不从父母所生便见父母师尊一切众生人人尝光现前个个壁立万仞不妨与释迦老子同个鼻孔出气所以道未离兜率已降王宫岂从父母所生未出母胎度人已毕岂从师长成立释迦老子得者一着出世四十九年谈经三百余会秪要人人明得者个消息且道释迦老子即今在什么处若知释迦老子去处便见得父母师尊去处若知父母师尊去处便见得人人自己去处若知自己去处便报得父母师尊之恩正当恁么时报恩一句作么生道将此深心奉尘刹是则名为报佛恩下座。

　　高丽僧昙晦请上堂僧问云月不殊乡国有异当阳一着迥绝遮拦云月不殊即不问当阳一着事如何师云放汝三十棒进云恁么则知恩有地师云不知痛痒汉乃呈拄杖云个条拄杖别无才秪点诸人眼豁开彻见本来真面目不见凡胎与圣胎掷拄杖云见么喝一喝复举德山云今晚不答话问话者三十棒时有僧出礼拜山便打僧云某甲话也未问为甚却打某甲山云你是甚处人僧云新罗人山云未跨船舷时好与三十棒师云德山行逸群之令格外提持固是好手老僧即不然待伊云新罗人便与连棒打出使伊做个脱洒衲僧岂不快哉却云未跨船舷时好与三十棒者僧未免向未跨船舷时新罗国里躲根大似龙头蛇尾老僧恁么批判众中莫有为德山作主者出来与老僧拄杖子相见无则老僧作一场独弄去也拽拄杖下座一时打散归方丈。

　　尔立董居士请上堂声前一句人人本具放过一着落在第二若不放过打出骨髓因甚如此只为诸人不自荐取若也荐取所立卓尔以拄杖击香几云还荐么卓一卓下座。

　　开炉上堂金粟今日开炉竟无半个榾柮莫言冷落空疏要冻诸人彻骨苟彻骨撞头磕额乾坤窄喝一喝复云大道秪在目前要且了无遮障为甚等间问着十人五双口似磉盘秪为太分明本非男女相复喝一喝下座。

　　诞日上堂一年一度生一年一度老当人透过两重关白发童颜非老少非老少脱体翻成无价宝嗟见时人不善谙到头哀送埋青草喝一喝下座。

　　弥陀诞日僧本光请上堂老僧昨日是生日弥陀今日是生日我比弥陀先一日三世诸佛从此出所以道一切诸佛及诸佛阿耨多罗三藐三菩提法皆从此经出既从此出可谓诸佛老僧儿老僧诸佛父诸佛父法尔迥超凡圣路我见灯明佛本光瑞如此说甚娑婆并净土喝一喝下座。

　　上堂僧问世尊睹明星意旨如何师云瞎进云将谓和尚忘却了也师云漆桶不快僧喝师拈棒僧云元来元来便礼拜师云元来元来乃云今朝正是腊月八释迦老子悟时节年年大地普皆知试问诸人彻不彻苟彻也与世尊把手共行不彻也且道过在阿谁拽拄杖下座一时打散归方丈。

　　春朝上堂春日晴黄鹂鸣声声无别事口口唤人惺且作么惺等闲识得东风面万紫千红总是春春即且置敢问诸人如何是东风面殿前犬子吠门外有人行蓦地唤伊回首看元来鼻直两眉横且道伊是阿谁喝一喝云参下座。

　　觐云吴居士请上堂呈偈云一场辛苦受风寒喜得逢春便觉欢痒相几番难自举今朝呈向老师看师云若据此偈就向无明窟中发露众生界里出头可谓坐断报化佛头不涉凡圣理路更说超生死越苦海登彼岸证涅槃正是无梦说梦第恐不是玉是玉也大奇所以昨日再三征验无语未实但言弟子说不出请和尚说即今老僧痒相对众举似去也乃云老来血气干枯也抓着风皮白屑飞诸人痒处如抓着也须举似老僧知下座。

　　上堂蔡居士问方今疆场多故圣主焦劳如何得干戈不动天下太平师云未问已前早太平进云恁么则万民乐业去也师云阿谁不愿乃云当阳晓示人人越故超新觌面提持个个全身远害若是上根利器聊闻举着剔起便行却较些子更若伫思停机掠人涕唾正似韩卢逐块所以道平地上死人无数灼然出得荆棘林是好手一句作么生道敌胜还他师子子出群须是丈夫儿下座。

　　上堂人人本具个个圆成虽是当头道着未免觌面瞒人何以诸人闻恁么道往往依语生解便将人人本具个个圆成当自己本命元辰岂不瞒自了也若有不受瞒底明明白白见得透悟得彻则一念不生全体寂灭更有甚么为缘为对为障为碍所以庞居士问石头大师云不与万法为侣底是甚么人头掩其口复持此语问马祖祖云待汝一口吸尽西江水即向汝道士于言下大悟作偈云有男不婚有女不嫁大家团圞头共说无生话试问诸人作么生是无生话一僧才出师打云棒下无生忍临机不见师良久云堂堂大道无人识顶门正眼廓周沙下座。

　　上堂施主请升座对众难启齿觌面便相呈也是落第二何以诸人分上着不得者等闲家具便恁休去多少省力其或未然只得将错就错向第二义门打葛藤道威音王已前赤洒洒尽未来际净裸裸即今各各寒威凛凛本无彼此人我既无彼此人我且道是个甚么还委悉么从来千圣莫能识造次凡流岂可名下座。

　　解制上堂僧问今日解制开门荡户狮象纷纷如何分付师便打进云恁么则无影枝头一点春师复打僧喝一喝归众师乃云解开布袋口衲子都抖擞一一如虎龙人人搀前走世法出世法一切通莫受力用要机先莫着随人后不随老僧言始可为分付所以道古圣不安排至今无处所还委悉么逢人蓦面欺堪作狮子吼喝一喝下座。

　　师龙池扫塔过万寿法藏禅寺琅玕曹居士等请上堂山僧出家将及四十载别也无成得甚么事秪明得祖师西来直指人心见性成佛一着子今日承众居士命升此座争敢囊藏被盖未免八字打开为诸人直指去也遂拈拄杖旋指云见么会么若也见得透会得彻二六时中觌体全彰折旋俯仰全身运用无动相可见静相可立无心可明无佛可成无众生可度何以不见道心佛众生三无差别既无差别即说个心佛与众生都在其间即说个佛心与众生都在其间即说个众生心与佛亦在其间如是则说一即三言三即一即说个心佛众生亦是对待而言强生分别若不分别山僧到此有口如哑有耳如聋言语道断心行处灭故达磨尽力直道不识二祖觅心了不可得然虽如是没量大人亦是应机之说似向死水淹却不肖儿孙另出只手以一茎草作丈六金身用以丈六金身作一茎草用为诸人重指点去复拈拄杖旋指云还见么棒头有眼明如日要识真金火里看卓拄杖下座。

　　师过姑苏邓尉山天寿圣恩禅寺扫万峰实藏两祖塔居士周居实赵荩庵等请上堂汉月藏公问问也打不问也打饱领多矣今请别垂方便师便喝进云打也问不打也问呈似多矣此时另转家风师亦喝藏转身云大众一句了然超百亿粉骨碎身未足酬各礼一拜答谢师恩众礼拜起藏进身数步云末后一句始到牢关最后之机乞师赐棒师云面皮厚三寸藏复礼归众顶目问从上来事分付阿谁师云脑后见腮进云恁么则临济一宗全承渠力师云脚跟下更须吃棒进云谢师指示便礼拜师乃云今日不肖儿孙高升远祖之堂不必更说偈言觌面为众举扬急着眼莫思量逴得便行真汉子人间天上更无双师卓拄杖藏率众礼拜便喝师便打下座。

　　师至海盐天宁寺众请千佛阁基上堂僧问昔年唱导今日重临未审如何话会师云唤你是漆桶进云宝阁才兴千佛即今在甚么处安顿师云看脚下进云实际理地佛事门头二俱不立请师速道师云速退速退进云不遇吾师至谁堪话岁寒师云闲言语金居士问二百六十年无此事今日一佛出世千佛已齐和尚如何安置师便喝士竖一指师云休捏怪士转身归位师乃云偶来天宁寺众请高登座已是觌面呈何须更话堕若人如是会当下便安妥其或未然更向第二义门举个古人通个消息不见昔日广额屠儿至世尊前放下屠刀云我是千佛一数今日若贵若贱若僧若俗若男若女人人俱登千佛宝阁基上一一莫非千佛之数还信得及么若信不及山僧更向十字街头叫唤去云我不敢轻于汝等汝等皆当作佛便下座。

　　师受黄檗山请过古杭报国禅院凤亭韩居士等请上堂个事初无隐覆亦无彼此迷悟只因人自不荐各各自生差互但能一念回光便见浩然独露如是则纵目所观无僧无俗无贵无贱无男无女无灭无生一道平等浩然大均乃至上至诸佛下至蝼蚁都卢是个本来面目如是灭度无量无边众生实无众生可得灭度正当恁么时潜行密用乐业安邦一句作么生道呈拄杖云还委悉么将此深心奉尘刹是则名为报国恩下座。

　　福建福州黄檗山万福禅寺语录

　　崇祯三年檀越众居士请于三月廿七日入院至山门以拄杖指云昔日远祖断际禅师从此出今日不肖儿孙从此入虽然出入不同要且同为标格呈拄杖云大众还见么便入。

　　方丈师伫立云只者些儿去处从上佛祖与人解粘去缚之所且道忽遇赤条条地来时如何正好与伊三十拄杖为甚如此不见道青天也须吃棒。

　　众请上堂拈香云者瓣香与天地同根万物一体爇向炉中端为祝延
今上皇帝圣躬万岁万岁万万岁恭愿皇图巩固帝道遐昌天下太平万民乐业者瓣香收来劫远举处全真爇向炉中奉为满朝文武天下官僚本山护法请主并及远近檀那伏愿同明本地风光共证元初正体者瓣香不从他处得来秪向自信中拈出四回爇向炉中供养直隶尝州府荆溪龙池山禹门禅院传曹溪正脉三十三世幻有先师传和尚用酬法乳之恩敛衣敷座上首白椎竟师云只叶扁舟泛海中乘风来到福城东洪波浩渺无余事只作抛丝掷钓翁还有冲浪金鳞么出众相见僧问黄檗痛施三顿棒临济家风自此兴今日吾师应兹席拟将何法付何人师云放汝三十棒进云请师再道一句师云犹不知羞在僧礼拜退问如何是向上事师云黄檗山顶问慈云弥布狮象骈臻和尚将何垂示师便打进云恁么则无影树上一枝花香满大千世界师云切莫眼花乃云口吞佛祖眼盖乾坤刹海无余大方独步所以道法随法行法幢随处建立全机大用觌面提持若金翅劈海直取龙吞衲僧无凑泊处众生无回避处秪要诸人略回光相着眼自看便见透脱分晓蓦呈拄杖云还见么击香几云还闻么若也闻处精明见处透彻则声色翳障全消闻见之元亦脱似透网金鳞通身踊跃正当恁么时如何举头天外看谁是我般人复举黄檗断际禅师旅寓洪州开元寺裴相国一日入寺行次见壁画问寺主云者画是甚么寺主云是高僧相国云形影在者里高僧在甚么处寺主无对相国云是处有禅僧么寺主云有一人相国遂请黄檗相见举前话问檗檗召云裴休休应诺檗云在甚么处相国于言下有省师云者二大老激扬个事大似焦砖打着连底冻自他不隔于毫端虽然如是简点将来未免傍观者哂且道谁是傍观者良久高声召云大众还省么苟省则知裴相国落处不省则秪知事逐眼前过不觉老从头上来喝一喝下座。

　　文范林居士诞辰请上堂生也全体现死也全体现生死与去来不隔一条线如是则见虚空大地明暗色空四大五阴十八界生老病死忧悲苦恼亲爱缠绕正是病目见空华如蚕作茧自缠自缚更若见佛见祖见众生三贤十圣等妙二觉乃至见心性玄妙亦是自作窠窟画地为牢堕坑落堑正恁么时作么生是超然一句还委悉么直透万重关放出个只箭下座。

　　上堂三条椽下七尺单前正好朝打八百暮打三千若也会得伸脚打眠若然不会半夜起来屈膝坐毛头星现衲僧前喝一喝云参下座。

　　上堂今朝五月五家家赏端午惟我林下人一味无时度所以道谨白参玄人光阴莫虚度且道石头老子寻尝向甚么处着到还委么云从龙风从虎喝一喝下座。

　　追严请上堂僧问叫不应山则不问无阴阳地是如何师云须弥山进云某甲不恁么道师云汝又作么生僧喝师云喝后如何僧礼拜师云大众笑你问赤肉无依白骨离骸如何是最初安身立命句师云看脚下乃云生而非生镜里之形灭而不灭水中之月大众水月与镜形非从描画得应须急着眼切莫拟商量荐取本来真面目遍界明明绝覆藏便下座。

　　上堂僧问十二峰头云雾遮盖时如何师云瞎九龙潭水白浪滔天时如何师云莫乱做正当水清云净时如何师云去僧礼拜云恁么则青山绿水去也师云错乃云六月初一正炎热人人通体汗流出忽然一阵凉风来个个仍前干暴暴且道干暴暴底是汗流出底是汗流出底是则不应有干暴暴底时节干暴暴底是则不应有汗流出底时节恐误赚诸人老僧不敢道破诸人也须各各自悟讨个分晓始得下座。

　　上堂十五日已前过去莫思量十五日已后未来休指望今日正当十五日觌面人人自不识既是觌面因甚却不识只为分明极苟识也前后今朝俱屏迹无始未来无变易喝一喝云还识么不劳久立珍重下座。

　　上堂拈拄杖敲香几云打草为要蛇惊喝一喝云唾面秪要人惺苟惺也如日升空无所倚十方世界现全形若不惺切莫错怪老僧且道过在阿谁喝一喝下座。

　　解制上堂僧问结制解制总不问不结不解一句作么生师云舌头元在口僧拂袖便行师云切莫乱走问大坐当轩独露本来面目豁开户牖放出无位真人元是屋里底为甚人不识师云为汝眼花进云和尚道甚么师云道汝耳聋僧便出师乃云共来黄檗山聚首三个月愧我无法说白棒当头楔不图结良缘却要恨彻骨今朝各自行个个都秃橛复云今朝七月十五家家追宗荐祖寺寺供佛供祖惟是本分衲僧却尚超佛越祖为甚如此丈夫自有冲天志不向他人行处行便下座。

　　师过福州西禅寺众请上堂山僧自到西禅寺日日上堂不为意今朝请我更相呈试问诸人会不会苟会也人人个个难回避苟不会不免更露个消息以拄杖架肩云楖栗横担不顾人直入千峰万峰去下座。

　　师过古杭凤林寺众请上堂昔日鸟窠栖树稍今知此地鸟窠巢虽然亲到鸟窠地不学鸟窠吹布毛遂以手作拈势吹云既不吹布毛且道吹个甚么诸人若也眼开心悟个个会通侍者且作么生是悟底意旨众中还有悟者么试出来通个消息良久云一总若无山僧今日失利复举乐天白居士参鸟窠云我师住处甚险窠云居士危险尤甚士云弟子位镇江山何险之有窠云薪火交煎识性不停得非险乎师举起拂子云诸人若见山僧举起拂子即心火交煎放下拂子云若见山僧放下拂子即识性不停所以东印上国王请般若多罗尊者斋问云诸僧皆转经尊者为甚不转经尊者云贫道入息不居阴界出息不涉众缘尝转如是经百千万亿卷复举起拂子云诸人若见举起拂子即涉众缘放下拂子云若见放下拂子即居阴界并为诸人颂出不居阴界不随缘从来薪火不交煎道人行处尝如是信步悠悠自自然便下座。

　　师过姑苏北禅寺养病值诞辰众强请上堂僧问人人尽道今日是生日且道即今是生不是生师云放下两头进云与么则礼三拜为和尚祝寿去也师便打乃云山僧六十有五素来不涉迷悟无端痢疾三年累得通身骨露若人如是证明管取超佛越祖日用二六时中直教更无差互若能如是行持定证金刚坚固试看碓坊踏碓人终日未尝移一步苏州城有六座门门门有路通人路可惜无人简点知其数便下座。

　　密云禅师语录卷第二终
嘉兴大藏经　密云禅师语录


　　密云禅师语录卷第三

　　嗣法门人海明编

　　浙江宁波鄮山育王广利禅寺语录

　　司理黄端伯檀越王道元祁彪佳请于二月三日入院至三门云十方薄伽梵一路涅槃门问汝诸人且道路头在什么处看脚下始得。

　　方丈据座云老僧到者里不若净名杜口亦非释迦掩室且道如何施设纵然铁额铜头衲僧到来也须棒棒见血为甚如此放过不得遂起。

　　司理元公黄居士请上堂师指法座云者便是大司理大护法于丁卯秋庐山开先寺撞倒底铁山今对人天众前扶起去也还见么遂升拈香云者瓣香根盘太虚空外干共乾坤并秀爇向炉中端为祝延
今上皇帝万岁万岁万万岁次拈香云者瓣香明同日月光临万物爇向炉中奉为满朝文武天下官僚今日请主大司理并诸檀越伏愿般若智以现前无缘慈而济物又拈香云者瓣香自从亲遭毒手至今痛恨不彻不免对众拈出五回爇向炉中专为供养直隶尝州府荆溪龙池山禹门堂上传曹溪正脉三十三世幻有先师大和尚用酬法乳之恩敷坐上首白槌云法筵龙象众当观第一义师云若论第一义适来未升座前人人显示了也更向槌下听人处分分明已落第二义还有耳不随声眼不逐色者么出众相见一僧出举坐具云者个是声是色师打云见么进云更请吾师再道一句师复打僧喝师又打问未知有底直须撞倒铁山及乎知有自己却是一座铁山未审和尚到此如何酬唱师打云且道是赏你罚你进云老老大大话头也不识师复打嘘两声乃云布缦天罗网打冲浪鲲鲸若是透网金鳞闻恁么道便乃通身踊跃出来掀倒禅床喝散大众飞腾而去岂不庆快平生其或未然不免道祖师心印状似铁牛之机去即印住住即印破便能随处作主遇缘即宗法随法行法幢随处建立况逢明眼作证岂敢被盖囊藏应须觌面显扬当头点破若解返照回光便见透脱分晓分明自家境界一着本来面目觌体现前全机大用秪凭者个威光不向别处流转遂竖拂云若向者里觑得透开只眼用得去方知开口不在舌头上可谓一言通时千言万言不曾道着一字一机用去千机万机全体显露如壮士屈伸不借他力师子游行不求伴侣虽然犹是从上来建法幢立宗旨底标格设若坐断报化佛头透过祖师巴鼻不涉化门一句又作么生道还委悉么皇风浩荡乾坤廓野老讴歌春昼长复举阿育王问宾头卢尊者云尝闻尊者亲见佛来是否者以两手策起眉毛云会么王云不会者云阿耨达池龙王请佛斋吾亦预数远祖虎丘和尚云尊者得大机显大用不谩亲见佛来虽然赖遇育王放过若不放过洎合打失眉毛打失眉毛且置秪如策起眉毛又作么生还会么当台一鉴明如日万古晴空绝是非师云虎丘和尚判得十分明白争柰犹剩一半秪如尊者道阿耨达池龙王请佛斋吾亦预数且道今日阿育王寺十方聚会同共一斋宾头卢还预数也无如不预数古今则有二道若预数即今宾头卢在什么处诸人还知么其或未知各各策起眉毛试看取好卓拄杖下座。

　　追严请上堂今朝三月十九尽道观音生日且问大众观音生在甚么去处若知观音生处便知曹溪邓居士死底去处既知邓居士死底去处即知观音生底时节既知观音生底时节便见邓居士生与观音现身说法死亦与观音现身说法既皆现身可谓净法界身本无出没既皆说法可谓大悲愿力示现受生如是则刹说众生说十方三世一时说又乌用山僧播两片皮掉三寸舌何故遍界尽非尝草木何山松柏不青青下座。

　　上堂雨下地湿天晴日出水绿山青桃红李白一一皆呈奇特只是不得将眼看并口说为甚如此风前铁树花开别是一般春色下座。

　　上堂三世诸佛不知有从空放下狸奴白牯却知有凭地升高从空放下无众生可度凭地升高超佛越祖超佛越祖众生度尽恒沙佛无众生可度诸佛何曾度一人虽然如是忽若两头坐断中间撒开突出难辨一句又作么生道披蓑侧立千峰外引水浇蔬五老前下座。

　　郑居士诞日请上堂突出难辨不容拟议寻思正眼豁开洞彻去来无际所以道未离兜率已降王宫未出母胎度人已毕且道正当恁么时度个甚么人说又恐涉繁词诸人各各自悟始得卓拄杖下座。

　　上堂子规啼血满花枝口口声声秪叫归不耐时人犹不惺年年三月又来啼大众还委么自是不归归便得五湖烟景有谁争卓拄杖下座。

　　上堂声前一着人人本自圆成正体湛然个个初无向背秪因不觉逐色随声捉一放一不得解脱若能回光克证无生法忍无系无拘管取自繇自在何以如此虽然不假修成得日用须教要自繇便下座。

　　上堂现成公案不用寻思八字眉分无千心力如是则恁么也不得不恁么也不得恁么不恁么总不得未免向死水里躲根设若恁么也得不恁么也得恁么不恁么总得也是在葛藤窠里作活计不落两头机不堕中间位且道二六时中如何受用万仞峰头独足行喝一喝卓拄杖下座。

　　奉化岳林寺主请上堂诸佛与众生本无优与劣秪因自不觉妄自生分别分别若不生洞然最明白人人绝覆藏个个无隐匿所以道弥勒真弥勒化身千百亿时时示时人时人自不识且即今各各人人那个是弥勒若也识便安怗其或未然来年更有新条在恼乱春风卒未休下座。

　　四月旦日上堂三春已过孟夏初临山中树绿田里秧青蚕妇剪桑农夫催耕情与无情一一皆真所以道是法住法位世间相尝住若识相尝住方堪有本据其或未然有寒暑兮促君寿有鬼神兮妒君福下座。

　　佛诞日解制上堂僧问解开布袋口放出一群牛正当恁么时如何是庆赏一句师便打进云大有人不肯又如何师又打僧一喝师复打乃云二月十五旧公案四月初八便结绝虽然日子却无多养就一群如老贼开门放出诸方去拶着翻身便返掷衲僧若不解如此却被他人穿你鼻到此翻思懊悔时莫言老僧不与说遂举世尊初生周行七步目顾四方一手指天一手指地云天上天下惟我独尊释迦老汉既如是汝等诸人犹向老僧更拟讨甚么碗拽拄杖下座一时打散。

　　再住嘉兴金粟山广慧禅寺语录

　　上堂道人践履绝行踪去亦如斯来亦同来去同同了无异去来一味旧家风如是则大智圆明体无向背声和响顺形直影端在彼在此独露尝光一去一来岂生二相正恁么时且作么生是诸人底旧家风还委悉么须知鹫岭当年事一念回光自宛然卓拄杖下座。

　　施主请上堂亘古亘今金刚体密密绵绵尝证入不生不灭如来藏头头物物悉包容所以道空可空非真空色可色非真色真色无形真空无名无名名之父无色色之毋能为三界之根作天地之祖如是则金刚体生育之本如来藏造化之源能作奇特因能显难思事若上根利智向文彩未彰已前当头一时坐断净裸裸赤洒洒如天普盖似地普擎如虚空宽广如日月普照一道清虚靡不贯彻感应道交绵绵瓜瓞蓦拈拄杖云当恁么时且作么生是造化之源生育之本杖头点出金刚眼弹指圆成八万门卓拄杖下座。

　　施主请上堂正令当行十方坐断宗旨建立毫发无差是以摩竭掩室毗耶杜词斯皆理为神御故口以之而默岂曰无辨辨所不能言也如天不言靡所不盖如地不言靡所不载故曰天无私盖地无私载天若私则有盖有不盖地若私则有载有不载古人所谓皇天无二道圣人无两心虽无二道昆虫草木咸植其中随其根性悉遂其生故法华经云密云弥布一雨普滋斯非法喻齐彰佛天无二者乎遂举拂云有眼者见复敲香几云有耳者闻闻见分明是个甚么掷拂云正恁么时诸人分上又作么生还委悉么一气不言含有象万灵悉禀共同根下座。

　　追严请上堂僧问析肉还毋析骨还父父毋非我亲谁是最亲者师云眼中着屑进云千江有水千江月一道寒光亘古今师云错认定盘星问大事未明如丧考妣是如何师云万仞峰头独足立大事已明如丧考妣是如何师云千山万山独行去僧礼拜师乃云生死去来全体现阴间阳世绝行踪蓦拈拄杖指云杖头指着金刚体汝毋回光证旧容喝一喝云还见么卓拄杖下座。

　　上堂才然五月念九又是七月初一可谓日月如梭光阴迅速诸人还得个休歇也未若得个休歇便见释迦老子道我能促一劫如半日延半日如一劫赵州亦云诸人被十二时使老僧使得十二时不是神通妙用亦非法尔如然斯皆亲证实到大休大歇时节所以不见劫之长日之短全凭者个威光不向别处流转其或未然秪知事逐眼前过不觉老从头上来下座。

　　浙江宁波天童山景德禅寺语录

　　崇祯四年司理端伯黄公并檀越之垣徐公有杞徐居士等请于四月三日入院至。

　　古佛殿基云虚空作殿日月为灯且道是什么人境界还会么设或未会且看新长老撒开坐具大展三拜。

　　方丈云据此室行此令从教天下衲僧来乞命一一为伊当头按定卓拄杖遂起。

　　当日众请上堂至法座云须弥灯王如来已坐断诸人路头了也且转身意旨又作么生会如或未会更为诸人拨转上头关去也遂升拈香云此瓣香奉为今上皇帝祝延圣躬万岁万万岁伏愿国运与日月长明国界与乾坤并固此瓣香奉为满朝文武天下官僚并今日本山请主司理黄元公居士维翰徐居士松里徐居士伏愿道心坚固现随类身导引群品共证菩提此瓣香参侍二十余年一旦亲蒙印可不敢忘却第六回爇向炉中专为龙池禹门堂上幻有先师大和尚用酬法乳之恩上首白椎云法筵龙象众当观第一义师云人人绝覆藏个个无向背谁更有第一第二而复言观还有共相证明者么出众相见僧问清关桥下五湖云太白峰头万古月天童诸祖顶𩕳门今日请师重着楔师便打进云祖祢不了弗劳殃及师又打云正要殃及你僧喝一喝拂坐具归众问昔日应庵和尚问天童杰禅师云如何是正法眼杰答云破砂盆意旨如何师云门前七座塔进云师意如何师便打进云某甲又不然师云你又作么生进云瞎师又打乃云光吞万象气绝诸尘净裸裸赤洒洒提则天上人间放则无处回避所以道动若行云止犹谷神既无心于彼此岂有象于去来去来不以象动静不以心如是则昨日在育王不曾相着今朝来天童又何尝相逐于此于彼无取无舍故能随处作主遇缘即宗当头点破廓开人天正眼赤手提持使证自家境界无倚无依自繇自在且今日开堂祝圣一句作么生道边邦宁靖归王化万姓讴歌乐太平下座。

　　开炉上堂天童寺里结制无端划地为牢更若把断咽喉诸人向甚处出气还有恁么人么试出来对众举看僧问大开炉鞴陶铸贤才秪如火不能烧水不能漂底衲僧到来和尚又作么生师云乌龟水底深藏六进云恁么则成坚固不坏去也师便打问如何是堂奥中事师云你且去门外立僧归众师乃云太白山中尽有柴一株不许众人搬老僧不是多护惜为要诸人彻骨寒虽然如是只如道三界无安犹如火宅诸人又向甚么处回避若也回避得可以高超三界独步大方其或未然各各照顾眉须始得便下座。

　　上堂僧问和尚未露家风学人已呈行履更借问得一句么师云莫乱道进云如何是杀人刀师打云一棒打杀进云如何是活人剑师打云自领出去问正令才施即不问声前一句意何如师云合取狗口进云前后即无作么剿绝得去师云背后看取乃云问话且置结制得半个月日也诸人本分事作么生一僧才出师云本分事作么生僧拟议师便打僧喝师云三喝四喝后作么生僧伫思师连打云大众不烦久立下座。

　　上堂僧问出没卷舒即不问赤条条地事如何师云更着几重来僧拂袖而出问竿头撒手时如何师云两脚捎空僧拟进语师便打乃云问话且置大众要老僧入室即今当堂与你们入室也不用古人底话老僧杜撰三句话初心久学皆可用遂云莫立程途别用功行住坐卧看何从忽然看彻无从底大众下语看众下语师皆未诺便下座。

　　上堂今日仲冬十五日霜风刮面侵人骨明明历历不曾藏乌用山僧更饶舌乃举僧问云门如何是诸佛出身处门云东山水上行佛果道天宁即不然如有问如何是诸佛出身处向他道薰风自南来殿阁生微凉今日天童又不然如有问如何是诸佛出身处劈脊便棒下座。

　　师诞日众请上堂今年十一月十六日也是者个时节去年十一月十六日也是者个时节前年十一月十六日也是者个时节外前年十一月十六日也是者个时节乃至从无始十一月十六日总是者个时节来年十一月十六日也是者个时节后年十一月十六日也是者个时节外后年十一月十六日也是者个时节乃至尽未来际十一月十六日也是者个时节既都是者个时节唤作过去不得唤作未来不得唤作现在不得既都不得唤作生得么唤作灭得么唤作不生不灭得么所以道欲识佛性义当观时节因缘时节若至如迷忽悟如忘忽忆正当恁么时依时及节一句作么生道良久云仲冬严寒众慈伏惟珍重下座。

　　上堂举临济大师道一句语具三玄门一玄门具三要有权有用汝等诸人作么生会下座师乃召云大众秪如适来问答向什么处去若知去处有实有用便下座。

　　腊八上堂僧问如何是佛成道日师云你甚处去来僧拟进语师直打出乃云自古至今腊月八年年午夜一天星释迦老子已悟去因甚诸人不自惺苟惺也尽大地无纤毫过患所以道普观一切众生皆具如来智慧德相但以妄想执着而不证得且问诸人作么生说个不执着底道理又作么生说个执着底道理卓拄杖下座。

　　幻有和尚忌日拈香云亲遭毒手不容情大棒通身彻不禁一年一度烧香日翻忆令人恨转深便烧。

　　解制上堂今朝腊月三十日又是解制之辰且问大众作么生是收因结果依时及节底句若也道得天下横行其或未然阎老子算饭钱打鬼骨臀莫言不道下座。

　　岁朝上堂新岁旧年现成公案越古超今时人不荐林下道人不随世变所以道有物先天地无形本寂寥能为万象主不逐四时凋喝一喝卓拄杖下座。

　　上堂人以生为劳不以死为虑忽然死到来茫无著落处谁知当处生当处死当处埋若能如是会不动出三灾所以释迦老子云吾今为汝保任此事终不虚也且作么生是不虚底事以拄杖敲香几云棒打石人头嚗嚗论实事此是通保姚居士为荐亡女请山僧说底法复举庞居士云有男不婚有女不嫁大家团圞头共说无生话无生即不问且问你女亡三年还得团圞头也无若还团圞头即知你女安身立命处亦知你自己安身立命处若不得团圞头不但不知汝女安身立命处亦不知自己安身立命处既若不知亦未免茫无著落你且回去啇量明白了再来与山僧通个消息山僧为你证明下座。

　　追严请上堂通熹诚心修供养供养一切诸如来请我举扬般若力为荐父母超凡胎圣凡不同同鼻孔馨香臭秽一般开卓拄杖下座。

　　清明日请上堂今日正当清明节家家祭扫拜坟莹秪为生身不忘木所以追思远祖宗明新禅人特修斋供佛祭扫祖师塔请我举扬无别事报答父母及师长虽然如是其间多有随其风俗以了故事而已纵有捶胸痛哭者亦不过不见团圞私念爱情要如孔夫子言祭如在祭神如神在者即罕矣惟我佛祖儿孙似乎不然所以法华会上药王菩萨焚身供佛佛赞云善男子是真精进是名真法供养如来于是药王还复如故智者大师读到此处忽然有省获旋陀罗尼三昧云兄灵山一会俨然未散正恁么时诸人还见祖师么若见可与祖师把手共行其或未然普请大众同到祖塔前大家触礼三拜下座。

　　受吴嶷峰为僧上堂世缘顿尽截断爱情出类拔萃作大丈夫正宜永披忍辱铠尝操智慧刀与蕴魔烦恼魔死魔共战灭三毒破魔网如鸟出笼金鳞透网且无依无倚善始善终一句作么生道雪后始知松柏操事难方见丈夫心下座。

　　端午上堂今朝五月五日知事头首乞老僧升座应个时节老僧无计可处何以雄黄烧酒固也不可要且无个铜钱买糯谷思量到计穷力极忽然得个富不有余贫无不足真可谓是个平等法门正可以与世移风易俗遂竖起两拳云只将者两个大粽子供养大众一任大众横咬竖咬忽然咬着自家底直得人人饱足免得穷厮煎饿厮炒为甚如此到底终输自家宝下座。

　　开炉上堂自古丛林四月结制十月开炉现前大众若僧若俗若贵若贱若男若女还知个个具个清净宝炉不假一茎柴不须一块炭昼夜炽然无你回避处无你间隔处诸佛证之得大自繇兴大作用不繇他得故曰如我按指海印发光众生昧之随声逐色起倒攀缘心如猿猴捉一放一业识茫茫无本可据遂成三毒无明之火故曰汝暂举心尘劳先起不论僧俗贵贱男女但肯回光证取自家境界如大红炉光明烜赫所以道般若大智如大火聚拟之则燎却面门敢问大众既燎却面门且道眼睛鼻孔向甚么处出气各知出气处则全体发现不被声色之所笼罩谁复更起贪嗔痴之所转变如是可谓出类拔萃超群越格世出世间真大丈夫倘或未然请各举头天外看谁是我般人卓拄杖下座。

　　荐亲请上堂一僧才出师与当头一棒云当头点破世出世间没间隔觌面洞明生死变异体全彰所以道无边刹海自他不隔于毫端十世古今始终不移于当念又有道者一片田地分付来多少时也我立地待汝构去诸人还构得么若也构得便见一切众生无非具者一片田地三世诸佛出世说法无非发明者一片田地历代祖师天下老和尚为人直指无非直指者一片田地乃至今日可志史居士入山修供命山僧升于此座无非举扬者一片田地追荐二亲同明者一片田地以见昔日生本非生者一片田地全体恁么来今日死本非死者一片田地全体如是去然后推己利人全机大用如鸟王劈海直取龙吞全凭者个威光不向别处流转且道正当恁么时一句又作么生道各各人人合自繇全身只在一毫头拈拄杖下座。

　　病起上堂老僧病一个半月日未尝与诸人说佛法如是告报若明眼衲僧已千里万里去也其或尚留观听犹涉狐疑则更向第二义门矢上加尖去也老僧病一个半月日本地风光诸人一个半月日挑砖运瓦拖柴拽石禅床里打坐经行斋堂里吃粥吃饭乃至东厕上尿桶边无非是诸人真实之体秪如透过许多闲门破户真实体上又如何通信鸳鸯绣出从君看不把金针度与人卓拄杖下座。

　　岁旦上堂今朝正是正月一升座拈香祝
圣毕普请唱个太平歌摩诃般若波罗蜜复举僧问赵州云万法归一一归何处州云我在青州做领布衫重七斤即今忽有问天童万法归一一归何处只向他道不烦久立下座。

　　施主请上堂只因施主殷勤请老僧无力强升堂急着眼莫思量彼此明明没覆藏举拂云觌面提持当荐取毋教归去更茫茫复举庞居士云十方同聚会师云大家在者里个个学无为师云用学则不堪此是选佛场师云人人当自强心空及第归师云看脚下复云注已注破大众还会么若未会更为颂出十方聚会没边疆个个无为绝较量各信脚跟行取去那来归路更茫茫卓拄杖下座。

　　上堂天童者里不敢亏人你有半斤称你八两你有十尺量你一丈众中若有个汉闻恁么道忿性出来道都来总是个无星秤尺又称量个甚么老僧但向他道一钓便上若也会得有功者赏若会不得领取钩头意莫认定盘星下座。

　　端午上堂今日端午请我上堂不待捶钟不待擂鼓静悄悄底汝等诸人作么生会下座。

　　结制上堂僧问三界唯心万法唯识如何是学人心识不到处师便打如何是一门深入师又打云切莫刺脑入胶盆乃云天童结制无他事秪为诸人不荐取若荐取大千世界绝行踪日用直须以本据敢问诸人本据又作么生便下座。

　　上堂一见再见无二见一得永得没两般弹指云急荐取莫瞒顸毕竟明明是何物从教东北与西南下座。

　　修之毛湛居士入山请上堂佛以一音演说法以杖指大众云杖头指出太分明千里同风不隔线目对灵光与妙音如是则不动步相照向是非得失外不起念承当于文彩未生前只如廉纤不涉彼此不干一句如何通信三事衲衣青嶂外顶寇束带万人中下座。

　　师诞日请上堂大众为我庆诞兼乞老僧上堂却成世谛流俗怎不取笑诸方殊不知生死即出生死因昙花处处开法法现全伦所以道法本法无法无法法亦法今付无法时法法何曾法喝一喝卓拄杖下座。

　　上堂僧问如何是祖师西来意师云达磨过去久矣进云去到甚么处师便打问如何是初一已前事师云昨日三十日进云如何是初一已后事师云来日向你道进云正当初一日如何师便打乃云今朝十二月初一执事头首请上堂老僧老兮懒饶舌者么明明为举扬下座。

　　上堂卓拄杖云诸人皆有一条拄杖拟欲进前拄杖碍却路头拟欲退后拄杖穿却鼻孔只如不进不退拄杖在什么处以拄杖架肩云拄天拄地无人会收摄肩来力荷归下座。

　　解制上堂僧问结制解制即不问天童佛法是如何师云看脚下进云学人不会师云还我九十日饭钱来问如何是过去佛师云释迦老子如何是现在佛师云大地众生如何是未来佛师云莫妄想乃云诸人尽道解制殊不知天童之制结解不结解总不必论秪如老僧终日赶着大众不是挑砖便搬瓦不运土便抬石不拖柴便烧窑见你们稍迟缩不是喊便是骂汝诸人意作么生会还知天童老汉为人处么三生六十劫下座。

　　上堂未到天童不妨疑着已到天童瓦解冰消何故聻不见道闻名不如见面面既见矣诸人分中成得个什么边事一翳在眼空花乱坠下座。

　　上堂千猜万猜不如亲到一回千说万说不如亲见一面到已到矣见已见矣忽有人问天童意旨如何又作么生秪对若也对得不枉到天童若对不得须知自有活路始得下座。

　　大悲诞日上堂举拂子云观世音菩萨在山僧拂子头上示生了也诸人还见么若见即便请散去其或未然击拂子云一击粉碎直教遍界分身应以佛身得度者即现佛身而为说法应以菩萨身得度者即现菩萨身而为说法应以比丘身得度者即现比丘身而为说法应以居士身得度者即现居士身而为说法应以妇女身得度者即现妇女身而为说法乃至应以人与非人得度者悉皆现之而为说法既如是等皆为说法则不见有佛相菩萨相比丘相居士相妇女相乃至人与非人等相既无如是等相则心不分别内心无喘心无憎爱生死之心于是息矣复举拂子云还见么若见则头上安头不见则斩头觅活所以道不见一法即如来是则名为观自在掷拂子下座。

　　上堂一僧才出礼拜师便打云大众若见山僧棒头落处便向者僧未开口前证取自家境界不从人得若向山僧开口处抟量意根卜度韩卢逐块有甚了日所以教中尚道声闻人因闻声教而见性故谓声闻菩萨不从声闻而眼见性诸人直须眼见性始得遂以手拍香几云还见么若见则彼此历然初无隐匿下座。

　　上堂仲春且犹寒深山更不同忽地风来拂便觉尚侵容一法既露现法法岂曾蒙若人欲了道力行日用中所以道日用事无别惟吾自偶谐举起拂子云诸人还见庞居士么便下座。

　　上堂以拄杖左右指云当头指点觌面提持别无所以秪要知归所以道十方同聚会个个学无为此是选佛场心空及第归正恁么时诸人分上又如何委悉自是不归归自得不须眼上重栽眉下座。

　　师因事出山至慈溪冯留仙尔赤邺仙李渐鸿陈伯纶李嗣容居士等留送入山请上堂僧问和尚出山即不问入山意旨是如何师云从来没踪迹乃云道人行履处幽然意不蒙檀那虽送入不可把云封试看红轮日任运转西东古今尝显露繇来无定踪复举大慧杲禅师因张汪二状元至上堂举僧问云门如何是和尚家风门云有读书人来报杲云读书人既到者里且如何与伊相见乃云不是冤家不聚头师云和尚家风云门尽情说了相见之意大慧不妨道破且如相见后又作么生受用乃云君往潇湘我往秦便下座。

　　开炉上堂僧问大制从来无解结因何平地起风波师云无绳自缚汉进云罗笼不住呼唤不回师云你为甚刺脑入胶盆乃云昨日天晴日头出今日下雨地上湿试看俯仰天地间毕竟明明是何物若也会得便于春温秋凉夏热冬寒尽是诸人出身时节所以僧问洞山寒暑到来如何回避山云何不向无寒无暑处去僧云如何是无寒无暑处山云寒时寒杀阇黎热时热杀阇黎便是者消息如是会得回观开炉结制大似无事生事未免翻成特地其或未然普请大众归堂三条椽下七尺单前衲被蒙头各自摸取下座。

　　次日升座云昨日上堂今朝升座呈示诸人更勿话堕所以道若据此事直得三世诸佛口挂壁上更有一人呵呵大笑若识此人参学事毕汝等诸人二六时中业识茫茫还知安身立命处么若知则龙得水时增意气虎逢山势长威狞喝一喝云普请大众挑瓦盖屋去下座。

　　元公黄居士入山请师说法师云无舌与居士说复同众力请乃上堂云昨晚无舌说今朝呈丑拙耳闻兼目睹不间僧与俗选佛与选官同体不同服不以服饰观便见真面目个个本呈现人人皆具足尝说炽然说不消三寸舌所以道迦叶不闻闻世尊不说说不堕悄然机动容扬古路便下座。

　　解制上堂正月十五青天白日僧俗围绕眼眼相觑相觑即不无毕竟成得甚么边事莫生心休卜度弹指云善财弹指登楼阁普化入市摇铃铎复云春日晴黄鹂鸣行脚衲僧奔前程忽若遇盲聋喑哑底又作么生撞头磕额乾坤窄下座。

　　上堂个事本来成现人人不隔一线秪因自己颟顶致使四生流转遂举拂云我今特施方便切莫随之更变欲得解脱自繇悟取本来真面所以道苦海纵无边回头便是岸掷拂云看看下座。

　　佛诞日陶曰源荐二亲请上堂一僧才出作礼师劈脊打云汝还知棒头落处么若知棒头落处则知汝安身立命处若知汝安身立命处则知陶曰源二亲安身立命处既知他二亲安身立命处则见今日世尊初生下时道天上天下唯我独尊便是安身立命处既知安身立命处为天上天下惟我独尊为主则在天不以天乐为主在世不以世相为主在生不以生为恋在死不以死为忧唯见唯我独尊为主遂举起拄杖云汝等诸人还见么若见拄杖子入地狱如箭射下座。

　　竖佛殿法堂藏阁檀越李蒙设斋请上堂兼荐父侍御公渐鸿居士师拈香毕僧出作礼师便打云大众会么老僧为汝等当头指点汝等直下知归则见侍御李公安身立命处既见安身立命则不被名利声色之所笼罩恩爱情念之所流转所以道若能转物即同如来便能于一毫端现宝王刹坐微尘里转大法轮如是则不用材木殿阁成现不劳斧斤法堂本彰不动舌头只向青天白日下要转便转复召云大众扶起栋梁去下座。

　　追严请上堂今朝正是十月半叶落归根全体现寒林花放不萌枝无灭无生无异见拍膝云正恁么时谁会得大丈夫儿撒手行下座。

　　结制上堂云水禅流自聚头非干特地苦拘留天童无法加诸众只要诸人自肯休虽然如是若不到自肯不可强休若到自肯处不待休而自休且作么生是诸人自肯处若到自肯处方丈里来通个消息时有僧拂双袖而出师云终是乱作下座。

　　师诞日众请上堂今日一会咸谓山僧生年七十四众同时不期自集谁知山僧契体无生顿忘岁月于是不免因斋庆赞普劝诸人一念不生同彻从前本来面目据自面目观彼面目面面相对眼眼相觑无生无灭无彼无此十方世界凡圣含灵名字差别性相一如一如体宽无不包含灵山一会原共一家无有散灭如是则无二无二分无别无断故迥出思议之表分明尝在目前所以道十方同聚会个个学无为此是选佛场心空及第归虽然如是丈夫自有冲天志莫向他人行处行喝一喝卓拄杖下座。

　　见浦禅人化法鼓入山请上堂千说万说不若法鼓一击法鼓一击大众一时来到老僧千说万说诸人还知去处么若知去处则知来处不向言句音声中作解会始知一击忘所知更不假修持以拄杖击香几云诸人还委悉也无若委悉得则动容扬古路不堕悄然机化者施者击者举扬者功不浪施诸人知恩有地其或未然老僧不免更为诸人各各一击去也拽拄杖下座一齐打散归方丈。

　　解制上堂元公黄居士问元正启祚万象咸新户户门门灯燃室内且道与少室一灯是同是别师云离却同别再道将来进云和尚为何不道师云耳聋作么进云口哑作么师云更要打在士礼拜僧问云木尽从今日解重楼绀宇锁何人师云天无四壁进云恁么则草鞋狞似虎拄杖活如龙去也师云走杀阇黎乃云今朝正值正月半家家辨赏上元节都随浮世恣情欢谁省茫茫忘本确秪有居士黄元公独入深山无别乐不若维摩唯默然互相唱和妙独觉又值天童寺里僧个个打帐草鞋着顶笠腰包撒手行眼空四海乾坤廓虽然如是忽遇其人拦胸把住时汝等诸人又作么生道个解交句若解道得独步大方若道不得前途多有绊脚索在老僧老矣没气力与你们说破只可自适去也下座。

　　新僧堂就结制上堂云大众进堂老僧上堂进堂上堂都来堂堂若也荐得自绝忖量忖量绝处迥出大方故乃据此为众举扬喝一喝卓拄杖下座。

　　师诞目众请上堂一念回光忽悟彻生死二相无处觅诸人若也更颟顸老僧终是空饶舌下座。

　　解制上堂结制也诸人要讨个入头底时节解制也诸人须得个出头底意旨若得个入头时节尝在其中则八风五欲撼牵不动设得个出头意旨千圣罗笼不住万魔潜觑无门自在自繇全体现前据同体悲兴无缘慈拯拔一切报佛深恩是为一期参学已毕庆快平生其或未然正是虚生浪死徒入空门并在家居士若非究竟省悟一回则无本可据业识茫茫临命终时定作不得主也山僧七十四岁谅无气力更理葛藤是汝诸人宜各珍重始得下座。

　　造法座讫师自挝鼓上堂云新法座旧和尚无人请自升上度度登无异样且既无异样用度度登作么不见道一番提起一番新尽未来际无尽藏虽然如此丈夫自有冲天志莫学吾行行处行下座。

　　开炉上堂天童开炉不办炭不办炉一任诸人寒风刮脸寒气侵肤诸人若也寒到彻骨彻髓自觉本命元辰全体自在一念无为心行处灭则不见有彼我是非生死去来之相所以道十方同聚会个个学无为卓拄杖云此是选佛场心空及第归下座。

　　圣节上堂天中天圣中圣示现降生含齿戴发蠕动含灵咸荷洪恩林下清众等转无私法轮仰祝大明齐北极圣寿等乾坤四方八表乐升平万国来朝万乘尊下座。

　　解制上堂老僧从心之余光只堪自适而已矣却见诸人不自惺将谓今朝为解制劝诸人莫儿戏急须猛省个中意个里本无有去来那来结解以为计且作么生是诸人个中意乃云下坡不走快便难逢下座。

　　请上堂老僧年迈秪可自适故久拒一切檀越之命今因根心唐居士为荐父母并自四旬发心增造三世佛一尊躬赉净财入山办斋再四乞老僧升座举扬此段功德不虚何故不见世尊道诸佛世尊唯为一大事因缘故出现于世一大事者三世诸佛与法界众生共禀净法界身本无出没诸佛证之而众生未证故诸佛发同体悲故曰大悲愿力示现受生开示众生入佛知见同证安身立命则见生之不生死之不死千圣罗笼不住万魔潜觑无门真可谓丈夫自有冲天志不向他人行处行下座。

　　上堂至法堂内众方集师举手揖云已为大众上堂了也便归方丈。

　　居士顾瑞屏徐心韦刘九霞入山请上堂师拈香云者瓣香拈起也纤尘不立启育含生爇向炉中端为今上皇帝祝严圣寿恭愿皇图巩固帝道遐昌佛日增辉法轮尝转法轮既尝转岂在高登曲录木掉舌播唇谓之转耶然故一线道还丹一粒点铁成金至理一言转凡成圣恁么告报已涉繁词未免笑杀傍观蓦拈拄杖云争如者个木上座生平不近人情一味从头棒将去也不管是圣是凡正恁么时莫有当机领略得者么无则老僧自道去也便下座。

　　三大佛开光请上堂腊月廿六三世诸佛六道众生同时展目不用人指点不劳人刮膜以拄杖指云现前大众还证明得么若证明得今日施主功不浪施成此胜功德证此本光明其或受人指点用人刮膜则落第二头所以道我眼本正因师故邪且作么生是诸人正眼便下座。

　　皇亲田居士夫人吴氏为承干宫皇贵妃田氏奉
旨进香赉紫衣入山请上堂师拈香祝
圣毕僧问皇图巩固菩萨现天人之身帝道遐昌和尚唱无生之曲无生曲即不问如何是祝圣底句师云今古历然进云恁么则一人有庆万民咸赖去也师云却被阇黎道着僧礼拜师乃提起紫衣云此是九重宫里传来底谓之信衣亦谓之无相福田衣佛佛授受祖祖相传所以拘留孙佛偈云见身无实是佛身了心如幻是佛幻了得身心本性空斯人与佛何殊别诸人还信得及么若信得此身不实即是佛身与佛无殊全体独露故经云佛身充满于法界普现一切群生前既群生皆现佛身则若贵若贱若僧若俗若男若女无不是佛身只因时人错认不知安身立命以致达磨大师西来禀教外单传直指人心见性成佛临济问黄檗佛法的的大意三度皆棒诸人还知直指处么以拄杖旋指云棒头有眼明如日要识真金火里看下座。

　　八十岁道婆请上堂赵州行脚到八十南北东西走未歇争若吕氏善女人年年日日居家室虽然如是任他世事眼前过当觉老从头上来始得下座。

　　密云禅师语录卷第三终
嘉兴大藏经　密云禅师语录


　　密云禅师语录卷第四

　　嗣法门人通容编

　　上堂开示

　　众请上堂开示师云适来昏黑时侍者道大众俱要和尚开示做工夫请和尚上堂老僧遂急索出来未曾思量得怎么样开示好老僧若开示你即与你剜肉作疮引你思量分别设便休去争柰你却不了只得依条攀例向你道三世诸佛出世之所为不为别事历代祖师之所说不说别事只为尔我沉沦三界流转四生所以教尔我出三界轮回脱四生苦趣所谓佛佛授手祖祖相承唯为一大事因缘故出现于世也是故宋世大慧杲和尚见人不知大事之所以遂注解向人道唯人生不知来处谓之生大死不知去处谓之死大故谓生死大事也又虑人不以为事复云你们生前曾做驴做马来也不知而今死后做驴做马去也不知上天堂也不知入地狱也不知既都不知一息不来前路茫茫岂不是要紧底大事耶然据悟上座即不然只者生不知来处死不知去处便是当人出生死底消息唯人作计攀缘遂成流转何故生不知来处则来无所从死不知去处则去无所至去无所至则内无所出来无所从则外无所入外无所入则外息诸缘内无所出则内心无喘既内心无喘外息诸缘则一念不生一念不生则前后际断前后际断则觌体现前觌体现前则行不知行坐不知坐卧不知卧住不知住腾腾任运任运腾腾到恁么时切忌失脚跌破鼻头怨怅老僧遂咄一声转身归方丈。

　　上堂开示云诸佛与一切众生本无异相只缘迷悟见有差殊虽有差殊迷时本体本不曾迷悟时本体本不曾悟迷悟都不干本体事迷时则全体而全众生悟时则全众生而全佛全众生而全佛众生不见诸佛之名全佛而全众生诸佛不见众生之相诸佛不见众生相故诸佛何曾度一人众生不见诸佛名故众生度尽恒沙佛众生度尽恒沙佛众生与诸佛无殊诸佛何曾度一人诸佛与众生不异如是则举手所指纵目所观众生与诸佛正如水中盐味色里胶青虽有所指不见其形故德山云圣名凡号尽是虚声殊相劣形皆为幻色汝欲求之得无累乎及其厌之又成大患兹乃俞道人等乞开示诸佛众生所以底意若约衲僧拄杖子要且未在何故不见前日举问众兄弟要证据时则无有出者便是也虽然如是古人有言三日不相见莫把等闲看今日不免再试举看拈拄杖云悟上座已有拄杖子也众兄弟又作么与悟上座拄杖子放拄杖云悟上座已无拄杖子众兄弟又作么夺悟上座拄杖子良久云既不能夺又不能与则众兄弟未有拄杖子在复拈拄杖云还会么还知么正恁么时悟上座性命在众兄弟手里若是眼里有筋皮下有血手里有骨一逴逴得便能罗笼三界提拔四生设或未能卓拄杖云众兄弟性命却在悟上座手里复卓一卓喝一喝掷拄杖下座。

　　上堂开示云今日升座为世庵法侄哀求作礼谓今日七月时分忆昔目连尊者为母遗置盂兰胜会故某为先母吕氏设斋供养大众乞示华严圆旨某愿先母乘胜缘明胜旨证胜果悟上座道老僧出家年晚为生死事急无暇及于教乘秪有两句笨直话说了去罢你也替我不得我也替你不得父子上山各自努力拽取东胜神洲与西牛贺洲斗额不为分外恁么见得行得要会华严圆旨有甚么难不见永明谓此经为纯真法界法界者四圣六凡是也四圣六凡正眼观之纯一真相经云佛身充满于法界普现一切群生前楞严云妙性圆明离诸名相本来无有世界众生法如是故不假强为所谓真如净境界一泯未尝存能随染净缘遂成十法界净缘有大小故证四圣之果而有殊染缘有重轻故感六凡之报而不等要且虽成十法界界界皆圆众生若不圆则不流转异类及成佛道佛菩萨若不圆即不随类应身广度众生但一界悟入界界无余一人迷时类类各别各别则不能互摄互融无余则何妨问此答彼所以道男子身中入定时女子身中从定出东方人定西方起男身没女身彰如是则何妨母身没子身彰佛佛悟此不见优劣相不生人我见成一真法界故永嘉云梦里明明有六趣觉后空空无大千盖法界体各各圆满具足只争悟与不悟悟则当下透脱觌体全彰永断轮回所以相替不得各要努力然法界有事有理有事理无碍有事事无碍未悟之人只见其事不见其理业识茫茫无本可据若悟之人只据本分一着盖天盖地无天堂可欣无地狱可厌处处圆融事事无碍故真净和尚云事事无碍如意自在手把猪头口诵净戒趁出淫坊未还酒债十字街头解开布袋蓦拈拄杖云事事无碍如意自在信手拈来贯彻法界佛鬼妖魔无此无彼地狱天堂卓拄杖云一槌粉碎直令吕氏母子目前相见乌用如目连入地狱方能救得掷拄杖云还见么喝一喝下座。

　　腊八起阅藏千日禅期上堂开示云今日升座无他盖为释迦如来悟道之辰本山启建阅藏禅期之日虽然如是只此两端众兄弟当知期悟为本阅藏为末不见世尊当初弃王宫入雪山静思六载于腊月八夜举头睹明星忽然大悟何曾有三藏十二部看阅而悟来又于灵山会上拈花迦叶微笑遂以清净法眼涅槃妙心付嘱传化谓之教外别传所以阿难问云世尊传金襕袈裟外别传何事迦叶召云倒却门前刹竿着阿难从此大悟为第二祖于是祖祖相承至二十八祖达磨大师遥观此方有大乘根器遂航海来初见梁武帝帝问圣谛第一义众兄弟梁武深解教乘故知圣谛为极致而不知达磨秉教外别传之旨直截一挥便乃不知落处直至嵩山面壁九年方得慧可大师来乞安心被磨一拶欲觅个心与磨安尽其精神而不能将得出便彻见本体当下休歇磨亦见他彻底悟处乃与之印可云为汝安心竟继有三祖亦只见得罪无自性本体露现故二祖亦与之印可云为汝忏罪竟至于六祖一闻应无所住而生其心便乃大悟又何曾待阅三藏十二部然后悟哉更有灵云见桃花而悟道香严击竹以明心乃至宋世大慧杲禅师十八岁参禅至三十六岁闻佛果禅师举诸佛出身处薰风自南来殿阁生微凉方才瞥地众兄弟略举从上世尊至此无不以悟为期然且遇缘不一奚必待睹明星而悟道耶遂举拂子云只者拂子已刺破释迦老子眼睛穿却释迦老子鼻孔负命者上钩来为释迦老子出气便请归家稳坐有么有么良久云无则普请归堂掀翻海藏去也下座。

　　上堂开示云知而无知不是无知而说无知会而不会不是不会而言不会所以道具足凡夫法凡夫不知具足圣人法圣人不会圣人若会即同凡夫凡夫若知即是圣人即是圣人无凡夫可知即同凡夫无圣人可会无圣人可会则众生度尽恒沙佛无凡夫可知则诸佛何曾度一人如是说者无能说所说如是闻者无能闻所闻各各历历孤明露出本来面目发挥本地风光怎肯囊藏被盖正当恁么时为人拶着又且如何喝一喝云切莫错对便下座。

　　小参

　　病起小参举五祖演和尚云如今人似发疟一般寒一上热一上不觉过了一生矣只此两句话悟上座生平亦只寻尝看过了适才病中体之可谓断尽人病不惟未打彻底人有时为此事急切着忙有时丢在无事甲里设使彻底人于日用现行处亦未免触事则因事生心缘无便依无息念被寒热二途打作两截今日更为一颂一番寒了一番热服尽多方药不痊直得一身白汗出始觉从前怗怗然今日禹门重颂出举似禅人紧着鞭且道鞭头落在甚么处便起身。

　　天封寺舒安律师请小参世尊出世说法四十九年谈经三百余会至拈花教外别传方了本怀故教立戒定慧三法曰因戒生定因定发慧尔我既出家当须出三界了生死方始事毕若但持戒止免三途既兼生定止超六欲若其发慧方超三界故以发慧为主然今时多言慧竟不知发慧之繇如要发慧须是明心六祖云即心名慧即佛乃定定慧等持意中清净是以心若苟明意自清净于日用头头无丝毫过患所以我笑岩师翁道欲无禅禅无欲相夺相倾事不厌俗故曰清净行者不上天堂破戒比丘不入地狱蓦拈拄杖云通玄者里又且不然喝一喝云且道是戒耶定耶慧耶是心耶佛耶是清净耶破戒耶是上天堂不上天堂耶是入地狱不入地狱耶又喝一喝云切莫停囚长智便下座。

　　元宵兼示化主小参今朝正是正月半通玄峰顶无灯看秪要诸人返自观迥脱根尘尝焕焕尝焕焕大地虚空无畔岸森罗万象历历同参一切众生明明共伴若人如是见彻气质如是变化本无能化所化之人亦无能施所施之物化者施者吾道一贯虽然如是更有一事且去化缘归来重新打算。

　　为洞阳蔡公对灵小参本体恒然无生无灭正眼洞明离出离入秪因见倒惑生认境漂流以致轮回不息若能当头坐断一念返本纯源便是当处超脱所以道净法界身本无出没大悲愿力示现受生虽然如是正恁么时逍遥独脱一句作么生道卓拄杖云还委悉么但随信脚腾腾去遍界无非净法身。

　　施近桥居士追严请小参重阴极尽一阳生万化苏回省旧容赤骨条条全体露了无一物见枯荣既不见枯荣即今眼眼相觑是个甚么若向者里见得彻觑得透便见施智乐二先人生本非生死本非死且坐断生死路头一句作么生道脱体迥超生死见全身出没绝行纵卓拄杖一下。

　　解制小参豁开顶门正眼见空向背安排洞彻足底根源踏破住行踪迹如是则净裸裸赤洒洒清寥寥白滴滴没可把无结制之可结无解制之可解正与么时秪如路逢达道人莫将语默对且将甚么对还委悉么一僧出云云开见日师云眼花作么僧无语师与当头一棒云冤家撞着对头人两两相相无避处遂起身。

　　小参兹因梵清禅人秉师无声遗命请老僧升座虽升此座别无他说只述他甲子年于天台通玄寺参老僧忘了他底问头只记得大棒打他一顿当时想未必能领略后来有个会处乙丑年到金粟来见老僧云当时再大大打几下免得今日来见和尚据此语这兄弟实在棒下见得透所以病四十余日安安稳稳与寻尝人不同大概参禅人贵要生死心破生死心破不见有生死病苦可得生死病苦全体觉相故玄沙云亡僧面前便是触目菩提既是触目菩提且道无声两三日甚处去也莫是烧了化了么莫是不生不灭去了么遂卓拄杖云还见么下座。

　　师过秀水孝子金善镕等为先君玄石公请对灵小参秀水年年秀青山岁岁青秪因人不觉刚自见迁更以拄杖敲净瓶云击碎蟠桃核方见旧时仁急荐取好惺惺顿证无生地高登安乐城崇成无漏业端坐宝莲心复敲一下云还见么下座。

　　为祝公懒庵居士对灵小参生死去来全体现阴间阳世本无边所以道无边刹境自他不隔于毫端十世古今始终不离于当念只因离于不离隔于不隔遂乃见倒惑生妄生分别于无生见生无灭见灭随境有无心存取舍遂致轮回不息乃以拄杖指灵几云直须当头点破管教全体显现一念尝光现前永证不生灭地所谓无尝生死法与我不相干若能如是解不用哭苍天正恁么时高超物表立命安身一句作么生道良久云千峰势到岳边止万派声归海上消。

　　除夜小参一年三百六十日日日撞到今宵极个中极处体全彰杀活全承此恩力是以古喻尔我临命终时眼光落地底时节眼光既落地耳光亦落地鼻光亦落地舌光亦落地身光亦落地意光亦落地六光既落地则无见闻觉知之情何有声色触法之翳净裸裸赤洒洒清寥寥白滴滴一片本地风光一着本来面目到个里所作俱息无佛道可成无众生可度无生死可断无涅槃可证然后天是天地是地僧是僧俗是俗于者一片地都来没干涉虽无干涉瞒他一点不得虽瞒不得不假思议之心全凭者片本地风光靡所不周靡所不遍所以道日应万缘而不挠其神千难殊对而不千其虑正当恁么时除夜分岁一句作么生道白云尽处是青山行人更在青山外便归方丈。

　　解制小参觌面分付尚涉廉纤直下承当犹存情识玄机独唱截断众流恁么也不得不恁么也不得恁么不恁么总不得事不获已放一线道开第二义门三月结制挂起钵囊放下复子便作安居今朝解制着却草鞋担却担子便为行动殊不知天童者里日日着草鞋日日担担子未尝向诸人道安居行动诸人若会时时安居之地事事出身之路恁么也得不恁么也得恁么不恁么总得设若两头不涉中间不立又有甚么恁么不恁么得与不得正当诸人分中如何通信莫是拳一拳掌一掌么莫是打一棒喝一喝么莫是弹一弹竖一指么莫是说道理呈见解么莫是总不恁么以坐具拂一拂便行么如此者总是依草附木良久云须知自有冲天志莫学他人行处行。

　　孝子何通遇通理荐亲请小参云今日升座盖因二孝子先考行素何公存日怒其家人假托三宝以嗔心加毁观音像于坑厕故二孝子乞山僧升座对众发露为先考忏悔二孝子既发此孝心不惟佛菩萨慈悲即行素何公亦皈依三宝所谓子孝则父必慈然而山僧不须别说即举观音妙智之力令行素何公证此妙智则因地而倒还因地起岂止忏涤罪愆亦可与观音菩萨把手共行遂举起拂子云者便是观音妙智之力若唤作拂子即不能证妙智不唤作拂子亦不能证妙智若不见拂子亦不不见拂子即见性空见性既空眼不缘色闻性亦空耳不缘声乃至分别亦空意不缘法所谓一根既返源六根成解脱然后即见一切众生皆随境颠倒随情造业随业受报三界升沉无有休息如是发同体之悲兴无缘之慈所以道闻性空时妙无比思修顿入三摩地无缘慈力赴群机明月影临千涧水掷拂子下座。

　　结冬小参千结制万结制只为求法嗣千安期万安期无非以悟为期悟则事同一家可与佛祖把臂共行续佛慧命传祖心灯尽未来际相续不断兹衲子之所当立志之事也六祖云心地含诸种普雨悉皆萌顿悟花情已菩提果自成且道作么生是顿悟花情底意旨从上来悟者甚多呈悟者亦不少总之不若当时归宗会下有个智通禅者忽然半夜起来大喊云我大悟也我大悟也宗唤来问汝道大悟悟个甚么通云师姑元是女人做者个便是顿悟花情已底样子也虽然如是丈夫自有冲天志莫向他人行处行复云兹因王居士求子嗣故老僧举结制求法嗣之所以然求法嗣之定不虚求子嗣者必然有正当恁么时甚么人证明卓拄杖一下。

　　解制小参结制只得两个月老僧无福没饭吃普请诸人各各行大丈夫儿当自立从门入者非家珍诸人莫蓄粟米粒树凋叶落露金风脱尽皮肤赤骨𩪸个事人人本具然到底不从他处得一任诸方玄又玄莫教污却本来质祖师西来无别事讨个人儿不受惑老僧如是恁么道诸人分上没交涉只如诸人分上又作么生会卓拄杖归方丈。

　　孝子钟鸿颖等为令先君紫符公请对灵小参云夫道也圣凡同体生死一如只缘不了以致随境生情随情造业随业缘故三界升沉受报好丑以拄杖敲灵几云若向者里回光返照棺木里眨眼便乃脱死超生剔起便行管取十方自在自在也天堂尚不住地狱岂能留千人万人罗笼不住百千境界转变不得应同体悲为如来使普现色身随处作主兴无缘慈导利群品同成正觉正恁么时归根复本一句作么生道卢舍本身才独露豁开正眼绝纤尘。

　　施主请小参三世诸佛六道众生皆是摩诃般若先光未发时无佛无众生消息从甚么处来只因一念心生分别遂见有佛有天有人有修罗有畜生有饿鬼有冤有亲有逆有爱有男有女有心有性有玄有妙有烦恼有涅槃乃至有行有住有坐有卧有语有默若也一念回光返照明见本来面目遂见三世诸佛也是者个面目天也者个面目人也者个面目阿修罗也者个面目畜生也者个面目饿鬼也者个面目乃至冤也者个面目亲也者个面目逆也者个面目爱也者个面目行也者个面目住也者个面目坐也者个面目卧也者个面目语也者个面目默也者个面目既皆者个面目唤作佛不得唤作天不得唤作人不得唤作修罗不得唤作畜生不得唤作饿鬼不得唤作烦恼不得唤作涅槃不得唤作心不得唤作性不得唤作玄不得唤作妙不得唤作是不得唤作非不得乃至唤作行不得唤作住不得唤作坐不得唤作卧不得唤作语不得唤作默不得唤作冤不得唤作亲不得唤作爱不得唤作逆不得唤作凡不得唤作圣不得既皆不得一道平等浩然大均上无攀仰下绝己躬毕竟天人群生类皆承此恩力既承此恩力终不落虚可以超声越色离见绝闻坐断是非头语默绝消息不求超生不求证灭无欣无厌净裸裸赤洒洒全体与么来全体与么去通身无影像处处绝行踪所以道处处真处处真尘尘尽是本来人真实说时声不现正体堂堂没却身正当恁么时秪如孝子钟大向追荐先妣朱氏又作么安身立命还委悉么弥陀元不异秪者是西方拈拄杖下座。

　　小参僧出作礼师便打云灵山话月曹溪指月天童一味掉棒打月若也见月忘指方见棒头落处无事不毕所以道见月休观指归家罢问程古人见人不会不得已下个注脚云若唤作棒入地狱如箭射或举杖云唤作拄杖即触不唤作拄杖即背唤作山河大地即触不唤作山河大地即背乃至唤作一切声即触不唤作一切声即背秪要人向拄杖头边默契默运向声色头上坐卧声色头上安开不被一切声色之所笼罩一切声色之所回换一切声色之所摆扑始得自繇既得自繇则临命终时定得自繇不被业识之所回换则生死轮回息矣纵闻十方佛祖老和尚出世亦如色等说法亦如声等则不被佛祖老和尚舌头之所笼罩之所回换之所摆扑方满佛祖老和尚出世之本怀故曰祖师西来觅个不受惑底人方始自信临济大师云少信根人终无了日秪如自信之人于世出世法中如何行履百花丛里过一叶不沾身。

　　叶进晟进昱为先君君锡公请对灵小参生死无二相去来没两人秪因自不觉逐色与随声逐色随声也捉一放一心如猿猴茫茫无据遂致三界六道去来不息以拄杖点灵几云我今为你当头点醒自知无灭无生觌面提持管取自繇自在自繇自在也不为业识之所牵无灭无生也永证金刚之固体正当恁么时立命安身一句作么生道直教两脚捎空去鼻孔依前搭上唇。

　　大理元冲钱居士祈嗣请小参祖师西来直指人心要人回光彻见正体越死超生绝情离识觌体现前尝在其中则无纤毫情欲之所流注那有妄生妄死之轮回然后推己之余力可以及物不妨普现色身同类引导共登正觉是诸佛出世之本怀祖师西来之大意菩萨所行之愿力兹因钱居士述伊令郎将亡之际云天童天童复云我念天童则病痛皆无矣后复梦告云我今天童削发三年还来故今居士亲赉净财入山修供并命山僧升座举扬此段因缘与大众证明拟欲此子还去山僧昨对云只恐令郎托生非为嗣续之故盖来劝化居士何故父子之间更无二人可谓至亲至切至痛处忽然一刀割断故感居士顿发大心广行佛事虽然据伊亲言出亲口又且亲梦告何必山僧劝发而去或者待居士信力既坚不妨再来同事如庞居士云大家团圞头共说无生话岂不是一番希有事故山僧劝居士于此山作一延寿堂井药物之需以安远方云水之病者得于病中安心一味图出生了死或于己有余力可以入生出死作大权方便不妨便请普现色身引导同类同归正觉如前所云虽然亦须量力而行不则自救尚不可岂可救人乎所以古人问古人云明知生是不生之义为甚被生死所流转答云其力未克且作么生是其力良久云全凭者个威光不在别处流转下座。

　　晚参

　　师举德山晚参云德山今夜不答话问话者三十棒禹门今夜即不然与诸人答话去也蓦拈拄杖云有见义勇为者速速出来与禹门拄杖子相见时后堂耸身作问讯师蓦头与一拄杖便转身拽拄杖归方丈。

　　晚参垂万里钩驻千里乌骓布漫天网打冲浪鲲鲸乃从上已来之垂制万世不易之宏规若夫有时全身担荷不顾危亡有时转身吐气意句皆足是衲僧本分底消息禹门昨晚入草求人幸有后堂出来承当不致禹门失利今晚再拖泥水要验转身吐气底意乃顾后堂云秪如昨晚相见底意与寻尝相见是同是别堂即出众对而问讯而立师云若道是同寻尝未尝眼盲难道不曾相见又乌用特特出来相见若道是别且如何是别底意旨试说出来说得分明禹门分半院与你住若说不分明只是个承虚接响汉语未绝堂退身咄一咄而出师云恰是个承虚接响汉。

　　晚参云今宵正是正月半家家点起上元灯禹门院里家风别却将吹灭暗中行遂吹息烛下座伫立云众兄弟还见么若也见得则诸暗相永不能昏若也未见高声唤侍者云移皮灯笼来引大众过堂吃茶去。

　　晚参才然昨日又是今宵流光电速人亦随迁当勤精进如救头然蓦拈拄杖云穿却诸人鼻孔换却诸人眼睛还我救底头来掷拄杖云大众委悉么差之毫厘失之千里平地上死人无数切莫停囚长智便起身。

　　晚参兹当六月初七夜衲子聚头将毕夏霹雳天风忽地来草庵卸下琉璃瓦且道是何宗旨喝一喝。

　　晚参开炉恰三日那事全然没消息有消息寒者寒兮热者热忽然寒热两忘时试问诸人是何物良久喝云不烦久立乃归方丈。

　　晚参一年三百六十日今日是最后一日一年三百六十晚今晚是最后一晚四千三百二十时此时是最后一时世间一切人自新正一日起首所作所为到此俱息惟只打办度岁过年谓之腊月三十日夜古人多以喻尔我出家人到生死交会之际从前所参所学所知所解都用不着唯只度脱生死而已然欲度脱生死但能度岁过年度生死在其间矣且作么生是度岁过年底句今晚一觉睡来日是新年便归方丈。

　　晚参今晚老僧出来无他盖为今晨上堂谓人人有条拄杖末云拄天拄地无人会收摄肩来力荷归恰似老僧独收了也于诸人分上了无干涉虽然若据者条拄杖三世诸佛历代祖师出世不敢正眼觑着觑着即错如是则诸人拄杖子毕竟在什么处若会得却来方丈里通个消息遂转身归方丈。

　　晚参今宵腊月三十晚无论贫贱与富贵都来无事挂心头一味打办度年耳古人以喻尔我林下人一生参学到临命终时亦一味只要度生死且如度年人人知道来日来年相见秪如临命终时死了烧了又向何处相见良久复云死了烧了向何处相见乃起身出堂。

　　入堂

　　新建弥勒内院安禅众入堂举仰山梦升弥勒内院见堂中诸位皆足唯空第二位仰山就位而坐众中一尊者出云今当第二位说法仰山即出白槌云摩诃衍法离四句绝百非谨白于时众皆散去仰山举似沩山沩山云子已入圣位今日悟上座入堂不待汝等举白却自打鼓要说遂举起扇云唤作扇子则触不唤作扇子则背良久众伫立师云悟上座命蹇柰我幻有老人去世无处举似得无处说得既无处举得无处说得则无有人证明得姑待众兄弟有个会处互相证明谨白珍重。

　　入堂大道只在目前要且目前难睹且既目前难睹在甚么处以拄杖指云三条椽下七尺单前欲知大道真体人人各自摸取便归方丈。

　　入堂与众向火次云当初赵州和尚道老僧三十年前在南方行脚时于火炉头有个无宾主话直至如今无人举着老僧今日得得入来举众中有证明底试证明看有么有么良久众无出师云恁么则悟上座失利遂归方丈。

　　入堂佛乘等请开示心佛众生之旨师云古人道心佛众生三无差别者大端离心外别无有佛众生可得离佛外别无有心众生可得离众生外别无有心佛可得一体三名三名一体然据老僧看来即今要且不是心不是佛不是众生复乘个甚么乃翻倒几案归方丈。

　　弘远禅人送寿昌和尚语录师读至自庆云倏尔沾尝曹洞水似酪凉心遂持入堂谓众云此老正如鼹鼠饮河岂知大鹏劈海老僧若见他恁么道劈脊一棒使伊和心呕出然后更与一棒乃云前一棒即不问诸人且道后一棒是赏伊罚伊若解断得是克家之子设作甘与不甘非吾种草。

　　人堂举圆觉经居一切时不起妄念于诸妄心亦不息灭住妄想境不加了知于无了知不辨真实且道释迦老子在甚么处作活计一僧云某甲不然师云好个不然秪是你不知落处在僧向前作礼云和尚如何师便打。

　　普请次师入堂中见有数僧因问汝等为甚么不去有者道昨上山刺破脚故告假有者道寒热故告假师云正当剑树刀山镬汤炉炭寒冰地狱时阎罗老子断不容告假夜又狱卒断不容告假向甚么处告假僧俱无语师云恁么则苦未有了日在便出堂。

　　室中开示

　　僧室中求开示师云汝且去僧行三五步师唤回云会么僧云不会师云汝是何处人僧云尝熟人师云汝父母未生前是何处人僧无语师云汝父母未生前与尝熟人相去多少僧云不会师云汝且去会会来。

　　行昭胡居士求开示师云吾尝于此切古人云参禅无秘诀只要生死切犹是第二头话者吾尝于此切才是透底话你去体会切字自然得个透底处士云作么生会师厉声云吾尝于此切者等会去。

　　善信求开示师云汝为何来云弟子不为别事师云何为不别事云为修行故来求开示师云修行也是别事做买做卖也是别事乃至虚空天地日月星辰森罗万象以至父母兄弟妻子皆是别事如何是你不别底事云弟子不会师云汝去会不会底来。

　　室中僧礼拜云某甲初发心乞和尚开示师云初即且置心从甚处发僧无语师云汝且去究取心起处便是心倒断处即是明心处。

　　僧乞示做工夫师云我者里没有甚么工夫做只要抬树抬石挑砖瓦挑柴穿衣吃饭屙屎放尿至于行住坐卧秪是不可唤作抬树抬石乃至行住坐卧亦不可唤作工夫你且道唤作甚么僧云未审如何下手师云拄杖子不在你自去打三十棒。

　　偶言

　　师一日与西堂妙行居士求如围炉次妙行举解山论格物云格是格去物欲师云他见如此你又若何妙行云格字可作体字看否师云似即似只成了两个妙行云师又如何师云不妨为汝问着求如云当时妙喜答子韶云今人但知格物而不知物格好个物格因何子韶不能当下领取而又求个样子师云你却如何求如云今日天寒师云何不脱体道一句求如云和尚如何师即起去。

　　一日妙行举月川法师不信无情成佛和尚如何道师云我亦道无情不成佛行云青青翠竹尽是真如郁郁黄花无非般若何故无情不成佛师云待有情成佛无情亦成佛行指桌云和尚如今已成佛因何还有者个在师云你作者个会么行云和尚不作者个会却又如何师乃掌之。

　　南岳僧玄印鼓山僧复一津二至天童室中并告师云诸方谓和尚只得一橛头是小法大法未明在师笑云老僧唯秪一橛诚不知别以何为大法然从上祖师多繁且置第恐释迦老子亦只得一橛大法亦未明在三僧愕然师云不见他道于一毫端现宝王刹坐微尘里转大法轮耶乃自证偈云诸方门庭家业盛老僧一橛打人惺直截根源佛所印摘叶寻枝我不能。

　　密云禅师语录卷第四终
嘉兴大藏经　密云禅师语录


　　密云禅师语录卷第五

　　嗣法门人通乘编

　　入室

　　一僧入师云你在者里做甚么僧云磨豆腐师云你替甚么人磨僧云替和尚磨师云你吃自己饭为甚么替老僧忙僧云不替和尚磨莫是替学人磨么师打出又一僧入师云你来做甚么僧云挑水师云水桶在甚么处僧拟对师打云打破了也又一僧入师云世尊初生手指天地云天上天下唯我独尊你作么会僧喝师云汝者喝还喝世尊喝老僧喝汝自己僧无语师打出又一僧入师云我适才举世尊天上天下唯我独尊者僧乱喝打出去也你作么会僧拟开口师云你欲攀扯老僧那以拄杖趁出。

　　勘辨

　　新到参方拟人事师云已相见了也速退速退云和尚因甚着忙师高声云道甚么云某甲博山来师便打僧云打错了师云汝动足来时即错了在者里觅什么碗连棒打出。

　　师问僧甚处来云杭州师云杭州有几多官员在任几多官员不在任云不知师云你不从杭州来僧拟议师叱云出去。

　　师问僧那里来云苏州来师云那里人云金华人师云到苏州作甚么云一事也无师云恁么则空去回也云长远如此师云长远如此个甚么云不知师打一棒云还知么僧无语师云又道长远如此。

　　僧求住师云汝寻尝甚么处住僧拟议师喝出。

　　师一晚与五峰话次蓦伸脚云你作么生峰以脚踢之师笑云未在未在峰云和尚道看师倒卧峰云也只是困师云你又与么去也峰乃礼拜。

　　五峰辞行师握拂云唤作拂子则触不唤作拂子则背不得拈起不得放下不得下语不得无语不得错举若不错举即分付汝峰即连跳两跳云不要不要师云犹是乱叫乱跳更试举看峰转身云某甲去也师乃付。

　　石车到师问那里来云云门来师云几时起身车打一圆相师云不可乱做云千里同风今日特来亲领痛棒师云既是千里同风又来作么车即提起左脚师云者还不是车又提起右脚师云错也车云又被风吹别调中师休去。

　　新到参方礼拜师乃踏之僧拟开口师便打出。

　　师问僧甚处来僧便喝师云三喝四喝后又作么生僧拟议师打云须是我打你始得。

　　师问僧甚么人来云无师外看云是甚么云担水底师云又道无。

　　僧才礼拜师以杖抵云去去云某甲话也未问师云设若问话堪作什么僧拟议师喝云出去。

　　僧普度参自叙云门博山峰顶相见机缘将毕师咳嗽一声唾地云你道道看僧罔措师连棒打出。

　　僧呈偈师接得即扯破顾僧云今日多少泥水匠云前三三与后三三师打云是多少僧竖拳师打出。

　　僧参以坐具向前问讯绕师一匝敷具三拜立右边师云何不再绕一匝僧拟议师便打僧接住云和尚莫要无风起浪师云你作无风起浪会那僧无语师连掌打趁。

　　师问僧甚处来云天目来师云高峰祖师安么僧无语师云想必你不从天目来。

　　华山僧参师问华山道场做完也未云已毕师云既毕又来做甚么僧无语。

　　师问僧甚处来云河南师云临济大师道不在河南定在河北即今在河南在河北云在河南师云何不教他同来僧无语师云掠虚汉出去。

　　僧参雪庭师庭问曾到金粟否云曾到曾问话否云不曾你怕打那僧即云某甲一向不曾置问头请师处借问头庭乃开示僧不肯转金粟述前话师云汝吃饭还问人借口么僧云某甲实无问头师打云你向甚处开口。

　　河南僧参吃茶次师云曾到少林么云曾到师云堂头和尚如何云提唱为主师云提唱个甚么僧无语师举起茶盏云还提唱者个么云拈来无不是师云错认定盘星僧复无语。

　　天竺二僧参师问甚么处来云海上来师云海上观音与天竺观音如何云一样师指僧云与你一样耶与者上座一样耶二僧俱无语。

　　师观树次有三禅人随之师指树云老僧道是檀树汝等道是什么三人俱无对师遂转身及有众围之师复云适来老僧指树云道是檀树无人道得众中还有道得者么时木陈抽身而去师云木陈开口不得去了还有道得底么雪浦出打师背云是甚树师以杖打退归方丈。

　　二僧论大颠摈首座话一云令当行一云贼被狗咬争之不已白师师云秪如贼被狗咬落在那个分上一僧云首座分上师遂一齐摈出。

　　徐内翰参师问那里来徐云海上来师云还见观音么云也秪是幻境菩萨示现处师云那里是菩萨示现处云和尚便是真观音师云错徐无语。

　　师问僧今日作什么僧云抬树师云抬放那里僧云池中师云不怕浸杀他那僧无语。

　　湖州密印寺僧参师云当初高峰和尚亦是密印寺里出身僧云是师云即今在甚么处僧茫然师云且坐吃茶。

　　问答机缘上

　　师游天台访海门周居士坐次士问何处师云南直隶游天台特访老居士又问尊号师一喝便行士随出问云下在甚处师云昨在居士书院傍庵歇士云我有果在莫要偷来吃么师与一掌云者老贼头便行。

　　师至绍兴王静虚陶石篑邀师至书馆陶问久于此事迥无入处师云即今居士在甚么处士云有何方便令我入否师涌身云但恁么入斋毕同过大善寺会墨池王居士问我在京师见令师处有宗门统要师云即今聻士乃笑又问空印驳物不迁令师驳空印毕竟谁是师云贫道智识暗短忽寺主送攒盒至士以手揖云者是绍兴底请师云少卖弄士乃笑又到王宅居士出少林碑刻达磨像黄鲁直题云少林九年垂一则语直至如今诸方赚举士云请问老和尚是赚不赚师云被居士一问直得退身三步。

　　僧问大悟底人还有憎爱也无师云能爱人能恶人云此是儒家世间之说岂是大悟出世间之事师云汝是甚么人僧拟议师喝出。

　　问如我按指海印发光汝暂举心尘劳先起师指壁间观音像云者是甚么云观音圣像师云汝暂举心尘劳先起。

　　问乞师指截径处师云汝是甚处人云江西师把住云江西到者里多少路僧拟议师即推出。

　　妙行问月明帘外如何转身师云你但进门来维那云如何是门里事师便打求如云请师不用棒不用喝将转身事尽情道一句师起云我倦要睡去。

　　妙行问如何是三玄三要师云你者一问聻云某甲不会请和尚明示师云你且放下着。

　　不昧举僧问雪庭师日透孤峰时如何庭云黑魆魆和尚意如何师云透顶透底云透顶透底与黑魆魆是同是别师打云此甚么处与汝说同说别。

　　问大事未明如丧考妣意旨如何师云你是无主孤魂云为甚大事已明亦如丧考妣师云唯我独尊。

　　问如何是佛法大意师偶搔头云老僧头痒云还有奇特也无师展两手。

　　问大事未明乞师开示师云你唤甚么作大事云岂无方便师便打。

　　问某甲一向做工夫没个入处师云谁教你来僧拟开口师直打出。

　　比丘尼问如何是本地风光师云尝在汝面门出入尼欣然礼拜师云且放过汝。

　　问古人道亡僧诵一部佛法语未绝师云亡僧甚处去也僧拟议师乃打僧云乞和尚指示师云汝道亡僧还开得口么僧无语师云既开口不得佛法合作么诵。

　　问和尚如今五十九岁除九年请和尚五十年前事师云忘却了僧拟议师摇手云你去你去僧礼拜师与一踏云不可放过。

　　僧乞师法语云欲朝暮礼拜师云朝暮礼拜个甚么僧拟议师便打僧礼拜师一踏僧起师云你者礼拜与朝暮礼拜是同是别僧复拟议师云饶你会得无二无别且道者一踏又如何。

　　董居士问生从何来死从何去师云你去第二次与汝道士作礼去次日来云昨承和尚指示弟子于舟中有个省处师云即今又作么生士作礼师便打。

　　问琅玡觉赞初祖末句云师心兮戴大慧杲云戴之一字不得动着动着即祸生师拈拄杖指云直须动着动着从教东掷西抛。

　　灵鉴讲主参问和尚接人还用古人底自己底师以手展握云你道是古人底自己底主拟开口师便打主一喝师云三喝四喝后又如何主罔措师展手云元来学弄虚的。

　　问某甲久做工夫不得力师云汝向那里做工夫云万法归一语未绝师便打僧拟再语师又打僧云湛和尚方便开示太多和尚为甚只如此师以扇放桌僧礼拜起师拈扇入袖僧罔措知客举手云上座且出师打知客云多口作么。

　　僧求开示师云你从那里来云嘉兴师云未举足时脚跟下好三十拄杖僧无语师云安单去。

　　汉月参云积年仰慕今日远来济上门庭则不问如何是堂奥中事师云你即今在什么处月云此犹是门庭边事师指座云且坐月礼拜起云咦师休去。

　　子双蔡居士问弟子与和尚那分别和尚者样快活弟子者样苦师云汝将苦来与汝分别云弟子不可道是快活师云老僧亦不可道是快活云怎柰天堂地狱何师云你唤甚么作天堂地狱你曾到天堂地狱也无士无语又问众生即佛弟子信不过师云信不过且做众生云佛又作么样师云但肯作众生佛即在其中。

　　问某甲初做工夫如何得个入头处师搊住云但恁么入僧云不会师打一掌云恰好。

　　问如何是宾中宾师云满面着埃尘如何是宾中主师云老僧无伴侣如何是主中主师云三更月下无人识如何是主中宾师云堂前坐来没人陪。

　　优婆塞问修行成正觉乞师开示师蓦头一棒云还觉么塞作礼师复打云不得忘却。

　　问众中操履好静处操履好师云分身两处看。

　　问临济道有个无位真人尝在诸人面门出入既是无位真人为甚么向面门出入师与当头一棒云还见面门么僧喝师复打。

　　问如何是夺人不夺境师云百万军中斩颜良如何是夺境不夺人师云取了荆州放鲁肃如何是人境两俱夺师云杀却陈友谅并吞数十州如何是人境俱不夺师云当今天下太平国皇万岁云料拣已蒙师指示全提向上事如何师以拄杖连擉云退去退去。

　　子谷蔡居士问如何是世法师云四大五蕴如何是出世法师云四大五蕴如何是世出世法师云四大五蕴又问易曰艮其背不获其身既有个背在如何不获师云分明道了。

　　问乞师指示一条径路师捏僧颈云捏住咽喉僧礼拜师一踏。

　　问某甲欲做工夫乞和尚开示师云昨日有人恁么问打出去也僧拟作礼师便打出。

　　优婆塞问弟子尝发火性师云你适来为甚么骂我塞无语师蓦面一掌云为甚么打不发塞亦无语师云打也打不发说甚发火性。

　　道存孙居士问圆顿之事如何下手师搊须摇拽云但恁么下手。

　　汉月问从上来宗旨如何师竖起拳云不可唤作拳头云还有么师云一脚踢杀你云蒙示多矣师云又问作么月礼拜师便打良久师问月云寂然不动感而遂通月礼拜出师打一棒云且道是赏你罚你。

　　问有问则过无问则乖教某甲问即是不问即是师云去此二途向前啇量僧便喝师便打僧云屈屈师复打两下。

　　问如何是第一玄师云有口不能宣如何是第二玄师云足方头顶圆如何是第三玄师云恰好在腰边又僧问如何是三要印开朱点窄师打云打你一棒云何不打两棒师云钝根阿师。

　　师与型塘徐居士言及性相近习相远士云性在甚么处师与一拳。

　　问和尚纳福么师云你管他作么云也须问过师云问过后如何僧拟议师乃打。

　　问如何是的的大意师云向前来僧近前师便打僧云上根大器直下承当中下人来如何师云老僧从来未尝眼花僧无语师云你是最下种也未得在。

　　问如何是离心离境旨师云向前来僧近前师云会么云不会师云礼拜着僧礼拜师与一踏云是心是境僧拟议师便喝出。

　　云岫庵蕴虚讲主参问未到金粟时如何师云云岫庵中到后如何师云吃茶已毕云释迦未出世祖师不西来唤甚么作正法眼藏师正身云见么云有见则不堪师云未梦见在又问古人道唤作一物即不中如何又唤作无位真人师云你即今是一物是无位真人云若说即两橛师云还我一橛来云犹是第二门师云怪你做座主所以善讲。

　　僧乞师取号师竖拳云唤作拳即触不唤作拳即背会则去不会直拳打出僧拟议师打趁出。

　　问如何是某甲本来面目师以手摸嘴云会么云不会乞和尚指示师打云天晴不肯走须待雨淋头。

　　师至蔡居士静室士问弟子禁足如何得转身师云但向门外去士云即今聻师云立地死汉云如何得活师即起身出。

　　问毫厘系念三途业因瞥尔情生万劫羁锁师蓦与一拳云你为甚么络索云如何脱得师又打一拳云若认作拳入地狱如箭。

　　问清水洗尘尘水归何处师云茅厕里云某甲不会师云问取净头去。

　　问如何是五眼圆明师云老僧止两只。

　　问未举念时意旨如何师良久僧拟再举师云去。

　　问黑漆皮灯笼还有亮时也么师打云老僧要打破问如何得出生死师云如何是生死云学人不会乞和尚慈悲师云老僧无柰汝何。

　　问不在内不在外在甚么处师便打云乞和尚方便师以手摩头僧罔措傍僧云何不礼拜僧礼拜师云莫被人使好。

　　问如何是三宝师云一顿胡饼两顿粥云不问者三饱师云老僧日日奉持。

　　问洞山道秋初夏末直须向万里无寸草处去师急索云古人且置我问汝即今秋未初夏未末向甚么处住僧拟对师蓦口一拳。

　　问四大甚么人主立师云好个问头秪是两橛云四大分散时如何师云待汝四大分散来与汝道。

　　问曹洞宗有君臣偏正师云除却君臣偏正致一问来云除君臣偏正教某更问甚么师云只你恁么道是君是臣是偏是正僧拟议师乃喝出。

　　问己事未明乞师指示时值板响师云打板了吃粥去。

　　俗士问我辈修行不知从那一步起师云从你未动脚者一步起又问此心如何定得师云定即且置如何是心士无语师云汝且会会心看。

　　问唤作竹篦则触不唤作竹篦则背不知唤作甚么师熟视云是甚么僧礼拜师便打。

　　问生死如何透师打一拳云向者里透。

　　问某甲驾船三载因甚摸不着舵柄师打一棒云还摸着也未四面狂风起又如何安身立命师亦打。

　　问某甲一字不识乞师开示师云我正要一字不识底还你一字不识底去处来僧无语师乃打。

　　问云门饼赵州茶和尚者里有甚么师云一顿大拳头。

　　问如何是无生法师打云会么云不会师云赖汝不会若会老僧性命却在汝手里。

　　问大修行人为甚担枷带锁师云自作自受无人救去万丈岩前作揖百尺竿头拱手师云自拈自弄得人憎如何是宾师云终日走途程如何是主师云坐断乾坤唯自许如何是宾中宾师云眼里瞳人精又精如何是主中主师云脚底脚头举更举。

　　问如何是宾主句师便打如何是宾中主师复打宾主相去几何师又打僧礼拜师亦打。

　　紫垣居士问心若不异万法一如如何是不异之元师云汝是俗汉子。

　　问如何是暗中明师云东村黄老夜摩肩如何是明中暗师云南海波斯画洗面明暗相去几何师云分身两处看。

　　师作务次僧参云某甲特来参叩和尚师拖土篮云为我抬上去云某甲只闲师云去老僧没工夫说闲话。

　　师值抬船次瑞白问虚空架铁船时如何师便打白按拄杖云波浪涌千寻时如何师云且道承谁恩力白鸣指一下师微笑而归。

　　普茶僧问一个个零零落落和尚如何定夺师良久僧罔措维那击引磬起身云大众谢茶师云却是维那定夺得。

　　问古人道须参活句莫参死句如何是活句师云老僧舌破为你说不得去僧出复入云和尚舌破用冬青叶好师打云汝为甚着死句连棒趁出。

　　问离却拄杖子请师别道一句师掌云不是拳头定是巴掌僧礼拜师以脚踢云更有脚尖在。

　　费隐上座至设茶次费才出礼拜师即起身云大众谢费隐茶费云和尚不要走还某甲茶钱去师直归方丈蔡居士随入云费师才出和尚便归方丈是甚么意旨师以杖趁出。

　　高丽僧昙晦参云久向道风如何是希有事师云你那里得者消息来晦便喝师便打晦又喝师又打晦进前问讯师云你再喝看晦礼拜云蒙和尚指示师又打一棒云且道是赏你罚你晦云盲枷瞎棒师直打出方丈。

　　王金如居士问弟子到此大段着力不得师打一掌云正好着力士拟开口师复打士再拟开口师又打士蓦筑师一拳大呼云谩人不得师推出闭却方丈门士一日问和尚有甚么要紧的书与弟子一看师劈脸一掌云有一本要紧的书士乃笑。

　　问如何是一言道尽底句师云亲言出亲口如何是一言道不尽底句师云亲言出亲口无问无答时如何师云老僧不耳聋绝后再苏时如何师云你且去问殿阁风凉即不问柏子飘香事若何师以杖劈面一抵云触碎你鼻孔。

　　石车问设有人问和尚如何是禅如何对他师打云一棒打透髑髅穿更有问又如何师打云足方头顶圆更有问又如何师打云口里舌头尖更有问又如何师打云你若唤作禅入地狱如箭射。

　　嘉兴石帆岳居士参出自撰禅门口诀请正师接得即置云闲言语士云和尚看看师阅数行至实字指问云此字如何解说士拟议云却解说不出师云恁么则是虚言了士无语良久又云和尚者里有甚么人护法师云贫道法也无护个甚么。

　　问某甲生死不明师云者饭袋子僧拟开口师便打又僧出礼拜拟问师云适才你问甚么僧罔措师推倒。

　　问弟子欲作佛如何则是师便打云莫只打便是么师云且莫错认定盘星。

　　问如何是法身边事师良久如何是透法身事师便打。

　　邵居士问伎俩尽时如何师便打士拟议师云伎俩尽了。

　　问和尚造方丈向甚处下柱脚师云向汝头顶心下云完后向甚处开门师云一棒打开云门开令学人如何入师云看脚下。

　　问活人难死死人难活时如何师云你且去僧拟议师打云真个死汉。

　　问除却棒喝请师分明指示师以手指僧云指示你僧无语师便打。

　　问弟子中年出家乞师指示师云指示且置你唤什么作年头僧无语。

　　居士问狗子还有佛性也无师云汝且唤狗子来士礼拜师与一踏云者畜生。

　　吴今生居士问死去与目前何如师云莫向目前看云不向目前看向甚处看师云且向目里看云如此则不同耶师云居士但不向目前看犹未明目里事在。

　　问头头法法如何是佛师以杖直竖云不要撞断老僧拄杖。

　　问昨日吃师三棒今日拈却和尚拄杖如何指示学人师云还我吃棒底道理来僧无语师云掠虚汉。

　　问学人到已一月不见堂头时如何师云者老汉甚处去也僧拟议师便打。

　　问知幻即离不作方便离幻即觉亦无渐次语未绝师掌云还觉么僧礼拜起师云觉底事作么生僧罔措师推出。

　　问前念过去后念未生主人公在何处师云立地死汉僧云不会师云拖出死尸去。

　　问劈面当锋即不问如何是临机一句师便打。

　　问如何是学人自己师云我不识你。

　　师过松陵熊明府设斋问弟子随逐世缘不得参究此事若何师云甚处去也云向日用应酬中去了师云将甚么应熊伫思良久云毕竟如何得力师打一掌云不得向者里放过。

　　问如何是佛身无为不堕诸数师云合取狗口。

　　问堂中止了静堂外又敲门时如何师云三门头是甚么人过僧拟议师云门外汉。

　　问古人睹明星悟道今人睹明星为甚么不悟道师云你眼睛瞎么。

　　问动转是风分别是识如何是学人安身立命处师云看脚下。

　　问疑情顿发因甚命根不断师云只为你疑情命根不断云断后如何师打云教你没处藏身。

　　灯头问落处只是不明求和尚一只眼睛师云佛殿里灯熄了。

　　问月明星稀密云藏在何处师直打出。

　　僧拟朝五台求师开示师提起左足云文殊菩萨在老僧脚尖头上出现你还见么僧礼拜师一踏云踏杀你。

　　汪居士问一口气不来向甚处安身立命师云正是安身立命处士礼谢师云更须仔细。

　　问日往月来如何得见本来人师与一掌云还见么僧拟议师推出。

　　问如何是生死根本师便打如何是出生死底意旨师复打日用如何进步师又打。

　　问人人有个本具影子为甚么踏不着师云看脚下僧礼拜师与一踏云却是老僧踏得着。

　　问如何是清净法身师云你会种田不云不会师云我者里用你不着。

　　问智过于师即不问方堪传授事如何师打云你向者里还道得么僧拟议师以拄杖戳退云未堪传授在。

　　兴化黄伯初居士参问弟子有条拄杖子见佛杀佛见祖杀祖今日特来呈似师云放下着云弟子连自己都杀却了师云将甚么来士无语又问和尚入闽将甚么来师云只有贫道。

　　僧求开示师翘一足僧云一口气不来时作么生师弹足云但问取他。

　　问如何是生死业师云即汝是如何是涅槃心师云即汝是僧礼拜起师以拄杖指云去。

　　问某甲不会做工夫乞师开示师拈起饼云会么云不会师置口云香甜满口僧亦拈饼师云贪嘴禅和问和尚昨日升堂已竟大众问答已竟即今还有新行佛法么师云未升堂已前作么生云请和尚尽力道一句师劈面掌。

　　问能为万象主不逐四时凋时如何师云切莫随老僧来。

　　问有佛出世作何供养师云者僧不受云请师方便师打云与你一顿。

　　居士问一物不将来亲切受用处请师道一句师举茶瓯云老僧要吃茶去。

　　问急水滩头进前不得退后不得时如何师云莫死汉云请师提挈师云代汝着力不得僧礼拜师打云急走急走。

　　问色身非我我亦非真如何是本来面目师与推倒。

　　问漆桶未明请师道破师打云一棒打破僧礼拜师一踏云更饶一脚。

　　问某甲初出家求和尚开示师云出家来多少时云去岁师云逢人但恁么说不得错举。

　　泉州吴居士参问弟子特为生死不明求见和尚师打一掌云但向者里明取士沉吟问忽呵呵大笑师云见个甚么道理士云说不得踊跃礼谢而出。

　　问杀生是大戒为甚么南泉斩猫归宗斩蛇师云汝实恁么问么云是师云汝当忏悔去。

　　问如何离一切相即名诸佛师便掌僧礼拜师云是金刚经恁么说么云是师云换却汝眼睛。

　　黄司理问风清月白时如何师云大家在者里又问弟子转机不圆过在甚么处师云过在问人处云不问人时如何师云信口道将来云弟子有时做到风清月白时候有时做到山崩海裂时候毕竟那头是师云总不是云如何即是师劈面一拂云打汝三十棒理复举寿昌下元华因缘云既是开悟底人因甚有许多颠倒师云却是汝颠倒理释然作礼。

　　居士问作么生做工夫师与当头一拳云但恁么做士应诺师云切莫唤作工夫好。

　　问诸法从心生心从甚么处生师云老僧正疑着。

　　问古人一言之下为甚么便晓得云门儿孙师打云你是甚么人僧礼拜师又打。

　　问不会做工夫求师开示师云不干老僧事云求个明白路头师云但向暗处走。

　　郑居士问声前色后皆如是东掷西抛事若何师云非汝境界士竖拳云者个聻师云任汝颠倒少间士复入云适来不闻和尚后语再求请益师云汝适才问甚么士举前话师云错认定盘星。

　　居士问弟子杨州来为大事不明师云汝既不明将甚么来士无语。

　　问千里特来呈旧面师云好不知丑僧拟议师便打。

　　问某甲从来不曾问和尚师云你即今为甚么僧拟开口师便打。

　　问铁牛吞却虚空时如何师云老僧在甚么处僧无语。

　　问穿衣吃饭如何是不动底主人公师云穿衣吃饭云元是旧时的师云如何是你旧时的僧礼拜师便打。

　　问一口气不来时如何师云眼闭脚直。

　　居士问弟子有病求和尚授记师云死云再请一语师云待汝活时向汝道。

　　问虚空破了将何补师云将你补。

　　行音问如何是无上菩提道师云俗人头戴僧官帽云毕竟有何方便师云自家摸取好。

　　问如何是新年最初行脚句师云去云如何是步步不错句师云去。

　　问如何得一口说尽世间法师云汝还识两片皮么问喝作喝会棒作棒会入地狱如箭射毕竟作么生会师云你作么生会僧无语少顷云和尚为什么全无慈悲师拈拄杖便打僧礼拜师云千句万句皆从自了自己不了吃棒不了僧无语而退。

　　密云禅师语录卷第五终
嘉兴大藏经　密云禅师语录


　　密云禅师语录卷第六

　　嗣法门人通忍编

　　问答机缘下

　　钱相国入山问如何是如来大意师云居士今日从甚处来云从人行过底路来师云恁么则不如来了国无语。

　　问长大无衣是甚么人师云不识丑陋汉。

　　问如何是秘密藏师云八万四千。

　　问一念不生时如何师云脑后见腮云古人一言之下便能领略今人为甚么不及古人师云过在阿谁方侍御问和尚门下有多少大根器底人师云纵目所观云也要龙天推出师云从来不假他人力。

　　问搬石挑沙明甚么边事师云来日再去挑。

　　问吞不进吐不出时如何师云问取舌头。

　　问佛法至要乞和尚一句得终身受用师云你只顾终身受用云如何得终身受用师乃打云向上还有事也无师复打。

　　骥超祁居士问人人有一个因甚摸不着师打一掌云一摸便着。

　　居士问者里风境与嘉兴风境如何师云处处白云处处日。

　　问当初无尽居士见兜率悦禅师既有契证因询晦堂家风于悦欲就往见悦云此老只一拳头耳意旨如何师云明破即不堪云悦乃潜奉书于晦堂曰无尽居士世智辨聪非老和尚一拳垂示则安能使其知有宗门向上事耶如何是宗门向上事师便打云未几无尽游黄龙访晦堂于西园徐叩宗门事晦堂果举拳示之意旨又如何师举拄杖云惯得其便云无尽默计不出悦之所料繇是易之无尽既有契证何得随人脚跟转师云汝那里见无尽恁么说来僧无语师云却是汝随别人语生解云无尽有偈曰久向黄龙出里龙到来只见住山翁须知背触拳头外别有灵犀一点通又作么生师云无尽只顾出身处不知话作两橛云恁么则无尽不惟不知晦堂用处且不识兜率话头也师云放汝两顿棒。

　　问如何是行脚尽底句师云摸取脚跟。

　　完璞赵居士问弟子愚昧求和尚指个慧性师扯士耳云向者里会得便是慧性云求和尚放大光明慈悲救济师掌云岂但放大光明直是垂手接汝。

　　问云门答僧问如何是佛干屎橛如何是干屎橛师云田塍上看。

　　问如何是清净水然师便打云如何是忽生山河大地师云你又恁么去也。

　　问工夫散乱不得成片时如何师打云我道棒打不开。

　　问乞师指个修行路师云我从来不会修行云更冀慈悲师云一事无成两鬓丝。

　　问还是念佛好还是做工夫好师云总不好僧拟议师打云向者里会得恰好。

　　问如何是离钩三寸句师云快走快走。

　　仲勷秦居士作礼云乞和尚指示师以手指云会么士无语师云恁么指示也不会士复罔措师复指云且坐。

　　径山僧参问如何是不动尊师云此去径山五百里僧喜跃作礼出。

　　问并却咽喉请道一句师云老僧没气力。

　　问目前无一法时如何师云背后着眼。

　　问如何是圆满觉师打云你欠一着。

　　问未开口已前时如何师云我不识你僧拟进语师以杖逐之。

　　问君臣会合父子一家咫尺之间为甚不睹师云大家在者里云子归就父因甚父全不顾师云理合如是云父子之恩何在师云近前与汝三十棒云恁么则大家团圞头其说无生话去也师打云又恁么去也僧礼拜归位。

　　居士问世问以何为尊师云唯汝为尊士礼拜师云忽然霹雳打汝又作么生士无语。

　　弁出专使问祝寿句子即不问请问和尚寿多少师云恰值老僧吃粥使云又道是七十师云那教你乱道使云太白峰高人天仰望师云又乱道使喝师云转见不堪。

　　僧参便喝师云胡喝乱喝僧又喝师云胡喝乱喝僧礼拜师打云再喝喝看僧云苍天苍天茶毕僧礼拜出师唤云我直下疑你者两喝道道看僧云歇歇与和尚道便行。

　　问某甲出山去忽有人问天童佛法声未绝师便打僧礼拜师复打云逢人不得错举僧起云秪者是师云孟八郎汉。

　　问不是心不是佛不是物师以手拦胸推倒阶下云是什么僧罔措师便打。

　　梁生谭居士参问弟子不喜古人书木上的亦不喜今人舌头上的师云还喜居士舌头么士无语复云请离了棒喝别指弟子一句师云只是个譂梁生士云正似呼裴休的师云扯别人作么士云正是倒不说梁生却说裴休师云熟路难忘士乃笑。

　　问久慕和尚不得来亲近师云你在甚么处去了僧拟闲口师便掌。

　　问如何是急水行船师云我未做船家过僧无语师打云崖上看取。

　　问如海一沤发未审一沤从何发师便打僧拟进语师云还我大海来僧便喝师云正是一沤发在。

　　道者问大地无寸土向何处安身师拈棒击桌云桌子拄杖从甚处来者无语师便打。

　　问和尚还有不为人说底法么师云我曾向你道甚么来僧无语师云元来。

　　问三世诸佛大地众生被某甲一口吞尽师云老僧聻僧脱草鞋戴头上师便打。

　　问如何是本来人师云我不可向汝道。

　　问生死不明乞师指示师云正好消息僧礼拜师诘云你道好在甚么处僧无语师便打。

　　问火不能烧水不能溺作么安身立命师云水里火里云水穷山尽时如何师云但恁么看取。

　　问树倒藤枯句归何处师云速退速退僧喝师便打僧又喝师直打出。

　　问单刀直入拟取师头时如何师云放你三十棒僧便礼拜次日复进云昨日触忤和尚师云说什么僧云装聋作么师拈棒僧便出。

　　问不慕诸圣不重己灵请和尚别通个消息师便打云拄杖子有什么分明师复打云打即任打毕竟要讨个分明处师云把将不明处来僧拟议师亦打。

　　沈内翰弅立入山参云仰慕久矣今得瞻礼始不虚度师云如何是不虚处沈云求和尚开示师打一扇云但向者里会取。

　　问觌面相逢即不问向上宗乘事若何师便打云横吞拄杖又作么生师云拄杖还在老僧手里你吞个甚么僧一喝师直打出。

　　问大众一齐上来未审和尚将何管待师打云只将者个管待云恁么则个个饱齁齁去也师云你自己分上作么生僧无语师复打。

　　问尽力吃尽天童饭时如何师云直须吐却。

　　问百万雄兵如何得退师打云一棒打散。

　　居士问打也打不开喝也喝不散且道是个甚么师云你且道一棒一条痕一掌一握血是个甚么士便喝师叱之士礼拜而退。

　　问如何是亟盖乾坤句师云你眼在甚处如何是截断众流句师云合取狗口如何是随波逐浪句师云放汝三十棒僧喝师便打。

　　问礼拜底是谁求和尚闲示师云把将刀子来。

　　问拑角羚羊踪迹向何处寻师便打。

　　问行住坐卧如何是学人本身师云行住坐卧。

　　居士问音书不到家意如何师云那里是你的家士云步步踏着师云踏着个甚么士便喝师云更喝看士无语。

　　问深深海底如何穷到师云一棒打到底。

　　问如何是清净法身师云泥猪癞狗。

　　问学人顶天立地因甚脚跟不稳师云争怪得老僧问如何是佛法的的大意师云亲言出亲口云黄檗打临济意旨如何师云你还觉彻困么云秪如和尚者一棒又作么生师便打。

　　问大地尽商量谁是会听者师蓦头一棒云商量个什么僧无对师直打出。

　　二瞻赵居士参诂及天童中兴事乃云当今海内佛法惟有此一座山也师云恁么则佛法有不遍处也士云因甚不到别处去师云转见不堪又问和尚还上堂么师云不上堂士云据弟子看来和尚时时上堂师云以何为验士无语师以扇点云弄虚头汉士云古人道单明自己不了目前未审如何是自己如何是目前师竖起扇子云且道是自己是目前士云自己与目前总在扇子上么师云唤作扇子则触不唤作扇子则背你又作么生士云唤什么作扇子师云唤作扇子则触聻士良久又问泗州大圣因甚在杨州出现师劈面两扇云者里是甚么处所士乃礼拜。

　　问如何是第一句师云你要我道第二句那云毕竟如何是第一句师云但向舌头未动时会取。

　　问脚跟下毗卢佛因什么不放光师云寐语作么。

　　问烈马系枯椿还当得学人分上事也无师云料掉没交涉。

　　居士问诵经持咒还了得生死否师云了不得士云作么生了得师打云向者里荐得方可了得士云和尚还有生死否师云你若有时我也有你若无时我亦无。

　　师坐次量侍者问如何是直下底事师便打云恁么则一了百当独脱无依去也师起身云你了当个甚么云请和尚归位师云你道老僧在什么处者震威一喝师乃休。

　　问文殊起佛见法见贬向二铁围山某甲不起佛见法见时如何师便打云某甲又不是文殊师又打云这里是什么所在僧拟议师复打。

　　刘养淳居士问当阳一着事如何师便打士喝师云你这一喝作什么用士又喝师云三喝四喝后作么生士云黄菊绽东篱师云转见不堪士礼拜师于背上一卓士云知恩有地师乃笑良久士复云求和尚证明师云你还识棒头落处么士云一月映千江师云月落后如何士无语师便打。

　　问劫火洞然大千俱坏未审四天下众生向何处安身立命师云你即今在什么处僧拟议师打云汝识得自己安身立命处即知得四天下众生安身立命处僧云不知特来问和尚师连棒打出。

　　问古人三拜为得髓某甲三拜得个甚么师云莫妄想云谢和尚答话师云向汝道什么僧无对。

　　师因请众居士斋毕骥超祁居士问云和尚今日饭钱教谁人还师便打士云若不是者一棒洎乎寂寞师又打士云大似因斋庆赞德公祁居士云今日饭钱是舍弟还了师云也好与你一棒众礼谢而退。

　　问学人初来未审如何作工夫师云拽石去。

　　居士问弟子在家梦见和尚今日亲见和尚未审孰是真孰是幻师笑云莫眼花。

　　问某甲从四川来如何是处处真师云你从四川来到者里那僧沉吟师云者里不是四川四川不是浙江云请和尚赐棒师云未到汝在。

　　问无尝到如何避师云曾见无尝否云不曾见师云不见则免无尝见则无尝难免。

　　问日间做梦夜里做梦如何得惺去师云我不可向汝重说梦。

　　僧求偈师于案上书忌字云速拈将去僧无语。

　　司理文灯岩居士参问弟子深信此事未审如何下手师劈面与一掌士沉吟师云拟思则错。

　　问太平时世还用将军也无师云如何是太平时世云一念坐断万缘俱绝师便打僧礼拜。

　　僧礼拜云某甲要问和尚讨个佛做师云佛也是你分外事。

　　问疑情未息时如何师打云向者里拈出疑情看僧云某甲正向者里不会师云正好疑着。

　　金台讲主参请益黄龙南颂勘婆有来繇没来繇话师云你且道有在什么处台伫思师打云正是没来繇。

　　问把住三关即不问放行五位事如何师云放汝三十棒云三十棒则不无如何是其中事师云也要汝疑着僧拜起云出身一句又作么生师云我终不向汝说破。

　　问如何是道师云看脚下僧拟议师云不要踏着生草。

　　问一子出家九族生天和尚者里为甚却要荐亡师云你底九族在什么处僧拟议师便打云虚生浪死汉。

　　问厌离阎浮如何得出师打云者里是什么所在。

　　问树高千尺叶落归根即不问如何是和尚回山一句师云去僧礼拜云恁么则通玄峰顶重添锦天台山路复生辉去也师云莫乱道。

　　行繇

　　乙丑二月二日众请师述行繇师云老僧出家年晚未尝遍参惟与本师请益相见初无奇特未出家前我幼性顽乃至不肖之事靡所不为但于岁岁二三月忽动世间无尝之想便欲修行念佛念过三日觉得梦中无念非佛过三月后此念渐轻乃至二十七岁上山作务有省得管带拘心意日用尝令昭昭然即穿城入市做买做卖不肯放过每继日以夜胸中作痛犹加照顾向缘家贫营系不能纯一修行至二十九岁才得弃室然追想来解脱世间羁绊似有时节我弃室当夜梦着新鞋一双于行路次一时脱落鞋底遂因先父引见先师三十岁乃出家秪觉生死到来毕竟不稳当于前境界愈加照顾愈加不稳当二六时中看得心境两立古人道天地同根万物一体越看越成两个因侍师入城舟次请益本师云你若到者田地便乃放身倒卧更无别语我只得礼拜皆蒙益甚又一晚侍奉上榻复请本师本师良久见我不领便云可怜可怜亦只得礼拜而退嗣是周旋师侧惟加骂詈我惭闷交感至大病汗流二七日方苏遂禀本师撩关时已虚度三十有四矣一日本师过关前闲话及有心无心之旨本师云你既有心把将心来我呈偈云自心本自心心不自自心心不非自心心心即自心本师云心不自心自心非心有无既非无自心耶复呈偈云心心即自心有无皆自心有无皆自心无心无自心本师云今日张渚买两把青菜来无个大萝卜头我云某在关房不知谢和尚三拜本师云终未大悟在一日宇师弟与安师弟于关前话间安云字师兄你在家杀几多羊来索命时如何宇而热不能答我代云者畜生更要甚么命一晚山阴静虚王居士至茶话及云门问陈操尚书云闻尚书看法华经是不书云是门云经中道一切治生产业皆与实相不相违背且非非想天几人退位居士作么生士云请师兄说我云大家在者里士大喜又因袖破有感呈本师云袖破露出手鞋破赤脚走蓦撞富家郎他丑我不丑本师正云汝走不害丑我丑不耐走若要赌猜枚大家出只手本师一晚同兄弟至关前伫立有间云佛法二字虽不是偶然亦非特意但有个悟入处不妨信手拈来自然贴体随分道出自然恰好所以大丈夫为道迥别才逴得源头到手撩起便行不问如何若何老僧忆昔居台山有一僧问三贤尚未明斯旨十地那能达此宗未审如何是斯旨老僧即鸣指一下云会么僧云不会又鸣指一下云知么僧云不知老僧但向伊道具足凡夫法凡夫不知具足圣人法圣人不会圣人若会即同凡夫凡夫若知即是圣人其僧矍然致敬倒身三拜直趋而去更不回顾俊哉汝等且道者僧如此去还曾悟得也未若道未悟他却恁么去若道他悟他又悟个甚么来汝等试道看我即起身一拜云夜深天寒请和尚归方丈本师云不是者等儱侗推开去便了的本师乃舒一手云我手却不是驴归我云恁么道又争得乃亦竖一指本师云也当不得三十七岁本师将北往以院事付管当晚室中拟举话问大众我即向前云和尚恁么拟举话正好劈口大巴掌便出虽然如是只是恍恍惚惚昭昭灵灵也未得个安稳一日自城归过铜棺山顶忽觉情与无情焕然等现觅纤毫过患不可得大端说似人不得正所谓大地平沉底境界尔时恍恍惚惚昭昭灵灵底要起起不来欲觅觅不得不知甚处去了又自密举前所见所会古人因缘宛尔不同亦不自疑道是与不是至三十九岁同觉宇三藐二师弟到京省觐本师本师问老僧离汝等三年汝等有新会处么我即出云有本师云有甚么新会处我云一人有庆万人乐业本师云汝又作么生我问讯云某甲得得来省觐和尚本师云念子远来放汝三十棒我抽身便出又一日到室中本师问近日又如何我举起右脚本师云驴脚马脚我举起左脚本师云马脚驴脚时宇师弟在傍我以手指伊眼顾本师宇便出我云不消一指亦出又一晚同众兄弟入室本师云寂然不动感而遂通我便出本师云此子如伤弓之鸟见弓影便行又一晚同兄弟话次本师云如人落水坐观成败不救一救我即推搀兄弟出众兄弟不从我云争怪得某甲便出又一晚问是大尽小尽有者道是小尽有者道是大尽我云敢保不在历本上论量便出又一早在室中与本师语话了去吃粥时众兄弟问说甚么话我便翻倒饭桌又一日宇师弟叫我云密云师兄本师云谁宇云某师兄改号也本师云怪道恁么糊涂我抽身便行又一早问讯本师云汝只恁胡统乱统我便起单他往觉宇三藐等挽留本师出方丈云不要留他一言相契即住不契则去我走至二门本师云将谓汝出一头地原来是个无明块子我应声云钓背筋蛮子谁不识你你作无明那本师即转身归方丈我亦被众兄弟留住本师云你恁么骂了老僧如何掩得别人过汝还在者里住我即大书云瞒人不好事好事不瞒人有人谓我骂师父我只向伊道莫谤山僧好本师判云此是阎老前公招无晦也又一日觉宇三藐往五台听经侍者俱出外我从外归见本师掩门独处不敢入不敢语逡巡槛外狗忽内吠本师书纸云辜负自己名字何塞出门缝我将碗锋书九云和尚装聋某甲卖哑一只黄犬非聋非哑然虽如是何名何字掉入墙内不知本师看不看但开门归方丈我入作礼本师云门开了汝不能进耳我一喝便出又一日本师云忽有人问汝如何秪对我向前竖出拳本师亦竖拳云老僧不晓得者是甚么意思我云莫道和尚不晓得三世诸佛也不晓得本师云你又作么生我即喝本师云三喝四喝后又如何我即连喝退身本师云宛有古人之作我复喝又值中秋呈偈云为爱中秋夜月精与人同乐称人情万亿州都皆普照一人举首一轮明本师印云不多不少乃以纸笔书云檀越送得月饼两个师徒侍者五人一个分作四分剩底付与老僧我掇一个便行一日本师拏大铁火冲凿壁我向前接冲凿之本师与云我有个替手遂归方丈一日本师索我始末因繇我录呈阅竟云已有半卷语录了我接来付火一日侵早本师以一大棒靠佛前壁唤云圆悟我要打汝汝跪了佛我与汝说说佛法了打我走云有佛法与别人说竟至厨下洗面本师拏棒赶来我举手接棒手臂被打两三耳举不起当时犹不知痛我即赶至佛堂本师回首再拟打被我接棒着实倒触上去本师放棒入方丈门却门复出云汝恁么触杀老僧我以棒拟打上云岂不幸哉时十二月初我往千佛寺过岁二月初十回普照寺收单十五回南本师书水板云我迩来觉得有许多颠倒处汝等宜自知之从今晚始杜门禁语一百日以赎前咎并鞭具后此与圆修因通寿等悉外我尚欠圆悟钱一百一十文汝等变处与彼南去我有付嘱语开后汝离我此去但适意处断不可住不适意处作急走过恁么行去不要记岁数须待十字路口有个跛足阿师与你印正了不要你来见我彼时我自相见你也宜悉之去时四十一岁我录佩南来到龙池山过夏八月初间往径山天目天台绍兴杭嘉苏松上至九华普陀往回四载本师以帖书云大事未完更可前进毋来后也命通寿至绍兴护生庵唤归问云汝几年曾见甚么人我即以脚打地以手拍膝便出本师云汝外几年一些气息也无我云和尚疑即别参一日本师升座唤我向前举拂问诸方还有者个么我震威一喝本师云好一喝我连喝两喝归位本师顾云更喝一喝看我即出法堂本师下座我随入方丈作礼云适来某甲触忤和尚便出本师即安西堂值次一日挝鼓集众上法堂付我衣拂我辞再三本师云汝是什么意思我云直待和尚天年某甲守塔三载然后可行即行可止即止时年四十八岁后至八月初呈偈辞云辞别三年方外游归从八月山中住悟甘做个无缘地乘个无缘地辞去本师云与大众无缘与老僧无缘我云只是某甲更与阿谁本师苦留云汝若去了我只得直操到底我不得已住之一日偶热蝉声杂鸣本师法堂坐我呈偈云今年八月何其热秋蝉树上声声啭等闲徐步向人前信手拈来不隔线本师书偈正云今年八月何其热秋蝉变作黄鹂啭木童鼓掌笑呵呵幻人到底无头面一日日色将沉之际本师唤我及宇师弟入室云老僧昨夜起来走一回把柄都在手里了汝等为我扶持佛法我便出呈偈云若据某甲扶佛法任他○○○○○都来总与三十棒莫道分明为赏罚本师目之大笑我接来付火又一日侍本师山行因石摆拟侧我向前扶之本师顾云汝扶持我耶我云是何言欤此癸丑季冬时话甲寅二月十二日本师圆逝我为伴柩三载至丁巳年五十二岁结制本山即今看来三十余年大似无梦做梦所以害羞寻尝不欲向人说今晚被众兄弟逼不得已卖丑一番只都是与本师相见请益语也。

　　法语

　　示于道人

　　传闻无论寒暑不间忙闲日持金刚经一卷坐香一炷世间事识得破看得轻孜孜矻矻以道为念难得难得然虽如是欲超生死脱苦趣当竖起精进脊骨幢直下信取始得只者直下信处即超生死脱苦趣底去处故世尊云信为道源功德毋信能远离生死苦信能必到如来地要会如来地亦直下信处是若未直下信得但执起心作意坐香看经识得破看得轻为功课为办道时殊不知杂毒入心皆落第二念既落第二念欲超生死脱苦趣岂不难哉古人所谓放过一着落在第二若苟直下信得当二六时中念念不忘直下信处纵值坐香看经以至呼奴使婢料理家事时亦当直下信得不可见有坐香看经呼奴使婢料理家事底事方为勇猛精进为道之士故经云应如是知如是见如是信解不生法相更举个古人因缘助汝生净信者昔日芙蓉训禅师问归宗云如何是佛宗云汝还信否训云和尚诚言焉敢不信宗云即汝便是训云如何保任宗云一翳在眼空花乱坠愿道人于看经处坐香处呼奴使婢处料理家事处但信即汝便是如此行去日久月深忽然失脚跌破鼻头汝自默默自见倒断处则不待有意轻世事而世事自轻何以道之所在法如是故更示一偈若据大道因缘不论男女贵贱人人平等一如个个本来成现不能缘契无生即便四生流转自须返照回光悟彻本来之面能令念念不迷大事何忧不办触境不随境流世事何须更厌若也别作别为必也堕坑落堑昼夜坐卧忙闲全体要成一片真实如是修持断然决不相赚。

　　示顿越居士

　　善来上人赉道者幅纸并信仪欲贫道开示万法归一一归何处者昔有僧问赵州万法归一一归何处州云我在青州做领布衫重七斤且道即今赵州在甚么处若向者里着得只眼觑破赵州恰好归家稳坐即万法归一一归何处皆剩语况贫道此说耶。

　　示普度禅人

　　普度尚禅人到室中乞语住山老僧云你去住那个山尚乃拟议面热老僧云未可住山在大端汝在丛林中学得嘴头滑未得大死一回耳古人所谓诸人病在死了不得活唯汝病在活了未得死正是尚禅人之病病在膏肓世医拱手难可疗治除非汝自真实怕生死要了生死如果要了生死须是大死一回方见生死根本真实于中践履是为住山白云远祖云牛在山中水足草足牛出山去东触西触者此之谓收拾也南泉云王老师自小牧一头水牯牛拟向溪东牧未免食他国王水草拟向溪西牧亦未免食他国王水草不如随分纳些些总不见得试问尚禅人如何是随分纳些些的意旨。

　　示纯一上人

　　纯一名上人到室中述他生平修玄门习气难除参禅不能纯一乞老僧法语老僧道恁么则心号不相应也参禅正忌杂毒入心贵乎纯一所以道举一不得举二放过一着落在第二须知参禅也是第二修玄门也是第二成仙也是第二作佛也是第二生也是第二死也是第二总之凡起一念皆是第二苟真实要会纯一无杂但向一念未生前看行也看住也看坐也看卧也看一看看得行不知行住不知住坐不知坐卧不知卧不觉不知忽然觌面相逢始觉从前错用心方知生也不可得死也不可得作佛也不可得成仙也不可得参禅也不可得修玄门也不可得一也不可得虽然如是异日相见若作如是见一棒打折汝腰莫言不道。

　　示太虚藏禅人病中

　　凡人病苦生死到来作不得主者无他盖为看作生死病苦故也殊不知生死病苦即当人本地风光本非他物故维摩云众生有病吾乃有病真歇云老僧自有安闲法八苦交煎总不妨今时人多自不到者田地将谓八苦外别有个安闲之法与不安闲的对敌是以越对敌越不安闲病苦外另有个无病苦的强作主宰越要作主越作主不来然亦不可见恁么说便意既纯是病苦将甚么子生死而恐落空一发着忙则又错了但不可看作两橛自然就里便得安闲亦非不是两橛何也若不是两橛则病苦无有歇时然且无病无苦安闲时亦不可作无病无苦安闲看若作无病无苦安闲看则与当人觌体相违差错了也嘱嘱不可忽。

　　示余道人

　　若据法语则贫道无启口处无运笔处道人无看读处无意解处无意解则内心无喘无看读则外息诸缘既外息诸缘内心无喘则内外寂然既寂然已正好自看正自看时无有昼夜无有时际但行也自看住也自看坐也自看卧也自看看来看去看到不知不觉忽然两眼大开更须知此两眼落处则如人饮水冷暖自知面目分明然后可通个消息于贫道耳写至此忽有僧来问如何是祖师西来意贫道掷笔向他道达磨来也其僧拟开口贫道直打出方丈外一并写上道人并参之。

　　示林道人

　　祖师西来唯直指单提令人返本还源而已欲究其旨但向不睹不闻之先直下觑透便见分晓如黑漆桶处于黑夜初无二色即无二见既无二见则不见有男不见有女不见有缠缚有解脱不见有凡圣有净秽亦不见有玄有妙有觉不觉亦不见有道不道不见有空不空不见有真不真亦不见有苦乐昏慧火宅清凉所以贫道生平但有来者便当头一棒俾伊漆桶生光即无二色亦无二见所谓直截根源佛所印耳。

　　示时功林居士

　　祖师西来不立文字直指而已惟至德山临济以棒喝直指最为明白切要所谓棒打石人头嚗嚗论实事今人不荐棒头指处而以知痛痒者是为心殊不知乃识神耳古人云学道之人不识真只为从前认识神无量劫来生死本痴人认作本来人所以贫道征居士云秪如不痛不痒时如何居士如是要了生死透识神但看者一扇子落在甚么处则自然知道者一扇初不曾打在痛上真似棒打石人头便见临济大师道我被黄檗先师打六十棒如蒿枝拂著相似彼岂以知痛痒者为然哉。

　　示秦道人

　　修行无别修贵要识路头路头若识得生死一时休生死一时休即是安身立命之计安身立命之计不可为道人说破须道人自参自悟自得真践实履自到平怗怙地则生死心生死相了无觅处矣。

　　示董居士

　　佛法无他术秪贵人知有安身立命耳苟得安身立命则动静二相了不可得如是涉境涉缘做买做卖乃至一室萧然了无一事之际于安身立命不变不易是为修行故庞居士云日用事无别唯吾自偶谐头头非取舍处处弗张乖此须居士自于做买做卖日用处简点安身立命张乖则不自偶谐不张乖则自偶谐自偶谐则安身立命矣安身立命百年到来自繇自在则不被做买做卖业识之所使矣。

　　示净虚禅人

　　此个本分三世诸佛历代祖师共证同传直指人心见性成佛谓之教外单传不立文字语句若涉言诠论量便起生灭之念非本分无生灭处则辜负先圣真欲超生脱死须办铁石心如枯木死灰圣念凡情俱无起灭净裸裸赤洒洒上洞然契证明见得彻谛信得及与从上佛祖握臂共行无有差忒更须一念万年万年一念纯一无杂才有纤毫起灭便是生死因缘无有超脱之期务使如鸟出笼无欲无依举动施为尝在分中真践实履无虚弃工夫赵州二十年除粥饭二时是杂用心涌泉四十年尚自走作香林四十年方成一片信知从上古人无不密密履践始能临末稍头不怕瓮中走鳖者须自寻尝日用中之验也复云上来法语为阿谁徽州休宁净虚乞净到无虚净亦休觌体无依自宁怗指天指地笑呵呵上下四维圆洞彻以己方人没两般一串穿来同个鼻他年再见若如此一棒打教驴腰折咄。

　　示弘业程居士持经

　　凡佛经无非令人省悟故黄梅教一切人但持金刚经即得见性惟六祖闻应无所住而生其心便省悟者则可见若言如来有所说法则为谤佛岂可专念为事乎苟省应无所住则终日念而未尝诵一字在人不在经所以秦国夫人省得竹篦子旨曰终日诵经文如逢旧识人始可谓诵经人也。

　　示别驾曹茹真居士

　　三位令郎述老居士日逐持诵金刚经贫道却请老居士向未举念时未开口时会得便是一切经之毋一切经皆从此中流出所以道一切诸佛及诸佛阿耨多罗三藐三菩提法皆从此经山故东印度国土请般若多罗尊者斋王问云诸僧皆转经尊者为什么不转尊者答云贫道入息不居阴界出息不涉众缘尝转如是经百千万亿卷而老居士能如是转则不昧老居士亦不负令郎乞贫道一番开示矣。

　　示惠王府王选侍

　　祖师西来禀教外别传之旨直指人自悟乘悟力而行是为修行故临济三度间黄檗的的大意三度被打而临济自悟棒头指处便道如蒿枝拂著相似此从上入门下手之法也今选侍已奉毗尼复能以生死因缘为念但不知何以入门何以下手欲冀贫道婆心开示法语将终身奉之出于火宅者贫道但请选侍向拂着处自看是生耶死耶苦耶乐耶行耶坐耶忽然觑破拂着处则动静二相了然不生觅生死且了不可得何苦乐之有哉故大慧云未悟时心识纷飞悟了时方怗怗地然则怗怗地便是拂着处拂着处便是不从人得超佛越祖之向上事也又岂有旋起旋失之心舍此取彼之念哉惟愿选侍自信自悟决不相赚珍重。

　　密云禅师语录卷第六终
嘉兴大藏经　密云禅师语录


　　密云禅师语录卷第七

　　嗣法门人通微编

　　书问上

　　复明复史居士

　　来书总不出门下心意识凑泊古人窠窟里着到即本分事翻成分外事活祖意翻成死话头耳如门下言一郡千里之事且如余姚海盐不远六百里还识金粟寺里老僧是何境界是何面孔若也识得道将一句来则本分事活祖意不用做纯一纯静工夫都在其中矣若道不得见也未见说甚碍不碍耶兹因门下所问不觉葛藤如此与门下亦何交涉来。

　　复清都史居士

　　手教云不知不觉有一种不自在隐隐胸次中者其病有四一者妄认为娘生鼻孔故未得自在二者认得世间事重不觉逐境生心故不自在三者虽为己事久向胸次中作活计不能卒去故不自在四者因此种种胸次中隐隐起灭不得自繇赤条条盖天盖地而居士越要盖天盖地自繇自在终不能得乃与隐隐阴魔对敌故有恁么也不得不恁么也不得恁么不恁么总不得直须坚竖脊梁全身翻转猛着精彩把世出世间一口吞尽不用盖天盖地而自盖天盖地赤条条去也若胸次中一毫治不尽要了生死无有是处故曰毫厘系念三途业因非虚语也嘱嘱。

　　复子元刘居士

　　来书一发愿二程途三醒悟四工夫足见居士立志真实骨器不凡聪明伶俐异于尝人然细玩之悟境未实现相非真现相急须拨采悟境着实参期若不期悟发愿枉发程途枉行工夫枉为何也未悟时期悟为工夫不悟不休为程途不悟不休为发愿如悟则乘其悟力以兹利己以兹利人则工夫程途发愿皆在其间不假别发愿别程途别工夫耳且果悟则一一不着问人而自明矣近闻看大慧语录此老参一十八年闻佛果禅师举诸佛出身处薰风自南来殿阁生微凉于此休歇试问居士曾得恁么一回也未若果实见此老透彻处通个真实消息来。

　　　　　　又

　　前接尊偈云谩费吾师谆切问贫道故不敢进语恐究竟生人我耳然细思之令人不觉痛哭流涕也故复一偈云花开始显中心子花未开时于己中果彻因源因该果方堪顿契妙莲宗然而秪为慈悲之故乃随例颠倒未免唤钟作瓮耳居士若择得出可谓搔着贫道痒处始不枉相处一番何如。

　　　　　　又

　　前日奉复不悉恐门下生疑更为葛藤大端莲花莲子教中取喻吾侪一念心花发明悟彻本来面目故云花开见佛悟无生岂非花开为因见佛为果喻如莲花一开莲子即露岂如余果花收而后结子耶正如心花一开面目即显花开为因面目为果面目本具岂待心开而后有耶如门下所谓花开才得生莲子花未开时子在么与首谓花开元不堕空花结子从教又种芽者首尾一气皆谓花开而后结子结子而后种芽种芽而后成根苗成根苗而后开花开花而后生子正如尝人所见生死轮回无尝之见岂可谓花开见佛悟无生而无生无灭因果交彻真尝之道正如莲花一开而莲子全体已成喻心花一开即本来面目元具岂可谓花开才得生莲子花未开时子在么耶所以古云学道当须有悟繇还如争斗快龙舟虽然旧阁闲田地一度赢来方始休门下还曾恁么一回也未如未当须恁么一回始得。

　　　　　　又

　　来谕随时探讨期见本分一着又云当求进时欲贫道遥施唤醒以豁心花者然据本分一着无你进处无你退处若拟进则错过拟退则脚跟碍却正当进不得退不得处忽若两眼大开露出而孔时可与贫道相见也。

　　　　　　又

　　来谕进不得退不得处是门下碍处者且喜虽未得㘞地一声不妨一切世间尘劳烦恼已碍断生死路头相继碍断也二六时中念念但向进不得退不得处看是何景象是何面孔看来看去不知不觉㘞地一声自不作碍处会也祝祝不尽。

　　　　　　又

　　昨承偈语足见居士病中精进忻羡忻羡释迦老子云病乃众生之良药益信之矣何故居士若不得这番病争得恁么净绝恁么稳当然细玩之未出知解窠臼在殊不知眼见泥牛过海我道眼花不少铁锤踏着如绵我道犹有这个在只可自知自解我道情知你在鬼窟里作活计那堪更落言诠驴年未得出头然则注已注破未识居士何以教我。

　　　　　　又

　　来谕门下木参只一个谁字贫道谓谁之一字亦能成人亦能误人不可不审若认虚豁豁地一派好景为谁字者已成两个了也试问门下者虚豁豁好景为复作意有不作意有若作意有不作意无只者作意非情识而何又云目前作主死时作主死后作主者亦属有意而见有生时死时后时更有个虚豁豁地作主底则外道所见也古人谓离心意识参出圣凡路学正忌认着目前情识即圣情识及乎认虚豁豁地及一切纤毫好景即圣情识耳又云㘞地一声旷然休歇不知当属何象当属何时将心等悟难得悟日殊不知此象此时你才拟心早已蹉过落于情识俾你到驴年也不得㘞地一声旷然休歇耳更欲贫道转语唤醒者真可怜悯大丈夫说话宁借他人口耶除非刘祖钟亲来相见为汝道破。

　　复石车乘上座

　　凡为一方化主事宜谛审不可自尊不自尊则上下称美上下美则自不尊而人自尊之人自尊则化道行化道既行则丛林可卜矣。

　　复金如王居士

　　贫道初举格物致知语居士方道得个无两个及解无山无水偈又道一切声色如镜中像何处更说是声是色无山无水又道终未免恍恍惚惚昭昭灵灵未到安稳无疑之地者总是心意识测度约量而已未尝实证一个耳若实证一个何处更有一切声色山水如镜中像昭昭灵灵恍恍惚惚弗安稳者来且道如何是真实一个若道得谛当自然悬崖撒手到水穷山尽处也。

　　复愚溪陶居士

　　自到山中唯只打睡固不知有尘劳之事亦不知有出头日子适承教言尘事劳劳恁么说话正是认影迷头自昧自弃殊不知头本尘劳之上只因自昧苟若不昧早在尘劳之外了也然后不被尘劳之所笼罩以尘劳而作佛事者乃大力量人耳如其一念迷头被一念尘劳笼罩则无有出头时也。

　　复子复史居士

　　来谕忽然寻不见既寻不见似乎未尝问既未尝问贫道亦无以答且道无答无问是个甚么向无问无答处见得透悟得彻寄个信我何如。

　　复半眼居士

　　接手教谓贫道太用旧套我道门下若唤作旧套入地狱如箭射又谓贫道不得错会门下死在贫道一掌底下我道死也死也何也若不死在掌下决不谓之掌既唤作掌乌得不死在掌下哉如此则果贫道不得错会耶门下不得错会耶又谓贫道自死马作活马医门下死了又活我道今时痴人正眼不明掠人旧套作解会以己方人真可怜悯且试问门下贫道者掌是死耶活耶若谓是死争解打得人若谓是活为甚却只解打人又谓贫道出门之语谅勿介怀者我道不妨为门下道着何也苟若介怀则真葛藤幸详之并复偈二首拳拳脚脚正堂堂一任傍人乱度量全体现时忘死活腾腾任运绝承当个里初无差不差多君生出许丫叉幻人到底无余法一味都来信手抓。

　　复存义上人

　　上人所问曹洞宗语二段固非老朽所知亦非老朽所宜如上人拟问者两段葛藤已咬人言句逐语生情果欲究竟但回光自看始得然后所立君臣偏正王子功勋各五位者若我临济大师要且不然但曰赤肉团上有无位真人尝在面门出入未证据者看看便下座虽然如是惜乎老朽不与者老汉同时若同鞭伊八万四千拄杖一下也不放伊且道赏伊罚伊上人试断看。

　　复紫垣居士

　　来谕谓不离自性其他聪明智巧总用不着每每向心上求个安稳者是知居士认识心识性为本命元辰故于胸次中打搅弗安稳耳苟要安稳但把心性二种情识掉向他方于汝分上了无交涉然后向自己脚跟下摸索看是心耶是性耶忽然摸着非心性底可来贫道手里请棒吃。

　　答云怡陈居士十七问

　　问渴鹿趁焰如何歇得。

　　答摸取脚跟。

　　问摩尼珠久埋没尘土中如何急切觅得。

　　答满面惭惶不识羞。

　　问一斩一切断如何得此利剑。

　　答照顾汝头。

　　问等是水味有品为第一泉有品为第二泉作何剖分。

　　答饮者自生分别。

　　问黑夜中认贼为子认子为贼作何判断。

　　答各打三十棒。

　　问家亲作祟如何处置。

　　答家无二主。

　　问的的主人翁如何得觌面一见。

　　答拦腮与汝掌。

　　问堪舆家罗经纵横移动针必指南是谁作主。

　　答且向罗经后看又云刺破汝眼。

　　问家宅是诸人生身活计见得甚么便肯破家荡宅。

　　答春色满园开不住一枝红杏出墙来。

　　问电光中良骥瞬息千里如何得一往追上揽辔入手。

　　答好个驴前马后汉。

　　问大慧云将八识一刀凭甚么安身立命。

　　答还我刀子来。

　　问胡来胡现汉来汉现是镜体是镜光。

　　答打破镜来好相见。

　　问未开口以前为甚便棒便喝。

　　答为汝不荐。

　　问日升月沉雷轰电掣山静云间水流花开农歌牧唱妇谇儿嬉莫非是者个迸现如何拈得向脚跟下要用便用。

　　答鱼行水浊。

　　问修行人多怕去后黑漫漫地不知现前黑漫漫地更苦尽说生死事大不知现前刹那死死生生更切此际重关一击如何下手。

　　答好与你三十棒。

　　问高峰语大彻底人本脱生死为甚命根不断命根既未断叫做大彻彻底何事。

　　答汝唤甚作命根。

　　问一句当天八万门永绝生死者一句得恁有力。

　　答坐断乾坤。

　　复象垣程居士

　　若果向不明白处会则无有真我假我亦无有晓得不晓得的人复无有惺惺不惺惺者何也惺惺不惺惺晓得不晓得真与不真皆属想也若果要了彻但向睡到无梦无想时一卧卧起来东摸西摸信手摸着鼻孔不觉失声㘞则了彻不了彻不着问人自知之矣。

　　复问卿吴居士

　　读手教见门下爱我深矣至矣第贫道固是个不识好恶汉故不知有可禅床上接者有可三门外接者故亦不见有一人可为徒者也故有眼亦如盲者也有耳亦如聋者也如是则不见有视可以收者也亦不见有听可以返者也亦乌有光可以韬者也若见有可以禅床上接者有可以三门外接者即见有可以为徒者人相未空我相未忘分别念存造种种业弗敢为也望门下如是自规规人则心无分别无分别则无取舍无取舍则无憎爱无憎爱则无业识无业识则从心所欲不逾矩罪我者吾何辞焉。

　　复破山明上座

　　前即老僧不敢言今凡落笔宁可实而不华不可华而不实实而不华辞达而已矣华而不实非虚即狂也于老僧分中即不妨为一方化主不可不谛察其情不可不斟酌文势逆耳之言上座谅之。

　　复性符钱居士

　　来教谓不能纯一用功未明不思议处若贫道看时不思议即纯一处若离了纯一处别求不思议处不惟蹉过不思议处要且用功处即不纯一如欲两路归一直向一念不生回光自看看得鼻孔撩天㘞地一声便见古人所谓一念不生全体现即纯一不纯一思议不思议都来没干涉耳。

　　复清漳东里王居士(讳志道附来书)

　　法锡南来遂令黄檗千年道场俨然未散只此道场非古非今然不因师来争知非古今也大师为人不惜身命宁使丧身失命终不为开第二门此是彻骨彻髓独超千七百则宗门而远近传者多作棒头商量或言可度有智人不可度无智人或曰止可度未悟人不可度已悟人如此等见苍天苍天敝漳近有僧定观者归述六月一日上堂法语云若汗淋淋时是干爆爆时如何若干爆爆时是汗淋淋时如何此是向茫茫无可据中抉出人人眼睛令他自见每举以似友朋又多作两处都是两处都不是解依旧四句可悲可痛问尝窃举孔氏语参之孔子曰哀乐相生正目而视之不可得而见也倾耳而听之不可得而闻也若哀时是乐从何生若乐时是哀从何生此处亦须学人自正目一番自倾耳一番不可秪道哀乐都是哀乐都不是也君未尝正目倾耳又争知不可见不可闻耶大师之前作者个语话犹觉戏论细读金粟语录句句是棒头发光遂敢自搜平生迷津失脚之处以望金錍学人二十岁时偶闻榕树着风忽然树上风声与自身不异遍观太地太空𧍒蠕瓦砾亦浑是我体因而旁参内外宗教稍无疑滞随时指向人前未遇作家钳锤及到云栖举似师曰是亦可谓见性问曰更有见性耶师曰见性者见自己之性时是亦悚然但未免生一解曰如金与金终无异色岂有眼睛更见眼睛后遇憨山师再举请益承示不可将心作境不可将境作心亦复悚然但未免生一解曰尽十方界是我只眼立谁为心立谁为境自索居以来已近十载始觉云栖老人谓我见处是量边事憨山谓我所见见已成境是见地性非性地见必我此见原从识起必从识灭是识分性非实性分是见涅槃非实涅槃是识必变必灭识中自性涅槃亦变亦灭始觉从前身心迷悟总未离识目前无法有何可据不得不心死路绝了也如有问者贼已捉得赃在何处窃应之曰现前色色皆失主旧物合应一状领回只是年来被问官错看了贼负屈多时今得明白且莫匆匆认赃宁可空手归家耳此情极丑人前开口不出辄敢自恣自状披剥肝脑于大师前者人世易度大法难逢一番蹉过自劫千生愿垂顶门一针毋曰五百里外棒头不到也。

　　定观持门下教谕过称贫道为人不惜身命宁使丧身失命终不开第二门者令贫道益生惭愧盖缘贫道生无学识兼之口讷不善委曲接人故以一条白棒当头直指耳然亦见门下迥出时人之表吾宗门下得一法幢共相建立必使祖道重光也忻羡忻羡书中一一门下自举自断贫道更复何云乃至云愿垂顶门一针母曰五百里外棒头不到者贫道谓门下已契棒了也然细玩之自浅而深从始至末云秪是年来被问官错看了贼负屈多时今得明白且莫匆匆认赃宁可空手归家者贫道谓即者空手之见归家住着之见便是见解入微最难透脱坐在无疑必死之地不能明大法发大机施大用须信有绝后冉苏欺君不得百尺竿头更进一步可也。

　　　　　　又(附来书)

　　定观禅和回得读教劄身心踊跃欢喜无量敬拈瓣香东向致谢学人年来舍身舍命秪为绝后再苏一着来教直拈出此句真棒着了也知痛了也疑于此疑信亦如此信了也古德有言如竹毕竟成篾去方其笋时何遽用得从来以为极亲切语如今看来竹则有笋时有篾时若是者个物事亦无笋亦无篾昔非嫩今非老绝非绝苏非苏惟是门庭施设转位就功不得不如是说严霜大雪冻必彻底寒必彻骨方是放春时候秪管大死一番不怕不活也其实全机大用一切现成能吃能屙能睡能醒能杀能活能文能武能纵能夺能自能他能共能不共能度众生能无众生可度初发心时便坐道场有何不可便是未发心众生正眼看来少他甚么者里若道别有则头上安头若道别无则斩头求活若便随声一句活也活也便应吃他现前一棒若道自有活时也便应吃他等待一棒若道一概无绝无醒便应吃儱侗一棒学人所以饶舌自恣自聻自描干大师前者因为人天眼日旷劫难逢若不尽着披剥羯磨发露有钉更无人抽有锯更无人拔也亦为近来纷纷起恶知见者皆为不知棒头是何物不敢不强生分疏亦欲令后来有真痛痒者稍知十方三世四生十地总在拄杖子里一握一掌一棒一条不作暗摸糊乱猜也。

　　接教谕虽不若笋竹篾有先后三时之别而冻必彻底寒必彻骨方是放春时候只管大死一番不怕不活者足见门下以寒春一时死活一致为全机大用其余种种说话虽为此个端繇亦似套头语且前贫道谓门下空手归家尚着不得况可容如许知见耶然可见门下真诚之意呈似贫道若遇明眼人总不出解说形容未得心言路绝皆是未绝前事非绝后事耳若据绝之一字正要绝人世出世间一切情解知见直至千圣不识自不能测就里打辊转来稍似绝后再苏写至此时有僧云忽有问和尚绝后再苏又且如何贫道掷笔擒云速道速道僧拟议连掌掌出一并写上何如何如。

　　复海槎钟居士(讳鸿颖)

　　来翰云上智人有上智人克己下愚人有下愚人克己者贫道谓此正未克己复礼之言也若克己复礼则不见有上智下愚之人故曰克己复礼天下归仁焉惟高明悉之。

　　复木叔陈居士

　　十月间于锡山秦宅得居士书扇时人事多端无暇裁复唯以拙刻附览入山又因老盹不能理事直至今春再阅令贫道深愧无是德以当居士之赞扬如云耐披忍辱之铠力捐憍慢之幢宁可忤豪右谢知识而于单赤隐微不敢任其喜怒贫道看来宰官中能如是绵密简点作功德林者诚为希有但异日与贫道相见若作恁么说一棒打居士腰折何也不见道般若大智如大火聚拟之则燎却面门是则居士于日用逆顺中无不据单赤全体大用现前自利利人即不见有隐微动静二相矣不识居士又作么生。

　　复葵山行弥禅人

　　来问使穷子知恩有地免使横尸遍野老僧道但见横尸遍野即便知恩有地。

　　复我万陈居士

　　远承惠寄信仪胜画欲与贫道结后来之缘者贫道以为不然君子千里同风尚无彼此之间岂有现在后来之分是则贫道已与居士相见了也但居士直下见得透则与贫道有何异哉。

　　复君馨叶居士

　　来谕不知佛性中有许直肠人者直肠但于世少造业缘故有正直为神之说佛性须假悟明故有见性成佛之说且直肠与谄曲相对佛性出干对待故六祖云明佛性是佛法佛法是不二之法故维摩谈不二法时惟良久而已如是则门下但向言语道断心行处灭处看是何景象是何而孔看来看去向不知不觉处忽然惺得㘞地一声则不着问人自明了也。

　　复司理元公黄居士(讳端伯)

　　手教蓦然撞倒铁山才问口时又觉有物为碍者盖因台下秪知撞倒铁山不解扶起铁山苟扶起时则不妨信脚行信手挥信口道乃至东倒西擂无非个座铁山更有何物而作碍哉故庞公云日用事无别惟吾自偶谐头头非取舍处处没张乖朱紫谁为号丘山绝点埃神通并妙用运水及搬柴此偈虽八句日用不过只根于无别而已不识台下以为何如承命永乐禅院固当从唤无柰老病缠身日久不能领众故辞金粟但思自养待尽而已伏惟台照不悉。

　　　　　　又

　　来谕根机迟钝者事不如此也大都根机不在推托贵在承当若不承当则涉思量一涉思量则蹉过根机所以谓如掷剑挥空莫论及之不及则自然不触犯耳。

　　　　　　又

　　前会间虽提觉浪因缘未尝备析大端人多作实法会者无他正如居士所言当以本分草料易之耳贫道拟居士虽口说本分二字而未实证本分处在若果证本分则于世间法法皆露者一着子自然言中有响同道者闻之自然通身踊跃俗谚所谓宁可与聪明人相骂不可与惑怢人说话者也且贫道既承当个事岂可与人说话是说话相骂是相骂本分草料是本分草料则是非之心尝存胸次差别之人尝在面前自己如何为得人如何为人作得主来不见昔于頔公问紫玉黑风吹其船舫飘堕罗刹鬼国玉遂呼于頔客作汉问与么事作么于公失色玉云者便是黑风吹其船舫后来大慧杲批云大凡为人有二种机接人如云于頔客作汉问与么事作么此是第一种机如云于頔客作汉问与么事作么令其无明现前随手为伊按云者便是黑风吹其船舫者犹是第二种机今贫道不敢轻视觉浪潘居士所以道秪可同悬一梁缢死可也且曾对木陈侍者等云此古人所谓同坑无异土也木陈尚不省会又争怪得居士乎且古有半提全提之说如贫道道秪可悬梁缢死梦笔山中者得非全提者耶贫道亦不敢轻视居士所以不得不书上也惟高明鉴照何如。

　　　　　　又

　　闻尊堂归矣固当吊慰柰因生平不行其事恐从此启例后有不周到处以此为罪端耳然生死二事能迷却天下人亦能悟却天下人所以古人闻红轮必定沉西去未审亡灵往那方而孝子哭哀哀古人便悟岂非悟者亡者哭者同归无二无二分无别无断故如是则与一切人生即同生死即同死喜即与毋同喜哭即与毋同哭庆即与一切人同庆吊则与一切人同吊何有间然不然则毋是毋子是子哭是哭喜是喜庆是庆吊是吊不惟不知亡灵去处亦乃自已茫然哭亦无地即虚行故事与学道人乖矣。

　　　　　　又

　　适接手教赞黄居士根性不群者盖纸笔之学故当机则罔措也贫道痛此时纸笔成风将来定为法门之害不浅矣。

　　复坦如蔡居士

　　来谕受贫道三拳两掌谓痛从何来谁受痛者复云假使无情虚空来问不知痛痒无有分段者则居士未知棒头落处若知落处无有有情无情之见何分段之有今居士既分痛从何来谁受痛者则无分段中分分段无情解中立情解正吃棒未有了日在。

　　复尔赤冯居士

　　来谕当此西风彻骨政落叶归根之候应自有不冷不热处又谓恋着火宅未得出路要贫道方便开示者不觉一笑何也居士已上并是诣实供通方便亦在其中出路亦在其中不冷不热亦在其中贫道除此外别无方便别无出路别无不冷不热是以古人问善知识云寒暑到来如何回避知识云何不向无寒暑处去云如何是无寒暑处云寒时寒杀阇黎热时热杀阇黎如是则欲识不冷不热底但向西风彻骨处识若识得西风彻骨便是落叶归根底时候识得落叶归根底时候便是出路识得出路便是方便所以贫道谓方便亦在其中出路亦在其中不冷不热亦在其中既都在其中岂不是间不容发既间不容发法华谓三界无安犹如火宅唯有一门而复狭小便是者个道理也若离此外别立方便别有出路别有不寒不热别有时候即没交涉也故经云唯此一事实余二则非真无方便中真方便无出路中真出路无时候中真时候寒热中真无寒热故贫道谓已上并是诣实供通然异日相见守此见解劈脊一棒莫言不道。

　　复赵居士(讳天香)

　　来谕无生本无旨亦无指者是居士未悟故有此说何也不见道花开见佛悟无生岂可谓无生本无旨乎因次一偈贫道从来秉直指直指人人自悟耳自悟无生无不生直下何曾有彼此。

　　复纪尝陈居士

　　来谕展转踌躇茫无下手处如此沉迷将终无出头日子欲贫道拯人于坑堑之中呼人于醉梦之际者贫道谓只因展转踌躇便错下手了也居士但以手摸头自问看是沉迷耶出头耶坑堑之中耶醉梦之际耶若自摸不着问不明则真果沉迷真果无出头处真果坑堑之中真果醉梦之际矣若摸得着问得明方知无沉迷中自作沉迷无出头处自求出头无坑堑中自作坑堑无醉梦际自作醉梦耳虽然如此乃贫道说底不识居士本分处又且如何。

　　密云禅师语录卷第七终
嘉兴大藏经　密云禅师语录


　　密云禅师语录卷第八

　　嗣法门人道忞编

　　书问下

　　复元岵张居士(讳次仲)

　　来谕堕落尘垢已数十年营营扰扰了无住足又言非抛却世缘十年二十年死活数番无有是处若以知见承当言语领略是为谤法徒造地狱种子是以相见曾无一语谈着此事正谓此事非一语可了者非门下真诚为此事则不能发如是之言然亦不可执如是之见何也此事无乎不在若执如是之见则与此事觌体相违反成障矣且十年二十年之说非定式也因为此事不明故或历多年所耳如裴相国闻黄檗一言便乃知归李太守闻药山云在青天水在瓶亦乃自肯岂必抛却世缘十年二十年死活数番才得是处矧死活二字非如门下预作意计底不见大慧杲闻佛果禅师举如何是诸佛出身处答薰风自南来殿阁生微凉乃得瞥地盖瞥地者于此事明白相应也故圆悟印许曰难得你到者田地可惜死了不得活是为死底意故知久近死活在人不在此事无定式也岂如门下谓抛却世缘为死乎盖与此事相应则世缘不待抛而自抛知见不待离而自离语言不待忘而自忘总之世出世间语言知见都来与道人分上无干涉者无他因与此事相应故也门下若到此地即见尊慈一切勤苦亦何曾勤苦秪因日用不与此事相应则为世缘勤苦堕落尘垢矣。

　　复仲坚李居士(讳灿)

　　目来谕足见居士似有些力量故有些倔强所以谓宁可诸方哭笑不可令诸方赞诵独超洒脱皆为理没涂污赞诵哭笑俱无干涉也但不知止说到独超洒脱底影像耳若不得向上全提则正坐在理路中作活计葛藤窠里藏头反不得独超洒脱在高明以为何如。

　　复似孙江居士

　　手谕认得言思路绝一着又云于古德言句有彼此乖迕不能无疑者总之未真证得言思路绝故也若果证得则自然一心不生一心不生则妄情不起妄情不起则无现业流识无现业流识则旷劫习气顿净矣试问居士如何是言思路绝底一着切莫学恁么说便当了也。

　　复𨍏轹严居士

　　手教有直入泥犁之诉并金一两拟买贫道相救者胡不思密云老汉生平没人情今乃和赃据决与汝三十棒管教严𨍏轹一任钻研无出豁。

　　复万如微上座

　　衲僧家出处或因檀越迫不得已或茆庵草舍自成丛席虽无定法皆为利众而已然亦须揣自己力量方可不然则一言失之于前纵百语继之于后亦不能救也。

　　复孩朱方居士

　　来谕谓此毛孔中虚无所有一切恩仇尽皆平等者似多生出一种知见不若普观悉皆毛孔则无虚无所有之情存虽然直饶实证到此田地只到死了不得活未能转身吐气古人所谓正知见障却动是要说道理说工夫说实落说虚无说恩怨说平等说毛孔说痛棒须是造到无功用道即不堕此不识居士以为何如。

　　复纪尝陈居士

　　来谕一切烦恼自造但平时虽见得如此而一涉境缘便不能自主者盖因无始时来于境缘熟习故也然学道当先期悟以悟力充至头头无间则无昧悟力而平时熟习自无地矣故经云理须顿悟习气渐除乘悟并消因次第尽所以前问居士本分处又且如何若不知本分处即未有悟若未有悟即何有行止于路头哉试问居士毕竟如何是本分处。

　　复慈荫禅人

　　接手偈知上人不虚闭关实欲究明自己之事但看语意不无岐路耳如云勿将驴背认家翁便是一岐路之根也又云呵呵笑他自忙兮我自闲此又非岐路乎再云此等境界是落浮游复断云是古人所谓省力处者且问汝既是省力处何浮游之有耶如此看来前偈皆汝静中心意识测度古人之作若欲究明斯事直须向一念未生已前看是甚么境界始见古人所谓忽然洞彻无穷底踏倒须弥第一峰则无境界可见始不负老僧打汝一棒矣。

　　复董居士

　　来谕自揣罪网交罗何处是出头日子倘哀日暮之穷指示路头不蹉者不知拟求指示路头则已蹉过路头蹉过路头则无出头日子正若以头觅头以路寻路岂知头无二头路无二路又岂知头是出路之头路乃出头之路如是则路外无别头头外无别路又何处更容罪网交罗井哀日暮之穷哉然虽如是须真践实履念念不忘不然则依旧业识茫茫无本可据与不求指示者无异也。

　　复敬身陆居士(讳宝)

　　来教述前历诉诸苦而谓贫道云知苦本不是苦此言贫道已忘矣即如来教知有中边繇障有深浅试问居士全身入尘者是知耶不知耶若不知则何以谓全身入尘若知则何以谓知有中边障有深浅又尘若是摩何以谓全身入尘若知有中边则请居士分析以何为中以何为边若知与尘为中则尘与身了无干涉何为障哉若知与身为中则身与尘亦无干涉又何为入哉如是则初无障入居士自作障入初无有苦居士自作是苦若如是知苦则苦本不是苦知非一隙之光矣。

　　复朝宗忍上座

　　豫照一轮持汝状录等来老僧目至终以殿事夹杂井言道路各别养家一般者老僧不觉一笑何以老僧不知有殿事夹杂故无道路可行亦无家可养虽然汝既出世付拂一柄不特表信正望切切秉持当念从上事重不可轻忽也。

　　复二冯居士(讳元飏元飏)

　　适接尊教前后总不必论惟谓居士得一病险把性命抛却以维摩诣言从痴有爱则我病生未识者段本缘何所因起当云何灭欲贫道教导者而贫道别无他术只以笔头寄打居士三十棒若解棒头落处则八万四千身病心病毛病管教冰消瓦解求起灭本缘了不可得方许居士亲来请棒吃。

　　复黎眉郭居士

　　读手翰总无他事盖未吃贫道榛耳不信但看棒头打在甚么处更看棒头打处有此三纸书中种种事也无若无但据棒头指处于中行履则世出世间一切知解道理不用置之度外自于居士分中了无干涉矣。

　　复玉阳高居士(讳[羽*惠])

　　某秉教外别传不立文字之旨岂有尘网沉沦脱离开示之文字耶惟请老居士不立文字时着眼则无事不毕矣。

　　复海槎钟居士

　　读来谕知居士为道真切故如此行履如此简点若谓本体茫茫浑如铁壁此大光明境界于我何有者则贫道不信以为实言矣何也若果茫茫则不见本体浑如铁壁果本体浑如铁壁则无空隙之茫茫即者大光明境界面前与铁面阎罗老子觌面相见不用出手若另出手则被阎罗老子就手结案去也。

　　复型塘徐居士

　　翰教历叙尊家金粟五年之间如许颠倒者贫道敢谓门下所见所历从本以来丝毫不动若门下亲证不动之元则楞严金刚等经皆门下注疏矣今以门下注疏金刚心经岂不反成颠倒哉。

　　复体心禅人

　　凡为出家人必先修道德行化道化道行则不成居处而居处自成今汝未出头行化道皆因自未修其德况出头露面与人争住处耶且既是施主买之自有施主与之清理汝当先远去可也今之法门不幸者皆因尔我出家人以居处为急务不思化道不行而不修道德故也吾徒思之。

　　复肇森徐居士

　　来谕智慧日减进既不能投体空门退又不能厚邀名誉者贫道亦无别诲但向进退不能处着力则无智慧之体驻定久久撞开眼睛㘞全体独露不着问人自见倒断耳。

　　复吴道婆

　　诸佛世尊唯为一大事因缘故出现于世正要有大丈夫气概只肩独荷不被世出世间一切境界语言转换始有独立自繇分纵五宗差别之语言亦无非明人人本分一着若离人人本分一着别有差别之智则随名相展转生差别之情识依旧无自繇分世尊所云清净法眼涅槃妙心付嘱摩诃迦叶广流传化无令断绝金口所嘱反成颠倒当知涅槃妙心是大海差别智是雨滴滴虽不同总归大海自无差别所谓唯此一事实余二则非真是正宗正旨若有差别之智胜过涅槃者是为魔说古云若有一法过于涅槃我说如梦如幻细观来书于本分一着尚未亲证当据实呈本分然后所疑五宗说话不妨开来贫道方好点化否则断不敢细解注也。

　　复兰屿吴居士(讳宗良)

　　承谕要贫道法语以荐拔先亡者贫道若有法语则着我人众生寿者若无法语亦着我人众生寿者门下若见父母妻室可度亦着我人众生寿者若不见有父母妻室可度亦着我人众生寿者门下如是超脱此四转语则父母妻室不求度而自度矣。

　　复祈远唐居士(讳元兹)

　　祖师西来直指人心今居士不省直指之旨盖涉放委曲故也如曰求进步者是居士自生委曲也提话头者诸方善知识委曲不直指居士故也贫道则不然居士拟求进步则蹉过居士蹉过居士则失祖师直指也拟提话头亦失祖师直指蹉过居士也若居士分中则进步无门退步无地况可以提起为勇猛放下为懈怠哉若据提起则有放下则无正生灭之心岂无生无灭之体耶贫道不得已葛藤如此居士谅之。

　　复清伯黄居士(讳行英)

　　来谕欲贫道法语于一言之下少有开发不知贫道若有一言加于居士分上即障居士非开发也居士但向不立一言时看觑忽然觑透本无一物一言遮障底即自开发矣不信则请看庞居士问马大师云不与万法为侣者是甚么人答云待汝一口吸尽西江水即向汝道能如是会则不特开发直自居士盖天盖地去也。

　　复嘉鱼曹居士

　　居士为尊翁受闻老斋戒致黄瘦欲贫道劝尊翁复开食肉此于居士分上为孝养之心则可贫道与闻老俱是出家人一则为戒一则劝开不识居士何致贫道如是耶古有洪州廉使问马大师曰吃酒肉即是不吃即是答曰吃是中丞禄不吃是中丞福然未闻廉使果吃不吃据是惟在尊翁自裁之可也且贫道与尊翁从未面晤又何知尊翁之意而轻忽便可进言耶但当因居士来命奉勉尊翁一心进道实证到彼我无殊之地自不觉有吃素吃荤之念则心和体顺而自安泰矣故黄山谷曰我肉里生肉名殊体不殊元同一种性只是别形躯苦恼从他受肥甘为我须莫教阎老判自揣看何如据是岂贫道敢固必尊翁吃与不吃耶。

　　复子云姚居士(讳元台)

　　来谕从着衣吃饭以真实功夫认贫道痛棒者玩之似未知棒头真实落处故亦未知着衣吃饭真实处也若知棒头真实落处则断不作痛棒会亦不作着衣吃饭会今问居士作甚么会试通个消息来看。

　　复通琳康居士(讳谦)

　　来教云如梦得醒者则登觉岸矣何更借慈航哉虽然第恐居士不能醒觉则未免业识所牵佛亦难度况贫道耶故曰他人难用力自度自家身居士当自勉之。

　　复观方王居士(讳锷)

　　接手谕谓顶门三棒颇知痛痒者似错认也未吃棒前及今还痛也无若无则居士又作么生会若会得则彻本分事而本分事岂有间断处哉若有间断则非本分矣故须彻本分循本分力行本分则自无间断矣。

　　复登之王居士

　　来谕谓儒魔羁絷勿能匍匐者则见居士只知其一不知其二也既为儒魔羁絷则凡有一事皆魔絷乃至苦海之脱彼岸之登皆魔絷矣况其他耶所谓毫厘系念三途业因盖于居士本分上着不得也且于居士本分中试道一句来看。

　　复通顶米居士

　　来翰谓昼夜思之甚有废食忘寝而终隔千里者正古人谓举心则差动念则隔也今乞令郎法名名为行底欲知居士令郎归宿但会得通顶行底自透顶透底则父亦在其中子亦在其中一切皆在其中归宿矣试问居士如何是其中事当明指个信来看。

　　复金陵瑶草马居士(讳士英)

　　尊教自谓知见纠缠者乃预作之计正学道人所知障也若欲契本分则将从前所见所闻的尽情抛却向未闻未见无痛无血处开眼方彻本地风光始知贫道棒头直指单提佛祖向上不从人得一着方可再来吃棒且木地既彻为甚更要吃棒。

　　复滇南白生木居士(讳增)

　　来论藏迹芝山心间雪巘者贫道看尽大地唯个居士所以世尊云天上天下唯我独尊又古德云举头天外看谁是我般人何居士以芝山雪巘为藏迹心间哉如云近僧道源五蕴塞胸者四大本空五蕴非有更谁为胸谁为塞若离胸臆而求真心玄旨则赚道源故贫道亦不敢以别法加道源分上须道源返照自悟始得再示滇南僻在天末欲贫道飞锡遐荒指迷发覆贫道固应从命但年逾从心之余不能跋涉伏惟原谅。

　　复芝来吕居士(讳生吉)

　　接教论不能绝妄想清道念此以道念妄想打作两橛故有祛妄皈真之说耳不知但于日用无第二人用事则无妄想道念之可得岂容袪妄皈真存于胸次哉故庞居士曰日用事无别唯吾自偶谐头头非取舍处处没张乖若不如是居士当自勉旃。

　　复袁道婆(法名行成)

　　来书云千里同堂贫道秪恐非实证若果实证则一心是佛回头之岸亦剩语矣况可谓虚生人世面更见女流之相哉若真要了生死须向一念未生时看行也看住也看坐也看卧也看看到卧不是卧坐不是坐住不是住行不是行乃至语默动静了不可得则一念未生全体自现那复见有男女形相所以庞居士云有男不婚有女不嫁大家团圞头共说无生话是则岂特千里同堂正所谓无边刹境自他不隔于毫端十世古今始终不移于当念矣若未得到与么田地切莫虚度光阴虚生人世一失人身万劫难复勉之勉之。

　　复嗣宗吴居士

　　詹居士来接手论云承贫道两掌者已错了也更欲猛利直前究明此事又一错了也何以贫道此两掌初不打居士前后也若果要究明此事必须摸取此两掌落处则不作直前直后会亦不作不前不后会且道毕竟作甚么会寄个信来相为证明何如何如。

　　复漳州曾居士(讳绍烃)

　　来教谓现前赤条条地与贫道相见了者不妨说得相似第恐居士未彻在今指南归出居士与伊札云欲得贫道法语以为日用提撕贫道但录庞公偈似居士自看偈曰但自无心于万物何妨万物尝围绕铁牛不怕狮子吼恰似木人见花鸟木人本体自无情花乌逢人亦不惊心境如如只者是何虑菩提道不成然则居士自于日用简点果能如是始得不然纵是庞公与贫道坐在居士腹中也难替居士着力。

　　复倍之吴居士(讳应芳)

　　来谕云乞师一切扫直下一钳锤者贫道但请居士自打一下看是什么道理不妨再报贫道。

　　与报恩玉林法侄

　　八月间有僧持辨魔说至上书送天童方丈数字老僧即欲问此僧已去矣适病不及看今在山阴无事偶阅之你判中不无错处大抵辨人之谬必自立于无过之地方可杜其反覆之口不可不慎今老僧忝为你先辈不得不一点明你所谓高峰前番已悟后但打脱见地者大概据上堂语不据疑嗣书也老僧即据上堂为你断之高峰上堂所提者正提枕子落地后安身立命之的旨至于奴郎不辨菽麦不分以下是广文变格令人参悟故复举睹真赞打破拖死尸句子也即此可见前番之非大悟矣今你凿定谓高峰前番既悟岂不反惹人之驳哉故老僧嘱汝之不可不慎也又致严居士书末云身有时毁者亦犯一尝一无尝之故你年力壮暴宜深造厚养勿轻易著书辨驳不惟招人之议亦自损其德因关老僧故苦口若此你当深思之。

　　复康字田居士井金陵诸护法

　　棒读来论以报恩事见召第贫道年已七十六岁衰朽不堪秪可住山待尽又安能奉
圣天子旨兼领诸大檀越之命也况禀质粗笨无应世之才土音习重人多不解伏惟察情容住山修持以报
圣恩以遂初志则感德无涯矣。

　　与朝宗忍上座

　　汝二番来忏悔固当曲从所请只因汝步步不肖请问六祖当年乞什么人书得住曹溪此便是千百世下儿孙标榜故吾不敢曲从汝者亦为千百世下标榜故也故欲汝深思密想一行一步当为后人之标榜者是我之本誓愿也且曹溪开堂一味只以聪明之资说聪明之话者盖世人做得出者多看得出者少我当要判刻之出也。

　　复台州司理蒋居士

　　承命尊使与定水至接读教论贫道不弃有情以数言拔之者贫道岂敢但有一言相劝门下不自弃则不以止观二字加贫道分上可见门下自戴重于须弥不向前后以作止观矣。

　　复日至詹居士

　　贫道贱躯自去复病起至今翻覆不安故一日枯瘦一日于新正廿四日退居天台通玄寺行步有所不能柰何动便要跌去想不久住世矣此等状尊价已见之非贫道敢托言于居士分上也然总玩尊偈结归云顿棒才参生未前者觉有隔生之意亦似两橛禾到古人道如蒿枝拂着落处在且此事莫道贫道替居士不得直饶黄檗老汉再出头来也替居士不得况画其像题两句闲言语皆虚名而已故不敢奉命承惠谢谢病笔不尽伏惟谅之。

　　举古

　　举世尊初生一手指天一手指地周行七步目顾四方云天上天下唯我独尊。

　　云门偃云我当时若见一棒打杀与狗子吃贵图天下太平。

　　师云我不似云门大惊小怪当时若见但向前以手加额云猫看他面皮向甚处着他更拟议便与蓦面一唾。

　　举世尊因调达谤佛生身入地狱遂令阿难传问汝在地狱安否达云我虽在地狱如三禅天乐佛又令阿难传问你还求出否达云我待世尊来便出阿难云佛是三界大师岂有入地狱分达云佛既无入地狱分我岂有出地狱分。

　　翠岩真云亲言出亲口。

　　师云调达如世刁恶诬谤无罪之人平白陷人反自取陷不能取胜务须打个平交然则翠岩道亲言出亲口是点罚语是证明语。

　　举维摩会上三十二菩萨各说不二法门至文殊云我于一切法无言无说无示无识离诸问答是为菩萨入不二法门文殊问维摩摩默然文殊叹云乃至无有语言文字是菩萨真入不二法门说是入不二法门时于此众中五千菩萨皆入不二法门得无生法忍。

　　师云不二与默然广慧为诸人拈过一边还见维摩做处么当堂慵正坐全体本无余。

　　举庵提遮女问文殊云明知生是不生之理为何却被生死之所流转殊云其力未充。

　　师云却劳大士。

　　举洞山于扇上书佛字云岩见却书不字洞山又改作非字雪峰见乃一时除却。

　　师云犹有扇遮羞在我若见和扇烧却看者三个老汉面向甚处着。

　　举西天大耳三藏到京云得他心通肃宗命忠国师试验三藏才见师乃礼拜立于右师问汝得他心通耶藏云不敢师云汝道老僧即今在甚么处云和尚是一国之师何得去西川看竞渡师良久再问汝道老僧即今在甚么处云和尚是一国之师何得向天津桥上看弄猢狲至第三次问藏良久罔知去处师叱云者野狐精他心通在什么处。

　　赵州因僧问大耳三藏第三度不见国师未审国师在甚么处州云在三藏鼻孔里后僧问玄沙既在三藏鼻孔里因甚不见沙云只为太近白云端云国师若在三藏鼻孔里有甚难见殊不知在三藏眼睛里。

　　师云即今若有道在三藏眼睛里因甚不见广慧向他道非汝境界。

　　举文殊令善财采药云是药者采将来善财遍采无不是药却来白云无不是药者文殊云是药者采将来善财乃拈一茎草度与文殊殊提起示众云此药亦能杀人亦能活人。

　　天童华云大小文殊被善财换却眼睛。

　　师云天童只知其一不知其二殊不知善财脚不稳被文殊驱使打初待文殊教令采药却好向道大士且请忌口。

　　举智者大师诵法华经至药王品云是真精进是名真法供养如来于是悟法华三昧获旋陀罗尼见灵山一会俨然未散。

　　师云大小智者大似开眼说梦。

　　举布袋和尚尝将布袋并破席一领于通衢往来布袋内盛钵盂木屡鱼饭菜肉瓦石土木诸般或于稠人处打开布袋内物撒下云看看。

　　师云少卖弄　又一一将起问人云者个唤作甚么　切莫换人眼睛　或在通衢立有僧问和尚在此作么　问得也好　袋云等个人来　答得也奇　僧云来也　随他去也　袋于怀中取一橘子度与僧拟接　将谓将谓　袋缩手云汝不是者个人　元来元来。

　　举忠国师因僧问如今和尚亦言即心是佛诸方尊宿亦言即心是佛那得有异和尚岂合自是非他忠云夫法有名异体同或名同体异因兹滥矣只如菩提涅槃真如佛性是名异体同真心妄心佛智世智是名同体异缘诸方错将妄心便谓真心如人认贼为子又将世智称为佛智犹如鱼目而乱明珠不可雷同事须甄别僧问如何离得此过忠云但向汝身心仔细返观五阴十八界十二处一一推穷有甚么物僧云今向身心中仔细推穷无一法可得忠云你坏身心相耶僧云身心性离宁有坏乎忠云身心相外更有物否僧云身心尚无外宁有物忠云你坏世间相耶僧云世间相即无相何用坏忠云若然者即免过矣。

　　师云国师与者僧论得好正所谓譬诸琴瑟箜篌虽有妙音若无妙指终不能发。

　　举昔有僧去覆船路逢一卖盐翁僧问覆船路向甚处去翁良久僧又问翁云你患聋耶僧云你向我道甚么翁云向你道覆船路僧云翁莫会禅么翁云莫道会禅佛法也会尽僧云试说看翁挑起盐僧云难翁云你唤作甚么僧云盐翁云有甚么交涉僧云你作么生翁云不可更向你道是盐。

　　师云既不可更向道是盐且向道是甚么来还有为翁作主试出来与广慧相见。

　　举昔有僧去参米胡路逢一婆住庵僧云婆有眷属么婆云有僧云在甚么处婆云山河大地若草若木皆我眷属僧云婆莫作师姑来么婆云汝见我是甚么僧云是俗人婆云汝不可是僧僧云婆莫混滥佛法好婆云我不混滥佛法僧云与么岂不是混滥佛法婆云汝是男子我是女人岂是混滥。

　　师云若非者僧争见得好婆。

　　举南泉云王老师自小养一头水牯牛拟向溪东牧不免食他国王水草向溪西牧亦不免食他国王水草如今不免随分纳些些总不见得。

　　师云南泉希图本分不知翻成分外。

　　举大梅示徒云来莫可抑往莫可追从容闻鼯鼠声乃云即此物非他物汝善护持吾当逝矣。

　　宝峰文云既非他物是甚么物。

　　地藏恩云甚么语话。

　　师云将谓无人证明。

　　举大随因僧辞随问甚处去僧云峨嵋礼普贤去随竖拂子云文殊普贤总在者里僧画一圆相抛向背后随云侍者将一帖茶与者僧。

　　师云者僧可谓出群须是英灵汉敌胜还他师了儿虽然如是将成九仞之山犹欠一篑之土何故待他唤侍者将一帖茶与者僧何不向他道也不消得。

　　举百灵和尚一日路见庞公乃问昔日南岳得力句曾举向人么公云曾举来百云举向甚么人公以手自指云庞公百云直是妙德空生也赞之不及公却问百得力句是谁得知百便戴笠子而去公云善为道路百去更不回首。

　　径山杲云者个话端若不是庞公几乎错举似人虽然如是百灵愉他庞公一着何故当时若无破笠遮却髑髅有甚而目见他庞公。

　　师云百灵若无径山直饶戴破笠子也无出头分。

　　举临济问寺主甚么处去来主云州中籴黄米来济以拄杖画一画云还籴得者个么主便喝济便打次典座至济乃举似典座座云寺主不会和尚意济云你又作么生座礼拜济亦打。

　　师云临济大师瞒他一点不得且甚么处是瞒不得处乃拈拄杖云棒头有眼明如日要识真金火里看遂掷拄杖云看。

　　举临济半夏上黄檗问讯见檗看经云我将谓是个人元来是个淹黑豆老和尚住数日乃辞去檗云汝破夏来不终夏了去济云某甲暂来礼拜和尚檗遂打趁令去济行数里疑此事却回终夏。

　　师云直令天下人疑杀。

　　举六祖谓门人云吾归新州汝等速治舟楫门人云师从此去早晚却回祖云叶落归根来时无日。

　　五祖演云祖师恁么道犹欠悟在。

　　师云五祖恁么道还端的也无。

　　举三圣道我逢人即出出即不为人兴化道我逢人即不出出即便为人。

　　师云古今拈提未有出他圈缋金粟路见不平每人与二十棒更与二十棒待打个人。

　　举药山寻尝不许人看经一日自将经看僧问和尚不许人看经为甚却自看经药云我只要遮眼僧云某甲学和尚看得么药云你若看牛皮也须穿。

　　师云药山岂只遮眼直得通身褁却者僧若看岂止牛皮须穿直得撞破乾坤始得不被瞒却。

　　举德山云今夜不答话问话者三十棒时有僧出礼拜山便打僧云某甲话也未问为甚打某甲山云你是甚处人僧云新罗人山云未跨船舷好与三十棒。

　　师云古今拈提者极多错会者不少殊不知德山出一计要寻知己者僧若是敌手待他打时但接棒轻轻推一推不唯绝断他后来葛藤管者老汉必也全身远害。

　　密云禅师语录卷第八终
嘉兴大藏经　密云禅师语录


　　密云禅师语录卷第九

　　嗣法门人通云编

　　拈古

　　举世尊一日升座大众集定文殊白槌云谛观法王法法王法如是世尊便下座。

　　拈云文殊大似认影迷头世尊也是脚跟不着地。

　　举阿难尊者问迦叶云世尊传金襕袈裟外别传个甚么迦叶召阿难阿难应诺迦叶云倒却门前刹竿着。

　　拈云阿难自讨得个忙。

　　举三祖啇那和修问鞠多尊者汝年几耶云我年十七祖云汝身十七耶性十七耶者云师发已白为发白耶心白耶祖云我但发白非心白尔者云我身十七非性十七。

　　拈云大小祖师话作两橛。

　　举龙树大士见迦那提婆来先令侍者将一碗水置面前迦那提婆见乃取一针投之树繇是大喜。

　　拈云迦那提婆刺脑入胶盆即今莫有救得者么若也救得还我头来。

　　举般若多罗尊者路行次或有人问汝行何急乃云汝行何慢又问汝姓甚么乃云与汝同姓或凡或圣人莫能测。

　　拈云大小祖师被路人换却眼睛。

　　举神会到思和尚处思问甚处来云曹溪思云曹溪意旨如何会振身立思云犹带瓦砾在云和尚此间莫有真金与人么思云设有与汝向甚处着。

　　拈云诸禅德神会恁么也不无见处因甚思和尚道犹带瓦砾在当时合下甚么语免为点罚何不待伊道曹溪意旨如何但向道合取狗口伊若拟议蓦面一唾便行岂不俊哉乃振身而立可谓随邪逐恶更云和尚此间莫有真金与人益见不唧溜然则即今莫有振身而立者么广慧要与伊三十棒且道是赏伊罚伊。

　　举沩山石上坐仰山侍立次忽鸦衔一柿落在面前仰取柿拭过呈似沩沩云子甚处得来仰云此是和尚道德所感沩云汝也不得无分即分半与仰。

　　玄沙云大小沩山被仰山一坐至今起不得。

　　拈云玄沙秪知沩山被仰山一坐至今起不得竟不知仰山被沩山半个柿子塞却咽喉至今转气不得。

　　举南泉云道个如如早是变也今时师僧须向异类中行。

　　拈云且道南泉恁么道意在于何。

　　归宗云虽行畜生行不得畜生报。

　　师云者汉又恁么去也。

　　举大川和尚有江陵僧参川云几时发江陵僧提起坐具川云谢子远来下去僧便出川云若不恁么争知眼目端的僧拊掌云苦杀人几错州诸方老宿川肯之僧举似丹霞霞云于大用法道即得于我者里即不然僧云未审此间作么生霞云犹较大用三步僧礼拜霞云错判诸方底甚多洞山闻云不是丹霞难分玉石。

　　拈云洞山老汉失却一只眼须知者僧礼拜不是好心只是后来少一转语前话不圆所以遭人简点当时待丹霞云错判诸方底甚多但拊掌笑云者老汉大似不打自招如此则任是老丹霞也未免疑着。

　　举二祖云至道无难唯嫌拣择但莫憎爱洞然明白。

　　德山绘和尚云至道最难须是拣择若无憎爱争见明白。

　　拈云者两个老古锥同行不同步同得不同失指望尽力扶持至道殊不知一个被无难等盖却一个被最难等盖却至今无有出头处更说甚么明白山僧恁么批判众中莫有傍不甘者道他明白且道甚么处是明白处试出来对众指出看。

　　举赵州云至道无难唯嫌拣择才有语言是拣择是明白老僧不在明白里诸人作么生护惜时有僧问既不在明白里护惜个甚么州云我亦不知云和尚既不知为甚道不在明白里州云问事即得礼拜了退。

　　拈云大小赵州大似推恶离己何不与本分草料。

　　举僧问赵州万法归一一归何处州云我在青州做领布衫重七斤。

　　拈云我不似赵州委曲如有问万法归一一归何处劈脊便棒不惟直截抑且免致伊向万法归一一归何处躲根。

　　举云门问直岁今日作甚来云刈茅来门云刈得几个祖师云三百个门云朝打三千暮打八百东家杓柄长西家杓柄短作么生岁无语门拈拄杖打。

　　径山杲云直岁无语有三百个祖师证明云门令虽行要且棒头无眼。

　　拈云惜乎径山不与山僧同时若同即代云门与伊一顿何以要知云门棒头有眼。

　　举世尊因普眼菩萨欲见普贤不能得见乃至三度入定遍观三千大千世界觅普贤不能得见而来白佛佛云汝但于静三昧中起一念便见普贤普眼于是才起一念便见普贤向虚空中乘六牙白象。

　　云居舜云诸仁者且作么生会云居道普眼推倒世尊世尊推倒普眼且道普贤在甚处。

　　拈云云居恁么道未免傍观者哂乃召众云谁是傍观者。

　　举世尊因耆婆善别音响至一冢间见五髑髅乃敲一髑髅问耆婆此生何处云生人道又敲一云此生何处云生天道又别敲一髑髅云此生何处耆婆罔知生处。

　　拈云世尊大似有先锋无殿后待耆婆罔知处便好也与一敲何故不见道先以定动后以智拔。

　　举胜思惟梵天问不退转天子云天子我尝于此佛国土不曾见汝天子云梵天我亦不曾于此国土不曾见我。

　　拈云者二汉各自分疆立界各各不相见各各自称尊殊不知傍观者丑乃召大众云金粟恁么告报诸人还觉惭愧么。

　　举石臼参马祖祖云甚处来云乌臼来祖云乌臼近日有何言句臼云几人于此茫然祖云茫然且置悄然一句作么生臼乃上前三步祖云我有七棒寄打乌臼你还甘否臼云和尚先吃某甲后甘。

　　拈云我作马祖便与一棒看者汉作么合杀。

　　举庞居士问马祖不昧本来人请师高着眼祖直下觑士云一种没弦琴唯师弹得妙祖直上觑士乃作礼祖归方丈士随后入云弄巧成拙。

　　拈云我作马祖待他道不昧本来人请师高着眼臂脊便打他更道一种没弦琴唯师弹得妙乃连棒打出何故免伊向弄巧成拙处坐地。

　　举茱萸示众云你等诸人莫向虚空里钉橛时有僧出云虚空是橛萸便打僧云莫错打某甲萸便归方丈。

　　拈云茱萸当时打者僧果错不错若错为甚归方丈若不错为甚归方丈大众试断看复云疑杀人。

　　举沩山云老僧百年后向山下作一头水牯牛右胁书五字云沩山僧某甲此时若唤作沩山僧又是水牯牛若唤作水牯牛又是沩山僧且道唤作甚么即得。

　　拈云沩山大似不打自招复云还知金粟落处么。

　　举黄檗示众云汝等诸人尽是噇酒糟汉与么何有今日还知大唐国里无禅师么时有僧云只如诸方匡徒领众又作么生檗云不道无禅只是无师。

　　拈云黄檗大似龙头蛇尾当时待者僧云只如诸方匡徒领众又作么生和声便打更若拟议劈脊打出却恁老婆可谓酒糟太多。

　　举沩山问仰山甚处来仰云田中来沩云田中多少人仰插锹又手而立沩云今日南山大有人刈茆仰拽锹而去。

　　拈云我若作仰山待沩山问田中多少人便乃出不惟截断沩山后来老婆教伊讨鼻头不着亦乃作天下人榜样。

　　举仰山梦往弥勒内院居第二座有一尊者白槌云今当第二座说法仰起白槌云摩诃衍法离四句绝百非谛听谛听。

　　拈云古今尊宿都向仰山白槌处拈提殊不知仰山当时刺脑入胶盆被尊者白槌云今当第二座说法脑门粉碎了也若拂袖便行直令一院圣众疑着犹更白槌逐块不少且当时圣众散去是听仰山散去不听仰山散去抑仰山入内院居第二位是梦耶不是梦耶若是梦沩山因甚道子已登圣位今日有为古人作主者试出来与金粟相见。

　　举灵云见桃花悟道有颂云三十年来寻剑客几回叶落又抽枝自从一见桃花后直至而今更不疑举似沩山山云从缘得入永不退失汝善护持次举似玄沙沙云谛当甚谛当敢保老兄未彻在。

　　径山杲举古今拈提了云一家有事百家忙。

　　拈云说甚一家有事百家忙直是一盲引众盲。

　　举南源明禅师因洞山参方上法堂明云已相见了也山便下去明日却上问云昨日已蒙和尚慈悲不知甚么处是与某甲相见处明云心心无间断流入于性海山云几合放过。

　　拈云天童若作南源待洞山云不知甚处是与某甲相见处便劈脊棒免致洞山道几合放过。

　　征古

　　举洛浦久为临济侍者济尝称临济门下一只箭谁敢当锋浦一日辞济济问甚处去浦云南方济以拄杖画一画云过得者个便去浦喝济便打浦礼拜济明日升堂云临济门下有一赤稍鲤鱼摇头摆尾向南方去不知向谁家齑瓮里淹杀。

　　征云者便是第一个学喝底榜样且如临济以拄杖画云过得者个便去合作么免得他打及免向人家齑瓮里淹杀。

　　举僧问灌溪久向灌溪到来只见沤麻池溪云汝只见沤麻池要且不识灌溪僧云如何是灌溪溪云劈箭急玄沙云更学三十年未会禅。

　　征云且甚处是灌溪未会禅处具择法眼者试断看。

　　举世尊初生一手指天一手指地周行七步目顾四方云天上天下唯我独尊。

　　云门偃云我当时若见一棒打杀与狗子吃贵图天下太平。

　　征云诸仁者世尊还有过也无若有甚么处是世尊过处若无云门恁么道意旨如何试简点看。

　　举世尊因文殊至诸佛集处值诸佛各还本处唯有一女子近佛坐入于三昧文殊白佛云何此女得近佛坐而我不得佛告文殊汝但觉此女令从三昧起汝自问之文殊绕女三匝鸣指一下乃托至梵天尽其神力而不能出世尊云假使百千文殊亦出此女定不得下方过四十二恒河沙国土有罔明菩萨能出此女定须臾罔明从地涌出作礼世尊敕罔明出罔明却过女前鸣指一下女子于是从定面出。

　　征云出得出不得且置作么生是底定。

　　举德山问龙潭久向龙潭到来潭又不见龙又不现潭云子亲到龙潭山乃作礼。

　　征云既曰潭又不见龙又不现因甚道子亲到龙潭且甚么处是亲到处试断看。

　　举世尊因文殊在门外立乃云文殊何不入门来殊云我不见一法在门外何以教我入门。

　　征云门外入门则且置唤甚么作门。

　　举世尊因外道问不问有言不问无言世尊据坐外道赞叹云世尊大慈大悲开我迷云令我得入。

　　征云世尊据坐外道未尝据坐且甚么处是外道入处。

　　举庞居士到芙蓉山太毓禅师处毓行食与居士士拟接毓缩手云生心受施净名早呵去此一机居士还甘否士云当时善现岂不作家毓云非开他事士云食到口边被他夺却毓乃下食士云不消一句。

　　征云秪如居士道不消一句且是食到口边耶是被他夺却耶具眼者试定看。

　　举世尊因黑爪梵志运神力以左右手擎华两株来供养佛佛召云仙人志应诺佛云放下着志遂放下左手一株华佛又召仙人放下着志又放下右手一株华佛又云仙人放下着志云世尊我今空身而住更教放下个甚么佛云吾非教汝放舍其华汝当放舍外六尘内六根中六识一时舍却无可舍处是汝免生死处梵志于言下悟无生忍。

　　征云既舍六根六尘六识可谓俱舍甚么处是无可舍处是先生死处又唤甚么作无生忍而言悟乎。

　　举六祖因风飏刹幡动有二僧对论一云风动一云幡动往复未曾契理祖云不是风动不是幡动仁者心动二僧竦然。

　　征师高呼大众众皆举首遂举拂子摇曳云且道风动耶拂动耶心动耶。

　　举六祖谓门人云吾归新州汝等速治舟楫门人云师从此去早晚却回祖云叶落归根来时无口。

　　征云且道祖师为门人答话耶说道理耶。

　　举阿难白佛言今日出城见一奇特事佛云见何奇特事难云入城见一攒乐人作舞出城总见无尝佛云我昨日入亦见一奇特事难云未审见何奇特事佛云我入城时见一攒乐人作舞出城时亦见乐人作舞。

　　征云阿难与世尊所见还有优劣也无若无世尊与阿难所见不同若有利害在甚么处。

　　举二祖云觅心了不可得三祖云今日始知罪性不在内外中间如其心然。

　　征云一人觅心不可得绍祖位一人一切如心绍祖位是同是别若别则不应相绍祖位若同为甚一人有心一人无心诸人试简点看唤甚么是心唤甚么是无心。

　　举盐官会下有主事僧忽见鬼使来追僧告云某甲身充主事未假修行乞容七日得否使云待为白王若许七日后来不然须臾便至言讫不见至七日后复来竟觅其僧了不可得。

　　征云前头见使因甚见后头鬼使为甚不见。

　　举南泉与杉山向火次乃云不用指东画西本分事直下道将来杉以火箸插向炉内泉云直饶如是犹较王老师一线道又如前问赵州州遂画一圆相中心点一点泉云直饶如是犹较王老师一线道。

　　征云甚么处是犹较王老师一线道处复云且王老师在甚么处作活计。

　　举杉山因普请择蕨次南泉提起一茎云者个大好供养山云非但者个百味珍馐他亦不顾泉云虽然如是个个须尝过始得。

　　征云秪如南泉道个个须尝过始得是肯杉山不肯杉山若肯杉山又道非但者个百味珍馐他亦不顾若不肯为甚道个个须尝过始得。

　　举睦州唤僧云大德僧回首州云担板汉。

　　征云且道睦州赏伊罚伊若道罚伊者僧唤既回首甚么处是担板处若道赏伊睦州因甚道担板汉诸人也须简点始得莫学矮子看戏好。

　　举水潦问马祖如何是西来的的意祖乃当胸踏倒潦大悟起来拊掌呵呵大笑云也大奇也大奇百千三昧无量妙义只向一毫头上一时识得根源去乃作礼而退住后示众云自从一吃马师踏直至如今笑不休。

　　蒋山泉云忽然瞥地更是好笑。

　　征云只如蒋山道忽然瞥地更是好笑且道在那个分上若有人道得许伊瞥地好笑。

　　别古

　　举世尊与阿难行次见一古佛塔世尊便作礼难云此是甚么人塔世尊云过去诸佛塔难云过去诸佛是甚么人弟子佛云是吾弟子难云应当如是。

　　别云广慧若作阿难待世尊道是吾弟子但问佛是甚么人弟子待世尊拟开口时便乃作礼却谓应当如是随风倒柁岂是丈夫。

　　举昔有外道问一入定僧轮王众生种非佛非罗汉不受后有身是甚么义僧便入定问弥勒弥勒为答了却出定语外道云譬如陶师埏埴成器。

　　别云广慧则不然见他道轮王众生种非佛非罗汉不受后有身是甚么义只向他道亲言出亲口。

　　举肃宗帝问忠国师百年后所须何物忠云与老僧造个无缝塔云请师塔样忠良久云会么云不会忠云吾有付法弟子耽源却谙此事请诏问之帝后诏源问源乃颂云湘之南潭之北中有黄金充一国无影树下合同船琉璃殿上无知识。

　　别帝于国师良久处云会么但向道恁么则不必更造也不惟不虚供养国师要且截断国师诏耽源云云保宁勇云非父不生其子师云殊不知养子不及父家门一世衰别耽源呈颂处但展两手云请陛下鉴恁么稍不辱其父耳。

　　举忠国师问南泉甚处来云江西忠云还将得马师真来不云秪者是忠云背后底聻泉休去。

　　别云待伊道还将得马师真来不转身便行不惟教许大国师讨鼻头不着抑使国师免向面前背后作活计。

　　举忠国师问紫璘供奉大德所蕴何业云青龙疏忠云是金刚经么云是忠云经文最初两字唤作甚么云如是忠云是甚么奉无语又问城南草作何色云作黄色忠乃问童子城南草作何色云作黄色忠云秪者童子亦可帘前赐紫对御谈玄。

　　别待他道经文最初两字唤作甚么并问城南草作何色但向道大小国师寐语作么他若更言便震威一喝而行。

　　举雪窦云天得一以清地得一以宁衲僧得一以无风浪兴尔若辨得祸不入慎家之门。

　　别云者龙头蛇尾汉错下注脚乃云天得一以清地得一以宁衲僧得一以无风浪兴以拄杖一时趁散。

　　举睦州因西峰长老至茶次问长老今夏在甚处安居云兰溪州云有多少众云七十来人州云时中将何示徒峰拈起柑子州云着甚么死急。

　　别拈柑处云老老大大犹问在复代着甚么死急处云真善知识瞒一点不得。

　　举临济侍德山次山云今日困济云者老汉寐语作么出便打济掀倒禅床。

　　别济掀倒禅床处若作临济拽禅床蓦面掷可谓得人一牛还人一马但掀倒禅床大似不柰船何打破戽斗。

　　举洞山因秦首座吃果子次乃问有一物上拄天下拄地黑似漆尝在动用中动用中收不得你道过在甚么处座云过在动用中山令掇退果桌。

　　别首座拈起果子云宾主历然洞山若再拟议掀倒果桌便行。

　　举僧问灌溪久向灌溪到来只见沤麻池溪云汝只见沤麻池要且不识灌溪云如何是灌溪溪云劈箭急。

　　别云灌溪虽拽转人鼻孔争柰惹人情见何不待伊问如何是灌溪劈脊便打。

　　举僧问石霜咫尺之间为甚不睹师颜霜云我道遍界不曾藏僧后问雪峰遍界不曾藏意旨如何峰云甚么处不是石霜僧回举似霜霜云者老汉着甚么死急。

　　师云雪峰石霜大似劳而无功乃别云忽有人问咫尺之间为甚不睹师颜蓦面便唾若问遍界不曾藏意旨如何劈脊便棒复云好不识羞。

　　举僧问龙牙十二时中如何用力牙云如无手人行拳。

　　石门聪云道即太煞道只道得一半乃云如无舌人解唱歌始得。

　　别云石门也只道得一半直须通身如舌手始得。

　　举僧问乾峰十方薄伽梵一路涅槃门未审路头在甚么处峰以拄杖画一画云在者里僧复请益云门门拈起扇子云扇子𨁝跳上三十三天筑着帝释鼻孔东海鲤鱼打一棒雨似盆倾会么。

　　别云古今皆谓二老作家善能通变殊不知弄巧成拙忽有问十方薄伽梵一路涅槃门未审路头在甚么处只向道看脚下。

　　代古

　　举维摩因须菩提持钵到乃取钵满盛香饭谓须菩提曰若能于法等者于食亦等乃至入诸邪见不到彼岸住于八难不得无难同于烦恼离清净法汝得无诤三昧一切众生亦得是定其施汝者不名福田供养汝者堕三恶道为与众魔同一手作诸劳侣汝与众魔及诸尘劳等无有异于一切众生而有怨心谤于佛毁于法不入众数终不灭度汝若如是乃可取食须菩提闻此茫然不知以何答置钵欲去。

　　代云广慧若作须菩提但擎钵舞跃而出。

　　举大义禅师问诸硕德云行住坐卧毕竟以何为道有对云知者是义云不可以智知不可以识识何谓知者是有对云无分别是义云善能分别诸法相于第一义而不动安得无分别是有对云四禅八定是义云佛身无为不堕诸数安得四禅八定是耶时举众杜口。

　　代云和尚面皮厚多少。

　　举僧问归宗如何是观音妙智力宗敲鼎盖三下云还闻么云闻宗云我何不闻僧无语宗以棒趁下。

　　代僧无语处抚掌云某甲闻和尚不闻代以棒趁下处但接棒轻轻推一推云学人不敢重烦和尚。

　　举僧谓赵州云某甲从长安来横一条拄杖不曾拨着一人州云自是大德拄杖短僧无语。

　　代云某甲罪过不意轻触和尚。

　　举僧参赵州州问甚处来云南方州云佛法尽在南方汝来作么云佛法岂有南北州云饶汝从雪峰云居来也只是个担板汉僧无语。

　　代云若不是某甲被和尚遮却。

　　举仰山携一杖子僧问甚处得仰山拈向背后僧无语。

　　代以手鼓掌笑云今日识得和尚。

　　举末山尼了然因僧到参然云太褴缕生云虽然如是且是师子儿然云既是师子为甚被文殊骑僧无对。

　　代震威一喝伊再动静掀倒禅床便行。

　　举洞山问德山侍者从何方来云德山来洞云来作甚么云孝顺和尚洞云世间甚么物最孝顺者无对。

　　代云唯某最孝顺或云作么孝顺直道吾尝于此切。

　　举乾峰问众云轮回六趣具甚么眼众无对。

　　代云具轮回六趣眼。

　　举僧参圣寿严严补衲次提起云山僧一衲衣展似众人见云水请两条莫教露针线快道僧无对。

　　代云请和尚放下即道待伊放下却自提衣而出。

　　举僧问招庆匡禅师如何是提宗一句庆云不得昧着招庆僧礼拜起庆云不得昧着招庆嘱汝作么生是提宗一句僧无对。

　　代云学人自领去。

　　举世尊将诸圣众往第六天说大集经敕他方此土人间天上一切狞恶鬼神悉皆集会受佛付嘱拥护正法设不赴者四天门王飞热铁轮追之令集既集会已无有不顺佛敕者各发弘誓拥护正法惟一魔王谓世尊云瞿昙我待一切众生成佛尽众生界空无有众生名字我乃发菩提心。

　　代世尊云唯汝款分明。

　　举世尊因耆婆善别音响至一冢间见五髑髅乃敲一髑髅问云此生何处耆云生人道世尊又敲一云此生何处耆云生天道世尊又别敲一髑髅云此生何处耆婆罔知生处。

　　代耆婆但云生佛处世尊若拟议时便与震威一喝呵呵大笑而行。

　　举达磨初至梁因武帝问如何是圣谛第一义磨云廓然无圣云对朕者谁磨云不识帝不领悟。

　　代云不枉西来。

　　举忠国师因虞军容问师住白崖山如何修行师唤童子以手摩顶云惺惺直言惺惺历历直言历历向后莫受人瞒军容无语。

　　代云不问那知。

　　举无著到五台文殊陪吃茶次殊拈起玻璃盏问南方还有者个么云无殊云寻尝将甚么吃茶着无对。

　　代即以盏蓦口掷云只将者个。

　　举鹤林素禅师因僧敲门林问是甚么人云是僧林云非但是僧佛来也不着云佛来为甚不着林云无汝止泊处。

　　代当时打破门行。

　　举荷泽神会禅师到思和尚处思问甚么处来会云曹溪思云曹溪意旨如何会振身立思云犹带瓦砾在会云和尚此间莫有真金与人么思云设有与汝向甚么处着。

　　代犹带瓦砾在处但作嘘嘘声代设有与汝向甚处着云元来元来。

　　举西天大耳三藏到京云得他心通肃宗命忠国师试验藏才见师乃礼拜立于右师问汝得他心通耶藏云不敢师云汝道老僧即今在甚么处藏云和尚是一国之师何得去西川看竞渡师良久再问汝道老僧即今在甚么处藏云和尚是一国之师何得向天津桥上看弄猢狲至第三次问藏良久罔知去处师叱云者野狐精他心通在甚么处。

　　代三藏罔知去处云和尚是一国之师何得寐语代国师叱藏处云重言不当吃复云却是和尚善他心通。

　　举昔有官人入镇州天王院睹神像因问院主此是甚么功德云护国天王官云只护此国遍护余国云在秦为秦在楚为楚官云腊月二十九日打破镇州城天王向甚处去主无对。

　　代云官人切莫造反复云今日得官人作证。

　　举昔有持钵僧至长者家偶为犬伤长者因问龙披一缕金翅不吞大师全披法服为甚却被狗咬。

　　代云却是者畜生具眼。

　　举南泉典座办两分食诣园中管顾园头食时展钵次忽有念佛鸟鸣园头乃敲钵一下又鸣再敲一下鸣既住头乃问典座会么座云不会又敲一下。

　　代云敲即任你敲会即我不会。

　　举昔有僧还魂云冥中见地藏遂问某平生修何行业某云念法华经藏云止止不须说为是说为是不说某无对。

　　代为是说为是不说处云当时与一喝复于某无对处云且喜汝果得还魂。

　　举昔有老宿问座主疏钞解义广略如何主云钞解疏疏解经宿云经解甚么主无对。

　　代云和尚不得重加笺释。

　　举南泉云王老师卖身去也还有人买么时有僧出云某甲买泉云不作贵不作贱你作么生买僧无对。

　　代云恰好。

　　举盐官一日唤侍者将犀牛扇子来者云破也官云扇子既破还我犀牛儿来者无对。

　　代向前云来也。

　　举盐官问一座主蕴何经云华严经官云华严经有几种法界云略言有四广说则重重无尽官竖起拂子云者是第几种中收主无对。

　　代云却请和尚收起。

　　举僧问赵州至道无难唯嫌拣择如何得不拣择州云天上天下惟我独尊云此犹是拣择州云出库奴甚么处是拣择。

　　代云天上天下惟我独尊聻者老汉更若拟议一喝便行。

　　举陆亘大夫因南泉迁化来吊慰院主问大夫何不哭云院主道得亘即哭主无对。

　　代云苍天苍天。

　　举沩山问仰山甚处来仰云田中来沩云出中多少人仰插锹叉手而立沩云今日南山大有人刈茆仰拽锹而去。

　　代沩山待仰山拽锹而去随劈脊一棒云且道赏你罚你若能如此沩仰宗旨不致寂寥。

　　举仰山指雪狮子云还有过得此色者么众无对。

　　代但骑却雪狮子。

　　举洞山因泰首座吃果子次乃问有一物上拄天下拄地黑似漆尝在动用中动用中收不得你道过在甚么处座云过在动用中山乃令掇却果桌。

　　代但打掇果桌者待洞山动静便与一喝。

　　密云禅师语录卷第九终
嘉兴大藏经　密云禅师语录


　　密云禅师语录卷第十

　　嗣法门人通门编

　　颂古

　　世尊初生。

　　才出胞胎脱体彰指天指地为人扬引他无限痴男女天上人间没处藏。

　　世尊敕阿难持钵。

　　佛佛仪容要现前瞿昙为说老婆禅可怜庆喜懡㦬去犹待人呼倒刹竿。

　　世尊拈花。

　　世尊脱体风流迦叶浑身卖俏当时百万人天只见拈花微笑。

　　女子出定。

　　出得出不得无在无不在女子与瞿昙灵山元一队君不见台山路口蓦直婆明州市里憨布袋。

　　楞严经世尊于大众中舒金色臂摩阿难顶告示阿难及诸大众有三摩提名大佛顶首楞严王具足万行十方如来一门超出妙庄严路。

　　大慈世尊真大慈举手以摩阿难顶咸作哀怜摄受看几人能此发深惺。

　　吾不见时何不见吾不见之处若见不见自然非彼不见之相若不见吾不见之地自然非物云何非汝。

　　空山不见人但闻人语响返景入深林复照青苔上。

　　若能推者即是汝心则是认贼为子修山主云若能推者不是汝心则是认贼为子。

　　如今推也是子是贼度体裁衣短长自识。

　　若能转物即同如来。

　　若能转物即如来黄面瞿昙好掌腮未举已前先荐得翻身独步上天台。

　　圆觉经居一切时不起妄念于设妄心亦不息灭住妄想境不加了知于无了知不辨真实。

　　明明见了非他见了了尝知无别知山月如银牵老兴闲行不觉过峰西。

　　法华经假使满世间皆如舍利弗尽思共度量不能测佛智。

　　如何是佛智其汝谩商量人贫觉智短马瘦见毛长咦嘻咄参。

　　此经开方便门示真实相深固幽远无人能到。

　　你知我不知我到你不到彼此自分明咄哉黄面老。

　　金刚经凡所有相皆是虚妄若见诸相非相即见如来。

　　明明百草头明明祖师意衲僧若恁么何曾摸着叠。

　　经首题[米-木+八]字。

　　以字不成八字错碧眼胡儿难注脚我土聪明人强名天将夫子为木铎。

　　维摩默然。

　　居士何曾是默然文殊不二妄加呈白云影里怪石露只可惺惺不可名。

　　七贤圣女游尸陀林。

　　阴阳不涉间田地叫不应山何处所突然伸出个拳头无根树子花朵朵。

　　舍利弗入城遥见月上女出城。

　　僧女相逢在市廛交头接耳语喃喃月上女太无端如他去也甚何堪。

　　迦叶召阿难。

　　金襕传外别何传蓦召阿难似可堪倒却门前刹竿着阿难依旧被他谩。

　　傅大士见梁武帝不起。

　　大小傅大士一款便成招虽然身不动争柰舌头摇。

　　傅大士披衲顶冠靸履见梁武帝。

　　道冠儒履佛袈裟无限平人被此遮三事问来三指破至今犹有眼生花。

　　布袋和尚。

　　一个破布袋袋尽大千界无柰浑身没处藏却向人前生捏怪。

　　达磨面壁。

　　老胡九年冷坐争柰无人勘破我若当时看见劈脊一拳打倒。

　　三祖忏罪。

　　满身疯恙满身愁觅罪分明叵得繇从此通身都改变正生疯处正风流。

　　五祖弘忍大师。

　　谁是前身孰后身分明有口也难伸无端累彼周家女疑杀世间多少人。

　　道明禅师趁卢行者。

　　妄将衣钵便为然不信端繇有悟缘尽力不能提得起始疑衣钵不虚传不虚传乞方便莫思恶兮莫思善正与么时明上座那个分明本来面。

　　忠国师三唤侍者。

　　国师三唤出枯肠侍者连声举广长负吾负汝重注脚至今天下乱抟量。

　　南岳怀让禅师。

　　恁么来兮甚么物不似一物还似屈堂堂直下用无私后代儿孙施棒喝。

　　青原行思禅师。

　　圣谛不为阶不落还似情存舍两头卧龙若解翻身转始可全提向上筹。

　　青原因僧问佛法大意云庐陵米作么价。

　　青原老吃庐陵饭米价犹来似不知端的见他何大意莫教辜负两行眉。

　　马祖三十年不曾少盐酱。

　　马师说法足盐酱尽十方人皆供养若是衲僧沾着唇一条穷命通身丧。

　　百丈卷席。

　　马祖升堂百丈卷席分明一贯两个五百。

　　马祖即心即佛非心非佛。

　　即心即佛非心非佛大小马师舌头无骨。

　　马祖不安。

　　日面月面昼夜尝现孰信盲人却自能见。

　　百丈野狐。

　　不昧不落舌拄上腭一任诸人胡穿乱凿。

　　不落不昧声出皮袋百丈野狐两个一对。

　　百丈再参马祖。

　　马师喝下意非尝百丈聋时据有方堪笑而今效颦者谁知黄檗舌头长。

　　女子哭上法堂。

　　爷娘俱丧孰为亲大哭嗥啕苦独身选日一时都葬却至今疑杀世间人。

　　南泉牧牛。

　　不如随分绡些些一种风流出当家两角横分开正眼腾腾任运自生涯。

　　南泉庄上吃油糍。

　　偷吃油糍阿谁见你不说不知不识廉耻。

　　南泉平尝心是道。

　　平尝心是道南泉是王老日用事无余全身入荒草。

　　归宗斩蛇。

　　庐岳宗师特异尝险行恶道作慈航赚他无限痴男女开眼堂堂入镬汤。

　　盘山云光境俱忘复是何物洞山云光境未忘复是何物。

　　忘不忘时境复何思量贫恨一身多可怜昔日王羲之却写黄庭换白鹅。

　　东寺云心不是佛智不是道剑去久矣尔方刻舟。

　　冲开碧落松千尺截断红尘水一溪饱食高眠人不识日从东畔又沉西。

　　鲁祖面壁。

　　池阳老子本堂堂才见僧来转放光独耀无私人不荐翻为面壁错商量。

　　庞居士参马祖。

　　一口吸尽西江水多少行人作道理野老年来气力颓只顾早眠井晏起。

　　庞居士无生话偈。

　　男不婚女不嫁团圞共说无生话无生话没缝罅三十山藤犹好打。

　　庞婆入鹿门寺作斋。

　　维那对众要宣扬却自婆婆做一场梳插髻边便归去阇黎不荐太茫茫。

　　药山石上坐次。

　　不为不闲坐笑倒破灶堕有人来问我正好蓦面唾。

　　药山升座众才集便下座归方丈师着语云看破了也院主问其故山云经有经师论有论师争怪得老僧师着语云看破了也。

　　一看破二看破人人鼻孔下头大珍重诸人摸取好若摸错时休怪我。

　　药山看经。

　　梵语唐言总一般言端端更语端端要知遮得何人眼试把牛皮仔细看。

　　李翱见药山。

　　云在青天水在瓶药山无地可容身真金自是真金价终不和沙卖与人。

　　丹霞烧水佛向火。

　　木佛烧来身体暖眉须堕落面皮光明明果报无藏处堪笑时人乱度量。

　　沩山踢倒净瓶。

　　百丈举起少火沩山直下看破翻身踢倒净瓶压倒华林首座。

　　沩山见刘铁磨来云老牸牛汝来也磨云来日台山大会斋和尚还去么沩放身作卧势磨便出去。

　　一似戏话一似相骂得人一牛还人一马作卧便行可知礼也。

　　沩山问仰山终日与子商量成得甚么边事仰空中画一画沩云若不是吾终被汝惑。

　　忙忙空里画一画寂子已被沩山惑一画沩山不受瞒千古万古堪为则。

　　黄檗在盐官殿上礼佛。

　　一棒一条痕一掌一握血要知不着佛法僧所得试看血痕何处出。

　　裴相国拓佛安名。

　　佛之一字繇来觉马字驴名总一般了知性字原无我唤着东西便喜欢。

　　子湖看狗。

　　于湖一只狗取人足心首未见忽闻名浑身觉一口。

　　白马昙照禅师。

　　一生叫快活临终却叫苦拈起枕子时大虫元是虎珍重诸人切忌莽卤拟议啇量东秦西鲁。

　　陆亘大夫问南泉天地同根话。

　　天地同根物一体黄莺啼在深花里可怜大梦未醒人空听好音迷自己。

　　夹山参船子。

　　离钩三寸如何道一桡打入洪波跳忽觉来时自点头(请续此句)。

　　赵州问南泉知有底人向甚么处去泉云山前檀越家作一头水牯牛去州云谢师指示泉云昨夜三更月到窗。

　　擎头戴角果轩昂赵老当头夺父强知有底人何处去月明依旧照寒窗。

　　赵州四佛。

　　泥佛不度水堪笑赵州卖口嘴金佛不度炉丈夫谁肯受糊涂木佛不度火觌面何曾辜负我真佛内里坐无限平人多蹉过。

　　庭前柏树子。

　　赵州柏树子撑天兼拄地顶门眼豁开我却不是你。

　　赵州密密意。

　　冷地分明事极精等闲触着便生情闲时事着忙时用会处应教用处亲。

　　赵州吃茶去。

　　逢人岂是闲开口堪笑都从语脉走留坐吃茶珍重去到底未闻狮子吼。

　　赵州洗钵话。

　　吃粥了也洗钵去大似茫茫无本据有本据其僧自是无藏处。

　　赵州狗子无佛性。

　　狗无佛性全提正令拟议思量错过穷命。

　　临济三顿棒。

　　连打三番不展眸更饶一拨始昂头筑拳鼓掌威狞甚虎尾虎头通并收。

　　临济枉遭三顿棒累及儿孙恨不消一报到头还一报至今代代不相饶。

　　最喜当仁不让人筑拳鼓掌绝疏亲可怜千百年前事直至如今有几人。

　　临济凡见僧入门便棒便喝。

　　祖令全提继后踪示徒端不在从容棒头击起隈岩虎霹雳轰腾卧海龙。

　　临济两堂首座同时下喝。

　　一条拄杖两人扶试问诸人会也无满目堂堂通是汉几个男儿是丈夫。

　　大随随他去。

　　坏亦坏兮随亦随几人于此转猜疑山僧为汝分明说坏坏随随个是谁。

　　陈操尚书登楼勘僧。

　　罗笼不住唤无回犹是憨憨强主哉拶着返身蓦头掷衲僧行脚眼方开。

　　德山参龙潭。

　　潭不见龙不现亲到龙潭遭一箭纸灯吹灭眼方开棒上纵横光焰焰。

　　洞山解制。

　　不出门草出门草大丈夫儿通踏倒随流任运本来身遍界莫非无价宝。

　　洞山因僧问如何是衲僧孔窍云十八女儿不系裙。

　　倒腹倾肠说与君不须疑虑更纭纷衲僧孔窍无遮蔽十八女儿不系裙。

　　令遵井索话。

　　窊篱木杓钱贯井索伶利衲僧都来抛却丈夫自有冲天志万里天边飞一鹗。

　　投子大同禅师因僧问月未圆时如何子云吞却三个五个云圆后如何子云吐却七个八个。

　　要吞便吞要吐便吐投子投子圆前圆后。

　　投子因僧问和尚住此山有何境界云丫角女子白头丝。

　　人来相问山何境彻底从头举似伊急着眼莫迟疑丫角女子白头丝咦。

　　投子指庵前石。

　　投子布山漫天网雪峰走入伊圈套当时一径转身行却使投子也疑我。

　　仰山指雪狮子。

　　捏聚成形人竞观仰山指示有来端要知逾过此色者普请诸人试自看。

　　仰山因僧思𨜶问禅宗顿悟入门的意如何话。

　　凡圣初无有二伦返思思底许谁亲相逢尽道休官去林下何曾有一人。

　　米胡和尚令僧问仰山今时人还假悟也无仰云悟即不无争柰落第二头胡深肯之。

　　迷悟都来第二头个中唯悟可为俦若还一息不繇悟触境依前随事流。

　　三角庵主因贼魁索宝震威喝之遂遇难。

　　僧家所蓄非尝珍特贵人间解济人纵遇凶人无异志真真真宝真果真。

　　兴化上堂一喝不作一喝用话。

　　虎骤龙骧作者机电光石火较犹危当阳喝下全身现后代儿孙取次吹。

　　三圣逢人即出。

　　兴化与三圣一出一不出君不见寒山拾得无处藏只为丰干太饶舌。

　　无著五台遇文殊。

　　无著当年去五台偶遇文殊接话陪前后三三多少数算来忽觉笑颜开。

　　婆子抛儿。

　　的子亲儿撒手抛目前何物更笼牢堂堂大道乾坤廓要在英雄意气豪。

　　一个亲儿也不消光前绝后赤条条憧憧四海参寻者认子为娘当得么。

　　疏山大黄。

　　有问冬来意京中出大黄若人吞下肚屙净一条肠。

　　南院赤肉团。

　　壁立千仞赤肉团作家相见面相看分明太煞分明甚不是其人吐气难。

　　玄沙三种病人。

　　三种病人作么接诸方施设尽皆息若到吾门别有长一棒打来都教彻。

　　玄沙问文桶头下山几时归云三五日沙云归时有无底桶子将一担归文无对。

　　从来一个无底桶无始劫担到今时玄沙觌面为提起无柰桶头犹不知。

　　首山因僧问如何是佛法大意云楚王城畔汝水东流。

　　楚王城畔水东流逐色随声那得休若是英灵山类者腰缠骑鹤上杨州。

　　岩头参德山问是凡是圣。

　　是凡是圣两罗笼喝越乾坤海岳空礼拜处还更一掴洞老岩头绝谓踪。

　　盐官因僧问如何是本身卢舍那官云与我过净瓶来僧移净瓶至官云却安旧处着僧送至本处复来问官云古佛过去久矣。

　　日用无非是本身随声逐色不相亲觌面指呼犹不荐今古何曾有二人。

　　雪峰因入山采得一枝木其形似蛇于背上题云本自天然不假雕琢寄长庆安安云本色住山人且无刀斧痕。

　　本无名与状雕琢便成文直下猛提取用去自超群。

　　百丈惟政禅师有老宿见日影透窗问窗就日日就窗政云长老房中有客归去好。

　　窗就日日就窗不认物便认光觌面唤醒无别事顿然独脱好归房。

　　云门日日是好日。

　　日日是好日何处辨端的曝得老韶阳是甚干屎橛。

　　云门看山。

　　日里看山夜间打眠西来祖意十万八千。

　　云门透法身句。

　　北斗里藏身不必论疏亲举头天外看谁是我般人。

　　云门糊饼。

　　相骂饶你接嘴相唾饶你泼水若是云门糊饼切忌咬他滋味。

　　云门须弥山。

　　不生一念还有过焦面大虫当路坐问着韶阳老古锥须弥山子来遮我。

　　云门露。

　　杀佛杀祖云门露机轮绝处难回互文殊握剑逼如来尽法无民谁解顾。

　　云门答诸佛出身处云东山水上行幻有和尚答诸佛出身处云西河火里坐。

　　东山水上行西河火里坐愧我总不知长伸两脚卧。

　　云居膺禅师因僧在房内念经隔窗问阇黎念者是甚么经云维摩经膺云不问维摩经念者是甚么经僧从此悟入。

　　闭户悄悄静念经谁知窗外有人听重重及问念甚么始觉声声彻骨惺。

　　不问维摩念甚经云居彻底老婆心其间些子淆讹处多少行人认识神。

　　云居何必话。

　　何必不必两人评出觌面当机拦腮劈脊。

　　曹山井觑驴。

　　井觑驴驴觑井珍重行人休认影庞公参见马大师一口吸却西江尽。

　　曹山因僧问子归就父为甚么父全不顾山云理合如是云父子之恩何在山云始成父子之恩云如何是父子之恩山云刀斧斫不开。

　　子归就父父全不顾彼此两忘浩然独步。

　　沩山有句无句。

　　有句无句如藤倚树双手劈开全身独露树倒藤枯句归何处大笑呵呵正好面唾。

　　香林因僧问如何是祖师西来意云坐久成劳。

　　西来祖意坐久成劳神光不会立雪齐腰。

　　洞山麻三斤。

　　如何是佛麻三斤洞山浑是一团筋说与世间人不信无言童子笑忻忻。

　　法眼因僧问如何是曹源一滴水云是曹源一滴水韶国师闻已豁然。

　　滴水还将滴水酬分明非马亦非牛可怜逐浪随流者不见天台暗点头。

　　风穴因僧问如何是佛云杖林山下竹筋鞭。

　　杖林山下竹筋鞭拈起元来手指尖放下莫嫌无觅处通身枝节自天然。

　　五祖戒因僧问如何是佛云踏着秤锤硬似铁。

　　踏着秤锤硬似铁哑子得梦向谁说净名杜口于毗耶释迦掩室于摩竭。

　　智门莲花。

　　未出已出当面不识直指曲谈莲花荷叶。

　　汾阳因僧问如何是西来意云青绢扇子足风凉。

　　青绢扇子足风凉汾州用处不寻尝龙袖拂开全体现万象明明绝覆藏。

　　慈明因僧问如何是佛云水出高源。

　　水出高源迥异流五湖四海不同俦滔滔流向人间去罕过亲曾到地头。

　　琅玡答长水话。

　　长水如是问琅玡如是答清净本然云何忽生山河大地。

　　大愚芝因僧问如何是佛云锯解秤锤。

　　锯解秤锤直截单提若人不会别唤沙弥。

　　杨岐三脚驴。

　　三脚驴子弄蹄行腾腾步步契无生杨岐知你犹未省湖南长老两眉横。

　　杨岐问僧金刚圈你作么跳栗棘蓬你作么吞。

　　巨海垂香饵漫天布网罗从他吞跳者我只笑呵呵。

　　五祖演问僧倩女离魂那个是真的。

　　不用求真唯须息见如何若何拦腮劈面。

　　五祖演举昔日有秀才着无鬼论一日鬼现身云你道无我聻秀才无语祖云当时只举手作鹁鸠嘴云谷谷孤。

　　说有道无徒费力现身无语较些些鹁鸠嘴也鹁鸠啼百怪千妖总一家。

　　五祖演展手问僧云因何唤作手。

　　因何唤作手举起便知有若也自颟顸徒劳开嘴口。

　　佛果勤凡垂问学者拟议则一拳。

　　从来佛法无多尽力当胸一拳顿令凡胎俗骨便成大觉金仙。

　　应庵示众。

　　尽力道不得底句不在天台定南岳踏穿草履归来自笑错下注脚。

　　应庵问密庵如何是正法眼密云破砂盆。

　　正法眼藏破砂盆盖覆乾坤海岳昏从上家私狼藉下代代儿孙一口吞。

　　荆叟因痴钝室中举如何是佛答云烂东瓜。

　　如何是佛烂东瓜笑倒丛林老作家白鹭下田千点雪黄鹂上树一枝花。

　　婆子烧庵。

　　正当与么时验贼不验赃可怜者汉子将谓别商量。

　　师因侍者问洞山正偏五位偈旨乃云逐位念将来者朗诵云正中偏三更初夜月明前莫怪相逢不相识师打云还识么偏中正失晓老婆逢古镜分明觌面更无真师打云还见么正中来无中有路出尘埃但能不触当今讳师打云合取口兼中至两刃交锋要回避好手还同火里莲师打云还知落处么兼中到不落有无谁敢和师打云落在甚么处只如人人尽欲出尝流折合还归炭里坐又作么生师打云又恁么去也者云请和尚各为颂出师颂云。

　　正中偏一棒当头绝谓言直指分明人不会逐语生情堕正偏。

　　偏中正一棒当头全正令若人不会更寻思蹉过自家穷性命。

　　正中来棒下无生击处间离相离名全体现纵横任运出尘埃。

　　兼中至一棒当头没回避自古当仁不让人临机各各全意气。

　　兼中到一棒当头绝素皂任运相将只么行谁更昏昏炭里坐。

　　师因阅大慧颂汾阳十智同真云兔角龟毛眼里栽铁山当面势崔巍东西南北无门入旷劫无明当下灰师云此颂只有当面二字间隔似乎两橛不若壁立二字妥贴复阅觉范颂乃述一颂云。

　　十智同真面目全行人不荐可生怜故将条棒当头打直指同真与要玄。

　　因众禅者颂洞山尊贵话井着语呈师师乃着语云气格生成复颂云。

　　从来气格自生然无位真人面目全若也有人来问我当胸劈脊秪粗拳。

　　举沩山云老僧百年后山下檀越家作一头水牯牛左胁书五字云沩山僧某甲当恁么时唤作沩山僧又是水牯牛唤作水牯牛又是沩山僧自古至今答者不少老僧亦答云分身两处看复颂云。

　　分身两处看圆通无畔岸纵设万亿名难离这个汉。

　　潘吴二道人以海底泥牛四句偈乞注解师云余智识暗短不能诠释但有六十棒在二十棒打高峰和尚四十棒打二道人然后为汝下个注脚汝作棒会入地狱如箭射不作棒会入地狱如箭射更试问二道人合作么生。

　　海底泥牛衔月走空中木马怒雷吼蓦然跳上脊梁骑拍手呵呵笑破口。

　　岩前石虎抱儿眠日炙风吹知几年忽觉㘞然声振地翻身直过九重天。

　　铁蛇钻入金刚眼一念回光即便见见得分明没两人依旧从前本来面。

　　昆仑骑象鹭鸶牵约不后兮推不前直下须明无异旨莫随言语乱钻研。

　　总颂。

　　堪笑高峰老作家妄将四句验龙蛇可怜逐语生情者却向糟中去取查。

　　因诸禅者颂大随覆龟话师亦颂云。

　　已上都来逐物移并无一个自繇儿老僧若也当时见一脚掀翻履与龟。

　　密云禅师语录卷十终
嘉兴大藏经　密云禅师语录


　　密云禅师语录卷第十一

　　嗣法门人通贤编

　　偈

　　北京寄怡泉师

尝游清涧沜懒走浊溪滨忽睹水中影方知崖上人举头望明月明月照吾身南北两兄弟了然不隔尘

　　曹林讲主问法华经若人散乱心入于塔庙中一称南无佛皆已成佛道以偈答之

散乱顺颠倒权为古塔庙了达无烦恼法说转颠倒应观法界性一切唯心造一念未生前谁心谁佛道瞠眼未瞌睡从言妙不妙

　　北京普照寺中秋夜韵

中秋明月照长安处处笙歌和赏观独有野人清彻处为缘玩久觉身寒

欲得不辜檀信施直须尽却我师恩赤手条条无一物横拈竹棒打儿孙

　　自勉

光阴瞬息莫虚删时节因缘岂等闲一念万年终不改任他沧海变青山

　　途中

前程行不尽何地可为居跨马还驱马骑驴又策驴

　　登金山

波中卓出始昂头裂破长江两道流隔岸红尘飞不到三三两两渡人舟

　　示徒

人生何所贵所贵持大志志大不吾欺浩然塞天地悲哉世上人都为名利使碌碌任他忙茫茫不知止

　　偶成三首

生不能事人死不能事鬼嗟见世间人哀送北邙里

生已能事人死复能事鬼孔子与仲由呜呼话将似

在世不同人出世焉同鬼惟我野僧家超然无况比

　　水西门庵示息机上人

未悟头头欲息机悟来息息露全机有人来问庵中主向道门开对水西

　　秦驻山始皇庙

行到水穷山尽头秦王计绝始心休谁知别有通方路大海何曾止浪游

　　龙池和尚命师代示明极极号元闇

老衲年来气力颓对人有口也慵开汝归莫向人前道曾到荆溪见我回

明极看来无实法闇元识尽少人知蓦然明暗都翻转脱体全身独振威

　　偶观龙池

昔日龙归何处云此山开豁至于今池中水碧连天碧空里云阴接地阴满日神光清意趣通身爽气畅胸襟最怜影落澄潭浸反笑头陀白发侵

　　雪中送天隐和尚掩关

昨夜天花落青山雪作衣谁人知此意白日掩柴扉

　　龙池和尚送天隐掩关偈命师和

某甲分明没启关通身无处觅忙闲也无门进无门出只么堂堂任运间

　　和杨居士捕鱼歌

野老贫无舟可系饶伊日月乾坤丽天堂佛国通不栖世出世间了无寄无可求安可利悲喜现前奚有意不生一念正全提信步程途谁论里没丝牵争有住赤体条条任来去腾腾任运用无功放旷逍遥浑大费不叩头不踹尾纵逸遨游囫囵底翻身抹过太虚空大地山河都踏碎野人自不识行踪一任闲人言所伫

　　寄石梁陶居士

月到秋深滴露浓岩前石菊正花红山僧尽日茆堂睡长梦毗耶多口翁

　　辞众

自知住处我无因一钵风流物外人踏破乾坤谁是伴草鞋藜杖逞闲身

　　善权寺三生堂

乘兹善力了前因要显三生即一人来到三生堂上客此生应好悟无生

　　师出龙池天隐以偈请还山次韵答之

我无锡插记秋冬只么相将任运中固死穷途终道路奚拘所住辱先宗达磨不占嵩山地不肖思追只履踪历尽天涯谁近远一身云水似飘蓬

　　师寓护生庵晚茶庵主指灯为题师笑云吾非诗人众乞开示乃题

坐来荼罢已残更主命为题指烛灯笑里有刀窥得破光明越格始为僧

　　师病目景西上人以知是空花即无轮转见问答偈

尝闻病眼见空花我病眼中不见他忽觉泪珠垂面下方知病眼见无差

　　樵者求示

斫尽千山一担挑三家村去贸人烧中书堂事谁知道六祖原来是古樵

　　雨阻东林间步三笑堂因观壁间王阳明先生偈忽闻迅雷次韵

雨阻东林未上山谁知峰顶有兰若遥观峰石并参差手指天地分上下不爱圣学不援儒不求佛道不入社山僧与俗及朝官同是乾坤无避者大梦为怜醒者寡吾悲痛下泪欲泻忽感天雷震法雷惊起龙蛇若翻瓦

　　舟中次澹孺石山二居士韵寄复

野老乘幽兴味深那拘朝市与山林密云弥布大千界一月孤明何处阴石解惺时唯点首维摩露处莫为心行来广信传千里脉脉遥看报此音

　　秋目闻雁声寄示契如禅人

忽问云外鸿雁叫寄语禅人智者裁欲证本来无一物须知触处契如来

　　章居士请问念佛因缘以偈示之

吾观世上诸男女念佛人多见佛稀殷勤示语章居士不在东方岂在西

　　示闻圆居士

闻去闻声闻是妄返闻闻性也为权豁然声性都翻却两耳门开向两边

　　辞宛委谢居士见勉掩关

堂堂一间屋明明四无壁堪笑老瞿昙掩室于摩竭

　　为石梁居士静室作

顶破太虚空踏穿海水底何须茆盖头风吹与雨洗

　　登会稽海口大峰山顶兼似墨池王居士

行到山穷水际时偶然句得半联诗满口向人言不尽谩将东海作书池

　　别石篑陶太史

花事纷纷春尽头杖藜随意且悠游谢辞檀越何方去万里天涯一步收

　　次同参慧毂轮韵

千里同风事何缘叹别离道人行履处了了当如斯月落树无影风清云不驰去来一片地任运复谁之

　　同史省庵登山顶为示

扶筇直上到峰颠破衲和云就石眠睡到不知红日落醒来搔首问青天

　　过戒珠庵

策杖山幽行兴来身也轻虎嗥山欲动鸟起树犹惊菊晚新霜艳秋深古木清殷勤末后句衲破戒珠呈

　　赠云堂师

世间何物更堪怜惟有白云在处闲来去高低曾不碍了无痕迹落溪山

　　示出尘上人

莫除妄想莫求真凡圣都卢秪一尘信脚便行轻踢破了然无事自繇人

　　次尽我居士韵

野老欲吟诗偶得天机趣忽闻檐雨声滴滴惊人句

　　静中偶成

自得忘机趣诗成不假言松风宣雅韵涧水吐清联我本无心听伊何到耳传只因吾独惺物物皆灵然

　　次韵答涤尘二首

蓦直谁来去孤踪孰远离穷途无屋住云雾作禅衣满日是青山何易复何难心外初无法步步在其间

　　山中四威仪

山中行没途程尝独步了无生

山中住无来去莫动着中心树

山中坐净裸裸微风吹白云褁

山中卧非懒情有人问拳打倒

　　居山

乾坤一个故茆庐极目寥寥四壁虚但识此身为住计了无归路自如如

一卷经看曾未了不知日已坠西冥悠然独坐无人会掀启松窗待月明

　　拟寒山三首

野老栖迟处烟岚作布裘云开岳露顶风鼓树摇头径僻苔封砌溪深草覆流年无客访道日与鹿为俦

策杖乘幽兴穿云入碧山不闻樵子语秪见鸟关关日久石生鲜年多人起斑临流清览照自觉也苍颜

嗟见世间辈唯思积累多心猿忙似箭意马走如波劝尔不肯歇教吾争柰何到头将不去空手见阎罗

　　杖意

拄杖拈持力荷全条条绝后与光前堂堂直下当吾用打发其人续正傅

　　偶成

青山叠叠万重云无事幽人不解文自拭一双清白眼笑看明月破黄昏

　　次予坦邓居士放生偈韵

佛言尝住法契悟无生是无生本无形何人何异类当知诸众生妄见生死二惧死爱贪生损他滋自己故观诸众生不能如一子又复因贪生种种而不已财为养命源不顾父兄弟致招业所使取彼而舍此故知诸众生不达安身处轮回六道中不入三摩地若能契无生不见有死视顿见含生类等观如一子皆是无生相此是真实语是故无生旨功德叵思议是名护己身亦名保赤子名孝顺父母名友于兄弟将此奉尘刹名供养大士名承事诸佛是名第一义

　　有感

风吹窗纸忽惊人顿息从前三世因念念念离心意识心心心契本来身

　　次友人韵

山僧自着个袈裟那复人前话岁华但得胸中饥渴尽翻身踢泼赵州茶

　　示医者

灵山会上大医王济世全凭没病方但指世间俱药草了无热恼与清凉

　　参禅偈九首

参禅莫妄想亦莫着除妄一念未生前试看底模样

参禅一着子不假异方便须着自回光悟取本来面

参禅参直指毋遭岐路使竖起铁脊梁直下超生死

参禅直参直莫着心意识千差万别来直下当头截

参禅参自繇撒手复何求赤身如白刃谁敢犯当头

参禅欲吐气须参转身趣转身吐气时语语无剩句

参禅节要处切莫顾危凶当机擒虎兕信手捉狞龙

参禅参真实莫参口头弄终不哄他人到头终自哄

参禅贵正因弗用记时辰佛法无多子久长难得人

　　游庐山东林寺次壁间韵

不慕西方不解禅道人行处自悠然直饶游遍十方界信步何忧不现前

万物本吾元一体谁云尘合复尘间男儿自到心空处踏破乾坤孰去来

　　霞标管居士述无用书谓复礼法师问偈为真妄二字所缚不出理障清凉圭峰所答亦为真妄二字没溺未见超方句寂音所拟战胜二老然无明全妄情二句亦未免词病拙偈虽不工然跳出诸公之网偈云立真取净性妄即从兹起若了真非真妄亦何须止法法不曾生心心勿终始明暗两无功取舍懵兹理佛不入涅槃我不出生死师云无用句调虽工似莽荡欠谛当因次韵

本来法本净因昧分别起念念不昧时心心从此止本来非末初那得有终始示语参玄人应参本来底吾今本本来一口吞生死

　　示胡居士

吾尝于此切开口不在舌觌面更无余世间人不识

　　示智光禅人

老僧笔本不是笔一笔一笔如铁橛打着径山光上人莫言老僧有法说

　　道生禅人欲归坐关乞偈

上人归去把门封坐卧经行秪此中打破灵云关捩子桃花依旧笑春风

　　黄檗山观叶相国诗匾以偈次韵

及第心空选佛场个中无地列隅方一毫透体豁惺眼十界通身现法王迷去妄分人与我悟来了却短和长回头直下情无倚便是高登彼岸航

浩然之气势旋盘充塞乾坤绝窄宽一雨普施滋草润密云弥布荫人寒西来祖令当头指东土儿传正眼端秪为分明人不荐故令高着眼睛看

贫僧偏爱破家穷赤体条条露骨风历历我人皆实相明明心境总真空月明虚白连天碧日照云霞映水红声色摩尼不堕数秪因逐物着西东

本心地不涉阳阴迥出乾坤覆众岑万法马师都吸尽一人庞老绝追寻全身用去头头现觌体行时物物沉外境内神无觅处须知凭悟本来心

　　香城寺圆初禅人请斋需偈

暂为黄檗主请作香城客斋罢索予言予言绝标格研磨半锭墨污却一张白举笔尽力挥○字不着画欲会西来意问取门前柏觌面忽然惺撞破乾坤窄

　　示定观禅人

返照回光直下观无干东北与西南十方世界全身现一切人天正眼看

　　示时默上人

未语已前时荐得方堪默契本来人若将纸墨认为法误赚阇黎非老僧

　　诞生禅人乞策进语

进在其中退亦中当人无路可通风拟心更欲期精进不若回光省旧容

　　通安陈居士请题

目前无老僧背后无居士中间是阿谁低头自作礼

　　朱泾玄津禅人乞偈于推蓬室记之后

正蓬推蓬非汝境界废室兴室韩卢逐块汝乞吾言打出门外予作是说遭人笑怪船子和尚不在其内

　　示胡居士

在家居士秪在家不须门外驾牛车身口本来元清净莫教放过别生芽

　　示若愚广禅人

大智若愚何以说通身一具广长舌十方法界普齐谈举意闻时便相隔

　　示雪浦禅人

利如锥疾如箭若能行超方便

　　灵宇禅人乞题狮子庵

狮子窟藏狮子山养成牙爪莫偷闲他年忽地能哮吼百兽闻之尽破颜

　　示锐冶禅人

方当乞偈忽雷鸣老衲指示以为偈历历分明震耳根纵然不悟难回避

　　示亦幻禅人

幻即非觉觉即非幻幻觉相倾通身易换

　　示隐辉禅人

本来面目初无覆藏回光返照觌体全彰

　　曹一光居士乞偈供养

尽大地人本无二样作如是观是真供养

　　赠慧毂师

本是同根生谁重复谁轻堂堂全体用正令要须行

　　送修密禅人省亲

母想子归因远远子思省母亦迢迢母子本来真面目历然觌体没途遥

　　白岩禅人乞偈闭关

衲僧当据关不在闭房间正令全提处如同万仞岩

　　示咸济禅人

自济济人须假悟若还无悟总徒然男儿当发丈夫志动静忙闲紧着鞭

　　莲花峰

旱地莲开势插天经冬过夏未尝迁秪因性禀坚刚质纵使焚烧逾洞然

　　踞狮林

此地曾无异兽丛一林惟有踞狮雄他年出类能哮吼普使含灵尽化容

　　纸炮

顶门一窍透灵机满肚无明火发挥声振十方人尽觉㘞然喜跃动容威

　　复寿州方侍御(讳震孺)

日炙风吹雨打明明直指原繇处处全体独露超过世出世头

　　山居

老僧无事日高眠童子开窗达远天忽睹光中阴影动抬眸云去过前巅

野衲横身四海中端然迥山须弥峰举头天外豁惺眼俯视十方世界风

　　示聚我居士

四大聚来成我体吾身元是本来空本来空不离今日今有本空体一同

万聚丛中我独尊独尊那怕聚纷纭头头色色非他物大地乾坤一口吞

　　偶见众禅者从今一日不离山偈次韵示之

从今一日不离山肃肃雍雍云水环狮象潜藏一队里龙蛇混杂众群间老僧棒棒棒谁意衲子惺惺惺孰颜记取他年出林去莫教放过上头关

从今一日不离山南北东西绝往还纵使直抛方外去巍然不动于其间兴云吐雾谁能测拄地撑天孰敢攀除是同跻无上道何人解透个中关

　　偶成

十方世界恣横眠那管东西南北天唯我独尊全体现人来问着只粗拳

　　示彻源禅人

随流生死故无穷悟彻源头返本宗个里不容人我相从来千里乃同风

　　传法偈

本法岂繇传繇传本法传今传传本法本法本谁传

　　因见雪公远禅人登玲珑岩诗次韵示之

老僧乘老兴经行不知壑人或玩山水吾只乐吾乐信步重岩上四顾靡不豁诗人作诗句道人谈道朴直下发本机弹指超无学一一事无别头头我自觉

　　师梦中得染深青牯牛之句乃自联云

染深青牯牛那肯更回头通体苍烟色明明迥类流

　　无心用禅人乞偈

祖师西来直指人心多少行人错认识神通身觅心不可得身外无心用本人

　　示子縠蔡居士

居士自居士毋遭岐路使返观世上人业识茫茫耳

　　示灵根荷禅人

世出世间不二法一身通荷无余事阿谁不是丈夫儿秪恐未堪如来使

　　示本源禅人

从本以来个着子忽然达得超三际随流忘却者源头所以茫茫无本据

　　居士乞偈

雪中执笔举头看云天一色更难分前境不分心不动卓然独立在乾坤

　　正庵禅人闲关乞偈

欲超生死路参透祖师关作么生是祖师关赤花猫子面门斑

　　化缘

为僧一味无他事要他檀那契己躬个事人人皆具足信手拈来用不穷

　　居士五旬乞偈

夕阳西去水东流人老何曾见白头能向个中高着眼普观法界是同俦

　　天童即景十三首

　　太白峰

昔人错露个消息惹得人传太白峰今我直登峰顶上那来名字挂虚空

　　玲珑岩

远望宛然如铁壁近观窍穴自分明曾无一点瞒他得故指玲珑今古称

　　坐禅石

分明一段真奇特行住坐卧无人识偶然走到暂跏趺错认将为坐禅石

　　响石

看来一块精顽石击着响声随扣出东西南北普皆惊纵然睡熟也惺彻

　　龙隐潭

太白峰头一队龙兴云致雨显神通潭中静处非为隐隐显当知没两容

　　活眼泉

水出高源流不绝清虚照物映青天日明云暗随时鉴是故称名活眼泉

　　西涧

西涧原从太白来寺西流出绕东回漫将竹接来厨下饮饱诸人满腹回

　　七佛塔

七佛尖尖七古锥一行排列路傍堤死生个里同模样特使行人着眼窥

　　清关桥

桥本原无清与浊秪缘到此别人间虽然都打桥中过未审谁人透此关

　　隐盖亭

个事从来遍界呈秪因人自不惺惺故应晓示中行者所以题他隐盖亭

　　铁蛇关

铁蛇雄据岭头峰截断行人路不通直下一刀全杀活任从南北与西东

　　万松关

万松关不为关松警策行人入路通忽若有人亲撞破方知直透万松中

　　拦路庵

脚跟未动意先行行色匆匆不暂停拦断路头心不走安然步步没途程

　　徐云将居士求偈

忽地西风起人人觉而寒分明代挥尘谁知直指南

　　贯之求偈

一身充满复何为万别千差一贯之世出世间无挂碍那来背触涉驱驰

　　𨍏轹严居士乞题牧牛颂

一个牧童一个牛无端一体两分头从君及众多才识愧我浑囵纵自繇

　　示德云禅人

德云尝住妙峰顶着意求寻转不醒指汝归休不涉程切莫将头去认影

　　元冲钱居士求偈

不须我描画君自本呈现但作如是观必不自相赚直饶恁么地扯破纸来好相见

　　答朱居士

非僧非俗者个汉两处圆通无畔岸翻身直踏上头关入佛入魔只一贯

　　答元礼曹居士

丈夫自有冲天志此是君之夙具因世出世间不二法惟人自有乃方亲

　　超一求偈

二月春光晴且丽万物增荣添意气超一一超一切超豁然圆证无生地

　　祈远唐居士乞偈

个事本丈夫谁贵复谁贱毋将一幅纸障却本来面

　　周生余居士乞偈

痛与辣手打不惺若惺即见赤骨𩪸不惟不依言语道亦复不着无言说

　　利根禅人为荐先亡求偈

拟欲利人利己为先据己利处个个如然幽明一致谁不现前若不如是利己妄焉故曰一子出家九族生天

　　次韵送其侍者住雪窦上峰

老衲何因不记秋只缘尝自个中繇试看天上无私日独照高临一切头

　　何山沈居士求偈(讳演)

山僧无别示白棒当头指顶门眼豁开自证冲天旨

　　觉圆敏禅人病中乞偈

维摩居士病非病禅者反为作病看忽觉病身身本觉始于法法自然安

　　募真歇了禅师塔院偈

当年屋塔护全身一夕火光真歇了护法檀那出手新定然重发儿孙肇

　　天钧徐居士乞偈

无法可说何字可写作字观时眼中着屑一念回光当下安怗

　　化造殿

太白山下天童寺洪水漂流殿如洗普告四众诸檀那大家出手共扶起

　　示体真禅人

体真体真切莫疏亲但恁信去决不赚人

　　示通闻葛居士

一落笔时纸成污所以绘事后于素不若向笔未举前策起眉毛须自悟

　　示莲峰闻禅人

出家本为了生死生死不了徒劳耳忽地心花顿发明觌面无生无灭旨

　　示得之李居士

个事从来本呈露认著名言却遮覆剔起眉毛着眼看脑后见腮方契悟

　　履卿戈居士以白纸一幅乞偈并呈玄沙白纸颂师次韵复之

踏翻天地无家业笑出芦花恰正圆何待纸来遮面孔同风千里对长宣

　　示泰华程居士

春日晴和物物芳莫教虚度个时光试看岁岁杜鹃鸟声声归去好思量

　　行如叶居士乞偈荐亲

生亦如兮死亦如如如之外尽皆虚欲知父母安身处忉利天宫亦不居

　　二无张居士求偈(讳玮)

一切二边俱坐断本无中道可须安掀翻海岳无人会白棒当头为指南

　　明道崔居士乞偈荐亲

若惺自己安身处河沙父母同个面但将此语悬高堂一度看时一度荐

　　化造中峰庵

万峰罗列个中峰日炙风吹雨露中奉劝檀那齐出手共将片瓦把头封

　　题独露堂

天地为庐个道场龙蛇混杂于中央不知谁解无思算迥出乾坤独露堂

　　糠饼偈次其侍者韵

老僧无福食秕糠累及吾孙搜肚肠不特明明犹罪我又加一丑播诸方

　　容如求偈

凭我写一字无汝错认是容如不错认是阿谁咄

　　泰华程居士乞偈

只欲纸来求法语谁知法语无启口无启口处眼忽开处处头头唯自偶

　　奉和太祖高皇帝御制　赐隆菩萨诗(因仲沈居士请)

堂堂独立岂干松历历孤明唯自功无影树头身出表不萌枝上觉花从指挥列合乾坤主目视含灵总共宫痛念体同无异性棒头点着实非空

　　见云余内宦乞偈

大道本来成现只缘人自不荐若能一念回光始觉不隔条线

　　汝远秦居士求偈(讳季铄)

觌面不相瞒白棒当头指无柰更求书直笔写如此悬向高堂上切莫昧自己忽然省得时始觉错污纸

　　示子凡方居士

不是凡不是圣不是佛不是心自古至今没人识只堪鼓掌笑吟吟

　　示冶堂孙居士

模也模不成铸也铸不就本自不涉功所以没窠臼

　　砅崖徐居士乞偈

道人处世唯己矣任运纵横宛如水触境初无取舍心取舍之心惹生死

　　虞山虞居士乞偈

居士好游山曾经多少春直教踏破虞山顶始觉乾坤没点尘

　　为心僧赵二瞻居士(法名通本)

本不是心不是僧两端不立复谁名所以天童无法说白棒指教伊自惺

　　示元之鲍居士

几点黑墨污白绢悬向高堂任人看古有庞公自偶谐今未卜谁亲见面初不相干半点烟倾国来也争肯换

　　募装初祖像

教外别传名为禅达磨大师来此土天童新建大禅堂不塑圣僧塑初祖化主大众想来容行住坐卧尝相睹檀那慨然发至心同证无生全体露天童老汉举手书笔尖头上密云布一雨普施何所缘惟愿见闻自惺悟

　　立春日雪霁次量侍者韵

腊雪凝山连涧塞春风一拂尽成流看来幻景浑如梦忽惺江山故眼眸

　　次答璞川曾居士韵三首

野僧何事出头来打惺时人困梦回忽觉通身浑庆快无师本智自然开

棒打令人眼豁开浩然独步任随来举头满目人无异那个男儿更着裁

单提拄杖拟何通棒棒全身若活龙寄语维摩休妄想了然不二契宗风

　　复木叔陈居士次韵

尝寂光中不变春无言童子自来新野僧只个当阳句唤指目前一切人参赞乾坤成世界主宾义立显君臣丈夫气宇充空际对待情忘比甚邻

　　示继清太华二居士

唯此一事实余二则非真他人难用力自度自家身

　　徐居士乞偈

有一句偈人自回避若尝在中超世出世

　　为瑞屏顾居士

祖师直指唯单传无始时来面目全此意拈向瑞屏风请君着眼离言诠

　　未荄吴居士祈子乞偈

眼开不见情生子法界团圞罔彼此不须更说话无生大家共证金刚体

　　密云禅师语录卷第十一终
嘉兴大藏经　密云禅师语录


　　密云禅师语录卷第十二

　　嗣法门人通奇编

　　赞

　　接引佛

东土西方本无窠臼安住其中号无量寿为引众生伸出只手谁知倒致人生情窦争似老僧拦腮劈口

　　出山相

六年苦行毕竟何为打失两眼拾却双眉若人欲识山中事观着容颜应好知

　　文殊

文殊大智利师儿亲踞地过去七佛师即今谁弟子辈辈大丈夫自有冲天气

　　普贤

普贤师白象儿盖色骑声秪是伊法法头头全体现拈来物物不思议

　　观音

通身一个普门品何用更劳山僧题举似诸人人不会八万四千棒打伊

　　大悲菩萨

大悲菩萨真大悲所以现出多双手非为图自显神通只要诸人各知有

　　三大士

一二三四五六一一相看有面目信手拈来拟赞题难向个中分石玉

　　出山大士(宝印禅人请)

菩萨曾有言无刹不现身入山与出山何曾有两人须知三十二彼此总同伦但肯回光看实印本无文

　　达磨渡江

闻道单传直指风自家不识复何宗秪为渡江乘一苇至今人错道神通

权将一苇作扁舟为渡长江逞浪流落赚世间人眼里到今传写不能休

　　达磨(石篑陶公请)

教外传来有甚奇特自尚不识赞何可及虽然虽然以笔点云若更不识直待当来问取弥勒

　　又(金如居士请)

梁王殿上道不识少室峰前唯面壁正当恁么时两头俱不涉试问王居士毕竟是何物咄切莫眼中着屑

　　高峰禅师(憨石禅人请)

头发蓬松面貌侧令人只见半边鼻不知那半边他自识不识憨石憨石莫颟顸自伸自手摸始得咄

　　玉芝禅师(碧印上人请)

当头一掌永绝伎俩跳出圈缋天下榜样师子将儿绝后随一任横行于海上

　　抱璞师摹禹门和尚真恳师云求师兄写得七八句师云一句也没有云就将一句没有为题师乃书云

老和尚没窠臼赞莫及骂奚丑所以不肖儿一句也没有

　　复写七八句

蔼蔼株松堆堆块石端坐蒲团人天莫测尔我皆承嗣岂堪为法则那个男儿不丈夫阿谁赖者秃老贼咄

　　又(洞如禅人请)

者个老和尚端然无况比岂为默无言要人自荐取急着眼睛看便契面壁旨且道是阿谁是我本师矣

　　云栖和尚(涵照禅人请)

无端启口错念佛连累儿孙信不及纵然道个蕨蕨蕨竖起拳头向汝说也是借手行拳未免掉棒打月涵照禅人无干涉

　　云门湛和尚

湛然湛然讲经说禅谁知此老初未尝言欲识真实面目俨然

　　三际法师

二边三际都不见突出从前本来面不将者个么众生是则名为真瞎汉

　　灵鉴法师

此老法师曾与相会但不相识似乎口讷为人朴实不敢赞得不敢毁得珍重伊徒但恁么供养始得

　　题万行禅人像千如诸居士请

儒家削发为僧相描坐蒲团作榜样到底终须撒手行那容心意有余尚

　　题钱元冲公子像

夭寿与老死都来梦里身若然惺得梦始悟本来人

　　题冶堂孙居士像

本分本来岂从造化而成非俗非僧亦因假饰以立一念不生全体现脚踏芒鞋头顶笠独行独步迥堂堂自在自繇唯自适咄尽力跳不出

　　题抱婴李居士像

从来千圣不知名何必需吾污其上未尝读书不识字岂敢与人加伎俩绝伎俩满目不知是何状

　　题圣缘唐居士像

请居士自珍重莫舍凡缘取圣缘取舍之情生死本情无取舍独超然咄

　　德公祁居士乞题尊翁夷度居士尊堂王氏像

一阴一阳化育无穷惟惺惺者不住其中

　　自题

自家面目自家题自家意思自家知自家书在自头上不知人道我何为

　　　　　　又

高山流水长松下倒茗吹炉谁不乐默想世间人罕知唯有青天红日烁

　　破山明请

不识好恶不分皂白人若问着当头便楔无法与人那来剩迹如是为人何有知识且道阿谁密云老贼

　　费隐容请

描不成兮画不就赞何益兮毁何及从来千圣不能识一切时人妄名测一条白棒唯直指所以千古为标格

　　朝宗忍请

要我写两句谁知一字无有眼解睁视有口却卢都手握骨律棒问着打头颅为甚如此千峰势到岳边止万派声归海上除

　　万如微请

者个阿呆不辨非是拈条白棒不分彼此恁么为人恶声满地万如万如描他怎底一火焚之免及相累

　　木陈忞请

者个阿呆真阿呆一味一生自勉强据个单传直指人彻骨彻髓一条棒天下那有这等善知识不顾诸方嫌与谤咄

　　石奇云请

咄哉老痴不识是非但来问者一味打之无物可似分付石奇

　　牧云门请

者老汉只可看不可判拈条棒子当头打一一鼻头穿一贯正眼从来廓顶门历历绵绵续不乱

　　林野奇请

咄哉者秃有眼如盲有口若哑手拈条棒问着便打不知落处问取林野

　　禹门大众请

咄哉者秃汉处处没留恋只者也须送火中免占禹门禅院

　　佛音智请

教我赞也不赞他人骂也不骂别人若谓是吾像一人那有两个样若谓是吾真一人那有两个真纵然像又像真又真佛音佛音于汝分上了不相亲一任持去示天下人

　　其侍者请

者老和尚为人倔疆佛来不饶祖来不让有人问着当头便棒镬汤炉炭任纵横天上人间作榜样

　　还源禅人请

者老秃不说禅与道不说玄与妙人问未开口棒头已先到只解如此为人那管诸方取笑

　　洞如禅人请(自像旁附)

我也坐你也坐默默然无话堕两道眉毛眼上横一个鼻子下头大

　　恒证禅人请

自像自题无一可宜任汝持去切莫依稀

　　清庵禅人请

认着即触不认则背不涉两关请着精彩清庵清庵还会不会咄一火焚之试看自在

　　友慈禅人请

描不成画不像描者画者正似盲人摸象不若一火焚之反手自摸底模样

　　白山布禅人请

有眼𥉌[睊-月+虫]不见高低拈条瞎棒一味打之切莫道密云弥布一雨普滋

　　无为禅人请

莫谓无为云是道无为犹隔一重关把火焚吾之影像特露无为之本颜

　　元真禅人请

咄哉粗僧一味打人缘何如此据本元真

　　启侍者归省毋乞题

叶落归根如子得母来时无口汝还恁否

　　道生禅人请

者汉贫无遮盖故惹人来描绘问着曰棒打人此外更无别会

　　本一禅人请

咄哉无知老秃为人毫无委曲单拈白棒一条示人本来面目

　　会心禅人请

者个模样像我不像你认着我迷却汝若要了生死尽未来际无时已

　　定水禅人请

描之画之于汝于吾俱无所著欲得现前不如烧却

　　禅人请

描我像乞我题自题自无余辞汝若会不用伊试问汝知不知

　　君伯张居士请

我像尔像初无二样心不负人是真供养

　　仲华李居士请

咄哉呆僧了无可取骂之则辱赞之则誉不辱不誉急着眼觑拟议之间敲骨取髓分付李居士如是呆僧不如送在火里

　　金如王居士请

居士写我像乞我还自题毁且尚不肯赞亦岂相宜言语道已断心行亦无为故拈一条棒当头直指伊

　　淳甫程居士请

咄哉村僧觌面无情一条白棒打人自惺

　　敬桥张居士请

朝朝礼拜夜夜烧香正当日中影短形长忽若会得觌体全彰

　　清白黄居士请

咄哉痴汉随人请赞只解顺情不顾污面几点黑墨戴头上非发非眉底模样咄

　　明道崔居士请

自题自不知耻自赞自没理致争如兀兀任人看少室九年又何异

　　冶堂孙居士请

可怜者个痴和尚不见人我是非相故据条棒直指人问来一味当头杖孙居士高着眼面上无瞋真供养将此深心奉尘刹满目看时谁异样

　　定甫万居士请

者老痴子不愿上堂岂肯上纸君不见庞居士不与万法以为侣马大师一口吸尽西江水

　　介子黄居士请

咄哉者秃素没私情拈条白棒打人自惺珍重黄居士切莫认伊作眼睛

　　升宇柳居士请(法名通中)

要了生死端在己躬一念回光觌面相逢恁么会得可名通中始知自错描我真容

　　尔保程居士请

咄哉秃汉了不可则似行非行似立非立一条拄杖随身拟问蓦头便楔尔保居士若会得都来与汝无干涉

　　凤阶谢居士请

嗟见时人自不荐问着拦腮与劈脸恁么为人是阿谁向道通玄个老汉

　　叶道婆请

者个呆汉毫没思算人若问着拦腮劈面一味令人恨彻深尽未来际忘移唤

　　佛事

　　弥勒佛像成众请开光师至座前以拄杖指云大众者老汉已开平等眼光普视诸人了也诸人还识普视的意么若识得便知古人道弥勒真弥勒化身千百亿时时示时人时人自不识若不识老僧为诸人一时点出遂以拄杖打散。

　　施主塑韦驮菩萨入山请师说法有僧作礼师便打乃云韦驮功德叵思议觌面令人念不生浑身化作降魔杵永护正法镇长行。

　　西涧新桥成师引众发步有僧请说法师云过那边为汝说过了复云过者边来乃云者边过那边那边过者边两边曾不住中流亦不停正当恁么时如何把手劝君行不得惟人自肯乃方亲。

　　挂板师托板云丛林号令佛祖钳锤今朝悬向堂前轻轻击着直令人人顿断命根虽然如是更有一人且道具何面目高着眼始得。

　　为通亮起龛以拄杖击云通亮通亮曾对我呈伎俩即今恐汝忘之助汝三下拄杖复击三下云直须信脚而行莫管人间天上乃转身卓拄杖引之而出。

　　为豁然师煆骨以火炬指骨云纵然皮肤脱尽白骨也须火锻惟我师弟豁然却具者般体段复以火炬打圆相云大众会么撺下云看。

　　为亡僧起龛以拄杖卓龛云来无一物去何挂碍信脚便行管取自在复卓三下转身引之而出。

　　为亡僧举火举起火炬云光焰焰净裸裸南北东西无可不可复打圆相云会则遍界分身不会与你把火。

　　为守元师入塔以杖指塔云尽十方世界是个无缝塔复敲塔门云且道者一缝作么合煞以手举灵骨送入云请师兄塞却。

　　为法天举火云生来死去在其中南北东西无处躲法天法天还知落处么若也未知助你一把火乃撺火炬云管教触处光生。

　　为回泉讲主起龛以拄杖卓龛云回泉师回泉师来无所从去无所之末后一着脱体无依复卓云回泉师回泉师到头霜夜月任运落前溪复卓一卓拽拄杖引之而出。

　　举火云隔墙见角便知是牛隔山见烟已知是火而今对众相举且道是个甚么真实告报诸人切莫当面蹉过遂撺下火炬。

　　为景西起龛以拄杖卓龛三下云景西景西叶落归根仰手覆手木马翻身泥牛解走复卓三下引之而出。

　　为亡僧举火拈炬云般若大智如大火聚举示诸人急着眼觑撺下炬抚掌云还见么。

　　为乘白举火举起火炬云乘白烧化密云举火呈示大众无可话堕撺火炬云虽然如是直令彻骨透光明十方世界无处躲。

　　为通载殓棺举杖卓柩三下云通载通载也不管你修行岁长出家日短秪要汝自不昧所以玄沙和尚云亡僧面前正是触目菩提既是触目菩提定非生死出入之相既非生死出入之相不惟能向棺木里瞠眼管取十方自繇自在正如达磨大师葬于熊耳山前却解移只履西去虽然如是丈夫自有冲天志莫向他人行处行复卓拄杖三下云切须记取。

　　为青州佛实举火云郑州梨青州枣万物无过出处好实禅人还知么若知出处便解当处出生随处灭尽不见有生死去来之相从来寸步未尝移那涉山东与山西若犹未知撺火炬云老僧助汝一把火照彻面门离处所。

　　为觉台下火以火炬指云觉台觉台老僧直指汝火不能烧水不能溺棒不能伤刀不能断汝还信么若信不及老僧助汝一把火令汝回光自看便见刀下棒下水里火里皆是汝全身之地游戏之场所以道镬汤炉炭横行剑树刀山直上我侬闻说忻然呆汉攒眉惆怅遂撺下火炬。

　　为超闻下火以火炬指云超闻超闻千做万做不离者个我今助汝一把火令汝觌面相见南北东西信脚行天堂地狱如梭过撺下火炬。

　　为无拘发龛以拄杖卓龛云无拘无拘生死俱虚自领而去顿证无余。

　　为行修起龛以杖打头云行修行修莫住莫休随流认得性无喜亦无忧但恁么领去管教自在自繇。

　　为了明举火以火炬指云了明了明何不了明却要老僧举火燎汝面门然则老僧既满汝愿遂汝心乃撺火炬云汝当于此火光三昧证全身尽未来际无尽灯。

　　为正间化主下火举火炬云生时为众竭力死却要老僧烧全体光明自圆照十方佛国任逍遥。

　　为佛音上座举火云佛音佛音个个皆吟所以道佛以一音演说法众生随类各得解我今更助一把火保汝光中恣饶舌尽未来际尝宣明。

　　为弘济举火以火炬指云弘济弘济本分一着无生死相岂属久修初学只贵大丈夫当头领略我今助汝把火令汝烈焰光中全体现任运腾腾尝自乐。

　　为无疆阔下火以火炬指云行阔行阔当据自得初无疆畔岂间南北虽然我今更助把火令汝独步大方在处充塞。

　　为玄素发龛云玄素玄素不若自悟任汝纵横复击云莫行别路。

　　为下院主涵照举火秉火炬云你照我我照你彼彼相照为尝住所以道是法住法位世间相尝住若于事上觑即疾不然向意根下卜度则不相应也遂撺下炬云还会么但能火里现全身普与法界同一伙无灭无生无去来灵山一会岂有堕。

　　为行旨起龛以拄杖打头云行旨行旨老僧为汝直指莫认一切处为止自脱一切生死遂转身。

　　杂着

　　题华严经(本梵禅人请)

　　汝写底是赤我写底是黑且如黑赤已前是个甚么本梵禅人若觑得透见得彻不唯八十一卷华严经乃至一大藏教皆是错下名言妄生分别。

　　题曰睿程君小像

　　夫题者名之也名者名其形也名其形者形不能形也形不能形者其形虚也况其名哉矧曰小像又曰影像皆非本质之谓也若夫题其影而不题其本可谓影之犹影转转逐末而莫之反余不能影上生题而复显其形形也者于父母生之也且夫未出母胎男也女也俱弗得而知弗得而知者名弗得而立也若反至夫父母未孕之前又何状哉君若向父母未孕之先状其像来余亦向父母未孕之先为君题。

　　题骥超祁居士醒庵后

　　骥超居士自题醒庵盖为午睡计也当见正睡着时无梦无想主在甚么处为醒庵则自不生动静等见故曰动静二相了然不生若见有动静等相者正于主外作梦想也。

　　先觉宗乘序

　　辛未春海昌黎眉居士访予姑苏北禅寺出所刻从上在家大老得单传直指之旨者目曰先觉宗乘以序首命予予以生平不善文字力辞之复移书更索予不得已因玩先觉宗乘四字已为万世不易之定论千载不摹之弘规何也先哲不云乎使先知觉后知使先觉觉后觉但先觉虽觉后觉后觉若不觉安知先觉之觉趣故兹刻也其因自觉而感先觉所谓后觉效先觉者也既因先觉以自觉复将斯觉以觉后觉之觉是则自觉觉他觉觉相承如灯燃灯灯灯续焰岂不谓千载不摹之弘规欤虽然寒则知寒热则知热饥则知饥饱则知饱尿来便撒屎急便屙阿谁不觉而待觉耶正值不寒不热不饥不饱无屎无尿时还觉也无若向者里开只眼便见山僧一条棒棒棒俾人彻骨彻髓其或未然更看血淋淋。

　　五家语录序

　　五家语者自达磨西来至六传再四世法遍中华禅备众体机语不一无心而分自成五家故谓沩仰临济曹洞云门法眼然机用虽似五家无非直指之旨黎眉居士刻兹语录可谓承上启下先后包含阅是语者可尽五家差别之元以明自己差别之智总归当人木地风光全机犬用出于文字之表则谁见有五家儿孙空王佛田厍奴以至狐狼野干到来总与三十棒为甚如此者里放过即不可。

　　教外别传序

　　老僧向读大慧语见拈水潦和尚因缘谓潦才举扬便卖弄者一踏云自从一吃马师踏直至如今笑不休渠又何曾有峰峦叠翠涧水潺湲岸柳含烟庭花笑日莺啼乔木蝶舞芳丛底说话来古今洪词便利无过此老看他恁么举示则不专在言句尖新唯贵提其至要而已云何至要不见他室中问僧德山见僧入门便棒临济见僧入门便喝雪峰见僧便道是甚么睦州见僧便道现成公案放汝三十棒者四个老汉还有为人处也无僧云有大慧云劄僧拟议大慧便喝出遵璞闻之忽然脱去从前恶知恶解遂成个洒洒地衲僧又鼎需入室大慧问云内不放出外不放入正当恁么时如何需拟对大慧以竹篦打三下需忽大悟又大悲闲长老入室大慧问不与万法为侣者是什么人闲云扶不起大慧云扶不起是什么人速道速道闲拟对大慧便打忽然大悟可见棒喝急切要密开人正眼脱人情解无过此也所以老僧生平不解打之▆唯以条棒一味从头棒将去直要人向棒头拂着处豁开正眼彻见自家境界不从他得迥出教内教外名言则方知黎眉居士所集从上佛祖机语决定不是文字方能撩起便行罗笼不住呼唤不回直饶如是只堪自了若论战也各各力在转处不滞玄妙理致一味活捉生擒向上全提本分一着超佛越祖独脱单行纵夺自繇杀活自在能治一切名言不坐死地不瞎人眼方堪利己利人其或未然且向者册子上东觑西觑忽然觑着却来老僧手里请棒吃既是觑着因甚却要吃棒还有缁素得底么若缁素不出且莫轻拟棒喝着。

　　宗门崇行录序(骥超祁居士请)

　　宗门崇行录者盖据从上大彻大悟大休大歇真践实履大人之行也正不比夫今时未彻法底源不知休歇而摇尾乞怜欲狐假虎威靡所不至难可胜言以至谋处所妄作师范致其傍观轻视竟不思古人谓干犯名分污辱宗教伏愿后之有志欲继先宗续佛慧命者莫效此等流必期彻证真践直待龙天推出自然果熟香飘某若狂言定招拔舌犁耕是为序。

　　行状

　　法孙山阴王　谷撰

　　师讳圆悟号密云俗姓蒋氏尝之宜兴人也甫离褓抱气度庄凝不妄言动终日兀坐俨若思六岁入乡较不甚受读惟好作大书八岁兴世相无尝之感恒诵佛号稍长事耕获偶得六祖坛经时释锄而观之始知宗门向上事一日过山径忽见积薪恍然有省于是管摄心意令昭昭然终日如是年二十九安置家室父曦率礼幻有传和尚今诸方所称龙池者也师事龙池躬任众务备尝劳苦而不废参究但觉心境对立与古人天地同根万物一体语不能契合因请益于龙池龙池云汝若到这田地便乃放身倒卧更无别语后屡请益惟遭骂詈师惭闷交感以致危疾二七日方苏遂禀龙池掩关一日龙池过开前话及有心无心之旨龙池云汝既有心把将心来师呈偈云自心本自心心不自自心心不非自心心心即自心龙池云心不自心自心非心有无既非无自心耶师复呈偈云心心即自心有无皆自心有无皆自心无心无自心龙池云今日张渚买两把青菜来无个大萝卜头师云某在关房不知谢和尚三拜龙池云终未大悟在掩关千日时与龙池往复咨酬当机弗让而龙池卒未之许也师亦自以为恍惚未得安稳一日过铜棺山豁然大悟忽觉情与无情焕然等现觅纤毫过患不可得又密举前所会因缘宛尔不同时年三十有八矣先是龙池入都门命师监院务至是师偕昆季北上省龙池龙池问老僧别汝等三年汝等有新会处么师即出云有龙池云有甚么新会处师云一人有庆万民乐业龙池云汝又作么生师即问讯云某甲得得来省觐和尚龙池云念子远来放汝三十棒师便出一晚同众入室龙池云寂然不动感而遂通汝作么生会师便出龙池云此子如伤弓之鸟见弓影便行一早在室中与龙池语话出吃粥次众问说什么话师便翻倒饭桌又一日侍立次龙池云忽有人问汝如何秪对师竖拳龙池亦竖拳云老僧不晓得这是甚么意思师云莫道和尚不晓得三世诸佛也不晓得龙池云汝又作么生师便喝龙池云三喝四喝后又如何师即连喝退身龙池云宛有古人之作师复喝又值中秋呈偈云为爱中秋夜月精与人同乐称人情万亿州都皆普照一人举首一轮明龙池云不多不少复书一纸云檀越送得月饼两个师徒侍者五人一个分作四分剩底付与老僧师掇一个便行一日龙池索师行实师录呈龙池阅竟云已有半部语录师接而火之又一日龙池嘱师南还师因为两浙游经会稽陶石篑太史延居护生庵龙池归禹门召师还问云汝数年来曾见甚么人师顿足复以手拍膝而出龙池云在外数年一些气息也无师云和尚疑即别参一日龙池升座召师前举拂问诸方还有者个么师震威一喝龙池云好一喝师连喝归位龙池顾云再喝一喝看师即出法堂龙池下座师随入方丈作礼云某甲适来触忤和尚便出龙池即安师西堂位次一日龙池挝鼓集众上堂付师衣拂师固辞龙池诘之师云直待和尚天年某甲守塔三载然后可行则行可止则止耳又一夕龙池召师及报恩修禅师入室云老僧昨夜起来走一回把柄都在手里汝等为我扶持佛法师便出复呈偈云若据某甲扶佛法任他○○○○○都来总与三十棒莫道分明为赏罚龙池目之大笑师亦接而火之龙池示寂师栖于柩侧三易寒暑万历丁巳众请开法于禹门时侪辈易视之一闻举扬莫不屈服既而登匡庐度夏于袁之泗州寺有僧自天台迹师至袁为万年诸山请师住通玄寺师初欲投闲又念付托之重幡然就之师至通玄相依衲子十数辈多正因之士师寅夕煆炼有开发者天启甲于盐官蔡君子谷请师主金粟山广慧寺众满三千指是时宗风大振学徒踵至遂满七百有奇而超然神骏不可控抑者多出于席下矣崇祯庚午赴闽川黄檗之请辛未主阿育王寺既而宁波司理黄公端伯邑侯王公章暨诸绅士请主天童寺而盐官诸绅士请再主金粟两郡交迎师决于众众哗然欲天童也师遂赴天童是时龙象云集又倍于金粟矣师嗣龙池于临济为三十世接人无论初机积学惟据令而行故席下英人杰士往往脱颖而去至于吴越闽楚名公钜儒慕师宗风或晨夕随侍或尺素相通或邂逅咨请得师激发无不虚往而实归宗藩勋戚仰师德者怀香参扣而齐鲁燕赵及殊方异域之士亦憧憧不绝也师主法二十有五年以本分接人终始不易间有执杜撰之解起而相角者师一一究诘以明厥旨门人中有付拂者早离师席未尽其妙于本分外别生枝节师谆谆诲之不听则出辟书判说且欲摈之不以受嘱而少假又其徒着五宗救师出辟妄救略说后有人求师勿行师不许若士大夫意见不同雌龉其间师不为势值而迁就有形于文字者师亦往复折之不少惮盖师用本分钳锤学者难以凑泊而道理知解之言穿凿奇巧之说易于惑人受其惑者往往至于失正知见师为此惧不顾嫌怨而披驳之以故有劝师弗较者师不听曰存吾说于此以俟天下后世之明眼人耳然而屡经阐扬厥旨亦大畅疑者终信叛者终服忌且谤者亦终悦且悔单传直指之宗固不待身后而彰明较著于天下矣师寻尝诲人俱勉以古德风规法门大体而师亦见诸躬行罔有缺失室中不畜长物衣盂稍润即散于众或估唱易金以供之师所住道场义当为者不惮烦费每罄所有以佐之师在金粟多建置百废具举天童为禅宗五山之一祖师代起规模宏大而法席久虚邻于瓦砾灰烬师念处其地当任其责数年缔造自殿阁堂寮以至庖廊圊澡之属罔不鼎新不但复旧观而已山中祖塔三十有余多侵毁者皆清核而修葺之师之尽力于院事如此然意所不可即徒步出山听其所之不少顾恋师事龙池惟谨一言动必遵之服勤不啻厮养龙池寂后师得时物必荐之龙池几榻不假雕饰师住处凡制器皆朴质无华美者师体干雄杰人望而心折武原朱君上申初闻师名未之信一夕梦人持巨幅展示见僧相挺特类古应真其人曰此宋慈受深禅师像也甫瞻礼而觉翌日过坊间见裱像与梦中所见同读其赞始知为师像也上申异之于众信中皈向尤笃繇此观之师岂偶然者哉师或因事出山当道及乡绅士必得师复返而后已所过之处四众喧阗街衢为之不通至登塔受礼不得举七而去师七十诞辰来祝者肩摩袂接寺不能容多溢处于山谷间辛巳师有退居之志曳杖出山卒岁于山阴祁氏之密园壬午正月至天台通玄寺遂止而休焉先是戚畹田公入天童为皇贵妃田氏赉紫衣请师说法田公既亲炙师皈向甚虔至陪京礼报恩寺知寺为
太祖高皇帝
成祖文皇帝孝思所系疏请新之举师荷其事得。

　　俞旨田公展人迎师师固辞至是田公再疏举师复展人迎陪京诸士大夫亦以书速师之行师述退居之志以谢之有自幸居山正足修持以报国恩之语而师厌世之意亦露于此矣七月四之日师示微疾然起居如平时五之日犹答问道书六之日犹答僧问七之日午时师上匡床坐片晷泊然而寂寿七十有七腊四十有七卜塔于天童之南山师付法弟子为五峰学公汉月藏公破山明公费隐容公石车乘公朝宗忍公万如微公木陈忞公石奇云公牧云门公浮石贤公林野奇公十有二人而嗣法孙以及曾玄更仆未易数也师法语迅捷不留朕迹如佛果应庵二祖而披驳诸书云兴瓶泻不可止御间形之偈颂天然卓绝师自谓少未睹图史不间于词然而直从胸襟中流出固无藉于靡靡也师工于书得晋人笔意人获手迹竞宝惜之而师亦不以此见长门人编师语录若干卷别裒师辟妄七书后录三录据评说辨天说判语复徐一我居士书判朝宗说八种为直说若干卷井师所著辟妄救略说若干卷俱盛行于世侍者昌公书来嘱谷以掇集之事谷不敢当谷入山奠师众亦以为言乃不能辞然师耆德伟望为天下大宗匠嘉言懿行非毫楮可罄敬稽首述其概以俟大手笔为师着塔铭庶有所考云尔。

　　全身塔铭

　　四明弟子徐之垣撰

　　吾郡天童开山晋义兴间历唐宋入我
国朝盛衰兴废几经劫灰矣乃有铁汉学道摄折兼施金鎞度人缁白坌集以无为宗建无缝塔以无漏义化有漏因用使丹雘觚棆轮奂赫赩此惟骨僧堪住骨山而宝坊媲于宝所则密云大师挥鲁阳之戈而崦嵫中佛日载丽普照大千盖大雄氏的的龙象也师名圆悟号密云阳羡蒋氏子父曦母潘氏师生而渊穆兀坐终日八岁好诵佛号切世相无尝之想年二十余见堆柴突露面前有省三十安置室家若释重负志已坚荷法担矣时幻有传和尚弘道于龙池师荷橐从之操作良苦二六时多所迷闷亦复多所参究三十三岁祝发披方袍住本刹依龙池数载偶归道经铜棺豁然大彻而瓢笠所遇若居士开士机锋相触杀活纵夺提唱都成津梁而炉鞴于龙池者自记莂后参之燕都重参之龙池最后有分明赏罚之偈自此绀目一瞬若震雷霆龙池早付衣拂弘开法幢乃智过于师倘所称烜赫儿孙翻转而皮者耶状师者曰六坐道场祗以一棒接人如大火聚触着便烧如太阿剑血不濡缕如金翅鸟劈海直取龙吞使学人言语道断心行处灭等妙二觉曝腮龙门六坐道场盖指禹门通玄金粟黄檗育王天童也他若会稽之护生宜兴之法藏海盐之天宁候官之西禅杭之报国凤林苏之圣恩北禅飞锡住锡剑挂眉毛全字半字莲含舌本而未至天童则金粟之广慧实先之寺为吴赤乌中僧会所建迨师至道风远扇灌输如流精蓝柰苑顿改旧观尝应高丽僧昙晦之请举今晚不答话因缘有云这僧未免向未跨船舷时新罗国里躲根老僧恁么批判众中莫有为德山作主者出来与老僧拄杖子相见无则老僧作一场独弄去也似此高登猊座眼目天人其孰能与于斯哉初父蒋翁考终语师和尚度我师曰父子上山各自努力清漳王东里居士读法语至若汗淋淋时是干爆爆时如何若干爆爆时是汗淋淋时如何不觉身心踊跃此可窥师之彻底婆心说法通玄寺举开山第一代韶国师偈法眼谓即此一偈堪起吾宗殊不知灭汝宗者即此一偈不见道毗婆尸佛早留心直至而今不得妙其赴黄檗请也至三门以拄杖指曰昔日远祖断际从此出今日不肖儿孙从此人虽然出入不同要且同为标格其示众曰当头一着坐断要津才然侧耳丧却家珍从来佛法不顺人情斯又肃然和尚家风临济所云赤稍鲤鱼不被人家齑瓮里淹杀者耶其全提正令不少假借又类若此至先赴阿育王后入天童山而演唱真乘肆启杰构也始则黄元公司李继则王园长海宪顾瑞屏宗伯为大护法吾两郡诸大老饮耨池味佩伽陀丸者其金汤之而弟子垣亦与焉先是寺圮于万历丁亥之水鞠而荆棘师怆然新而拓之万户千门翔云荡日度非金钱亿万未易告落而任运庄严以无为行之首尾十又一年而报十方佛供十方僧者靡一不备瞻礼者诧以为神双融空色咸提宗趣又孰得訾为有漏之因悖于尸罗妙躅耶师答黄书有云门下祗解撞倒铁山不解扶起苟扶起不妨信脚行信手挥信口道乃至东倒西擂无非这座铁山更有何物作碍又端午上堂竖起两拳云只将这两个大粽子供养大众一任横咬竖咬忽然咬着自家底直得人人饱足免得穷厮煎饿厮炒为甚如此到底输却自家宝又云老僧终日赶大众挑砖搬瓦运土抬石见你们稍迟缩不喊便骂汝诸人还知老汉为人处么三生六十劫答都中僧喝作喝会棒作棒会入地狱如箭射云千句万句皆从自了自己不了吃棒不了凡此㘞然一刀血溅梵天以至玄要照用一切临时宾主料拣纵横自在犹是剩义所为挥戈提崦嵫之日普照大千者太白山不殊狮子窟矣乃世所疑信半者师不喜一心字为方寸禅痛下针锥议者遂谓主张身见师不云乎今铜棺山顶情与无情焕然等现十方世界悉是遮那佛身拘留孙见身无实维摩诘观身实相各下注脚袛道得一半身外无余之旨岂诸方半生半灭半不生灭者所能勘破此可劈疑网者一师读寿昌语沾尝曹洞水似酪凉心入堂告众曰此老正如鼹鼠饮河岂知大鹏劈海待老僧劈脊一棒使伊和心呕出然后更与一棒遂谓师偏举临济抹杀曹洞师不云乎譬如一家两子五孙支庶繁衍致门户启讼端解纷者曰汝等支分派别其初原只一人则当下争息矣如南岳青原两颂掀翻旧案各有旨要亦何尝是南岳非青原而诸方以此为口实耶此可劈疑网者二师又云黄檗打临济破夏来何不终夏去云庵骂兜率吐血秃丁脱空妄语悟后切劘古人往往有之但今时习气闻阿难不知迦叶则怒闻岩头不肯德山则喜我见峥嵘离地求起是后生过非老僧咎抑尝称我不敢轻于汝等汝等皆即如来又尝称勿轻未悟回机本得乃知师努力正是低眉也此可劈疑网者三今观师所行语录辟妄诸录据评说辩天说判语直说辟妄救略说其于向上最后之旨法筵梵夹灌顶薰心而其后岐者一叛者皈当世津梁大总持微师谁属焉武原朱上申闻师名未信夕梦人持巨幅展示见僧相挺特类古应真其人曰此宋慈受深禅师像也翌日见像与梦中同读其赞知为师像繇是观之师岂偶现比丘身哉之垣最服膺于师者师名闻。

　　天子崇祯十四年。

　　俞旨住金陵大报恩寺终以老疾逊谢且援道信大师芙蓉道楷为辞此其高风孤峻诚非近时名振丛林身挂世网者可攀至岧峣天半之名山毕力经营累时经岁飞楼涌殿照壑蟠崖岂无十笏退居地而垂老投襼楖栗横肩浩然不顾竟终于通玄涧肃林寒之顶始终南岳一樵夫耳师示有云中书堂事谁知道六祖元来是古樵乘如而来乘如而往解脱门中一丝不挂置般若位中必无退转耳师生于嘉靖丙寅十一月十六日示寂于崇祯壬午七月初七日春秋七十有七夏腊四十有五门弟子自天台迎龛归太白塔于寺之南山幻智庵之右陇师开堂既久嗣法弟子如五峰学公汉月藏公破山明公费隐容公石车乘公朝宗忍公万如微公木陈忞公石奇云公牧云门公浮石贤公林野奇公十有二人皆分化四方为缁素所仰望者而剃度弟子通寿通镜通办三百余人等并嗣法曾玄更仆未易数也且吴越闽楚间名公钜儒宗藩勋戚有慕师宗风者或抠衣问道而亲见指归或谛信投诚而弘护无斁共若干人不能悉载之垣谫劣下根当进步既乏精勤参话头复鲜直截妄欲以儒语谭禅观譬如瓮中何能见日第据门弟子所撰行状中摭其一二明白易晓者约略勒之玄扃以示末法仪的其于实谛圆音尚未梦见在敢云子厚之铭大鉴香山之铭照公耶。

　　铭曰。

广大妙湛实惟大雄有象设教无言标宗临济一棒不辟尘埲无句之句启聩击蒙我师嗣法总持普同孤灯独炳万象撤雺热肠冷喝大众耳聋微言不漏普说尤工雨花点石其三必公金鳷香象造极登峰道德弥峻皈依益崇如日经天师当其中如水行地师障其东卓锡爰止大白巃嵷肇馺娑殿开忉俐宫金航粟辇万国云从甚深法力伊尸其功是老船师克济洞浲是大医王克起疲癃名闻
天扆命主镐丰师辞懒残针阳堕空辟荣紫襕归于旧丛孤筇绝巘岭岚涧枫双树夜壑郁郁葱葱僧腊有尽佛日长红爰溯灵迹天赐之童绍多耆宿共扇玄风童者匪始耆者匪终循环万古华叶无穷宵闻涂毒其声逢逢俨焉一会灵山在瞳不昧斯语视石所砻

　　崇祯甲申岁季春吉旦。

　　遗衣金粟塔铭(并序)

　　资政大夫都察院左都御史乌程唐世济撰

　　钦召掌计吏科都给事中武原吴麟征篆额

　　我婆伽婆降于西土历五百岁始达支那盖闻其语自腾兰昉也见其人自少林昉也乃至法周沙界则自曹溪昉也自此以还沾溉弥广二株并茂五叶毕舒滹沱一宗代有伟人大兴于世悬记不爽绳绳百亿谁非孙子者要以大宗垂统世次相承若兴化而下可屈指数矣此其人并众角一麟岂复当以盛衰言者然而时节因缘各具差别亦如慧照独号大兴夫固可以论其世矣然则如天童密云大师者不可谓中兴者欤师阳羡蒋氏子幼食贫樵牧自给踪迹略同曹溪顾其中已有憬然者猛自鞭策不止气食牛矣已弃家归龙池未即剃染服勤为行人力作匪懈亦不啻缒腰之石乃至侍师往还南北舟舆跋踄愦丙中身兼厮役而参究猛锐月异岁殊中书堂里事点胸自问而皮相者犹作担柴观独龙池已深知之锥拶弥厉已而剃染掩关池时时叩击师儿雄俊虽在窟中爪牙已露然终不自肯攻坚抵巇者六年一旦豁尔脱落自谓觉情与无情焕然等现觅纤毫过患不可得盖始真到不疑之地也时池已先入长安师旋往省觐周旋三载本色相见迥超情谓之外池欣然默庆得人乃杓柄在握犹复迟回不轻授手师先还南数年池至自长安师再侍巾瓶池知师不淹他家齑瓮中乃安西堂位挝鼓集众付衣法师犹固辞不受池征其意曰愿随侍终身然后行止听缘耳呜呼师资受授之际彼此郑重如此今学者稍能染指早已热中有毛遂之锥无公孙之树甚至美玉不必其善沽甘露贻讥于早饮闻师之风颡得无泚哉又数年池示寂师卒践言伴柩三年始开堂本山继其位当师行脚时一时诸名公业刮目倾耳听受咨问频伽在鷇声已远间然据令之始犹间有薄东家而赋狐裘者既而道风遐播四众景从德腊两深弥高弥邵象龙腾于语下麟凤入于纮中法幢言言随处建立住龙池者四年住通玄者一年住金粟者五年住黄檗者半年住育王者两月而迁天童天童十年寰宇倾企飞楼杰阁应念成就崇宏壮丽冠绝一时公卿贵人稽首问道名闻　九重将葺留都报恩寺缵。

　　二祖之绪俾师唱道接引十方师固辞不就论者尤称叹之神龙之召愿终林麓曹溪芳躅亦复千载合符也师性刚直壁立万仞意有不适撩衣即行其居天童也出山者凡三为缁素疆留而止最后翻然出门万众挽之不可竟入天台仍住通玄通玄路僻又颓废久师旋加葺理学人力作攻苦有仆隶所不堪而相依不散四方闻风争趋之未几师示寂矣师生平所到处旄倪聚观填塞街弄至于清众皈向如水赴壑师觌面全提等心行施痛棒热喝而外无他委曲又作务烦重太白山中距河干往复一繇旬而遥土木之役经年累月皆衲子身自拮据不烦一匠也玲珑岩采薪径险草滑恒惧颠蹶甚者头破脑裂而众等堪忍依止都忘苦辛其住金粟会下已盈万指天童末年更数倍之至涅槃后奉龛入塔适霖雨经旬泥泞没骭而黑白奔送几至万人观者咨嗟叹未曾见夫此道本超色声绝情解岂俗眼所易优劣是以首山法席众才四十为天下冠然而度生弘誓实号无边畅其本怀非名恶欲则吾未尝不愿其多多也以此考之传记逆溯龙池而上久矣无若师之烜赫者谓之中兴不亦宜哉于是金粟费隐禅师飞锡踵门告余曰先师遗蜕业自通玄复还天童建窣堵矣唯是金粟其开化地向者盖营寿藏以需今将奉遗衣而掩之并砻片石以待子铭余不敢辞曰古者铭必于器物子若孙表扬先德勒之鼎钟以昭兹来许维师之德不藉物而显顾分身应化在处皆佛事也况其表信者乎且吾问金粟肇自赤乌康祖往而猊床久尘毒鼓绝响千余年后师实开山有其开之如瓜斯瓞石车禅师经营始备今费隐禅师堂构益光当吾世已若此椒聊之咏知未艾也衣被无穷伊谁挈领以遍覆我者敢忘其朔哉师会下英灵辈出号曰僧海然生平最严付授膺记莂称法嗣者止十二人天闲逸足更无中驷得阑入其间然而师资契合最洽最深无语不投有倡必应味其论如出一口考其行亦同一辙者则费隐禅师一人而已此非余之言夫人而能言之也天童之塔别有大手笔铭之故兹不具述述其概为金粟志若此或曰禅林真秋晚耶何其多诤也曰不然佛亦如是耳不有摧伏何称世雄师之言曰都来总与三十棒此之谓扶佛法龙池所喜为大人相者也且彼示与师轧者其人大都负大力深智鸣钟鼓撼山岳以相加遗而师晏然踞坐张空拳而八面应之攻者屡变应者不变无不给也即无不摧也使后来聪明辨智之夫知此道果不借他力废然失其增上慢心俯首以入罏鞴问何以有怀来无折首曰子非贼故以明摄爱之广显激扬之方而费禅师更独以鹤鸣之和表所谓虽齐圣而不先食者以救末俗以间执他口使不敢曰无父之教也君向潇湘我秦其辙取道各殊我则正矣打鼓弄琵琶共成一曲调八音于是乎谐而要皆自师妙指发之世乃曰诤耳诤耳此未知道之大安知师之大耶师名圆悟十二人者为五峰学公汉月藏公破山明公费隐容公石车乘公朝宗忍公万如微公木陈忞公石奇云公牧云门公浮石贤公林野奇公学藏乘先师化去与现在诸公各分化一方演扬妙法续师慧命法孙暨曾玄在处崛起为人天所推名称普闻者未易一一数所谓大兴于世者也系之铭曰。

佛法如大海悟者有浅深先证涅槃心后明差别智既已同根生犹有未同死得少即为足古人所深呵此为寻尝言大智实不尔一超而直入更不落阶级维师真实语一悟不再悟深达法源底堕地便称尊喻如大火聚炽然无间歇蚊蚋及象师无能近傍者正令已在握纵横何不宜岂于窗楞中重复问牛尾大悟十八遍小悟不计数本是宋儒言非大慧所说学人承讹久智者亦惑之惟师以为非确然不肯信此非博学得心不受瞒故譬彼渡海人登岸已舍筏更从筏上招掉臂终不顾八面应强敌杀活但临时离文字语言辨才独无碍海内诸龙象强半我儿孙吾宗复大兴远符黄檗谶万行本无作谷响空中华应缘事已办翛然忽归去全身还天童遗衣藏金粟同昔佛舍利永镇于山门吾忆黄梅语衣止法独传横周沙界中竖尽未来际

　　崇祯癸未夏月谷旦本山住持嗣法弟子通容树石。

　　道行碑

　　中宪大夫知宁波府事韦克振撰文同男

　　内翰林秘书院编修前值国史院庶吉士成贤篆额湖广黄州府黄岗县儒学生员述贤书丹

　　禅宗肇自少室直指单传无阶级津梁可寻盖西来第一义也曹溪以降枝分派别号称极盛传至于今去根源日远荷道者惧焉起衰救敝从末劫纠纷中必拈第一义示人令少室宗风俨然未坠则密云悟禅师其人已余守四明之先五年师已入寂追仰道范从其上座容公悉师本末着为传而师之徽音懿躅载之铭状年谱者甚备乃容公更欲遵唐宋元以来名僧礼为师直道行碑征文于予予逡巡久之以终不敢辞者碌碌之名冀附师以彰不朽遂忘其言之鄙拙也谨按师讳圆悟号密云出义兴蒋氏生而颖异端严读书黜训诂喜纵笔挥染如奔骥翔鸾不可羁绁见者咸以公辅期之乃师在总角已薄公辅不为矣每念世相无常勤持佛号至彻昼夜偶得坛经阅之若夙契焉者嗣是而耕而陶而樵牧随所托迹惟事参究一日负薪山行与积薪遇恍然有省遂决意出家闻禹门传演法龙池具正遍知师往侍之龙池一见知为大器加意钳锤令从卑末执役备历艰瘁阅二年乃为剃染执役如故又三年听闭关又三年命监院务师以心境未融间有请益未许也奋发精进师志益励忽于铜官山顶悟情与无情焕然等现觅纤毫过患不得而从前疑义尽释矣遂往参龙池于都门机锋所触无复逊让观其相对竖拳三世诸佛拈不出处师一喝再喝连喝而退宛有古人之作龙池已心折之因以无住法嘱师南游师自双径两目登天台还过会稽为诸名宿开发积疑莫不惊叹得未曾有迨龙池归召师叩以扶持佛法师呈赏罚都与三十棒之偈龙池大笑以付拂得人未几迁化师感法乳恩深服心丧茕茕如在疚触目着存固终其身不易也且念付托之重证明无人乃远陟匡衡还息于天台之通玄寺才一提唱宗风大播次年应金粟请依荆榛餐葵藿龙象竞归之不逾时轮奂递起悉具丛林规制日会食以万指计凡师所过缁素求瞻礼者喧阗杂沓每至遮道不得行其山川阻隔从数千里外勒尺寸以请者师为之发蒙导滞一如亲承热棒而声教四讫矣庚午冬自黄檗归金粟四方之来皈依者益众师欲避之值明州司理黄元公请住天童遂允焉者昔天童以丛林冠五山自洪水漂没丹崖翠壁之间遗构萧萧师乐其寂静森邃去人迹远苟可容膝足矣讵意布金长者现百千万化身梯航而至争任缔构之役积十年殿阁崇隆堂室复叠望之若云蒸霞郁瓢笠济济三倍金粟师所付拂则有五峰学公十余人及曾玄孙辈各分化一方法席之盛如此其或持弥戾车见欲加无上天人师者诃之不受旋堕瞿伽离报其彰彰者可按也师既修列祖塔竟即有退藏之志岁辛巳川太傅承皇贵妃田氏命躬赍紫衣入山祈师演法太傅在戚畹素以骄蹇闻及见师遂降心执弟子礼因念留都大报恩寺为朝廷开基香火恢复之功非师莫克举者礼疏上闻既得旨与诸大檀护合辞以请师以衰迈力却之迨敦趋之命再至师已从天童拂衣径上通玄矣师居通玄起居如常于是年秋七月七之日偶示疾遂跏趺而逝而白虹贯山实先兆之七众弟子若失怙恃归其全身塔于天童南岗从泥涂中引绋者数百里络绎不绝哀号之声震林谷德泽在人可概见已师年七十有七僧腊四十七代龙池主法二十五年与人相见惟以直心直行本色本分而全体迥露不隔微尘大用昭融不留纤迹故其开示者举从前千七百则公案悉落麈尾而斩断葛藤拨开云雾绝不依傍一人其接引者自王公诸长者以至厮隶末流自五比丘十弟子以至一阐提辈统以慈允摄受共登正觉绝不立一差别见其著述者为法语为题咏为酬答为辨证或寥寥数语或连篇累牍因感而应如钟声镜影绝不堕语言文字之障其创复者不第通玄金粟天童三大招提连云蔽壑功成万础凡平日法幢所贲即为宝坊师惟一杖一拂飘然物外绝不作一住相此其所以平贵贱齐智愚融顿渐彻远迩贵存亡视师初拈天地同根万物一体之语真可不愧古人矣岂挽近秉拂者能以门庭颉顽也哉敷扬未罄重宣以偈。

　太白峰高戛玑璇　　砥柱狂澜回百州
　狝江鹫岭帝网沿　　烜赫有人此鸿骞
　一苇直欲夺前贤　　窠窟倒翻阶级捐
　万丈门庭空中悬　　竖拂当场正令传
　如神锋触大火然　　破除一切无中坚
　炯炯透出心珠圆　　宝光五色冒大千
　龟毛蛇足已忘筌　　透脱是名祖师禅
　飞矢堕侧化青莲　　名动九霄纶綍宣
　俄瞻瑞相现通玄　　四大假合真不迁
　窣堵波与东谷连　　三匝投体尽涯巅
　师德泽世宁计年　　江河行地日鹿天
　历阿僧祇永绵绵

　　大清顺治戊子年孟秋日木山继席嗣法弟子通容全老侍者行昌等立石

　　　(先师密老和尚全录十二卷年谱一卷并序
　　文共三百八十六叶计板一百九十九块容
　　谨捐铢赀发梓送入楞严寺▆室久远流通
　　所冀　龙天拥护传垂不朽勿致废隳永为
　　后学津梁云　径山嗣法门人通容识)

　　密云禅师语录卷十二终

　　密云和尚年谱序

　　我天童本师开堂三十三载临济宗风大振于世其语言行事动合章程昭昭可为后代法木陈忞公编成年谱自示现以及顺寂首尾次第井然不紊但援引处稍嫌蔓延据实处似多妆点至于末后室中密印之辞未免私徇人情混滥祖系万不得已改图定本更令祈远唐子重加厘正繁者删绮者质私者公滥者严庶几影响之流毋藉此为口实济宗赖以不坠知我罪我听之而已。

　　崇祯甲申秋住金粟嗣法弟子通容百拜敬书

　　天童密云禅师年谱

　　法孙晋昌唐元竑重订

　　世宗皇帝嘉靖四十五年丙寅

　　师尝州宜兴人姓蒋氏其先世显著子姓蔓延诸州郡故谚称江南无二蒋父名曦母潘氏师其季子也生于是年十一月十六日丑时按师诞日众请上堂云今年十一月十六日也是者个时节去年十一月十六日也是者个时节乃至从无始十一月十六日总是者个时节来年十一月十六日也是者个时节后年十一月十六日也是者个时节乃至尽未来际十一月十六日也是者个时节又按弥陀诞日僧本光请上堂有老僧昨日是生日弥陀今日是生日我比弥陀先一日三世诸佛从此出之句云。

　　穆宗皇帝隆庆元年丁卯

　　师二岁是年出嗣张氏盖张于师为王母族艰嗣息爱师岐嶷故乞继之。

　　二年戊辰

　　三年己巳

　　师四岁甫离襁褓而气度凝重殊无孩稚态终日堆堆坐地若忆持者久之中冷湿成肿疾家人捣药汁饮之稍愈而兀坐如故。

　　四年庚午

　　五年辛未

　　师六岁入乡校不乐章句读诵惟喜书遇便辄大书毁瓦画墁不顾也嗣王父厌之然亦以是奇师。

　　六年壬申

　　神宗皇帝万历元年癸酉

　　师八岁不繇他教自然发意念佛按师行繇云我幼性顽乃至不肖之事靡所不为但于岁岁二三月间忽动世间无尝之想便欲修行念佛念过三日觉得梦中无念非佛过三月后此念渐轻。

　　二年甲戌

　　三年乙亥

　　四年丙子

　　师十一岁与群儿牧西氿泽中邻牛附师牧者日供一钱师得钱辄贸纸笔以群牛授诸儿自诣邻斋学字晚则荷蓑笠召诸儿归故师尝语其侍者曰我那时已作聱头长老了。

　　五年丁丑

　　六年戊寅

　　七年己卯

　　八年庚辰

　　师十五岁躬耕樵且陶于涧北按师禹门上堂云悟上座出身本非他乡异土之人即本邑南岳山中一个樵夫耳又按师答汉月首座云老僧渔也渔过樵也樵过耕也耕过牧也牧过秪为不知本命元辰立地处故入佛门来。

　　九年辛巳

　　师十六岁纳室吴氏先是新安吴某者商阳羡善师嗣父饮酒欢甚以女字师是岁纳之。

　　十年壬午

　　十一年癸未

　　十二年甲申

　　师十九岁是年归宗复蒋氏之族以张有子故。

　　十三年乙酉

　　十四年丙戌

　　师二十一岁尝语其侍者我万历十四年染伤寒甚剧初为数亩田放不下合却眼便在耕耘上自念我且要死管他甚碗于是一意念佛念过数日梦一神人皓衣素裳凌空而过声言施药我呼云某正病何不施我神人转手与我一丸醒来遍体汗流霍然病已。

　　十五年丁亥

　　十六年戊子

　　十七年己丑

　　十八年庚寅

　　十九年辛卯

　　师二十六岁阅六祖坛经始慕宗门向上事耕耨之暇负薪入市买卖晚归织履而坛经傍置玩绎不休。

　　二十年壬辰

　　师二十七岁按师行繇云乃至二十七岁上山作务有省得管带拘心意日用尝令昭昭然即穿城入市做买做卖不肯放过每继日以夜胸中作痛犹加照顾又按夏通灯源流答颂云师在俗挑柴过一山湾忽见一堆柴突露面前有省。

　　二十一年癸巳

　　二十二年甲午

　　师二十九岁尝语侍僧我二十九岁决志出家是年十二月区分家事安置妻室竟乃纵观川原游历城市觉步履轻松如人放下百二十斤担子相似闻先师在显亲寺径往瞻礼此时遂矢归依之愿焉又按行繇云向缘家贫营系不能纯一修行至二十九岁才得弃室然追想来解脱世间羁绊似有时节我弃室当夜梦着新鞋一两于行路次一时脱落鞋底遂因先父引见先师。

　　二十三年乙未

　　师三十岁正月诣显亲礼幻有传和尚为师傅以师学道勇锐志期彻悟故以圆悟命师名是春传住龙池师为荷橐而往身任众务以至鬻薪陶器负米百里之外虽刻苦事众而参究益力按行繇云三十岁乃出家秪觉生死到来毕竟不稳当于前境界愈加照顾愈加不稳当二六时中看得心境两立古人道天地同根万物一体越看越成两个。

　　二十四年丙申

　　师三十一岁传和尚命师剃染而师愿终身苦行供僧役故传上下舟车师随行有类厮养师尝正色语众云老僧三十一上侍先师参禅学道都在务作里办汝辈要安坐修行耶老僧不愿丛林遗此法式按为众普请上堂云百丈大智禅师创丛林立规矩有普请例所谓作则均其劳饭则同其食自今观之似乎不然作者应当作闲者应当闲致使古风雕丧法门淡泊无他盖主者不举之故也乃云要且者般事无处得藏窜所以为大道所以为公案担荷者般事须是者般汉若畏刀避箭躲懒偷闲不足为伴故师住天童日有十余众普请不赴随喜寺西之玲珑岩师立摈之时啸雪闻公亦在其数而摈牍偶遗其名公述偈自结束去云大家同上玲珑岩人逐忙兮我独闲抚臆此心欺不得不如自摈出松关师义之解其摈为榜僧堂规谕众云。

　　二十五年丁酉

　　师三十二岁念己事不明岁月飘忽于是积忧成疾按行实云因侍师入城舟次请益本师云你若到这田地便乃放身倒卧更无别语我只得礼拜昏蒙益甚又一晚侍师上榻复请本师本师良久见我不领便云可怜可怜亦只得礼拜退嗣是周旋师侧惟加骂詈我惭闷交感至大病汗流二七日方苏按昌侍者记闻师于是冬侍传和尚至尝州途中遘病先回其父与良师伯者以为祟设位办食转诸经咒禳之正念诵问师忽至二人相顾踌蹰师诟云汝这鬼子心经念不出要索食耶遂一时踏翻传和尚闻之叹云此子机用若此他日吾宗不寂寥矣。

　　二十六年戊戌

　　师三十三岁是年四月八日始纳僧服按禹门上堂在俗家寒未尝读儒书经史脱尘年晚又不曾备历讲筵按为世庵法侄普说云老僧出家年晚为生死事急无暇及于教乘又据昌侍者记闻师既披剃传和尚顾师喟然云僧亦是个僧不知因甚挨到这个时节则师生平所亟亟在此不在彼可想矣。

　　二十七年己亥

　　师三十四岁掩关本山以千日为期按行实云遂禀本师掩关时已虚度三十有四矣则师掩关在己亥春而昌侍者记闻师于是岁祝发即于是冬进关初师欲掩关虑费尝住乃自备材木小构关房数楹及千日之需然后进关今以岁纪考之师辛丑冬启关壬寅领院务溯至戊戌冬而千日始满则掩关在三十三岁明矣作掩关偈及答曹林讲主法华偈为报恩修下语代答一日觉宇修(即报恩和尚)与觉安念者于师关房话间念云宇师兄你在家杀几多羊来索命时如何修面热不能答师代云这畜生更要甚么命。

　　二十八年庚子

　　师三十五岁关中因袖破有感呈传和尚云袖破露出手鞋破赤脚走蓦撞富家郎他丑我不丑传正以偈有若要赌猜枚大家出只手之句又与山阴王静虚征诘云门问陈操尚书非非想天几人退位话师云大家在这里士大喜与师缔方外交云盖是岁冬十一月也。

　　二十九年辛丑

　　师三十六岁传和尚为师按验往还酬答虽当机不让传不许可以限周千日冬遂启关按行繇云一日本师过关前话及有心无心之旨本师云你既有心把将心来我呈偈云自心本自心心不自自心心不非自心心心即自心本师云心不自心自心非心有无既非无自心耶复呈偈云心心即自心有无皆自心有无皆自心无心无自心本师云今日张渚买两把青菜来无个大萝卜头我云某在关房不知谢和尚三拜本师云终未大悟在又一日本师同兄弟至关前伫立有间云佛法二字虽不是偶然亦非特意会得但有个悟入处不妨信意拈来自然贴体随分道出自然恰好所以大丈夫为道迥别才逴得源头到手撩起便行不问如何若何老僧忆昔居台山有一僧问三贤尚未明斯旨十圣那能达此宗未审如何是斯旨老僧即鸣指一下云会么僧云不会又鸣指一下云知么僧云不知老僧但向伊道具足凡夫法凡夫不知具足圣人法圣人不会圣人若会即同凡夫凡夫若知即同圣人其僧矍然致敬倒身三拜直趋而去更不回顾俊哉汝等且道这僧如此去还曾悟得也未若道未悟他却恁么去道他悟又悟个什么来汝等试道看我即起身一拜云夜深天寒请和尚归方丈本师云不是这等儱侗推开去便了的本师乃舒一手云我手却不是驴蹄我云恁么道又争得乃亦竖一指本师云也当不得又按答孝廉刘墨仙贫道若不得我幻有老人道未曾大悟在又争得到铜官山顶忽自觉情与无情焕然等现又争忘得人我相得失是非又争敢道大地分明一个炉看来浑是火柴头老僧信手轻挑拨便解翻身动地流耶。

　　三十年壬寅

　　师三十七岁传和尚移锡燕都命师监院务按行繇云我三十七岁本师将北往以院事付管当晚室中拟举话问大众我即向前云和尚恁么拟举话正好劈口大巴掌便出虽然如是只是恍恍惚惚昭昭灵灵也未得个安稳。

　　三十一年癸卯

　　师三十八岁是年秋因过铜官山豁然大悟按行繇一日自城归过铜官山顶忽觉情与无情焕然等现觅纤毫过患不可得大端说似人不得正所谓大地平沉底境界尔时恍恍惚惚昭昭灵灵底要起起不来欲觅觅不得不知甚么处去了又自密密举前所见所会古人因缘宛尔不同亦自不疑道是与不是按答汉月首座老僧于有个小省发始觉得昭昭灵灵之光景虽不从前尘所起而有但举念则有不举则无故于生死中未免看作两橛弗得一体故弗安稳历一十三载于铜官山顶不觉昭昭灵灵之一念故觉情与无情焕然等现不见有男名女字等差别名相又云于铜官山顶忽觉情与无情焕然等现故惟以一条棒直指一切含灵本命元辰立地处。

　　三十二年甲辰

　　师三十九岁按行繇至三十九岁同觉宇三藐二师弟到京省觐本师以昌侍者记闻考之则师是岁实居龙池盖师启关之明年报恩修踵师关亦订千日期今约修掩关之岁月至乙巳孟夏周三稔则昌侍者之记闻为实录焉。

　　三十三年乙巳

　　师四十岁是年四月偕报恩修取道漕河入燕京省觐传和尚冬十月始达京师时传住普照禅寺闻师来先使人待之国门及至便问老僧离汝等三年汝等有新会处么师即出云有传云有什么新会处师云一人有庆万民乐业传云汝又作么生师即问讯云某甲得得来省觐和尚传云念子远来放汝三十棒师抽身便出又一日传问近日又如何师即举起右脚传云驴脚马脚师便举起左脚传云马脚驴脚时修禅师在傍师以手指修复顾传和尚修便出师云不消一指亦出又一晚同众入室传问寂然不动感而遂通师便出传云此子如伤弓之鸟见弓影便行又一晚同众侍立次传云如人落水坐观成败不救一救师即推搀众兄弟出众不从师云争怪得某甲又一晚问是大尽小尽有者道小尽有者道大尽师云设保不在历本上论量便出一早侍传室中语话了出吃粥众问说什么话师便翻倒饭桌一目侍立次传云忽有人问汝如何秪对师向前竖出拳传亦竖拳云老僧不晓得者个是什么意思师云莫道和尚不晓得三世诸佛也不晓得传云汝又作么生师便喝传云三喝四喝后又如何师即连喝退身传云宛有古人之作师复喝又一日众俱外出传掩门独处师外归不敢入逡巡槛外狗忽内吠传书纸塞出门缝云辜负自己名字何师以碗锋书瓦云和尚装聋某甲卖哑一只黄犬非聋非哑然虽如是何名何字棹入墙内传便开门归方丈师入作礼传云门开了汝不能进耳师一喝便出一日传自拏铁冲凿壁师向前代凿之传过冲与师云老僧有个替手遂归方丈一日报恩修呼师云密云师兄传云是谁修云悟师兄改号了也传云怪道恁么糊涂师抽身便行又一早上方丈问讯传云汝只恁胡统乱统师便起单他往修等挽留传云不要留他一言相契即住一言不契即去师走出传云将谓汝出一头地原来是个无明块子师云钓背筋蛮子谁不识你你作无明会那传即转身归方丈师亦被众兄弟留住传云汝恁么骂了老僧如何掩得别人过汝还在这里住师即大书云瞒人不好事好事不瞒人有人谓我骂师父我即向伊道莫谤山僧好传亦大判云此是阎老前公招无晦也一日凌晨传和尚以大棒靠佛堂前唤云圆悟我要打汝汝跪了佛我与汝说说佛法了打师走云有佛法与别人说传直赶上与师抡劈大棒得三个月日提不起手师当时直倒触上去传放棒云汝恁么触杀老僧师以棒拟打上云岂不幸哉。

　　三十四年丙午

　　师四十一岁居普照传和尚既任缘住持师亦无烦综理泮奂优游故多题咏自勉偈云光阴瞬息莫虚删时节因缘岂等闲一念万年终不改任他沧海变青山又中秋呈传和尚云为爱中秋夜月精与人同乐称人情亿万州都皆普▆一人举首一轮明传和尚印云不多不少复书一纸云檀越送得月饼两个师徒侍者五人一个分作四分剩底付与老僧师掇一个便行。

　　三十五年丁未

　　师四十二岁还南传和尚示师法语云汝离我此去但适意处断不可住不适意处作急走过恁么行去不要记岁数须待十字路口有个跛足阿师与汝印证了不要汝来见我彼时我自相见汝也宜悉之时盖二月中旬留别修禅师有同来不同去愧我独南行之句三月过维扬登金山留题云波中卓出始昂头裂破长江两道流隔岸红尘飞不到三三两两渡人舟夏居龙池示徒有人生何所贵所贵持大志志大不吾欺浩然塞天地之句秋八月上双径陟临安之天目山拨草瞻风阒其无人乃截江过天台访海门周居士士以道学人望隆一世称门庭高峻者师与之本色相见脱略窠臼士为手舞足蹈乃馆师别业日夕质证恨相见晚及师辞去与师订出世之期师以住山告之士云知命以上师且道风遍界安能深自秘惜耶至绍兴邂逅王静虚虚素奉师奖藉一时留神空宗之士有若陶会稽望龄王司空舜鼎咸假馆愿留憧憧咨叩无虚日故师与之酬酢最多。

　　三十六岁戊申

　　师四十三岁居石篑山房亦名护生庵或曰非也护生庵去石篑山房半牛吼地乃陶会稽家世植福地盖吼山云按昌侍者记闻师居吼山目有贵人至庵见师阅论孟贵人问看什么师呈起示之贵人云不是你家茶饭师便掌贵人大怒适会稽至谕之曰和尚与你佛法相见乃恶发耶贵人唯唯逊谢而去天台有无择者遍见诸方尊宿以机辩盛气盖人时流惮之向师名直趋谒师适师路次栽松遽尔问云闻吼山有师子特来一弄师举起钁头便打择拟议师直打趁繇是道声蔼着宿衲因之就正者亦户屦满矣作达磨渡江赞为石篑陶公作初祖像赞灯前偈示护生庵主有笑里有刀窥得破光明越格始为僧之句。

　　三十七年己酉

　　师四十四岁闻槜李楞严备诸禅典乃自往购之故宿楞严有夜央转卧缘张臂触省邻单安睡人者此也过武原留秦山度夏秦山者盖始皇三十七年游会稽还驻跸此山以望蓬莱仙人之属故其上有始皇庙师有句云行到山穷水尽头秦皇计绝始心休谁知别有通方路大海何曾止浪游病目答景西上人偈是秋仍寄护生卒岁。

　　三十八年庚戌

　　师四十五岁佩传和尚南来之语乃辞别石篑陶太史云花事纷纷春尽头杖藜随意且悠游谢辞檀越何方去万里天涯一步收太史勉留之以师欲观南海为津送之普陀且密令寺主玉堂款师故登菩萨顶望日有登巅四顾景幽长水色天光碧玉堂之句讶主人礼意殷勤信宿而还过水西门庵示息机上人偈为石梁陶仲子静室留题答章居士请问念佛因缘偈辞谢宛委见勉掩关偈自以中岁出家貌言拙朴虽为诸公见重以世识真者寡乃痛自韬晦作偈见意云翩翩野老僧匡徒竟不能若问西来意拳头劈面抡不嫌图我拙且欲得人憎义断情忘处诸人会未曾与黄檗无念有禅师会于陶会稽府第有一见遂得师于骊黄外问嗣法为谁师以龙池告之复问龙池为谁氏子师云本师亲见笑岩来有怆然云吾行脚燕京时笑岩和尚犹无恙正欲参礼为人所阻恨不及见之今三十年未闻门下有大行其道者其在公乎是年秋传和尚回自燕京。

　　三十九年辛亥

　　师四十六岁还龙池昌侍者云师还龙池盖在庚戌岁杪以师还山只住八个月至八月初呈偈辞云辞别三年方外游归从八月山中住也按行繇往回四载本师以帖书云大事未完更可前进毋来后也命通寿至绍典护生庵唤归问云汝几年曾见什么人我以脚打地以手拍膝便出本师云汝在外几年一些气息也无我云和尚疑则别参一日本师升座唤我向前举拂问诸方还有这个么我震威一喝本师云好一喝我连喝两喝归位本师顾云更喝一喝看我即出法堂本师下座我随入方丈作礼云适来某甲触忤和尚便出本师即安西堂位次日挝鼓集众上法堂付我衣拂我辞再三本师云汝是什么意思我云直待和尚天年某甲守塔三载然后可行则行可止则止时年四十八岁后至八月初呈偈辞云辞别三年方外游归从八月山中住悟甘做个无缘地乘个无缘地辞去本师云与大众无缘与老僧无缘我云只是某甲更与阿谁本师苦留云汝若去了我直操到底我不得已住之又按禹门上堂于辛亥春二月三日击鼓集众于此上堂付与悟上座当时坚执不受此则岁月有征参验无差若四十八岁则癸丑年矣癸丑望丁未七稔付拂与辞去又同岁则何以云三年方外往还四载耶然则行繇虽师自宣而录则出白云体心二十余人之手故当以辛亥二月为是。

　　四十年壬子

　　师四十七岁刻传和尚闲谈晚话就趼足武林乞弁首之语于云栖莲大士复过山阴为传和尚讯王司空并乞序言以司空素问道于传故也登会稽海口之大峰山兼似墨池王居士有满口向人言不得谩将东海作书池之句盖司空号墨池云。

　　四十一年癸丑

　　师四十八岁居龙池是年始辟睹史内院基盖传和尚欲建寝殿于山之麓以奉安补处菩萨时侪辈甚众而经始命师且语师曰除却释迦老子福慧两足有几人哉但于本领有实证则龙天必不相负吾日暮矣汝见其成师终以受业之地不欲自独有为退让益甚复语师云汝寻尝竖出拳头老僧亦竖出拳头正要汝自拳自立耳一日侍传山行因石摆拟侧师向前扶之传顾云汝扶持我耶师云是何言欤又一日日色将沉之际传唤师及报恩修入室云老僧昨夜起来走一回把柄都在手里了汝等为我扶持佛法师便出复呈偈云若据某甲扶佛法任他○○○○○都来总与三十棒莫道分明为赏罚传目之大笑师▆来付火按行繇云此癸丑季冬时话也雪中送报恩修掩关北坞有谁人知此意白日掩柴扉之句传和尚亦以偈送云老衲于今不坐关既无住也幸无闲何曾进又何曾出只在寻尝天地间命师和之师和云某甲分明没启关通身无处着忙间也无门进无门出只么堂堂任运间复命师代示明极上人偈。

　　四十二年甲寅

　　师四十九岁春日因观落梅偶赋云寒梅初放雪添肥无那春风送尔归枝上已离空不住飘飘一瓣不沾泥至二月十二日传和尚告寂矣当弥留时适师城出命促之归而奔赴不及故无末后相见之语按行繇甲寅二月十二日本师圆逝我伴柩三载夏居山寺偈云古寺团团尽竹林娑罗树下更阴深山僧盘膝蒲团坐堪笑人来解问心龙池盖有双树娑罗已近数百年其西偏大根轴解者中安木榻可坐数人故师复有偈云佛号娑罗大树王为缘垂世作津梁盖以此云。

　　四十三年乙卯

　　师五十岁心丧伴柩龙池山顶高寒焚香却坐日无余事乃简古公案近二百则为之颂以明佛祖大意今集中自世尊初生至婆子烧庵皆此时作也和杨居士捕鱼歌示樵者偈因友人论主退步作偈进之人生于世莫徒劳进步何如退步高进退两关如达破了然随步任逍遥咏腊梅我爱腊中梅寒花赤体开春风力不藉霜雪莫能摧。

　　四十四年丙辰

　　师五十一岁伴柩答潘吴二道人海底泥牛四句之问复以四颂明之冬十二月奉传和尚骨身入塔时海内贤公卿若苏云浦孙淇澳李孟白陶石篑王墨池皆从传问道称门下见知者卒未有以铭其塔以师谦让未遑故也越十三年住金粟方设伸状于少尝伯周海门汝登为之撰文相国文文起震孟为之书丹焉。

　　四十五年丁巳

　　师五十二岁偶观龙池有最怜影落澄潭浸反笑头陀白发侵之句是岁传和尚示寂三年矣师心丧既毕众请开堂乃于四月望日升座按行繇至丁巳年五十二岁结制本山时同门俱在初若易师未肯相下一闻提唱莫不屈服繇是一众为之改观秋寄石梁陶居士月到中秋滴露浓岩前石菊正花红山僧尽日茆堂睡长梦毗耶多口翁次澹孺杨居士登龙池韵相逢不必论高深觌面何须更用寻君有胜情并玄度我无名理况支林一盂香积维摩供万法惟吾独露襟自觉个中无一字客来谈笑懒言心。

　　四十六年戊午

　　师五十三岁始建睹史内院继先志也元勋徐公弘基微服过阳羡通名谒师与师登说法之堂仰视无额乃酌以雨花之名且欲自书以赠师云先师在日唐太尝且命之矣先师戏之曰公为我筹计使我他日得担负去见阎罗老子不然我无用此为也徐乃止益加敬焉于道人乞开示书法语与之更示以偈云。

　　四十七年己未

　　师五十四岁父曦以考终疾闻师躬往视语师云和尚度我师云父子上山各自努力曦云吾因你得闻极则事何憾哉越二日告终过善权寺留题三生堂次予坦邓居士放生偈韵拟寒山子诗六章山中四威仪偈居山四咏杖意次报恩修韵有高提祖印佩单传之句复以故里行道先哲所难为辞众说偈云自知住处我无因一钵风流物外人踏破乾坤谁是伴草鞋藜杖逞闲身众勉留乃止。

　　神宗万历四十八年

　　光宗皇帝泰昌元年庚申

　　师五十五岁睹史内院落成按为众入堂举仰山梦升弥勒内院话盖是年季秋事也冬腊月八日本山起千日阅藏期上堂开示有期悟为本阅藏为末及略举从上世尊至此无不以悟为期等语作行住坐卧四偈示不二禅人偈。。

　　熹宗皇帝天启元年辛酉

　　师五十六岁愍诸学者参禅不得力作偈九首为示入道之要冬十二月因事上堂举话毕良久云这里无人证明且向别处寻讨下座便行一众挽之不可报恩修复以偈请留次韵答之闻匡庐衡岳之胜飘然曳杖遂往焉。

　　二年壬戌

　　师五十七岁正月初三日登匡庐留题东林有信步何忧不现前踏破乾坤孰去来之句闲步三笑堂读壁间王阳明先生诗忽闻迅雷因为次韵以雨阻留东林七日摧颓老衲众无识者独寺主大梆遇之甚隆其山前后刹皆暂过而已至归宗复留半月过衡岳取道宜春因度夏袁之泗州寺袁于洪都最为僻壤山深寺老僧行寥寥有居士数辈时从问道为奉晨夕故寄袁州诗云诸君义气越尝情愧我无能报此心也秋有僧自天台迹师至袁为万年诸山请住通玄之意初以投身空闲不欲就继念先人付托之重幡然就之八月离袁舟次广信寄复澹孺石田二居士偈九月至绍兴暂憩吼山护生庵黄檗费隐容沈文学求如皆前后继见而容遂获契证云冬十二月抵天台通玄寺。

　　三年癸亥

　　师五十八岁住通玄开堂演法有通玄峰顶别是人间之语盖别开山第一代韶国师偈也韶为吴越忠懿王刺台时所奉去师近七百载未有属和者一旦嗣响其间故今二偈诸方感诵夏六月始定九旬安居之制深山旷野相依衲子十数辈多正因行脚之士而茆堂草榻静处无为师得不倦槌拂寅夕与之提策往往有开发者其侍僧随闻集录今编为偶言一种皆一期与妙行求如火炉头茶铛边话也秋日闻雁寄示契如智禅人偈复费隐容通法嗣书复求如沈文学问道书别法华无用上人拟答复礼法师偈复　顶弘上人四问偈。

　　四年甲子

　　师五十九岁三月檀越蔡子谷联壁请住嘉兴海盐金粟山广慧寺寺即吴赤乌中康居沙门僧会所建当吴时佛法虽至中国大江以南无有也会以求获释迦文佛真身舍利始创三寺其二则金陵之保宁太平之化城其一即金粟金粟为东吴首建而考之禅典则从未有宗门师匠光扬第一义天者故子谷力为挽致诸老如雪峤信闻谷印抱朴莲皆鲜克有终至是请师焉初师在袁梦至一处见巨井足饮千人方盖亭其上有伟衣冠者进曰此师住处也及询之金粟信然盖繇夙定云四月受请同众赴上堂有九万里鹏才展翼百千年鹤便翱翔之语过会稽师凡三至护生庵众谓不可吝法力请之为一升座五月六日入院时本寺龙山为贵人所图子谷方鸣诸当事求直不已师告之曰在道与德耳尔若为法门则我住若为山门则我还天台去矣事遂寝一郡闻之咸服师高义初至日天王寝殿以外皆民居破屋败椽饘粥或不继师处之裕如也冬十月结制众盈千指破山明石车乘皆在座下而汉月藏为众首焉复史明复史清都陶愚溪问道书示茂林禅德胡行昭居士偈。

　　五年乙丑

　　师六十岁邻虚禅人上双径化茶作偈送之示双径智光禅人偈复陈则梁问道书陈盖奉天主教者中多泰西利玛窦语师为答之最详与刘子元往复论心华发明之喻谢郡丞青莲居士自以拘文不得预参请之列思一睹颜色虑无以致师者时陶石梁广文余杭矣乃为转属具道所以愿见意师得书遂往谢喜出望外率合郡士绅会于武林之昭庆寺一众皆获法施叹未曾有秋九月过绍兴为空华法侄下火冬结制是时座下三千指多轩昂腾踏不可羁縻之士金粟宗风日浩浩闻湖海矣为金如王朝式题初祖赞自题像赞初武原朱君上申闻师名且信且疑一日中夜梦人特巨轴展示曰汝识此人否朱谛视之则神仪挺特踞胡床衣紫僧伽黎衣类古图画高僧者曰吾未识面也其人曰君拜之此宋慈受深禅师像也瞻礼未竟而觉翌日过装潢家见师像与梦无异审其款识则师自题真赞也故朱于众信中皈向尤笃云。

　　六年丙寅

　　师六十一岁示顿越居士法语示普度尚禅人住山法语复王金如史子复半眼居士问道书过武原为朱侍御泰祯父对灵小参跋孤明上人血书法华经后题曰睿程君小像题释迦文佛出山像赞为辉宗禅人题接引佛赞以古人着草鞋住院凡百任缘故虽如钱谷之需皆不计晨夕是秋偶廪人告匮师分命结束竟乃倒橐而炊之曰食毕吾与众齐走耳时门外已有驮负而至者问其故曰昨宵梦金甲神人告我斋僧功德利益事繇是远近相传遂有韦驮赶供之说出于齐民之口矣冬众盈五百乃举五峰学破山明分摄两堂始有上下西堂焉。

　　七年丁卯

　　师六十二岁春日送道生禅人归秀水掩关偈云上人归去把门封坐卧经行秪此中打破灵云关捩子桃花依旧笑春风时十方来学云趋水赴屋不能容至有露坐檐宿者乃辟法堂之左庑建通堂五间十三架更以余材夹殿之翼辅以周廊皆不发化士不告檀越其榱础梁楹一出师衣盂乃众愿乐助者而运斤墁垩则方服自为之故经始之日师挝鼓上堂有眼望青天起大屋之语是岁众满七百矣题金碧峰禅师像赞示纯一上人法语复紫垣居士问道书答存义上人曹洞五位君臣问题菩提心戒仪序。。

　　今上皇帝崇祯元年戊辰

　　师六十三岁以谢事告诸檀越将为拂衣之举时徐中丞从治朱侍御泰祯曹侍御谷皆再挽莫回而孝廉钟海槎鸿颖载言曰师为子谷住四春秋矣屈千日为颖自效犬马之地遂不哀怜颖乎师恻然为留之岳大司马元声喜夸上与缁衣黄冠者游辄以力生自命以尝见紫柏尊者亦猎三教遗言遂目撰禅门口诀诣师就正藉一言以流通焉师展卷见一实字即指问云此字如何解说岳拟议云却解说不出师云恁么则虚言了岳面热不能答去后复致书云一见和尚心甚念世出世法还须落草盘桓颂古见教师答偈云须知一念未生前世出世法不可得秪凭者个老源头世出世法通贯彻闻师拂衣复致书云此时宜静不宜动家中人不打乡谈和尚自理会师答云老僧从来不见有动静居士既有宜静不宜动取舍情存此是门外汉未梦见在复阳羡吴问卿居士问道书题玉芝禅师像赞为抱璞莲禅师题禹门传和尚真赞复钱性符问道书示太虚藏禅人病中法语答陈学宪𢡟德居士十七问一时传播诸方遂各有答颂焉秋建护世四神王寝殿与斋库庖湢之属一撤而新之冬过秦溪为钟海槎父对灵小参。

　　二年己巳

　　师六十四岁正月于法堂之右凿山开址覆屋五问为函丈之室初师正寝止三楹而康僧像设分其半故席前之地不盈尺众以自居广厦而师处湫隘不自安乃各出衣盂建之二月命门弟子王朝式及昌侍者申状于天台海门周少尝伯乞幻有传和尚塔上之铭三月与汉月藏公破山明公书多规诲法门大体事四月丈室告成众择日请师居之八月受福建黄檗山万福寺请九月归龙池扫传和尚塔还礼先茔举族来观其老者语少者曰吾上世之筮此地也得师之贞利见千丁今五世以来吾户不加增而斯人绕万指受地之灵乃夫夫也耶咨嗟不已至善权扫乐庵祖塔曹琅玕居士等迎请说法于城中万寿法藏禅寺有山僧出家将及四十载别也无成得什么事秪明得祖师西来一着子等语还过姑苏邓尉山天寿圣恩禅寺扫万峰宝藏两祖塔嗣法汉月藏护法赵大中丞士[譟-木+(百-日+ㄎ)]周孝廉永年等迎就本山升座说偈云今日不肖儿孙高升远祖之堂不必重说偈言觌面为众举扬急着眼莫思量逴得便行真汉子人间天上更无双时郡之士衿若给谏汪国柱度支胡子浩宪副刘锡玄内史徐容等皆斋候于城东之瑞光寺而僧俗男女闻师之来万众喧阒街衢巷陌为之不通乃登塔之绝级一受瞻礼焉过虎丘扫隆祖塔合寺办严而哗逐愈甚遂不及举匕而还过松陵舟人不敢维舟近岸仅于中流受熊明府开先一斋过秀水为孝子金善镕对灵说偈有秀水年年秀青山岁岁青之句十月结冬举费隐容为西堂时众满万指矣。

　　三年庚午

　　师六十五岁正月过武原郡丞汤道衡迎于官衙斋毕就请天宁千佛宝阁基升座二月过武林众请说法于报国禅院赴闽川黄檗请也黄檗为运禅师脱白地故至三门有昔日远祖断际禅师从此出今日不肖儿孙从此入虽然出入不同要且同为标格之语三月廿七日入院四月十五日开堂垂示云只叶扁舟泛海中乘风来到福城东洪波浩渺无余事只作抛纶掷钓翁因观叶相国文忠公诗次韵四首以寺为文忠题请
朝命所复也五月受香城圆初上人斋需偈为题有暂为黄檗主请作香城客之句六月示定观时默诞生三禅人偈复葵山弥陈我万叶内史益蕃问道书清漳大司宪志道王东里幼岁得省发以就正无人每致生晚之叹因见师垂示语不觉身心踊跃两次遣使走福唐致书于师师所答备见语录时槜李诸檀请师还浙甚殷僧俗闻之奔走攀留如失依怙八月离黄檗叶文忠公孙晟与暹迎师至府第为先君对灵小参留九日过侯官众姓请于西禅升座为留三日九月达武林僧俗迎至凤林说法因于昭庆受斋时岳司马元声在焉相见之际师以佛法真实相为遂至抵牾且欲为梗十月师还金粟挝鼓告众以清规估唱式分裱衣盂竟飘然拂衣去道过吴门以舟车劳顿腹疾旋作门弟子乃迎归北禅调侍故冬月诞日众勉请升座说偈有无端痢疾三年累得通身骨露之语腊月明州司李端伯黄元公向师久闻退院会慈之永乐禅院成乃致书恳请师答书以不能领众为辞而元公与祁侍御彪佳翘伫无斁遂复有鄮山阿育王广利禅寺之请焉。

　　四年辛未

　　师六十六岁元日受阿育王寺请为玄津上人书偈于船子和尚推蓬室记之后人日发坦如蔡居士问道书上元日别吴门登舟解维二月一日抵明州驻天宁受众姓斋三日入院十五日元公黄居士就请本寺开堂指法座云者便是大司李大护法于丁卯秋庐山开先寺撞倒底铁山今对人天众前扶起去也还见么遂升一众称善题云门湛然禅师真赞为海昌黎眉居士制先觉宗乘序三月过天童景德禅寺扫应庵密庵两祖塔时寺僧明贯已白郡司李公暨王邑侯章士绅李侍御遵徐侍御之垣檀越徐有𣏌等请主太白名山而槜李吴太尝伯中伟徐大中丞从治虞给谏廷陛请再主金粟两郡交迎几致违言师乃集众告曰老僧住院唯汝之故今日去止亦唯汝之故汝等其自裁之因问众曰住天童耶住金粟耶举众哗天童师意遂定然犹不忍绝故知更与槜李诸檀订一期相见之盟焉四月三日入院至佛殿基有虚空作殿日月为灯之语盖天童自晋义兴开山宋宏智中兴以来号江南第一宝坊故宋舒王荆公有句云三十里松行欲尽青山捧出梵王宫可想见之而沧桑代变晋殿唐宫不能与丹崖翠壁磨岁月强半干没仅余甲乙相传之子院者五然皆苔藓生房荆蓁满院古先列宿之风陵夷至此极矣师乃为作兴修偈云太白山下天童寺洪水漂流殿如洗普告四众诸檀那大家出手共扶起司李亦次以偈云太白峰高禅林榜样一朝平地起风涛推倒黄金瑞相而今重整旧家风安住十方龙象面而玲珑全无遮障要明这段因缘问取堂头和尚五月至金粟八月还天童过明州司李迎归公署乞留再信师一宿而别故有官衙扣击及请益觉浪因缘之语盖师入闽时有觉浪僧者不自来见乃致书于师有滥付非人之讥故师复云尽大地谁是非人者请上人指出看若指不出秪可悬梁缢死梦笔山中而司李疑为太甚师哂之别后乃疏导其意司李大为愧服以书与师云承示觉浪一段公案乃知大师直截为人抑逼瞎驴使他无转身通气处正宗门所谓杀人刀也觉浪孟八郎汉带累天下明眼作家正不妨存这段葛藤俾觉浪有出身之路耳每服大师手段辛辣与诸方说老婆禅者迥殊要使大地众生个个坑陷非仅为觉浪一人也仍为作真赞云菩萨面夜乂心恶声流播满丛林禹门浪急龙腾处翻转山河大地沉佛也打祖也打眼光烁破四天下阿师大似败家婆教得孩儿会相骂牛头没马头回狂风骤雨满天来四方八面相追逼纵有神通掣不开行脚僧会不会脑后一槌百杂碎沙界众生结大冤秃奴忒杀无惭愧风颠汉老成魔诸方那个柰伊何岩头独现大人相直向德山头上屙咄九月复为黎眉居士制五家语录序时道声益振王公大人皆自远趋风至忘位貌之崇如钱相国龙锡之入山问道方侍御震孺之虚往实归骎骎与岁月增长方通所得于师曰谒大师语及工夫不切实蒙师劈面作掌矍然汗下敢呈短偈兼以为别倚墙靠壁多生谜赚海偷天似也无劈面原来真个热更从何处说馍糊百城烟水阿谁边一宿天童大有缘归去千山尽红叶谁云渡口有江船至小白岭再呈偈云说去一直便去那怕雨泣风愁为甚不生犹豫被师捏过鼻头十月为还源本其侍者题自真赞十一月作慰黄司李书有生死二字能迷却天下人亦能悟却天下人所以古人闻红轮必定沉西去未审亡灵往那方而孝子哭哀哀古人便悟等语以司李丁太夫人艰扶衬归豫章也十二月复尔赤冯居士问道书为破山明道生本题自真赞。

　　五年壬申

　　师六十七岁四海云从人人步道履德规绳不束而严其久侍筹室相与纪纲翼赞者皆丛林老成故师次众韵有从今一日不离山肃肃雍雍云水环之句示若愚广雪浦琮二禅人偈作天童即景十三首传法偈一首答钟海槎张元岵李仲坚周君谟四孝廉问道书为王金如题自真赞实印禅人题出山大士赞复元公黄居士偈着据评说发难酬诘其万有余言以明肇公物不迁义盖
神庙时有法师空印者惑性各住于一世之说作正量谕非之自传和尚之谕出印已毁板以谢矣近复有僧道衡左袒空印作为证语师恐大义微言卒晦于世乃着是说云。

　　六年癸酉

　　师六十八岁答江似孙陈纪尝冯尔赤陆内史宝问道书答报恩修禅师书答寿州方侍御书制文殊大士赞题童子南询观音赞为万如微木陈忞题自真赞赠同参慧毂轮偈夏四月建通堂九楹深六十尺延袤一百四十尺于大雄宝殿之西偏前容方轨内受千人应供与逵廊半分之复遣僧三十辈航海入闽伐山市木于建瓯高阳之墟闻嗣法汉月藏每提唱时喜为穿凿恐后学效尤有伤宗旨因其省问乃为规诲云吾徒命贯之赉仪虽是分当亦是分外何以彼此既忝为佛祖儿孙惟以道契为主岂可以勤省仪供为事而云慢惰哉如云破殿雨淋茆径不辟亦住山之尝分然老僧尤愿吾徒为众当以直心直行本色本分不可私有别法加于众是老僧之所望也而老僧于天童虽有造殿之举盖因天童旧僧请老僧之意无他惟为佛殿空虚故不得已而为之至于成与不成亦随缘分岂敢固必也哉又复瑞光顶月弘彻其略云睹瑞光语比前语觉畅而中有为慈云举扬正法似乎太生穿凿彻盖藏之嗣也为夏通灯作曹溪源流答颂自南岳至禹门共三十有三世焉。

　　七年甲戌

　　师六十九岁春建诸寮十九楹于方丈后山之麓复于善法堂之西偏建屋一十四楹视前九楹者浅十尺修倍六十尺级高下而三授之前均后杀正与应供之堂联翩其列焉因居士乞寿五旬偈为题曰夕阳西去水东流人老何曾见白头能向个中高着眼普观法界是同俦示灵根荷禅人偈为本梵禅人题血书华严经后为众禅者作洞山尊贵颂为黄檗费隐容题自真赞为云栖莲大士作真赞复朝宗忍书闻藏公犹弗悛复与书曰祖师西来秉教外单传别行一路自佛果作碧岩集大慧谓宗门一大变故特毁其板后曹洞宗人入少室无本分为人而提唱评唱少室绝无本分衲僧出者天下共知之今吾徒提智证传则临济宗至吾徒又一大变为讲席矣且教中尚忌所知障为智障吾徒到处提智证传为出人之表拟临济儿孙而贬剥他人者乎故老僧去夏与吾徒云当以本色本分者此也但本色本分行之在吾徒信与不信在学者宁可遵上古之规绳饿死于林下不可好热闹而耻辱于先圣云云时藏公执吝如故乃因书复刘孝廉中痛斥其非故有辟妄七书出焉夏雨甚时西涧湮夷无复故岸山水暴涨啮及平原师乃躬率徒役目持畚锸筑长堤首起钵盂蜂下尾属外万工池通计一千三百五十尺皆用巨石垒砌秋殿材至自闽挟六舶泛鲸波浮江塞港而入已进关过闸矣府上佐以私意紏察师云寺明州寺耳岂为吾修哉径拂衣去时李侍御追挽不可过慈溪冯宪副元飏结谏元飙要诸邮亭力为攀留乃率邑之士绅与侍御躬送还山上堂说偈道人行履处幽然意不蒙檀越虽送入不可把云封试看红轮日任运转西东古今尝显露繇来无定踪冬黄元公服阕补武林司李省师山中为上堂有选佛与选官同体不同服不以服饰观便见真面目之句复二冯居士问道书为黎眉居士制教外别传序却杭州灵隐之请。

　　八年乙亥

　　师七十岁制高峰大师真赞题三际法师真赞为定水禅人题自真赞为孝廉李仲华题自真赞作慰钟孝廉书着辩天说为泰西教也与藏公书万言有奇即今之后录也书诫圣恩诸子获藏公计音也复为藏公答骥超祁居士书秋建天人师殿于殿之址高百尺纵广如故建殿九楹为演法之堂高六十尺广如殿之百三十尺纵如殿之九十九尺而杀其十建阁而藏佛菩萨之语于善法堂西庑之右高五十六尺广如殿之纵纵杀殿之三十尺皆同时建立焉故师挝鼓上堂有不用材木殿阁成现不劳斧斤法堂本彰不动舌头只向青天白日下要转便转之语盖初秋四日也冬于朝元宝阁之基复建护世四神王殿高深壮丽杰立其前正与天人师殿相雄峙更于明楼叠翠闻俯善法宝藏之阙建寝堂一十三楹中五为丈室西五为楼为燕闲其三之在东者则设开山与说法本寺者之位号而祠奉之未几天供厨复成左达西涧右抱九楹若回瞻遥礼于法宝藏阁之前中奉异僧所识之监厨使者盖寺初严是相时有异僧过见之嘱曰他后当有数万指从此君受食故寺僧奉之犹敬虔云为尔保程居士题自真赞制说法堂之铭答孝廉唐祈远问道书书复司李黄居士偈示廷尉钱元冲是岁之冬为师七旬降诞之期堂众逾三万指僧俗男女蝇聚蚁附无地以容其四方问候者昼夜络绎不休而寺无恒产岁用皆仰给十方无匮乏焉先是殿之左有古柏枯且死至是复荣。

　　九年丙子

　　师七十一岁上元日黄司李入山省视复为上堂今朝正是正月半家家办赏上元节都随浮世恣情欢谁省茫茫忘本确秪有居士黄元公独入深山无别乐不若维摩但默然互相唱和妙独觉为佛音智黄清伯题自真赞示净虚禅人法语示佘▆▆偈示侍郎沈何山演偈示孝廉唐祈远偈送其侍者住雪窦上峰偈与顶目弘彻书与刘孝廉道贞书洎驳藏公语合二万言即今之辟妄三录也是岁东建左序修廊与前九楹十四楹者森然夹殿而立西建两司于法宝藏天供厨之间堂司后库司前皆广博崇深复于护世四神王殿之右覆屋四周通二十楹为涅槃之居以处有疾僧伽名曰有喜者从云问钱廷尉士贵所命也先是廷尉有子及冠而卒卒时数称天童后复梦告曰我今天童披染三年还复归来故廷尉入山求所以似续之者师为劝修是堂堂成生二子故廷尉捐赀作种种饶益事为海内一时之冠云又白天厨供之西循涧而北隆者屋之洼者楼之延联至于钵盂峰下外复缭以周垣而寺西之地尽矣。

　　十年丁丑

　　师七十二岁制先觉堂碑文复自书之又制皋亭真歇禅师塔院兴修偈有当年屋塔护全身一夕火光真歇了之句以院毁于火故也次韵示李警庵四首复南岳霜轮法师书更示以偈示觉圆敏禅人偈为恒证据张敬桥张通伯题自真赞为众禅者作沩山水牯牛颂为祁骥超居士书醒庵二字更跋其后二月为木陈忞书正觉灵光四字于南海梵音庵舍利记赞之前挝鼓上堂举黄檗费隐容为座元时容解院事归省自闽川也三月远近哄传以师将赴大沩之请阖郡士绅偕入山中计留为洞如觉制传和尚真赞示天钧徐居士偈题灵鉴法师真赞复嘉鱼曹居士书更示以偈为是空表自瑞峰三禅人题自真赞为清庵澄题自真赞六月却弁山圆证之请七月发慰冯宪副左迁书八月跋振伯周居士血书金刚经更示以偈九月其侍者乞山居之颜为书端严一宣四字授之十月立朝宗忍为西堂复瑶草马大中丞问道书复佘周生胡彦彝二居士问道书十一月为林野奇朝宗忍题自真赞十二月却荆溪禹门之请是岁建屋于寝堂之前及先觉司香之室以楼计者十有三楹以室计者则四十有四楹以明堂计者则前后左右有五犹以伽蓝祖师未有宁宇乃于殿之左右翼建堂二区而奉安之复肖三世如来相于殿中肖当来慈氏与广陵所辇至护法天大将军像皆砻石为床座庄严妙丽莫与京者。

　　十一年戊寅

　　师七十三岁道风益播无远不届虽下里穷荒之域身形拘碍之人莫不想望风裁而咨决心疑者师一以慈光摄受之是夏遂有复韶阳刘曰相陈明钦二居士问道书复闽漳尼寂辉问道书复五羊叶行证袁行成二道婆问道书复内监车天祥苏若霖问道书复盐官朱通顶问道书复毗陵王登之王观方问道书复秀水孙洪基徐广密问道书春建下院于古拦路庵之前殿堂斋库几丛林所宜有者咸备焉三月荆溪阖邑士绅以师年腊尊高宜归根桑梓复有法藏之请师以衰病力却之履卿戈居士乞偈以玄沙颂通意云踏翻渔艇承家业笑出芦花月正圆地阔天长三幅纸同风千里为谁宣师次韵为示冬浚外万工池师亲自率众凿涧置堤以杀壅阏之灾按天童志云里外两区昔人费多工凿成故名万工又名双镜各深数十尺一道横分澄碧可鉴上峙七塔径缘此入先是外池坏于洪水里尚无恙崇祯辛未忽遍生朱藻波纹烂然而密云老人适至比殿工告成念外池湍决缘内水直泻无旁杀其势者乃别为一涧引西涧水曲折出清关桥下皆辇致巨石坚筑围岸计工亦且万云示程泰华顾德祥鲍元之三居士偈示程弘业持经法语叶行如崔明道二居士乞语荐亲书偈示之。

　　十二年己卯

　　师七十四岁正月修天童列祖塔奉衣盂资为龙池传和尚营岁祀之田善卷乐庵祖田如之为骥超祁居士制宗门崇行录序台山梅庵宜新构梵宇成请额为大书独露堂付专使更次以偈二月遣唯一润率诸禅复航海入闽市材集公孙居士摹师小影勒石请赞自书授之二无张京兆玮入山参谒乞开发为示偈云一切二边俱坐断本无中道可须安掀翻海岳无人会白棒当头为指南四月为古南牧云门题自真赞复孝廉张立廉问道书丹阳汤应冠者尝游禅肆因自集刻相见诸老语附状呈师师目其说多纰缪恐误人乃答曰承翰刻中载贫道机语总之有无不必论如谓贫道一棒的的清而有力则知居士未谙贫道棒头指处故未得如庞居士之唯吾自偶谐故见有偶有老聃有孔丘及知斯事无止法如七层塔一层又有一层者正居士眼华也岂不闻古云当何所务即不落阶级请居士细思之八月寺邻徐氏之族以师所修祖山为己茔兆啧有烦言师径曳杖去按梅溪语录答诸郡县留行书其略曰贫道滥主天童法席诚非其人但既身处此地不得不任其责山中一切宜问况历代祖师之塔法道有今日者以有历代祖师也有历代祖师故天童斯有今日饮水尚当知源学道人可以忘本乎然则贫道初入天童即当以修塔为第一义所以迟迟至今者于中良有不得已也一则念久弊不可顿革一则念已于天童无丝发之功骤举难行之事人必不谅一则念徐宅万一不能以道义自持或有烦言则贫道唯有一去如此则天童有再兴之机而某宅实败之上辜诸檀信下陷某宅以无量罪过非利生本愿也今辛苦九年百废粗张自揣于诸檀相唤初心稍可无愧故敢为是举然自知无德不足以化人又不忍坐视祖塔终于毁坏其势亦惟有一去而已过虎林钱瑞星太史洪清远中丞与孝廉王元建方子凡辈咸执弟子礼问道留供养却之卒至子凡园居浃旬会明州护法诸公挽留继至而杭之四众瞻礼者且日以万数师益厌因夜发将之荆楚抵吴门问道弟子诸千如要迎为一过鹿城以次受叶县侯张孝廉顾宗伯斋遂得王明州园长书且浼宗伯力挽不听前师益坚去志取道虎丘礼隆祖塔出赀嘱累申方伯青门汪方伯如石杨解元维斗为修葺之时四方风闻师将远去留益力于是暂还槜李作退休计一时富有力者闻之争得师供养莫适从乃止孙集公园问道者如市语载梅溪录中而越诸檀护使者日相望于道不得已听还天童九月晦嗣法费隐容迎至金粟大集武原诸旧人檀越侍斋留七日十月入山故升座有蓦拈拄杖云争如者个木上座生平不近人情之语偈示顾宗伯瑞屏集公孙居士孝廉方子凡持经法语示别驾曹茹真为宗伯封翁书知非阁三字立林野奇为西堂师出凡五旬过郡五县十六所至无僧俗男女空邑倾都甚而追随不获见者若干数士绅之辈舟车之劳不与焉按天童志曰己卯秋老人曳杖渡江为修塔也其事不具论徐侍御心韦凡三致书苦心备至欧阳庐陵云初匪其艰在其终之侍御之护天童可谓有始卒矣宁波慈溪余姚诸荐绅先生或合词或专简或转嘱挽留不遗余力王海道园长书一再至且托谢侍御象三致请教饥渴之怀即裴丞相之于黄檗白侍郎之于鸟窠谛信不是过焉时卓锡梅溪庵孙居士集公梓语录以行文司李灯岩为之序曰有敬日月肃江河者即有射日月诅江河者道明而圣或时可毁法着而佛或时可攻圣未来毁毁圣道愈明佛岂致攻攻佛法愈着云云是行也追随杖屦则有黄大参履素顾宗伯瑞屏张京兆二无王居士金如祁居士骥超周孝廉君谟而往返山中不避嫌怨盖宗伯之力居多。

　　十三年庚辰

　　师七十五岁春又正月再却雪窦之请先是丙子冬僧发光凡三请师弗赴至是复以宗伯之状来其略曰今春有僧灵云同徐樊二居士从雪窦来苦乞大师住锡彼山大师如鉴其诚而许之锡畴至秋不难再渡钱塘亲送大师之雪窦畴亦拟构数椽于徐凫岩与大师之钟鼓相闻亦浮生一愉快事也望大师决焉师力却之偈示见云余内监为黄介子柳升宇袭侍者题自真赞复东鲁武岷源问道书从沈给谏因仲请为尹山隆菩萨书
圣朝首表四字奉和
高庙御制赐隆菩萨诗有无影树头身出表不萌枝上觉花从之句盖隆焚身显化事详吴中圣迹记内监王弘胤向师道化复闻师有辩天主教说慨然誓作法城卫堑且切皈依之志师为答云来谕求老僧记获菩提老僧自不见有一人受记者果知此意即欲逃老僧而不可得何用求耶只因人不知此所以说天说地老僧因不得已辩之非多事也夏六月见朝宗忍录有与禅者论临济玄要语多违从上纲宗与书规正之万言名判朝宗说秋九月朝宗不自悛革执吝前说如故乃亲抵秣陵面鞫之十月至石头城忍避匿不出一时诸尝问道者如方侍御孩未张京兆二无钱太尝元冲赵屯田二瞻阮给谏元海咸惊喜出非意留斋三日离都还山故有复判朝宗书出焉题圣缘唐居士像示心僧赵屯田偈苏慈引李妙光王实相三内监偈砯崖徐居士偈书答鸿宝倪太史太史与师书其略曰元璐根器薄然读和尚书微见鞭影一我亦有性骨只是拗耳和尚治拗应有法何不伪与之华鬘三尸虫着身不得脱立当乞哀还望和尚终悲怜之一我者讳观复为太史同门友所谓太平独往子也曾见师天童于师言句不契因自着逢渠解等书排诸方故师与辩折亦几万言见直说中复木滇南白生问道书是岁山中建置告厥成功云。

　　十四年辛巳

　　师七十六岁次韵答璞川曾居士偈复陈靖江木叔书更步来韵复东鲁武张联问道书四月立石奇云为座元制笑岩宝和尚真赞募塑初祖达磨偈五月国戚田弘遇为承干宫皇贵妃田氏奉
旨进香赉紫衣入山命升座师为演法奉祝
皇图更明佛祖信衣授受之旨为石奇云元真德题自真赞嗣宗吴居士乞语祈嗣书偈示之八月辞南都报恩之命先是正月二十日前军都督府带俸太子太傅左都督田弘遇题奏称南京大报恩寺系
朝廷家佛堂
高皇
高后圣碑在焉梵刹志载有
文皇敕书始知额名报恩乃
统承大宝之后修此以报
高皇
高后之恩者近厄于劫火八十三年
祖宗孝恩胜迹一旦委诸瓦砾臣实恫然今乡绅士民久欲捐修天童山七十六岁高僧圆悟大阐宗风凡人见之无不乐施但未奉
明旨不敢擅举仰乞
皇上俯鉴臣言敕下该管衙门奉行督理兴修以祝延
万寿庇佑生民云云三月二十六日奉
圣旨特赐俞允繇是国戚与都下士绅合词敦请师以衰迈力却弗赴九月尝住务殷众益繁师忌盈满乃因事出山僧俗遮留不止遂曳杖渡江过绍兴问道弟子祁骥超侍御祁世培要止别业为栈绝往来以省师酬应然四方问道者日户屦晨满如市莫能禁也居凡四阅月为祁德公父夷度翁母王氏题赞示惠王府王选侍法语复吴嗣宗汪元泰吴培之三居士问道书曰至詹居士乞荐先慈书法语示之舆则吴居士与师书曰承委新刻序引几番伸纸及细玩多遍觉师言尚赘而不肖又于佛头着粪乎三峰潭吉之狺狺可以耸好奇嗜异者之听而不能惑正知见真善知识也师第当一嘿付之耳潭吉者藏公嗣也有为藏公救义之辞师复辟之故士云云师答曰于佛头着粪不妨着着第一若虑粪污佛头则即佛之一字已先污了示报恩玉林法侄书。

　　十五年壬午

　　师七十七岁明州海道宋先之特遣使迎师还山且托侍御劝驾师不得已乃亲过甬水以天童嘱累宋公然后别诸护法士绅径拂衣入天台春日观雪化示量侍者腊雪凝山连涧塞春风一拂尽成流看来幻景浑如梦忽醒江山故眼眸正月二十四日至通玄山纡路僻涧肃林寒人迹罕登涉而学者日益亲依虽任劳苦服役杂佣作加诸驱逐弗去繇是复成丛席焉二月示绍文金内监偈三月复詹曰至张太素二居士问道书为凤阶谢居士题自真赞四月复朝宗忍书再示惠府王选侍法语五月武张联居士乞语荐亲书偈示之复台州蒋司理楚珍问道书六月初六日再却田国戚报恩之命二十四日与期生吴居士如贫道再撞到居士面前了但不能为居士吐一字云云七月天台县百里内居民咸见通玄峰四山变白夜有流光如火照耀岩谷初三日师示微疾初五日手书复骥超祁居士初六日嗣法灵鹫石奇云以问疾至师颦蹙曰汝忝为一方化主柰何以我故频频往来骚扰诸山哉不怿者久之初七日晨兴巡阅工作院务如故日午归方丈语侍僧倦甚因登寝榻卧少顷起坐跏趺未竟奄然示寂按庚辰夏启侍者以毋老归蜀侍养摹师像请赞师为题云叶落归根如子得毋来时无日汝还恁否呜呼启归一岁而卒卒未逾年而师亦灭夫岂偶然哉是月明州天台两处僧俗咸欲起塔庙奉全身相持莫可决乃于龛前枚卜三之太白九月门弟子率勤旧六十余人执绋拥幢归师天童塔建本寺前山幻智庵之右陇僧俗四众送者以万计哀声震山谷更以居恒收藏发爪建窣堵波于玲珑岩上峰先是青乌家为师觅地踏遍群峰莫知向诣偶憩足青溪之阴忽一总角童子前笑曰汝等为老和尚择地耶汝尝住自有地何用他觅不见道青龙脚下眠买尽世间田遂遥指乌柏树云此下是也果如言而得吉壤及讯之数里内曾无是童云师凡六建法幢其升堂语要开示小参机缘法语书问拈颂偈赞杂着弟子随时抄录总禹门通玄黄檗金粟育王天童各有集刻传布因编辑不一家纷纭间出学者靡所适从而容复删订成十二卷刊行其辟妄据评辩天判语诸说系木陈忞与白山布季牙璜录出介子黄毓祺编为十卷与辟救说共刊行以寿于世其支本别部如夏通灯所集源流答颂之类则丛林学者包藏袱挟不啻百千部散诸人间矣剃度弟子自通寿等凡三百余人嗣法自大沩如学万峰法藏东塔海明天童通容金粟通乘宝华通忍禹门通微广润道忞雪窦通云古南通门报恩通贤通玄通奇一十二人各各入廛垂手分化一方至于王臣国士投身罏韝亲见指归则大司宪王公志道侍御方公震孺居士沈求如通华王金如朝式孝廉李公灿闻人黄介子毓祺其最著者自此以还如陶祭酒石篑唐太尝凝之徐侍御心韦冯大中丞留仙大司马邺仙李侍御渐鸿曹侍御愚公王侍御芳洲顾宗伯瑞屏王督学园长黄大参履素祁侍御世培周侍御衷玄谢侍御象三陈侍御平若陆内史敬身刘郡丞九霞钱太尝元冲张大司宪二无赵屯田二瞻张广文客卿吴宪副舆则金太史正希孝廉唐祈远周君谟钟海槎张元岵方子凡张弘一居士蔡子谷管霞标冯尔赤祁骥超徐型塘姚通省胡行昭辈则皆恪诚谛信所谓弘护无斁者也师以海山容纳之量诱掖方来凡圣一目之怀等观大地说法不带枝叶为人绝诸廉纤操恶辣钳锤单提持向上碎莽荡二见之窠窟剪差宗异目之稠林微犯必呵纤情不顺所以士大夫中往往有闻时富贵见后贫穷者多矣况诸学子一以从上纲宗纳诸海印三昧苟有差互痛与排斥昔人称佛印元牵牛蹊人之曰而夺之牛元弗惜虽师亦有焉力争祖命靡爱厥身卒俾少室重光济河复涨三十年间风行草偃驰走天下宿衲向往一世鸿儒道满神州名传
紫阁愚顽知慕德率土尽钦风故过化则扫邑空都来施则倾廪倒橐坐立之际千指围绕顾盻之余蜃楼幻出虽晚年谢迹名蓝投身绝壑而蝇趋蚁附奔辏愈殷及夫慧日停辉慈云掩彩四方闻计如丧所生千里哭临有同孺慕山川为之变色(通玄峰四山变白)太白况乃效灵(化现童子指点吉壤)则皆师生平教泽所普被至行所感通如斯之类盖久矣落江湖之曰碑矣若其约众持身之法绍先启后之谟动必合章程语必该典则津梁百世标表人天者则虽费日糜年莫可殚纪今谨采丛林耆宿平昔记闻与众所亲知目见者参诸往录定之岁月撮略而编次之庶几传布将来使千百世而下有所取信云。

　　密云禅师年谱终

　　　(先师密老和尚全录十二卷年谱一卷并序
　　文共三百八十六叶计板一百九十九块容
　　谨捐铢赀发梓送入楞严寺▆室久远流通
　　所冀　龙天拥护传垂不朽勿致废隳永为
　　后学津梁云　径山嗣法门人通容识)
