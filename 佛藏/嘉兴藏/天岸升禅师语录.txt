嘉兴大藏经　天岸升禅师语录


　　青州天岸禅师语录序



　　天岸升禅师语录目录序第一卷住青州大觉禅院语录第二卷住青州大觉禅院语录第三卷住青州大觉禅院语录第四卷住青州大觉禅院语录第五卷住青州大觉禅院语录第六卷住青州大觉禅院语录第七卷住青州大觉禅院语录第八卷住青州大觉禅院语录第九卷再住青州法庆禅寺语录第十卷再住青州法庆禅寺语录第十一卷再住青州法庆禅寺语录第十二卷大觉首座寮秉拂第十三卷大觉首座寮秉拂第十四卷示众第十五卷机缘第十六卷颂古第十七卷华严颂古第十八卷赞第十九卷偈第二十卷佛事法语杂着

　　天岸升禅师语录卷第一

　　侍者元玉记录

　　住青州大觉禅院语录

　　师于顺治乙未春即大觉首座寮。受请于四月朔旦，众请主院事。

　　佛殿。丹霞矢上加尖，老母心头着热，大丈夫总不必大人境界。普贤知礼周乐备为标格。遂炷香大展三拜。

　　伽蓝。赫赫厥声濯濯厥灵。君既知我，不用叮咛，但信乾坤奉一人。

　　祖堂。一灯焰起，千灯续长。一瑞华开，五叶流香。新长老又排场，嫩绿骎骎过短墙。

　　据室。据此室，行此令。坐却佛祖咽喉，断尽衲僧性命。有包天括地之才，无门入作。具夺角搴旗之用，脑后添锤。新长老不是尽法无民，滴涓竭尽。沧溟里要见鲸鲵浪泼天。

　　拈疏。不是学而第一，何须子曰宣扬。毛锥未动，文彩全彰。若欲重宣此义谛，听右经一章。

　　法衣。脱珍着敝，全潮坐青嶂，辞云入闹蓝。从此通身俱是缚，为谁辛苦为谁甘。还有为新长老雪屈者么。鸡足云开慈氏还。

　　法座。法界高无量。此座高无量，法界广无边。此座广无边，因甚同门出入者迎之不见其首。把臂共游者，随之莫得其后。新长老今日为诸仁揭示。一上师子步，象王踪声光，落落逼塞虚空。遂骤步登座。

　　拈香。此一瓣香，高而无上，贵而无价，奉为北阙之至尊。敬祝无疆之圣寿。伏愿德充寰宇，道洽华夷，河海晏清，普天同庆。次拈云，此一瓣香，金为枝，玉为干，从不可思议中拈出，奉为阖国公孤，宰执一州牧伯尊官。伏愿嘉谟协赞乎皇家，愿力不忘乎付属。复拈云，此一瓣香，自从七刹追随，一十三载执侍县崖，攃手仍遭毒棒粗拳。绝后再稣，转吃千生万受。既尔冤各有头，今日理应昭雪人天。众前特为拈出供养，即此堂上本师山翁大和尚，用酬法乳之恩。维那白椎云，法筵龙象，众当观第一义。师云，是义非思量分别之所能解，非语言寂默之所能通。既不能通，又不能解，还有向金不博金处与新长老相见者么。问，释迦说法多宝证明，和尚开堂老人在席，如何是续焰连辉句。师云，勒回河北千年运，直接曹溪万派春。进云，如何是提挈同条句。师云，妙舞不须夸遍拍，三台须是大家催。进云，如何是接引后昆句。师云，风行草偃。进云，昔日临济大师在滹沱河侧住一小院，谓普化克符曰，我欲于此建立黄檗宗旨，汝二人须成褫。我祇如师子游行，不求伴侣。因甚要人成褫。师云，独掌不浪鸣，两掌鸣掴掴。进云，三日后普化上来问曰，和尚前日道甚么，济便打，意旨如何。师云，铁轮天子寰中敕。进云，三日后克符上来问曰，前日和尚因甚打普化，济亦打，又且如何。师云，玉锁重重金殿开。进云，今日和尚出世如何建立大觉宗旨。师云，斩钉截铁。进云，如是则不惟善为继述，抑且振起从上风规。师云，久矣向怀。蘧伯玉问，提斩新条令雨骤缁黄，整济北家风，云臻士庶。正当恁么时，如何是开堂一句。师云，雷轰电掣。进云，师子未出窟，万兽已潜踪。即今出窟也，又作么生施设。师云，天高群象正，海阔百川朝。进云，恁么则道泰不传天子令，时清休唱太平歌。师云，阿谁不愿。进云，将谓少林消息断，桃华依旧笑春风。师云，且得共相证明。进云，昔日宝寿开堂，三圣推出，一僧意旨如何。师云，金将火试。进云，寿便打，复作么生。师云，玉本无瑕。进云，三圣道恁么为人瞎却镇州一城人眼去在，且道是肯伊是不肯伊。师云，同声相应。进云，寿擿下拄杖便归方丈，且道是为人是不为人。师云，韵出青霄。进云，今朝新大觉亦不用棒，亦不瞎却人眼，且道还有为人处也无。师云，相逢自有知音知，何必清风动天地。进云，旧时海外风雷震，今日临场更作家。师云，不劳赞叹。问，高县慧日新天外，百亿须弥入彩红，望尽慈风今日到，万灵俱摄一光中。为复是把断要津，为复是放开一线。师云，南斗七北斗八。进云，手执夜明符，几个知天晓。师云，确。进云，如是则龙得水时添意气，虎逢山势长威狞。师云，何用为它人喝彩。进云，昔日僧问投子如何是一大事因缘。子云，尹司空与老僧开堂，意旨如何。师云，句里无私。进云，今日和尚一大事因缘聻。师云，脑后拔箭。进云，可谓百尺岩头探虎穴，千寻海底攫骊珠。师云，罕遇虎子。乃云，问答俱备，总涉繁词。宾主历然，未称好手。不见道，金不博金，水不洗水，佛不求佛，心不传心。是处有慈氏华柳丛生菩萨云。无门无善财，瓦砾遍圆华藏界。于此信得，及去便见古释迦不先，今弥勒不后。如镜照镜，如空合空，万古徽猷，真风不坠。直得如天普盖，家家云月是同。南北本通途而合辙，似地普擎，在在封疆不隔，齐鲁不待变而同风。然此犹是区隅自守，未堪绍续门风。若欲倒接无根树，振滹沱旧日风规，横挑海底灯，行河北斩新条令，直须拨转天关，掀翻地轴，糁华枯木放出曹溪，浪里春横按吹毛，活逼生蛇头带角。别有生机一路，不攀从上枝条，方能遇缘即宗，随处作主子。四生家三界，草偃风行。安家国，定乾坤，珠回玉转。正当今日，芳猷克绍，正脉流通，一句作么生道。卓拄杖云，宝杖撑开新日月，从教大地眼同明。起身云，本升自揣愚蒙，学疏才浅，兼性多戆直，复年值富强，是以决志林泉，山崖藏拙。不意本师老和尚法幢东指，化日南移。既舆情攀挽以无从，念河北法运之久替，特命本升继席。屡涕泣而坚辞，仍为四众攀辕，再登车而复阻。兹者重承严命，指呼缁素，交章劝请开堂祝圣佛事。幸周敢将溪涧细流增入天池浩瀚，伏愿帝业日隆，金瓯永固。堂上老人德弥尊，道弥大，千秋仰慧日之高县。现前昆仲金为振，玉为声，法社喜真风之不坠。缁素同明正眼，见闻咸发胜心。久立众慈，伏惟珍重。复举昔日马大师出世，江西南岳让和尚问众曰，道一曾为众说法否。众云，己为众说法。让和尚曰，再无人持个消息来。乃命一僧至马师座下。待马师升座出问曰，作甚么马师云自从胡乱后三十年不少盐酱。师云，义出丰年，还它马祖。然未免带累南岳和尚县挂心头。今日新大觉出世，堂上老人且喜未离丈室。现前昆仲尚乃鹭立鸳行，有华当面插，不用送语传言，白手并空拳，也不着盐蘸酱。生平列列挈挈，畜得一条拄杖。遇圣好与三十，当下空其圣量。遇凡好与三十，当下涤其凡情。直使个个如师子儿，哮吼自在，且道与马师相去多少。喝一喝云，掀翻海岳求知己，拨转乾坤见太平。复白椎云，谛观法王法，法王法如是。师卓拄杖下座。

　　当晚小参。问灵山佛法付王臣，敲唱须凭过量人。华盖今宵临宝座，宗乘向上乞施陈。师举拂子云，有眼皆见。进云，彼此相逢，全意气攒眉何必羡渊明。师云，却被阇黎道着。进云，三尺莫邪横宇宙，洗清魔佛逼人寒。师云，今日亲行此令。乃云，白云尝念旧岩阿，几度乘风归绿萝。谁信业缘无避处，牵犁从此水泥拖。既事不获己信，口说伽陀。高地麦后园蔬，碧桃华发满山坡。一自悟心人去后，几个迷逢达磨。复举雪峰示众云望州亭与汝相见了也，乌石岭与汝相见了也，僧堂前与汝相见了也。师云，大小雪峰有年无德，屈抑多人。新长老即不然，望州亭也不须相见，乌石岭也不须相见，僧堂前也不须相见。何故。茫茫宇宙人无数，那个男儿不丈夫。喝一喝。

　　请冰心雪禅师都寺上堂。独掌不浪鸣，两手鸣掴掴。提纲挈领声气相求，须是雪操冰心，毋意毋必毋固毋我，方能屈尊就卑，裁成辅相，相与建法幢，相与定宗旨。且道甚么人能行，恁么事打面还它州土麦。唱歌须是帝乡人。

　　晚参。十方同聚会，个个学无为。此是选佛场，心空及第归。前弥勒，后释迦，左阿难，右迦叶，大觉今日筑坛为你诸人分茅锡土。若承受得，子牙庆遇风云会。傥更踌躇，浩然归去老襄阳。

　　上堂。涧水绕山房，白云抱幽石。此时林下人，活计天然别。却怪德山临济星布棋列，捷蚬捞虾行棒行喝，好与捉来朝打三千莫打八百。因甚如此。清平世界不容草窃。

　　晚参。旃檀丛林，旃檀围绕。非其种者，锄而去之。师子丛林，师子围绕。非我族类，其心必异。南来者南去，北来者北归，一任山门路绝，法堂草深。真金自有真金价，终不和沙卖与人。

　　结夏小参。未有长行而不住，门未入常在家中。未有长住而不行，户不出遍周法界。通上下彻古今，破明暗绝疏亲，如是则何生可护，何足可禁。然虽恁么去，未过荆棘林，谩云夸好手，平地陷多人。毕竟如何大象蕅丝突出，神龙针眼翻身。

　　上堂。问重颁祖令，揭日月之光辉，克绍宗猷，为四生之调御，安居结夏，则不问如何是一言天下化。师云，七尺枯藤为君决。乃云，大丈夫秉慧剑，般若锋兮金刚焰，非但能摧外道，心早曾落却天魔胆。魔胆既落，天清地宁。三条椽下，七尺单前，一任坐卧经行。是名禁足，是名护生。然虽如是，设遇释迦老子现三十二相八十种形，唤你游莲华国土妙庄严城，你还肯去不肯去擿下拄杖云，不得动着，动着祸生。

　　于郡侯至请上堂。问为佛法金汤，必也灵山付属，作苍生福佑。当知金粟种来不滞二途，请师一句。师云，闾丘亲见寒山子进云，昔日李驸马问谷隐禅师云，某甲还参得禅不。谷云，参禅乃大丈夫事，非将相之所能为。未审意旨如何。师云，车不横推。祇如李驸马从此悟去，复作么生。师云，理无曲断。今日若有人问和尚某甲还参得禅不，如何对它。师云，却许参得。进云，作家宗师，天然迥别。师云，太宰赞仲尼，乃云以大圆觉为伽蓝，统率十方而聚会。忘尊卑，一贵贱，泯凡圣，绝异同。各各据菩萨乘修寂灭行。性相平等，身心安居。所谓有现宰官身者，有现比丘身者，有现居士长者身者，有现优婆塞优婆夷身者。乘时于其中间作大佛事。有持香积而来者，有擎拳致敬者，有散华供养者，有焚香行道者。吹大法蠃，击大法鼓，示最上乘，阐第一义。卓拄杖云，拄杖子涌身七多罗树，高声唱言，善哉佛子，希有佛事，我于灵山会上亲见亲闻。今此一会俨然未散，诸人还信得及么。丰干不是闲饶舌，闾丘亲得见寒山。复举昔日李牧主请风穴和尚于衙内度夏。普设大会，请穴上堂。才升座乃曰，祖师心印，状似铁牛之机。去即印住，住即印破。祇如不去不住，印即是，不印即是。还有人道得么。时有芦陂长老出问云，学人有铁牛之机，请师不搭印。穴曰，惯钓鲸鲵澄巨浸，却嗟蛙步　泥沙。陂伫思。穴喝曰，长老何不进语。陂拟议。穴便打一拂子曰，还记得话头么。牧主曰，信知佛法与王法一般。穴曰，见甚么道理。牧主曰，当断不断，反招其乱。穴便下座。师云，风穴正令全行，芦陂退身卖阵，简点将来总让牧主一筹。何故。伯牙纵有高山调，不是知音也是闲。

　　晚参。从朝至莫，热棒热喝。万里无云，青天霹雳。把断穆陵关，全齐绝消息。有者进无门面铁壁，退埋身路已绝，便思南走吴，北走越。泣长途血滴滴。殊不知背水功成，拔帜还壮士，长歌入汉关。

　　晚参。它人住处我不住，三峡月明人暗渡。它人行处我不行，逆风柁子转江心。不是与人难共住，从来相见不相识。大都缁素要分明，八两还它是半斤。拈拄杖云，拄杖子愤地不平，道长老休淈　。智即是道，心即是佛。船不离柁，秤不离锤。长老知处我亦知，长老到处我亦到。松自直棘自曲，乌自玄鹄自白，一切现成何须分别。乃擿下拄杖，唤云，拄杖子。自云，诺。你因甚平地吃交，自云相救相救。侍者拾起拄杖。师接得，呵呵大笑云，将谓将谓，元来元来。

　　晚参。一二三四五六七，下坡不走快便难逢。七六五四三二一，拨转乾坤一劳永逸。有时逆行顺取，有时逆取顺行。逆取顺行也，丹霞逢院主。逆行顺取也，师子遇罽宾。只如不涉逆顺一句，作么生道。知音无耳朵六月火边坐。

　　晚参。雷动中天，云行雨施。夫雷之为物也，出乎地发乎天，而声扬乎太虚之内。视之无形，听之有声，觅之无处，追之不及。不可以有心求，不可以无心得。蠢然者闻之而骇惊，负疚者闻之而惕厉。诸仁者要识临济喝么，只者是。要识德山棒么，只者是。造物行此令而雨施云行。君王行此令而恩滂泽霈。临济德山行此令而象舞龙奔。大觉今日亲行此令。卓拄杖云，还闻雷声么。良久云，欲鼓蛰龙从海出，谁知走入鸭群中。喝一喝。

　　晚参。天下无二道，圣人无二心。道远乎哉。即事而真。圣远乎哉。体之即神。真之与神，犹挂唇齿，殊不知道也。者不可须臾离也。可离非道也。故曰，至道无难，惟嫌简择。君子之于道也，造次必于是，颠沛必于是。于是而知焉之为道。上士闻道，勤而行之。中士闻道，若存若亡。下士闻道，大笑之。不笑不足以为道。且道如何免得笑去。多言数穷，不如守中。

　　上堂。举无著禅师游五台参礼文殊，至山下投一寺宿，遇一老翁。祇待次问曰，上人从何而来。着曰，南方来。翁曰，南方佛法如何住持。着曰，末法比丘少奉戒律。翁曰，多少众。着曰，或三百或五百。着问曰，此间佛法如何住持。翁曰，龙蛇混杂凡圣交参。着曰，多少众。翁曰，前三三后三三。乃命童子将玻璃盏点茶度着。遂问曰，南方还有者个不。着曰，无。翁曰，寻常将甚么吃茶。着无对。时天色已晚，着曰，拟投一宿，得么。翁曰，汝有执心在，不得宿。着曰，某甲无执心。翁曰，汝曾受戒不。着曰，受戒久矣。翁曰，既无执心何用受戒。遂命童子送出门外。着见寺无额，问童子曰，此寺因何无额。童子指背后金刚。着回首，忽失童子并山寺，只见身在林中。师云，文殊热谩无著，却乃移华兼蜨至。无著错过文殊，已曾买石得云。饶后来明招和尚颂曰，廓同沙界圣伽蓝，满目文殊接话谭。言下不知开佛眼，回头只见翠蓝山。要且不识无著。雪窦和尚颂曰，千峰蟠曲色如蓝，谁谓文殊是对谭。却笑清凉多少众，前三三与后三三。要且未见文殊。诸人要见文殊么。大觉为你颂出。长夏山窗绿正肥，杨华偏爱逐征蹄。关山不尽情难诉，燕子衔将水际飞。然虽如是，要见文殊则易，要识无著则难。要识无著则易，要见大觉则难。何也。共行把手不同途。击拂子下座。

　　晚参。拈拄杖云，如世良马见鞭影而行。擿拄杖云，钝鸟莫栖芦。便下座。

　　晚参。日中必彗，操刀必割。日中不彗，是为失时。操刀不割，失利之期。汝等朝悠悠莫悠悠，不顾祖翁田地，岁月如流。今有一椿喜事，劝汝同仇。杜宇啼春去，熏风到树头。常住有几亩薄田酸地。麦熟有秋普请共出手，及时收刀头，担头东丘西丘。西来祖意，塞壑填沟。

　　晚参。问众今日割麦镰下割得多少祖师说。众云，车推不尽。师微笑。乃云，学道先须要学勤，一勤百事可能成。犹如蚕麦，肥高陇不尽，登场功莫停。前日大觉劝诸仁者割麦盖彻彼桑土绸缪牖户之意。现前诸仁有发胜心者，则安而行之。有护常住者，则利而行之。有力不足者，则勉强而行之。虽其行之之不同，及其成功，一也。惟学道亦然。勿以钝根而生下劣之想，勿以敏慧而生骄矜之气，勿以博闻强记而生满足之情。此三者皆非入道之基也。然则毕竟如何即得。肯心若办如农事，安有临场不熟时。

　　晚参。恁么也得太平寰宇多奸贼。不恁么也得射虎不真羽没石。恁么不恁么，总得重添脑后三斤铁。毕竟如何即得截断红尘水一溪，冲开碧落云千尺。

　　上堂。弥勒真弥勒，化身千百亿。时时示时人，时人自不识。因甚又道天上无弥勒，地下无弥勒。良久云，谁家别馆池塘里，一对鸳鸯画不成。击拂子下座。

　　晚参。忌口自然诸病减，多情未免有时劳。贫居动便成违顺，乐得清闲一味高。古人一期方便，似觉可观。若到大觉门下，未放过在。何故。桶箍爆断且自由它。东司净筹阿谁洗刷。

　　祈雨上堂。拈拄杖云，云门拄杖子久置之高阁，便见尘土坌　。世间焦芽败种望救无门。今日令它兴云吐雾看。乃卓拄杖云，南山起云北山下雨。顾左右云，诸人各各照顾袈裟角。复卓一下。下座。

　　晚参。举楚石禅师上堂云，通身是眼因什么看不见，通身是耳因什么听不闻，通身是口因什么说不到，通身是心因什么鉴不出。报恩有一道聪明神咒布施诸人去也。便下座。大觉即不然。通身是眼有什么看不见，通身是耳有什么听不闻，通身是口有什么说不到，通身是心有什么鉴不出。大觉也无聪明神咒布施诸人。珍重归堂吃茶去。

　　上堂。吃粥了也，洗钵盂去。接响承虚，其僧大悟。悟即不无，落在第二。何也。还家尽是儿孙事，祖父从来不出门。

　　谢雨上堂。慈云才覆，殷雷遍震乎郊原。一雨普滋，万汇悉沾其润泽。便见江湖澎湃，何止丘壑皆盈。庐陵米价贱如泥，罗睺罗儿喜望外。冬瓜直儱侗，个个添肥。瓠子曲弯弯，条条增大。欣逢时节，庆谢良缘。诸仁者要知，此事亦犹农夫之望雨也。方其未雨，山焦石裂。忧心惕虑，惟雨之是望，不可以语言计也。及其既雨，黍秀苗兴。击壤讴歌，惟雨之是喜，不可以名状得也。若要如是，却须如是。既然如是，方能如是。不见昔日有一人悟后问古德曰，此事本来现成，何须教学人百计搜求。古德曰，若不如是，子安能有今日也。幸各勉旃，不烦久立。

　　晚参。法离言说，道绝方隅。大海不着死尸，龙门岂有宿客。曹家女美无敌，奯公妻娇欲滴。皓齿明珰嫁少年，少年不解加珍惜。浪荡天涯何日归，室中空有人如玉。喝一喝。

　　上堂。举承天嵩和尚示众，第一单枪甲马，第二甲马单枪，第三攃星排阵，第四衣锦还乡。有僧便问如何是单枪甲马。嵩云，不是金牙作，争能射尉迟。僧云如何是甲马单枪。嵩云，金簇马前落，楼烦丧胆魂。僧云，如何是攃星排阵。嵩云，阵云横海上，未办圣明君。僧云，如何是衣锦还乡。嵩云，四海无消息，回奉圣明君。师云，承天虽有图王定乱之谋，不免为太平奸贼。大觉无者许多般去就，却能坐致太平。乃竖拂子云，还会么。吾宁斗智不斗力，一纸贤于十万师。

　　因事上堂。有转凡成圣之功，方可权衡佛祖。无点铁成金之手，那能掌握乾坤。得大机，明大用。羽檄星驰全杀活，善卷舒奔流度刃。有时光风霁月，有时电掣雷轰。除此二途向甚么处与大觉相见。知恩者少，负恩者多。

　　晚参。君子千里同风，因甚东山头唤不应西山主。眼光烁破四天下，因甚庵内人不知庵外事。良久云，手握金鞭问归客，夜深谁共御阶行。

　　上堂。问人人本具个个不无，因甚有迷有悟。师云，几人平地吃交来。进云，如何是悟。师云，贪观天上月。如何是迷。师云，失却手中桡。正当迷悟俱忘，如何是学人转身句。师云，速礼三拜。进云，即今和尚升座，有甚佛法惠诸人。师云，无甚佛法见惠。进云，多蒙和尚指示。师云，承虚接响汉。乃曰，欲说又成剩语，不说又成钝置。且道说即是，不说即是。若道说，即今曾说甚么来。若道不说，现今牙齿敲嗑何。且道是已说，是不曾说。于此倜傥分明，方知佛法无多子。其或未然，山僧别资一路去也。片叶飘庭际，西风何处秋。

　　晚参。拈拄杖云，启解脱门开无尽藏，大包无外细入无间，令汝诸人一得永得，一见永见。宜各乘时饱腹观光，瞻仰取足。会中莫还有欠缺者么。山僧更为平等分付。卓拄杖下座。

　　中元供水陆上堂。拈拄杖云，天人群生类，皆承此恩力。夫此力者，如天普盖，似地普擎，如日普照，如风普吹。有承此力而为佛祖身，有承此力而为天人身，有承此力而为威德自在身，有承此力而为贫穷下劣身。应以佛祖身得度者，即现佛祖身而为说法。应以天人身得度者即现天人身而为说法应以威德自在身得度者即现威德自在身而为说法应以贫穷下劣身得度者即现贫穷下劣身而为说法且道拄杖子即今现甚么身说甚么法卓一下云剑为不平离宝匣药因救病出金瓶。

　　解夏小参疏雨滴梧桐秋声满院中炎飙驱户牖凉气入帘栊聚首成何事支筇又别峰光阴能有几为子惜匆匆敢问诸仁者昔何所闻而来今何所见而去去也须知去处来也须识来处若能去来不涉中道不居直下觑透山僧许你会得个入门句未会出门句在若是两眼　眵来不知来处去不知去处是名无地头汉既是无地头汉则业识茫茫无本可据东西不办南北不分依旧向三家村里说黄道白十字街头点肋点胸山僧却也许你许你甚么许你大胆。

　　上堂四月十五日结也结个甚么七月十五日解也解个甚么结亦不可得解亦不可得诸方老秃奴以此为极则大觉者里敢保未彻何故范公泉水日渊泓云门山子常青碧。

　　开山忌上堂昔年今日此时开山和尚已为诸人真实揭示了也诸人还荐得也未若也荐得开山和尚与诸人同得同失同食息同起居从来不离寸步若也不荐山僧借开山鼻孔为诸人重说偈言去也死乃生之源生乃死之本若达其本源无生亦无死既无生又无死且道即今向什么处与开山和尚相见下座同到真前烧香上供。

　　晚参古人不唧溜言多成漏逗百喻不能诙指注天涯走天涯走杀人逐焰事何有本是金毛儿无端变作狗一念自知非便解大哮吼且知非一句如何道若也道得不用画地为牢担枷带杻若道不得各各向七尺单前剔起眉毛自然有日知羞识丑。

　　上堂问烹佛烹祖大炉韝锻凡炼圣恶钳锤设遇个无面目汉如何锻炼师云痛与三十拄杖进云可谓处处摧魔外逢人善举扬师云你还觉脑门痛么进云人人鼻孔撩天个个脚跟点地师云饭店里匙箸问向上宗乘即不问炉韝宏开事若何师云少柴没炭进云如是则不费心力坐致太平去也师云上座正闹在进云荆棘林中曾进步夜明帘外早翻身师云不易念得来乃云诸方此日开大炉韝用大钳锤一千五百左探右窥有者围炉商量无宾主话有者聚头高谭火焰转大法轮或云我善摧残峻峭或云我善销烁玄微大觉门下极猒者般施为既不商今确古也不添炭添煤总有数百衲子一任东倒西擂因甚如此冷灰爆出黄金豆却胜诸方热哄禅。

　　上堂问古人入门便棒进门便喝大觉入门如何指示师云将错就错进云意气不从天地得英雄岂藉四时推师云你还出得大觉门也未进云龙生金凤子冲破碧琉璃师云且缓缓问教中道二谛融通三昧印如何是俗谛师云成佛作祖进云如何是圣谛师云杀狗屠牛进云如何得融通去师云屠子成佛问大事未明如丧考妣即不问大事已明因甚亦如丧考妣师云香严道底进云有已明大事者和尚如何相接师云正好吃棒进云不劳锦上更添华师云黑地里穿针问人人鼻孔撩天个个脚跟点地因甚临济大师在黄檗会下吃棒师云偶然着跌进云男儿自有冲天志不向如来行处行因甚大愚肋下还拳师云翻身鹞子过新罗进云祇如黄檗还有为人处也无师云知音者少负恩者多进云教外亲行越格令五湖四海悉沾恩师云礼拜了退问鼓声才罢四众云臻今日上堂有何分付师云铁棒撑驴眼进云为众竭力祸出私门师云也不亏负你进云恁么则人人壁立万仞个个眼盖乾坤师云独你扶篱摸壁问有眼因甚么不见师云瞎有耳因甚么不闻师云聋有鼻因甚么不嗅师云塞有舌因甚么不知味师云木有身因甚么不知触师云坐冢行尸有意因甚么绝思想师云石头厌草僧礼拜师云便恁么去也乃云佛者觉也空生大觉中如海一沤发且道觉从何生琉璃殿上紫金容千古万古人谁识。

　　上堂问古释迦过去新弥勒未来正与么时谁行正令师正身端坐进云恁么则浅草深藏宾能看主师便喝进云忽有个大悲菩萨到来千手千眼一时俱现和尚如何答话师云令它无著手眼处进云禹门三级浪平地一声雷师云休吓山僧问丛林既佛为尊因甚么不居正位师云随你颠倒所欲进云无处不称尊师云此章重出进云如何是宾中主师云直岁梆椎子进云如何是主中宾师云门外白云深进云宾主双忘复若何师云两眼对两眼进云一堂风冷澹千古意分明师云听事不真问从上诸佛即今在甚么处安身立命师竖拂子云还见么进云恁么则诸圣各得其所因甚今日更安佛位师云差排古佛离窠臼进云既安位也度生一句作么生商量师云见闻普熏皆寂灭进云恁么则愿常处此菩提座随缘赴感靡不周师云过进云观世音既是过去正法明如来则金不重矿因甚重发誓愿师云渠无人我相进云恁么则慈航倒驾逆流上度尽众生愿始休师云徐六担版问万法平沈如何是本来面目师云秋空独露问金刚经云凡所有相皆是虚妄因甚么又唤作佛师云以楔出楔问世尊说法十界齐闻和尚升座有何施设师云一雨普滋三草秀进云还是有佛法无佛法师云枯木不逢春进云多蒙和尚指示师云冤苦叫苍天问混沌未分之始阴阳未判之先还有佛法也无师云有进云大通智胜佛十劫坐道场因甚佛法不现前不得成佛道师云为你眼里无筋进云太白峰头月青齐万古寒师云大虫看水磨问妙句奇言即不问当机酬唱时如何师云吃得棒也未乃云佛身充满于法界普现一切群生前随缘赴感靡不周而恒处此菩提座昨夜毗卢遮那佛不起于座向观音院里将钱买烧饼放下手却是馒头主林神主山神忽地生疑道说是毗卢遮那又在观音院里说是观音大士又是毗卢遮那手中烧饼因甚却作馒头会中有弥勒大士向它道山神林神你只吃馒头罢休那解是甚深义二神懡　而退然则毕竟如何是毗卢正体击拂子云家家门里观世音。

　　天岸升禅师语录卷第一
嘉兴大藏经　天岸升禅师语录


　　天岸升禅师语录卷第二

　　侍者元玉记录

　　　　住青州大觉禅院语录

　　上堂问大善知识能调物情因甚众生尚有梗化者师云山僧行年在坎进云外道天魔夜叉罗刹四方八面一时俱来和尚如何抵对师云山鬼伎俩有尽我之不采无穷进云恁么则厌石推山只等闲果然世出世中尊师云却是阇黎会得问向上宗乘即不问愿闻父母未生事师云眉毛八字分进云生后又如何师云仰面看天不见天进云生前生后蒙师指当阳一句请师宣师云香烟堆里乾坤大进云谢师指示师云梦里说惺惺问宗乘教乘即不问如何是大觉境师云青锁绿围关不住飞沙时点碧琉璃进云如何是境中人师云土面灰头人不识逆风吹了顺风吹进云还修行也无师云不修行进云日用作么生师云杀猪杀狗进云学人会也师云你作么生会进云太平本是将军致不使将军见太平师云错会不少问尽大地是清净法身因甚么有天堂地狱师云因你置得进云天堂谁人住师云是你住进云地狱谁人住师云住天堂者进云佛言须发落地超五百大劫因甚某甲居地狱师云惟人自肯进云和尚如何救济师云山僧救你不得进云恁么则天堂地狱都无实抬眸三界一真如师云屙屎见解乃云狂风一夜吹不歇匝地风沙劈面来耳里虽然闹聒聒眼前潇洒绝尘埃既是风沙劈面因甚又道潇洒绝尘腊月青莲火里开。

　　晚参本是金沙滩上客山云海月共忘机无端误蹈黔驴尾哮吼声如野犴啼野犴啼闹青齐然却有个好处好在甚么处不见圆通门大启驴鸣犬吠示全提。

　　晚参问鼓声才罢猊座高登利生一句即且止济宗玄要请师宣师云山僧幸开杂货铺进云如何是一句中具三玄师云野色更无山隔断进云如何是一玄门具三要师云天光直与水相连如何是第一玄师云前山门如何是第二玄师云后佛殿如何是第三玄师云一蹋鸿门开两扇如何是第一要师云阎罗业镜如何是第二要师云泰山簿子如何是第三要师云三皇冢上草芊芊进云恁么则一种没弦琴惟师弹得妙师云错下名言问楖栗横担不顾人直入千峰万峰去毕竟走向甚么处为止师云千峰万峰进云岂有常行而不住者乎师云待你有住处即向汝道进云者里还许行鸟道也未师云险进云西去济南三百五无限行人恨路长师云走杀阇黎问钦奉觉皇令掀翻魔外疆锦衣归故里稽首谢君王时如何师云谁是其人进云有功之臣为甚么不赏师云李陵不是汉家臣乃云玄玄玄十四十五月婵娟妙妙妙霜天永夜无私照也不玄也不妙信口道来无不好达磨西来的的意二祖亲传曾断臂曾断臂血常流直至而今痛未休会中还有知痛痒者么若有祖宗门风不至埽地如无将谓山僧说妙谭玄喝一喝。

　　上堂问开凿人天眼目阐扬佛祖宗风人天眼目即不问如何是临济宗师云棒打髑髅痛彻髓如何是云门宗师云须信山高水又深如何是沩仰宗师云金锁玉环钩不住如何是曹洞宗师云宝镜堂前照绝功如何是法眼宗师云万象森罗无一法进云五家宗派蒙师指未知和尚是何宗师云点铁使成金问如何是得力句师云浅如何是不得力句师云深进云截断两头时如何师云浅深不识问天上月圆人间月半脚跟下事请师决断师云七棒对十三进云人人自有光明在何故日用而不知师云麻木症从君自害进云心佛及众生是三无差别为甚有迷悟之分师云七颠八倒更出谁进云恁么则木人高拍云中版石女空吹海底笙师云馊茶剩饭不劳拈出问从无住本立一切法如何是无住本师云问从何来进云如何是立一切法师云你问我答问终日。

　　上堂端为何事师云为怜松竹引清风进云本来无得亦无失指示学人个甚么师云劈开漆桶进云开后如何师云大众笑你问如何是学人最初一步师云适才众里来如何是末后一句师云少顷归堂去进云大洋海底现明月万里无云万里天师云那里学得来问昨晚小参今日上堂如何是格外全提句师云昨晚小参今日上堂乃云不慕诸圣不重己灵罔谭彼短口吞佛祖眼盖乾坤靡恃己长大丈夫逢强即弱遇柔即刚荆棘林内坐大道场无可不可混俗和光且道凭甚得到与么田地裈无口裤无裆。

　　晚参问十方同聚会个个学无为此是选佛场心空及第归庞居士恁么道还有为人处也无师云有进云毕竟在那一句师云庞公在你脚底进云如何是十方同聚会师云面面相觑进云如何是个个学无为师云只你闲进云如何是选佛场师云横亘十方进云如何是心空及第归师云你是孙山外人进云只如大觉今日十方聚会选佛场开毕竟有何祥瑞师云瞻之仰之问德山晚参不答话未知大觉意如何师云却许答话进云云门大师有三句还许学人请益也无师云念得清楚来如何是函盖乾坤句师云日照千门如何是随波逐浪句师云前溪水急如何是截断众流句师云合取狗口进云三句己蒙师指示向上宗乘是如何师云炙背可以献天子问多子塔前全正令师今登座有何施师云胡饼进云觌面相承阿谁不荐师云胡饼讨汁乃云十方无壁落四面亦无门因甚释迦老子又道惟有一门而复狭小可以出得频呼小玉元无事祇要檀郎认得声。

　　因雪上堂问耿耿寒空即不问雪月交辉事若何师云日出后看取进云正恁么时还有过也无师云罪犯弥天进云谢师指示师云罗公照镜进云处处清风袭人面家家门首月团圆师云犹有向隅人问雪覆千峰因甚孤峰不白师云壶中别有天进云三界无安一火宅因甚大地雪漫漫师云出头天外看进云雪山白浪碧海青莲师云添得阇黎眼里华进云浪里波涛浪里净不是知音人不知师云只知渡水不觉泥深问水底有天藏世界潭中无物映山河时如何师云认影迷头汉乃云前日清寥寥昨宵白滴滴山山树树结琼瑶大地山河成一色有者便道普贤瑞象腾辉有者便道迦叶门风漏泄无奈今朝日出瓦解冰消全无巴鼻一似一似一似个甚么一似禅和子底琉璃架子一时倒折。

　　冬至小参明头合暗头合明暗双双个时节英雄岂逐四时推意气不资造化力慈明揭榜僧堂虚空涂墨洞山掇退果卓和气尽失休休五湖烟景有谁争自是不归归便得。

　　上堂问灵山涅槃心少室西来意大觉棒下无生忍未审是同还是别师云从来不畜闲家具进云十方婆伽梵一路涅槃门师云路头在什么处进云和尚还了学人青州布衫钱然后学人还和尚镇州萝卜价师云路头也不识进云书云一曲又如何师云不遇知音者徒劳话岁寒问有物先天地无形本寂寥能为万象主不逐四时凋如何是有物先天地师竖拂子云还见么如何是无形本寂寥师放下拂子云唤作拂子即不中如何是能为万象主师便打如何是不逐四时凋师云顶门击碎永劫莫忘进云恁么则天上有星皆拱北人间无水不朝东师云引不着问古人道佛来也打魔来也打学人即今礼拜和尚是佛是魔师云未有吃棒分在进云实际理地一物不存唤什么人作魔佛师云情知你不识痛痒进云棒头有眼明如日要识真金火里看师云鹦鹉却能言问秋去冬来寒暑陵夺还是暑能夺寒寒能夺暑师云误吞弓影却成蛇进云门外山河秀庵中坐寂寥师云口冷心头热问斩新条令即不问如何是和尚家风师云吹来对面寒进云学人即不然师云你试说山僧家风看进云等闲拈出还丹粒烧尽人间药汞禅师云山僧没者闲气力乃云君子道长仲尼之后无仲尼小人道消卢杞之后有卢杞争奈何争奈何忙忙世事擿如梭白日易催人渐老朱颜能得几时过惜蹉跎莫蹉跎磁石引铁兔不离窝不见阳回大地不改元初枯椿华发香透藤萝阿呵呵好大哥。

　　晚参昨日夜叉头今朝菩萨面菩萨兴夜叉不隔一条线譬如镜中华水中月月无照水之心镜无含华之意屠子立地成佛不名性燥良马见鞭而行已属钝根有等小根劣子毛道凡夫自信不及平地生疑时如何好人不肯做只要窌里坐。

　　晚参问方以类聚物以群分因甚选佛场中龙蛇混杂凡圣同居师云天高群象正海阔百川朝乃云大觉无状村夫一些长处全无不是华劈桼桶便买赵氏葫芦要者全然不采退者两手招呼招呼招呼葫芦葫芦其中是甚么药汝但劈破葫芦。

　　上堂问法幢肇建祖令当行正恁么时如何举唱师云山僧今日伤风进云昔日普眼因甚不见普贤师云谁名普眼谁是普贤问祖师直指人心见性成佛天觉门下未审如何师云龟毛拂子长一丈进云天下宗风与和尚宗风是同是别师云姑苏绫绢尽属诸方乃云昨日三十今朝初一明眼衲僧鼻孔打失不打失卓拄杖云释迦老子来也报道吾有正法眼藏涅槃妙心付与摩诃大迦叶擿下拄杖云呵呵一场狼藉。

　　说戒上堂问济北宗风即不问光明宝戒请师宣师云戒香慧香解脱香进云昔日卢行者即黄梅于糟厂持来高沙弥不登坛而便名具足还是神通妙用法尔如然师云撞着从前自家底进云今朝毗尼普施未审坛上诸师是戒邪衲子衣钵是戒邪师云东家点灯西家暗坐进云恁么则自从卢老收归后须信人人总有之师云顶戴奉行乃云大庾岭头提不起底两手分付鸡足峰前等个人底尽底传持既尽底传持复两手分付则彼彼男子各各丈夫何必承禀释迦让美弥勒快骑骏马先逢得意之春骤步高楼顿穷千里之目岂非寒儒脱窭平地登仙者哉其或未然富贵故乡归不得夜行衣锦待如何。

　　成道上堂问金刚宝戒少刻圆成悟道睹星乞师指示师云良马已窥鞭影去进云黄面老瞿昙得什么消息便道奇哉众生具有如来智慧德相又且众生本来清净何故更有妄想执着师云阿难犹立世尊前进云如来德相从何而证师打云向你顶门里证进云圆觉经云成道亦无得本性圆满故此理如何师云五九尽日始逢春进云卷尽白云归洞府一轮红日挂山河师云酒畔乞儿乃云腊月初八释迦眼错带累儿孙胡斟乱酌吃红糟底胆大心粗吃鸡羹底通身疑着看来总与十三免被旁观咀嚼不咀嚼出群须是撩天鹘喝一喝。

　　上堂问临济大师有宾主句还许学人请益也无师云快打鱼子念将来如何是宾中宾师云悦众鱼槌子如何是宾中主师云朝念楞严夜施食如何是主中宾师云你是山僧悦众如何是主中主师云照顾顶门轰霹雳进云宾主已蒙师指示格外全提更若何师云铁鹞过新罗问满座风生湖海客愿闻一曲万年欢师云石人无耳朵进云如何是和尚为人处师云木马痛加鞭进云好看太白峰头月闪烁青齐万古寒师云不照覆盆人进云祇如临济大师有四料简如何是夺人不夺境师云见月休观指如何是夺境不夺人师云归家罢问程如何是人境俱夺师云船子和尚如句是人境俱不夺师云打地禅师进云昔日临济今朝和尚师云你道山僧鼻孔在甚么处进云捏住将来没半边师云摸索不着问古佛说法历祖传心未审大觉有何言句师云开口见胆进云不是心不是佛不是物又作么生垂示师云好曲不重唱进云和尚与古人是同是别师云你自理会去进云是同各家语句历然是别此事岂有二邪毕竟合作么生师云黄梁梦破知天晓进云恁么则追风木马空中吼逐浪泥牛海底行师云依然寱语不少问日中梦中俱能作主正当睡着无梦无想时主人公为甚不知落处师云胡天雪厌玉麒麟乃云待要说心说性好便好祇是不脱座主气待要行棒行喝好便好只是不脱禅师气除此二途如何指示达磨师不是祖。

　　晚参问学人者一点在天地已前天地已后师云是那一点僧拟议师云了乃举玄沙示众云尽大地都来是一颗明珠时有僧问尽大地既是一颗明珠因甚学人不识沙云全体是珠更教谁识僧云虽然全体是珠争奈学人不识沙云问取汝眼师云者福建子生平一条铁脊到者里和身折到若论此珠不但此僧不识敢保玄沙未彻何故民可使由之不可使知之人莫不饮食也鲜能知味也山东地面除却小米子饭其余都是面汤面饼面馍馍面　子面曾闻一饱忘百饥其奈诸人太无猒。

　　晚参问昨晚檐庑炽然火起众皆惊疑莫测未审是何宗旨师云唤起睡中人进云灰飞烟灭火光在甚么处师云穿过髑髅进云辨的不须县白泽森罗何处避菱华师云知即得问有问有答孤负己灵举古举今埋没先圣除此二途如何指示师云一箭过西天进云恁么则无影树头撑明月不萌枝上舞清风师云三岁婴儿先学走乃云嚼饭喂婴儿把手复与杖权作死马医究竟不成样不如钳口过残冬和气丹田留自养复举长沙和尚示众云我若举唱宗乘法堂前草深一丈师云何止草深一丈山僧若举唱宗乘直得尽大地人谤讪不已然虽如是不入惊人浪难寻称意鱼。

　　晚参万物无过出处好福州橄榄两头尖味又悭皮又老算来何似青州枣远取不如近得宜到口甜时却又饱问诸人好不好莫教个个囫囵吞引得山僧肚皮好笑又好恼。

　　晚参年穷岁尽大雪封门仓无剩谷厨少积薪监院叫苦副寺酸心知宾眉蹙直岁眼瞠诸行者零零落落禅和子冷冷清清惟有山僧东行西步对景高吟吟个甚么君子忧道不忧贫复举僧问古德年穷岁尽时如何德云东村王老夜烧钱师颂云有例不可缺无例不可起王老夜烧钱无佛法道理。

　　除夕小参问今宵腊月尽明朝日又新岭上梅华放门前柳眼青如何是送旧迎新句师云百啭黄莺舌进云如何是旧年尾师云柏子香消烛影红进云如何是新年头师云疏钟声答月楼鼓进云新旧交际时如何师云烟华已作青春意霜雪偏寻旧客须进云不涉新旧一句又作么生师云梅华应可折惜为雪中看进云学人即不然师云你试乱统看进云但自无心于万物何妨万物常围绕师云引不着问一阳已动万物发生一阳未动时如何师云小尽二十九进云且喜寒岩枯木秀梅华几点送春归师云看到梅华春已迟进云争奈除夕家家然火苣候春处处献椒茗师云俗气不除问年穷岁尽贫富一般忙送旧迎新僧俗同条例正恁么时如何举唱师云傩翁傩母舞当阳进云恁么则天上年光回北斗人间春发向南枝师云且应个时节进云活剥泥牛夸先德岁分大觉更如何师云山僧不打者鼓笛进云学人礼拜和尚去也师云也好一场筵席问欲识佛性义当观时节因缘即今是甚么时节师云腊月三十夜进云岁尽年穷日死生交谢时未审如何逃得出师云缓行快步进云恁么则人人脚跟蹋地个个头顶青天去也师云虚空猒杀你问残年过去新正未来正恁么时如何指示师云拄杖今日未开封进云识得一万事毕将甚么作一师云者是铁如意进云二由一有一亦莫守又作么生师云者如意随山僧指使能便问腊尽年穷即不问閟门打睡事如何师云你是堂中悦众进云一声爆竹轰天地惊动人间草木知师云鱼子打得恁么响进云昔日有问赵州一物不将来时如何州云放下着且道者老汉还有佛法也无师云有进云僧日一物不将来放下个甚么州云放不下担将去是何心行师云是者般心行进云春眠不觉晓处处闻啼鸟师云者瞌睡汉乃云今日腊月三十日也古人喻此事如欠人债相似若是己曾还过债底人腊月三十日到来自然宽肠大肚畅饮欢呼若是不曾还过债底人腊月三十日到来未免抑抑逼逼下气低眉祇如禅和家债又作么生还莫是寻经讨论还得么莫是修禅入定还得么莫是明心见性还得么莫是成佛作祖还得么若恁么祇是伶俜乞丐之子那能还得债来不见古者道道远乎哉触事而真圣远乎哉体之即神即今休去便休去若觅了时无了时复举庞居士一日云难难难十石油麻树上摊庞婆应声云易易易百草头边祖师意灵照女云也不难也不易饥来吃饭困来睡师云三个俗汉各各好与三十拄杖何故者是甚么所在说难说易即今还有出得难易者么良久云设有也是腊月扇子。

　　岁旦上堂问三阳开泰万物生辉北洋水淼依旧东归正当恁么时唤甚么作新年师云天无二日进云悟了还同未悟时依然不改旧行履未审是甚么人境界师云民无二王进云蹋破寒云千岳秀和风才动百华香师云家家门外透长安问庭际嫩条抽玉叶岩前枯木糁银华封疆不改还依旧新春正令请师宣师云东君须仔细遍地发萌芽进云如何是新春境师云晓风吹绽隔年枝进云如何是境中人师云不可白日谩你去也进云人境交加时如何师云逆行顺行天莫测进云除却人境一句又作么生道师云大禹惜阴周公待旦问毗卢顶上迦叶门前有何商量师云两重公案进云眼盖乾坤口吞佛祖时如何师云我者里不贵进云大觉门下直指人心见性成佛如何直指师云莫谤大觉好问天得以清地得以宁君王得以平治天下未审衲僧得个甚么以脱尘潇洒师云天无四壁进云如何是元旦佛法师云春入万年枝进云祝延一句又作么生师云皇帝万万岁问王登宝殿野老讴歌太平一句请师速道师云五日风十日雨进云如何是金佛不度炉师云人火则镕进云如何是木佛不度火师云一烧便了进云如何是泥佛不度水师云没头浸杀进云真佛聻学人礼拜去也师云错问佛真法身犹若虚空如何是法身体师云宽廓非外寂寥非内进云头头华藏界步步释迦尊如何是法身用师云东涌西没南涌北没进云体用双彰时如何师云头头垂示处仔细好生观进云个中消息蒙师指庆遇春朝事若何师云露柱顶冠灯笼束带乃云第一句荐得堪与佛祖为师第二句荐得堪与人天为师第三句荐得自救不了诸仁得第二句诸祖得第三句作么生是第一句元正启祚万物咸亨。

　　上堂问岭梅笑雪就中几个知音大地回春万木齐舒青眼昔日世尊降生今朝和尚寿诞且道是同是别师云虚空莫钉橛进云世尊才出母胎便能指天指地云门却道我当时若见一棒打杀与狗子吃未审过在甚么处师云赤眼撞着火柴头进云大觉门下忽有恶手脚汉来和尚如何迴避师云山僧退身有分僧拟进语师打云果然不是玉是玉也称奇问净法界身本无出没大悲愿力示现受生既无出没作么生受生师云初三初四月如钩进云如何是和尚乘愿再来事师云为你打鼓升堂进云铁棒开彰三要印纵横杀活利群生师云八华毬子上不用绣红旗问鸟啼砂碛梅放岭巅未离兜率早降人间挝鼓升堂即不问良辰庆赞请师宣师云有眼皆见进云威音那畔空王劫前如何是未生时面目师云眉横鼻直进云巍巍端坐普光殿万指围绕法中王如何是己生时面目师云鼻直眉横进云敢问和尚据甚么令得恁么行师云火官头上风车子乃云诸供养中法供养最以拂子指云前云门后马驿左白洋右西岭湛湛山明水秀澄澄满目风光山僧和盘拓出供养诸人了也设有人道和尚不得将境示人大觉今日失利复举僧问镜清禅师新年头还有佛法也无镜云有僧云如何是新年头佛法镜云元正启祚万物咸亨僧云谢师答话镜云镜清今日失利又僧问明教宽云新年头还有佛法也无宽云无僧云日日是好日年年是好年为甚却无宽云张公吃酒李公醉僧云老老大大龙头蛇尾宽云明教今日失利师云一人道有一人道无二俱失利胆大心粗大觉有三十拄杖一时发付且道在镜清分上明教分上二僧分上若简点得出可与古人把手同行其或未然更为颂出有利无利不离行市明教镜清小儿子戏新年佛法百无禁忌唵吒吒谛谛都都谛。

　　晚参问斩新日月方外乾坤信手劈开阿谁境界师云是你底境界进云东风晴卷千品雪万国江山入画图师云且缓缓问流水下山非有意片云归洞本无心如何是无心一句师云印版上打将来乃云心随万境转转处实能幽随流认得性无喜亦无忧作么生是诸人随流得性良久云马上相逢无纸笔凭君传语报平安。

　　立春上堂问淑气流芳阳春布德不随时变不逐境迁一句乞师举扬师云大地撮来无硬土进云古人拈一茎草说无边春未审大觉指甚么为春师云放憨作么进云春色无高下华枝有短长如何是春色师云盲人那得见问新春佳境六出飞华格外之机请师拈出师云猫儿打筋斗进云既是菩提本无树因甚一华开五叶师云春风吹转律筒灰进云恁么则春色满园关不住一枝红杏出墙来师云引得太早生问冻开北岸华发南枝正恁么时挝鼓升堂未审商量个甚么师云春宵一刻值千金进云言前荐得已是落二落三那堪曲录木上东语西话师云唤作语话入地狱如箭进云依经解义三世佛冤离经一字即同魔说和尚如何道得师打云只要你识痛痒进云蹋破寒云千岳秀放开梅柳万家春师云座主见解问春风浩浩东园桃李争鲜春雨蒙蒙南堤梅柳滋秀为作佛法商量邪抑作世谛流布邪师云一任颠倒进云祇如燕语莺啼又作么生师云家家门前观世音进云恁么则等闲识得东风面万紫千红总是春师云朱文公来也乃云过去诸如来斯门已成就却似真个现在诸菩萨今各入圆明错下名言未来修学人当依如是法且莫教坏人家男女还会么一声鸡报五更钟何人不坐春风里。

　　晚参才过春朝又近灯节天朗气清灯辉月白好事堆堆叠叠全彰本有风光揭露诸人巴鼻如不会更重说以如意东西指云汝眉得恁么粗汝口得恁么阔复云隔。

　　元宵上堂问灯月交辉喧阗万户应时及节伫听洪音师云有意气时添意气进云横抱没弦琴请师操一曲师云不是知音者进云果然韵震青霄师云聋人那得闻进云争奈宫商不犯师云鹞子已穿云进云不用频频举须知闇里惊师云半夜热萤火问一轮皓月长空照宝炬家家烈焰烧为是神通妙用为是法尔如然师云我见灯明佛本光瑞如此进云譬如闇室一灯能破如何是一灯师云云峰造底进云灯灯续焰事如何师云金吾不禁玉漏初传问灯月交光处处辉太平景象请师说师云大好一联诗进云古人道一灯能续百千灯如何是能续底灯师云用力添油进云又道我当时如在灯影里行相似离却灯影向甚么处安身立命师云青天白日问承古有言不见一法即如来是则名为观自在如何是自在底事师云你连日做灯忙乃卓拄杖云我见灯明佛本光瑞如此昼是日光夜是月光室内是灯光甚么处是本光蓦唤大众众举首师云待山僧别有会处来向汝说复举东坡居士问蒋山佛慧泉禅师如何是智海之灯泉说颂曰指出明明是甚么举头鹞子穿云过从来者碗最希奇解问灯人能几个大小蒋山担版见解设有人问大觉如何是智海之灯但向它道风吹不灭雨打不湿夜夜元宵朝朝佳节。

　　解冬小参惭愧与诸人共住一冬山僧从无一字到诸人分上诸人分上亦不曾受山僧一字教诲寻常总有一言半句尽是家常说话来朝罢炉东去西去它时后日莫道大觉不为人好复举黄檗禅师上堂云汝等诸人尽是噇酒糟汉还知大唐国里无禅师么时有僧问诸方尊宿匡徒领众又作么生黄檗云不道无禅只是无师诸人还会黄檗意不如或未会一任东行西行若也会得切不得离我者里。

　　上堂问本无有结云何名解师云人贫智短进云一轮皎洁何曾彼此之分万古长空宁受烟云之蔽师云犹隔须弥在进云不二门开放出泥牛耕夜月大千界展嘶回木马骤清风师云一联又一联问有结有解祖庭边事无结无解甚么边事师打云是你髑髅边事进云一期九十日内未审是谁克证师云不快桼桶进云即如龙女当下成佛为是自性宗通为是师承秉受师云不是自性宗通亦非师承秉受进云善财既是一期取办何故又经一百一十余城师云须知远烟浪别有好商量问向上宗乘即不问觌面相逢事若何师云脚跟下泥深三尺进云如何是正眼师云着你不得进云者是甚么所在师连棒打退问把住则乾坤失色放行则瓦砾生辉即今把住是放行是师云水面按葫芦进云祇如不结不解又作么生师云瞌睡作么进云向上一路千圣不传如何是不传之旨师云山僧却不谩你进云善用点铁成金手滴水兴波浪泼天师云你纯是顽铁在僧喝师云好响铁问制解今朝即不问威音那畔事如何师云你适才从堂里来进云白云消散尽明月一轮圆曹山三堕请师拈出师云不拈出进云为甚么不拈出师云村农何必问朝堂乃云春山青春水碧莺有声鹃有舌台山路上寒山子东行西行芳草渡头水牯牛左触右触幸然天朗风清全无荆棘我有一条楖栗赠与诸人作别擿下拄杖云扶过断桥伴归明月。

　　晚参举昔有二僧论风幡义一曰风动一曰幡动议论不已时遇六祖谓曰不是风动不是幡动是仁者心动师云大小祖师恶口拶着便说心说性若是风幡话非但二僧会不得散保祖师也未彻在大觉今日为你分明剖露不是风动不是幡动不是心动道得出身句合受人天供。

　　天岸升禅师语录卷第二
嘉兴大藏经　天岸升禅师语录


　　天岸升禅师语录卷第三

　　侍者元玉记录

　　　　住青州大觉禅院语录

　　到莱府大悲阁启建千佛道场请上堂众罪如霜雪慧日能消融若有沉冤者依实好供通问法不孤起仗境方生道不虚行遇缘即唱未审如何是东莱境师云两州六县进云如何是境中人师云龙蛇混杂凡圣交参进云人境已蒙师点出格外全提更若何师云撇却苹婆果沿山摘酢梨问昨日大觉受请今朝福庆上堂缁素云臻请师举唱师云一字两头垂进云法筵龙象即不问如何是圣谛第一义师云达磨师不是祖进云释迦过去弥勒未来正法眼藏乞师拈出师云秋千架在绿杨院进云如何是先照后用师云恰好日卓午如何是先用后照师云拶破髑髅如何是照用同时师云炉红炭热如何是照用不同时师云点铁成金进云福庆门开三要印向上宗乘喜得闻师云莫谤大觉好问不说通身是口无言遍界澜翻通身是口即不问如何是遍界澜翻师云绝渗绝漏进云人人鼻孔撩天个个脚跟点地到者里因甚么缁素不下师云只缘业识未脱在进云达磨未至之先那里得者消息师云填沟塞壑进云达磨已至之后即今何处存焉师云钝置不但阇黎进云恁么则棒头迥出晖空日烁破江天万树春师云你尚在寒岩之下乃云华不生空枉翳病夫之目月无二相徒劳水面之波净嬴嬴赤洒洒海阔从鱼跃无系绊绝遮拦天空任鸟飞盖缘业从惑生惑因境有惑破境亡如梦斯觉梦斯觉已还同佛智文殊仗利剑逼如来秉此智也师子遇罽宾而发药用此智也二祖往邺都偿宿债安此智也僧璨于言下灭前愆明此智也所以道此罪性不在内不在外不在中间果若于此明辨得出便可坐断三世诸佛舌头直使转身吐气不得其或未然三千诸佛于此道场内成正觉度众生转大法轮去也诸仁各着精彩卓拄杖下座。

　　上堂问昔日华严会上法界同宣今朝福庆道场若为施设师云箭穿红日影进云如何是一点寰中照极微师云日月同明如何是智无功处却存知师云天长地久如何是缘思净尽无余事师云一天云散进云到者里更须转身未审如何进步师云八面绝遮拦进云谢师指示师云分明记取问挝鼓升堂即不问西来大意是如何师云六合乾坤大进云为怜三岁子不惜两茎眉师云知恩者少进云贫儿不恋家中宝客旅经营自畅怀师云负义者多进云如何是有漏之因结无漏之果师云今日堂中礼忏如何是无漏之因结有漏之果师云自求多福如何是无漏之因结无漏之果师云你若无心我便休如何是有漏之因结有漏之果师云笊篱甑箄进云因果已蒙师指示其中还有胜劣也无师云莫道山僧说因果好僧喝云楖栗横担不顾人直入千峰万峰去师云放过即不可便打乃云夫子之墙数仞不得其门而入不见宗庙之美百官之富夫子门墙高则高矣已被端木觑破若是山僧寻常一味平坦坦地却是孤峰壁立虽是孤峰壁立却是平坦坦地盖缘不与诸尘作对万法为侣无论普楚失其富良平失其智苏张失其辩贲获失其勇直得三世诸佛一时齐立下风且道据甚么道理得与么庆快乃喝一喝云莫怪从前多意气它家曾蹋上头关。

　　上堂问蹋翻沧海大地尘飞喝散白云虚空粉碎正恁么时如何举唱师云白狼河畔音书绝进云祇如临济大师有四喝还许学人请益也无师云你试举看进云如何是一喝如金刚王宝剑师便喝僧拟进语师连棒打退问未离兜率已降皇宫且道承谁恩力师云马便搭鞍进云未出母胎度人已毕受度何人师云驴便拽磨进云金鸡未鸣时作么生师云天晓犹瞌睡进云鸣后又如何师云日午打三更进云红炉力尽无烟焰万里平田水自通师云看脚下乃云说到不如行到见到不如蹋到此事贵乎说到行到见到蹋到山僧昔日在青州则见云门山子之崔嵬范公亭水之渊碧到莱府则见大泽万松之名胜瀛洲海市之奇观所以道登山须到顶入海须到底登山不到顶不知宇宙之宽入海不到底不知沧溟之大即今还有到顶到底者么卓拄杖云欲穷千里目更上一层楼。

　　上堂问昔日僧问赵州和尚甲子多少州云苏州有意旨如何师云山东亦不少进云设有人问和尚甲子多少如何抵对师云赵州和尚笑你进云今日相国张太夫人诞日请师升座祇如太夫人未生已前生缘在甚么处师云兰馨幽谷进云生后如何师云春满皇都进云因斋庆赞一句又作么生道师云世间甲子拘不得劫外风光常自如进云学人即不然师云你又作么生进云常将日月为天眼指出须弥作寿山师云我不如你乃云昨晚群仙会集同赴瑶池为西王母庆蟠桃之会西王母曰向来群仙聚集共庆良辰有者炮凤烹龙有者摘华献果有者奏天音技乐有者奉玉液琼浆皆是仙家之乐已所熟闻但我辈未识佛境界今与群仙共诣无量寿佛所听闻法要可乎群仙敬诺乃乘龙乘象乘师乘马或驾大鹏或骑青鸟同诣无量寿佛所请转法轮顶礼佛足绕座三匝各住一面无量寿佛为说偈曰佛身无数等法界有福众生所能见如是无数一一身寿命庄严皆具足于是群仙共西王母各悟佛知见入佛知见获无量乐证无量寿踊跃欢喜作礼而退散问大众佛语仙悟即且置祇如群仙见甚么道理便得悟去击拂子云千年桃核里元是旧时仁。

　　阖郡法师诸山大德请上堂问殷勤请法倾都邑祖意西来愿欲闻师云春来草自青进云如何是夺人不夺境师云细眼乍舒门外柳如何是夺境不夺人师云锦衣公子醉扶归如何是人境两俱夺师云乌江力尽难回首如何是人境俱不夺师云带砺山河属汉家进云人境已蒙师指示向上宗乘事若何师云晴天不肯走直待雨淋头问久处丛林己事未明乞师直指师云长老决定男子做进云水尽山穷桥断路绝时如何进步师云退身看取进云二祖立雪断臂为求何事师云如猿捉影进云还亲见鼻祖也无师云脱赚重重进云从上已蒙师指示庆斋一句又如何师云一饱忘百饥乃云穷诸玄办若一豪置于太虚竭世枢机似一滴投于巨壑周金刚只是草里汉良遂知处诸人不知诸人知处良遂总知小良遂也是管窥天不见道透过银山铁壁闹市可以横身若欲闹市横身透过银山铁壁高高处观之不足低低处看之有余和泥合水展拓全机有权有实全放全收即且置正当恁么时如何展演击拂子云五十三人咸在席善财何必更南询复举有王问波罗提曰佛性几处出现提曰其现有八在胎为身出世为人在眼曰见在耳曰闻在鼻瓣香在口谭论在手执捉在足运奔遍现横诙沙界收摄在一微尘识者唤作佛性不识唤作精魂师云大小波罗提祇识得精魂佛性未梦见在今日设有人问佛性在甚么处但向它道赵钱孙李周吴郑王。

　　大悲诞日上堂问格外玄机即不问大悲愿力事如何师云西天梵语东土唐言进云三千大千世界无有一处不是设供之处菩萨受供当在何所师云有水皆含月进云只如福庆院里菩萨还来受供也无师云无山不带云进云有个孟八郎汉上来屏却咽喉何处出气师云孟浪无过于你进云除却语默动静棒喝交驰请师直指西来大意师云礼拜了退问年年二月十九庆贺大悲生辰且道是古观音圣诞今观音圣诞师云非古非今进云楞严会上二十五圣因甚独选观音耳根圆通师云海底涌金乌榑桑最先照进云一根既返元六处成休复用许多手眼作么师云覆藏不得乃云闻声悟道大似望梅止渴见色明心何如画饼充饥大悲院里日日有斋烧饼馒头顿顿成现不劳大士费手费脚提起放下祇如东海鲤鱼为甚棒打不回头休休一领羊裘钓白月江湖空老使人愁。

　　莱府归上堂问三旬离院即不问归来一句是如何师云马蹄蹴碎榆钱绿进云忽有个截断路头汉和尚如何措足师云看君不是金牙作争解弯弓射尉迟进云坐断十方犹点额密移一步看飞龙师云脚下泥深一丈进云夜船不犯东西岸须信篙人用意良师云泥里出头堪作甚么乃云山苍苍水茫茫正值春三二月村村烟树芬芳马蹄蹴碎榆钱绿拄杖敲残海面霜相公府太守堂供茶献饭满座辉煌是则是却有一种不及处是那一种不见道为客总然诸事好清贫在舍更安康。

　　晚参问知见立知即无明本知见无见斯即涅槃且道无明涅槃相去多少师云风恬林自直永嘉道无明实性即佛性如何是佛性师云树静月弥新乃云昨晚副寺向山僧道仓中米麦都完了众日繁粮已缺奈何山僧也无处置一夜踌躇到天明忽然记得远祖有个铁酸馅拈出供养诸人若是当下咬嚼得破非但百味具足抑且永绝饥虚若是咬嚼不破愁人莫向愁人说说向愁人愁杀人。

　　晚参问昔日马祖住江西三十年不少盐酱大觉今日因甚柴米俱无师云浊富不如清贫进云众中忽有个汉满槃拓出大众如何领受师云雷声浩大僧拟进语师喝云雨点全无乃云锅是铁做饭是米做大哥是男子做嫂嫂是女人做十个九双到者里却易会锅不是铁做饭不是米做大哥不是男子做嫂嫂不是女人做十个九双到者里却难会若向难会处入自然玲珑八面若向易会处入却成立地死人祇如不涉难易又作么生入家贫显孝子国霸有谋臣。

　　说戒上堂有持有犯如煤与炭有持无犯如龙在豢有犯无持如马失羁无犯无持绝虑忘知能绝虑又忘知芍药华前春渐老牡丹亭畔月移枝锦衣公子不归去犹认华胥眼　眵喝一喝。

　　浴佛上堂问未离兜率已降皇宫未出母胎度人已毕为甚灵山会上谭经三百余会说法四十九年师云为你不唧溜进云佛佛授手祖祖印心如何是印心一句师云牵牛上壁乃云指天指地甚来繇毒气纵横遍九州将谓无人能勘破谁知身后有同俦遇同俦别咎休倒倾浩瀚千江水难洗今朝一面羞。

　　晚参昔大意为众生故发意入海取明月宝珠以济众生初入海中至白银城龙王与明月珠有二十里宝复至金城龙王与明月珠有四十里宝复至水精城龙王与明月珠此珠有六十里宝复至琉璃城龙王与明月珠此珠有八十里宝师云大意志大而愿小不见道从门入者不是家珍大觉门下有一宝能令三千大千世界瞻仰无不满足卓拄杖云看看良久云见之不取思之千里。

　　晚参问昔日临济大师以探竿在手影草随身杀人刀活人剑四事接衲子敢问如何是探竿在手师云龙牙遭活埋如何是影草随身师云云居答不得如何是杀人刀师云腰包上径山如何是活人剑师云普化送直裰进云四事蒙师亲指示师将何法接禅流师云断麻穿犊鼻僧便喝师云哀鸣也是闲乃云薰风自南来殿阁生微凉诸佛出身处已是错商量其余东山行水上劈脊棒头长也未是亲切句在作么生是亲切句赤松子是张良。

　　晚参举云门大师道若说菩提涅槃真如解脱是烧枫香供养你若说佛说祖是烧黄熟香供养你若说超佛越祖之谭是烧饼香供养你皈依佛法僧下去后来愚庵及禅师云若说菩提涅槃真如解脱是将黑豆换你眼睛若说佛说祖是将木患子换你眼睛若说超佛越祖之谭是将鱼目换你眼睛皈依佛法僧下去师云利刀割肉浑闲事恶口伤人恨怎消。

　　晚参问昔日赵州问南泉如何是道泉云平常心是道未审如何是平常心师云月圆当户照进云谢师答话师云蓦面唾山僧乃云大通智胜佛十劫坐道场佛法不现前不得成佛道灵山会上屠子好不丈夫大集会中魔王却有气概大觉恁么举似还有人知落处也未若也知得一盲引众盲相牵入火坑若也未知利动君子。

　　上堂问结制解制古今旧例不结不解又作么生师云今之古之进云炉韝之下钝铁犹多今朝大觉炉韝宏开忽遇钝铁顽铜如何点化师云不点钝铁直打顽铜进云恁么椎边迸出珊瑚月散作人间不夜灯便礼拜师乃云铁钉饭木札羹咀嚼无味金刚圈栗棘蓬吞跳实难果能吞得跳得自然八面玲珑不妨咀之嚼之有朝百味具足西天坐夏以蜡人为验我者里九十日内行不许行住不许住坐不许坐卧不许卧恁么也不得不恁么也不得恁么不恁么总不得还知大觉为人处么要见黄河六月冰发机须用千钧弩喝一喝。

　　晚参昨晚山僧梦见然灯佛与释迦牟尼摩顶授记云汝于来世当得作佛号释迦牟尼过此百千年后释迦牟尼佛示现受生成等正觉坐大道场说法三百余会法华会上授记诸大弟子乃至有学无学悉皆成佛山僧尔时在旁冷笑一声遂各慞慞惶惶抱惭无地而退山僧醒来犹觉齿冷今晚敢问大众山僧作梦即且置祇如现前诸仁还曾梦见山僧也未若曾梦见且道山僧鼻孔长多少众屏息乃云山僧尚不曾梦见何况当时冷笑处邪嘘一嘘便起。

　　晚参举赵州和尚道南方来者与它下载北方来者与它装载所以近上人问道即失道近下人问道即得道兄弟邪人说正法正法亦随邪正人说邪法邪法亦随正诸方难见易识我者里易见难识师云说甚易见难识昨晚云门山子吞却四大部洲直得东西不辨南北不分复不动步经过百亿须弥卢无边香水海忽遇婆稚阿修罗王蓦头一掴依然向青州南门外坐地山是山水是水东是东西是西南是南北是北汝辈东瓜茄子驴年得知。

　　上堂但以假名字引导于众生我不轻于汝等汝等皆当作佛敢问诸人皮下还有血无众角虽多一麟足矣顾左右云兔亦不遇卓拄杖下座。

　　晚参问放行则瓦砾生光把住则黄金失色且道把住即是放行即是师云旱天多雨势进云忽遇晴天霹雳又作么生师云可怜涓滴全无进云一尘才起大地全收匹马单枪背城卷土来时如何师云汝不是其人进云谁是其人师云山僧斫额有分僧便喝师云乱喝作么进云干城乍涌浮幢界蜗国相争古战场师云白骨满郊原乃云直下是苍龙依旧澄潭滞拟即非春光立老杜鹃枝本无是有何非一腔心事付谁知与子相期当岁晚残红又落钓鱼矶故人不来来何迟来也来也相逢相见绝相思天涯流落事何痴鹧鸪啼出深华里夕阳仍在柳梢西。

　　晚参弥勒真弥勒堪悲堪笑向君说化身千百亿等闲占尽大唐国合伴何人不共伊泥猪疥狗尽成佛佛即佛三家村里臭胡孙鹘臭布衫未肯脱若得脱黄金犹是眼中屑。

　　上堂问提三尺青锋全杀全活布漫天网子或纵或擒设遇四方八面齐来和尚如何相接声未绝师便打进云棒上成龙去也师云此去宿迁八百里进云有一句三世诸佛说不到历代祖师提不起未审和尚如何举唱师云要道便道有什么难进云昔日疏山到沩山问承师有言有句无句如藤倚树忽然树倒藤枯句归何处沩山呵呵大笑意旨如何师云忍俊不禁进云今日有问和尚未审如何指示师云换手捶胸进云定光金地遥招手智者江陵暗点头师云还有一句不曾念得进云知音不用频频举师云一钓便上问牛头未见四祖时如何师云两角撑天进云见后如何师云四棱着地进云见与未见时如何师云流水下山非有意白云归洞本无心进云和尚未到天童时如何师云青青子衿悠悠我心进云到后如何师云帽无檐鞋无底进云如是则闻名富贵见面贫穷也师云摘杨华摘杨华乃云天高地厚从无纤芥囊藏古往今来那有丝豪变易直得风吹不着雨打不湿束虚空为棒敛手傍观填河海为辞缩舌有分门风迥别即且置公案现成时如何眨上眉毛复云我本无所希求今此法王大宝自然而至俊哉俊哉不用求真惟须息见快活快活大众既息见而不用求真则诸仁终日佛见法见人见我见尘劳见清净见皆妄见也大宝不求而至则诸人终日求佛求法求道求悟求心皆妄求也真不立妄何存绝忮求宝自至一切处盖色骑声动用中辉天鉴地如许门风当面讳却噫止止不须说我法妙难思诸增上慢人闻必不敬信卓拄杖下座。

　　晚参问向上一路千圣不传未审和尚如何垂示师云黑云遍野进云恁么则剑为不平离宝匣药因救病出金瓶师云遮却你眼睛僧喝师便打乃云三世诸佛不知有黧奴白牯却知有知之一字众祸之门何似曹山爱颠酒君不见石巩张弓要射虎一生碌碌空株守后来射得半个人依旧困龙藏死水要识活水龙么擿拄杖云一簇破三关分明箭后路复举镜清上堂良久有僧问祖歌如何唱清云拖送醉人酒僧云与么则孤负和尚也清云猛虎不食伏肉师云镜清虽是纵夺可观却乃添杯醉后大觉则不然今日设有问祖歌如何唱但向它道上大人更云与么则孤负和尚也向它道可知礼也且道与镜清是同是别。

　　上堂问达磨西来不立文字为甚有楞伽四卷师云金貂不足狗尾续进云依经解义三世佛冤离经一字即同魔说去此二途请师垂示师云东瓜直儱侗瓠子曲弯弯进云诸法从本来常自寂灭相还假修持也无师云猿猴捉水月进云昔日武帝问达磨朕一生来修寺建塔斋僧布施有何功德磨云实无功德意旨如何师云棒打石人头进云大觉今日缁素临筵修斋设供未审当来获何果报师云个个成佛作祖进云打面还它州土麦唱歌须是帝乡人师云兔子吃牛奶问新罗打鼓大觉升堂格外之机请师速道师举如意云你道者如意吃多少饭进云杲日当空无所不照师云瞎进云大地拈来无一物师云果然瞎乃云王节级失却帖东讨西寻浑家着跌问着嵩山老达磨哑口无言觑破壁走德山遇临济不行棒便是喝堪笑堪怜心劳日拙不如静处萨婆诃瓮里何曾走却鳖复举洞山云贪瞋痴太无知赖我今朝识得伊行便打坐便捶分付心王仔细推无量劫来不解脱问汝三人知不知后来神鼎道神鼎则不然贪瞋痴实无知十二时中任从伊行即往坐即随分付心王拟何为无量劫来元解脱何须更问知不知师云恁般说话幸遇不在大觉门下过若在大觉门下打折驴腰未放过在何故既有让王节何争洗耳清虽然如是也须是个人始得。

　　晚参昔日云门大师示众云直得触目无滞达得名身句身一切法空山河大地是名名亦不可得唤作三昧性海俱备犹是无风匝匝之波直得忘知于觉觉即佛性矣唤作无事人更须知有向上一窍在师云诸人要见云门么昔日曾担睦州版一朝伸屈在门枢所以病多谙药性路远说途艰若是俊鹰快鹞总无恁么事会中还有俊鹰快鹞么若有云门大师何处置吻若无养子不及父家门一世衰。

　　晒藏经上堂诸人大似蠹鱼何也有大经卷量等三千大千世界书写三千大千中事蠹鱼生于斯长于斯食于斯而不知全经在腹全体是经蠹鱼蠹鱼何太无灵头大尾小大似衲僧适有底不甘便道和尚何得将人而比物我也知你空腹而高心复举古者道摩尼珠人不识如来藏里亲收得白底是纸黑底是墨珠在什么处只见波涛涌不见海龙宫。

　　上堂问金风透骨凉雨吹怀久涉途程请师一句师云白云断处见明月进云祇如临济大师道第一句荐得与佛祖为师第二句荐得与人天为师第三句荐得自救不了声未绝师打云你是那一句荐得进云白棒无私恩归有地师云黄河三千年一度清进云圣凡普利一句又作么生师云今年禾黍熟千钱一大斛进云学人即不然师云你又乱统进云蹋得自家田地稳高山平地总西方师云看脚下乃云残暑已退金风渐多树头叶落月影婆娑砧声催薄莫蟋蟀叫藤萝达磨不传心印释迦妙演伽陀何似宣房瓠子歌复云朽木不可雕也粪土之墙不可污也大海波涛涌小人方寸深我若提持宗乘蚯蚓虾蟆退身无地一向和泥合水苍蝇蚊蚋扑面撞头南无佛陀南无达磨南无僧伽七月十五日到也家家门前为你设食金钱宝马火速登程急急如律令敕。

　　晚参嵩山面壁不遇神光立雪直得有冤难说黄檗痛棒若无临济承当直教满面惭惶所以道鸾凤和鸣风云聚会不是当家种草徒劳抹粉涂朱若遇出格英灵自然龙骧虎骤即今还有为大觉出气者么无人处斫额相望。

　　晚参汾阳烧纸钱趁尽闲神野鬼尚觉太费周折何似山东地面诸山法师一封白简一疋梭布将大觉门下闲神野鬼一时勾尽然虽如是宁可永劫受沉沦莫谤如来正法轮。

　　寿光众信请上堂问古人云与我同条生不与我同条死意作么生师云髑髅无眼见明月进云同条生亦同条死又且如何师云不识东斗汉进云即今和尚与学人是同生邪同死邪师云接竹点青天僧拟进语师喝退问僧问古德劫火洞然大千俱坏未审者个坏不坏德云不坏有人与么问和尚又作么生畣它师云不坏进云古人道过底和尚如何也恁么道师云我与古人同条生不与古人同条死僧喝师便打进云棒头有眼明如日要识真金火里看师云三生六十劫乃云种一生十种十生百种百生千种千生万种万生亿得见谛道我舌如青莲覆面至顶发是真语者是实语者无异语者不诳语者君不见尼拘陀树子下数万斛高荫四五里核如一芥微繁育乃如许彼地实无知其报力尚尔况发欢喜心香饭作佛事请法更殷勤见闻皆获利是所植最大其福不思议然则如何得见谛道去八字横开甘露门高超直蹋毗卢顶。

　　晚参自笑生来百丑不肯向人低手从它佛祖当前也要生按其首无端一病经年雄心化为乌有虽然潦倒不堪尚有一张好口既有好口对人天众前说些甚么即得子午卯酉面向东南眼观北斗。

　　邠州众信请上堂问昨夜海晏河清今朝山岳六震个中消息即不问虚空粉碎时如何师云项羽渡江东进云云面揭开红日眼山眉愁断白华香师云雪大师底进云那里是和尚底师云山僧无棒打你者痴汉进云学人礼拜去也师云礼拜直须头着地乃云打开无尽宝藏运出自己家珍办成三德六味至心供佛及僧诸恶莫作众善奉行三岁孩儿说得百岁老人难行信知佛法无多子何事诸人不肯承若肯承打刀现有邠州铁眉下何人没眼睛复举丹霞问僧从什么处来僧云山下来霞云吃饭也未僧云吃饭了霞云将饭与汝吃底人还具眼么僧无语后来长庆问保福将饭与人吃报恩有分因甚么却不具眼福云施者受者二俱瞎汉庆云尽其机来还成瞎不福云汝道我瞎得么师云丹霞长庆保福总合吃山僧手中棒独许者僧出一头地何故不见道端坐受供养施主长安乐。

　　离幻副寺请上堂震法雷击法鼓布慈云洒甘露云从龙风从虎移香积世界入妙喜国土诸禅流忒莽卤祇知有口饭堪噇不识钵盂吞佛祖。

　　天岸升禅师语录卷第三
嘉兴大藏经　天岸升禅师语录


　　天岸升禅师语录卷第四

　　侍者溢元记录

　　　　住青州大觉禅院语录

　　上堂饭头问大事不明如何修摄师云饭要煮得熟进云大事既明如何行履师云吃饭要知饥饱进云喜餐法施利人天师云三十年弄马骑今日却被驴子扑乃云三十年弄马骑今日却被驴子扑一扑扑倒地无人扶得起卓拄杖云幸赖拄杖子着力撑住不然直跌倒金刚轮际尚无歇脚处在此时若遇临济便须倒退三千里若见德山更须别路让它还拄杖子道长老长老平日硬纠纠地生按佛祖今日如何者般委蛇呵呵笑云拄杖子你却不知退己让人也是大丈夫事。

　　晚参汝等现前一众尽是吾弟子也既是吾弟子则尽家里人也既是家里人则家中所有已尽见也家中所有既已尽见则不可客气相待也既不客气相待则有茶吃茶有饭吃饭有床睡床无床打铺丰俭随时客寮发付然则山僧却又如何相见又无事不来还忆君。

　　上堂问住世春秋八十五清溪明月照禅心而今潦倒龙钟甚且喜真人无故新师云老当益壮进云悠悠古道行人少德云常在妙高峰善财到顶方亲见未悟凡流那见踪师云八十翁翁滚绣毬问因斋庆赞万指云臻大觉宗风请师举唱师云念个普同供养乃云未到大觉不妨疑着既到大觉瓦解冰消何故未到大觉将谓山僧有三头六臂及至到来祇见痿痿羸羸个村僧山僧实无异乎人人亦无异乎山僧也诸人寻常饥时吃饭困来打眠行便行坐便坐坐时无行时底道理行时无坐时底道理睡时无醒时底道理醒时无睡时底道理饱时无饥时底道理饥时无饱时底道理彼彼不相到各各不相知诸法无自性本来空寂故因甚到此却言不会会得凡夫法即是圣人法识得圣人法即是凡夫法凡之与圣本来不二但莫憎爱洞然明白然虽如是更须知有转身句子如何是转身句子各各归堂吃茶。

　　晚参贼是小人智过君子山僧今晚为汝诸人捉贼去也释迦老子是贼首毗卢遮那是贼体文殊是贼智普贤是贼脚观音是贼耳势至是贼用迦叶阿难是贼通事三贤十圣是贼走使达磨是贼儿子临济德山是贼远孙且道者班贼汉曾盗甚么来盗汝诸人眼睛作明珠使盗诸人耳朵作金环使盗诸人鼻孔作笔筒使盗诸人舌头作黄叶使盗诸人髑髅作溺器使盗诸人手足作拂尘使盗诸人体段作驴鞍桥使盗诸人心肝五脏作脍炙使诸人总被它盗完了犹自不觉不知今晚贼赃现在贼款已供诸人试判断看若判断得可谓失之东隅得之桑榆判断不得可怜历代好簪缨刚被贼家作行货。

　　晚参昨晚山僧睡至中夜有一禅和子喧喧嚷嚷不自宁戢被山僧一手擒来却是一枚大獦蚤观世音菩萨在被窝里出头抚掌呵呵大笑道明头也合暗头也合喝一喝云被山僧当时喝住眨向大铁围山去也且道过在甚么处。

　　晚参不动唇皮道一句看一僧出作礼依位而立师云已迟八刻一僧出作掀座势师连棒打退转身云惯钓鲸鲵沈巨浸却怜蛙步辗泥沙。

　　晚参拈拄杖云拄杖子有时价重千金有时分文不值有时七纵八横有时抑抑逼逼有时盲枷瞎棒有时铢两分明有时逢强即弱有时遇弱即强且道利害在甚么处卓一下云自出洞来无敌手得饶人处且饶人。

　　晚参今日山门闲行见一丈夫倒骑驴子欲回家舍鞭策愈急步趋愈远遂至堕坑落堑由是雪峰辊毬塞其去路禾山打鼓奋其精神秘魔擎叉叉其驴项德山拈棒指其要津到底莫能动弹复牵以南岳之牛驱以大雄之虎依然如故傍有一人向它道只须掇转驴头自然不费周折其人忽自疑道掇转驴头我头复背又有一人向它道汝头掇转自然顺路归家其人复生疑道我头掇转驴头复背山僧忍俊不禁向它道只须顺骑而归大众掇转驴头人头复背人头掇转驴头复背顺骑而归指南不贵既是顺骑而归因甚指南不贵荡荡一条官驿路何人昧却眼睛来。

　　开炉晚参问明旦开炉即不问赵州四佛请宣扬师云佛之一字吾不喜闻进云如何是金佛不度炉师云锻不得如何是木佛不度火师云烧不得如何是泥佛不度水师云湿不得如何是真佛屋里坐师云动不得进云四佛已蒙师指示同弦别调时如何师云无佛处不得住有佛处急走过进云金轮一举乾坤定自此归家享太平师云无佛处称尊乃云世界阔一尺火炉阔一尺世界阔一丈火炉阔一丈与么则世界总被火炉占尽了也诸人向甚么处安身立命若者里着得只眼三世诸佛在火焰上转大法轮其或未然火焰烧杀三世诸佛。

　　上堂问向上宗乘即不问开炉一句是如何师云河无声狐始渡进云学人则不然师云你试乱统看进云大家团圞头共说无生话师云如何是无生话僧一喝师云胡喝乱喝问人人本具个个不无大觉开炉又煆炼个甚么师云一言既出驷马难追进云恁么则蹋破草鞋无觅处得来全不费工夫师云如何是你不费工夫底句子进云大家抖擞精神去亲到灵山大彻堂师云太费力生进云谢师畣话师云好恶不识问今朝结制端为何事师云马头觅角乃云今朝大觉开炉奉告龙神土地一要丛林无难无灾二要禅流少病少恼三要二时粥足饭足四要执事大小和谐更有一要山僧不能说得何故一字入公门九牛拔不出。

　　晚参佩罗山剑张石巩弓跨西河师子射长沙大虫宝岸尽蹋倒狐兔死无踪有意气添豪雄年来老大疏慵甚顺朱村院教蒙童蒙童蒙童莫辱祖翁子不我构我心忡忡我之悠怀热炙于衷惟子悯念及第心空。

　　晚参未明心地印难透祖师关作么生是心地印初三初四月如钩。

　　晚参金毛师子喋屎狗白象王儿推磨驴应如是知如是见如是信解不生法相直饶恁么未免陈老师简点在。

　　上堂问刮去髓存个甚么师云描也描不成画也画不就进云虽然不离人间世别是人间一洞天师云那里是别洞天进云大家在者里师云学语之流一札千行问众色归空空归何所师云寒风劈面急乃拈拄杖云有利无利不离行市我今为汝保任此事终不虚也擿下云不得春风华不开及至华开又吹落。

　　冬夜小参朔风凛凛寒月丝丝书云节届大地咸知毕竟阳来何所试看阴去何之好消息露风规何事男儿眼搭眵。

　　上堂问天寒地寒冰霜凛冽佛寒祖寒鼻孔贯穿应时一句便请师宣师云问得却好进云还许学人请益也未师云祇许一不许二进云拈却一二义否极泰方来师云客情步步随人转进云莫便是指踪学人处么师云山僧忍笑不禁问阳极阴生阴极阳生只如阴阳不到处是何消息师云文殊堂里万菩萨进云恁么则尘中能作主化外自来宾师云古人道过底进云借路经过有何不可师云却借得熟问阳长阴消即不问法筵中义若为观师云眉长不盖眼僧指眉云且道学人眼上有几茎师云面皮厚一尺僧喝师打云惭惶叫苦进云龙得水时添意气虎逢山势长威狞师云莫吓山僧问昨日夜叉心今朝菩萨面如何是菩萨面师云识取夜叉心僧喝师云如何即是僧云异类中行师云要且不识菩萨面乃云冷湫湫地去寒灰枯木去一念万年去似者般汉捶杀千千万万有甚么过直饶焰吐冰河华开铁树条抽石笋正好捉来朝打三千暮打八百毕竟如何衲被蒙头万事休此时山僧都不会。

　　晚参左不得右不得进不得退不得上无冲天之计下无入地之谋正当恁么时如何苏武回朝李陵背汉。

　　晚参拟欲举古人因缘与你说又堕古人途辙拟欲举今时因缘与你说又堕今时途辙抹却古坐却今又堕现成途辙有般瞎汉便道上马见路者里要且无你措足处阿呵呵汝等父母浑身堕在荆棘朝朝莫莫望救心切速速归宁方显孝子慈孙其或未然莫道三冬无霹雳。

　　晚参问说性说心时人功干行棒行喝上古风规去此二途请师指示师云笑须三十年进云谢师畣话师云笑须三十年乃云说性说心时人功干笑须三十年行棒行喝上古风规笑须三十年去此二途请师指示笑须三十年谢师畣话笑须三十年有人道长老恁么举话也应笑须三十年笑便繇你笑了且问笑个甚么若笑得是笑须三十年笑得不是真个笑须三十年乃呵呵大笑。

　　晚参问一七已前人人拿龙捉虎一七已后个个脱体风光拿龙捉虎即不问脱体风光事若何师云冬不寒腊后看进云寒风吹落木枯梗尽撑天师云休将闲学解埋没祖师心僧喝师打云胡喝乱喝进云长老休得在此躲跟师云却是你在此躲跟问透过一切时如何师云神炉前领纸僧礼拜师云便恁么去也乃云昨晚云门山子与范公泉商量佛法云门山道此山从混沌未判已前便尔巍巍卓卓辉辉煌煌自秦王剑劈之后乃致元气尽泄此山之不灵秦王之过也范公泉道此泉自鸿蒙未彰之始便尔澄澄湛湛混混渊渊自范公开凿以来即苦应用多方此泉之不幸范公之过也山僧当时喝住道汝二人所谓山精水魅受恩而不知戴者也高莫高于五岳若不封建其长还同土阜丘陵深莫深于四渎若不溯其源流止成泛滥洪波是以栋梁之材必经大匠之手总使精金无杂也须大冶镕成所以山僧寻常向诸人道此事直须爆地断卒地折久久依师决择得大机明大法方堪入作若不然者只是依草木精灵无尾巴猴子弄出人前便成笑具幸各成龙上天莫学蚯蚓入地。

　　晚参问古者道大统纲宗中事须识句未审是那一句师云伊兰作旃檀之树进云明眼宗师天然有在祇如末后一句又作么生师云甘露乃蒺藜之园问一七以内紧捎草鞋一七以后草鞋绳断时如何师云胡孙上树尾连颠乃云世尊云吾有正法眼藏涅槃妙心付与摩诃大迦叶从此西天四七东土二三递相传心山僧忝为后裔今晚将正法眼藏涅槃妙心付与现前诸大弟子是则固是切不可使外人闻得若使闻得报与官府捉诸人去问长老传底是甚么心却如何对付对付不得山僧行脚时学得个海上仙方一并分付乃云树头树头。

　　上堂问者事从来本无得失为甚学人不得透脱师云木人空抚掌石女不抬头进云祇如断臂雪庭人因甚便悟去师云红炉爆出铁乌龟进云恁么则陆地波涛晴空霹雳去也师云看脚下又一僧才出礼拜师云今日不许喝喝者罚银五钱进云依教奉行师云羞也不识僧拂坐具便行师抛下拄杖僧拾拄杖送还师云却也伶俐僧拟议师便打乃云似地擎山不知山之孤峻如石含玉不知玉之无瑕汝等尽是怀宝迷邦弃本逐末背却自己阿爷到处伶俜作贼夜里被人家狗咬白日受人家箭射非惟痛痒不相关抑且好恶全不识只如识好恶知痛痒者又作么生寻常一样窗前月才有梅华便不同。

　　陈李二邑侯见访上堂问佛祖因缘即不问居士分灯事若何师云光生泉石进云祇如大颠叩齿韩文公直下知归黄檗安名裴相国便知落处今日现前尊官与和尚相见毕竟如何指示师云相逢自有知音知何必清风动天地进云莫便是指示么师云是指示即领受去进云定光金地遥招手智者江陵暗点头师云引得却好进云不是和尚好与一喝师云鼠儿伎俩问如何是自性佛宝师云殿里看如何是自性法宝师云藏楼看如何是自性僧宝师云堂中看进云三宝已蒙师指示向上一路是如何师云归依佛法僧乃云汝等诸人未得个入处须得个入处既得个入处须知有出身一路始得作么生是诸人入处如儒家读书相似自幼读得子史经书受尽萤窗雪案之苦一朝雁塔题名身致青云之上自此腰金衣紫出而为国为民虽无异乎昔人而不可仍谓之昔人也此初心入道之样子也从此既登仕藉往往有不虞之誉求全之毁所谓女入宫而见妒士入朝而见嫉须是宠辱不惊得失无系居廊庙不异乎山林气味处山林无越乎廊庙情怀皆生人之常分何昨是而今非此悟后出身之样子也然虽如是尤在资格中间未见超方作略如何是超方之作若是陶渊明攒眉便归去复举比部孙居士因杨岐会禅师来谒直示断次公曰某为王事所牵何由免离岐指曰委悉得么公曰望师点破岐曰此是比部弘愿深广利济群生公曰未审如何岐示以偈曰应现宰官身广弘悲愿深为人重指处棒下血淋淋公于此有省师云提持恁么事须是恁么人始得今日承陈李二邑侯见访山僧亦有一偈要与古人赛采宠辱不惊神暇豫风流逸格任天真相逢向道休官好林下而今有二人。

　　晚参求骊珠者不惧九洄之深追蓝琰者无惮三袭之险汝等既称参禅学道望见县崖峭壁便乃中路而回闻说剑树刀山即尔浑身怕怖殊不知涓滴能成大海星火能烧须弥若不偷心死尽安能坐致太平直须斩尽精灵方可归家稳坐不见道声闻人悲犹如画皮菩萨大悲犹如破肉如来大悲破骨彻髓祇如衲僧门下又如何饶君髓骨都捐尽怨恨方教渐渐深。

　　因雪小参古人云雪下有三种僧一种坐禅一种吟诗一种说食此三种僧且道那一种最亲切一僧云坐禅亲切一僧云吟诗亲切师云总不亲切坐禅者大似担雪填井吟诗者何异捏雪成团惟有说食者却最亲切何故曾闻一饱忘百饥此是人间第一义复云昨夜杨岐开铺撒下珍珠无数怪来鉴照多端纷纷各说相似有说若西昆之阆风有说若北荒之明月有说面市盐车有说梨华万树有说凝月空阶有说玉楼银世纵饶说得十成不及襄阳居士不见昔日庞公辞药山出门道好雪片片不落别处既不落别处且道毕竟落在甚么处若知落处便可坐断庞公舌头不知落处反笑普贤骑白虎。

　　晚参有一句子举似大众良久云虽鞭之长不及马腹。

　　晚参适来闻鼓声上堂要说法忙促失打点一字说不出就此各归单看来亦不恶但照顾脚跟恐阶前路滑。

　　说戒上堂举起衣云多子塔前围绕底只此物无别物鸡足山中等待底只此物无别物得髓当年传授底只此物无别物曹溪昔日承禀底只此物无别物如是则现前人人迦叶个个慈尊说甚大小乘分别禅律藏但时当末年室中无立雪之操持世日下趋槽厂无负舂之实履遂使丰城宝剑埋狱而无光九曲明珠入泥而晦色昨晚已为汝等括垢扬尘今朝复为汝等斩新提出若能直下承当可谓功不浪施其或未然卓拄杖云卢行者蓦过西天优波离杖头突出。

　　成道上堂问正觉山前旧案不劳指注法王升座上新条便请施陈师云一轮红日到天心进云恁么则个个成佛去也师云你因甚尚作众生进云且喜传家最清白直饶佛祖也羞为师云庭前师子雪装成问炉鞴弘开直接上乘根器毗尼普施曲为后学初机即今四海云臻未审如何施设师云随分纳些些进云有个无禅可学无戒可持底汉来和尚又作么生相待师云此间不是嬴形国进云可谓河北重提佛祖令寰中千古[番支]嘉声师云山僧不受诬问世尊成道大觉设供未审瞿昙老汉还来受供也无师云阿难笑你进云既来又作么生相待师云少刻殿上烧香你也随众得礼拜进云恁么则端坐受供养大众常安乐师云你只解吃饭乃云昔日世尊于正觉山前睹明星而悟道乃叹曰一切众生皆具如来智慧德相但以妄想执着不能证得我要问世尊当时睹的是甚么星是紫微星是太白星是北斗星是毛头星悟得是甚么道是佛道是天道是人道是地狱道直饶答得分明更向它道祸不入慎家之门若答不得却有一偈为作解嘲六年冷坐太无端刚睹明星被眼谩大底入山无合杀捏成话杷与人传然虽如是正法难扶邪法灵验普请大众同上大雄宝殿讽经上供非图报德酬恩就地扬它丑拙。

　　晚参天寒人寒一点不相谩滴水滴冻到底全无用有者便道时节若至其理自彰似者般底汉速向荒郊送君不见老丹霞烧木佛院主须眉尽落脱此事从来今古传试问诸人瞥不瞥若得瞥洞山好佛已舒光若未瞥一班木佛留与丹霞烧火热。

　　晚参昔有一童子求人学识字人告之曰一字是一画二字是二画三字是三画童子遂向人前夸识字后遇一人问之曰万字如何写童子遂欲画一万大似今时禅和子学喝底一般问他如何是第一句喝一喝如何是第二句喝一喝如何是第三句喝一喝乃至千句万句便下千喝万喝大智若愚大巧若拙达磨不会禅夫子不识字后代儿孙皆成相似鸡似凤蛇似龙狗似师子猫似大虫衲僧似童子且道童子又似个甚么未读上大人莫问丘乙己。

　　上堂问大觉堂前有一宝千人万人觑不着未审此理如何师云雪观音向火僧礼拜师云瓦解冰消复云有句无句百千滞货如藤倚树不误主顾树倒藤枯卸驮脱笼句归何处失利失利且道是古人失利大觉失利诸人失利青州纸贵一状领过。

　　晚参搅长河为酥酪变大地作黄金虽善调有余而补不足争似大觉此间朝朝握土成金一钱不肯易使不是悭不是妒要使儿子们各自撑门拄户免被傍人唤作郎破败伶俜辱父骂祖。

　　晚参归宗斩蛇疏山木蛇何似南山鳖鼻蛇弄蛇须是弄蛇手阿谁是弄蛇手擿拄杖云蛇蛇。

　　春朝早雪上堂问向上宗乘即不问西来祖意是如何师云春朝把笔百事大吉进云春行冬令又作么生师云日日是好日问爆竹一声催腊去梅华数点送春来如何是送春来底句师云一点谩阇黎不得进云个中消息无人识独许通方作者知师云多虚不如少实进云大众证明和尚此语师云多虚不如少实问阳春才露布和气渐来临冰雪宜枯老时节若为存师云陈抟古洞日高眠问旧日葛藤即且置应时一句是如何师云雪消溪畔水潺潺进云恁么则寒即言寒热即言热师云寒时寒杀阇黎热时热杀阇黎进云祇如无寒无暑又作么生师云冷水浸石头进云云散碧空尽江湖万里天师云直须水底火发始得圊头问诸法因缘生世法如何尽师云你祇解运粪入不解运粪出乃云东风齐着力吹转枝头碧好天孙绣出珊瑚月呈似普贤王菩萨普贤怒其尽把天机都漏泄唤云光呼六出盖覆盖覆令它转身吐气不得殊不知添足画蛇弄巧成拙也是为众竭力。

　　上堂把断要津不通凡圣春色缘何入得来天地合其德四时同其序何思也何虑也寂然不动感而遂通铁牛之机如是如是。

　　晚参问众才有是非纷然失心如何是你不失底心印缘云长安虽闹我国晏然灵石云任它风浪起稳坐钓鱼舟师云山僧却又不然烦恼海中为雨露无明山上起云雷复云不因讪谤起冤亲何表无生慈忍力好事不出门恶事传千里佛是西天老比丘达磨打落当门齿从古至今同生同死但愿你早成阿耨多罗三藐三菩提皇风荡荡无彼无此。

　　晚参诸方善说禅能说道大觉此间止说一味若知味绝忌讳不知味须牢记着衣不挂一缕丝吃饭不咬一粒米庐陵米价知几几喝一喝云参。

　　晚参太颟顸没合杀六不收闹聒聒有权有实有照有用借人面具舞三台到底何曾得通达赵州老太潦倒逢人便说青州布衫重七斤何似现前诸人各各有个破衲袄好不好莫教拾得语寒山饶舌丰干笑不了。

　　晚参年又尽岁方新真薄福笑难停去年贫库中尚有粗茶三五斤今年贫赢得现前三五百双光眼睛眼眼相看面面相呈既是你知我见历历分明山僧亦不劳唇费舌更将闲事叮咛但得人情好吃水也欢欣。

　　晚参问已去光阴即不问年穷岁尽事如何师云雪溜溪声活进云如何是离四句师云十字街头闹聒聒进云如何是绝百非师云吹毛利剑逼人寒进云恁么则男儿不借春风力陆地行舟到岸头师云撞杀阇黎僧喝师云棺材里瞠眼乃云空合空水归水何曾跨出门限里翻大地覆乾坤依然相隔万重云高处入平处放平处入高处放大鹏展翅盖十洲篱边之雀空啾啾。

　　除夕小参问年去年来即不问岁除一句是如何师云敲冰取火进云恁么则心思路绝去也师云百尺竿头须进步问年穷岁尽即不问如何是目前机师云生铁铸成问古人烹白牛分岁未审和尚将甚么供养大众师云满盘拓出进云一物用不尽何必许多般师云且道是甚么物僧呈坐具师云羞也不识僧擿下坐具师便打乃云愚人除境不除心以拄杖右边卓云过者边着智者除心不除境以拄杖左边卓云过者边着直饶心境两俱除来年更有新条在恼乱春风卒未休复云尽乾坤大地是一个棋局自古至今若佛若祖若圣若凡是弈棋底人但善弈者着著有出身之路头头有先见之明然而残棋败著者多矣罕见能收全局自释迦老子于二千年前波波挈挈下得半局达磨大师航海而来辛苦万端也祇下得半局临济德山竭力扶持也祇下得半局山僧一向痿羸过时从不散拈著者一着子今晚适遇年穷岁尽无可与诸人啖啄特特下场与诸人对局还有敌胜惊群出手为古人了此残局者么良久云棋高一着缚手缚脚。

　　元旦上堂问元正启祚即且置斩新条令事如何师云万人遐仰处红日到天心僧作圆相云者个还属新旧也无师云陈年故纸进云镜清道有明教道无未审大觉道个甚么师云不说有不说无进云学人又不然师云你又作么生进云孟春犹寒伏惟和尚尊候起居万福师云却是你来得香灯问弃旧迎新即不问岁朝一句是如何师云佛殿里烧香进云拈起则大千俱现放下则法界全收祇如不拈不放又作么生师云山门头合掌乃云岁朝把笔百事大吉风调雨顺国泰民安此皇家之吉也加官进爵福禄骈臻此臣宰之吉也一举首登龙虎榜十年身到凤凰池此士人之吉也五日风十日雨此农夫之吉也生意滔滔长财源滚滚来此工商之吉也作么生是衲僧门下之吉竖如意云一番提起一番新烁迦罗眼透金尘。

　　晚参九月黄华满地金风吹香雾湿成匀空生只解岩中坐错过南无观世音。

　　晚参大觉有一窍触着真奇妙爱弄死虾蟆致令生叫跳一跳两跳三跳四跳跳到三十三天依旧莫能窥窍毕竟如何卓拄杖云一心请召。

　　天岸升禅师语录卷第四
嘉兴大藏经　天岸升禅师语录


　　天岸升禅师语录卷第五

　　侍者溢玄记录

　　　　住青州大觉禅院语录

　　元宵上堂二僧齐出师云一亲一疏僧各归位师笑云不消一捺问一亲一疏则不问如何是人中境师云上元定是正月半进云如何是境中人师云嫂嫂元是大哥妻进云蒙师一滴肝肠泪今日方知在额前师云拾涕唾汉老僧问如何是粗师云老大龙钟进云如何是细师云吃饭防噎乃云天上有月人间有灯应时及节遍界辉腾寒山子便道我心似月漳州权复道我心似灯依稀颇相似仿佛隔千层大觉敢道不是心不是月不是灯面赤不如语直眼见不如手亲卓拄杖下座。

　　晚参今晚月光如来与灯明如来眉间放大宝光照见东方万八千土所谓阿波波地狱阿吒吒地狱十万八千鬲子地狱睹斯光者无不获大清凉除烦恼热独有一狱牢不可破光不能入月光如来问曰此是人间何等地狱灯明如来曰兹乃南阎浮提禅和子用心光不透脱邪知恶见蒙覆眼睛或为默照或堕顽空或恋寂静或弄精魂不觉不知造成斯狱假饶千佛放光也难救拔旁有德山和尚道如来如来你祇堪入佛不堪入魔待长老舒小神通看乃卓拄杖云击碎天灵盖擉翻鬼眼睛不借他人力腾辉耀古今大众且道德山和尚与二如来相去多少直饶倜傥分明犹隔然灯十万程。

　　晚参平地上抬脚不起荆棘林中难措足荆棘林中难措足平地上抬脚不起直饶透过两重关未明向上事在还知向上事么穆陵山势险黄河水更深。

　　解冬上堂解却杨岐驴子放出长沙大虫蹋断赵州略彴收回华顶春风且道寒山拾得姓什么他方不解通名姓此地何曾识主翁。

　　晚参今日三十来朝初一头尾不争多衲僧好辨别不辨别眼里无筋黑漆漆。

　　晚参贵如金贱如土举似人人莫睹杨柳何青芍药何紫良哉观世音他方与此土拟思量何劫悟。

　　晚参春光已过半绿肥红渐少鬼怪与妖魔尽渡河去了山门依旧向南开寂寂长廊风自埽庭前陈副使放生野雁子朝暮念佛僧也解知恩报嗟汝学道人终日没头脑业识苦忙忙人而不如鸟如何好莫怪山僧闲絮叨。

　　上堂问如何是善师云蟺在土里进云如何是恶师云鹗在水里僧喝师云蟺鸣鹗叫乃云千说万说左说右说直说巧说显说喻说不如不说何故芍药华开菩萨面棕榈叶长夜叉头。

　　晚参一向常住澹薄无可管待诸人今晚遇大尽日作一枚胡饼供养现前大众以拄杖作○相良久云饥逢王膳不能餐。

　　说戒上堂惟香象能截流是天马能追风果有追风之技何妨蹈空而行若无香象之威那能截流而渡药山门下放过沙弥铲草堂前未行正令袈裟下覆却活祖师钵盂中擎出好菩萨如是信解方称出格丈夫别作较量祇成名字罗汉各发殷重之心无生慢易之想。

　　晚参说法不随机是名非时语山僧今晚随机去也身口意清净是名佛出世身口意不净是名佛涅槃蓦拈拄杖云大众释迦老子来也白狗冲开金井索乌驴系在玉阑干。

　　佛诞上堂天上天下唯我独尊向左卓拄杖云过者边着一棒打杀天下太平向右卓拄杖云过者边著然后有佛处不得住无佛处急走过但见皇风成一片不知何处有封疆。

　　结夏小参护生须是杀杀尽始安居且道杀个甚么若说杀六尘杀六入是堕凡见若说杀佛杀祖是堕圣见若说总不恁么是堕非圣非凡见若说总恁么去是堕圣凡两见毕竟如何即得乃横按拄杖云太阿在握利斩千丝当断即断更莫狐疑菩萨子知不知离四句绝百非了无依倚迥绝攀跻夺得庞公幞头子马前喝道状元归。

　　上堂山僧昔年行脚于粪埽堆头拾得一个布袋子今日将山河大地草木丛林若僧若俗若圣若凡尽情装入布袋然后将袋口结却总不许他转身吐气因甚如此不见道绝后再稣欺君不得。

　　晚参电光烁破释迦眼睛迅雷震碎达磨脑盖好雨点点不落别处山前麦熟正好收割时雨滂沱又好种谷好事堆堆叠叠来现前时节若为赴休论东家杓柄长莫管西邻笊篱窄大用现前不存轨则。

　　晚参今晚四月三十日忙忙匝地普天热堪叹奔南走北徒名利心肠几时歇适有人道此事阿谁曾欠少噫你眼里因甚有许多垃圾。

　　海岸道人见访上堂问撩起便行早迟八刻一锤便就已属钝根除此二途又作么生师云鲇鱼上竹竿一日一千里进云垂钩四海祇钓狞龙忽遇个吞却乾坤的来如何相接师云且教立在门外进云古人九旬禁足不蹋生草今日大觉结夏锋刃在握斩草除根未审有何饶益师云钝根阿师僧拟议师便打进云恁么则冲开碧落松千尺截断红尘水一溪师云依然只在者里乃云选官不如选佛丹霞忽尔傍瞥无住而生其心行者担头忽轻参也鲁一唯智愚咸莫睹迦叶贫等闲一笑值千金梵志读尽百王书死来却受阎王拷庵主火烧得舍利何似当时一语亲是知此道不属坐禅入定不属文字语言不属贫不属富不属智不属愚不属贵不属贱不属僧不拘俗如猫捕鼠有肯心决不相赚如鼠咬强无滋味满口流涎山僧如是告报已是土上加泥还有出格英灵者么吸尽西江归去后令人千古忆庞公。

　　上堂慧光今日设粽供养现前大众其中有一粒砂咬著令人牙痛卓拄杖下座。

　　晚参如我身空诸法空千品万类悉皆同昨日亡僧向甚么处去也灰飞烟烬后清夜又闻钟。

　　晚参若论此事如仲夏酷热农夫汗滴焦土不克避日就阴其心甚苦东邻有大厦闲房西圃有高树积荫望门而投便欲宁止起起到底不是自家底祖翁田地草盛苗稀切莫乘凉等过时。

　　晚参古人道望州亭与汝相见了也乌石岭与汝相见了也僧堂前与汝相见了也大觉则不然未渡黄河与汝相见了也未到穆陵关与汝相见了也未跨大觉门限与汝相见了也且道与古人是同是别。

　　晚参猪肉案酒楼头寥寥一曲万古千秋何事后来绝响令人抱恨悠悠恨悠悠不解愁你若无心我便休。

　　晚参达磨西来消息久断山僧今晚为汝等提掇看忽趯下一履云道道众不出乃云熊耳月辉满院如不会且还山僧一只履。

　　上堂长老入山数日回院并无可说宜各谨自护持目今天气炎热设有道长老此是世法如何是佛法待长老会佛法时再向你说。

　　上堂雨声真实为汝说了也滴穿眼睛浸烂鼻孔即且置云开雨霁是如何日面佛月面佛。

　　晚参安养国中水鸟树林悉皆念佛知足天上树相撑触演说苦空审如是则现前水鸟树林是汝等真善知识山河大地是汝等真善知识山门佛殿是汝等真善知识前廊后架是汝等真善知识明暗色空是汝等真善知识风动尘起是汝等真善知识乃至一草一木皆是汝等真善知识长老聻但知随例餐　子也得三文买草鞋。

　　上堂大觉有一剑逢佛杀佛逢祖杀祖因甚与现前一众哆哆和和刚刀虽利不斩无罪之人。

　　上堂刚刀虽利不斩无罪之人平地上死人无数汝等诸仁还自甘么若自甘去大觉失利若不自甘老胡有望。

　　上堂若不自甘老胡有望且道望个甚么望你成佛作祖邪望你明心见性邪望你绍续门风邪若如是何处有祖师来既不如是须另着眼始得。

　　上堂天得一以清地得一以宁君王得一而天下平衲僧得一拖犁拽耙泥水通身因甚如此将此身心奉尘刹是则名为报佛恩。

　　上堂有一人孤峰顶上呵佛骂祖我笑它草里蹲踞有一人十字街头哆哆和和我笑它泥里安身大觉也不孤峰顶上也不十字街头半村半郭绿暗芳洲晚来雨歇浑无事卧听莎溪带月流。

　　上堂问众今日亡僧向甚么处去也湛维那云不离当处常湛然觅即知君不可见师云死水不藏龙乃云昨夜傅大士失却牛拟向杨岐寻讨途遇大雄猛虎便乃骑虎头踞虎尾高声唱言空手把锄头步行骑水牛人从桥上过桥流水不流大众若道是牛又是大雄虎若道是虎大士又说牛却忆老子得个随流句子呼我为马者吾以马应之呼我为牛者吾以牛应之阿呵呵呼之应之颠之倒之左之右之无不宜之即今还见傅大士么卓拄杖云迟一刻。

　　晚参玄沙门下有三种病也是好肉剜疮赵老庭前三等接人太杀厌良为贱大觉也不厌良为贱也不好肉剜疮门风广大浑闲事分付东君仔细看。

　　上堂文殊拄却筇竹杖普贤持卷贝叶书观音提个竹篮子弥勒肩挑布袋头且道大觉用个甚么卓拄杖云安置土床头急来打老鼠。

　　上堂广寻文义镜里求形息念观空日中逃影审如是又何必续凫截鹤夷岳盈壑槐榆影里蝉声急六月山房冷似冰。

　　上堂骑骏马骤高楼金瓮醅开香馥郁玉盘捧出味珍馐特地留君君不饮投鞭下马去青楼去去休休毕尚书被邻家缚李供奉遭水府囚。

　　晚参举东寺索珠因缘问众云即今还有收得镇海明珠者么一僧出呈坐具师云此是瓦砾不是明珠进云不得厌良为贱师云蜣螂抱粪团乃云东寺索镇海明珠仰山倾出一栲栳颇与禅席增光而今不得动着动着则瓦砾相当果系手中知分两的瓦砾却成明珠若是眼里无筋者明珠却成瓦砾瓦砾明珠是一是二阎浮树下业龙多。

　　晚参古者道我立地待你构去又有道中心树子还属老僧在相唾饶你泼水相骂饶你接觜将谓是上国观光无端将驴鞍桥作阿爷下颔殊不知各有祖翁田业原本契书何不自家验取即今要识原本契书么卓拄杖云不从人得。

　　晚参大觉今夏下三百六十个吊桶在白洋河里意在钓鳌县一口利剑于山门下志在屠龙下漫天网子在四篱壁下拟擒俊鹘你若退步钩锥满地你若进步剑下分身你若不进不退又堕罗网还有出格英灵与大觉相见者么一僧才出师喝一喝云敕点飞龙马跛鳖出头来便下座。

　　晚参一尘起大地收一叶落天下秋一法透万法周诸仁要透一法么风起梧桐能解语雨余明月照高楼。

　　晚参问皓月当空一轮宝镜初开匣明星映水几幅珠帘不上钩明星映水即且止皓月当空是若何师云三十日看取进云恁么则与师相见去也师云秋华容易纷纷落进云昔日汾阳有四句人天众前乞师拈出师云讨甚闲功夫进云如何是接初机句师云成佛作祖如何是办衲僧句师云呵佛骂祖如何是正令行句师云杀佛杀祖如何是定乾坤句师云佛祖纵横进云四句之机蒙剖露如何是大觉为人句师云恩多却成怨僧礼拜乃云举一不得举二放过一着落在第二拈拄杖云大众德山和尚来也急须着眼看仙人莫看仙人手中扇。

　　上堂问古人道你有拄杖子我与你拄杖子意旨如何师云多处增些子进云你无拄杖子我夺却你拄杖子又作么生师云少处减些子进云除此二途如何是大觉为人处师云多亦不增少亦不减进云恁么则超出古人去也师云你试道看进云水归大海波涛静云到苍梧气象闲师云秦时　轹钻乃云你有拄杖子与你拄杖子多处增些子你无拄杖子夺却你拄杖子少处减些子大觉门下多亦不增少亦不减不图超出古人免见递相钝置还知大觉为人处么直饶道得也是秦时　轹钻。

　　晚参问田地更无尘一点是何人合住其中师云此间着你不得进云恁么则欲穷千里目更上一层楼师云看脚下僧礼拜乃云色非色声非声辘轳子机不停食麻食麦者是什么人食土食泥者是什么人卓拄杖下座。

　　中元供水陆上堂大道无向背当机有卷舒法性等虚空忘缘无挂碍无挂碍真自在搅长河为酥酪变大地作黄金纳芥子以须弥掷大千于方外正当恁么时白起周王狱中叫苦如何答救卓拄杖云因从地倒还从地起。

　　晚参即总而别随化现以无方即异而同融十虚为一贯上是天下是地圣是圣凡自凡乐在天堂苦在地狱如何说得一贯的道理卓拄杖云若人识得心大地无寸土。

　　上堂秋山如玉秋水如琴珠露零而岩桂飘香梧叶凋而金风体露明明百草头物物西来意直下一见一切见一闻一切闻一了一切了一证一切证方知心外无法法外无心心外无法也会万归一法外无心也以一统万以一统万一月普现一切月会万归一一切水月一月摄展则普天匝地收来绝厘绝豪行处如火消冰用时如拳作掌只如不涉闻见一句又作么生道万机不到处一句迥当天。

　　上堂僧问如何是佛师云高着眼如何是法师云聋人那得闻如何是僧师云不可唤你作俗汉僧礼拜乃云如何是佛高着眼如何是法聋人那得闻如何是僧不可唤你作俗汉恁么便去已迟八刻傥更踌蹰白云万里。

　　解夏晚参今岁朝廷放榜考选州县举子大觉今夏要选个禅解元还有作得禅解元者么一僧喝一喝师云闹场笞三十良久云若无山僧为你结案去也把住上大人放行丘乙己未会佳作仁难说可知礼。

　　上堂问仰山锄田下种沩老昼食夜眠古人一夏俱不空过大觉九旬结夏今朝倏尔告终敢问和尚一夏曾作什么来师云痿痿羸羸但恁么过进云恁么则昔日沩仰今朝大觉师云错进云祇如未解制已前事作么生师云眉在眼上进云解后又如何师云鼻在觜边进云学人小出大遇去也师云摸着鼻孔也未问昔日武帝问达磨如何是圣谛第一义达磨道廓然无圣还与第一义相称也无师云一任描摸进云把断要津不通凡圣去也师云箭过西天十万程进云箭过西天即且置祇如少林面壁断臂安心未审安的是什么心师云痴人面前不得说梦进云当阳一点明如日万古晴空绝是非师云遍地荆棘问世尊拈华则不问迦叶微笑是如何师云扬尘[番支]土进云今之与古是同是别师云有愿不撒沙僧礼拜乃云参方须具参方眼作么生是诸仁参方眼承言须会宗勿自立规矩祖师道如牛驾车车若不行打车即是打牛即是今朝大觉解夏诸仁各跨一头水牯牛牵一轮车子东行西行南行北行触目不会道运足焉知路行到水穷山尽处堕坑落堑也不知活埋火葬也不知转得头来是几时喝一喝卓拄杖下座。

　　海岸居士病目请上堂居士问佛是三界大师因甚尚有肉眼师云不违世谛而作佛事律陀既得天眼因甚倩人穿针师云不因成佛而坏世谛士欣然作礼师乃云佛是三界大师因甚尚有肉眼不违世谛而作佛事律陀既得天眼因甚倩人穿针不因成佛而坏世谛果若于此明得如来律陀总在者里其或未然山僧为你更资一路去也卓拄杖云眼若不睡诸梦自除下座。

　　晚参昔日僧问赵州和尚道大地无尘埽个甚么州云埽外来的后来千岩和尚道若是无明止向它道埽里头的师云大觉有二十苕帚柄分作两分教者两汉各吃一分何故打它说里说外。

　　中秋上堂灵山话不尽曹溪指不出惟有普愿独超方分明得来只半橛何也此夜一轮满清光何处无。

　　晚参经有经师论有论师禅有禅师律有律师且道大觉是甚么师是瞎师何故不是瞎师如何对着一班瞎厮。

　　晚参富楼那具佛眼守佛心着佛衣遵佛行善星比丘坏佛眼破佛心毁佛衣堕佛行同到大觉门下各与三十拄杖还知棒头落处么喝一喝云三十年后懿繁请上堂孟懿子问孝子曰无违佛乃众生之父众生乃佛之子子不宜背于父父本不离于子因甚闻者见者咸莫之顾拟顾即违拟不顾亦违拟顾拟不顾总违毕竟如何得无违去狂机内有道人身繁兴永处那伽定。

　　晚参问西来大意即不问冬来消息是如何师云朔风吹破雁门关进云纯清绝点无余事拄天拄地任纵横师云犹是阶下汉进云即今上阶也如何相见师云痛与三十拄杖僧便喝师云好喝再喝喝看僧礼拜师云了乃云山僧屡年患病服药最勤今已病多谙药性也你有无边之病我有无边之药但汝等有病入门便知自应与药汝等无病入门便知不应与药有病而不与药犹为中医无病而强与之药为害不浅今世之庸医杀人者固不少也佛乃众生对病之药众生有病佛出世众生无病佛涅槃佛如甘草亦如食蜜用水匀调其味甚适以之治病则瘥以之常服亦失祇如药病俱消时如何海咸河澹鳞潜羽翔。

　　晚参云门大师道平地上死人无数出得荆棘林者是好手时有僧云恁么则堂中第一座有长处云门云苏嚧苏嚧后来演祖道平地上个个丈夫荆棘林里坐得底是好手何故乃云格师云一人要出出不得一人要坐坐不得要称好手总未是在毕竟如何而今四海清如镜行人莫与路为仇。

　　晚参云无心以出岫鸟倦飞而知还大觉门下有几对白鸽弃却仓中粮场中粟朝朝暮暮向外觅食鹰残鹞打者不知其几随行逐队淹杀它家齑瓮者不知其几堪笑堪怜且悲且喜男儿膝下有黄金岂肯向无眼人前随倒随起顾左右云会中个个还乡底。

　　晚参问世出世法即不问三玄三要是如何师云临济何曾有此语进云如何是第一玄师云贵州有如何是第二玄师云福建多如何是第三玄师云早晚时价不同如何是第一要师云小人间居为不善如何是第二要师云人之视己如见其肺肝然如何是第三要师云君子慎独进云三玄三要蒙师指向上一句又如何师云赚杀阇黎乃云渡河须用筏到岸不须舟今之望洋而退者比比皆是设有一种猛志欲渡有人指筏与它却又狐疑不信跂死河边复有一种既登筏已迨至中途风波险恶弃筏回步遂致沉溺复有一种乘筏而渡既渡河已却又恋筏不舍此四种人各执一病第一种下劣贱人第二种盲无慧目第三种半青半黄惟有第四种其病最苦何也筏以用渡渡已筏弃恋筏不舍筏反为戾祖不云乎执之失度必入邪路放之自然体无去住诸仁还识体无去住么喝一喝便起。

　　上堂问吹大法蠃鸣大法鼓长老升座作么师云在你眼里度过僧喝师云在你脚下错过僧又喝师云无眼翁翁踢气毬问昔日天人送供今朝居士办斋是同是别师云天寒日短两人共一碗进云祇如铁钉饭木札羹如何吃得师云看你吞吐不下进云恁么则金鸡解衔一粒粟供养什邡罗汉僧师云那里学来的进云大抵还它肌骨好不搽红粉也风流师云老女不嫁只生口问如何是言发非声色前不物师云当阳荐取进云分明知有因甚么道不得师云只为分明极翻令所得迟僧拟进语师便打乃云若能转物即同如来青云禅德从安丘发足到寿光县领稻田众居士担钱负米到大觉院设道吾攒饭点赵州茶供养十方一切罗汉僧岂不是能转物能转物却与如来无差别无差别天真佛信得及不用当来问弥勒卓拄杖下座。

　　晚参大觉说不到的诸仁说到大觉行不到的诸仁行到大觉见不到的诸仁见到大觉所未了的诸仁已了又来大觉作么良久云秤锤厌出黄金汁。

　　晚参凡夫被爱缚二乘被离爱缚菩萨被破执缚直饶透过三重犹属然灯后佛毕竟如何破灶和尚。

　　梵音请上堂问如何是从闻思修得证入三摩地师云莫妄想僧喝师云好喝僧又喝师云胡喝乱喝僧云穿却和尚耳朵师云换却你眼睛问钵降龙锡解虎还是神通妙用还是法尔如然师云闲言语进云方以类聚物以群分因甚伯牙拊琴而牧马仰秣瓠巴鼓瑟而游鱼出听师云一音演唱群机应问古云只恐为僧心不了为僧心了总输僧请问和尚唤甚么作心师云问取摩斯吒进云又作么生了师云霜落树头空进云了后如何师云赚杀阇黎乃云教中道于食等者于法亦等于法等者于食亦等山僧说的是法居士施的是食吃饭不曾咬着一粒米听法不曾闻着一个字如是见得万两黄金也合消其或未然须知盘中餐粒粒皆辛苦复举天亲菩萨从弥勒内宫而下无著菩萨问曰人间四百年彼天为一昼夜弥勒于一时中成就五百亿天子证无生法忍未审说甚么法天亲曰祇说这个法祇是梵音清雅令人乐闻师云天子被弥勒舌头瞒无著被天亲舌头瞒二大士热瞒即且置即今会中还有不受人瞒者么若有弥勒天亲一场败缺若无仍借二大士鼻孔为诸人出气去也卓拄杖云不因柳毅传书信何缘得到洞庭湖。

　　开炉小参问诸法非心如何是本心师云鸡寒上树鸭寒下水进云一切有成有坏那个不坏师云拆东篱补西壁进云如何是第一义师云适来向汝道了也乃云大海水无异味大冶金无变色因甚擎头带角者药汞交杂江湖溪涧千差万别毋乃窒其源金作铁君不见老庞公一口吸尽西江月又不见憨布袋信手拈来逢人卖奇不奇怪不怪请君平步上云霄莫学呆郎火边待。

　　上堂客司问向上宗乘即不问结制之仪事若何师云顽铜钝铁一时收进云结后如何师云久炼成金进云未结制以前还有佛法也无师云有进云如何是未结制以前的佛法师云知客事繁问垂钩四海祇钓狞龙万指云臻如何利益师云少刻有斋与你吃进云恁么则四众承恩去也师云莫谤山僧进云三脚香炉吞佛殿得风流处且风流师云又自谤也问大觉开炉煆凡炼圣还有不假炉韝者又作么生师云正好吃棒乃云诸方开炉十月十五大觉开炉十月二十二十与十五看来无差别若道有差别浑身堕荆棘若道无差别依旧须弥隔何也未是红炉一点雪卓拄杖下座。

　　晚参结制已三日也棒打石人头嚗嚗论实事如何是实事一切众生生死相续皆由不知常住真心性净明体用诸妄想此想不真故有轮转以拄杖画一画云截断你脚跟擉瞎你眼睛常住真心性净明体在甚么处良久喝一喝云莫妄想。

　　上堂祖师门下有胜有负有强有弱拳踢相应不饶一着狭路相逢冤家路窄不妨好个消息是甚么消息好手手中呈好手红心心里中红心。

　　天岸升禅师语录卷五
嘉兴大藏经　天岸升禅师语录


　　天岸升禅师语录卷第六

　　侍者一诚记录

　　　　住青州大觉禅院语录

　　上堂。斗斗凑凑打算不就。擿拄杖云。无孔铁锤是大神咒。

　　明心请上堂。问打鼓升堂即不问西来的的意如何。师云露柱笑你进云。蹋破草鞋无觅处。得来全不费工夫。师云灯笼笑你。进云笑我者。是我知音。师云面皮一尺。问皓月当空无所不照。因甚不鉴覆盆之下。师云灼然不借它人力。进云如是则烁破乾坤去也。师云你眼何在。僧礼拜师云。暗问五色云中师子子直下翻身事若何。师云差异众生。速须回步。进云更向前一步是何如。师云穿却你鼻孔。进云有鼻孔被和尚穿。无鼻孔和尚穿过甚么。师云金毛变作兔。问你我烧作一堆灰。向那里相见。师云头上黑漫漫。脚下黑漫漫。进云照天照地去也。师云且照取自己。问从上佛祖向甚么处安身立命。师云镇州出大萝卜头。问大事未明时如何。师云屈进云。大事已明时如何。师云屈进云。将此身心奉尘刹是则。名为报佛恩师云且缓缓乃云。衲僧家须要明心见性。心无形相如何明得。如来大师道。无无明亦无无明尽。祖师道。但莫憎爱洞然。明白如来怕无明祖师怕憎爱要得明心总未得。在大觉敢道无明明之。父憎爱明之母。识你父见你母。一任儿子们憎憎爱爱。有什么碍无。明亘天有什么过。见得么识得么。见得识得洞然明白见不得识不得只管长连。床上吃粥吃饭。异日家亲作祟。莫言不道喝一喝。

　　晚参。问虚空。有体须亲证。虚空体作么生。证。师云风吹大野乃云临济。杀佛杀祖德山呵佛骂祖。祖宗气宇如王。后代儿孙抱头。鼠窃。东窃西窃窃得些馋羹馊饭。自谓独得大似鸱枭吓凤凰。凤凰笑不歇。倒不如三家村里胡张三。暗中摸索一朝摸着旧笊篱。细看却是破木杓。喝一喝。

　　晚参。昨日晴今日雨。那个是本来天。若道晴的是不合今日雨。若道雨的是不合昨日晴。多少人云雾里作活计。便认云雾为天。及至太阳溢目现。前云雾瓦解冰消。又有人便道澄清绝点即此是本来天。怎奈古人道。万里无云青天也。须吃棒。衲僧家须办明缁素。始得还缁素。得么若缁素。得通天有路。缁素不得入地无门。喝一喝。

　　于副使请上堂。佛法根源非正信。妙智不能悟入祖师关。捩非大悲重愿何以开通。悲重则愿力弘深。信正则智光朗耀。智光朗耀如日轮之处于万方。愿力弘深同虚空之含于众象。虚空含于众象于诸境界。不生逆顺日轮处于万方。于诸高下平等悉周。所以道大人得大见大智得大用。直得风行草偃玉转珠回。有权有实能卷能舒。杀活临时纵夺自在。且道凭甚得到与么田地。乃喝一喝。云莫怪。从前多意气。它家曾谒圣明君。

　　上堂问。昨晚有一公案。请和尚拈出。师云。你向那里瞌睡来。进云恁么则不费和尚手脚也。师云直须整顿僧。喝师便打问背觉合尘。即不问背尘合觉时如何。师云无端无端僧拟。议师便打乃云。锤大钟击大鼓。长老既升堂。诸仁齐鼓舞满眼。声色时见闻。没可睹于此见。如来依旧如聋瞽。莫聋瞽李广当年射石虎。

　　晚参。尽。大地是沙门一只眼佛佛出世。在者眼睛里祖祖相承。在者眼睛里天下老和尚说黄道白。在者眼睛里百亿须弥卢。在者眼里　跳无边香水海。在者眼里腾波。佛国天堂出不得者。眼睛三涂地狱坏不得者。眼睛若识得者。眼睛要见无边刹境。自它不隔于豪端。十世古今始终不离于当念有。什么难若不识者。眼睛可谓有眼如盲。还识眼睛么。遂连叩齿云。不合攃沙攃土。

　　上堂。昔日僧问云门如何是佛门。云乾矢橛者僧没兴无端。上门上户讨得一场肮脏热闷。又僧问洞山如何是佛山。云麻三斤者。僧悔气本来洒洒落落。自亡讨得麻缠纸里大众。沿家觅佛终无所得。设有问大觉如何是佛。蓦觜便掴。蓦觜掴瞥不瞥。更如何掘掘。掘个什么诸方火葬此地活埋。

　　晚参。问自是不归归便得。且道得个什么。师云雁过留声。进云不留声时如何。师云投子道的僧喝师。便打乃云。凡为善知识者。须要与人解粘。去缚拔楔抽钉驱耕夫之牛夺饥人之食。大觉寻常不用者般。手脚只用一拳。乃竖拳云一拳拳倒黄鹤楼。一脚踢翻鹦鹉洲。有意气时添意气。不风流处也风流。设有人道者。是古人的。如何是大觉的。但向它道。堪恨古人无道理。预先偷我一联诗。

　　上堂。撞钟撞着老僧心。以拄杖击禅床。云不可不打着老僧心也。因甚诸天恐怖迦叶攒眉。乃合掌云双林树下。

　　晚参。设有一魔王。化作释迦老子来至僧堂若道是释迦老子却是魔王。道是魔王又是释迦老子。如何发付。即得自云双破。复云佛是魔王做。魔王是佛做。把火照面皮。魔佛一时破。破佛魔无处所。翻身鹞子过新罗传语嵩山破灶堕。

　　上堂。堪恨祖师没举止。灯心皂角尽情使。刚刚遗下死猫头。抛来擿去无人理。有人理滞货。一朝脱向你。

　　上堂。昔日杨岐和尚道薄福住杨岐。年来气力衰寒风凋败叶。犹喜故人归。啰啰哩拈上死柴头。且向无烟火。师云好便好。只觉太杀寒酸些。大觉则不然频年住大觉。拄杖活卓卓。当午日轮红。人归已如昨。莫莫莫。柴火一些无真。风自寥廓。

　　晚参。月明星稀。乌鹊南飞。释迦空着恼弥勒笑嘻嘻。笑又笑个什么。恼又恼个什么。伤嗟曹孟德被困大江西。

　　晚参。俊的太杀俊。俏的太杀俏。呆的十分呆钝的十分钝祇如不俊不俏不呆不钝的是什么人。堪嗟楚下钟离昧。

　　晚参。生从何来。玄关击不开。死从何去铁。蛇横古路正当。恁么时来无路去。无路作么生。道得个出身。句子若道不得。谩说穆陵山势险。前途更有最高峰。

　　晚参。应缘而化。物方便呼为智不可以智知不可以识。识总有百千方便法门。此中也着不得如何。如何铁壁铁壁。

　　晚参。喜则清风明月。瞋则雨暗云愁。且道喜的是瞋的是。有者便道无瞋亦无喜。者个唤作北俱。卢洲人不堪共语。还知落处么有时瞋有时喜或喜或瞋无定止。狂机内有道人身。逆顺场中急荐取。

　　晚参。诸人须明。本分事好佛祖言句。不是本分事。长老说的不是本分事。诸仁寻常学的解的不是本分事。要识本分事么。亲从宣德门前过。犹向傍人问帝都。

　　晚参。灯是火水是波。恁么会不较多祇如僧问。赵州道狗子还有佛性也。无州云无是什么道理。若道不得灯元。不是火水决不是波。

　　上堂。十五日已前万骑追不回。十五日以后千牛厌。不后正当十五日。森罗拱手万象咸听。且道听个什么喝一喝。

　　上堂。描也描不成。画也画不就。未称好手。民可使由之不可使知之。是何言与大觉拈得一个古本奇方。要使描就画就。诸仁共见共知。古德道十方无壁落四面亦无门净裸裸。赤洒洒没可把描也描就了。画也画就了。还知落处么。若知落处僧繇退后不知落处。可谓画虎画皮难画骨。知人知面不知心。卓拄杖下座。

　　晚参。昔日庞居士道。心如境亦如无实亦无虚有也。不管无亦不拘不是圣贤。了事凡夫大众。要识庞居士么擿下拄杖。云但识取者拄杖。

　　冬夜小参。天地之道。有阴有阳有消有长。衲僧门下有一片地。无阴无阳无消无长。昼坐夜眠难背难向。寸步不离不假思想。因甚诸仁三三两两。只为分明极翻令所得迟。

　　晚参。相逢不得莽卤。仔细抬头照顾分明临济大龙翻作堂前卧虎从头一一按过。惊得山僧舌吐。

　　晚参。问如何是。有师云雷陈如何是无。师云问取东桥骆。道士如何是不有不无。师云骑牛老子出函关。进云除却三句外。请师直指师云。彼自无疮勿伤之也。乃云今晚观世音菩萨现身。鬼王领众受食。若唤作菩萨却是鬼王。若唤作鬼王又是菩萨。唤作什么。即得假名三十二。八十也空。声佛是空。声菩萨是空。声鬼是空。声山河大地是空。声草木丛林是空。声长老是空。声阇黎是空。声蓦唤一僧。僧出礼拜师打云。切忌逐色随声。

　　天童专使刻就青州录回上堂。慈父心县游子。切一封书到血滴。滴回皇揾泪不能看传家。端与时流别卓卓孤风挽世。趋非常建立人难测。可怜求利觅名。徒怨恨满天。皆反侧骨堆平地起。江南谤言诤口如汤沸。岂有曾参果杀人。投梭三报疑难释。昭昭慧日能消融。雌黄之口如霜雪绵密从前斫不开。笑君枉费多般力。大众要见绵密处么。呈语录云。日可冷月可热。众魔不能坏真说。

　　晚参。如来大师道。无眼耳鼻舌身意。老子道器明者。之目。杜智者之口。窒听者之耳。斩巧者之手。大小二人各成。担板见解敢问现前诸仁。即今有眼曾见甚么现今有耳曾听甚么。现今有鼻曾臭甚么。现今有舌曾尝甚么。现今有身曾触甚么。现今有意曾想甚么。现今有口曾说甚么。现今有手曾捉甚么。于此见得。有眼有耳有鼻有舌有身有意有手有口有甚么。过其或未然。却被二尊者舌头瞒却。去也卓拄杖下座。

　　晚参。深固幽远。无人能到释迦。老子话堕了也既是无人能到。是什么人知得深固幽远。大觉此间不深不固不幽不远。却许诸人亲到。但是到者须进大觉门。既进大觉门。须入大觉室。既入大觉室。须明大觉主。阿那个是大觉主。设有人道长老话堕了也。可谓孝顺重生孝顺子。忤逆还遭忤逆儿。

　　上堂从上佛祖。皆以毒箭射人。中其毒者得大自在。迦叶中世尊毒箭射空眉下双眼。二祖中达磨毒箭射。透心肝五脏。德山中龙潭毒箭射破千年故纸临济中黄檗毒箭射透。从上百匝千重大觉。中五磊毒箭射翻空界月轮。其余尽是依依稀稀彷仿佛彿不堪为的即今莫有堪为的者么。擿拄杖云看箭。

　　上堂。山僧昨晚放一只箭射汝一群。还有毒发者么。良久云。钝杀养由基。

　　晚参。一九二九相逢不出手。今朝十一月二十有四日正是一九将毕。风和日暖不寒不热。贫者欢欣富者快活。惟有三老攒眉忧心。不释今岁腊不寒。来年人有疾。诸禅德腊不寒。人有疾偷心不死终须活。奉劝诸仁不用作祖成佛。还我死灰淋过来。自然平平贴贴。安家乐业信得及。一番受用天然别信不及记取。它年发寒热。

　　晚参。举庞居士参石头禅。师问曰。不与万法为侣者是甚么。人头以手掩其口。士豁然有省。一日石头问曰子。见老僧以来日用事作么生。士曰若问日用事。即无开口处。乃呈偈曰。日用事无别唯吾自偶谐。头头非取舍。处处没张乖。朱紫谁为号。丘山绝点埃神通并妙用运水及搬柴。好诸禅德。神通妙用。运水搬柴来朝。普请东庄搬柴。一转路上泥泞。天寒日短早去。早回不得说长老无情。执事不婉转。我等参禅禅不会觅心。心不得摧我。东行西行肩疼脚湿。一日一日蹉跎时节。引得庞公从旁大笑。合掌啾啾唧唧。衲僧门下全无巴鼻。喝一喝云。多知老翁未许饶舌。

　　晚参。近日禅门有二种禅。一种河鲀禅。一种虾蟆禅何谓河鲀禅。河鲀水面游。忽然撞桥柱。桥柱本无心河鲀便纳闷。何名虾蟆禅。虾蟆遇天雨。叫唤声如鼓天雨岂有心虾蟆叫。何苦何苦何苦。一味莽卤纳闷纳闷自伤己命。会中莫有江南客么。好报诸公强扎挣。

　　晚参。举宝公鸡鸣。丑一颗。圆光明已久内外推。寻觅总无境。上施为浑大。有师云。境上施为浑大。有张公帽戴李公首。认着依然眼失睛。精灵窟破无妍丑。

　　晚参。始欲不说。众生无解脱之期。始欲说之。众生又随语生解说。又不得不说。又不得菩提树下。四十九日。默然思惟肚宽肠热。从此指柳骂槐。狼狼藉藉心苦口甜。摇唇沸舌喝一喝云。多少人扶篱摸壁。

　　晚参。举沩山祐和尚。方丈颂云。沩山方丈峭峻难上。若人蹋着气如樊将。云峰悦禅师云。作家宗师天然有在僧云和尚作么生。悦有颂示之。翠岩方丈曾无遮障。衲子入来便见和尚。师云一人向泰山顶上架梁。一人向龙宫海藏立柱。然虽如是未称好手。大觉亦有一颂大觉方丈规矩难量。鹘眼龙睛不容顾盼。因湛彻干三禅有省。上堂问如何是向上一句。师云今日天阴。问天上天下惟我独尊是如何。师云云门在你顶门上。进云掀倒禅床。喝散大众去也。师云你试下手看。进云今日且放过和尚。师云伎俩已尽。乃云参须真参。悟须实悟。有者惟凭少许古人影响。般若所知境界。以为极则。大似鼠子作窃。昼伏夜行。惊惊怖怖。有甚快活。大觉门下有几个瞌睡猫儿终朝瞌睡。不知不觉掉下禅床。筑着鼻孔忍痛。不禁向青天白日下行走。一遍高声叫言。虚空有体我今亲证。被山僧趁入水牯牛队里。缩尾藏头。有朝一日。露爪张牙咬杀天下鼠子去在。

　　晚参。问文殊。是七佛之师。因甚出女子。定不得。师云大象不游于兔径。进云罔明。是初地菩萨。因甚出得女子。定师云三家村里老婆禅。进云祇如文殊罔明相去多少。师云一个鼻孔两个圈。乃举须菩提尊者。在岩中宴坐诸天。雨华赞叹者曰。空中雨华赞叹复是何人。云何赞叹天。曰。我是梵天。敬重尊者善说般若者。曰。我于般若未尝说一字。汝云何赞叹天曰如是。尊者无说。我乃无闻无说无闻。是真说般若。师云大小须菩提。被梵天换却舌头了也。要且当时放过梵天。昨晚山僧高卧寝室。诸天半夜遍布琼华。若道无说无闻。真说般若。雨华赞叹直是不甘。何故王令稍严不许搀行夺市。那里是诸天搀行夺市。处大众今朝好雪。

　　晚参。今日间行山门。见一唱莲华落者。手拍鱼鼓高声唱云。莲华落莲华落状元原是元和作。一种风流出当家。柳巷华街真快乐。不求清不弃浊。情忘简择无拘缚。笑傲乾坤何处家。莲华落兮莲华落。山僧闻得觉有味乎。其言乃问曰。你有如此高才何不做官去。渠又唱云。休休休试看为官几到头。白屋公卿容易老。朱门将相好担忧。我无忧也无愁。身轻一似海天鸥。宠辱不关情自健。莲华落里度春秋。山僧又向它道。你有如此高志何不学道去。渠又唱云。罢罢罢学道易将知见缚忙忙匝地普天人。几个男儿解入作忘悟迷绝穿凿眉宇。担头空索索。总饶佛祖好修持。不如唱个莲华落。山僧闻得便欲让院与它住。渠又唱云。住住住。看君住院非容易。毛头星现百千般猜疑。谤口满天地。我无猜不触忌。雪里横眠风里睡。长伸两脚大天光。起来唱个莲华落。山僧向前再欲与言。渠乃不顾飘然而去。大众还识此人么。大千沙界视同沤。步步毗卢顶上游。佛祖位中留不住。倒骑驴子下杨州。然虽如是。只可与弥勒同龛。未堪与释迦拽耙。有人简点得出大觉。与它一铤金。

　　上堂。文殊得佛智普贤。得佛行地藏。得佛愿观音。得佛悲者四个汉。各得佛之一体。未得佛之全体。在诸仁要见佛之全体么。有一无位真人。在汝面门出入。未证据者。看看便下座。

　　晚参。此事如明珠。在盘不拨自转。大众春生夏茂秋收冬藏。是转不转。阿汝诸仁寒则思衣。饥则思食。从朝至暮波波挈挈上来下去。是转不转转。即且置珠聻。一僧从东过西立。师云专好随人脚跟转。一僧出立座前。师云立地死汉。一僧云不离当处常湛然。觅即知君不可见。师云学语之流。一札千行僧礼拜。乃云适来灿灿光生。而今却成泥弹。

　　晚参。俱　见人竖指。大觉寻常数指颠倒逆顺。数来。刚刚只得十指。数它作么。恐后数目不明。被人东指西指。

　　晚参。拈拄杖。云者是天童送来的拄杖子。若说是天童拄杖子。现在大觉手里。若说是大觉拄杖子。又是天童送来。毕竟如何道得恰好去。若道得你有拄杖子。与你拄杖子。若道不得你无拄杖子。夺却你拄杖子。

　　晚参。达磨西来。只觅个不受惑的人。据山僧看来。普天匝地都是惑人。或觅心。或觅佛。或觅禅。或觅道。或觅向上向下。或觅古今公案。或觅自己。一僧云总不恁么时如何。师云又一惑人来也。便下座。

　　晚参。问如何是句。师云几乎错答阇黎话。如何是句。到意不到。师云诗若会吟无剩语。如何是意。到句不到。师云万语相逢一句无。如何是意。句俱到。师云季札观乐如何是意句俱不到。师云伯牙断琴。进云恁么则。有句中无句也。师云柳絮随风自西自东乃云闹市寰中识取天子百草头上荐取老僧老僧且止如何得闹市寰中识天子去昔吴郡有一乡盲。甚狡自言曾到京师。见天子来有人问曰。圣上穿戴的是甚么服色。盲云头戴金子打就的金冠。身穿金子打就的金袍。脚穿玉石雕成的玉履。傍有一班瞎老婆。听得遂各惊诧。圣上真是恁般服色。共相传说。以为实然。适遇智。者悯其愚鲁。向它道者是瞎说。无恁么事。一班瞎汉反共詈其欺己。大众生长京师不识天子。况吴地盲人去京师三千里外。如何得见圣上来。无怪一盲引众盲相传总不真。即今要识闹市天子么。荡荡仁风扇八方歌谣满路知何极。

　　晚参。此事如两家做交易。一般买者急切要买。卖者断然不卖。交易不成归家纳闷。闷之不已。忽然想着吽家中原有何用将钱别处寻买。此时无著欢喜处也下座。

　　佛会上堂。若人散乱。心入于塔庙中。一称南无佛皆已成佛道。于此明得阿弥陀佛去此不远。于此未明此去西天路迢迢十万余。

　　晚参。子不见夫逐鹿者乎。今日栏中走出。一鹿直岁打梆普请逐鹿有者忙忙拄撑门户。有者努眉把断要津有者谨守墙垣。有者随鹿趁逐终不得鹿。遂有揭杆持棒架箭张弓。怒喝高呼擎拳拍掌。其鹿惊怖愈不能得乃复用断贯索。布缦天网。掘平地坑。使钩锥智。虽暂勉强擒获。终是跳擿不宁。山僧乃令众人退后。任它丰草长林。饥则与之以食。渴则饮之以水。数日人不逐鹿。鹿亦忘人。人鹿两忘。趁亦不去。于是唤之。左则左唤之。右则右呼之。来则来挥之。去则去乃尔。驯。乎其。驯。善乎其善。然后知向之逐鹿者。皆不可以为训也。敢问大众。即今院中。鹿在甚么处。众无语。自云。屋北独宿。便下座。

　　晚参。窃金者诛。窃国者侯。临济大师是白拈贼盗。常住物作人情。山僧直是气不愤。后来古德遇盗索宝乃曰。僧家之宝非君所宜。盗更诛求遂与。一喝盗乃加刃大众。古德自炫其宝。宜其丧身失命者矣。若是大觉遇盗索宝。但向他道。人人本具个个不无。且道还免得丧身失命也。无拄杖子道。长老强盗如何也与它说道理。自云是。是如今禅和子。总是一班不识道理的强盗。

　　晚参。天何言哉。四时行焉。地何言哉。万物成焉。山何言哉。草木生焉江何言哉。龙蛇宅焉。海何言哉。宝藏兴焉。予何言哉。拄杖子　跳上三十三天。筑着帝释鼻孔。东海鲤鱼打一棒。雨似盆倾。设有道前面说的。都出典章。此话是何章句。乃呵呵笑云。可谓仁者见之谓之仁。智者见之谓之智。百姓日用而不知。

　　上堂本是净琉璃瓶。注却一器清水。应用无不具足。无端着盐着酱搅为酥酪醍醐。虽然美之至也。已失水性之自然矣。佛祖者众生之罪人也。靠拄杖下座。

　　晚参。举僧问赵州。狗子还有佛性也无。州云无。又僧问。狗子还有佛性也无。州云有。师云。合将五百斤铁枷。枷却赵州驴项。押向酆都狱中与善星调。达同受三禅天乐。因甚如此谤斯经故获罪如是。

　　晚参。煮豆然豆萁。豆在釜中泣。本是同根生。相煎何太急。曹子建虽是七步成章。犹有嫌恨心在。大觉也有一偈。瓜从地上生。有甜复有苦。苦者莫怨甜。甜者不嫌苦。拄杖子道。长老失却拈韵了也。乃呵呵笑云一字不肯放过。又遭上座简点。

　　上堂。问六户不明时如何。师云。今晚三十日。进云向上事又如何。师云来朝是初一。进云向上玄机才拨动百千三昧一豪端。师云。西天人不会。唐言问头上安头时如何。师大笑。进云转身一步时如何。师喝云山头雪未消问如何。是先照后用。师云。张华望牛斗如何。是先用后照。师云。雷焕入丰城。如何是照用同时师云。风雷闪烁如何。是照用不同时。师云。剑入潭津问如何是戒。师云。山门卧碑如何是定。师云。堂前石凳如何是慧。师云。东西南北四至分明。进云戒定慧蒙师指示。露柱怀胎意若何。师云。肚膨腹胀。僧喝师。便打。乃云德山和尚道。我宗无语句。亦无一法与人。且道。与入门便棒相去多少。临济大师道。大凡演唱。宗乘一句中须具三玄门一玄门。须具三要。且道与入门便喝。所隔几何。还明辨得么。若明辨得。临济德山一场败缺。明辨不得且看二大士。七纵八横去也喝一喝卓拄杖下座。

　　晚参。今岁常住有十种。可喜山门清净。一可喜僧众安宁。二可喜执事和谐。三可喜粥足饭足。四可喜内无诤论。五可喜外绝讹言。六可喜龙象骈臻。七可喜用心不杂。八可喜檀护信向。九可喜长老病愈。十可喜适有禅和子出来道可喜。可喜且休提起。我等相随朝参暮请。参禅禅不明。学道道无影。直待求生不得。求死不得。慞慞惶惶抑逼难忍。可惧可忧可怖可惊。长老闻得不觉手之舞之足之蹈之。因甚如此更添一喜。

　　上堂。释迦西撮老胡。东撮天下老和尚。南撮大觉。北撮一齐。撮来供养一元和二达磨三僧伽四宛跶。丘且道。撮个甚么。良久云东风。

　　晚参。此事直须英灵。担荷始得。如将一百二十斤担子放汝肩上。汝便直下承当。一气走一百二十里。更不回头转脑。计较思量担子重轻。路途长远。目不瞚视。气不喘息。轻轻歇下担来。不妨畅快。若是三搭四兜如何若何。先计担子重轻路途远近自然一步也难行也。我今不得中行而与之。必也狂狷乎。狂者志大愿高。狷者行不失守而深恶。夫不狂不狷似是而非者其名曰乡。原非之无非刺之无。刺同乎流俗合乎污世居之似忠信行之。似廉洁众皆说之。自以为是而不可与入佛祖之道。所谓焦芽败种而贼害夫我法者是也。嘘一嘘便起。

　　晚参。渴鹿趁焰须饮赵州茶。锦鲤翻身不食云门饼。即今还有翻身鲤么。喝一喝云。一齐点下。

　　晚参。昔日僧问风穴。禅师道鱼隐深潭是如何穴。云汤荡火烧诸仁。向者里道个出身。句子看众屏息。师乃云。如无则山僧亲行此令去也。拽拄杖一时打散。

　　晚参。古者道不见一法即如来。是则名为观自在。又有道不见一法是大过患。因甚一人恁么道。一人又恁么道。一僧云频呼小玉元无事。祇要檀郎认得声。师云如何是声。僧便喝师云。猫声狗气。僧云和尚不要分别。师云唤你作猫得么。僧无语。师云者畜生不识主人。在乃云若向前句中会得。许你会如来禅。若向后句中会得。许你会祖师禅。山僧恁么告报。还是注解古人邪。指示诸仁邪。别有道理邪。良久云。前箭▆▆▆▆深。

　　天岸升禅师语录卷第六
嘉兴大藏经　天岸升禅师语录


　　天岸升禅师语录卷第七

　　侍者元玉记录

　　　　住青州大觉禅院语录

　　上堂：“大众，两个五百便是一贯。更问如何，痴汉！痴汉！”便下座。

　　上堂：“百尺竿头须进步，步步直须蹋实地。锦上铺华又一重，重重春渡大河东。穆陵关出来把住道，早哩早哩。今朝才是二九中，因甚红英落如雨。喝一喝，云山精。退后不许多语。大觉院里寻常，冬行春令一队。英雄又岂肯随四时而推数！”卓拄杖下座。

　　说戒。上堂：“适来方丈，打点几句佛法。发付诸仁，上得座来，一时忘却了也。拄杖子还记得么？记不得。如意还记得么？记不得。侍者还记得么？记不得。阇黎还记得么？记不得。引礼还记得么？记不得。戒子还记得么？记不得。总记不得，可谓佛见法见一时融。清净戒珠如朗月，照空人我是非山，金锁玄关拘不得。”喝一喝：“是名持戒波罗密。”

　　晚参：“师子不咬粪猪，俊鹰不打死兔，大觉往时也。有上门上户埋兵掉斗，山僧直是惧怕，退步让它。何故？盖为渠早已通身披挂了也。”拄杖子道：“长老不似临济，儿孙未具咬猪狗手段。”乃呵呵笑云：“我笑临济太忙，终日咬猪咬狗。”

　　晚参：“大觉有时戴宝冠缨络，则诸仁惊怖骂詈。不得已而着敝垢衣，则诸仁赞叹欢喜。吾闻越狗吠雪，蜀狗吠日，少所见多所怪，见骆驼犹言马肿背。既然如是，又争怪得山僧？”

　　晚参：“人之所弃，长老所取。长老所弃，人之所取人之所取的是甚么？菩提涅槃佛法心性。长老所取的是甚么？粪埽堆头一文不值的骨董。骨董骨董，逢人相送。送去送来，不脱骨董。设有道：‘长老放下骨董别通个消息来？’乃展手云：‘骨董骨董。’”

　　成道。上堂，问：“雪山成道，一人传虚。拈却葛藤，请师直指。”师云：“推倒门前大案山。”进云：“恁么则如龙得水去也。”师云：“蛇头未生角。”僧礼拜。乃云：“昔日世尊睹星悟道，今日大觉指出满天星斗，令诸仁一时悟入。”拈拄杖云：“拄杖不是星。”举拂子云：“拂子不是星，山门佛殿不是星，灯笼露柱不是星，山河大地不是星，草木丛林不是星。于此悟入，依然日午打三更。于此不悟，可谓男儿各有冲天志，不向如来行处行。”卓拄杖，下座。

　　上堂。拈拄杖云：“总是一条拄杖，因甚在长老分上杀，活纵横得大自在。诸仁分上抑抑逼逼，豪无受用。同是一个生缘，因甚诸仁知处，长老总知；长老知处，诸仁不知。一般佛法无多子，两处淆讹试断看。”

　　上堂：“会中还有姓张的么？”自云：“有。”“还有姓李的么？”自云：“有。”拈拄杖云：“柱杖子，你姓甚么？”自云：“姓杜，名撰你，如何？唤作杜撰。”自云：“被长老带累。”“长老如何带累你？”自云：“长老若不杜撰，如何终日与人说张说李？”乃呵呵大笑云：“苦瓠连根苦，甜瓜彻蒂甜。为怜三尺子，却被木头嫌。”

　　晚参。问：“赵州狗子，除却有无句，请师速道。”师云：“但向有无里荐取。”僧顿足。师云：“是有是无。”僧喝。师云：“何曾梦见赵州来！”问：“生从何来？”师云：“掘地活埋。”进云：“死从何去？”师云：“勘破露柱。”进云：“不来不去时如何？”师云：“堕！”问：“如何是西来意？”师云：“雪铺满地。”乃云：“爱之欲其生，恶之欲其死，自是常情。大觉此间，爱之朝打三千，暮打八百；恶之愿它作祖，愿它成佛，令渠速走它方，免见堂前搕　。”拄杖子道：“长老未出常情，敢问如何得出常情去？”自云：“糊饼。”乃呵呵笑云：“坐断天下人舌头，不无拄杖子。若是唱教门中，须让长老百步。”

　　上堂。问：“如何是横也布袋，竖也布袋？”师云：“老鸦。”进云：“放下布袋时如何？”师云：“虽活如死。”乃云：“夜来狂风大作，吹起红尘万里。一尘一佛刹，一刹一如来，一一如来各出广长舌相，说般若波罗密门阿那律陀。终日瞌睡，被揭谛神恶发扭转鼻孔，甚生猒恶。依旧向无人处閟目观空，拟欲背尘合觉。合来合去终无合。杀更要着草鞋行脚觅然灯问迦叶。”喝一喝：“错过风前弥勒。”

　　上堂：“南泉斩猫波罗揭谛，赵州顶鞋揭谛波罗。大觉只知其生，不知其死；大众要脱生死两重关。”拈拄杖云：“只向者里道。道擿下，云尸横万里，怎怪当年二首座。”

　　尹中翰至。上堂。问：“虚空体相，无欠无余，还假修证也无？”师云：“守寒客路，岂非愚僧？”作舞云：“一拳打碎虚空去也。”师云：“邯郸学唐步。”问：“信为道元功德母，长养一切诸善法。祇如初中后善，还许学人请益也无？”师云：“打埽面前垃圾堆。”僧拟议，师喝退。乃云：“此吾故友芝仙尹公也。渠本越人，迈迹淄川，特特过访山僧，抠衣问出世法。山僧向它道：‘公昔身居凤凰池上，当明良喜起之时，方且为龙为夔，为皋为稷，子见其荣乎？’曰：‘不也’。‘自后家国变迁，流离转徙，几不免于虎口，日奔走于锋镝，子见其辱乎？’曰：‘不也。’‘迨至新朝定鼎，起复旧臣，叔孙通兴，礼乐于今时，冯老子典文章于当代，子见其贵乎？’曰：‘不也。’‘即今山林遁志，混迹渔樵，居原宪之贫，乐颜子之乐，子见其贱乎？’曰：‘不也。’‘荣辱贵贱，是人生四重关捩，公既一一透过，可谓不与万法为侣。既不与万法为侣，则与诸尘绝对。既与诸尘绝对，则座上不见有山僧。既座上不见有山僧，则目前不见有中翰。既目前不见有中翰，则见山不是山，见水不是水，天不是天，地不是地。一道平等，浩然大均。既一道平等，浩然大均，尚无入世法可得，既无入世法可得安有出世法可得？到者里用不着。君子无所争，须是越人关弓而射之，其至尔力也，其中非尔力也。’”大众：“长老何似孟夫子？”良久，喝一喝：“长老诲人不以规矩。”

　　晚参，拈拄杖云：“我者拄杖只打知痛痒的。祇如知痛痒的，因甚却要打它？”一僧云：“锦上铺华。”师云：“吃棒不了。何不道功不浪施？”

　　上堂：“纯钢打就，生铁铸成。沩山典座费尽腕头力，五味饡秤锤，供养泰山石敢当，云居土地一点无，灵引得真净，老子心愤愤，口悱悱，高声唱言，头陀石被莓苔里，擿笔峰遭薜荔缠，满地葛藤收拾不得。”喝一喝。

　　上堂：“顶门眼正，只知有天，不知有地。脚跟线断，只知有地，不知有天。南泉大师道我十八上便解作活计。赵州和尚道我十八上便解破家散宅。若到大觉门下，管教动弹不得。何故？盖为识渠来处了也。设有道：‘我也识得长老。’长老要问你：‘你在面前识背后识？’你若道面前识，长老立你背后；你若道背后识，长老立你面前。你若道：‘大丈夫汉，何必面前背后。’阿呵呵，自是你不识长老，长老何曾面前背后？”

　　上堂：“师子吼无畏说，百兽闻之皆脑裂。野干化作师子形，师子忽作野干。属大者如兄，小者如弟，如何鉴别？山僧有个鉴别处：但令它向万仞崖头一一点过。果系吾家种草，自然腾擿千峰。若是野干之流，心胆俱碎，急急走三千里外，遇着五百生前旧魂魄，叉手相迎道：‘我乃师子父，汝真师子儿。我有窟宅，与君共之；我有眷属，与君同之。’阿呵呵可奈何！知恩者少，负义者多。捉象全其力，捉兔母乃过。不如青白留双眼，横担拄杖入烟萝。”

　　上堂。问：“空劫已前一句是如何？”师云：“胡狲骑鳖背。”进云：“未悟的人，佛法还在也无？”师云：“在。”进云：“在什么处？”师云：“立地尿出。”问：“六根门头放光现瑞，因甚某甲不识主人公？”师云：“牛上骑牛。”问：“如何是向上一着？”师云：“掘地活埋。”进云：“昼参夜参，不曾见者个汉，毕竟者个汉是何面目？”师云：“瞎。”进云：“恁么则当阳不昧本来人也？”师云：“杓卜听虚声。”问：“如何是正见？”师云：“着你不得。”乃云：“千般说，万般喻，祇要教君休歇去。因甚东胜神洲打鼓，西牛贺洲不闻；南赡部洲点灯，北俱卢洲暗坐。君子喻于义，小人喻于利。”

　　上堂。问：“透过龙门时如何？”师云：“点。”问：“既生已后，诸相具足。未生已前，是何面目？”师云：“眼睛突出。”进云：“四大分散时如何？”师云：“死。”乃云：“临济用金刚宝剑，斩尽痴顽。杨岐将玉笛横吹，惊天动地。盐官打破虚空鼓。云门腊月二十五，虽然曲调也称奇。若到大觉门下，直令赛采不得。且道大觉将甚么与它赛采　？只者　地一声，天下人赛采不得。”

　　除夜小参。问：“小尽二十九，大尽三十日。东村王老夜烧钱，还有佛法道理也无？”师云：“问取王老。”进云：“和尚因甚不答学人话？”师云：“山僧因汝颠倒。”僧喝。师云：“却值拄杖不开封。”问：“诸佛非我道，谁是最道者？”师云：“刍狗吠时天地合。”进云：“父母非我亲，谁是最亲者？”师云：“木鸡啼后祖灯辉。”进云：“恁么，则唱还乡曲调去也。”师云：“如何是还乡曲调？”进云：“途中消息尽，遍界任横行。”师云：“正在途中。”乃云：“今夕除夕，埽除不迭，大雪纷纷，寒风淅淅，吹得普天师吼雷鸣，妆成遍界蛟宫月室。不用露地分牛，何须打鼓弄笛。佛印祖机，天造地设，因甚子湖狗子嗥嗥不歇，咄，眼里有屑！”复举：“古者道：‘刍狗吠时天地合，木鸡啼后祖灯辉。一年光景今宵尽，万里更无人未归。’”师云：“归则归矣，甚么劫中离家舍来？记得贾阆仙有一篇‘黄绢幼妇外孙’，齑臼举似大众：‘客舍并州已十霜，归心日夜忆咸阳。无端更度桑干水，却望并州是故乡。’”卓拄杖，下座。

　　元旦。上堂。问：“如何是新年头佛法？”师云：“万年松在祝融峰。”进云：“者一句落在甚么处？”师云：“真个不知落处那。”进云：“学人不会闲家具。”师云：“朦袋乱呈，犹嫌少在。”问：“万指丛丛拥法王，高升宝座现千祥。古今有个无私句，新岁新朝乞举扬。”师云：“天上有星皆拱北。”进云：“恁么则知归有地去也。”师云：“如何是你知归句子？”进云：“人间无水不朝东。”师云：“鹦鹉能言争似凤？”问：“旧日葛藤除已尽，斩新条令请师宣。”师云：“但愿东风齐着力，一时吹入我门来。”僧礼拜。乃云：“今日元日现前，大众还识元字义么？大哉乾元，万物资始，天之用也。至哉坤元，万物资生，地之用也。与天地合其德者，惟圣人乎？圣人体元，百执调元。所以道：‘君王了了，将帅惺惺，一回得胜，万国咸宁。’宁后如何？横按莫邪全正令，太平寰宇斩痴顽。”卓拄杖，下座。

　　春朝。上堂。问：“才过岁朝，又逢春节。作么生是庆春一句？”师云：“大地撮来无硬土。”进云：“还是神通妙用，法尔如然。”师云：“神通妙用，法尔如然。”进云：“因甚学人恁么道，和尚也恁么道？”师云：“拈尾作头，有何不可？”进云：“学人拈头作尾时如何？”师云：“颠倒众生。”进云：“且莫厌良为贱。”师云：“还我话头来！”僧拟议，师便打。问：“不问新奇特，不打旧葛藤，请师直捷道。”师云：“春寒嶛峭。”进云：“蒙师指出当阳句，亲到长安几个知。”师云：“道！道！”进云：“说破不值半文钱。”师云：“坐断舌头。”乃云：“春归也，大地撮来无硬土，柳眼未舒欲舒，桃唇欲吐未吐，黄莺转舌立枝头，粉蜨伸腰学细舞。有一个正衣冠尊瞻视的老先生向山僧道：‘齐一变至于鲁。’”乃呵呵大笑，云：“笑个甚么？我笑尼山孔圣人，也似西天说梵语。”

　　上堂。问：“截断黄河水倒流，中兴济北有来由。提纲独振寰中久，海屋添筹更若何？”师云：“南山春色十分新。”进云：“恁么则家家同庆去也。”师云：“天上天下，惟我独尊。”进云：“设遇跛足，阿师和尚如何相见？”师云：“山僧性命在你手里。”僧拟议，师打，云：“令行依旧属山僧。”问：“诸佛出世，寿等虚空。未入母胎，寿算多少？”师云：“彭铿不为长，颜氏不为夭。”进云：“只如诸佛与和尚，还有同别也无？”师云：“山僧从来不识佛。”进云：“设遇三十二相八十种好时如何？”师云：“偏是阇黎见得亲。”僧礼拜，云：“也不得埋没学人。”师喝，云：“忘前失后汉！”问：“无人相，无我相，无众生相，无寿者相，敢问和尚即今甲子多少？”师云：“七十三八十四。”进云：“恁么则无寿者相也。”师云：“向道苏州有，山东却也同。”乃云：“今朝正月初五，自笑虚生浪死，有烦四众庆生，只可吃茶吃果。若有问‘长老生从何来’，直得浑身怕怖。更问‘死从何去’，愈觉寒毛卓竖。设若道‘长老既是大善知识，因甚怕说生死？’不是长老怕说，怕汝诸人依样画虎。”

　　晚参。举：“世尊因文殊普贤起佛见法见，被世尊威神摄向二铁围山白云端。和尚道：‘世尊无大人相，承天则不然。若有向承天，者里起佛见法见，不敢动着。何故如此？但得雪消去，自然春到来。’五祖演和尚道：‘白云则具大慈悲。’遂拍手，云：‘曼殊室利，普贤大士，不审不审，今后更敢也无？’自云：‘一度被蛇伤，怕见断井索。’”师云：“世尊无大人相，白云不敢动着。演祖随情搂搜，犹欠末后一着。若有向大觉门下起佛见法见，令它东方来者东方坐，南方来者南方坐。香华灯烛四事供养。因甚如此？不见道，齐之以礼。”

　　送化士。上堂：“发心须勇猛，立志贵坚确。昨夜普化攃风攃颠向山僧道：‘某甲打梆摇铃去也。’山僧道：‘已近元宵，何不且过灯节’渠愤然道：‘长老说甚元宵灯节。’撩起便行，已迟八刻。大众，俊哉！衲子人人勇猛如斯，个个坚确如此，敢保无事不办。因而赠之以偈：‘肉案拾得摩尼珍，楼头撞着好菩萨。横担布袋入长安，一似明州憨抹跶。有放收善斟酌跨，鹤归来锦上蹋。’”

　　晚参：“昨夜虚空向山僧道：‘求和尚与某甲安个鼻孔。向后好向人前出气。’被山僧蓦头一棒，打得粉碎。缓缓收拾起来，向山僧作礼道：‘谢和尚与安鼻孔。’大众，虚空安鼻孔，今古罕闻，传到诸方，岂不大笑。诸方笑即且置现前。诸仁还信得及么？信得及，犀因玩月纹生角；信不及，象被雷惊华入牙。祇如诸方笑又如何？一任诸方口笑歪，不识虚空安鼻孔。”

　　晚参。举古德道：“吾早年来积学问，亦曾讨疏寻经，论分别名相，不知休。入海算沙徒自困，却被如来苦呵责。数它珍宝有何益。”师云：“数它珍宝有何益，不如珍重便休歇。家家屋里贩杨州，七珍八宝用不竭。”喝一喝，卓拄杖，下座。

　　上堂：“佛祖尽是懵懂汉，递代相承乱易乱。大觉有个方便门，诸人当断直须断。”擿拄杖云：“看看。”下座。

　　晚参：“彼我无差，色心不二。”拈拄杖云：“唤作拄杖，拔舌有分。不唤作拄杖，入地狱如箭。还道得么？直饶道得，也与三十。”

　　施主请上堂。问：“诸上善人，请师升座。如何是教外别传一句。”师云：“三德六味供佛及僧。”进云：“锦上添华去也。”师云：“莫乱道。”问学人拈出虚空体，请和尚与安鼻孔。师云：“少刻随众得饭吃。”进云：“一饱忘百饥也。”师云：“乐则同欢。”问：“推倒须弥山，蹋翻四大海时如何？”师云：“趁出山门外。”进云：“佛祖位中留不住，从教遍界任横行。”师云：“因甚出不得山僧手里？”僧拟议，师便打。乃云：“凡夫具足圣人法，圣人具足凡夫法。”竖拂子云：“凡圣同时入此宗，大施门开无壅塞。佛法无多子，只要信得及。信为道元功德母，长养一切诸善根。三界无安，犹如火宅。汝等欲求出离，但信自己是佛。佛是众生为，众生是佛作。于此信得，及去，变大地作黄金，搅长河为酥酪。供养无心道人，供养百千诸佛。是法平等，无有高下。既然如是，我不轻于汝等，汝等皆当作佛。”灯夜小参：“天上月，人间灯，光光相照，无杂无分。灯联月，月联灯，灯月交联，无二无别。三世如来影里行，百千菩萨光中入。虎咬大虫，全提时节，却怪穆天子骑马走不歇。说道东京灯火盛，西京江南风月胜江北，行尽四大部洲，走遍南天北极，到底人间只一灯，何曾天上有双月。因甚北地春寒，江南秋热。”喝一喝，“个中消息，无人能识。”

　　上堂。问：“海众临筵，侧聆师诲。如何是灯节一句？”师云：“腾辉遍大千。”进云：“我见灯明，佛本光瑞如此。”师云：“如何是本光？”僧指灯。师云：“瞎。”进云“烁破乾坤。”师云：“还见山僧么？”僧喝。师云：“不得。”礼拜。僧作礼。师云：“眼私盐汉。”乃云：“天上月圆，人间月半。若道是月半，则违却天上。道是月圆，则违却人间。道得平等句子，许你天上人间。若道不得，万古碧潭空界月，再三捞捷始应知。”

　　请监寺、知藏、典座、侍者上堂：“捋拳来打我。有意气时添意气，斗劣不伏输，不风流处也风流。瞌睡虎咬碎摩尼珠，水牯牛拓出铁酸馅。唱拍相随，象龙蹴蹋，千古嘉声，丛林标格。”卓拄杖，下座。

　　晚参：“千人排门，不如一人拔关，何处讨者一人来？僧问赵州：‘和尚，如何是赵州？’州云：‘东门西门南门北门。’赵州指出四座门，门门有路透长安。只是千人万人无一人出得赵州门。汾阳和尚道：‘汾阳门下有西河，师子当门据坐，但有来者，即便咬杀。作何方便，入得汾阳门，得见汾阳人？’汾阳师子太杀威，狞直令前，不构村后不迭店，无怪千人万人，无一人入得汾阳门。汾阳门入不得，赵州门出不得，两重关齐拈出，千人万人不敢拔，一人拔。临济何曾解，白拈天下人，遭马驹蹋。”喝一喝。

　　晚参：“芭蕉闻雷开，葵华随日转，是有情？是无情？枯桑知天风，海水知天寒，是有意？是无意？者里见得，山僧有口挂壁。若是思而知，学而解，总是鬼家活计。大众要见不思而得，不勉而中么？香严竹子古今青，灵云桃华红似锦。快与快与，百草头上荐取。老僧闹市寰中识取天子。”喝一喝。

　　晚参：“把住也在我，放行也在我。我为法王，于法自在。有时在人不在法，有时在法不在人，有时拈头作尾，有时拈尾作头。还有与大觉同生同死者么？”良久，云：“缘木求鱼。”

　　解冬，晚参：“地擎山，石含玉。饱憨憨，道不足。者山望见那山高，温暖却胜冷拘束。解开布袋头，一任走南北。草鞋费尽不知休，那得皮宽大树宿。更堪忧，齑瓮毒，撞着华亭老锦麟，咬得赤梢苦痛哭。无舌人，再叮属，劝君具眼好参方，起倒莫随人碌碌。”

　　上堂。问：“九旬已满，圣制告圆。人人似虎靠山，个个如龙得水。如何是解结同时句？”师云：“快马一鞭。”进云：“今古应无坠，分明在目前。”师打，云：“钝鸟莫栖芦。”问：“如何是法眼？”师云：“山僧不及阇黎。”“如何是肉眼？”师云：“阇黎不及山僧。”“如何是正眼？”师云：“山僧阇黎总在者里。”进云：“恁么则三世诸佛，历代祖师，无二无别去也？”师打，云：“擉瞎汝眼。”进云：“有意气时添意气，不风流处更风流。”师云：“盲人摸象。”问：“生从何来，死从何去？”师云：“猛虎当路踞。”问：“草鞋似虎，拄杖如龙时如何？”师云：“看你走向什么处去。”僧礼拜。师云：“虾跳不出斗。”乃云：“虚空为关，须弥为锁。透得过者是上大人，透不过者小生而已。吾闻牛山之下有种瓜郎，种得一瓜长丈二，说是金牛洞口锁钥匙，至今抛攃烟雨里。拾得者富比侯王，汝等何必它乡作穷子？可知礼不信，但闻丘乙己。”喝一喝。

　　送天童专使。上堂：“此去明州三千里，路途遥远，各各珍重，早去早回，山僧更不再属。见老和尚，拜问起居。万福安乐行否？众生易度否？少病少恼否？近闻海上有警，干戈中立太平基。自是和尚寻常手脚，不烦再问。此间山东地面遗下的不了公案，不肖弟子未能了却，终日拄拄撑撑，门户未曾倒塌。盐酱虽不丰富，到也恰恰彀用。尽此身心，报德酬恩，不烦挂念。其余若见石大兄、李二弟、张三哥，一一问讯，尊候起居。各埽门前雪，鳌山店里，鳖鼻蛇口喷毒雾。一度被蛇伤，怕见断井索。谛当灵云，敢保未彻。山东地面，无一些子。土仪相送，无钱难做好儿郎。空疏莫怪。一往的言语助辞，焉哉乎也。已是末后句子，不可更提起。天地玄黄，宇宙洪荒的道理。好曲不重唱，彼此出家儿，放教肚皮大事忙。不及草书，某甲悚惶再拜。”

　　晚参：“临济打黄檗不得，道：‘当仁不让。’兴化摈维那不得，道：‘养子之缘。’还见古人么？若见子孝父慈，不见以怨报德。”

　　晚参：“春色满园关不住，一枝红杏出墙来。且道还有佛法道理也无？”良久，云：“勇施菩萨。”

　　上堂：“许久不说法，口边生白醭。双眼尽　眯，两脚成踯躅。勉强上禅床，欲笑反成哭。哭个甚么？九年面壁人，好意翻成毒。”

　　上堂。问：“鼓声才罢，四众云臻。如何是大觉境？”师云：“塞瞎汝眼。”“如何是境中人？”师云：“坐断汝舌。”“如何是夺人不夺境？”师云：“不惟眼瞎。”“如何是夺境不夺人？”师云：“且又耳聋。”“如何是人境两俱夺？”师云：“鱼游釜中。”“如何是人境俱不夺？”师云：“死蛇活弄。”乃云：“清明前，寒食后，土馒头下哭哀哀，松柏林梢纸翼翼。秋千架上，红粉争妍。芳草渡头，锦衣斗富。须菩提尊者岩中宴坐，天眼遥观，合掌叹曰：‘若有我相人相众生相寿者相，即非如来。’山僧向它道：‘尊者只知其一，不知其二。何也？试看昨宵风雨后，马蹄何处避残红。’”

　　上堂：“佛敕波离尊者开清净法门。虽有恶人，斋戒沐浴，尽可以入此门。庆喜尊者开智慧法门，敏而好学，不耻下问，尽可以入此门。惟有金色头陀行吟微笑，独上高台。吟个甚么？门门有路透长安，休捻华枝客舍看。杜宇声中春去了，思君倚遍玉栏杆。”喝一喝，卓拄杖下座。

　　上堂：“千尺丝纶直下垂，一波才动万波随。”拈拄杖云：“一波动也。”卓一下云：“万波随也，还有锦鳞冲浪者么？”良久，云：“秦水无鱼。”

　　晚参：“之子何遑遑，卜居须自审。南方瘴疠多，北地风霜甚。荒陬不可居，毒川难可饮。魂兮归去，来食我家。园黮！”师云：“寒山菩萨，美则美矣，善则未善。大觉则不然。吃官酒，卧官街，当处死，当处埋。”卓拄杖，下座。

　　说戒。上堂：“尽大地总是穷子，无由自致身于青云之上。有大智者被之以无价之衣，饮之以无上之味，却乃慞惶惊怖，背驰远方。不得已而告之曰：‘身无毛羽不可嬴而无衣。腹岂匏瓜，焉能系而不食？’由是应量与器，相体裁衣。得地者恩大难酬，得名者暖衣饱食。善来菩萨，仔细辨别。”喝一喝。

　　佛诞。上堂：“世尊初生，一手指天，一手指地，周行七步，目顾四方，曰：‘天上天下，唯我独尊。’云门大师道：‘我当时若见，一棒打杀与狗子吃，贵图天下太平。’”师云：“世尊可谓龙袖拂开全体现。云门真乃象王行处绝狐踪。然，虽如是。二俱不了。还有简点得么？”顾视左右，云：“丈夫气宇如王，肯受囊藏被盖。”

　　结夏。小参：“释迦老子于二千年前作得一梦，梦于是日率比丘众，据菩萨乘，修寂灭行。性相平等，身心安乐。东土比丘，准此规绳，每于是日，同作此梦。山僧诚恐现前诸仁梦中作梦，无有了期，特借雪峰鼻孔，为诸人唤醒一上。”拈拄杖，云：“南山有条鳖鼻蛇，汝等梦中切须照看。”擿拄杖，喝一喝，下座。

　　上堂。问：“安居结夏，选佛场开，大众之中还有不受简选也无？”师云：“只你一个。”进云：“恁么则学人不入众数去也。”师云：“你向什么处安身立命？”僧喝。师云：“叫苦作么？”进云：“转见不堪。”师云：“款出囚口。”乃云：“昨日提纲，今朝揭领。敢问透网金鳞以何为食？”良久，云：“看君不是金牙作，争解弯弓射尉迟？”卓拄杖，下座。

　　晚参。问：“枯木逢春是如何？”师云：“汝运何迟！”进云：“树倒藤枯是如何？”师云：“汝命何促。”乃云：“四月三十日，打鼓为君说。不用别思量，来朝五月一。”

　　天岸升禅师语录卷第七
嘉兴大藏经　天岸升禅师语录


　　天岸升禅师语录卷第八

　　侍者一诚记录

　　　　住青州大觉禅院语录

　　上堂：“堪笑祖师巧成拙，古往今来难分雪。迦叶眼里着空华，百丈鸭子穿却鼻。阿呵呵，天下衲僧跳不出。”割麦。晚参：“欲识佛性义，当观时节因缘是甚么时节。今朝五月初七日，高陇蚕麦尽成实。普天大地没饥人，吃了共念波罗蜜。”拈拄杖，云：“拄杖子道：‘长老未得到口在。’”乃呵呵笑，云：“要到口，须出手。”

　　上堂。举：“盐官令僧看见性法门，闻大沩亦尔。密遣二僧往探之。既至，座下凡百，提唱俱不识，乃生慢意。一日，会小释迦，曰：‘你莫粗心。’小释迦遂作一圆相，以手捧向前。二僧又不识。小释迦云：‘你莫粗心。’遂起去。”师云：“二僧粗心，不识小释迦三昧大觉。门下莫有识得者么？”良久，云：“虽是小过，令人大怒。”卓拄杖，下座。

　　上堂：“说得一丈不如行得一尺。敢问现前诸人还曾进得大觉门里也未？”良久，云：“此到济南三百五。”

　　上堂：“大觉无禅到你参，无道到你学，只是拈出归宗斩的、疏山弄的，放汝面前。汝但依样描画，画来画去，忽然画就，方知自悔。既是画就，又悔个甚么？添足了也。”卓拄杖，下座。

　　晒藏经。上堂：“今日如来打开宝藏，普施大地众生。一切众生自谓各得奇珍异宝。及至前来呈似山僧，山僧向它道：‘诸仁只得其子，未得其母。’何也？未曾勘破钵罗娘。”

　　上堂：“昨在山中，云影悠悠，溪声聒聒，鸟语喃喃，松风瑟瑟。今日回院，殿阁重重，僧徒济济，钟鼓沉沉，香烟缕缕。且道山中是、院中是？是不是，难指注。须信壶中别有天，堪笑十人九错路。恁般说话，你也没量罪过，我也没量罪过。”卓拄杖，下座。

　　追严。请上堂。问：“茫茫匝地觅空华，爱浪波中认作家。不见本生真面目，都卢总是眼中沙。祇如色心眼识，尽情空却，还与本生面目相称也无？”师云：“正隔须弥在。”进云：“蹋倒须弥时如何？”师云：“茫茫匝地觅空华。”进云：“祇如亡灵，向什么处安身立命？”师云：“今日梵慧请山僧上堂。”进云：“恁么则死生平等也？”师云：“都卢总是眼中沙。”问：“庭前柏子西来意，石上青松古佛心。祖意佛心即不问，荐严一句是如何？”师云：“三伏炎炎一片雪。”进云：“大地普滋沾法雨，知恩须是报恩人。”师云：“如何是你知恩的句子？”僧礼拜，云：“大众证明。”师云：“寒山抚掌叫苍天。”乃云：“如母忆子，病里双眉不展。施如子忆母，哀哀肠断泪如雨。母慈子孝世所珍，谁信重重立关锁，关锁牢子背母爱？河枯竭，死生干，佛亦不忻，魔不恼。好好好，净秽二邦俱靠倒，突出当阳面目真，三伏日轮正杲杲。”卓拄杖，下座。

　　晚参。七月十四日，常住设斛食上师，念真言。“大地饥虚绝是甚么真言？”遂作振铃势，云：“以此振铃功德……”良久，云：“作法尚生，忘却下文了也。”拈拄杖，云：“拄杖子，救急！救急！”乃呵呵笑，云：“有了，有了，欲救世间苦，念彼观音力。”

　　中元，供水陆。上堂。问：“清风明月西来意，寒暑交迁古佛心。祖意佛心即且置，应时及节事如何？”师云：“中元定是七月半。”进云：“修斋建会，拔济幽冥。祇如六道众生，还有拯济分也无？”师云：“夜来设斛食，一分少不得。”进云：“谢师供养。”师云：“沧海有枯日，人心无满时。”问：“第一句荐得佛祖为师，第二句荐得人天为师，第三句荐得自救不了。请问和尚，如何是第一句？”师拈拄杖，云：“者棕竹杖出自温州。”“如何是第二句？”师云：“今日在山僧手里。”“如何是第三句？”师打云：“逐狗趁猪全赖渠力。”进云：“看取棚头弄傀儡，抽牵元是里头人。”师云：“那个是里头人？”僧喝师云：“只知弄傀儡，未识里头人。”乃云：“我观三千大千世界无有芥子许，不是菩萨舍身命处。汝等诸人咳吐吐破菩萨面门，动步蹋碎菩萨顶盖，乃至坐卧菩萨身为床榻，恁么告报也是祭鬼神茶饭，还有知惭识愧者么？吽吽！沧海有枯日，人心无满时。”卓拄杖，下座。

　　解夏小参秋风凉秋夜长未归客思故乡思则不无故乡在甚么处动步则十万八千复云诸方贵图门庭热闹每到解夏解冬抬出冬瓜印子将半青半黄不死不活的禅和打上几个说是传佛心印大觉此间住持四载参随五百会中尽是真心办道之士不无透网金鳞只是未肯放行待渠瓜甜蒂落果熟香飘成一株大树荫覆天下人去若信得及放下腰包说甚三冬四夏信不及一任疾走诸方领取冬瓜印子再作一偈以壮行程金襕今已遍诸方鸡足空将眼白光大觉打开门八字凤麟一任往南翔复呵呵笑云果系凤麟安肯南翔卓拄杖下座。

　　上堂问寒来暑往即不问打开布袋事如何师云一任东西南北进云恁么则随缘饮啄去也师云尾巴因甚过不得窗棂进云跃翻大地绝消息放收何处不风流师云且照顾头尾问金风满院龙象交参解结同时请师一句师云白云横谷口进云与么则眼界虚明空碧落师云归鸟已迷巢进云蹋翻鸟道不留影好看平步上青霄师云谨防着跌问如何是情与无情同时音吼师云树头县明月蝉侣喿高秋乃云一夏不说法本来无法说圣制既告圆勉强出丈室曲录既已登依旧胡淈　个样丑阿师也要称知识丑则不无三十年后自应有人昭雪雪个甚么真不掩伪曲不藏直卓拄杖下座。

　　上堂问稳坐中堂即不问草鞋紧捎时如何师云走杀阇黎进云如是则海阔从鱼跃天空任鸟飞师云那里是你歇足处进云处处总成华藏界脚头何处不毗卢师云病眼见空华乃云山路开木樨吐吾母隐乎尔山谷鼻孔没半边骑驴蓦过诸人眼睛里不觉不知横觑直捕可谓东土衲僧不及西天外道吾门释种翻逊儒者家风。

　　中秋上堂人间只一僧天上无双月揭露已分明重言不当吃卓拄杖下座。

　　晚参大道无言只在目前风鸣坠叶雁叫霜天恁么会得十万八千。

　　晚参今晚有百千菩萨骑驴走入释迦眼睛里礼拜焚香作大佛事诸人还见么若见释迦眼何在不见诸人眼何在喝一喝下座。

　　晚参大觉开炉了也若唤作炉即烧杀你不唤作炉即冻杀你烧杀冻杀如何合杀透过两重更与一蹋。

　　上堂问钝钢打就生铁铸成今日开炉何须特地师云阇黎钝置山僧进云设遇红炉迸出金弹子簉破诸人铁面门又作么生师云山僧钝置阇黎进云因甚如此师云山僧阇黎二俱失利悦众问鼓钟才罢万指临筵结制开炉请师指示师云好生打引磬进云平帖帖地去时如何师云你正闹在进云还许学人进步也无师云平帖帖地去进云百年三万六千朝反复原来是者汉师云念言语汉有甚了期问打破禅关句句通翻南作北换西东古人旧案都勾却结解同时事若何师云汝是山西人不识山西话进云结从何处结师云山僧不识汝语进云恁么则结解无处所也师云汝不识山僧语乃云往日诸仁钝置大觉今朝大觉钝置诸仁何以递相钝置只因路见不平还有不受钝置者么也好与三十拄杖。

　　晚参昨日游山有禅者问曰学人见山是山见水是水时如何山僧道好又问学人见山不是山见水不是水时如何山僧道好又问恁么也好不恁么也好恁么不恁么时如何山僧道好好只者四个好天下衲僧何处讨有处讨好事不瞒人无处讨重重好事增烦恼喝一喝下座。

　　上堂有拔山举鼎之力到者里使不著有七擒七纵之谋到者里用不着既然智勇俱困直须别作生涯若只株守穷途空怜目有重瞳子孤负当年出草庐卓拄杖下座。

　　上堂高不在山深不在海远只目前近隔千里参。

　　晚参僧问某甲无病正好参禅师云参禅也是病进云恁么则不参也师云不参禅也是病僧无语乃问众云参禅也是病不参禅也是病参与不参总是病如何免得者病去众无语乃云俊鹘穿云困鱼止泺。

　　晚参问久闻临济金刚剑今日当阳试借看师云朔风吹汝髑髅寒问大悲菩萨千手眼那个是正眼师云冬月火烧山问如何是佛师云霜月娟娟照碧空如何是法师云一部十七史从何处说起如何是僧师大笑进云何哂之有师云笑你是个俗汉乃云冬日间房静坐无事欲作山颂当阳举似万想千思竟无一字适闻鼓声又出造次将错就错免相钝置大众如是告报且道是山颂邪不是山颂邪喝一喝云三尺浪高鱼化龙痴人犹戽夜塘水。

　　因丁氏争地晚参问众云自己祖翁地抛撇久荒弃无事上山门炒闹争闲气诸人向者里下一转语看湛维那云不因一事不长一智师不肯乃自代云人贫智短又云争之不足让之有余。

　　晚参锤锤歇歇钢变成铁再入红炉为你雪屈有志衲子尽力打拍九转丹成抽胎换骨山僧赚汝定招拔舌。

　　上堂诸方参得的到大觉用不着大觉参得的到诸方合不着何故盖为买卖不当行祇如诸方参得的大觉用不着则故是大觉参得的因甚诸方也合不着不见叶公好画龙真龙突出却惊怖。

　　晚参一东二冬三江四支海天欲雪正好吟诗设有道长老说佛法不是咄俗气也不知。

　　上堂往时门风壁立近日哆哆和和全无禅道佛法终朝信口哩啰因甚如此年老成魔。

　　至节上堂问今日冬至未审日长多少师云一线进云法长多少师云一线进云既然佛法现前因甚有明与不明师云是你眼华进云如是则杲日当空无所蔽新罗城里打三更师云揭却髑髅鬼眼睛问打鼓升堂即不问阴消阳长事如何师云鲁史旧书云问龙象虽多那个具正眼师云水母觅虾乃云今朝冬至节阴阳消长不须说洞山果子一筵掇退不与人吃拈拄杖云大觉有一枚果子上拄天下拄地尝在动用中动用中收不得莫怪空疏端的端的卓拄杖下座。

　　因雪上堂满空尽攃雪珍珠粲粲霞光映碧虚贫子依然寒彻骨向人哀告一钱无卓拄杖下座。

　　晚参昔日赵州和尚道佛之一字吾不喜闻大小者老汉小家子禅大觉此间真佛金佛泥佛木佛长佛短佛俗佛恶佛尽皆延接因甚如此大海若不纳百川应倒流。

　　说戒上堂自从卢老收归后须信人人自有之既是人人自有又用山僧传持作么不因渔父引争得见波涛复云不因渔父引争得见波涛三世诸佛向钵盂中走马百千菩萨向袈裟上　跳应如是知如是见如是信解不生法相其或未然执法修行如牛拽磨。

　　晚参大觉堂中有五禁一不许进前退后一不许左顾右盼一不许中间立地一不许架箭张弓一不许古庙香炉一种若犯打折驴腰五种全超且居门外既是五种全超因甚且居门外一僧云寒灰发焰枯木重荣师云打折驴腰一僧云随流认得性无喜亦无忧师云且居门外乃起身云须知远烟浪别有好商量。

　　上堂寿光刘胜泉领众善信设斋供众虔请山僧说法山僧尚未启口释迦老子向钵盂中探头高声唱言落七落八乃呵呵大笑被山僧一笑满面惭惶蹜头而退会中还有解者一笑者么若解笑乐则同欢不解笑虚消信施卓拄杖下座。

　　成道在然请上堂问今朝腊月八丛林庆悉达庆即且止且道世尊未悟时如何师云只是世尊进云悟后如何师云不可有二世尊进云如是则一切众生个个成佛因甚学人不得成佛师云放下肩头一片板进云出格丈夫无可不可师云梦里说杨州问明星睹处道初成大地众生识眼睛众生识眼即且置世尊成佛是法身邪报身邪化身邪师云莱州府有法师在进云长安路远人难识今日当阳问作家师云山僧却不作家进云恁么则冷暖自知去也师云如何是你自知的道理进云拗折洞山铢两称从今不认定盘星师云缁素要分明僧拟进语师喝退乃拈拄杖云在天同天在人同人湛然常住历劫恒新因甚释迦老子被黑豆换却眼睛若知落处天上有星皆拱北不知落处少刻有斋你也随例得饭吃卓拄杖下座。

　　晚参终日婆娑佛法荒疏要说两句连搓至搓搓个甚么泥弹子。

　　晚参诸方有五味禅甜酸辛苦咸咬着甜者便说佛法是甜味咬着酸者便说佛法是酸味咬着辛者便说佛法是辛味咬着苦者便说佛法是苦味咬着咸者便说佛法是咸味大觉此间一味也无只有一筵澹话供养诸人设有禅和子出来道不必山僧当设饡饭而供养之。

　　上堂开口成双橛无言落二三毕竟如何即是手执夜明符几个知天晓。

　　上堂有一句子未开口前早向诸人道破了也且道是那一句当户远山青又青。

　　上堂阿难似世尊有若似孔子赵昌画华叶公画龙皆取其相似者而已似则固似是则未是况此门中求个是处早已不是了也况欲取其相似山僧恁么告报还有直下知归者么吽吽夜来何处火烧出古人坟。

　　上堂世尊拈华迦叶微笑马祖上堂百丈卷席且道是同是别同不同别不别弹尽胡笳十八拍知音知后更谁知李陵空望雁门泣喝一喝下座。

　　除夕小参昔日北贤烹露地白牛与大众分岁牵引争皮夺角炒闹盈庭大觉从不见有岁之可分也无白牛可宰一众肃肃雍雍殿堂香烛红满清茶澹饭度良宵免致葛藤招贼款然虽如是更把除夕二字与大众分疏一上除者去故纳新之谓也普劝大众除人除我除是除非除得除失除妄除真除山河大地除草木丛林除日月星辰除色空明暗乃至眼耳鼻舌身意尽情除却是为去故祇如纳新一句又作么生来日便是大年朝不妨一一从头起。

　　上堂己亥正月初一大众起居万福更有一事重宣长老年登四十用宣作么父母之年不可不知也卓拄杖下座。

　　师诞日上堂生从何来山僧觅个来处了不可得死从何去山僧觅个去处了不可得既两不可得无生亦无死既无生亦无死弥勒是吾孙释迦是我子拈拄杖云拄杖子道父少而子老举世所不信阿呵呵从古如斯为之奈何两字牢关击不破空令岁月日蹉跎。

　　立春上堂问春到人间事一家寒岩枯木遍生芽若人会得长春景铁树横开朵朵华如何是长春景师云莫眼华如何是萌芽生师云看脚下如何是放华时师云二月三月如何是归根叶落师云八月九月乃云去岁立春近年朝今岁立春近灯节年朝灯节一般春几多不识真端的作么生是真端的前三三与后三三。

　　上堂春日风和日暖士女寻芳结伴山前山后尘飞斗草拈华遍满惊起云洞希夷先生欠身唱言春眠不觉晓处处闻啼鸟夜来风雨声华落知多少被巡海夜叉闻得高声喝云你者老子得恁么顽赖拈起手中拮撩棒蓦头一下走入禅堂东单打坐依旧瞌瞌睡睡呼唤不醒因甚如此熟处难忘。

　　灯夜小参如暗得灯如贫得宝赵州和尚道有佛处不得住无佛处急走过且道者老子舌长多少十成好个金刚钻摊向街头不遇人。

　　解冬晚参大家相聚吃茎齑若唤作一茎齑入地狱如箭射大小古人小家子禅大觉九十日内有粥有饭任汝饱餐有铺有单任汝眠坐从不曾问着卢陵米价也不曾提起青州布衫来朝解制东去西去还知大觉为人处么海阔从鱼跃天空任鸟飞。

　　上堂问和尚无一法示人诸人无一法可受今朝解制如何是临行一句师云筑破指头不出岭令人千古忆玄沙进云恁么则楖栗横担不顾人直入千峰万峰去师云脚跟下事作么生进云推倒面前案山子出头天外看风烟师云客寮师子雪妆成乃云尝忆江南杜鹃子春山无限好犹道不如归拟何归释迦老子在柳眼里张头探脑灵云贼秃在桃唇上瞚目扬眉慧超在溪声里转身吐气香岩在竹径里打瓦敲砖更有庞公俗子叫道春来好雪者一般汉挨肩擦背暗暗商量道久向大觉禅和点胸点肋气宇如王今日解制待来一一勘过敢问诸人如何发付若发付得横担楖栗千峰万峰有甚么过发付不得卓拄杖云劝君更尽一杯酒西出阳关无故人下座。

　　晚参可怜新妇子沿门窃绣鞋窃得绣鞋了向人夸自裁本来丑拙妇那善巧安排一见公婆面胭脂汗满腮大众参禅切忌学新妇子既不学新妇子却又如何冤家冤家背地里向你说。

　　上堂二月中鹃语红啼破口树头风因甚如此弥勒势至不解变通卓拄杖下座。

　　晚参举灵云见桃华悟道有颂云三十年来寻剑客几回落叶又抽枝自从一见桃华后直至而今更不疑玄沙道谛当甚谛当敢保老兄未彻在试问诸仁若是谛当玄沙因甚恁么道若不谛当玄沙怎肯恁么道于此端的许你亲见灵云若不端的玄沙在你脚底。

　　上堂莺觜啄华红溜燕尾点波绿皱如是我闻闻个甚么依旧依旧人与绿杨俱酸。

　　清明上堂纸钱飘蝴蜨舞潸潸朱泪湿新土孝子慈孙千古万古往者不可追来者莫可睹惟有华柳无私岁岁年年红飞绿吐诸佛寂灭性常住不迁义几多人摸地捞天忒杀莽卤喝一喝。

　　上堂明镜当台森罗自现认着个昭昭灵灵不堪简点直饶打破镜来鬼面神头你向甚么处相见不得已而作死马医拍膝一下云大觉今日不着便。

　　上堂春已半残华片片飞岩畔多口阿师树头树底声声相唤公子王孙魂消目断失打算吾道一以贯。

　　上堂一向不与诸兄弟说话北海龙王愤愤不平蓦然轰一个霹雳直得疾风暴雨振动山岳苦苦苦个甚么可怜懵懂禅和只作一番雷雨。

　　上堂春去也夏初来正当欲去未来之际是甚么人为万象主大众要识其中主么容颜甚奇妙光明照十方我昔曾供养今复还亲觐卓拄杖下座。

　　上堂凡为善知识者与一切人解粘去缚祇如善知识通身粘缚如何解去楖栗横担不顾人直入千峰万峰去。

　　上堂祖师东葛西葛葛得波斯着跌拾得南海象牙叫道好枝银烛移来供献佛前烁烁光流四壁惟有衲僧不见不闻因甚如此少智慧人自信不及喝一一喝下座。

　　说戒上堂法界阔一尺袈裟阔一尺法界阔一丈袈裟阔一丈如是则丈六释迦千尺弥勒异体同肩豪无欠缺其或未然长者太杀长短者太杀短笑倒优波离无力为缓转。

　　佛诞上堂释迦老子拟向虚空挖窟笼云门大师随邪逐恶致令千载之下遍界澜翻总被山僧捉败了也还见么事因叮属起展转见淆讹。

　　赴天童上堂待要往南行北地人叫苦待要向北住南地人着恼山僧有个方便门令汝不苦亦不恼是何方便南泉斩猫。

　　天岸升禅师语录卷第八
嘉兴大藏经　天岸升禅师语录


　　天岸升禅师语录卷第九

　　侍者海屿记录

　　再住青州法庆禅寺语录

　　大内归上堂问圣主恩及林野吾师道重宸衷阙庭留供即且置奉旨开堂事若何师云光武与子陵不是闲相识进云但见皇风成一片不知何处是封疆师云你也曾谒圣君来进云昔日梁武帝问达磨云如何是圣谛第一义磨云廓然无圣意旨如何师云棒打石人头暴暴论实事进云帝云对朕者谁磨云不识又作么生师云觌体全彰进云和尚前在禁闱皇上设问如何是圣谛第一义作么生祇对师云皇风荡荡进云设云对朕者谁又且如何师云野老闲闲进云恁么则达磨一宗于斯复振也师云三台须是大家摧僧礼拜问如何是法兴父母未生前本来面目师云檐头不断前旬雨电影还连后夜雷乃云谆奉圣谕再住青州赐额赐金礼出异数况御笔煌煌御珍熠熠鲜德凉才深惭圣眷古人道莫怪从前多意气它家曾谒圣明君大小古人自生怪诞若是升长老明君也曾谒过意气却不多增何故本是旧时人不改旧时行履处且普天之下莫非王土在朝在野法无异相若宠若辱神旺不惊然则因甚玉殿琼楼不肯住茆堂僧舍苦思归出头天外看谁是我般人卓拄杖下座。

　　晚参国门贾客从县赋小市耕人笑卖华华簇簇锦簇簇长安市上斗双陆六方骰子满盘红也是一场空碌碌紫衣何似衲衣轻马背不如驴背逸土为床茆为屋北窗高枕悠然足尚愧破头山顶高更惭煨芋人如玉何故误骑幻马入重城潦倒一年金网宿。

　　晚参佛身充满于法界普现一切群生前随缘赴感靡不周而恒处此菩提座于此明得许你亲见释迦老子了了见无一物亦无人亦无佛大千沙界海中沤一切圣贤如电拂于此明得许你亲见永嘉大师二边俱己见了自己立地处聻贪看天上月失却手中桡。

　　晚参连日肚皮不紧泻得毛寒骨冷佛法一字也无相逢道个不审是你不审是我不审良久云不审不审。

　　挂寺额上堂顺治庚子五月初九日恭奉圣谕敕赐本寺为法庆禅寺于今七月二十九日县挂寺额据山僧看来有十种可庆皇图巩固一可庆帝道遐昌二可庆佛日增辉三可庆法轮常转四可庆海晏河清五可庆年岁丰登六可庆天龙喜悦七可庆山门生色八可庆僧众安宁九可庆更有一庆家家门首透长安。

　　开炉小参闹烘烘处有闹烘烘处的佛法冷冰冰处有冷冰冰处的佛法若是闹烘烘处依旧冷冰冰地少有些子气息若是冷冰冰处依然闹烘烘地可谓太杀辜恩诸方论虚不论实法庆论实不论虚诸方学法庆不得法庆也学诸方不得下座。

　　上堂善知识是火种禅和子是炭团法庆今日开炉大大小小圆圆匾匾黑漆炭团一齐辊入也有在诸方烧得半生半熟的也有从不曾见过火面的也有入火而愈坚牢的也有入火而成灰烬的被山僧一齐安置炉中锻得内外明彻拄杖子道长老烧者许多炭团作么自云烧取舍利拄杖子道长老痴也炭团那得舍利乃呵呵笑云长老害痴阖国咸知下座。

　　上堂问如何是第一句师竖拂子云拂子点开千圣眼如何是第二句师擿下拂子如何是第三句师云不得向拂子边会取进云三句蒙师指忽有个不会佛法的出来和尚作么生相接师打云大棒打老鼠进云如是则棒头有眼明如日翻身师子大家看师云入洞有分问如何是独露身师云黑暗暗处问打鼓弄琵琶相逢两会家法庆的的意请师为举扬师云法庆从不瞎人眼进云拈起总成触背放下亦是筌蹄且道拈起即是放下即是师云一任颠倒进云胡笳不乱宫商曲玉笛同将劫外吹师云壁上画棋槃问如何是不可思议落处师云拽脱鼻孔乃云今岁年月不丰有烦诸大德领众善信担钱负米到寺设斋虔请山僧升座说法若道有法向你说是谤山僧若道无法向你说是谤自己若道说而不说不说而说犹是觅涕唾汉直须透过三重许你受人天供养其或未然反求诸己。

　　晚参问大道无言只在目前如何是目前的道师云看你眼睛双　眵乃云霜天月洁好个时节快马追风眼中着屑。

　　成道上堂今日释迦成道之辰天下老和尚各各升座拈锤竖拂鼓舌摇唇谓之庆赞若到法庆门下好与三十拄杖何故三尺浪高鱼化龙痴人犹戽夜塘水。

　　除夕小参一向痿羸过时不觉岁之已暮矣古者道发愤忘食乐以忘忧不知老之将至云尔敢问诸仁者愤又愤个甚么乐又乐个甚么于此明得弥勒惺惺于此未明宰予昼寝。

　　元旦上堂雪霁山眉展云开天眼青兆民歌舜日四海乐升平祇如林下人如何报答大家扶起破沙盆解冬上堂今朝二月初三打开金锁牢关放出狸奴白牯一任看水看山看到水穷山尽时如何须知别有通霄路莫只空歌行路难。

　　晚参残红堆径水平池杜宇啼春声渐稀独上画楼频怅望此心能有几人知。

　　说戒上堂披汝无上之衣授汝应量之器多年贫窭一旦消除历劫饥虚从兹永绝自今以往着衣不挂一缕丝吃饭不咬一粒米是名依教奉行其或未然袈裟下忌失人身钵盂中空埋佛祖。

　　佛诞上堂释迦如来一张好口云门大师一双好手而今坐断咽喉张口不得夺却拄杖行棒不得更有出身之路许你天上天下其或未然一棒打杀喝一喝卓拄杖下座。

　　晚参问众百丈开田说大义今日割麦还有大义也无一僧云一刀两断一僧云千粒万粒皆从一粒生一僧云吹毛用了急须磨一僧云功不浪施一僧云一斩一切斩一僧云大家齐着力师云还更有道得者么众无语乃云百丈开田说大义法庆割麦大义无一刀两断胆大心粗千粒万粒勉强支吾吹毛用了急须磨道理今朝说不无功不浪施者计程太早一斩一切斩正在半途普请大家着力莫教孤负老卢。

　　晚参袈裟里毒药佛祖尽沉冤薰风自南来好生勤晒　赵州和尚道近上人问道即失道近下人问道即得道南海波斯献象牙时人只作骆驼骨。

　　晚参古者道学道如钻火逢烟莫便休直待金星现功夫始到头又有道学道如钻火逢烟即便休莫待金星现烧手又烧头大小古人总脱不得烟火气若有道得无烟火句不妨对众通个消息。

　　开炉上堂知浴问开炉一句即不问如何是法庆为人边事师云浴水要烧得热乃云法庆今日开炉一些柴炭全无幸有龙神佐助满天攃下珍珠拄杖子道长老错也冰炭不相入如何云佐助拄杖子你却不知直下盖色骑声便是红炉点雪。

　　晚参千钧之弩不为鼷鼠而发机因甚山僧与东瓜茄子眉毛厮结良久云燕昭筑台。

　　冬夜晚参春有春分夏有夏至秋有秋分冬有冬至冬日寒秋日肃夏日热春日温温故知新可以为师不师其德师其意如何是祖师西来意庭前柏树子者个说话经冬历夏陈烂葛藤举着害怕何故恐汝无智之人尽向鬼门打卦。

　　上堂问万卉俱摇落青松不点头万卉摇落即不问如何是青松不点头师云莫就是你进云恁么则能为万象主不逐四时凋师云话头也不识乃云今朝子月一好个冬至节打鼓特升堂与人赌一擿一阳来复若有人觅得来处山僧输它一锭金群阴剥尽若有人觅得去处山僧输它一锭金拄杖子道觅得也将金子来乃顾视云咦满盆尽是么三容易要人金子复举古者道者一片田地分付来多时也我立地待你构去法眼道者一片田地分付来多时也我坐地待你构去一人立得腿酸一人坐得臀痛山僧道者一片田地分付来多时也构得与你三十构不得也与你三十何故自家一片闲田地叉手叮咛问别人。

　　上堂见西知客发清净心作清净佛事将清净施供清净大众复请山僧说清净法以此清净福田用荐亡父亡母往生清净善地若道有善地可生则埋没亡灵若道无善地可生则辜负来请方便说个镜里华水中月本无生有何灭无边刹境自它不隔一豪端十世古今始终不离于当念犹未是亡者安身立命处毕竟如何是亡者安身立命处梅萼枝头露本真不须怅望白云白。

　　说戒上堂筑基址厚垣墙架华屋有一人抛家散宅浪走天涯把手牵它不肯入有一人富有资财严城自卫终身甘作田库奴阿呵呵有钱不解使解使却无钱凛凛朔风吹不断令人长忆老南泉。

　　成道上堂问释迦睹星悟道未审悟个甚么师云天上有星皆拱北乃云日出煌煌遍照东方森罗万象发焰舒光堪笑释迦老子无端六载彷徨直待星辉午夜道与鼻孔相当便自点胸点肋指点辰宿列张殊不知日月盈昃天地玄黄依然输与齐东老学究孟三郎。

　　除夕小参一向不与诸仁葛藤今晚适遇除夕无可分岁欲与诸仁葛藤一上打叠多时竟无一字竖拂子云拂子愤地不平道长老太杀寒酸看某甲觅些佛法来使用由是拂子径往西天先见释迦老子释迦老子道我从鹿野苑终至跋堤河于是二中间未尝说一字只于末上拈华引得饮光微笑后被东土师僧摘叶寻枝分心数瓣转至眼华撩乱好好一朵鲜华反被逆风吹萎你往别处寻讨去罢拂子乃转询达磨达磨大师道我破重溟从梁历魏嵩山面壁冷坐九年后遇神光苦苦追逼计穷力尽断臂安心我未曾有一法示人你往别处寻讨去罢拂子乃转至东土往谒马祖马大师道向来盐酱颇也丰富近被鸡鸣狗盗之徒窃取僭取使得盐不成盐酱不成酱已是无可奈何了你往别处寻讨去罢乃转至德山德山和尚道向来有一条拄杖硬纠纠地打雨打风实是庆快近被龌龊之徒盗去使得七蹊八跷半弯半曲尘土坌　不干不净实是不成模样了你往别处寻讨去罢乃转至洞山悟本大师道我宗有五位君臣正偏回互后代儿孙语不识正偏机不知逆顺我宗埽地无处分雪你往别处寻讨去罢乃转至临济临济大师道大凡演唱宗乘一句中须具三玄门一玄门须具三要有权有实有照有用近遇知解之徒句外寻玄玄外寻要节目强生胡乱卜度破祖裂宗。辱莫大焉。你往别处寻讨去罢。乃转至赵州。赵州和尚道。我有一领布衫。是你青州做的。庭前柏树子。是你院中有的。金佛是你殿中有的。木佛是你殿中有的。泥佛是你殿中有的。真佛是你屋里坐的。更向老僧觅个什么拂子。乃转复山僧。山僧不觉呵呵大笑。且道笑个什么。笑你走尽天边何曾出得者里。

　　上堂。如来者无所从来。亦无所去。故名如来。昨晚除夕去。今朝岁旦来。来来实不来。去去本不去。阿汝诸仁生从何来。死从何去。若向者里见得。唤如来作岁旦也得。唤岁旦作如来也得。唤诸仁作如来也得。唤如来作诸仁也得。唤诸仁作岁旦也得。唤岁旦作诸仁也得。取不得。舍不得。名不得。状不得。同不得。异不得。大海水活泼泼。须弥山把便扑。古之日月即是今之日月。今之山河不改旧日山河。佛本西天老比丘。祖师未是白拈贼。法庆终不将。官路当人情。年年是好年。日日是好日。但愿东风齐着力。喝一喝。卓拄杖。下座。

　　师诞日。值雪。上堂。佛真法身犹若虚空。应物现形如水中月。大众。月来也。还见么。若见则清光照彻眉宇。出死入生。得大自在。以死生为游戏之场而不被死生之所留碍。不见则云雾翳天。普贤菩萨为诸仁解嘲去也。雪子落纷纷。乌盆变白盆。忽然红日出。依旧是乌盆。卓拄杖。下座。

　　上堂。雪雪光皎洁。照破历劫昏衢。大地山河漏泄。漏泄个甚么。十方一路涅槃门。大丈夫儿休淈　。

　　荐严。上堂问。如何是释迦如来的孝。师云。亲升忉利。如何是鲁圣人的孝。师云。无违。如何是孝廉孙公的孝。师云。今日特特请法。进云。本来无生死。又用请法作么。师云。虽然无曲路。却有夜行人。进云。恁么则尘刹刹尘无背面。逍遥何处不风光。师云。千闻不如一见。乃云。予昔闻颜神之墟有隐君子焉。曰。赞之孙公者豪如太白。旷若渊明。抱命世之奇才。理乱如凤。每寄情于麹檗。醉里分明。去岁仲冬。闻驾鹤仙游。有哲人其逝之叹。兹者嗣君道宣。请山僧升座说法。特为庄严净域。据山僧看来。人谓孙公死。予谓孙公实不曾死。有子如仲谋是不曾死。门庭整肃是不曾死。田园无恙是不曾死。琴书楚楚是不曾死。松菊依依是不曾死。况旧游之水山如昨。春来之华鸟恒新。所以道处处真。处处真尘。尘尽是本来人。真实说时声不现。正体堂堂没却身。诸仁还识堂堂正体么。须知座下曾参。便是当年曾晰。

　　元宵。普利道场毕。上堂。春光明媚。春雾蒙蒙。春风澹荡。春鸟喈喈。无非发明本地风光。一一全彰。妙明心印。欲覆覆不得。欲避避不得。从来无曲路。却有夜行人。今晚月光如来。费尽腕头力。灯明如来共相赞助放大宝光。辉天鉴地。无暗不破。无滞不消。无影不摄。无结不解。于斯见得涅槃生死等空华。于斯未明却被二如来翳却眼睛。拂子重为指注去也。竖拂子云。不起纤豪修学心。无相光中尝自在。

　　解冬。上堂。家家门前火把子。照出大雄山下虎。一任天台南岳行。堂堂大路全无阻。途中忽遇卒风暴雨时如何。若躲躲得过。不妨任意逍遥。躲躲不过。通身是水犹闲事。脚下泥深愁杀人。

　　晚参。杏华村馆酒旗风。野渡舟横杨柳东。望断江南山色远。人儿不见草连空。

　　因事晚参。年来懒病更深。从春徂夏。与睡为伍。几不知有人问世矣。忽有一禅和子扼腕立地向山僧道。长老终日瞌睡。全不料理院务。直岁将常住物当人情。放出栏中水牯牛。舍其田而芸人之田。是可忍也孰不可忍也。山僧道。不妨不妨。假使百千劫所作业。不忘因缘会遇时。果报还自受。山僧依旧打眠去也。诸仁各各简点自己好。

　　说戒。上堂。戒如冰雪。能除热恼。戒如日月。能破昏暗。戒如舀粱。能济饥虚。戒如舟筏。能赈沉溺。和尚是戒邪。上座是戒邪。搭衣是戒邪。持钵是戒邪。如此传持正是错认驴鞍桥作阿爷下颔。然则毕竟如何。抚尺云。龙得水时添意气。虎逢山势长威狞。

　　佛诞。上堂。问。昔日释迦。今朝和尚。是同是别。师云。我与释迦同条生。不与释迦同条死。进云。弹尽胡琴十八拍。知音知后更谁知。师云。阿难空合掌。迦叶又攒眉。僧礼拜乃云。清净法身。圆满报身。千百亿化身。自古及今。不垢不净。不减不增。一年一度香汤浴。且道是有尘是无尘。良久。云佛即是尘。

　　晚参。久雨不晴。满路泥泞。没却鼻孔。露出眼睛。作么生是诸仁露出的眼睛。若知落处今年好贱谷千钱两大斛。不知落处。鼻孔没却向什么处出气。

　　解夏。上堂问。顽铜钝铁久炼成金。如何是铁。师云。钝置杀人如何是金。师云。难逢罕遇。进云。蹋着秤锤元是铁。师云。黄河三千年一度清塔主。问。打鼓升堂即不问。向上一句是如何。师云。夫子入太庙。进云。达磨大师来也。向和尚说个什么。师云。教你好好守塔去乃云。凉风天末生。吹白原上草。岭头千片云。遥遥去三岛。我有径寸珠。昼夜光皎皎。欲以持赠君。君怀莫能了。穆陵峻而高。黄河深且渺。逝者如斯夫。思之令人老。

　　上堂。问。如何是祈福保安的事。师云。一称南无佛。皆已成佛道。进云。更乞一语开示四众。师云。皈依佛法僧。进云以何修证了得涅槃二字。师云。莫妄想。问。自远趋风乞师一接。师云。你是京师人。好说京师话。乃云。蓬莱丘居士能以盛年清斋奉佛。挈其母兄减口济贫。赈孤恤寡。种种善行未能殚述。犹复深信大乘。为众请法结般若缘。非有大智慧人曷以臻此。今此一会。有江西子淮南子孔子孟子朱子程子杨子李老子张子释子俗子。悉承居士愿力。共入大光明藏。知恩者饱德无穷。不知恩者细餐　子。缓嚼香斋。喝一喝。下座。

　　晚参。拄杖子向山僧道。近日江南有三种禅。一曰印板。二曰攒簇。三曰蜣螂。印板禅者熟读圆悟大慧中峰诸尊宿语录。依稀脱出者是也。攒簇禅者钩摘奇言妙句铺华绣锦者是也。蜣螂禅者不辨东西南北。不识日月三光而薰天炙地。运粪人前者是也。拄杖子你说的是甚么禅。是破禅。逢印板破印板。逢攒簇破攒簇。逢蜣螂破蜣螂。乃呵呵大笑。云。拄杖子你自己合吃三十。何故为它闲事长无明。若是前三种禅。当请渠住大刹坐名蓝。用浙中清水白米饭而供养之。何故有功者赏。复呵呵大笑而起。

　　开炉。小参。长老习懒。诸人亦习懒。长老贪睡。诸人亦贪睡。长老爱闲行。诸人亦爱闲行。长老閟门静坐。诸人亦学閟门静坐。来日开炉将诸人眉毛一齐放入炉中。烧不著者许你学长老。若是一烧便了。不许更学长老。拄杖子道。若烧眉毛先从长老。乃呵呵大笑。云。长老眉毛多时为你落尽。何处更讨一茎来。只是你者木头。大须仔细。卓拄杖下座。

　　督府将军请上堂。问。如何是法庆景。师云。风吹大纛暗青天。如何是景中人。师云。纠纠武夫公侯干城。乃云。有大檀越发最胜心。邀请善友结最胜缘。各各持云门饼。赵州茶。卢陵米。不湿羹。供养一释迦二元和三达磨四十方罗汉僧。种植金刚甚深般若。般若如大火聚。能容一切顽铜钝铁。般若如金刚杵。能碎一切无明窠窟。般若如吹毛剑。能斩一切凡圣等情。般若如圣箭。能透百匝千重。去圣时遥。人心澹薄。学般若菩萨。无勇猛心少决定志。今日山僧因斋庆赞为菩萨子立个榜式。如将军出阵一般。不论如何若何。便请单刀直入。

　　晚参。连日欲雨不雨。欲雪不雪。雾露成团。地天交接。禅和眼睛遮得漆黑。山僧问东海龙神借个霹雳。为诸仁分析。龙神道。冬月闻雷恐非时节。山僧道。铁树开华又论甚么时节。然虽如是。子不语怪力。

　　晚参。连日咳嗽。不曾与诸人说话。天帝释发一阵冷风。沧海吹得壁立。大地变成生铁。汝等还觉寒毛卓竖么。若觉得说甚德。山棒临济喝。若不觉得。可谓劳而无功。

　　冬夜。小参。十一月十一日。辛巳金斗丸。冬至十一月中。日出辰初一刻十一分。日入申正二刻四分。昼二十六刻八分。夜五十九刻七分。宜会亲友。不宜出行。此是刊本历日。何用长老重宣。只因你者一众也有从不曾见过历本的。也有见过而忘失日头的。也有对历本而不识历本字义的。可谓暑寒不变。日月无私。百姓日用而不知。复举慈明禅师冬日榜僧堂作此字。其下注曰。若人识得。不离四威仪中。首座见曰。和尚今日放参。师闻而笑。师云。慈明老人画长画短画曲画直。大似道士戴冠。一见便露本相。法庆也有一道灵符。不长不短。不曲不直。若有人识得。不离四威仪中蓦。卓拄杖下座。

　　晚参。连日朔风凛冽。冻得地皮俱拆。有一物上拄天下拄地。吹不破冻不裂。是什么。良久云。尽大地觅一个知寒识冻的人也难得。

　　说戒。上堂。龙披一缕尚免金翅之难。因甚袈裟下失却人身。良久云。得之难失之易。有般汉便道。长老。是甚么所在。说难说易说得说失。华街柳巷。任意横行。酒肆淫坊横身直过。有什么违碍。长老要问你弥勒布袋重多少。其中有什么物一一简点得出。许你夸张大口。其或未然。须向得失易难中荐取。

　　成道。上堂。牛羊无角。马兔有角。师姑不是女人。秤锤那是生铁。大道无始无终。无迷无悟。无得无失。无成无坏。释迦老子当时见个甚么。一言既出。驷马难追。苦茗清香。将错就错。

　　晚参。举僧问古德。年穷岁尽时如何。德云。东村王老夜烧钱。又僧问古德。年穷岁尽时如何。德云。依旧孟春犹寒。师云。一人俗气未除。一人随时起倒。若有问法庆年穷岁尽时如何。但向它道。三事衲衣云水外。一壶沉水寂寥中。

　　晚参。欲待向你说即哑却我口。不向你说则塞却汝耳。伶俐衲僧一见便见。若到法庆门下。尚隔三千里止止。郭象注庄子。庄子注郭象。令人千古添惆怅。

　　晚参。腊月二十五。禅和正打五。拈却四。抹却六。不得坐却五。向者里道个出身句子看。良久。云。无限风流都卖尽。潘郎只是不抬头。

　　晚参。骑大马。出官街。戴高帽。插双华。管弦丝竹琴瑟琵琶。吹的弹的歌的舞的。村的俏的。贫的富的。迎春送腊。个个欢欣。却笑长汀子也去随行逐队。肩拖布袋。指点争差。争差个甚么。华柳丛生菩萨云。时时示人人不识。

　　天岸升禅师语录卷第九
嘉兴大藏经　天岸升禅师语录


　　天岸升禅师语录卷第十

　　侍者一诚记录

　　　　再住青州法庆禅寺语录

　　立春。上堂。春山明春水生。春树深春鸟鸣。春云轻春草青。春僧俜。拄杖子道。前面说的都是好春。衲僧如何说个俜字。漆桶光生全不见。试问君家俜不俜。

　　晚参。昨晚直岁向山僧道。禀白和尚明日上山拽碑。山僧道。用牛驾车可乎。曰。不可。牛力虽大不知进退。不识转移。山僧道。用工人可乎。曰。不可。人工虽众用力不齐。多费周折。山僧道。用寺中僧众可乎。曰。可。众僧人齐力齐心齐手眼齐。利便十分。轻快十分。最省心力。普告现前大众。要知此事亦如上山拽石一般。人齐力齐心齐手眼齐。自然容易成办。有般汉虽具信根。死守善道。往往堕坑落堑。有般汉当断不断。半青半黄。往往中路浮沉。若是伶俐汉一拨便转。发大勇猛。觌体承当。说甚千钧万钧一肩荷负。自然直到家也。到家后如何。各各归堂吃茶。

　　除夕。小参。腊尽则春回。岁尽则年回。夜尽则昼回。暗尽则明回。唯有衲僧无明无暗。无昼无夜。无年无岁。无冬无春。无休无歇。水浸石头。拄杖子道。自是长老钝置诸人。目今江南比丘比丘尼。优婆塞优婆夷。个个成佛。若村若巷。若市若廛。尽是红衣白拂。唯有法庆门下如痴如兀。年尾年头从不见个东瓜印子。又不见个手卷如意。古庙香炉冷湫湫地。夫复何尤。乃呵呵大笑云。拄杖子。你是山东人。好说山东话。长老是江南人。却知江南事。江南有太湖石。昆山石。茅山石。青田石。大松石。楚石。冻石。皆石之似玉而非玉也。好事者衣之以锦。文之以绣。贵买贱卖只图热闹门庭。父教子承。那管金沙混滥。遂致家珍户惜。尽是一等石头。若论希世之珍实所未见。毕竟如何是希世之珍。乃鞠躬云。来朝更献楚王看。

　　元旦。上堂。天无私盖地。无私载泰山。为屏黄河。为带鸑鷟凤凰麒麟獬豸。物阜民康。君臣交泰。恭惟两序。头首知事。安泰狸奴白牯。安泰灯笼。安泰露柱。安泰拄杖子。安泰长老。聻借婆衫子拜婆年。我为法王法自在。

　　灯夜。晚参。百千万人仰面看月而不见真月。百千万人对面看灯而不识慧灯。有般汉便道。见月是月。见灯是灯时如何。山僧道。错。又有道。见月不是月。见灯不是灯时如何。山僧道。错者两错。百千万人透不过。透得过。更与乌藤三十个。

　　晚参。一冬以来搬木运石。冒雪披霜。肩星蹋月。长老无情。叫骂终日。佛道祖风。全无巴鼻。来朝解制奔南走北。有问如何。但恁么说。

　　上堂。问。九旬以内即不问。九旬以外时如何。师云。大似不曾到法庆。进云。行到水穷处坐看云起时。师云。三岁孩儿学老成。进云。东君昨夜传消息。绽出红梅第一枝。师云。摘叶寻枝汉。知客问。大学言善中庸言中。中则不问如何是善。师云。门外读书人到来。进云。毕竟善归何处。师云。好生待客。问。但有言说都无实义。如何是实义。师云。你是安丘人。仍回安丘去。进云。三心不可得。如何得见我的真心。师竖拂子云。吾无隐乎尔。进云。世间多少参求者。错过当阳第一机。师云。后生可畏。问。如何是三车。师云。窥基法师。进云。如何是西来的的大意。师云。达磨初祖。进云。一口气不来向甚么处安身立命。师云。观音势至。乃云。南岳天台动经万里。青山白云脚头脚底。杜宇一声声。啼入深华里。叫休不肯休。飞锡云端起。好回头。频记取。青州布衫重七斤。莫教打湿水云里。

　　上堂。问。一言之下心地开通。如何是一言。师云。铁壁。进云。如何得心地开通。师云。透过铁壁。进云。知心是佛定当作佛时如何。师云。凡夫见解。进云。坐断凡圣时如何。师云。百尺竿头重进步。问。击鼓升堂即不问。临筵酬唱是如何。师云。猕猴入道场。进云。现前一众欢腾。请法得何果报。师云。个个成佛。进云。因甚赵州又道佛之一字吾不喜闻。师云。那个男儿是丈夫。进云。万古碧潭空界月。再三捞捷始应知。师云。三生六十劫。乃云。二月春将半。欢呼同赏玩。马嘶芳草地。人醉杏华天。惟有还朗二禅者。领滨州善信到寺请法。古德道。作有义事是省悟心。现前一众。僧也省悟。俗也省悟。圣也省悟。凡也省悟。智也省悟。愚也省悟。还有未省悟者么。处处绿杨堪系马。家家门首透长安。

　　晚参。昨日山僧登云门绝顶。见陈抟憨眠石洞。以德山棒棒之不醒。用临济喝喝之不醒。乃至拳打脚踢。依然不醒。遂命侍者用长捻一条探渠鼻孔。不觉喷涕一声。撑眉竖目云。太多事生。山僧与它劈面一掌道。你多我多。陈抟无语。今日举似大众。若有人下得一转语。许你平步青霄。若下不得。饶君立地惺惺。它时后日有人瞒你去在。

　　说戒。上堂。怀我好音。食我桑黮。披我法服。入我户门。既入我门。须登我堂。既登我堂。须入我室。作么生是我室中事。向下文长付在来日。

　　佛诞。上堂。幽鸟语喃喃。辞云入乱峰。我行荒草里。君又入深村。现成公案悉达云门。试问诸人。谁宾谁主。谁疏谁亲。会得释迦出世。不会弥勒下生。

　　结夏。小参。我观三千大千世界如一微尘。许汝等诸人行在里许。住在里许。坐在里许。卧在里许。若有一人跨出门限。不在里许者。许它是长老同参西天此土。每逢夏日禁足安居。一千五百修寂灭定。大似虚空钉橛。法庆忍俊不禁。欲为诸方拔去此橛。叵耐旋拔旋钉。旋钉旋拔。劳而无功。众寡不敌。还有与长老同时出手者么。路遥知马力。日久见人心。

　　祈雨。上堂。大旱销金烁石。直得土焦泉竭。枯苗半死半生。农夫抱头饮泣。张法官。李道士。高叫救苦天尊。打破铛鼓铙钹。烧百道灵符。弄千般咒术。伎俩已穷。全无涓滴。法庆略为助力。咄嗟乖龙。顽邪墯邪。聋邪瞽邪。拈拄杖云。德山和尚来也。急急如律令。敕擿拄杖。下座。

　　晚参。无门之门如何得入。瑞维那云用入作么。师叱之。复顾众云。还有道得者么。众无语。乃云。良哉观世音。全身入荒草。

　　晚参。太阳门下日日三秋明月。堂前时时九夏大小。古人自生怪诞。法庆寒但寒。热但热。有甚么过。今朝正是初伏。夹背汗流。久立空疏。各各归堂吃茶。

　　化士化锅回上堂。止止不须说我法妙难思。是增上慢。人闻必不敬信。大小释迦老子口门太窄。法庆门下锅是铁做。饭是米做。长老是男子做。若信得及便能搅长河为酥酪。变大地作黄金。若信不及冷眼看它人富贵。等闲无奈幞头何。

　　启建万佛道场。督府将军请上堂。问。画龙似龙。画凤似凤。设遇无面目汉作么生画。师云。不用起模画样。进云。碧天明皎洁。皓月映寒潭。人人鼻孔撩天。个个脚跟点地。因甚瞿昙说三乘法。师云。莫谤瞿昙好。如何是上乘。师云。向下看。如何是中乘。师云。两头看。如何是下乘。师云。向上看。进云。佛祖家风衲僧巴鼻。还是放行。是把住是。师云。俱不是。进云。不放不把又作么生。师云。立地死汉。乃竖拂子云。百亿须弥卢。无边佛国土。俱在一豪端。诸仁齐着眼。着眼亲诸佛现。或现丈夫身。或现满月身。或现威德自在身。或现相好身。或现大梵身。或现人王身。或现宰官身。或现天大将军身。或现比丘身。或现比丘尼身。或现优婆塞优婆夷身。如云如盖。逼塞虚空。发耀舒光。降临法会。但于其中觅一同相不可得。觅一异相不可得。觅一不同不异相不可得。觅一亦同亦异相不可得。以一统万。觅一不可得。摄万皈一。觅万不可得。祖师道不着。佛求不着。法求不着。僧求作如是礼是名真礼。作如是见是名正见。以此而忏罪无罪不忏。以此而祈福无福不臻。以此而利人天无一人天不利。以此而度幽冥无一幽冥不度。佛事门中。奇特中奇特。殊胜中殊胜。然到衲僧门下。未点头在何故。直蹋毗卢顶上行。将军自有嘉声在。

　　上堂。财法二施等无差别。莫是居士施的是财。山僧说的是法。如是谓之财施法施两无差别。可谓差之毫厘。谬以千里。殊不知居士所陈供养。茶里饭里面里果子里蔬菜里。无不显大神通。具大妙用。一一为诸人发上上机。自是诸人沿家觅佛。舍近而求诸远。诸人要识诸佛。但识自己。若识自己。便同诸佛。作么生是。诸仁自己日日香华夜夜灯。供养十方无量佛。中秋。上堂。我法平等无有高下。譬如云中秋月光辉皎洁。遍照三千大千世界。除暗室盲人。阿谁不知。阿谁不见。审如是则灵山话。曹溪指大似掉棒打月。经归藏禅归海。正是水中捞月。拦胸蹋倒。拂袖便行也。是影中弄月。诸人要见真月么。秋风飒飒。秋云漠漠。秋雨蒙蒙。秋光濯濯。却胜长沙老大虫。暗里输人者一着。

　　本空大威二阇黎领众庵主请上堂。若人能识本来。空具足威光大无比。若识威光大无比。自知法法本来空。果能如是。方可饥来吃饭。困来打眠。或住丛林。或居精舍。或游城市。或卧林泉。放旷随缘。得心自在。其或未然。庵内人因甚不知庵外事。参。

　　满散上堂。问。五旬期满。佛事已周。祇如教外别传如何指示。师云。达磨打落当门齿。进云。世尊谭经三百余。会说法四十九年。临末梢头拈华示众。又且如何。师云。显发当阳第一机。进云。恁么则昔日世尊今日和尚也。师云。我与你有甚冤仇。问。嚫下甘贽收放且自由它。斋设檀那。和尚如何庆赞。师云。一饱便休。进云。恁么则道出平常。师云。你还识饥饱也未。进云。如何是圆满一句。师云。菩提萨婆诃。乃云。四十九日前诸佛本不曾来。四十九日后诸佛本不曾去。正当四十九日。竖拂子云。百千诸佛尽在者里。不见善财参弥勒。弹指阁门开。入已还复閟。善财于中遍礼诸佛。作种种佛事。末后抬头许多境界全无消息。善财于此证如幻法门。诸仁者人人弥勒。个个善财。四十九日道场已毕。证何法门。得何三昧。一一分明。海东亲见文殊。若未然者。普贤菩萨骑白象。入诸人眼里。说普门行愿去也。谛听谛听。卓拄杖。下座。

　　晚参。今朝十月十四。大众普皆会集。有从各省来的。有从各府来的。有从各州县来的。有从城市来的。有从村落来的。未到法庆门下。所闻不同。所见各异。及乎来到寺前。进山门入佛殿。到法堂。见长老。所见既同。所闻不异。可谓亲到宝山。莫教辜负。不辜负出海银蟾正当户。

　　结冬。晚参。尝见诸方牧牛者矣。其不善牧者置之秽地。饮以毒泉。饲以恶草。瞎其眼目者有矣。损其皮毛者有矣。破其蹄角者有矣。坏其心肺者有矣。其善牧者置之净地。饮以良泉。饲以美草。然惟恐其牛之不俊也。勤与多与。翻致宿食未消。展转成疾。牛中复有一种顽皮痴骨。水草现前。全然不顾。其牧者生按其头。强项直颈瞪目仰视。凡此皆非善牧者也。法庆门下也有一群乳牯养牧不用别法。但设一栏圈。尽教安置其中。断其水草。加之鞭棰。务令绝后再稣。方与本分草料。黄河二千年一度清。还丹九转点铁成金。牛乎牛乎。其毋负予之婆心。

　　上堂。问。出门便是草。观音何处讨。长期短期拈向一边。应节及时请师便道。师云。连日都寺事繁。进云。既为佛子。当报佛恩。敢问佛有何恩可报。师云。迢迢客路唤归人。进云。恁么则恩大难酬去也。师云。知即得。问。结制安居即不问。大众临筵事若何。师云。随愿皆饱满。进云。恁么则学道如称称物一般。师云。你未识定盘星在。乃云。懒对人鼓粥饭。青州布衫通身破绽久矣。置之高阁闲房。免被傍人起模画样。无端挨逼。将来依旧出呈丑相却也相像。相像个甚么。一像庭前风里破芭蕉。落落零零全无背向。

　　晚参。千寻峭壁无你攀援处。万仞县崖无你措足处。饶是插翅锦鳞。摩腾霄汉。且教按下云头。况乎眼目定动之流。直须向独木桥上熟睡一回始得。

　　晚参。举目看着。举口道着。举手摸着。举步蹋着。德山棒打石人头。临济小厮得半杓。

　　晚参。东廊下也喝。西廊下也喝。喝到三十三天帝释天梦中惊起。戴上幞头。拱着拄笏。直至善法堂中击动天鼓。集诸天子而告之曰。下方何等世界有佛出世。或是诸大知识登坛竖义。棒喝交加。雷轰电掣。我等天子当持香华往修供养。及乎天眼遥观。却是法庆寺中香客。一群驴子叫。帝释懡　而退。却笑帝释好个因缘。当面错失。何也。驴子叫。祖师喝。仔细看来何差别。眼里无筋耳中有屑。咄咄圆通门启。各各端的。

　　晚参。往时多与诸人说话。今岁多病少与诸人说话。且道多说的是。少说的是。多说少说总没交涉。何也。将军不下马。各自奔前程。

　　上堂。朔风凛凛。寒月丝丝。刀枪遍地。燕雀痴痴。兵法不曰置之死地而后生。置之危地而后安。法庆今日作背水阵去也。

　　上堂。有相身中无相身。现前四大五蕴是有相身。那个是无相身。乃喝云。有眼如盲。有耳如聋。

　　上堂。佛法大有。只是牙痛。大小古人因有佛法是以成病。山僧佛法全无。只是牙痛。大小法庆因无佛法是以成病。大众有佛法也成病。无佛法也成病。毕竟如何。今日牙痛不能为汝说。异日与你说罢。

　　晚参。昨日灵石从南方来。说南方年岁甚丰。只是丛林澹薄。山僧道。丛林澹薄也是常事。只恐人心澹薄便不堪也。今岁山东年岁虽不甚丰。常住费用却不缺乏。只是汝等不能用心办道。与南方丛席相去者几希矣。儒者道登东山而小鲁。登泰山而小天下。汝等皆是泰山顶上行的。大开眼睛。看脚下是何物。

　　至节。小参。山僧久病。忘年忘月。冬夜到来。失候时节。侍者忽然报知忙忙打点不及。待要书云却堕俗套。待要书符又堕禅套。不免用个急着请晦堂和尚与诸人相见去也。蓦竖拳云。道。道。

　　晚参。稳坐家堂。因甚不识主人翁。众下语不契。师代云。只为分明极。翻令所得迟。又云。识得便成两个。

　　晚参。物物上了头。头上明释迦华一头。迦叶笑一头。达磨壁一头。二祖心一头。马师酱一头。南泉牛一头。临济喝一头。德山棒一头。道吾笏一头。秘魔叉一头。禾山鼓一头。石巩弓一头。东一头西一头。南一头北一头。者一头那一头。何似躬亲到地头。

　　晚参。举南泉坐次。一僧叉手而立。泉云。太俗。生僧合掌。泉云。太僧生。师云。南泉眼光太窄。俗既着不得。僧又着不得。直令者僧无著身处。法庆此间叉手也得。合掌也得。僧亦不管。俗亦不拘。何故。庞公一口吸酒。江丹霞夙具英灵骨。

　　说戒。上堂。眼睛与眉毛争长。眼睛曰。我眼光烁破四天下。眉有何德而居吾上。遂向额角坐地。众詈之不止。眼睛曰。想是眉毛为碍。不如除去眉毛。还归本位。于是脱尽眉毛。众复詈之不止。眼睛谓鼻子曰。眉实无用。人皆左袒。何也。鼻子曰。自是你颠倒错乱。眉毛眼睛本同一体。眉毛少眼睛不得。眼睛少眉毛不得。眉若无眼不成面孔。眼若无眉是何模样。不如各还本位自然相称。菩萨子。禅是眼。戒是眉。有戒无禅。眉下无眼。有禅无戒。眼上无眉。眉眼相称。名之为人。禅是体。戒是用。有戒无禅。得用无体。有禅无戒。得体无用。体用兼摄。名之曰道。禅是解。戒是行。有禅无戒。能解无行。有戒无禅。能行无解。行解相应。名之曰祖。

　　成道。上堂。问。无端雪岭受艰辛。刚睹明星梦不成。会得山河浑是我。双眼从兹空古今。眼空今古即且置。直截根源事若何。师云。你向甚么处得者消息来。进云。此事纤豪不昧。因甚一切众生自生颠倒。师云。却是你颠倒。进云。和尚恁么答话大似贪观天上月。失却掌中珠。师云。因谁致得。进云。大地今朝遍香积。普应一句请师宣。师云。少刻有斋。你也随例得饭吃。进云。智不到处又作么生。师云。念个普同供养。进云。万般草木根苗异。一得春风便放华。师云。今朝才是腊月八。乃云。释迦睹星悟道。山僧谓释迦犹欠悟在。何也。若是睹星悟道便应说星长星短。星大星小。星阔星狭。星多星少。南斗六北斗七。紫微垣太阴宫。如何却说如来众生智慧德相。妄想执著有甚交涉。只者没交涉。引得后代儿孙异端纷起。有的便道。腊八吃鸡羹。才疑祸即生。溪边杨柳影。不碍钓舟行。又有道。腊八吃红糟。丛林意气豪。酣酣沉醉倒。更不惹风骚。一个鸡鸣狗盗之徒点胸点肋。一个噇酒糟汉卖弄粗豪。山僧当时若见。捉来好与廿七。拄杖子道。长老须要说明者廿七还是乌藤邪。竹篦邪。乃呵呵大笑云。你各人也须自己简点。全要长老说明。与你木头有甚交涉。

　　上堂。问。昨日世尊掀翻大地。今日亡灵浪息风闲。还有优劣也无。师云。狗咬枯骨。进云。昔渐源挟锹子于法堂上觅先师灵骨。即今亡者灵骨现在。又用特地作么。师云。痴人眼里有空华。僧礼拜。乃云。水之积也不厚。则负大舟也。无力风之积也不厚。则其负大翼也无力。不见昔日杨岐参慈明数十年。作监寺。每入室请益。慈明曰。监寺后日儿孙遍天下。在今日杨岐之道果大行于天下。今犹古也。古犹今也。去圣时遥。人心澹薄。短贩之徒不能久久依师决择。求古人风规不道全无却是罕有。若座下之香都寺其庶几乎。都寺从予十余年。行业纯一。勤劳备至。律身甚严。处众和协。复尔干干于道。日后未可量也。今为其师入塔特请山僧升座。山僧道。有子如此。其师可以死矣。有子如此。其师可谓不死矣。有子如此。其师之面目益光大矣。况复多子多孙。绵绵奕奕者哉。然则金山上座即今向甚么处安身立命。乃召众云。都寺今日设斋普请。大众同声共念般若波罗蜜。

　　晚参。昨晚山僧作得一梦。有人以无礼相加。梦中怒甚。怒之不已。忽然醒觉。不觉失笑。汝等参禅学道亦如山僧做梦一般。得个入头。自然失笑去也。

　　晚参。拄杖子向山僧道。昔日马祖开选佛场。我等今日开选祖场何如。山僧道。而今祖师却不中选。不如省事罢了。拄杖子道。不为多事。径往嵩山法堂击动法鼓。随时有五人前进。一曰道副是得祖师皮的。与它一枚祖师。一曰尼总持是得祖师肉的。与它一枚祖师。一曰道育是得祖师骨的。与它一枚祖师。一曰慧可是得祖师髓的。与它一枚祖师。一曰碗跶丘是得祖师尿臭气的。拄杖子道。者个却不成祖师了也。不堪入选。碗跶丘愤地不平道。我亲得祖师尿臭气的。如何不成祖师。目今江南祖师遍地。各各据名蓝。坐大刹。领众匡徒。浩归湖海。何曾闻得祖师尿臭气来。请问还入选也无。拄杖子直得无言可对。无理可申。山僧在傍不觉失笑。且道者一笑是笑祖师邪。碗跶丘邪。拄杖子邪。有人简点得出。与它一枚祖师。

　　晚参。举临济一日侍立德山次。德山顾谓曰。老僧今日困。临济曰。者老汉寐语作甚么。山拟拈棒。济便掀倒绳床。云峰云。二员作家一拶一捺。略露风规。大似把手上高山。虽然如是。未免傍观者哂。大慧云。云峰老人恁么批判。大似普州人。径山若见。缚作一束送在河里。何故。不见道蚌鹬相持。俱落渔人之手。师云。一人高高山顶立。待兔守株。一人深深海底行。捞虾抹蚬。仔细简点。将来俱未得称好手。何故。三尺浪高鱼化龙。痴人犹戽夜塘水。

　　晚参。近日禅和子好弄虚嚣。山僧不耐与它行棒行喝。止用东坡称子。凡有来者命侍僧将渠鼻孔一一称过。然后通报山僧。一日有数僧来。头戴一尺八寸深的帽子。身穿埽地长的春布直身。脚穿八寸高的千针绣鞋。侍者问渠甚么处来。渠云苏州来。侍者与它称过。报道帽子一斤。道袍一斤。鞋子一斤八两。共有三斤八两。山僧道。鼻孔聻。侍者道。苏州禅和眉毛眼睛皮肉骨髓从里至外。从头至足尽是空的。人气尚然没有。何处讨鼻孔来。山僧大笑。又有数僧来。油帽油衣油袜油履。侍者问渠甚么处来。渠云杭州来。侍者与它称过。报道约有三百余斤。纯是投子道的。鼻孔全然不见。山僧道。一个小人那讨许多油来。侍者道。从渠进丛林参学。堂头和尚耳提面命。密室商量。茶里饭里。菜里果子里无非是油。犹恐其油之不饱也。将渠全身浸在油瓮里数十年然后放出。是以耳朵鼻子口舌唇皮肠胃心肺头面手足无不是油浸透。是以纯油而已。何处再寻鼻孔。山僧大笑。又有数僧来。大目浓眉。高担阔步。举动村粗。语言直撞。侍者问渠甚么处人。渠云山东人。侍者与它称过。上得称来。称钩吊直。称梗厌折。称锤跌　。称纽拔脱。只是称它不起。不知多少分两。侍者问渠。你担带甚么物得恁么重。渠云。一味老实。侍者道。不是老实。却是痴蠢。渠云。痴蠢即老实之别名也。不善粉饰。不弄虚头。无诈无欺。不奸不宄。只是愚鲁呆笨。推不向前。约不退后而已。有一偈口呈。满腹春秋。足智多谋。随机陷阱。举手戈矛。人生不满百。尝怀千岁忧。休。休。苏空头。杭油头。到底不如老实头。侍者道。子非东方生。何以善自誉也。侍者回报。山僧大笑。只者三笑也。有权也。有实也。有照也有用。有鼻孔的与它半斤。没鼻孔的还它八两。侍者道。长老一笑约重多少。复呵呵大笑云。长老一笑重千钧。未许时人测分两。

　　天岸升禅师语录卷第十
嘉兴大藏经　天岸升禅师语录


　　天岸升禅师语录卷第十一

　　侍者一诚记录

　　　　再住青州法庆禅寺语录

　　上堂。昔日南岳磨砖。引出马驹风云。腾蹋光昭。百祀迩来。法庆终日磨砖。引不出一个驴子。可谓孙膑开铺。无人下顾。三尺龙须。唤作破布。

　　上堂。昨晚文殊普贤商量佛法。而今禅和子尽是拖泥带水。我等当救之以干爆爆地。遂尔藏锋敛锷。一冬以来全无雨雪。引得清凉山中万菩萨尽道好温和天气也。好晴干时节也。太古之世无春无夏无秋无冬。今复运转羲皇也。殊不知冬行春令也是无可奈何。年穷岁尽。梦里蹉跎。阿呵呵。好大哥。

　　晚参。古者道乾坤之内。宇宙之间。中有一宝秘在形山。又有道得到宝山须采宝。莫教空去再来难。法庆要问。古人唤甚么作宝。又唤甚么作形山。形山之外还更有宝也无。宝之外还更有形山也无。更问古人。既是宝山。说甚得与不得。到与不到。采与不采。去是甚么。来是甚么。法庆向诸仁道。宝山即是诸仁。诸仁即是宝山。还自信得及也无。若信得及。不但捉败古人。可谓亲到宝山。若信不及。难难难。十担油麻树上摊。

　　上堂。倚它门户傍它墙。刚被时人唤作郎。大郎跨却长沙虎。二郎驾着南岳牛。三郎骑着杨岐驴。各各倚势欺人。拄杖子道。我于十二时中不依倚一物。者个唤作第四郎。何故。未曾解读天地玄黄。

　　晚参。文殊普贤起佛见法见。被世尊威神贬向二铁围山。且道佛见法见有甚么过。众下语不契。师代云。金屑虽贵。落眼成翳。复云。金屑虽贵。落眼成翳。文殊普贤贬在二铁围山作么生救得它出。众无语。师代云。但得雪消去。自然春到来。复云。佛见法见容不得。何况世俗尘劳见。世俗尘劳见容不得。于中尚容得甚么。所以道豪厘系念。三涂业因。瞥尔情生。万劫羁锁。于此倜傥分明。文殊普贤当处解脱。于此未明。连世尊同时带累入铁围山去也。诸仁各各仔细。

　　晚参。汝等须学河北师子长沙大虫。无学喋粪狗也。汝知喋粪狗乎。昔有一官下令欲取猿猴五百。其下人觅得四百九十九个。却少一个。以豝狗皮毛与猿相似。遂以豝狗补数上纳官长。按视众猿有跳梁者。有叫啸者。有弄石者。有上树者。惟有豝狗东嗅西嗅。嗅至墙下。遇粪便喋。官长曰。是不似猿。下人曰。猿也。是生猿耳。而今诸方好带生。摘取其皮毛相似便与推出人前。迨至日后成个生猿而已。法庆此间若有此辈便请疾往诸方。不敢久留尊驾。有么。有么。乃左右顾视。云。此众无枝叶。唯有一真实。

　　除夕。小参。从混沌开辟以至今夕。从今夕至未来际。岁岁年年皆有此夕。且道还除得也无。若除得便不复应有今夕。若除不得因甚又道除夕。释迦老子道但以假名字引导于众生。还信得及也无。信得及来年更有新条在。信不及恼乱春风卒未休。复云。古人道老僧二十年前有老婆心。二十年后无老婆心时。有问如何是二十年前有老婆心。问凡答凡。问圣答圣。如何是二十年后无老婆心。问凡不答凡。问圣不答圣。山僧却又不然。十年前无老婆心。问凡答凡。问圣答圣。十年后有老婆心。问凡不答凡。问圣不答圣。且道与古人是同是别。同别且置。还知从上佛祖竭尽婆心处么。不见拈华示众忒杀婆。倒却刹竿忒杀婆。嵩山面壁忒杀婆。磨砖作镜忒杀婆。不少盐酱忒杀婆。扭人鼻孔忒杀婆。六十痛棒忒杀婆。吹灭纸灯忒杀婆。拄杖子道。住住年穷岁尽。那有间工夫说老婆禅。何不说些丈夫佛法长人志气。乃呵呵笑云。缘因你者木头无丈夫气。带累长老也不丈夫。你要识丈夫气宇么。头陀微笑好不丈夫。断臂安心好不丈夫。蹋杀天下人好不丈夫。上堂卷席好不丈夫。胁下还拳好不丈夫。焚却疏钞好不丈夫。但从上婆婆尚多如许丈夫气宇者。不过数人而已。我看现前诸人个个佛祖。个个德山临济。如何甘心巾帼自守。何不效法古人作丈夫子。然虽如是。男儿各具冲霄志。不向古人行处行。山僧恁般说话也觉婆气了。久立众慈。伏惟珍重。

　　岁旦。上堂。问。新年佛法请师举唱。师云。客至无礼仪。蒿汤便当茶。进云。如何是为人句。师云。子产以乘舆。济人于溱渭。进云。如是则有意气时添意气。不风流处也风流。师云。且喜没交涉。问。辞旧迎新即不问。斩新条令事如何。师云。梅心柳眼同时发。进云。有言有句蒙师指。无言无句请师宣。师云。灯笼露柱齐点首。问。擂鼓升堂即不问。向上一句事如何。师云。层层蹋步上阶梯。进云。如何是西来大意。师云。东边日照万方明。问。达磨西来一字无。全凭心地用工夫。既然心地用工夫。如何又说觅心不可得。师云。熟读上大人。方识可知礼。进云。既不可得。教学人参个甚么。师云。参个不可得。乃云。元首明哉。股肱良哉。庶事康哉。一年四季。无难无灾。河清海晏。万泰阶来。林下衲僧又作么生。个个顶门眼豁开。

　　师诞日。上堂。我与释迦同条生。不与释迦同条死。大众要识老释迦。今日山僧身正是。拄杖子道。三十二相八十种好。聻若以色见我。以音声求我。是人行邪道。不能见如来。

　　春朝。上堂。前日妆春。昨日迎春。今日打春。更有人游春思春。惜春寻春。卓拄杖云。尽道春归无觅处。不知流入此中来。

　　晚参。昔一士子在京作宦。有投眷弟帖者。士子喜眷字甚新。后上父书。遂用眷男某人百拜。其父大怒。缴回原帖。士子复自疑云。难道做官的人亲眷也不许认了。大似近时说禅者。开口便说心说性。说禅说道。说佛说法。求亲愈疏。说近愈远。何异用眷男帖子上其父亲哉。然则毕竟如何也无。毕竟也无如何。养子不及父家门。奈若何。

　　灯夜。晚参。风埽云天雪铺大地。打叠玉宇银台。涌出冰轮海底。更兼灯光递相赞助。可谓有意气时添意气。添意气也。则神光不昧。万古徽猷。入此门来莫存知解。若不然者则见月是月。见灯是灯。风是风。雪是雪。成个担版阇黎而已。大众。放下肩头一片版。长安风月任遨游。今年节较去年胜。更嫌何处不风流。

　　解冬。小参。去岁十月二十日。将山河大地。草木丛林。若僧若俗。若圣若凡纳入芥子。而芥子不见其窄。今岁正月二十日。将山河大地。草木丛林放出芥子。而芥子不见其宽。无边身菩萨欲觅芥子顶。上至非非想天而终不见其顶。欲穷其底。下至金刚轮际而不见其底。欲识边表。走尽十方而终不见其边表。乃愤地不平。向山僧道。请长老为我道破。山僧道。要识上下边表。无如识取芥子。要识芥子。但识取拄杖子。要识拄杖么。葛坡早已成龙去。呆郎犹自涧边蹲。

　　上堂。问。野鹤原无迹。白云到处家。如何是到家消息。师云。出门一路草漫漫。进云。攃手到家人不识。更无一物献尊堂。师云。梦里说惺惺。乃云。天不言而高。地不言而厚。日月不言而明。达磨不言而断臂安心。法庆不言而诸人终日瞌睡。睡至百日总不见有醒时。拄杖子道。长老现前那个不醒。山僧道。既是醒时便请说出一冬以来所作何梦。说得分明。许你真个是醒。说不分明。可谓梦里说惺惺。庭前草复青。百华开烂熳。风雨又黄昏。

　　晚参。清明寒食。风多雨多。近时晒　。华事蹉跎。老莺琐碎。嫩绿扶疏。灵云尚立残红里。敢保玄沙不奈何。

　　晚参。诸方与人说禅。法庆与人算日。小尽二十九。大尽三十日。今晚正是三月三十日。二三如六。三三见九。九九八十一。敢问一归何处。满地榆钱难买春。光阴流水皆虚度。

　　说戒。上堂。如赫日之破重阴。如青莲之出泥污。如清凉月。如澄水珠。如薝卜华。如吹毛剑。果若当断即断。可谓鹏入南溟。若复纸里麻缠依然。芦栖钝鸟善自持护。毋怠毋荒。

　　佛诞。上堂。一手指天。一手指地。小儿子戏。周行七步。目顾四方。小儿子戏。天上天下。惟我独尊。小儿子戏。一棒打杀。天下太平。小儿子戏。法庆恁么简点。还得也无。小儿子戏。

　　晚参。举那吒太子析肉还母。析骨还父。然后现本身。运大神力。为父母说法。佛眼远云。肉既还母。骨既还父。用甚么为身。学人到者里若见得去。廓清五蕴。吞尽十方。师云。佛眼老人半吞半吐。若据山僧见处。尽大地无有芥子。许不是那吒现身说法处。只是要问学人那吒说的是甚么法。具眼者试道看。

　　晚参。举迦叶因阿难问世尊传金襕外。别传何物。迦叶召阿难。难应诺。迦叶曰。倒却门前刹竿着。师云。阿难问得恰好。迦叶答得不妙。何也。人平不语。水平不流。

　　祈雨。上堂。今朝六月三十。旱得地皮焦裂。法官换手捶胸。龙神全无消息。不免奉请诸大菩萨。同时为之助力。乃合掌云。南无佛陀。南无达磨。南无僧伽。南无孔子孟子。南无李老子关尹子。设有道长老。但请诸佛菩萨罢休。何以并请儒门道教。咄。咄。不见道有水皆含月。无山不带云。

　　晚参。道士登坛。为旱祈雨。雨若不来。斩首谢尔。失节愆期。全然不雨。官府怒发如雷。万民指摘裂訾。急得道士诚恐诚惶。双眸泪下如雨。连叫救苦天尊。臣该万死万死。忽有一人登坛道。我代尔祷。以免尔死。遂尔持咒书符。应声而雨。道士不特起死回生。便尔坛前欢忻鼓舞。尔辈禅和子。参禅学道时亦须如道士大著一回死急始得。

　　晚参。苗枯豆亦枯。农心死未稣。黑风吹海立。大地尽欢呼。欢呼欢呼。却笑空疏。翻手覆手。依旧嗟吁。嗟吁个甚么。雷声浩大。雨点全无。

　　晚参。有利无利。不离行市。麻三斤。乾矢橛。金刚钻。　轹钻。贵买贱卖。无人下顾。细细思量。也怪不得。何故。家家门向清江住。担水河头卖与谁。

　　晚参。举鸟窠因白居易侍郎问如何是佛法大意。师曰。诸恶莫作。众善奉行。白曰。三岁孩儿也解恁么道。师曰。三岁孩儿虽道得。八十老人行不得。师云。鸟窠不合将俗人待侍郎。侍郎不合以禅师看鸟窠。是以格格不相入。若有人能和合者。许他到法庆门下领吃痛棒。

　　晚参。似地擎山不知山之孤峻。如石含玉不知玉之无瑕。审如是则少林面壁。大会拈华总是顺风撒沙。法庆此间有饭吃饭。有茶吃茶。佛法二字终不散挂之齿牙。何故。但使心头平怗怗。何须眼里更栽华。

　　上堂。菊老秋残。云黄山白。文殊普贤。埋身搕　咄。

　　上堂。连日阅宗镜录。永明禅师捧出奇珍异宝。满案杂陈。欲以给散诸人。傍有尼山孔仲尼呵呵大笑道。长老太贫窭生。不见赤之适齐也。乘肥马。衣轻裘。吾闻之也。君子周急不继富。然虽如是。大有东家点灯西家暗坐的。各各归堂简点看。

　　晚参。吃橄榄者嫌枣子之甜。吃枣子者嫌橄榄之苦。若到法庆门下。苦者与他三十。甜者与他三十。何故。这里是甚么所在。说甜说苦。

　　晚参。我不散轻于汝等。汝等皆当作佛。释迦老子贡高我慢。小觑夫人。山僧直谓汝等现前个个是佛。僧也是佛。俗也是佛。胡张三也是佛。黑李四也是佛。男也是佛。女也是佛。拄杖子道。长老聻。乃呵呵笑云。你只管作佛罢休。又问长老作么。

　　晚参。云门山有云窟渊深不可测。昔有李山人垂绳千百尺。遂乃穷其源。玉殿曾亲蹑一念。忽思乡。依旧堕山侧。是知仙凡路。本来元不隔。李清真俗子。共笑无仙骨。法庆寺是禅窟。大开方便门。一一从君入。不用撩钩撘索。不许回头卜度。全身与么来。秤锤元是铁。能如是。真奇特。不如是。则昔之笑李清者。李清之后而复有李清也。

　　开炉。儒者请上堂。问。心佛物兮俱不是。圣凡绝却两头看。法庆开炉即不问。其中解结事如何。师云。霹雳过头犹瞌睡。进云。学人平步青霄去也。师云。脚跟红线未曾断。问。广度有情即不问。不展锋铓事若何。师云。风刺髑髅寒。进云。虽然如是。土旷人稀。知音者少。师云。却是阇黎道得亲。乃云。云从龙。风从虎。法庆开炉。风生齐鲁。无论德行言语。政事文学。如参之鲁师之辟由之喭回之窭空赐之货殖。一齐打入红炉。尽成金声玉振。到者里则申申如也。夭夭如也。仰不愧于天。俯不怍于人。乐以忘忧。不知老之将至。若夫宰予之昼寝。陈亢之疑有异闻。公孙丑之艳称。管晏曹交之假馆。且教暂居门外。或曰善人也。信人也。祖师门下无哺啜之士。盖有一丝豪。便有一丝豪。不见君子之于道也造次。必于是颠沛。必于是死生。以之荣辱。以之发愤忘食。专心致志。方能求仁得仁。庶乎其可傥。或借口于力之不足。中道而废。得少为足。或画地自居。则亦见义不为。何勇之有。君子去仁。恶乎成名。幸各勉旃。毋贻讪笑。

　　晚参。山僧昨夜作得一梦。梦行青天白日之下。忽遇卒风暴雨。急急向桃李阴下躲避。仰见结实垂垂。忽忆桃李无言。下自成蹊。但是半青半黄。未可生摘。木上座道。长老今日是十月三十日也。那得桃李成实来。乃呵呵笑云。木头面前不得说梦。

　　上堂。问。击鼓升堂即不问。因斋庆赞事如何。师云。家家门里观世音。进云。天龙恭敬不为喜。师云。你出头来作么。进云。知音须向知音举。不是知音不与弹。师云。接竹点青天。问。欲了生死大事。无过参禅。禅在甚么处。师云。槐榆影里喿秋风。进云。了大事的人将何为业。师云。朝打三千。暮打八百。进云。大事蒙师指。齐沾法乳恩。师云。莫谤山僧。乃云。今此一会知识。施者受者各各同具金刚正眼。施者若不具金刚正眼。如何来此选佛场中广修供养。受者若不具金刚正眼。如何来此选佛场中端坐受供。所以道端坐受供养。施主常安乐。却笑净名小家子。生心受施。种种呵责。法庆门庭宽广。尔以欢喜心来施我。以欢喜心摄受。生心也得。不生心也得。终不穷厮煎饿厮炒。不见庞居士道。十方同聚会。个个学无为。此是选佛场。心空及第归。现前一众个个心空。个个及第。法筵龙象众。此是第一义。

　　至节。小参。芦管飞灰。一阳来复。君子道长。自求多福。衲僧家昼参夜参。若得冷灰豆爆。方知天地合其德。四时同其序。日月合其明。鬼神同其用。爆得也千足万足。未爆也譬如众人逐鹿。输与高材疾足。

　　晚参。今朝十一月十四。雪厌竹枝到地。门庭冷落空疏。且喜会中总是真心办道之士。但是禅堂宽厂。冻时冻得壁立。执事失于料理。饿时饿得肚直。然虽如是。犹胜暖室。商量者空自足衣而足食。

　　上堂。钓竿斫尽重栽竹。不计功程得便休。休。休。黄河冰已合。四野冻云流。嘉鱼何处。雪覆孤舟。手冷渔矶难下钩。

　　上堂。断跟草鞋。尖檐席帽。买卖不当行。无人肯下照。风萧萧。雪飘飘。试看何人度石桥。

　　说戒。上堂。法庆今日布漫天之网。将虾蟹鱼龙一齐打入。尚恐鱼龙不知性命。更将折箸搅沧溟。洪波万叠。白浪千寻。要且梵音和雅。令人乐闻。祇是诸人当以眼听。莫以耳闻。闻个甚么。击尺云。即此见闻非见闻。无余声色可呈君。个中若了全无事。体用何妨分不分。顾左右云。洎合打破蔡州城。复云。欲受戒。图了生死。沙弥壮志如天。不受戒。亦无生死。药山齿牙堕地。诸佛制戒为个甚么伶俐沙弥。咄。这沙弥犹挂唇齿在。屙辘辘地有甚了期。此四转语一转语是杀人刀。一转语是活人剑。一转语杀活同时。一转语杀活不同时。有人简点得出。可谓龙生金凤子。冲破碧琉璃。简点不出。山僧为汝念上大人再说可知礼也。

　　成道。上堂。未到雪山也只是者双眼睛。端坐六载也只是者双眼睛。睹星悟道也只是者双眼睛。现前诸人各各同具一双眼睛。且道与释迦眼睛还有差别也无。若无差别。因甚释迦睹星悟道。诸人不悟。若有差别。释迦[番支]土扬尘。法庆顺风攃沙去也。卓拄杖。下座。

　　晚参。月明夜照青齐路。几许行人自往还。无限云山足底过。何人解识祖师关。作么生是祖师关。洋河冻似云门石。一滑滑倒扒不迭。

　　除夕。小参。向来除夕与诸人打鼓弄笛。今岁人事匆匆。无暇与诸人鼓粥饭气。适闻鼓声抑逼上殿。全然打点不迭。待与诸人说露地白牛独角泥牛。又堕古人蹊迳。待与诸人说禅说道说事说理。又堕今时途辙。待与诸人说麻三斤干屎橛。要且不应时节。直得恁么不得。不恁么不得。恁么不恁么总不得。因而想起诸仁一向悠悠忽忽。生死二字全不关切。傥遇腊月三十到来。将何抵敌。此非小缘。毋自放逸。各各归堂。不烦久立。

　　元旦。启建万佛药师道场。上堂。据虎头收虎尾。第一句下明宗旨。河沙诸佛齐立下风。百万人天座前稽首。诸佛有四弘誓愿。弥陀有四十八愿。药师有十二大愿。法庆也有四愿。风调雨顺。国泰民安。佛日增辉。法轮常转。转后如何。道泰不传天子令。时清休唱太平歌。

　　师诞日。上堂。今年四十有五。自笑全无规矩。打人打断脊梁。骂人骂入骨髓。恶名遍满江湖。秃丁真个莽卤。有人打算饭钱。未审将何抵补。却有个抵补处。春山叠乱青。春水漾虚碧。寥寥天地间。独立望何极。设有道者个说话有甚么交涉。没交涉。有来历。等闲打破祖师关。逆行顺行天莫测。

　　灯夜。小参。万古碧潭空界月。再三捞捷始应知。不须捞。不须捷。今年灯胜去年灯。去年月是今年月嫂嫂的的大哥妻。上元定是元宵节。古人道我疑。千年苍玉精。一片化为秋水骨。海神欲护护不得。一旦鳌头忽擎出。时节因缘。端的端的。

　　上堂。悦众问。佛法二字即不问。如何是法庆景。师云。悦众好瞌睡。进云。如何是景中人。师云。更问阿谁。进云。睡中作得主。其心安如海。师云。正闹在。进云。不风流处也风流。师云。依旧归堂打瞌睡。乃云。一即一切。一切即一。旷大劫来未曾变易。诸佛世尊是吾弟子。恁么会明月清风。不恁么会清风明月。不见昔日广额屠儿飏下屠刀向世尊云。我是千佛一数。世尊云。如是如是。何似现前众善信遵佛教。持佛戒。发佛心。作佛事。各各远持香华来此万佛道场供养百千诸佛。其为万佛一数决定无疑。设有问如何是诸佛师。作么生抵对。蓦拈拄杖云。你有拄杖子。我与你拄杖子。你无拄杖子。我夺却你拄杖子。擿拄杖。下座。

　　上堂。问。不问有言。不问无言。请师指示第一义。师云。庭前柏树子圊头。问。万法归一。一归何处。师云。圊房要打埽得干净。进云。生死大路还不晓得。师云。早晚尿臭气也不知。居士问。一界之中尚有方语不对尽世界细若微尘。如何是世界不异底的的句。师云。诸恶莫作。众善奉行。乃云。柳眼舒眉。杏腮吐舌。杜宇枝头立。声声唤道归去来。自是不归归便得。贱卖麻三斤。贵买干屎橛。即心即佛。非心非佛。不是心。不是佛。不是物。从上古锥只得半橛。庐陵米价贱如泥。达磨西来无妙诀。君不见塞北春寒江南秋热。复举长沙因张拙秀才看千佛名经问长沙曰。百千诸佛但见其名。未审居何国土。还化物也无。长沙曰。黄鹤楼崔颢题后秀才还曾题也未。张拙曰。未曾。长沙曰得闲题取一篇。师云。老长沙虽赴来机要。且只说得秀才家话。若是法庆门下有问百千诸佛但见其名未审居何国土。向它道青州有四座关厢。东关西关南关北关。挨肩擦背长汀子。布袋横拖风月还。下座。

　　上堂。问。四众临筵即不问。如何是西来的的大义。师云。东方来者东方立。问。击鼓升堂即不问。生死大事请师宣。师云。众目皆见。进云。大事未明时如何。师云。不得妄语。进云。大事已明时如何。师云。不得妄语。进云。已明未明时如何。师云。不得妄语。进云。大事已蒙师指示。向上还有佛法也无。师云。不得妄语。问。古人掬沙供佛。果感轮王。今辰众檀设斋。感何果报。师云。尽蹋毗卢顶上行。进云。三春果满菩提树。一夜华开满苑香。师云。俗气也不除。乃云。三登投子。九上洞山。世殊代远。斯道日难。若座下之观微上座庶几有古人之风。其始也相晤於越城之大能仁寺。后再相从于苕上之虎岩。三千里外宿水餐风。芒鞋只杖。跨穆陵关。追随予于青州之大觉。别去六载。兹复领密州胶州莒州诸大德众善信设斋请法大众。但知随例餐　子而不知　子之所由来。今对现前一一说破。古人道打面还它州土麦。唱歌须是帝乡人。今遇故乡人。须说故乡话。作么生是故乡话。杨子江头杨柳春。杨花愁杀渡头人。一声羌笛离亭晚。君向潇湘我向秦。下座。

　　晚参。你若居平地。与你把手上高山。你若上高山与你生按下平地。自是诸方寻常手脚。法庆即不然。你若居平地却教荆棘横生。你若上高山却教壁立万仞。你若向壁立万仞处见法庆。法庆且不在壁立万仞处。你若向荆棘横生处见法庆。法庆且不在荆棘横生处。毕竟向甚么处与法庆相见。见不见。霹雳声中光闪电。

　　上堂。对面不寒杨柳风。树头吹落杜鹃红。分明好个无生曲。堪笑白云西复东。

　　上堂。莺梭一声两声。桃萼三朵四朵。唯有杏华满苑红。放出枝头千万朵。诸方打锁敲枷。法庆无可不可。因甚如此。狼藉枝头多少春。寒山尚在石梁左。

　　上堂。桃华红。李华白。时人只解寻南陌。陌路寻。受苦辛。不识庭前柏树子。家园空自锁松筠。

　　上堂。十方同聚会。个个学无为。此是选佛场。心空及第归。大众。空得也未。空得也一色杏华红十里。状元归去马如飞。空不得也解名尽处是孙山。行人更在孙山外。

　　满散解冬，上堂问古德云，有放不收同凡夫，有收不放名声闻，有放有收名秘密，境界收放总不用。名无戏论。请问和尚，如何是有放不收。师云，十字街头石散当。进云，如何是有收不放。师云，此中有眼不曾见。进云，如何是有收有放。师云，都寺连日事繁。进云，如何是收放总不用。师云，非公境界。进云，某甲则不然。师云，你又作么生。进云，法身遍满三千界，化佛权为十二光。师云，我不如你。乃云，一百五十日内坐禅也。在里许礼忏也。在里许礼忏也，人人合掌翘勤。坐禅也，个个壁立万仞。壁立万仞处不碍合掌翘勤，合掌翘勤时不碍壁立万仞。可谓，钟中无鼓响，鼓里无钟鸣，钟鼓互相参，句句无前后。而今打开布袋，一任肩横拂子。手挈藤条，南岳天台游行。自在途中，设遇把关使者。问上座，从法庆来。佛祖鼻孔轻重几何，短长多少。作么生抵对。若抵对得，可谓水向石边流出，冷风从华里过来，香抵对不得，但知随例餐　子也。得三文买草鞋。

　　上堂在彼在此，如月临川。或去或来，如风鸣谷。古者道，佛身充满于法界，普现一切群生前。随缘赴感靡不周，而恒处此菩提座。只如山僧南行，庆祝老和尚大诞。是去不去，久参硕德，一举便知。后学初机，切须仔细。

　　天岸禅师语录卷第十一
嘉兴大藏经　天岸升禅师语录


　　天岸升禅师语录卷第十二

　　侍者元玉记录

　　大觉首座寮秉拂

　　秉拂。师云，出匣青蛇气吐虹，平移海岳万千重。会中谁是沉冤客，直请当阳诉异同。无问话者。乃云，诸公既是。敛衽而退升上座，不免鼓行而前。何故，遇柔即刚。诸公，若使鼓行而前。升上座，不免奉身而退。何故，逢强即弱。所以道，知彼知己，百战百胜。知己不知彼，胜负相半。不知己不知彼，百战百败。诸公，还知得自己也未。知得自己，便知得释迦老子。知得释迦老子，便知得堂上老人。知得堂上老人，便知得升上座。知得升上座，便能转南为北，转北为南。转北为南也，到齐鲁境，登大觉堂，向齐鲁人说江南话。鹧鸪啼处百华香，三月四月已过了。转南为北也，携江南客，入青州里。酌范公泉，饮江南客。沉痾积痞都消尽，罄快平生好自知。小米饭面馍馍一饱便休。前日割麦，今日临场。无非妙用，如或未然。君处东海，我处北海。风马牛不相及也。

　　秉拂问。振领提纲，大吕已闻。翻白雪推班出色，三台又听接新声。承和尚有言，文殊一茎草，能杀人亦能活人。离却语默，二途请师旁通一线。师云，截断葛藤。进云，空劫以前，草在甚么处。师云，三皇坟上。进云，劫火洞然，又作么生。师云，烁破髑髅。进云，既有如是奇特，为甚在文殊手里。师云，即今亦不较多。问，丛林表率开凿，人天表率丛林。则且置。如何是座元师为人句。师云，一镞辽空擒俊鹘。进云，如是为人，瞎却青州一城人眼去在。师云，且得同参共证明。进云，祇如临济有四宾主句，如何是宾中宾。师云，门前浩浩车马声。如何是主中宾。师云，我是堂中第一座。如何是宾中主，本空知客冲虚典座。如何是主中主。师云，问取堂头和尚去。进云，祇如赵州有无宾主句，又作么生。师云，庭前一树石榴红。进云，如斯举唱，还当得宗乘事也无。师云，横看成岭侧成峰。进云，作家宗师天然犹在。师云，我与你有甚冤仇。乃云，九旬禁足，三月安居。诸方常例，有甚希奇。然到大觉门下，跻跻跄跄，尽是铜头铁额之士。雍雍肃肃，无非正因行脚之人。堂头和尚为众竭力，剖腹剜心，头首知事。提纲挈领，毕志匡襄。现前清众，打坐的打坐，接待的接待，搬柴的搬柴，运水的运水，烧香的烧香，埽地的埽地。二时版鸣，[打-丁+畣]衣整肃。赴应供堂，斋后洗钵。晨昏课诵，钟磬兮明法，鼓鸣时簇簇。登堂鸳行鹤立，可谓丛林气象。重整大智，规模末法。津梁于斯为盛。普告现前兄弟，得人身难，出家难，遇真善知识难，闻正法难。今人身得矣，出家就矣，真善知识遇矣，正法闻矣。况复逢斯盛会，若不刻刻提撕究明，己躬下事。岂不辜负父母养育之恩，师长玉成之谊。此身一失，何时可复改头换面，相见无期。累他诸佛出世，祖师西来。天下老和尚波波挈挈，纵使石人闻得，也应断肠。诸兄弟你也觉心酸也未。何不称此色力康健时，无病无痛时，挺起铁脊，咬定牙根。寝削万缘，单提正念，孤迥迥，峭巍巍。如大火聚，一镕一切镕。如金刚杵，一碎一切碎。尚有无明烦恼，可得入么。尚有昏沉散乱，可得起么。尚有生死涅盘，可得到么。正所谓，了了常知，目前无法。既目前无法，则内空外空，人空我空，魔空佛空。空亦不立，觉所俱忘。忽然喷地一声，虚空迸裂，山河大地普现全身。岂非县崖攃手自肯，承当绝后再稣。欺君不得到此也。只入得大觉门，未许入大觉室。在且道，如何入得大觉室，不见适来和尚，举文殊命善财采药因缘，令诸兄弟向升上座讨个源委。诸兄弟识得源委也未，若未识得，升上座为你华劈一上。文殊命善财采药，热发作么。云，是药者采将来也，须忌口。善财遍观大地，无有不是药者，刺破眼睛。归报云，无有不是药者，妄通消息。文殊云，是药者采将来，抑逼杀人。善财拈起一茎草，相随来也。文殊接得，示众云，此药亦能杀人，亦能活人。草本不劳拈出。本师和尚云，有效药非灵，人参附子一时减价，无病方乃圣，尽大地觅不得。文殊热瞒善财，善财热瞒文殊。即且，置放过。即不可且，道，者一茎草亦能杀人，亦能活人，利害在什么处。文殊善财分疏不下。若向者里明得，便能通权达变，应用无方。寒者与之以衣，饥者与之以食，渴者与之以饮，热者与之以清凉，贫者与之以财宝，病者与之以汤药。有时变黄金作大地，有时变大地作黄金。有时以醍醐作鸩毒，有时以鸩毒作醍醐。有时全杀即活，有时全活即杀。有时杀活同时，有时杀活不同时。多处增些子，你有拄杖子，我与你拄杖子。少处减些子，你无拄杖子，我夺却你拄杖子。全宾全主，全主全宾。如师子儿，哮吼自在。如太阿剑，谁敢当锋。且道，因甚得与么奇特，与么受用，与么纵横。震威喝一喝云，莫怪从前多意气，他家曾蹋上头关。

　　秉拂问，奋迅全威出窟时，金毛泼喇鼓风蹄。是谁紧捎草鞋去，抱得云中师子儿。如何是师子儿。师云，蹋杀无边裴大虫。进云，虽具爪牙，未闻哮吼在。师云，霹雳过头犹瞌睡。进云，既具爪牙又善哮吼，因甚被文殊骑却。师云，斧斫不开。乃云，炎夏已去，金风徐来。白露微微，浦口之归帆似箭。新烟匝匝，林梢之晓月如眉。砌蛩引出万家砧，羌笛吹来千里怨。云出赵州关，一任东穿西穴。秋入云门普现前。七纵八横，无力打禾山之鼓。何心抛象骨之毬。德山棒拈过海东，临济喝吞声河北。直得释迦弥勒无处出头，文殊普贤退身有分。于斯时也，唤作佛眼中着屑，唤作法千错万错，唤作禅狝猴弄　胶，唤作道癞马系枯桩。不见道即此，见闻非见闻，无余声色可呈君。个中若了，全无事体。用何妨分不分。若也明得便见，怀州牛吃禾，益州马腹胀，天下觅医人，炙猪左膊上。于此未明，升上座。灰涂土抹去也，虚而灵，寂而妙。声色堆头常了了。净裸裸，赤洒洒。十方世界明杲杲。既常了了，又明杲杲。则尽十方世界是沙门只眼，尽十方世界是沙门全身，尽十方世界是自己光明，尽十方世界在自己光明里，尽十方世界是自己，祇如威音王佛与不动如来。今早在梧桐树下，商量佛法。说些什么，▆▆良久云，早立秋，凉飕飕，金风体露，落叶枝头。你若无心，我便休。下座。

　　秉拂，僧才出。师举拂云，不因紫陌华开早，争见黄莺下柳条。进云，着忙作么。师云，大好一员战将。进云，与么则退身有分，去也。师云，着忙作么。进云，话头也不识。师云，今日事烦。进云，且莫诈明头。师云，话头也不识。进云，古人道，第一句中荐得，堪与佛祖为师。如何是第一句。师云，看看已过中天节。进云，第二句中荐得，堪与人天为师。如何是第二句。师云，六月炎炎一片雪。进云，第三句中荐得，自救不了。如何是第三句。师云，一叶落知天下秋。进云，未审座元师那一句荐得。师云，你道盘古皇帝几时登基。进云，更有一句，速道速道。师云，青州出得好苹果。进云，不因今日举，错过目前机。师云，如何是目前机。进云，青州出得好苹果。师云，得与么伶俐。进云，又恁么去也。师云，却被阇黎带累。乃云，世尊拈华，雪里卖冬瓜。迦叶微笑，鬼门空祷告。若作佛法商量，错过海门铁鹞，何故。若道世尊华上有佛法，则春有桃华，夏有榴华，秋有桂华，冬有梅华。一一拈出，佛法在什么处。若道迦叶笑里有佛法，则开口人笑，风生虎笑，雨来华笑，春深鸟笑。面面相呈，佛法在什么处。有般汉闻，恁么举便道。闻声悟道，见色明心。灵云见桃华而悟道，香严闻击竹以明心。水潦被马驹一蹋，笑倒平生。白云被杨岐一笑，打破漆桶。岂不是从上佛祖，由此契证。乃呵呵笑云，如此见解，正是错认驴鞍桥作阿爷下颔。何处有佛祖来，不见道声。前有句坐断乾坤，句后无私永超声色。直须向世尊未拈华已前，迦叶未笑破已前，一觑觑透。方见世尊拈的不是华，迦叶笑的不是华，灵云见的不是桃，香严闻的不是竹。点火照看马祖面皮，捋拳打折杨岐驴脚。然后向一切，壁卓卓处平坦坦，平坦坦处壁卓卓。壁卓卓处平坦坦，不坐百尺竿头。平坦坦处壁卓卓，移步月明帘外。藏身处没踪迹，金针绣出玉麒麟。没踪迹处莫藏身，铁掌挪成银弹子。拈头作尾，拈尾作头。举一机机机顿赴，示一法法法全彰。然虽如是，若要提持佛祖，号令人天，更有向上事在。如何是向上事。良久云，我行荒草里，君又入深村。复举崔郎中问赵州和尚云，大善知识，还入地狱也无。州云，老僧末上入。崔云，既是大善知识，为甚却入地狱。州云，老僧若不入，争救得郎中。应庵和尚云，善知识者，是大因缘。临垂手时，着著有出身之路。何故如此，不入虎穴，争得虎子。师云，赵州潦倒，应庵随邪，祇堪入魔，不堪入佛。那个男儿不丈夫，何须更借它人力。今日设有人问升上座，大善知识，还入地狱也无。但向它道，怕入既是大善知识。为甚怕入地狱，向它道，从井救人我不能也。设有人道，上座祇堪入佛，不堪入魔。许它不谬，为大觉禅客。

　　秉拂。举一明三，目机铢两。正是困鱼止泺，隔墙见牛，隔山见火灼然，钝鸟栖芦。承言者丧，滞句者迷，直饶不承言不滞句，已堕现成途辙。所以道，言前荐得，已落今时，句后承当，埋没自己。盖缘诸人脚跟下，有一通天大路，弥纶三界，横亘十方。历劫绝盈亏，当阳无向背。日月未喻其明，冰雪难方其洁。佛不能侵，魔不能害。诸圣蹋不到，众眼觑不及。觑不及处瞒诸人一点不得，蹋不到处在诸人寸步不离。增不得一丝豪，减不得一丝豪。向者里摽指见月，得么。说迷说悟，得么。说凡说圣，得么。说心说佛，得么。说向上向下，得么。说别行一路，得么。不见三世诸佛，祇言自知历代祖师，全提不起一。大藏教诠注不及，明眼汉没窠臼。牙如剑树，口似血盆。眼观东北，意在西南。端居寰海定龙蛇，卷舒自在。电光影里分缁素，杀活临时。杀活临时于增不得处却增些子，卷舒自在于减不得处却减些子。横看成岭侧成峰，直须亲到庐山，方识渠侬面目。打着南边动北边，谁道东家点灯，西家却乃暗坐。只苦睦州道底，眼里无筋。堪笑投子锋前，桼桶不快。祇如三乘十二分教，是破故纸千七百，则公案是烂葛藤。升上座。终日口吧吧地，是故纸邪，是葛藤邪。震威喝一喝云，三尺浪高鱼化龙，痴人犹戽夜塘水。复举昔日外道问世尊。不问有言，不问无言。世尊良久。外道赞叹云，世尊大慈大悲，开我迷云，令我得入。外道去后，阿难问佛，外道有何所证，而言得入。佛云，如世良马，见鞭影而行。师云，我有六十拄杖，分作三分。一分打外道不合，平白受人欺瞒。一分打世尊不合，容易与人冬瓜印子。一分升上座，自吃不合，简点佛祖。若是阿难，且教向世尊，右手立地着。

　　秉拂问，昨日今朝事不同，炎炎朱夏又金风。不伤物义如何道，便请当阳把信通。师云，千年田地八百主。进云，祇如透网金鳞，以何为食。师云，云门胡饼，赵州茶。进云，美食不中饱人餐。师云，未必心头似口头。进云，金风吹玉管，那个是知音。师云，知音一句作么生道。进云，伯牙须是钟期听，流水高山调转新。师云，且信你一半。问直截当阳，即不问济宗，照用请师宣。师云，逐句问将来，如何是先照后用。师便喝。如何是先用后照。师云，铁弹打空城。如何是照用同时。师一喝随声便打。如何是照用不同时。师云，没气力答你。进云，照用蒙师指言，前意若何。师云，错过也，不知。问，前日示众，今日小参饱领多矣。请更别为拈提。师云，山前禾黍熟。进云，今日问答，前日唱酬。发扬多矣，更请别转生机。师云，后园茄子大。进云，恁么答话，犹是现成途辙。本分家风又作么生。师云，莫向现成途辙着倒。僧便喝。师云，好一喝。僧连喝两喝。师云，真师子儿善师子吼。进云，也知惯用此机。师云，明知山有虎，偏向此中行。进云，苍天苍天。师云，何须更叫冤中苦。进云，因甚随人起倒。师云，从来有些子。乃云，转山河归自己，一尘起大地收。转自己归山河，一叶落天下秋。撞钟撞着老僧心。落霞与孤鹜齐飞，秋水共长天一色。钟声为甚么披七条衣，潦水净而寒潭清，烟光凝而暮山紫。总不恁么道时，如何白云仍在青山里。此五种见不无渗漏，升上座为你一一点出。一人祇明自己，不明目前。以拄杖向左边卓云，且立者边着一人，祇明目前不明自己。以拄杖向右边卓云，且立者边着一人，活埋声色。以拄杖约后云，退后着一人，通身理障。以拄杖指前云，且向前立地一人，把揽放船。横按拄杖云，中心树子犹属升上座。在如今不论构得构不得，各各领取三十拄杖。何故，擿拄杖云，须知远烟浪，别有好商量。

　　秉拂问。结制也，平地生波。解制也，从空起窌。直饶不结不解，犹落时人窠窟。毕竟如何得相应去。师云，脑门着地。进云，洞山道，夏末秋初，直须向万里无寸草处去。始得意旨如何。师云，早已和身草里辊。进云，古人又道，出门便是草，又作么生。师云，无它出头分。进云，祇如尽大地草，漫漫地时如何。师云，瓮里石人卖枣团。僧喝。师云，伶俐衲僧一拨便转。问，解制结制，乃是堂头老汉为人边事。祇如作家相见不展戈矛，如何得胜。师云，退身三步。进云，云门拄杖　跳上三十三天，触着帝释鼻孔。东海鲤鱼打一棒，雨似盆倾。又作么生。师云，你是没鼻孔底。进云，怀州牛吃禾，益州马腹胀。更复如何。师云，涅槃山侧香烟霭。进云，因甚如此。师云，观音势至引到西方。进云，今日且放座元师过。师云，者不知死活汉。问，九旬之制今已满，自恣之仪事若何。师云，今日为众小参。进云，文殊是七佛之师，因甚三处度夏。师云，渠侬得自由。进云，迦叶是十大弟子，因甚欲摈文殊。师云，不因渔父引，争得见波涛。进云，我真文殊无二文殊，若有是者，即二文殊。因甚有百千万亿文殊。师云，如天普盖，似地普擎。进云，世尊云，汝拟摈那个文殊。迦叶无对，则笑倒傍观去也。师云，莫谤迦叶好。进云，祇如错答，一转语堕五百世，野狐身大。有人空开大口，妄谭般若。又作么生。师云，从来有眼不曾见。进云大众听取阳春白雪，不同下里巴歌。师云，是何言与。问，连日西堂师小参，书记师秉拂。孰优孰劣。师云，两曜同行。进云，八龙齐奋迅，谁是透关者。师云，珊瑚枝枝撑着月。进云，座元师又作么生。师云，喜而不寐。进云，大人境界普贤知。师云，也许你伶俐。进云，祇如临济有四料拣，还许请益也无。师云，许。进云，如何是夺人不夺境。师云，范公已去姑苏远，千古留泉照碧空。如何是夺境不夺人。师云，宋主待钱王。如何是人境两俱夺。师云，楚人灭谭，以谭子归。如何是人境俱不夺。师云，小白入于齐。进云，料拣已承师指示，中元解制事如何，师云，紧捎草鞋。进云，恁么则一钵千家饭，孤身万里游。师云，得与么潇洒。问，一夏倾肠吐胆，盖为何事。师云，只要人人知有。进云，长连床上，还曾觅得一个半个也未。师云，你道那个不得。进云，既然恁么，唤阿谁还饭钱。师云，却是阇黎还得。进云，草鞋狞似虎，拄杖活如龙。师云，一任　跳。问，父母非我亲，谁是最亲者。师云，不可有二阇黎。进云，诸佛非我道，谁是最道者。师云，脚下荐取。进云，毕竟如何即是。师云，拈却门前大案山。进云，恁么则云散家家月，春来处处华。师云，那里学来的。乃竖拂子云，大众见么，文殊师利菩萨，亲承佛敕。于升上座拂子头上，为诸菩萨简选圆通。于是诸菩萨各各呈其所证。有从音声色相而入者，有从香严味因而证者，有以触因法因为无上者，有旋见循元反息循空者，有还味循知纯觉遗身者，有解空者，有圆觉者，有降伏魔怨消诸有漏者，有身心通利者，有神通发明者，有尘销智圆者，有悟水因者，有观察风力及虚空无边际者，有无选择都摄舌根净念相继者，有从闻思修入三摩地者。文殊云，一等得世尊眉，一等得世尊皮，一等得世尊肉，一等得世尊语言音声，一等得世尊骨，一等得世尊髓。简选已竟，还报世尊。世尊各各为之摩顶记莂。汝当来世，皆得作佛，同号正法明如来，善自护持大众。文殊简选，世尊记莂。即且置。祇如圆同太虚，无欠无余。性智平等，无二无别。因甚所见各异，所证不同，还会么。人居大国方知贵，水到潇湘一样清。复云，赵州和尚道，有佛处不得住，无佛处急走过。三千里外逢人，不得错举。师云，是甚琉璃瓶子。归宗和尚道，诸方有五味禅，我者里只有一味。师云，铁打面皮。洞山和尚道，秋初夏末，诸兄弟东去西去，直须向万里无寸草处去。师云，先自和身草里辊。石霜云，出门便是草。明安云，直得不出门，亦是草漫漫地。师云，瓮里石人卖枣团。云门云，还我九十日饭钱来。师云，何曾咬着一粒米。一班汉屙辘辘地总被升上座。拈却了也。而今四海清如镜，要住底桶里有水，钵里有饭。要去底草鞋狞似虎，拄杖活如龙。然虽如是，前途设有人问，今夏大觉门下，有什么因缘。如何抵对。良久云，逢人但恁么举。

　　秉拂。心同虚空界，示等虚空法，证得虚空时，无是无非法。且虚空作么生。证秋风清，秋月明，秋声瑟瑟，秋色盈盈，秋蝉历历，秋鸟嘤嘤，秋阳杲杲，秋漏沉沉，秋钟迟入梦，秋水照空清，秋华香陌陇，秋露湿云阴。现前一众光辉溢目，寂尔无垠。尽凡圣情脱知见，缚赤体担荷得去。如龙得水，似虎靠山，倚天长剑逼人寒，神威凛凛。杲日当空，无不照光彩澄澄。便见移法界于豪端，擿大千于方外。小儿伎俩，搅长河为酥酪，变大地作黄金。野老家私，无边刹境，自它不隔于豪端。话作两橛，十世古今，始终不离于当念。添足画蛇，所以道灵光不昧万古徽。猷入此门来，莫存知解，直下如雁过长空，影沉寒水。雁无遗踪之意，水无留影之心。到者里，释迦赞叹不及达磨有口难宣，二祖承虚道个觅不可得庞公接响。自夸及第心空，百丈峰头野鸭子点胸点肋，鳌山店里鳖鼻蛇摆尾摇头。黄檗一条拄杖化作狞龙，龙潭半橛纸条照出猛虎。从上若佛，若祖，若善知识，若老和尚，无不从此，一印印开，一证永证。故经云，若人欲识佛境界，当净其意如虚空，远离妄想及诸趣，令心所向皆无碍，非虚语也。祇如竿木随身，逢场作戏。又作么生。逢着上大人便说可知礼。复举云门大师道，闻声悟道，见色明心，观音菩萨将钱买糊饼，放下手却是馒头。师云，云门牙如剑树，口似血盆。然而只解变通，不解通变。升上座即不然，闻声悟道，见色明心。卓拄杖云，拄杖子穿却沩山水，牯牛鼻孔触发子，胡狗子嗥嗥不止，作么生解，交得好。擿下拄杖云，家家门里观世音。

　　秉拂。若论者一着子，如中秋月轮相似。在古不增，在今不减。圣见非明，凡见非暗。然或此夕遇雨风骤至，霹雳交加，则云黯黯以飞扬，雾漫漫而匝地。山林惨澹，星斗潜辉。然于月，本无减也。或此夕值青霄碧落，一亘晴空，万里无纤芥之尘，千门有当户之照。庭树白以栖鸦，露无声而湿桂。然于月，亦不增也。其或躬逢胜饯，高集良朋，酌卮酒以问天，桌轻舟而泛碧。则有欢呼畅饮，集句联吟之兴。然月体不生欢说之相。更或羁人旅客，恋土重迁，怀郁郁以多伤，情寥寥而莫诉。则有举头明月，低头故乡之感，然月体不生愁悯之情。既无愁悯之情，又无欢说之相，则欣猒不生。欣猒不生，则取舍不得。取舍不得，是以光吞万象。孤轮朗曜于碧天，气绝诸尘常光直。贯乎今古不见道，古之日月，即是今之日月。今之山河，不改旧日山河。古之人物，即是今之人物。今之见闻，何异古之见闻。审如是，则延一日为亿劫，促亿劫为一日亦可。何故，轮体空寂。故摄万年为一念，廓一念为万年亦可。何故，清光常满。故到者里，灵山不话而溢目晴晖，曹溪不指而妙用全彰。天上无双月，吾毋隐乎尔人间。只一僧脱体更风流。敢问大众，既是一切成现，一切无私。因甚又道，万古碧潭空界月，再三捞捷始应知。还会么，本无偏照处，刚有不明时。复举僧问投子和尚道，月未圆时如何。云，吞却三个四个。圆后如何。云，吐却七个八个。师云，投子美则美矣，善则未善。今日设有问，秉拂上座。月未圆时如何，但向它道，虾蟆吞月。圆后如何，月吞虾蟆。且道与古人相去多少。

　　秉拂问，除却身心佛法，请座元师答话。师云，除却身心佛法，致一问来。进云，杜撰长老。师云，你是第几个。进云，苍天苍天。拂袖便行。师云，三十年弄马骑，今日却被驴儿扑。乃云，我有一句子，举似大众，谛听谛听。良久云，事因叮嘱起，展转见淆讹。复云，有一句到你你也不增，无一句到你你也不减。且道是那一句，莫是即心即佛么。佛之一字吾不喜闻。莫是非心非佛么。当门不用栽荆棘。莫是不是心不是佛不是物么。何须眼下更栽眉。莫是三玄戈甲五位君臣么。头上平添三尺土。莫是理存函盖事合乾坤么。杻上何须更着枷。莫是三界惟心万法惟识么。眼前依旧漫漫地。莫是德山棒么。隔靴抓痒。莫是临济喝么。鹞过新罗。若论者一句子，诸人未出母胎早已辉天鉴地了也，未出家时早已通身受用了也，未参学时早已透顶透底了也，未行脚时早已步步蹋着了也，未见知识时早已觌面指示了也。所以道，达磨不来东土，二祖不往西天。未跨船舷，好与三十拄杖。望州亭与汝相见了也，乌石岭与汝相见了也，山门头与汝相见了也，僧堂前与汝相见了也。相见且置，祇如古人道，有句无句如藤倚，树树倒藤枯。毕竟句归何处，天无私盖，地无私载，只许老胡知，不许老胡会。喝一喝下座。

　　秉拂。问，天涯书绝雁凄凉，秋满梧桐夜正长。归梦不成人在远，寒衣未授已飞霜。正恁么时，还有佛法也无。师云，所供是实。进云，秋风吹不断，总是玉关情。师云，龙蛇易辨，衲子难瞒。进云，时节因缘则且置，十智同真事若何。师云，劝君莫拾雾烟迹。进云，如何是一同一质。师云，泥多佛大。如何是二同大事。师云，水长船高。如何是三总同参。师云，山河大地。如何是四同真智。师云，如日普临。如何是五同遍普。师云，填沟塞壑。如何是六同具足。师云，巢知风，穴知雨。如何是七同得失。师云，金弹打下撩天鹘。如何是八同生杀。师云，杀子纠相管仲。如何是九同音吼。师云，虎啸风生。如何是十同得入。师云，家家门里观世音。与甚么人同得入。师云，十字街头廖胡子。与谁同音吼。师云，木人把拍，石女吹笙。作么生同生杀。师云，萧何制律。何物同得失。师云，塞翁得马。那个同具足。师云，千江有水千江月。何物同遍普。师云，万里无云万里天。何人同真智。师云，泰山石敢当。孰能总同参。师云，何止大觉院里。那个同大事。师云，运水搬柴无别。共何物同一质。师云，钗钏瓶盘总一金。向上还有事也无。师云，犹嫌少在。进云，与么则临济一宗埽土而尽。师云，秉拂上座，今日败阙。进云，此话三十年后，擿地金声去在。师云，自起自倒。乃云，祖师心印，状似铁牛之机。去即印住，住即印破。乃喝一喝云，此是铁牛之机。复喝一喝云，如天普盖，似地普擎。复连喝两喝云，百杂碎于此明，得何止汾阳十智。便可华劈临济玄要，按下曹洞君臣。拈却云门三句，捉败沩山父子。抹却法眼惟心，直得皇风荡荡，触处闲闲。饮啄随缘，浮沉任性。高揖释迦，不拜弥勒。普贤瓶泻杜口无门，观音神通傍观束手。更说甚么龙树马鸣，提婆鹙子，办似县河，智如流水。只可唤来洗脚。其余说心说性，说顿说渐，说妙说玄，说理说事。拾人涕唾，增长无明，便与槌杀万千。直下如王秉剑，谁敢当锋。如涂毒鼓，闻者皆丧。如师子弦，抚之则众音绝响。如大火聚，撄之则燎却面门。高高山顶立，深深海底行，深深海底行，高高山顶立。握乾坤枢要，换斗移星。用佛祖钳锤，罗龙打凤。有时夺人不夺境，有时夺境不夺人，有时人境俱夺，有时人境俱不夺。有时一喝如金刚王宝剑，有时一喝如踞地师子，有时一喝如探竿影草，有时一喝不作一喝用。且道适才这四喝，是夺人邪，夺境邪，人境俱夺邪，人境俱不夺邪，金刚宝剑邪，踞地师子邪，探竿影草邪，不作喝用邪。明辨得出，便识铁牛之机，其或未然。鸳鸯绣出从君看，不把金针度与人。

　　天岸禅师语录卷第十二
嘉兴大藏经　天岸升禅师语录


　　天岸升禅师语录卷第十三

　　侍者元玉记录

　　　　大觉首座寮秉拂

　　开炉秉拂驾千钧弩发万仞机敌胜惊群须凭作者左右顾视云有么有么问有结有解已是病鸟栖芦无解无结犹为困鱼止泺祇如出格一句作么生道师云倚天长剑逼人寒进云醍醐酥酪元同味钗钏瓶盘总一金师云且得领话进云三千剑客今何在独许庄周致太平师云澄潭不许苍龙蟠进云忽遇倾湫倒岳时如何师云金翅鸟王当宇宙进云劈开华岳连天色放出黄河到海声师云今日无你出头分问挥倚天之宝剑万里光寒着定乱之戎衣廓清宇宙正当炉鞴弘开如何是座元师为人句师云秤锤厌出黄金汁进云恁么则草枯鹰眼疾雪尽马蹄轻师云看杀傍观进云祇如人人是佛为甚么却用选佛师云不遇中郎鉴还同野舍薪进云忽有个不愿作佛的人来未审座元师又作么生师云脚跟下痛与一顿进云如是则恩深无语怀抱分明师云只恐不是玉乃云八字打开把手牵君行不入十分成现攒眉归去不多争恁么来者秤锤厌出黄金汁恁么去者相留共吃赵州茶宝剑倚天光雪雪佛来也斩魔来也斩漫天网子布重重龙跳不出虾跳不出火焰转法轮如山如岳诸佛立地听落堑落坑无宾主句阿谁酬打鼓普请烈焰光中飞彩凤横亘十方直得沩山水牯无处躲跟无位真人转身不迭金佛木佛尽教度炉铁额铜头唤来重炼到者里说甚祇有悟别无迷迷悟都来第二头正是龙蟠死水鹤入银笼理无碍事无碍理事圆融真法界未免依稀越国仿佛扬州直饶滴水滴冻敢保老兄未彻在总尔脱笼卸驮更须打破蔡州城四野分明也中心树子到你也未点着知有也紫罗帐里未攃珍珠干爆爆硬纠纠正好朝打三千暮打八百牙如剑口如盆更与换骨洗肠重新整顿何况雪装师子琉璃禅药汞禅灰烬无余纸画大虫传来的学来的烟飞净尽佛见法见片雪点红炉圣解凡情千丝挥利刃不到县崖攃手那知平地登仙直须绝后再稣方乃欺君不得所以道平地上死人无数过得荆棘林方是好手祇如过得荆棘林的又作么生大冶精金应无变色复举昔日天童先师翁云今日禹门院里结制须与众兄弟一议不用众兄弟参禅不用众兄弟会理单单不容瞌睡若也瞌睡一棒打出骨髓莫言不道师云大小师翁单只怕人瞌睡秉拂上座即不然今日大觉院里结制也与众兄弟一议参须真参悟须实悟直饶绝点纯清全无瞌睡一棒打你髑髅粉碎何故棒头有眼明如日要识真金火里看卓拄杖下座。

　　秉拂昨日有一因缘举似大众一人坐河边叫渴不止升上座向它道河里是水其人摇手不信遂至抱渴而死一人坐饭箩边叫饥不止升上座向它道箩里是饭其人亦摇首不信遂至忍饿而终诸兄弟河里是水渴死不信箩里是饭饿死不信当断不断祇为太近虽有智者不能打正行路难行路难万仞峰头君自看。

　　开山达法禅师忌日弟子行俊等请秉拂问山山已抹金风令树树经霜尽落辉此境此时即不问归真一句请师题师云杲日正当午进云恁么则一片白云横海上几多归鸟尽迷巢师云自领出去进云大师也不得无过师云你吃不得棒在进云韵出青霄天外响师云且缓缓承当乃云杰出青州老象龙飘然一衲下江东已窥太白源头活直引曹溪河北通渊默雷声酬百问风行草偃下王公至今雨露人心在灵塔年年泪染红此盖开山达法禅师有如是气概故有如是节操有如是节操故有如是向往有如是向往故有如是识见有如是识见故有如是运筹有如是运筹故有如是机用生居无佛之乡提挈伶俜之子荒田植以嘉谷顽石凿其混蒙插茎茅而变现琼楼出一语而敬钦神鬼俨若龙王行雨高低普润亦犹长者施财贫乏悉均其有功于齐鲁之邦盖如日之照月之临矣则其感发人心又岂有生存死没之殊哉既无生存死没之殊则诸公挥金办供难尽孝思秉拂阇黎高登法座又向甚么处下口不免借华献佛转伸供养去也竖拂子云郑州梨青州枣万物无过出处好擿拂子下座。

　　冬至秉拂问黄钟才动一阳来万象森罗眼豁开日出千峰消积雪一枝春信寄寒梅偃月长蛇谩劳排出因缘时节便请激扬师云黄河连底冻进云华开枯木三冬秀石笋抽条劫外春师云那里得者消息来进云昔日僧问疏山仁和尚如何是冬来意仁云京师出大黄意旨如何师云泻尽诸方五味禅进云今朝若有人问如何是冬来意向它道甚么即得师云衲被蒙头万事休进云得即得得即不得师云你又作么生进云山近朔风吹积雪天寒落日澹孤村师云我不如你问西来大意即不问阳长阴消事若何师云验在目前进云阴消阳长承师指阴阳未判又如何师举拂子云能为万象主不逐四时凋进云与么则形名虽未兆文彩已全彰师云若将耳听终难会进云昔日临济大师道大凡演唱宗乘一句中具三玄一玄中具三要如何是一句中具三玄师云无须锁子两头摇如何是第一玄师竖拳云捏则成拳如何是第二玄师云开则成掌如何是第三玄师云五个指头四个叉如何是一玄门具三要师云铁轮天子寰中敕如何是第一要师云轩辕宝镜当堂照如何是第二要师云神剑一挥千里血如何是第三要师云收如是则临济大师面目现在师云高着眼僧喝师云者一喝是喝临济喝秉拂喝自己进云何处不为霖师便喝问回天关之妙用万里阳生转地轴之寒芳千山蕴秀即今八表披光如何是接物利生句师云丽天杲日照寰区进云听尽诸方下里曲始识阳春调不同师云你曾见过几人来进云利生句子蒙师指五家堂奥乞重宜师云葛藤又葛藤进云劈面来时飞电急迷云破处太阳孤如何是临济宗师云我不可作大觉弟子不得三十三天腾扇子千波影里卓红旗如何是云门宗师云石裂崖崩不是险无影树头县日月不萌枝上辨春秋如何是曹洞宗师云它家自有儿孙在一轮明月澄清影万朵烟云作绣衣如何是沩仰宗师云明暗双双个时节散发夷犹谁管系太平无事酒颠人如何是法眼宗师云不闻三界总惟心进云一种没弦琴惟师弹得妙师云千闻不如一见乃云群阴剥尽一阳来复君子道长小人道消此天地否泰之候亦衲僧转身吐气之一候也何为天地否泰之候自立冬至长至日朔风极其凛烈之威霜露结其冱寒之体漠漠彤云四塞飘飘六出飞华鸟兽窜伏山林惨悴可谓物物俱丧事事皆穷者矣逮至今日则阳气始回便见天宫磬动缇室灰飞草绿枯枝云开冻野何为衲僧转身吐气之候自结制以至今日双眉卓朔铁脊横撑内不放出牙根咬定外不放入拶定脚头取不得舍不得在在银山进无路退无门处处铁壁可谓前不遘村后不迭店者矣设若今日冷灰豆爆便见条抽石笋焰吐冰河铁树开华木人抚掌所以道穷则变变则通然方其正穷时通住何所方其通时来自何方及其既通穷归何地若于此直下见得便见今亦如是古亦如是穷亦如是通亦如是变亦如是祇如今日还唤作不是一阳来复得么待汝等各各有转身吐气处不妨入室通个消息。

　　立春秉拂残腊昨宵去新春今早来野色乍开尚有三冬积雪溪声已滑冲开此日坚冰柳眼细而舒金莺舌寒而解语苍山换骨浑如睡里杨妃湖水漾青宛若镜中西子绿无声而到地风随令而回东一任把断赵州关云霞出海曙果然匝地云门普梅柳度江春弥勒释迦前村后巷狸奴白牯送旧迎新东海鲤个个翻身后园驴头头吃草不由天造岂属人为所以此事不可以有心求不可以无心得不于菩萨觅神通不向诸圣求解脱祇贵当人脚跟下雪老冰枯自见春光溢目不见觅心不得腰齐雪也华生碓觜本无物也滹沱浪涌蒿枝拂也竹声干处立无锥也桃放千林疑团破也梅子已熟心即佛也诸兄弟冰厚三尺非一日之寒水涨千溪非一日之雨朝闻夕死非一日之功立地成佛非一日之行物久困而自稣人积疑而顿悟因缘会遇时豪发无差误正当今日如何是应时纳祐一句以拂子画此○相云新春把笔百事大吉。

　　除夕秉拂一年三百六十日昨日今朝元不别家家户户贴桃符桂酒蒸豚叙腊节韩子便作送穷文明皇梦里虚耗出秦中傩作鬼神形楚地亦云去故日谁知依旧日东升那见月从西畔出人人鼻孔下头垂个个眼睛乌历历师姑毕竟女人为森罗纯作珊瑚色诸方长老尽谭玄共把乌龟证作鳖升公本自不同条打鼓依然循旧律虽然旧律自相循究竟无可为君说不如唱个渔父词却胜北贤一筵席乃唱云爆竹未除今岁历莺声已报杏华节春归一树风初绿本不隔释迦弥勒元无别我本木兰舟上客眼底波光一万叠钓竿未肯轻抛擿忘岁月待得长鲸心始歇设有禅客出来道升上座今日是什么时节不说些紧要佛法却自唱歌行乐乃喝一喝云愚人笑我智乃知焉。

　　元旦秉拂春王正月鲁史谨笔大书特书要人鉴别民无二王天无二日孔子一片赤心在尊周室人王既尊心王谁识我观法界众生灭裂心王历代佛祖因之僭窃指天指地乃问鼎之沿流也微笑拈华实亡周之渐次也嵩山面壁人而不仁如礼何得髓安心人而不仁如乐何即心即佛非心非佛不是心不是佛不是物三家者以雍彻道吾舞笏秘魔擎叉禾山打鼓雪峰辊毬八佾舞于庭殊不知君子务本本立而道生故林放问礼之本子曰大哉问然则如何是礼之本心王不妄动六国一时通罢拈三尺剑休弄一张弓但见皇风成一片不知何处有隅封喝一喝。

　　解制秉拂雪色初晴春山澹荡桃腮未滴胭脂雨梅萼先招玉蝶风忆归期数归期别时容易见时稀杜鹃枝上啼长相思短相思从前客梦已如痴唤回知几时诸兄弟同堂共住以来又是一期了也升上座自愧不才终日絮絮叨叨不是为你破除妄见便是为你铲削情根你欲住却不许你住用锥锥你用锥锥你也移华兼蝶至你欲去又不许你去用钩钩你用钩钩你也买石得云饶正当恁么时欲住未住欲去未去钩锥齐歇两手分付两手分付也分明月在梅华上看到梅华早已迟所以此事不在久参不在初学直须立地构去果然立地构去则何妨跨杨岐三脚之驴朝游天台暮游南岳解弥勒布袋之口横卧华街倒穿柳巷何故此人通途合辙事同一家对面不相识千里却同风其或未然相思相见知何日泪落珊瑚正未休。

　　秉拂问风摇雪萼家家月云漾华魂色色光珍重阳春回足下特呈旧面发清香为复是师资契合为复是啐啄同时师云随人卜度进云恁么则龙向洞中衔雨出鸟从华里带香飞师云不动如来在什么处进云祇如正当解制之节临行一句又且如何师云日中有乌月中有兔进云学人又不然师云你试呈朦袋看进云鹏飞天外千重影鲲向南溟万派波师云琼华观里铁师子乃云五里一个亭十里一个铺云水去趋跄尽蹋来时路翠岩啜齿粘牙赵州捏鼻呷醋一个落尽眉毛一个老无住处那知洒脱衲僧脚下绝无回互虽无回互莫忘名顾一句临行平等分付日中有乌月中有兔击拂子下座。

　　万善殿秉拂万仞崖前冰雪封懒僧高卧觅无踪何缘归省玲珑畔一桌风吹到。

　　帝宫皇风荡荡南北宗通同堂相聚略展家风不见道云月是同溪山各异还有解得无舌人语者不妨出众相见良久众不出乃云此事不在多言言多去道转远诸公既知时节升上座亦说个应时及节底说话与诸公醒醒瞌睡得一万事毕衲僧难办别竿木既随身潦倒为君说一元和二达磨三碗脱丘千峰势到岳边止知止而后有定那伽常在定无有不定时罔明出得不离者里文殊出不得不离者里者里是甚么所在万善堂中鸾飞凤舞结制安禅拷钟伐鼓十方法界一时闻闻者一一叹希有▆按八卦开炉朱雀玄武把门守户第一不许常州人打爷第二福州荔枝须亲到口然后唤临济拈锤德山吹火杨岐添煤普化佐助红炉爆出铁乌龟山河尽作师子吼阿呵呵还会否知恩者道是一人有庆不知恩者圣人作而万物睹。

　　秉拂居士问群阴剥尽即不问一阳来复事如何师云君子道长进云个中端的无人识尽在头陀一笑中师云无人知此意士便喝师云祇解喝不解笑士云识取钩头意莫认定盘星师云过在阿谁乃云连日朔风紧急吹得崖崩石裂鸡寒上树难栖鸭寒下水不得冻折崖前古柏枝拈起却是波斯鼻堪笑堪怜衲僧落节两两三三商量暖室笑倒黄河水神涌起高声告白河内冰坚且深衲子面皮不别何以故厚一尺复云善言言者言所不能言善说说者说所不能说说所不能说是为真说言所不能言是为真言者道真言释迦老子四十九年横说竖说未曾说着一字东土二三未曾说着一字达磨西来面壁九年未曾说着一字天下老和尚未曾说着一字今日升上座对众说个甚么即得纵饶说尽河沙数争似谭玄口不开卓拄杖下座。

　　秉拂昨晚升上座梦见世尊升兜率天宫趺坐已毕敕诸大菩萨各说法要文殊师利菩萨说偈曰举手攀南斗回身倚北辰出头天外看谁是我般人弥勒菩萨说偈曰弥勒真弥勒化身千百亿时时示时人时人自不识普贤菩萨说偈曰身口意清净是名佛出世身口意不净是名佛涅槃惟有观世音菩萨将钱买下数千个烧饼发付金刚力士属令一百日内现前诸天每人与它两个佛法一字不说弥勒菩萨问云仁者此是何义大士曰胡饼讨甚么汁升上座在傍失笑而醒今日小参举似大众敢问诸仁升上座说的是法邪说的是梦邪若说是梦现今说法若说是法昨晚做梦于此明得便可亲证无生法忍其或未然观世音菩萨将钱买烧饼放下手却是馒头参。

　　秉拂四大无我心如风现今风声浩浩风作何状有者说风是圆底若不是圆底如何转辘辘地有者说风是方底若不是方底如何四维上下一吹遍满有者说风是匾底若不是匾底如何窗棂缝罅横吹直入有者说风是长底若不是长底如何吹得千里万里恁般说话总是谤风风不受谤谤即是风升上座如是而说是有说邪无说邪无说而说说亦是风诸仁立地而听是有听邪无听邪无听而听听亦是风寻常离心意识参绝凡圣路学向无可参处而参无可学处而学参底学底也是风既然如是谤底是风说底是风听底是风参底是风学底是风真可谓一堂风冷澹千古意分明。

　　金粟首座寮秉拂东土之山以泰山为首移置须弥山下一丘一壑而已东震之水以沧溟为大移置香水海边一杯一勺而已然善用者一杯一勺便成巨浪千寻一壑一丘直下县崖峭壁拈头作尾在法不在人拈尾作头在人不在法若有头尾相称者不妨出众相见问转身就父即不问游子归家意若何师云九十九峰齐点首进云如何是入门一句师云倚天长剑逼人寒进云如何是门内句师云清风拂日月进云归家消息蒙师指满堂大众尽知音师云还有未出门一句如何不问僧喝师云胡喝乱喝僧礼拜师便打乃云本升因大和尚寿诞前来庆祝从青州未发足以前早已打迭欲觅一语以为庆赞了不可得及乎发足青州越水度山三千余里欲觅一语了不可得迨至来金粟寺人事之余已经半月欲觅一语了不可得何故如此盖为威音王以前无生尚不可得何况有生从此尽未来际无量寿尚不可名何况岁月日时然则不可以智知不可以识识不可以说说不可以岁月而求不可以算数而得毕竟如何虚空可量风可系无能尽说寿功德此是升上座庆祝之微忱也再将途中所历与诸昆季宣扬一上但不可作佛法商量亦不可作世谛流布升上座于四月初二日从青州发足车辚辚马萧萧度穆陵关但见鸟道入云险巇欲绝惜不得县崖攃手绝后再稣者与之共辔由宿迁渡河但见黄河之水天上来鲸波万里百折不回因念曹溪正脉源远流长亦复如是从淮水入邗沟正当竞渡之辰龙舟夺锦因忆学道先须有悟由犹如曾斗快龙舟诚哉是言也从瓜埠入杨子江见金焦二山昂藏屹立有砥柱中流之势浩然击楫平地上死人无数弄潮须是弄潮人安得弄潮人与之同载到京口万舸争先横截去路讵知君登舟我行陆君行陆我登舟彼彼不相妨过延陵思季子之高风而问辙焉到姑苏仰隆祖之芳躅而瞻礼焉不意守关使者杜撰巡官把断要津不通凡圣庸讵知它家自有通霄路君辈其如予何从此快舸轻舠直至双林竹篱茆舍鸡犬桑麻松竹犹存林泉无恙何乐如之然犹是途路之乐及乎诣金粟寺登金粟堂入金粟室见大和尚瞻礼慈容拜问起居万福真是远客还家贫儿见父欢喜踊跃生平快乐孰大于是至于现前昆季大者如兄小者如弟同是家里人共说家里话作么生是家里话不见临济大师道有一人论劫在途中不离家舍有一人离家舍不在途中那个合受人天供养者岂不是家里话于此见得方知升上座住青州一十二载不曾一日离却昆季今日与现前昆季相见要且不曾动步离却青州所以道不动步周遍十方未入门常在屋里对家里人说家里话又添一番快乐祇恐现前昆季说是道远途长暑日炎天不劳重举则升上座自放自收去也喝一喝卓拄杖下座。

　　启建华严宝忏秉拂居士问临济问黄檗佛法大意吃三顿痛棒弟子不为佛法而来又且如何师云满堂僧不猒一个俗人多士云不得厌良为贱师云壁上画棋盘问古佛垂慈坐道场随流逆顺驾慈航当机谁识娘生面一朵昙华扑鼻香昙华扑鼻即不问如何是娘生面师云你是福建子进云恁么则当阳踢瞎摩醯眼始见前三与后三师云三山半落青天外乃云无边刹境自它不隔于豪端十世古今始终不离于当念兹者康熙乙巳年八月初一日海盐金粟寺华藏庄严菩提道场成阿兰若毗卢遮那于中始成正觉坐宝莲座遍布身云放光动地十方微尘佛刹诸大菩萨海会云集一刹那顷从初会以至十会圆融行布行布圆融帝网交罗重重影现说无量世界微尘数偈说不可说不可说微尘数品善才童子遍体诸大知识证无量修多罗法门奇特中奇特殊胜中殊胜谅诸仁者眼无不见耳无不闻既同眼见耳闻则皆诸佛诞生之子既皆诸佛诞生之子则若远若近若此土若它方礼拜行道烧香散华擎拳合掌欢喜赞叹修斋设供皆是华藏庄严但于其中不得作佛想不得作非佛想不得作法想不得作非法想不得作诸相想不得作非诸相想能如是见是名正见如是知是名正知如是礼是名能礼所礼审如是则已亲见毗卢亲登宝阁已证普贤妙行已得文殊大智何以故盖为从前所作种种佛事不假它术皆吾心之常分耳若或稍涉迟疑则请同瞻坛上诸师七七日内随机展随机演日日是好日时时是好时一切声是佛声一切色是佛色色见声求也不妨机轮转处绝囊藏信得及无差别信不及则虽智同鹙子通若犍连同居道场耳无所闻目无所见终日瞌瞌睡睡如灯影里相似喝一喝云要且亦出不得华藏世界。

　　施主请秉拂今辰乃破堂禅师赍持岭南檀越奇珍异品香华灯烛珍羞供养恭祝老和尚大诞请转法轮饶益四众秉拂道即此一念早已饶益四众了也所陈供养早已转大法轮了也不见华严会上具足优婆夷安置一器涌无量宝万方来者悉皆满足今此会中一元和二达磨三十方罗汉僧尽皆随例餐　子各得三文买草鞋草鞋上脚且莫东行西行　子满盘岂止口肥腹饱须要一一识渠来处来处若识黄金合消来处不识滴水难受且道现前供养从甚么处得来从东粤督府刘夫人一念净信中来信为道元功德母长养一切诸善根然则刘夫人不止一佛二佛三四五佛而种善根已于无量百千万亿佛所种种善法种种善根悉皆成就何以故举一法而法法全彰明一机而机机顿赴理如是故事如是故法性如是故祇如因斋庆祝一句又如何一念普观无量劫无去无来亦无住如是了知三世事超诸方便成十力阿呵呵说甚尘沙甲子劫。

　　秉拂更以异方便显扬第一义而今宗师家不是摇拂子定是举如意不是行棒便是行喝以为方便极则殊不知岩前丹桂香透毗卢顶　久雨不晴浸烂达磨鼻孔云起南山岭峻不碍分飞水涨低滩竹密何妨直过常住少米无柴诸兄焦心竭虑有一等冬瓜茄子只管钵盂两度湿又谁问你东家杓柄长西家杓柄短康僧桥畔露华浓庭前秋满娑罗树无边消息几人知分明月向梅梢度白鸥滩重指注芰荷香散白苹风箬笠绿蓑尽可住君不住涉江又采芙蓉去。

　　中秋请秉拂居士问如何是金粟景师云白鸥滩上露华浓如何是景中人师云俗人头戴僧冠帽如何是人中意师云少刻有斋居士随例吃饭进云景意悉蒙详指示因斋庆赞句如何师云佛寿无量乃云一即一切一切即一今与古一多与少一真与妄一圣与凡一佛与众生一譬如云中秋月影现千江唯一月所摄光生万户总一光所烛华严会上师子频呻比丘尼拄妙胜光王日光园中八德流泉百华宝木头头映现一一示身成就一切智现前普光庵主年登七十有感必应无德不修以平等心作种种平等佛事不矜其功不伐其能今辰设道吾饡饭点赵州茶来此华严会上恭祝大和尚寿诞且道与师子频呻是一是二然则古之日月即是今之日月今之人物不异古之人物乃唤云普光庵主汝愿无尽功德无尽法界无尽佛光明无尽寿量无尽劝大众普惺惺人人各有一光明明明百草头边意着着拈来用最亲用未亲弥勒真弥勒化身千百亿时时示时人时人自不识。

　　胡思黯居士为母诞日请秉拂种谷得谷种豆得豆谷应山呼点滴不漏近日雨水较多农夫懒惰将祖翁田地荒草盈丘参禅如种谷学道如种豆赵州祖师道我于二时粥饭外无杂用心处心地不生闲草木管取随家丰俭足君不见元清胡道人入尘不染心如玉参寻知识海门东亲见文殊得礼足双眼头头是佛乘心心所种皆佛业念念发生欢喜门念念顿超无量劫无量劫超生死空生死空时无延促延促既空佛不殊福也寿也何穷极无穷极孝子贤孙同庆祝。

　　请秉拂问高提祖印说法利生高提祖印即不问说法利生事如何师举拂子云拂子点开千圣眼进云会者当处受用不会世谛流布世谛流布即且置如何是当处受用的事师云馍馍　子满盘托出僧喝师云饥逢王膳不能餐问华藏庄严遍法界老人寿量祝无疆如何是不思议的句师云华藏庄严遍法界进云恁么则寿若须弥福同泰岱师云你那里见来僧喝师云你也学它喝乃云今辰乃自牧禅师领云环王檀越设斋修供端为恭祝老和尚寿诞以此胜因回向王公自己寿山高耸福海绵延据秉拂看来是法平等无有高下我师大诞是九月初八王公寿诞是九月初九我师大诞是七十王公寿诞是四十王公四十即是我师过去的四十我师七十即是王公将来的七十七也四也有何殊八也九也实平等过去平等未来平等现在平等我师平等王公平等百千诸佛平等现前四众平等尽大地众生平等秉拂以平等心说平等法福寿庄严千周百匝。

　　天岸升禅师语录卷第十三
嘉兴大藏经　天岸升禅师语录


　　天岸升禅师语录卷第十四

　　侍者溢元记录

　　示众

　　万善殿示众捉象亦全其力捉兔亦全其力昨晚山僧落堂见一狡兔突兴于前展手捉来却是一枚死鼠拾得寒山在傍抚掌呵呵大笑且道笑个甚么知耻近乎勇。

　　示众山僧不解说法祇会发笑者一笑也有权也有实也有照也有用也能杀人也能活人有时一笑如金刚宝剑有时一笑如踞地师子有时一笑如探竿影草有时一笑不作一笑用敢问诸人作么生会若也会得功不浪施其或未然山僧失利。

　　冬夜示众洞山掇退果桌直而无礼慈明揭榜僧堂迂而成诞升上座不似古人今夜大书一千个云字现前诸公每人与你一个何故会中总是乘云客不比寻常下劣人然却有个说话既是云中客定知云里事敢问天有几许高日月有几许大星辰有几许位大梵天王今日说甚么法一一洞彻真可谓云中仙子稍涉迟疑皇天无亲。

　　大觉首座寮示众。

　　示众昔日僧问杨岐如何是佛岐云三脚驴子弄蹄行诸兄弟世间止有瞎驴黔驴痴驴强驴从不曾见有三脚之驴只可闻不可见最玲珑通八面能追风驱掣电乃呵呵大笑云且道笑个什么笑汝等骑驴觅驴。

　　示众佛法不是冬瓜茄子与你一头两担不是羊羹腊酒与你细嚼粗餐升上座平常见人饥时将口边所有之食尽情夺却见人寒时将身上所有之衣尽情卸却且道是为人邪不为人邪一僧才出乃震威喝一喝云若不蓝田射石虎何人识得李将军。

　　示众久默斯要不务速说释迦老子弄巧成拙觅心不得安心已竟达磨臊胡己眼未正本来无物传得衣钵堪笑卢公一生落节肋下还拳父子成冤滹沱小儿千古眉攒升上座大似不肖儿孙将祖宗败缺一一点出还有傍不甘者么甜瓜彻蒂甜苦瓠连根苦。

　　示众三日不相见莫作等闲看从前且置即今事作么生众无语乃云人平不语水平不流洁净地上岂可攃沙然还知枯木崖前多错路么百尺竿头须进步么澄潭月影静夜钟声正是生死岸头事么莫谓无心便是道无心正隔一重关么昨日有人从清凉来却得南岳信道石头大的大小的小翠竹几茎长几茎短不得作奇特会不得作平实商量不得抛在无事甲里于此明得以大圆觉为我伽蓝天是天地是地山是山水是水有意气时添意气青绢扇子足风凉于此未明今日热如昨日更把眉毛厮结堂前露柱灯笼好笑同时汗出咄是什么消息。

　　示众无法可说是名说法不是心不是佛不是物是说不说虚空有路虚空大可惜时人不解行。

　　示众问大觉院中三大士利人接物事如何师云众眼难瞒如何是大智无私句师云日轮正午如何是万行庄严句师云屏风黑桼如何是寻声救苦句师云东施效颦三句已蒙师指示声前未举事如何师云远观山有色如何是举后绝言诠师云近听水无声举后绝言既已晓言答语对又如何师打云截断葛藤乃云昨夜普贤大士与观音大士争长佛法一人道见色明心一人道闻声悟道一人道顶门具眼一人道肘后县符一人道我以万行庄严成就修多罗法门一人道我从闻思修得证入三摩地一人道头上宝璎无价一人道篮中锦鲤有神一人道峨眉高耸白云端一人道洛伽雷震千波涌一人道象王回顾落华红一人道鹦鹉啼时芳草绿文殊听得忍俊不禁提起手中剑云任你见色明心闻声悟道顶门具眼肘后县符万行庄严闻思修入宝璎无价锦鲤有神峨眉高耸洛伽雷音象王回顾鹦鹉啼春若到文殊剑下尽教一击粉碎因而更说一偈小根小智谩疑猜利剑曾将逼佛来富有奇珍俱不贵贫无儋石未嫌亏独行天外寻知己坐断千峰动地雷百十一城烟水涸善财何事不来归来归且置还识文殊剑么擿拄杖云冰盘捧出大家看。

　　示众鹪鹩巢林自谓得所鼹鼠饮河不过满腹安知天之高地之厚山之峻海之深是以猛虎不食伏肉俊鹰不打死兔你若将临济喝来我与你塞断咽喉你若将德山棒来我与你折作两橛你有敌国之富我与你破家荡产你若贫无立锥我与你八宝七珍不见道你才恁么我便不恁么你不恁么我却又恁么平平坦坦处入须向突突兀兀处放下突突兀兀处入须向平平坦坦处放下你若见我恁么道便云我会也我会也噫唏嘘曹溪波浪如相似无限平人被陆沈。

　　示众天寒人寒冻断释迦鼻孔冰团雪块刺瞎达磨眼睛眼睛既瞎无可描摸鼻孔既断全失打算阿呵呵辘辘转不是赵州东壁葫芦便是秦时　轹钻。

　　示众呵呵大笑云且道笑什么适才有一山东人问升上座曰贵处升上座答曰山东山东人曰贵府答曰莱州府山东人曰莱州府城有多少大其中有几许人丁户口升上座不知也其人大笑有顷升上座问山东人贵处山东人曰江南升上座曰贵府山东人曰镇江府升上座曰镇江府城有多少大其中有几许人丁户口其人不知也升上座亦大笑诸兄弟升上座不是山东人要作山东人即被山东人取笑山东人不是江南人要作江南人即被升上座取笑何况学无上妙道不曾实证实悟亲到地头如何晓得地头事即欲勉强支吾何异罗公照镜取笑傍观不见古德见一学者入室请益便云不是不是如此数番一日学者忽然自省入室呈白古德才见便云是是所以过量人方晓过量事地头人方晓地头事即今还有到地头者么试出来道看如无升上座自道去也不离当处常湛然觅即知君不可见。

　　示众腊月二十五收起云门普把住赵州关不放大雄虎四海已宴清归家路无阻谨报参玄人觅甚佛与祖。

　　示众古者道天地与我同根万物与我一体昨晚升上座脚痛移步不得诸公也觉脚痛也未前日升上座牙痛开口不得诸公也觉牙痛也未若道痛诸公何曾牙痛脚痛来若道不痛如何说得同根一体的道理众无语乃云诸公尽患麻木症带累升公把不定此症从来难治医卢医扁鹊拱手回然却有个医处作么生医艾疮瘢上重着蘸以拄杖旋风打散。

　　示众丙丁童子来求火壬癸忙忙却与水水火从来不同源童子攒眉诉戊己戊己笑谓童子言须信壶中别有天水底有火却须发火里能开万顷莲童子转身仍作礼归家稳坐心欢喜赤眼撞着火柴头焦砖打着自家底作么生是自家的大洋海底红尘起。

　　示众心月孤圆光吞万象光非照境境亦非存盘山恁么提持祇得一半历劫无名说甚么心月从不欠缺说甚么孤圆本来无有世界众生说甚么光吞万象尽大地觅一丝豪了不可得说甚么光非照境境亦非存升上座恁么批判也祇得一半不见临济大师道有时夺人不夺境有时夺境不夺人有时人境俱夺有时人境俱不夺拈拄杖云者是境作么生是人卓一下云者是人作么生是境横按拄杖云人境俱夺也作么生转身吐气擿下拄杖云人境俱不夺也作么生领略得去于此领略得去大尽三十日小尽二十九饱食与高眠不必问卯酉于此领略不去才看立冬日又是腊月一光阴不待人错过好时节喝一喝。

　　示众惟有一门而复狭小可以出得且道释迦老子是门内语门外语从门入者不是家珍且道从上古锥是入门句出门句一人入得出不得一人出得入不得出得入不得转身便作辽天鹘入得出不得万里重云只一突也不入也不出珊瑚枝枝撑着月既然如是唤什么作门喝一喝。

　　示众探神珠于苍龙窟内岂足争奇解金铃于猛虎颔边未称好手何也傥遇跃翻大地此时性命何存忽然倒岳倾湫直得退身无路若只黑水自沉蝼蚁欺其失智或尔阱坑自陷狐狸笑其无威苦痛之言希垂鉴听。

　　示众铁锯　秤锤秤锤痛不禁走入沩山水牯队触发云门拄杖子将山河大地一掴粉碎惊起杜顺和尚慌慌忙忙高声唱言怀州牛吃禾益州马腹胀天下觅医人灸猪左膞上乃呵呵大笑云错下名言。

　　示众谗言才入屈子沉骨于湘潭云梦伪游淮阴被缚于汉室可惜二子乃小丈夫当时只解步步登高不解从空放下吾见其愚未见其智也功高者必危名重者必忌若使当时知脚跟下有一段奇特因缘富可敌国而敌国不能侵尊逾侯王而侯王不能夺智同佛祖而佛祖莫能窥明如日月而日月不并照功折怨魔而怨魔莫能害居天下之广居立天下之正位行天下之大道得志与民由之不得志独行其道富贵不能淫贫贱不能移威武不能屈岂不毅然大丈夫哉然虽如是未是衲僧分上事在作么生是衲僧分上事将此身心奉尘刹逆风吹了顺风吹。

　　示众第一句荐得堪与佛祖为师第二句荐得堪与人天为师第三句荐得自救不了未离兜率已降王宫未出母胎度人已毕者是第一句一手指天一手指地天上天下唯我独尊者是第二句睹星悟道慨忾众生拈华示众说法利生者是第三句若第三句荐得风行草偃虎骤龙骧若第二句荐得如龙得水似虎靠山若第一句荐得龙蟠死水鹤入银笼散问现前知识升上座恁么告报还是见过佛祖邪拈尾作头邪倒置诸人邪淆讹在什么处若简点得出我当身为床座而供养之。

　　示众求长生者行至沙丘而亡夸胜武者老上轮台而悔富有天下贵为天子而不足以解忧超凡入圣看来总是阶梯妙唱玄谭到底不离窠臼直饶掀翻世界推倒佛祖毒气全然未散且道当时秦王觅得长生术汉武生擒古单于还足以解忧也未假使现前杀活自由纵横莫测还当得宗乘也未良久云为客纵然生计好何如家坐乐清贫。

　　示众禅可参乎无可参也道可学乎不可学也不可学处却须学白玉琢成西子骨无可参处正须参黄金铸就伍员心然虽如是它时后日莫道升上座教坏人家男女好。

　　示众古释迦不先今弥勒不后我本无所希求法王大宝自然而至且道宝在什么处风鸣檐下铎梅绽雪中枝庞犬初钟吠寒鸡夜半啼然虽如是观音菩萨将钱买胡饼放下手却是馒头又作么生几拟以黄金铸作钟子期。

　　示众禅禅秋风吹落树头蝉道道霜天皓月无私照佛佛胡僧手里一枝拂法法十字街头闹聒聒疏也疏了注也注了还构得也未直饶构得也是腊月扇子。

　　示众识得拄杖子一生参学事毕且拄杖子作么生识若识得拄杖子则南天台北五台扶过断桥水伴归明月村磊磊落落天上人间逍逍遥遥魔宫虎穴放下也河清海晏拈起也七纵八横若不识得拄杖子则引入天堂天堂不足牵入地狱地狱难安驱入人间人间罔措由是逼你出家也是它逼你行脚也是它逼你参禅也是它逼你左右不得也是它诸兄弟总是一条拄杖因甚么识得便恁么自由自在不识则与你为害为殃且道利害在什么处不见古人道你有拄杖子我与你拄杖子你无拄杖子我夺却你拄杖子赤心片片莫辜负也祇如拄杖子毕竟作么生识乃高声召众云诸兄弟众举首擿下拄杖云将谓别有。

　　示众释迦老子是小脱空达磨大师是小脱空西天四七是小脱空东土二三是小脱空升上座是大脱空何故竖起拄杖云惯将常住物官路当人情。

　　示众白雪阳春调不同通方作者始能通若然不遇知音耳徒有枝头血染红所以道大唐国里无禅师噇酒糟者不知其几醉后添杯者不知其几万仞峰头难措足望崖而退者不知其几岩边打落者不知其几祇如者一队汉一总趁去又作么生顾左右云此众无枝叶惟有一贞实。

　　腊八示众霜风吹绽碧云层山寺初钟映雪清树杪垂垂星里绿普天突出释迦晴若道是释迦晴又是天上星若道是天上星又是释迦晴况何日无夜何夜无星何人无眼何眼不明因甚不知落处好事全属它人乃拈拄杖云释迦老子来也在升上座拄杖头上高声唱言奇哉一切众生皆具如来智慧德相但以妄想执着不能证得乃喝一喝云唤那个作如来唤那个作众生唤什么作智慧德相唤什么作妄想执着释迦老子恁么告报还免得妄想执着也未然则毕竟如何即得乃竖起拄杖高声唤云大众众举首星出也擿下拄杖云见之不取思之千里。

　　腊月十六夜示众节届星回时逢鹤语洞庭之门未掩风雁急寒天金壶玉漏已催雪峰明晚景柳条零落桂干凋残禽翻竹叶霜初下寒影落无声人立梅华月正高孤城鸣画角七穿八穴触处达磨眼睛三搭四兜突露观音巴鼻却怪杨岐忍饿气缩项嗟嘘堪笑灵云不识时春风坐待独有孚上座识机宜鉴休咎口喃喃道知有知有个什么悠悠寒角发孤城十里山头渐杳冥一种是声无限意有堪听有不堪听然虽如是也是听事不真唤钟作瓮不见道若立一尘家国兴盛野老颦蹙不立一尘家国丧亡野老讴歌复拈拄杖卓一下云大众风穴大师来也急着眼觑。

　　示众归去来兮田园荒芜胡不归顾左右云出门便作还乡计直至而今归未成然则白云岩下多沈出格之英芳草渡头久滞它乡之客还有人唱得还乡曲调者么良久云陶潜不肯休杯去今昔莲宗枉挂名。

　　示众拟欲为君说却被舌头碍欲不为君说却又难忍耐既难忍耐不免将从上佛祖所有之法尽情发付得么错不免将从上佛祖未有之法尽情发付得么错且道是从上错升公错错错。

　　示众千圣顶门一句子绝依绝倚无尽藏中一妙机非色非心非色非心也则亘古亘今了无变异绝依绝倚也则乾坤大地迥绝罗笼于迥绝罗笼处入泥入水陋巷不骑金色马于无变异处八臂三头回途却着破褴衫所以三百余会如虫御木后代儿孙纸上摸面壁九年舍己从权后代儿孙壁上看壁上看好心酸纸上摸无著落不见道说法利生绝妙外甥终是不肖它家自有儿孙将来应用恰好作么生得应用恰好去直岁今朝普请。

　　拈起瓶梅示众云江南此日梅如雪江北寒梅华未成肌骨天然元不别只缘时节后先争升上座今日用催华鼓要使寒梅尽发只是诸公莫以耳听当以眼闻乃作鼓声复拈起华云华发尽也诸公还见馨香扑鼻也未良久云春风一曲杜韦娘司空见惯浑闲事。

　　掩关立雪庵檀越请示众师云多说不如少说巧说不如直说释迦掩室于摩竭直说了也净名杜口于毗邪直说了也达磨面壁于少林直说了也迨至四十九年东说西说曲了也拈华示众曲了也打地擎叉辊毬舞笏竖拂拈捶行棒行喝曲了也立人立境分主分宾三玄戈甲五位君臣倚它门户傍它墙刚被时人唤作郎攒华簇锦四六争奇摇唇鼓吻构是争非养子不及父家门一世衰更有一种贩卖佛祖之徒县羊头卖狗肉到处说禅说道逢人摇尾乞怜是谓师子虫灭胡种族又何齿焉升上座频年方外耻涉见闻每怀西山高遁之风景仰华亭泛舟之役兹者道出松陵逢故友汉公君仪李叟就水结庐当轩下榻欲使泯闻见绝往还于斯时也把断一切横截去流直得日月无光星辰黑暗佛祖齐立下风魔外潜窥无路然而芦汀宿鸟不▆共口谭玄云影江声尽是分身化佛要知把住有放行处把住放行也一室大千放行有把住处放行把住也大千一室审如是则升上座虽端居閟户本与微尘诸佛菩萨现前大士同得同失同立同坐同食息同起居所谓虽在孤峰顶上十字街头相逢十字街头相逢仍在孤峰顶上非是神通妙用从前法尔如然苟或迟疑见网著相寻名则君向潇湘我向秦从来共住不知名消受洞中间日月那知人世几冬春复举志公问思大禅师日何不下山教化众生目视云霄作么思日三世诸佛被我一口吞尽何处更有众生可度师云大小思大口阔被人拶着便尽情吐出设有问升上座何不下山教化众生目视云霄作么但向它道燕雀岂知鸿鹄之志井蛙那识沧海之渊且教疑去三十年。

　　轮沙弥剃发请小参禅无可参道不须学剃头不为出家撘衣未是持戒释迦老子脚跟自不点地教人念佛持戒精进禅定布施解脱大似虚空挖窟笼好肉剜疮何故只为人人常光独露个个运用无私然而愚昧者多伶俐者少譬如穷子舍父逃逝出于千里之外若欲归家须从一里二里三里四里乃至五里十里五十里百里五百里千里登堂入室途中或乘舟楫或御象马或用车乘骆驼等物所遇之景或洞庭春色或西湖歌舞或帝里风光或闲房古寺所遇之人或有喜面相迎者或有埽席以待者或用语言安慰者或将饮食相延者凡此总是途路之乐未为到家若得到家总无是事然欲到家须觅个地头人问路始得若不问过往往十个九双南辕而北辙且道那个是地头人良久云以吾一日长乎尔母吾以也。

　　檀越因病荐严请小参觉性真空真空觉性既真空觉性则古往今来于中觅一生死去来之相了不可得既觅生死去来之相了不可得于中觅一冤亲相了不可得既觅冤亲相了不可得则谁与你为缘为对既无与你为缘为对则不妨洒洒落落逍遥乎天堂佛国又何必包藏瑕疵沉滞乎鬼趣之乡自缠而自缚所以道一切众生皆具如来智慧德相但以妄想执着不能证得执人执我是妄想计有计无是妄想贪生怖死是妄想挟仇怀恨是妄想舍此妄想则一心清净一心清净则一身清净一身清净则多身清净多身清净则世界清净一世界清净则十方世界一齐清净十方世界清净则千释迦万弥勒一时现前升上座如是告报尽大地有冤对者舍其冤对有辛酸者释其辛酸有恚恨者消其恚恨陷罗网者解其罗网各各手舞足蹈得大自在神通三昧去也祇如亡者饶觉岩又作么生错认五更风雨乱晓来华笑一庭春复举一居士问二祖可大师曰弟子身缠夙恙乞和尚忏罪祖曰将罪来与汝忏士良久曰觅罪不可得祖曰与汝忏罪竟师云祖师祇解弹死雀儿却无回生手段今日李君仪因病追严以释冤愆设问弟子身缠宿业乞师忏罪但向它道过则勿弹改改后如何四海浪平龙睡稳九天云净鹤飞高对灵小参直蹋毗卢顶上坐断报化佛头迥绝囊藏被盖不须者也周由金风体露法法头头直下承当得去生死去来犹如梦幻荐严佛事已周其或未然不免下个切脚尽大地是华藏庄严海尽大地是莲华国土尽大地是清净法身尽大地是毗卢正体生也不离者里死也不离者里者里是甚么所在卓拄杖云千峰势到岳边止万派声归海上消今日乃孝子潘允义因其母曹氏孺人五七之辰自念罔极之恩百无补报遍请诸山硕德转经持咒广作佛事犹未足以尽其孝思也特设净坛严备香华远请山僧升于此座举扬向上宗乘指点唯心净土山僧道孝子未发心时孺人早生净土了也当发心时孺人已生净土了也从发心后孺人决定往生净土了也不见教中道一念普观无量劫无去无来亦无住如是了知三世事超诸方便成十力又道身口意清净是名佛出世身口意不净是名佛涅槃孝子生平虽在尘劳而不被尘劳之所系缚心心信向大乘念念勤学般若乃至今日欲尽孝思所作种种佛事可谓身心口意无不清净者矣母啮指子心痛子破足父生天然则子心清净母心清净母心清净世界清净一世界清净则十方世界一时清净十方世界清净则千释迦万弥勒一时现前释迦弥勒现前则无量寿佛不可不现前既然如是便请无量寿佛为导师更请文殊张帆普贤把舵观音摇橹势至撑篙共驾千叶莲舟现大神通放大宝光作妙宝音乐散妙宝香华树妙宝幢幡接引曹氏孺人不离当处直入功德池中了也作么生是到岸一句百宝庄严无相身一超直入如来地。

　　天岸禅师语录卷第十四
嘉兴大藏经　天岸升禅师语录


　　天岸升禅师语录卷第十五

　　侍者一诚记录

　　大觉首座寮机缘

　　僧问如何是西来的的大意师云我者里无甚西来大意进云既无西来大意因甚居一院之首师云只因无大意故居一院首。

　　僧问阿谁拖者死尸来师云我也疑着进云死了烧了又向甚么处相见师云拖者死尸出去。

　　僧问如何是父母未生已前的事师云明如镜黑似桼。

　　僧问前日亡僧向甚么处去也师便打僧云元来在者里师云棺材里瞠眼。

　　僧问学人夜行撞破虚空蹋翻明月时如何师云贼来须打。

　　瞌睡次僧问如何是西来的的大意师云恰值瞌睡进云如何是西来大意师云我不患聋。

　　浴次知浴问古者道浴此无垢人既是无垢人用浴作么师云浴此无垢。

　　僧问不是心不是佛不是物是甚么师云从前肝胆向人倾。

　　问僧到家消息即且置途中得力事如何僧云芒鞋绳断师云适遇荆棘林时如何僧无语师云脚跟刺得血淋淋。

　　问僧昨日有一问在你处试答看僧云答过了也师云你吃饭因甚不漱口僧无语师直打退。

　　问僧尽大地是一口吹毛利剑你向什么处存扎僧云动念即乖师云钝鸟莫栖芦僧无语师喝退。

　　问僧露柱吃多少饭僧云随分纳些些师云常住那有许多闲饭与你吃僧无语师云食到口边被人夺却。

　　问僧赵州和尚道我在南方火炉边有个无宾主句如何是无宾主句僧云不落言诠师云你因甚五戒也不持僧拟议师便打。

　　问僧并却咽喉唇吻道将一句来僧伫立师云立地死汉僧顿足师云棺材里瞠眼。

　　问僧一口吸尽西江水即且置你将禅堂吞却看僧云一粒粟中藏世界师云你得与么老大尿气也不除僧拟议师喝退。

　　问僧心如墙壁方堪入道如何是你墙壁的心僧云针劄不入师云你背缝绽也僧拟议师打云大好针劄不入。

　　问僧昨日有一问在你处试答看僧云只要无风起浪师云你拟向无风浪处躲跟那僧拟议师直打退。

　　问僧众中有一人坐香不到速速举来僧云渠本无名姓师高声云为我唤遍知来僧作礼师云元来元来。

　　问僧路逢达道人不将语默对将什么对僧云相邀来吃赵州茶师云此人不采时如何僧无语师云了问你者一队瞌睡汉终日瞌睡试拈出瞌睡呈似我看若拈不出各罚跪香一炷众无语乃顾尚志云你是瞌睡头试呈似看志云直得无下手处师喝云千钧之努不为鼷鼠而发机吃茶去。

　　问殿主你殿里的佛为甚么被人盗去僧云不曾师云佛聻僧拟议师便喝。

　　问众树凋叶落时如何一僧云皮肤脱落尽惟有一真实师叱之一僧云华发不萌枝师云那里学来的一僧云脱体风光师云随语生解。

　　问僧我手何似佛手僧云随分拈华摘柳我脚何似驴脚僧云行来步步蹋着人人有个生缘你的生缘在什么处僧云吃官酒卧官街设遇巡城御史时如何僧无语师云七棒对十三。

　　问僧你我烧作一堆灰向什么处相见僧云青山绿水还依旧师云山尽水穷时如何进云唯此一事实师云如何是此事僧喝师便打进云将谓别有师连棒打退云者里无你住足处。

　　问僧拄杖子吞却山河大地了也你向什么处转身吐气僧云学人吞却拄杖子了也师云你唤什么作拄杖僧喝师便打。

　　师经行次唤云彻眉眉应诺师云我叫彻眉你应作么眉云那有两个师云认着依前还不是。

　　问僧你作么生用心僧云了无依倚师云那里学来的僧云觌面相呈师笑云呈你个桼桶。

　　师居金粟首座寮问新到甚处来僧云福建见座元师语录特来礼拜师云甚处得见僧云两眼对两眼师云我瞎你也瞎又见个甚么僧云瞎瞎师便喝僧亦喝师云我喝你也喝随声便掌僧云礼拜首座师去也师云情知你也是没奈何。

　　庵居机缘

　　士问法华经云三界无安犹如火宅唯有一门而复狭小可以出淂未审水心庵门有多少高师云居士直须亲到水心士云即今已到了也师云投子道的茶次士问如何是毗卢印师拈盘中蕅示之士点头云拈来便用师云认着依前还不是。

　　僧扇茶次师问唯此一事实余二则非真如何是此事僧云学人扇茶师云不扇茶时如何僧云随处得安闲师便喝。

　　问僧一向如何用心僧云看无字不得力师云老老大大终日随人脚跟转。

　　问僧挖却汝眼将什么见塞却汝耳将什么听割却汝鼻将什么嗅截却汝舌将什么语言拔却汝心肝五脏将什么忖量卜度僧忽大笑师云你见什么道理僧云早知灯是火饭熟已多时师云未信你在。

　　问僧是法平等无有高下因甚么南岸高北岸低僧云一任和尚分别师云如何是你不分别的句僧便喝师云喝后如何僧无语师云虾蟆只得一跳。

　　报恩化士至师问我向与和尚有一因缘汝还举得么僧云某甲那时不在师云大小终日业识茫茫。

　　一僧斩藤次师问云生死根作么生斩僧云一刀两段师云你向何处下手僧拟议师便掌云何不向者里下手。

　　师问新到从那里来僧云天童师云天童和尚末后句子分付阿谁僧云大家有分师云你试举似山僧看僧云独某无分师云还是和尚钝置你你自钝置僧云直得分疏不下师云儱侗禅和如麻似粟(时林野和尚示寂天童)。

　　僧问城东老母与佛同时因甚么不见佛师云渠侬却有丈夫气僧云后来十指见佛又作么生师云龙头蛇尾。

　　与僧闲行至石桥畔僧问赵州略彴度驴度马和尚此桥曾度什么人来师云不度驴度马僧云何故师云驴马不散度。

　　士问提婆达多既谤佛后来因甚却成佛师云不是冤家不聚头。

　　僧问如何是和尚本来面目师云夜叉头罗刹面僧云因甚如此师云只可闻不可见僧云如何是学人本来面目师云三十二相八十种好僧云学人怎散师云却怪山僧不得僧云毕竟如何是学人本来面目师云猪鼻狗耳僧云何以如此师云唤不回头怎奈何。

　　玩月次居士问虚空有体须亲证虚空体作么生证师云此夜一轮满清光何处无复有一士亦如前问师云孟春犹寒伏惟珍重。

　　居士问久向水心特来参谒师云却值庵主不在士便喝师乃顾行者云与它一杯茶士云草贼大败拂袖便出师云满堂僧不猒一个俗人多士乃回身作礼云适来触忤和尚师云三十拄杖且待别时。

　　七十三翁见自叙曾亲近云门湛大师来师问云即今湛大师在甚么处翁云何得当面讳却师乃出位问讯云大师作礼翁面赤乃与一掌。

　　闲坐次唤一僧云近前来与汝商量个事僧掩耳而出师云伶俐衲僧一拨便转复唤一僧僧近前师云不是知音者徒劳话岁寒。

　　一僧至自叙曾在能仁住过与师是同参师云如何是同参的事僧云何得忘却师云我忘却也你试举看僧面赤无语师云好个赤面狐狸。

　　一僧至自叙曾亲近天童老和尚永觉和尚过来师云即今永觉和尚在什么处僧云福建师云老老大大五戒也不持。

　　僧问如何是过去佛师云昨夜三更月正圆如何是现在佛师云横按莫邪全正令如何是未来佛师云莫妄想进云如是则人人本具个个不无去也师云独你是众生僧便喝师云再喝喝看僧连喝两喝师云放过一着。

　　大觉勘辨

　　落堂问众适才有一人坐香不到唤它出来众屏息师云一总外边打之绕曳拄杖一时打散。

　　问僧今日做甚么来僧云洗饭桶来师云有一无底桶还曾洗得也未僧云既是无底桶用洗作么师云若不洗过便见不干不净僧拟进语师云果然不干不净复云你试将无底桶子呈似山僧看僧拂袖便行师云恁么去只是桼桶。

　　问僧今日做甚么来僧云修藏经来师云有大经卷在一微尘此经作么生修僧无语师云汝不会修经。

　　僧参师问河水暴涨如何到得者里僧云不曾师云没头浸杀也不知。

　　僧参师问汝名甚么僧云藏石师云老老大大藏块石头行脚作么僧无语师云不是打杀人定被人打杀。

　　问僧汝曾亲近大雄么僧云曾亲近来师云大雄近日消息何如僧举坐具师云脱空妄语汉僧无语师云果然。

　　僧问见闻不脱时如何师指香炉云见么僧云见复指净瓶云见么僧云见师云有甚么不脱又击香几云闻么僧云闻复击云闻么僧云闻师云有甚么不脱僧云某甲恐错认识心师云识心且置如何是你的心僧无语师叱出。

　　僧参师问黄河水深穆陵关险如何得到者里一僧拂坐具作圆相师喝僧亦喝师云我喝你亦喝便打复云第二位过来僧伫立师云不劳再勘。

　　僧参师问那里来僧云京师来师云曾见圣上也未僧云不曾亲见师云你不从京师来。

　　南方僧求挂单师云我者里要吃小米饭如何住得僧云栗棘蓬尚且吞得师云道甚么僧拟议师云看你吞吐不下。

　　把针次僧问如何是西来大意师云鸳鸯绣出从君看不把金针度与人。

　　僧参师问从什么处来僧云报恩师云曾到金车山顶也未僧云终日在上师云石头大小即不问峰峦高下是如何僧无语师云对面热瞒我。

　　一晚进堂云常住驴子尽走出栏外了也众人快去赶回来众愕然师云者班骑驴觅驴汉不打更待何时拽拄杖一时打趁。

　　僧问学人不晓得做功夫师云最亲切僧云乞和尚开示师云远之远矣。

　　一晚落堂众下单作礼师喝一喝便出。

　　问众先行不到末后太过如何得恰好去一僧云含元殿里更觅长安师便喝。

　　李邑侯问如何是宗门下机锋师云如居士决讼一般。

　　经行次夺僧手中香版急唤云广慈广慈僧连应师云你因甚在我手里僧拟议师便打。

　　僧参师问诸方何似者里僧云不隔一丝豪师云一句合头语万劫系驴橛拈拄杖趁出。

　　园头问如何是妙用师云粪坑里挑。

　　礼五台僧拜辞师云你到五台为我寄一信与文殊僧伫立师云你信作么生寄僧喝师云你者一喝是喝文殊喝山僧喝自己僧无语师便打复云若见文殊但恁么举似。

　　僧问如何是不怕生死的人师云即怕生死者是。

　　湛维那礼拜师云昨晚公案作么生若说是西来消息却是山僧一只履若说是山僧一只履又是西来消息你试道看湛云有水皆含月师云月落水干时如何湛拟议师叱之一日问如何是一毛头师云刺瞎汝眼如何是方便路师云截断脚跟到者里计穷力尽时如何师云贼不打贫儿家一日路傍见踢行有省归呈偈云大用从来在己躬无足人偏解踢行手眼通身元不昧一回打着便为赢师云如何是己躬大用湛作踢行势师云恁么又争得湛云师意如何师作踢行势湛云者是二转了也师云你只解一转不解二转湛云千转万转只是一转师微笑。

　　东眼早入卧室云某甲证得虚空体了也师云虚空体作么生证眼打一掌云天明不起更待何时师云未在更道眼云红日上三竿师云你吃不得棒在归堂去又一日呈偈师云我者里不许作偈眼云者个不是偈师云是什么眼云天晴日头出师云东扯西拽有甚了期复云向后再送偈来痛与三十拄杖进云总不送来时如何师云痛与三十拄杖进云来与不来时如何师云痛与三十拄杖进云过在甚么处师云祇要你识痛痒师一日唤云汝参禅若彻山僧与汝易名玄彻眼作礼云彻也是玄彻不彻也是玄彻师笑与易名一日礼拜次师云你不及印缘了也眼云它有甚么长处师云它会踢行眼云我会打鼓师云它踢行有省你打鼓作么眼云不见道打鼓弄琵琶相逢两会家师云它会你不会。

　　落堂问众并却咽喉唇吻道将一句来湛维那从东过西立师云将头不猛带累三军便出。

　　僧参问一口气不来向甚么处安身立命师云你是京东人那僧云是师云你因甚对面热瞒我僧拟议师顾知客云拖者死尸出去。

　　师问僧从何处来僧云报恩师云你到金车山顶也未僧云山顶盖了个关房师云有多少大僧云一间两配师云你不缪为山东人出去。

　　五台僧参师云闻五台狼虎纵横是否僧云而今已太平了也师云你因甚平地吃交僧云不曾师云不识痛痒汉出去。

　　问众脚踢脚应拳来拳应设若无手人遇着个无面目汉如何厮打众无语师云若无看无手人行拳去也遂打旁僧一掌。

　　问见空汝见既空垂下一足云见么僧云见师云蹋瞎你眼睛僧无语师便打。

　　茶次问众云云门饼赵州茶满盘拓出供养诸仁了也因甚诸仁到者里下口不得一僧云信手拈来任意餐师云但知吃果子不识树曲录。

　　问透过一切时如何师云未在进云既是透过一切因甚犹说未在师云前言不应后语。

　　问僧设有一魔王化作释迦老子来至僧堂若道是释迦老子却是魔王道是魔王又是释迦老子你如何发付它僧云魔佛一时埽师云埽后如何僧云天下太平师云设遇寇来时如何僧云干戈不动师连棒打退云太平祇许将军定不许将军坐太平。

　　居士问如何是本来面目师云俗人头戴僧官帽又一日如前问师云满堂僧不猒一个俗人多。

　　暗中遇一僧搊住云莫是达磨祖师么僧拟议师拓开云此去流沙十万程。

　　灵辔印缘侍语及劳山那罗延窟乃古佛道场五百肉身菩萨居住师问云既是菩萨道场因甚被道士所居灵辔云家无小使不成君子印缘云龙蛇混杂凡圣同参师云也则道得一半山僧却又不然大海若不纳百川应倒流又问印缘汝所住石门坊闻昔有野狐蟠据既是师子儿因甚向野狐窟中居住印缘云象王行处绝狐踪师笑之。

　　僧请益师闭目不顾僧懡　而退。

　　僧问推不向前约不退后时如何师云立地死汉进云如何得活师云你去叫行者拿饭来与我吃僧应声而出师云活也活也。

　　垂代

　　问尚志不事王侯高尚其志你志作么生尚志无语代云超佛越祖。

　　问圣能圣则吾不能你因甚如此妄自尊大圣无语代云却怪某甲不得。

　　问僧你鼻孔因甚打失半边僧云通天彻地师云通天彻地则且置还我打失的鼻孔来进云者一半也是多的师云乱统作么何不道即今亦不失。

　　问众此罪性不在内不在外不在中间在甚么处众下语不契代云逼塞虚空。

　　问众鬼窟商量不堪共语离却鬼窟道一句看一僧云甜瓜彻蒂甜师不肯代云青天白日。

　　有时云印板上打将来模子里脱将出我者里总用不着生机处道一句看众无语代云和尚放过学人即道。

　　贴单问众人人本有个个不无因甚用此一场特地一僧云龙吟雾起虎啸风生一僧云锦上铺华又一重师云山僧却又不然不是一番寒彻骨怎见梅华喷鼻香。

　　问众人打七七打人众无语代云被和尚重重钝置又云学人今日不着便。

　　问众如何是不动尊众下语不契乃自代云朝游西天暮归东土。

　　问众衲僧家罗笼不肯住呼唤不回头因甚一堂古佛随山僧驱使一僧云任大也须从地起更高其奈有天何师云你前日寄下三十拄杖不曾打得僧云过在什么处师云再加三十不为多乃自代云将此身心奉尘刹。

　　问众参禅如水中捞月还有人捞得者么一僧云无有着力处师叱之乃云不到乌江畔知君未肯休又云赚杀一船人。

　　天岸禅师语录卷第十五
嘉兴大藏经　天岸升禅师语录


　　天岸升禅师语录卷第十六

　　侍者一诚记录

　　颂古

　　那吒太子析肉还母析骨还父然后现本身运大神力为父母说法佛眼远云肉既还母骨既还父用甚么为身学人到者里若见得去廓清五蕴吞尽十方。

　　雷雨轰轰过晓峰千山洗出碧重重桃源洞口华如霰无数渔郎照眼红。

　　迦叶因阿难问世尊传金襕外别传何物迦叶召阿难难应诺迦叶曰倒却门前刹竿着。

　　满川风雨渡头船相唤相呼岂偶然谁道金襕无别物刹竿倒却是真传。

　　刻薄难弟猜疑难兄好语不说问西答东君不见一斗粟尚可舂一尺布尚可缝兄弟二人不相容。

　　鹤林玄素禅师有僧敲门师云谁僧云是僧师云莫道是僧佛来也不着僧云为甚么不着师云无栖泊处。

　　鹤林风雨晚潇潇竹户云深锁寂寥纵使佛来也不着雪霜横按有吹毛。

　　为人莫学鲁男子一往孤行自见长不见当年柳下惠满怀风月有何妨。

　　鸟窠因白居易侍郎问如何是佛法大意师曰诸恶莫作众善奉行白曰三岁孩儿也解恁么道师曰三岁孩儿虽道得八十老人行不得。

　　俗人酤酒与三升共话桑麻鸡犬情若问中书堂里事侍郎亲向凤池行。

　　马祖示众云凡有言句是提婆宗以此个为主。

　　满天风雪出门游疋马横身百草头闻道平原狐兔狡频将鹰眼看吴钩。

　　全凭三寸舌纵横六国相将贺太平斗大黄金县肘后苏秦原是旧苏秦。

　　松直棘曲鹊喿鸦鸣本非有意不道无情为欲鱼龙知性命频将折箸搅沧溟。

　　邓州丹霞天然禅师参石头执役三载忽一日头告众曰来日铲佛殿前草至来日大众诸童行各备锹钁铲草独师以盆盛水沐头于头前胡跪头见而笑之便与剃发又为说戒师乃掩耳而出。

　　石头只说铲草丹霞错会不少谩言头角峥嵘未免行童笑倒。

　　偷心千古是丹霞堪笑石头被草遮若使钳锤真妙密当时逐出较些些。

　　丹霞于慧林寺遇天寒取木佛烧火向院主诃曰何得烧我木佛师以杖子拨灰曰吾烧取舍利曰木佛何有舍利师曰既无舍利更取两尊烧主自后眉须堕落。

　　木佛何曾有舍利惺惺妆作假糊涂尽言院主招殃祸试看丹霞眉在无。

　　大鹏惯展摩天翅劈海横将龙子吞虾蟹一时齐乞命至今千载暗消魂。

　　明月之珠夜光之壁暗投道路按剑啧啧清风吹出玉婵娟照看面皮是草贼咄咄咄一箭双雕齐打失。

　　丹霞一日访庞公见女子取菜次师曰居士在否女放下菜篮敛手立师又问居士在否女便提篮去师回须臾公归女举前话公曰丹霞在么曰去也公曰赤土涂牛你。

　　美如西子离金阙娇似杨妃下玉楼大义灭亲非小小肯教婢子逞风流。

　　大娘剑器太从容矫若游云健若龙舞罢华枝轻覆面免人抵唤小桃红。

　　潮州灵山大颠宝通禅师韩文公一日相访问师春秋多少师提起数珠曰会么曰不会师曰昼夜一百八公不晓遂回次日再来至门前见首座举前话问意旨如何座扣齿三下及见师理前问师亦扣齿三下公曰元来佛法无两般师曰是何道理曰适来问首座亦如是师乃召首座是汝如此对否曰是师便打趁出院。

　　潦倒疏慵客来生受不奈瓢何打破熨斗。

　　文公读尽五车书博识多闻号大儒那识神龙能变化风云腾蹋绝方隅。

　　大颠因文公问如何是佛师曰看。

　　沿家觅佛是文公直指全教双眼空若道抬头便见佛文殊笑倒海门东。

　　凤翔府法门寺佛陀禅师寻常持一串数珠念三种名号曰一释迦二元和三佛陀自余是甚么碗跶丘乃过一珠终而复始事迹异常时人莫测。

　　劣相殊名共一家红尘闹市口吧吧犀因玩月纹生角象被雷惊华入牙。

　　深更小玉唤频频却笑檀郎不识声啼淂血流无用处不如钳口过残春。

　　长沙因僧问本来人还成佛也无师曰汝见大唐天子还自割茅刈草么曰未审是何人成佛师曰是汝成佛僧无语师曰会么曰不会师曰如人因地而倒因地而起地道甚么。

　　人世未逢九五尊春明御杖晓峥嵘时人只识朱衣贵错认侯门作帝阍。

　　天子刈茅也不奇脱珍着弊想同之只因不遇金牙作放过当年老尉迟。

　　长沙因僧问如何转得山河大地归自己去师曰如何转得自己成山河国土去曰不会师曰湖南城下好养民米贱柴多足四邻僧无语师示偈曰谁向山河转山河转向谁圆通无两畔法性本无归。

　　者一转那一转尺非长寸非短几多错认自家身目前异路难排遣珊瑚潋滟十洲春觌面无人识深浅君不见陶朱一叶驾扁舟五湖风月无人管。

　　圆觉经云居一切时不起妄念于诸妄心亦不息灭住妄想境不加了知于无了知不辨真实。

　　玉沙瑶草连溪碧流水桃华满涧香晓露风灯零落尽此生无处觅刘郎。

　　睦州见讲僧乃召曰座主主应诺师曰担版汉。

　　水流元不竞华落亦无心若肯机先会春风别有神。

　　陆亘大夫谓南泉曰弟子亦薄会佛法泉便问大夫十二时中作么生陆曰寸丝不挂泉曰犹是阶下汉复云不见道有道君王不纳有智之臣。

　　髑髅喜立枯木龙吟漫言春到水尚成冰襟怀磊落兮不倚疏篱眼目　眯兮勿自成羁阶下汉知不知云舒海岳高低雨鹃爱春华远近啼。

　　百丈野狐。

　　一二三四五六七七六五四三二一颠倒逆顺与君看莫证乌龟便是鳖不是鳖撩天鼻转转不错好商量恁么亦是眼中屑。

　　僧问风穴如何是一称南无佛穴云灯连凤翅当堂照月影娥眉　面看。

　　头痛便将手摸口渴舌抵上腭观音救苦寻声处处风前露膊。

　　宝通禅师初参石头头问那个是汝心师曰见言语者是头便喝出经旬日师却问前者既不是除此外何者是心头云除却扬眉瞚目将心来师曰无心可将来头云元来有心便言无心无心尽同谤师于言下大悟。

　　龟毛兔角拈不及未涉玄微机最鲜狡兔恋窝篱下死苍龙出窟上青天。

　　驱耕夺食绝安排饥极还它饱腹回从此梅华清彻骨香风原在旧瑶台。

　　白水本仁禅师因镜清行脚到师曰时寒道者清曰不敢师曰还有卧单得盖否清曰设有亦无展的工夫曰直饶道者滴水滴冻亦不干它事清曰滴水冰生事不相涉师云是清曰此人意作么生师曰此人不落意清曰不落意是此人那师曰高山顶上无可与道者啖啄。

　　最亲切处非亲切极分明处未分明饥餐渴饮凭谁力绝学无为一道人。

　　西天有声明三藏至闽帅请玄沙辨验玄沙以铁火箸敲铜炉问是甚么声沙曰铜铁声沙曰大王莫受外国人谩藏无对。

　　声前独露本无名楚馆秦楼买却身可惜玩华人立老不知春已渡前村。

　　云居膺禅师因僧问羚羊挂角时如何师曰六六三十六又曰会么曰不会师云不见道无踪迹。

　　宇宙清日月明万里风光绝四邻青鸟不传云外信落华空忆梦中人魔觑不入佛智难寻欲识从前消息尽髑髅前验始知亲。

　　清泉禅师因僧问古人面壁意旨如何师云屈僧云恁么则不费心力师云何处有恁么人。

　　海底虾蟆吞月钩刻舟寻剑几时休屈雨初收风卷长空云未净髑髅一箭更添愁。

　　黄龙机禅师因僧问不问佛祖边事如何是平常之事师曰我住山得十五年也。

　　无心于事事无心一种平怀山水清华自落鸟不惊秋月春风难赠人。

　　问在答处答在问处呈出家风迥无别路只恐白云庵上来我住久兮君不住。

　　玄泉第二世和尚因僧问辞穷理尽时如何师云不入理岂同尽。

　　冰壶▆鉴原无影宝镜虽空秋尚存一片虚凝绝情谓人天从此见空生。

　　韶国师初见龙牙便问雄雄之尊因甚么近之不得师曰如火与火韶曰适遇水来又作么生师曰去汝不会我意。

　　霜华时遇蓼华天一片明明俱是白从来善战不如谋飞骑将军陷塞北火与火面门彻以水克之非时节卷甲但归来玉关自生入。

　　沩山三种生想生相生流注生。

　　闲闲更不涉离微长对流莺五柳矶神女本无行雨梦襄王空逐彩云飞纸鸢幻影终归灭木偶多机徒自疲一念知归无处着冰消万劫有何岐。

　　灵鹫闲禅师因仰山问寂寂无言如何视听师云无缝塔前多雨水。

　　无渗漏绝间歇任运腾腾于八极有何出入可追寻物物示现人难测闲闲不语坐春风鸟啼华落传消息。

　　南院慧颙禅师上堂赤肉团上壁立万仞僧问赤肉团上壁立万仞岂不是和尚道师曰是僧便掀倒禅床师曰这瞎驴乱作僧拟议师便打。

　　一抽金镞暗称奇转换更逢霹雳机楚项用奇走赤帝汉军乘势袭全齐出其不意攻无备失在东隅得在西两两普州人伎俩从教对面影相欺。

　　临济因僧问祇如石室行者蹋碓忘却移脚向甚么处去济云没溺深泉。

　　绝虑忘缘去路贫孤危犹是眼中尘直须更卷千寻浪好趁春风入渭滨。

　　洞山因僧不安欲见山山遂往看僧云和尚何不救取人家男女山良久僧云四山相逼时如何师云老僧日前曾在人家屋檐下过僧云还有回互也无山云不回互僧云毕竟向什么处去山云粟畬里去僧嘘一声珍重便脱去。

　　平步登高易从空放下难果尔圣凡如电埽何缘去住得相关天际云舒卷沧波月往还眼底家私都荡尽清风八极步间闲。

　　万里秋风雁一行落华流水太茫茫虽然带月担泉去未识归途总是霜。

　　僧问曹山抱璞投师请师雕琢师云不雕琢僧云因甚不雕琢师云始知曹山好手。

　　清光一片绝情谓亘古无瑕烁太虚更与良工求雕琢岂知衣里失明珠曹山老大铺舒不动豪端而文焕乎星汉调高雪曲和寡音孤个里若逢穿耳客方知脱体在回途。

　　仰山因赤千行者闻钟声问有耳打钟无耳打钟仰云汝但问莫愁我答不得行者云早个问了也仰喝云去。

　　行者即事知机仰山惯得其便万里沧洲下玉蟾行人尚在垂杨院咄流水落华春去也声前错过观音面。

　　曹山因僧问不萌之草因甚能藏香象山云阇黎幸是作家又问曹山作么。

　　一蓑烟雨绿春眸是处垂杨系钓舟木人睡重不知晓石女灯挑云外秋云外秋谙机酬风前已失南来雁雨后还同月一钩。

　　僧问云门和尚年多少门云七九六十八僧云为甚七九六十八门云我为你减却五年。

　　不涉阴阳造化中生缘甲子自无穷秋林黄叶随风埽春路飞华带雨红几见枯株守旧垒谁知蕉鹿梦遥空点金化石仙常遇除却是非客未逢。

　　云门在雪峰时有僧问峰如何是触目不会道运足焉知路峰云苍天苍天僧不明遂问师苍天意旨如何师云三斤麻一疋布僧云不会师云更奉三尺竹后峰闻喜云我常疑个布衲。

　　秋江白露和烟岛终古行人坐荒草莫邪横按霜风埽空懊恼些声未已哭声号月皎风清归去好人情薄似秋云晓电牙剑舌传家早对君祷出门尽是长安道。

　　一曲离骚肠已断北邙衰草更愁时猿声叫落三更月鹃唳啼红万木枝高冢麒麟唤不起路傍华表恨归迟楚魂断送湘江上寒食榆烟空所思。

　　白苹衰草色客路不知秋若识猿啼处潇湘水逆流。

　　僧问风穴如何是清凉山中主师云一句不遑无著问迄今犹作野盘僧。

　　深深水底行高高山顶立逢人礼数未曾周抬眸已过新罗国野盘僧野盘僧千里乌骓不用追青山绿水何曾失。

　　鹘眼龙睛觑不及茫茫宇宙知何极虽夸好手不张名直至而今归不得归即得雁声阵阵来沙塞。

　　僧问风穴禅师鱼隐深潭时如何师云汤荡火烧。

　　寒江秋夜碧沉沉映水芦华两岸明何处塞鸿来海上一声啼断万家砧。

　　又僧问摘叶寻枝则不问直截根源事若何师云赴供凌辰去开塘带雨归。

　　锦刀不簇鸳鸯骨利剑难分水上颜闲却五湖烟景月黄金何处买家山。

　　长沙因僧问诸佛师是谁师曰从无始劫来承谁覆荫曰未有诸佛已前作么生师曰鲁祖开堂亦与师僧东道西说。

　　生佛无名古今不落曲为今时应病与药无影堂前正令提不萌枝上清风廓莫言面壁口何宜万里天边飞一鹗。

　　南阳忠国师麻谷来参绕禅床三匝振锡而立师云汝既如是我亦如是谷又振锡师叱云者野狐精。

　　手握青锋建大功红旗面面总玲珑武侯足智能擒纵司马多谋暂瞽聋割据固由高捷足知机那在并称雄一天星斗和云乱送入洞庭烟雨中。

　　三圣问僧近离甚处僧便喝师亦喝僧又喝师又喝僧云用棒即瞎便喝师拈棒僧乃转身作受棒势师曰下坡不走快便难逢便棒僧曰者贼便出去师遂抛下棒。

　　是精识精是贼识贼恶人自有恶人魔新罗人遇普州客搀旗夺角饶机先打劫就窠归劲敌珠走盘活泼泼吹毛横按雪霜寒收下辽天之俊鹘。

　　两两对面白拈各各就窝打劫红旗闪烁兮先发制人玉转珠回兮乘虚便袭贼贼打面还它州土麦。

　　承天嵩禅师因女弟子问金刚经中六波罗蜜那个第一师云长城齐崩倒方见本来人云学人不会请师直指师云白骨如山岳滴血见真容。

　　石女抽簪不易为承天言下示全归情穷泪可销金石恩重缘能起死灰祇见苍梧云惨澹未逢塞北雁南回王孙携手无归路城上空闻杜宇哀。

　　月里嫦娥难画眉东君巧借逆风吹胭脂洗尽桃华面欲嫁渔郎不用媒。

　　僧问云门父母不听不得出家如何得出家师云浅僧云学人不会师云深。

　　迥无依倚绝跻攀犹隔韶阳一字关若识风前别调者自应天外渡云间。

　　百丈惟政禅师因老宿问日就窗窗就日师云长老房中有客归去好。

　　客来掘地讨天主人续凫断鹤夕阳西下悲风四顾山窗寂寞。

　　湖南祇林和尚每叱文殊普贤皆为精魅手持木剑自谓降魔才见僧来参便曰魔来也魔来也以剑乱挥归方丈如是十二年后置剑无语僧问十二年前为甚么降魔师曰贼不打贫儿家曰十二年后为甚么不降魔师曰贼不打贫儿家。

　　一剑霜寒八百州沙场苦战志难酬家园自有琴书在月白风清归去休。

　　孚上座闻画角声有省。

　　歌管弦中岁月荒玉楼人醉杏华乡分明唤起来时路只道东风有短长。

　　角声吹落天边月扬子江头浪逆行茫茫大地人无数虚忆楼头别有声。

　　僧问青林禅师径往时如何师曰死蛇当大路劝子莫当头曰当头者如何师曰丧子命根曰不当头者如何师曰亦无迴避处曰正当恁么时如何师曰失却也曰向甚么处去师曰草深无觅处曰和尚也须堤防始得师拊掌曰一等是个毒气。

　　张颠颠后绝人颠草圣呼传醉里仙断戟短枪浑不顾至今纸上起云烟。

　　僧问赵州凝然便会时如何州云老鼠尾上带研槌。

　　死水有龙藏不得玄中无路阿谁知弃却百千沉大海一浮沤里漫狐疑拟会取带研槌风吹碧落浮云尽雁影秋空不系思。

　　僧问修己禅师如何是祖师西来意答云舶船过海赤脚回乡。

　　顺水张帆泼浪高多年滞货脱儿曹担头赢得轻如叶只履西归月半瓢。

　　僧问景清居素禅师如何是末上一句师曰金刚树下如何是末后一句师曰拘尸城边向上更有事也无师曰有如何是向上事师曰波旬拊掌呵呵笑迦叶抬头不识人。

　　末上一句子生佛难提挈无端死释迦带累生迦叶别别珊瑚枝枝撑着月。

　　姜山方禅师因僧问如何是不动尊师曰单着布衫穿市过曰学人未晓师曰骑驴蹋破洞庭波曰透过三级浪专听一声雷师曰伸手不见掌曰还许学人进向也无师曰蹋地告虚空曰雷门之下布鼓难鸣师曰八华毬子上不用绣红旗曰三十年后此话大行师便打。

　　宾则始终宾主则始终主如何不动尊触着无停处明明闹市头深深海底渡铁鹞无毛掠月昏俊鹘穿云天正曙机蹋机箭锋拄何如天外展双眸莫把是非来入耳。

　　僧问长庆暹禅师离上生之宝刹登延圣之道场如何是不动尊师曰孤舟载明月曰忽遇橹棹俱停时如何师曰渔人偏爱宿芦华。

　　不留不碍行空月虚舟触浪无痕迹白苹红蓼秋如织无家客丝纶千尺烟波擿罗云钓月家风别摇摇万顷苍波碧梦锁空江秋瑟瑟忘施设风来荻苇华如雪。

　　净因成禅师一喝分五教。

　　师弦才举众弦绝一喝雷轰并电掣从教八面总玲珑顿渐偏圆无不入譬如万派尽朝宗毕竟千峰岳边歇小净因真巨擘鸿门项羽活埋得普天匝地汉家春千古万古谁人识。

　　九峰虔禅师因僧问古人云直得不恁么来者犹是儿孙意旨如何师云古人不谩语曰如何是来底儿孙师曰尤守珍御在曰如何是父师曰无家可坐无世可兴。

　　尊贵天然原不共转身有路涉途中苔封古殿难寻迹体混诸尘不露踪旋转华夷皆至化浩然物我总同风舜谟禹绩浑闲事那见家尊更计功。

　　僧问投子大同禅师如何是出门不见佛师曰无所睹如何是入室别爷娘师曰无所生。

　　不慕诸圣不重己灵释迦弥勒幻影虚声全超功位迥绝疏亲金屑虽贵眼中尘须信乾坤奉一人。

　　僧问夹山善会禅师十二分教及祖意和尚为什么不许人问山曰是老僧坐具曰和尚以何法示人山曰虚空无挂针之路子虚徒捻线之功又曰会么曰不会山曰金粟之苗裔舍利之真身罔象之玄谭是野狐之窟宅。

　　疮疣故纸太颟顸彩画虚空总不堪烈焰那容蚊蚋泊狂猿徒自影空贪灵锋剑拂珊瑚月胡饼机超佛祖谭点石化金仙遇易教人除却是非难。

　　夹山在沩山作典座沩问云今日吃甚么菜山曰二年同一春沩云好好修事着山曰龙宿凤巢。

　　拟索家常一碗羹平将王膳大铺陈两轮互照千华顶双桂同飘五叶春丹凤和鸣归岳麓玉龙旋舞出潭津满盘拓出珍羞供五味均调献至尊。

　　庐山永安悟禅师因僧问脱笼头卸角驮来时如何师云换骨洗肠投紫塞雁门切忌更衔芦。

　　平步登高易从空放下难君不见万里侯封俱不羡只图生入玉门关。

　　玄沙侍雪峰山行次峰指面前地云者一片田地好造个无缝塔沙曰高多少峰乃上下顾视沙曰人天福报即不无和尚灵山授记未许梦见在峰云你作么生沙曰七尺八尺。

　　师子盘旋象王蹴蹋指出当阳无缝塔好手不沾泥规模真寥廓卓出人前辉煌历落。

　　长沙岑和尚与仰山玩月次山云人人有者个只是用不得岑云我倩汝用山云你作么生用岑劈胸与一蹋山云　直下似个大虫。

　　一拳打落天边月就手轻抛陷虎机有意气时添意气得便宜处落便宜。

　　大隋和尚因烧山次忽见一蛇以杖挑向火中咄云者个形骸犹自不放舍你向者里死如暗得灯遂有僧问云正恁么时还有罪也无师曰石虎叫时山谷响木人吼处铁牛惊。

　　无明实性即佛性幻化空身即法身烈焰堆中翻巨浪万山猿叫断肠声。

　　情忘逆顺月行空大用从教不立宗落尽眉毛浑不顾为怜松竹引清风。

　　僧问三平忠禅师宗门中还有学路也无师云有一路滑如苔曰学人还蹑得否师曰不拟心汝自看。

　　前不构村后不迭店智不能窥眼不及见心行路绝玲珑八面本自全身在帝乡休将闲学拟思量。

　　超方有路人同到不用追攀本现成有意蹑时难措足无心任运绝疏亲日中逃影就阴歇止沸扬汤减灶薪歇却驰求心行路脚跟不动御街行。

　　僧问洛浦诸圣恁么来将何供养浦曰土宿虽持锡不是婆罗门。

　　闲神枉顾谩嗷嗷壁立门庭万仞高细切清风陈俎豆薄　明月当春醪空施三奠酬来意那讨分文买纸烧一物浑无将底供雪霜横按有吹毛。

　　僧问乌牙彦宾禅师未作人身已前作什么来师曰三脚石牛坡上走一枝瑞草目前分。

　　空劫已前不较多三春草自秀平坡石牛绳索无拘束坐卧春风百草头。

　　僧问乌牙蝭蝀饮云根时如何牙曰金轮天子下阎浮铁馒头上金华异曰正当恁么时如何牙曰当今不坐灵明殿画鼓休停八佾音。

　　赫日荡妖氛光辉草木均雷轰天外运大地悉承恩。

　　僧问笑岩和尚一言道尽更不容其言时如何师曰武陵溪畔杜鹃语十里桃华血染红。

　　有语非干舌无言华雨岩到江吴地尽隔岸越山长。

　　又。

　　辞穷理尽舌头干海底珊瑚撑着月杜鹃声里落华红多口阿师全漏泄。

　　僧问笑岩和尚摩尼珠人不识如来藏里亲收得如何是珠师云大千影现中僧云不会师云阎浮树下业龙多。

　　圆陀陀光烁烁鹘眼龙睛觑不着拈来活泼走盘中帝网交罗光互发尘劳羁锁暂时暗无明业覆苍龙窟密移一步看如何颔下骊珠神约约。

　　山翁忞和尚一日牵驴巡堂一匝命众下语众下语已仍以草一束抛向众前众不能答乃代前语云宝御珍装尤尚弃谁能历劫傍它门代后语但作驴鸣。

　　千般泣露草漫漫须识吟风总一般临济白拈非好手抬眸不共汝同盘。

　　耀古腾今长自由披毛端的为时流水草现前浑不顾一声啸出万峰头。

　　临济四料拣

　　夺人不夺境

手挈铁轮天子敕大千何地不归降射虎斩蛟三害灭山清水肃一林霜

　　夺境不夺人

铲尽从前脚下私立锥无地可维思相知不在千杯酒恩大难酬赤骨时

　　人境两俱夺

追符夺魄斩妖邪总有奇勋不立家宝惜从前俱荡尽不萌枝上现昙华

　　人境俱不夺

绿杨芳草披毛角携手金阶赠玉鞭龙虎风云光帝德词臣诗赋献三千

　　总颂

一拳打倒化城关一脚趯翻玄妙塞南北东西信步行休觅大悲观自在

汾阳十智同真

　　是何物兮同一质

一法全无万法真莫将明暗别疏亲敲空寂寂还成响击木丁丁不见声华鸟无情能怨客阴阳有令善移人就中欲识根源处钗钏瓶盘总一金

　　那个与君同大事

水里盐兮色里青个中何假复何真火中觅火偏遗火金里寻金转失金运斧不开绵密地逃形难却面前人不劳指注尘尘现拟欲寻源转隔津

　　孰能与我总同参

带水拖泥不泼尘一条拄杖任纵横门开大施无从入路出台山不计程回首家山云约约归途海国月沉沉年来罕见仙陀客所遇频遭刻木人

　　何人同此一真智

佛眼从来觑莫亲阿谁于此认分明佛情未断须弥隔法见难忘头角生猛火直教烧令尽大明须与照无形倘能此际忘周折始谓逢缘不借人

　　是什么物同普遍

海印全彰绝正偏须知法法已能圆黄莺共叫春山晓白鹭齐飞秋水天声色堆头浑不现刹尘影里智同玄填沟塞壑无人会流落丰城不计年

　　阿那个是同具足

从来生佛本无名烁烁圆辉今古明芥子还能纳巨海须弥本不立纤尘形山深閟谁能辨逆旅追随总莫亲难免堂前石柱子呵呵拍手笑贪程

　　甚么物兮同得失

到处相逢却不识有时不识却相逢青山雨过峰峦出大海波沈天水迷落魄暂时非有减簪缨列代不多奇长鲸一吸沧溟竭现出珊瑚月满枝

　　作么生兮同生杀

半挈全提善转移纪纲生杀有多岐逢强即弱非为怯遇水登山不是奇袖里金针穿凤穴眉间宝剑卸龙衣倘明格外机先令月转东兮日转西

　　与谁说法同音吼

荒草横吹白露深观音于此现全身世尊不说通身说迦叶无闻遍界间不二维摩且止止雨华鹙子谩纷纷绿杨石马鸣春渚总属聋人也解听

　　与甚么人同得入

故乡不住海门国挈挈波波意若何驴本自骑休觅远头宁有失漫疑多旅中白发添霜入梦里云山向晓过几度临风招隐士渊明何事只长途

　　总颂

极目长安大道赊纵横十字莫周遮汾阳据令旨条直病鸟栖芦眼撒沙大火岂容蚊聚扑真金直与锻无瑕要知十智归源处空劫春还处处华

　　浮山九带

　　佛正法眼藏带

量周法界了无私劫历恒沙总不移智识测时县海岳攀缘断处绝盈亏杲如千日光难并眼若摩醯见已迟刚道拈华曾属付泥沙遍界逆风吹

　　佛法藏带

苦口喃喃说向人只因方便有多门止啼施设圣凡号掩耳装成顿渐名叶上寻金金岂现指中认月月还沈大千经卷微尘坐勘破金乌夜半明

　　理贯带

不涉古今无异同谁能于此论穷通语言道断还成位朕兆无分已共功立字立名呼鹿马觅玄觅智走西东须知石上栽华发自见冰生烈焰中

　　事贯带

莺啼燕语事分明桃李华开一样春乍见青山带雨去又逢海月拂潮生尘尘镜体元无昧刹刹光音透本真法界承恩知己力大千何处不称尊

　　理事纵横带

一波才动万波随得意忘言道不违举目便令三界静抛纶那见一丝垂纵横妙唱非干舌舒卷随流不借师施设春风无限意珊瑚月现十千枝

　　屈曲垂带

象龙蹴蹋岂驴堪巇险滩头把钓竿虚设化城来海外空言宝所与身安醍醐毒药和盘送芳草绿杨系马看多见奴儿逢婢喜罕逢陶令把眉攒

　　妙协兼带

律吕无分金石奇动弦别曲有推移高低普应忘心手缓急随时善设施殿陛空多兽率舞梧桐那见凤来仪师襄一去谁能辨秋月秋风寄所思

　　金针双锁带

迥然一句印无私百匝千重透不违三际通该只此旨十虚顿现岂多奇依宗觅语非真子傍户寻真属魅痴彼彼英豪岂有外一回举起大家知

　　平怀常实带

罢钓归来不系舟江风渔笛两悠悠生缘已付华间蝶野兴先饶海上鸥一枕横塘飞白水两眸碧落看清秋闲情须是闲人得不是闲人间也愁

　　天岸升禅师语录卷第十六
嘉兴大藏经　天岸升禅师语录


　　天岸升禅师语录卷第十七

　　侍者溢元记录

　　华严五十三参颂

　　引

　　予于庚寅度夏栖云禅院料理先业师塔事土石之余日阅华严经一卷有童子进曰深得华严之旨乎予曰否童子曰然则手不释卷者何与予曰不见药山道乎止图遮眼童子退而持善财之五十三参索颂于予予曰尽大地一毗卢法身也至道无难惟嫌拣择有情共证拟向即乖须知事不碍理理不碍事全事即理全理即事理事无碍事事无碍法界量灭而后可以言颂子不见夫云林烟岛乎鸣风击铎乎樵歌牧唱乎山光疏峙水石铿铿之雅奏乎屠声市语之迭出乎昼明夜暗星辰灿烂之布置乎举夫世间之僧俗男女外道工师以及天仙人王刀兵火宅若出世间法非出世间法凡目所见者已证普贤妙用耳所闻者深入观音智力发一疑致一问文殊指示亲承然则门门弥勒处处善财不离六根云兴三昧皆真实华严颂也何待予之葛藤邪童子曰上根已领中下未明不妨更出一手指示愚蒙予曰如是则被子带累。

　　颂

　　善财童子初诣娑罗林如来师子颦呻文殊象王回顾六千比丘入大愿海五众益友顿启初心得根本智指南法门证十信心。

历劫何曾寸步离娑罗城下始相师悲心早已周沙界智力还须入水泥魔佛丝丝情未透境风浩浩面相欺应无惆怅沧波远十三玉楼非所宜

　　第二诣妙高峰参德云比丘寻觅七日方见在别峰上徐步经行顶礼问法得忆念诸佛普见法门证发心住。

只顾登高望月圆谁知夹路鼓风烟山华冉冉飞红雨涧水潺潺涨碧天步步毗卢顶上蹋头头化佛眼中穿别峰七日方相见百草头边得一玄

　　第三诣海门国参海云比丘十二年中观海现佛千二百岁说经忆念受持聚笔难写得普眼法门证治地住。

性海无波荡荡平绝思惟处见峥嵘华开世界庄严起念举尘劳佛事成真即幻中仍住幻明无明处本还明普门迸出撩天眼淼淼千波溢目清

　　第四诣楞伽道场参善住比丘现十八变一切智通得普速疾供养诸佛法门证修行住。

行如广漠度孤鸿往返悠悠绝迹踪佛国魔宫拘不住银山铁壁步还通荡摩日月祇余事旋转乾坤岂费功用处不随风力转心融方见万缘空

　　第五诣达里茶国参弥伽长者散华赞叹放光普照解释轮字得妙音陀罗尼法门证生贵住。

一切音声是佛声佛声演出数微尘天人众口含多舌高下华枝总是春谩说句章犹未发须知文彩已先陈会中欲识弥伽士万类纷张汇一轮

　　第六诣住林城参解脱长者身中显现十方佛刹不来不往随意即见得无碍庄严法门证具足住。

刹尘佛事岂多奇旷劫还同顷刻时一月腾辉光遍烛万川到海水无私长空过雁不留影宝镜含华岂有知莫怪云门乾矢橛庄严遍界不相欺

　　第七诣摩利伽罗国参海幢比丘出入三昧其中变现希有奇特得普眼拾得法门证正心住。

法法头头备己躬众生魔佛悉皆同本来清净成无漏自性庄严岂有穷周历恒沙不动步越超三际绝罗笼坚牢住地能相证任意纵横遍界中

　　第八诣海潮处普庄严园参休舍优婆夷演一解门启千菩提心得离忧安隐幢法门证不退住。

大海澄波赴百川浮沤切忌认生缘髑髅干尽方亲见识眼未枯正隔渊月渚风柯俱是口云林烟岛尽谭玄生名佛字俱无著一个闲人天地间

　　第九诣那罗素国参毗目仙人摩顶执手自见其身往十佛刹还归本处得无胜幢法门证童真住。

金轮御极王中州四海文明至治休社舞村歌非靖献凤毛麟角不珍求指挥日月县诸掌分割河山贯两眸游戏不拘真解脱凭渠自在放还收

　　第十诣伊沙聚落参胜热婆罗门五热炙身心生疑惑诸天共赞顿悔过愆直上刀山投身火聚得无尽轮法门证王子住。

止堪入佛不堪魔逆境生前奈若何利到险难心始歇情因贫困智方多太平本是干戈定攃手还须荆棘过意气果然增意气境缘如幻任嵯峨

　　第十一诣师子奋迅城参慈行童女师子宫殿龙胜天衣一一器中佛佛影现得般若波罗蜜多法门证灌顶住。

一尘一刹一如来大施门中无壅财宝座行中呈宝座楼台影里现楼台轮轮互照辉光等智智同圆微细该岂有甚深不可思心华芬馥一枝开

　　第十二诣三眼国参善见比丘诸相具足天龙围绕净修梵行历劫难思得随顺灯法门证欢喜行。

学无前后不相蒙閟户装车辙自同寂寂森罗随步转昭昭万境与神融放开云月潭无影捏聚湖山风转蓬个里超方也绝胜是谁能解达心空

　　第十三诣名闻河渚中参自在童子八部龙天空中告语十千童子共戏聚沙工巧方术商农算印得工巧大神通智法门证饶益行。

二月春风快剪刀条条垂下绿丝绦酒楼歌妓莺同舌柳巷神仙醉解袍诗若会吟无剩语水能善没岂辞涛果知世谛无违相沙聚金毛掌上抛

　　第十四诣海住城中参具足优婆夷敷十亿座延无量人安一小器涌无量宝万方来者悉得满足得无尽福德藏法门证无违逆行。

洞里桃华日日春临风仙子画眉新善能刺绣成诸服不吝烹调荐比邻百味一盂皆具足同门就食尽嘉宾莫言仰给承它力须信人人不自贫

　　第十五诣大兴城参明智居士处七宝台仰视虚空如其所须悉从空下一切众会普皆满足复为说法得随意出生藏法门证无屈挠行。

无私雨露布阳春品类欣欣各自新明月何心通万户清风触处动良辰含哺鼓腹知深化蠢动蜎飞戴至仁尽使百华丛里过更教一叶不沾身

　　第十六诣师子宫参宝髻长者执手观宅层垣宝阁佛境齐彰因过去修因回向三处得无尽法门证离痴乱行。

层层殿阁列如麻凡圣由来共一家出入同门无二致尊卑住位莫参差月移柳巷千枝水马过潼关一片霞倒却刹竿无别事长安市上醉风华

　　第十七诣藤根国参普眼长者调香调药理身理事运平等智利益无量得普见诸佛法门证善现行。

晓嶂琼楼唇所吐喧喧车马蹋王侯不禁病眼空华结却恋深渊抱石投总有卢医施妙手何如小白释闲愁须知仙岛终无药空赚秦王海上游

　　第十八诣多罗幢参无猒足王诏入宫殿细观善恶示现调伏令发道意得如幻法门证无著行。

施设门庭别露玄为人彻骨有由然刮皮取髓寻常事摘目刳心惯得便剑树枝头呈宝座刀山林里布青莲古今一片丹霞水莫认成川血溅天

　　第十九诣妙光城参大光王净修菩萨大慈幢行是行满足以此法为王教化世间得随顺世间三昧门证难得行。

淳风匝匝遍娑婆蛊毒全消绝魅魔雷雨以时农[番支]谷江山定位海无波墙垣城堑金为垒坑坎沟渠玉作坡八百诸侯咸向化是谁不唱戴尧歌

　　第二十诣安住城参不动优婆夷往劫观星从空见佛经乎尘劫不生欲念一切法门皆无忘失得求法无猒法门证善法行。

天普盖兮地普擎清珠四映碧波生尘飞大地光无垢风撼须弥神不惊本未立同那得异绝无亏处岂能盈生情佛智俱摧伏论劫迢迢永自贞

　　第二十一诣都萨罗城参周行外道徐行山顶色相圆明十千天人九十六种观器观机方便利益得一切处菩萨行法门证真实行。

异类潜行密行周方圆任器悉能投三千界内无踪迹九十六人不自由出海分流穿曲岸丽天杲日照寰区可怜诸趣随身堕手执还丹送白头

　　第二十二诣广大国参优钵罗华长者善知众香供养诸佛得调和香法门证离众生相回向。

非玉非金可和调如云如盖普周游门门互入形无碍处处圆融迹不留眉下何人非鼻直闻中普证向谁求不然火歇烟消后一段香光更自幽

　　第二十三诣楼阁城中参船师婆施罗与一切商人共论宝聚酌海深浅于其远近望月观星知来识往得大悲幢法门证不坏回向。

千寻淮海夕漫漫日布烟霜游子寒既善移舟谙水脉自能举桌别波澜铁航高驾将谁渡宝所非遥纵步宽大地直须涓滴尽珊瑚簇簇现风湍

　　第二十四诣可乐城参无上胜长者在无忧林中理断世务八部天龙一切人畜无贪无瞋无斗无诤得一切处无作神通法门证等一切佛回向。

脱珍着弊坐全潮歌管筵中弄玉箫每自移华兼蜨至却因汲水带云挑衣珠不昧呼重惺火宅添薪示见烧因病依然将病药把竿随处得逍遥

　　第二十五诣输那国中参师子颦呻比丘尼妙胜光王日光园中八德流泉百华宝木头头映现一一示身得成就一切智法门证一切处回向。

随缘赴感摄群蒙心月孤圆法界融大智普施无碍力法云遍布不留踪一音才演机群应万德非将境本空闻见永离分别相师姑不与女人同

　　第二十六诣险难国参婆须密女全身出广大光明或见或触贪欲顿空皆获道果得离贪欲际法门证功德藏回向。

就尘即指证尘心天上人间总不禁宝髻云环风可即冰壶县镜影何寻金沙滩上移舟渡蓝水桥头擿玉沈赚得世间心力尽琵琶又调别乡音

　　第二十七诣善度城参鞞瑟　罗居士开栴檀座如来堛门次第见佛入菩萨地得不般涅槃际法门证随顺善根回向。

涅槃解脱总深坑见到依然落二门镜吐菱华观有色月依流水渺无痕为怜稚竹清风引爱伴孤村晚照存脑后廓开千圣眼哑人梦破向谁言

　　第二十八诣补怛洛伽山参观自在菩萨无量菩萨恭敬围绕宣说大慈悲法令诸众生远离怖畏得大悲行法门证随顺众生回向。

清风明月坐盘陀普应无方遍刹那怖刺重重拔不尽闻尘浩浩日增波谩言慈眼周天视说甚悲心如雨多紫竹敲风君不见醯鸡蠓蠛诵伽陀

　　第二十九即于东方有正趣菩萨从空中来身光照彻无量时观自在菩萨令善财参问得普门速疾行证真如相回向。

一箭西行十万程腾波劈岳许谁争鹏摩霄汉难追送象截横流不及迎司马题桥取汉爵曹沬按剑得齐平若无举鼎拔山力千里乌骓岂易撄

　　第三十诣堕罗钵底城参大天神长舒四手取四海水自洗其而示现珍宝供养如来调伏众生离诸贪欲得云网法门证无缚解脱回向。

等平宝聚别无虞天雨纷纷恣所须网布随情取不禁云舒称意用仍腴寸丝有恋醍成毒脱体无依德不孤试看王都得意者当年原是旧贫儒

　　第三十一诣菩提场参安住地神以足按地宝藏涌出昔善根力佛记无忘得智慧藏法门证法界无量回向。

塞壑填沟从地涌七珍八宝一时拿多年衣锦曾行夜一鼓催春触处华水力难漂常积岳风吹不散布成霞从前富贵非人得晏坐岩中兴亦奢

　　第三十二诣迦毗罗城参婆删婆演底主夜神诸天星辰炳然在体云雾黑暗现日月明巇险恶道作桥梁路得破痴暗光明法门证欢喜地。

无幽不入细全该万象森罗蕴一胎天晓藏峰绝影像日沈遍界鼓风雷暗中有体同人证梦里兴悲化佛来诸相破除日卓午月窗无路唤君回

　　第三十三诣菩提场参普德净光主夜神成就十法修四禅定开出家门示正道路得普游步法门证离垢地。

净极光通法法生法生生处本无生普游足住那伽定燕寂身周三有城诸相解空俱不取十门何证又圆成谩于日午三更会好看南辰北斗行

　　第三十四不离菩提场参喜目观察众生主夜神一一毛孔涌出身云现相随机演它心智入解脱海成希有事得大势力普喜幢法门证发光地。

同音异口语殷勤遍布多方普立勋茎缕蘸干烦恼海一毛示现刹尘云普天同庆知嘉乐万国观光绝雾氛秉烛不妨游达旦风流今古特超群

　　第三十五即众会中参普救众生妙德主夜神眉间放光灌善财顶现大人境界知普焰出世妙眼发心得调伏众生法门证焰慧地。

皎如无量月空行世翳全消海宴清诸趣悉离长夜怖有情普向智光生眉毛罅里堆山岳清净幢中建刹尘若个不归归便得五湖烟景有谁争

　　第三十六即道场中参寂静音海主夜神念念出生无边大喜心心发起无量大悲法藏法义如云如海得出生广大喜庄严法门证难胜地。

沧江霜落水生颜倒影千重绝往还烟月迢迢波路阔鱼龙跃跃浪声闲风恬喜送滕王阁鸡晓愁开函谷关本自无枝堪绕泊南来乌鹊莫跻攀

扬声止响有多般羽扇纶巾定百蛮莫谓修文尽偃武总因假道破重关光风霁月间移步短篴沧洲暂解颜究竟何曾得究竟拟心早已铁围山

　　第三十七诣如来会中参守护一切城主夜神普现色身演佛法藏闻思修慧令诸含识守护心城得甚深自在妙音法门证现前地。

狼烟尽破指南中善护金瓯效至忠无象无形春入律不留不碍月行空智愚所见多分别高下相应绝异同十五弦中弹不尽自南自北自西东

无欠无余盈法界重重门户任纵横因依幻海成诸色为有众生立化城不舍攀缘一切境永离分别本无生此中欲勘渠侬智好向虚空背上行

　　第三十八诣佛会中参开敷百华主夜神成熟众生严净佛刹显因验果明示前身得出生广大喜光明法门证远行地。

离合悲欢也大奇华胥国里谩迟疑夜明符执忘归路天晓风来为别吹华粉尽收驱蝶恋槐阴不树绝蚁痴欲除诸梦先无寐自识寒山仍在兹

　　第三十九诣道场中参大愿精进力救护众生主夜神随机随缘一身多身救护罪人获心眼净得教化众生令生善根法门证不动地。

居诸日月照良辰万类溶溶各自陈大地撮来无寸土萌芽遍发有多春蟠桃果熟风霜旧石笋条抽雨露新一印印开无别共莫教离幻外寻真

　　第四十诣毗岚园中参妙德圆满主夜神普观十方一切佛降住劫乳母今作园主悟受生藏生如来家得受生自在法门证善慧地。

一家有事百家忙翳不生空眼自狂何物受生曾示现却将十法喻郎当灵根未种华先发道树不栽果已霜直待毗岚方得见瞿昙取次鬓苍苍

　　第四十一诣法界讲堂参释种瞿波女一万宫神俱来迎赞现前法尔过去因缘于香牙园种菩提智得观察三昧海法门证法云地。

了了常知何所见谩将延促计方圆云霞落水红生浪草树依冈绿到天槌迹钉空话已堕棒痕打水觅何玄皇封自古无高下不必吹笙玉女传

　　第四十二诣此世界中参佛母摩邪圣后在宝莲华台楼观之上广纳法界普现色身为诸佛母得大愿智幻生法门。

神女高唐梦未回晓峰漂渺蹋青来纸鸢对对抛湖面木偶双双系楚台画里山形呼厌客杯中弓影祸成胎赚渠夸父追阳焰千里邓林化可哀

　　第四十三诣三十三天参天主光天女历劫事佛受持修行恒不忘失得无碍念清净庄严法门。

种谷何曾得豆芽山呼谷应理无差莫言云散家同月不必春来树亦华埋璧冲辉尚射斗宝珠四映有谁遮忆持旷劫终无变举念亲承佛似麻

　　第四十四诣迦毗罗城参童子师遍友即时指去参众艺童子不示一言。

须信壶中别有天桃华如锦柳如烟风雷遍[番支]威音始爻象分明未兆前指指寻声终失旨言言见谛已成筌枢机玄辩河沙数何似毗耶一默便

　　第四十五不离当处参众艺童子以无碍智穷世间艺唱诸字母入诸法门鸟兽音声云霞气候得善知众艺菩萨字智法门。

不必杨朱泣路岐歌童市巷有吾师曲成尽是高山调善听还须钟子期一字惊心枯木啭数声绕屋静猿悲雍门若个从中过为觅韩娥一吊之

　　第四十六诣婆呾那城参贤圣优婆夷心自开解利乐众生六根智性出生功德神通无尽得无依处道场法门。

本无位次绝遮栏盘走珠兮珠走盘汉地不收秦不管触渠难近背难瞒相看历历形山面壁立时时赤肉团莫谓道场同解脱几人愁处几人欢

　　第四十七诣沃田城参坚固解脱长者十方佛所勤求正法未曾休息得无著念清净庄严法门。

雷行雨施不居功遍界横行绝迹踪竹密岂妨流水过山高无碍白云通手攀南斗魔宫远身倚北辰佛国空处处风流浑不染任它啼鸟唤春红

　　第四十八即此城中参妙月长者不谭法义略示名字得净智光明法门。

河沙寂照渺无痕大地虚空一口吞巨细悉投体不昧暗明普合智无昏清波不透捞无路有指难标照覆盆千日舒光非并立一轮朗耀独为尊

　　第四十九诣出生城参无胜长者见无量佛得无尽相法门。

恒沙妙喻不能该大用云兴显化才疥狗泥猪同一体披枷带锁舞三台镬汤错唤清凉界茎草谁呈丈六来调御十身不可见鱼腮鸟嘴鼓风雷

　　第五十即此城南聚落参最寂静婆罗门发菩提心无有退转得诚愿语法门。

梵语唐言事若麻从苗辨地有参差华而未实终多咎听若无文味甚奢忠悃披陈镕铁石谠言不讳定龙蛇倾心说与何人听长忆将军季布家

　　第五十一诣妙意华城参德生童子有德童女幻境自性不可思议得菩萨幻住法门。

同门出入不相妨月影华阴宿小窗公案两重收不得风光一路绝囊藏瑶琴思寄还乡引玉管声吹别怨长举步欲穷千里目登楼更有好商量

　　第五十二诣毗卢藏楼阁参弥勒菩萨合掌赞叹伫立门前菩萨从别处来弹指门开入观妙境重重映现佛佛全彰出已还閟思议不及得一生佛果三世境界法门。

占断风光作主人马蹄步步蹋香尘偶因雷送千峰雨究竟华无三月春日月岂真秦世界山河暂假汉君臣茫茫一桌风吹去烟晓桃源何处津

　　第五十三诣佛会中参文殊普贤二大菩萨各为摩顶说法具足无量大智光明得一切佛刹微尘数三昧法门。

一事一经长一智相随得得赚人来重过不见桃华面妙舞空将好手回破镜岂堪重对照落华不可更催开昔人非是人尤昔一片丹心已着灰

一豪头上定乾坤寔际和融显至尊佛大泥多何足异船高水长有来源碧岩翻落衔华鸟青嶂啼归抱子猿法界承恩知己力纵横盖代莫重论

　　善财参遍。

千般泣露草茫茫叶落根归十月霜海岸已知无果觅树头那得有心尝破沙盆足家常用朱紫贵从热眼忙遍历南询谁可意钓鱼船上谢三郎

　　颂毕以示童子童子欢喜踊跃复进而请曰此于宗门中事同邪别邪予曰金屑虽贵落眼成翳若到祖师门下当甚热碗鸣声且更有一颂未完尔当续末后句童子曰要道便道有甚么难予曰不然智者莫于言下觅英雄肯向佛边求直饶跨过黄金限幡绰依然笑不休既是跨过黄金限因甚又笑不休童子无语作礼而退。

　　天岸升禅师语录卷第十七
嘉兴大藏经　天岸升禅师语录


　　天岸升禅师语录卷第十八

　　侍者一诚记录

　　佛祖尊宿禅师赞

　　西方三圣

直欲手援天下溺悲同一体愿无涯盲龟队队波心入只恋漂流不念家

六字横开甘露门祇缘杂毒满家园三人耐久为朋侣从井何其不惮烦

水鸟树林皆念佛知恩应是感恩深此方狭劣众生甚舍父横趋荆棘林

无目众生不识父父来就子也徒然劳劳空照天边月处处春山泣杜鹃

　　观音大士

闻无所闻见无所见杨柳在瓶春风拂面如月在而非指不开卷而自现稽首人天大导师慈悲善应诸方便

盈盈两眼静涵秋收拾丝纶不下钩瓶柳回春莺未晓天华无语座难酬金沙夜渡人何在海国鱼沉愿未休水肃山清如可接又移明月过沧洲

万竹风摇满地金秋光笼翠湿无痕劝君莫拾雾烟迹白月横穿过海门

　　鱼篮观音

影现无端特地来鱼腮鸟嘴鼓风雷欲钩折断随波去犹有沙头人望回

　　大悲菩萨

不坐白华岩畔终朝闹市红尘直得皮穿骨露夜行转转多人劳太甚愿弥新夫是之谓大悲救苦菩萨现身

　　三十二应(有引)

　　予卧疾西山有一士子携文三桥三十二应画卷索赞且曰乞师仿古辞令以作指南忆予少时阅诗余见其辞令俊美才情赡富每惜其不作有义语徒付之情词艳曲间也然今古不乏才人能以深情雅思赞叹大乘则习日浅慧日深亦几几乎近道矣何浪费翰墨为哉不然伯时之讥鲁直之诮不独前人已也丙申菊月朔日书于凝碧山房。

　　第一童子殷勤礼竹院(浣沙溪)

敲金戛玉翠琅玕妙演伽陀舌不干有求心欲见还难
　因我须知得礼汝返闻闻处智应宽全身久已白华滩

　　第二偃卧峰头视毒龙(蜨恋华)

腾波劈岳势无已毒焰通身逆横真无比峰头偃卧遥相视雄心力尽还宁止
　如斯调伏最为美智巧能降其心未必死恶来慈摄真嘉旨谁言龙性难驯耳

　　第三莲华绕座(临江仙)

朝夕横身险恶道脚头步步生莲华台原不在西天香风吹面面秽土出金仙
　雨过云收山岳露坦然兀坐峰颠慈眸下视海方圆鱼龙混扰扰何日解忧煎

　　第四老母顶礼云端佛(如梦令)

彩云影里佛露便尔殷勤向慕一天云散时试看佛依何住莫误莫误莺报杏华深处

　　第五魔子负儿随后行(忆王孙)

迢迢客路苦争多指点家山脚底过不须求佛远诸魔抱云和夜深唤月出藤萝

　　第六遥舒一手引童子(鱼游春水)

大地浑遭跌手援能得几许力霎时倒地童儿望救心急应念随舒一臂来去天何止百千尺不猒勤劳婆心太切
　丈夫应当自立起倒随人没颜色荡然一物无依透过荆棘又何须借手行拳横行阔步皆炟赫庆快生平菩萨愿息

　　第七韦天按杵立台前(生查子)

端坐莲华台风行草自偃宝锷不露锋怨魔皆已远

汩汩与滔滔行路胡多蹇当断不断时威光乃自损

　　第八携篮卖锦鲤(鱼家傲)

六幅裙拖湘水碧环佩风飘香紫陌可钦可仰不可迫笑落节种情千种空狼藉
　多少英雄埋巾帼满面春风驱霹雳爱河截断波千尺愁方释锦鳞便插摩霄翮

　　第九鹦鹉宿杨枝(丑奴儿令)

百鸟倦飞无处息杨柳轻盈瓶水澄清时哉饮啄绝人撄
　寂寂春归无处觅闲听流莺巧奏如筝唤回午梦只三声

　　第十端坐师子座(风流子)

雄雄王百兽无人近腾踔舞云中天生质不凡威狞磊落皮毛骨相安肯雷同大方独步不受黄金索奋迅任西东追随绝后双眸迥迥杀裴家虎灭姓胡宗
　身心奉尘刹懦顽无立志师德瞻风也应黾勉自励莫被痴蒙君不见菩萨端坐师子心安如海指顾从容方信金毛在足失御途穷

　　第十一手捧莲华佛(菩萨蛮)

翻手成云覆手雨幻化纷纷不可数玉剑贮冰盘捧出大家看
　外求有相佛与汝不相得月不在别枝见梅早已迟

　　第十二坐石观水月(木兰华令)

兀坐临流兴不小石纹如绣绿烟窅江风吹绽碧云时一抹岚光天欲晓
　飞华片片座中绕流水潺湲清落沼月在波心说向谁双眸直视千波淼

　　第十三倚坐绿荷看水禽(捣练子)

青莲座碧荷擎轻柔影里不胜情鹧鸪啼出深华里白水横塘空浅清

　　第十四圆光内立盛缨络(雨中华)

陋巷不骑金色马盛缨络宝冠都雅还掩掩遮遮圆光晃目无处辨真假
　嗟汝穷儿出大厦心不住情存取舍纵遍体清辉不知不觉明珠成砾瓦

　　第十五渡海立莲瓣(唐多令)

苦海阔无边鱼龙皆逐膻看波澜汹涌洄漩业风鼓荡舟无泊两岸绝入深渊
　飘然一瓣莲稳步水中天一险夷任运推迁弄潮果是弄潮手随逆顺解方圆

　　第十六应身长者梦(醉落魄)

大槐树底无数痴蚁为梦使悲欢离合何时已应梦现身唤汝梦中起
　瑶台蹋月人如水相逢举手生欢喜只道风光真帝里漏尽钟残菩萨亦梦耳

　　第十七独立龙项(苏幙遮)

猛虎项毒龙口谁则敢撄就地夸好手奋迅来时山岳震不动不摇菩萨立其首
　海底鳅宜藏丑勇猛千般虾跳不出斗吐雾兴云何足贵项下骊珠光灿曾知否

　　第十八行提宝塔小童随(长相思)

绿蓑衣蹋春堤百万浮图赤手携东西任转移　忆追随莫追随指顾乾坤掌握时不说君自知

　　第十九背坐绿杨听鹦鹉(江城梅华引)

偶来石上听流泉草芊芊月娟娟绿柳千条袅袅拂轻烟黄鸟啼春春去了人在尔好因缘不着便
　几多人觅绿杨边宛在前又隔天轻云触处飞舞散如鸢春风不在树枝县杨柳渡头谁是主风露冷溪流碧照啼鹃

　　第二十石上宝莲华衬足(蹋沙行)

石上栽莲尘中罕见须知石即菩萨面一拳如幻碧嵯峨脚头脚底华如霰
　芳草夕阳峰头莺啭顾盻有怀心眷眷别峰相见竟无人空教独倚双眸倦

　　第二十一老人坐石顾儿童(江城子)

春归消息几多长大难量石衣香独坐跏趺有语与谁商为顾儿童莫玩志年华去鬓如霜
　芳郊一路草茫茫游蜂狂心日忙回首唤君底事太郎当华药阑珊君觅路人已隐在高冈

　　第二十二步行露洒童子顶(梅华引)

露盈卮折柳枝春风拂拂向人披不多奇不争奇子念如饥菩萨心已知
　遍界空驰阳焰鹿尽底瓯顷不满腹最堪悲最堪悲赤脚蓬头朝朝落尽眉

　　第二十三少女坐前对老子(青玉案)

玉容倏赋天然貌问谁家女郎年少窈窕多情倾燕赵全身荒草云腮月脸赌华羞不了
　风流那得日尝好转眼扶黎人已老桃萼杏红都不保朱颜无据晓星残月一霎何时讨

　　第二十四海面坐莲舟(虞美人)

淮海漫漫夕不晓人在波心杳飘然一叶坐中流示四无畏自在运虚舟
　菩萨为我树赤帜重重拔怖刺可怜戚戚小儿童悄悄沉溺不自解西东

　　第二十五提筐卖竹篱(千秋岁)

华街紫陌一路莺声窄卖竹篱与木杓堪怜无著价蠢愚皆吝惜愁日暮家家閟户空萧索
　虾蚬皆捞摸贵贱都无责走市巷真落魄我欲问菩萨谁家无几只又何必南北聚头多狼藉

　　第二十六手持贝叶坐磐陀(鱼游春水)

叶叶贝文紫义天朗耀春风里我观以字不成八字不是喃喃说甚陀罗尼见者闻者都不委如是我闻波波皆水
　因甚离波觅水十七史何处说起可怜一个普门翻作蔓蔓葛藟须知指月月非指三藏皆拭疮疣纸作如是观其直如矢

　　第二十七宝冠缨络坐沙滩(天仙子)

白沙浅涧流青玉看不尽滩头红蓼宝冠缨络座如云人穆穆风肃肃贫儿羡不足
　北地竹兮南天木起倒随人空碌碌华闲有约语分明人如梏忠难告清流照我辱

　　第二十八儿童随后求甘露(鹧鸪天)

雨露恩垂不可思普天华柳更无私谁家灶底无烟火错认黄粱别甑炊
　重指点谩相随醍醐不在碧琉璃琴心挑得文君至及至相逢调别吹

　　第二十九竹林鹦唤儿童睡(风中柳)

短短长长翠舞琅玕金凤遇佳人好风相送云在青天甘露满金瓮君不知为君拈弄
　玉华倒倾狼藉几多心恫最堪怜惺惺作梦属鹦哥宛转将情讽怎奈何依然醉懵

　　第三十回身海底看金乌(南乡子)

大地黑漫漫金乌海底赤团团前途大有风波险回看面门烁破绝遮阑
　生死海难干威光无限侵狂澜何人解拂珊瑚树奔湍脚头踢出日如盘

　　第三十一端坐磐陀石(南柯子)

俨坐磐陀石凝然有远思微尘佛刹睹斯时门启圆通此心谁得知
　海国鱼音断莺声报亦迟一默风雷遍界驰若个无闻闻闻是我师

　　第三十二琅函置石侍女持瓶(蓦溪山)

双荷叶卷不展天华乱识字义炳然觉顽石也应出汗翠屏斜倚怅望碧云天珠满案与谁看孤鸿目送断
　瓶有甘露为君顶门灌时时寄羽翰君不来君来当断复不断空令相忆相见不相逢重剖析大井索小钱索断麻总一贯

　　初祖折芦渡江

降旗高竖石头城独自凄凄江上行无数鱼龙脚底过可怜不敢更高声

对朕尚言不识拟欲偷天换日不是灵利梁萧几被眼中着屑满肚无明何处出脱行到大江路又绝情知无可奈何羞向芦华分说休休歇歇早已泥水通身谩言行不脚湿

凤阙龙楼难系留闲华野草更添愁君王异日休相忆江上芦汀不耐秋

　　楞伽在握

直直曲曲半遮半掩云雾为衣飞龙敕点既一默以辞丧复何凭而竺典楞伽四卷古佛心字字血洒嵩之阴镡津龙飞怒挟石戽水何人立夜深

传佛心要爱打闲之绕行到大江波渺渺满腹高心不了嵩山脱赚神光已复哑口郎当何物楞伽四卷囚手供出真赃

即文字说隔宿黄莺啼绿树离文字说十更打尽天难曙即文字说非文字渴鹿空驰阳焰路非文字说即文字皓月依然藏宿雾不可以智知不可以说说奈何臣逢其君子证其父直使鱼目明珠混之莫顾老胡老胡唾之不得而辞罪之莫得而恕何况复有扶篱摸壁之夫为之诠为之注为登座而论量为击尺而分布谓佛心印将在是是真齐东野人之鄙见訾尧詈舜肆口于不识不知则又卑卑何足数

　　揭钵图

众生慧目痴爱所昏死魔心结为害为冤牙如剑树口似血盆破尔积习坏尔樊垣魔本善诱眷属云屯爱不能舍又被佛吞爱子堕钵钵斩爱根爱歇钵揭佛亦不存佛因魔有魔以佛援尽凡圣量彻底掀翻出头天外极目轩轩

　　渡海罗汉图

尔何为者腰包杖笠出没波涛昂昂若有所适天台乎南岳乎峨嵋乎洛伽乎显尔神通妙用乎将往山中入定乎但有一问尽大地是一香水海尔欲渡则通身泥水不渡又没头浸杀若下得一转语渡亦可不渡亦可若下不得粗行沙门定当斫折尔足

　　罗汉图

逐队随行山南海北自在安闲动静语默尽谓各证神通彼彼不知不识我却识终朝捏定死蛇头看破分文也不值

　　罗汉

落叶门扃风自清裁云书梵任天真苍崖远见邻庵叟曳杖相寻未起迎

　　金碧峰禅师

奋师子威拔犹豫箭怪力乱神随机影现九重知遇渺焉一叶之轻魔外规图镕如赫日之霰宠辱既不惊双眸烁如电即俗明真通权达变咦大人境界普贤知千古万古无人荐

　　道峰山翁忞和尚(河南僧法航请)

貌若寒岩古寺松情同皓月临芳沼大悲院里老头陀到处与人锄荒草不管河北河南说甚十洲三岛驾一只小航入洪波杳渺几度黑风吹不沈啾啾笑倒篱边鸟直饶行不湿脚入室登堂难当暗里旗枪而况望崖便退之夫只堪门外打之绕噫下与末法埽秕糠夜行几个知天晓

　　栖云高原普和尚(东剡岳禅师请)

未出荆溪门早识曹溪路霜风刚扑鼻虚空脊骨露打失眼睛总不知坐断通玄舌不顾从兹贱卖栗棘蓬到处惯抛泥里刺佛祖结生冤象龙遭肘掣迈迹栖云十五秋声名日与泰华峙而况云从龙风从虎越王城畔如汤沸则又安得波旬不瞋魔子不妒祈其速死之为幸而终无损于豪毛遗风余烈又非人力之所能掩者矣何以知之月出剡溪云开岳浦

　　周栎园司农时观察青州

大河洋洋云门天作伟人南来丰度磊落胸藏锦谷神鬼错愕清同寒梅皎若秋壑苏黄文章韩范才略隋珠邪卞璧邪身居庙堂之上而怀同乎山林野逸将作赤松子游乎其为濂溪夫子香山居士洛中司马乎其问之幅巾布袍携筇者独立

　　闻闻老师

　　此予故友闻闻老师也予与师游时齿最少而师不以少而少予相见彻以己事相针劄每挀着其痒处即心解神怡生平无怒容不揭短不市美不施劳惟乐与人为善其襟度汪洋所谓澄之不清搅之不浊者也予生也晚犹得与师交每瞻其德容盖欲景仰从事而未能也不幸北上业堕青州而师竟舍我而西矣丙申秋冰心禅师至自吴门携师顶相索赞于予盖亦以予言未必足以重师而知师莫予若也乃敬为之赞曰。

瞻彼麻源其水洋洋既澄且泚德音汤汤有隐君子昭美一方君子云何闻师实臧师少而儒为凤为凰遭时不偶仪羽潜藏既不奋翼归咏沧浪以耕以读种麻植桑眼无忤视胸肃冰霜乾坤陡变易我衣裳师义仲连速我行装捐除须发归投觉王勤恳求道宁处不遑不耻下问共榻草堂风灯雨夕肝膈是将我阅人众双鬓渐苍虽睹其美与道实荒谁似我师行解相当惜乎老矣不克舟航虽不舟航我法津梁昔天随子亦隐是乡至今千载风高且长惟师潜德其名不彰以方前哲实大而光万顷澄碧数亩修篁师仪宛在永矣难忘

　　智观禅师

铁骨横撑青嶂里一生行解果无违千古万古人谁识鹿峰产出玉麟儿

　　胜果上座

金玉其人铁石其面无党无偏热肠一片将身心兮奉刹尘述先志兮能仁院人无僧俗见春风事无巨细躬亲选舒卷兮无痕穷达兮不变雪操冰心力强神健咦说甚么普化摇铃恐不及胜公无倦

　　题东粤杨鹤田扪虱图

形臞骨峭神健眉舒吟追梁父客避子鱼舌在不谭当世务神交惟读古人书襟澹荡韵萧疏鹿门一榻高千古深浅何人识得渠

　　题陆母像

王陵之母贤王圭之母圣古来贤圣不徒生声光动地何其盛近代眉须罕丈夫尽如嫠妇背公姑安得冰霜同陆母皎皎令德日月扶敬以事夫妇道顺义以教子子道正今以气节扶化风阿母当时曾有命不独陵母圭母贤义方真不愧三迁有母种德既不朽肯使英雄之子常抱璧而问天

　　自赞

嫌憎满江湖指骂遍天下少年恶秃丁毒害人人讶面皮四覆三翻舌头七缠八差已痛愈加锥遇贫越着价平欺佛祖而指为虾蟆破坏先宗而生机自诧如斯忤逆辱杨岐五月雷声也不怕

孤芳卓卓烈焰轰轰点胸自肯荷灭先宗有妙喜之机用无演祖之含容父不以之为子弟焉识其为兄无怪乎吠虚逐块遍满江东不是天童家业大大千何处着渠侬

双眸迥迥破衲髼髼龌龊当代贤圣涕吐琉璃宝宫一字不轻假借半豪那肯包容盖由其太阿在握莫敢当锋直饶有普贤行愿遍满虚空弹指埽踪灭迹而何有夫蝇声蚊觜野犴神通敢不吞声饮气而疾走夫南北西东

崔崩石裂犹说云门调不高撒风撒颠却笑曹山未饮酒藐视乎东土释迦三昧之非玄抹杀夫三界惟心之恶口靠倒大雄峰按杨岐驴首破门灭户败家儿无怪与时而莫偶况复唇皮不紧指槐骂柳毒棒狞拳趁猪逐狗侍者报说法堂草深一丈了也长老道不妨不妨雪曲从前和者稀社舞村歌随处有

佩觉王正印挈列祖纲宗驱负山之猛虎驾入海之狞龙生缘多澹荡度量少冲融眉如剑戟面带棱峰痛狂澜之既倒障百川而归东人祇见其风雷闪烁烈焰腾空便欲望崖倒退入作无从而不知慈悲当骂詈霜雪载春风噫知音人既罕举世好雷同却许湛然窥半面从教收拾而置之深山大壑之中(印缘湛维那请)

口满雌黄胸无黑白叩其所以缘性是率甚恶夫胡广之中庸深快夫汲黯之戆直呜呼噫嘻斯何时也居是邦而不肯友其贤士大夫之仁处一身而绝无温良恭俭让之德宜乎秦令加以逐客之威齐人吓以夸诈之力安得妙手之卢医施良药以消其梗骨

　　天岸禅师语录卷第十八
嘉兴大藏经　天岸升禅师语录


　　天岸升禅师语录卷第十九

　　侍者一诚记录

　　偈

　　次韵酬二愿居士

不昧当人理君有智无师明如日普照疾如风普吹不从疑悟得何处立根基缘子不自返故为说悟疑悟疑程限说慧刃实君持当断直须断起倒莫人随说食终不饱画饼亦安宜服药不瞑眩病乃在心脾古人汲汲志办道如渴饥此事贵猛烈智识不及推能了一切了处处逢大悲

　　恭祝本师老和尚六旬寿旦

圣贤不徒生生则必为命世英佛祖不徒出出则度生心汲汲尼山木铎万古新曹溪一滴化巨渤千派万派悉朝宗滔天汹涌源不竭世殊代异窒其源一线支分太白前禹门三汲浪重涌岭南古佛得真传岭南自古无佛性选官选佛俱嫌病万指丛丛夺锦标大地宗风归一柄道场七坐法筵开不转法轮动地雷雨露均沾草木润无私春色大方该师之说法法不说赤心片片皆成血是以其言金石贞雨洗风磨光不灭师之机用用非机掣电徒劳人伫思是以其机逸群格龙睛鹘眼莫能窥师之肺腑江汉濯澄之不清搅不浊是以魔外莫能侵逆顺境缘长安乐师之文章得天真风雷走舌如有神是以云烟生纸上笔下全无半点尘我欲诵师之德兮天之覆地之载终无以望其门阈我欲诵师之道兮岳之高海之阔终无以喻其阃奥而况诵其生缘甲子节令佳辰黄华翠竹松柏鹤龄则又何异病目生华望空而祷告岂不闻佛真法身水中月光照人间无欠阙一念无私空合空佛与众生无间发我愿众生刮却眼中尘共证无生生不生众生同庆师亦庆共玩良辰百亿春

　　次韵答韩娲石进士

蝉影薰风动夕阳维摩对榻谭不二何从天外赏心人扇头幻出如珠字玄言高致水成文松风拂月韵堪比我本柴林枕石翁挹君丰度能驱睡仪形想像已多时玉骨拟来谪仙类寥寥海内几人知枯椿死守成何义斯道昭昭亘古今共由人莫知其意十方廓落本无拘麻缠纸褁自成累攃手那边无一物岂容描模窥其位迷中无悟悟成迷异中有同同有异悟迷同异透重关把手共行不思议因思黄帝失玄珠无心罔象安能致因思朕兆未分时承谁恩力生天地此言人口已多年究竟无能识其自肯究根源眼豁开何人不是曹溪嗣须信居尘不染尘何碍市廛作山寺此事从来贵决烈英灵旷代真难遇此事从来贵信根醍醐承接须佳器凤凰飞鸟不同伦我待其人从出类三军帅可夺其威匹夫不可夺其志志坚入道我独醒我独醒兮人共醉真如握剑敌万人此中豪厘不容伪觅玄觅法岐路多生公显异宗风坠皮髓瓜分亦浪传此中幽远无人至心印从来不覆藏觅之无处理难遂珊瑚撑月影团团直指己曲子深愧苏黄逸格未风流知君自有无师智葛滕旧案不须拈剑出镡津凭一试此事奇构并奇逢万载优昙一现瑞茫茫匝地火生莲如君气骨真不易荆山抱玉人未归簪缨历代荒郊寄朱夏炎炎日正长珍重予言无可记

　　达法禅师道行碑铭诗

大国洋洋山海错云蒸霞蔚英灵拓道尊竺法王公孚德重支昙神鬼愕象法垂秋贤圣厄好音响绝南阳席疏星晓汉夺晨光炎冈何地求昆璧夸诈功利染日深交咻众楚默齐音祇见青莲沉火宅谁知焦尾富佳琴应是异人乘愿来五浊波中一挽回铁骨横撑东海月证心冷地爆寒灰卓卓气宇逸群翮草鞋费尽浑不惜三千里外绝淆讹黄金再煆重生色归扬法化意非轻重得法王勉有成心绝贪求草可茹情忘爱憎虎同行天人协赞宝坊就杰础画梁空自绣规模宏丽状天童如斯功业六年奏人情仰羡己如饥相国张公更过之两寺住持不说法意中欲待南禅师追模大智有深衷丛林巨细可为风如云行举生平一收养遗孤丧乱中至人导物在一诚幽冥相去不多争一纸能安伯有鬼祇园梦感国王情不怒而威魔胆栗神诃鬼运候不失唐铎何人一死生岂固鬻香普化匹是知不奋士不发何地无才多沦没龙门万仞壁嵯峨透过自然化巨渤因其所法益崚嶒胸襟浩荡自清澄毗岚风起难摇动荣辱情如火里冰哲人其逝梁木摧远近皆闻动地雷慈心一片无存没为唤愚蒙梦眼开光昭日月共争明雨洗风磨光益清我语非石石非语师之行业金石贞

　　赠苇灯禅师

苇兄质禀若子路兼人气夺西江怒身才椰大吞庐峰壮志如云天不住临济未喝喝先来德山大棒棒不惧掀倒禅床何足云堂前筋斗不知数几回斗劣赵州前几回决胜龙舟渡人言斗大胆姜维我言此子胆莫喻胆大庸人心易粗此子胸中若武库有时赋出帝京篇有时诗吐春山句浩浩瀚瀚望无涯纤纤簇簇觅无路吁嗟乎少年人奇不足奇奇如我公真异度陵伽在鷇已先声何须向后看仪羽莫怪胸中磊落多英雄安肯随人步

　　即韵酬沉秀才

展转读君辞不置知君胸臆非文字诵尧法舜为醇儒毕志孔孟一生事立身行己贵大端入世纲常无可避但思电拂百年身向后茫茫何所据生死海中没了期一息不来谁再至去路分明已不知礼乐文章皆幻寄手握黄金指是鋀孰窥鞭影同良骥斯道昭昭亘古今不必多方求巧譬树有本根泉有源人孰无心口空肆识得心时寸土无目前由我生天地多怪渔翁不放舟一沤便作全潮视君是儒门杰出人野夫饶舌深增愧

　　村居

一庵卓此地稳僻胜山居水泛经年绿窗仍四面虚忘机情自阔安懒习成疏谁解浮生理同兹学荷锄埽径非缘客编篱云自穿鸠鸣疏雨后磬响夕阳边物物皆真趣头头合性圆自非同道者那得坐忘筌已谢荣枯事轩窗纳柳风无舟尘客远有径白云通岐路休悲路忘弓人得弓须知无别理达本识还空一方开别墅种竹已成龙小摘寻园圃香粳倩水春辰昏劳宿雁阴雨课新农纯朴存吾道羲皇不愿逢闻说庵前路人言险与夷到门知不远回望却多岐渔篴风吹断版桥人度危频将华叶露聊偿蜨蜂饥一户竹光绿千村烟火微孤云无侣伴白鸟与同归树密日忘午波平月更辉且于盂钵里古佛示全机形骸我已外礼貌莫吾拘得意常知足忘言自不诬浅深随揭厉名字任贤愚试看区区者何年达帝都当户田华远空阶绿影齐风前聊纵目烟外又闻鸡声色无它共威光已显提祇缘人自委不觉滞封迷春前三尺雪腊后一声雷石笋初生子寒梅已脱胎破苔惟鹤迹茂草少人来剃发经冬懒胡须已满腮东邻有隐者高简不言文智养桑麻性仁同鸟兽群力耕知稼穑访道语殷勤自得东村住往还只此君曳杖经行处幽华开满园人情无琐细莺语解寒温照户云光静吹池风色喧迟迟聊纵目松火一村村入夏火云近柳溪当户寒川流情不竭新燕翼初干岸静立渔子交贫绝羽翰身闲无所事日日看风湍良辰黄鸟至乔木鸣喈喈一枕羲皇梦半窗华雨怀不弹雪岭曲却笑秘魔叉公案人人现劳生可活埋

　　答侯秀才

骏骨惊千里寒灰野衲心登途非一辙异响乃同音怀客月常好呼秋雁独深相如勤作赋何事病泉林中秋昨岁访昨岁复中秋月宛当时月游同昔日游往还情了了今古人悠悠莫怅经年别徒怜江上鸥

　　寿止水禅师得桃字

和风感百物雨露发新条瑞应元宵节愿乘华柳朝无瑕人是玉有美佛能超不羡三春月灵云悟碧桃

　　送善长禅师之淮上

焚却青龙钞遂轻良遂知虚空信有口万象答无时已夺群龙席能恢旧祖基应知三楚地久矣望君仪

　　游海庙次壁韵赠边涯上人

乘驴初出郭绿树有禽鸣引我入山寺寒华照眼明鱼龙沈海黑钟磬出林清应是归依处朝朝佛念生僧闲爱习静潮似雨声鸣即悟声非色何愁空不明波摇疑日动龙跃见天清更有怡情处无闻理乱生

　　恭祝本师老和尚寿旦

杲杲秋旸曝桂辰相传古佛示全身擎来太白峰头月拨转曹溪浪里春何止法门谢太傅直为济北汉真人风高华岳难称颂石笋抽条历劫新

　　次韵答远庵禅师

履雪衣霜走越城相逢喜见步犹轻怀中风雨归何处客里溪山赋已成枫落满江空瘦影月临断壑别生情爱君磊落负奇骨目对秋空处处明

蒙庄物类大难齐兄处城南弟复西月午怕看潮后白鸦寒愁听晓初啼纵知垂手尘无滞终叹行廛面有泥何日壤居真定卜君前曳耙我牵犁

千里常怀寄素书萍踪咫尺转无如愧同作客仍怜客笑以贫躯惜病躯嘉植候君成大荫活埋念我应无余狂澜末年如何挽日坐寒潮有望舒

门开不见故人车目纵霞红海色余蜃市幻看非世界茆庐缚就且安居风霜已饱人情后面目存真利害初且喜岁寒呈晚节同条时寄有鸿鱼

于今安望鉴雄雌　鷃依巢便鹄欺已卜丘山云可种任呼牛马世安疑金虽沙聚终存价梅不春须别露姿已识虚舟天地共不妨逆顺有风吹

　　即原韵酬故崇明侯杜文焕

深惭野叟愧非才此日逢君在钓台江海无家情自远风雷有舌句全该论心早已消尘梦学道应须尽法财肯到县崖方攃手梅华不在别枝开

　　止檀越修庵之举

风叶虫音满四邻苔封藓碧称闲身只怜多病容藏拙莫猒清贫易告人竹户草连云日静版桥路断水恒新况闻征税民苛甚勿为山僧种苦因

　　送森鉴禅师归江西

相去依然不隔天春风秋雨又经年祇堪越巘吾埋骨何事江西子种田掘强克宾难折项攃颠普化善挥拳南能庾岭如相见直使獦獠舌路干

葛藤相续已如毛那得乘风有利刀为爱逃名先我去谁怜泣玉是人豪月行岘首千山寂秋到浔阳一雁高莫怪送君惜寸步已曾却埽杜烦嚣

　　送友人还归宗

家本浔阳五老西归时重看白云低采薇路熟湾湾谷种树春藏曲曲溪远水明帆开夕照青藜拨雾听天鸡入门问讯归宗老蛇死而今产狻猊

　　除夕示诸禅

岁月茫茫安可期飘零此际共栖迟一年聚首成何事渐觉蹉跎过好时几拨寒炉腾赤焰谁遭毒棒拂蒿枝青春不惜如流水白首当知已在兹

　　辞老人大觉之命

瓶钵追随十五年恩深何止戴如天切磋有志追先哲荷担无能起后贤三十名闻非我福四方风动散云缘逢人不出吾家事岂羡逃名著祖鞭

　　次韵答万开来副使

胸藏春谷涣凝冰应是玉楼谪未升天或妒才何可问人其怜我不如憎醒中闻见真难识醉里乾坤较易能玩世即今同阮子襟怀潇洒岂输僧

此身炼就火中冰一任热轮顶上升白璧何妨尘眼摘青莲不碍淤泥憎荣枯意外看云幻险恶波中验己能我自无心物自扰古来蛇虎伴山僧

　　寿闻闻老师

擿去闲名等一毛胸中所证绝丝豪琴留雅道门常掩鹤放秋空天愈高齿德推尊君子社威仪约束小儿曹清风瑟瑟标千古不似东方学窃桃

千崖冰雪冻无痕春长桃溪绿绕门得意沧浪高自咏会心饮水默无言灵禽语细幽堪谱菡萏华开香可餐如幻身心观物化何须庭下更栽萱

赤贫所到已无锥险处抽身不立危莺唤上林春有舌月移空界树无枝逶迤能作斯人主泥水何妨以类随潦倒生缘师了了插竿高揭信风吹

　　庵居

支公何必买山居着处无喧即我庐放眼直看天接水欹窗时听乌呼闾望中古木云从起静里孤村峰俨如却笑住来谁主伴半床明月半床书

　　庵居闻乱有忧予无垣扉者戏为赋此

孤村行尽更孤村村尽桥南小筑存自笑冰霜篱有焰不惭风雨舍无门一灯耿耿摇寒影数犬唠唠吠夜昏斗室从来余壁立诸君知我可无喧

　　庵居有僧惧乱辞行因叹之

蕴魔未破目沉沉在处生阴孰可禁人我聚头胸有胆风雷起处舌无音数年林下逞予智半载庵居见道心谩说乱离离此地前途戈戟更森森

　　绝粮募缘

曾闻受厄有先贤我亦何人共此缘自笑生平真俭德可知恰好遇饥年一人易守固穷志众口难成辟谷仙周急从前君子事况令福海更绵绵

　　水心庵化修造

屋角雨催声欲折几番撑拄力难胜通身泥水堂前佛满目风烟爨下僧屡空自知还自遣出门人告恐人憎岂无树德求滋者似此空疏见未曾

　　武林金刚庵募修佛殿砖瓦

精蓝久已擅钱塘鸾凤锵锵此地翔坐视佛头招雨打忍看殿脚砌云凉杨岐有智徒吁壁云盖无谋独绕廊为报贤于大长者嘉声好与共流芳

　　席三道者同室人坚修净业乞偈赋此志美亦志勉也

东土西方不隔天一心清净便超然孟光乘愿勤求法甘贽忘缘爱学禅德必有邻今已见华开并蒂古难全尽空诸相如来见此是当年佛口宣

　　冲虚上座七旬初度乞偈

甲子人间论大椿我云古佛坐微尘莺华闹市年年换风月长安岁岁新除境只因心未遣忘缘方与道为邻居廛行解能相应历劫何曾有二人

　　梅道者六旬初度乞偈

却爱青莲火里开信知赋性自天来气同玄度雅相许人似孤山又姓梅道价每传非一口德容乍见识多才傥能世谛全空相甲子难将劫数推

　　梦中对菊闲吟有世味尽于浓处薄诗情也觉澹中长之句朝起足成

金萤绕屋晒寒香独与幽期梦不忘世味尽于浓处薄诗情也觉澹中长云容渐老苍山骨雁字分题丹叶霜瓢笠只今神自健名华招隐正相当

　　再题云门

次第雄分泰岱边萝垣薜户日高县青霄有路登金阙下界何人学睡仙鼓角一城春草绿风雷万壑洞龙眠我来天外寻知己直欲藏身北斗前

　　将赴匡庐留赠僧裔

锦谷冰华六月粗石龛僧老听高梧年来未买匡庐舍何事残宵雨雪俱

寥寥祖道不堪秋年少如君岂等俦冰雪肯埋青嶂骨溅人梅子出常流

　　别友

鸡声带雨杂江烟分袂依依春水涟本自与君同意气千山迢递岂殊天

　　复唐梦赉太史(次韵)

飘飘仙客骨如梅鹤立风前玉一堆欲问生前真面目须将心眼着寒灰

尽知泉水出高原大施横开不二门但识入尘原不染名场利锁总家园

个事如同入战场一人战退万儿郎若能勇敢如斯去不致杨朱岐路伤

已去光阴少水鱼百年弹指剩无余脚跟活计能知足诸葛何曾出草庐

不须礼诵觅安禅静坐间看炉上烟香尽烟消空了了眼前何物更循还

　　赠海南寺继光法师

何年得兔尽忘筌日对闲云野寺眠弟子执经来问义老来无法与人传

有时不借虚空口谭尽河沙数已周今作海山无事客天华犹自雨床头

　　赠毗卢阁印潭禅人

毗卢阁架三乂口为众勤劬已数秋若欲更穷千里目百城回望在高楼

珠米桂薪行路难跄跄云水竞头攒慈心一片海东月夜夜清光照百滩

　　别唐人韦蟾赠商山隐者诗(附原韵)

　　商岭东西路欲分半间茆屋一溪云师言耳重知师意人是人非不欲闻

渭清泾浊不须分空际何曾有碍云若怕是非来入耳胸中已涉是非闻

木鸡炼就境何分蛇虎同眠石上云纵使风雷鸣大地眼中逆顺总无闻

山色苍苍午不分紫罗帐里半堆云不知身在千峰上只觉天低罕见闻

月色平铺白不分庵前万竹埽晴云兴来高唱无生曲崖石点头个个闻

身前身后一无分折脚铛中煮白云佛法尚然言不会那来余事得堪闻

百川到海水无分万族鱼龙欲攫云待得春雷鸣大地为霖为雨普天闻

绿树春迷晓不分一枝桃发悟灵云岩华吹落红无数消息知师已熟闻

飘飘桂子落秋分香透岩前石上云山谷虚空曾着耳好音不断与君闻

天入鹳群高不分青霄目视看流云挂瓢岂欲争清节佛字犹来不喜闻

蜀魄连宵叫不分鵽　终夜又啼云圆通门启全无碍若个醒醒不共闻

空阶月色昼无分雪积千峰石上云烟岛云林俱是口莫将耳听自能闻

佛音遍界拟何分华柳丛生菩萨云记得酒楼歌妓曲至今千载悦人闻

鞭影才窥缁素分崖崩石裂破迷云可怜滞　迷封者渊默雷声总不闻

炽然无间说无分隔叶黄鹂唤白云迷子未归春又老断猿声在隔溪闻

草深一丈路难分相识惟余谷口云百鸟不来华自落此时此景与谁闻

青苔鹿过径初分细补袈裟剪碎云时语冲霄鹤止止莫教烟外有人闻

举头天外目无分何止青霄绝翳云万象森罗俱是口聋人无耳也应闻

谷口烟迷树不分一重山尽一重云千峰独立舒长啸只许松梢鹤共闻

火烧黄独意何分荣辱无干只卧云莫把闲名撩齿颊又成佳话广传闻

　　示天池禅人

一筇烟雨度淄河山舍无尘有薜萝且喜住庵人再见满庭花药影扶娑

昨岁到庵秋瑟瑟今来郊野夏云屯天池识得源头活始见曹溪出一门

　　知浴慧光募建甘露菩萨像乞偈

僧繇昔日描难得浴主而今欲立身借得龙王些少便朝朝甘露洗红尘

　　进水心庵午斋次缶华有新蛛百余结缕如珠贯申甫徐文学以二偈见寄因口占四偈酬之

主宾相见绝疏亲愧我无能指一真不谓蜘蛛太饶舌空中抛下玉丝纶

说有说无浑是梦知之一字祸之门须向声前明的旨方知大地悉承恩

有无不涉作何观迸出虚空玉一团犹忆庞公见马祖西江一吸至今干

空中楼阁纷纷布何似天华雨满庭识此幻成如幻理石头说法老僧听

　　示王思山居士

个中原不假思惟直下承当第二机推倒面前案山子双眸炯炯绝离微

　　赠东剡禅师(为升受业高原和尚法嗣也)

秋风秋雨谒同门形影相看尔我存数日共君灯下语可怜无处着寒温

且喜门庭仍肃肃旧时泉石洗新秋先师灵骨依然在传语诸方莫浪求

祖灯寥落久支离拾得巴歌作雪辞提唱见君多古调令人有路忆杨岐

　　送万缘知客住庵

常忆先贤拨死灰腾空烈焰走风雷嘉声应尔追先哲不负吾门有俊才

　　送昙焰暖禅人

秋风索索去何之桂子飘香正此时要见联芳昙焰发好看华暖最高枝

　　梵慧禅人为三际阇黎造寿塔既成乞偈以志不朽因为赋此

齿德俱尊有几人戒珠更尔净无尘逍遥重整来时路一塔长县劫外春

人间何物最坚牢德润身时第一高行解应同石不朽千霜永永寿儿曹

　　赠马织造

谁信居尘不染尘金刚历劫种多因而今上国称良弼允作佛心补衮人

　　楚公

亲捧丹书下玉京勤劳全不惮艰辛若非慧业多生种安得白云深处行

　　冯公

摩尼手握布千珍梵行闻君不可伦尤忆西江都吸尽莫教输与姓庞人

　　张居士

华柳丛中有佛身笙歌宛转唤归人何缘门第君偏好双凤争衔鹿苑春

　　示杨钟秀居士

微尘内有空王佛几个男儿见得亲欲识家山千古秀岭梅玉破一枝新

　　示李完初居士

生死崖头浪泼天随波古佛有千千但能识得元初面烈焰堆中开白莲

　　赠大慱禅师

高骑玉象下峨嵋步步凌空绝后随拾得苍龙头上角长安价重几人知

　　送彻眉知客归江南

千里来归信有由江南江北没同俦从今当作龙门客浅水澄波莫浪游

门庭六月肃如霜爱子相从已备尝此去滔滔皆热浪恐于冷眼不相当

　　募建普同塔

珊瑚林里福身入意躁天中净信生充国黄金随意取湘南潭北路分明

　　赠丘子羽守备

异地相逢亦偶然芝兰之契是前缘丈夫夙具英雄骨选佛当为第一员

　　赠丘蓬莱居士

生成俊骨迈常流急水抽回破浪舟蓦入青莲国里坐万人争仰五君丘

　　次拟将韵答房沆庵方伯

拟将萝薜挂鹑衣万仞崖前坐石矶目视流云足底过那知越瘠与秦肥

拟将香芷结蓑衣柔橹轻舠明月矶直钓钓鳌称意得归来江柳绿阴肥

拟将雪鬓卧峰头茅屋如拳傍斗牛六月雪封山径断天荒地老任悠悠

拟将清啸付重阿孤木寒云一鸟窝谁识香山心夙契红岚翠雨入新歌

　　天岸禅师语录卷第十九
嘉兴大藏经　天岸升禅师语录


　　天岸升禅师语录卷第二十

　　侍者海屿记录

　　佛事

　　埽受业栖云和尚塔松门一径草萧萧碧嶂猿啼霜月高谁识先师真面目祇堪闻见不堪描祇如不肖到此又如何话会恩逾泰华难称颂水出潇湘一样清。

　　尊月山霞屋二禅师双剑平分镜水中霜锋雪刃气磨砻太平未斩痴顽贼何事镡津风雨空情不滞语藏锋鹡鸰泪洒杜鹃红遥遥空望南天尽霞散千峰海月东。

　　尊智观禅师一回相见一回老永诀谁知竟各天难弟难兄今已矣茶筵空设觉留连莫留连岭外霜鸿啼不断与君把手月明前。

　　开山忌待文王而后兴者凡民也若夫豪杰之士虽无文王犹兴且道谁是其人前年九月二十一闻君直下苍龙窟阖国人追不再来狸奴白牯常相忆休相忆佛殿对山门仓库傍香积。

　　开山忌沙里有黄金石中出白璧卓卓天人师丛林为标格嗟尔齐东人景仰胡弗及岂力不足哉人人盖自画不自画指真云面目俨然宜师宜式。

　　开山忌有纪有纲有条有律小大无不周后先何其悉直为一代之伟人岂曰齐国之巨擘一度烧香一度思一回饮水一回噎。

　　挂钟版赫赫威灵气似王爪牙遍布绝囊藏千秋号令人天首万古权衡佛祖场木女吹笙丹凤集金童把拍蛰龙翔一槌两当无回互直看雷音震大荒。

　　移钟版触着便知有通身俱是口既得之于心自应之于手大众要见得之于心应之于手么举槌云大启圆通门遍界传师吼。

　　移钟版权衡佛祖表率人天趋蹡鸾凤孰散后先若向未举槌已前荐得则妙用全彰佛祖罔窥其涯涘其或尚留观听则观世音菩萨展拓全机去也遂击钟三下。

　　为新钟发声无翼而声鸣九天无足而雷行大地近者悦远者来敕制寰中神鬼敬天龙钦威行塞外风规八面何止气象壮丛林演畅一音直使希声辉佛日且道承谁恩力红炉直下翻身转拍拍皆成妙舞回。

　　为▆蓝安位有主有宾有礼有乐魔外潜消丛林安乐丛林既安乐矣如何报答将此身心奉尘刹。

　　为轮沙弥剃落圆陀陀光烁烁亘古亘今巍巍卓卓自是你自劣狭抛家散宅无拘钥汝今从我归去来放下笊篱提起木杓将此身心奉尘刹　付衣此是坚誓铠一名无上衣着斯衣顾斯义我今有语须牢记服尧之服诵尧之言行尧之行是尧而已矣。

　　为志沙弥剃落若欲脱体光鲜须是纤尘不立既到纤尘不立未是脱体光鲜大丈夫须向高高山顶立深深海底行老当益壮穷且益坚且道承谁恩力举刀云自是不归归便得五湖烟景有谁争。

　　为宗粲二沙弥剃落打刀须是邠州铁举起通身光雪雪男儿当断立断时皮毛脱落露真实作么生是真实处心华粲兮吾宗灭。

　　沙弥剃落截爱河出尘网将相莫能为丈夫诚倜傥既倜傥直向毗卢顶上行天然不是闲卤莽　付衣条条锦缝直簇簇彩霞奇大庾岭头夺不去鸡足峰前等亦痴何似现前两手付纤豪不费恰相宜然虽如是顶戴须知谨护持。

　　老少二沙弥剃落七十不嫌老二十不嫌少攃手共归家无老亦无少老少且置如何是归家的事我犹昔人非昔人得大清凉除热恼　付衣披忍辱铠坐法空座只得其名弥天罪过作么生得名实相称不用再四叮咛免见人前话堕。

　　沙弥剃落有一豪兮是一豪直须斩尽显英豪朝生俊鹘穿云去始信人间有凤毛。

　　沙弥剃落既为大丈夫须发丈夫志既发丈夫志须行丈夫事如何是丈夫事斩钉截铁不容情吹毛横按雪霜利。

　　鼎真二沙弥剃落一柄金刀人天榜样刮去皮毛露真实相真实相既露矣向后如何应须熟念上大人方识佛身无有量　付衣龙披一缕遂免金翅之难因甚袈裟下失却人身最苦毒药醍醐一道行当阳不是小儿戏。

　　沙弥剃落火里发青莲炎冈出白璧佛祖尽欢忻怨魔不敢逼且道承谁恩力举刀云金刀灿灿寒光烈　付衣操智慧弓着坚固铠射透百匝千重万人丛里赛采慎厥终勤自揩古佛形仪常不坏。

　　为羽衣剃落祇恐为僧心不了为僧心了总输僧作么生是为僧所了的心举刀云吹毛横按雪霜利无限天魔丧胆魂　付衣放下朝天笏卸却版头巾汞金俱不炼风吹入我门一领袈裟才挂体人天从此尽称尊。

　　沙弥剃落一往东卜西卜起倒随人碌碌而今咬定牙根慧刃如霜在握斩钉截铁好男儿不止须眉出尘俗。

　　沙弥剃落金刀举处天魔丧爱网穿时佛国亲毋慢易念深恩从今不是等闲人。

　　沙弥剃落一二三四四三二一善哉丈夫伟然自立好记取莫忘失从今不是旧时人天上人间称第一　付衣着衣吃饭寻常事若说寻常却又难粒米寸丝檀信施作何消受作何偿勤打算细商量前三三与后三三。

　　沙弥剃落只恐为僧心不了为僧心了总输僧祇如心作么生了万仞崖头亲攃手何妨遍界任纵横。

　　付衣平步登高易从空放下难出难易不多般清净身披坚固铠从教一镞破三关。

　　智玄学闻修聪智光慧三禅师入塔玄路无门已绝学闻思修入证圆通何如慧刃光生处不历僧祇建大功恭惟三位禅师丛林树秀矫矫凤翥而鸾翔埙篪同时卓卓三分而鼎峙特地瞻风以拨草斩新方外立乾坤几度栉风沐雨半生带月披霜殚心协赞宗猷宗猷克振毕志匡扶法社法社重光正期玉立栴檀何遽后先继逝既已归根得旨岂宜常宿草庵今则于无影山前成就一铺功德如天普盖似地普擎一人一世界一人一日月轮轮互照不相妨把手同行无隔碍然则现成公案不必重拈掉臂因行应时相送乃指塔户云八万四千非凤毛兄弟三人入虎穴脑后神光亘古圆云封岳面知何极复喝一喝云佛也觑它不出。

　　恭庵上座示寂邻庵移至寺前起龛生平有志相亲傍老病牵缠不自由今日住庵人再见笛声换步下沧洲重指点漫周繇但信目前无异路它方此土任遨游　下火诸仁还识者上座么形如岭上孤松心似溪头片月暑寒一衲披身禅诵六时不缺僧无愚智颂其贤俗无贵贱钦其德盖缘其行己也恭而与人也无莫无适岂非来学之典型实为齐国之巨擘祇如末后一句如何点出春风不待到枝头火里白莲开似雪(立春尚隔八日)。

　　为三际阇黎入塔生缘八十有七一衲暑寒不易霜月逊其清标卓卓孤风自立虽然立着坐不得的也是一病坐着立不得的也是一病我今为阇黎指个安乐法门从教坐立自由石老云封不计秋。

　　知殿法音起龛尽大地是音法聻尽大地是法音聻金鸡飞出玉栏杆一声唤起珊瑚月　下火日日香华夜夜灯辛勤佛果也圆成祇缘习气多生染末后从教不识真要识真红炉焰里翻身转突出元初双眼睛。

　　司牧满愿火亲见沩山老作家涅槃生死等空华而今风雨抽身去满目家山兴转赊愿司牧前途恐你尚周遮为你更资一把火铁牛索断好横行青莲蹋出千千朵。

　　振空禅人起龛满肚无明方脱却涅槃堂里便翻身星驰电激宜前进胜热门头有好音　举火振衣千仞之冈不用回头转脑攃手威音那畔自然七纵八横恁么便去不须借手行拳其或未然烈焰光中急荐取转身抹过太虚空。

　　尔尚禅人起龛三冬病苦一朝脱快活可称平地仙去国一身轻似叶行程芳草碧如烟　下火不远千里相从尔志诚然可尚谁知担带得重入门肚　腹胀不是汝孤负吾也非前缘业障不见道未跨船舷早已吃吾三十拄杖便恁么去可谓生平快畅其或未然擿火炬云烧却从前骨董禅通身煆就黄金相非尘庄主起龛种麻得麻种豆得豆雨过云收青天白昼还识转身句么芒鞋踪步出郊原田地更无尘与垢　下火空手把锄头赤心沥胆步行骑水牛拽耙牵犁为常住如护眼珠拼自己不惜身命既孳孳而业业终恳恳以勤勤五十六十而扶树丛林冬月春月而抱病难醒今朝攃手归休也火里优昙一朵新。

　　礼监收起龛脚头脚底事茫然须信壶中别有天蹋得自家田地稳何妨踪步礼青莲　下火志亦高量何隘力最勤眼太窄因兹染病深医药救不得攃手太杀孤危助汝末后一著有礼无礼一并烧火中突出辽天鹘。

　　古杭睿弘侍者起龛将谓吾孤负汝谁知汝孤负吾虽是婆心太切分明犹在半途作么生是归家一句下坡逢快便不用更踌躇　下火看尽六桥风月犹嫌未称游情蹋遍台山路头到此忽然歇担信矣人能弘道灼然非道弘人道则且置人聻劫火洞然豪末尽青山依旧白云中。

　　晓如睿侍者起龛连霄风雨乱枝头晓来月出千峰白万里无云一色新更须换步苍龙窟睿侍者还知换步也未十方一路涅槃门线断脚跟活泼泼　下火百骸俱溃散一物镇长灵巍巍卓卓任运腾腾红炉焰里清风起六月炎炎冷似冰。

　　净慧禅人起龛门里出身易门外转身难要识转身句步步绝追攀　下火必死之症在膏肓走尽南天求妙药谁知两脚已梢空到底何曾得半杓没半杓费驴脚举起火苣云要识真金火里看十方世界遏辣辣。

　　禅人起龛来也赤条条去也赤条条一物无依倚信步得逍遥　下火我不知汝名汝熟识我面一病乃经年回首急如箭火里快翻身归根句急荐要识归根句么秋风一阵来落叶两三片。

　　妙义营办起龛有利无利不离行市抹过定盘星脚下尽平等　下火一向攃风攃颠知你是凡是圣今日买卖当行放下大斗小秤真金须向火中看无私妙义权衡定。

　　彻天火果得彻头地天不隔未得彻头天地县隔彻不彻飞入红炉一片雪。

　　庆元行者火汝擎茶我接盏汝礼拜我合掌得人一牛还人一马今日庆无不宜拈尾作头亦可无手人点灯有足人把杖。

　　禁苑闽僧忍仙起龛一队死人送活人活人须识活人句要识活人句么手握金鞭问归客夜深谁共御街行　下火玄沙不出岭脚头遭　破东土与西方观天井底坐何如忍辱仙亲为法王佐曾谒圣明君回途不少挫既不少挫作么生是回途的事黄金煆就赤珊瑚春风影现乾坤大。

　　非乘老僧起龛享年八十八姜桂晚益辣风火乍相煎四路皆通达风火相煎因甚四路通达一生担带俱抛却　下火事师如事佛可谓孝矣远徒如远敌可谓慈矣六十出尘孝慈备至九十辞世福寿骈臻攃手为通末后句大千沙界焰腾腾。

　　慧宽禅人起龛本图你送我谁知我送你逆行而倒施得路休停止莫停止眼前秋色明于水　下火宽廓非外寂寥非内内外一如随行自在行到水穷山尽时如何慧苣照破形山界。

　　遍知起龛往时虽活如死今朝虽死却活擿下拄杖腰包不用扶篱摸壁不摸壁脚头步步得轻松门外三车为汝设。

　　除夕值生戴佛子起龛一生老实头喂驴并喂马水草应及时不多亦不寡更有一希奇临行识真假事事豫安排纤豪绝牵挂既绝牵挂腊月三十日到来直下红炉也不怕。

　　成火头起龛一不成二不是绝遮栏没门户堂堂八字打开运足便知是路　下火冷灶着把热灶着把借婆衫子拜婆年烈焰堆中堪走马。

　　野夫起龛咄哉是夫性野心粗贪得一口丧却全躯作么生是汝出身的路堂堂大道如周砥莫更恹恹苦向隅　下火安稳寺中居苦要出门去化得千文钱乞得一疋布布不及遮身钱不及用度两脚已梢空到今犹未悟悟不悟点起死柴头照出大雄虎。

　　湛然上座起龛去岁东行志强力健今岁西来神疲身败自识归元无二路须信往还祇一人既然如是一任东西南北逍遥自在游行　下火老成忠厚正直端方为众如为己老大气愈刚盖由心无委曲故能末后弥光百里特来呈旧面果然行解两相当即今临行又作么生一朵优昙开烈焰春风在处送天香(病危吕乐必欲还寺见予然后瞑目)。

　　仰庵副寺起龛离我七八年光阴疾如箭挈挈与波波住庵人再见忙忙别路又重行冬叶如华满郊甸　下火一生为众勤劳行若霜天皎月好个仰庵库司老来当着不着寿光止宿草庵患毒经年勿药直得红烂通身末后尚欠一着是那一着锦鳞插翅红炉跃。

　　劫外起龛病到十分只云无病死到头上尚云无恙似者顽钝无知今日合吃拄杖何故懒牛鞭起入云中免于岐路增惆怅　下火小事糊涂大事糊涂生既糊涂死亦糊涂而今送你入红炉还见眉毛在也无。

　　无漏起龛一生号无漏老来成有漏漏到皮穿骨绽时腊月始登涅槃路路头在甚么处上下四维任尔纵步　下火生缘临朐而不住受业松庵而不师以丛林为家舍迨时至而豫知也大奇也大奇末后光明急荐之。

　　野云法师火古貌崚　肖鹤形一庭松柏两函经门关不许红尘入只有云山当户青此予七年前赠野云法师偈也法师少游燕市一瓶一钵遍历讲坛号为义虎颇有似于周金刚之未出蜀时也及其受知都宪遁迹南阳却客闭门人罕窥识则有似于亮座主之入西山垂老数谒予于大觉叩问己躬峭壁县崖迥绝攀跻则有似于良遂之参麻谷及予南旋北返而法师告寂于兹五年矣云横谷口雪满郊圻且得与法师重圆旧话乃竖起火苣云春风吹活死柴头一朵优昙火里现。

　　为寺众入普同塔者一队骨董江西湖南天台南岳拨草瞻风披霜戴月也有树绩丛林的也有亡身为法的也有毕志参请的也有苦行头陀的也有道眼初明的也有双瞳如瞽的也有半明半暗的也有全明全暗的一往南北奔驰到今东西抛攃有　然上座发最胜心卜最胜地建最胜法幢成最胜功德如天普盖似地普擎说甚烟霞无背面任渠星月绕檐楹风雨不能侵霜露不能坠天眼莫能窥魔外不能害一人半人非宽千人万人不隘奇特中奇特殊胜中殊胜兹乃吉日良辰远近少长毕集但恐未得其门山僧为汝提挈指塔户云八字打开纵横直入华屋匪牢草庵难宿兹吉祥地坚逾金石天龙拥护神鬼钦悦千古万古珊瑚撑月。

　　满堂下火一一豫安排事事前打算历久病而愈安到临危而不乱好个满堂始终一贯虽一贯须倒断三冬暖气没些些即今更入红炉煆　入塔生居丛林死入普同汝愿已毕汝事已终终后如何枯木龙吟方见道莫教兀坐听春风。

　　碧辉上座起龛生缘河南住居瓦棺石头一片未归心金粟峰头日打算莫打算浙水吴山总一贯　下火骨刚如铁面辉似月金粟天童全无欠缺我爱我敬遽言永别末后光明为君点出举火苣云飞入红炉一点雪　入塔青霄绝云翳碧落浸寒辉未是道人活计如何是道人活计打开一路涅槃门南北东西观自在。

　　法语

　　杨本宣祈嗣乞语

　　若论此事如人求嗣相似家中有无数珍宝无数房舍无数田地无数林园看看桑榆已晚未逢弄瓦之忻白发垂垂庭鲜斑衣之戏回顾所有财宝所有房舍所有田地所有园林一一未有属拓况祖宗血食绵延惟恐由我而斩所系甚大自然废寝忘餐孳孳业业念之所起无第二念心之所思无第二心乃至祈禳告祝无非此事初心学道应当如是迨至一日忽逢兰桂生芳凤麟至趾虫斯羽斯少女怀洞上之春竹子槐孙石笋迸阶前之绿则是家中财宝房舍田地园林一一有所属拓祖宗血食赖以奕世绵延如将千二百斤担子一时卸却一生庆快无过于此入道因缘亦复如是然此向后又须知保任始得所谓积德以遗其身抚育以成其长家教以约束之师傅以训导之然后成栋成梁为霖为雨悟后因缘亦复如是所以古人喻此事如石女怀胎如初生孩子山僧因居士祈嗣尽情向居士吐露了也更借古人一颂与你结案庭前露柱久怀胎生下孩儿颇俊哉未解语言先作赋一操直取状元回居士还识露柱怀胎么归家努力珍重。

　　杂着

　　三玄三要说

　　玄要之于宗门犹鸟之有翼人之有目人无目则不能见鸟无翼则不能飞宗门无玄要则无以利生接物验邪正辨伪真或见识之滞一隅者或承虚接响于中道者或活而不能死者死而不能活者惟玄要可以解粘去缚拔楔抽钉捣虚袭抗摄伏偷心则凡主持宗教者舍此又奚为焉乃临济以上用之而不列其名至临济始申而明之奈何字经三写乌焉成马而后世之言玄要者节上生枝旁引曲喻认为奇特愈求愈远殊不顾名思义不见临济大师云大凡演唱宗乘一句中须具三玄一玄中须具三要有权有实有照有用可谓彰明昭著者矣乃于句外寻玄玄外寻要不特玄要之旨不明殊失从上为人之意更或有识三玄之旨而不知三要之归遂谓玄要不可分祖汾阳之事难分得意忘言为极则竟不看下文云一句明明该万象是何形段重阳九日菊华新是何落脉乃知古人言句断不可草草升上座今日路见不平不免重为拈出要识三玄么铁蛇横古路蹋着便惊人要识三要么秋阳驱霹雳逆探骊龙瞋选佛无斯眼宗门那到今。

　　跋休上人血书华严经

　　昔越王勾践困于会稽用臣种蠡计脱归国卧薪尝胆不数年而沼吴呜呼法道至今日正卧薪尝胆之秋也而士怀逸豫人习便安将有吝惜其身外所不足贵者又安望其视头目髓脑舍如涕吐而剥皮为纸刺血为墨书写数千万言以照耀夫人间世哉某上人之志佳矣然吾更有进焉夫华严一真法界尘尘刹刹为卢舍那身则上人此身即卢舍那身也经云出佛身血是七遮罪上人于此试下一转语看。

　　跋与游居士墨书华严经

　　事事无碍资生业等现慈氏之全身法法圆融治世语言露善财之巴鼻四五百条华柳巷头头华藏庄严二三千处管弦楼在在毗卢宝阁咳唾掉臂无非文殊指示亲承坐卧起居尽是普贤神通妙用则夫毛锥未动早已文彩全彰何待浓泼墨华始见琅函遍布故知华藏法界与游居士全体备之居士全体华严佛真法界摄之然则人存经隐经在人亡又作么生理论只见波涛涌不见海龙宫。

　　七佛开光榜

　　盖闻天眼洞明包括恒沙而绝翳佛身普现不离诸相以全彰乃后先本无二致即今古共一刹那缘众生目有空华劳诸佛手垂宝印髻珠随示谁到宝山空手回绀目澄清怜汝贫儿穷乞状由是刹尘舒妙相拯群迷而共证真常法界现全身携万汇而同超苦海皎如宝月凌空入一波而波波皆现浩如春风御野形一物而物物生辉然则一不成两不是却因有你得礼我南斗六北斗七何妨借手以行拳是以功德未成僧繇拱手道场既备大智同瞻要知佛眼在汝面未经点出早已烁破太虚圣量即凡情直指当头依旧双眉卓竖但愿殿里底闹市头莫被一茎覆却紫磨体金色身正须触处逢源慎勿坐待当来错过现前好日。

　　钟铭

　　现无边身示广长舌不谭而谭非说而说宣大法音雷轰电掣启蛰户昏号长夜月刹海非遥大千靡隔以破幽途以觉冥域息苦停酸万年昭式。

　　赈济疏

　　伏以皓月腾辉万暗悉消于无影师弦乍展众音绝响于太虚业不自生从惑而起法非本有因病而施佛无方而不现情有感而必通嗟幻妄之难消指一真之有在千门各向家家路透长安合辙分途处处风生楼阁切念八方亿气未脱生死之轮万族分门终归摩竭之口或天道或人道总属无常若畜生若饿鬼当何究竟修罗恶战已苦地狱无日停酸垒垒荒郊流水断桥魂不渡蔓蔓葛路凄风苦雨魄无依闻落叶以伤情听鸣猿而下涕呜呼鹤归华表子规枝上月三更泉照松门蝴蜨梦中家万里境风浩浩归路无期饥火炎炎主人安在是用门开八字快看指月当天饭设七珍莫错口边王膳伏愿一波涌万波随异派声消于海上南山雨北山云千峰势尽于岳边一饱息百饥沉沦迥脱久忘忽自忆迷滞全消人已非人孟浪是谁觅食鬼何曾鬼直须当下知归萎华尽而莲华生业风息而清风起一时吹入我门莫更别生头角。

　　为某茶庵募修殿兼造毗卢佛疏

　　体用兼摄宝王刹现一豪端理事圆融毗卢师出三叉口是知华藏界处处圆成灼然丈六身人人本具不蓄一粒米通衢接待十方水赴云奔打开布袋头路口等人一任肩摩踵接甑满金牛饭那问南往北来瓯注赵州茶不管冬行夏令树本既茂何愁华果不繁植福有基不患大功无主会见琼楼玉殿幻成十字街头不昧正体毗卢捧出当阳面目拳开别者眼具同人。

　　天岸升禅师语录卷第二十终
