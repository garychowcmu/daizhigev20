嘉兴大藏经　五家语录（选录）


　　五家语录(临济宗)

　　住三圣嗣法门人慧然集

　　无地地主人郭凝之重订

　　镇州临济义玄禅师

　　师讳义玄曹州南华人也俗姓邢幼而颖异及落发受具志慕禅宗师在黄檗三年行业纯一时睦州为首座乃叹云虽是后生与众有异遂问上座在此多少时师云三年首座云曾参问也无师云不曾参问不知问个什么首座云汝何不去问堂头和尚如何是佛法的的大意师便去问声未绝黄檗便打师下来首座云问话作么生师云某甲问声未绝和尚便打某甲不会首座云但更去问师又去问黄檗又打如是三度发问三度被打师来白首座云早承激劝问法累蒙和尚赐棒自恨障缘不领深旨今且辞去首座云汝若去时须辞和尚去师礼拜退首座先到和尚处云问话上座虽是后生却甚奇特若来辞时方便接他向后为一株大树覆荫天下人去在师云辞黄檗云不得往别处去汝向高安滩头大愚处去必为汝说师到大愚大愚问什么处来师云黄檗处来大愚云黄檗有何言句师云某甲三度问佛法的的大意三度被打不知某甲有过无过大愚云黄檗与么老婆心切为汝得彻困更来这里问有过无过师于言下大悟云元来黄檗佛法无多子大愚搊住云这尿床鬼子适来道有过无过如今却道黄檗佛法无多子你见个什么道理速道速道师于大愚胁下筑三拳大愚拓开云汝师黄檗非干我事师辞大愚却回黄檗黄檗见来便问这汉来来去去有什么了期师云秪为老婆心切便人事了侍立黄檗问什么处去来师云昨奉慈旨令参大愚去来黄檗云大愚有何言句师举前话黄檗云大愚老汉饶舌待来痛与一顿师云说什么待来即今便吃随后便掌黄檗云这风颠汉却来这里捋虎须师便喝黄檗云侍者引这风颠汉参堂去(后沩山举此话问仰山临济当时得大愚力得黄檗力仰山云非但骑虎头亦解把虎尾)师栽松次黄檗问深山里栽许多作什么师云一与山门作境致二与后人作标榜道了将钁头打地三下黄檗云虽然如是子已吃吾三十棒了也师又以钁头打地三下作嘘嘘声黄檗云吾宗到汝大兴于世(后沩山举此语问仰山黄檗当时秪嘱临济一人更有人在仰山云有秪是年代深远不欲举似和尚沩山云虽然如是吾亦要知汝但举看仰山云一人指南吴越令行遇大风即止谶风穴和尚也)师普请锄地次见黄檗来拄钁而立黄檗云这汉困那师云钁也未举困个什么黄檗便打师接住棒一送送倒黄檗唤维那维那扶起我维那近前扶云和尚争容得这风颠汉无礼黄檗才起便打维那师钁地云诸方火葬我这里一时活埋(沩山举问仰山黄檗打维那意作么生仰山云正贼走却逻赃人吃棒)师一日在僧堂前坐见黄檗来便闭却目黄檗乃作怖势便归方丈师随至方丈礼谢首座在黄檗处侍立黄檗云此僧虽是后生却知有此事首座云老和尚脚跟不点地却证据个后生黄檗自于口上打一掴首座云知即得师在堂中睡黄檗下来见以拄杖打板头一下师举头见是黄檗却睡黄檗又打板头一下却往上间见首座坐禅乃云下间后生却坐禅汝这里妄想作什么首座云这老汉作什么黄檗打板头一下便出去(沩山举问仰山黄檗入僧堂意作么生仰山云两彩一赛)一日普请次师在后行黄檗回头见师空手乃问钁头在什么处师云有一人将去了也黄檗云近前来共汝商量个事师便近前黄檗竖起钁头云秪这个天下人拈掇不起师就手掣得竖起云为什么却在某甲手里黄檗云今日大有人普请便归院(沩山举问仰山云钁头在黄檗手里为什么却彼临济夺却仰山云贼是小人智过君子)黄檗因入厨次问饭头作什么饭头云拣众僧米黄檗云一日吃多少饭头云二石五黄檗云莫太多么饭头云犹恐少在黄檗便打饭头却举似师师云我为汝勘这老汉才到侍立次黄檗举前话师云饭头不会请和尚代一转语师便问莫太多么黄檗云何不道来日更吃一顿师云说什么来日即今便吃道了便掌黄檗云这风颠汉又来这里捋虎须师便喝出去(沩山举问仰山此二尊宿意作么生仰山云和尚作么生沩山云养子方知父慈仰山云不然沩山云子又作么生仰山云大似勾贼破家)径山有五百众少人参请黄檗令师到径山乃谓师云汝到彼作么生师云某甲到彼自有方便师到径山装腰上法堂见径山径山方举头师便喝径山拟开口师拂袖便行寻有僧问径山这僧适来有什么言句便喝和尚径山云这僧从黄檗会里来你要知么自问取他径山五百众大半分散师为黄檗驰书去沩山时仰山作知客接得书便问这个是黄檗底那个是专使底师便掌仰山约住云老兄知是般事便休同去见沩山沩山便问黄檗师兄多少众师云七百众沩山云什么人为导首师云适来已达书了也师却问沩山和尚此间多少众沩山云一千五百众师云太多生沩山云黄檗师兄亦不少师辞沩山仰山送出云汝向后北去有个住处师云岂有与么事仰山云但去已后有一人佐辅老兄在此人秪是有头无尾有始无终师后到镇州普化已在彼中师出世普化佐赞于师师住未久普化全身脱去师因半夏上黄檗山见和尚看经师云我将谓是个人元来是揞黑豆老和尚住数日乃辞去黄檗云汝破夏来不终夏去师云某甲暂来礼拜和尚黄檗遂打趁令去师行数里疑此事却回终夏师一日辞黄檗黄檗问什么处去师云不是河南便是河北黄檗便打师约住与一掌黄檗大笑乃唤侍者将百丈先师禅板几案来师云侍者将火来黄檗云虽然如是汝但将去已后坐却天下人舌头去在(沩山举问仰山临济莫辜负他黄檗也无仰山云不然沩山云子又作么生仰山云知恩方解报恩沩山云从上古人还有相似底也无仰山云有秪是年代深远不欲举似和尚沩山云虽然如是吾亦要知子但举看仰山云低如楞严会上阿难赞佛云将此深心奉尘刹是则名为报佛恩岂不是报恩之事沩山云如是如是见与师齐减师半德见过于师方堪传授)。

　　机缘

　　师到达磨塔头塔主云长老先礼佛先礼祖师云祖佛俱不礼塔主云祖佛与长老是什么冤家师便拂袖而出。

　　师行脚时到龙光值龙光上堂师出问云不展锋铓如何得胜龙光据座师云大善知识岂无方便龙光瞪目云嗄师以手指云这老汉今日败阙也。

　　到三峰平和尚问云什么处来师云黄檗来平云黄檗有何言句师云金牛昨夜遭涂炭直至如今不见踪平云金风吹玉管那个是知音师云直透万重关不住清霄内平云子这一问太高生师云龙生金凤子冲破碧琉璃平云且坐吃茶又问近离甚处师云龙光平云龙光近日如何师便出去。

　　到大慈大慈在方丈内坐师问端居丈室时如何大慈云寒松一色千年别野老拈花万国春师云今古永超圆智体三山锁断万重关大慈便喝师亦喝大慈云作么师拂袖便出。

　　到襄州华严华严倚拄杖作睡势师云老和尚瞌睡作么华严云作家禅客宛尔不同师云侍者点茶来与和尚吃华严乃唤维那第三位安排这上座。

　　到翠峰翠峰问甚处来师云黄檗来翠峰云黄檗有何言句指示于人师云黄檗无言句翠峰云为什么无师云设有亦无举处翠峰云但举看师云一箭过西天。

　　到象田师问不凡不圣请师速道象田云老僧秪与么师便喝云许多秃子在这里觅什么碗。

　　到明化明化问来来去去作什么师云秪徒踏破草鞋明化云毕竟作么生师云老汉话头也不识。

　　往凤林路逢一婆婆问甚处去师云凤林去婆云恰值凤林不在师云甚处去婆便行师乃唤婆婆回头师便行。

　　到凤林凤林问有事相借问得么师云何得剜肉作疮凤林云海月澄无影游鱼独自迷师云海月既无影游鱼何得迷凤林云观风知浪起玩水野帆飘师云孤轮独照江山静长啸一声天地惊凤林云任将三寸辉天地一句临机试道看师云路逢剑客须呈剑不是诗人莫献诗凤林便休师乃有颂大道绝同任向西东石火莫及电光罔通(沩山问仰山石火莫及电光罔通从上诸圣将什么为人仰山云和尚意作么生沩山云但有言说都无实义仰山云不然沩山云子又作么生仰山云官不容针私通车马)。

　　到金牛金牛见师来横按拄杖当门踞坐师以手敲拄杖三下却归堂中第一位坐金牛下来见乃问夫宾主相看各具威仪上座从何而来太无礼生师云老和尚道什么金牛拟开口师便打金牛作倒势师又打金牛云今日不着便(沩山问仰山此二尊宿还有胜负也无仰山云胜即总胜负即总负)。

　　师访平田到路口先逢一嫂在田使牛师问嫂平田路向甚么处去嫂打牛一棒云这畜生到处走到此路也不识师云我问你平田路向甚么处去嫂云这畜生五岁尚使不得师心语云欲观前人先观所使便有抽钉拔楔之意及见平田平田问你还曾见我嫂也未师云已收下了也平田又问近离甚处师云江西黄檗平田云情知你见作家来师云特来礼拜和尚平田云已相见了也师云宾主之礼合施三拜平田云既是宾主之礼礼拜着。

　　师侍立德山次德山云今日困师云这老汉寐语作什么德山便打师掀倒绳床德山便休。

　　师到京行化至一家门首云家常添钵有婆云太无厌生师云饭也未曾得何言太无厌生婆便闭却门师见普化乃云我在南方驰书到沩山时知你先在此住待我来及我来得汝佐赞我今欲建立黄檗宗旨汝切须为我成褫普化珍重下去克符后至师亦如是道克符亦珍重下去三日后普化却上问讯云和尚前日道甚么师拈棒便打下又三日克符亦上问讯乃问和尚前日打普化作什么师亦拈棒打下。

　　师一日同普化赴施主家斋次师问毛吞巨海芥纳须弥为是神通妙用本体如然普化踏倒饭床师云太粗生普化云这里是什么所在说粗说细师来日又同普化赴斋问今日供养何似昨日普化依前踏倒饭床师云得即得太粗生普化云瞎汉佛法说什么粗细师乃吐舌。

　　师一日与河阳木塔长老同在僧堂地炉内坐因说普化每日在街市掣风掣颠知他是凡是圣言犹未了普化入来师便问汝是凡是圣普化云汝且道我是凡是圣师便喝普化以手指云河阳新妇子木塔老婆禅临济小厮儿却具一只眼师云这贼普化云贼贼便出去。

　　一日普化在僧堂前吃生菜师见云大似一头驴普化便作驴鸣师云这贼普化云贼贼便出去。

　　因普化常于街市摇铃云明头来明头打暗头来暗头打四方八面来旋风打虚空来连架打师令侍者去才见如是道便把住云总不与么来时如何普化拓开云来日大悲院里有斋侍者回举似师师云我从来疑着这汉。

　　普化一日于街市中就人乞直裰人皆与之普化俱不要师令院主买棺一具普化归来师云我与汝做得个直裰了也普化便自担去绕街市叫云临济与我做直裰了也我往东门迁化去市人竞随看之普化云我今日未来日往南门迁化去如是三日人皆不信至第四日无人随看独出城外自入棺内倩路行人钉之即时传布市人竞往开棺乃见全身脱去秪闻空中铃响隐隐而去。

　　麻谷到参敷坐具问十二面观音阿那面正师下绳床一手收坐具一手搊麻谷云十二面观音向什么处去也麻谷转身拟坐绳床师拈拄杖打麻谷接却相捉入方丈。

　　师一日到河北府府主王常侍请师升座时麻谷出问大悲千手眼那个是正眼师云大悲千手眼那个是正眼速道速道麻谷拽师下座麻谷却坐师近前云不审麻谷拟议师亦拽麻谷下座师却坐麻谷便出去师便下座。

　　赵州游方到院在后架洗脚次师便问如何是祖师西来意赵州云恰遇山僧洗脚师近前作听势赵州云会即便会啖啄作甚么师便归方丈赵州云三十年行脚今日错为人下注脚(一作赵州行脚时参师遇师洗脚次赵州便问如何是祖师西来意师云恰值老僧洗脚赵州近前作听势师云更要第二杓恶水泼在赵州便下去)。

　　灌溪参师师蓦胸搊住灌溪云领领师拓开云且放汝一顿。

　　大觉到参师举起拂子大觉敷坐具师掷下拂子大觉收坐具入僧堂众僧云这僧莫是和尚亲故不礼拜又不吃棒师闻令唤大觉大觉出师云大众道汝未参长老大觉云不审便自归众。

　　定上座到参问如何是佛法大意师下绳床擒住与一掌便拓开定伫立傍僧云定上座何不礼拜定方礼拜忽然大悟。

　　洛浦来参师问甚处来洛浦云銮城来师云有事相借问得么洛浦云新戒不会师云打破大唐国觅个不会底也无参堂去时兴化为侍者随后请问云适来新到是成褫他不成褫他师云我谁管你成褫不成褫兴化云和尚秪解将死雀就地弹不解将一转语盖覆却师云你又作么生兴化云请和尚作新到师遂云新戒不会兴化云却是老僧罪过师云你语藏锋兴化拟议师便打至晚师又云我今日问新到是将死雀就地弹就窠子里打及至你出得语又喝起了向青云里打兴化云草贼大败师便打。

　　有座主来相看次师问座主讲何经论座主云某甲荒虚粗习百法论师云有一人于三乘十二分教明得有一人于三乘十二分教明不得是同是别座主云明得即同明不得即别洛浦为侍者在师后立云座主这里是什么所在说同说别师回首问侍者汝又作么生侍者便喝师送座主回来遂问侍者适来是汝喝老僧侍者云是师便打。

　　师问洛浦云从上来一人行棒一人行喝阿那个亲洛浦云总不亲师云亲处作么生洛浦便喝师乃打师闻第二代德山垂示云道得也三十棒道不得也三十棒师令洛浦去问道得为什么也三十棒待伊打汝接住棒送一送看他作么生洛浦到彼如教而问德山便打洛浦接住送一送德山便归方丈洛浦回举似师师云我从来疑着这汉虽然如是汝还见德山么洛浦拟议师便打。

　　师拈糊饼示洛浦云万种千般不离这个其理不二洛浦云如何是不二之理师再拈起饼示之洛浦云与么则万种千般也师云屙屎见解洛浦云罗公照镜。

　　洛浦一日来辞师师问甚么处去洛浦云南方去师以拄杖画一画云过得这个便去洛浦乃喝师便打洛浦作礼而去师明日升堂云临济门下有个赤稍鲤鱼摇头摆尾向南方去不知向谁家齑瓮里淹杀有一老宿参师未曾人事便问礼拜即是不礼拜即是师便喝老宿便礼拜师云好个草贼老宿云贼贼便出去师云莫道无事好首座侍立次师云还有过也无首座云有师云宾家有过主家有过首座云二俱有过师云过在什么处首座便出去师云莫道无事好(后有僧举似南泉南泉云官马相踏)。

　　龙牙问如何是祖师西来意师云与我过禅板来龙牙便过禅板与师师接得便打龙牙云打即任打要且无祖师意(龙牙后到翠微问如何是祖师西来意翠微云与我过蒲团来龙牙便过蒲团与翠微翠微接得便打龙牙云打即任打要且无祖师意龙牙住院后有僧入室请益云和尚行脚时参二尊宿因缘还肯他也无龙牙云肯即深肯要且无祖师意)。

　　师问杏山如何是露地白牛杏山云吽吽师云哑那杏山云长老作么生师云这畜生。

　　师问院主什么处来院主云州中粜黄米去来师云粜得尽么院主云粜得尽师以杖面前画一画云还粜得这个么院主便喝师便打典座至师举前话典座云院主不会和尚意师云你作么生典座便礼拜师亦打。

　　王常侍一日访师同师于僧堂前看乃问这一堂僧还看经么师云不看经常侍云还学禅么师云不学禅常侍云经又不看禅又不学毕竟作个什么师云总教伊成佛作祖去常侍云金屑虽贵落眼成翳又作么生师云将谓你是个俗汉。

　　师因入军营赴斋门首见员僚师指露柱问是凡是圣员僚无语师打露柱云直饶道得也秪是个木橛便入去。

　　师问一尼善来恶来尼便喝师拈棒云更道更道尼又喝师便打。

　　上堂示众

　　府主王常侍与诸官请师升座师上堂云山僧今日事不获已曲顺人情方登此座若约祖宗门下称扬大事直是开口不得无你措足处山僧此日以常侍坚请那隐纲宗还有作家战将直下展阵开旗么对众证据看时有僧问如何是佛法大意师便喝僧礼拜师云这个师僧却堪持论问师唱谁家曲宗风嗣阿谁师云我在黄檗处三度发问三度被打僧拟议师便喝随后打云不可向虚空里钉橛去也有座主问三乘十二分教岂不是明佛性师云荒草不曾锄座主云佛岂赚人也师云佛在什么处座主无语师云对常侍前拟谩老僧速退速退妨他别人请问复云此日法筵为一大事故更有问话者么速致问来你才开口早勿交涉也何以如此不见世尊云法离文字不属因不在缘故为你信不及所以今日葛藤恐滞常侍与诸官员昧他佛性不如且退喝一喝云少信根人终无了日久立珍重。

　　上堂云赤肉团上有一无位真人常从汝等诸人面门出入未证据者看看时有僧出问如何是无位真人师下禅床把住云道道其僧拟议师拓开云无位真人是什么干屎撅便归方丈(定上座南游路逢岩头雪峰钦山三人岩头问上座甚处来定云临济来岩头云和尚万福定云和尚已顺世也岩头云某甲三人特去礼拜薄福不遇不知和尚在日有何言句请上座举一两则定遂举临济上堂云赤肉团上有一无位真人常在汝等诸人面门出入未证据者看看时有僧问如何是无位真人临济下禅床搊住云道道僧拟议临济语开云无位真人是甚么干屎撅岩头不觉吐舌雪峰云临济大似白拈贼钦山云何不道赤肉团上非无位真人定便擒住云无位真人与非无位真人相去多少速道速道钦山被擒直得面黄面青语之不得岩头雪峰云这新戒不识好恶触忤上座且望慈悲定云若不是这两个老汉　杀这尿床鬼子)。

　　上堂有僧出礼拜师便喝僧云老和尚莫探头好师云你道落在什么处僧便喝又有僧问如何是佛法大意师便喝僧礼拜师云你道好喝也无僧云草贼大败师云过在什么处僧云再犯不容师便喝是日两堂首座相见同时下喝僧问师还有宾主也无师云宾主历然师召大众云要会临济宾主句问取堂中二首座便下座。

　　师会下有同学二人相问离却中下二机请兄道一句子一人云拟问即失一人云恁么则礼拜老兄去也前人云贼师闻得升堂云要会临济宾主句问取堂中二禅客便下座。

　　上堂僧问如何是佛法大意师竖起拂子僧便喝师便打又僧问如何是佛法大意师亦竖起拂子僧便喝师亦喝僧拟议师便打师乃云大众夫为法者不避丧身失命我二十年在黄檗先师处三度问佛法的的大意三度蒙他赐杖如蒿枝拂著相似如今更思得一顿棒吃谁人为我行得时有僧出众云某甲行得师拈棒与他其僧拟接师便打。

　　师问僧什么处来僧便喝师便揖坐僧拟议师便打师见僧来便竖起拂子僧礼拜师便打又见僧来亦竖起拂子僧不顾师亦打又有僧来参师举起拂子僧云谢和尚指示师亦打。

　　上堂僧问如何是剑刃上事师云祸事祸事僧拟议师便打问秪如石室行者踏碓忘却移脚向什么处去师云没溺深泉师乃云但有来者不亏欠伊总识伊来处与么来恰似失却不与么来无绳自缚一切时中莫乱斟酌会与不会都来是错分明与么道一任天下人贬剥久立珍重。

　　上堂云一人在孤峰顶上无出身之路一人在十字街头亦无向背那个在前那个在后不作维摩诘不作傅大士久立珍重。

　　上堂云有一人论劫在途中不离家舍有一人离家舍不在途中那个合受天人供养便下座。

　　师问僧有时一喝如金刚王宝剑有时一喝如踞地师子有时一喝如探竿影草有时一喝不作一喝用汝作么生会僧拟议师便喝。

　　师升堂有僧出师便喝僧亦喝便礼拜师便打问僧甚处来云定州来师拈棒僧拟议师便打僧不肯师云已后遇明眼人去在僧后参三圣才举前话三圣便打僧拟议三圣又打师应机多用喝会下参徒亦学师喝师云汝等总学我喝我今问汝有一人从东堂出一人从西堂出两人齐喝一声这里分得宾主么汝且作么生分若分不得已后不得学老僧喝。

　　上堂僧便问如何是第一句师云三要印开朱点窄未容拟议主宾分云如何是第二句师云妙解岂容无著问沤和争负截流机云如何是第三句师云但看棚头弄傀儡抽牵全藉里头人乃云大凡演唱宗乘一句中须具三玄门一玄门须具三要有权有实有照有用汝等诸人作么生会下座。

　　师见僧来展开两手僧无语师云会么云不会师云浑仑擘不开与你两文钱。

　　晚参示众云有时夺人不夺境有时夺境不夺人有时人境俱夺有时人境俱不夺时有僧问如何是夺人不夺境师云煦日发生铺地锦婴孩垂白发如丝云如何是夺境不夺人师云王令已行天下遍将军塞外绝烟尘云如何是人境两俱夺师云并汾绝信独处一方云如何是人境俱不夺师云王登宝殿野老讴歌。

　　师示众云我有时先照后用有时先用后照有时照用同时有时照用不同时先照后用有人在先用后照有法在照用同时驱耕夫之牛夺饥人之食敲骨取髓痛下针锥照用不同时有问有答立宾立主合水和泥应机接物若是过量人向未举已前撩起便行犹较些子。

　　师示众云今时学佛法者且要求真正见解若得真正见解生死不染去住自由不要求殊胜殊胜自至道流秪如自古先德皆有出人底路如山僧指示人处秪要你不受人惑要用便用更莫迟疑如今学者不得病在甚处病在不自信处你若自信不及即便忙忙地徇一切境转被他万境回换不得自由你若能歇得念念驰求心便与祖佛不别你欲得识祖佛么秪你面前听法底是学人信不及便向外驰求设求得者皆是文字胜相终不得他活祖意莫错诸禅德此时不遇万劫千生轮回三界徇好境掇去驴牛肚里生道流约山僧见处与释迦不别今日多般用处欠少什么一道神光未曾间歇若能如是见得秪是一生无事人大德三界无安犹如火宅此不是你久停住处无常杀鬼一刹那间不拣贵贱老少你要与祖佛不别但莫外求你一念心上清净光是你屋里法身佛你一念心上无分别光是你屋里报身佛你一念心上无差别光是你屋里化身佛此三种身是你即今目前听法底人秪为不向外驰求有此功用据经论家取三种身为极则约山僧见处不然此三种身是名言亦是三种依古人云身依义立土据体论法性身法性土明知是光影大德你且识取弄光影底人是诸佛之本源一切处是道流归舍处是你四大色身不解说法听法脾胃肝胆不解说法听法虚空不解说法听法是什么解说法听法是你目前历历底物一个形段孤明是这个解说法听法若如是见得便与祖佛不别但一切时中更莫间断触目皆是秪为情生智隔想变体殊所以轮回三界受种种苦若约山僧见处无不甚深无不解脱道流心法无形通贯十方在眼曰见在耳曰闻在鼻嗅香在口谈论在手执捉在足运奔本是一精明分为六和合一心既无随处解脱山僧与么说意在什么处秪为道流一切驰求心不能歇上他古人闲机境道流取山僧见处坐断报化佛头十地满心犹如客作儿等妙二觉担枷锁汉罗汉辟支犹如厕秽菩提涅槃如系驴橛何以如此秪为道流不达三祗劫空所以有此障碍若是真正道人终不如是但能随缘消旧业任运着衣裳要行即行要坐即坐无一念心希求佛果缘何如此古人云若欲作业求佛佛是生死大兆大德时光可惜只拟傍家波波地学禅学道认名认句求佛求祖求善知识意度莫错道流你秪有一个父母更求何物你自返照看古人云演若达多失却头求心歇处即无事大德且要平常莫作模样有一般不识好恶秃奴便即见神见鬼指东划西好晴好雨如是之流尽须抵债向阎老前吞热铁丸有日好人家男女被这一般野狐精魅所著便即捏怪瞎屡生索饭钱有日在。

　　师示众云道流切要求取真正见解向天下横行免被这一般精魅惑乱无事是贵人但莫造作秪是平常你拟向外傍家求过觅脚手错了也秪拟求佛佛是名句你还识驰求底么三世十方佛祖出来也秪为求法如今参学道流也秪为求法得法始了未得依前轮回五道云何是法法者是心法心法无形通贯十方目前现用人信不及便乃认名认句向文字中求意度佛法天地悬殊道流山僧说法说什么法说心地法便能入凡入圣入净入秽入真入俗要且不是你真俗凡圣能与一切真俗凡圣安著名字真俗凡圣与此人安著名字不得道流把得便用更不著名字号之为玄旨山僧说法与天下人别秪如有个文殊普贤出来目前各现一身问法才道咨和尚我早辨了也老僧稳坐更有道流来相见时我尽辨了也何以如此秪为我见处别外不取凡圣内不住根本见彻更不疑谬。

　　师示众云道流佛法无用功处秪是平常无事屙屎送尿着衣吃饭困来即卧愚人笑我智乃知焉古人云向外作工夫总是痴顽汉你且随处作主立处皆真境来回换不得纵有从来习气五无间业自为解脱大海今时学者总不识法犹如触鼻羊逢着物安在口里奴郎不辨宾主不分如是之流邪心入道闹处即入不得名为真出家人正是真俗家人夫出家者须辨得平常真正见解辨佛辨魔辨真辨伪辨凡辨圣若如是辨得名真出家若魔佛不辨正是出一家入一家唤作造业众生未得名为真出家秪如今有一个佛魔同体不分如水乳合鹅王吃乳如明眼道流魔佛俱打你若爱圣憎凡生死海里浮沉。

　　问如何是佛魔师云你一念心疑处是佛魔你若达得万法无生心如幻化更无一尘一法处处清净是佛然佛与魔是染净二境约山僧见处无佛无众生无古无今得者便得不历时节无修无证无得无失一切时中更无别法设有一法过此者我说如梦如化山僧所说皆是道流即今目前孤明历历地听者此人处处不滞通贯十方三界自在入一切境差别不能回换一刹那间透入法界逢佛说佛逢祖说祖逢罗汉说罗汉逢饿鬼说饿鬼向一切处游履国土教化众生未曾离一念随处清净光透十方万法一如道流大丈夫儿今日方知本来无事秪为你信不及念念驰求舍头觅头自不能歇如圆顿菩萨入法界现身向净土中厌凡忻圣如此之流取舍未忘染净心在如禅宗见解又且不然直是现今更无时节山僧说处皆是一期药病相治总无实法若如是见得是真出家日消万两黄金道流莫取次被诸方老师印破面门道我解禅解道辩似悬河皆是造地狱业若是真正学道人不求世间过切急要求真正见解若达真正见解圆明方始了毕。

　　问如何是真正见解师云你但一切入凡入圣入染入净入诸佛国土入弥勒楼阁入毗卢遮那法界处处皆现国土成住坏空佛出于世转大法轮却入涅槃不见有去来相貌求其生死了不可得便入无生法界处处游履国土入华藏世界尽见诸法空相皆无实法唯有听法无依道人是诸佛之母所以佛从无依生若悟无依佛亦无得若如是见得者是真正见解学人不了为执名句被他凡圣名碍所以障其道眼不得分明秪如十二分教皆是表显之说学者不会便向表显名句上生解皆是依倚落在因果未免三界生死你若欲得生死去住脱着自由即今识取听法底人无形无相无根无本无住处活泼泼地应是万种施设用处秪是无处所以觅着转远求之转乖号之为秘密道流你莫认着个梦幻伴子迟晚中间便归无常你向此世界中觅个什么物作解脱觅取一口饭吃补毳过时且要访寻知识莫因循逐乐光阴可惜念念无常粗则被地水火风细则被生住异灭四相所逼道流今时且要识取四种无相境免被境摆扑。

　　问如何是四种无相境师云你一念心疑被地来碍你一念心爱被水来溺你一念心嗔被火来烧你一念心喜被风来飘若能如是辨得不被境转处处用境东涌西没南涌北没中涌边没边涌中没履水如地履地如水缘何如此为达四大如梦如幻故道流你秪今听法者不是你四大能用你四大若能如是见得便乃去住自由约山僧见处勿嫌底法你若爱圣圣者圣之名有一般学人向五台山里求文殊早错了也五台山无文殊你欲识文殊么秪你目前用处始终不异处处不疑此个是活文殊你一念心无差别光处处总是真普贤你一念心自能解缚随处解脱此是观音三昧法互为主伴出则一时出一即三三即一如是解得始好看教。

　　师示众云如今学道人且要自信莫向外觅总上他闲尘境都不辨邪正秪如有祖有佛皆是教迹中事有人拈起一句子语或隐显中出便即疑生照天照地傍家寻问也大茫然大丈夫儿莫秪么论主论贼论是论非论色论财论说闲话过日山僧此间不论僧俗但有来者尽识得伊任伊向甚处出来但有声名文句皆是梦幻却见乘境底人是诸佛之玄旨佛境不能自称我是佛境还是这个无依道人乘境出来若有人出来问我求佛我即应清净境出有人问我菩萨我即应慈悲境出有人问我菩提我即应净妙境出有人问我涅槃我即应寂静境出境即万般差别人即不别所以应物现形如水中月道流你若欲得如法直须是大丈夫儿始得若萎萎随随地则不得也夫如　嗄(上音西下所嫁切)之器不堪贮醍醐如大器者直要不受人惑随处作主立处皆真但有来者皆不得受你一念疑即魔入心如菩萨疑时生死魔得便但能息念更莫外求物来即照你但信现今用底一个事也无你一念心生三界随缘被境分为六尘你如今应用处欠少什么一刹那间便入净入秽入弥勒楼阁入三眼国土处处游履唯见空名。

　　问如何是三眼国土师云我共你入净妙国土中着清净衣说法身佛又入无差别国土中着无差别衣说报身佛又入解脱国土中着光明衣说化身佛此三眼国土皆是依变约经论家取法身为根本报化二身为用山僧见处法身即不解说法所以古人云身依义立土据体论法性身法性土明知是建立之法依通国土空拳黄叶用诳小儿蒺藜菱刺枯骨上觅什么汁心外无法内亦不可得求什么物你诸方言道有修有证莫错设有修得者皆是生死业你言六度万行齐修我见皆是造业求佛求法即是造地狱业求菩萨亦是造业看经看教亦是造业佛与祖师是无事人所以有漏有为无漏无为为清净业有一般瞎秃子饱吃饭了便坐禅观行把捉念漏不令放起厌喧求静是外道法祖师云你若住心看静举心外照摄心内澄凝心入定如是之流皆是造作是你如今与么听法底人作么生拟修他证他庄严他渠且不是修底物不是庄严得底物若教他庄严一切物即庄严得你且莫错道流你取这一般老师口里语为是真道是善知识不思议我是凡夫心不敢测度他老宿瞎屡生你一生秪作这个见解辜负这一双眼冷噤噤地如冻凌上驴驹相似我不敢毁善知识怕生口业道流夫大善知识始敢毁佛毁祖是非天下排斥三藏教骂辱诸小儿向逆顺中觅人所以我于十二年中求一个业性如芥子许不可得若似新妇子禅师便即怕趁出院不与饭吃不安不乐自古先辈到处人不信被递出始知是贵若到处人尽肯堪作什么所以师子一吼野干脑裂道流诸方说有道可修有法可证你且说证何法修何道你今用处欠少什么物修补何处后生小阿师不会便即信这般野狐精魅许他说事系缚他人言道理行相应护惜三业始得成佛如此说者如春细雨古人云路逢达道人第一莫向道所以言若人修道道不行万般邪境竞头生智剑出来无一物明头未显暗头明所以古人云平常心是道大德觅什么物现今目前听法无依道人历历地分明未曾欠少你若欲得与祖佛不别但如是见不用疑误你心心不异名之活祖心若有异则性相别心不异故即性相不别。

　　问如何是心心不异处师云你拟问早异了也性相各分道流莫错世出世诸法皆无自性亦无生性但有空名名字亦空你秪么认他闲名为实大错了也设有皆是依变之境有个菩提依涅槃依解脱依三身依境智依菩萨依佛依你向依变国土中觅什么物乃至三乘十二分教皆是拭不净故纸佛是幻化身祖是老比丘你还是娘生已否你若求佛即被佛魔摄你若求祖即被祖魔缚你若有求皆苦不如无事有一般秃比丘向学人道佛是究竟于三大阿僧祗劫修行果满方始成道道流你若道佛是究竟缘什么八十年后向拘尸罗城双林树间侧卧而死去佛今何在明知与我生死不别你言三十二相八十种好是佛转轮圣王应是如来明知是幻化古人云如来举身相为顺世间情恐人生断见权且立虚名假言三十二八十也空声有身非觉体无相乃真形你道佛有六通是不可思议一切诸天神仙阿修罗大力鬼亦有神通应是佛否道流莫错秪如阿修罗与天帝释战战败领八万四千眷属入藕丝孔中藏莫是圣否如山僧所举皆是业通依通夫如佛六通者不然入色界不被色惑入声界不被声惑入香界不被香惑入味界不被味惑入触界不被触惑入法界不被法惑所以达六种色声香味触法皆是空相不能系缚此无依道人虽是五蕴漏质便是地行神通道流真佛无形真法无相你秪么幻化上头作模作样设求得者皆是野狐精魅并不是真佛是外道见解夫如真学道人并不取佛不取菩萨罗汉不取三界殊胜迥然独脱不与物拘乾坤倒覆我更不疑十方诸佛现前无一念心喜三涂地狱顿现无一念心怖缘何如此我见诸法空相变即有不变即无三界唯心万法唯识所以梦幻空花何劳把捉唯有道流目前现今听法底人入火不烧入水不溺入三涂地狱如游园观入饿鬼畜生而不受报缘何如此无嫌底法你若爱圣憎凡生死海里浮沉烦恼由心故有无心烦恼何拘不劳分别取相自然得道须臾你拟傍家波波地学得于三祗劫中终归生死不如无事向丛林中床角头交脚坐道流如诸方有学人来主客相见了便有一句子语辨前头善知识被学人拈出个机权语路向善知识口角头撺过看你识不识你若识得是境把得便抛向坑子里学人即便寻常然后便索善知识语依前夺之学人云上智哉是大善知识即云你大不识好恶如善知识把出个境块子向学人面前弄前人辨得了不作主不受境惑善知识便即现半身学人便喝善知识又入一切差别语路中摆扑学人云不识好恶老秃奴善知识叹曰真正道流如诸方善知识不辨邪正学人来问菩提涅槃三身境智瞎老师便与你解说被他学人骂着便把棒打他言无礼度自是你善知识无眼不得嗔他有一般不识好恶秃奴即指东划西好晴好雨好灯笼露柱你看眉毛有几茎这个具机缘学人不会便即心狂如是之流总是野狐精魅魍魉被他好学人嗌嗌微笑言瞎老秃奴惑乱他天下人道流出家儿且要学道秪如山僧往日曾向毗尼中留心亦曾于经论寻讨后方知是济世药表显之说遂乃一时抛却即访道参禅后遇大善知识方乃道眼分明始识得天下老和尚知其邪正不是娘生下便会还是体究炼磨一朝自省道流你欲得如法见解但莫受人惑向里向外逢着便杀逢佛杀佛逢祖杀祖逢罗汉杀罗汉逢父母杀父母逢亲眷杀亲眷始得解脱不与物拘透脱自在如诸方学道流未有不依物出来底山僧向此间从头打手上出来手上打口里出来口里打眼里出来眼里打未有一个独脱出来底皆是上他古人闲机境山僧无一法与人秪是治病解缚你诸方道流试不依物出来我要共你商量十年五岁并无一人皆是依草附叶竹木精灵野狐精魅向一切粪块上乱咬瞎汉枉消他十方信施道我是出家儿作如是见解向你道无佛无法无修无证秪与么傍家拟求什么物瞎汉头上安头是你欠少什么道流是你目前用底与祖佛不别秪么不信便向外求莫错向外无法内亦不可得你取山僧口里语不如休歇无事去已起者莫续未起者不要放起便胜你十年行脚约山僧见处无如许多般秪是平常着衣吃饭无事过时你诸方来者皆是有心求佛求法求解脱求出离三界痴人你要出三界什么处去佛祖是赏系底名句你欲识三界么不离你今听法底心地你一念心贪是欲界你一念心嗔是色界你一念心痴是无色界是你屋里家具子三界不自道我是三界还是道流目前灵灵地照烛万般酌度世界底人与三界安名大德四大色身是无常乃至脾胃肝胆发毛爪齿唯见诸法空相你一念心歇得处唤作菩提树你一念心不能歇得处唤作无明树无明无住处无明无始终你若念念心歇不得便上他无明树便入六道四生披毛戴角你若歇得便是清净身界你一念不生便是上菩提树三界神通变化意生化身法喜禅悦身光自照思衣罗绮千重思食百味具足更无横病菩提无住处是故无得者道流大丈夫汉更疑个什么目前用处更是阿谁把得便用莫著名字号为玄旨与么见得勿嫌底法古人云心随万境转转处实能幽随流认得性无喜亦无忧道流如禅宗见解死活循然参学之人大须仔细如主客相见便有言论往来或应物现形或全体作用或把机权喜怒或现半身或乘师子或乘象王如有真正学人便喝先拈出一个胶盆子善知识不辨是境便上他境上作模作样学人便喝前人不肯放此是膏肓之病不堪医唤作客看主或是善知识不拈出物随学人问处即夺学人被夺抵死不放此是主看客或有学人应一个清净境出善知识前善知识辨得是境把得抛向坑里学人言大好善知识即云咄哉不识好恶学人便礼拜此唤作主看主或有学人披枷带锁出善知识前善知识更与安一重枷锁学人欢喜彼此不辨呼为客看客大德山僧如是所举皆是辨魔拣异知其邪正道流实情大难佛法幽玄解得可可地山僧竟日与他说破学者总不在意千遍万遍脚底踏过黑没焌地无一个形段历历孤明学人信不及便向名句上生解年登半百秪管傍家负死尸行檐却檐子天下走索草鞋钱有日在大德山僧说向外无法学人不会便即向里作解便即倚壁坐舌拄上腭湛然不动取此为是祖门佛法也大错是你若取不动清净境为是你即认他无明为郎主古人云湛湛黑暗深坑实可怖畏此之是也你若认他动者是一切草木皆解动应可是道也所以动者是风大不动者是地大动与不动俱无自性你若向动处捉他他向不动处立你若向不动处捉他它向动处立譬如潜泉鱼鼓波而自跃大德动与不动是二种境还是无依道人用动用不动如诸方学人来山僧此间作三种根器断如中下根器来我便夺其境而不除其法或中上根器来我便境法俱夺如上上根器来我便境法人俱不夺如有出格见解人来山僧此问便全体作用不历根器大德到这里学人着力处不通风石火电光即过了也学人若眼定动即没交涉拟心即差动念即乖有人解者不离目前大德你檐钵囊屎檐子傍家走求佛求法即今与么驰求底你还识渠么活泼泼地秪是勿根株拥不聚拨不散求着即转远不求还在目前灵音属耳若人不信徒劳百年道流一刹那间便入华藏世界入毗卢遮那国土入解脱国土入神通国土入清净国土入法界入秽入净入凡入圣入饿鬼畜生处处讨觅寻皆不见有生有死唯有空名幻化空花不劳把捉得失是非一时放却道流山僧佛法的的相承从麻谷和尚丹霞和尚道一和尚庐山和尚石巩和尚一路行遍天下无人信得尽皆起谤如道一和尚用处纯一无杂学人三百五百尽皆不见它意如庐山和尚自在真正顺逆用处学人不测涯际悉皆茫然如丹霞和尚玩珠隐显学人来者皆悉被骂如麻谷用处苦如黄檗近傍不得如石巩用处向箭头上觅人来者皆惧如山僧今日用处真正成坏玩弄神变入一切境随处无事境不能换但有来求者我即便出看渠渠不识我我便着数般衣学人生解一向入我言句苦哉瞎秃子无眼人把我着底衣认青黄赤白我脱却入清净境中学人一见便生忻欲我又脱却学人失心茫然狂走言我无衣我即向渠道你识我着衣底人否忽尔回头认我了也大德你莫认衣衣不能动人能着衣有个清净衣有个无生衣菩提衣涅槃衣有祖衣有佛衣大德但有声名文句皆悉是衣变从脐轮气海中鼓激牙齿敲磕成其句义明知是幻化大德外发声语业内表心所法以思有念皆悉是衣你秪么认他着底衣为实解纵经尘劫秪是衣通三界循环轮回生死不如无事相逢不相识共语不知名今时学人不得盖为认名字为解大册子上抄死老汉语三重五重复子裹不教人见道是玄旨以为保重大错瞎屡生你向枯骨上觅什么汁有一般不识好恶向教中取意度商量成于句义如把屎块子向口里含了吐过与别人犹如俗人打传口令相似一生虚过也道我出家被他问着佛法便即杜口无词眼似漆突口如楄檐如此之类逢弥勒出世移置他方世界寄地狱受苦大德你波波地往诸方觅什么物踏你脚板阔无佛可求无道可成无法可得外求有相佛与你不相似欲识汝本心非合亦非离道流真佛无形真道无体真法无相三法混融和合一处辨既不得唤作忙忙业识众生。

　　问如何是真佛真法真道乞师开示师云佛者心清净是法者心光明是道者处处无碍净光是三即一皆是空名而无实有如真正学道人念念心不间断自达磨大师从西土来秪是觅个不受人惑底人后遇二祖一言便了始知从前虚用工夫山僧今日见处与祖佛不别若第一句中荐得堪与祖佛为师若第二句中荐得堪与人天为师若第三句中荐得自救不了。

　　问如何是西来意师云若有意自救不了云既无意云何二祖得法师云得者是不得云既若不得云何是不得底意师云为你向一切处驰求心不能歇所以祖师言咄哉丈夫将头觅头你言下便自回光返照更不别求知身心与祖佛不别当下无事方名得法大德山僧今时事不获已话度说出许多不才净你且莫错据我见处实无许多般道理要用便用不用便休秪如诸方说六度万行以为佛法我道是庄严门佛事门非是佛法乃至持斋持戒擎油不　道眼不明尽须抵债索饭钱有日在何故如此入道不通理复身还信施长者八十一其树不生耳乃至孤峰独宿一食卯斋长坐不卧六时行道皆是造业底人乃至头目髓脑国城妻子象马七珍尽皆舍施如是等见皆是苦身心故还招苦果不如无事纯一无杂乃至十地满心菩萨皆求此道流踪迹了不可得所以诸天欢喜地神捧足十方诸佛无不称叹缘何如此为今听法道人用处无踪迹。

　　问大通智胜佛十劫坐道场佛法不现前不得成佛道未审此意如何乞师指示师云大通者是自己于处处达其万法无性无相名为大通智胜者于一切处不疑不得一法名为智胜佛者心清净光明透彻法界得名为佛十劫坐道场者十波罗蜜是佛法不现前者佛本不生法本不灭云何更有现前不得成佛道者佛不应更作佛古人云佛常在世间而不染世间法道流你欲得作佛莫随万物心生种种法生心灭种种法灭一心不生万法无咎世与出世无佛无法亦不现前亦不曾失设有者皆是名言章句接引小儿施设药病表显名句且名句不自名句还是你目前昭昭灵灵鉴觉闻知照烛底安一切名句大德造五无间业方得解脱。

　　问如何是五无间业师云杀父害母出佛身血破和合僧焚烧经像等此是五无间业云如何是父师云无明是父你一念心求起灭处不得如响应空随处无事名为杀父云如何是母师云贪爱为母你一念心入欲界中求其贪爱唯见诸法空相处处无著名为害母云如何是出佛身血师云你向清净法界中无一念心生解便处处黑暗是出佛身血云如何是破和合僧师云你一念心正达烦恼结使如空无所依是破和合僧云如何是焚经烧像师云见因缘空心空法空一念决定断迥然无事便是焚烧经像大德若如是达得免被他凡圣名碍你一念心秪向空拳指上生实解根境法中虚捏怪自轻而退屈言我是凡夫他是圣人秃屡生有甚死急披他狮子皮却作野干鸣大丈夫汉不作丈夫气息自家屋里物不肯信秪么向外觅上他古人闲名句倚阴博阳不能特达逢境便缘逢尘便执触处惑起自无准定道流莫取山僧说处何故说无凭据一期间图画虚空如彩画像等喻道流莫将佛为究竟我见犹如厕孔菩萨罗汉尽是枷锁缚人底物所以文殊仗剑杀于瞿昙鸯掘持刀害于释氏道流无佛可得乃至三乘五性圆顿教迹皆是一期药病相治并无实法设有皆是相似表显露布文字差排且如是说道流有一般秃子便向里许着功拟求出世之法错了也若人求佛是人失佛若人求道是人失道若人求祖是人失祖大德莫错我且不取你解经论我亦不取你国王大臣我亦不取你辩似悬河我亦不取你聪明智慧唯要你真正见解道流设解得百本经论不如一个无事底阿师你解得即轻蔑他人胜负修罗人我无明长地狱业如善星比丘解十二分教生身陷地狱大地不容不如无事休歇去饥来吃饭睡来合眼愚人笑我智乃知焉道流莫向文字中求心动疲劳吸冷气无益不如一念缘起无生超出三乘权学菩萨大德莫因循过日山僧往日未有见处时黑漫漫地光阴不可空过腹热心忙奔波访道后还得力始到今日共道流如是话度劝诸道流莫为衣食看世界易过善知识难遇如优昙华时一现耳你诸方闻道有个临济老汉出来便拟问难教语不得被山僧全体作用学人空开得眼口总动不得懵然不知以何答我我向伊道龙象蹴踏非驴所堪你诸处只指胸点肋道我解禅解道三个两个到这里不柰何咄哉你将这个身心到处簸两片皮诳呼闾阎吃铁棒有日在非出家儿尽向阿修罗界摄夫如至理之道非诤论而求激扬铿锵以摧外道至于佛祖相承更无别意设有言教落在化仪三乘五性人天因果如圆顿之教又且不然童子善财皆不求过大德莫错用心如大海不停死尸秪么担却拟天下走自起见障以碍于心日上无云丽天普照眼中无翳空里无花道流你欲得如法但莫生疑展则弥纶法界收则丝发不立历历孤明未曾欠少眼不见耳不闻唤作什么物古人云说似一物则不中你但自家看更有什么说亦无尽各自着力珍重。

　　师将示灭说偈云沿流不止问如何真照无边说似他离相离名人不禀吹毛用了急须磨复谓众云吾灭后不得灭却吾正法眼藏三圣出云争敢灭却和尚正法眼藏师云已后有人问你向他道什么三圣便喝师云谁知吾正法眼藏向这瞎驴边灭却言讫端坐而逝唐咸通七年丙戌四月十日也敕谥惠照大师塔曰澄灵。
嘉兴大藏经　五家语录（选录）


　　五家语录(云门宗)

　　门人明识大师守坚集

　　无地地主人郭凝之订

　　韶州云门匡真文偃禅师

　　师讳文偃浙西嘉兴张氏子幼依空王寺志澄律师出家禀具探穷律部初参睦州踪禅师睦州才见师来便闭却门师乃扣门睦州云谁师云某甲睦州云作什么师云己事未明乞师指示睦州开门一见便闭却师如是连三日去扣门至第三日睦州始开门师乃拶入睦州便擒住云道道师拟议睦州拓开云。

　　秦时　轹钻遂掩门损师一足师从此悟入睦州指见雪峰师到雪峰庄见一僧师问上座今日上山去那僧云是师云寄一则因缘问堂头和尚秪是不得道是别人语僧云得师云上座到山中见和尚上堂众才集便出握腕立地云这老汉项上铁枷何不脱却其僧一依师教雪峰见这僧与么道便下座拦胸把住其僧云速道速道僧无对雪峰拓开云不是汝语僧云是某甲语雪峰云侍者将绳棒来僧云不是某语是庄上一浙中上座教某甲来道雪峰云大众去庄上迎取五百人善知识来师次日上山雪峰才见便云因什么得到与么地师乃低头从兹契合温研积稔密以宗印授焉师出岭遍谒诸方核穷殊轨锋辩险绝世所盛闻后抵灵树冥符知圣禅师接首座之说初知圣住灵树二十年不请首座常云我首座生也我首座牧牛也我首座行脚也一日令击钟三门外接首座众出迓师果至直请入首座寮解包俄广主刘王将兴兵就知圣决可否知圣前知之手封奁子语侍者云王来出以示之于是怡然坐殁王果至闻知圣已化大惊问何时有疾而遽亡耶侍者乃出奁子如知圣所诫呈之王发奁得简云人天眼目堂中上座刘乃命州牧何承范请师继其法席又迎至府开法俄迁止云门光泰寺天下学者望风而至于是称云门宗焉。

　　机缘

　　师在雪峰时有僧问雪峰如何是触目不会道运足焉知路雪峰云苍天苍天僧不明遂问师苍天意旨如何师云三斤麻一疋布僧云不会师云更奉三尺竹后雪峰闻喜云我常疑个布衲。

　　师行脚时见一座主举在天台国清寺斋时雪峰拈钵盂问某道得即与你钵盂某云此是化佛边事雪峰云你作座主奴也未得某云不会雪峰云你问我与你道某始礼拜雪峰便蹋倒某得七年方见师云是你得七年方见座主云是师云更与七年始得。

　　师在浙中蕴和尚会里一日因吃茶次举蕴和尚垂语云见闻觉知是法法离见闻觉知作么生有傍僧云见定如今目前一切见闻觉知是法法亦不可得师拍手一下蕴乃举头师云犹欠一着在蕴云我到这里却不会。

　　师到共相共相问什么处来师云雪岭来共相云要急言句举一则来师云前日典座来和尚何不问他共相云典座且置师云箭过新罗。

　　师在岭中时问卧龙和尚明己底人还见有己么卧龙云不见有己始明得己又问长连床上学得底是第几机卧龙云第二机师云作么生是第一机卧龙云紧峭草鞋。

　　师在岭中时有僧问如何是法身向上事师云向上与你道即不难汝唤什么作法身僧云请和尚鉴师云鉴即且置作么生说法身僧云与么与么师云此是长连床上学得底我且问你法身还解吃饭么僧无语后有僧举似梁家庵主庵主云云门直得入泥入水资福云欠一粒也不得剩一粒也不得。

　　师在雪峰与长庆西院商量雪峰上堂云尽大地撮来如粟米粒大抛向面前漆桶不会打鼓普请看西院问师雪峰与么道还有出头不得处么师云有西院云作么生是出头不得处师云不可总作野狐精见解也又云狼籍不少又云七曜丽天又云南阎浮提北郁单越。

　　师一日与长庆举赵州无宾主话雪峰当时与一蹋作么生师云某甲不与么长庆云你作么生师云石桥在向北。

　　师与长庆举石巩接三平话师云作么生道免得石巩唤作半个圣人长庆云若不还价争辨真伪师云入水见长人。

　　师到洞岩洞岩问作什么来师云亲近来洞岩云乱走作什么师云暂时不在洞岩云知过即得师云和尚乱走作什么。

　　师到疏山疏山问得力处道将一句来师云请和尚高声问疏山便高声问师云和尚蚤朝吃粥么疏山云作么生不吃粥师云乱叫唤作么又因疏山示众云老僧咸通年已前会得法身边事咸通年已后会得法身向上事师问承闻和尚咸通年已前会得法身边事咸通年已后会得法身向上事是不疏山云是师云如何是法身边事疏山云枯桩师云如何是法身向上事疏山云非枯椿师云还许学人说道理也无疏山云许你说师云枯椿岂不是明法身边事非枯椿岂不是明法身向上事疏山云是师云法身还该一切不疏山云作么生不该师指净瓶云法身还该这个么疏山云阇黎莫向净瓶边会师便礼拜师到曹山曹山示众云诸方尽把格则何不与他道一转语教伊莫疑去师便问密密处为什么不知有曹山云秪为密密所以不知有师云此人作么生亲近曹山云不向密密处师云不向密密处还得亲近也无曹山云始得亲近师应诺诺师问曹山如何是沙门行曹山云吃常住苗稼者师云便与么去时如何曹山云你还畜得么师云学人畜得曹山云你作么生畜师云着衣吃饭有什么难曹山云何不道披毛戴角师便礼拜。

　　因　长老举菩萨手中执赤幡问师作么生师云你是无礼汉　云作么生无礼师云是你外道奴也作不得。

　　师到天童天童云你还定当得么师云和尚道什么天童云不会即目前包褁师云会即目前包褁。

　　因见信州鹅湖上堂云莫道未了底人长时浮逼逼地设使了得底人明得知有去处尚乃浮逼逼地师下来举此语问首座适来和尚示众云未了底人浮逼逼地了得底人浮逼逼地意作么生首座云浮逼逼地师云首座在此久住头白齿黄作这个语话首座云未审上座又作么生师云要道即得见即便见若不见莫乱道首座云秪如堂头道浮逼逼地又作么生师云头上着枷脚下着杻首座云与么则无佛法也师云此是文殊普贤大人境界。

　　师行脚时有官人问还有定乾坤底句么师云苏噜苏噜悉哩萨诃。

　　师到江州有陈尚书请师斋相见便问儒书中即不问三乘十二分教自有座主作么生是衲僧行脚事师云曾问几人来尚书云即今问上座师云即今且置作么生是教意尚书云黄卷赤轴师云这个是文字语言作么生是教意尚书云口欲谈而辞丧心欲缘而虑忘师云口欲谈而辞丧为对有言心欲缘而虑忘为对妄想作么生是教意尚书无语师云见说尚书看法华经是否尚书云是师云经中道一切治生产业皆与实相不相违背且道非非想天有几人退位尚书无语师云尚书且莫草草十经五论师僧抛却特入丛林十年二十年尚不奈何尚书又争得会尚书礼拜云某甲罪过。

　　师到归宗僧问大众云集合谈何事归宗云两两三三僧云不会归宗云三三两两师却问其僧归宗意旨如何僧云全体与么来师云上座曾到潭州龙牙么僧云曾到来师云打野榸汉。

　　师因乾峰上堂云法身有三种病二种光须是一一透得更须知有照用临时向上一窍在乾峰乃良久师便出问庵内人为什么不见庵外事乾峰呵呵大笑师云犹是学人疑处在乾峰云子是什么心行师云也要和尚相委乾峰云直须与么始解稳坐地师应诺诺乾峰示众云举一不得举二放过一着落在第二师出众云昨日有人从天台来却往径山去乾峰云典座来日不得普请便下座师问乾峰请师答话乾峰云到老僧也未师云与么则学人在迟也乾峰云与么那与么那师云将谓猴白更有猴黑。

　　师到灌溪时有僧举灌溪语云十方无壁落四面亦无门净裸裸赤洒洒没可把问师作么生师云与么道即易也大难出僧云上座不肯和尚与么道那师云你适来与么举那僧云是师云你驴年梦见灌溪么僧云某甲话在师云我问你十方无壁落四面亦无门净裸裸赤洒洒没可把你道大梵天王与帝释商量个什么事僧云岂干他事师喝云逐队吃饭汉陈尚书问云居供养主云云居高低于弟子主无语尚书问师师云尚书莫教话堕。

　　师在岭中时问一老宿一切时中如何辩明老宿云唤什么作一切时中师云释迦老子道了也弥勒犹自不知又见一老宿上堂云若是商量举觉如当门利剑相似一句下须有杀活始得师出众云和尚上堂多时大众归堂老宿云道什么师云日月易流。

　　师在岭中顺维那处起彼时问古人竖起拂子放下拂子意旨如何维那云拂前见拂后见师云如是如是又云是诺伊是不诺伊又云可知礼也。

　　师闻洛浦勘僧云近离甚处僧云荆南洛浦云有一人与么去还逢么僧云不逢洛浦云为甚么不逢僧云若逢即头粉碎洛浦云阇黎三寸甚密师后于江西见其僧问云还有此语不僧云有师云洛浦倒退三千里。

　　师在灵树知圣大师会中为首座时僧问知圣如何是祖师西来意知圣云老僧无语却问僧忽然上碑合著得什么语时有数僧下语皆不契知圣云汝去请首座来洎师至知圣乃举前话问师师云也不难知圣云着得什么语师云有人问如何是祖师西来意但云师知圣深肯。

　　上堂

　　师上堂良久云夫唱道之机固难谐剖若也一言相契犹是多途况复忉忉有何所益然且教乘之中各有殊分律为戒学经为定学论为慧学三藏五乘五时八教各有所归然一乘圆顿也大难明直下明得与衲僧天地悬殊若向衲僧门下句里呈机徒劳伫思门庭敲磕千差万别拟欲进步向前过在寻佗舌头露布从上来事合作么生向这里道圆道顿得么这边那边得么莫错会好莫见与么道便向不圆不顿处卜度这里也须是个人始得莫将依师语相似语测度语到处呈中将为自己见解莫错会秪如今有什么事对众决择看时有州主何公礼拜问云弟子请益师云目前无异草有官问佛法如水中月是不师云清波无透路进云和尚从何得师云再问复何来进云正与么时如何师云重叠关山路有官问千子围绕何者为的师云化下住持已奉来问问今日开筵将何指教师云来风深辨进云莫秪这便是么师云错问从上古德以心传心今日请师将何施设师云有问有答进云与么则不虚施设也师云不问不答问凡有言句皆是错如何是不错师云当风一句起自何来进云莫秪这便是也无师云莫错问如何是啐啄之机师云响进云还应也无师云且缓缓问如何是学人的的事师云痛领一问问如何是教外别传一句师云对众问将来师云莫道今日瞒诸人好抑不得已向诸人前作一场狼籍忽被明眼人见成一场笑具如今避不得也且问汝诸人从来有什么事欠少什么向汝道无事已是相埋没也须到这个田地始得亦莫趁口乱问自己心里黑漫漫地明朝后日大有事在你若根思迟回且向古人建化门头东觑西觑看是什么道理你欲得会么都缘是你自家无量劫来妄想浓厚一期闻人说着便生疑心问佛问法问向上问向下求觅解会转没交涉拟心即差况复有言莫是不拟心是么更有什么事珍重问如何是云门一曲师云腊月二十五进云唱者如何师云且缓缓问如何是祖师西来意师云日里看山问如何是和尚家风师云久雨不晴进云如何是久雨不晴师云晒　着问如何是不带眹师云天台普请南岳游山问如何是向上一路师云九九八十一问如何是学人自己师云游山玩水进云如何是和尚自己师云赖遇维那不在问如何是教主师云太无礼生问如何是一代时教师云对一说问如何是正法眼师云普问如何是端坐念实相师云河里失钱河里捷问如何是沙门行师云会不得进云为什么会不得师云秪守会不得问如何是寻常之用师云且那里葛藤去问如何是教意师云你看什么经僧云般若经师云一切智智清净还梦见未僧云一切智智清净且置如何是教意师云心不负人面无惭色放你三十棒问如何是报得四恩三有去师云抱头哭苍天问如何是正法眼师云粥饭气问如何是三昧师云到老僧一问还我一句来问如何是诸佛出身处师云东山水上行问乞师指个入路师云吃粥吃饭。

　　师示众云我事不获已向你诸人道直下无事早是相埋没也更欲蹋步向前寻言逐句求觅解会千差万别广设问难赢得一场口滑去道转远有什么歇时秪此个事若在言语上三乘十二分教岂是无言语因什么道教外别传若从学解机智秪如十地圣人说法如云如雨犹被诃责见性如隔罗縠以此故知一切有心天地悬殊虽然如是若是得底人道火何曾烧口终日说事未尝挂着唇齿未曾道着一字终日着衣吃饭未曾触着一粒米挂着一缕丝虽然如此犹是门庭之说须是实得与么始得若约衲僧门下句里呈机徒劳伫思直饶一句下承当得犹是瞌睡汉时有僧问如何是一句师云举问如何是说时默师云清机历掌进云如何是默时说师云嗄进云不默不说时如何师将棒趁僧问如何是云门剑师云祖问如何是诸佛出身处师云更请一问问如何是露地白牛师云觌机无改路进云放着什么处师云再举不逾尘问如何是尘尘三昧师云桶里水钵里饭问如何是一如体玄师云欠你一问问如何是玄中的师云　进云如何即是师云速退速退妨他别人问问如何是非思量处师云识情难测问凿壁偷光时如何师云恰问一言道尽时如何师云裂破进云和尚作么生下手拈掇师云拈取粪箕扫帚来问如何举唱即得不负来机师云道什么进云还可来意也无师云且缓缓师云三乘十二分教横说竖说天下老和尚纵横十字说与我拈针锋许说底道理来看与么道早是死马医虽然如是有几个到此境界不敢望你言中有响句里藏锋瞬目千差风恬浪静伏惟尚飨问如何是透法身句师云北斗里藏身问如何是本来宗师云不问不答问如何是三界唯心万法唯识师云我今日不答话进云为什么不答话师云驴年会么问如何是吹毛剑师云骼又云胔问如何是内外光师云向什么处问学云如何明达师云忽然有人问你作么生道进云明达后如何师云明即且置还我达来问如何是切急一句师云吃问如何是本来心师云举起分明问如何是衲僧孔窍师云放过一着进云请师道师云对牛弹琴问如何是大乘修行师云一榼在手问如何是一切智智清净师云僧堂入佛殿问如何是不挂唇吻一句师云合取狗口问如何是海印三昧师云你但礼拜问着待我东行西行问如何转动即得不落阶级师云南斗七北斗八。

　　上堂云诸兄弟尽是诸方参寻知识决择生死到处岂无老宿垂慈方便之辞还有透不得底句么出来举看待老汉与汝大家商量有么有么时有僧出拟伸问次师云去去西天路迢迢十万余便下座问如何是当今施设师云道即不难鉴从何来问如何是不睡底眼师云不省问如何是不犯之令师云那个师僧还见么问如何是大人相师乃擎拳问如何是学人急切处师云你怕我不知问如何是佛法大意师云一佛二菩萨问如何是雪岭泥牛吼师云山河走进云如何是云门木马嘶师云天地黑问如何是兄弟添十字师云我共你说葛藤问如何是和尚为人一句师云心不负人面无惭色速礼三拜问如何是天然之事师云蹋步向前作什么问如何是教意师云吃嘹舌头更将一问来问如何是七纵八横师云放你一着。

　　上堂云举一则语教汝直下承当早是撒屎着你头上也直饶拈一毛头尽大地一时明得也是剜肉作疮虽然如此也须是实到这个田地始得若未且不得掠虚却须退步向自己根脚下推寻看是什么道理实无丝发许与汝作解会与汝作疑惑况汝等且各各当人有一段事大用现前更不烦汝一毫头气力便与祖佛无别自是汝诸人信根浅薄恶业浓厚突然起得如许多头角担钵囊千乡万里受屈作么且汝诸人有什么不足处大丈夫汉阿谁无分独自承当尚犹不着便不可受人欺瞒取人处分才见老和尚开口便好把特石蓦口塞便是屎上青蝇相似斗咂将去三个五个聚头商量苦屈兄弟古人一期为汝诸人不奈何所以垂一言半句通你入路知是般事拈放一边自着些子筋骨岂不是有少许相亲处快与快与时不待人出息不保入息更有什么身心闲别处用切须在意珍重。

　　上堂良久云触目不会道运足焉知路僧问如何是触目菩提师云与我拈却佛殿问如何是最初一句师云九九八十一僧便礼拜师云近前来僧便近前师便打问如何是实学底事师云大好消息进云毕竟是谁家之子师云腊月二十五问承教有言一切智智清净时如何师便唾之进云古人方便又作么生师云来来截却汝脚跟换却汝髑髅钵盂里拈却匙箸拈却鼻孔来进云甚处有许多般师云这掠虚汉便打问如何是禅师云是进云如何是道师云得问如何是一切法皆是佛法师云三家村里老婆盈衢溢路会么学云不会师云非但汝不会大有人不会在问学人簇簇地商量个什么师云大众久立。

　　上堂云尽乾坤一时将来着你眼睫上你诸人闻与么道不敢望汝出来性躁打老僧一掴且缓缓仔细看是有是无是个甚么道理直饶你向这里明得若遇衲僧门下好椎脚折若是个人闻道什么处有老宿出世便好蓦面唾污我耳目汝若不是个手脚才闻人举便承当得早落第二机也汝不看他德山和尚才见僧入门拽拄杖便趁睦州和尚见僧来便云现成公案放你三十棒自余之辈合作么生若是一般掠虚汉食人脓唾记得一堆一担搕　到处驰骋驴唇马嘴夸我解问十转五转话饶你从朝问至夜答到夜论劫还梦见么什么处是与人着力处似这般底有人屈衲僧斋也道得饭吃有什么共语处他日阎罗王面前不取你口解说诸兄弟若是得底人他家依众遣日若未得切莫掠虚不得容易过时大须仔细古人大有葛藤相为处秪如雪峰和尚道尽大地是你夹山和尚道百草头上荐取老僧闹市里识取天子洛浦和尚云一尘才起大地全收一毛头狮子全身总是你把取翻覆思量看日久岁深自然有个入路此个事无你替代处莫非各在当人分上老和尚出世秪为你作个证明你若有个入路少许来由亦昧汝不得若实未得方便拨你即不可兄弟一等是蹋破草鞋行脚抛却师长父母直须着些子眼睛始得若未有个入头处遇着本色咬猪狗手脚不惜性命入泥入水相为有可咬嚼眨上眉毛高挂钵囊十年二十年办取出头莫愁不成办直是今生未得来生亦不失却人身向此门中亦乃省力不虚辜负平生亦不辜负施主师长父母直须在意莫空过时游州猎县横担拄杖一千里二千里走这边经冬那边过夏好山好水堪取性多斋供易得衣钵苦屈苦屈图他一斗米失却半年粮如此行脚有什么利益信心檀越一把菜一粒米怎么生消得直须自看无人替代时不待人一日眼光落地前头将何抵拟莫一似落汤螃蟹手脚忙乱无你掠虚说大话处莫将等闲空过时光一失人身万劫不复不是小事莫据目前俗子尚云朝闻道夕死可矣况我沙门合履践何事大须努力珍重问如何是诸佛出身处师云佛前装香佛后合掌问十二时中如何得不被诸境惑去师云三门头合掌问四面森森如何是灵树师云风鸣雨息进云如何是灵树枝条师云晒　皮草问如何是触目菩提师云拈却露柱学云露柱岂干他事师云驴年会么问醍醐上味为什么翻成毒药师云　问如何是活师云心不负人学云如何是杀师云三日后不得唱衣学云不杀不活时如何师以拄杖趁出问学人与么来请师实说师云知问金刚为什么倒地师云不着力问杀父杀母佛前忏悔杀佛杀祖向什么处忏悔师云露问不起一念还有过也无师云须弥山问如何是和尚家风师云有读书人来报问学人有疑请师不责从上宗乘事作么生师云三拜不虚问生死到来如何排遣师云在甚么处问如来唯一说无二说如何是如来说师云那个师僧何不问问闇中如何辨主师云务原是什么人坐问学人实问请师实答师云你作么生辨进云正当与么时如何师云的问从上古德以何为的师云看取舌头。

　　上堂云诸和尚子莫妄想天是天地是地山是山水是水僧是僧俗是俗良久云与我拈案山来看便有僧问学人见山是山见水是水时如何师云三门为什么从这里过进云与么则不妄想去也师云还我话头来。

　　上堂良久云还有人道得么道得底出来众无语师拈拄杖云适来是个小屎坑如今是个大屎坑下座问万法归一一即不问如何是万法师云你来这里说葛藤瞒我问圣僧为什么被大虫咬师云与天下人作榜样问十二时中如何用心即得不负于上来师云省力进云省力事如何师云省取前话问万机不到处如何知有师云该得么进云日用事如何师云一箭到新罗大汉国里说葛藤问学人拟伸一问还许也无师云佛不夺众生所愿问如何举唱即得不负来机师云痛领一问问千圣功圆冥然时如何击琢师云句里明人问三界中何物胜于佛师云通你一问问摘叶寻枝即不问如何是直截根源师云速礼三拜问己事未明如何指示师云不避来机还当得么问尽其机来师还接也无师云一问不错学云一问且置师还接不师云细看前话问毗卢向上即不问虚空请师留些子师云把却汝咽喉你作么生道问如何是学人自己师云一叉一劄进云莫便是不师云苏噜苏噜。

　　上堂云今日与诸人举一则语大众耸听良久有僧出礼拜拟伸问次师以拄杖趁云似这般灭胡种长连床上纳饭阿师堪什么共语处这般打野榸汉以拄杖一时趁下问大众云集合谈何事师云向下文长付在来日进云便与么去时如何师云堕进云什么处是堕师云长连床上饱吃饭了脱空妄语问灵山一会何似今日师云言中有响学云当今事作么生师云不烦再问问以字不成八字不是未审是什么字师云九九八十一进云学人不会请师指示师云我又辜你什么处问从上古德得个什么便称尊贵师云爱问不爱答进云与么则不假和尚舌头嚼去也师云熨斗煎茶铫不同问和尚为人语话还有未道着底句也无师云说不及进云为什么如此师云秪为如此问大拍盲底人来师还接也无师放身倒问如何是云门山师云庚峰定穴问牙齿敲磕皆落名言如何得不落古人踪师云通机自辨问如何是和尚家风师云皮枯骨瘦问如何是道师云七颠八倒进云为什么如此师云一不得向二不得开问暗室得明时如何师云朗州此去多少。

　　上堂云一言才举千差同辙该括微尘犹是化门之说若是衲僧合作么生若将祖意佛意这里商量曹溪一路平沉还有人道得么道得底出来时有僧问如何是超佛越祖之谈师云糊饼进云这个有什么交涉师云灼然有什么交涉师乃云你勿可作了见人道着祖师意便问超佛越祖之谈你且唤什么作佛唤什么作祖即说超佛越祖之谈便问个出三界你把将三界来有什么见闻觉知隔碍着你有甚声色法与汝可了了个什么碗以那个为差殊之见他古圣勿奈你何横身为物道个举体全真物物觌体不可得我向汝道直下无事早是相埋没了也你若实未得个入头处且中独自参详除却着衣吃饭屙屎送尿更有什么事无端起得如许多般妄想作什么更有一般底如等闲相似聚头举得个古人话识性记持妄想卜度道我会佛法了也秪管说葛藤取性过日更嫌不称意千乡万里抛却父母师资作这去就这个打野榸汉有什么死急行脚去以拄杖便趁下问父母不听不得出家如何得出家师云浅进云学人不会师云深问从上来事请师提纲师云朝看东南暮看西北进云便与么会时如何师云东家点灯西家暗坐问当今一句请师道师云放你一线道还我一句来问不涉廉纤请师道师云一怕汝不问二怕汝不举三到老僧　跳四到你退后速道速道僧便礼拜师便打问万机丧尽时如何师云与我拈佛殿来与汝商量进云岂干他事师咄云这掠虚汉问目前荡尽时如何师云热发作么其僧礼拜而退师云且来且来僧近前师便棒云这掠虚汉諕我问如何是法王主师云叉手着问盲龟值浮木孔时如何师云老僧叉手去也。

　　上堂云故知时运浇漓代干像季近日师僧北去言礼文殊南去谓游衡岳与么行脚名字比丘虚消信施苦哉苦哉问着黑漆相似秪管取性过日设有三个两个狂学多闻记持话路到处觅相似语句印可老宿轻忽上流作薄福业他日阎罗王钉钉之时莫道无人向汝道若是初心后学直须摆动精神莫空记说多虚不如少实向后秪是自赚有什么事近前问学人正在迷途请师一接师云道什么问如何是教意师云答犹未了进云和尚什么处答师云将谓汝灵利问如何是衲僧正眼师云那个师僧近前来其僧近前师咄云去问如何会得和尚一句师云腊月二十五问教中即不问如何是宗门中事师云既有来问速礼三拜问绝消息处如何履践师云三十年后进云秪今如何师云莫乱统问性源还有语也无师云莫问问佛病祖病将何医师云审即谐进云将何医师云幸有力问百步穿杨请师指的师云答这话去也问言诠不及处如何体会师云对众快礼三拜问伶俜之子如何进步师云目前不辨进云岂无尊贵师云不较多进云作么生师云作么生问凡有言说皆是葛藤如何是不葛藤师云大有人见汝问问急急相投请师指教师云作么生道进云不会请师道师云作么。

　　上堂云大众汝等还有郓州针么若有试将来看有么有么众无对师云若无散披衣裳去也便下座。

　　上堂大众集定乃以拄杖指云乾坤大地微尘诸佛总在里许争佛法觅胜负还有人谏得么若无人谏得待老僧与汝谏看时有僧云请和尚谏师云这野狐精问尽大地人来师如何接师云提纲有路进云莫秪这便是指示不师云合取狗口问时中不明如何得不落缘尘去师云闭门哭苍天问十二时中如何体悉师云不难辨进云还有学人入头处也无师云细看前话问灵山一会迦叶亲闻未审闻个什么句师云不避来锋速道速道进云是什么句师云掣电之机徒劳伫思问千圣不传古今不历如何是和尚接人一句师云触忤老兄得么进云如何是接人一句师云作么问有何迳要令学人心息师云放你三十棒问目前坦然时如何师云海水在汝头上进云还着得也无师云向这里脱空妄语问施主设斋将何报答师云量才补职进云不会师云不会即吃饭问如何是向上事师云截却汝肚肠换却匙箸拈将钵盂来看僧无对师云这掠虚汉问如何是佛法大意师云来锋有路问如何是学人转身处师云利问一口吞尽时如何师云我在汝肚里进云和尚为甚么在学人肚里师云还我话头来。

　　上堂良久云秪这个带累杀人便下座。

　　上堂云道即道了也时有僧出礼拜欲伸问次师拈拄杖便打云识什么好恶这一般打野榸汉总似这个僧争消得施主信施恶业众生总在这里觅什么干屎橛咬以拄杖一时趁下问牛头未见四祖时如何师云家家观世音进云见后如何师云火里蝍蟟吞大虫问如何是禅师云拈却一字得么问扶桑柯畔日轮未出时如何师云知问背楚投吴时如何师云面南看北斗问六国未宁时如何师云千里何明进云争奈不明何师云赖遇适来道了问如何是本源师云受什么人供养问如何是直截一路师云主山后进云谢师指示师云合取皮袋问曹溪的旨请师垂示师云三十年后问密室玄宫时如何师云倒进云宫中事作么生师云重问万机吐不出时如何师云大众不匿进云犹是学人疑处在师云语覆前机去问要急相应唯言不二时如何师云对众举大众可不知进云如何承当师云驴年问一生积恶者不知善一生积善者不知恶此意如何师云烛问远远投师师意如何师云七九六十三进云学人近离衡州师喝云是你草鞋跟断僧云珍重师喝云静处萨婆诃问如何是学人自己师云一佛二菩萨。

　　上堂云汝等诸人皆是河南海北来各各尽有生缘所在还自知得么试出来举看老汉与汝证明有么有么汝若不知老汉瞒汝去也汝欲得识么生缘若在向北北有赵州和尚五台文殊总在这里生缘若在向南南有雪峰卧龙西院鼓山总在这里汝欲得识么向这里识取若不见莫掠虚见么见么若不见且看老汉骑佛殿出去也珍重问六国未宁时如何师云云擎雨色问上无攀仰下无己躬时如何师云藏身一句作么生道僧便礼拜师云放过一着置将一问来僧无语师云这死虾蟆问如何是色即是空师云拄杖敲汝鼻孔问如何是和尚非时为人一句师云早朝牵犁晚间拽杷问三乘五性即不问如何是衲僧门下事师云日势稍晚速礼三拜问久值为什么不识师云测问如何是心师云心进云不会师云不会进云究竟如何师咄云静处东行西行问三界唯心万法唯识时如何师云舌根里藏身进云藏身后如何师云苏噜苏噜问如何是途中受用师云七九六十三进云如何是世谛流布师云江西湖南新罗渤海问密室不通风时如何师云响露鸣风进云如何是密室中人师云再陈难辨问直与么来时如何师云照从何立进云不去不来时如何师云前语道什么问进向无门时如何师云三千八百。

　　上堂云放你横说竖说从朝至暮无人塞你口不放你说又作么生。

　　上堂大众集良久蓦拈拄杖云看看北郁单越人见汝搬柴不易在中庭里相扑供养你更为你念般若经云一切智智清净无二无二分无别无断故僧便问如何是一切智智清净师云西天斩头截臂这里自领出去问挂锡幽岩时如何师云在什么处问如何是深中浅师云山河大地进云如何是浅中深师云大地山河进云如何是深师云朝到西天暮归唐土问迦叶入定时如何师云匿得么进云还见十方不师云好手透不出问真如湛寂妙绝无门时如何师云自机回照进云只这里如何师云莫错问千般方便诱引归源未审源中事如何师云有问有答速道将来僧应诺师云迢遥也问如何是云门剑师云揭进云用者如何师云苏噜苏噜问如何是祖师西来意师云没即道进云不会师云壮一问问能诠表里时如何师云风不入进云表里事如何师云错问万机俱罢时如何师云冢上生芝草问观身无己观外亦然时如何师云热发作么进云与么则冰消瓦解去也师便打问龙门有意进水无能时如何师云来机即易再举还难进云正与么时如何师云快。

　　上堂云我看汝诸人二三机中尚不能构得空披衲衣何益你还会么我为汝注破久后到诸方若见老宿举一指竖一拂子云是禅是道拽拄杖打破头便行若不如此尽落天魔眷属坏灭吾宗汝若实不会且向葛藤社里看我寻常向汝道微尘刹土中三世诸佛西天二十八祖唐土六祖尽在拄杖头说法神通变现声应十方你还会么若不会且莫掠虚虽然如此且谛当实见也未直饶到此田地也未梦见衲僧沙弥在三家村里不逢一人师蓦拈拄杖划地一下云总在这里又划一下云总在这里出去也珍重问古人面壁意旨如何师云念七又云定问百不会底人来师如何接师云话堕也进云什么处是话堕师云七棒对十三问承古有言了即业障本来空未了还须偿宿债未审二祖是了未了师云确问从上古德相传何事师云速礼三拜问如何是云门一路师云亲进云如何即是师云颠言倒语作么问承古有言拟心即差如何得不差师云洪机历掌进云后人再问作么生师云迟风难改问三身中阿那身说法师云要问如何是释迦身师云干屎橛问请师提纲宗门师云南有雪峰北有赵州问大彻底人见一切法是空不师云苏噜苏噜问终日切切不得个入路乞师指个入路师云当机有路问如何是超佛越祖之谈师云蒲州麻黄益州附子问如何是教意师云撩起来作么生道进云便请师道师云对牛弹琴问玄机一路如何体会师云三十年后问椁示双趺当表何事师云言进云未审师意如何师云紧峭草鞋问不是玄机亦非目击时如何师云倒一说问劫火洞然时如何师云更梦见什么。

　　上堂云天亲菩萨无端变作一条楖栗柱杖乃划地一下云尘沙诸佛尽在这里说葛藤去便下座。

　　上堂云我共汝平展遇人识人与么老婆说话尚自不会每日饱饭吃了上来下去觅什么碗这野狐队仗向这里作什么以拄杖一时趁下问初秋夏末前程忽有人问如何柢对师云大众退后进云过在什么处师云还我九十日饭钱来问学人近到法席未审家风事如何师云不历一问作么生道问十方国土中唯有一乘法如何是一乘法师云何不别问进云谢师指示师便喝问承古有言一尘遍含一切尘如何是一尘师云吃嘹舌头更将一问来问学人不问师还答也无师云将汝口挂壁上不得问一切寻常时如何师云虽然屎臭气熏我我且问你昼行三千夜行八百你钵盂里什么处着僧无对师云脱空妄语汉问如何是教眼师云速礼三拜问承古有言牛头横说竖说不知有向上关捩子如何是向上关捩子师云东山西岭青问如何是露地白牛师云归依佛归依法归依僧进云白牛何在师咄之问树凋叶落时如何师云体露金风问如何是布袋里珍珠师云说得么问如何是祖宗的子师云言中有响。

　　上堂云夫学般若菩萨须识得众生病即识得学般若菩萨病还有人拣得么出来对众拣看众无语乃云若拣不得莫妨我东行西行。

　　上堂云我今日共汝说葛藤屎灰尿火泥猪疥狗不识好恶屎坑里作活计所以道尽乾坤大地三乘十二分教三世诸佛天下老师言教一时向汝眼睫上会取去饶汝便向这里一时明得亦是不着便汉无端跳入屎坑可中于我衲僧门下过打脚折时有三僧出一时礼拜师云一状领过问如何得速超三界去师云如何得速超三界去进云是师云是即休问终日忙忙时如何师云觌机无响路进云作么生师云说不得问一摆净尽时如何师云争奈老僧何进云此是和尚分上师云这掠虚汉问如何是道师云透出一字进云透出后如何师云千里同风问古人道知有极则事如何是极则事师云争奈在老僧手里何进云某甲问极则事师便棒云吽吽正当拨破便道请益这般底到处但知乱统近前来我问你寻常在长连床上商量向上向下超佛越祖你道水牯牛还有超佛越祖底道理么僧云适来已有人问了也师云这个是长连床上学得底不要有便言有无便言无僧云若有更披毛戴角作么师云将知你只是学语之流又云来来我更问你诸人横担拄杖道我参禅学道便觅个超佛越祖底道理我且问你十二时中行住坐卧屙屎送尿至于茆坑里虫子市肆卖买羊肉案头还有超佛越祖底道理么道得底出来若无莫妨我东行西行便下座师见僧入来便云瓦解冰消僧云学人有什么过师云七棒对十三问如何是西来意师云长连床上有粥有饭问承古有言道无横径立者皆危如何是道师云普请看问如何是三乘教外一句师云阇黎一问老僧　跳三千里进云谢师指示师云住住你道老僧话作么生僧无对师云三十年后来与汝三十棒问大众云集合谈何事师云谈汝屋里老爷问曹溪一句阖国知闻未审云门一句什么人得闻师云阇黎不闻进云学人亲近得不师云仔细踟蹰看。

　　上堂云如来明星现时成道有僧问如何是明星现时成道师云近前来近前来僧近前师以拄杖打趁。

　　上堂有僧出礼拜云请师答话师召大众大众举头师便下座。

　　上堂良久有僧出礼拜师云太迟生僧应诺师云这漆桶。

　　上堂云有解问话者置将一问来僧出礼拜云请师鉴师云抛钓钓鲲鲸钓得个虾蟆僧云和尚莫错师云朝走三千暮走八百作么生僧无语师便打。

　　上堂僧问如何是本源师拈起拄杖云若是提起即向上去也僧又问如何是本源师云南赡部洲北郁单越问普贤为什么骑象文殊为什么骑师子师云我无象也无师子且骑佛殿出三门去也问如何是教意师云山河大地又云正好辨犹是曲说教意若约提纲即未在问一切智通无障碍时如何师云扫地泼水相公来问随流认得性时如何师云东堂月朗西堂闇问如何是三乘教外别传底事师云你若不问我即不答你若问我即朝到西天暮归唐土僧云乞师指示师云一不成二不是问如何是祖师西来意师云青天白日寱语作么问如何是佛法大意师云日里麒麟看北斗问学人到这里为什么道不得师云野狐窟里坐问不落古今是何曲调师拽拄杖便下座问如何是佛法大意师云面南看北斗问古人斩蛇意旨如何师便打问如何是和尚家风师云阇黎受戒太早问如何是宾中主师云骑一问进云如何是主中主师云叉手着进云宾主相去多少师云如眼如目进云合谈何事师云三九二十七问自到和尚法席不会乞师指示师云截却你头得么问乞师指示令学人顿息昏迷师云襄州米作么价问二尊相见时如何师云不是偶然。

　　上堂云天帝释与释迦老子在中庭里相争佛法甚闹便下座问如何是曹溪的的意师云老僧爱瞋不爱喜进云为什么如此师云路逢剑客须呈剑不是诗人不献诗问二尊相见共谈何事师云不决即道问人天交接其意如何师云对众呈机。

　　上堂云和尚子且须明取衲僧鼻孔且作么生是衲僧鼻孔乃云摩诃般若波罗蜜今日大普请便下座问如何是西来意师云山河大地进云向上更有事也无师云有进云如何是向上事师云释迦老子在西天文殊菩萨居东土问父母俱丧时如何师云俱丧且置那个是你父母僧云苦痛深师云灼然灼然问如何是大施主师云对机不辨问彻底冥蒙底人来师如何拯济师云两重公案一状领过问说教当为何人师云近前来高声问僧近前问师便打问和尚年多少师云七九六十八进云为什么七九六十八师云我为你减却五年。

　　上堂云和尚子直饶你道有什么事犹是头上安头雪上加霜棺木里眨眼灸瘢上更着艾爝这个是一场狼籍不少也你合作么生各自觅个托生处好莫空游州猎县秪欲捏搦闲言语待老和尚口动便问禅问道向上向下如何若何大卷抄将去　向皮袋里卜度到处火炉边三个五个聚头举口喃喃地便道这个是公才语这个是就处打出语这个是事上道底语这个是体语体汝屋里老爷老娘噇却饭了只管说梦便道我会佛法了也将知与么行脚驴年得休歇么更有一般底才闻说个休歇处便向阴界里闭目合眼老鼠孔里作活计黑山下坐鬼趣里体当便道我得个入路也还梦见么这般底打杀万个有什么罪过唤作打底不遇作家至竟只是个掠虚汉你若实有个见处拈将来共汝商量莫空过不识好恶謥謥詷詷地聚头说葛藤莫教老僧见捉来勘不相当槌折腰莫言不道汝皮下还有血么到处自欲受屈作么这灭胡种尽是野狐群队总在这里作么以拄杖一时趁下问十方薄伽梵一路涅槃门如何是一路涅槃门师云我道不得进云和尚为什么道不得师云是你举话即得问如何是法说师云大众久立速礼三拜如何是随意说师云晨时有粥斋时有饭如何是随宜说师云三德六味施佛及僧如何是方便说师云是汝鼻孔重三斤半如何是大悲说师云归依佛法僧问生死根源即不问如何是目前三昧师云吃嘹舌头三千里进云今日得遇和尚也师云放你三十棒问乞师指示师云上大人丘乙己进云学人不会师云化三千七十士问不离三德六味还有佛法也无师云秪怕你不问进云请师道师云三德六味施佛及僧。

　　上堂云眼睫横亘十方眉毛上透乾坤下透黄泉须弥山塞却汝咽喉还有会处么若会得拽取占波国共新罗国斗额。

　　上堂云江西即说君臣父子湖南即说他不与么我此间即不如此良久云汝还见壁么。

　　上堂云去去递相钝置有什么了时却问众云我与么道还有过么问如何是祖师西来意师云一不得问进云诺师咄云话也不领问今日供养罗汉罗汉还来也无师云汝若不问我即不道进云请师道师云三门头合掌佛殿里装香问如何是衲僧本分事师云南有雪峰北有赵州进云请和尚不繁辞师云不得失却问学云诺师便打问承古有言会即事同一家不会即离牙擘齿如何得事同一家师云乱走作么。

　　上堂云从上来且是个什么事如今抑不得已且向汝诸人道尽大地有什么物与汝为对为缘若有针锋与汝为隔为碍与我拈将来唤什么作佛作祖唤什么作山河大地日月星辰将什么为四大五蕴我与么道唤作三家村里老婆说话忽然遇着本色行脚汉闻与么道把脚拽向阶下有什么罪过虽然如此据个什么道理便与么莫趁口快向这里乱道须是个汉始得忽然被老汉脚跟下寻着勿去处打脚折有什么罪过既与么如今还有问宗乘中话么待老汉答一转了东行西行有僧拟问次师以拄杖劈口打便下座问师子颦呻时如何师云颦呻且置试哮吼看僧应诺师云这个是老鼠啼。

　　上堂云我有一句语不敢望你会还有人举得么良久云将谓胡须赤更有赤须胡便下座。

　　上堂云不得已且作死马医向汝道是个什么是东是西是南是北是有是无是见是闻是向上是向下是与么是不与么这个唤作三家村里老婆说话是你有几个到此境界相当即相当不相当静处萨婆诃便下座。

　　上堂云诸方老和尚道须如有声色外一段事似这个语话诳諕人家男女三间法堂里独自妄想未曾梦见我本师宗旨在作么生消得他信施腊月三十日个个须偿他始得任汝　跳去是你诸人各自努力珍重问目前无一法还免得生死不师云你驴年未免得在问如何是道师云去进云学人不会乞师道师云阇黎公验分明何在重判问维摩一默还同说也无师云痛领一问进云与么则同说也师云适来道什么问如何是清净法身师云花药栏进云便与么会时如何师云金毛师子。

　　上堂因闻钟鸣乃云世界与么广阔为什么钟声披七条。

　　上堂云不可雪上加霜去也珍重便下座。

　　上堂云诸方老秃奴曲木禅床上坐地求名求利问佛答佛问祖答祖屙屎送尿也三家村里老婆传口令相似识个什么好恶总似这般底水也难消。

　　上堂云人人自有光明在看时不见暗昏昏便下座师入京在受春殿圣上问如何是禅师云皇帝有敕臣僧对师在文德殿赴斋有鞠常侍问灵树果子熟也未师云什么年中得信道生。

　　上堂云你诸人无端走来这里觅什么老僧只解吃饭屙屎别解作什么你诸方行脚参禅问道我且问你诸方参得底事作么生试举看又云中间諕汝屋里老爷得么向老汉胐臀后觅得些子涕唾嚼将为自己便道我解禅解道饶你念得一大藏教拟作么生去古人事不得已见你乱走向汝道菩提涅槃是埋没你是钉橛系却你又见你不会向汝道非菩提涅槃知是般事早是不着便也又更觅他注解这般底灭胡种族从上来总似这般何处到今日我向前行脚时有一般人与我注解他是不恶心被我一日觑见是一场笑具是我三五年不死这般灭胡种底一斧打脚折如今诸方大有出世纽捏你何不去彼中在这里觅什么干屎橛师便下地以拄杖一时打趁下去问如何是万法一决师云莫教失却问问死中得活时如何师云朝行三千夜行八百问大众云集合谈何事师云今日放下令行去也僧礼拜师便打问如何是学人自己师云怕我不知问如何是透法身句师云海晏河清道士问视听无声无形老君说了也云门一句请师指示师云迢然西天路道士无语师拟下座道士云再请师举扬宗旨师云道得底出来众无对师云与么则辜负请主去也便下座。

　　上堂大众集定师乃拈起拄杖云不得已且向这里会取看看三门在露柱上便下座。

　　师有时顾视僧曰鉴僧拟对之则曰咦丛林因目师为顾鉴咦后德山圆明禅师删去顾字谓之抽顾颂。

　　室中语要

　　师示众云尽十方世界乾坤大地以拄杖一画百杂碎三乘十二分教达磨西来放过即不可若不放过不消一喝。

　　示众云西天二十八祖唐土六祖天下老和尚总在拄杖头上直饶会得倜傥分明只在半途若不放过尽是野狐精师一日云古来老宿皆为慈悲之故有落草之谈随语识人若是出草之谈即不与么若与么便有重话会语不见仰山和尚问僧近离甚处僧云庐山仰山云曾游五老峰么僧云不曾游仰山云阇黎不曾游山师云此语皆为慈悲之故有落草之谈有时云若言即心即佛权且认奴作郎生死涅槃恰似斩头觅活若说佛说祖佛意祖意大似将木患子换却你眼睛相似。

　　举古云闻声悟道见色明心师云作么生是闻声悟道见色明心乃云观世音菩萨将钱来买糊饼放下手云元来秪是馒头师有时云灯笼是你自己把钵盂噇饭饭不是你自己有僧便问饭是自己时如何师云这野狐精三家村里汉复云来来不是你道饭是自己僧云是师云驴年梦见三家村里汉师有时云真空不坏有真空不异色僧便问作么生是真空师云还闻钟声么僧云此是钟声师云驴年梦见么。

　　举疏山和尚问僧什么处来僧云岭中来疏山云曾到雪峰么僧云曾到疏山云我已前到时是事不足如今作么生僧云如今足也疏山云粥足饭足僧无语师云粥足饭足。

　　举孚上座参雪峰雪峰闻乃集众孚到法堂上顾视雪峰便下看知事明日却上礼拜云某甲昨日触忤和尚雪峰云知是般事便休时有僧问师作么生是触忤和尚处师便打。

　　举僧问资福古人拈槌竖拂意旨如何资福云古人与么那僧云拈槌竖拂又作么生资福便喝出师云古人是什么眼目僧云和尚作么生师云驴年会么僧无对师复召僧来来僧近前师以拂子蓦口打。

　　举三平颂云即此见闻非见闻师云唤什么作见闻无余声色可呈君师云有什么口头声色个中若了全无事师云有什么事体用无妨分不分师云语是体体是语复拈起拄杖云拄杖是体灯笼是用是分不分不见道一切智智清净。

　　举一宿觉云幻化空身即法身师拈起拄杖云尽大地不是法身。

　　举僧问赵州某甲乍入丛林乞师指示赵州云吃粥了也未僧云吃粥了也赵州云洗钵盂去师云且道有指示无指示若道有指示向他道什么若道无指示这僧何得悟去。

　　举僧问雪峰乞师指示雪峰云是什么其僧于言下大悟师云雪峰向伊道什么师有时云平地上死人无数过得荆棘林是好手僧云与么则堂中第一座有长处也师云苏噜苏噜。

　　举无情说法忽闻钟声云释迦老子说法也蓦拈起拄杖问僧这个是什么僧云拄杖子师云驴年梦见师一日云三家村里卖卜东卜西卜忽然卜着也不定僧便问忽然卜着时如何师云伏惟师有时云大用现前不存轨则僧便问如何是大用现前师乃拈拄杖高声唱云释迦老子来也师有时以拄杖打火炉一下大众眼目定动师乃云火炉　跳上三十三天见么见么众无语师云无智人前莫说打你头破百裂师有时云看看法身变作灯笼超佛越祖之谈从你脚跟下过也僧云脚跟下认得时如何师云钝置杀我僧云与么则迥然不在这里也师云十万八千。

　　举槃山语云光境俱忘复是何物师云直饶与么道犹在半途未是透脱一路僧便问如何是透脱一路师云天台华顶赵州石桥。

　　举仰山云如来禅即许师兄会僧便问如何是如来禅师云上大人又拈起扇子云我唤作扇子你唤作什么僧无语师云扇子上说法灯笼里藏身作么生僧却问如何是和尚禅师叱云元来秪在这里。

　　举雪峰唤僧近前来僧近前雪峰云去师举了问僧你作么生道得叉手句你若道得叉手句即见雪峰。

　　举三祖云一心不生万法无咎师云秪这里悟了乃拈起拄杖云乾坤大地有什么过。

　　举一宿觉云一切数句非数句与吾灵觉何交涉师云行住坐卧不是灵觉唤什么作数句。

　　举槃山云光境俱忘复是何物师云东海里藏身须弥山上走马复以拄杖打床一下大众眼目定动乃拈拄杖趁散云将谓灵利这漆桶。

　　举僧问乾峰十方薄伽梵一路涅槃门未审路头在什么处乾峰以拄杖划云在这里师拈起扇子云扇子　跳上三十三天筑着帝释鼻孔东海鲤鱼打一棒雨似盆倾相似会么师有时云诸方拈槌竖拂云会么但云莫压良为贱却云是是待伊拟议便打。

　　举教云心生种种法生心灭种种法灭乃拈起拄杖云重多少僧云半斤师云驴年梦见。

　　举夹山语云百草头上荐取老僧师合掌云不审不审又以拄杖指露柱云夹山变作露柱也看看。

　　举仰山问僧近离甚处僧云向南仰山拈起拄杖云彼中还说这个么僧云不说仰山云不说这个还说那个么僧云不说仰山名大德参堂去僧便去仰山复召其僧僧应诺仰山云近前来僧近前仰山便打师云仰山若无后语争识得人。

　　举雪峰唤僧近前来僧近前雪峰云甚处去僧云普请去雪峰云去师云此是随语识人。

　　举参同契云回互不回互师云作么生是不回互乃以手指板头云这个是板头作么生是回互师云唤什么作板头。

　　举见闻觉知无障碍声香味触常三昧师云一切处不是三昧行时不是三昧有处云声香味触体在一边声香味触在一边见解偏枯。

　　举夹山坐次洞山到来云作么生夹山云秪与么师代洞山云不放过又作么生代夹山便喝师又拈夹山云秪与么元来秪在虾蟆窟里又云秪与么也难得。

　　举祖师偈云法法本来法师云行住坐卧不是本来法一切处不是本来法秪如山河大地与你日夕着衣吃饭有什么过又云法本法无法师拈起拄杖云不是本无法。

　　举傅大士颂云空手把锄头步行骑水牛师云是你从向北骑一头水牯牛到这里乃拈起拄杖云不见道千头万头到这里但识取一头。

　　举宝公云如我身空诸法空千品万类悉皆同师云你立不见立行不见行四大五蕴不可得何处见有山河大地来是你每日把钵盂噇饭唤什么作饭何处更有一粒米来。

　　举一切声是佛声一切色是佛色师拈起拂子云是什么若道是拂子三家村里老婆禅也不会。

　　举南方禅客问国师此间佛法如何国师云身心一如身外无余师云山河大地何处有也师有时云要识祖师么以拄杖指云祖师在你头上　跳要识祖师眼睛么在你脚跟下又云这个是祭鬼神茶饭然虽如此鬼神也无厌足师有时云若说菩提涅槃真如解脱是烧枫香供养你若说佛说祖是烧黄熟香供养你若说超佛越祖之谈是烧瓶香供养你归依佛法僧下去师一日拈起拄杖举教云凡夫实谓之有二乘析谓之无缘觉谓之幻有菩萨当体即空乃云衲僧见拄杖但唤作拄杖行但行坐但坐总不得动着。

　　举夹山语云百草头上荐取老僧闹市里识取天子又云一尘才起大地全收。

　　举雪峰云三世诸佛向火焰上转大法轮师云火焰为三世诸佛说法三世诸佛立地听师因吃茶了拈起盏子云三世诸佛听法了尽钻从盏子底下去也见么见么若不会且向多年历日里会取。

　　举槃山语云光非照境境亦非存光境俱忘复是何物师云尽大地是光唤什么作自己你若识得光去境亦不可得有什么屎光境光境既不可得复是何物又云此是古人慈悲之故重话会语这里倜傥分明去放过即不可若不放过复举手云苏卢苏卢。

　　举傅大士云禅河随浪静定水逐波清师拈拄杖指灯笼云还见么若言见是破凡夫若言不见有一双眼在你作么生会良久复拈拄杖云尽大地不是浪师有时拈拄杖打床一下云一切声是佛声一切色是佛色你把钵盂噇饭时有个钵盂见行时有个行见坐时有个坐见这般底作与么去就把棒一时趁散师有时拈起拂子云这里得个入处去捏怪也日本国里说禅三十三天有个人出来唤云吽吽特库见担枷过状。

　　举古人道一处不通两处失功两处不通触途成滞师拈拄杖云山河大地三世诸佛尽在拄杖头上有甚滞碍如今明也暗向什么处去秪这明便是暗一切众生秪被色空明暗隔碍便见有生灭之法。

　　举一宿觉云六般神用空不空一颗圆光色非色师拈起拂子云这个是圆光是色非色唤什么作色与我拈将来看。

　　举夹山云百草头上荐取老僧闹市里识取天子师云虾蟆入你耳朵里毒蛇穿你眼睛中且向葛藤处会取。

　　举十方薄伽梵一路涅槃门师云你若不识大食国里人在你眼睫里卖香药。

　　举般若经云无二无二分无别无断故师乃指露拄云与般若经相去多少。

　　举经云经书咒术一切文字语言皆与实相不相违背师拈拄杖云这个是什么若道是拄杖入地狱不是拄杖是什么师一日拈拂子摵一下云日月星辰扑落地上见么良久起身云近后突着你眼睛。

　　举十方薄伽梵一路涅槃门师云这个是屋上头是天手里是拄杖作么生是涅槃门师有时云弹指謦欬扬眉瞬目拈槌竖拂或即圆相尽是撩钩搭索佛法两字未曾道着道着即撒屎撒尿。

　　举瓦官参德山瓦官为侍者同入山斫木德山将一碗水与瓦官瓦官接得便吃却德山云会么瓦官云不会德山又将一碗水与瓦官瓦官接得又吃却德山云会么瓦官云不会德山云何不成褫取那不会底瓦官云不会又成褫个什么德山云子大似个铁橛瓦官住院后雪峰去访茶话次雪峰云当时在德山会里斫木因缘作么生瓦官云先师当时肯我雪峰云和尚离先师太早其时面前有一碗水雪峰云将水来瓦官便过与雪峰雪峰接得便泼却师代云莫压良为贱因斋次将糊饼一咬云咬着帝释鼻孔帝释害痛复以拄杖指云在你诸人脚跟下变作释迦老子见么见么阎罗王闻说呵呵大笑云这个师僧相当去不奈你何若不相当总在我手里师有时以拄杖打床一下云你若是个汉忽然这里闻声悟了一切山河大地日月星辰有什么过。

　　举洛浦云一尘才起大地全收师云鸟窠拈布毛便有人悟去因吃茶次举一宿觉云三身四智体中圆八解六通心地印师云吃茶时不是心地印乃拈拄杖云且向这里会取。

　　举僧问雪峰如何是触目菩提雪峰云好个露柱有处云还见露柱么师拈起拄杖云有底体上会事见露柱秪唤作露柱有处道不见有露柱见解偏枯见露柱但唤作露柱见拄杖但唤作拄杖有什么过。

　　举僧问灵云佛未出世时如何灵云竖起拂子僧云出世后如何灵云亦竖拂子师云前头却实后底打不着又云不说出不出何处有一问时节秪如雪峰夏末于僧堂前坐众才集雪峰拈起拄杖云这个为中下根人便有僧问忽遇上上人来时如何雪峰拈起拄杖师云我不似雪峰打破狼籍僧便问未审和尚如何师便打。

　　举僧问玄沙如何是学人自己玄沙云是你自己师云没量大人被语脉里转却有僧问如何是学人自己师云忽然路上有人唤衲僧斋你也随例得饭吃师因斋次拈起糊饼云我秪供养江西两浙人不供养向北人僧云为什么秪供养江西两浙人不供养向北人师云天寒日短两人共一碗。

　　举国师云南方佛法半生半灭此问身心一如身外无余师云唤什么作身心一如又云汝等要识国师底么自代云不可辜负国师去也。

　　举肃宗帝请国师看戏国师云有什么身心看戏帝再请国师云幸自好戏师云龙头蛇尾。

　　举国师三唤侍者侍者三应国师云将谓吾辜负你谁知你辜负吾师云作么生是吾辜负你处你若会得也是无端又云作么生是侍者辜负国师处师云粉骨碎身未报得。

　　举药山问僧什么处来僧云湖南来药山云洞庭湖水满也未僧云未满药山云许多时雨水为什么未满云岩代云湛湛地洞山代云什么劫中曾欠少师云秪在这里。

　　举雪峰云饭箩边坐饿死人临河渴死汉玄沙云饭箩里坐饿死汉水里没头浸渴死汉师云通身是饭通身是水。

　　举僧问资福古人拈槌竖拂意旨如何资福云嗄师云雪上加霜。

　　举僧问资福云如何是一尘入正受资福作入定势僧云如何是诸尘三昧起资福云你问阿谁师云这阿师话堕也不知又云前头早是葛藤又道你问阿谁。

　　举茱萸上堂云你诸人莫向虚空里钉橛时有灵虚上座出众云虚空是橛茱萸便打灵虚云和尚莫错打某甲茱萸便归方丈师云矢上加尖僧云和尚适来与么道那师云槌钟谢响得个虾蟆出来。

　　举僧问投子密岩意旨如何投子云须是与么人始得赵州云何不与他本分草料师问僧作么生是本分草料僧拟议师便打。

　　举古云寂寂空形影师展两手云山河大地何处得也又云一切智通无障碍师云拄杖走到西天却归新罗国里乃敲床云这个是你鼻孔。

　　举僧问夹山如何是道夹山云太阳溢目万里不挂片云师云不唤作一句不唤作法身是什么僧问如何是学人自己师云老僧入泥入水僧云某甲粉骨碎身去也师喝云大海水在你头上速道速道僧无语师代云也知和尚恐某甲不实师有时云直得乾坤大地无纤毫过患犹是转句不见一色始是半提直得如此更须知有全提时节师有时云泡幻同无碍一切处不是幻一切处不是无碍师有时云横说竖说菩提涅槃真如佛性总是向下商量直得拈槌竖拂时节亦是横说竖说对前头犹较些子僧问请师向上道师云大众久立速礼三拜。

　　举崇寿问僧还见灯笼么僧无语师代云推倒灯笼。

　　举赵州问僧什么处去僧云摘茶去师云闭口。

　　举法身说法青青翠竹尽是法身未是提纲拈掇时节。

　　举有为无三世无为有三世有为是断灭法何处得三世无为有三世不是守寂处法。

　　举实学是葛藤言句拈槌竖拂时节于实学犹在半途。

　　举三种人一人因说得悟一人因唤得悟第三人见举便回去你道便回去意作么生复云也好与三十棒。

　　举法身吃饭早是剜肉作疮将谓合有与么说话。

　　举僧问云居湛然时如何云居云不流师云不流说什么湛然又云此是截铁之言。

　　举药病相治尽大地是药那个是你自己师云遇贱即贵僧云乞师指示师拍手一下拈起拄杖云接取拄杖子僧接得拗作两截师云直饶与么也好与三十棒。

　　举翠岩夏末上堂云我一夏已来与师僧说话看翠岩眉毛在么保福云作贼人心虚长庆云生也师云关师有时云不敢望你有逆水之波且有顺水之意也难得乃举良遂初参麻谷麻谷见来便去锄草良遂到锄草处麻谷都不顾便归方丈闭却门良遂连三日去敲门至第三日才敲门麻谷问阿谁良遂云和尚莫瞒良遂若不来礼拜和尚洎被经论赚过一生师云便有逆水之波如今得入是顺水之意亦唤作双放时节又云麻谷问阿谁良遂道莫瞒良遂不是识破麻谷相见时节若不来礼拜和尚洎被经论赚过一生亦知有赚人处自后良遂归京辞皇帝及左右街大师大德再三相留茶筵次良遂云诸人知处良遂总知良遂知处诸人不知师云作么生是良遂知处。

　　举心经云无眼耳鼻舌身意师云为你有个眼见所以言无不可如今见时不可说无也然虽如此见一切有什么过一切不可得有什么声香味触法。

　　举光明寂照遍河沙问僧岂不是张拙秀才语僧云是师云话堕也。

　　举僧辞石霜石霜问船去陆去僧云遇船即船遇陆即陆石霜云我道半途稍难僧无语师代云三十年后此话大行又云临行一句永劫不忘。

　　举生法师云敲空作响击木无声师以拄杖空中敲云阿耶耶又敲板头云作声么僧云作声师云这俗汉又敲板头云唤什么作声。

　　举僧问石霜教中还有祖师意么石霜云有僧云如何是教中祖师意石霜云莫向卷中求师代云不得辜负老僧却向屎坑里坐地作什么。

　　举石霜云须知有教外别传一句僧问如何是教外别传一句石霜云非句师云非句始是句。

　　举洞山云须知有佛向上事僧问如何是佛向上事洞山云非佛师云名不得状不得所以言非。

　　举洞山云尘中不染丈夫儿师云拄杖但唤作拄杖一切但唤作一切。

　　举法身清净一切声色尽是廉纤语话不涉廉纤作么生是清净又云作么生是法身师云六不收又云三十三天二十八宿。

　　举古云如我身空诸法空千品万类悉皆同师云身不可得一切诸法岂是有也所以古人道无情有佛性又云无情不唤作法身说法师有时云光不透脱有两般病一切处不明面前有物是一又透得一切法空隐隐地似有个物相似亦是光不透脱又法身亦有两般病得到法身为法执不忘己见犹存坐在法身边是一直饶透得法身去放过即不可仔细点捡来有什么气息亦是病。

　　举僧问国师如何是本身卢舍那国师云与老僧过净瓶来僧取净瓶至国师云却安旧处着僧送安旧处又来问如何是本身卢舍那国师云古佛过去久矣师云无眹迹。

　　举僧问灌溪久向灌溪到来秪见个沤麻池灌溪云你秪见沤麻池且不识灌溪僧云如何是灌溪灌溪云劈箭急师云何不与第一机只对。

　　举韦监军见帐子画牛抵树问僧牛抵树树抵牛僧无对师代云归依佛法僧。

　　举老宿问僧闻说雪峰有毬子话是不僧云不见说着老宿云闻说有僧云秪是师僧乱举老宿云不乱举底事作么生僧无对师代云某甲新到未曾参堂。

　　举佛问外道汝义以何为宗师代外道云这老和尚我识得你也外道云以一切不受为宗代佛云放过一着佛云汝以一切不受为宗耶代外道云这瞿昙莫教失却问。

　　举雪峰云尽大地是你将谓别更有师云不见楞严经云众生颠倒迷己逐物若能转物即同如来。

　　举教云诸法寂灭相不可以言宣师云见定如今说话何处有说不说不见道去不到去来不到来。

　　举一切真如含一切师云唤什么作山河大地又云是诸法空相不生不灭不垢不净师或拈拄杖。

　　示众云拄杖子化为龙吞却乾坤了也山河大地甚处得来师或画圆相云还有人出得么。

　　举教云是法住法位世间相常住师云释迦老子甚处去也。

　　举僧问投子如何是此经投子云维摩法华又问尘中不染丈夫儿时如何投子云不着师云不唤作法身不唤作第一义亦为说法亦为说真空师因斋次拈起匙箸云我不供养南僧只供养北僧时有僧问为什么不供养南僧师云我要钝置伊僧云为什么秪供养北僧师云一箭两垛有僧拈问秪如前意作么生师云好即同荣师或时以拄杖打露柱一下云三乘十二分教说得着么自云说不着复云咄这野狐精僧问秪如师意作么生师云张公吃酒李公醉。

　　举古云有惊人之句僧问如何是惊人之句师云响。

　　举国师云语渐也返常合道论顿也不留眹迹师云拈槌竖拂弹指时节若捡点来也未是无眹迹师有时拈拄杖云乾坤大地杀活总在这里僧便问如何是杀师云七颠八倒僧云如何是活师云要作饭头僧云不杀不活时如何师便起云摩诃般若波罗蜜师有时云遇人即途中受用乃拈起拄杖云拄杖不是途说话不是途。

　　举法身吃饭幻化空身即法身师云乾坤大地何处有也物物不可得以空噇空若约点捡来将谓合有与么说话。

　　举应化非真佛亦非说法者师云应化之身说即是法身说亦唤作觌体全真以法身吃法身又云饭不是法身拄杖不是法身师有时云宗门七纵八横杀活临时僧便问如何是杀师云冬去春来僧云冬去春来时如何师云横担拄杖东西南北一任打野榸。

　　示众云任你横说竖说未是宗门苗裔若据宗门苗裔是甚热碗鸣三乘十二分教说梦达磨西来说梦若有老宿开堂为人说法将利刀杀却百千万个有什么过又云将谓合有与么说话底道理师一日云拈槌竖拂弹指扬眉一问一答并不当向上宗乘僧便问如何是向上宗乘师云地下阎浮大家总道得秪如闹市里坐朝时猪肉案头茆坑里虫子还有超佛越祖之谈么僧云有底不肯师云有底不肯不可商量时便有不商量时便无也若约那个语话体上会事直言未到见解偏枯师有时云我寻常道一切声是佛声一切色是佛色尽大地是法身枉作个佛法中见如今见拄杖但唤作拄杖见屋但唤作屋师有时云作而无作用而无用乃拈起拄杖云不是用而无用唤什么作拄杖。

　　举丹霞云百骸俱溃散一物镇长灵师云拄杖不可不灵也唤什么作百骸甚处得来。

　　举一切贤圣皆以无为法而有差别师云拄杖不是无为法一切不是无为法。

　　举志公云鸡鸣丑一颗圆光明已久师云脑后即不问你三千里外道将一句来。

　　举睦州唤僧赵州吃茶入水之义雪峰辊毬归宗拽石经头以字国师水碗罗汉书字诸佛出身处东山水上行总是向上时节。

　　示众云直得触目无滞达得名身句身一切法空山河大地是名名亦不可得唤作三昧性海俱备犹是无风匝匝之波直得忘知于觉觉即佛性矣唤作无事人更须知有向上一窍在师有时云一切处无不是说法打钟打鼓时不可不是若与么一切处亦不是有一切处亦不是无又云不可说时即有不说时便无也若约提唱即未在为人门中即得。

　　举生死涅槃合成一块乃拈起扇子云是什么不是合成一块得与么不灵利直饶与么也是鬼窟里作活计。

　　举僧问南泉牛头未见四祖时为什么百鸟衔花献南泉云步步蹋佛阶梯僧云见后为什么不衔花献南泉云直饶不来犹较王老师一线道师云南泉秪解步步登高不解从空放下僧云如何是步步登高师云香积世界僧云如何是从空放下师云填沟塞壑师有时云若问佛法两字东西南北七纵八横朝到西天暮归唐土虽然如此向后不得错举。

　　举祖师偈云心随万境转转处实能幽僧问如何是转处实能幽师云吃嘹舌头老僧倒走三千里又问如何是随流认得性师云馒头　子摩诃般若波罗蜜。

　　举玄沙与韦监军茶话次监军云占波国人语话稍难辨何况五天梵语还有人辨得么玄沙提起托子云识得这个即辨得师云玄沙何用繁辞又云适来道什么又云有什么难辨。

　　举古人云以空名召空色师云拄杖不是空名召得不是空色唤什么作拄杖不是空名因南泉示众云自小养一头水牯牛拟向溪东放不免食他国王水草拟向溪西放不免食他国王水草不如随处纳些些他总不见复有僧举似师师云南泉水牯牛随处纳些些你道在牛内纳牛外纳直饶你向这里说得纳处分明我更问你索牛在后长庆云你道古人前头为人后头为人。

　　举王大王向雪峰道拟盖一所佛殿去如何雪峰云大王何不盖取一所空王殿大王云请师样子雪峰展两手师云一举四十九。

　　举报慈赞龙牙像云日出连山月圆当户不是无身不欲全露有僧问请师全露龙牙拨开帐子云还见么僧云不见龙牙云将眼来后报慈闻举云龙牙秪道得一半师令僧举我与你道其僧便举师云我不妨与你道师有时云诸方尽向绳墨里脱出我这里即不然僧问未审和尚如何师云草鞋三十文买。

　　举揽真成立色相宛然一切法不迁僧便问作么生是不迁师云还见灯笼么僧云见师云静处萨婆诃。

　　示众云你等诸人每日上来下去问讯即不无若过水时将什么过有久住僧对云步师深喜之。

　　举僧辞大随大随问什么处去僧云峨嵋礼拜普贤去大随拈起拂子云文殊普贤总在这里其僧画一圆相抛向背后却展两手大随云侍者将一贴茶来与这僧师举了云我即不与么有僧云和尚又如何师云西天斩头截臂这里自领出去。

　　举黄檗一日举手作捏势云天下老和尚总在这里我若放一线道从汝七纵八横若不放过不消一捏僧问放一线道时如何檗云七纵八横又问不放过不消一捏时如何檗云普复有僧问师如何是七纵八横师云念老僧年老僧云如何是普师云天光回照僧云如何是天光回照师云骼胔少人知师有时云一颗圆光明已久还有人问么僧便问如何是一颗圆光明已久师云西天斩头截臂又云除却须弥山拈却佛殿春师一日披袈裟云我抖擞法身也总无对师云汝问我僧便问和尚抖擞法身意旨如何师云我也知你亲。

　　举玄沙示众云诸方老宿尽道接物利生忽遇三种病人来作么生接患盲者拈槌竖拂他又不见患聋者语言三昧他又不闻患哑者教伊说又说不得且作么生接若接此人不得佛法无灵验有僧请益师师云你礼拜着僧礼拜起师以拄杖便挃僧退后师云你不是患盲复唤近前僧近前师云你不是患聋乃竖起拄杖云还会么僧云不会师云你不是患哑其僧于此有省。

　　举古云一言才举大地全收师云且道是什么言自云春鸟啼时西岭上遂令僧你问我僧便问是什么言师云噫。

　　举马大师云一切语言是提婆宗以此个为主师云好语秪是无人问僧便问如何是提婆宗师云西天九十六种你是最下种。

　　举肇法师云诸法不异者不可续凫截鹤夷岳盈壑然后为无异者哉师云长者天然长短者天然短又云是法住法位世间相常住乃拈起拄杖云拄杖不是常住法。

　　举古云一念劫收一切智师拈起拄杖云乾坤大地总在上头若透得去拄杖也不见有直饶与么也是不着便。

　　举须菩提说法帝释雨华尊者问云此华从天得耶帝释云弗也从地得耶帝释云弗也从人得耶帝释云弗也从何得耶帝释举手尊者云如是如是师云帝释举手处作么生与你四大五蕴释迦老子同别。

　　举世尊初生下一手指天一手指地周行七步目顾四方云天上天下唯我独尊师云我当时若见一棒打杀与狗子吃却贵图天下太平。

　　举禾山示众云有作家战将么出来时有僧出云未审彼中还有也无师云格。

　　举僧问雪峰佛未出世时如何雪峰按拄杖而坐师云常。

　　举德山问维那有几人新到维那云八人德山云唤典座来一时生按过师拈云更说什么生按过一举雪峰勘僧什么处去僧云识得即知去处雪峰云你是了事人乱走作什么僧云莫涂污人好雪峰云我即涂污你古人吹布毛作么生与我说来看僧云残羹馊饭已有人吃了也师别前语云筑着便作屎臭气代后语云将谓是钻天鹞子元来是死水里虾蟆。

　　举韶山勘僧云莫便是多口白头因么因云不敢韶山云有多少口因云遍身是韶山云大小二事向甚处屙因云向韶山口里屙韶山云有韶山口即向韶山口里屙无韶山口向甚处屙因无语韶山便打师代云这话堕阿师放你三十棒又代云将谓是师子儿又云韶山今日瓦解冰消。

　　举僧到曹溪有守衣钵上座提起衣云此是大庾岭头提不起底僧云为什么在上座手里上座无语师云彼彼不了师代云远向不如亲到又云将谓是师子儿。

　　举睦州问僧莫便是清华严么僧云不敢睦州云梦见华严么僧无语师云门前大狼籍生。

　　举湖南报慈垂语云我有一句子遍大地僧便问如何是遍大地底句报慈云无空缺师云不合与么道别云何不庵外问。

　　举南泉示众云昨夜三更文殊普贤相打各与二十棒贬向二铁围山赵州出众云和尚棒教谁吃南泉云王老师有什么过赵州便礼拜师代云深领和尚慈悲某甲归衣钵下得个安乐。

　　举崇寿见僧做糊饼次隔窗问云你还见我么僧云不见崇寿云还我糊饼钱来僧无语师代云和尚礼拜饼炉好。

　　举僧问赵州如何是妙峰顶赵州云不答你这话僧云为什么不答赵州云我若答落在平地师代云俱胝和尚。

　　举长庆见僧来云何得无礼师代云某甲罪过又云甲辰乙巳。

　　举长庆问秀才云佛教云众生日用而不知儒书亦云日用而不知不知个什么秀才云不知大道师云灼然不知。

　　举僧问睦州灵山还有蛇不睦州云这蚯蚓师代云白骨连山。

　　举长庆拈拄杖云识得这个一生参学事毕师云识得这个为什么不住。

　　举云岩扫地次道吾云何得太区区生云岩云须知有不区区者道吾云与么则第二月也云岩竖起扫帚云这个是第几月道吾拂袖出去师云奴见婢殷勤。

　　举仰山问俗官云官居何位官云推官仰山乃竖起拂子云还推得这个么官无语师代云久向和尚。

　　举僧到翠岩值翠岩不在乃下看主事主事云参见和尚也未僧云未主事却指狗子云要见和尚但礼拜这狗子僧无语后翠岩归闻此语云作么生道免得与么无语师代云欲观其师先观弟子。

　　举座主就华严讲请翠岩斋翠岩云山僧有个问座主若道得即斋翠岩便拈起糊饼云还具法身么座主云具法身翠岩云与么则吃法身也座主无语本讲座主代云有什么过翠岩不肯东使云诺诺师代云特谢和尚降重空筵。

　　举雪峰示众云世界阔一丈古镜阔一丈世界阔一尺古镜阔一尺玄沙指面前火炉云火炉阔多少雪峰云似古镜阔玄沙云这老汉脚跟未点地在后东使拈问僧为复古镜致火炉与么大火炉致古镜与么大西院云与么问人也未可在师云馊饭泥茶炉。

　　举僧问云居山河大地从何而有云居云从妄想有僧云与某甲想出一铤金得么云居便休去僧不肯师闻得云已是葛藤不能折合得待伊道想出一铤金得么拈拄杖便打。

　　举闽中韦监军寻常见僧云某甲待官满出江西湖南置一问问杀江西湖南老宿僧云监军作么生问监军云不劳手脚僧无语师代云话堕也又云伏惟尚飨。

　　举王太傅问北院云古人道普现色身遍行三昧佛法为什么不到北俱卢洲北院云秪为遍行所以不到师云如法置一问来。

　　举王太尉入佛殿指钵盂问僧这个是什么钵僧云药师钵太尉云秪闻有降龙钵僧云待有龙即降太尉云忽遇拏云护浪来又作么生僧云他亦不顾太尉云话堕也玄沙云尽你神力走向什么处去保福云归依佛法僧百丈作覆钵势师云他日生天莫辜负老僧。

　　举地藏问崇寿你久后将什么利济于人崇寿云无不利济地藏云无一法得利济师云直饶与么也好吃棒又云当时但唤近前来已后教伊无　啄处。

　　举泉州王太傅问僧上座住甚处僧云半月山太傅云忽遇月头月尾又作么生僧无语师代云将谓与么更有与么。

　　举龙牙寻常道云居师兄得第二句我得第一句西院云秪如龙牙与么道还扶得也无师云须礼拜云居始得西院云傍观者哂。

　　举崇寿问僧还见灯笼么僧云见崇寿云两个师代云三头两面又云七个八个。

　　垂示代语

　　师因不安云打草鞋行脚去僧无对师云汝问我与汝道僧便问和尚什么处去师云四维上下对机设教去代前语云和尚宜吃姜附汤。

　　上堂云劄久雨不晴代云一箭两垛或云遇贱即贵遇明即暗代云一起一倒。

　　一日云咬齿一句作么生道代云合或云初秋夏末责情三十棒代云某甲如是问僧新罗国与大唐国是同是别代云僧堂佛殿厨库三门。

　　上堂云教意提不起过在什么处代云为你虾蟆活。

　　上堂云你道古佛与露柱柏交是第几机僧无对师云汝问我与汝道僧便问师云一条绦三十文代前语云南山起云北山下雨僧又问作么生是一条条三十文师云打与。

　　一日云商量举觉个什么代云盐贵米贱或云佛法两字拈却成得个什么代云死虾蟆或云佛法不用学灯笼露柱欺你去作么生得不欺你去代云赵州南石桥北。

　　一日云古人面壁闭却门还透得这里么代云这里是什么干屎橛又云一或云搬柴来去行住坐卧四威仪中还出得释迦老子鼻孔么代云和尚也是量才补职师或举手云古佛为什么不到这里代云不可降尊就卑因僧设报慈和尚斋师问僧汝道报慈和尚有几身代云今日斋饭如法问僧搬柴来去普贤菩萨在什么处代云搬柴早是辛苦。

　　上堂大众集定云是大过患仔细点捡代云不用别人问僧世间是什么人罪最重代云平出。

　　一日云古人道一句合头语万劫系驴橛作么生明得免此过代云赵州石桥嘉州大像或云虚空还有长短也无代云这个师僧得与么肥这个师僧得与么瘦。

　　一日云常徒之见过在什么处代云洎作过中会。

　　上堂大众集定云有理不伸死而不吊有理能伸罕遇奇人置将一问来代云过师有时问僧作么生代云少吃或云是你诸人绕天下行脚不知有祖师意露柱却知有祖师意你作么生明得露柱知有祖师意代云九九八十一。

　　示众云一举不再说作么生是一举又云你若不相当且觅个入头路微尘诸佛尽在你舌头上三藏圣教在你脚跟下不如悟去好还有人悟得么出来道看代云养子之缘代前语云长安虽乐。

　　上堂大众集定云风不来树不动便下座代云树折船沉或云第一句作么生道若道不得作么生得心息代云和尚莫要草鞋拄杖么。

　　一日云从上古人作么生辨人代云城地因君置师因摘茶云摘茶辛苦置将一问来僧无对又云你若道不得且念上大人更不相当且顺朱代云功不浪施代前语云劳而无功或云今日二十七拈向什么处代云壁上挂问僧三乘十二分教什么人承当得代云沙弥童行。

　　一日云汝作么生辨得无碍法代云闲家具或云还有句内藏身么代云领。

　　一日云京华还有栋梁也无代云家家观世音或云不相当且顺朱识取好代云因学人置得。

　　示众云劄即难七九六十三作么生道代云不可总无人去也又云洎合向后道师或云日里来往日里辨人忽然中夜教取个物来未曾到处作么生取代云瞒却多少人。

　　示众云看看佛殿入僧堂里去也代云罗浮打鼓韶州舞。

　　上堂拈起拄杖云看看三千大千世界一时摇动便下座代云拽。

　　一日云作么生是双明一句代云一箭两垛或云作么生是不瞒人底句代云莫道这个是瞒人底。

　　一日云泥水不分过在什么处代云昨日莫徭人设斋或云日里来往总识你作么生是影身一句代云某甲亦见日头从东边上。

　　一日云尽力作么生道代云五个糊饼三碗茶或云作么生是平伸一问代云便掴傍僧。

　　一日云空不异色作么生道代云园头甚要或云作么生是不沉影底句代云现。

　　上堂大众集师良久云久雨不晴代云一槌两当盖覆将来。

　　一日云教中有言谤斯经故获罪如是拈却当门齿将经来代云不空罥索或云你多年在丛林里乃举手便放下云向后不得与么代云若与么便成辜负和尚。

　　一日云昨日有一句语不敢望你会还有人举得么代云蓦又云走杀多少人。

　　上堂大众集定云总上来也各自东行西行便下座代云不少或云古人一言悟道触缘见性拈起作么生商量代云云居鼓上蓝钟。

　　一日云日里来往上上下下一问一答住汝当荷夹差一问来作么生当荷代云谓言侵早起更有夜行人又云一起一倒又云生在冀州。

　　上堂云乾坤侧日月星辰一时黑作么生道代云好事不如无师因说事了起立以拄杖打禅床一下云适来如许多葛藤贬向什么处去灵利底即见不灵利底着我热瞒代云雪上加霜。

　　示众云日月傍照三天下正照四天下我与你注破了也一句道将来代云东弗于代西瞿耶尼或云佛法不用道着世间什么物最贵代云莫道这个是贱底又云干屎橛。

　　一日云今日十五入夏也寒山子作么生代云和尚问寒山学人对拾得或云你诸人傍家行脚还识西天二十八祖么代云坐底坐卧底卧又云少吃因斋次指白瓷器云这个知有超佛越祖之谈代云五九四十五又云和尚自吃饭。

　　一日云是你傍家行脚作么生是不落宾主底句道将来代云便出去或云是你师僧在江西湖南所在过夏衣钵分付什么人了来代云不是瞒却一人来又云不作大人相。

　　一日云非贵贱据什么代云虾跳不出斗。

　　示众云看看杀了也便作倒势云会么若不会且向拄杖头上会取代云龙头蛇尾蛇尾龙头又代作倒势。

　　一日云我每日共你葛藤不能到夜如今在这里置将一问来代云秪恐和尚不答或云作么生是脚跟下一句代云有么师或问僧你为什么带累我代云某甲带累和尚或云作么生出得这里代云朝游罗浮暮归檀特。

　　一日云明己底人还见有己么代云把将来又代展两手或云作么生是蹙舌一句代云和尚秪待某甲道。

　　一日云你师僧绕天下行脚见老和尚开口便上来东听西听何不向洗钵盂处置将一问来代云也知和尚为物之故因见火头云你辛苦我赏你这个拄杖子吞却祖师也火头无对代云功不浪施又云祸不单行师因披衲衣云古人道披衣盖乾坤乃拈起衲衣抖擞云北斗一时黑作么生代云也知和尚出身早又云不道与么去或云佛法还有变易也无代云钵盂鞋履拄杖针筒。

　　一日云佛法拈却我不问你还有识世谛法么代云某甲若道有被和尚领过或云摩　显正过在什么处代云有什么过。

　　示众云大众函盖乾坤目机铢两不涉春缘作么生承当代云一镞破三关师或云南来北往飞禽走兽为什么却有异代云辨却多少人或云你诸人担钵囊行脚不知有佛法佛殿上蚩吻却知有佛法代云佛殿里装香三门外合掌师或以拄杖一划云微尘诸佛尽在这里还辨得尽么代云日出东方夜落西。

　　一日云作么生是扣门一句代云打或云迷本底人触途俱滞悟本底人为什么有四大见代云益州附子建州姜师或云你诸方爱答话还有透不得底句么代云来或云达磨西来为什么难得儿孙代云放师因说事了起立云你诸人忽然今夜总悟去早起将刀截却我头我说了也乃拈衲衣抖擞云作么生代云学人不得辜负和尚或云口秪堪吃饭你道古人拈槌竖拂扬眉动目作么生辨代云沩山笠子江西别又云龙头蛇尾或云佛法中菩提涅槃真如解脱并为增语汝道世谛以何为增语代云闹市里一个两个又云菩提涅槃师或云古人道触目是道拈却酱瓮阿那个是道众无对师云苍天苍天代前语云是什么心行或云见即不可仔细看代云长安虽乐。

　　示众云十五日已前不问你十五日已后道将一句来代云日日是好日。

　　上堂良久云钝置杀人便下座代云不独因看志公颂问僧半夜子心住无生即生死古人意作么生代云不可总作野狐精见解也或云古人道人人尽有光明在看时不见暗昏昏作么生是光明代云厨库三门又云好事不如无。

　　一日云佛法太煞有秪是舌头短代云长也又云大斧斫了手摩挲师斋次问僧应是从前丛林学得底言语总拈却你道我饭作么生滋味代云菜里少盐醋或云是你诸人行脚须知有隔身句作么生是隔身句代云初三十一或云大智非明真空绝迹还有人明得这个道理么若有人明得出来道看代云捏问僧常徒底人过在什么处你与我拈出来代云不可平地生堆阜又云和尚佛法身心何在或云一言才举千差同辙是什么言代云如是我闻又云要道有什么难因见狗子乃打一下云你为什么咬这露柱代云但以脚趯狗子便去。

　　举华严经云金色光明云青色光明云你道我寻常还有这个时节么代云亦不得屈着和尚因开法堂门云作么生是入门一句有僧云诺师云漆桶僧无对代云掩面出去代后语云道着。

　　一日众集定云莫错认一着便下座代云谢和尚重重相为或云是你诸人行脚须知有入头路还有人道得么出来道看代云也不得辜负和尚。

　　示众云中有一宝秘在形山拈灯笼向佛殿里将三门来灯笼上作么生代云逐物意移又云雷起云兴。

　　一日云宗门作么生举令代云吽师或云阿耶耶新罗国里打铁火星烧着我指头自代云非但指头师或云从上祖师三世诸佛说法山河大地草木为什么不省去代云新到行人事又云和尚京中吃面多师或云万法纭纭三世诸佛天下老和尚一时出头过在什么处代云着什么来由。

　　一日云忽然有一个老宿把弓刀按剑入地狱如箭射还有人会得这个时节么代云钥匙在和尚手里或云古人道难得不错怪人句作么生是不错怪人句代云争塞得人口。

　　一日云眼睫横亘十方眉毛上透乾坤下透黄泉须弥塞却你咽喉还有人会得么若有人会得拽取占波共新罗斗额代云哂或云古人道声香味触常三昧我与你葛藤乃拈拄杖云这个拄杖子是三昧你若识得拄杖子即识得天下老宿又云你若识得拄杖子未梦见天下老宿脚跟下一茎毛代云和尚不使别人。

　　一日云一箭两垛作么生代云长安虽乐或云日谢树无影这个是佛殿那个是无影代云洎分南北。

　　一日云作么生道得不落第二问代云洪州鞋履。

　　一日拈起拄杖云解脱深坑　跳代云出或云一语明得不要分外代云将谓是天地师或云尘无自性揽真成立作么生是成立底事代云五尺拄杖三尺竹。

　　一日云说即天地悬殊不说即眼睫里藏身眉毛上　跳代云三三或云古人道一语无二语作么生是一语代云早朝粥斋后茶师或拈起拄杖云是你诸人作么生辨云门云门作么生辨你诸人代云平问僧佛法还有青黄赤白也无代云东方甲乙木西方庚辛金。

　　一日云作么生是尘中辨主代云道州去江华不远师或云有一人问着口似木　有一人问着口似悬河你道二人过在甚处代云有即拈出。

　　示众云丛林言话即不要作么生是宗门自己代云但展两手或云迷身一句作么生道代云何处有也或云目前不溺作么生道代云下不举上。

　　示众云江西即说君臣父子湖南即说他不与么我此间总不如是你还识壁么代云何异。

　　一日云作么生是不续再问代云秋风过去春风至因斋时闻鼓声师云释迦老子叫唤也时有僧问未审释迦老子叫唤作么师云你与么驴年梦见么代云今日吃饭甚是迟或云我今年老七十八也所作事难也良久问僧你道净瓶年多少僧无对代云甲子会。

　　一日云灵利底人难得作么生是灵利底人代云不妨或云问一答十问十答百底人从什么处来代云西京来。

　　一日云会佛法底人共什么人语话代云行者问僧云三藏圣教天下老和尚言语总拈却虾蟆口里道将一句来代云昨日新雷起师举古人道读经千遍纸上见经不识忽然国师问你作么生又云忽然国师拈起作么生代前语云唵代后语云朝看华严夜读般若或云凡有请问不得离于祗对作么生道代云路逢剑客须呈剑。

　　一日云作么生是一句通褒贬代云虽是善因而招恶果或云行住坐卧着衣吃饭是法身那个是你四大代云和尚今年年尊。

　　一日云你若辨我我辨你是寻常更有一条作么生辨代云识或云节角语须是个人始得作么生是节角语代云摩斯吒落水。

　　一日云绕天下行脚辨人底人你道具什么眼代云听水。

　　上堂云遇人即鼻孔辽天便下座代云识好恶师或云闹市里道将一句来代便唱声云人家莫点灯火。

　　上堂云为众竭力祸出私门代云众祸已除或云照尽一句作么生道代云某甲不欲开虾蟆口师在糊饼寮吃茶云不向汝道罪过僧无对复云第一须忌火便起去代云大众不得辜负和尚师或云佛法太煞有秪是灸疮痛代云灸疮痛犹可。

　　一日云临坑不损人代云也是又云某甲识好恶或云古人道举即易作么生代云以貌取人。

　　一日云蓦点是什么时节代云不可道是虾蟆蛤蚾或云不是云门罪过便起去代云事不孤起师或云己事若明始消他供养作么生是你明底事又云举一明三万里崖州代云一切由和尚代前语云饱师或拈起拄杖问僧这个汝不得道著作么生是衲僧孔窍僧无对又云你若道不得向鼻孔里道将一句来代云新罗火铁郓州针又云疋上不足因僧来参师拈起袈裟云你若道得落我袈裟绻缋里你若道不得又在鬼窟里坐作么生代云某甲无气力或云不明己底人过在什么处代云大人不合如此。

　　一日云放下一句无不尽代云养子之缘或云不用指东划西什么人会佛法代云三家村里老翁婆。

　　一日云你若衣钵下坐缚杀你你若走上来走杀你作么生是不停之句代云速或云新罗国里置将一问来代云便请。

　　一日云万法从甚处起代云粪堆头师或云第一句作么生道你若明得陕府铁牛吞却乾坤代云谢和尚重重相为。

　　一日云作么生是问中具眼代云瞽。

　　示众云举一不得举二你若举二放你举三代云开师或云天堂地狱镬汤炉炭盖却你头三世诸佛总在你脚跟下三十年后鼻孔辽天代云不可更作野狐精见解也。

　　一日云五音六律是有是无代云不可虾蟆窟里作活计师或云一句该通五千余首苏噜萨诃代云三门头打鼓佛殿里行香师或云如今半夏也敲磕处道将一句来师复云蜜怛哩孤蜜怛哩智又云蜜怛哩孤蜜怛哩智作么生代云[口部]啉又云磕。

　　一日云三十年后会去在代云黠儿落节或云头上霹雳即不问你脚下龙过道将一句来代云朝起云夜降雨师问僧德山便棒你道学人还有长处也无代云无端。

　　一日云一切智智清净中还有生灭么代云夜叉说半偈或云若知去处什么劫中无祖佛代云发。

　　示众云作么生是不露锋骨句代云今时人须是明明向道始得师乃有颂不露锋骨句未语先分付进步口喃喃知君大罔措或云十方国土中唯有一乘法你道自己在一乘法里一乘法外代云入又云是。

　　一日云纽半破三针筒鼻孔里道将一句来代云海里使风山上船或云折半列三针筒鼻孔在什么处与我个个拈出来看代云上中下或云分疆列土作么生道代云文殊自文殊解脱自解脱师或云衲僧须得巴鼻即识得天下人作么生是衲僧巴鼻代云德山棒。

　　示众云浅闻即深悟深闻即不悟代云迷逢达磨或云衲僧须识古人眼作么生是古人眼代云虾蟆跳上天。

　　一日云处处道将一句来代云闹市里天子百草头上老僧或云暗道将一句来代云藏头露尾。

　　一日云将南作北将北作南作么生道代云由阿谁或云未打板已前道将一句来代云着什么来由。

　　一日云以有为有作么生免得去代云患师或云解患非患明得了作么生是眼代云昼见日夜见星。

　　一日云明暗为什么不相管代云难为怪笑或云过在什么处得与么难代云辨。

　　一日云渺漫不分是什么人分上事代云不可作沙弥行者见解也师或拈起拄杖云莫道老和尚瞒你贵之与贱纵横十字一时这里会得了莫辜负老僧代云百鸟为子屈又云抑与之与师或云见么自云见又云见什么代云花师举古人云至道无难唯嫌拣择这个是僧堂这个是佛殿那个是不拣择代云何必如此师或云全抽半抽作么生道复云作么生是半抽代云跳出死虾蟆又云作么生是全抽代云案山雷主山雨师或云你自钝置第一不得错举代云事不孤起。

　　一日云识得道得出来道看话端道什么代云识罪或云作么生是不再问底句代云今年春气早夜来阳鸟啼又云佛殿里装香三门前合掌。

　　一日云入夏来十一日也还得入头么作么生道代云来日十二师因吃茶拈起茶盏云一口吞尽作么生代云茶又吃却。

　　示众云西天二十八祖唐土六祖天下老和尚总出头来过在什么处又云你在此间三冬两夏忽然出外有人问云门老和尚道什么你向他道什么代云蓦面唾这野狐精代前语云他不是颠或云古人道从门入者非宝作么生是门代云道得也无用处因闻鼓声云鼓声咬破七条又指僧云抱取猫儿来代云不用别人师问僧行脚事即不问汝三十二相八十种好道将一句来还有人道得么代云怛萨阿竭二千年师或云不问汝丛林言教这个是天这个是地以手指身云这个是我又指露柱云这个是露柱那个是佛法代云也大难师在僧堂中吃茶拈起托子云蒸饼馒头一任汝吃你道这个是什么代云干狗屎又云茶又吃了也师或云你还识德山么莫道我压良为贱代云也知和尚因某甲置得师闻斋鼓声云你道鼓因什么置得代云因皮置得师闻斋鼓声云你还识得老婆禅么代云鼓声唤吃饭去。

　　一日云古人道巧拙具生杀作么生是生杀代云疋上不足疋下有余。

　　上堂大众集已师云大众斋去却问僧你道我教伊去还有过也无代云也不是和尚特地如此师行次以拄杖打露柱一下云新罗天子　跳上梵天代云无端师或云世谛不要道佛法道将一句来代云父子之情。

　　一日云通明底人什么物与么来代云莫教屈着人又云释迦老子须弥山或云古人道朝朝抱佛眠起时还共起你道见解朦胧底人作么生代云未到问僧云眼中无色识识中无色眼色眼二俱无何能令见色去却古人道将一句来代云把将馒头蒸饼来又云雪上更加霜又云有什么师或云幡竿头倒卓是第几机代云打。

　　一日云学佛法底人如恒河沙百草头上道将一句来代云俱师因出门云古人道从门入者非宝汝道从门出者作么生代云一师入堂斋次指圣僧供钵问僧云你若吃尽又在解脱深坑里你若吃不尽又不唧溜作么生代云大众吃饭次。

　　上堂云划断即不可复云你若不会三十年后莫道不见老僧代云和尚恐人埋没代前语云今日上堂大众着便师或以拄杖打露柱一下云你作么生不说禅复云埋没人家男女众无对自云担枷过状自代前语云争怪得别人师或云湖里鱼变成龙即不问你作么生是针眼鱼代云点师闻打槌声云妙喜世界百杂碎擎钵盂向湖南城里吃粥代云浴后吃。

　　一日云什么语中无世谛什么语中无地狱代云天晴日出雨下雷兴或云平常心是道你平常道将一句来代云五个糊饼三个　。

　　一日云一句辨邪正忽有人问作么生是辨邪正底句你作么生道代云西天与此土不同或云今日已前不要今日已后不要正当今日道将一句来代云正好师或云病遇因即瘥你道遇什么因道得底道看代云尚或云钵盂匙箸与露柱相去多少代云分开好又云寻常得此便。

　　一日云当锋一句作么生道代云领或云作么生是辨慈风一句代云识取好。

　　一日云迷身一句作么生道代云昨日雷声起今朝阳鸟啼师或云不用　跳道将一句来代云死蛤蚾也无用处。

　　一日云作么生是提婆宗代云西天令严此土还较或云汝道何物具四德代云死猫儿又云把不具底来。

　　一日云荆棘不雕择道将一句来代云拈放一边或云有一切见底人是什么人代云三家村里纳税汉。

　　一日云不占田地道将一句来代云总属和尚或云倒道将一句来看代云诃萨。

　　一日云息节一句作么生道代云知时好师或云天下乱走将什么过水代云且晒着师或时拈拄杖作射势云官家进器械来也看看代云和尚不得放过又云僧堂前师或云一夜展脚睡天明道将一句来代云何不快起或云作么生是赤脱一句代云也大无端。

　　一日云以有为有此人过在什么处代云苦或云还有不识祖师底人么代云仁义道中又云不患。

　　一日云识过无过不识过过也不知代云热或云曹溪路上还有俗谈也无代云二事一时。

　　一日云佛法外置将一问来代云一个便多或云既知来处什么劫中无祖师代云某甲今年不着便或云寸草不生不学禅不学道代云是什么闲或云还有吞不尽句么代云蛇师行次以拄杖打露柱一下云什么处来自云西天来复云来这里作什么自云说佛法乃喝云欺我唐土人又以拄杖打一下便行却拈问僧汝道我意作么生僧便问只如师意作么生代云不用行主又云师子咬人复问僧只如当机合下得什么语代云发又云百岁老儿作歌舞。

　　一日云蓦劄一句作么生道代云因一事长一智或云大藏教将什么辨代云点。

　　一日云佛殿为什么不见僧堂代云痛或云衲僧鼻孔即不问汝泥里洗土块道将一句来代云但弹指又云衲僧鼻孔又作么生道代云玩山玩水师或问僧作么生是不寂句僧无对师云汝问我与汝道僧便问作么生是不寂句师云[口部]代前语云不可向鬼窟里作活计又云作么生是[口部]代云会此意又云文殊五字或云作么生是入乡随俗底句代云君子可八。

　　一日云作么生是提纲一句代云雪峰南赵州北。

　　一日云灵苗不动根过在什么处代云误却多少人或云一颗圆光明已久作么生是一颗圆光代云谢和尚重重相为师或云作么生是对明一句代云露师或云非色非声体上明得是第几机代云不可向野狐窟里作活计。

　　一日云布幔天网打龙布丝网捞虾捷蚬你道螺蚌落在什么处代云具眼师因卸却七条语僧云汝道来生莫不会佛法么僧无语代云和尚幸是大人又云某甲不敢道复云为什么不敢道又云自有和尚在师岁夜问僧饼餤是罗汉药石还将得饆饠　子来么僧无对代云今日东风起师或云你若不相当且向古人建化门中道将一句来若道不得向异处道将一句来作么生道代云前来犹是可。

　　一日云远即照近即明作么生道代云入水始见长人又云更不要也师或拈拄杖云且向这里会也有利益也无利益总不会颟顸佛性儱侗真如代云疋上不足疋下有余。

　　一日云万法从什么处起代云不可向和尚道虾蟆口里也因斋时闻鼓声云古人道一切声是佛声唤作佛声唤作鼓声代云和尚道了也又云和尚不宜吃面因见僧来参师打露柱一下云来这里瞒我代云但打露柱一掴云为人自安。

　　一日云至道无难唯嫌拣择作么生是不拣择又云如来妙色身罗罗李代云不出代前语云古人道了也因斋时打帐座一下云这个吃又打饭床一下云这个不吃代云一槌两当因搬米问僧人担米米担人代云总得又云搬米辛苦犹是可又问僧大桥有多少米僧云七十硕师拈起拄杖云七十硕米一时在拄杖头上担将来即得若担不得饿杀你代云不可为小小。

　　一日云有所说野干鸣无所说师子吼我与么是野干鸣作么生是师子吼代云九九八十一师或云埋没两字不用道着代云深领和尚慈悲又云因某甲所置师或云善财入门也作么生道得出去代云朝游罗浮师或云糊饼从你横咬竖咬不离这里道将一句来代云今日新面。

　　一日云有赏有罚道将一句来代云遇贱即贵天晴日出或云龙潜师溺起自何来作么生是不活底句代云有什么难辨。

　　一日云敲磕一句作么生道代云驴生馲　马生骡或云作么生得道断商量代云来年更有新条在恼乱春风卒未休。

　　一日云辨得亲疏为什么被亲疏所使代云阿谁置得或云古人道会即途中受用不会即世谛流布完圞道将一句来代云一钱两个二钱三个。

　　一日云一句道将来代云疋上不足因夏末问僧初秋夏末不触平常道将一句来代云初三十一中九下七师问僧通身是水阿谁吃代云洎与和尚作笑具。

　　一日云三日不相见不得作旧时看作么生代云千。

　　勘辨

　　师见新到云雪峰和尚道开却路达磨来也我问你作么生僧云筑着和尚鼻孔师云地神恶发把须弥山一掴　跳上梵天拶破帝释鼻孔你为什么向日本国里藏身僧云和尚莫瞒人好师云筑着老僧鼻孔又作么生僧无对师云将知你秪是学语之流代无语处云和尚秪恐某甲不实又云逻逻哩。

　　问新到你是甚处人僧云新罗人师云将什么过海僧云草贼大败师云你为什么在我手里僧云恰是师云　跳僧无对师代前语云常得此便又云一任　跳。

　　问新到你在南岳山借我二百钱为什么不还僧无对代云今日小出大遇又云今日不着便。

　　问僧心法双忘是第几座僧云第二座师云作么生是第一座僧云不敢亏于和尚师不肯代云韶州籴米。

　　问僧什么处来僧云摘茶来师云人摘茶茶摘人僧无对代云和尚道了某甲不可更道。

　　师问僧你是修造那云是师云尽乾坤是个屋作么生是屋主僧无对师云你问我与汝道僧便问师云薨代前语云瞒却多少人来。

　　师问僧汝是湖南出家那僧云是师云识三门下金刚么僧云不可更识也师云野狐窟里出头僧无对代云若不出头代初问处云只是个泥人又云识得这泥人有甚用处又云念某甲新入众。

　　师问僧甚处来僧云礼塔来师云祖师道什么僧云和尚道什么师云将谓是个灵利汉僧无对代云只为仁义道中。

　　师问僧甚处来僧提起衲衣师云我问你甚处来僧云和尚为什么不领话师便打代云且喜代前语云和尚休得也未。

　　僧辞师师云你辞去那云是师云前头江难过僧云一切临时师云苏卢萨诃代前语云临行不可无礼去也代后语云太粗心又云近日世界不好。

　　师问僧甚处过夏僧云和尚合知师云我即知僧云且道某甲甚处过夏师云老鼠孔里出头僧无对代云道着代前语云便出去。

　　僧辞师师云莫教败阙僧云和尚有什么事但问师云草贼大败僧无对代云败也代前语云不少。

　　因普请搬米了坐次云近日不唧溜只担得一斗米不如快脱去僧云和尚脱向甚处去师云嗄僧拟再问师云钉钉了代云灼然代前语云今日搬米困又云尚近。

　　师问僧还见灯笼么僧云不可更见也师云猢狲系露柱代云深领和尚佛法深心代前语云好事不如无。

　　问僧近离甚处僧云查渡师云蹋破多少草鞋僧无对代云可惜草鞋又云不虚蹋破草鞋。

　　师见饭头云汝是饭头么云是师云颗里有几米米里有几颗饭头无对代云某甲瞻星望月又云福利门中不得不作。

　　师因斋次问僧你是甚处人云淮南人又问一僧你是甚处人云京兆人师拈起蒸饼云我也无可到你淮南人也无可到你京兆人二僧无对师遂拈蒸饼捩转云我惜你作么生又无对代云不是和尚惜代前语云普同供养又云且留供养和尚。

　　问僧看甚经云已有人问了师云你为什么在我脚下僧云恰是师云伏惟尚飨代云苍天苍天又云将谓韶州无。

　　问僧看什么经云般若灯论师云西天金刚座上甚人说佛法僧云和尚合知师云你梦见么僧无语代云不独某甲代前语云跳出死虾蟆又云将谓西天无又云堕。

　　因斋次问僧吃得几个糊饼僧云吃得四个师云你为什么鼻孔里秪有一茎毛僧无对师云脱空妄语代前语云直须慎初又须护末。

　　因斋次问僧羹受饭里饭受羹里过在什么处道得别有商量僧无对代云好羹好饭又云不可道和尚虾蟆窟里。

　　因僧辞师师下座把僧手云着几钱僧无对师云你问我僧便问师云都不直半分钱代云有什么信物送路将来又云临行。

　　因见龙藏字问僧龙藏出得个什么僧无对师云你问我与你道僧便问师云出个死虾蟆代云屎臭气又云馒头蒸饼。

　　因搬米次师以拄杖打僧一下云这个师僧不去搬米是不僧云搬米入仓了也师云搬米入仓了且置阿谁吃饭僧便出去师云脱空妄语汉又拈问僧作么生免得不被主家道得脱空妄语代云为什么压良为贱又云因一事长一智代是不处云和尚着甚来由。

　　师在僧堂前问僧这个钟子是什么物作僧无对师云你问我僧便问师云衲僧作代但打钟一下云摩诃般若波罗蜜又云众僧堂前。

　　师问修造僧甚处来僧云山上斫木来师云还斫得合盘么僧云和尚放某甲过即道师云放你过作么生道僧便礼拜师便打代云某甲也漝么又云可惜成功不毁又云斫。

　　问僧甚处来僧云搬柴来师云维那打鼓不搬柴作么生僧无对代云错领又云可惜搬柴工夫又云和尚位处当人某甲参学又云才施少许功劳。

　　师问僧甚处来云山下来师云有几人僧云四人师竖起拄杖云总在这里僧无对代云抑己而已又云误却多少人。

　　问僧吃得几个糊饼云三个师拈起糊饼云这个是第几个僧无对师云你问我僧便问师云不出代云欺敌者亡。

　　问僧甚处来僧云湖南来师云夏在甚处僧云湖南师云开通寺在甚处僧云不会师云参堂去僧无对代云诺代初语云和尚远问学人近对又云才始新到。

　　师斋次问僧你道钵盂里多少饭僧无对代云野又云饱便休又云一杓两杓。

　　师见僧斋次问钵盂匙箸拈向一边把将馄饨来僧无对代云好羹好饭又云休。

　　问僧看什么经僧拈起经师云鬼窟里出头僧云和尚见个什么师云赃物见在僧无对代云仁义道中不合如此。

　　问僧看什么经僧云般若经师云经中道一切智智清净是么僧云是师云你眼为什么穿过石榴树僧云古人何在师云古人即知是你不知僧无对代云大有人不识势。

　　师问僧甚处来云岭中来师云夏在甚处僧云招庆师云招庆有何言句僧近前应诺师云一不成二不是僧无对师云灼然代云只守是。

　　师因斋次拈起馂馅谓僧云拟分一半与你又却不分僧云为什么不分师云为你打野榸代云将食与人也不恶又云谢和尚供养又云和尚无端作么。

　　师因吃茶次云茶作么生滋味僧云请和尚鉴师云钵盂无底寻常事面上无鼻笑杀人僧无对师云趁队噇饭汉代云只守是又代以茶便泼又云且待某甲点一碗茶。

　　师问僧甚处过夏僧云和尚合知师云我即知僧云且道某甲甚处过夏师云不消一劄代云更不消也。

　　问僧看什么经僧应诺师云因甚失却僧云某甲甚处失却师云自领出去代云同路又云和尚大人不合自作。

　　问僧完圞饼角子即不要你半截底把将来僧应诺师云这个是完圞底把将来代云斋与不斋当来无碍又云檀越所修福。

　　师问新到什么处来僧云郴州师云夏在甚处僧云荆南分金师云分得多少僧展两手师云这个是瓦砾僧云和尚莫别有么师云干屎橛一任咬代云若不言瑕争得玉转。

　　问僧看什么经僧云瑜伽论师云为甚义堕僧云什么处义堕师云自领出去代云悔不先下手。

　　问僧曾讲百法论是不僧云是师云为什么脱空妄语代云事不孤起又云着。

　　因为亡僧唱衣次问僧如今唱衣亡僧还向这里么代云劳烦大众不能等候打遍槌去也。

　　问僧甚处来僧云搬柴来师云搬得多少转一宿觉僧云二十转师云你为什么打落当门齿僧无对师便打云学语之流代云也知和尚佛法身心又代前语云搬柴早是辛苦。

　　问僧看什么经其僧却指傍僧云和尚问何不袛对师云露柱为什么倒退三千里僧云岂干他事师云学语之流代云洎合不识势又代珍重便出又云著者非一。

　　师在西京时问僧你是甚处人僧云于阗国人师云还到西天么僧云到师拈起拄杖云掣电之机不问你还到这里么僧云不会师呵呵大笑代云深领和尚降尊就卑又云将谓此土无又云勋。

　　问新到甚处来僧云南岳来师云观音为什么入洞庭湖里去僧云某甲初心不会师云参堂去代云诺又云惑着多少人来又云和尚问观音某甲对弥勒。

　　师斋次问僧半夜搬柴即不问你斋时将什么吃饭僧拈起钵盂师以拄杖打落僧无语代云引又云两片皮又云匙箸钵盂手巾单子。

　　因吃茶次问僧你是柴头不僧云是师云更劝一瓯茶代云辛苦受尽又云功不浪施又云和尚念某甲辛苦。

　　问僧你是园头不僧云是师云萝卜为什么不生根僧无对代云雨水多又云不解悦豫使人。

　　问僧你是甚人僧云知客师云客来将何只待僧云随家丰俭师云这个是瓦碗竹箸客来将何祇待僧云谢和尚慈悲师云虾跳不出斗僧无对师云你问我僧便问将何祇待师便打代初问处便打又云一盘饭两碗茶又云贪观天上月。

　　师问僧你是甚处出家僧云赵州孙师云师翁是甚处人代云吃饭老和尚。

　　师因见水磨题梁云永为不朽后即破损师问僧既是永为不朽为什么却被水推僧无对代云不因一事难长一智又云尧舜之君犹稽于化。

　　师问僧不惹泥水作么生道代云南山打鼓北山舞。

　　因斋次问僧这里还有超佛越祖之谈么僧云有师云什么处去也僧无对代云新罗国里又云和尚恐某甲不实代前语云吃饭时不合与么道。

　　师问柴头你为什么拽折大梁锯僧云无师云无即休代云彼此又云平地又云也知和尚为头首辛苦。

　　师问僧甚处来僧云南岳来师云我此间不曾与人葛藤近前来僧乃近前师云去代云念学人远来又云今日无彩。

　　因僧在师前立以拄杖打一下其僧回首师展手云把钱来僧无对代云若不转头争知后事又云但蓦面唾。

　　因入厨问菜头云锅里多少茄子僧无对师云你问我与你道僧便问师云消不得代云一桶又代后语云是。

　　因普请归三门下问僧困作什么面目僧云和尚合知师云我即不知僧却问困作什么面目师拈拄杖云遇长即长遇短即短僧云未审困与么道和尚与么道师云我也知你亲僧无对代云争知又代前语云老少黄白。

　　师问饭头佛是千百亿化身你每日作饭一杓几个释迦老子僧无对代云一僧一升米又云今日斋饭较细。

　　问僧甚处来僧云南华塔头来师云祖师有什么言句僧云有师云不得错举僧云请和尚领话师云我道你一不成二不是代云和尚大杀教令。

　　问磨头人打罗罗打人僧无对代云近来吃面多又云客来须看贼来须打。

　　问僧什么处来僧云南华塔头来师云还见祖师么僧云用见作什么师云你又去那里作什么僧云有什么过师云既去无过见有什么过僧无对代云若不如是争知慈悲。

　　问僧甚处来僧云赴斋来师云将嚫钱来僧云和尚欠少个什么师云你又欠少个什么僧云不欠少师云不欠少又赴斋作什么僧无对代云何妨又云趁块。

　　问僧你是向北人僧云是师以一掴僧无对师云你问我僧却问和尚甚处人师又以一掴僧无对代前问处打一掴又代后云仁义道中。

　　有僧粥后来见师师云吃粥了也未僧云了也师云咬着露柱么僧云咬着师云看硬着你僧无对代云也知和尚恐人不实又云硬阿谁。

　　师因开门有僧便入师蓦胸擒住云有甚么事僧云有什么事师以一掴僧无对代云退己进于人为存宾主礼代擒住处云蓦面唾这野狐精又代云因学人置得。

　　师指露柱问东京僧你乡中还有这个么僧云有师云唤作什么僧云唤作露柱师云三家村里老翁也解与么道僧无对代云本色。

　　师见僧来乃举起拳作打势僧近前作受势师与一掴僧无对代云便出去又云一彩两赛又代云行因招祸又云谢重重相为。

　　问僧甚处来僧云大普请搬柴来师云小普请为什么不到僧无对代云依前又是大普请又云辛苦受尽。

　　问新到甚处来僧云不敢师云放你三十棒僧无对代云某甲也漝么又云可惜许七间法堂。

　　问僧甚处来云荆南来师云夏在什么处僧云分金师云有事相借问得么僧云便请师云鹞子过新罗僧无对代云是于借问处代云鹞子过新罗。

　　师在僧堂内吃茶问设茶僧云什么处安排僧指板头云在这里师云你更设一堂茶始得僧无对代云近日钱难得又云小财不去大财不来又云上闲下板头。

　　问僧甚处来僧云郴州师云夏在什么处僧云西禅师云说什么法僧展两手垂两边师便打僧云某甲话在师却展两手僧无对师打趁出代云便出去。

　　问僧甚处来僧云南华礼塔来师云莫脱空僧云实去来师云五戒不持僧无对代云彼此不出。

　　因斋次问僧盂里几饼饼里几盂僧拈起饼师云问着个老婆僧无对代云不消又于问处云大众吃饭次。

　　师因普请入柴寮云老底不用去还有老底么僧云有师云在什么处僧乃推出一僧师云这个犹是后生僧无对代云若与么却普请去始得。

　　师因吃茶次云什么人接盏子有僧便接师云村里老翁拜冬至僧无对代云秪为行仁义却招祸及身。

　　有僧来参师问曾听讲来么僧云是师云见说有唯识论是不僧云是师云非非想天说个什么僧云不会师云且念文书代云禅师爱欺座主又云吽　又云维摩头法华尾。

　　有僧辞师师云甚处去僧云湖南去师云前头津铺难过僧云某甲有随身公验师云这个是念上大人僧无对代云小小村镇不足可言又云和尚大杀代前语云便珍重出去。

　　师问新到云把将公验来僧云有人问了也师云由是念上大人僧云莫错师云草贼大败僧无对代前语云且存仁义代后语云大似村镇头又云久向。

　　问僧一切声是佛声一切色是佛色拈却了也与我道僧云拈却了也师云与么说驴年会么僧无对代云君子一言代初语云狂又云不存少许佛法身心。

　　问僧甚处来僧云摘茶来师云摘得几个达磨代云新茶宜少吃又云因摘春茶不废功力。

　　因僧辞师师云甚处去僧云虔上去师云打野榸汉代云珍重又云临行。

　　因晒麦问僧晒了也未僧云了也师云馒头从你横咬竖咬不离这里道将一句来代云新麦面少吃又云三事蒸作糊饼糖饼。

　　问僧看什么经云显扬圣教论师云适来一问为什么照不着僧云什么处照不着师云梦见显扬圣教么代云若不如是争见当人又云照不着。

　　师问看经僧表首是什么字僧拈起经师云我也有僧云和尚既有为什么却问师云争奈与么何僧云有什么过师云自屎不觉臭代云今日方知又云德山拄杖子胡狗又云和尚此问大杀灵利。

　　鼓山有小师久在崇寿却归岭中到保福处相看保福知来却入帐子内衲衣盖头坐僧云和尚出汗那不对有僧举似师师云见成公案不能折合代云钝置杀人又云草贼大败。

　　师问僧看什么经僧云咒师云与么语话未有主在僧云和尚莫错师云自领出去代云便出去。

　　问僧我有个不露锋骨底句作么生有长老云收师云与么道得一半代云深领和尚慈悲又云句　又云洎不别处。

　　因修藏问僧作么生是藏僧应诺师云这个是藏脚还我藏来僧无对代云争得不修藏又云王。

　　问新到甚处过夏云云盖师云多少人僧云七十人师云你为什么不在数代云新到分上未受与么又云恐久住瞋。

　　问僧甚处来僧云郴州师云你为甚么失脚代云鲁般门下弄大斧又云客是主人相。

　　问僧甚处来云查渡师云你为什么盖不着僧云和尚莫涂糊某甲师云虾跳不出斗代云新到便蒙和尚重重严饰又云见面。

　　问僧古人道无边刹境自他不隔于毫端新罗日本与这里作么生云不别师云入地狱代云不可作地狱见解又云争得玉归。

　　问僧你不得钝置我僧云和尚因什么到与么地师云我钝置你犹可你钝置我更杀代云事不孤起又云和尚也大无端又云某甲甚处不下马。

　　问僧你诸人行脚道我知有与我拈三千大千世界来眼睫上着僧云诺师云钱塘为什么去国三千里僧云岂干他事师云这掠虚汉代云和尚倚势欺人又云常得此便。

　　问僧甚处来僧云南华塔头来师云还见祖师么僧云南华桥折师云南岳石桥又作么生僧无对师云学语之流代云便出去又云上也。

　　问僧甚处来僧云涅槃堂里来师云亡僧还吃饭么僧云不吃师云活人还吃饭么僧无对代云一杓两杓又云欠他一个糊饼也不得又云也能祗对。

　　师问僧讲律来是么僧云是师云律钞中说大小乘无分别作么生是无分别僧无对代云灵树置将一句来。

　　师问僧法身还吃饭么僧云诸方老宿不肯法身无形无相作么生吃师云与么道梦见法身么僧云有不肯处作么生师云自不知乃云法身吃饭又代云将谓有衲僧孔窍犹是泼屎泼尿复云灼然百千人中未有一人到此境界自云和尚作么生代云咄这有头无尾汉。

　　师问僧三藏圣教古今老和尚凭个什么照僧云高也着低也着师云你与么不得代云得与么狼籍生。

　　因铸钟归山斋了请师打钟师打了大众打师问僧打钟图甚么僧云唤和尚吃饭师不肯代云譬如闲又云息苦停酸。

　　师入京朝觐归至大桥山门煎茶迎师师吃茶果次僧侍立师语二参随僧云是你京中无可吃乃拈一楪果子与一僧其僧接得便去又语一僧云我不与你僧无对师云那里也有也其僧又无对别有僧出云某甲今日也随和尚来请一分得么师云嗄僧云某甲罪过触忤和尚师云我不能唾得你僧无对代前语云也知果子少两人共一楪又云未到山便蒙和尚管顾代后语云某甲更是。

　　师归山受大众参了乃云我离山得六十七日问你六十七日事作么生众无对代云和尚京中归无信物又云和尚京中吃面多。

　　因数僧来参师问作什么来云搬柴来师云归向北去不得辜负老僧僧无对师复云来来三愚共成一智作么生代云一亩地代前语云不因一事不长一智。

　　因斋次云今日吃饭不得迁化去也排比唱衣僧无对师复云你问我僧便问将什么唱师云驴年摸着么又云我与你三家村里葛藤更问僧又问师擎起碗云这个是定州碗子一唱三十文代前语云钱是足陌。

　　因斋次问僧你道人吃饭饭吃人僧无对师云你问我与你道僧乃问师云谢你答话代前语云不因吃饭难得此言。

　　因僧随师出三门师问古人道大用现前不存轨则作么生是不存轨则僧无对复云你问我与你道僧便问师引声云释迦老子来也僧又无对师遂行数步以拄杖打松树一下云嗄嗄会么僧云不会师云你与么驴年会么代前语云多华树嘲无半子代后语云由是。

　　师因见僧量米乃问箩里多少达磨僧无对师云你问我僧便问师云斗量不尽代云因一事长一智又代趯却米箩便行。

　　因园头请师吃茶师云你若煎茶我有个报答你处园头无对师云汝问我与汝道园头云请师报答师云多着水少着米代云得人一牛还人一马又云金字茶六百钱一斤。

　　师因斋次拈起蒸饼云我这个只供养向北人是你诸人总不得时有僧问某甲为什么不得师云钝置杀人代云某甲犹可代前语云雨彩一赛。

　　问僧古人道直须一句下悟去作么生僧云直须一句下悟去师云你为什么鼻孔里袛对我僧云某甲什么处是鼻孔里只对师云梦见代云某甲慎初和尚护末又云南柯又云少吃又云戒文一切总不犯。

　　师问侍者客来将什么接待侍者无对代云和尚要拄杖即道。

　　因岁日在堂中点茶师问僧设罗汉斋得生天福你得饭吃僧无对师云你问我与你道僧便问为什么与么道师云先来不着便如今着屎泼代前语云非唯施主某甲也蒙。

　　因闻鼓声问僧打鼓为什么人僧无语师云你问我僧便问师云打鼓为三军不为你代云柴不办。

　　师坐次有僧非时上来师云作什么僧云请益师云你有什么疑僧云某甲曾问和尚一宿觉搬柴柴搬一宿觉师乃敲椅子三下云你作么生会僧云一切临时师乃揎拳云我共你相扑一交得么僧无对次日其僧再上值师漱盥次师乃将水碗过与僧云送去厨下着其僧送去了却来师见来乃从后门出去其僧云比来请益却得一口碗。

　　问僧作么生是打静一句僧云谁敢出头师云你问我僧便问师以拄杖划地一下。

　　问僧将什么转大藏教僧云莫越于此师云拈却菩提换却涅槃又作么生僧云今日七明日八师云依稀似佛莽卤如僧。

　　因僧请吃汤次师云作么生僧无对师云你问我僧便问师以汤滴云一滴落地万神俱醉会么僧云不会师云不会即礼拜着。

　　因见僧商量次师打床一下僧默然师云作么生是打静一句僧云出头即　　师云三十年后不得错举。

　　因供养罗汉问僧今夜供养罗汉你道罗汉还来也无僧无对师云你问我与你道僧便问师云换水添香僧云与么即来也师云有什么馒头　子速下来。

　　师拈拄杖问僧这个是什么僧云拄杖子师云入地狱。

　　师见僧乃召来来僧便来师云苍天苍天僧无语师云苍天本是你哭为什么却我哭。

　　因入菜园见粪堆上牌子问僧道什么僧无对师云你问我僧便问师云恐人无信。

　　问修造庵主云佛殿拆了也忽然施主来将何瞻敬庵主合掌师云奴见婢殷勤。

　　因闻蚊子叫问僧蚊子吞却祖师也僧云非蚊子吞祖师祖师亦吞蚊子师不肯乃云你问我僧便问师云何怪香林云为渠有分。

　　师问洞山聪近离甚处洞山云查渡师云夏在甚处洞山云湖南报慈师云甚时离彼洞山云去年八月师云放你三顿棒洞山至来日却上问讯云昨日蒙和尚放三顿棒不知过在什么处师云饭袋子江西湖南便习么去洞山于言下大悟遂云某甲自今已后向无人烟处卓个草庵不蓄一粒米不种一茎菜接待十方往来知识与他出却钉去却楔除却膱脂帽子脱却　臭布衫教伊洒洒地作个衲僧岂不俊哉师云饭袋子身如椰儿大开与么大口。

　　问僧佛法还有长短也无僧云这帘子长五尺师云这个是帘子那个是佛法僧云唤什么作帘子师云脱空妄语汉。

　　因一日斋晚僧看厨库而立师见乃打一棒僧回首师云文殊普贤香积世界去也。

　　问僧看什么经僧云般若经师云作么生是清净僧云共和尚商量了师云驴年梦见又云来来更共你葛藤蚊幮里藏身东海鲤鱼　跳上三十三天作么生僧云和尚与么道即得师云这虚头汉。

　　问僧看什么经僧云般若经师云作么生是清净僧云甚处不清净师云绳床入枇杷树里去也见么僧云和尚莫瞒人师云瞒人且置你道我作么生僧无对师云这掠虚汉。

　　师因见僧在殿角立次乃拍手一下云佛殿露柱走入厨库去也僧回首看师云见你不会却来袛候佛殿。

　　因僧侍立次师云不问有言不问无言你作么生道僧无语师云你问我僧便问师唤小师某甲小师应诺师云你又得个师弟也。

　　师问僧今日搬柴那僧云是师云古人道不见一法是你眼睛乃于搬柴处抛下一片柴云一大藏教秪说这个。

　　师于普请处谓众云今日困有解问话底置将一问来若不问向后鼻孔辽天莫道我瞒你。

　　师问僧转金刚经那云是师云一切法即非一切法是名一切法乃拈扇子云唤作扇子是名拈了也在什么处从朝至暮颠倒妄想作么。

　　因吃茶次问僧色香味触具四尘你道茶具几尘僧无语师云不得辜负我。

　　师因见僧看经乃云看经须具看经眼灯笼露柱一大藏教无欠少拈起拄杖云一大藏教总在拄杖头上何处见有一点来展开去也如是我闻十方国土廓周沙界。

　　师问僧从苗辨地因语识人作么生僧云不错师云不敢。

　　因僧设斋师云你是甚处人僧云某处人师云报典座与阿师设斋。

　　师因吃茶次问僧曹溪路上还有俗谈也无僧云请和尚吃茶师云静处萨婆诃。

　　师问僧糊饼是什么人做僧拈起糊饼师云这个且放一边长连床上学得来糊饼是甚人做僧云和尚莫瞒某甲好师云这虚头汉。

　　师行次一僧随后行师竖起拳云如许大栗子吃得几个僧云和尚莫错师云是你错僧云莫压良为贱师云静处萨婆诃。

　　师问直岁今日作甚来直岁云刈茅来师云刈得几个祖师直岁云三百个师云朝打三千暮打八百东家杓柄长西家杓柄短作么生直岁无语师以拄杖打趁。

　　因僧斋归师问斋主有什么供养僧竖起拳师云我这里问你即恁么僧堂前有人问你作么生道僧云一切临时师云学语之流。

　　师问僧你作什么僧云涅槃头师云还有不病者么僧云不会师云恁么不会不恁么不会僧无语师云汝问我僧便问作么生是不病者师指傍僧。

　　有南雄僧上白叠一段师云汝道我向什么处着僧无语师代云拄杖头上师却问傍僧你在南雄时识此僧么僧云识师云唤去茶堂内吃茶。

　　师问僧不占田地句作么生道僧云不会师云不会且作韶州客。

　　师问僧吃得几个糊饼僧云忘却师云吃了忘却未吃忘却僧云忘却说什么吃与未吃师云是你忘却甚处得来。

　　师问僧你从向北来还曾游台么僧云是师云关西湖南还曾见长嘴鸟说禅么僧云不见师拈起拄杖以口作吹势引声云禅禅。

　　师问僧甚处过夏僧云和尚实问即道师云作贼人心虚。

　　举临济三句语问塔主秪如塔中和尚得第几句塔主无语师云你问我塔主便问师云不快即道塔主云作么生是不快即道师云一不成二不是。

　　师一日从方丈出有僧过拄杖与师师接得却过与僧僧无语师云我今日着便僧云和尚为什么着便师云我拾得口吃饭。

　　师问僧甚处来僧云崇寿来师云崇寿有何言句僧云崇寿指凳子谓众云识得凳子周匝有余师云我即不与么僧云和尚又如何师云识得凳子天地悬殊。

　　师问堂中首座云你道乾坤大地与汝自己同别首座云同师云一切物命蛾蛘蚁子与你自己同别首座云同师云你为什么干戈相待。

　　因在醋寮内指云这一瓮醋得与么满那一瓮醋得与么浅僧云人贫智短马瘦毛长师大笑而出。

　　问座主讲什么经座主云涅槃经师云涅槃具四德是不座主云是师拈起碗子云这个具几德座主云一德也无师云古人因甚与么道座主云古人与么道如何师敲碗子云会么座主云不会师云且讲经着。

　　因斋次有僧侍立师云你还饱也未僧无语师拈拄杖云拄杖却饱。

　　十二时歌

夜半子愚夫说相似　鸡鸣丑痴人捧龟首　平旦寅晓何人
　日出卯韩情枯骨咬　食时辰历历明机是误真
　禺中已去来南北子　日南午认向途中苦
　日昳未夏逢说寒气　晡时申张三李四会言真
　日入酉恒机何得守　黄昏戌看见时光谁受屈
　人定亥直得分明沉苦海

　　偈颂

云门耸剔白云低水急游鱼不敢栖入户已知来见解何劳更举轹中泥

药病相治学路医扶篱摸壁小儿戏幽谷不语谁人测管解师承孰不知

康氏圆形滞不明魔深虚丧击寒冰凤羽展时超碧汉晋锋八博拟何凭

是机是对对机迷辟机机远远机栖夕日日中谁有挂因底底事隔情迷

太阳溢目极玄微谁人说道我渠非句中有路人皆响觌面难遭第一机

丱岁依山人事稀松下相逢话道奇锋前一句超调御拟问如何历劫违

玩古松高云不齐鸿鸧鹤抱几年栖剖　同时殊有异羽张腾汉碧霄低

万象森罗极细微素话当人却道非相逢相见呵呵笑顾伫停机复是谁

话尽途中事言多何省机贵人言是妙上士见知亏大道何曾讨无端入荒草卷来复卷去不觉虚生老上不见天下不见地塞却咽喉何处出气笑我者多哂我者少

丧时光藤林荒图人意滞肌尪

举不顾即差互拟思量何劫悟

咄咄咄力韦希禅子讶中眉垂

　　大师遗表

　　伏闻有限色身讵免荣枯之叹无形实相孰云迁变之期既风灯炬焰难留在水月空华何适罔避典彝之咎将陈委蜕之词臣中谢伏念臣迹本寒微生从草莽爰自髫龀切慕空门洁诚誓屏于他缘锐志唯探于内典其或忘餐待问立雪求知困风霜于十七年间涉南北于数千里外始见心猿罢跳意马休驰身隈韶石之云头变楚山之雪以至荣逢景运屡沐天波诘道谈空誓答乾坤之德开蒙发滞星驰云水之徒获扬利益之因迥自圣明之泽加以联叨凤诏累对龙庭继奉颁宣重叠庆赐抚躬惆怅殒命何酬不谓臣驽马年衰难胜睿渥遽萦沦于疲瘵唯待尽于朝昏星汉程遥遐眄而才瞻北极波涛去速回眸而已逐东流伏愿凤历长春扇皇风于拂石之劫龙图永固齐寿考于芥子之城臣限余景无时微躬将谢不获奔辞丹阙祝别彤庭臣无任瞻天恋圣激切屏营之至谨奉表以闻。

　　遗诫

　　夫先德顺化未有不留遗诫至若世尊将般涅槃亦遗教敕吾虽无先圣人之德既忝育众一方殆尽不可默而无示吾自居灵树及徙当山凡三十余载每以祖道寅夕激励汝等或有言句布在耳目具眼者知切须保任吾今已衰迈大数将绝刹那迁易顷息待尽然沦溺生死几经如是非独于今矣吾自住持已来甚烦汝等辅赞之劳但自知愧耳吾灭后置吾于方丈中上或赐塔额秪悬于方丈勿别营作不得哭泣孝服广备祭祀等是吾切意盖出家者本务超越毋得同俗其住持等事皆仍旧贯接诸来者无失常则诸徒弟等仰从长行训诲凡系山门庄业什物等并尽充本院支用勿互移属他寺教有明旨东西廊物尚不应以互用汝当知矣或能遵行吾诫则可使佛法流通天神摄卫不负四恩有益于世或违此者非吾眷属勉旃勉旃大期将迫临行略示遗诫努力努力好住还会么若不会佛有明教依而行之。
