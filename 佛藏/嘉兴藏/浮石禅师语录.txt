嘉兴大藏经　浮石禅师语录


　　浮石和尚语录叙

　　昔张文定谓三代以下儒门澹泊收拾不住英灵汉子尽归释氏举马祖坦然丹霞辈以实之张无尽赏为名言然达磨西来不立文字形于纸墨何有吾宗诸方说禅浩浩徒以组章织句为工其去经生家掇拾饾饤诧为洙泗渊源者何殊燕乙也夫五宗之盛莫如临济自应庵华密庵杰诸老而降一条白棒直接人天大用大机实心实行舍密云老汉外寥寥不少概见近则首服膺报恩浮老和尚盖其天怀日朗道气风疏早岁餐粝蘸盐神枯形瘠发甘死禅席之愿入定终日如寸香顷脱白未几固已人法双忘矣后从七女尸陀林有省旋于殿角薰风公案打失鼻孔得大休歇得大解脱觉从前陈烂葛藤看破都只寻常密老人犹未轻相印可复取灵苗根本二语俾作义理禅论直至表里洞然手口无碍始有随处开堂代余为众之记莂其间啐啄同时针芥相取真不啻古人拽倒绳床辗车直过矣从此全提正令八坐道场用赏用罚劈面恶钳魔来佛来蓦头生按海内有是父是子之目今全录具在掀翻窠臼洞揭真源斫伐稠林都无死句讵承虚接响一流所能仿佛哉盖如妙峰亲见德云茎草能操杀活宜乎虞山老毗耶以善财南询文殊采药为斯编譬喻说法也夫曹溪之后分为二枝而临济独盛临济之后分为二枝而杨岐尤盛可见委曲垂手不如直截提持者之于今为烈矣试读师诸录如百尺孤桐无枝可荫如悬崖万仞回绝攀缘虽不离文字而依然不立文字之纲宗彼监寺受记于慈明厮儿受记于黄檗一则谓异曰儿孙遍天下一则谓吾宗到汝大兴于世或者与师后先合辙乎筑土应占分灯现瑞黄园五色金莲之征庉村浮来石佛之谶彰彰若彼岂偶然已哉予才让髯苏莫殚参寥之蕴悟惭无垢宁窥妙喜之藏因师法嗣拳石沃公之请谬弁数言于首他日名载传灯偕垂不朽澹泊儒门藉以生色矣。

　　四明弟子史大成立庵父薰沐敬题

　　浮石禅师诸会语录序

　　浮石禅师刻福城语录竟请余为之序既而槜李松陵广陵诸会语录次第刻成复以全录序为请余之序福城录也举善财南询因缘谓师于妙峰顶上亲见德云了毕大事再举文殊采药因缘拈出师一片老婆心与四海禅宗点眼此中是草是药能杀人能活人明眼人试一着眼如数家珍如观掌果福城一会如是槜李松陵广陵诸会语录亦复如是即由此升座说法坐尽此世界微尘刹数道场亦一一如是故知师虽坐福城不起于座而历槜李松陵广陵诸会师虽现说福城语录不动舌本而遍说槜李松陵广陵诸会语录何处不是草何处不是药何一味不能杀人不能活人东涧老人自笑舌头短为此老作福城语录序如是乃至作诸会语录序亦复如是若于此处会得正不妨一茎草上定纲宗也老人说是言已有人笑曰文殊师利劝善财南行于妙峰山顶求见德云善财至德峰经七日已乃见德云比丘于别山。

　　康熙改元嘉平月望国子司业兼掌祭酒事前戊辰二甲进士虞衡郎副廷尉冏少卿曹溪憨祖亲侍弟子福征谭贞默槃谈撰时年七十有三

　　浮石禅师语录序

　　不慧忆从丙子初夏走四明天童觌面密老人迨己卯初秋复晤于吾里黄闇翁素园中值余匆遽赴召时闻之闇翁云适夜梦园池双开五色金莲恰得浮石林野两和上为老人同日嘱付的的莫大因缘余欢喜赞叹云此真祗树给孤独园也嗣后沧桑幻化踪迹越寥丁亥冬日余从雍厢假还晤林和上于东塔方丈始知东塔为浮和上旧道场迨壬辰秋日复假还闻牧和上继林天童之席浮和上复继牧席始知天童为浮和上新道场矣既得从东谷坚法嗣通一番天童消息庄诵五会余录始知自当湖青莲而松陵报恩而海门广慧而嘉禾福城而入主天童祖庭说法浩浩早已倾溟渤而倒须弥矣迨丁酉春日吾槜李诸檀信虔从报恩延主栖真云谷和上道场不慧特放远棹竟日落草盘桓矜式孤峻高标祖风丕振未几而还主报恩矣话到威音那畔直是竿头进步彻底掀翻姜桂天性到老逾辣入泥入水无非为人九鼎在法门千秋所希有也即有善颂者对蜜说甜徒作合头诳语庶几据实叙事聊当晏坐尘谈云尔。

　　经行自在公于福城诸会见浮石和尚安知和尚在德峰住地耶在别山经行耶佛不云乎如人持尺量虚空复有人随计其数公将持尺量虚空乎抑亦将随后而计其数乎余闻之大笑并书之以为叙。

　　岁在壬寅五月朔日虞山蒙叟钱谦益撰

　　浮石和尚语录跋

　　

　　

　　浮石禅师语录目次卷一住嘉兴府平湖青莲禅寺语录苏州府吴江报恩禅寺语录卷二苏州府吴江报恩禅寺语录卷三扬州府海门三仙广慧禅寺语录嘉兴府东塔禅寺语录卷四宁波府天童景德禅寺语录秀州栖真寺语录常州府宜兴善权寺语录卷五苏州府常熟福城禅寺语录卷六小参卷七入室问答机缘勘辨垂代代古卷八拈古颂古法语卷九偈赞佛事杂着行实卷十诗偈

　　浮石禅师语录目次(终)

　　浮石禅师语录卷一

　　嗣法门人行浚等编

　　嘉兴府平湖县青莲禅寺语录

　　师于崇祯己卯岁十二月十七日入寺。

　　山门门门门出入无过只这重今日山僧来把断管教凡圣不相通为甚不相通水归巨海波涛静云到苍梧气象闲。

　　佛殿城东老母不欲见调达比丘长怒嗔且道佛有什么过展坐具云当初只道茅长短到此方知地不平。

　　伽蓝伽蓝神护法主拈起香云此是法作么生护蹑足进前须急急执鞭当鞅莫迟迟。

　　祖师六耳不同谋三人已话堕不肖儿孙到来尽情都捉破且道捉破在什么处呈卧具云聻。

　　据室拈拄杖云据新条行新令天下衲僧齐乞命一条白棒尽打惺卓一卓。

　　指法座云从空放下就地升高不向须弥灯王借来惟用当人己力有眼者见遂升拈香云这瓣香高而无上仰不可及爇向炉中端为祝延
今上皇帝圣躬万岁钦愿福基永固地久天长惠泽溥施兆民乐业这瓣香内毓三纲外涵五德奉为满朝文武天下勋臣本府本县各位尊官伏愿民戴无私之治童谣良牧之年这瓣香多生自昧半世辛勤今日一回拈出专为现住明州天童景德堂上传曹溪正脉三十四世本师密云悟老和尚用酬法乳之恩就座问答毕乃云当阳显露更不囊藏就体知归和声揭示黄鹤楼中吹玉笛不堕宫商江城五月落梅花岂同春色到恁么地知归有分若向青莲门下一点也用不着既用不着且道用个什么拈拄杖云滴水兴波滔天作用若能恁么便是撒手悬崖洞明大法的汉已过关者不妨撩起便行未过关者且听新青莲为汝道破良久云横按莫邪全正令太平寰宇斩痴顽卓拄杖下座。

　　上堂僧问禹门殿里上堂大唐国里打鼓今日单提正令和尚如何为人师劈头一棒问萌芽未发老梅早已知春如何是知春消息师云杖头指出花无数问如何是天得一以清师云云散家家月如何是地得一以宁师云春来树树花如何是君王得一以治平师云位临南面进云和尚得一又如何师云倒着袈裟闲拍掌进云未审年朝祝圣一句作么生道师云一人有庆兆民赖之进云恁么则金枝永茂三千界玉叶常敷万古春师云且喜阇黎得话会乃云旧年离未远新岁恰三朝新旧不相参世相得常住所以道旋岚偃岳而常静江河竞注而不流野马飘鼓而不动日月历天而不周花根本艳虎体原斑虽然不改旧时颜未免人人添一岁大众新旧且置如何是世相得常住卓拄杖云千古长如白练飞一条界破青山色。

　　施主请上堂繁兴大用举必全真不审低声无非了义因机有异法有差殊半满偏圆悉皆平等故曰佛以一音演说法众生随类各得解是以维摩大士以一钵▆饱三万二千菩萨只如甘贽行者设粥南泉打破粥锅且道是繁兴大用不是繁兴大用竖拂云等闲识得东风面万紫千红总是春。

　　西林庵上堂夏日初临四月天村庄那个得安闲衲僧分上无余事秪要知归便放参莫有知归者么良久云自是不归归便得五湖烟景有谁争。

　　接济庵上堂绕庵溪水深千尺四里村庄得万家饥餐渴饮前朝事亘古流香挂齿牙复云昨日正法来今朝留接济庵寺虽有殊主人原不异要明不异主春风吹柳絮于此豁双眸洞明第一义还知第一义么日高花影重风暖鸟声碎。

　　上堂佛佛授手无别授祖祖相传无别传炎蒸六月如临火谁不通身汗似泉说到行不到钟中无鼓响行到说不到鼓中无钟声行说俱到钟鼓得交参句句无先后行说俱不到用尽自己心笑破他人口且道离却四句又作么生喝一喝云大抵还他肌骨好不搽红粉也风流。

　　上堂无相谓法身无见谓法眼以无相故随机现形以无见故随照鉴物了无造作不假安排亦名天真佛性向上玄机于中圣凡不立人我本空世法佛法融成一片情与无情混作一团自然上无攀仰下绝己躬髑髅常干世界鼻孔摩触家风便能一为无量无量为一于一毫端现宝王刹坐微尘里转大法轮且道是什么人得恁么地还委悉么披蓑侧立千峰外引水浇蔬五老前。

　　苏州府吴江报恩禅寺语录

　　佛殿先觉非先后觉非后先后一如彼此成就且道成就个什么展具云撒开坐具大家看。

　　方丈老维摩于此杜口妙吉祥于此纳败山僧于此据令而行凡圣到来总教吃棒为甚如此报恩门下令不虚行卓拄杖便据坐。

　　指法座云当阳显露达者方知从地升高阿谁无分正恁么时便乃掀翻宝座喝散大众岂不俊哉其或未然也怪山僧不得遂升拈香云此一瓣香根盘沙界叶覆大千端为
今上皇帝祝严圣寿惟愿镕剑戟为农器归汗马于桃林四方归化八表称臣次拈香云此一瓣香奉为阖国采僚苏州府县诸位高官伏愿乃忠乃孝惟德惟仁又拈香云此瓣香丹青描不出千圣觅无踪二回拈出供养天童先师密云大和尚用酬法乳之恩就座懒住深山与市廛村居闹静两无关分明拈出先师案谁是知音得解参今朝重整旧鱼竿垂丝意不在深潭个中如有冲波鲤好向竿头　跳看僧问古时大义即不问今日开堂事若何师拈棒云看取令行时进云如何是十方同聚会师云汝眼在什么处进云如何是个个学无为师云你在什么处用心进云如何是诸佛出身处师云速退乃云假使顶戴百千劫身为床座遍三千若不传法度众生毕竟无能报恩者竖拂云报恩今日传法也大众一齐担荷掷拂子下座。

　　腊八上堂堪笑释迦文长年摸壁行雪山今夕午方得睹明星自累还自可那堪又累人乃云奇哉众生皆有如来智慧德相良繇妄想执着不能证得若是窥籓不入据鼎不尝的向未有生佛已前转身于今时大官路上阔步终不向葛藤窠里头出头没众中还有如是汉子么如无报恩只得据款结案为汝诸人指出一条大路敢问诸人除却妄想执着如何是智慧德相举拂子云会么莫待夜行刚把火直须当道与人看。

　　岁旦上堂僧问吴中石佛浮来瑞灵鹫花香诣报恩二途即今俱不问新年佛法若为论师云东家打锣西家放炮进云恁么则高提祖印光寰宇大阐洪音唱楚歌师云迅雷不及掩耳乃云今日新年头昨日旧年尾新年与旧年年年只如此所以道十世古今始终不离于当念无边刹境自他不隔于毫端于此见得便知佛祖之道本是平夷大解脱门原无关钥于此不见菩提路上荆棘成林般若光中迷云蔽日拈拄杖云幸有者个木上座迷悟圣凡俱坐断新年旧岁总无拘轻轻拨转无为化万姓讴歌乐有余下座。

　　童文芝荐母请上堂僧问百骸俱溃散一物镇长灵正恁么时姚氏淑人在什么处师竖拂云在山僧拂子头上进云老梅枝上含春象百草头边露月轮师云了没交涉进云末后牢关亲觑破纵横无处不风光师云转见不堪乃云数点吴山髻未撒一溪同水镜忘收头头尽是闺中物法法从今不用求倾盖如故白头如新本无延促那落死生如水投水似空合空遍界了无痕迹毫端普现色身举起拂子云正恁么时姚氏淑人在山僧拂子头上成等正觉现大人相放大光明口唱偈云百骸溃散杂尘泥一物长灵复是谁不得此时通线路髑髅着地几人知现前大众还有和得者么良久云阳春雪曲非凡调不是知音和不齐击拂子下座。

　　结夏上堂师至法座前以拄杖画云画断千圣路头直踏毗卢顶上任你须弥灯王也只退身有分且道是什么人境界喝一喝遂升拈香毕乃云四月十五日以前春寒愁雨水四月十五日以后夏热爱薰风正当四月十五日报恩寺里禅和子也不寒也不热洒洒落落饥则有饭渴则有茶游戏圆觉伽蓝安居平等性智敢问大众因什么到者般田地还会么不因刖足曾三献那得连城价倍高。

　　上堂今朝五月一那事分明极拟意欲承当料掉没交涉有交涉八面兵戈一齐出且道正当恁么时报恩还在里许也无良久云数声清磬是非外一个闲人天地间举兴化云我逢人则不出出则便为人三圣云我逢人则出出则不为人此二尊宿一个遇文王施礼乐一个逢桀纣动干戈虽则两得其宜未免各分疆界报恩则不然有时逢人则出出则便为人有时逢人则不出出则不为人还知报恩落处么有意气时添意气不风流处转风流。

　　上堂举德山和尚一日因饭迟托钵下堂雪峰见云者老汉钟未鸣鼓未响托钵向什么处去看孔着楔山低头归方丈犹是验知音峰举似岩头将谓是同俦头云者老汉未会末后句在热涎当面唾山闻令侍者唤头汝不肯老僧那千闻不如一见头密启其意始信不讹传山明日上堂果与寻常不同疑杀天下人头抚掌呵呵大笑云且喜老汉会得末后句也天下人无奈此老何堆上更添土虽然如是也只得三年活极力赞叹山果三年而逝谁肯恁么承当看他德山父子一个个如师子游行象王纵步旋机活脱大用现前报恩虽则鼠尾续貂秪要诸人启目蓦卓拄杖云意气不从天地得英雄岂藉四时摧。

　　上堂六月热五谷结目下输他汗似浆秋来嬴得仓廪实报恩寺里虽种田不比他家兢得失七尺单眠露地牛八功德水济枯竭虽然自利利他未是衲僧巴鼻如何是衲僧巴鼻一湖同水当门镜数点吴山入案青。

　　解夏上堂僧问古人道若论此事三贤未达十圣难知今日报恩解夏未审有何方便师云看脚下乃云锄禾日当午汗滴禾下土今此盘中餐粒粒皆辛苦舍利弗云我观三千大千世界无有如芥子许非是菩萨舍身命处方乃得成菩提以见世间法出世间法无有一法不从辛苦中得拈拄杖云惟有这条拄杖子不属世间法不属出世间法亘古亘今撑天拄地不涉功勋不假修证且道即今解夏一句作么生道鹤有九皋方展翼马无千里谩追风。

　　上堂以拂子打圆相云大众见么灵山话曹溪指寒山比惟有盘山云心月孤圆光吞万象光非照境境亦非存光境俱忘复是何物复竖拂云鉴光境未忘复是何物放下拂云瞎还知报恩落处么果也知得不妨拗折拄杖高挂钵囊随缘散诞任意逍遥脱或未然报恩为伊更通一线以拂作弓弦势云盈亏总在双弦内隐显还归一照中。

　　结制上堂报恩本无制可结只为诸人情未瞥随例攀他从上条龟毛绳子缚跛鳖以拄杖○云若能个里翻身出脱体无依大事毕了得无依无不依倒用横拈尽轨则所以道一法若有毗卢堕在凡夫万法若无普贤失其境界要在那边担荷者里行持蓦拈拄杖云且道是担荷耶是行持耶卓一卓云会么吾家自有通霄路不向前人行处行。

　　上堂结制来经一七日那事明明无间隔霜风剪得树头光远近楼台俱露脊秪如僧问玄沙学人乍入丛林乞师指个入处沙云汝闻偃溪水声么僧云闻沙云向者里入且道与报恩相去几何击拂一下云万派千溪皆渤海七金五岳总须弥。

　　上堂释迦已过去弥勒犹未来现前火把子落在报恩手中拈起也万象不能藏覆放下也千圣无以等阶正恁么时有不被其转变者出来道个出格句报恩便分半院与伊何则不见道不逢别者不开拳一遇知音便分付其或未能布袋里老鸦虽活犹死也怪报恩不得便下座。

　　上堂霜风凛凛金刚王剑劈面挥来冻日洋洋大圆镜智平空辊出正恁么时森罗万象咸为古佛家风碧落青霄全是道人活计打开自家库藏运出自己资财与佛与祖同心同行同德同诚同境同机同照同用并无他事还委悉么竹密不妨流水过山高岂碍白云飞。

　　腊八上堂一年一度腊月八天上明星夜朗然释迦一睹便已悟诸人睹之何不然星是一般星眼是一般眼烧了方知地不平未烧竟道茅长短以拂子打圆相云明星现也大众还见么掷下云若将眼见终难会耳处看来方始知。

　　立监寺上堂僧问烹金琢玉须还作者钳锤阐教扶宗必假股肱任运如何是高低普应句师云月印千江进云若然则草偃风行得自由师云更须着力进云雪后始知松柏操事难方表丈夫心师云可知礼也乃云水因风而生纹火就薪而发焰以大千界为一招提不以为宽以恒沙佛同一舍那不以为众直得文殊普贤交光相待观音势至弹指赞襄泥猪癞狗悉归从白牯狸奴咸稽首方好演无生曲唱太平歌正恁么时不退转一句作么生道佛殿阶前石狮子大洋海底铁昆仑。

　　上堂雪后连朝雨天寒括地风个中无所取独抱冷冰冰大众且道是什么人境界还知么九年面壁无人识五叶花开遍界香。

　　春日上堂僧问三阳开泰凤历重颁如何是斩新条令底句师云石笋抽条进云如是则堂前露柱翻筋斗壁角灯笼笑满腮师云木人重抚掌进云无根树上消残雪没底潭中解冻流师云石女又梳头乃云今年四季今日尽明年四季今日起时人若不了今日随世迁移无定止若能当下了今日洞山麻三斤云门干屎橛赵州柏树子台山蓦直去一了一切了更不烦心力只如傅大士云须弥芥子父芥子须弥爷山水坦然平敲冰来煮茶又作么生了还会么梅吐玉英香馥馥柳藏金线冷沉沉。

　　岁旦上堂僧问如何是新年头底佛法师云拄杖头增白问年新月新日又新谁识头头是旧人旧新即不问如何是祝圣酬恩一句师举拂云但将者点真消息用保吾王百亿春进云三脚泥牛耕陆地大家齐唱太平歌师云醉后添杯乃云道在人明非人无以明道法由智了舍智无以了法道法不二人智奚双一明一切明一了一切了庭前卢橘正芬菲江上寒梅早漏泄无一法不彰般若无一物不露真常古今不异凡圣同途于此明得了得便知年年是好年月月是好月日日是好日时时是好时上祝一人之寿下祈万姓之安四恩不报而自报三有不资而自资回岁旦于今朝挽丰年于此日正当恁么时衲僧分上又作么生举拂云拈起一枝无孔笛等闲吹出万年欢复击一击下座。

　　沈焕一居士请上堂僧问春到人间处处花不知何处是春家请师拈出分明示休使群生汩浪沙师举拂云还见么进云昨夜梅花开殿角风摇素影入帘寒师云清白眼中重着屑问大海波深丝纶难下透网金鳞如何收取师打云一钓便上进云搅乱千江成一派尾巴摇动震乾坤师云尽在竿头乃云老梅枝上露全机曾无识者嫩草头边横利刃那敢当锋高高处观之不足低低处平之有余十地尚乃馍糊三贤岂能洞达人境不到处特地全彰照用既立后杳无消息望州亭乌石岭僧堂前徒言相见不是心不是佛不是物枉自猜详向上一路千圣不传学者劳形如猿捉影且道什么人方堪担荷以杖架肩云楖栗横担不顾人直入千峰万峰去下座。

　　清明上堂报恩本无法可说执事请我应时节夜来曾作一篇诗拈出今朝去塞责乃云清明时节雨纷纷路上行人欲断魂借问酒家何处有牧童遥指杏花村忽有个汉出来道长老大好一篇诗咄报恩口里道谁敢道不好。

　　佛诞上堂今朝正是四月八净饭王宫生悉达只因我佛太欲速才出娘胎便[口忉]　毗蓝园里少知音黄金掷却无颜色独有云门跛足师道见一棒定打杀尽道知恩解报恩将此深心奉尘刹报恩若见又不然拈拄杖下座一时打散。

　　端阳归院上堂仲冬出孟夏回俄经半载通海云淞陵雨同共一天所以十世古今始终不离于当念无边刹境自他不隔于毫端佛法本现成何必强安排且道如何是现成底法年年五月五艾虎悬当户。

　　祈睛上堂僧问昔年相见礼三拜今日重来复再参超越古今一句子请师拈出大家看师云未启口时明历历进云禅堂佛殿门相对瑞像阶前花药栏师云堕也堕也进云恁么则庉溪流出同里水月上东山玉一团师云虾跳不出斗乃云梅雨经旬水没田桔槔声吼叫苍天为僧若解为农苦淡饭黄齑也愧餐古人道有句无句如藤倚树树倒藤枯句归何处众中还有透得者么良久云如无报恩未免逐句下个注脚有句无句阴晴有异如藤倚树泥里洗块树倒藤枯赤脚波斯入大唐句归何处生铁秤锤被虫蛀若是铁眼铜睛当阳觑破便乃把断要津不通凡圣不向他语言里作窠窟机境上受罗笼直下如大香象摆脱枷锁了无羁绊如师子王游行不求伴侣得大自在到恁么地须是恁么人始得且道如何是恁么人赵州勘破处验尽天下衲僧玄沙蹉过处拣辨诸方作者鲁祖一生面壁俱胝秪竖一指从上诸老如生铁铸就撼摇他半点不得何则秪为他悟处真实见处透脱履践处绵密故也透与不透则且置即今应时一句作么生道卓杖云水退禾苗长云开雨脚收。

　　上堂举无著往台山文殊问云上座何来着云南方殊云南方佛法如何住持着云末世比丘少持戒律殊云多少众着云或三百或五百着问文殊此间佛法如何主持殊云龙蛇混杂凡圣交参着云多少众殊云前三三后三三妙喜云我当时若在即向他道和尚如此主持甚是不易师云不易且置即如前三三与后三三毕竟是多少良久云云门道底。

　　上堂僧问明不犯之令还许他悟也无师云犹落第二进云恁么则易开终始口难保岁寒心师云自领出去乃云子月一卉木丛林咸失色只为霜风快似刀才入青林成败叶时人尽被境缘夺换却乌珠也不识若要识何待当来问弥勒阿呵呵瞥不瞥黄鹂上树一枝花白鹭下田千点雪。

　　冬至上堂从是金风入洞房鸳鸯日绣不成双今朝仍理前针黹始觉新添一线长恁么时可谓全机独露正眼宏开就手拈来了无余事林下人正好休心歇意直下坐断报化佛头饥餐渴饮闲坐倦眠一切时中得大自在当阳有句不可重宣趋避无门直须漏泄大众还会么天上月团圞人间冬至节。

　　腊八上堂自舍皇宫入雪山六年冷坐绝追攀谁知今夜蒲团上绀目无端发眚斑山僧恁么告报秪要诸人拈却炙脂帽子脱下鹘臭布衫便见古释迦不先今弥勒非后一切时中不倚一物净裸裸上无攀仰赤洒洒下绝己躬千圣不能知万灵安可测一切坐断不漏丝毫虽然在报恩门下正好朝打三千暮打八百何以如此不见道横按莫邪全正令太平寰宇斩痴顽。

　　上堂僧问坐断千差孤峰独露觌面相呈乞师一接师打云一棒一条痕乃云腊月半庭际腊梅花已绽寒雀知人不自惺假意相争递相唤闻者浑如在梦中几个知归能顾盻惟有林间抱道翁年头年尾自惺惺虽无奇异惊人世自有清香散四邻大众还闻么不向此中寻落处象王鼻孔漫撩天。

　　上堂诸佛非我亲谁是最亲者识得最亲者是为真报恩诸佛非我道谁为最道者识得最道者是为真报恩谁知真报恩原无恩可报秪在日用中不昧于自心所以祖师云汝能于心亲父母非可比汝能与道合诸佛心即是临济大师云佛者心清净是法者心光明是道者处处无碍净光是三即一皆空而无实有若真办道人亲证不惑念念心无间断是为真报恩者达磨大师特特西来秪觅个不受人惑的山僧因明岩师及众护法相延至此更无他事亦秪觅个不受人惑的众中如有不受惑者趁此人天众前略露风规以滋法化有么有么如无山僧自露去也拈拄杖卓一卓下座。

　　上堂客岁秋收薄荒凉禅院深眉头终日锁忽到赏心人大众还知赏心意旨么喝一喝云万丈冷门庭仗此横开竖辟又喝一喝云一条大官路出他邪径迷流复喝一喝肩拄杖下座。

　　上堂时值温和三月天一轮明月正逢圆祖翁田地都迷却谁识青黄间目前大众还有识者么若乃识得大千震动花雨缤纷万象点头虚空粉碎能使天上五衰不现人间八苦停煎有求皆遂无愿不从其或未能山僧更为诸人通个消息竖拂云蛇生绳上还因识幡动竿头不是风。

　　浮石禅师语录卷一(终)
嘉兴大藏经　浮石禅师语录


　　浮石禅师语录卷二

　　嗣法门人行浚等编

　　　　苏州府吴江报恩禅寺语录

　　元旦上堂昨日旧年今朝新岁冻笋抽尖寒香远递只因不变旧时颜正合人间添一岁处处儿骑竹马家家门换桃符乡村野老放酣歌林下道人静无语所以天不言四时行地不言万物生圣人不言垂衣拱手万国来王衲子不言坐断溪山包罗风月且正恁么时如何是裕国祐民一句蓦拈拄杖云杖头拨转无为化阖国讴歌乐太平。

　　上堂有句无句朝为田舍郎如藤倚树暮登天子堂树倒藤枯将相本无种句归何处男儿独自强向此四句中见得彻去便知向上宗乘具超方眼目千圣罗笼无处万法系缀无由直下坐断尘情意想不落见闻觉知自然机用双行十虚通透其或未然不免向他语言上卜度机境上抟量业识茫茫无本可据何则不见道言无展事语不投机承言者丧滞句者迷且道二俱不涉又作么生了取平常心是道四威仪内坦堂堂。

　　结夏上堂僧问承师有言无禅可参无法可听未审今日结制又作么生师云事不重科进云恁么则掀倒禅床去也师云还有转身处么僧喝师云也是泥中洗块问天地未判朕兆未分未审向什么处结制师打云正合其宜进云何得锦上添花师又打云为要阇黎着眼进云黄金自有黄金价谁肯和沙卖与人师云也须验过问古人云尽大地都是觅作佛的要寻个无心道人了不可得未审如何是无心道人师云问从何来进云莫谓无心云是道无心犹隔一重关师云过得也未乃云三春已过九夏方临了则便了何用劳神只要九十日内莫动一步十二时中莫生一念一念不生安居平等性智一步不动游戏圆觉伽蓝如斯履践自然个个常光现前各各壁立万仞不与诸尘作对不与千圣同途是以广额屠儿日宰千羊放下屠刀便云我是千佛一数云门大师见释迦老子便要一棒打杀与狗子吃贵图天下太平二俱不受则且置如何是衲僧正眼良久云才逢立夏后是处绿阴多。

　　复举僧问睦州高揖释迦不拜弥勒事如何州云昨日有人问赶出了也僧云恐某甲不实那州云拄杖不在笤帚柄聊与三十师云不是师子定然逐块若是报恩待他道昨日有人问赶出了也便合掌进前云高揖弥勒不拜释迦又如何待拟开口拂袖便出非但笤帚柄短纵使拄杖子长也打不着还有为睦州出气者么纵然出得也是同坑无异土。

　　上堂时逢五月芒种时节东家插秧西家刈麦宾头卢尊者剔起眉毛达磨大师刚言不识佛法世法打成一片檀那远供亦可消得众中还有恁么人么有则出来道看若无山僧自道去也漠漠水田飞白鹭阴阴夏木啭黄鹂。

　　西堂白峤请上堂六月热五谷结大有之年验在今日将谓世俗之谈未具衲僧眼目所以道言无展事语不投机承言者丧滞句者迷报恩到者里不敢望空启告节外生枝是故世尊说法四十九年谈经三百余会末后乃云始从鹿野苑终至跋提河于此二中间未尝说一字达磨大师见梁武帝帝问朕自即位以来造塔度僧有何功德磨云著相外求非真功德如何是真功德磨云净智妙圆体自空寂如是功德不以世求又问如何是圣谛第一义磨云廓然无圣帝云对朕者谁磨云不识有般汉闻恁么举强作主宰总不恁么大棒打不回头千般罗笼不住大似十字街头石敢当秪成得个顽汉若真丈夫眼里有觔皮下有血一年十二月一月三十日一日十二时时时如是日日如是月月如是年年如是单单只守个闲闲地饥来吃饭困来打眠寒则向火热则乘凉上无诸圣可慕下无众生可度人与非人性相平等忽然撞着明眼道流轻轻拶着直得山头浪起海底尘生且道据个甚么道理便乃如是举拂云会么自从踏着生前路便向威音那畔行。

　　上堂僧问昨日迅雷鸣凉风到处生我师登宝座宾主历然分如何是宾中宾师云此去西天十万程如何是宾中主师云龙袖拂开全体现如何是主中宾师云象王行处绝狐踪如何是主中主师云归家尽是儿孙事祖父从来不出门进云宾主已蒙师指示向上宗乘事若何师云日午打三更进云恁么则出群须是英灵汉敌胜还他师子儿师云如何是敌胜处僧便喝师便打僧礼退师云更与一顿乃拈拄杖云一回拈出一回新一度用来一度快你有拄杖子我与你拄杖子你无拄杖子我夺却你拄杖子芭蕉老汉但能继富不能周贫致使后代儿孙节目上更生节目报恩则不然有也不与无也不夺蓦拈杖云吽一种平怀有谁能及。

　　解夏上堂休夏九旬功圆三月以杖敲空云打开方便门俱从者里出乍见阴疏嫩柳俄闻蝉噪秋条节令推迁阴阳反覆无生曲调不越宫商智体如如离声绝色从来未尝覆盖今日岂有遮拦秪要一念不落情尘顿证自家境界如龙得水似虎靠山有佛处罗笼不住无佛处呼唤不回正当恁么时作么生即是打开布袋无余事秪要勤看水牯牛。

　　香山济长老至上堂昨夜灯花爆今朝喜鹊噪将谓有客来恰是门人到到后事如何殷勤为解丁香结放出枝头自在香。

　　回山上堂春去秋来事若何寒江▆钓兴偏多不将香饵轻相诱要获竿头称意鱼既不将香饵称意鱼作么生获鹤有九皋方展翼马无千里谩追风。

　　开炉上堂年年小春月望日复开炉近水不近山柴炭两俱无那容诸衲子僵卧起为苏只要当下了触处自温和温以自利和以利他自利故上无攀仰下绝己躬利他故上合十方诸佛同一道力下合六道众生同一悲仰自利利他则且置即今作么生了任从沧海变终不与君通。

　　上堂僧问三条椽下则不问七尺单前事若何师云急须领话进云恁么则掀倒禅床去也师云脚跟痛与一顿乃云三世诸佛说不到处历代祖师提不起处一大藏教诠注不及处无大得大一段光彩尽在山僧拄杖头上把住则四圣六凡莫辨放行则狸奴白牯瞻依且道不把住不放行又作么生山河天眼里世界法身中。

　　接待寺上堂僧问如何是夺人不夺境师云丹青描不出进云如何是夺境不夺人师云千圣觅无踪进云如何是人境俱夺师云胭脂落汉家胡女无颜色进云如何是人境俱不夺师云龙袖拂开全体现象王行处绝狐踪进云今古应无堕分明绝覆藏师云切莫诈明头乃云未到接待早已令人疑着既到接待果然门开八字殿阁精严诸上善人咸集于此一个个文殊普贤一个个释迦弥勒昼开香积饭似雪山夜满参堂十方云水山河大地发欢喜心蠢动含灵咸沾厚德一切无漏胜善俱从这里流出有佛处敲枷打锁无佛处痛下针锥且总不恁么时又作么生了达天高群象正海阔百川朝。

　　费英仲送法衣请上堂千梭织就万缕合成不假苦工焉成世用有为之法尚尔无为之道亦然故云以思无思之妙反思灵焰之无穷思入无思性相平等所以三世诸佛也恁么历代祖师也恁么天下老和尚莫不恁么惟有山僧不恁么且道恁么不恁么还有优劣也无提起衣云大庾岭头藏不得如今也要大家知。

　　禅智寺上堂未有常行而不住昨日在报恩未有常住而不行今朝来禅智报恩禅智虽有殊行住从来没两个既没两个行时即是住时目下不离报恩住时即是行时向已早来禅智行无所行住无所住行住两忘报禅不二所以云动若行云止犹谷神既无心于彼此宁有象于去来正当恁么时一句作么生道域中日月纵横挂一亘晴空万古闲。

　　上堂僧问随处作主遇缘即宗不落棒喝语默请师直截指示师云高着眼进云若然则超今越古师云拈却今古又作么生僧喝师便打问止持作犯即不问本元心地事如何师云脑后着眼进云恁么则凤羽冲霄汉神龙便解飞师云更须进步始得问坐断须弥顶掀翻海底天木人擎日月未透衲僧关如何方得透关师云竹溪水秀进云龙得水时添意气虎逢山势长威狞师云料掉没交涉乃云腊月天寒霜花满目袖手当胸了无思算无思算诚思算衲僧分上浑无事冷坐蒲团着眼看大众既然无事看个什么掷下杖云切莫瞌睡。

　　上堂灵光不昧万古徽猷智鉴洞明十虚普应所以遇缘即赴随处立宗有时向孤峰顶上啸月披云有时向十字街头抛沙撒土卷舒在我纵夺临机把住则乾坤黯黑放行则日月争光正当恁么时把住是放行是良久云是处是慈氏无门无善财。

　　上堂最初机末后句亘古亘今覆天载地了即便了会终难会恁么说话已悟者闻之如水投水似空合空未悟者闻之如热见重裘寒遇絺绤且道不落迷悟又作么生以拂打圆相云到头霜夜月任运落前溪。

　　上堂饥者易为食渴者易为饮不饥不渴者饮食自无心大众且道谁是不饥不渴者拈杖云上大人丘乙己尔小生可知礼也。

　　归院上堂大道只在目前要且目前难睹欲识大道真体不离声色言语竖拂云大众看看志公和尚来也即今在山僧拂子头上横说竖说汝等诸人还闻么若道闻且道他说个什么若道不闻汝等诸人岂无耳耶向这里转得身吐得气许汝少分相应其或未能山僧未免聊通一线前月十七去今月十三回当此何时候腊梅满树开喝一喝掷拂子下座。

　　岁旦上堂元正启祚万物咸新年新月新日新时新纤洪长短莫不皆新拈杖云且道者条拄杖子还有新旧也无诸方尽道本无新旧也是布袋里老鸦山僧即不然闲时倚壁浑如旧拈出当阳宛似新喝一喝下座。

　　解制上堂制有结有解法无古无今有无之义虽殊水月空花俱幻天下东西十三省南北有两京中间一条大官路尽在诸人脚下行踏着踏不着置之不论前程忽有人问从甚处来切莫道报恩来因甚如此不将平实对秪要使他疑。

　　佛诞结制上堂瞿昙为众不寻常才出娘胎便举扬千古相传无别事乡村四月正农忙众中如有为众竭力者不妨出众互相激扬以启后昆岂不为妙如或未能且听山僧新令今日报恩结制开出三条新例第一肚饥须向斋堂里噇饭第二内逼须向东厕头屙屎更有一条不说破也要诸仁各自知复举芙蓉太毓禅师因行食到庞居士前士拟接师乃缩手云生心受供净名早诃去此一机居士还甘否士云当时善现岂不作家毓云岂干他事士云食到口边被人夺却毓便下食士云不消一句师云太毓因行掉臂用力不多居士相孔着楔甚得其便二俱作家置之勿论只如末后道不消一句且道是那一句良久云信心檀越一餐斋薄供应消四两福。

　　普净庵上堂二十年来离此庵秪因个事诘诸山而今老大归何得洒水成冰大伏天大众见即见觅还难捕风捉影莫追攀无孔铁锤当面掷金刚宝剑逼人寒猿抱子归青嶂外鸟衔花落碧岩前分明披露者消息秪为时人不解参正当恁么时归家稳坐则且置为物兴慈又若何良久云会么阵云横海上拔剑搅龙门。

　　上堂僧问二十年来喜复旋眉毛鼻孔尚依然锦衣故里人争望尽道吾师得正传一句正传则不问即今相见事如何师云户外秦峰秀进云恁么则猿抱子归青嶂外鸟衔花落碧岩前师云是什么意旨进云自是不归归便得五湖烟景有谁争师云大有人未肯在乃云饥者食渴者饮不饥不渴者请进云水堂上单好安寝不安寝普净檀林饭似山饱上加餐终作疹不作疹惟有通方过量人非但吸尽东海水犹把秦山一口吞且道东海水作么生吸秦驻山作么生吞大众还会么鹤飞千丈雪龙起一潭冰。

　　上堂施主一粒米大如须弥山若人不了道披毛戴角还卓拄杖云薰风自南来殿角生微凉。

　　马鸣庵上堂本是无形咸曰神灵本是无声咸曰马鸣风来则草偃水到则渠成不假半点安排宁许丝毫凑泊伶俐汉领在言前荐于机外便知长安自闹我国晏然脱或未能山僧未免为现前四众别开一路竖拂云大众看看三教圣人尽在山僧拂子头上牵枝引蔓说妙谈玄言有千殊理无二致仲尼云吾道一以贯之老子曰圣人抱一为天下式瞿昙曰惟此一事实余二则非真三教圣人虽则把手共行同鼻出气在我衲僧分上又且不然何故二由一有一亦莫守日午打三更面南看北斗喝一喝。

　　范维那请上堂僧问不属阴阳界无形本寂寥今日和尚高升宝座所为何事师云秪为你者瞎汉进云相识满天下知心能几人师云不打自招进云将相本无种男儿当自强师云痴人说梦进云苍天苍天师云叫屈作么乃云客棹泛秋波芙蓉两岸敷众公能了达何异老头陀便知佛佛授手无别授祖祖相传无别传无授无传明底事了无奇特惑人间蒸砂不成饭掘地难觅天钝鸟逆风飞虾跳不出斗所以云门大师云扇子　跳上三十三天筑着帝释鼻孔东海鲤鱼打一棒雨似盆倾斯皆直下发明世尊拈花之的旨岂逞奇特哉既然无授无传个事阿谁了得竖拂云会么报恩堂上曾分付除却知音更有谁击拂子下座。

　　松陵护法留住报恩寺请上堂居士问棒头落处点铁成金喝下知归转凡成圣更有出一头地的人来如何接待师良久进云如斯答话已沐深恩格外之机更求垂示师云顶门更着锥士礼拜乃云迷则一切迷悟则一切悟迷时迷悟底悟时悟迷底迷悟悟迷水中咸味色里胶青所以当时黄山谷一日访晦堂求示时值月落金茎香飘丹桂晦堂曰闻木樨香乎谷曰闻堂曰吾无隐乎尔黄山谷即便打失鼻孔今日松陵护法得得造山设供请山僧上堂为留久住众居士若向晦堂提携处了得不枉专意而来如或未会山僧更为通个消息只知开口易不觉舌头长。

　　归院上堂至道无难唯嫌拣择但莫憎爱洞然明白吴江城里诸信士趁水和泥庉村镇上众檀那设供罗斋只为报恩堂上石佛一味清清淡淡朴朴实实毁之不嗔誉之不喜八风吹不动端坐若须弥大众且道作何行业得到这般田地还会么三条椽下忘寒暑七尺单前着意参。

　　孝子行淑为父从心请对灵升座青霭霭碧丛丛根盘沙界叶覆乾坤中心树子无多子十界众生隐现中划然谛信其中旨汝生之号不虚称归家稳坐切勿问程生也在其中死也在其中迷也在其中悟也在其中凡也在其中圣也在其中其中本自恒清净眚眼看来便不同故永嘉云大千沙界海中沤一切圣贤如电拂正恁么时还识中心树子么若也识得入魔入佛原无二人间天上总清凉其或未然山僧今日为汝点破竖拂云还会么天上有星皆拱北人间无水不朝东。

　　沈孝则居士请上堂禅智回山已八旬云堂法鼓未经闻今朝打着冬冬响不是英灵孰善闻不见香严老人云一击忘所知更不假修持动容扬古路不堕悄然机处处无踪迹声色外威仪诸方达道者咸言上上机达道即不问如何是上上机喝一喝云须知鼓响钟鸣后一一旋归众妙门。

　　上堂十月应小春篱边菊尚新若将时境会尘梦几能醒众中还有不作境会者么良久云三界无别法唯是一心作竖拂云者个是法唤甚么作心击拂云者个是心唤甚么作法如是则住法无心住心无法心法不住是名大觉所以道万法是心光诸缘唯性晓本无迷悟人只要今日了若能了得自然头头显露物物全彰一道孤光贯通今古咸令一切有情有求皆遂无愿不从正当恁么时作么生道红蓼汀边栖鹭稳白杨堤畔卧云深。

　　开炉上堂报恩堂上复开炉铜铁金银一火镕等闲伸出分金手倒用横拈事莫穷大众如何是莫穷之旨还会么指鹿为马唤钟作瓮。

　　上堂个事明明绝覆藏错肩行李扣诸方昔年看去多奇特今日观来甚坦然所以道三十年前山不是山水不是水僧不是僧俗不是俗三十年后山即是山水即是水僧即是僧俗即是俗个中有个汉出来问今昔融和作么生见报恩向他道动容扬古路不堕悄然机又问不涉今昔又作么生见喝一喝云鹤飞千丈雪龙起一潭冰。

　　腊八上堂炼得身形似鹤形柴然枯坐悟明星人谁不似瞿昙老只欠依他样子行所以道奇哉众生皆有如来智慧德相良由妄想执着不能证得可见言中有响句里无私且道除却妄想执著作么生证得智慧德相竖拂云会么太平原是将军致那许将军见太平。

　　新正解制上堂才拴意马不多时顷刻隆冬又过之耳畔只闻锣鼓闹声声敲入鬓成丝大众还有不随声色转变者么唤甚么作声色既不唤作声色毕竟唤作甚么等闲识得东风面万紫千红总是春到恁么地可谓知归报恩门下未肯点首在何也欲穷千里目更上一层楼。

　　高邮万居士祈寿请上堂德布人间世仁敷天地间欲明无量寿须透祖师关大众且道如何是祖师关击拂云水向石边流出冷风从花里过来香。

　　上堂举五祖演和尚云夫为禅客须是出阵大将军相似你拈得一片云门糊饼来我者里与你半座须弥山若拈不出焉敢称禅客师云五祖恁么说话虽是激发后昆急于进道大似倚富欺贫压良为贱何则人人有血树树有皮那个男儿不丈夫定要拈他云门的糊饼敢问大众如何是你自家的糊饼良久云信手拈来无不是秪因拟议隔千山。

　　腊八结制上堂雪山放参报恩结制两彩一赛终始不二且道如何是一赛之旨张郎衫袖大李老帽檐高举世尊在雪山睹明星话毕乃云世尊可谓以己推人理无二致检点将来不无望空启告捏目生花蓦竖拂云且道者个是智慧德相耶妄想执着耶现前大众试定当看。

　　师六旬寿诞洪衍上座请上堂春日融和景色新嫩红娇绿鸟添声老僧不用安排力六十年来任变更以拂子击香几下座。

　　脱粘禅人请上堂僧问奋佛祖爪牙三尺龟毛刚似铁剖人天肺腑一条拄杖利如锥者段家风还是师翁处得来还是本分中流出师良久云汝剖析看进云掬水月在手弄花香满衣师云也是凑泊来进云越岭抽条吴地秀天童果熟报恩香师云犹带累老僧乃举云门因僧问如何是诸佛出身处门云东山水上行圆悟云薰风自南来殿阁生微凉妙喜闻之豁然大悟南石云云门圆悟恁么提持正是郑州出曹门妙喜恁么悟去真州望长芦南石见处也要诸人共知诸佛出身处更不假思惟早晨吃白粥如今肚又饥师云山僧早年亦从此悟入有颂云薰风自南来殿阁生微凉我今看破处也只是寻常且道与南石见处是同是别若道是同三十棒若道是别亦三十棒为甚如此要将未归意说与欲行人。

　　解制上堂百日安居限已圆四威仪外别无禅春风三月河堤上杨柳依依尽带烟且出门一句如何道良久云但有路可上更高人也行。

　　上堂莫讶山僧结制迟懒将三限缚同居但教脱体无依去便是孤光绝待时故经云以湛旋其虚妄灭生伏还元觉得明元觉无生灭性为因地心然后圆成果地修证修证则且置如何是元明觉竖拂云千山势到岳边止万派声归海上消。

　　元旦上堂祝圣拈香毕师云兹岁维新轮行甲午四方交泰万汇昭苏非厌故以趋新第无往而不复如旋火轮无有休息正恁么时且道是谁使令不见道万法是心光诸缘惟性晓本无迷悟人只要今日了了与不了则且置如何是新年头底佛法千门万户曈曈日总把新桃换旧符。

　　新正八日上堂东筛锣西击鼓节拍成令村歌社舞此是新年头底佛法如何是旧年尾底佛法还委悉么霜风剪得树头光远近楼台俱露脊只将此旨报檀那檀那所愿皆如意击拂子下座。

　　上堂冷坐孤村经九冬较前面壁意还浓寻常落草求知己赢得人间断臂翁昔日陆亘大夫问南泉云肇法师也奇怪解道天地与我同根万物与我一体南泉指庭前牡丹花云大夫时人见此一株花如梦相似大众此便是寻常落草边事还知南泉指处么若也知得趁此人天众前吐露消息老僧为汝证明其或未能且看老僧旧有一颂才见花颜识肇颜花颜怎比肇颜鲜肇颜不在花颜上万紫千红尽失颜蔡居士请上堂数载频征三日聋横开地面使人通多时不见相酬者将谓今朝有蔡公所以倾盖如故白头似新两镜相照不隔纤尘竖拂云还隔著者个么喝一喝云春色满园关不住一枝红杏出墙来。

　　上堂春风荡荡春雨霏霏桃英虽未绽梅玉已飘香头头吐露真机为甚时人不荐良久云为视寻常景偏教蹉过多。

　　师诞上堂六十余年一刹那刹那之内事堪呵为僧不作离尘行无奈多生熟习魔故经云一者刳其正性二者除其助因三者违其现业欲爱干枯根境不偶现前残质不复续生震威一喝云当时黄面老子下得者一喝则不见有我人众生唤甚么作现前残质果到恁么田地如来禅许汝少分相应祖师禅犹未梦见在且道如何是祖师禅还会么动容扬古路不堕悄然机。

　　解制上堂擦裤摩裙又一番可曾于此透重关顶门有眼如还合解制虚消信施难何也不见道施主一粒米大如须弥山若人不了道披毛戴角还了则且置将何为道左右顾视云还委悉么春天不问路雨过便行程。

　　佛诞上堂举世尊初生时一手指天一手指地周行七步目顾四方云天上天下惟我独尊云门云我当时若见一棒打杀与狗子吃贵图天下太平师云世尊创业垂统道化万方那虑后人之颠覆云门凤历新颁肃清宇宙辄翻上祖之遗规虽则光先裕后有祖有孙简点将来不无自累毕竟如何得恰好去遂颂曰天然习气最难忘才出头时焰炽张将谓无人能抗拒谁知后代有韶阳。

　　上堂水旱连年供米稀法堂钟鼓面生灰扫尽客尘频打盹世间出世总无知庭前桃李还仍旧人老精神异昔时有可见兮无可见不迁移内恰迁移天然一种难思法千圣从来独自知且道如何是独自知底事会么莺啭上林花满地客游三月草侵天下座中元上堂喜逢自恣日处处建兰盆孝哉目犍连遗规使后遵自孝令人孝度亲度众亲彼此忘岐见亲疏一坦平建会诸仁者功勋岂易论大众还有不假追修亲自生天者么良久云拽杖宁虚往因过觅此人卓拄杖下座。

　　居士送法衣法被至上堂十载良缘住报恩一山清澹可超群僧堂未及容千指佛殿无能乞四邻荒田数顷勤耕种为供林间抱道僧锦上铺花早已见雪中送炭晚才逢我今年耄知休去遗与当来接上根大众且道上根作么生接喝一喝下座。

　　浮石禅师语录卷二(终)
嘉兴大藏经　浮石禅师语录


　　浮石禅师语录卷三

　　嗣法门人行浚等编

　　扬州府海门广慧禅寺语录

　　山门竖高三际横阔十方从上诸佛历代祖师天下老和尚俱从这里入拽拄杖便进。

　　佛殿城东老母与佛俱生生不面佛新广慧与佛俱生生不背佛大众且道不面底是不背底是又唤什么作佛以坐具拂云数声清磬是非外一个闲人天地间。

　　伽蓝虚而灵寂而照事无巨细一切管到拈香云凡有施为尽出公道。

　　祖师心相印气相求不用陈年烂葛藤举香云拈起分明便知有。

　　礼淮海祖师昔日闻名今朝觌面且道如何是觌面底事不说不知不识廉耻。

　　据方丈从上诸大老尽向这里龟背上拔毛马头上截角且道新广慧到来又作么生卓拄杖云有条攀条。

　　指法座云人天宝座三次亲登要坐便坐要行便行遂升拈香祝圣毕次拈香云此一瓣香从尸陀林里得来向千圣出身处决了不敢囊藏对众第三回拈出供养天童堂上先师密云大和尚用酬法乳之恩。

　　僧问海门狮子吼龙象总来参如何是接物利生句师云瞎进云一片定光辉宇宙直教四众尽沾恩师云谁是知恩者进云学人有赖去也师云别日再验问德山棒临济喝除此二途有何指示师打云唤作棒喝入地狱如箭僧喝师又打问离四句绝百非时如何师良久僧罔措师打云钝置阿师乃云收拾吴纶到海门垂钩秪为钓鲲鲸直饶戴角狞龙至且向竿头听处分所以古人道你有拄杖子我与你拄杖子你无拄杖子我夺却你拄杖子有则偏与无则反夺得失是非谁能辨别欲得梅花香扑鼻定要一番寒彻骨然虽如是忽有个不受煆炼底到来又作么生拈拄杖卓云美玉不雕难作器旃檀受刻始成形。

　　上堂法身无相般若无知无相故随类现形无知故遇缘即照三元山高不过十余丈日日烟云霭霭福山渡阔不过百余里时时波浪滔滔海门与寺门贴对潮音共梵音齐响旭日照高楼衲僧得暖朔风吹古柏幽鸟添寒竖拂云大众看看者个是拂子那个是法身指香炉云者个是香炉那个是般若直绕道得溪声尽是广长舌山色无非清净身拄杖子未肯点头在何也曹溪波浪如相似无限平人被陆沉。

　　上堂年初三好事不相瞒平常心是道何用更加参门里出身易身里出门难五台山上云蒸饭佛殿阶前狗尿天且道是出身句出门句蓦竖拂云竹密不妨流水过山高岂碍白云飞复举鹅湖问诸硕德曰四威仪中毕竟以何为道有者曰知者是鹅曰不可以智知不可以识识何谓知者是或曰无分别者是鹅曰善能分别诸法相于第一义而不动何谓无分别者是或曰四禅八定是鹅曰佛身无为不堕诸数何谓四禅八定是众皆杜口妙喜云相骂饶你接嘴相唾饶你泼水天宁曰僧投寺里宿贼打不防家师云广慧又不然端坐受供养施主常安乐。

　　上堂举六祖大师因僧问曹溪意旨什么人得祖云会佛法人得僧云祖还得否祖云不得僧云为甚不得祖云我不会佛法妙喜云还见祖师么若还不见为汝指出乃云蕉芭蕉芭有叶无丫忽然一阵狂风起好似东京大相国寺里三十六院东廊下壁角头王和尚破袈裟师云且道有指示无指示若道有指示指示在什么处若道无指示妙喜老人岂是妄言良久云出头天外看谁是我般人。

　　上堂心无自性假境而彰举拂云唤作拂子则触物无自体因心而现不唤作拂子则背心境俱泯性体亦忘毕竟唤作什么摇拂云还会么若也不会更通一线良久云明月堂前垂玉露水晶宫里撒珍珠复举于頔相公访紫玉禅师问如何是佛玉召于頔公应诺玉云更莫别求公不契药山闻云于家个汉可惜埋却紫玉山中公闻之竟造求决依前问如何是佛山亦呼于頔公应诺山云是什么公于是有省师云药山秪知紫玉埋却于頔殊不知于頔埋却紫玉于頔但知向药山处求救而不知反被药山埋却何也不见道向第三句中荐得自救不了。

　　解制上堂僧问九旬禁足鱼投网三月安居鸟入笼如何是出格为人一句师便打僧云白拈手段凭师显更整纲宗利有情师云将谓别有么僧云头头垂示处仔细好生观师云元来元来僧云一等擎天手当机各有奇师云犹是诈明头乃云剔起少林灯谁不生欢悦吹杀暗中行各要知时节奋佛祖钳锤提衲僧巴鼻咸谓顶门眼正肘后符灵不肯深培厚蓄急欲播弄唇皮大似灵龟负图自取丧身之兆凤萦金网欲趋霄汉何期正当解制一句作么生道春色满园关不住任他红杏出墙窥更有一偈举似大众脚下草鞋肩上包轻松那怕路途遥转身换步无多子试看春风度柳梢。

　　弥勒院请上堂二月二瓜菜豆茄齐落地来朝受用在今朝今朝不办来朝悔世法佛法没两般唯有禅家不等闲赤体挨开无缝塔常把南辰向北看更有一般奇特处寒时向火热乘凉忽有个傍不甘底出来道长老既是向火乘凉有什么奇特只向他道茫茫宇宙人无数几个知归到此间复举甘贽行者往南泉和尚处设斋黄檗为首座者请施财檗云财法二施等无差别者舁钱便出须臾复入云请施财檗云财法二施等无差别者即行嚫妙喜云一等是随邪逐恶云居罗汉却较些子师云且道云居罗汉即今在什么处大家指出看良久云如无广慧自指出也弥勒院里也不识。

　　师诞日上堂举庞居士问马祖不昧本来人请师高着眼祖直下觑士云一种没弦琴唯师弹得妙祖直上觑士礼拜祖归方丈士随入云适来弄巧成拙妙喜云马祖上觑下觑则不无争奈昧却本来人庞公作礼也是囫囵吞个枣祖归方丈士随入云适来弄巧成拙也救得一半天宁云说什么救得一半他日换手槌胸去在师云庞居士高高峰顶立马大师深深海底行妙喜老汉眼空四海傍若无人不料被天宁觑破且道觑破意作么生三级浪高鱼化龙痴人犹戽夜塘水。

　　上堂一春三个月二月多风雨此月不同前芳菲遍桃李桃岂自能红李岂自能白红白分明不在花在花却被他埋没不埋没从兹透露真消息非但觑破古灵云亦乃觑破老迦叶所以陆亘问南泉云肇法师道天地与我同根万物与我一体意旨如何泉指庭前牡丹云太夫时人见此一株花如梦相似南泉点醒陆亘广慧点醒诸人且道广慧点处与南泉点处是同是别若道是同未具参学眼在若道是别亦未具参学眼在毕竟如何易分雪里粉难辨墨中煤。

　　上堂今朝三月半春月光缭乱穿花过柳落前溪是处澄潭无不现所谓相元虚恒泯一体性虽实常在万缘且道如何是万缘底性以拂子打圆相云本无偏照处刚有不明时。

　　上堂三春已过九夏初临聚玄徒与林间扇真风于世外篆不雕之心印提出格之宗乘且道出格宗乘作么生提还有道得者么良久云麦子头垂春熟好豆花口吐荚前心。

　　送法被庄严至上堂清淡广慧寺庄严半点无通州季庵主成就化檀那供养三宝尊得福非小可为众请说法度人还自度此是大乘因定获大乘果山僧无法为人说升座无非告真实鹊噪鸦鸣代举扬柳绿桃红呈妙诀个事从来不覆藏临济德山徒棒喝输他鼻祖自知羞独坐少林唯面壁此是人间大丈夫令余千载常相忆常相忆内外身心如铁石大众身心既如铁石为甚又常相忆良久云是精识精是贼识贼毫厘有差天地悬隔。

　　到虎丘上堂僧问针芥相投师资契合隆祖家风重为克振师云绿树阴浓夏日长进云龙得水时添意气虎逢山势长威狞师云也是依他做就问泼天门户龙象奇逢旧国新王即不问子承父业事如何师便打进云击开金殿锁撞动玉楼钟师云劳而何用进云秪如坐致太平又作么生师云月明帘外转身难进云四海浪平龙睡稳九天云静鹤飞高师云许汝一半进云这老作家犹在师云累及老僧不少士问法王法令今日重新睡虎遗风乞师垂示师竖拂子云还见隆祖么进云法窟窟中狮子子一声哮吼万人惊师云低声低声进云恁么则水秀山明地灵人杰去也师云犹是两重公案乃云才入空门慕此山到来果尔不寻常石头块块生公列绿树条条露祖颜先圣时时升绀座梵天日日绕华筵众中莫道无闻见刹说何曾有间然所以道诸佛道不及处人人开口道着诸佛行不到处人人举步踏着既然道着又能踏着因甚问着十个有五双不知落处只为分明极翻令所得迟卓拄杖下座。

　　上堂僧问打鼓弄琵琶相逢一会家清风拂白月地角接天涯宾主相逢即不问愿闻法要请师宣师便打僧便喝师又打僧又喝师云三喝后又如何僧礼拜云举头天外看谁是我般人师云果然乃云挈杖沿场事不凡岂贪香供入人间一条白棒求知己果是英灵出众看拈拄杖卓一卓云不向此时亲决了空教两鬓着霜寒。

　　上堂前宵愁夜雨今日喜天晴了达其中旨高低一坦平所以道藏身须是没踪迹没踪迹处莫藏身尘尘尽是毗卢佛色色无非观世音海中有月毋捞捉脚下无舟努力撑既是无舟撑个甚么下坡不走快便难逢。

　　开炉上堂广慧寺里复开炉出矿精金会也无直下不生颠倒见管教凡圣两情枯所以古人道凡圣情尽体露真常事理不二即如如佛且道佛在甚么处塞北千人帐江南万斛船。

　　上堂天上月圆人间月半欲隐弥露拟晦全彰是以释迦掩室于摩竭无刹不现净名杜口于毗耶声震大千无舌人方能解语无手人正好行拳德山棒如雨点临济喝似雷奔正是好手手中呈好手红心心里中红心恁么事须是恁么人若得恁么人自然举一明三目机铢两面南看北斗低首望青天拈起时纤尘不立放下时万汇齐彰且道不拈不放又作么生当阳皎洁无回互一道孤光朗太虚。

　　上堂海门何可羡所羡是诸山屡捐清净赀作供到三仙三仙无所长何德报诸山呈拄杖云只将这条棒棒棒棒诸山棒下忽翻身所酬非可量不是涅槃心亦非正法眼千圣不能名万灵徒渴仰独有过量人到此绝伎俩大众既是过量人为甚却绝伎俩四海浪平龙睡稳九天云静鹤飞高。

　　岁朝上堂举香严云去年贫未是贫今年贫始是贫去年贫尚有卓锥之地今年贫连锥也无真净云去年富未是富今年富始是富去年富只有一领黑漆布衫今年富添得一条百衲袈裟岁朝抖擞呈禅众实谓风流出当家凤林云香严贫未是贫奈何犹有个浑身真净富未是富家私未免俱呈露凤林这里不说富不说贫随家丰俭没疏亲竖拂云收来兔角长三尺放去龟毛重九斤师云可谓蚌鹬相持俱落渔人之手广慧鼠尾续貂也要出一头地也说富也说贫客来管待验疏亲竖拂云时逢瓠子弯弯曲才遇冬瓜儱侗伸。

　　解制上堂旧冬结制迟今春解制速只要己事明毋论期延促笔描菩萨火中行泥捏金刚水底宿不作奇特商量已得见超佛祖阿呵呵会也么解开布袋口放出瓮中鹅。

　　海安广慧寺上堂才过新春与上元腊梅开了白梅开柳眼才青桃萼绽莫教错过好生看众中还有善看者么不妨出众与拄杖子相见无则山僧别行一路去也世尊四十九年说法未尝道着一字虽然不道一字函函翰墨淋漓祖师十万余程西来未尝接得一人虽然不接一人个个顶天立地权实双行性相不二纵夺自由主宾互换所以天龙秪竖一指秘魔一味擎叉德山入门便棒临济入门便喝斯皆藏身须是没踪迹没踪迹处莫藏身如能谛信无疑管取一生了办复举白云端和尚云若端的得一回汗出一茎草上现琼楼玉殿若未端的一回汗出纵有琼楼玉殿被一茎草盖却山僧今日拈却一茎草且道琼楼玉殿在甚么处拈拄杖云还会么海门到此二百二更加二百到扬州。

　　上堂春风习习春雨霏霏阵阵示古佛家风点点演今时妙义法无异相即色全彰时无异缘和声吐露上根利智一闻千悟获大总持撒手悬崖更无余事且应时一句作么生道芍药花开菩萨面棕榈叶散夜叉头。

　　上堂目前无法正体昭然所以山不是山水不是水人不是人物不是物万象历然神机廓尔所以山即是山水即是水人即是人物即是物提起金刚王斩断有无见向名言未立文彩未彰已前一时坐断如天普盖似地普擎等虚空之宽广同日月之恒明一切处无不圆满一切处无不周遍净裸裸了无得失赤洒洒并绝见闻上无佛道可成下无众生可化向威音那畔藏身却在声色门头吐气等闲现出三头六臂横拈倒用逆行顺化随机赴感于一毫端现宝王刹坐一微尘转大法轮正与么时且道如何指示一言难启口千古意分明。

　　启建龙华大会众居士请上堂师云法无定体遇缘即宗祖意全提十方坐断从上佛祖有口只堪挂壁众中有超佛越祖者么出来道看僧问世尊灵山会上说法慈氏龙华会上说法是同是别师云分身两处听进云听后又如何师云便能狮子吼进云狮子作么生吼师竖拂子云闻么进云某甲不闻师云正是有耳不闻华藏语乃云昔投嘉会已堪夸此日还过喜更多建设重重勤接引现生同遇入龙华现前大众既与老僧同入此会当与老僧同见同闻龙华教主三会说法度无量百千亿众即今在山僧拂子头上现大人相放大光明初会说法大众还闻么若也闻得且道说甚么法若道不闻是为有耳不闻华藏语既不能闻则不能见是为有眼不睹遮那身既然不闻不睹虽入而不入虽遇而不遇便成空过有何益哉已过关者不在其数未过关者若是眼里有筋皮下有血闻恁么话便能奋起新鲜志气咬紧牙根捏紧拳头竖起脊梁昼三夜三定要讨个分晓讨来讨去忽然讨着便见身心本空见闻莫及上无攀仰下绝己躬便与龙华教主把手共行非为分外到恁么地始不负入此大会使建会众姓各获无量不可思议之福是则名为福田僧也敢问大众讨来讨去忽然讨着底事作么生还会么屋上直排三道麹门前低叫一声糕卓杖下座。

　　海门众居士请上堂师云百年难遇岁朝春生世罕逢龙华会岁朝春不遇于我何损益龙华会不逢福因无处植是以诸位善信来入三仙发此莫大之胜心协力建此龙华大会成就一切宰官长者善男信女种此莫大之善因可谓万善同归六度齐修自利利他之佛事皆悉圆满矣何也欲引一切成就檀波罗蜜故建此龙华道场欲引一切成就毗梨耶波罗蜜故建此戒堂欲引一切成就忍辱波罗蜜故建此般若堂欲引一切成就精进波罗蜜故建此大悲堂欲引一切成就禅波罗蜜故建此观堂欲引一切成就智慧波罗蜜故建此华严堂虽然欲穷千里目更上一层楼不见梁武帝问达磨祖师朕自即位以来造塔建寺供佛斋僧有何功德磨云此是人天小果有漏之因非真功德帝云如何是真功德磨云净智妙圆体自空寂如是功德不以世求帝问如何是圣谛第一义磨云廓然无圣帝云对朕者谁磨云不识今有一颂举似大众鹧鸪啼处百花香信步间行踏帝乡寄语途中未归客休将此语错商量下座。

　　上堂龙华教主无我执故得分身千百亿百亿世界坐道场百亿世界庄严具百亿世界化群迷百亿世界修供养身放百亿大悲光六道众生皆解脱何故聻狱道众生遇此光转苦趣为乐土鬼道众生遇此光转饥虚为饱满畜道众生遇此光转愚痴为智慧人道众生遇此光转十恶为十善罗道众生遇此光转嗔心为慈悲天道众生遇此光舍快乐而修菩提师蓦竖拂子云即今弥勒世尊又放一光了也大众还见么若也见得便与弥勒齐肩脱或未然龙华大会难遭遇报本酬恩在目今下座。

　　上堂龙华会启慈云弥覆于娑婆水陆堂开法雨普滋于震旦一毫头上现宝王刹庄严别是一乾坤一微尘里转大法轮梵呗永歌于昼夜还有骑声盖色者么良久云不见道心如法亦如无实亦无虚有亦不管无亦不拘不是圣贤了事凡夫若据庞居士如来禅则可祖师禅未在且道如何是祖师禅阵云横海上竖拂云拔剑搅龙门击拂下座。

　　上堂僧问龙树枝头光赫奕全彰个段真消息果能直下便知归何待当来问弥勒直下知归则且置如何是个段消息师竖拂云会么进云恁么则四方八面活泼泼纵横沙界露堂堂便拜师云未是这个消息乃云昔年去去实不去土山岭上多柏树今岁来来实不来山门依旧向南开不去不来成底事大家出手建龙华所以昔日庞婆入鹿寺设斋维那请意旨回向婆子拈梳子插髻后曰回向了也便出颂曰牙梳反插鬓云斜文彩分明莫点加堪羡老婆多伎俩能将公道验龙蛇大众且道如何是庞婆底公道竖拂云横按莫邪全正令太平寰宇斩痴顽下座。

　　上堂才过初一又逢月半流光易迈幻境非坚大家好整归鞭莫待手忙脚乱贩夫灶妇恳切瞻依外道魔人诚心归命庶免阎老子打算饭钱其或不然打鬼胐臀有日在敢问大众归鞭作么生整不见古人道百骸俱溃散一物镇常灵百骸溃散终归土一物常灵何处安颂曰一物常灵何处安白云散尽见青峦排空耸翠磨今古剔起眉毛仔细看如其不会正好加参。

　　上堂言言见谛八角磨盘空里转句句超宗三脚驴子弄蹄行不落离微一句作么生道天高群象正海阔百川朝复举昔时法华和尚终日诵法华一日诵至诸法从本来常自寂灭相豁然大悟添后两语春至百花开黄莺啼柳上据老僧检点将来是则也是是则未是何也只为冬行春令老僧亦续二语诸法从本来常自寂灭相十月天渐寒绵衣及早办不敢与古人斗巧只要应个时节下座。

　　浮石禅师语录卷三(终)
嘉兴大藏经　浮石禅师语录


　　浮石禅师语录卷四

　　嗣法门人行浚等编

　　宁波府天童景德禅寺语录

　　师在华山同叶受天童众护法请上堂报恩担子才交卸已入西山养病躯闭户不闻尘俗事开门接见大檀书细揣力微难荷重追思祖席岂容虚目昏齿落诚无用自有金汤永护持大众且道如何是护持的事山门镇静灯无尽祖道重扬叶有光。

　　到山上堂至座前拈疏云天无私盖地无私载乾坤既尔人理亦然公正分明再烦维那宣过宣毕升座拈香祝圣毕复拈香云此一瓣香第四回拈出奉供本山先师密老和尚用酬法乳上首白椎云法筵龙象众当观第一义时海众沸腾遂止问话乃云递代相承古今不易法门重荷贵在有力大人山僧年当衰迈时值秋晚已甘退居同叶忽蒙檀护见招因念先人法席扶病入山赖有远近檀那合山大众协力相扶使法轮与食轮共转福性与慧性同修其或不然未免旁观者哂此事且置到山一句作么生道竖拂子云月爱溪声流不去云怀山色复飞来上首复白云谛观法王法法王法如是。

　　师至南翔万寿寺请上堂自忘衰朽赴天童匍匐诸山兴转浓赖有法嗣咸出手大家扶起破沙盆祖翁丛席非轻视浙省名蓝第一山天上卿云生泰岳人间福水长沧溟正恁么时一句又作么生竖拂云水向石边流出冷风从花里过来香。

　　开炉上堂僧问祖庭创辟万山巅七十余灯续后先此日炉开烹佛祖沙盆意旨请师宣师云日轮正当午进云一句归宗万国朝虚空合掌森罗拜师云如何是拜的事僧呈坐具云和尚也须着眼始得师云你是个瞎汉问清光匝地簇锦攒花风云际会且置如何是天童境师卓拄杖云失却你眼进云和尚也须着眼看师打云还见么进云日轮正当午白云覆青山师打云总是眼花乃云天童主法已频更今腊开炉属老僧一众同参须努力大家扶起破沙盆沙盆扶起不寻常八面玲珑尽放光四圣六凡无可避大千沙界个中藏大众藏即且置为什么无可避还会么天上五衰相现人间八苦交煎。

　　上堂僧问海众云臻即不问击鼓升堂事若何师打云要你荐取进云应时及节一句又作么生师云仲冬犹寒乃云老僧出世至于今化主相烦数百僧惟有迥然真出类到头不昧始初心六年苦行缘方就万里关山觅施人自利利他办个事总教当下契无生大众如何是无生之旨良久云玲珑岩上石飞去复飞来。

　　元旦上堂僧问一元来复百福俱臻庆时纳祐一句如何道师云岁朝东北五禾大熟进云恁么则人安物阜海晏河清去也师云时清休唱太平歌乃云元旦一万事吉衲僧不用加参管取通身眼彻因甚如此不羡铁牛耕陆地惯能井底种林檎。

　　解制上堂僧问绳头把住滴水冰生布袋解开珠回玉转妙手僧繇描不就请师点出大家看师便打进云谢师一棒当阳妙觌面还他作者知祗如解制一句又作么生师复打进云恁么则一条拄杖子随处立乾坤师云如何是你拄杖子进云孟春犹寒伏惟珍重便礼拜师云好与三十棒问三月安居今已满。

　　解制一句乞师宣师云晴干不肯走直待雨淋头进云踏得故乡田地稳何须向外去驰求师云如何是你故乡田地进云无影树头花烂熳春光不与四时同师云如何是你不同处进云一句迥超千圣路万灵何处谢无私问渡头喜得水声息古国梅花香满林布袋解开云水去清关桥翠锁何人师竖拄杖云见么进云和尚则恁么学人又不然师云又作么生僧顿足师便打进云拄杖点开新日月芒鞋一任破青山师云切莫乱走乃云独钓寒潭过一冬竿头称意几回逢从今且听随流去等待风云自受擒众中还有不受擒者么良久云千山势到岳边止万派声归海上消。

　　上堂太白峰头烟云霭霭清关桥下涧水潺潺潺潺非声霭霭非色非色非声谁能荐得若也荐得便知天地与我同根万物与我一体可与灵云香严二大老把手共行同门出入到恁么地只可自利未得利人若要利人须知更有向上事在且如何是向上事竖拂云天上有星皆拱北人间无水不朝东。

　　上堂本是没量人一切难描摹从出母胎来将错而认错合掌云大众会么我不敢轻于汝等汝等本来是佛。

　　佛诞上堂大患莫重于迷为病良剂莫善于悟为药直教脱体轻安药病一齐拈却所以经云破有法王出现于世随众生欲而为说法只如世尊初生一手指天一手指地周行七步目顾四方乃云天上天下唯我独尊且道随众生欲不随众生欲若人道得贴体句天童拄杖子即今两手分付其或未能莫将闲学解埋没祖师心。

　　上堂个事明明不覆藏青山叠叠正当阳衲僧具有超方眼盖色骑声脱体彰所以陆亘告南泉云肇法师也奇怪解道天地与我同根万物与我一体南泉指庭前牡丹花云大夫时人见此一株花如梦相似诸人还知南泉指醒大夫处么若知南泉指醒大夫处便知老僧指醒诸人处若知老僧指醒诸人处便知佛佛授手祖祖相传处脱或未能不免老僧再为诸人下个注脚若将眼见终难会耳处看来方始知开炉上堂僧问法幢高竖利物利生炉鞴重开烹佛烹祖向上钳锤知妙密当机不让且如何师云好与三十棒进云一喝分宾主照用一齐行如何是照用齐行底事师打云还识得者个么进云恁么则百战场中夸独胜万人丛里夺高标师云未许汝在进云怎奈龙吟大海虎啸高原去也师云正好吃棒僧礼拜云沾恩有分师乃云万古长空一朝风月万古长空浑不动一朝风月任安排众中还有出手者么良久云如无老僧独弄去也朔日开炉谓结冬无端掘窖陷诸人如能个里翻身转便是林间出世僧大众还知翻身底意么不见道至道无难惟嫌拣择但莫憎爱洞然明白既明白已正好朝打三千莫打八百▆则譬若牛过窗棂头角四蹄俱已过还有尾巴过不得在过得过不得则且置如何是即日开炉底意百炉鞴钳锤全不用不加火力自相镕。

　　腊八上堂我佛世尊四月八日降生腊月八日成道降生时便乃一手指天一手指地周行七步目顾四方乃云天上天下惟我独尊成道时乃云奇哉众生皆有如来智慧德相良由妄想执着而不能证得世尊初生时早已揭露人天众前临末稍头复言成道者何也正见世尊乃是古佛再来度生为急务故才出胎时便乃全体揭露独尊之旨欲使一切天人悉皆领悟怎奈根器未纯闻如不闻见如不见世尊只得隐圣同凡舍四海之富万乘之尊辞恩割爱离皇官入雪山隳肢体黜聪明六年勤苦于腊八夜睹明星方云成道此道非我一人独有乃人人本具具而不能证者只为汝等二六时中不思善便思恶不思善恶便落无记一切有为之法如梦幻泡影头头执着事事认真所以不能证得更见世尊慈悲之至婆心之切为汝诸人犹未悟去即今在此讨个甚么以拄杖一时旋风打散归方丈。

　　上堂急景凋年候朔风冻雨天雪中来送炭千里不辞艰为甚肯如是只为闭门造车开门合辙忆昔南院颙和尚上堂云诸方只具啐啄同时眼未具啐啄同时用有僧出问云如何是啐啄同时用颙云作家不啐啄啐啄同时失僧云未是某甲问处颙云汝问处作么生僧云失颙便打僧不肯师云南院可谓孤高者僧亦为希遇虽然仔细检点将来二俱未在何也不见道有诸己然后求诸人无诸己而后非诸人即今有傍不甘者出理前问老僧向他道髑髅常干世界鼻孔摩触家风且道老僧与南院还有优劣也无如有缁素得明即今分半座与伊其或未能莫将无事为无事往往事生无事中下座。

　　解制上堂大尽三十日小尽二十九解制在岁终方木逗圆孔如能句下翻身不枉摩裙擦裤果乃见得透信得及担荷得去如龙得水似虎靠山逆顺纵横随缘自在其或未能他日阎老子算饭钱打鬼胐臀有日在此事且置即今解制一句作么生道蚯蚓蓦过东海泥鳅倒上须弥卓拄杖下座。

　　师诞日古余维那请上堂那问爪牙久伏在深林未肯轻将露与人今至法王狮子窟当阳聊且一颦呻遂一喝师云好喝那作圆相师便打那云棒头有眼须辨龙蛇师云瞒他不得那又喝师云再喝看那云不劳再验师便休去乃云本自无生庆有生有生方得契无生有无坐断非为妙有有无无建本宗所以纸衣道者参曹山山问如何是纸衣体衣云寸丝不挂山云如何是纸衣用衣便脱去山以手拍肩云只解恁么去不解恁么来衣便来问山云一灵真性不假胞胎事如何山云未是妙衣云如何是妙山云不借借大众还知不借借么不见华严云相原虚恒泯一体性虽实常在万缘敢问大众如何是万缘底性如有道得恰好老僧拄杖子两手分付脱或未能老僧自道去也竖拂子云会么掬水月在手弄花香满衣下座。

　　上堂今朝六月一个事纷纷俱漏泄柳阴深处噪新蝉池上荷香袭幽室嘶风木马空成梦喘月泥牛醉未知所以当年缺齿翁曾对梁王道不识佛心天子虽聪敏至此茫然如面壁何以不见经云尽思共度量不能测佛智且道如何是佛智笑里一毛无间断毫端十字路纵横。

　　天童退院上堂师云昔梦先师唤老僧老僧出接见先人手持雨伞忙撑起频唤来来与共撑是故闻呼予即至果遭此地两无秋冥中犹仗先师力不觉怡然二载周自揣暮年难独荷敢邀硕德继先猷遥请木兄承己诺残棋一局适将收敢辞大众出山去莫讶相逢未有期须知无去无来者千里何曾间一丝大众既千里之遥为何不间一丝竖拂云会么定光金地遥招手智者江陵暗点头卓杖下座。

　　秀州栖真寺语录

　　上堂拈疏云好事不瞒人对众亲拈出复呈云大众会么恐有不会再烦维那宣过指法座云峭巍巍壁立万仞孤迥迥突露当阳和盘托出无人会曲录重登再举扬喝一喝便升拈香毕维那白椎云法筵龙象众当观第一义乃云才入西山又出山天缘于此孰能攀去住不生留别念一道孤光万境含所以道万法是心光诸缘惟性晓本无迷悟人只要今日了既是本无迷悟要了个甚么竖拂云还会么虽然旧阁闲田地一度嬴来方始休白椎云谛观法王法法王法如是下座。

　　上堂僧问太白破沙盆旧话栖真今日又重圆破沙盆话即不问栖真新令请师宣师云门前一对金刚进云蒙师指出新条令普使群英尽饱餐师云如何是你饱餐底事进云百战场中夸独胜万人丛里凯歌回师云未许你在进云和尚不得压良为贱师便打进云杖头点出摩醯眼烁破晴空亘古今师云今日且放过进云大众证明去也乃云捏不成团裂不开孤光耿耿绝尘埃丈夫如未超方便徒使瞿昙空叹哉是以浮谈万卷不如至理片言腐药千箱岂若还丹一粒还丹一粒点铁成金至理片言转凡作圣秪如目前天是天地是地山是山水是水僧是僧俗是俗作么生转撒开一切浮名目着着拈来不是尘卓拄杖下座。

　　浴佛上堂僧问海天浩渺法界无边未审瞿昙又在何处降生师云脚跟下荐取进云赤体风前乌律律放光动地岂繇人师云莫眼花进云恁么则旃檀林里香风发锦上铺花三两层师云转见不堪僧喝师便打乃云一番拈起一番新今日瞿昙得降生此事明明无间隔频烧香水浴金身众中有知恩者贴体道将一句来良久云如无山僧自道去也指天指地令人会七步周行示独尊卓拄杖下座。

　　上堂僧问绿树阴浓夏日长子规声里好商量临济三玄来启问请师一一为宣扬师云风吹不响铃儿草雨打无声鼓子花进云三玄三要承师指末后一句事如何师打僧喝师又打僧云有意气时添意气不风流处也风流师云退后着乃云青悠悠芦苇四绕白茫茫秀水一湾庭前古柏参差阁后新篁直竖即此便是栖真境拟问栖真成自昧问既成昧不问不知正恁么时如何即得举起拂云会么三级浪高鱼化龙痴人犹戽夜塘水。

　　上堂荷叶团团擎翠盖莲华灼灼斗红妆馨香越格无人荐又逐薰风过野塘可谓婆心太切迷子何知是以世尊退兜率而降王宫脱珍御而着弊垢达磨西来折苇渡江面壁九载已见慈悲之极损己而益人如母念子靡所不至故经云达一切法即心自性成就慧身不由他悟香严击竹灵云见桃长庆卷帘百丈扭鼻斯皆达法自性者也虽然只如傅大士云须弥芥子父芥子须弥爷山水坦然平敲冰来煮茶且道明甚么边事竖拂云还会么陈年骨董无人问拈出当阳也怖人击拂子下座。

　　龙池扫塔众请上堂僧问象驾入山林木尽皆失色正法眼藏一众仰望匡扶报德酬恩则且止祖祢不了事如何师云不劳上座担忧进云秪如三圣推他保寿出头为甚瞎却镇州人眼师云秪为流通进云恁么则有意气时添意气不风流处也风流师云倒一说进云谢师答话师云今日老僧失利问春雨如膏新点黛和风树老正垂阴盖覆乾坤则不问归源一句请师宣师云放汝三十棒进云古塔乔松迎瑞霭生机独露杖头尖师云非汝境界进云与么则龙池一脉源流远万派声归海上消师云远之远矣进云一雨三根皆普润大千无处不沾恩师云知音者少僧礼拜归众乃云递代相承古至今法音三世布寰中禹门堂上师亲印太白峰前兄继灯惟有老僧缘甚鲜半生清淡寄松陵戊春为作翁兄奠努力登山惜暮龄兹因古帆侄同合山勤旧礼请老僧升于此座老僧素不知道何法可说但尽偷心洞然明白是以释迦为此掩室于摩竭净名为此杜口于毗耶鼻祖为此对梁武道个不识且道老僧见处与古人见处还有优劣也无良久云犀因玩月纹生角象被雷惊花入牙。

　　常州府宜兴善权寺语录

　　上堂至法座云法无定相遇缘即宗事无一向有请则赴呈疏云大众既已洞明何烦维那再读以拄杖指法座云从空叠就平地敷陈祖令既行当仁不让遂升座拈香毕复拈香云此一瓣香多生种植半世辛勤今当第五回拈出供养天童堂上明故先师密云大和尚用酬法乳之恩敛衣就座上首白椎云法筵龙象众当观第一义师云法幢经偃已多年众手相扶竖不难世出世间功德聚劝君莫作等闲看众中还有出手者么僧问离墨峰高连太白曹溪浪涌涨荆溪把定封强则且止随方导物事如何师云看孔着楔进云如是则一句无私今古共清风匝地四檐生师云从来不敢担当进云曾经白汗出茎草现琼楼师云说得不如行得进云今日亲领和尚师云只恐孤负老僧乃云法幢境界绝思惟碧眼黄头竟莫窥任是三贤并十圣也应到此竖降旗大众且道法幢境界有甚奇特不见教中道法幢者乃表根本大智此智为诸佛之师即如来清净法身此身即释迦如来本然自性此性非独如来有之一切众生皆已具足只因一点无明当面覆却遂成迷昧苟非大智光明照了何能转凡成圣永脱轮回是以诸佛如来由此大智光明力故顿获本妙明心契同毗卢法界诸大菩萨由此大智光明力故广修万行顿成满足菩提一切声闻缘觉由此大智光明力故圆修四果独证单空一切凡夫由此大智光明力故照空烦恼彻悟自心天下宗师由此大智光明力故据坐猊床弘扬祖道是以从上佛佛祖祖莫不由此大智而发行由行会理证理成果凡有动作施为莫不由此大智而得成就所谓百亿毛头师子智一茎草上现全威兹因明如商谷等自念为僧不寓于十科事佛徒消于百载是以发弘誓愿恢复久废之古刹恭同阖邑缙绅文学居士远招老僧主法自揣年迈无力担荷再三推委推委不下只得勉力诣山升于此座证明如上之功德莫不皆从大智而发行事成功倍则证理成圣不难矣凡为善权捐舍一椽一柱一砖一瓦所获功德与众上人功德无异虽然众上人与众施主还见得三轮体空不住于相么卓杖云因该果海空心量果彻因源报莫穷下座。

　　监院设斋请上堂僧问洞壑空山无声不应洪钟在架有扣则鸣学人拟兴数问请师一一为答师云逐一问将来进云墀偃千年柏碑题三世因如何是善权景师云两洞真仙界进云眉横离墨翠衣挂国山云如何是景中人师云游人接踵来进云任他崖石烂终古为谁通如何是人中意师云到此方知学人未问已前一句又作么生举扬师云秋深黄叶落进云将谓春归无觅处依然转入此中来师云不可妄通消息乃云进院以来经六日长宜风俗毫无别渴饮饥餐事事同谦和到处生欢悦个事从来不覆藏拟议低头成自隔不自隔冷灰豆爆豁双眸天上人间无等匹今日慈照监院设斋供众礼请山僧升座要与大众结般若缘若有人问结缘且止如何是般若向他道林空山露骨风动水生纹卓拄杖下座。

　　浪木静主领溧阳旧县上兴埠董张史三居士设斋请上堂师云子月一西来祖意分明极赤体条条不覆藏玉容点点无遮隔举拂云信手拈来不是尘击拂子云从来扑落非他物只要当人见得真旷劫无明当下息三世诸佛本同参历代祖师元气合圣见凡情一并消涅槃生死空依号到恁么地且道还假修证也无虽然旧阁闲田地一度嬴来方始休。

　　腊月结制上堂师云善权腊月结制不效诸方旧例亦非特出一头秪要诸人共会且道作么生会昔年迦叶为阿难倒却门前这刹竿今日大家共扶起做个儿孙不枉然卓拄杖下座。

　　出山回上堂师云出山经月始回山旧岁新年莫异看胸次不存来往迹超今越古事无难所以古人道不执有相弗住空寂二边不住中道迥立脱体无依孤光绝待众中还有到恁么地者么良久云有无且置如何是超今越古不难底事竖拂云莫待夜深刚把火即今当道与人看。

　　解制上堂师云老僧无福又无能人事攀缘念似冰秪可杜门延暮景那堪摇尾乞诸邻今朝放出英灵汉散与诸方继祖灯他日有缘再相聚亲疏惟验棒头痕大众且道有痕者亲无痕者亲有痕者疏无痕者疏试检点看良久云作么生检点试玉须经火求珠不离泥卓拄杖下座。

　　浮石禅师语录卷四(终)
嘉兴大藏经　浮石禅师语录


　　浮石禅师语录卷五

　　嗣法门人行浚等编

　　苏州府尝熟福城禅寺语录

　　山门云豁开户牖内外通彻凡圣交参龙蛇互入遂喝云须知香海宽洪那比污池浅迮便入。

　　佛殿云佛者觉也佛在者里觉在甚么处呈卧具云无相国中留不住月华影里觅还难。

　　伽蓝云拈香礼拜神明自知昔受灵山嘱今当大护持。

　　祖师云只履西归后儿孙满大唐不肖忝于斯惭拈者瓣香。

　　方丈云据此室行此令驱耕夺食拔楔抽钉任他隐胜现劣以劣作胜明镜高悬妍丑自现。

　　即日镇台杨护法设斋请上堂师指座云只此华王座人人尽可登但能真悟彻足下便升腾且道悟个甚么还见么便升拈香云此一瓣香端为祝延
今上皇帝圣寿万安惟愿尧风清六合佛日照三千复拈云此一瓣香奉为满朝文武阖国公卿乃至本府本县各位尊官咸作王家砥柱永为佛法金汤复拈云此一瓣香奉为护法檀越缙绅孝廉文学人人获坚固之身各各悟毗卢之性复拈云此一瓣香奉为本山肇建浮图宝殿大功德主现生五福咸臻他报二严克备复拈云此一瓣香第七回拈出奉供天童堂上明故先师密云大和尚用酬法乳之恩师敛衣就座维那白椎毕僧问法雷大震猊座高升虎骤龙骧即不问入院风规事若何师举拂云看取令行时进云古虞山色千层秀新塔风光七级高如何是福城境师云亲言出亲口进云随宜所说法如雨太白源流一派长如何是境中人师云一人上座万人参进云意气不从天地得纵横何处不风流师云切莫诈明头进云解下虎铃惊大地象王鼻孔谩撩天师云料你也不识僧礼拜退乃云昔年曾住福城寺今日依然住福城彼此处殊名不异百千诸佛一灯明故经云我见灯明佛本光瑞如此敢问大众如何是本光良久云不明自发则诸暗相永不能昏喝一喝下座(师昔曾住嘉禾福城)。

　　结制毛德卿同众居士请上堂师拈香毕乃云福城寺里始开炉七事元来一事无衲子如能真办道三餐供给有檀那故曰声和则响顺形直则影端门内有君子门外君子至只如道本天然如何用功方为真办不见古人道若起精进心是妄非精进若能心不妄精进无有涯心不妄者以见真参之力也因真参力故故心无妄经不云乎诸妄消亡不真何待竖拂云会么未明有说皆成谤明了无言死水中掷拂下座。

　　久隐禅人同童圣修包祖瑞陆志一吴超惺众优婆夷请上堂云一年四季已过三惟剩隆冬又将去衲衣下事豁然惺拍掌呵呵成笑具既已得惺为甚反成笑具只为踏破草鞋无觅处得来全不费工夫举世尊昔日在灵山会上说无量义经入无量义定是时天雨四花地摇六震世尊从眉间放白毫相光照见东方万八千土于是弥勒腾疑文殊领答乃云我见灯明佛本光瑞如此即此本光人人本具个个不无在圣不增在凡不减迷之则生死始悟之则轮回息迷悟两无干方堪入廛垂手接物利生昨日夜叉头今朝菩萨面逆顺总成权折摄皆方便此犹是建化门庭边事毕竟归根得旨一句作么生道震威一喝下座。

　　梁父王居士寿诞请上堂僧问福城初兴一物无般般应用仗檀那今朝虔设云厨供庆赞因斋事若何师云风来草偃进云竺国西天增寿域须弥顶上　金堤师云水到渠成进云大家一钵和罗饭鼓腹讴歌颂太平师云分明听取僧礼拜退问放行也是处是慈氏把住也无门无善财请问和尚即今放行则是把住则是师竖拂云汝道看进云恁么则两头俱坐断八极起清风师云是把住是放行进云和尚是何心行师云路遥知马力进云学人礼拜去也师云日久见人心乃云朔风凛凛岁将周新旧相交秪一旬雪月霜花无限意谁能于此悟天真是以陆亘大夫问南泉云肇法师也奇怪解道天地与我同根万物与我一体南泉指庭前牡丹云时人见此一株花如梦相似大夫无语大夫无语则且止南泉答处大众还知么若也不知老僧为汝下个注脚不离花颜识肇颜花颜怎比肇颜鲜肇颜不在花颜上万紫千红尽失颜还知老僧见处么若知老僧见处便知南泉答处若知南泉答处便知陆亘问处如总不知不可丢在无事甲里不见道若人生百岁不会诸佛机不如生一日而得决了之此事且置今日因斋庆赞一句作么生道寿山增耸福海添流。

　　启明刘居士荐义兄恃云金居士三七之辰设斋请上堂云从苗辩地因语识人极尽今时方堪成立众中还有极尽今时者么有则不妨露个消息良久云无则老僧自露去也管鲍分金世所稀名标青史贵无欺男儿谁不应如是独让金刘二士为只此一点无欺之正气充塞三界包括二仪万圣千贤莫不从兹流出故经云一切诸佛及诸佛阿耨多罗三藐三菩提法皆从此经出此经者即正气之谓也吾人众生从无始来迷背此经名曰无明顿起三细六粗造十习因受六交报生生死死死死生生如旋火轮无有休息故曰情生智隔想变体殊金刘二士生则重义谓之君子死得正气必为仁神在人世中可谓出类拔萃者矣较于出三界圣人便有霄壤之隔何也只为未尽轮回随业流转但能回心向道一念回光顿破无明二死永亡五住究尽上无攀仰下绝己躬净裸裸赤洒洒正恁么时如何通信不见一法即如来是则名为观自在。

　　解制司理嘉生许护法同詹太夫人请上堂云正月才过二月临流阴半点不饶人耳边又觉添霜鬓生死循环悟始停众中还有正悟者么良久云不见古人道悟则不无怎奈落第二头敢问大众如何是第一头以杖驾肩顾左右云楖栗横担不顾人直入千峰万峰去。

　　季齐王居士请上堂僧问说戒期逢二月初端然依样画葫芦是凡是圣须分别彼丈夫兮我丈夫如何是丈夫底作用师云一人有庆兆民赖之进云如何是圣贤底心行师云地狱未空誓不成佛进云戒光从口出是何意旨师云蹉过不少进云如是则千江有水千江月万里无云万里天师云又是从头起问师将七十古来稀妙旨当堂接上机新塔善权同一体分身两处道巍巍如何是道巍巍底句师云楖栗横担不顾人直入千峰万峰去进云桃花应节放黄鸟遇春啼师云两彩一赛问浮图耸霄汉万象悉回旋如何是新塔境师云门对虞山添秀色进云皓然霜雪鬓四海衲僧归如何是境中人师云龙蛇混杂凡圣交参进云人境蒙师指真机又若何师便打进云举头天外看谁是我般人师云低声低声僧礼拜退乃云头顶天脚履地汉语胡言谁不会触境生情事事垂言前领旨般般慧阿呵呵会也么棒打石人头嚗嚗论实事且道如何是实事良久云暮春三月朔桃蕊已将粗卓拄杖下座。

　　信女超琪请上堂僧问妙峰孤顶即不问特地风生事若何师便打进云一条界破青山色今古长如白练飞师云承言者丧进云龙吟雾起虎啸风生去也师云滞句者迷乃云老年昼寝觉身安春雨频频兴自阑未得纯修无上慧人间天上福为先故经云修有为福舍一而得万报况修无上慧耶且道如何是无上慧不见道觌面相呈第一机才然眨眼便差违拟心动作投坑阱开口分疏落是非有法尚犹萦见网无疑未可脱情围卷帘袖手当轩坐禅板蒲团为发挥且道发挥事作么生震威一喝云但看江南三月里鹧鸪啼处百花香下座。

　　信女吴门曹氏请上堂云花期三月已轻过立夏仍交四月初识得薰风南面起莫将冷热较亲疏故经云居一切时不起妄念于诸妄心亦不息灭住妄想境不加了知于无了知不辩真实所以道身世悠悠不系舟得随流处且随流今朝有酒今朝醉明日无钱明日愁所以僧问法眼如何是曹源一滴水眼云是曹源一滴水颂曰曹源一滴有来因答处无如问处亲但见桃花随水去不知流出洞中春且道如何是洞中春卓杖云频呼小玉元无事秪要檀郎认得声。

　　明虚禅德同丁用卿鲍玉泉居士请上堂僧问千里迢迢送供来忘劳为法世希哉请师展演超方句指点当人得意回师便打进云有意气时添意气不风流处更风光师云被汝道着进云觌面无私一句子令人千载骨毛寒师云负恩者多僧便喝师亦打乃云昨日曾将今日期秪因檀信远临扉须知个事离言说请说令余暗皱眉所以僧问马祖云离四句绝百非请师直指西来意祖云我今日劳倦不能为汝说问取智藏去僧问藏藏云我今日头痛不能为汝说问取海兄去僧问海海云我到者里却不会僧复举似祖祖曰藏头白海头黑者僧问处欲向白拈手里分金却被马家父子当面换却双睛全然不晓末后举似马祖重纳败阙只如祖云藏头白海头黑意作么生竖拂云会么黑白口开成话堕分明土上更添泥。

　　启建兰盆胜会镇台杨大宗请上堂僧问中元节屇一雨凉生和尚高升此座毕竟将何举扬师便打云向者里荐取进云恁么则情与无情皆承此恩力也师云只恐说食不疗饥问法幢高竖四众云临普利一句请师速道师云唵哑吽进云恁么则有水皆含月无山不带云师云平地上死人进云谢师答话师云放汝一顿乃云至孝无如目犍连度亲亲到铁围间手持钵饭消饥火业重徒将母手牵白佛垂慈须仗众方堪释汝母深愆趁此良辰僧自恣广设兰盆供众贤但得十方云水至消除母业顿生天胜事留传千古后永为孝子度亲缘由是镇府杨公及众护法遵依佛制恭就新塔福城禅寺建盂兰盆会福国裕民广孝报恩普利道场七昼夜于中幢幡间列衲子交参演诵神章歌扬梵呗设香羞供养十方贤圣然明灯辉煌七级浮屠遍施摩伽斛食赈济大地孤魂正当人天普集躬临法筵虔请山僧升于此座特为表扬作诸佛事所集功德专申报荐扬府先远宗亲乘斯法力速离幽冥往生莲界面见弥陀得蒙记莂更冀在任为国交征杀戮官民等众各各解冤释结咸遂逍遥伏愿皇图巩固帝道遐昌甘雨时调民灾永息四方黎庶乐升平一国生灵歌至治虽然万法最初无不善一心才动有差殊即今善恶俱拈却妙性空空体自如大众且道如何是空空底妙性竖拂云还会么声前有语难容舌惟许头陀一笑传下座。

　　结制知浴勤修领居士许云翼请上堂云今朝重整没弦琴非水非山孰解听果有超群出格者不妨假指助徽音僧出问久仰琴川最上宗特来千里得相逢恳垂的旨超方眼幸冀吾师一线通师打云便与你通者一线进云者犹是老汉陈年作用拈向一边斩新条令合作么生师复打云且道者是新是陈僧一喝师连棒云胡喝问钟鼓鸣时集圣凡泼天炉鞴实非常金毛不惧临危事便请当轩善举扬师便打进云棒头击开诸圣眼去也师云唤作棒入地狱如箭射僧一喝师又打僧礼拜归位乃云九旬结制今朝起寝息诸缘究本参　地一声开顶目超凡入圣刹那间然虽具只摩醯眼脑后应须痛着鞭为甚如此不见道欲穷千里目更上一层楼举昔日宝寿开堂三圣推出一僧寿便打圣云恁么为人非但瞎却者僧眼瞎却镇州一城人眼在寿便下座归方丈可谓陷虎机深擒龙手疾虽则埋兵索战怎如箭定天山正是棋逢敌手琴遇知音若在老僧分上又且不然众中忽有推出一僧只向他道八十翁翁入场屋真诚不是小儿戏恁么为人非但瞎却者僧眼瞎却一城人眼在更向他道啼得血流无用处不如缄口度残冬且道老僧与古人用处还有优劣也无有则不妨检点看良久云检点且置即今结制一句作么生道钵袋暂将高挂起草鞋仍晒待春风卓拄杖下座。

　　佛成道日知浴领居士请上堂僧问佛身充满于法界普现一切群生前世尊为甚却降皇宫师云岂不闻普现一切群生前进云世尊未生度人已毕因甚雪山六年师云只为你者瞎驴僧便喝师便打僧又喝师连棒云胡喝问世尊初生便道惟我独尊因甚么睹星方悟师打云你还知世尊独尊处么进云恁么则知恩方解报恩师又打云如何是你知恩处进云觌面无回互当机任卷舒师云犹道得一半问悟道雪山成话柄惟明生死绝淆讹曾闻兜率三关语还许即今请益么师云一一问将来进云拨草瞻风秪图见性和尚性在甚么处师打云我也不识进云恁么则掬水月在手弄花香满衣见性之人能脱生死眼光落地时作么生脱师云待汝眼光落地即向汝道进云恁么则云驶和月运舟行连岸移能脱生死必知去处四大分散时向甚么处去师打云向者里去进云恁么则潮去还归海月落不离天三关已蒙师指示顿超生死句如何师打云退后看取进云一句了然超百亿拈来恩大实难酬师云闲言语进云莫将鹤唳拟当莺啼师不顾乃云苦尽甜来孰不然香糜麻麦岂轻餐出世世间底事业雪山有志定方圆彼既丈夫我亦尔不应自卑生退屈竖拂云大众明星现也还见么若也见得彻去便乃光吞万象气绝诸尘其或未然不免略通一线当阳见定无毫发拟议寻思隔万山卓杖下座。

　　上元解制上堂云天上月圆人间月半体用双彰理事一贯相原虚恒泯一体千差摄入而无碍性虽实常在万缘一多缘起之无边花根本丽虎体原斑虽然不改旧时颜未免人人添一岁既添一岁为甚不改旧时颜任他日月纵横挂一亘晴空万古闲更有一颂举似大众百日禅期幸尔圆云厨乏供事难全七旬老矣应休去此席从兹逊后贤。

　　监院慎独为和尚庆诞领居士设斋请上堂师云上堂担子已经辞今又重挑为甚底只为远来檀信愿那容固必且随宜上与不上法元同毕钵罗岩峙水中玄辩枢机空荡荡少林门下路方通或谓单传直指全无委曲今又说个随宜得非委曲耶岂不闻德山见僧入门便棒临济见僧入门便喝虽然觌体提持直截分付不知正是第一委曲也故曰便是犹倍句动目即差违欲问曹溪旨犹成第二机大众如何是第一机良久云还会么任教沧海变终不与伊通公鲁周居士设斋庆诞请上堂师云印心莫若楞伽妙荡相无如般若亲会得二经真的旨千红万紫一般春虽然譬如暗中宝无灯不可见佛法无人说虽慧莫能了且道如何是说底佛法雨水正月中惊蛰二月节。

　　陈家市众居士请上堂师云投老年来事易忘任他乌兔两头忙饥餐渴饮随时过无力闲游到别方举昔日同安丕禅师因僧问如何是和尚家风同云金鸡抱子离霄汉玉兔怀胎入紫微僧云忽遇客来将何管待同云金果早朝猿摘去玉花晚后凤衔来同安老汉虽善答问在自己家风了没交涉设有人问福城如何是和尚家风只向他道老年住个破院子有鼓无钟响不全忽遇客来如何管待非惟盘内无蔬果厨下无粮煮饭餐且道与古人是同是别试检点看良久云检点且置即今因斋庆赞一句作么生道七旬祝诞檀家福一句伽陀佛种缘。

　　信女叶氏法名寂广请上堂千圣从来有一机当阳见彻绝离微试看倒用横拈处奋怒那吒亦失威所以昔日僧问乾峰十方薄伽梵一路涅槃门未审路头在甚么处干以拄杖画云在者里僧至云门复理前问门云扇子　跳上三十三天筑着帝释鼻孔东海鲤鱼打一棒雨似盆倾看他二尊宿一人要伊觌面构去一人要伊暗中领悟虽则各有为人处检点将来二俱未善何故聻一人辞简转使信莫能及一人辞繁翻令摸索不着若到福城门下总不恁么忽有人问未审路头在甚么处只向他道一片白云横谷口几多归鸟自迷巢。

　　上堂向上一路千圣不传直下了达只在目前还识目前意旨么不见僧问玄沙学人乍入丛林乞师指个入处沙云还闻偃溪水声么僧云闻沙云向者里入目前云水浩浩识得古人指点处么如未识得更为颂出东瓜直儱侗瓠子曲湾湾将来一锅煮普请大众餐。

　　上堂桃李春风锦万机游人正是赏芳时王孙不惜黄金弹拈出林间打雀儿试看王孙欲获林间一雀尚且不惜手中金弹况我林下人图出生死悟明大道岂反有所惜耶是以神光问道于初祖便乃断臂船子接人于洙泾便乃覆舟斯皆自利利他不惜身命之样子也出类拔萃之英雄求道岂王孙获雀可比虽然老僧见处又且不然上无佛道可成下无众生可度数声清磬是非外一个闲人天地间挥拂下座。

　　上堂空劫已前一段事明明动植共宣扬道人胸次机轮活变腐为奇别有方是以世尊拈花迦叶微笑南泉斩猫归宗断蛇禾山打鼓雪峰辊毬赵州茶云门饼曹山酒金牛饭斯皆变腐为奇者也且道老僧变腐为奇又作么生良久云更有一般难信处脚尖踢出佛如麻。

　　上堂师云一念才生一佛成河沙烦恼总归真等闲唱个还乡曲禅板蒲团子细听听则且置还乡曲作么唱良久竖拂云会么千山势到岳边止万派声归海上消。

　　上堂师云小玉声中得路时揭开藏海显全提须知琴水溪边意白鸟双双度柳枝所以昔日鲁祖寻常见僧来便面壁南泉闻云我寻常向僧道佛未出世时会取尚不得一个半个他漝么驴年去师云鲁祖若无南泉但得其用南泉若无鲁祖但得其体向鲁祖处会得活了死不得向南泉处会得死了活不得如何方得体用一如死活一贯去竖拂云有水皆含月无山不带云。

　　上堂乌飞兔走急如梭明暗何曾昧得他个里本来无可说谓言无说已成多竖拂云大众且道是有说是无说掷拂下座。

　　为五空徒起龛师以杖击龛三下云三年冷坐如弹指久屈方伸事易为转身烁破无明　入圣超凡趁此时。

　　举火云五空五空五法既空则上无攀仰下绝己躬天上人间惟吾独尊还知独尊之旨么以火炬打圆相云能为万象主不逐四时凋。
嘉兴大藏经　浮石禅师语录


　　浮石禅师语录卷六

　　嗣法门人行浚等编

　　小参

　　结制小参僧问龙蛇混杂凡圣同居今日结制如何辨的师打云者里着眼进云如是则棒头荐取师云钉桩摇橹汉进云煆炼须凭宗匠手真金终不混泥沙师云瓦砾不劳拈出乃云十方同聚会个个学无为此是选佛场心空及第归此四句语正是发明今日结制安禅的意旨世间有为之法可学出世无为之法又作么生学现前大众可有心空者么若或未然山僧不免为汝葛藤一上世间之学纯用见闻觉知出世无为之学全截见闻觉知然而有为与无为其体无二秪因最初一念不觉忽起见闻觉知即将无为真体转成有为妄法复起憎爱取舍之情尘遂感沉沦三界汩没四生如旋火轮无时休息今日要在一念回光截断见闻觉知即将有为妄法元归无为真体若得默契神会则与诸缘无碍故经云觉见即眚觉非眚中此实见见云何复名觉闻知见今学无为欲截见闻觉知只者个欲截之念早堕于见闻觉知之中矣是以古人别资一种善巧方便将个无义味话头抛向学人面前令其参究学人但知参究话头则与见闻觉知不期截而自截故曰十方同聚会个个学无为从上诸祖亦有不因看话头起疑情而于一言之下顿悟无生者盖其为生死大事之心真切脚未跨门早有一种莫可自决之念梗塞胸中虽千里万里拨草瞻风孜孜只欲洞明己事或十年二十年不能自决此念愈久愈坚终不肯须臾忘却因有如是之志力斯得于一言之下顿悟无生故曰此是选佛场心空及第归且道一言之下作么生顿悟良久云分明荐取。

　　除夜小参僧问日从东上月向西没作么生是不迁义师云自西自东进云与么则年年是好年日日是好日师云好在什么处僧喝师便打问岁朝即不问正当腊月三十事如何师云满堂添瑞烛进云恁么则鼻孔撩天去也师云且莫草草乃云今古人如新旧年去无归所古何迁须知结角罗纹处尽在今宵爆竹边香严老人云净洁打叠了却近前向我觅我即与你一棒我有一棒到你你须生惭愧我无一棒到你你向甚处会雪窦云有一棒到你你即受屈无一棒到你与你平出向者里会有者商量道坐在净洁处急须打叠向前觅的吃棒有分觅的是病棒即是药如此见解尽是义学之流杜撰禅和了没干涉殊不知二大老一个埋兵掉斗一个偃武修文各欲坐致太平谁知反招怪笑卓拄杖云爆竹岂图催猎去梅花无意挈春来。

　　小参举金州操禅师一日请米和尚斋不排坐位米到即展具礼拜操下禅床米就操位而坐操即席地而坐斋讫米去侍者云和尚受一切人钦仰坐位却被人夺去操云若三日后来受救在米果三日后来云前日遭贼师云金州失位米胡遭贼秤钩打钉刚是拽直好个伶俐侍者惜其龙头蛇尾若是山僧见米和尚道前日遭贼便问和尚失却什么米若拟议便与掌云祖祢不了殃及儿孙非但米和尚钦服直使金州退身有分大众还知山僧落处么如或未知更为颂出陷虎机拔山力行无礼必反尔失火难教不及鱼覆巢须识无完卵。

　　晚参古人道昨日晴今日雨时分不相应三日后看取报恩结制已来不觉又过三日大众还知三日后看取底意旨么知得底不在此限不知底各各提起本参话头如撞着生冤家相似生与之俱生死与之俱死行也如是参坐也如是参住也如是参卧也如是参参来参去参到茶不知茶饭不知饭寤寐俱息动静两忘忽然　地一声心花发现方知古人早已为吾漏逗了也今人不能妙悟者只为人心不古口说参禅但欲读熟几则机缘以资谈柄做几首诗偈干誉于人初无一点真实为道之心决志出生死之念所以言语转多窠臼转深葛藤转盛生死转炽永无证悟之期报恩不惜多言为众说破莫堕时流各须猛省久立珍重。

　　晚参内外大众精勤办道常住澹薄无可供养报恩将尽大地为面四海水为酵太虚空为蒸笼做个馒首大如须弥硬似顽铁热若猛焰供养大众且作么生吞若吞得便可饥来吃饭困来打眠寒则向火热则乘凉水边林下散诞逍遥长养圣胎如或未然有寒暑兮促君寿有鬼神兮妒君福。

　　晚参僧问有句无句如藤倚树时如何师云两头俱坐断树倒藤枯句归何处师云八面起清风进云秪如沩山呵呵大笑又作么生师打一拂子乃云报恩昨晚将无大得大一个馒首供养现前兄弟不料现前兄弟客气犹存更不加餐遂成虚设今晚怪不得报恩翻转面皮反要与众兄弟索取饭钱以见报恩冤有头债有主有么有么良久云且道报恩是何心行不见道你有拄杖子我与你拄杖子你无拄杖子我夺却你拄杖子趁此清宵明烛之下人天大众之前不涉分毫思算轻轻还出便可以搅长河为酥酪变大地作黄金婢视声闻奴呼圆觉不为分外倘或不能更听二偈既然无面为馒首那要开囊出饭钱乂手向前轻吐露方堪拨转上头关才看结制已经旬日后工夫要认真　地一声非小可人间天上独称尊。

　　小参巍巍不是高堂堂亦非露坐断路千岐踏翻云万斛大矣哉不借二仪之覆载明矣哉不藉三光之照烛出类也千圣难与同居拔萃也万法安能为侣净裸裸卷舒自在赤条条去住何拘无可以名其名无可以色其色无可以知其知无可以识其识不是心不是佛不是物恁么也不得不恁么也不得恁么不恁么总不得到这里作么生称谓作么生比拟作么生提携作么生举唱纵然有口秪堪挂壁何以如此只为他朕兆未形成露布言诠才立便乖张虽然如是亦不可尽法无民向异方便中聊通一线蓦竖拂子云还见么诸佛以此出世祖师以此西来历代宗师以此接物利生天下老和尚以此钳锤衲子拈起也吒吒沙沙放下也平平贴贴不拈不放又作么生吒呀卓朔能哮吼便是金毛狮子儿。

　　小参清寥寥白滴滴曾无障翳静悄悄空豁豁那有形声大悲千只眼从者里豁开释迦百亿身从者里分出初无前后一印而成若是大根大器底聊闻举着剔起便行呼唤不回罗笼不住直下不疑天下人舌头便可以笼罩古今大方阔步其或根器未纯尚留观听犹滞皮肤直须向己躬下一一透脱步步脚踏实地头头洞彻根源金刚圈有什么难跳栗棘蓬有什么难吞自无诸圣可慕无己灵可重无见闻可落无声色可随净裸裸常光现前赤洒洒壁立万仞全体恁么来全体恁么去唤什么作生死唤什么作涅槃唤什么作烦恼唤什么作菩提恁么也得不恁么也得恁么不恁么总得为甚如此当体如如不变不动所以张拙云断除妄想重增病趣向真如亦是邪随顺世缘无挂碍涅槃生死等空花推此以导四生推此以资三有正当恁么时利他一句作么生道击拂子云不须他处觅只此是家乡。

　　除夜小参报恩今夜分岁不效诸方旧例也不烹露地白牛也不里铁酸饀馒首但将清水茶白米饭和盘擎出管教一个个饱齁齁地倘有个汉未谙本分更向者里索盐索酱秪向道演若只因曾照镜无端疑失自家头明年更有新条在恼乱春风卒未休。

　　小参妙性冲虚神机炳焕非垢非净不变不迁迥出断常全超今古纤尘不立遍界难藏拟议思量当面覆却若论当人分上者一着子本来具足觌体现成心佛众生三无差别因迷悟有殊致圣凡有异众生因迷而昧故曰生死诸佛因悟而了故曰菩提菩提生死其性无二无二之性量等太虚包括二仪含摄万物为群生之府作沙界之依穷始极终无一法而不从此建立若乃当下了悟岂不庆快其或未能亦不可向别处寻讨只将一个本参话头顿在眼前如靠一座须弥山相似生亦与之俱死亦与之俱时时参究刻刻提撕日久月深确志勿移如人行路行到水穷山尽处自然有个转身的时节那时　地一声始信我不相赚故经云有能受持此一法随顺菩提正修行因持一法功德故速得成于无上道各宜珍重毋劳久立。

　　结夏小参一春风雨阻归期久客他乡独抱悲非是石头偏路滑便舟蹉过几多时还有不蹉过者么良久云待汝刻舟剑去久矣我辈衲子等是抛却故乡舍离恩爱担囊负钵度水穿云那边经冬这边过夏若不把自己脚跟下一件大事究教彻头彻尾也只是徒受辛苦枉吃清淡于己何益报恩者里初本无意结夏但恐同居衲子空丧光阴虚消信施又念得人不在众多是以复为结制已过关者不在此限专为未过关者设也更有一种兄弟坐在半青半白似有似无认得目前昭昭灵灵一些影子自谓了办及乎被人把断咽喉又去不得此病最难所以云门大师道光不透脱有两般病一切处不明目前有物是一透得一切法空隐隐地有物相似亦是光不透脱法身亦有两般病法执不忘己见犹存堕在法身边是一直饶透得法身放过即不可仔细捡点将来有甚气息亦是病云门大师慈悲太煞向人无插手处痛下一锥秪要诸人自肯知非急忙下手究竟穷极方为谛当不然逗到腊月三十日一点气上一点气下眼前墨黑肚里惭惶当此之时悔将何及莫言不道久立珍重。

　　小参举古德云结夏来三七日寒山子作么生又有道结夏来三七日水牯牛作么生复有道结夏来三七日灯笼露柱作么生报恩即不然结夏来三七日己躬事作么生若识得己躬事便识得灯笼露柱若识得灯笼露柱便识得水牯牛若识得水牯牛便识得寒山子若是攒花簇锦五色鲜妍还他从上尊宿报恩者里一点也用不着。

　　解夏小参一夏九十日四十五日病因兹罢上堂亦无请说者诸人还觉空过么若觉空过则不知有尘说刹说炽然说无间歇乌待老僧鼓两片皮然后为说法诸人侧双耳然后为听法斯乃缘心听法此法亦缘非得法性须向老僧未入堂诸人未云集时若乃闻得会得方可以纵横宇宙独步大方其或未能本参公案急要翻身胸次疑团直须打破那时入此鞴中铦利岂比今日便乃举一明三目机铢两鉴辨邪正偏枯赏罚钩锥收放古云虽然旧阁闲田地一度赢来方始休复举沩山问仰山一夏不上来作么生仰云掘得一疄地种得一箩粟沩云也不空过仰云和尚作么生沩云午后一餐晚后一宿仰云也不空过说了便乃吐舌沩云寂子何得自伤己命师云沩山父子虽则父作子述尽善尽美正眼观来大似父不慈子不孝报恩又不然若道一夏空过却又终日生病若道不空过实无斯须所作且道与古人相去几何掷拂子云空将未归意说与欲行人。

　　除夕小参一年一年又一年人老何曾再少年今日不知来日事好花能得几时鲜大众腊月三十日本分事作么生良久云了即便了不用沉吟者一条大路千圣共由自古至今曾无二致所以道莫不从兹法界流一一还归此法界不见昔日舜老夫好骂天衣怀和尚秀圆通为之不平一日舜老夫上堂秀圆通出众问云岂不见圆觉经中道舜老夫遽云大众久立便下座归方丈秀圆通云者老汉通身是眼骂得怀和尚也可谓隔墙见角便知是牛临机转变如狮子游行得大自在诸人若善参详管取千了百当其或未然来年更有新条在恼乱春风卒未休。

　　解制小参结有终始制有修短迷悟同源圣凡靡间即在此时无不了办久参宿学举着知归后进初机卒难凑泊只如威音那畔空劫已前生佛未分还有结解也无到者里三世诸佛口挂壁上历代祖师缄口结舌那边且置秪如现前大众坐立俨然炉中是火盏内是茶花开庭砌燕语梁间与威音那畔空劫已前是同是别但能者里缁素分明自然目前无法胸内无心外不见器界内不见根身上无攀仰下绝己躬一种平怀泯然自尽到者里说个结制解制长期短期不觉付之一笑且道见何道理便乃如是竖拂云会么乍喷石榴红似火新抽蒲草利如刀。

　　小参广慧寺里初安众不比诸山事事全淡饭粗茶聊款客无床少帐地开单萧然轻脱无余事正是诸人入道缘旷劫秪因耽厚享祖师公案未尝参从今翻转娘生面反覆追寻仔细看看到水穷山尽处冷灰豆爆霎时间忽有个汉到这田地便是佛佛授手祖祖相传本来成现何必多般山僧向他道虽然旧阁闲田地一度赢来方始休复举僧问大随劫火洞然大千俱坏未审者个坏不坏随云坏僧云恁么则随他去也随云随他去又僧问修山主劫火洞然大千俱坏未审这个坏不坏修云不坏僧云为什么不坏修云为同大千师云相元虚恒泯一体性虽实常在万缘大众恁么会得如来禅许你祖师禅未梦见在要会么二由一有一亦莫守日午打三更面南看北斗。

　　岁夜小参一年将尽夜万里有归人途路忘辛苦风霜意不禁祗谋今夕里事事得圆成且圆成一句作么生道自携瓶去沽村酒却着衫来作主人复举五祖示众云去年底今年用不着今年底后年用不着用不着重遭扑自古至于今谁错谁不错忽有个汉出来道白云不是今日错向他道错古林和尚云扶竖临济正宗揭示杨岐奥旨还他五祖始得虽然也是泥里洗土块山僧即不然去年底今年用得着今年底后年用得着用得着重拈却一步阔一步一着高一着或有个汉出来道长老恁么说话也是无孔铁锤向他道若是无孔铁锤正好用得着师云二大老虽然各出手眼扶竖宗乘捡点将来不无担板广慧又且不然去年底今年底后年底个中无欠亦无余用着用不着冷暖自家知饥餐渴饮吾生事醉后添杯谁道痴或有个汉出来道长老你底说话大似水面葫芦只向他道门前定不栽荆棘免使人来沾着衣合掌云大众万福承劳久立。

　　小参僧问把断要津不通凡圣未审还许学人出一头地么师云你试出看进云金毛不距狮王窟翻身直上绝罗笼师云犹未出在僧喝师云正好吃棒进云学人知归有地师云且放汝一着乃云广慧未启口葛藤遍天下若更之乎也谁能透祖关所以药山问石头云三乘十二分教某甲粗知尝闻南方直指人心见性成佛实未明了乞和尚慈悲为我指示头云恁么也不得不恁么也不得恁么不恁么总不得子作么生山伫思头云观子因缘不在此江西有马大师汝往彼去应为汝说山礼辞径往江西复理前问马祖云有时教伊扬眉瞬目有时不教伊扬眉瞬目有时教伊扬眉瞬目者是有时教伊扬眉瞬目者不是山有省便礼拜祖云子见个甚么道理山云某在石头时如蚊子叮铁牛祖云子既如是宜善护持妙喜云好个话端阿谁会举举得十分未敢相许天宁云药山秪知蚊子叮铁牛不知铁牛叮蚊子露柱亲遭一口灯笼无地藏身吓得马大师变作老妙喜我且问你话端从何处说起师云话端且止秪如蚊子叮铁牛铁牛叮蚊子且道是什么人语是药山语是天宁语要透祖关未有日在击拂子云欲得不招无间业莫谤如来正法轮。

　　解制小参世尊不说说迦叶不闻闻春天莫问路雨过便行程与么与么天共白云晓不与么不与么水和明月流与么中不与么不与么中却与么处处绿杨堪系马家家有路透长安且道路头在甚么处震威一喝云只此一喝如大日轮升于虚空有眼者莫不睹其清净光明虽与空色同居而不与之和合当恁么时还着得结解二字么还着得参禅二字么还着得佛法二字么还着得世法二字么还着得冬期夏期长期短期数字么灼然着不得不见道般若如大火聚近之则燎却面门又如涂毒鼓声闻之则丧身失命直饶佛佛祖祖竞出头来显大神通作大佛事横说竖说莫不在此清净光明之中发现于衲僧分上了没交涉且道衲僧有什么长处自主自宾还自仆空庵空榻复空铛。

　　冬至小参四序迁移于中有不移之体一阳来复于中有不动之源洞彻其源了达其体者则不见有迁移之四序亦不见有来复之一阳等闲悬明镜于高堂运神珠于掌上万象森然举无遗照从此拨转路头便可随机赴感脱或未彻其源未了其体未免随波逐浪循境漂流一切时中无本可据须省流阴瞬息时不待人一失人身万劫难复真真痛念生死发大勇猛起大精进奋大疑情不计寒暑一往直前忽尔冷灰豆爆　地一声方信肇公云旋岚偃岳而常静江河兢注而不流野马飘鼓而不动日月历天而不周物既不迁我何生死之畏哉虽然到此如人入海愈入愈深何也不见古人道学道以悟之为难悟之以养之为难养之以利他为难故经云理则顿悟乘悟并销事皆渐除因次第尽果真见道之后须向水边林下长养圣胎消除旧习候龙天推出方可为人如其不尔只可自了大众各当记取毋自遗忘纵使千圣出来必以吾言为则珍重珍重。

　　除夕小参两冬除夕在广慧腊去春来总一般惟有面皮成老色始知世相本无迁忽有个汉出来道面皮岂非世相既成老色宁不变迁向他道今岁今朝尽来年来日新复举僧问香林如何是衲衣下事林云腊月火烧山雪窦云腊月烧山万种千般翘松鹤冷踏雪人寒达磨不会大难大难佛果云雪窦随搂搜不能截断淆讹道林则不然腊月烧山特地无端绵包特石铁裹泥团师云这两个老汉一个酱中着盐珊瑚潋滟十洲春一个雪里送炭蟾蜍映夺骊龙窟然虽各得其宜未能使人顿了广慧又且不然腊月烧山葛藤尽然清凉片石凭坐卧间且道广慧与古人还有优劣也无卓拄杖云若将优劣较错过目前机。

　　吴定之请小参一钩横似月三点灿如星不将心字会方是契心人心符居士还知山僧底落处么若知山僧底落处便知历代祖师底落处知得祖师底落处便知三世诸佛底落处知得诸佛底落处便知自家底落处所谓识得一万事毕脱或未能山僧未免为汝重添注脚诸行无常示生灭法生灭灭已寂灭为乐于寂灭中体若金刚量同法界同天之覆同地之载同日月之照临同山川之秀丽等万象而不遗齐古今而一致流金烁石而不热折胶堕指而不寒迥离盖缠超出言义居士能向者里一肩担荷洞彻无疑便见即凡身而证法身了世智而明真智高超三界永绝四流然后为人父者即以此教子谓之至慈为人子者即以此报亲谓之至孝为人君者即以此抚民谓之至仁为人臣者即以此事君谓之至忠本无罪可忏罪自冰消本无福可修福如川至无恩不报无冤不释无行不圆无果不克头头合辙法法圆融花中摘其优昙宝中获其如意更无有过上者故经云是大神咒是大明咒是无上咒是无等等咒且道因甚如斯此法能超一切一切不能超于此法卓拄杖云千峰势到岳边止万派声归海上消。

　　除夕小参去年除夕在三仙今年除夕在报恩去年除夕恁么道今年除夕道恁么伶俐汉向闻所未闻见所未见处瞠开只眼洞鉴玄微便知释迦如来四十九年说法未曾谭着一字达磨祖师九年面壁未曾合著口唇如未能委直饶你乾坤坐断一念万年正是阴中活计纵使悬崖撒手自肯承当大用现前也须勘过何也干将非九冶锋利只寻常昔日大慧举香严示众云如人上树口衔树枝手不攀枝脚不踏枝树下有人问西来意答他则丧身失命不答他又违他所问是时香严才恁么道便有傍不肯底唤作虎头上座出众云树上即不问树下道将一句来大慧云险香严呵呵大笑大慧云险径山这两险有一险如天普盖似地普擎有一险料掉没交涉还有拣得出者么若拣得出非唯亲见香严亦使虎头上座无安身立命处如无径山将现成公案为你诸人下个注脚唤着竹篦则触不唤着竹篦则背师云大慧老人可谓好手手中呈好手红心心里中红心岂肯自夸秪要求人报恩亦因行掉臂打草惊蛇会中可有透此关者么有则不妨出来道看无则报恩自道去也竖拂云爆竹喜闻仍送旧来朝共贺太平年。

　　小参通身是病通身药药病端端只此身此身无相亦无形药病从来没处着药病无著身亦无即是诸人真面目真面目休卜度拟涉意根便成错举拳云若能于此解翻身物物头头俱透脱透脱即不无如何是物物头头底句良久云玉栏杆上青狮子红藕花间白鹭鸶。

　　小参僧问金粟山中无底钵天童寺里破沙盆今日东塔意旨乞师指示师云脚下荐取僧以脚打地师云错乃云一二三四五六七智愚老少俱明白忽然问着明白底鼻祖也曾道不识识与不识尽掀翻无位真人不用参认着依然还不是低头拟议隔千山大众且道如何方得谛当噫个中若是白拈贼他要偷金定不难。

　　小参僧问四境相逼时东塔向什处出身师云别有通霄路进云学人不会请师直指师云忘却话头了乃云心本是佛计较即乖道不用修污染不得只此不污染底现前诸佛之所护念过去诸佛亦然未来诸佛应尔恁么道早已污染了也早已落思惟计较了也故曰若人欲知佛境界当净其意如虚空远离妄想及诸取令心所向皆无碍大众还知佛境界么山空云自在天净月孤圆。

　　建薰塔大会小参四楞着地八面玲珑巍峨逼塞虚空争奈时人不荐山僧寓居于此虽则闭门打睡那肯独善其身法堂前草亲手芟除敢问诸人图个甚么且喜文殊大士暗识机宜把住楗槌未尝轻下何则虽有镃基不如待时兹遇本山护法宰官善信舍难舍之赀精彩浮屠严饰殿宇夜燃七级明灯昼礼三千诸佛明明洞地放光历历和声吐出斯亦未见未闻之胜举末法之难得者也虽然犹是有为之事直须顿契无为方得事事究竟何也只因曾见篱边菊自不重论九月天复举世尊一日与阿难行次路见古塔世尊便作礼阿难云此何人塔世尊云过去诸佛塔阿难云是谁弟子世尊云是我弟子阿难云应当如是大众既是过去诸佛为何又是现在世尊弟子既是世尊弟子为何又作礼如是推求一一相反阿难为何又言应当如是能向这里明得透得一切有为法当体即无为卓拄杖起身。

　　众请晚参师云结制来经一七瞬息流阴驹过隙顷刻苍颜变老颜此时不彻何时彻隐实施权善导师教人自扭自家鼻扭上单扭落地绕佛经行扭不易扭来扭去扭不休自然扭彻自家鼻扭彻鼻兮非等闲跳出樊笼入祖位脑后还须吃一槌方可利生作佛事所以百丈怀海禅师参马祖侍行次见一群野鸭飞过祖云是甚么丈曰野鸭子祖曰甚处去丈曰飞过去也祖遂扭丈鼻负痛失声祖曰又道飞过去也丈于言下有省次日祖升堂众才集丈出卷却席祖便下座丈随至方丈祖曰我适来未曾说话汝为甚便卷却席丈曰昨日被和尚扭得鼻头疼祖曰汝昨日向甚处留心丈曰今日鼻头又不痛也祖曰汝深明昨日事师云马祖如善点龙睛不点则已点则飞去百丈如世良马见鞭影而趋师资道契更无过者此事虽不属师非师而莫契故黄檗云不道无禅只是无师六祖云迷时师度悟时自度南岳偈云心地含诸种遇泽悉皆萌我此一众人人眼里有觔个个皮中有血闻恁么举当下尽该瞥地如有瞥者到方丈通个消息如未能者亦不可太迫何也将心待悟其悟转迟虽然旧阁闲田地一度赢来方始休久立大众伏惟珍重。

　　冬至晚参师云剑轮挥处日月潜辉宝杖敲时乾坤失色正恁么时无佛可尊无法可说万象不能藏覆四时何以变迁说甚群阴剥尽一阳来复不见道旋岚偃岳而常静江河竞注而不流野马飘鼓而不动日月历天而不周以见太阳门下日日三秋明月堂前时时九夏既是群阴剥尽尽从何去一阳来复复自何来大众还会么击拂云观方知彼去去者不至方复举赵州问寰中般若以何为体寰云般若以何为体师云好手手中呈好手长水问琅玡清净本然云何忽生山河大地玡云清净本然云何忽生山河大地师云红心心里中红心伶俐汉闻恁么举撩起便行以见天空地阔海晏河清其或未然有寒暑兮促君寿有鬼神兮妒君福莫言不道久立大众。

　　浮石禅师语录卷六(终)
嘉兴大藏经　浮石禅师语录


　　浮石禅师语录卷七

　　嗣法门人行浚等编

　　入室

　　师问孤卓汝字孤卓是谁证明若有证明难以言孤若无证明谁知孤卓卓云瞒和尚一点不得师云既瞒老僧不得堕在难以言孤卓云早被和尚道破了也师云又堕在难以言卓卓云试为行浚分析看师云好与三十棒卓云不妨起动和尚师云知恩便是负恩人卓礼拜而出。

　　师问范围汝字范围即今在什么处安身围云遍界不曾藏师云汝范围耶范围汝耶围云唯我独尊师云低声低声。

　　师问了幻前境若无心亦无则幻是何物了是何心幻云幻何必了了亦无幻无幻无了是名了幻师云无幻无了谁名了幻幻云鸟在枝头啼花在瓶中笑师云与汝何干幻云和尚莫瞒人好师云也是带累老僧。

　　懏侍者进礼拜师喝云四喝中是那一喝分析得出许汝参学事毕懏云紫罗帐里撒珍珠师云未在更道懏云明破即不堪师云如何是你明破处懏一喝便出师休去。

　　师问百可南泉斩猫赵州顶草鞋而出二人意旨如何可云不因媳妇扬家丑那晓婆婆脚短长又问本源源云剑为不平离宝匣药因救病出金瓶问国山山云一条拄杖两人扶问鉴可可云两彩一赛问志笃笃云和尚珍重学人礼拜师云老僧不恁么道众云请和尚道师云落霞与孤鹜齐飞秋水共长天一色。

　　师问百可世尊未出母胎度人已毕如何又说法四十九年可云从前汗马无人识秪要重论盖代功老僧不恁么道可云和尚作么生道师云不会作客劳烦主人又云劳后如何知恩者少负恩者多。

　　问答机缘

　　僧问如何是佛师云三脚驴子弄蹄行如何是法师云八角磨盘空里走如何是僧师云十字街头等个人。

　　问四山相逼如何是出身一路师云独步大方。

　　问世尊拈花意旨如何师云风行草偃僧云迦叶微笑意旨如何师云水到渠成。

　　问牛头未见四祖时如何师云花园摆宴见后如何师云茅屋疏篱。

　　问龙得水时添意气虎逢山势长威狞忽然山崩海竭时又作么生师云渠侬得自由。

　　问物有荣枯岁有新旧如何是不迁义师云昨日今朝事不同僧无语师云死汉。

　　问猛虎以肉为命为甚不食其子师云方以类聚。

　　问不是一番寒彻骨怎得梅花扑鼻香师云犹为贪饵客未是绝求人僧云如何是绝求的人师云衲被蒙头睡正浓此时山僧都不会。

　　问法身有三种病二种光未审甚病甚光师云若不同床睡焉知被底穿。

　　问雪覆千山为甚孤峰不白师云从来不受人瞒。

　　问现成公案因甚赵州八十行脚雪峰九上三登师云不因弓矢尽那肯竖降旗。

　　问佛未出世祖未西来单传一脉何人护持师云从来无间断不落有无边。

　　问四大互融因甚道水火不同器师云车不横推理无曲断。

　　问如何是正中偏师云灯笼呈笑面如何是偏中正师云露柱恰怀胎如何是正中来师云寰中天子敕如何是偏中至师云阃外将军令如何是兼中到师云太平无象野老讴歌僧云五位既蒙师指示向上宗乘事若何师云向前来与汝道。

　　问所饮母乳如四海水身所积骨如毗富罗山未审谁是最初父母师云开眼也着合眼也着。

　　问归来饱饭黄昏后不脱蓑衣卧月明且道是什么人境界师云有些认得想不起来僧云恁么则逢场作戏去也师云还过得者里么僧便喝师打云毕竟过不得僧云一任纵横师云看脚下。

　　问尽大地是个解脱门为甚时人不入师云尽大地是个解脱门更向甚处入。

　　问如何是夜半正明天晓不露师云突出难辩。

　　问突然揣出虚空骨惊起须弥折断腰意旨如何师云重重叠叠上瑶台几度呼童扫不开。

　　居士参师问牛过窗棂头角四蹄俱过为甚尾巴过不得士云和尚师云山僧也替你不得也须要自过始得士云过也师云也是囫囵吞个枣。

　　问一句明明该万象如何是一句师云鹞子过新罗。

　　问函盖乾坤即不问目机铢两是如何师云薰风自南来。

　　问清光照眼尚迷家明白转身犹堕位未审天童意作么生师云金屑虽贵落眼成翳。

　　问向上一路千圣不传万象之中迥然独露未审独露个甚么师云觑着则祸生。

　　问楞严经佛诃阿难汝虽历劫熏修诸佛如来秘密妙严不如一日修无漏业未审无漏业作么生修师云不慕诸圣不重己灵。

　　问行住坐卧不离者个如何是那个师云放汝三十棒僧云过在甚么处师云垛生招箭。

　　问如何是西来意师云风过树头摇。

　　问久秘法音请师一震师云分明听取僧云恁么则喧天动地去也师云未是知音者。

　　问如何是第一义师云戏论僧云如何是某甲戏论处师云但有言说都无实义僧礼拜师便喝。

　　问无问无答时如何师云死汉进云有问有答时如何师云狂徒进云毕竟作么生师云放汝三顿棒。

　　问著相修行多劫终成败坏无心体极一念顿契佛家如何是佛家境界师云四智不能识五眼不能窥。

　　问诸佛诸祖权设方便不离世谛随顺世间会则途中受用不会则世谛流布流布且置受用一句作么生道师云头上笠腰间包。

　　问任他天下乐忻忻我独不肯未知不肯何人师云阇黎失却一只眼。

　　问五宗极则机齐贯如何是齐贯之机师云一叶落天下秋。

　　问不用两片皮向上一句道将来师云曾问人来么僧云不曾师云诳语汉。

　　问古涧寒泉流不尽寻源到底事如何师云干嚗嚗。

　　问家亲作祟是如何师云秪要个护身符子僧云如何是护身符子师云但恁么举。

　　问朕兆未萌要会借功明位既是朕兆未萌为什么借功明位师云太平无象野老讴歌。

　　问挨身入剑戟之场如何得不犯锋铓去师云切勿自生荆棘僧云忽遇军兵围绕时还有出身路也无师云求出即不堪僧云恰值囊空物尽向什处追寻师云转转没交涉僧云恁么则住在白云最深处依然流水到门前师云也是虚张声势僧云和尚切莫压良为贱师休去。

　　问报恩胜刹石佛浮来为是神通妙用为复法尔如然师云两头俱坐断露出自家底进云古佛浮石而来今师浮石而住未审是同是别师云一点水墨两处成龙。

　　问大地无寸土因甚妙高峰顶草离离师云只为无人能到。

　　问无为无事人犹是金锁难如何脱得师云早起晏眠。

　　问从上门庭即不问济下相承事若何师便打僧喝师又打僧云今日亲见和尚师云犹少三十棒僧云作家宗师天然有在师云莫污老僧僧云适来触忤和尚师云又作者个见解僧作礼云者一礼也少不得师云吃茶去。

　　问一口吸尽西江水因甚波浪滔天师云吞吐不由别人。

　　问因甚不疑言句为大病师云不愁剑戟从空下只恐藕丝绊杀人僧云秪如攒簇不得底病如何疗治师云不消报恩一剂。

　　问大地无寸草水牯牛向甚处牧师云本来无住着遍界得安眠。

　　问老人带眼镜看书隔了一层为甚反见分明师云明知不是伴事急且相随。

　　问满堂僧不厌一个俗人多为何地藏容得十个师云君子坦荡荡小人常戚戚。

　　问施主一粒米大如须弥山若人不了道披毛戴角还且道作么生了师云驴膫子短马膫子长。

　　问无梦无想无见无闻主人公毕竟在甚么处师云南山起云北山下雨。

　　师问雪岑觌面相呈即不问如何是宾主句雪云伯牙与子期岂是闲相识师问赵州访二庵主又作么生雪云寻常一样窗前月才有梅花便不同师云怎见得不同底事雪云瞒和尚一点不得师问南泉斩猫即不问赵州顶草鞋意旨如何雪云幸遇中郎鉴非同野舍薪师云赵州勘台山婆子什么处是勘破处雪云子规夜半犹啼血始信东风唤不回师云诸大士各说不二法门因甚维摩默然雪云效颦岂是良家女师乃颔之。

　　问三千七百则公案且道那一则了得生死师云三千七百则公案那一则了不得生死僧无语师打出。

　　问参禅不用心意识如何得不落去师竖拳云者样用便不落。

　　问有一人终日吃饭不道饱终日不吃饭不道饥且道是甚么人师打云者个也不识。

　　问须向六句外鉴如何是六句师云你寻常用底。

　　问大善知识神天莫测为甚被人梦见师云长安自闹我国晏然。

　　问既是宝塔因甚拆了一角师云一人传虚十人传实。

　　问千不是万不是如何得是师云因有是可得不是有千般。

　　问三藐三菩提皆从此经出唐三藏因甚又往西天师云已知灯是火假意觅邻家。

　　师至开先静室额云空色同观师问开云观空非色观色非空作么生方得同观开呈起数珠师云此是色空又作么生开走出少顷复入作礼师云未在开云和尚作么生观师拈数珠云此不是色指空云此不是空恁么许汝同观开一喝师云马祖一喝百丈因甚耳聋三日开亦喝师云汝会得百丈耳聋之旨方许汝会马祖一喝汝既不会百丈耳聋之旨妄加两喝太煞粗心大胆开无语。

　　扬古问言前荐得犹为滞壳迷封句下精通未免触途狂见去此二途如何即是师云出头天外望谁是我般俦问本色道流原无一事为甚衲子入门非棒即喝为是门庭施设为是本分生涯师云分身两处看问从古作家惯布漫天网子打凤罗龙如何方得出身一路师云斫额望扶桑秪要知天晓。

　　僧问云夜间有虎忽被拖去时如何师云四大本空何处下口。

　　蛊门问既是无位真人因甚向古寺栖泊师云金钩抛四海玉烛续明灯问既云罗汉松因甚不向斋堂里应供师云乞儿箩易满问嵩山塔云谷塔左右交参且道谁主谁宾师云含元殿里问长安问未过范蠡湖清波无透路作么生与栖真老人相见师云合掌庵前问世尊问山门头金刚目不息怒拳不伸掌且道甚么诤心不了师云举起轩辕镜蚩尤失却威。

　　问东石桥与西石桥恰是对头为甚过溪庵坐观成败师云踏开生死海跳出是非门。

　　复初问若人散乱心入于塔庙中一称南无佛皆已成佛道既是散心念佛为甚亦能成道师云大海不择细流问以我此物周给一国如何是周给的物师云破沙盆问于菩萨法游戏神通净佛国土如何是菩萨游戏神通师云昨日夜叉头今朝菩萨面问是法住法位世间相常住如何是常住的道理师云太白峰高清关桥短问此法华经深固幽远无人能到如何是深固幽远处师云海枯终见底人死不知心。

　　问大通智胜佛十劫坐道场佛法不现前不得成佛道如何是现前佛法师云去去西天路迢迢十万程浔侍者问狮子山与虎丘山相咬且道和山说个甚么法便得息诤师云秪消一笑问天无私盖地无私载为甚莲子峰峥峥嵘嵘天平山坦坦荡荡师云本自无私任其力量问一雨普施根茎有异即如无根之草还润泽得他也无师云全仗渠力问近闻者里有虎觌面撞着如何回避师云畜生自有分疏问前面绿荷背后青松朝朝相见夜夜参随未审他为何事师云秪要老僧点首问良医之门足病夫炉鞴之所多钝铁如何方得消顽除瘥师云只为分明极翻令所得迟问昨日园中锄断蚯蚓今朝失足蹋杀虾蟆忏悔即是不忏悔即是师云全靠老僧不得。

　　无奇问善卷洞游者甚多为甚不肯停留师云未得空情识安能与石投问虎山日日被人敲凿还有知痛痒者么师云一块铁心肠老僧浑不顾问庭前柏树子天下人榜样因甚掩在泥里师云只为韬光后芳名天下传问雷书殿柱有甚么人证明师云自有前朝士分明传至今问涧水长流不竭且道源头在甚么处师云四海归皇化千差起杖头问既是离墨峰因甚黑漆漆地师云因明肯且拙方保一生安问狮子窟中无异兽如何容得许多外道师云归依同一体存此善陶镕。

　　僧问临济宗旨即不问如何是善权底奇特句师云三门骑佛殿进云恁么则鲸吞海水尽露出珊瑚枝师云如何是汝露出底枝进云礼拜和尚师云放汝三十棒。

　　师问众云婆生七子六个不遇知音只者一个也不消得便抛下水中既遇知音因甚者个也不消得众答不契自答云知之一字众祸之门。

　　僧问倩女离魂阿那个是真底师云从来无假何用问真。

　　僧问虚空为鼓须弥为椎谁人打得师云无手人善打。

　　僧问南山起云北山下雨意旨如何师云同道者方知。

　　僧问无情说法作么生说师云春至百花开秋来林叶落。

　　僧问青青翠竹郁郁黄花且道谁人受用师云不见一法者。

　　僧问怀州牛吃禾益州马腹胀意旨如何师云畜生同一体。

　　僧问古人未出方丈庄上吃油糍意旨如何师云明修栈道暗度陈仓。

　　石门参问云向叩庉村亲闻法要今过天童旧面重逢两上三登即且止破沙盆句请师通师云如何是亲闻底事门震威一喝师云再喝喝看门云学人礼拜去也。

　　灵常禅人以十二问呈师垂答颂示之。

　　问龙女献珠忽然变成男子即往南方世界化度众生为何如此快速。

　　师竖拳云是男是女。

　　颂云是男是女莫分疏迟速宁非妄见乎直下了然亲透彻圣凡元是眼中沙。

　　问钦师点破马师那一圈那里是他点破处。

　　答斫额望扶桑。

　　颂云钦马相驰本偶然拳来踢去两无偏但能识得无偏旨斫额扶桑事了然。

　　问云门饼赵州茶是何意旨。

　　答有口难尝。

　　颂云赵茶云饼布诸方味本无形舌岂尝多少衲僧空自反谁能于此细参详。

　　问恍恍惚惚其中有物唤甚么作物。

　　答驴膫子短马膫子长。

　　颂云驴马之膫定短长杳冥恍惚妄追攀未能直下超方便徒自区区觅大唐。

　　问破灶堕和尚以杖击三下其灶为甚堕破。

　　答焦砖打着连底冻。

　　颂云灶坍因击事何疑打冻焦砖恰逗机不向此中直下领那及闲神野鬼儿。

　　问仰弥高钻弥坚瞻在前忽在后是何等境界。

　　答也是鬼窟里作活计。

　　颂云道出寻常日用间浑然一体绝钻研拟心测度坚高者竟日情存鬼窟边。

　　问心不在内不在外不在中间毕竟唤甚么作心。

　　答春色满园关不住。

　　颂云三处求心竟没踪满园春色岂朦胧拟推内外中间得关住阳春始许通。

　　问能为万象主不逐四时凋万象以何为主。

　　答舌头不出口。

　　颂云万象另有主舌头应出口两彩元一赛何用更追求。

　　问泥佛不度水木佛不度火离却水火作么生道。

　　答还我佛来。

　　颂云离却水火佛还来震威一喝绝疑猜高山流水古来调舍却子期善听谁。

　　问一切众生皮褁骨这个众生骨褁皮以草履覆龟背上是何意旨。

　　答一盲引众盲。

　　颂曰皮骨从来两不离强分内外陷当机前人遗落今人问引起诸盲无止时。

　　问道也者不可须臾离也须臾之间道在甚么所在。

　　答墙壁瓦砾。

　　颂云说个须臾便间然须臾问道孰能谙信口答他墙瓦砾未悟之人正好参。

　　问二十年坐破七个蒲团不明此事如何一日卷帘忽然大悟。

　　答时节若至其理自彰。

　　颂云昧却当人坐卧间蒲团七破尚蒙然卷帘若不因时至其理如何得自彰。

　　勘辨垂代

　　僧参师问报恩在水乡非舟莫至还有不假舟楫而到者么。

　　有时云既到报恩无禅可参无道可学毕竟图个甚么。

　　因春雪不消师垂问古人道直待雪消去自然春到来今日已是春为甚雪不消众下语不契师代云只为春前无雪。

　　二僧到参师问三人行必有我师焉二人同行意作么生僧无语代云同行无彼此共住不知名。

　　师因秋收日忙垂问贪利图名满世间不如破衲道人间为甚终日忙得彻困众无语却问师师云须知有不忙者在僧云如何是不忙者师云下了麦子又栽菜。

　　众搬砖次师问昨宵意旨则不问今日搬砖事若何众无语自代云不是一番双手黑难教风雪不来侵师一晚问众截断天下人舌头即不无怎教无舌人解语如何是无舌人浚维那云风吹石臼演摩诃又问内传法印以契证心外付袈裟以定宗旨如何是内传法印那云请和尚尊重师云法印与宗旨相去几何那云一手犹分掌与拳师云归堂去。

　　行济呈偈师接云更有长处么济云尽在里许师翻转云未见奇特济云文彩已彰师云不露文彩处道将来济云觌面全彰更无回互师休去。

　　僧参师问那里来僧云苏州师云苏州有有个甚么僧便喝师云除却喝聻僧拍桌师云除却拍桌聻僧拂袖而行师云呸秪是这个戎形。

　　僧参师问那里来僧云栖真师云栖真因甚不栖真僧茫然师问众众答不契师代云为要竿头进步。

　　北寺僧参师云既是北寺因甚门向南开僧无语。

　　因天雨垂问雨落天留客天留人不留且道去是住是众下语不契侍僧云和尚作么生师云不从天意岂近人情僧云毕竟如何师云老僧自有安闲法不落寻常去住间。

　　问赵州一向唤人吃茶且道是好心不是好心一僧云大家在者里又僧云珊瑚枕上两行泪半是思君半恨君懏侍者云太平无忌讳何处不风流。

　　室中举琅玡问举上座那里来举云两浙玡云船来陆来举云船来玡云船在甚么处举云步下玡云不涉程途一句作么生道举以坐具摵一摵云杜撰长老如麻似粟拂袖便出且道那里是琅玡杜撰处泓书记云得人一牛还人一马明知客云龙蛇易辨衲子难瞒一僧云若不同床睡焉知被底穿泽维那云其奈增金以黄。

　　问城东老母与佛同生因甚不欲见佛从维那云头上不安头沐都寺云求人不如求己泽维那云全体露风流一僧云水不洗水潮侍者云腰间自有青萍利懒见时人舞太阿一僧云金屑虽贵落眼成翳师云总不恰老僧意僧云请和尚代一转语师云见则成错。

　　问踏翻大海踢碎须弥因甚平地上抬脚不起众不契师代云只谓用力太过。

　　师一日云一人发真归源十方世界悉皆消殒未审三仙寺还在不在众无对复举僧问大随劫火洞然大千俱坏未审者个坏不坏随云坏僧云恁么则随他去也随云随他去未审大随者语有为人处无为人处众答不恰佛阶云识得东风面拈来总是春众问师云毕竟还有为人处也无师云有众云如何是他为人处师云无孔铁锤当面掷。

　　问赵州勘二庵主庵主齐竖一拳为甚肯一不肯一众答不契师代云庵主眼里有筋赵州舌头无骨。

　　僧参师问千里同风则不问觌面相呈事若何僧云相识满天下知心有几人师云如何是汝知心处僧云开口见胆师云放汝三十棒。

　　师到天童便出三问验诸衲子答者甚众曾未契合江北高源禅人再三礼请代答师云汝逐一问来问云太白峰千古长然为甚么眼眼看来色是青底师云千闻不如一见二问古人道桥流水不流为甚清关桥端在者里师云承言者丧三问玲珑岩远近皆闻山中人为甚不知漏逗师云我尝于此切源踊跃礼谢而退。

　　代古

　　韶山见白头因问莫是多口白头因么云不敢山云有多少口云遍身是山云大小二事向甚处屙云向韶山口里屙山云有韶山口即从无韶山口又作么生因无语代云唤无口韶山得么。

　　玄沙在雪峰时光侍者谓沙曰师叔若学得禅某甲打铁船下海去沙住后问光曰打得铁船也未光无语代云若无某甲铁船今日怎得有玄沙。

　　雪峰在洞山做饭头每日晓色未分大众吃粥山问曰你因甚么日日不失者个时候峰云瞻星望月山曰忽遇云雾叆叇又作么生峰无语代云师子咬人韩卢逐块。

　　雪峰问僧近离甚处僧云覆船峰云生死海未度为甚覆却船僧无语代云和尚莫错好。

　　昔有僧持钵到长者家因犬咬长者问云龙披一缕金翅不吞上座全披法服因甚被狗咬代云云月是同溪山有异。

　　昔有僧到曹溪因守衣钵僧提起衣云者是大庾岭头提不起底僧云为甚在上座手里守衣钵僧无对师代云也须验过。

　　末山尼因僧到问云谁僧云狮子儿尼云既是狮子儿为甚被文殊骑却师代云君子能屈能伸。

　　有僧化金饰佛官人问云从来只有佛度弟子为甚却要弟子度佛僧无对师代云舍得自己赢得他人大寂进三界图帝问云朕居何界寂无对师代云愿王顿超三界。

　　续语四则

　　兴化问云居云权借一问以为影草时如何居无语后住山二十年方云当时何不向他道何必兴化闻云何不道个不必大慧云何必不必绵绵密密觌面当机(请续末句)。

　　师云唤龟作鳖。

　　天童悟和尚颂夹山参船子云离钩三寸如何道一桡打下洪波跳忽觉来时自点头(请续末句)。

　　师云死中得活方希少。

　　天童悟和尚示众云莫立程途别用功行住坐卧看何从忽然看出何从的(请续末句)。

　　师云越古超今第一人。

　　南泉示众云王老明明自卖身一时分付两傍人可怜天下争酬价(请续末句)。

　　师云尽是韩卢逐块僧。

　　浮石禅师语录卷七(终)
嘉兴大藏经　浮石禅师语录


　　浮石禅师语录卷八

　　嗣法门人行浚等编

　　拈古

　　举世尊初生时一手指天一手指地周行七步目顾四方云天上天下唯我独尊云门云我当时若见一棒打杀与狗子吃贵图天下太平师云世尊才出头来只要起家立业那顾垛生招箭云门大师虽则据令而行刚成贼过张弓竖拂子云大众见么不因樵子径怎到葛洪家。

　　举世尊在灵山会上拈花示众是时众皆默然唯迦叶尊者破颜微笑世尊云我有正法眼藏涅槃妙心实相无相微妙法门不立文字教外别传付嘱摩诃迦叶师云世尊拈花眼空四海迦叶微笑傍若无人且道正法眼藏是什么干屎橛。

　　举外道问佛不问有言不问无言世尊良久外道叹云世尊大慈大悲开我迷云令我得入作礼而去阿难云外道有何所证而言得入世尊云如世良马见鞭影而行后来百丈恒举此话请益法眼语未终眼云住住汝拟向世尊良久处会么丈从此悟入师云不向良久处会向什么处会复顾左右云百丈悟处与外道悟处是同是别若道是同天下宗师尽为外道伴侣若道是别东土衲僧不如西天外道者里缁素分明许汝参学事毕。

　　举世尊因波斯匿王问胜义谛中有世俗谛否若言无智不应一若言有智不应二一二之义其义云何佛言大王汝于过去龙光佛时曾问此义我今无说汝亦无闻无说无闻是为一义二义师云世尊虽则善答带累波斯匿王堕在死水山僧则不然待问一二之义其义云何竖拂子云唤作拂子则触不唤作拂子则背此是一二之义毕竟唤作什么匿王若向者里透得非唯不落一二之数亦且庆快平生。

　　举文殊起佛见法见被世尊威神贬向二铁围山千岩和尚云大众不起佛见法见还免得贬向二铁围山么世尊也是怜儿不觉丑师云千岩恁么道也是自屎不觉臭敢问大众起也贬不起也贬作么生免得众无语师涌身云观世音菩萨将钱买胡饼放下手却是馒头。

　　举教中道未离兜率已降皇宫未出母胎度人已毕师云此是黄面老子闺阁中物罄底搬出与诸人面前了也还见么若也见得必自信自肯脱或未能不妨更为诸人下个注脚落霞与孤鹜齐飞秋水共长天一色。

　　举世尊一日升座大众集定文殊白椎云谛观法王法法王法如是世尊便下座师云世尊虽是头正尾正却被文殊使令若是山僧才见文殊出众便乃震威一喝即归方丈直使文殊一场懡　何也我为法王于法自在。

　　举永嘉云江月照松风吹永夜清宵何所为佛性戒珠心地印雾露云霞体上衣大慧云者个阿师好与三十棒且道过在什么处不合将常住物入衣钵下师云大慧老人虽则捉贼献赃棒不虚发怎奈不顾自家失利大众还知失利处么不许他人富甘得自家贫。

　　举陆亘大夫对南泉云肇法师甚奇怪道天地与我同根万物与我一体泉以手指庭前花云时人见此一株花如梦相似师云陆亘将此勘验王老师却被王老师勘验陆亘虽是无语其旨了然若会得陆亘了然处要识天地同根万物一体有什么难。

　　举僧问风穴古曲无音韵如何和得齐穴云木鸡啼子夜刍狗吠天明径山云者黄面浙子恁么答话也做他临济儿孙未得在今日或有人问径山古曲无音韵如何和得齐只向他道木鸡啼子夜刍狗吠天明师云富而好礼以见无骄财不苟得方无滥取径山老人是不能逃二者之咎只欲抑人扬己不惧旁观虽然还知径山为人处么若非舍己从人那见婆心太切喝一喝。

　　举雪峰仁禅师云终日忙忙那事无妨且道如何是无妨底那事良久云心不负人面无惭色师云报恩则不然终日间闲那事难安且道如何是难安底事上床落地日应三餐且道与古人是同是别若道是同未免吃报恩棒若道是别亦未免吃报恩棒为甚如此不是报恩硬与棒大都缁素要分明。

　　举千岩示众云老僧如猢狲种树种了便拔看大众根生也未众无语自代云根生也师云根生则不然未免自起自倒山僧也不种也不拔秪问大众如何是无根的树子众无语师云无根树子也不识。

　　举百灵问庞居士云石头得力句曾举似人否士云亦曾举似人来灵云阿谁士点胸云庞公灵云直是妙德空生也赞叹不及居士却问百灵阿师得力句曾举似人否灵云亦曾举似人士云阿谁灵戴笠便行大慧云者个话端若不是庞公几乎错举似人虽然如是毕竟百灵输他庞公一着何故若不得个破笠遮却髑髅有甚面目见他庞公师云百灵戴笠子正要与庞公相见为甚大慧道不得者个破笠遮却髑髅有甚面目见他庞公还会么欲得不招无间业莫谤如来正法轮。

　　举临济上堂两堂首座相见同时下喝僧问还有宾主也无济云宾主历然复召众云要会临济宾主句问取堂中二首座师云临济大师却被者僧觑破报恩则不然者僧才恁么问劈头便棒非但使者僧脱洒亦且与二首座相见。

　　举兴化谓克宾云汝不久为唱导之师宾云不入这保社化云会了不入不会不入宾云总不与么化便打云克宾维那法战不胜罚钱五贯设饡饭一堂次日自白槌云克宾维那法战不胜不得吃饭即趁出院师云兴化法令若不如是之严何以见他克宾所谓父为子隐子为父隐直在其中矣。

　　举丹霞于慧林寺遇天大寒取木佛烧火向院主诃云何得烧我木佛霞以拄杖拨灰云吾烧取舍利主云木佛何有舍利霞云既无舍利更取两尊烧主自后须眉堕落师云丹霞烧木佛冷暖自知院主堕眉须其祸难了尽道木佛本无舍利谁信丹霞以杖拨底喝一喝云青天白日切莫眼花。

　　举赵州访道吾吾见来着豹皮裈把吉獠棒在三门前等候才见州来便高声唱喏而立州云小心祇候着吾又唱喏而去师云道吾勘验赵州却被赵州勘验虽然赵州输他一着何故着贼也不知。

　　举深明二上座同行见一鲤鱼从网跳出深云俊哉好似个衲僧明云何似当初未入网时好深云明兄犹欠悟在明行三十里方省师云结交须胜己似我不如无。

　　举灵山会上有一女子于佛前入定佛敕文殊出之文殊绕女子三匝鸣指一下女子入定俨然文殊遂运神力托至梵天扑下女子亦复俨然佛云非但汝一人出此女子定不得设使百千万亿文殊亦出不得下界有罔明菩萨能出此定佛语未竟罔明从地涌出佛敕令出定罔明绕女子三匝鸣指一下女子遂出定师云文殊自文殊罔明自罔明女子与瞿昙从来不异心一个点即不到一个到即不点一个亦点亦到一个不点不到向者里分析得明方具得参学眼然未具透关眼在且道如何是透关眼一气不言含有象万灵何处谢无私。

　　举临济问洛浦云从上一人行棒一人行喝阿那个亲浦云总不亲济云亲处作么生浦便喝济便打师云临济探竿在手深浅预知洛浦死坐竿头不求进步还有知恩者么直饶有也只是吃棒底汉。

　　举赵州访黄檗檗见来便闭却方丈门州即于法堂上叫云救火救火檗开门搊住云道道州云贼过后张弓师云二大老相见可谓棋逢敌手落子非轻一个把住双关一个频连虎口虽能各展奇谋到底不无优劣且道在阿谁分上试检点看。

　　举南阳国师云说法有所得斯则野干鸣说法无所得斯则狮子吼师云大小国师只解瞻前不能顾后有所得无所得则且置毕竟唤什么作法啼得血流无用处不如缄口度残春。

　　举僧问云门如何是惊人句门云响师云云门老汉接机甚便秪是闭门不落闩空费己力忽有人问报恩如何是惊人句只向他道低声低声。

　　举雪峰示众云尽大地是个解脱门因甚把手拽不入师云雪峰老汉可谓千钧之弩不为鼷鼠而发机。

　　举僧问高安澄禅师旧岁已去新岁到来还有不受岁者么澄云作么生僧云恁么则不受岁也澄云城上已吹新岁角窗前犹点去年灯僧云如何是去年灯澄云腊月三十日师云高安老汉被者僧看破且道看破在什么处腊月三十日。

　　举黄檗因南泉问什么处去檗云择菜去泉云将什么择檗竖起刀子泉云汝只解作宾不解作主檗以刀子点三下师云二大老虽是互相勘验宾主历然检点将来南泉输却一筹若是广慧见他把刀子点三下只道个转见不堪虽然棋逢敌手方堪着琴遇知音始好弹。

　　举沩山因仰山摘茶次谓仰云终日摘茶只闻子声不见子形仰撼茶树沩云子只得其用不得其体仰云未审和尚如何沩良久仰云只得其体不得其用沩云放子二十棒师云沩山陆地兴波仰山随邪逐恶若无末后二十棒直至于今没剿绝何则一把柳丝收不得和烟搭在玉栏杆。

　　举黄檗因百丈问什处来檗云大雄山下采菌来丈云还见大虫么檗作虎声丈拈斧作斫势檗把丈一掴丈笑归升座为众曰大雄山下有一大虫汝等诸人也须仔细老汉今日亲遭一口师云舍己从人真大丈夫若非刖足曾三献怎得连城价倍高。

　　举僧问大随法真禅师劫火洞然大千俱坏未审者个坏不坏随云坏僧云恁么则随他去也随云随他去僧不肯后到投子举前话子遂装香遥礼曰西川古佛出世谓其僧曰汝速回忏悔僧回大随随已化再转投子子亦迁化师云者僧不肯大随甚是难得反被投子害他一生。

　　举李驸马问慈明我闻西河有金毛狮子是否明云驸马甚处得者消息来李便喝明曰野干鸣李又喝明云狮子吼师云问也问得好答也答得妙只是末后犹欠收机未免落他彀中还有出得者么试　跳看。

　　举唐代宗问忠国师百年后所须何物忠云要个无缝塔子帝云请师塔样忠良久云会么帝云不会忠云我有付法弟子耽源却谙此事召问之国师圆寂后帝召耽源问源呈颂云湘之南潭之北中有黄金充一国无影树下合同船琉璃殿上无知识师云可谓字经三写乌焉成马要会无缝塔样么向国师处见则易向耽源处见则难何也毫厘有差天地悬隔。

　　颂古

　　世尊初生。

　　右胁初生不肖儿罄将家丑布寰区只因半点难瞒昧殃及儿孙无尽时。

　　女子出定。

　　女子惯自妆妖瞿昙没点气息带累罔明文殊至今遭人甄别。

　　教中道未离兜率已降皇宫。

　　云散家家月春来树树花不劳些子力当处足生涯。

　　世尊不说说迦叶不闻闻。

　　针芥相投绝易难师资道合本天然灵山多少奇男子谁敢轻酬作指南。

　　阿难倒刹竿。

　　金襕之外更何传平白阿难起衅端谁道饮光无把捉呼唤门前倒刹竿。

　　今说无心处不与有心殊。

　　拟用无心堕有心通身荆棘入荒林吾今真得无心旨声色头头不自昏。

　　国师塔样。

　　囫囵塔子甚分明岂是寻常捏聚成从来有样堪描画小似须弥大似针。

　　青源米价。

　　庐陵米价答何难贵贱高低当处看若是久经行贩者自然输价两家欢。

　　马祖不安。

　　身横竹榻懒跏趺酬酢情怀谩道无玉质不分梅笑雪鹧鸪啼得客心孤。

　　百丈再参。

　　拟喝多云震若雷天悬秪为错毫厘谁知百丈翻身处日午三更悟大机。

　　南泉牵牛入堂首座拊牛背三下南泉出赵州放一束草于首座前座无语。

　　千圣从来只一头南泉为众自忘羞引他首座成颠倒打正还输老赵州。

　　破灶堕。

　　灶神冷地卖聪明问着聪明当下昏不经棒打泥团破纵有聪明何日惺。

　　沩山水牯。

　　人牛互唤两无拘智理虽分共一如直下见超无别伎快教扶起净瓶来。

　　南泉斩猫。

　　提起刚刀问两堂众中谁敢露锋铓输他赵老这些子赤脚悠悠独占强。

　　南泉云马祖说即心即佛王老师不恁么说不是心不是佛不是物。

　　不是心佛物王老师兮亲口说是甚么没交涉清白眼中休着屑。

　　中邑猕猴。

　　无事生端验作家猕猴内外喻偏赊若非捉手言相见辜负当年小释迦。

　　盐官索扇。

　　扇子破也索犀牛侍者茫然绝应酬谁道更阑秋夜永芦花月色正绸缪。

　　庞居士到芙蓉太毓禅师处毓行食与居士士接食次毓缩手云生心受供净名早诃去此一机居士还甘否士云当时善现岂不作家毓云非干他事士云食到口边被他夺却毓乃下食士云不消一句。

　　不消一句意如何甘不甘兮没两涂下食了时无后语谁知庞老出常徒。

　　赵州狗子。

　　问处孤巍答自然。强生拟议隔千山。昔年赵老原无意。莫效韩卢逐块间。

　　赵州柏树子。

　　庭前柏树子。粒粒甚分明。相识满天下。知心有几人。

　　夹山参船子。

　　烟水茫茫掷下钩。多年难遇我般俦。点头忽得金鳞现。跳入沧浪即便休。

　　子湖狗。

　　子湖烈犬正当门。终日横身不露形。触着直教恶性发。无分上下与卑尊。

　　德山托钵。

　　春满乾坤花满林。绿杨冉冉乱啼莺。湘江一曲渔家乐。不涉宫商调更清。

　　睦州担板。

　　丈夫意气本无拘。自画随人唤即违。欲识睦州相会处。岂容担板衲僧窥。

　　临济三顿棒。

　　三遭问话三遭打。冷汗通身没可把　地归来气象新。　拳鼓掌卖潇洒。

　　临济入灭。

　　正法眼藏是何物。父子相酬灭不灭。临终被喝心才冷。骂做瞎驴谁透彻。

　　香严击竹。

　　裹足云林大似呆。生前消息强安排。若非击竹一声　。满耳闻来总是乖。

　　灵云见桃花。

　　春风舒笑艳阳天。逐水桃花烂熳然。可惜一双清白眼。无端擉瞎在桃边。

　　赵州勘二庵主。

　　古制焦桐弹到今。调中翻覆验知音。高山流水分明极。未识于今孰解听。

　　芭蕉拄杖。

　　一条拄杖滑如油。与夺从教得自由。有意气时添意气。不风流处转风流。

　　保寿开堂。

　　棋逢敌手休轻下。优劣全昭一着间。两将未分先觑破。徒教车马各争先。

　　荆棘林中堪独步。马能千里故追风。直饶翻转无情面。似向南离听处分。

　　云门须弥山。

　　一念不起须弥山。光前绝后没遮拦。云门忒煞倾肝胆。那个男儿肯荷担。

　　玄沙问小塘长老。昨日许多喧闹。向甚么处去。塘提起袈裟角。沙云。料掉没交涉。

　　画虎画皮难画骨。知人知面不知心。小塘提起袈裟角。心骨何方彻底倾。

　　首山竹篦。

　　拈却两头会也么。轻轻踏着别无他。转身须是英灵汉。不被渠瞒始作家。

　　婆子烧庵。

　　抱住殷勤问最亲。供他死汉少知情。若还具有罗空手。一弹分明落一禽。

　　黄龙三关。

　　我手何似佛手。曾盗净瓶杨柳。露出白拈嘴脸。天涯无处藏丑。

　　我脚何似驴脚。步步全无好恶。早经踏着乌龟。个个都是硬壳。

　　人人有个生缘。良骏何待加鞭。迅速穿花过柳。追风逐电如烟。

　　五祖云。譬如牛过窗棂头角四蹄都过了。秪是尾巴过不得。

　　透得尾巴过。牛身方始全。纵横泥水里。毛色转新鲜。看得尾巴透。方倾参学心。百花林里戏。片叶不沾身。

　　破沙盆。

　　沙盆既破量宽洪。包括乾坤更可容。一切圣贤收不得。秪因沙界觅无踪。

　　僧问本师密和尚。如何是三宝。密云。一餐胡饼两餐粥。僧云。不是者三饱。密云。老僧日日奉持。

　　问得分明答得亲。奉持那肯别殷勤。茫茫宇宙人无数。几个知归不外寻。

　　本师一日上堂。举世尊初生话毕。乃云。汝等不见黄面老子。更向者里讨甚么碗。下座一时打散。

　　彼丈夫兮我丈夫。有何亏鲜向人图。枉教吃尽伶俜苦。到底衣珠外得无。

　　末后句。

　　末后句透何难。腊月梅花带雪看。个中若善寻梅者。不用寒香到鼻边。

　　和普明禅师牧牛颂十首。

　　未牧。

　　蹉过声前这一哮。反生边见历途遥。披毛带角浑无虑。粪草何曾识稼苗。

　　初调。

　　才识牛兮鼻已穿。翻然自肯更加鞭。暂时不在频偷走。犹把芒绳紧紧牵。

　　受制。

　　渡水穿云不乱驰。任他呼遣总相随。虽然已是堪调治。未许山童暂放疲。

　　回首。

　　一回入草一回头。可比初时性已柔。满径落花思践履。客途烟雨岂羁留。

　　驯伏。

　　玲珑石畔古松边。任运腾腾始贴然。手里有鞭须放下。鼻中去索不须牵。

　　无碍。

　　触处逢渠得自知。入泥入水又何拘。饥餐渴饮困来睡。底事从来无欠余。

　　任运。

　　己眼撑开宇宙中。胡来胡现任茸茸。山童闲唱还乡曲。不觉令人归思浓。

　　相忘。

　　丧尽偷心豁达中。人牛何异复何同。从今两绝堤防力。可以西兮可以东。

　　独照。

　　脱尽皮毛赤体间。堂堂独露笑谈间。不是渠侬能了达。秪因透彻上头关。

　　双泯。

　　空空寂寂杳无踪。一点灵机尽埽空。智理不存悲化普。一轮明月照幽丛。

　　世尊升座文殊白椎。

　　法王之法若何观。已见文殊强指南。不是瞿昙大慈愍。泼水教收智者难。

　　世尊睹明星。

　　以己方人世尽然。瞿昙未越见还偏。不思愧点胭脂额。故把朱砂画雪颜。

　　外道问那一通。

　　那通不识五通虚。树本无根岂有枝。仙人不遇大慈父。两足悬空步步虚。

　　灵云见桃。

　　因桃起见见非桃。桃既非桃见亦消。桃见两消是甚么。灵云从此得逍遥。

　　栴檀瑞像。

　　情与无情共一真。木雕泥塑解飞迎。世尊亲手曾摩顶。你我原非有二人。

　　婆生七子六个不遇知音只者一个也不消得便抛下水中。

　　婆婆抱子问来原。抚棹酬机见不偏。不遇知音犹自可。知音知处道情干。

　　僧问首山如何是佛山云新妇骑驴阿家牵。

　　新妇骑驴阿家牵。因邪打正道方圆。曲高不落寻常调。越色超声契别传。

　　法语

　　天植骆居士五十悬弧之辰作佛事荐其先严请说

　　公今年五十。上天一昼夜。天方梦梦然。不知有佛法。公反胜于天。知苦修解脱。自度能度人。先从度亲始。非但一世亲。世世亲皆度。追思旷劫来。循环六道苦。备知异类身。曾昔为父母。所以调御师。普度于一切。公能效佛行。大孝莫可喻。

　　示钝斧禅人

　　非刚打就。岂铁铸成。八风不动。四相无侵。收放自由。佛魔难近。只这一着。无可标名。喜子老大执侍三稔。欲离吾右刈茅盖头。孜孜无倦操持实乃僧中之龙。和罗饭骨董羹随家丰俭畅子平生。

　　金沙众居士以念佛米供斋求法语

　　向来米价贵如珠。此米超珠珠莫及。一句弥陀一粒米。一粒米动一佛出。若将供养老赵州。定然有口也不食。何故聻念佛一声漱口三日。还会赵州此言么。秪为念佛人不得理致。心外有法取舍情生。反污己口不若不念。故道此尔要知得理之念谓之正念。失理之念谓之邪念。须是得正去邪始得。且作么生方乃得正去邪。如大势至菩萨云。都摄六根净念相继。如是念佛是为得理。何谓都摄六根净念相继。净念者。念无杂念。相继者。念无间断。六根者。眼耳鼻舌身意。都摄者。因眼贪色耳贪声鼻贪香舌贪味身贪细滑意贪法尘。贪即是爱。经云。有爱则生爱。尽则死。故知贪爱为生死本。如今要断生死。先断贪爱。贪爱作么生得断。即将一句阿弥陀佛念念相继。则自然眼不取色耳不取声鼻不取香舌不取味身不取细滑意不取法尘。总归一句弥陀谓之都摄六根。贪取谓之乱。一句弥陀谓之净。净以扫乱。乱除爱尽则生死之因自空。轮回之果自息。如是念佛方得断生死出沉沦趣菩提证涅槃。才是究竟念佛是为得理正念。赵州祖师要人明取念佛之理。接引盲修瞎念之辈。故曰。念佛一声漱口三日。汝等善人担柴运米助我云厨。老僧特为发明此理。得明是理。归家一心念佛。无杂无断。各各得生唯心净土。个个得见本性弥陀。当生珍重。记取记取。

　　彻空上人持卷乞法语

　　上人号彻空。法名曰庆秀。庆则庆其彻。空则空其秀。庆彻彻于空。空秀空于有。于法为真空。于有为妙有。妙有原非相。真空即是物。始知一贯钱。依然两五百。真空不住空。妙有不住有。空有两不住。藏身于北斗。真空不离空。妙有不离有。空有两不离。头陀自抖擞。唤甚为真空。唤甚为妙有。空有两谁唤。露出本来面。无空说真空。无有说妙有。空有两俱说。机用安可测。身心本一如。身外更无余。但有空可彻。土上又加泥。到此际非容易。报恩犹未轻。相许击破如来藏里珠。掀翻祖师关捩子。会尽古今三术阇。方可利生施法雨。

　　示监收

　　常住田畴赖汝监收。一人轻着力。众得饱齁齁。虽然粥足饭足。未是汝足。直教嚼着无米饭。普使人天香满腹。

　　示润芳

　　后生家须早计。莫把光阴虚自弃。为僧若不究根源。生死循环岂儿戏。声名动有何好。添得眼前闹炒炒。贵图身世事奢华。不顾业识来牵绕。闯驴胎穿马腹。一旦囊藏俱露布。徒教受苦万千般。有口难言向谁诉。莫待角生悔已迟。即今休把青年蹉。终朝捏个无手拳。打破虚空见碧天。从教混入黄河里。那日随流衣自干。

　　回山示众

　　师云。古者道三日不见亦须刮目相待。老僧出山已来。不觉八月矣。院中事务不无干办。未审各各本分事。亦有深契否。百丈老祖道我被马大师一喝直得三日耳聋。如何是耳聋底意旨。速速道来。若有道得贴体者。老僧拄杖子两手分付。如或未能不可轻易放过。

　　示新戒

　　师竖拂云。诸佛子看看。诸佛出世只为发明者个。汝能会得者个。三无漏学悉已具足。其或未然。且依经云众生受佛戒即入诸佛位。新戒依佛言是名真菩萨。所以道三业清净。佛出世。步步踏着黄金地三业不净。佛灭度。黄金地上难移步。依教奉行。眼前明历历。不依教奉行。脚下黑漫漫。依而不依。口中说食终难饱。不依而依。身上穿衣方免寒。四句百非俱坐断。千生业海顿枯干。到恁么地唤甚么作菩提烦恼阿那个为生死涅槃尽大地人齐斫额国山峰月照人寒。

　　解期示众

　　七日禅期虽已周。本参未透岂能休。直须洞彻西来意。生死牢关一笔勾。后生晚进忌聪明。且要虚心学老成。记取古人好言语。要渠痴钝过平生。大道本天然那许。妄穿凿离心意识。参出圣凡路学参。须真实参直待冷。灰中豆爆悟须真。实悟更加绝后而再苏。方堪继续祖灯。永作人天龟鉴。切不可半涂而废得少为足。贪他利养要人礼敬。假妆知识粉饰无闻不惭不愧。错因错果未得言得未证言证大妄语成造无间业。一时苦事临头。他日悔之晚矣。诸仁者当闻是语。铭刻在心。依此而行超凡入圣。出类拔萃得大受用。庶不辜负生平大众久立。伏惟珍重。

　　迎龙庵求开示去岁承招今日斋贵图一饱了余怀谁知众请重开示须信谈玄口不开大众既是谈玄为甚口不开。不见教中道是法不可示言辞相寂灭诸法。从本来常自寂灭相。所以昔日外道问佛。不问有言不问无言。世尊良久。外道云。世尊大慈大悲开我迷云。令我得入于此见。得是谓上根于此不见可谓东土衲僧不如西天外道。山僧未免更向第二门头别通个消息。正是教中道我有异方便助显第一义。故世尊初生一手指天。一手指地。周行七步。目顾四方。乃云。天上天下。唯我独尊。是异方便助显第一义。年登十九念世无常。舍王宫居雪岭。苦行六年因睹明星忽然大悟。叹云。奇哉。众生皆有如来智慧德相。良由妄想执着不能证得。是异方便助显第一义。隐胜现劣经行树下三七思惟云。若但赞佛乘。众生没在苦破法不信。受坠于三恶道。我宁不说法疾入于涅槃。寻念过去佛所行方便。力亦应说三乘作是思惟时。十方佛皆现梵音慰谕我。善哉。释迦文第一之导师。于是机分大小道殊半满。说法四十九年。谈经三百余会。末后于灵山会上百万众前。拈一枝合欢梧桐花。举示四众。唯有迦叶破颜微笑。便云。我有正法眼藏涅槃妙心实相无相。教外别传。付嘱与摩诃大迦叶。是异方便助显第一义。于此会得是谓中根。如其根器浅劣不能领会。且看昔日有智闲上座聪辩过人。问一答十。问十答百。一日参礼沩山。次山问。闻子聪辩过人。问一答十。问十答百。此皆册子中语。向父母未生前道一句来。闲乃杜口无对。礼请沩山说破。山云。我若与子说破。他日骂我在。乃礼辞沩山并去。所习结茅于忠国师遗迹终日呆呆地讨个父母未生前消息。日久月深。忽于扫地次拾瓦砾击竹作声顿然打破疑团。洞彻生前消息。便设香望沩山礼拜云。当时若与我说破。怎得有今日。此便是钝根人参礼善知识做工夫悟道的样子。盖因入道迟速不同。故分根器有三种。虽说有三。于悟处无有异。大众。古人如是。尔岂不然。各宜愤悱。急自究取。莫将闲学解。空费好时光。

　　浮石禅师语录卷八(终)
嘉兴大藏经　浮石禅师语录


　　浮石禅师语录卷九

　　嗣法门人行浚等编

　　偈赞

　　古林寺募粮

世界未成此寺先。兴岁序既行不动。此林中有伟人劳。构轩楹顿空我相。善接云朋百事皆具。一切现成。十方归望。若故居亭骈肩接踵络绎如云。日给不敷用告檀那尽力施来泥多佛大。

　　十二时

夜半子。昨日才完今日始。唯有无为学道人。终日凝然猫捕鼠。

鸡鸣丑。一觉翻身便抖擞。无端竖起铁脊梁。惊得泥牛衔月走。

平旦寅。披起衲衣开大门。踢醒岩前睡烟菟。佛祖都来一口吞。

日出卯。万仞山头先已照。入廛垂手没疏亲。兔儿不食窠边草。

食时辰。一众都餐不湿羹。偃鼠饮河非吾种。大鹏劈海取龙吞。

禺中已。万行花敷普贤智。岂做寻常鳖鼻蛇。养长头角兴云雨。

日南午。分明打出三更鼓。金毛狮子忽翻身。木马嘶风叫冤苦。

日昳未。大白牛车平等赐。虽有小根小茎来。不效瞿昙羊鹿济。

晡时申。打得猕猴个个惺。直教不外攀花手。便是如来清净身。

日入酉。窗禽也解寻窠走。须臾大地黑漫漫。千圣从来不知有。

黄昏戌。我家猎犬当门立。管你千贤万圣来。劈面一口要见骨。

人定亥。野猪带箭攻人稼。震威一喝豁然惺。一轮明月当空挂。

　　山中四威仪

山中行。楖栗横担破白云。上层峦。远眺愈精神。

山中住。卓立悬崖无所系。者一层。那个人敢履。

山中坐。炉焚柏子香易过。峭巍巍。冷眼俱觑破。

山中卧。月移松影穿窗过。蝶梦断。不识人间路。

　　示鉴可禅人

屈指参随已十年。鹏程尤滞半途边。直教展翅南溟候。得座披衣事事全。

　　观音大士

稽首大悲王。能拔诸有苦。一手援一道。六道悉安妥。欲与一切乐。是乐等于我。若有一不肖。罪自心未普。众生何所之。但向染边趣。舍自尊贵身。说法示同类。日月掌中擎。昼夜永立伫。引入闻思修。共证圆通智。

　　　　　　又

众生好染不知非。大士随机现白衣。瓶泻柳头甘露水。得沾一滴世间稀。

　　　　　　又

须发青疏。慈容满月。跏趺端坐。度诸苦厄。将钱买饼人尽知。拈出瓦瓶谁测识。要测识。问取嘉禾孙和石。

　　　　　　又

谁家篮里无金鲤。卖弄人前努着嘴。不辞提得臂儿酸。要使人人暗相委。暗相委一段风流彻骨髓。

　　　　　　又

渺渺洪波不易寻。多年捞摸始相亲。今朝岂是闲提出。要使阎浮人见真咄。

　　　　　　又

普门大士示多身。遍历尘间六道行。逆顺强良慈一体。故将多手接多情。

　　　　　　又

普门大士状千般。随相生情被孰瞒。昨日入廛今出海。何曾异却半毫端。

　　　　　　又

不向街头卖。冷坐待人来。问着篮中物。言鱼口错开。

　　达磨

一函经一拄杖。一个钵盂随身放。梁皇殿上圣亦无。少室峰前法岂剩。默然趺坐语如雷。九十六种俱胆丧。接得神光一个儿。断臂安心作榜样。

　　　　　　又

杖头经脚下苇。褰裳濡足谁相委。不因走入惊人浪。那得竿头称意鱼。

　　　　　　又

采宝须凭识宝人。阳春雪曲孰曾闻。不是祖师来太早。要留样子晓儿孙。

　　寿亭侯

协力匡先主。全凭偃月刀。七军谋已决。三足鼎时操。破壁光炎汉。封金压魏曹。书中明底事。尽可悟英豪。

　　天童密和尚像赞

一条白棒不离宴坐。是圣是凡毫无放过。打断命根犹未歇手。直待再苏有出身路。出身路。未举棒前都蹉过。

　　　　　　又

世寿七十七。说法二十五。万指常绕围。半字何曾吐。牵出杨岐三脚驴。便教认取玄沙虎。

　　邵先生遗真

心宇邵先生。余生未相识。所以睹尊容。是非莫能决。或曰是先生。余乃未敢诺。或曰非先生。余亦未敢别。不诺不别间。恰与先生合。先生达生理。故曰带不来。先生达死理。故曰带不去。不来与不去。此是无生诀。无生无不生。生生继不绝。临行三嘱言。子孙遵未歇。于此见先生。先生奚生灭。

　　冶堂孙居士小像

童子倚杖而立。冶翁执拂而坐。余欲发其高谊。未敢轻意露布不露布午夜正明天晓不露。

　　一空禅师小像

秦山曾结社东塔共参。随破家散宅后。天涯各自趋。愧我多飘泊。羡君独掩扉兀坐。三十载陶然如一日。生平不露头角。临终稍吐风规咄。莫待夜行刚把火。直须当道与人知。

　　湘南居士乞题行乐

长松下怪石旁。挥羽扇坐琴床。一段天机急须自荐。讨尽世间便宜。不落思算彷徨。待伊转得身时。方好吃余痛棒。

　　明湛法师像

听出声。见超色。一点孤明湛然不息。有时升座谈经。有时跏趺静默。欲识阿师行履。不落圣凡阶级。

　　俞秋来小像

是僧非僧。是俗非俗。三教精通。百氏咸熟。突出乌珠仔细看。展开两手是什么。非但净名杜口鼻。祖也道不识。

　　白斋律师像

四大本空人人著相。五蕴非有。念念攀缘著相故。莫肯舍其一毛攀缘。故谁能空于一念。一念若空舍全身。不吝四相。不着燃诸体。何难顾尔白斋。其见是欤。两手秪存五指。一身备及万行。古之药王善见即今白斋。今之白斋即古药王善见。分实不分相。原无相。浑古今为一体。济五浊而无方。

　　先老和尚赞

铜棺山顶大彻。禹门堂上亲传。一条白棒振起。济北将坠之纲宗。六坐道场直指积劫沉埋之故宝。若贫儿遇王父受用无穷。似病子得良医了生脱死。慈悲莫及恩大难酬。当年不遇提携。今日何从得识。寤寐寻思无可酬。舍己从人堪报德。

　　　　　　又

若言是我师。我师已去世。若言非我师。面目浑不异。是与不是总皆虚。我师之真红冶知。

　　　　　　又

老汉从来没样。丹青妄描其状。若还是我本师。那有间功坐上忙。忙六道拯迷流。度尽众生方了愿。

　　　　　　又

描也描不成。画也画不就。通身一条棒。棒下令人透。果能透体露。堂堂无别有咄。

　　岩芝师小像

才出龙池门。开辟罄山去。今将四十年。撑天并拄地。有耳谁不闻。有眼谁不见。露柱挂灯笼。山门朝佛殿。一生参学事已成。两手相扶犹不放。

　　护法镇府杨公像赞

堂堂杨公。维周之虎。世出名胄。在夫子所。爰及公身。继光乃祖。不烦一矢。定兹南土。吴民艾安。辞禄养素。德望信人。功烈远播。晚归法王。作法金汤。追美大年。为纪为纲。物外世间。并济休光。眉宇丰隆。实维杨公。南山有松。媲美斯容。

　　侍者纯素为师祖洞然请题像赞

欲识洞然师。从来未常晤。忽见纸上的恍然。如会过者个即洞然。只恐成差误者个非。洞然眉目谁遮护。直须掇转太虚看。万象光中全体露。亭亭兮玉树丰标。凛凛兮冰壶襟度。琅玕山里建丛林。妙泉堂上真慈父。轮珠静坐默无言。从教海底旋乌兔。咄悬向高堂。松苍石古。

　　云停耿居士像

身居浊世意尚清闲。屠刀放下与佛齐肩。参礼多方知识。唯求一着机先。诚为法门弟子。世儒拱手推贤。仁廉义廉。青草卓卓白云边。道弘德弘。绿水涓涓。碧涧中。踏翻大海。踢倒孤峰。咄。这里识得。不枉觌面相逢。

　　见月律师像

持戒但束身。非身何所束。当头能坐断。是名真见月。

　　云山居士像赞

云山自古两相依。云作山裳山作居。脱去遍空笼宇宙。收来小坞可藏伊。花开碧轴家常画。水泻清泉供客炊。彼此互为诚自得。天然一种不思议。

　　自赞

　　孤卓首座请

行也然。坐也然。语也然。默也然。行坐语默体安然。从来本体难描画。画出谁知失本然。欲本然。卓卓孤峰独顶天。

　　范围首座请

者汉本来没样。丹青怎生描状。认取者个便是摘花。碓杵头上不假摩。醯只眼。洞彻元初意况。总然画得成渠。也是范围模样。

　　无奇西堂请

自他有异。形影还同。两没交涉。吞吐虚空。随缘不变兮突出难辨。不变随缘兮触处皆逢。咄。正恁么时。随缘耶。不变耶。今日斩新翻旧案。曹溪无底水无痕。

　　均实监院请

先天不生后天不灭。正恁么时。丰姿越格。握临济之吹毛。截野狐之窠窟。乘慈明之巨舟。拯苦海之沉溺。惯将一喝验来机。耳聋三日求人识。

　　拳石都监请

者老汉禅不明教不谙律不持佛不念脱体无依道方一贯噫到底还他肌骨好不搽红粉也风流

　　山衣书记请

不谭玄不说妙三拜得髓鼻祖已道整衣就座又如何千古万古令人造

　　古余书记请

咄哉者汉全没思算圣亦不希凡亦不厌好不自夸歹常自见轻轻拈出口头句落草求人续正传

　　祖田知客请

前三三后三三一领袈裟搭半肩刚然洞彻其中旨天上人间事不凡

　　碧岑禅人请

手持麈尾默无言一领袈裟搭半肩直视两傍筵下众个中谁不占机先

　　玉田知客请

诸佛出世唯为一事脱珍御服着弊垢衣隐胜现劣舍净入秽者汉无端走入群队被人问着一事料你开不得嘴

　　雪屏知客请

智者不自赞自赞即是愚除却愚与智于中作么题欲题题极处惟有自家知

　　白庵维那请

咄哉者汉无一可羡自幼家贫失学未老气血先弱不贵门庭热闹秪图贤衲数人各各冰霜节操永继太白传灯

　　楚云西堂请

天童一会人惟汝不唧溜祖师向上事昼夜苦参究钝置二十年方识自家丑欲作他家儿莫效伊做就彻底尽掀翻斩新成活计针眼里　跳刹竿头游戏始可入廛垂手定然出类拔萃

　　孤岩副寺请

太白峰前事分明举似伊手中拈白拂脚下谩针锥那边别有真消息只许浑家父子知

　　古天知藏请

影从形生形从心生心若不生形影皆空空原不空妙化无穷无穷妙化背觉合尘一条白棒天下纵横启迷为悟点铁成金能所不立物我互融上行下效永继祖灯

　　松源书记请

手拈白麈尾用处不思议未具超方眼谁人识得你

　　蛊门书记请

眼里无觔皮下没血原来似个傀儡抽牵便露丑拙咄谁知正法眼向者瞎驴灭

　　白峤西堂请

者汉幼愚拙文义全不识老大自知非心常怀映雪半点不相瞒尽情为伊说春风原不在花枝至体从来无简择

　　育焉知客请

者汉为人别无指示一条白棒令人悟去悟与不悟有何凭据狮子解翻身韩卢唯逐块一一检点分明岂肯懡　放去放与不放自家知珍重儿曹莫效伊

　　佛阶书记请

本来无面目特地五十七半点不相瞒浑身皆露出江南去复来刺脑入胶漆若再打之绕何日是休日今欲作退藏佛阶代我划

　　雪岑书记请

像像像者里写得着方显真见量非但出人头地千圣无不逊让

　　法喜长老请

十九出家三十见道正眼看来堪发一笑且道笑个甚么一片白云横谷口几多归鸟自迷巢

　　演教退长老请

咄哉者汉无一可羡禅未经参道岂预谙唯喜恬退善推过量荣辱不形毁誉莫辨不掩他长不遮己短一切时中二空为观若真吾嗣理当一贯

　　钝斧禅人请

者汉从来不住相妍妍丑丑非其状盖色骑声绝见闻尘尘刹刹自呈样功德天黑暗女癞狗泥猪咸共体只为初时一念迷直至于今立彼此巧施炉鞴▆情襟大举钳锤镕固执纵逢错节事难分自有人间钝斧子

　　雪衣知客请

道为率性之源身为载道之器器洁则形端影直源净则响顺声和影直故皈从者众响顺故感化者深凡为化导之师荷担法门之任莫不从修身养性始惟闲居慎独乃为得之且道如何是慎独底事一领布衣光似雪雒阳归后不曾缁

　　灵常书记请

虽坐鬘径峰实在国山院彼此没囊藏拈出与人荐直下识得渠真假俱是幻缁素若分明堪为我法眷撮土作香焚是名真供养

　　五空侍者请

无道可尊无法可说得座披衣应个时节众中虽有妙吉祥拟欲白椎遭点额

　　大圆书记请

这老汉没崖岸法界以为身虚空是其量五湖衲子孰知踪四海高人咸罔测惟有丹青顾周望妙笔轻轻能写出拈条白棒按来机打得心空及第归更有一般相为处入门频唤点茶来

　　了幻知客请

老汉从来据实不会无端捏出荡除佛祖玄妙扫空魔外妖孽手拈白拂按来机觌体为伊浑莫测唯有禅人字了幻多载相随方始谙冷地思量无可酬权请丹青写模样他年悬向草堂前管取野狐自潜状

　　法音侍者请

粗眉细目发白齿落老老大大何劳做作不若放下身心随处逍遥快乐

　　寄庵首座请

描不成画不就这个阿师从何逗漏三尺麈尾信手拈七尺乌藤竖背后识得伊家亲做处方堪踞坐独称尊

　　佛杲后堂请

最甘清淡绝攀缘一种平怀乐性天高据猊床提正令横拈麈尾验来贤灯传太白堂中焰花吐祇园树里颜见彻老僧真面目满林绿叶荫春巅

　　其生书记请

咄哉者贼有甚奇特指鹿为马唤龟作鳖禅不用参法无可说惯将三日耳昽案要使衲僧当下彻

　　梵点知藏请

老僧无面目从缘示幻踪梦中瞠笑眼笔底现慈容悟真元无体了相亦非身身体两无处分身遍刹尘

　　慎独监院请

者汉从来无相恰被丹青描状处已唯好谦和待人专于敬让说法不通文义治家一味小样元是没搭煞的阿师何用焚香供养

　　竺堂后堂请

者个阿师不立规则闹市里安身深山里作活惯用乌豆法擒取白拈贼佛魔俱扫鬼神莫测今朝图出在人前一生丑拙难埋没

　　石丰维那请

你若是我有文无质我若是你有质无文你我不二文质彬彬非学就是天生一团锦绣五彩妆成乾坤有改至体常存信手拈来无剩法明明一道古犹今

　　大育知事请

幻寓七十翁潦倒浑无用强应别山招始见慈悲重颇有济众心奈无法可剩若更打葛藤岂有休歇分

　　履冰知客请

老僧真面目原非有相状迥出于言思亦超于限量却在笔尖头露出者模样若道是我真眚见空花像若道非我真觅波离水上忽被无舌人唤作浮和尚

　　用中知客请

不落有无中间突出抛钩撒网不徒自得在顷刻间坐七处道场于刹那际了我为僧事今朝收起丝纶方可逍遥自适

　　文瑞侍者请

昔缘不昧今还觐侍奉多年若最初愿子时时频返照有朝忽悟赵州无

　　晓宗侍者请

人我相空是非莫论善应来机说法无吝七坐道场宛如一眴此是阿谁福城老汉

　　陈羽翀居士法名行岑请

见月休观指归家罢问程空堂唯独坐对面孰知音噫指天指地没人会七尺藤条两手扶

　　叠山西堂请

镜里花水中月看去则有拈来是无明眼汉向未落有无之际见得彻去便自拍掌呵呵大笑云元来老和尚在者里

　　顽衲知藏请

天庭发短地角须长上下勿称笑倒傍观言中有深意笑里露吹毛一句括人天几曾容眹迹

　　纯素教授请

拨转上头关佛眼觑不见惟许过量人可通者一线气类自相投风神全体现拈起一茎草便作吹毛剑

　　蹈先侍者请

瘦有精神老无倦态鼓两片皮说法无碍扫不空习驱自欺怪世出世间人重事老僧看去总成呆

　　慧晓知藏请

渠不是我眼里无觔我不是渠未到无心从来自家断何用他人评多少阿师闻是说端然趺坐学无心莫谓无心便是道无心犹隔两三重识得隔顿超出者点机须透彻

　　周公鲁居士请

渠无我不立我无渠不尊渠我原无异法界示分身四生等一子三界视同人故拈者条棒棒棒启迷津

　　若雷知藏请

尸陀林案阅知归闻举薰风永绝疑不是两番霜雪冷怎教五叶竞芳菲

　　梵音禅人请

日中阳焰火里晶冰从无而有随处现身有既不有无岂真无手持一柄拂终日嘴卢都

　　默化禅人请

咄者里那个落得一点墨着得一毫色却向皮毛上写几笔也道像者老贼若要像者老贼须向三日耳聋中透彻始得

　　天籁禅人请

手拈玉麈面朝南正坐当轩孰敢攀纵有佛魔难近傍天然气概出人间

　　恒悟禅人请

默时说说时默大施门开无壅塞者里分明见得亲便是渠侬真面目

　　雪苔副寺请

者老汉真自在世出世间法看得总平怀唯拈个拂子要人明主宰劫石可移动此心宁变改咄

　　石门维那请

天庭无剩发地阁有长须少小不勤学老大徒伤悲一片疑情时难撒手十七年来未尝解带不透诸佛出身处直至如今安庆快原来是个钝根阿师石门何用焚香拜

　　佛事

　　报恩结制挂板师呈板云此乃百丈之遗规祖庭之号令悬之则天长地久为纪为纲鸣之则应时识候有收有放等古今于一致齐寡众于一仪正当恁么时一句作么生道一阵薰风吹古殿五叶优昙开报恩。

　　广慧结制挂板丛林始建法席初开凡圣交参龙蛇共聚若无规矩难正方圆是以丈祖置此为僧堂之号令一众之纪纲严整威仪肃恭斋法推穷谛理以悟为期诸佛因此以圆成列祖藉此以了彻天龙钦此以护持魔外仰此以归从诚万世之良规千涂之妙辙亘古亘今永无移易者举板云大众直下了得奚假繁词脱或未能再通一线遂击一下云祖令既行于此日五叶千灯事转新。

　　天童本师密和尚忌日拈香生无亲死无间千里同风我道一贯人人尽道今日是天童先和尚三周不肖徒未免随世倒见虽然菜羹粝饭不成奠唯愿吾师展笑颜。

　　雪峤和尚讣音至拈香语风居千指庵长年快活懒下人间一管笔压倒五湖骚客半肩发滥同三界愚凡才见洒洒落落已上凌霄峰顶俄然痴痴憨憨又在五老峰前也不管佛殿荒芜也不惜祖庭秋晚六合藏于胸次灵符悬于肘间有人问着西来意怒目睁睛痛詈言末后受黄公三请幡然辞却径山法幢竖于四处法语播于尘寰非唱导之日促乃世寿之年高家离久而应归转鹤发而童颜如是则当以奠为庆以悲为欢惟冀常寂光中瞠开笑眼。

　　本师密和尚十周扫塔拈香十载亲而不到一朝到而不亲从来别馆池塘内一对鸳鸯画不成象王回旋狮子颦呻出头外望为觅知音幸入吾师鉴恩深莫可论插香云权焚一撮土聊尔塞人睛大众且道因甚如此不捐世俗常情见谁敢当堂面至尊。

　　一空师起龛师以杖敲云敲开龛板便见旧人指出衣珠方知故宝知也见也如人饮水冷暖自知敲兮指兮信手拈来和盘托出吾兄虽则二俱坐断一亦不居简点将来未为尽善何则不见道枯木岩前端坐易夜明帘外转身难且道如何是转身一句又敲龛云到江吴地尽隔岸越山多。

　　举火性火真空性空真火既为一体无处可躲所以道人人常光现前个个壁立万仞吾兄留心此道三十余年以火炬打圆相云还知有者个消息么如或未然不妨更下个注脚掷下云烈焰光中亲透过从今撒手坦然行。

　　彻空禅人火彻空彻空快便难逢风行草偃水到渠成不假半点安排力自然露出本来珍以火炬作圆相云更向者里透彻涅槃生死俱空。

　　德行典座起龛当阳坐断未是到家平坦游行犹然错路直须向荆棘林中透出方名勇猛丈夫且道荆棘林中作么生透出以杖画地云何劳沧海变当下与君通遂引龛而行。

　　十方禅人火十方十方无可比量纵横自在洞达无疆处生死流骊珠独耀于沧海踞涅槃岸桂轮孤朗于碧天你我圣凡尽是虚声生死涅槃同于昨梦掷火炬云若向者里荐得便能独步大方。

　　息尘茶头火息尘息尘尘息名空空虽不住住亦非尘然虽如是非为究竟且道如何是究竟处频烧锅底汤才热灶若停烟水自凉果能谛信其中旨触处光明遍界香。

　　纯觉禅人火以火炬敲空云敲空作响击木无声于兹荐得纯觉遗身其生也春枝发萼其死也秋叶归根不入荣枯之相安知己力乃充掷火炬云咄。

　　隐凡静主火诸行无常示生灭法生灭灭已寂灭为乐于寂灭中无圣可成无凡可隐一味平怀泯然自尽其生也春萌夏茂其死也秋收冬藏天有四时而成一岁人有四相而成一生还知不随四时之荣枯不被四相之生灭者么举火炬云佛殿阶前石狮子大洋海底铁昆仑掷下火炬。

　　得心火头火寒是火热是冰者里会得是真得心若还不会以火把打圆相云难逃者里安身噫泥牛昨夜遭漂泊直至如今不见踪。

　　南天竺国僧罗汉掩龛弗住西干入大唐驱驱万里为参方脚跟未动身先到四座名山掌上看不避寒暄寻古迹但随信施结良缘我今虽把龛门掩正体何曾有间然。

　　起龛当阳晓示同道方知觌体提持全资识者卓拄杖云若向者里透得便可以撒明月珠喷旃檀气如或未然更通一线拽拄杖引云随我来也。

　　举火打圆相云括尽乾坤包藏万有任尔十圣三贤尽力跳他不出兹者亡过罗汉托生西域圆寂中华两土胜缘资生颇足虽不能光扬佛日接物利生一片仁慈十方修德蒲团午夜净念坚持正好百年聚首谁料一旦告终如今既然到此可谓世缘毕备末后殷勤截断路头一堆猛焰且道毕竟向什么处去劫火洞然毫末尽青山依旧白云中。

　　净如禅人火忆汝曾参金粟禅灶红眼豁识生缘而今老大都忘却天上人间快活仙才聚首已三年个事须知一着先脱体本无元字脚生来死生总修然撺下火今朝撇下娘生裤一道红光烬目前。

　　映山禅人火才入空门未几年便招此疾日长眠行学两途难已已无奈多生业力牵不逢点出金刚体奚识轮回没变迁以炬打圆相中点云咦汝能谛信其中旨腊月梅花到处鲜。

　　了幻上座起龛师以杖敲云寸板藏身未是长直须赤体露堂堂藏露两途俱坐断翻身便是法中王随我去莫迟延复敲云只将者点真消息永作人间脱苦方。

　　举火了幻幻缘何必了缘生生处即无生劫火洞然毫末尽青山端在白云中今日为汝重注破人间天上任纵横复打圆相云须记取莫朦胧自从拨出寒炉火世世将来续祖灯。

　　灵虚禅友封龛师诣龛前以杖击三下云叶落林空霜满天西风吹没渡人船今朝撇下娘生裤收拾龛中假我关复击云假我关灵虚当下绝尘凡喝一喝拽杖便行。

　　圣恒知客火一生参学事将成长夜昏沉忽尔侵了得此身原是幻谁生谁死绝诸尘虚明自照非心力脱体无依孰圣恒转身句子亲相示月挂秋空分外明。

　　慧觉火慧觉兄慧觉兄春风吹暖柳垂青景德堂前曾觌面归家自不涉途程所以道只此见闻非见闻无余声色可呈君我今更助一把火管取通身手眼明遂撺下火炬。

　　古余维那父母姊灵骨入塔一子出家九族生天古人垂语话不虚传举灵骨云大众会么不因樵父指怎到葛洪家。

　　弥勒慈氏开光法身无相法眼无涯无相故端居兜率无涯故普现人间本有常光烁太虚从来不受尘遮掩只因隐实施权一任有开有闭不妨锦上更铺花有意气时添意气随身布袋没些些等施所求无不遂十字街头等个人自笑至今犹未遇大众且道还有遇底时节么竖拂子云时时示时人时人自不识。

　　慧津上座火师举火炬云来无所从去无所至巍巍不动分明举似所以道处处真处处真尘尘尽是本来人真实说时声不现正体堂堂没却身慧上座向这里荐得自然上无攀仰下绝己躬生死涅槃同于昨梦一切荡然无挂碍便是逍遥出世人其或未能老僧赠汝一把火留取人间作慧津。

　　法孙等即掩龛半生参学事方周正欲升堂启后眸不把音声为佛事便将身教示同流老僧为汝将龛掩惟恐令人错较量以杖三卓云关。

　　龙池万如和尚入塔云无生而生者法性之随缘生实无生者随缘之不变随缘不变故山光水色头头彰古佛真机不变随缘故鸟韵松声法法演圆常妙偈所谓性相平等体用一元从来无我无人毕竟谁生谁灭惟我法兄万翁大和尚以净法界为身本无出没大悲愿力示现受生既受生已作人天之模范为末世之津梁由是三坐道场说法二十余载所化弟子得一知半见者不可枚举亲承印可续佛慧命者五十余座可谓光前裕后越古超今者矣私谓说法既久化导日长所化之机不生难遭之想懈与进修反荒道业是以上年十月二十九日身示微恙忽尔告终呜呼顿令山花失彩松桧生愁白云低影黄鸟哀鸣致使七众无依如失怙恃欲求耳提面命之诲安可复得凡有心者莫不追悔而进修正见我兄去留得所顺逆皆权以杖指塔云大众看看还有这个光明幢在高不可攀坚莫能动生凡育圣之胚胎袪邪怖恶之标帜天龙拥护神鬼钦崇正恁么时我兄全身奉重石室安居一句作么生道地灵出人杰源远定流长卓拄杖起座。

　　五空徒封龛师以杖指龛云生从这里出死从这里入生死本来空焉有真出入故经云性真常中求于去来迷悟生死了不可得真常之性则不问且道这里是甚么所在还会么乡村四月间人少采了蚕桑又插田且喜吾徒拨转生机别行一路世出世间俱坐断管教凡圣不相通。

　　仲濂汪居士封龛师以杖击龛云一生为众太忙生累得身心两不宁予昔有书曾己劝今朝欲作岂能行人天福果虽勤办佛祖单传荷未能以手掩龛云老僧亲手将龛掩待汝抽身喝下明。

　　杂着

　　报恩斋单引

　　赤乌始创无三宝处建立三宝石佛浮来可思议中不可思议严净莫先于毗尼宏范孰过于禅道欲使法云常聚戒月恒辉大开香积广接云临须凭善信竭力施来一任衲子横咬竖嚼助我饱参报君多福。

　　禅智斋单引

　　夫丛林者乃聚众之所也草聚而有灵芝木聚而有巨材水聚而有鲲鲸僧聚而有圣贤草孤则偃木孤则斜水孤则臭僧孤则野未见少法不仗相资相助而成也草木以雨露为资鲲鲸以水深为资僧众以信施为资一缺所资道无可办福无可求是以僧仗信施而办道俗仗众僧而求福所以财法二施等无差别。

　　题十八罗汉图

　　余闻十八大士曾领旨于灵山俱登四果权现形于苦海迥绝诸缘广度有情入深无漏化导他方此土应供天上人间妙用难思神通莫比平履于波纹之上横身于峭壁之间虎锡振时镕寒冰为暖地龙盂洒处解热恼作清凉跨鳖附虾腾云驾雾遨游龙宫海藏步武南岳天台隐显以时去来无定忽无心而触目拟有意而难窥验仰山于集云峰巅抛圆相而全机顿契偕黄檗于瀑涨渡口掷篷笠而伎俩全施如今落在山僧手头也要借渠鼻孔出气偈曰圣贤不落有无边恰被丹青画得全拟是拟非俱未在春风吹出树头鲜。

　　题成岵吟尊慈王宜人节孝

　　节孝抚孤幼先贤未易全海门岵公母贤中之最贤教子已成名奉姑乐有年尤胜柏舟誓报夫非一端子亦固无负天理之循环予知成氏门忠孝永绵延。

　　题钱圣月所居　丆

　　德不孤必有邻　丆从此得题名未举笔时先觑破圣凡无地可容身好男不看春好女不看灯拟向明中坐还输暗里行丈夫须具超方眼莫被时人换却睛。

　　题崔曰可家藏东洲先生墨迹

　　东洲先生乃先朝砥柱明代才翁文压欧苏诗凌李杜字迈右军忠烈贯于杲日仁孝著于海邦予生也晚闻而慕之每抱不得识荆之叹兹寓三仙得晤曰可居士为先生之曾孙出先生墨迹诗章见示为之摹写其笔外之意吟咏其句外之趣直使白云低影黄鸟添声湖山拱秀翰海停波黯然而思惕然而会令人神清目朗垂老益壮恍如面对尊颜亲闻謦欬可以释我曩时不得识荆之叹矣因题数语归曰可居士。

　　和胜因禅师拄杖子

　　惺惺寂寂者条杖情与无情没两样死死生生涉险夷一念知归心胆壮压尘泥透荆棘卓卓孤标为众格冒雨冲风不记年历尽冰霜成就力别同俦离巉岳随流得妙忘惊愕聊把寻常鄙见施偶值英资方许摸欲埋头推领众纵横与夺尽拈弄杀活擒拏向上机狸奴白牯咸知痛策上下点疏亲荣辱无拘为利生将此深心奉刹尘癞狗泥猪共一身或时喜或时嗔大施常开折摄门轻轻拨转无为化圣见凡情总不存。

　　牧牛

　　牧牛儿好着力牛不驯兮誓不息从来烈性恣咆哮权把绳兮紧紧执按春秋调岁月牛始淳兮绳始撇虽然卓卓在伊前不侵苗稼方端的净裸裸赤洒洒体露堂堂忘管带直入千峰与万峰白云堆里真潇洒水也足草也足随意餐兮随意宿闲将头角向人施露出本来真面目脱蓑衣解箬笠悠悠芳草闲吹笛笛声吹出旧宫商分明泄漏者消息得恁么且休歇好个牛儿待时节忽然大地一声雷耕遍乾坤在掌握童牛儿何所立人自空兮牛泯迹一段孤光亘古今都卢只是无孔笛阿呵呵会也么眨得眼来满眼花若还透过者些子不妨随处作生涯。

　　善权寺斋单

　　世尊遗教命持钵以资身檀度修因施斋粮而祈福身失资则慧命无依福不祈则乐果无由是以祈乐果者应施粮以斋众续慧命者当持钵以受施内外交需彼此努力。

　　　　　　又

　　丛林复建衲子云临常住必仗施主之斋粮成就衲子之修行施主必仗衲子之修行成就施主之福果交相成就如鸟之二翼车之二轮缺一则不能行矣。

　　挂钟板

　　师执板云敲空作响重整百丈老祖之仪规击木无声始契波离尊者之轨范斯乃入圣超凡之正路断情截集之良方诸佛因之而得证列祖藉此以悟真今之学者必也仗此而参修是以天龙拥护魔外归从某也谨遵遗命呈板云将此高悬击板云大众闻之各宜珍重。

　　行实

　　师戊子诞日大众袖香请说行实师固辞众固请不已师不获辞乃云若论此事本自现成在俗出家原无二致只因未得入头要了本分若非出俗求师何由洞了因是背亲投师其间历尽苦辛不及枚举然亦不必举今因大众固请略举大概予乃赵氏子父文母李氏世居虎林移徙当湖父年向老艰于嗣息祷神得生生后家业渐凋六岁破学学名重光家益寒七岁遂经营度日十三岁不茹荤屡欲辞亲出家顾鲜兄弟不忍遽离因习课诵晨昏不辍十九岁父母欲为我完娶叹曰此时不行他日难脱矣于是背亲至南海普陀礼绍宗禅师剃发将三月即归省亲亲泣绝而苏者几几遂不忍相离便育发以慰母心日阅楞严兼持大悲神咒一日在母前讲因果言出家有如此之益在俗有如此之累母笑曰汝既决志出家终难苦留但不远去我心即安矣由是得行己志复礼武原普净庵乘白法师剃度受云栖莲大师沙弥戒从明耶二法师习教上莺窠山礼一初禅师是师慈悲逾等因发心亲侍三载时值枯淡日餐粝粥箸蘸生盐致染肠疯不果所愿适值湛和尚开讲盐官天宁遂往天宁乞圆具足大戒次参闻谷老宿于灵祐示我参父母未生前面目是夏结制秦山逼拶太过得劳力伤寒才痊又值湛和尚于嘉禾东塔开堂复往求单进堂身甚尪羸众拒不得入予曰得死禅席是大幸也众皆叹服因而得入由是随众二旬身体轻安精神复旧入定一日如寸香顷后往莺窠山结制与法林禅友矢志夜不放参一夕昏重难遣因同堂禅侣阅五灯会元值七贤女观尸陀林因缘有省遂说偈曰一池蛙鼓夜喧喧历历明明道口边通报五湖林下客从今不必更加参下山急欲遍参知识以求印可因父母年耄无倚借缪居士书院养亲才一年母去世次年父亦相继告终丧葬事毕复参湛和尚于天宁入门便问达磨一宗只者是还别有湛云还别有予便喝云还别有么湛云还别有予即退身三步合掌云还别有么湛云还别有予曰某即如此还别有请和尚道湛云我要去拜客待我转来向汝道予时不谙作实语会私计果若别有予之见处未为彻法源底待其说破不值半文矣必须自己参透方为真得重理前工冬上云门结制进方丈求单湛问如何是佛法的的大意予云老老大大还问者个话湛休去命余为参头予一日领众入室湛问古人有三句如何是第一句予曰带累某不少湛云如何是老僧带累处予曰落二落三湛又休去次参本师密云和尚于金粟予问如何是即此用尚打一拂子予曰如何是离此用尚亦打一拂子予曰恁么则儱侗不少尚云难道有两个予礼而出明日进方丈求侍者单尚允之一日侍立次尚云古人问如何是诸佛出身处答薰风自南来殿角生微凉汝作么生会予不能答尚曰快还我下落予瞢然力参三昼夜连呈数偈尚俱言未在予亦自惭后果有个会处便入卧室礼云某会也尚云如何是汝会处予曰鹞子过新罗尚云未在还我偈来予即书云薰风自南来殿角生微凉我今看破处也只是寻常尚然之予礼而出从此自知前来悟处一一无差因错会湛和尚一言还别有又苦数年始信古人云早知灯是火饭熟几多时自此金粟常住有不周者予出外募时或少有所补发心供众为浴主一年维那三年随师赴闽而旋尚赴育王请予辞掩关普净庵又因受业师得恙甚重破关侍奉不久过世尚复至金粟结夏予礼觐尚留予领众为教授尚应天童请金粟乏主尚意属于予随命朱柏台费孝廉等坚请三次余皆不诺后子谷蔡居士痛哭坚请余领之交过三日忽发眼疾力辞去上秦山住静越三载赴嘉禾和石孙居士请住东塔进院日众请上堂予力辞秪为众说小参三稔毕谢院事复上天童省觐尚仍命为侍者一日天雪尚问好雪因甚不落别处予曰秪为大地无寸土尚曰既无寸土毕竟落在甚么处予曰前山与后山师亦然之后命知客一年冬辞出山掩关尚出二题一曰灵苗秀巧动止俱妙二曰根本庸粗举措乃孚授予曰能作义理禅二篇许汝闭关予蕴之旬日莫能下笔一日随众出坡因冒风疾熟睡单次忽得题意即起构灯信笔而成明日呈尚尚阅毕云太明白了予曰犹恐其晦也尚曰存之次日辞出山请题顶相尚曰汝自题罢予曰某题是某底尚即索笔亲书是夜三更尚同侍僧玄玄扣予寮门予启户尚入坐曰汝年四十七三年关满恰是五旬老僧许汝随处开堂予曰和尚虽是慈悲相许某自量力可出福缘不足则不出也福缘颇足量力未充亦不出也必候两可方出尚笑然之遂拜辞往武原陈仲修家庵闭关明年秋尚因事出山至苏宁波海道持书请尚还瑞屏顾居士亲送入山路转嘉禾尚患腹疾履素黄居士请留家园调治予闻特破关至黄园值尚斋次命侍僧曰教大家莫散咸集花厅上众集尚执拂而出整座而坐举拂曰浮石我用不了底付汝为众去予曰某何人也敢当斯任尚曰知汝持重不必过谦予拜而受之履素对尚曰弟子昨夜梦见小园池中开五色金莲不知何瑞乃应今日在此付浮大师岂不异哉众皆闻而惊喜是冬即应当湖青莲寺请次迁普度今往报恩此予一生之丑拙也本当自掩因尔众恳不能讳却用是忉怛至此惟愿大众莫效予之狼狈也众皆忻跃叹服礼谢而退。

　　浮石禅师语录卷九(终)
嘉兴大藏经　浮石禅师语录


　　浮石禅师语录卷十

　　嗣法门人行浚等编

　　诗偈(共计一百六十二首)

　　五言四句(计十三首)

　　龙池十景

　　禹门桥

为锁清溪水虹霓驾碧空游鱼如过此头角自峥嵘

　　娑罗树

禅林多古树绝少是娑罗殿角亭亭立心空绿荫多

　　中龙池

水静知龙隐山高暑亦寒乘时雷雨动变化入云端

　　分宾岭

道人绝迎送宾主若为分极目遥千里相看岭上云

　　白云岩

片片风难动玲珑若坠云几多人过此入眼不能分

　　避暑窟

石窟藏深处炎蒸气不侵凉风何日至飒飒动长林

　　试心石

块石悬空半云根万丈深未能忘我相到此尽沉吟

　　凭虚阁

奇崖构小阁时被白云埋拾级聊凭眺天风脚下来

　　伏虎石

怪石形如虎当途也畏人一朝能觑破从此两忘情

　　玉阳台(玉阳本名预阳以日出先照得名因字音相似遂误为玉)

朝登玉阳台上下一轮日俯仰万波红令人动心魄

　　丁堰往如皋

联舟风送稳天晚趁晴和行尽千株柳如皋路不多

　　大林五旬

一片清凉地大林为所依从来尘不染何用更知非

　　送白岩

不惜灯前别何劳订晤期但依松竹老远隔未曾离

　　五言八句(计十三首)

　　赋茎齑庵

浊富人多竞清贫世见遗只知千石酒谁顾一茎齑道向淡中得诗从闲里思二途虽见彻取舍贵能离

　　次答蓝田叔(用古韵)

崔白登山暖头陀入寺寒昨朝千嶂雪今午一溪湍冻解承和惠情忘仗力参人心多好智谁似石头顽

　　留别松陵众居士

依依解缆日握别病来慵身泛嘉禾棹情留旧隐蓬岩花空自玩萝月暗相通千里休云隔云开露碧峰

　　侍师过虎溪

不辞肩负锡且喜命随舟苍翠雨中树飞鸣水上鸠但将心并洽莫论事难周山色湖光里宁堪作浪游

　　宿云岫庵遇雪

高卧不成寐唯嫌衾尚单几翻炉内火频压枕边寒窗色疑残月篱声谁折竿晓来山寺外一片白林峦

　　过祇园庵

一入祇园路迢迢直向前不经樵父指独往杏花天抱拙应忘世寻贤岂论年蓬门三下响打透竹篱边

　　过青螺庵

一村又一村过尽见篱门野路依然阔闲花元不繁雨添新水涨风起晚鸦翻若问青螺事波心印月痕

　　送鼓峰之径山

解瓢分碧涧冷处自能知未得同山住临行怨路歧崚嶒蛮石面屈曲老杉枝泉水声长暗云中听者谁

　　师住三仙众以诗贺次韵酬之

老朽多飘泊恬然了宿缘岂耽尘世欲犹寄海门天广惠前朝寺三仙昔日贤逢人恁么举离此别无禅

　　赋得有约不来过夜半

白日空闲放故将今夕期琪花难独赏珂月待联诗风响如敲户月移疑到墀三更空倚望不省竟何之

　　寄族兄

殊居无百里相见每更年自觉情疏淡谁知惜比肩鹤发成闲事童心了旧缘一条家里路须省快加鞭

　　次詹叔臧居士

于世惟甘弱干戈不用持失犹吾所贵得岂彼能遗道自情空着才因压众辞母烦他处觅只礼自心师

　　秋雨赴请

好日晴偏少贪程带雨过黄花庭赏未红蓼岸看多否极时当泰年高志不磨世缘唯我薄难免笑懡　

　　七言四句(计七十三首)

　　山居

一庵结构四山中面面芙蓉插碧空秪许野人歌白雪更无游客驻青骢

　　　　又

扫除轇轕坐山窗列祖因之建法幢大道本无取舍执初机习重要渠降

　　　　又

巢云野鸟下阶墀知我生台有法施渐近僧雏就手食一回食饱上高枝

　　　　又

抬头秪见白云飞舒卷无心为发机尘点劫来何所住随风聚散竟忘归

　　　　又

烽烟不到此山居垦土栽蔬得自如时摘野花供佛眼清香满室袭人裾

　　　　又

霜飞木落孰无吁道者随时却自娱黄独深深埋粪火不知山雪压吾庐

　　　　又

山深午夜不闻鸡暗揣人间梦不齐谁得此时能自醒转迷成智不劳提

　　　　又

居山岂是把头埋要把工夫自己揩一得此心渣滓尽纵横三界了无乖

　　　　又

山居无主亦无宾清理田园亦认真身寄阎浮如旅泊肯将梦事较疏亲

　　　　又

一身谢事似浮云云去云来莫与群不用安排延岁月径松窗竹自成文

　　　　又

终朝默默坐蒲团涧水山花代我言不识此时谁领悟顿教直下息心猿

　　　　又

屏绝夤缘梦亦安山窗帘卷看巑岏不愁贫到无衣食荷可为衣松可餐

　　　　又

徙倚门前只见山层层积翠隔人间吾生居此非图静要养天机出等闲

　　　　又

山居无事学栽莲看取花开盛夏天一阵好风池面过清香送到鼻头边

　　　　又

门外漻漻水一条参差榆柳夹溪桥过桥饮水眠云去不厌风吹树上瓢

　　　　又

莫道山厨太寂寥客来野菜作佳肴天生一种真滋味嚼著令伊不肯抛

　　　　又

独行独坐意何豪圣见凡情俱已消日夕闲闲无所事逢场作戏似儿曹

　　　　又

不觉山翁发已皤闲消岁月在岩阿柴门绿荫啼黄鸟一段天机会也么

　　　　又

乱云堆里我为家绕户寒梅岁岁花坐对清香消瞌睡不知人世换年华

　　　　又

闲携竹杖步高岗远见车尘乱夕阳富贵目前谁不竞到头输我善修藏

　　　　又

野鸟关关弄巧声山床犹未道天明窗前积翠翳朝日不是耽安懒惰生

　　　　又

万缘无染始相应拟重些些便不能取舍两忘方契道顺吾取舍可分灯

　　　　又

绳床不动坐长林细听枝头自语禽恰是老僧谈不到好从彻证祖师心

　　　　又

山居道者没虚谭截去浮词住冷庵信重一言追年布生全五语效瞿昙

　　　　又

野草闲花蓦地拈毋容拟议涉廉纤造车合辙从来少为道求人自要严

　　　　又

烟云抹过老松杉一轴丹青卷入函妍丑不分消息断飞来燕子自喃喃

　　　　又

妙理玄言水泻瓶何曾用得一星星任他惹动天花落蚤力何能振祖庭

　　　　又

门前一径向云开万壑千崖脚下来行到翠微深绝处数声啼鸟唤人回

　　　　又

丹青描得旧时容挂向空堂觌面逢心境相融何所见黄花翠竹满庭中

　　　　又

闲看青山青几层短筇随步一身轻莫言此事沉空寂到处风光总现成

　　　　又

碌碌奔驰没了期不如归隐得便宜山林一段悠然意未许寰中达者知

　　　　又

心空事事皆无碍日用何曾不现成野叟尽情言不及山禽啼处太分明

　　　　又

岌岌峰峦四悄然就中别是一壶天现成祖意无人会写作山居诗百联

　　夏日送雪窦和尚还山

蓬门深掩为谁开雨歇黄梅法驾来瀹茗正堪谈契阔匆匆冒暑又南回

　　　　又

雪顶髼松惊老颜同参能几导人间东南法道惟兄振携杖应须归故山

　　次佛慈禅师蜜蜂五韵

一年活计在春时李白桃红尽采归众口嗷嗷何所倚岂贪游戏向空飞

　　　　二

穿花过柳快生涯趁此春光采入衙两腿酸麻安敢息只愁天雨未回家

　　　　三

同餐同作又同时去去来来不断飞义气十分成一伙人能如此快心脾

　　　　四

正逢三月好风光努力营为日夜忙采满花心应足食隆冬天气自相当

　　　　五

君臣道合众和同少有参差便不通彼此掉头施冷刺难教伤处不流红

　　赠既明禅人

劫初收得光明镜蕴在灵台方寸中若也一锤都击碎是非形相尽皆空

　　赠慧幢禅人

掀翻般若悟天真闲卜幽居远世尘不动舌根浑吐露从教花雨自纷纷

　　送德合省亲

秋风吹汝上归程我有何言赠汝行明月杖头能着眼面痕端不负娘生

　　落梅

零落枝头春已穷或沾泥上或飘空莫言桃李多颜色尽在东风几日中

　　　　其二

才见东君嫁玉真恶风毒雨妒来频莫愁香色消磨尽更有枝头无尽春

　　登烟雨楼

买得扁舟度上楼远烟浮碧水悠悠凭阑有意何人荐忽见沙边数点鸥

　　　　其二

石级层层仰面看野花无数雨漫漫客心尽向波心泊只恐朱颜不耐寒

　　　　其三

湖鸟湖云尽悄然何人得意晚楼前看来个个皆游客谁得凭栏到暝天

　　　　其四

徙倚楼前见远村烟花雨色混无痕时时变换湖中景白鸟飞来不厌繁

　　登军山

杨子江边石一团谁人错指唤军山若非野衲藏修上鹤冷云孤孰往还

　　　　其二

海水周遭路不通恍如蓬岛在波中若非买个渔船渡那得亲闻顶上钟

　　　　其三

危危卓立乱波中尽日寒当八面风振古如斯常不动性情恰与道人同

　　赠雪炉

道人举步绝无踪不与时人行处同焰起红炉消积雪谁知雪积焰炉红

　　赠百峰

顶笠腰包到石鸥劈空一棒若冤仇峰头百朵通皆占恰落寻常第二头

　　天台老僧乞偈

满头黑发已成霜何事区区下石梁不是住山心不了秪因未了度人肠

　　体素乞偈寿乃师圆朗五旬

一段孤光照刹尘刹尘圆朗孰为尘从来寿量原无算谁道伊师五十春

　　示慈音

万象之中独露身鸟啼花落尽慈音不能个里承当去徒用工夫向外寻

　　送聚之游黄山

七十二滩一客舟上崖不必问徽州白云成片风吹散三十六峰多露头

　　　　其二

怪松怪石两争奇如此黄山谁得知他日吾兄停策处春莺也要索吟诗

　　送一拙归径山

白云堆里冷难辞炼得身心百不知试问凌霄峰顶月何人先见上松时

　　送初弟之吴门

折得梅花满袖还春风吹上虎丘山为余问取松头月谁是生公昔日颜

　　送林野和尚赴请

数载参随太白山神珠莹净绝追攀万松关里春雷动草木昆虫尽展颜

　　送僧

离离黄叶满山秋干木随身信步游踏得故乡田地稳清光照彻万人头

　　答偶僧居士戏题蝴蝶入窗

才过西园又复东穿花戏蕊兴无穷谁教误入闲房内纸上寻门卒未通

　　　　其二

逗入窗棂作网罗仓忙求脱奈情何趁时敛翅凝神去应发天机透露多

　　扇语

出入从君秪半年面皮妆点也徒然愿存他日思今日不自轻抛鼠粪边

　　示熙凡居士

静把浮生世景看有谁能保此身安寻常阅遍古今事宠辱忧欢几万端

　　示永侯居士

拜相封侯身世雄百年富贵刹那中何如修省祈真悟顿使多生业性空

　　咏萱花

任他桃李斗芳菲且自藏头静养机直待一朝时雨至满身披出赭黄衣

　　示本源居士

本来自性天真佛不假修为向别求但要寻常无愧已自然处处彻源头

　　赠勇莲老禅师

握别盐官二十秋知公白发已盈头炽然重整参寻念世上新添一赵州

　　示习之顾居士

一点灵机触处陈百工技艺习来纯龙官虽具千般宝采者须求如意珍

　　示玄颖朱居士

寻常日用占机先拟议相违路八千但得此中亲荐取寒林仍旧百花鲜

　　七言八句(计六十二首)

　　日中食

望烟乞食向前村出钵平持立近门但得一餐随厚薄便收双足度黄昏不徒磨我骄奢习更要知人荣辱根人世尽缘谋食苦眼看汤火竞头奔

　　树下宿

远承遗范宿林墟午夜悠悠得自如细草成茵趺坐软野花为帐梦魂舒微微月出悬枝后淡淡风来动叶初为省长安珠履迹陶然于此绝踌躇

　　粪扫衣

净洗堆头搕　尘丝丝寸寸惜如珍缀成一片浑无破衲就千针胜却新披出不愁风似箭拥来偏觉暖于春任他寒暑忘更换愈见风流道不贫

　　腐烂药

为道忘躯固有因幻形扶得道方亲饥来钵有施贫食病起囊无买药银他弃残渣仍细拾我投宿疾可轻身苏通不假岐黄手人我山空效自神

　　参金粟本师密老和尚

日脚垂来雨脚收几村晴树引孤舟问津曾未迷前路到寺疑如见昔游桑鼓远闻金粟外海光直射石鸥头幸生斯世逢斯老得入拈花第一流

　　随师入闽赴黄檗山次叶台山太师韵

一回溪迳一回盘黄檗山开地势宽云过岭头空鸟道水莹涧底逼人寒神珠久隐狮林下化日新悬麈尾端负锡不辞千里外草头祖意指人看

　　　　其二

客棹南来兴不穷青山两岸一帆风冲开巨浪鱼方现划破洪涛景亦空竹色溪光相映绿花明霞灿各成红随师岂浪奔州邑欲把心宗播海东

　　　　其三

乍入山来天尚阴雨侵瓢笠度崎嵚灵渊水泻脚边去佛座峰高杖底寻绀殿已藏林树老疏钟曾共海涛沉无缘此地何能到到此毋劳更觅心

　　天童十二景

　　太白峰

群峰难学此峰灵未雨先云信可征自有龙潭通海脉更无鸟道引人登崔巍削出空中骨攀陟争来象外僧天上长庚今在是放光如雪荫千灯

　　龙隐潭

闻说神龙隐有年水深潭静竟茫然一沤灭处消空界点滴兴时润大千头角藏来从未露风雷频起绝无缘抱珠默养休光在赢得山灵世上传

　　万松关

截断红尘松作关层层夹立递分班涛声乱落高低路翠色晴连远近山万里鹤归兴有托五湖僧到动忘还世人不识从兹叩匍匐何途入此间

　　玲珑岩

翘首岩前接见新白云四出一嶙峋粗顽偏怪能生窍穿凿尤奇不破真化士涌空身出眼飞猱伏窦石窥人松声竹色相呼映灵洞宁容虎豹蹲

　　活眼泉

石上涓涓一眼通不知流出自何从隔林听去声疑雨到涧看来势若龙万亩山田分可救千村烟火汲能供曹源一滴真相似落在吾家用不穷

　　狮子柏

庭前老树忽颦呻踞地撑天欲验人枝叶枯时看骨力爪牙露处识根因风来抖擞生灵籁雨过髼松占好春狐兔绝踪纤草尽茏苁特出赵州身

　　万工池

一方碧玉印门中开凿当年动万工头上有天沉作底地中生月走如空深山草木如经雨古路尘沙不起风涤腻洗愆曾未吝几人于此露心胸

　　清关桥

漫延松迳到清关顶笠腰包好息攀古柏两行中截断深溪一带接潺湲掠虚水燕双飞去吠实山猱独往还桥内不知桥外事且遗尘境入青山

　　钵盂峰

何人掷钵踏空行化作孤峰得此名尽地托来犹尚重普天装入岂能盈有时出雾疑初展镇日藏云似失擎我欲借来常乞食好烦飞下一囊盛

　　锁翠亭

未到但知亭锁翠到来方识翠含亭孑然鹤立浑无倚忽尔云归若有扃清冷石泉堪掬漱虚徐林籁可凭听凄其风雨何人过独有叮叮殿角铃

　　祖印崖

不惜悬崖举似君祖师心揭万重云鸟章龙篆苍烟合汉刻秦镌碧藓分点画未彰先有印阴阳已判尚无文丝毫错误终难契九上三登不厌勤

　　问水石

水石从来不共谋石常镇静水常流石根偏向水边出水势争归石处投决决长年浑未息颓颓终日独成幽相离相合缘何事突兀临湍问得不

　　即事

满岩桃李别人间秪许幽栖道者攀翠峤插空无鸟度苍松匝地有船湾昔人居窦消贪暴此日藏舟息冥顽祸福信知非外召且将末路寄春山

　　　　二

避暑无如傍柳阴幽居水阁孰相寻凝然独坐凉生案莞尔忘言物会心荷小易撑一叶艇林深容宿四来禽此间莫讶真深邃更有人家住最深

　　　　三

群峰叠叠势争雄几所楼台隐树中一带断垣闲菊迳半空飞瀑乱松风呼童石上寻芝草问路溪边见野翁知有别峰最高处暂容老衲得相通

　　　　四

闭户垂帘却畏寒炉添榾柮始相安已知入谷尘嚣远岂识登山途路难雪后看云迷草树雨中听竹杂风湍逶迤曳履云根上声色迢然耳目宽

　　友人过访

依依杨柳绿成丛取次桃花烂熳红深掩柴门谁剥啄渐回春梦自蒙眬枝头好鸟来窗下天外孤峰落槛中几度东风吹独坐今朝石上诘诸公

　　客舟夜雨

举棹刚逢夜雨侵风声和叶战溪阴远随渔父寻归路历尽烟波见客心红蓼汀边栖鹭湿白杨堤畔卧云深世间总是荒凉境好向江天放意吟

　　送僧之越

草鞋结束即飘然踏破前村几里烟满目青山开越地一林黄叶落吴天探津自买云边棹得句谁闻月下舷知尔面前山水别不将到处作三禅

　　送僧入山

雪里相逢话竹边离歌又动柳堤烟生前再会宁无地别后添愁自有天杖拨乱云知路迳笠移明月到林泉素怀未必还山慊谈及人间便不然

　　送云藏住山

南北东西走一场竟将瓢笠入山藏芒鞋踏破参方眼布衲披回济世肠英气却成寒谷彩道风偏和野梅香万松林里云常满不必频频掩竹房

　　送等呆住径山

行尽双溪筏不通杖藜登岸即山中间时常识云兴处忙里偏闻鹤唳空头发养长成稚子身心炼得作衰翁呆师没点安排力出语应如谷口风

　　寄讲师

一局楞严事若何躬惭淫席扣禅那因无静默真修力尚有多闻狂慧魔爱见不生因克果心言俱直水同波欲询大觉初方便一喝临机细揣摩

　　答可参座主

兀坐寥寥想旧容犬声忽尔到庭中去时曾指春堤约来日当看秋蓼红满径菊香生客思一林叶落露家风直须截舌还能语拨转宫商调自同

　　过尹山礼永隆禅师塔追次

皇明太祖韵

道行高标千仞松便将烈火显真功多生积爱谁能舍宿世良缘岂偶从一片栴檀香世界两行血字动皇宫信非般若薰修力怎得莹然出色空

　　西园赴约

湖水湖山路正繁不辞跋涉到西园当年招隐曾相许此日探幽践昔言近水遥山相映带长林丰草绝攀援敢将丛席都抛却曳杖从兹隐石门

　　偶僧居士以诗章见惠书此答之

佳句咿唔口不离恍如春酒泛酴醾不由警枕揩磨力那得挥毫立就奇卫玠善谭深自愧子平绝倒有谁知从来名下无虚士往往闻人说项斯

　　赠明岩大师

片帆高挂向吴来湖水弥弥眼豁开风送白云笼古寺鸟衔金粟绕香台道全不碍魔来扰祸尽应知福自回毁誉两忘堪住世一轮明月绝尘埃

　　示讲主

从来不贵说为行默默还须履践真旷劫尘缘应自净等闲习气莫容侵一条脊骨如金铸百折衷肠似铁淋造到言穷辞绝处再来吃棒与安心

　　次韵答叔鼎沈居士

寒灯午夜火犹清照著令人彻本生光影门头休驻足色声丛里好撑睛不须他处求分晓但向其中了识情山野为公重指月棒痕突出玉蟾明

　　挽夹山林皋和尚

分襟角里廿余年远隔溪山思罔然将谓同条常接麈谁知一箭竟离弦踏翻幻海升兜率剔起真灯续正传顾我寒林孤吊影何时重见火中莲

　　挽福严费和尚

太白峰前别有年竖幢吴越共南天正期退老还携手岂料翻身蚤息肩林鸟变声啼不辍野花作色落还旋虽然赢我一筹去他日纲宗孰定传

　　挽永泰模公法侄

去年留得老僧来周折殷勤见大才自谓百年灯有赖谁知一夕事都灰青松雨折伤巢鹤白雪晴飞痛岭梅叹息祖庭贤已隐云堂何日鼓重雷

　　张公洞

张公昔日居崖穴爱选峰峦布室中遗迹有轩丹灶冷迎宾无路白云封高低巧设悬空石起伏深藏走地龙始信仙源在人世到来何事觅无踪

　　玉女潭

青山叠叠树丛丛玉女何缘隐此中潭水一泓澄似镜野花无数映如空只因清冷遗珠翠长得风流伴竹松渴鹿趁来随量足年年深浅底相同

　　仲春大雪

寒衣才减复加身头帽仍添一幅巾窗上乍闻声飒飒屋头已见白鳞鳞腊中到地方称瑞春半飞空秪益颦惟愿苍天息灾眚忍于斯世苦良民

　　答太平庵同尘禅人

六十余年混世尘为寻知己历艰辛乘风欲作投林鸟破浪欣逢出网鳞狮窟正宜留象迹鸡园且喜绝狐身门开合辙非容易唯仗悬崖撒手人

　　答圣月钱居士送入天童之作即次原韵

祖庭主法责非轻投老何堪任大名自分山樗宜退守敢烦国士远相迎就途正怯三冬冷驻锡聊安一众情太白依然云外耸到来最喜是天晴

　　过芙蓉庄访钱牧斋太师

柴门流水杏花香绝胜当年绿野堂一代经营真事业片言嬉笑即文章非因避俗居东海且为怡神对夕阳放鹤养鱼闲不了乐游原上望晨光

　　赠刘启明居士

性天忽尔识云收独露蟾光皎似秋乍见眉痕悬碧落还看镜影堕清流从教太白抛双手一任南泉纵两眸午夜和盘都托出几人于此悟根由

　　赠髻珠严公

浮世光阴若水流霜花不觉上人头还丹好向真金炼优钵须从烈焰求髻上一珠非易得掌中滴乳岂能酬直须吐出如山岳亘古凝然事始周

　　寄湛渊耆德

道眼精明学有师自甘长隐掩柴扉但教一念空情界须信浑身在宝池定起倚阑观菊处闲来俯槛听泉时头头尽契天真妙不用从人觅指归

　　赠医士

知公久抱活人心筑室多年指杏林入市悬壶因病发还山采药拨云寻往来子母无心计配合君臣用意深树德传家持此术灵枢注就作规箴

　　山居

一从孤迹寄虞山赢得遮头屋数间生死翳空双眼净是非机息寸心间懒拈柏子酬僧话独对梅花破老颜更喜白云如有意几回飞去又飞还

　　　　又

放下乌藤懒出山山中无事涉尘寰投巢野鹤穿岩窦借榻闲云拥竹关半卷残经完月下一声清磬落松间溪光草色全身露不假黄金铸面颜

　　除夕

一炉松火伴山翁坐到三更候岁终短发数茎强半白疏牙几个大多空年华易见更新令人面何能驻昔容不向有无寻活计杖头花发用无穷

　　游善卷洞

五色相宣迥异常昔贤曾向此中藏看来突兀疑蓬岛听到潺湲似石梁觅路已征张祐句寻踪未裹宿春粮早知龙壑深无限着屐探幽抵夕阳

　　善权寺志感(有序)

　　寺以洞得名后更卷为权相传自齐梁间开创有雷书偃柏之异至今犹存惜乎法席久虚屋址半为魔民割据因而赋此。

丹雘楼台绝比邻几多灵异出崚峋山开帝主称齐武柱记雷神识谢均将谓完全归法化那知强半属魔民令人睹此生惆怅偃柏埋头亦动嗔

　　题古仙庵

欲访仙踪何处寻一庵隐入白云深遥看石虎途中踞细听泥龙木里吟药杵有声迷雾草丹炉无火覆烟林谁知即此人间世却望辽天朱顶禽

　　赠杨总戎

寓形随迹泊西东总在乾坤化育中秉钺麾旄能事毕寻山问水世情融卜居避地希高尚转位行权镇乱风静里豁开空界眼挥金振起梵王宫

　　答南广和尚遣候次来韵

莫春风雨日频来新塔眉头难打开契阔未能伸寸楮惭惶秪为乏长才庭空那许栖凡鸟心冷常怀入野梅惟有同门老兄弟殷殷寤寐几多回

　　寿人六十

天气晴和晷运长花开红树映华堂长生烟袅金炉篆不老浆浮玉斝香乡里争推鸠作杖儿孙齐列雁成行衲衣林下无何祝愿采松枝一寄将

　　寿人七十

两颊朱砂色更鲜谁知杖国是今年松筠自茂冰霜后金玉应成天地先绿水青山移白眼黄芽紫雪出丹田漆园椿树何堪羡秪说春秋有八千

　　题眼镜

老眼昏花无可商幸逢一物出西洋只知去翳无真法岂料添明有妙方额上带看分早白面前失视乱青黄拈针不假求穿线运笔何忧写隔行助我临轩翻细字好将钿匣自珍藏

　　浮石禅师语录卷十(终)
