嘉兴大藏经　三峰半水元禅师语录


　　序

　　三峰半水元禅师受尸罗于石谷吾侄得印偈于大吼吾兄实双桂先老人嫡孙也偶惺然禅人于辛未冬来华岩结制时以机锋相触虽无来历亦似有胆老僧痛与一顿撘却不录忽又入室自欣所以悔见予之晚云受三峰记莂乃出所录稿请予正序予喜其忠而义孝而公遂不辞为之正见其编中有颂三关语本色快畅可录遂前后刈蠲仅存其可传者一十二篇并为之序。

　　时
康熙辛未岁花朝月补天日也华岩玉老僧识
　　　　　　　　　　　　法弟不厌代刻。

　　目录上堂(二十则)小参(二则)茶话(一则)机缘(五则)颂古(一则)印偈(十一首)杂偈(二十二首)

　　半水元禅师语录

　　门人光深等编

　　康熙丙午冬云海罗公相廷朱公等请就本院开炉上堂拈香祝圣毕末后拈香云此一瓣香爇向炉中专为现住荣县鼎新堂上传临济正宗第三十二世上大下吼本师大和尚用酬法乳之恩上首白槌竟问答罢蓦竖拄杖云七尺粼[巡-(這-言)+(皴-皮)]鳖鼻蛇云腾宇宙瑞三巴条条穿过人无见捡点将来未到家撺下拄杖喝一喝上首结槌师便下座。

　　上堂发元请制此心良三七长连九定香坐到辰朝并午夜索钱库下买生姜。

　　上堂言如箭急掌威狞师象声哮野干惊珍重四来安稳坐劈头白棒岂无情。

　　天柱居士请上堂以坐具搭右肩至座请又手作女人拜乃升座云庭前白日长冬风送上堂喝退三巴木棒分午夜光应须高着眼惜取谢三娘。

　　上堂僧问万法归一即不问如何是青州布衫师云千手大悲提不起进云问处分明答得亲师嘘一声乃云日日上堂道不信时时说底耳边风卸却袈裟归旧位来朝迎送又还通。

　　上堂僧问如何是戒师云稳口深藏舌进云如何是定师云知机到处安如何是慧师便打问金龙出现时如何师云云从风随僧便拜师乃云有问有答庞老笊篱无问无答三平木杓且道者僧恁么问老僧拄杖恁么答还是笊离是木杓良久云莫教挨落崖前石打破下方遮日云。

　　云海罗居士请上堂重重挝鼓聚风云搅动鱼龙喷浪惊竖横短棹人皆赴登者须知不二艇招手云赶船底快来拽拄杖下座。

　　佛成道日朱居士请上堂一棒一喝当下领略一机一境觌面相呈者事且止昨夜瞿昙眼挂当天乾坤皎洁今日朱公母难得此良辰供佛斋僧请法延龄有何利益万仞峨眉柱拈来作寿山。

　　上堂单提白棒播宗风铁额铜头孰敢逢打破虚空如粉碎雪流大地溢江东。

　　上堂频登楼阁坐行正令莫将泥弹子唤作破沙盆靠拄杖下座。

　　上堂三峰山里日初长一段清晖喜法堂助我也无些子力扶持拄杖太郎当。

　　解制上堂百日期圆有始终莫轻语默快相逢高卷幔　随取便解开布袋合狞龙截断千差无异路抬头万里有同风谙时走遍还来此再造阳春辅化崇元宵后值雪亨如万公为子脱白请上堂昨夜山头堆雪今朝银树玲垂楼上洪钟大扣堂中挝鼓如雷拂子倏然　跳拄杖入手扬威虽共一时机发凭他百世光辉神通妙用不是格外提持亦非亨如饭僧设供老僧特为启迷喝一喝云心生大欢喜自知当作佛又召悟圣云却帽脱鞋返本宜赤身无碍亦无丝从今放出三门去远续人间第一枝。

　　上堂瞿昙今日示现三峰受请上堂虽是家无二主要且同条共贯蓦以拄杖作此[十○]召众云者是我释迦老人初降王宫周行七步目顾四方夸经卖纪旁若无人所以遭人捡点自讨其辱今日光亨请老僧登座秪得依样裁夺买帽相头与居士安名取讳光辉佛日喜美同流且道文不加点作么生庆贺翠秀千株柏吟风一样松。

　　胤鹏杨公为父母开奠请上堂炉烟久冷未堪严剔起眉毛又复然今日为拈香一瓣全仁全孝裔绵绵陈居士请上堂昨夜瞿昙现瑞星今朝座上偶传心眼亲何似手亲好达者应知无二身所谓释迦见量不同三峰用度各别且道三峰越格手眼在甚么处敢尔自许七十余翁乍入场休将者事抵门墙就中若要深委悉只贵闲忙自主张。

　　云海罗公荐严请上堂天得一以清地得一以宁惟有三峰无可得直拈拄杖荐往生大众还见么卓拄杖三下云六根才动被云遮一念不生全体现。

　　佛诞张居士请上堂一声　地许谁知七步周行自强驰指天指地施巧妙全收全放甸邪畿。

　　为罗孝廉封灵小参当年荐妣请升堂愧致于今两鬓霜觌面仰观挝毒鼓云中铁笛对谁扬。

　　住兴云禅院光祐请上堂世尊睹星悟道别峰挝鼓升堂明人不作暗事都卢一棒谁当有不顾危亡者出来与兴云相见良久无出者师云别峰自己承当去也作痛声下座。

　　小参大众入堂三日个个吻嘴面壁秪须顶门具眼必要脚跟点地三峰者里无禅可参无戒可持即今法令当行试问诸公道得也与三十道不得也与三十试道看数僧下语皆不契维那出师便打那云桑树上着箭柳树上出浆师又打。

　　除夜小参人间世事忙如箭独我山中无所为昨夜俄惊闻爆竹也将铁笛慢敲吹。

　　茶话举盏子示众云云门糊饼赵州茶会吃莫教动口牙若有一人打湿嘴罚油斤半付当家。

　　机缘

　　一僧参师拈拄杖云三峰有条鳖鼻蛇汝见么僧骇然师便打僧作卧势师云拖者死尸出去。

　　师问僧尽大地是个虎口汝作么生脱一僧云德山棒一僧云师子踞地一僧云泥牛宿海底一僧云鹪鹩栖林师云俱未在。

　　师问士人人有个影子因甚踏不着士云脚下无私师云犹有影在士云无师云汝眼何在士礼拜师便踏士云妙师云更吃一踏何如。

　　僧问师如何是出三界人师嘘一声僧伫思师云好与三十僧云谢师慈悲。

　　居士问如何是三峰境师云幽松联几树翠竹两三茎如何是境中人师顾士士默然师笑士乃拜。

　　颂古

　　　　　黄龙三关

我手何似佛手长短粪箕苕帚时时抛向人前不怕自扬家丑我脚何似驴脚游山玩水快活而今还不害羞逢人贯要伸缩我也有个生缘虚耽六十六年两处住持客作一条拄杖常肩不知何时交代得日安静打眠

　　印偈

　　舌端光长

一个舌头软若绵逢人笑傲善言诠今朝任尔江南北箬笠云瓢到处安

　　月朗光静

三上三峰扣祖机棒头入骨利如锥有时踢倒银山碎拄杖挑来事事宜

　　天目光昶

白棒通身千手眼提起令人心胆惊三峰今日亲拈嘱大都无处不称尊

　　霜峰光皑

林下相忘志已灰杖头拨转便知回因缘到处随安分自有云来共尔隈

　　万竹光盈

三峰放出个狮儿气宇如王踞地奇莫作藏牙露爪汉秦川一任吼声弥

　　至观光大(金陵人)

遇水逢山插影竿鱼龙收尽别寻滩酉卯逢寅龙马后一声铁笛振京南

　　惺然光深

遍历云山数十重无情蜀叟为君通直条楖栗亲吩咐独振滇黔播祖风

　　波生光荣(万县人)

千嵩捧起当天印万古江山普地擎即此握中随体用临机不让始称尊

　　苍梧光华

云到苍梧气象新等闲不与物同群从今派列三巴去叶叶联芳千古馨

　　一苇光真

一苇西来变作航云从龙马负图昌阇黎此去难遮掩到处逢渠慢鼓扬

　　云空光六

一花占尽遍天涯五叶联芳老更佳楖栗坚持亲手递逢人夺纵任周遮

　　杂偈

　　中秋

霜月流晖艳秋风送石床蒲团堪作饼玩尽有余光

　　寄白云庵长老

潦倒住山哥无孔笛堪歌虽然不成调吹送白云和

　　复谢相公

莫道无情尚有情开口何如闭口真知音若要达根本万里程途贵在行

　　寄丘相公

深山花倩喜丰姿葛碎寒添故纸衣饱笑杨岐栗棘饭令人细嚼也愁眉

　　寄非九相公

分明觌面若千山何事羁縻咫尺难可日携琴来下榻母惊赤眼不相瞒

　　寄何居士

与君相别两三秋不见音书问比丘已知路滑难伸足寄只乌筇作信舟

　　寄水月

旋来作客歉酬君懒打葛藤话未分莫道石头无火笑等闲击着便知音

　　丙寅岁戏赠罗生员丁卯果应经魁

书声不见上云山风卷文章数百篇还要老僧亲▆过管教来岁应秋元

　　示容维住中峰

恒岳中峰留不住南平川底去参禅直造云穷水尽处越江遥见数长天

　　本师诞辰

孟春客作走高梁得褫还家语话长盛寒雪际花铺锦遥上吾师一瓣香

　　寿苏相公

梅竹华封三酌酒炉袅东坡万寿香琴瑟满堂皆雅趣不知谁个可承当

　　寿韦心培

梨枣枝枝露角头千红万紫傲新秋夜来香馥人间世奉祝长春不记瓯

　　寿张相公

客秋遥祝金汤寿其辰唯爇一炉香虽无道况绵千古幸有公名达万邦

　　寿何相公

窘居不善赴烟村只自小城玩水云久植蟠桃三百树尽将荣祝献千君

　　示野川居士

疑情触发好思量只贵男儿当自强霹雳一声出世也千妖百怪悉潜藏

　　示永证居士

一脚踏翻漆桶快两眼如空露本人不必别寻关捩子吃吾一棒一条痕

　　示金居士养母

羡君恩爱重如山奉母寒温意确坚昨夜子规啼缘树声声飞达九重天

　　示一惺

念头才举便千差但得灰心到处家城市山林俱不异吃些淡饭是生涯

　　示敏然

穿衣吃饭家常事运水搬柴非外缘拟涉思惟千万里咄逢人不得错举

　　示自然

挖断山头虚费力踏翻海岛益空迟三条椽下卢都觜自然得个好便宜

　　示不喏

盲龟跛鳖解逃禅可笑身微难上天莫道老僧良贱尔驴唇马觜不堪传

　　示一苇

放出三峰铁牛踏翻海岛鱼浮收来只在一栗何须向外驰求

　　示语峰

窥破中天无二顾舒开柳眼见霜眉青颜莫被云遮障且去此山作住持

　　示波生

师徒廿载共寒灰一片心基付尔培说莂未扬家底句高提祖印照庄杯

当年愤尽心血道者令人结舌分付一条乌藤留待三峰应接

　　赠天敏法孙

瓢笠云山度锦江穿山透岭慢行藏草鞋踏碎莓苔石无限春风带露香

　　示笑梅玄孙

夏不排窗自取凉频拈松拂壁秋霜珍重铁心梅行者有时拓出验诸方

　　示大有玄孙

当年会侍狮子座今朝喜踞象王床阇黎卜破三更月切莫逢人道是霜

　　示笑石

三丈日高疏起眠时勤客作一竿烟闲携篮向桃园里满袖余香枕黑甜

　　示天敏

分明觌面别无真放去收来亘古今不忍当人轻触碎原全勿负老婆心

　　山居

不会佛法不会禅饥来吃饭饱来眠睡到三山红日出客临无款示粗拳

　　师于康熙三十年岁在辛未前七月初二日未时示微恙召众分剖常住讫举笔书偈云

三十年余饭店开而今欲罢待谁来笊篱捷尽无些▆撒手归家稳蜜胎(书毕端坐而逝)

　　水元禅师语录终　　　　　　板存楞严经坊
