嘉兴大藏经　天王水鉴海和尚六会录


　　水鉴海和尚六会录序

　　从上祖师递代出兴师师授受莫不资承师力提持策引脱去知解机辨纵横皆是师之提奖而然也是以白云端和尚曰今之学者须假悟始得悟了须遇人始得斯乃警诫学者之要言也然衲子资性各自天成不假策引而能开悟或乘愿力而出兴于世机智现前但藉师名分而行化不费师之盐酱者盖有见确悟真得师乘之机用而发扬之所以遇人也衲子资禀之非同不可以类推者矣如天童悟老人中年脱白始自铜棺彻证大地平沉宿智现前不假师力虽受禹门传之嘱迅机横纵传亦不能挫其锋此则资胜于师者矣如径山容和尚早年颖悟彻证心源九载云门未悉所怀后参悟和尚於越之吼峰头颅击破脱去碍膺如龙泉出匣当锋莫犯所以遇人也独冠敬和尚参悟老人于天童咨以不着佛法僧求当何所求悟便打相依数载未得契入及见径山容和尚钳锤之下彻透根源后于出世凡接衲子酬机捷疾莫可婴其锋岂非得遇人之效也水鉴海公其有宿禀之资二十脱白初游讲席凡教乘典集一经御目便能宣演体究性源划然开悟后嗣独冠敬和尚始从同事径山容老人逊志辅敬弘化不费腕力得此胜嗣亦前缘之不可测者矣然公之出兴于世皆宿乘愿力为法忘形每念宗风衰谢法弱魔强特为排难斥非戊戌始闻法铁佛次辟天王寺复兴黄龙地藏丙辰武林藩台士桢李公传檄嘉禾尹崇兴卢公以公语录十卷送八楞严随藏流行又遗文卢公及武原令素仁张公请住金粟广慧寺次迁栖贤六座道场天王悟故址勉力复兴不胜劳惫公之任法弘宗不顾危亡讵非愿力使之然欤庚午夏复以六会余录并前所刻再订合编二册余展阅之其发扬宗要言言见谛不唯克绍先猷堪为后昆之法式是以为之序。

　　康熙二十九年庚午六月望日古杭太璞山东莲寺鸳湖古风行然题

　　水鉴海和尚天王语录序

　　刘经臣明道篇曰世尊拈华而妙心传于迦叶达磨面壁而宗旨付于神光六叶既敷千华竞秀分宗别派各有门庭荆南天王禅师自贞元元和间振铃鹤泽卓锡荆湖于时荫法云而曜慧日靡不出火宅而濯清凉迄今智炬虽微宗风不坠昨入天王古寺得瞻水鉴和尚乃知天童法裔逼真临济儿孙时丛桂飘香特举无隐公案几如哑子说法木人对语嗣后读其语录恍然顿悟因思古德接机传心谕法或瞬目扬眉擎拳举指或行棒坐喝竖拂拈棰或夹矢持叉辊毬舞笏靡不脱尽筌蹄直指机要以观今日师之指点全体机用所谓一马蹋杀方知狮子窟中梅子熟时谁识莲华座上吹毛剑条条血痕涂毒鼓声声刺泪义味俱亡中边甜彻当下透脱溷地圆成读斯录者自有醒焉余日坐烦恼障中正恐鞭鞴难施若谓打鼓弄琵琶愧是钝汉。

　　顺治十六年己亥上元日
湖广荆州府推官叶南生顿首拜撰

　　水鉴海和尚天王语录序

　　贞元元和间人间佛理悉显宗风唯楚灯钵犹盛微直挺生其际钟湘泽之灵者也一时荆湖鼎朗之间晃晃灯明如天王天皇龙潭药德夹山诸方狞龙香象授衣付钵者遂如日如月如星灿五叶儿孙几半天下矣嗣是以还载微载着似以楚俗不勤修证不爱碑版而顿迷失之致令天王之裔尽属天皇遂成淆讹向与报庵庵主东旭诸禅偶一考证慨然有如许儿孙犹迷却祖父之叹夫卷册易淆山水道场难没即今天王城西天皇城东以别则十里而遥以确则一城而近况龙潭德山晃晃照人间者乎今天王耀灵乃得水鉴和尚辟开荆蔓中兴道场日提拂玄唱其间于时法豕豚冲缁素云涌师为资权显实拔楔抽钉取合口犹尘者使人言下便见遂得语录若干卷念荆人昔时宗风歇绝失迷衣珠再举马祖之机用所谓不历渐次不假修持荆人信悟如天王亲承说法矣师以余际世变山中结茅将谓此事亦有依俙不知世变后田荒赋累岁洊军兴无如皮囊何愧摸此中鼻孔不着矣聊为序缘起若此。

　　江陵报庵王文南熏沐拜撰

　　水鉴海和尚六会录目录卷首序(三)卷一住荆州铁佛禅寺语录卷二开荆州天王禅寺语录卷三住扬州地藏禅寺语录开鄂州黄龙禅寺语录住汉阳栖贤禅寺语录卷四住嘉兴金粟山广慧禅寺语录卷五机缘佛事卷六偈卷七赞卷八题跋尺牍卷九行状传卷十记序告文祭文碑文附天王沙翁和尚纪略天王寺中兴碑记(二)

　　水鉴海和尚六会录目录终

　　水鉴海和尚六会录卷一

　　嗣法门人原澄等编

　　住荆州铁佛禅寺语录

　　师顺治十五年戊戌四月于汉阳受请六月十八日进寺。

　　三门泼天门户迥无阑任尔诸人去复还新长老到此又如何道信步施为多意气等闲蹋破上头关。

　　佛殿崔嵬古殿白云中觌面无私见大雄叉手不须重说偈一炉香散起清风。

　　方丈既到者里如何通信卓拄杖曰一条拄杖搅沧海令彼鱼龙知性命。

　　法座斯座高广斯道玄妙不遇其人俱为虚设今日要见其人么龙袖拂开全体现象王行处绝狐踪。

　　拈香此一瓣香枢机天地化育群品奉为
今上皇帝祝严万寿恭愿万邦归至化四海乐清宁此一瓣香荡荡乎民无得而名焉奉为阖朝文武天下官僚伏愿至人无己天下为心此一瓣香迦叶师兄得处只恐依俙诸方老师悟时未必亲切今日山僧脚蹋实地信手拈来奉为传临济三十三世前住湖州府灵山见居汉阳府栖贤独冠敬和尚用酬法乳白棰毕师喝一喝曰百千法门无量妙义一齐奉施了也若也不会不妨请问僧问法席荆南千古在今朝又见振宗风如何是夺人不夺境师曰渔翁醉卧芦华里如何是夺境不夺人师曰眼开不见旧山河如何是人境两俱夺师曰云封巴峡人踪绝如何是人境俱不夺师曰雨过巫山起卧龙僧曰料拣已蒙师指示开堂祝国又如何师曰雕弓已挂狼烟息万姓讴歌贺太平乃曰火云炎日烧晴空万象森罗汗如雨无位真人总不知铁牛夜半生言语今日分明举似君大道迥然绝寒暑所以不逐四时凋能为万象主包括古今而无去来含吐十虚或现大小人人本自圆成处处全彰万有不须此外更加求屈指三三原是九拈拄杖曰鞭起三圣瞎驴放出大雄猛虎临济德山立下风外道天魔错乱走荆南法道大兴隆皇王愿祝天长久结棰下座。

　　上堂丝纶垂处无他意一得锦鳞便自休破浪来早上钩无边风景任优游以拂子作钓势曰有么有么一僧出众便喝师曰拟钓鲸鲵沉巨浸却嗟哇步　泥沙。

　　诞日上堂僧问不问圣与凡如何是当人立命处师日石女着靴水上立进曰既无灭又无生因甚又有十月十二日师诞师曰木人携杖火中来乃曰自落阎浮四八年几回骨露又皮穿而今思枕幽碞上岂料天王业债牵业债牵来无限意拖泥带水接人天竖拂子曰还见拖泥带水处么良久曰相逢不遇调羹手孤负梅华又一年。

　　立职事上堂冷落祖庭今日复开相扶须藉好手敲唱全赖英才好手出也法苑丛中增秀色英才来也山僧舌上起殷雷济北宗风振荆楚马师暗地叹奇哉且道那个是好手那个是英才顾众曰对面不须重举似傲霜方见岁寒梅。

　　结制上堂此者开炉大约不似诸方盖是铁佛法席倾颓久矣于今特地冷灰忽焰实为希有虽然四大部洲人及鬼神佛及菩萨尽皆闻名远造此胜会扇炉底扇炉添炭底添炭以致同声而为歌曰炉鞴开兮望风来红焰猛兮绝尘埃圣兮凡兮俱不立更将何处着疑猜汝等还觉额上汗流么。

　　含石荐亲请上堂僧问红炉烈焰威风凛凛向上宗乘请师垂示师曰三十三天扑帝钟打刀须是邠州铁进曰是和尚宗是临济宗师曰千圣共传无底钵镇州萝卜重三斤含石出众长跪曰某今日请和尚升此宝座颛为先考生我之德莫由而报伏乞方便指引令其了明生死师乃曰只此死生本源天不能盖地不能载风雨不能侵欺水火不能毁坏历万劫而常然游四生而自在佛祖觑之无门鬼神测之难解赤洒洒净裸裸寸丝不挂只在汝眉毛尖上汝还见么含拂袖起曰如是则先亡超度了也师曰恩爱断时生死断阿爷本自不相离。

　　上堂道远乎哉触事而真圣远乎哉体之即神水中盐味色里胶青若也会得不离当处常湛然若也不会觅则知君不可见。

　　上堂离赤水以求珠弃荆山而觅玉痴狂外走与道何益卓拄杖曰会么好自回光直下看家珍不必从他觅。

　　上堂世尊不说说迦叶不闻闻青蛇上竹一种色黄鸟过墙无限情。

　　上堂章华宫内春草生章华台上柳条青翻思昔日灵王宅啼鸟落华无限情要见古今天地古今日月么屈原虽死家声在宋玉悲秋辞气清。

　　上堂庄周梦蜨于枕边可梦得见梦不见九成闻蛙于月下还闻得著闻不着鲁祖见人常年面壁是为人不为人赵州勘破台山婆子还勘得破勘不破承言者丧滞句者迷流支打落达磨齿至今天下不关风。

　　上堂四五百条华柳巷二三千处管弦楼随分受用天不管夜来依旧宿芦洲空荡荡任悠悠不风流处也风流。

　　上堂说得十分真不如亲见面要见面三月梨华白如雪五月榴华红似火。

　　上堂千圣共提提不起天下欲藏藏不得拈起拂子曰提起了复通向袖内曰藏住了汝等还甘不甘。

　　王学使至上堂一言见谛万派朝宗圣凡不二古今一揆若是识见依俙临机难免钝置不见昔日运使张公既为东林印可复谒兜率悦老被悦一拶通身不安忽然蹋翻溺器始乃浩然大悟说偈曰鼓寂钟沉拓钵回岩头一拶语如雷果然只得三年活莫是遭他受记来运使到此可谓香象摆脱缰锁狮子游行自在后来门户高天下士亦少许可者盖由此一番消息也今日学使相访又如何道选佛场中争及第心空直取状元来。

　　上堂世尊横说竖说说不着祖师东指西指指不着诸人朝参暮参参不着因甚雪峰道望州亭与汝相见了也乌石岭与汝相见了也僧堂前与汝相见了也良久曰莫把是非来辨我浮生穿凿不相干。

　　冬至上堂昨夜西风吼似雷今朝六出点空阶游人若未知端的剥尽群阴阳自来急荐取没张乖南枝暗地破银腮小人道消君子长一回赢得笑颜开。

　　复举僧问天童悟和尚如何是不动尊童曰此去径山五百里师曰天童和尚道振天下德尊今古顶门具眼起临济颓风所以接一机施一语令人脱体全彰而不滞于陈迹今日或有人问天王如何是不动尊向他道动也动也他若拟议劈脊便棒且道天王与天童是同是别。

　　腊八荆州太守至上堂不住皇宫向雪山六年苦行悴龙颜明星午夜忽然现两眼豁开不等闲举拂子曰明星现也汝等还悟也未若也悟去莫言此日为官易须信从前作佛难若也未悟肝胆此时须裂碎好看江上侍郎来。

　　除夕上堂年穷岁尽佛法无可商量但得平时田地稳密免教今日脚慌手忙北禅分岁宰白牛伎俩儿郎东村王老夜烧钱丑态不忘争似铁佛风味好一炉松火暖茅堂虽则如此别有风光且道是甚么风光欣欢兮饮觞幽兴兮吹簧聚首英贤知有幸今宵无束任猖狂。

　　元旦上堂僧问适逢一岁首天下喜年丰一番新事业不与旧时同且道春魁独占事如何师竖拂子曰一枝开也进曰凤历催回天地暖一枝先放岭南来师便喝乃曰尧风舜日共乐升平社舞村歌处处逢迎干戈偃息无为化巩固江山祝帝城。

　　上堂去年贫未是贫今年贫始是贫去年贫犹有卓锥之地今年贫锥也无真净曰香严与么道奇特甚奇特要且只知其贫不知其富洞山即不然去年富未是富今年富始是富去年富唯有一领黑黪布褊衫今年富添得一条百衲山水袈裟岁朝抖搂呈禅众实谓风流出当家▆曰香严洞山向者里说贫说富俱是徐六担版山僧这里也不贫也不富饥餐渴饮随分度也无去年与今年一道神光万境闲夜来梦到天宫里扭着梵王鼻孔尖虽然汝等莫道山僧说梦。

　　上堂世尊有密语迦叶不覆藏打鼓普请看人人面皮黄。

　　解制上堂僧问解开布袋口放出水牯牛且道向甚么处去师曰脚下无私天地阔进曰绿杨芳草紫雾苍烟如何得不犯人苗稼师曰普进曰若然者白云岭上恣游戏绿水溪边任放憨师曰浅乃曰十月十五结正月十五解结解两重关其中有光彩彻头彻尾笑春风揭地掀天功不同今朝瓢笠都拈起万水千山去路通。

　　复举道悟禅师自马祖记莂后卓锡天王寺人莫之测有崇福者家邻寺巷日以十饼馈之悟受之每食毕留一饼曰吾惠汝以荫子孙福一日自念曰饼是我持去何以反遗我耶其别有旨乎遂造而问焉悟曰是汝持来复汝何咎福闻之顿领玄旨因投出家悟曰汝昔从福善今信吾言可名崇信后嗣法住龙潭高风远振遂出云门法眼二宗师曰兹者山僧亲履其地风景依然家声未坠虽有无识者窃师之嗣以为其祖混淆荡尽有何益乎今日要见献饼人么鹭鸶滩上翘双足蝴蜨园中叫一声。

　　浩然生追荐请上堂天命年逢意气高不同俗子醉香醪华封枉献三般祝王母徒呈一树桃妆尽繁柯夸美事看来谁识小儿曹争如就里生涯好故请山僧报劬劳然则劬劳远逝欲报难遭今日借拄杖子神通令伊存亡一会各见逍遥遂拈拄杖向空画一画曰见么过去先宗尘点劫于今不隔一纤毫端然全体云中现不挂寸丝精赤条浩禅如此汝还信么复以拄杖向空画一画曰交。

　　明哲剃度请上堂僧问昔日崇信今朝明哲是同是别师曰珊瑚枝枝撑着月乃曰看破尘缘终日昏傲然奋志扣空门金刀断却青须发便是如来的子孙三道恶因从此息双亲罔极尽酬恩更教努力勤精进方见大雄猛世尊且如何是勤精进莫是朝暮功课洒埽焚香么此是吾门小学要且难见世尊莫是坚守毗尼净修梵行么此是无绳自缚要且难见世尊莫是观门持诵苦行头陀么此是门外之绕要且难见世尊莫是博究三藏广览诸子么此是食人涕唾要且难见世尊既总不是毕竟如何得见举拂子曰如此折合出家须让英灵汉其若沉吟敌胜还他狮子儿。

　　雪碞荐师请上堂僧问当阳一句无生话荐拔亡灵脱苦轮如何是当阳一句师曰全露一毫头进曰荐拔又如何师曰久渴含愁态一雨展欢颜乃曰师长大恩难报答特发殷心请荐拔且如何荐拔天宫三十三地狱一十八苦乐总不干一真净无杂凛凛廓天寒神锋出宝匣生也死也得所由去也来也任腾蹋春风荡荡兮草青春雨漓漓兮华发圆寂含禅百日周今朝受荐证菩萨且道证个甚么菩萨十圣三贤位莫收二三四七也难雷灼然终不标名号高跨毗卢最上头。

　　佛涅槃日上堂二月十五日如来般涅槃无限痴男女闻着尽心寒殊不知如来者无所从来亦无所去安得有死生乎既无生死且道如来即今在甚么处拈拄杖曰看看若以色见我以音声求我是人行邪道不能见如来复卓一下。

　　春日上堂无限春光才见来桃华开亦李华开忽然又见春光去枝头枝底都狼藉始信光阴不待人劝君不可无本据有本据黄鸟声声陌上啼明明都是西来意。

　　明英夫人请上堂六月六日天盛暑浃背长流汗似雨竟无一处可清凉方见热则天下普更有夫人道念坚破炎而来不畏苦殷勤三拜请升堂遂尔喧然击法鼓逼得山僧无处藏高登宝座分明举举举头上华冠色正鲜夫人不是等闲女。

　　慈石请上堂慈问华座高登四众围绕与学人处是醍醐是毒药师曰鹅王择乳素非鸭类进曰龙得水时添意气虎逢山色长威狞师打曰威狞意气再添些乃曰诸方禅水漉漉铁佛禅干爆爆故尔一年口未开觜边不觉生白醭悲此法门下衰时野鬼闲神尽称付只图利养媚檀那地狱业因全不顾单传直指委何人生死无常谁畏怖动着星儿烦恼生山僧每自扪心腑今日慈禅大无端坚请不禁尽吐露遂展两手曰百千法门无量妙义一齐分付了也苟能直下构去便请归家稳坐其或未然更听葛藤一上出家之儿脊脱生死莫学世间痴狂便把光阴虚掷看他释迦老子六年兀坐方得明星出现神光立雪不等闲心安谁识断臂苦临济三遭痛棒高峰六年堕枕所谓佛法无多子久长难得人山僧苦口无余祝养成头角自超群。

　　上堂山前一片闲田地叉手叮咛问祖翁几度卖来还自买唯怜松竹引清风祖师如此道将谓投机殊不知白云万里何故田地现成无界限自来买卖不从人。

　　腊八上堂六年雪岭忍饥寒受尽千难与万难一见明星肝胆碎大千原不隔毫端报诸人子细看夜夜明星如玉团会悟人人皆俊骨何须独让老瞿昙所以道人人本具如来相妄想执着不能观若能观任从高卧且加餐。

　　朱总管请上堂岸柳含烟冷溪梅破雪香西来的的意灼尔为宣扬会得者笙歌丛里醉扶归人生一段风流事会不得者名利场中争热恼他生犹恐不如意要如意须猛励天地本同根万物原一体急自问来源谁倒复谁起。

　　一门荐师请上堂僧问昨日铁佛堂上和尚今朝大通院里升座不涉二途请师一接师曰天晴日暖进曰风前有路超调御九品华开圣果圆师曰华开不在春枝上别有风光一段奇进曰如此则亲承法力撒手逍遥去也师曰不往天堂不入地狱乃曰去年此日蓦地归无影树头华乱飞今年此日来受荐倒跨山门入佛殿就中一著有多般格外全提超方便头头上明物物上见海底起红尘晴天走闪电须弥山上浪滔滔龟毛绳束虚空腰石女木人换手拍万象森罗齐点额猛力金刚喝一声听取天王炽然说不须说生死由来梦里身涅槃原是眼中屑着不得兮取不得无相无名无生灭既无生灭且道无相老宿即今在甚么处夹路桃华风雨后马蹄何处避残红。

　　诞日上堂僧问冰壶藏不住遍界任施为和尚今日降生如何指示师曰日轮正卓午进曰如此则庆祝去也师打曰一棒不相饶问佛已出世祖已西来西来祖意即不问如何是和尚寿量师曰与汝同鼻孔进曰法无大小根有利钝不涉二途如何指示师打曰一棒绝千差乃曰法无大小利钝不涉一棒灼然千差不隔苟若不会盖是夙业所以自障胸襟远离正法日逐迷途流浪生死头出头没无休无息故释迦老人降皇宫出母胎指天指地目顾四方便曰天上天下唯吾独尊如此揭示何等坦然明白又致阿含方等直指拈华早是落七落八山僧一向无法与人不过指东道西灵利汉借路还家懵懂人依旧瞌睡兹逢生辰再说短偈以见鄙衷一出母胎已不堪今朝又过三十三其中意绝指南木马连云嘶峻岭泥牛带月吼深潭问诸人谙不谙不谙更须参。

　　结制上堂炉韛宏开锻凡炼圣钳锤掌握琢玉雕金就里全提宁容涓滴格外权施唯许流通所以放行也则瓦砾生辉把住也则乾坤失色山僧今日总不如此告报只要诸人寸丝不挂赤体荷担坐断十方凡圣路绝不须刻期取证岂用画地为牢会么烈焰炉中休拟议莫教燎却两茎眉。

　　恒观生请上堂门庭深邃到者实难虽有其到者无乃涉藩篱而转要入其阃奥者实又难矣恒观禅人今充山僧侍者可见阃奥入矣兹逢生辰敦延说法山僧思算无可为说不如唱个巴歌以引其意逐鼓掌曰恒侍者恒侍者寿量原来无取舍其中消息也光辉澄潭试看卧龙飞复鼓掌下座。

　　冬至上堂晷运推移阴消阳长自各有时无偏无党唯有衲僧鼻孔原无两样无两样千古万古人瞻仰。

　　岁旦上堂僧问元正启祚即不问斩新条令事如何师曰开封拄杖活如龙进曰人人证得金刚体方报吾皇化育恩师曰此义出丰年乃曰宝鼎香烧祝圣躬无边寿算等虚空条风块雨普天下道泰时清万化中即此意又何穷讴歌鼓腹乐年丰连击拂子。

　　解制上堂结个牢关三个月无端生自按牛头今朝忽值期圆日又整轻包万里游禅家流禅家流奔南走北没来由回首乡关何处去冷烟空自锁骷髅。

　　上堂举僧问赵州狗子还有佛性也无州曰无师曰指顽石为至宝逼死蛇作活龙还他赵州古佛惜乎后人不向无字上咬破只在语句中卜度如此到驴年去未梦见赵州意在今日或有人问山僧狗子还有佛性也无劈脊便棒其若不会更为颂出寒雨连江夜入吴平明送客楚山孤洛阳亲友如相问一片冰心在玉壶。

　　追荐请上堂僧问衣线下大事即不问请法荐亡事如何师曰大地无寸土镬汤无冷处僧喝一喝曰亡灵向者里承当去也师曰看者汉今日死中得活乃挥拂子曰昨夜霜天皎更清今朝杲日照分明灵光独露常然显会取原来无死生地狱哀兮岂可惧天堂乐也不称情翛然撒手无为事来往随分任纵横为伊荐拔了也复竖拂子曰看看陈氏众等灵魂俱来山僧拂子头上同声而说偈曰久在幽冥意未倾辛酸受尽暗悲声今朝幸得无生法生死出来一梦惊看看去也且道向甚么处去乐邦留不住遍界任腾腾。

　　春日上堂东风乍起倍精神柳眼梅腮笑转新无限风光藏不住数声幽鸟出烟尘日荡荡兮云漠漠西来祖意绝疏亲金圈栗棘闲抛出吞跳莫教钝置人所以男儿须蹋上头关岂甘苦海受沉沦举拂子曰等闲识取龟毛拂万紫千红不是春。

　　上堂竹户晓开山色静柴床午梦觉身轻家风一种无人会添得黄鹂三五声。

　　上堂如来藏里说不着祖师机下亦颟顸一把柳丝收不得和烟搭在玉阑干。

　　水鉴海和尚六会录卷一
嘉兴大藏经　天王水鉴海和尚六会录


　　水鉴海和尚六会录卷二

　　嗣法门人原上等编

　　荆州天王禅寺语录

　　顺治辛丑五月重开天王寺斩草蔓草荒烟几百春葛藤那复累诸人今朝斩断疑根尽献饼天王话转新。

　　建佛殿上堂拈香此一瓣香千二百年灰冷而今忽尔光生奉为本寺开山二宗之祖一代之师道悟和尚并及本寺剃度献饼崇信禅师此一瓣香已在铁佛拈出天下共见共闻今日重新举起再令炙地熏天奉为临济三十二世汉阳栖贤独冠敬和尚僧问荆棘林草木丘一朝忽起崔嵬殿阁为复是神通为复是妙用师曰妙用神通掌握中乃曰千年祖席埋云冷一旦中兴气象新虎穴狐窝俱掀却石头瓦磈尽翻身拈华老衲从今现微笑头陀再悟真自此一番功业立普天匝地尽回春汝等还见回春气象么宝殿凌空法界迥散华天女绕云行。

　　建梵天阁上堂高阁巍巍插梵天尽尘沙界唯一望自然潇洒绝诸尘谁不心空得高旷匪独此时法门兴况乃当来作榜样作榜样须是诸人登一回方能物物无遮障。

　　建东西禅堂上堂达磨不来东土二祖不往西天人人鼻孔撩天个个眉毛拖地碞居穴处无为而乐不知有玄路可寻奇特可慕及至有马祖禅堂百丈清规之后负笈担囊参询南北高堂广厦随处安寝而鼻孔眉毛反摸　不着何故所谓作此堂者有损有益居此堂者有利有害虽然要会宾主句分明问两堂。

　　结制上堂僧问法幢复启祖令当行欲定干戈谁是其人师便打进曰王令已行天下遍将军塞外绝烟尘师曰且喜太平乃曰宗乘一唱三藏绝诠祖令全提乾坤失色若是精金美玉临炉岂避猛火苟类败种焦牙望风自然远走天王今日把住牢关看汝诸人向甚么处出气良久曰当下划然开只眼何须立地觅根由。

　　建天王殿上堂一茎草上现琼楼端的一回白汗流安住四王身不动护持国土振宗猷。

　　上堂人平不语水平不流世尊四十九年横说竖说是为人平不平禹疏九河流通天下是为水平不平蹋破铁鞋无觅处得来全不费工夫雪峰三登投子九上洞山赵州八十行脚是有觅处无觅处长庆坐破七个蒲团灵云三十年见桃华是费工夫不费工夫马谕岂能穷万物羊亡徒自泣多岐。

　　上堂仲尼曰文王既没文不在兹乎天之将丧斯文也后死者不得与于斯文也释迦曰吾有正法眼藏涅槃妙心不立文字付与摩诃迦叶然则天下无二道圣人无两心因甚一人伤感其文而不行一人不立文字而传道要识二老么若将文字谕高下敢保驴年未彻头。

　　上堂一拳拳倒黄鹤楼一趯趯翻鹦鹉洲有意气时添意气不风流处也风流此是我白云端祖颂临济三顿棒底颂子丛林美传以为照胆神珠天王也有一颂虽不敢并驾而驱然亦似东施之捧心一并举似无端发问三遭打打断驴腰心不孤不因柳毅传书信何能得到洞庭湖。

　　上堂举云门曰终日吃饭不曾咬着米终年穿衣不曾挂着缕师曰云门如此提唱未免令人弃水觅波驰求别有今日天王要且不然终日吃饭满口是米终年穿衣通身是缕诸人直下谙端倪饱食丰衣无尽已无尽已都卢本是自家底喝一喝。

　　佛成道日上堂午夜明星谁解看眼睛瞎却老瞿昙至今狼藉难收拾几度风前自不甘何也个段光明自古横三竖四何须特地奇哉便乃透七穿八致令承虚接响狐群满地抑见卖狗县羊魔党多方者样没意兴汉今日思想将来若一味毁辱伊园林不看寒梅放宇宙争知春又回若一味庆赞伊话头一落人间也引得时流乱画描且道毕竟如何珊瑚枕上两行泪半是思君半恨君。

　　除夕上堂万里未归人漫自欣欣喜旅泊几何长况复值岁底百年一幻身韶光如流水劝君早思惟莫待临时悔且道悔个甚么空在阎浮走一回未曾蹋着自家底顾左右曰众中若有个傍不甘底出来道和尚和尚休寐语我衲僧家寻常处处是生涯头头成活计饶他腊月三十日到来分文不欠于人任我手舞足蹈乐而无已有么有么若无直须荐取。

　　元旦上堂万户千门齐梦觉普天匝地一时新要知此个真消息寒尽梅华报早春。

　　春日上堂腊尽春回林间宿鸟先投语风和冻解涧底新涛早递琴梅破陇头清香袭袭柳舒堤畔翠色依依时节至理自彰万景焕而爽目一机契以快肠灼然宝藏知谁委笑傲风前我独狂因甚如此不见道会万物为自己者其唯圣人乎。

　　上元解制上堂僧问垂钩四海为钓狞龙格外提持为寻知己和尚今日还有知己者么师卓拄杖曰唯有七尺青筇子进曰只如祖祢不了殃及儿孙又作么生师打曰敲碎阇黎铁面门问蹋破铁鞋无觅处得来全不费工夫今日解制未审诸人得个甚么师曰金刚脑后三斤铁进曰恩知有据当阳语答报无由瞥地情师曰速礼三拜问世尊付金襕袈裟外别传个甚么师打曰灼然灼然进曰谢师答话师曰好看门前倒刹竿乃曰火树银华庆贺上元良夜游郎舞女乐赏太平芳辰彩县绣阁帘挂华堂锣鼓处处喧天箫管家家匝地无端笑倒然灯古佛忙然走杀赐福天官道人虽是不情常无事倚阑观自在相逢止好话般般叵耐芒鞋似虎快然则九十日中扬旗布阵精战几回不顾血散魂飞皮穿骨露今日功圆劳赏听归朝野又如何道不经汗马苦边庭争见勋高人盖代。

　　复举应庵华和尚住莞山净明示众曰三十三州七十僧驴腮马额得人憎诸方若具罗龙手今日无因到净明后雪岩钦和尚曰应庵老祖闲了者般大口至今合不得报恩道八十余人十七州相看尽是恶冤仇诸方有道不肯学来共山僧作对头到者里有口却无开处师曰二远祖风规各露千载焕然山僧者里亦有一偈一并举似天王高踞古荆州两次炉开喜聚头今日牢关放一线驴儿马子任风流。

　　径山容师翁忌上堂子规啼血染华枝记得去年此日时流水白云常在望恩光何处不逢伊。

　　上堂举僧问盐官安国师如何是本身卢舍那官曰与老僧过净瓶来僧将净瓶至官曰却安旧处着僧送至本处复来请问官曰古佛过去久矣师曰国师觌面提持俨若细雨洒衣看不见闲华落地听无声者僧临机错过不知掬水月在手弄华香满衣今日或有人问天王如何是本身卢舍那劈脊便棒。

　　上堂禾黍不阳艳竞栽桃李春翻令力耕者半作卖华人若如此去妄以别峰相见尤是操手不坚若不如此可惜三尺龙须唤作寻常破布虽然白云乍可来青嶂明月难教下碧天。

　　结夏上堂江陵郭外古寺天王肇自悟祖元和大唐殿阁高广廊庑修长古槐龙竹插庭中而瑞影重叠翠柳乔松护径外而景色深苍气吞荆楚状压潇湘宗风播而驱魔远慧日曜而晓夜长是以流芳百世千古弘扬惜乎遭于兵燹灰然尽已消亡瓦砾遍而生荆棘钟声断而卧虎狼四众无依仰人天失所望幸尔时复至其理灿然彰驻锡刚三载已构几云堂可以栖云水可以作宝坊冬结死生制夏设禁足方劝诸人歇心狂漫将草鞋系且自挂钵囊安居平等智同憩圆觉场务岂养牙爪庶亦操锋铓期待九夏满为汝别商量乃以拂子挥一挥曰众中若有个汉出来道和尚既为临济儿孙应用驱耕夺食之手况乃结夏安居慈禅敦请升座安可与人打葛藤乎山僧不觉莞尔一笑何也衣里宝珠人尽有轻轻一点自辉光。

　　上堂隐宗隐觉二禅德三请殷殷为法说一祈己躬寿绵延一祈双亲超乐国天王计较无言申聊借焦桐通妙语乃作抚琴势曰佛殿山门相斗额合谈此事人莫测德山祖师特地来与伊各各棒三十无量劫来原无死生亦何求寿何竭叶落千林苍翠深云开万里光皎洁喝一喝曰看看佛殿山门德山祖师被天王一喝各各俱向高山流水琴声韵里去也诸人且道天王抚琴意作么生不因吾指引安见天边月。

　　上堂举僧问云门如何是超佛越祖之谈门曰胡饼师曰云门虽是信乎拈来着着皆亲要且令人带齿黏牙今日若有人问天王如何是超佛越祖之谈但向他道个个顶　七华八裂委悉么拈拄杖一齐打散。

　　解夏上堂金风初拂火云渐消解开布袋任尔逍遥蹋遍三千世界讵知大地无寸土看尽五湖风景谁识总添妄情生妙道匪从外得灵机本自现成火不待日而热风不待月而凉如此会得不须续凫截鹤安用弃水觅波如此不会十世古今始终不离于当念无边刹海自他不隔于毫端汝等今日去即是不去即是眼里有筋定得价皮边无血一生贫。

　　诞日上堂惭愧吾侬道业荒一年一度引人忙升堂代鼓无言说聊借龟毛为敷扬竖拂子曰见么击香几曰闻么闻见洞然开笑面一人有庆万人欢。

　　结制上堂举倚遇禅师曰法昌今日开炉行脚僧无一个唯有十八高人缄口围炉打坐师曰大小法昌家风严冷十八高人锻出骨髓兹者天王开炉不须木人向火幸有衲僧数辈只是不得妆模作样胡思乱想但饥来吃饭倦来打眠随缘岁月任运无为正值太平时节不须特地干戈苟或不会且去钻龟打瓦。

　　上堂举古德曰山居何所有岭上多白云只可自怡悦不堪持赠君师曰古德虽是彻底风流检点不无悭吝兹者天王迥居村落水阔山遥禅人特来虔办香斋礼请说法岂可徒然孤负未免聊述偈言村居何所有门前水一河自己用不尽人来赠一波且道与古德相去多少。

　　解制上堂衲僧巴鼻本自圆成百日之功徒劳苦辛今日天王布袋解开是凤者任尔翀霄是龙者随汝归海逍遥乎笑傲风尘彷徨乎横吞巨浪兴滴水之波弥漫宇宙倾无价之珠光吞日月使大地群生一个个饱餐富足众中还有其人么有则出来为汝证据若无莫道天王不为汝道破刀山剑树难回互镬汤炉炭莫思惟。

　　观音寺淡夫荐师请上堂僧问百草头上无边身刹刹尘尘尽本真更有一般奇特处蕅丝牵动铁昆仑若怕上座今日五七还来受荐么师曰沙市街头千尺井观音寺里两函经进曰净智妙圆本无变异那个是亡灵无生面目师曰昨夜落华雨今朝流水香进曰如此则超度了也师曰消得龙王多少风乃曰五七三十五行人未到家秋风吹杖笠玉露冷袈裟举望乡关远回头日已斜迢迢何处去万里寄寒鸦魂兮归来四方虽极乐争及此荣华举拂子曰无生妙体县如镜万古千秋不覆遮。

　　上堂秋山虚碧秋水淼茫秋月清皎秋风飒凉北牖开兮天自爽南帘卷动晚荷香真机独露无回互面目全彰绝覆藏诸人如此会去三世诸佛无处安名历代祖师何劳启口视死生如昼夜以三界作蘧庐优游乎去来何碍潇洒焉喜怒不迁于中运用神通垂机格外一念顷入无量香水海无量四天下其中所有众生若僧若俗若男若女若龙若仙若畜生若饿鬼若有形无形有想无想乃至情与无情一时化度各各坐宝莲华成等正觉虽然犹未是衲僧分上事盖为衲僧分上无动无静无凡无圣无大无小无欠无剩无生无灭无垢无净是故号为金刚种智般若真空兹者檀信讽此尊经一藏特请表扬遂此画蛇添足还信得及么金刚不坏无今古体遍河沙无量功求者如同山谷响扣声洪亦应声洪。

　　地藏回上堂僧问上有天王下有地藏两座道场或上或下今日归来有何法说师曰虎渡绿杨藏睡眼龙洲芳草隐昂头进曰如此则坐致太平共乐无为师曰知恩谁是报恩人乃曰自出荆南已四年归来景物尚依然庭前柏树垂青翠屋后杨枝带绿烟海会圣凡仍踊跃云臻禅子复蹁跹报君两耳分明听大道由来不变迁虽然日往月来韶光若箭相见人人朱颜凋谢又如何说个不变迁底事挥拂子曰须知别有娘生面一度回光转现前。

　　四十诞日上堂僧问麟绕其室圣德垂于千古龙吐其水佛教演及千秋圣德佛教且不问如何是本来面目师曰有眼无耳朵六月火边坐进曰识得个中消息子拈来端祝法中王师曰个中消息试拈出看进曰昨夜南宫结瑞彩今朝北极降生辰师曰不是个中事乃曰去年三十九今年又四旬世事如何急光阴不暂停今春买得棹真州抵四明育王曾两宿太白只一行仰观锁翠额改作景倩亭不思构亭者念与斯山存今人何故为抑人矜己能良心安可在况复义与仁遂尔乃返棹福严埽祖茔三月归真州天王又相迎五月仍长发八月始至荆今又十月二诸贤庆贱辰贱辰不可庆无灭亦无生相期诸道者证取不坏身如何是不坏身等闲一雁凌空语闻着人人两耳清。

　　结制上堂炉韛重开自有斩新气象钳锤再握岂无可凿之材碧潭明月再三捞捷赤肉团边直须荐取不可朝三暮四炉韛之所多钝铁央央庠庠良医之门足病夫或仍伫思白云万里。

　　腊八上堂冷坐六年人不知明星一见果希奇通身庆快无穷乐雪里梅华只一枝。

　　除夕立春上堂僧问隆冬未尽腊梅寒年到二十惊岁残爆竹一声催腊去迎春童子笑欣欢如何是除夕底佛法师曰老鼠入牛角进曰具眼顶门都裂碎风光到此有谁争师曰看取转身时乃曰一岁今朝始便休幸逢春日又开眸村东老父敲画鼓舍北儿童辊木毬相唤相呼同玩赏自歌自舞乐优游人生几度逢斯景未得心开空白头现前还有心开底么有则出来呈见解不风流处也风流。

　　元旦上堂元正启祚万物咸新普天之下共乐芳辰露柱稽首祝尧风而永扇灯笼下拜愿舜日以长明干戈休静人人鼓腹以讴歌是非殄灭家家百庆而千祥林下衲僧随缘乐道饭蔬饮水聊延岁月有时浩歌一声引山青而水绿有时密移一步动风行而草偃非世乱所能致盖太平而使然委悉么但得胸头除妄想自然得见好丰年。

　　解制上堂喝下承当未足亲棒头取证可怜生青天白日开双眼又向旁人觅路行所以玄沙不出岭道风一种别然清于今若解知端的免教走北又南行檀越送弥勒佛入寺上堂兜率天宫不肯住无端乃尔下生来为他浊世沉沦者布袋解开人不回孰谓众生容易度却教憨坐玉楼台今日喜逢同一会是生是佛笑颜开何故尘劳火宅焚无已谁信龙华有快哉。

　　浴佛尼领信女请上堂尊贵天生自不同丰神才出独称雄周行七步乾坤窄一顾四方眼界空浩荡胸襟忘世表超然气骨振寰中至今处处难迴避恶水年年淋一通殊不知佛真法身犹若虚空应物现形如水中月汝等尽大地人至四月八日浴佛不知何佛而可浴乎须自脚跟拶破面门迸开露真机于脑后展大用于目前方乃验俱胝不下笠子指赵州蓦直台山千古风概霭然一朝举起庆甚良久曰拂拂熏风来殿阁骨毛寒彻醉心开归恩无限天人供白日从教起法雷喝一喝。

　　新钟上架上堂火内翻身见好手红炉突出始称雄五回历尽钳锤力今日功成便不同所以挺出人前范模宏大号令丛林规绳雍肃朝扣焉上彻天宫群仙天众悟圆通而齐成正觉暮击焉下通地府山君水王消斗争而早得解脱况无主孤魂有心众生一聆清音顿悟真常然则耳听终难会眼闻始得亲。

　　冯总镇北归请上堂秋风飒飒梧叶飘飘祖师面目廓尔昭昭如此会得秋空皓月光烛皎照了今时及古时如此不会夜静坐来身未暖一声鸿雁海门开所以灵机拨动珠回玉转处处故园春色奚论终条及蓬岛在在家乡田地何分楚国并幽州来也泽及荆南施雨露归也风生涿鹿菊华黄只如奉旨荣归又作么生皇恩真浩荡听唱凯歌回。

　　腊八大意剃度上堂西来大意乃释迦悟明星而起圆颅之僧实陈如剃须发为初是以西天四七东土二三所传者传此意也衡岳匡庐天台五台所居者居此僧也便乃处处得舟而登岸人人假路以还家尘劳无缚生死门开奇哉众生俱有佛性只因妄想不能得证良久曰铲却门前草天然特地来。

　　到栖贤上堂若据此事非声非色无相无名天地莫能合其德日月莫能谕其明江山不能齐其寿圣凡不得同其侣造物岂能迁运鬼神莫测端倪洋洋乎大而充塞十虚芒芒焉小而入一微尘且夫明明历历迥脱古今惜乎今日宗风变异人事更常不但无由发明此事而此事渐而惛懵矣何也盖为师者全不谙从上风规一味粗心浮息只贵门庭热闹不顾大法陵迟为学者亦不具择法择师之眼唯趋势趋时而入俱以佛法礼乐擿之度外如此宁不悲哉是故何由发明此事也今幸诸人入此宝山须将平日气息抛向汉阳江里更入红炉重新煆炼傥得一回心光发露似乎藏天下于天下然昔有何隐藏虽然鹏鸟鲲鱼可变化井蛙穴鼠不堪为。

　　到度门法嗣法澜澄请上堂心宗肇出有祖以来东山之道北宗大起声光赫赫遍满寰宇道业巍巍充塞人间惜乎法鼓停声祖灯掩焰致使万寿山常年烟锁楞伽峰终日云笼大通塔七零八落张说碑苔里草封祖道不振人天攒眉今幸本山勤旧玉泉诸禅迎我首座澄公尸祝斯山整顿旧日风规提持现前法令天王到来何以赞助卓拄杖曰法鼓再挝声韵远禅灯重朗照无私。

　　护国守元和尚生请师至护国上堂是日三宗和尚十二员并提台诸官共集师曰鲁班门下弄斧方是好手大海岸头卖水始见作家若是久战沙场不遇名兵宿将终是功名不就今日有久战沙场底么僧出问打鼓弄琵琶相逢一会家如何是一会家师曰天无私盖进曰经律论师善说法何如棒打石人头师曰休将闲学解埋没祖师心乃曰今日是我护国禅师四十生辰特请天王登此华座既登座已说个甚么即得若以三坟五典八索九丘此是儒家功干奚事余言若以五时八教三经两论此是讲主茶饭现有三法师在又奚事余言记得我临济先祖有则三玄三要公案今日拈来酬唱一回愿我禅师与此大法并驾千秋又使祖纲不致寂寥临济一日上堂曰大凡演唱宗乘一句语须具三玄门一玄门须具三要有权有实有照有用汝等诸人作么生会便下座数百年来拈提虽有其人似乃太生穿凿不知祖师垂手头头指点处处显见杀活临机沉吟错过若以配合尖新攒凑相似以为祖宗命脉然亦何益于祖宗命脉哉而学者不知拈来信手指点由谁浩浩渊渊总归一致反以弃实就名展转沿袭以为本分然亦何益于本分哉今日要见三玄么觌体全提任杀活临机那得有途程要见三要么手握金鞭问归客夜深谁共御街行要见权实照用么闲把一枝无孔笛临风吹出孰知音要见临济么宝剑挥时天地静刚刀才举斗牛寒然则汝等诸人又作么生会喝一喝下座。

　　上堂德山入门棒临济入门喝如此立门庭知君也大错争似我天王一切都不作东廊来者东廊行西廊入者西廊坐菜是淡黄齑粥是浑缨络噇饱憨憨眠不知红日过如此意分明如此诚洒落识得自家底不须妄穿凿拈拄杖喝一喝曰若也都不会又去走驴脚。

　　上堂唤作竹篦则触不唤作竹篦则背不得有语不得无语速道速道古人如此大似逼死蛇作活龙天王今日看来也不消得遂举拄杖曰唤作拄杖也得不唤作拄杖也得唤作山河大地也得不唤作山河大地也得唤作诸人鼻孔也得不唤作诸人鼻孔也得不见道此事如珠在盘不滞一隅。

　　诞日金粟回上堂古今无二道圣凡总一揆生灭空中华去来水中月生佛未形前试看何面目所以寓叟今日生驴腮马额得人憎寓叟今日死泥牛入海何消息生生死死句中玄去去来来玄中旨十年未蹋来时路三径萧萧苔藓布今朝善士结胜因华开十月正阳春年年记得今日事诸佛如来实降生。

　　大心剃度请上堂举达磨祖师曰吾本来兹上传法救迷情一华开五叶结果自然成师曰养子之缘故当如斯天王也有一偈举似诸人吾本来兹土说法觅知音子期无处见空弹世上琴琴琴何幸鹤泽畔相逢一大心。

　　天王寺立二碑兼碑文入荆州志上堂达磨西来意无碑可载传唯凭心地印千古播人寰虽然神禹篆文岣嵝秦皇刻石泰山羊祜杜预沉碑襄水各纪其德垂之后世唯吾祖至真之道天地虚空为碑日月星辰为文炳然常耀文彩全彰欲纪其道正如空中镌鸟迹水里绘鱼踪何则盖所纪者名名者实之宾于事即得于理未可然事即理也天王道悟禅师之碑唐荆南节度使丘公手撰载于皇藏悟嗣马祖传其法有龙潭崇信云门法眼为世系嫡血后有无识者混争为祖万口喁喁竟不能得者赖有此碑今寺鼎兴重树丰碑郑工部显云居为文仍附大藏胡驿宪修入郡乘千载之下宗派分明疑情永息卓拄杖曰一言截断千差路不是曹娥读夜碑。

　　上堂流泉是命湛寂是身千波竞起是文殊境界一亘晴空是普贤床榻古德只解扶起不解放倒拈拄杖曰一拳拳倒黄鹤楼一趯趯翻鹦鹉洲文殊普贤无处觅释迦弥勒是他奴荆江千里飞帆急巫峡猿啼过客愁汝道孔明因甚在庙里弹指。

　　还灯敏荐亲请上堂昔那吒太子析肉还母析骨还父然后现本身运大神通为父母说法既肉还母骨还父又将甚么为身还会么肉还母骨还父此身历历如杲日所说法时无别法但明本身万事毕报父酬母勿外求顶天立地全渠力。

　　荐亡请上堂固山妇死求吾荐本自无生谁得知楚水东流情不断吴山西顾紫云低华开榴火明明见果结桃仁处处垂堪笑庄周蝴蜨梦到头难免自狐疑不狐疑妇是江南采药女今去茅山寻练师。

　　天王寺遗迹古铁入荆州志上堂浩浩天地间守护有灵物天王建于唐节使捐资辟不意宋季时武穆贮火药繇是毁于火靡有孑遗立独有不磨心块铁留遗迹何物乃镕成人窃不能举动即起晦冥抚摩击雷雨卧在宿莽中寒烟为伴侣经今七百年我来觅寺址挽八殿庭中朱阑庄饰尔荆南巡宪公采入郡乘内以补备遗篇相传不朽事还识不朽事么七百年来显异迹守护法席见重兴。

　　水鉴海和尚六会录卷二
嘉兴大藏经　天王水鉴海和尚六会录


　　水鉴海和尚六会录卷三

　　嗣法门人原哲等编

　　扬州地藏禅寺语录

　　康熙元年壬寅本寺监院齐江南操江李栖凰等启入楚请师于十二月十二日进寺。

　　山门不须弹指门自开几重楼阁任徘徊脚头脚底无劳说相见依然笑满腮。

　　地藏殿度尽众生方作佛不知生佛总虚名宝珠在掌分明照万里无云点太清。

　　佛殿释迦已过去弥勒未曾来即今谁是主喝一喝曰当阳正眼开。

　　祖师殿九载少林空面壁再参一喝耳双聋从斯遍界腥风起殃及儿孙事不穷。

　　方丈不学毗耶杜副口岂同摩竭掩双扉今朝高布漫天网直打翀霄彩凤儿。

　　拈启仲尼眼目达磨骨髓尽在者里玉振金声其或不会再烦表白。

　　法座宝华王座已为诸人露头露面了也若也未见试看上面撒土撒沙。

　　拈香此一瓣香明如日月固似山河奉为
今上皇帝祝严万寿此一瓣香长于上古泽及生民奉为请主都堂在筵勋贵此一瓣香不假安排造作岂可坐地而明十年扣遍诸方一旦得来庆快此是第三回拈出奉为栖贤独冠敬和尚白棰毕师曰五载荆南下直钩饵香抛尽意无休而今移钓依胥浦莫有鲲鲸破浪游有则出来上钓看僧问中兴天王道风已振寰宇再住地藏炉韛重开吴地如何是夺人不夺境师曰高空有月千门掩如何是夺境不夺人师曰古路无尘独自行如何是人境两俱夺师曰把断劳关无凑处如何是人境俱不夺师曰放开线道任君行僧曰料拣已蒙师指示开堂祝国又如何师曰四塞八蛮歌舜日十洲三岛乐尧年乃曰见到行俱到宗通说亦通揭示人天眼剖开佛祖胸霜月清皎兮物物照彻太虚寥廓兮事事包容任运可游戏随处立宗风是以真州阐玄化于真歇即斯銮江系小艇于中峰遗风焕然尚在胜概霭尔如同山僧腐物津梁欲谢泉石久思何以祖刹而见召弘畅济北之真宗实乃捉牛以拽耙确然回避无所从乃挥拂子曰既尔此时无避处且拈白拂指虚空复竖起曰会么等闲豁彻无他事处处开眸见祖翁。

　　李学使至上堂举老子谓孔子曰使道而可献则人莫不献之于其君使道而可进则人莫不进之于其亲使道而可以告人则人莫不告其兄弟使道而可以与人则人莫不与其子孙师曰老聃之言陋矣今日地藏信手拈来要献可以献要进可以进要告人可以告人要与人可以与人不费纤力安用踌躇遂展两手曰吾无隐乎尔。

　　上堂举太平佛鉴和尚曰桃华红李华白谁道融融只一色燕子语黄鹂鸣谁道关关只一声师曰大小太平将谓起死回生不知强分节目今日地藏收归一处勿令拣择桃华红李华白枝头消息都漏泄燕子语黄鹂鸣就里生涯觌面呈但见皇风成一片不知何处是封疆。

　　上堂僧问言前荐得落在今时句后承当迷头认影如何是空劫以前自己师曰雨过落华红满地进曰不见一法始是半提如何是全提底意旨师曰行人犹自不知春进曰二边俱不立中道不须安毕竟在甚么处相见师便打进曰棒喝交驰行格外分明个事作家知师曰脑后圆光知几重乃曰正法眼藏亘古亘今无向背涅槃妙心无生无灭绝行藏不许当机领略那容觌面承当杀活纵横谁敢近视▆么时节世尊拈华未为手亲迦叶微笑岂称眼快临济喝德山棒不劳拈出秘摩叉道吾笏何须提起柏树子木樨香空诳小儿曹子胡狗雪峰蛇徒自弄精魂其余十智九带五位三关不须齿及何也本来不借修因得那用多方去指陈复说偈曰万竹阴阴爱日长熏风吹入却清凉偶来一句闲闲话唤醒几多瞌睡郎。

　　地藏诞日启建无遮大会上堂僧问有生可庆十二处忘闲影响无槃可涅三千界放净光明打圆相曰者里是庆生耶涅槃耶师曰掌上宝珠亲夺得拈来任尔卖风光进曰如此则野色更无山隔断天光直与水光通师曰地藏菩萨来也乃曰浊世沉迷没了时未曾回首暂思惟所以累我地藏菩萨千生百劫不能得证菩提刀山剑树时时长炉炭镬汤日日新又累我地藏菩萨历古磨今不能成就佛道今日海沙翁见义而为观机而作将十方世界众生一时度尽遍十八重地狱彻底掀空亦令地藏菩萨取证菩提圆成佛道乃拈拄杖左边卓一下曰要见众生地狱么等闲一阵西风过无限枝头尽落华右边卓一下曰要见菩提佛道么新秋夜月光辉皎南北峰头一样明且道因何致此复中间卓一下曰红粉易成端正女无钱难作好儿郎。

　　浴佛上堂僧问随缘赴感即不问庆贺迦文事若何师曰九龙吐水浴金躯进曰若然者乾坤添瑞色日月转光辉师曰七莲涌地承双足乃曰普天于此日庆贺释迦尊独有云门老要打与狗吞且道庆贺底是要打底是相逢不下马各自奔前程。

　　上堂日可冷月可热众魔不能坏真说如何是真说莫是早晨吃薄粥而今犹觉饥莫是闲持经卷倚松立笑问客从何处来虽然南泉斩猫儿赵州载草履汝等魔民魔子还可坏否。

　　上堂释迦老子道一切众生生死相续皆由不知常住真心性净明体汝等今日还知常住真心性净明体么晓来枕上莺声碎虾蟆蚯蚓一时鸣。

　　上堂举世尊初生云门曰我当时见得一棒打杀与狗子吃贵图天下太平师曰云门正令提持无容余地可谓将此身心为报佛恩呜呼视此秋晚之时宗徒乱作望世尊大法以云门忠义之心出手匡扶又奚可得哉复说偈曰指天指地振家声独自称尊示好音打杀云门虽手辣谁知报国见丹心。

　　万佛阁大雄殿地藏殿落成上堂欲识佛性义当观时节因缘时节若至如拾旧物时节未至徒劳勤苦即如山僧为个万佛大阁时节未至十二年中耿耿于怀心心无间致使入楚来吴风波江上不辞三千里行路难之往返兹者一旦成就如释重担如病得汗不胜爽快此时山僧欢喜主山神欢喜诸人亦欢喜然则不独一阁成就大雄殿地藏殿一时告竣灿然霞映正是一句中具三玄一玄门具三要有权有实有照有用还识权实照用么地藏佛殿常相对楼阁门前问善财。

　　鄂州黄龙禅寺语录

　　康熙七年戊申五月重开黄龙寺。

　　三门基尽大地是个解脱门诸人因甚把手拽不入以拄杖画一画曰脚下从今红线断十方无碍任君行。

　　佛殿基乾坤作殿还犹小日月为灯未足明争似黄龙者座殿无今无古已圆成还识殿里底么喝一喝曰且等新长老向者里礼拜。

　　方丈问佛答佛问祖答祖此是诸方死语安能活人玄要料拣照用主宾并及五家宗旨说得尖新亦是诸方套头何能致使学者机用通变海沙翁今日虽则息影斯山退居兹室见义宁无勇为拊案一下曰要识活祖师意么移取黄鹤楼来向汝道。

　　法座仰之弥高钻之弥坚且道是个甚么物看取上面注脚。

　　拈香此一瓣香山岳高而难并水源长以莫京奉为北阙之至尊祝南山之万寿伏愿八方奏凯归王化万姓讴歌乐太平此一瓣香至高明时无声臭极广大处见精微奉为拄朝文武本省众官伏愿金城永护龙象窟汤池常绕梵王宫此一瓣香无古无今有本有源此是第四回拈出奉为鄂州岩头独冠敬和尚僧问黄龙古道场洞宾归依处今日幸复开面目依旧出如何是常住不改底面目师曰楚王城畔汝水东流进曰一朝举起从前事嘉声传布五湖闻师曰黄鹤楼头吹铁笛等闲闻得也惊人僧再进语师以拄杖约退曰住住纵饶云兴百问瓶泻千酬究竟与当人分上总无交涉若是个汉不妨回光自照心眼洞开随处垂手以兴祖道瓦砾变作琼楼玉殿茂草尽成佛面金身不唯祖庭光复亦见宗风丕振众中还有恁么人共相唱和么。

　　复举先黄龙住此山日上堂有吕岩真人出众问一粒粟中藏世界半升铛内煮山川且道此意如何龙指曰者守尸鬼岩曰争奈囊有长生不死药龙曰饶经八万劫终是落空亡岩薄讶飞剑胁之剑不能入遂再拜求指归龙诘曰半升铛内煮山川即不问如何是一粒粟中藏世界岩于言下契悟作偈曰弃却瓢囊摵碎琴于今不恋汞中金自从一见黄龙后始觉从前错用心师曰黄龙机乃天王悟六世之孙溯流而上南岳让为八世之祖源远流长所以灵丹一点起死回生吕公亦是个豪杰之士三举不第便乃遨游黄鹤岳阳楼上自谓丹田有宝休寻道对境无心莫问禅及至黄龙诘之窘无以对再拜稽首方得心开黄龙嘱令加护遂尔名振传灯汝等会么粟中世界须亲见铛内山川莫浪猜。

　　寒食上堂割股奉君介子德遗功不赏晋文昏更加猛火焚渠死千古闻声也断魂汝等今日还见介公么觅则知君不可见山僧指点杏华村。

　　结制上堂一棒一喝着甚死急一语一默转求转远不见道灵光耿耿智体如如今古洞然圣凡靡间若以三月安居九旬禁足正如蚕虫作茧自缠自缚良久曰不必区区捞水月谁家灶里火无烟。

　　端午上堂今朝五月五上江下江捶锣鼓谓是龙舟寻屈原谓是投江祭角黍三闾忠言而不用怀沙作赋何其苦大招小招而不回汨罗江上清风起人生得失梦中看劳劳天问何所有不如收拾归去来免教狼藉在千古喝一喝。

　　中元上堂慎终追远世人皆然禅和尤且不然若识得自己面目方识得父母面目识得父母面目方识得一切亲姻面目所谓本来真父母历劫不曾离岂可以黄钱白纸腥膻俎豆而为慎终追远哉要识真父母么瞻之在前忽焉在后。

　　中秋上堂皎皎桂轮天际宽照我松窗肝胆寒抖搂起来行一遍脚头脚尾不相瞒。

　　上堂新安居士汪汝开饭僧请法入山来所祈皇考生忉利又愿己躬脱尘埃山僧遂此升高座击动法鼓吼如雷一机拈起全体现两眼豁开笑满腮天宫人世浑无辨一道圆明法法该以拂子打圆相曰此处须教亲荐取莫将容易乱胡猜。

　　上堂黄鹤楼高者自高汉阳江深者自深莫将高深竞分辨误却从前一片心。

　　重阳上堂九日登高俗气不除龙山落帽撩倒风颠争如者里眼眼相观坐对空庭何故明年此会知谁健好把茱萸子细看。

　　上堂举大愚芝和尚曰大家聚首吃一茎齑若唤作一茎齑入地狱如箭射师曰全提向上密显个中处处现成头头受用此从上老宿设机垂手之婆心也然则不唤作一茎齑唤作甚么忆昔江南三月里鹧鸪啼处百华香。

　　汉阳栖贤禅寺语录

　　康熙九年庚戌闰二月十二日进寺。

　　三门门内有君子门外君子至且道门内是甚么君子入门即见。

　　弥勒天上之弥勒地下之弥勒蓦尔忽相逢一笑生欢悦。

　　佛殿佛者觉义觉者何义新妇骑驴阿家牵千古万古妄流传以拄杖画一画曰坤六段干三连。

　　伽蓝君等力护精蓝盖是亲受如来之嘱托兹者焚香祈祷不希望君等内而布金外而降魔唯愿剿去禅和毛病饱足其水草何也安闲乐道无饥迫任我屋里贩扬州。

　　祖师七佛以前未列世系拈华以后六十九传你即我我即你相逢不必重说偈言。

　　方丈汝认得我真我认得汝真合当觌面呈伎俩汝有半斤我还汝八两何须背后乱商量若能如此谛信敢保彼此事办。

　　法座此大宝华王座犹若楞伽之山未具大慧者登跻岂免战身而赧颜试看山僧今日自由自在一回直蹋上头关。

　　拈香此一瓣香语大则天下莫能载焉语小则天下莫能破焉奉为
今上皇帝圣躬万寿伏愿帝业千秋垂衣裳而天下治此一瓣香名不得状不得千圣万灵全承渠力奉为阖朝文武天下官僚伏愿主盟斯道以至公之心自诚意者用不欺之力此一瓣香任重而道远上之荆下之扬钓竿砍尽重栽竹不记工程得便休今既移坛来此未免重添注脚此是第五回拈出奉为郢州兴阳独冠敬和尚用酬法乳僧问扶树门庭必藉超群英杰流通法眼还他过量大人打凤罗龙即不问大振宗猷事若何师曰倾尽此时心进曰此日一言天下重江南江北大家知师曰正在斯时进曰但愿春风齐着力一时吹入我门来师曰各与一顿乃曰楚王城畔汝水东去黄鹤楼前湘水西来大别山头华光冉冉黄鹄矶上烟雨蒙蒙历历晴川汉阳树色凄凄芳草鹦鹉洲前更乃玉笛江城梅华五月古镜未磨汉阳不远汝等且道是此地境耶西来意耶达磨大师从南天竺国逾海越漠来我东震旦国接引大乘根器是妄想心耶真实心耶良久曰大法洞明真铁汉小根魔子漫承当。

　　督府大将军至寺汉阳太守相伴上堂春山苍苍春水茫茫春鸟啼深树春人走高冈处处善财路门门古佛乡灵云忽开眼觑见是桃华赵州偶申手摘得是杨华唯有释迦不知时拈来金色波罗华非独饮光发一笑至今狼藉在天涯喝一喝曰住住今日檀越八山宜说大乘之法挥拂子曰将军自有过人智太守风流出当家高山流水知音在今日相逢意气赊。

　　佛诞结夏上堂云从龙风从虎今日栖贤寺里结夏安居十方云水一一来此拘折拄杖挂钵盂按下云头忘宾主所参莫参黄杨禅所学莫学蜂钻纸直须肝胆都裂碎都教通身汗如雨大地山河一口吞那有佛时那有祖任饶释迦出头来一棒打杀与喂狗且道凭个甚么意气净白地上不许屙。

　　端午上堂禅之与道是甚么破草鞋佛之与祖是甚么烂冬瓜西天东土路程迢远乡语不同那管他狗子有佛性无佛性罔明出得定文殊出不得定今早檀越送得粽子人各吃了几个晴川楼黄鹤楼看他江上龙舟斗上底斗上斗下底斗下忽然赢得一头胸中不觉十分欣快何故虽然旧阁闲田地一度赢来方始休诸人还赢得一头也未若也未得有寒暑兮促君寿有鬼神兮妒君福。

　　解夏上堂秋风一阵两阵来秋云三片四片起风云若能通变化等闲出山作甘雨。

　　上堂禅禅达磨离梁无渡船折芦过江古今宣黄梅夜半传衣钵南岳庵前磨　砖禅禅大愚肋下筑三拳归来依旧撒风颠镇州萝卜如天大赵州亲见老南泉禅禅杨岐三脚驴白云把磨牵志公不是闲和尚拄杖头边翦尺县惹得至今天下说心说性如来禅打风打雨祖师禅波波叮嘱老婆禅牵缘不断葛藤禅休去窗前习学文字禅须来堂中兀坐枯木禅如此倔强杜蛮禅更来胡作歪厮禅可笑于今传法者甘心都作拍盲禅。

　　中秋唐小江断七请上堂有商量处没商量八月中秋看夜光皎皎一轮无隐盖死生何用着悲伤不悲伤云在青天月在江如此则小江不曾死也汝等还知不死面目么若也沉吟恍惚栖贤重为指南西岳华山之峭峻乃小江之头也东岳泰山之修长乃小江之足也南岳衡山北岳恒山之左右相互乃小江之手也洞庭青草鄱阳丹阳太湖之渊深乃小江之五脏也汉江浩浩不舍昼夜炽然说无间歇乃小江之古也如此则小江面目现在手足炳然且何用悲伤也然此略而言之若广谈须弥山之高耸得非汝小江之身乎两轮日月之光明得非汝小江之眼目乎九曜七星之灵通得非汝小江之毛孔乎四大海水之浩淼得非汝小江之涎液与大小便乎四大部洲山川林薮之重叠得非汝小江之衣裓乎三世诸佛历代祖师又不在汝小江衣裓中说法利生乎文殊普贤观音地藏又不在汝小江腹中住大名山起大楼阁建大道场乎即汝孝子顺孙又不在汝小江腹中立业兴家光绍门庭乎既尔如此则不曾远离又何用悲伤也况乃小江证此无生无灭之性充塞虚空之身亦宜其庆也如此会得岂独汝小江一人而已哉尽天下人生乃无生死乃无死一体浑融往来自在会么红轮必定沉西去亡灵那得不归来。

　　先送云禅人之扬州地藏上堂吾子西辞黄鹤楼霜天十月下扬州楚地收来吴地管权将驴子送扬州腰缠亦无十万贯跨鹤萧萧下扬州趁上盐舟如马快不问断头船子下扬州但成大树作阴凉休言有钱到处是扬州禅客云来如问讯也好施为屋里贩扬州若得斯风行天下沙翁开眼坐地看扬州虽然芒鞋竹杖春三月梦里频添野兴赊莫道荆州天王不到扬州出现。

　　原圣请上堂圣贤之道迥出情常非其人不与言非其人不与传今日言矣传矣且如何是圣贤之道擿下拂子曰鸳鸯绣出从君看更把金针度与人。

　　重阳上堂风飒飒雨潇潇东篱菊绽正香飘山堂竟日无思算唯与故人守寂寥且道那个是故人拍膝一下曰陶潜归去无人至千古寥寥此道孤。

　　庚申再住栖贤上堂僧问埽荡中埽荡建立中建立此是寻常手眼和尚今日又如何师曰而今四海清如镜行人莫与路为仇进曰临济宗纲千古在栖贤法令又重新师曰汝道如何是重新底法令进曰咭嘹舌头三千里师打曰栖贤拄杖又开封问蹋断云山百折路拨开鸟道万重关为怜法席倾颓日整顿宗纲特地还祖令高提请师速道师曰老僧无剩法一棒血淋淋进曰五湖四海归王化万亿斯年贺太平师曰堂内圣僧笑点头问奋狮子爪牙驱野狐群队此是和尚寻常作用今日千里而来举扬大法且道如何是栖贤境师曰门对月湖银世界寺连汉镇玉乾坤进曰家富小儿娇无事一枝无孔倩师吹师曰啰啰哩啰啰哩汝道是何曲调僧礼拜师乃曰汉上栖贤先师创辟三十年前华铺锦上三十年后叶落秋林兹者法幢逾觉凋残视此曷胜伤感寓叟既退金粟之席已是高枕銮江念此先德何忍坐观是以法鼓再挝于栖贤寺里布袋重解于汉镇街头挽回旧日家风重见先师面目虽然悠悠汉水千年在一度潮来天地青。

　　兴阳敬和尚忌上堂忆昔当初相见时也无三转语投机而今作忌凭何据秋雨秋风庭际飞。

　　尼上机本请上堂霜寒水冷彻骨清凉无位真人冻得觜扁耐苦不禁扬声大叫事难方见丈夫心岁寒方见松柏操雪里梅华分外香冰中石火生光耀荆州七百路程遥本禅请法专人到乞指七事立门庭又求一语明堂奥栖贤唯有棒三十打汝胸中自流出门庭堂奥俱掀翻百千三昧从斯立本禅自此勿外求末山原是女人作。

　　到兴阳埽敬和尚塔上堂兴阳古寺列祖禅丛先师重辟广大梵宫万木森森万竹楚楚万瓦粼粼万山簇簇诸人会得先师未死面目宛然青山白云开遮自在如此不会无影树下无缝塔中金刚舍利烟锁云笼今日拂开蓦尔相逢不肖兹来墓木拱矣可胜凄怆虽然诸人还见先师金刚不坏眼睛么倚天长剑逼人寒千古万古空相忆。

　　浴佛上堂年年四月八人间浴佛期佛本无形相所浴徒劳尔争如杨宅太夫人来此栖贤结胜因愿祝无疆佛日高超今越古出生死生死出时自逍遥天宫佛国任游戏回头证取金刚身不问世间华甲子因斋庆赞佛祖欢千祥百福从斯集。

　　上堂汉镇街头李四娘特至栖贤请说法佛法从来非口宣口宣皆是戏论法既不可口宣如何即是黄鹤楼中吕仙笛等闲吹起落梅华。

　　上堂临济昔年问黄檗辣棒三顿劈头捶当时不痛后来痛痛时犹要想蒿枝既是辣棒劈头捶因甚当时不痛[鳥感][鳥感]鸟守空池鱼从脚下过[鳥感][鳥感]总不知。

　　退院上堂蹉跎耳顺年将逼项上铁枷难久担衰朽祖庭无可补催残幻质恋云峦金锤袖里权收拾拄杖囊中任放憨珍重五湖玄学者休云有法对君谈诗书携取故园去野鸟山华共放参。

　　水鉴海和尚六会录卷三
嘉兴大藏经　天王水鉴海和尚六会录


　　水鉴海和尚六会录卷四

　　嗣法门人原璨等编

　　嘉兴金粟山广慧禅寺语录

　　康熙十五年丙辰浙江方伯李士桢请师住嘉兴金粟檄嘉兴太守卢崇兴海盐令公张素仁同搢绅查培继张惟赤彭孙遹徐升贞朱景肃郑亮张协吴甫及张幼节蔡行馨张　等专员赍启至楞严寺敦请师受请上堂五刹住持无可补廿年说法愧人天何堪今又官差至拽向盐官起法筵祖翁田地如荒废敢不抠衣力向前自顾樗才难附望诸公何事苦相延顾左右良久曰业缘既尔难回避雨笠烟蓑又上肩。

　　十二月十八日进寺。

　　三门天王赐与华屋要因门而入今至门矣且如何入楼阁门开无界限天宫帝阙好徘徊。

　　韦驮北俱卢洲佛不化君唯拥护在三洲坚持宝杵魔军伏法社从今展大猷。

　　伽蓝精蓝千古嘉声旧力护殷勤志已深今日从新三嘱托祇园金粟一般心。

　　祖师西天东土四七二三数到于今六十九不知谁忆老瞿昙光明炯炯再和南。

　　佛殿金粟如来充满十虚进也头头磕着退也步步蹋翻今日和南虽特地一番举起见光辉。

　　祖堂渊源有自一脉流长皇哉吾祖曷尽联芳虽然撒手到家人尽识更无一物献尊堂。

　　据室龙宫虎穴幸尔亲登虎子龙孙不须更问会么攫雾拿云须猛利兴云布雨不寻常。

　　拈启言言珠玉句句真机东鲁微言载不得西来大意莫能该是个甚么复举起曰总不被盖囊藏。

　　法座向上一路千圣同登拟若如何白云万里今日试看山僧纵观泻出飞禽迹徐行蹋断流水声。

　　拈香此一瓣香散之则弥于六合敛之则入于芥城至尊至贤为瑞为祥爇向炉中祝延
今上皇帝圣躬万寿恭愿八方奏凯归王化万姓歌谣乐太平此一瓣香覆载天地刻雕众形从古迨今曾无有异奉为在朝文武请主藩台郡伯县君搢绅等伏愿永作王庭柱石恒为法苑干城此一瓣香持纶把钓二十余年几思息影于空山谁知欲隐更弥露此是第六回拈出奉为传临济正脉三十二世重辟兴阳涢翁敬先师伏愿寂光从定起再出作津梁。

　　僧问法筵大启龙象交参第一义谛即不问入院升堂事若何师曰铁笛一声角岭落乾坤千古梦惊回进曰如此则如龙得水似虎逢山去也师曰山僧功不浪施问纷纷瑞雪满瑶台几度呼童埽不开只如埽开后如何师曰康僧桥上望进曰今日大清国内古佛出世人天大众尽得沾恩师曰伶俐衲僧问楚云一片度江陵千里迢迢赴祖庭金粟天王同一脉就中消息请师陈师曰独桑鼓击韵如雷进曰几声清韵人天耸九十九峰齐点头师曰高山流水幸遇知音乃曰黄面出世碧眼西来千言万语不为别事所以道我此法印为欲利益世间故说在所游方勿妄宣传今日大清国内浙江海盐金粟山沙门慧海入院升堂端为上祝
皇图巩固帝道遐昌下愿一切众生成等正觉超诸解脱虽然如何是我此法印勿妄宣传卓拄杖曰倚阑不觉成痴兀又得黄鹂唤一声起座曰金粟名山肇建于康僧赤乌之年广慧法席弘开于天启密云师祖费师翁说法兹山十周寒暑诸伯父绳绳继武芳躅九员遂尔四方知名天下祖席惜乎年来斯风寂莫法幢凋零山僧庶事不才谬承诸公大命委以尸视传灯今日看来何似鼠尾续貂然而诸公不忘付托始终拥护金粟兴隆不卜可知。

　　埽三塔上堂鸡足山中成滞货何如一穴藏家珍金刚舍利非吾事今日亲瞻不坏身全身坐断无今古绿水青山不老春且道三即一一即三摩醯三只眼千古意分明(密和尚法衣塔费和尚舍利冏塔车和尚全身塔同在一室)。

　　元旦上堂新年新月新日新时新长老披新法衣所说新法如何是新法相逢三盏酒醉得眼眯　。

　　上堂今朝是人日佛法无固必打鼓高升堂随分说几句诸人休自眼　眵一天红日顶门出。

　　上堂二月晴黄鹂鸣瞌睡重总不闻咄醒醒。

　　上堂二月春将半桃华开烂熳禅和眼皮宽觑着都不辨独有灵云老唤作看华汉古今谁似伊一见不再见咄今日华枝插满头谁羡秦时镀铄钻。

　　上堂有句无句如藤倚树树倒藤枯句归何处拍膝一下曰云在岭头闲不彻水流涧底太忙生。

　　上堂德山见人便棒乱世奸雄临济见人便喝太平草贼其余小技不足为道只如金粟意作么生手提三尺剑为斩不平人。

　　上堂举真净曰头陀石被莓苔里掷笔峰遭薜荔缠罗汉院一年度三个行者归宗寺里参退吃茶师曰真净翁舌头拖地了也金粟又不然角里山前柏参天秦驻峰上云叆叇击碎犀牛扇捶破盐官鼓金粟寺里上堂无法可说。

　　上堂今朝恰是三月三桃华李华舒新颜多少行人觅不见只在枝头看转难既不在枝头看在甚处看拍香几大笑曰知么迦叶微笑山僧大笑然看华有如此之乐汝等为甚不知。

　　上堂举五祖曰如何是禅阎浮树在海南边近则不离方寸远则十万八千毕竟如何禅禅师曰金粟也有道处如何是禅鼻孔眉毛在眼前几度觅时都不见空使少林坐九年毕竟如何禅禅。

　　上堂一华拈出笑倒傍观那堪别有所传只得倒却门前刹竿缺齿老胡听事不真将谓实有此事十万里迢迢西来不知一言不契默尔凄凄渡大江自后分皮分髓付儿孙究竟觅心不可得磨砖作镜驾车打牛引他不着一喝三日耳聋三度六十大棒虚空钉橛乃至门庭高竖七事随身手忙脚乱金刚圈栗棘蓬新妇骑驴阿家牵描画不就树倒藤枯句归何处不觉呵呵大笑且道笑个甚么三千剑客归何处空留明月照黄昏。

　　杨进士同弟为父明楼公忌请上堂恩重丘山情未已须凭法雨荐亲爷生曾三十年持素感发二郎文武车一点灵光常不昧几年香火属谁家于今亲受法王记去也来兮眼不华且道明楼即今在甚么处佛祖位中留不住夜来依旧宿芦华。

　　师扬州回上堂依俙越国去年事仿佛扬州今日来桃李春风开欲遍扁舟直过姑苏台有景眼前说不尽笙歌丛里醉扶回劝诸人好归来自是不归归便得五湖烟景自悠哉。

　　复举雪峰曰望州亭与汝相见了也乌石岭与汝相见了也僧堂前与汝相见了也师曰雪峰虽是直捷提持要且只在门头户口说话金粟今日归来相逢把手笑语一堂不用格外指点自然春风满面汝等还识金粟与汝相见处么卓拄杖下座。

　　上堂浙东山浙西水四海五湖王化里今朝法令行吴越荡荡春风阖国起问诸人委不委相逢出手展当阳法幢建立非小尔众中还有出手者么若无金粟先出手去也拈棒一齐打散。

　　径山容和尚忌上堂师翁老和尚本山第三祖坐断金粟峰十年忘寒暑一棒起宗风人天彻骨髓归真语溪头忽然十七岁不肖海法孙忝住金粟席瞻师遗泽拜师影堂追之无已兹逢远忌点瓯茶爇炉香匍匐真前稽首顿首汝等还见老和尚么挥拂子曰长恨春归无觅处不知转入此中来。

　　送春上堂几番刻骨为青春才接春来又送春今日留春春不住残红满地染泥尘抛下拂子曰须知大地凋残后别有灵苗一段春。

　　佛诞上堂僧问绿树莺声似曲雕梁燕语如簧此景此时即不问世尊降诞事如何师曰须弥山上击金钟进曰云门道一棒打杀与狗子吃具甚么眼目师曰眼里着不得沙进曰某甲即不然师曰汝道看进曰家家门前赫日月太平不用将军威师曰汝听得须弥山上金钟响么僧罔知师打曰太平寰宇斩痴顽乃喝一喝曰释迦老子生也便道大地无寸土镬汤无冷处天上天下唯吾独尊复喝一喝曰云门大师来也便道太平原是将军定那许将军见太平一棒打杀与狗子吃贵图天下太平又喝一喝曰主山前来也便道世尊你降生则已何必矜夸既大地无寸土人人皆是佛云门你虽谓正令提持奈何棒头短了打他不着今日因斋不如大家庆赞且如何庆赞复喝一喝曰谁人知此意令我忆瞿昙。

　　拓钵至海盐阖邑士绅请于天宁寺上堂僧问凡圣交参即不问德山拓钵事如何师曰山僧今日恰上堂进曰昔日德山今朝和尚师曰两重公案僧喝师曰是甚驴鸣马嘶问千年祖刹八字打开向上一路如何进步师曰七层塔上风铃子吹起天风声韵高进曰街头高叫卖新鲜不遇知音不与言师曰今日遇着个石敢当乃曰法鼓停声久不鸣今朝击动吼盐城西斋老子呵呵笑地转天翻何幸生盖楚石琦公建大法幢于此五应圣诏声扬阖国复退老于西斋光潜白下至今三百余年嗣响无人祖灯晦焰致使人天失路渡海无舟况盐官之地人文风雅信向犹多兹者山僧特入其境一钵千家乞诸高户幸有一班缁素不忘楚石遗风欲令祖灯挑剔斯响振扬至意殷殷三请说法山僧见斯诚恳欣然登座汝等要识楚石禅师面目么楼阁万家火宅里熏风来拂尽清凉要识祖灯常焕么任从宇宙双丸没一点灵光无变更要识斯响不绝么天籁唤时犹不觉更加潮打石头城虽然汝等不得孤负西斋老子亦不得孤负金粟山僧。

　　查给谏培继荐母陈氏夫人请上堂人之生于世也所▆▆福禄寿今太夫人有子始以令尹乃迁谏官御史历任三▆载太夫人可谓食禄厚且久也人生七十古尚称稀今太夫人享年八十有一康而又宁太夫人可谓得寿高且安也给谏公于圣天子前乞假归宁两载以来承欢膝下给谏公以尽孝思之心太夫人亦免倚闾之望今以微疾而终给谏公亲受遗训况森森兰桂一门送老太夫人可谓受福严且真也夫人生恩重以亲为大今给谏公虽抱终天之恨然视太夫人得此嵩高之寿又视自己为清白之官视今天下滔滔者亦可以少戚矣山僧承给谏公与诸缙绅当事敦延主席金粟今持钵来盐值太夫人启手足时亲为吊慰见棺椁之美丧礼之肃特拈西来大意于方广座上一为发扬以资太夫人逍遥乐国得证无量佛身还识太夫人所证底无量佛身么万古青山常对面几回云去又云来。

　　张中翰荐父都谏惟赤请上堂妙性圆明离诸名相诸佛菩萨所说三藏十二部契经乃名相也历代祖师所立一千七百则公案乃名相也三教诸子之书百王诰誓之说亦是名相天下富贵功名田园屋宅父子夫妇亦是名相以至吾人六尺之躯外而手足皮毛内而五脏六腑总▆名相而妙性圆明何处安立虽则如此殊不知名相之中亦显妙性即我张公以进士起漕郎历掌三科有功国家泽及生民今且不论至如转我荆南兵宪未及三月奉裁其缺老幼哀泣如失所天苟非我公妙性圆明之所施为又安能有此然则吾人六尺之躯若无妙性何以支撑富贵功名田园屋宅父子夫妇若无妙性何以树立诸子之书百王之说乃至契经公案若无妙性发扬何以开觉斯民虽则妙性不杂于名相而名相之中大显乎妙性矣今日要见张公面目妙性圆明也不难遂以拂子向空点一点曰见么如此见得面目宛然丝不挂何须别处觅遗形若也不见人间富贵离名相天上玉楼妙性成。

　　上堂金粟无法说诸人何所求达磨一只履投子一瓶油收来作一担随处乐优游可以兴云雨可以作慈舟不似秃笤帚靠在屋角头休休何处见风流。

　　拓钵回上堂举南禅师出城归颂曰去时一溪流水送回来满谷白云迎一身去住非去住二物无情似有情应庵和尚曰南禅师好则好只是爱便宜山僧退请归来也有一颂举似大众去时冒雨连宵去回来带水又拖泥自怪一身无定力寻常多被业风吹师曰二老如此说话可谓述尽衷肠金粟八十余日历尽三县五镇今日载归满船明月亦成一颂聊效嫫母去时拂面熏风里回来高柳又鸣秋自谓年来无法说钵盂开口笑吾俦。

　　天童悟和尚忌上堂年年七月七老祖是祥辰老祖真面目斯夕看巧云巧云不易见一年一度生布之为雨露若个不沾恩只如知恩报恩又如何道将此一条楖栗棒敲风打雨起家门。

　　上堂举密庵和尚因应庵和尚问如何是正法眼藏密曰破沙盆师颂曰正法何曾有眼睛囤囵道个破沙盆掀天动地难收拾搅得三千海岳昏咄易收拾抛向粪堆伴瓦砾免教千载累儿孙。

　　中秋上堂灵山指曹溪话孤光炯炯照天下何事男儿摸壁行千秋孤负月华明。

　　兴阳敬和尚忌上堂夺得径山箭首射吴兴人后而入汉阳弓矢一时倾栖贤创辟兴阳中兴六坐道场念上成金六十唱灭清川上黄鹤楼中听笛音至今五载无消息只见风清与月明。

　　结制上堂金粟开大炉韛柴炭一星不用通身一个旧话头抖搂虚空无处避脚前脚后看来源法法头头归本位忽然碓觜尽开华请君归堂且吃茶华开也未不然直待来年正月半放出春风弄爪牙。

　　上堂西风忽尔来庭际集深雪凛凛寒气生人人冻彻骨翻思立雪人乃见大英烈所以求道真方得少林诀诀诀天下尽流芳一华开五叶。

　　上堂举云门曰佛法也大有只是舌头短师曰云门那有佛法若有因甚说不出金粟舌头遍覆三千界适殿上乌鹊叫师曰汝见金粟舌头说法么然则汝道所说底是大乘法小乘法宗乘法教乘法金锁法玄关法汝若不知问取乌鹊去。

　　上堂太阳门下日日三秋明月堂前时时九夏因甚昨日西风起飘飘雪满阶今朝日头出依旧洗空阶虽然不得被他换却眼睛。

　　上堂北冥有鱼其名为鲲鲲之大不知其几千里也化而为鸟其名为鹏鹏之背不知其几千里也金粟有拄杖子其名为棒棒之大不知其几千里也化而为鳞其名为龙龙之角不知其几千里也　跳上三十三天筑着帝释鼻孔东海鲤鱼打一棒雨似盆倾还会么不遇张良手空说腹内兵。

　　解制上堂僧问昔也结时滴水滴冻今也解时华啸华开春风满面送行脚一笠天涯何处留师曰万里一条铁大地无寸土进曰牡丹华下卧猫儿千里万里无寻处师曰南北东西有路通乃曰结也无所结万里一条铁解也无所解大地无寸土牡丹华下卧猫儿殷勤送上长安路。

　　上堂天清地宁时康道泰三月春光景物赊行人玩赏通身快普门大士申开手摘得桃华观自在忽然一阵东风雨狼藉枝头生感慨会么不是东风华不开华开风打和香霭。

　　上堂金粟禅大海边浩无涯归百川偃鼠饮岂足言以蠡测枉徒然试观变化鲲鹏日水击三千翼负天虽然若抢榆枋而返者奚足为道。

　　上堂即心是佛石中有玉非心非佛沙里无油不是心不是佛阳春雪曲和者犹稀金粟者里也无佛也无心落落闲闲绝古今无事康僧桥上立菜华一片似黄金。

　　上堂但参活句莫参死句如何是祖师西来意庭前柏树子是死句如何是佛三脚驴子弄蹄行是死句如何是活句茫茫宇宙人无数那个男儿是丈夫。

　　上堂千说万说不如不说因甚不说谁家灶里火无烟。

　　上堂举僧问云门如何是诸佛出身处门曰东山水上行佛果曰天宁则不然如何是诸佛出身处熏风自南来殿阁生微凉师曰金粟又不然如何是诸佛出身处山华开似锦涧水湛如蓝。

　　杨文学为室小祥请上堂去年今日事堪哀千手大悲挽不回今年此日肠仍断伊人一去不归来归来归来啼鸟落华春梦断圆音一点笑颜开。

　　上堂春山青春水绿达磨齿云门足何处讨风流平空遭委曲至今不关风步步没行路撺下拄杖曰汝等还见祖师舌头么。

　　上堂万法是心光诸缘唯性晓本无迷悟人只要今日了既无迷悟人又了个甚么南泉斩猫归宗斩蛇汝道是何意旨众无对师曰了。

　　上堂丹霞烧木佛院主眉须堕直下如委悉招殃岂是错错错眉须偶尔堕通身俱踊跃。

　　上堂今朝四月八沐佛是生日供养好烧却好良久曰昨宵一夜黄梅雨洗出古人自在心。

　　上堂入得金粟门过得祖师关如何是祖师关赵州勘婆子鼻孔被人穿汝道赵州穿婆子底婆子穿赵州底有僧出众一喝师曰又穿却一个。

　　上堂砍却德山手有棒打不得截断临济舌有口喝不得擎叉舞笏辊木毬总是小儿闲伎俩现成公案不须拈志公原是闲和尚。

　　上堂今朝五月五家家县艾虎所畏疫鬼侵故吃雄黄酒禅和无钱买妖怪尽来扰金粟为汝驱邪去也卓拄杖曰急急如律令毒气化乌有汝道拄杖子有多少神通便能如此复卓一下曰一一超佛祖。

　　上堂今朝六月六无人不汗出一身白汗流清风下载足诸人果如斯不负到金粟。

　　上堂今朝中元节荐拔事忙迫大鬼小鬼来各与一分食明年此日仍复临去去来来无休歇不如直下息心驰不作鬼兮不作佛又作个甚么十字街头石敢当岁岁朝朝闲不彻。

　　元旦雪中上堂新年佛法如何说世界平铺玉屑多庆兆丰年民有赖瑞图王室太平歌明明一色江山遍滚滚长空涌碧波西舍东邻张李老醉来拍手笑呵呵且道笑个甚么去年鼻孔大垂下今岁眉毛依旧横谁识千年桃核里相看原是旧时人。

　　上堂山僧二十余年坐此曲录床横说竖说有一句话未曾说着而今年老心孤藏蓄不得称时说出布施诸人只是诸人不得作寻常观可以移风易俗可以入圣超凡可以火宅驾车可以华街柳巷要见者一句么无底篮儿满盛归。

　　祈雨上堂去年祈雨难为说青天两月无霹雳今年祈雨倍如斯长空三月望云霓鼓锣捶破无处讨禅和个个执杨枝赤日炎威未足畏倾秋倒岳思来时行雨龙王休瞌睡当头一棒雨淋漓看看行雨龙王发恶去也汝等各自顾取袈裟角。

　　退院上堂道本无形遇缘而应来也草披春色去也月印秋江来来实不来跨下不曾离却扬州鹤去去实不去大地都是一金粟只如脚下云生临行增感又如何道钓尽烟波蓑笠冷锦鳞未遇用功难金山有话无人会收拾丝纶过别滩。

　　水鉴海和尚六会录卷四
嘉兴大藏经　天王水鉴海和尚六会录


　　水鉴海和尚六会录卷五

　　嗣法门人原明等编

　　机缘

　　问如何是应时及节句师曰深苑华闲飞蛱蜨长堤柳翠啭黄鹂曰就此借路还家得么师掌曰认取路头。

　　问眼光落地时向甚么处去师击露柱曰向此去。

　　问如何是天王境师曰夜深静听江涛吼曰如何是境中人师曰日午鼾眠鸥梦清。

　　问如何是宾中宾师曰竹杖芒鞋烟水杳如何是宾中主师曰到处逢人解撒沙如何是主中宾师曰为怜三岁子不惜两茎眉如何是主中主师曰横按太阿无剩法大坐当轩孰敢窥。

　　师与孟太守叶司李茶次守曰人人俱有佛性因何不见师拈起龙眼曰见么守曰者是日用寻常底司李曰且喜堂翁今日瞥地师曰贫道被二位看破。

　　周中丞巡抚偏沅访师天王问如何是金刚不坏身师竖拂子周曰请师直指师曰此法沅州千里余。

　　问僧汝试放个光看僧打一圆相师曰漆桶上又加了一道箍僧罔知师呵呵大笑。

　　问本来面目不假参求还有方便么师曰有曰请方便看师展两手曰携去。

　　问风吹柳絮毛毬走雨打梨华蛱蜨飞明甚么边事师曰换却汝眼睛穿却汝鼻孔。

　　问如何是学人本来面目师曰此去荆城三里许曰不会其中意师曰到者方知。

　　问荆州古战场何日干戈息师曰但自歇心狂四海清如镜曰野老不知尧舜力冬冬打鼓祭江神去也师曰非汝境界。

　　问天王也恁么道龙潭也恁么道未审道个甚么师曰山色湖光开法眼鸟啼华啸见云门。

　　问如何是地藏境师曰千竿修竹插云汉百鸟投栖自远来如何是境中人师曰灰头土面无堪用要在人间称独尊如何是人中意师曰等闲拈出乌梅子换却诸人活眼睛。

　　问僧仙府那里僧曰凤阳师曰汝解打画鼓么僧弹指一下师曰未是作家僧曰请师打看师劈头一棒僧喝师又打。

　　问僧现成公案道道僧曰雨过苍苔湿师曰引不着僧喝师曰喝不着僧又喝师曰放汝三十。

　　问明明无悟有法即迷只如不存一法时如何师曰绿竹常敲红杏雨青山不碍白云飞。

　　住栖贤十问

　　黄鹤楼晴川楼常年觌面因甚默默无言。

　　汉阳江彻底澄清因甚须眉照不见。

　　楚王城畔汝水东流且道是何宗派。

　　汉口夏口千古长流试问凭何不竭。

　　是法平等何故大别山者样高汉阳江者样深。

　　铁门关原无锁钥何故往往立在者边。

　　古镜未磨时如何此去汉阳不远磨后如何黄鹤楼前鹦鹉洲只如汉阳与鹦鹉洲相去多少。

　　汉镇街头来千去万因甚道土旷人稀相逢者少。

　　栖贤寺里钟鸣鼓响梅子山前牧唱樵歌试问是第几机。

　　琴堂绝响因世无知音今日重理朱弦独望子期再至只如不落宫商一曲向甚处着耳。

　　己未冬师寓荆州见大兵回京过虎渡四问(附自答)

　　既是虎渡因甚渡马。

　　答慈恩施一切方便有多途。

　　狼烟未息因甚班师回朝。

　　答四海五湖王化里行人莫与路为仇。

　　得到长安即便休只如黄河冻阻如何得至京师。

　　答举头临北阙信步是家山。

　　从前汗马无人问只要重论盖代功今日特赠一颗空王印有功者领取印去。

　　答梦醒眼前都是笑那堪黄叶作金钱。

　　三月三问山僧昨夜得一梦梦见灵官与真武庆生官以两手捧一盘而头俯伏于地曰世间所有者小卒不敢献上顷获一宝且不论其价尚人所不识显申鄙悃敢祝千秋声未尽忽被迅雷惊醒试问灵官所献是甚么宝世间无有人所不识。

　　答春风迎竹户夜雨滴华心。

　　佛事

　　达磨祖师开光梁皇殿上道不识明明一语不覆藏少室峰前分皮髓全机显露在当阳自此光明照不夜人间天上更烛煌然则既有此莫大光明今日何须向眼里攃沙执笔曰要假儿孙脚下行点开灼破四天下。

　　承天寺得一请开关格外玄关原无封锁个中消息本自现成散之包太虚而机用全彰敛之入芥城则锋铓不露今日行满功圆天王为伊掀翻窠臼遂击关曰珍重当年无缝锁而今廓落总无门。

　　埽楚石琦禅师塔天恩三被五刹振起寂照家声唯师光大白云冉冉兮作师塔幢之华盖流水潺潺兮为师凡案之素琴白云不可尽流水亦无穷师之灵塔永镇寰中。

　　埽盐官安国师塔海昌一席师为肇辟支撑大厦镇压海隅况乃五湖衲子竞头争大中天子亲记室发大机展大用犀牛扇子千古风清虚空法鼓聒人耳目马祖八十四员善知识谁道唯有归宗较些子且今德业巍然塔幢耸立瞻依礼拜面目犹在汝等要见国师么赤日行天远清风匝地生。

　　埽天童悟和尚塔拨开云路上玲珑涧水溪华触祖翁崛起当年河北令千支万派出天童。

　　埽福严容和尚舍利塔白玉齿辟谬见而去妄红莲舌诛邪解以归真冷面热肠逢人剖露三十余年扶竖宗门旗鼓一代至今舍利分辉光明烜赫慧海三次塔前拟取一分天然妙供以献师翁竟不能得也举首望空曰今日有也有也天雨宝华陈玉馔风摇古柏奏琴来。

　　埽兴阳敬和尚塔十三代祖庭谁再辟先师赤手力能支岂因偶尔寻常出光被林泉大业垂虽已藏身归寂莫华香鸟语正施为试道先师今日还来受供么若道来则孤负先师不来则孤负慧海如何说个彼此不相孤负句青山朵朵开颜笑灵塔年年踞翠微。

　　埽天王悟和尚塔师之最初塔幢节使丘公铭之载于皇藏天下流传迨今千有余年但荆州自古战场塔幢沦没不知何时有谓南宋岳飞征杨么堆火炮寺遂遭毁塔随而灭兹寺重兴塔亦鼎建寺碑塔记今入荆志独师法裔久斩全赖后来主是席者坚而持护即见云门法眼二宗发祥有自虽然昔日塔幢原未灭清明祭埽柳青青。

　　为明教剃度如来昔日在灵山手握金刀发自删此际吾为汝剃落出家别是一人寰勤力学莫虚闲先圣后圣总儿男。

　　为行童剃度贾岛昔年曾反俗汝何又要入门来尘埃断处发须断了悟凡胎即圣胎。

　　为含石起龛当时恁么来面门扑扑觉华开于今恁么去脚底云山俱蹋碎一朝蓦尔归家摇手正谓适来夫子时也适去夫子顺也而又安得言之死乎生乎虽然常乐地中留不住轻然移步往他方。

　　举火炯炯光明不覆遮乾坤洞烛绝千差好着眼漫生华就中消息露些些直下如此会得石中有璧岂能含精润头头皆受用其或未然一句分明亲切语殷勤付与丙丁公。

　　为华严庵云石路祭起龛呜呼子之为人兮朴且刚子之处世兮淡以常子之染衣兮洁而净子之断发兮志犹皇柰尘绪缚而无计脱兮日逐以奔忙其几几觉悟浮生之不远兮欲修以未遑讵料忽焉殂落兮偃然见此郎当呜呼死生如大梦兮谁能豫觉临行洒洒脱此皮囊吾今指汝去路兮万水千山不隔毫芒者边那边常光不减其赫然兮又何悲以何伤影落落声扬扬家山行到好风光。

　　举火任尔英雄与杰士到头难免换皮囊今朝劫火洞然发触着通身放宝光好记取快承当千古万古莫相忘。

　　为恒作头举火鲁班门下已经弄凿拈斧天王寺中曾来挂搭披衣昨夜笑而复舞手今朝偃而亦攒眉世缘既尔谢宜合悟真机云冉冉草菲菲江北江南皆宝所称时赢得莫空归(其人卒死)。

　　为河南李应柱起棺人人本有灵光宁容更加半点处处无穷受用何妨再进一步踢破生死关截断凡圣路此界他方人间天上任尔施为何分僧俗若也会得棺材瞠眼原非妙信步超方须自行。

　　举火一生一死大须难结角罗纹火内看欲问李君何处去翩然端直到河南。

　　为五台庵澄源起龛撒手长安古路头因缘大事一时休临行句子分明荐一带青青草色浮。

　　举火觉海真空澄源湛寂觌面全提原无隐讳桃红陌上兮历历无生之旨柳绿溪头兮明明不灭之机直下豁然亲领会全身末后看光辉。

　　为余学士起棺严风凛凛碧落辉辉大道渊源廓露全机悟之在人兮头头是路迷之滞迹兮处处无依茫茫执而不反兮漂漂乎何止明明兹以揭示兮汲汲乎无违朝闻夕死兮荣而有幸启手启足兮信然全归击棺曰卧在此中原不妙密移一步看龙飞。

　　为钱明觉封龛万法本闲华鸟静唯人自闹往来忙而今收拾归家去一发一丝都掩藏。

　　起龛行人万里送春归一路华飞点翠衣急急向前消息好莫教迟钝上头机。

　　举火佛号大觉汝名明觉先觉后觉其揆一也于今指汝归何处火焰堆中是道场。

　　为亡僧举火北地生南方死一灵性了无依举火炬曰承此火光三昧力了然证取泼天机。

　　为观指起龛蕲州是汝生长处扬州是汝游行处真州是汝回首处且道那里是汝常乐处前途更有最高峰殷勤行到自怡悦。

　　举火为最上乘人说最上乘法观指其为最上乘欤况与我谨一江之隔亦乃为乡人也安得不互相发明末后大事观指汝精勤持诵为最上乘欤净守毗尼为最上乘欤乃至造像刻经饭僧修供为最上乘欤若最上乘者生不知来处死不知去处实人生至大之事今既撒手宜当体悉举火炬曰观指本来面目觌体灵光我今为汝真实指点终不虚也。

　　为了然煆骨盘走珠兮珠走盘信手拈来颗颗圆非独汝今能证了十方诸佛体皆然体皆然体皆然火焰光中生白莲。

　　为王吏科起棺富贵功名当等闲难留生死片时间儿娇室内肠几折父老堂中泪欲潸四十一年真作梦百千万劫返家山而今琴剑诚无用望断秋风人不还虽然一色杏华红十里状元归去马如飞。

　　下圹到家田地不多争七尺深深埋白云莫谓今朝空手去文章千古一匡坟。

　　为亡僧举火生前多为别人忙死后枯形实可伤一副皮囊值甚物烟消火灭看郎当虽然山僧更为点出金刚不坏身令汝往来自在举火炬曰个里无私全正令衲僧鼻孔好流通。

　　为五台庵指印封缸如我按指海印发光汝暂举心尘劳先起只如指禅建五台梵刹于八省通衢之地开古林戒坛于衰残落莫之秋是尘劳先起耶海印发光耶今日总归瓦棺内任从佛眼觑无门。

　　为尼大智举火般若大智如大火聚近之则通身燎却岂容立地而思智禅智禅知不知昙华一朵插头时。

　　为慧铠慈念入塔六角亭内无缝塔中安身稳便受用何穷慧铠卸兮干戈静慈念息兮睡正浓春山万里双眸碧华鸟一声塔户封。

　　为念真入塔一念纯真未是到家消息吴山越水任尔脚下游行蹋破芒鞋归去后玲珑塔里好安身。

　　为憨石珂禅师举火苏州有底真州卖拓出满盘不吝生今日尽情都撒下一天雪月钓舟横虽然老僧为汝转末后法轮去也遂掷火炬。

　　为宗一举火腰包顶笠南询久果未成时华未开回首可怜无限意桂华包里坐莲台宗禅宗禅胡为哉此际不须多指示火光堆里绝尘埃。

　　入塔九日登高诸方旧例重阳入塔金粟新条黄华满目兮无穷富贵西风透体兮不尽风流湘北潭南休更觅家山稳坐乐悠悠。

　　为云泽侍者举火麟角凤毛世所艰银墙铁壁脚头宽归根落叶顶　句一吸神鳌沧海干撺火炬曰从教遍地起波澜。

　　为禹峰禅师举火破家散宅走西东觅得骊珠皮袋中三载挂瓢胥浦上一朝脱化向秋空生缘自谓苏州有宗派沿流太白峰火焰道场须听法眉毛鼻孔尽通红要见眉毛鼻孔么举火便烧。

　　为赵州庵老僧起龛住住住逢人请吃赵州茶去去去八十行脚非容易蹋破芒鞋无觅处得来只在脚尖头。

　　为化石入塔点铁化为金玉易劝人除却是非难寻常一种平怀事放下千般永日间虽然黄金铸就西施骨赛过人间白玉颜。

　　师野游拾白骨举火骷髅骷髅一卧荒郊不计秋而今指汝归家路麦浪堆中翠色浮。

　　为净庵举火来时净洒洒去时赤条条来去两头路天台有石桥去去去西风黄叶飘莫沉吟火后一茎毛。

　　为尼上机本封缸临济爷爷半勺水末山娘娘不得用而今掩上虚空门千眼大悲觑不见。

　　为万岩立举火一去一来原不动万岩立处体全彰皮囊休谓无交阁火内华开朵朵香。

　　为法澜澄禅师举火举火炬曰看看此是我首座澄公本地光明四坐道场以之接物利生六十四年以之撑持门户因缘凑合平地忽起琼楼玉殿钳锤妙密座中每见铁额铜头今朝能事既毕何妨闹里抽身唯此末后句子仍借老僧些力撺火炬曰爇却须弥顶何处不称尊。

　　(浙江藩台李公士桢嘉兴太守卢公崇兴捐梓
　水鉴海和▆▆▆▆十卷送楞严寺经坊随
　大藏流行伏愿人人开法眼个个悟心宗
　康熙丙辰冬月吉旦旌德周汉臣书刘御臣刻)

　　水鉴海和尚六会录卷五
嘉兴大藏经　天王水鉴海和尚六会录


　　水鉴海和尚六会录卷六

　　嗣法门人原青等编

　　偈

　　寄武昌黄明震参军

鄂城原是楚王宫深隐还如在万峰树色鸟声清耳目廓然何事不从容

　　寄杨明克学使

名遂功成身退易了生脱死实为难君今若肯言前荐十月霜风扑面寒

　　陆鹤田粮宪武昌脱难携诗过栖贤话旧次韵

无限恩光开日下裁诗访我渡晴川维摩此际多情况相见雄谈意快然

　　重阳寿吴斌庵太守

鹤算年华岂足定须弥为寿亦何长聊申底意分明祝丛菊先舒九日香

　　送李毅可中丞巡抚粤东(士桢)

吾祖曹溪恩泽地抚军莅任起波澜儿孙奋发源头活法社从斯见大观

　　寄徐松涛侍御

翛然乐志住山林谁谓藏声意不深春鸟自歌华自笑此中端的祖师心

　　送杨稚稚中丞巡抚贵州(雍建)

何因把手天王室磊落胸襟海内人须信文章能化俗黔中风雅自兹新

　　送胡念蒿副宪修荆志(在恪)

荒落百年零碎锦因君攒簇见风华况逢　昭代多才物兰芷江蓠发异葩

　　礼父母坟庐

瞻亲何处见芳颜满目山华带露寒天地无心应不老千年墓木拱云端

　　礼虎丘隆祖塔

瞌睡虎声未足畏岂知绍得正宗传至今赫叶撑天地临济家私曷尽宣

　　送宋容庵太史

杨林渡口老禅翁八载如何信不通想是于今手脚利高提祖令起宗风

　　答徐司李檗庵

长廊蔓草都拈却眼目明明灼古今若有一丝依倚处触途还自费沉吟

　　赠刘荆州淡庵

现身说法能方便信是当年记莂来力任金汤禅苑固山林草木赖滋培

　　寄王报庵解元

圣人鼻孔原无别及第心空唯自能坐断凡情尘劫远声名依旧振传灯

　　寄乐仙子孝廉

儒释从来无二途心源一点湛涵秋文章戛玉仙郎手显焕声光待价酬

　　赠陈含辉孝廉

翰苑文章原厚道铿锵佩玉集贤声不因老衲蒲团破争得人龙世上生

　　寄王引先学士

山谷昔年论无隐闻着木稚始浩谈今日王君诚敏隽踢翻旧案见同参

　　答徐君阶别驾

忆昔一瓢挂广慧蒙公旧谊集禅林昨因书惠銮江上论及金山情见深

　　赠秦中自章上座

三次南来为此书祖翁心事尔能知今朝与汝酬劳处头上昙华插一枝

　　重辟天王开基

胜迹天王唐代寺荒烟只见草莱青施功全赖巨灵手擘出传镫旧祖庭

　　斩草

谁把葛藤铺满地掀翻旧案见新条渚宫春色华香远删出灵枝好插标

　　上梁

法幢高插云霄外采木南山作栋梁知尔鲁班远降意斧痕凿出耀金光

　　落成

画栋铺云晓色新华堂带雨翠粼粼青松绿竹闲栽遍凤舞龙翔胜旧春

　　挂笠吟(有序)

　　余挂笠荆南十又一年所觅天王遗址一朝从草莱中而得驱狼逐豹庀木兴工殿阁廊庑粗以构就碑版铭记与夫所宜之物亦乃备焉原以先天童先径山未了之案今余继之其带晓披星悍劳忍苦不惮艰辛力任实乃报二先人之大慈恩也信庵哲子景仰崇信脱白天王领造洪钟五火方就心亦良苦特成五诗以发绪言盖见挂笠之事如此。

和泥合水出胞胎势压诸方吼法雷继起天王两派脉儿孙常忆信公来

钳锤几历出头来赢得清音遍九垓通报五湖学道者闻时须觉眼双开

风流彻体显圆音一点无尘表素心天上人间谁可似清机拨着动沉吟

祖席重光振楚荆五湖从此得清闻径山严统炳然着南岳青原廓尔分

十载殷勤绝晓昏祖庭恢复　圣朝恩而今功业稍稍备护惜全然赖后昆

　　挂钟

不受红炉几锻炼何能全体有光辉于今要作出头汉再上一重发大机

　　登沙市塔

览胜闲登塔户开楚天寥廓独徘徊风烟万顷含孤照几片飞帆蜀道来

　　登汉阴山

曾闻抱瓮息机心耻辱大贤赐也深芳草落华春再至行人举眼漫沉吟

　　登大别山

汉阳树色为谁栽春雨春风一杖开烟火万家忙不彻几人回首问心来

　　登黄鹤楼

江上危楼接太清等闲登眺小天人只知身在白云外不识世间有垢尘

　　鬼谷洞

天然一种难描貌想是洪蒙先有渠喜尔真人居甚乐名高何必带金鱼

　　青溪

张仪苏秦曾问道因他鬼谷悟真人至今溪水流无异不见仙翁寂莫身

　　蒙惠二泉

灵源浩浩来何处涌起双泉地脉通喜有陆公祠在畔憩游能破寂寥风

　　寄王孝廉严明经伯仲修郡乘

尼父春秋如日烈马迁史记若霜寒即今荆国人文物尽在三公泼墨观

　　归山吟(有序)

　　余住维扬地藏之四年岁维乙巳天王禅人以余年值不惑敦迎还荆明年春王二月▆之巨石于寺西天王山前树立塔幢藏余朽骨方形七级高一十二尺广七尺四角金刚前列狮象左右雕以羽族华芳之属又造胁山殿覆之余念德凉难以克当诸禅人乃进曰天王道场倾废千年而师一旦重新且荆自宋元明以来久不知禅今乃有归亦师开辟其地与道实师为中兴之祖兹奉以寿藏师何让焉余曰臭皮囊终不免归山仅借此作归山计漫吟十首以示诸子。

把钓江湖意已休归来高卧此山头皮囊漫谓无交涉付与窣波正首丘

大事关头无壮时舟藏于壑力能移从教造物随分化运去运来听所之

知见纷纷莫妄求死生须是见根由个中通畅原无我梦里那容蜨化周

南阳塔样问耽源潭北湘南起话端争似天王亲指出高标丈二任人看

劈破洪蒙布赤金一龛风雨莫能侵绕檐星月难描貌夜静轩前寒影深

死后何须择地安乾坤总是一邙山镜华水月身如幻累尔殷勤作此关

一二三文道路深疏山舌底费沉吟天王此日曾无隐匠作依工百二金

丈夫气宇盖乾坤古也今兮总一门可问于今谁是主不须死后大招魂

收拾傀儡归去来莫教催迫始心回秦山晋岭垂千古帝寝王陵安在哉

八角磨盘面面通皇皇如此立吾宗等闲识取归山去华落华开卒未穷

　　示汝开丧子

子夏哭儿失所目乐天丧子割其肠只知恩爱情难遣不识人生梦一场

　　寄黄明震参军

鄂渚黄龙机祖庭赖君宝杵护全型抚军近日添新构好起沙翁逸老亭

　　归富川祭埽先茔

当年何事出乡关今日思惟实汗颜杯茗不堪为大供风光赢得衲衣还

　　寓涌泉兴旷寺因人事繁作

野外人归兴旷寺憧憧夹道往来忙于今要见沙翁面还是从前谢十郎

　　金粟即事八首

　　千僧井

古井龙蟠地脉香千僧共饮见源长岂知一滴曹溪水金粟流通浩淼茫

　　娑罗树

娑罗古树植何年叶叶枝枝翠色鲜只为昔时受记莂今来此地荫人天

　　独桑鼓

顽皮枯木响何来独树无心声似雷几度敲时谁入耳忽然闻得笑颜开

　　康僧桥

何事当年欲度人长虹横跨接通津看他两岸寻源者不过此桥路不亲

　　金粟山

九十九峰此最尊千山脚下是儿孙撑天谁识通身眼指点游人立脚跟

　　礼密祖象

金殿玉容亲侍奉何缘今日得归家添香换水陈时食那尽儿孙孝一些

　　礼贵祖舍利塔

殷勤稽首见师翁舍利光中一点通我住此山承雨露千年香火愧难弘

　　募修大殿

赤乌之殿日颓倾风雨如来打面门一笠于今通盖覆黄金殿上独称尊

　　黄龙彻源泉

万波浩淼岭南出一派流长济北来大彻源头浑不喝运回浊世洗尘埃

　　法澜澄维那

且喜维那大事明滹沱从此起嘉声晴天霹雳虚空碎百亿山河彻底倾

　　憨石珂侍者

只因一个娘生鼻涉尽吴山楚水边谁识牵回在眼下于今又被柳条穿

　　本怀上书记

侍我巾瓶十二秋此行归去乐优游天龙推尔方登座切莫无因强出头

　　信庵哲监院

向上关头绝见知满身霜雪羡杨岐吾从今也超其作千古芳声始共垂

　　芝庵明监院

监院于今头角生触翻大地乐升平年来识得杨岐旨遍地儿孙脚下行

　　半峰青维那

天王机捷如雷走举起承当已是迟青子亲从窥透去大千收放更繇谁

　　还灯敏知藏

一笑亲承大法旨流芳百世愈光辉今朝付尔千斤担十字街头接上机

　　弘济源都监

弘扬济北纲宗旨曾扣天王发大机今日一肩担荷去从教祖席显光辉

　　高月宗知客

一自黄梅传法后都教千古妄流通天王今日无余指高月当轩照正宗

　　佛照宽知藏

一枝亲出天王室叶叶枝枝垂久昌自此可能成大树人天覆阴作清凉

　　善庵真监院

楚国无宝以善为何如真宝绝支离华香满鼻吾无隐声色堆头露一丝

　　传一福知藏

传得一来事事真重阳喜看菊花新应知先祖当年记得髓今朝见可人

　　若果禅知藏

若果禅门出只手毅然扶起旧沙盆男儿立志应如是不负相传此日恩

　　上机本尼

百千三昧何为本弹指门开非上机喜汝眼睛端正处青州衫唤破罗衣

　　杨耀祖原济进士

列祖相传者根杖赠君朝暮好揩摩通天彻地光明现验尽诸方佛与魔

　　赴金粟以地藏委楚璨住持

十载真州阐化机法幢兴建颇光辉而今珍重毋狼藉方见克家有指挥

　　寄云贵王制台在兹(继文)

百华丛里透芳芬三教总持南国闻计得晴川握别语一丝慧命望于君

　　送月轮净

满目风光谁领会飞华都是上林春眼睛刺破浑闲事水月冰轮照旧人

　　示晓云证

历历明明较不多祖师面目绝淆讹华亭两只手推棹大仰一张镰刈禾

　　示古松正

江上清风取不禁山间明月用无穷个中会得全提语物物拈来信可通

　　题走马灯四首

走断脚筋有甚用何如直下把心休君不见古荆州无限英雄图胜事至今遍地是骷髅

霸业繇来振一时威风凛凛孰能窥山尽处好思惟莘城郊野闲华草千载空教春鸟悲

一段光明自不知乘他恩力马驱驰回头看是阿谁莫待黑风鼓荡后漫漫大地悔无期

南征北讨何年了你若休时我便休黄金甲紫骅骝抛向他方歌舜日任从三顾不回头

　　寄黄龙青

男儿立志要雄健寂莫身心道愈明但办老黄龙日住传镫录上好标名

　　示别庵极

卓然孤立乾坤外风雨无侵别一庵居得年来生意好门前伫看放优昙

　　示玄旨智

清净智光都照了河沙诸佛一龛中汝曹休外求玄旨叉手鞠躬妙用通

　　示惺彻铠

惺彻当年一段事通身铠甲战丛林于今幸遇太平日归马华山月下吟

　　春寰八旬

八十翁翁非小子绣毬辊起半天飞岂知造物为儿戏宝掌千年不肯归

　　寄度门寺法澜澄首座十首

命尔扬州住地藏如何不肯便承当腰包顶笠度门去火种刀耕草木香

南能北秀出东山道大名传天地间今日宗风真一变闲神野鬼闹禅关

两京法主三帝师肩舆上殿圣迎时跏趺坐见君王重也看于今克盛儿(神秀禅师住度门为两京法主三帝国师跏趺观君肩舆上殿)

大通谥号大通人明镜台县绝点尘宇宙至今空浩浩度门唯有一枝春

楞伽孤峻峰尤在万古法场不易磨张说手书碑自见论师窃比大山河

依法住持不寂莫首山风穴亦单丁正宗家计浑然别一任庭前草色青

少林壁坐九青黄接得神光一个郎恩大已酬归故国至今双桂泼秋香

涧水溪华活祖意岭松岩柏实伽陀分明指点无人会又引阇黎费力多

道流居得最高峰俯仰群山眼界空正令提持施棒喝克吾宗者岂无从

十载投身炉韛中锻成一物号灵锋人来欲问眉间事看取梵天血溅红

　　送符云台

肘后灵符亲佩得用时着着出全身天台五百神通者不及云台洒落人

　　送浪隐潮

浪里隐居六十秋潮音风送月当楼听来两耳非凡境廓悟从前笑不休

　　赠魏大翁副戎

将军剑气翀牛斗战得心源彻底掀七百一千陈案牍看来只是旧乡谈

　　天王法派

慧海原清净临波鉴宛然一灯继古道祖脉自绵延

　　梅华十咏(次古韵古题)

　　寻梅

为忆南枝畅玉神抠衣带雾梦魂真行吟信步白云里怅望平欺红粉人冻蕊飘香依壑树疏林凝碧隔风尘感思卧雪殷勤者令我空山惜远春

　　腊梅

占断群芳最有神一回霜傲一回真半窗疏影黄昏月满树轻妆金袭人孰共寒姿情淡淡孤陈瘦骨绝尘尘清香几度随风去赢得西湖两岸春

　　早梅

严风几历转精神刚得阳和态自真雪色欲迷争蕊鹊暗香多醉玩华人罗浮梦破山山月姑射烟含树树尘堪惜当年何逊子肯将情恋广陵春

　　全放梅

傲骨藏声似有神披霜带月自幽真不齐群卉栖凡鸟全放琼葩醒梦人老干参差苍翠迥玉条长短弗侵尘沉吟难尽其中意聊泄枝头一点春

　　茅舍梅

寂寥茅舍冷精神幸有冰华可愍真香动石边浮细草影流溪畔趁渔人岁寒岂畏三更月枯淡难生世外尘独恨翠禽偷瓣去五湖尽作玉壶春

　　庭梅

不栖岩壑隐芳神唯占丹庭树树真入枕香魂惊化蜨隔帘明月动愁人瑶琴白昼多幽兴玉磬清宵彻远尘只为凭阑惜雅态青衫染得十分春

　　西湖梅

高楼独上望华神两岸寒芳碧水真雪散浑忘三竺寺风生愁杀六桥人戍歌处处关山月细雨霏霏洒玉尘漫谓江南消息杳苏堤香冷几回春

　　山中梅

冰肌簇簇太多神不待轻妆趣自真冉冉光迷南岭客沉沉香拂北窗人唯堪幽谷生平老岂染云间半点尘分付狂蜂与蛱蜨漫来枝上弄仙春

　　玉笛梅

笛声何处却多神飘递江南韵自真几点疏华云外鹭一腔烟粉镜中人玉楼梦断关山远竹榻魂飞散入尘莫是武昌三弄者萧然五月落寒春

　　观梅

孤标独占百华神几度观来几度真片片白云清梦眼层层翠浪动诗人胸中浩荡裁新句笔下风流破玉尘不是铁心冰彻骨争知别有一般春

　　观天王寺遗址(有铁卧坡下传为寺毁钟镕人屡窃卒雷雨惊退)

劫火焚时钟独鸣私心拟取自雷惊江干常对清波涌殿阁空余春草生千载渊源分两派一朝胜业付全倾于今要见当年事覆雨翻云功不轻

　　黄龙兴复次富川定生大师韵

祖席飘零剩古台诛茅斩草赚吾来唯怜楚国宗风暮翻念黄龙法道灰有水有山堪卓锡无声无望好徘徊于今衲被蒙头坐日见长江卷雪堆

　　黄龙落成为逸老计次福昌禅师韵

辟开三要及三玄宇内闻声别有天已构一椽念祖德未施大手话难圆荆湖春雨青林茂鄂渚秋风黄菊鲜法道滥觞无此日谁能相共整危颠

　　游玉泉寺

十载相思旅梦牵携筇来此了前缘凌空铁塔青天破沁谷玉泉白石穿桥断云边忘故迹碑残草里忆先年皓公诸祖今何在拥目堆蓝起暮烟

　　与查王望谏议乞师翁金粟舍利塔上之铭

雨歇金山翠欲流光明塔上望垂眸笔尖锦绣千峰起舌底烟云万壑收拨动祖灯辉佛日点开法眼照阎浮查公何似张公后一铭相传价莫酬

　　游陆鹤田侍御云峰华园次韵

云峰峻拔世称稀百亩芳园树色肥竹石无心鸟自语山林有意客相依旷观那惜支筇杖径转仍随蹋藓衣未至不知天地大主宾谈畅到斜晖

　　慈庵署中灵芝忽生阿弟阿郎时赴秋闱题赠

草木何知忽尔萌天将人杰地灵生干城社稷先呈瑞折桂蟾宫早得祯光透一庭明月夜风高阖国令名声岂同百卉寻常出福佑王家乐太平

　　为新安许继先六旬

南明灿灿物华新甲子欣逢又一巡白发数茎添岁月冰心一片质天人云生黄海千山紫鹤跨扬州万户春陆地神仙应不老区区何必问灵椿

　　赠奇兵营吴介臣参戎

江汉滔滔久不惊多为令德镇波清埽云晴洒囊中甲留月夜谈腹内兵才大可兼文武用功高自古割城旌何因把手銮江上话到无生一笑倾

　　为吴封翁七旬

生居华屋德尤尊况复康宁七十春膝下乌衣观子弟庭前喜气集嘉宾榴华吐火呈图寿紫燕巢梁瑞象新把盏进君千岁酒神仙原是太平人

　　喜张中宿登堂道话

高卧东轩野兴浓更逢仙客话从容云山千里诗筒满旅月一轮形影空情念淡时羞世焰道心贞处看寒松任他江汉滔滔者不到龙门不化龙

　　题东明孝节

贞节繇来世所艰思亲况复割身残清风夜夜吹英烈明月年年照血瘢孤子尚能修往事一肩那惜上担棺区区幻路休云报至理浑融孝可观

　　松滋令王翠微携诗见访次韵

荆山璞价重诸方几笑空怀献武王自琢自磨还自用谁余谁欠复谁装华前坐觉鸟声碎雨后行看苔藓香底事分明人不会喜君今日到云堂

　　登灵山五松亭

操干不随群卉质肯来虚谷避秦封翠寒几代空明月势老千秋欲化龙拂石难寻碑断字驱云尚想旧遗踪偶因登眺情无极远近渔歌杂晚钟

　　再登虎丘

昔年此地旷襟怀山水佳招今复来万里晴烟空目击三吴野色自云开乾坤变态悲尘世日月蹉跎怜浊杯话落剑池光湛碧千僧石上鸟飞回

　　晚登金山

夕阳徙倚金山寺淼淼江波绕画台渔火千家连月起飞帆几片带潮来疏钟历落鼋鼍窟古殿摇空星斗开铁瓮城头吹画角无边风景被相催

　　径山礼大慧祖塔

青嶂崔嵬迥碧天塔幢高踞一灯县五峰列翠堪为供双径飞涛可喻弦楼阁三千凌汉外松衫百万绕云巅我来稽首南台下宋代宗风尚俨然

　　送禅人读楞严经

东风拂拂柳精神静读经文可愍真七处征心波底月八还显见镜中人浮生已觉身无住幻态须知妄有因欲趋菩提尘外路梅华枝上月三更

　　端祖白云寺旧基(郎函山)

石老松枯云不栖长江空对鸟空啼一双游鹿苍岩下几片青山落日低寺野无人秋草没碑残有恨蚁营泥何堪胜地遗荒冢感慨当年全盛时

　　本怀上书记回蜀作此勉之

向上无一事永字有八法如此着手书不记年与月忽然笔生华字字皆龙蛇黄龙与妙喜丛林两作家处处居记室头头撒土沙三关及竹篦如此作生涯伤风犯手者抱首叫阿爷道流须志强一回便承当昔依我晴川今从我天王形影十二载也受其风霜羽毛虽未展爪牙聊已彰云云西蜀去我未许束装记得昔人曾有语马祖还乡道不香

　　云泽号

吾楚有七泽云泽居其一方有九百里梦泽连肘腋浩淼天地间波涛万层出况复天上云能泽枯草木今为尔作号应合如此义

　　水鉴海和尚六会录卷六
嘉兴大藏经　天王水鉴海和尚六会录


　　水鉴海和尚六会录卷七

　　嗣法门人原敏等编

　　赞

　　金陵长干舍利宝塔(有序长干即今报恩寺)

　　舍利者何谓佛之真身也宝塔者何谓吴大帝所造函此真身也大帝初未信吾教适遇康僧会曰卿教何验会曰吾佛舍利祷之即来遂命祷之三七日中不应会曰佛以慈悲为心苟不应则使此方众生断灭佛种矣于是痛举佛号三称即听瓶中铿然有声启之舍利宛在瓶中矣大帝与群臣聚观叹曰希世之瑞也会曰舍利威神世间无能坏者大帝不信命力士击之棰砧俱碎而舍利光明自若繇是虔造琉璃宝塔函之特使人天瞻礼盖佛以清净熏修百劫无异成此金刚种性坚固无以比伦常住世间饶益众生况有求即应祷之来哉壬寅秋海获瞻此宝相敬制以伽陀赞之赞曰。

　　琉璃宝塔插长干内外光明耀日寒未信大雄身不坏却从力士乱捶钻修成种智无人见炼就金刚任尔看千圣万灵同稽首赞之莫极一毫端。

　　明州鄮山阿育王舍利宝塔(有序)

　　佛于旷大劫中修持金刚三昧至般涅槃得舍利八斛分为三分天上人间龙宫各起塔供养而人间八国分之阿阇世王得其一分有八万四千颗至阿育王能役鬼神碎七宝末起八万四千塔遍散四洲晋太康中有刘萨诃者身陷地狱将无出期乃听梵僧指求舍利遂于鄮山哀恳三日宝塔从地涌出光明腾耀色青如石高尺四寸广七寸露盘五层四角挺然中县金钟舍利缀于钟下四绕俱是诸佛菩萨金刚圣僧八部等象精巧殊特非人能造乙巳春海亲礼真身谛观舍利大如芡实其光五色荡漾不可迫视再观如珠旋转乃问从者书记何若曰黄色大如菉豆又问侍者曰绿色大如黍米又问行者曰无见曰再观曰总无见呜呼舍利一也何见有不同是知众生业力熏烝遮障轻重此一验也佛以微妙功德应现世间随机说法直指人人常光若也依俙不会岂不孤负大雄而又自昧本有哉于是稽首而说赞曰。

　　金仙随类放光明验尽众生业重轻世上若无佛慧照直教大地作幽冥。

　　释迦佛

　　不出龙楼憔悴后何能遍界示金身诸魔漫自生瞋恼天上人间只一人。

　　文殊

　　浩浩渊渊心未灰青狮骑着上高台酬机信有遮天手倾出玻璃茗一杯。

　　观音

　　补陀岩下百华香历历声闻不覆藏试问家家观自在如何又向客途忙。

　　初祖

　　百万程途入此邦拟将大法授梁王不知反致身无著燕子矶头去路忙不是熊山空脱去几乎流落在他乡。

　　二祖

　　立雪庭前又断臂欲将心去倩人安谁知大块无心觅得髓归来起话端。

　　三祖

　　风恙相缠无罪忏通身一个信心铭欲知皖伯山中祖名姓不留道愈馨。

　　四祖

　　天子召而影不出道尊只作涧寒松霜清月白天如洗行道精勤无倦容。

　　五祖

　　破额山中松未老再来无父也奇生赚他浊港滔滔水千载依然洗不清。

　　六祖

　　腰石黄梅蹋碓夫如何作得祖规模至今面目难藏掩多少人来描画图休画图曹溪月满一天孤。

　　让祖

　　坐禅却是难成佛作镜磨砖恐费工抱得孩儿偶不哭千秋南岳立高风。

　　马祖

　　应谶人来展大旗泼天雷雨蓦头施八十四人扶不起留得名传马簸箕。

　　百丈

　　野鸭飞去鼻犹痛半作哭兮半笑吟天下至今称太祖三千礼乐定丛林。

　　黄檗

　　耳聋三日亲承举智过于师乃得传太切婆心无可语连拈辣棒接风颠。

　　临济

　　四大本无谁吃棒尚言拂着似蒿枝宗风从此传天下都是滹沱百世师。

　　天王悟

　　马祖八十四人师为杰出归隐渚宫启大炉韛崇信献饼乃嗣其绪遂出二宗震动天地有僧道原混师苗裔天下竞争徒劳心力况师道大光明如日节使抛水衣都不湿千古鸿名钦僧史籍独师道场鞠为荆棘愧余继之乃举百废。

　　天童悟和尚

　　道振太白兮开天下衲僧之眼目德播金粟兮破四方君子之执着灯续龙池兮起后代儿孙之殃祸寂归通玄兮动远近山林之讶恶不肖于今奚所之焚香稽首空王座。

　　径山容和尚

　　圣贤既作天秉人龙恢弘祖道力挽颓风荡混淆于法乱之秋严统尚在诛邪解于滥觞之际别集犹存况师之德业洪远所以是帝是王问道其子其孙末后光明兮通身舍利砌如鳞四山留塔兮巍巍千古镇丛林(四山黄檗福严金粟兴阳)。

　　兴阳敬和尚

　　灵岫拈棰晴川竖拂天下衲僧尽遭涂毒等闲夜雨过青山天晓华堂香馥郁。

　　天童悟金粟容兴阳敬三世祖图

　　天童崛起金粟亲传兴阳承统瓜瓞绵绵滹沱派远兮波翻大地东山苗裔兮华发争妍信源流之有自果发用而多玄实本大以叶茂始裕后而光前播宗风兮人天仰止得路而还驱邪见兮法门正大不致以颠太白嶙峋兮巍巍乎独振寰中金山势迥兮气笠云汉孰可比肩郢阳月皎兮娟娟乎夜映晴川祖▆▆▆夸雄杰道标垂示万斯年。

　　天童金粟兴阳师并山西杨公五世图

　　▆▆宾主四人亦非君臣五位等闲坐在一处说道山西是吾祖发祥之地岂可忘之西河弄狮子乃昭祖之家也滹沱施棒喝乃玄祖之家也兹以杨公描归山西所谓祖父从来不出门归家尽是儿孙事杨公汝何幸入此队中岂大年重来挽吾道将坠地耶。

　　天童悟和尚师并同帧(明知明识请)

　　明知天童和尚无鼻孔明识天王和尚无眼睛既知其无鼻孔又识其无眼睛何故描伊画伊虽然诸人不得错会殊不知尽大地是天童和尚鼻孔遍虚空是天王和尚眼睛三世诸佛历代祖师天下善知识尽在此中说法利生一切情与无情十二类生总在此中头出头没即汝二人亦在此中穿衣吃饭坐卧经行然则汝须亲识得此鼻孔眼睛始得。

　　罗汉图

　　西天坐得体麻便来东土应供不是卖弄神通亦非妄思情动盖为诸漏消忘总之无著妙用遂此萧萧兮松岩啸月落落兮酒肆风颠龙虎兮威而驯伏杖笠兮蹋破云烟更有一般奇特处端倪不在笔头边。

　　康僧

　　金陵为吴主求舍利长干之塔实师初立南海岸上施茶汤金粟之席为师首兴愿大悲深几万里迢迢来自康居国虽非达磨传心印泽惠丛林称圣僧。

　　五圣(金粟茧纸笺藏今仅存四十余辅或云宋赐或云五圣书)

　　廓然无圣谁识有五灵通显赫山门力辅现伟衣冠者五人入寺书笺藏经至今金粟珍惜称为奇观我住此山亲试验卜筮如在掌中看灵从何来圣何起一点丹心彻夜寒。

　　老君

　　老聃道不行骑牛入函谷苟非遇关尹道德何所属虽死在方外未免秦失哭咄犹龙一语声难卒。

　　钟馗

　　明皇昼梦尔为鬼蓝袍着身剑手举欲除天下虚耗孽致使人人无恙苦为鬼尚然有此心为士如何反害人。

　　东坡

　　山色溪声苏子之面目常在玉带金山坡老之法施尤存若黄州惠州琼州乃其尘垢不足为道况其行为天下法言为百世师苟非祖位重来开觉生民者安得有斯人为一出哉(坡为五祖戒禅师后身)。

　　庄子

　　谓汝以有心兮既见诏而何不游梁谓汝以无心兮何嚣嚣然著书以诋侮贤良岂物之不齐而有言兮以斯道谕一马而全彰莫庖之技进而无全牛兮乃心浩浩而口洋洋即子之言以为赞兮大觉庄周万世一遇其犹旦暮者也。

　　天真秀才

　　凡人立于天下者形也形之能举动者真也真兮真兮其谁与并兮万物坏兮渠不朽兮。

　　沙翁自赞(西蜀本怀上请)

　　者富川子行年四十一无所能三坐道场说法十年往往垂钩钓金鳞而不遇处处张弓射圣人以难逢非饵香之不妙盖水清而无鱼于今持汝西川去达本怀时方许渠。

　　　　　　又(天王常住请)

　　谓伊有所长兮见之也只鼻直而眼横谓伊无所长兮闻者何故胆战而心惊白棒一条整顿临济滥觞一时之法道赤手两片中兴天王湮没千载之祖庭于今归隐无方去且在人间作马牛欲识劳生功业处荆州鄂州与扬州。

　　　　　　又

　　觅之不可见猛然在目前离却意忘却言谢郎原在钓鱼船。

　　　　　　又

　　咄哉者汉不合时宜呵叱学者痛排邪师谓今天下所学者无乃糟魄所说者总属支离或人曰既今天下所学所说一皆如此而汝之道非止不师汝将恐削汝迹伐汝树且汝之言总是招怨惹非沙翁闻而喟然曰有是哉吾果不知时。

　　　　　　又(楚庵璨监院请)

　　者个汉无可比福不及中峰慧难方妙喜二十余年跨大步龌龊之声无所取兴天王住金粟赤手平空喧宇宙楚禅楚禅有何云当家种草天然骨。

　　　　　　又(云泽旵侍者请)

　　参禅不过明理读书不过知义理义之道学者通之何故自谓天上天下唯汝独尊是以居楚人谓汝为楚狂居吴人谓汝性大此何谓耶咄鸴鸠奚识老▆之举哉。

　　　　　　又(善庵真请)

　　戒秉双径法续栖贤眼空似海胆大如天热骂古佛痛打飞仙而今休也收拾炉钳浩歌归来兮林下短笛横吹兮水边生涯无多兮自足曲股枕头兮幽然。

　　　　　　又

　　四大为身俱是假更来纸上托形模也须认取渠真面礼拜烧香意不孤。

　　　　　　又(半峰青请)

　　黄龙长老天王和尚闻名富贵见面郎当有时高谈阔论疑他是战国苏张有时信笔而挥猜伊是张颠素狂日午长申两脚眠夜深翦烛读骚庄虽然自在还由己争奈侍僧瞌睡慌。

　　　　　　又

　　二十剃染三十开法六坐名坊奔上走下仲宣楼上作赋赋难佳黄鹤楼中题诗无好说更来骑鹤去扬州腰间铜钱无一百。

　　　　　　又

　　衰残发已半垂霜那用描来挂法堂看遍人间无此汉息心未得气昂昂。

　　　　　　又(云树果请)

　　放憨放痴妆哑妆聋身披紫服手握青筇时而山上时而水中问渠何以欲钓狞龙夜静水寒鱼不食满船明月载还空。

　　　　　　又

　　富川楼上思归切九顶山头望杳然几度携囊还挈杖业缘羁绊不能旋于今衰朽胫无力难得波波光祖筵放我故园松菊下敲风打雨乐余年。

　　　　　　又(信庵哲请)

　　肝肠一副曾无遮盖每与学者曰而汝参禅须是涅槃堂里用得不可图他舌便口滑知解文章妄拟玄旨而今非汝为然即乃匡徒领众者要求亲识鼻孔洞达宗乘不可多得苟居一刹机巧多般以支口体故沙翁年来无意于斯独将白眼看人忙岂谓无法与人增吾为罪人哉更复组之绘之为轨为则而汝焚香稽首而我宁无愧于中乎。

　　　　　　又

　　村僧村僧问伊何能业如山重福似羽轻不知律仪懒打葛藤开口见胆楂滓不存村僧村僧者样行状那好载上传灯。

　　　　　　又

　　自从饭后通消息处处逢渠无暂时双径报恩居不歇更来持钵入龙池道场金粟曾留榻末后灵山也太痴有便宜没便宜观他天上月轮孤失却手中桡一枝。

　　　　　　又(祖殿还灯敏请)

　　平生竭力何为也逼得死蛇成活龙眼内有筋欺佛祖胸中无物眇虚空华开荆国天王寺果结吴山金粟峰逗到于今年六十敏公描画作禅宗。

　　　　　　又(幻寓山房憨梦亭请)

　　主席三十载无法为人宣幻寓山房里白日唯打眠憨极忘人世梦回觅神仙三界家随住四生子任传。

　　　　　　又(古松正请)

　　胸襟极小眼匡甚大糟魄诗书敝屣学霸佛祖不同途癞狗喜并驾者样不慧人说甚中兴天王道满天下。

　　　　　　又(鹤林芝庵明请鹤林主山名双峰)

　　拙质陋容头发髼松牛行虎视气宇吞虹不作谢十郎便称海沙翁佛法胸中无些子惯向人前说脱空于今坐在双峰顶看取鹤林一叶红。

　　　　　　又(地藏常住请)

　　浮世五十载为僧三十秋生平常不足觑破尽风流荆州章华宫尝住扬州琼华观曾游天宫未必有如此行乐图留在真州。

　　　　　　又(黄龙常住请)

　　吕仙问道黄龙机五百年来绝是非沙翁今日重兴此黄鹤已去白云飞劳劳欲打前鼓笛几坐江头黄鹄矶钓得鲤鱼长八尺为云为雨去不归纸上描来也有意瞎驴头角颇依俙。

　　　　　　又(栖贤常住请)

　　眼光炯炯鼻孔棱棱见面不相识闻名人尽憎大别山高难并渠胸中之人我晴川水深莫比渠心内之贪瞋人我贪瞋无别计总要指人见本心五欲七情人所乐街头滚滚谁知音精神费尽空捞捷不如壁上挂觜唇栖贤寺里陈滞货漫言握土可成金。

　　　　　　又(金粟常住请师住当第十代)

　　盐官州里击法鼓金粟堂中辊木毬五百禅流齐起舞一条拄杖逞风流九十九峰间啸傲白鸥滩上垂直钩今朝掷向祖堂内十代住持我愧俦。

　　　　　　又(佛照宽请时见玉泉举古华山之诗乃题)

　　千载溷淆一朝清正贤者谓其法苑功臣不贤者谓其螳臂抵车殊不知关要处为当力任况从上诸大老几番出手拨乱反正今称济下儿孙者用心举作只图迎合群小以讨一时和好不顾义背祖父核定法脉之血衷此辈何面对祖宗对正人君子为继法荷任之人哉寓叟之面目汝之真心描亦可也。

　　水鉴海和尚六会录卷七
嘉兴大藏经　天王水鉴海和尚六会录


　　水鉴海和尚六会录卷八

　　嗣法门人原源等编

　　题跋

　　题澹庵庄翰林观音画象

　　圆通秀谓黄山谷曰汝以艳语动天下人淫心不止马腹正恐生泥犁耳山谷繇此而惧兹澹庵以翰林之学不施于无用之处颛画观音大士法象一藏使天下人瞻之仰之宁非山谷惧而改作耶虽然大士无相随类现身众生没在诸苦睹此有以拯拔此又澹庵济世之一端也有心者其宜审之。

　　题玄宰董宗伯所书金刚经

　　士大夫崇信吾教委身虚怀问道归心如裴休相国之于黄檗白居易侍郎之于佛光陆亘大夫之于南泉陈操尚书之于睦州黄庭坚太史之于黄龙张九成侍郎之于径山往往皆博达伟人一时浩归吾教所谓儒门澹薄收拾不住也至明毅庙时崇信之心犹然未衰宗伯书经所繇来也宗伯书经多种此经系是江陵吴弘功宰江都时所赠可见吴公亦是好道士大夫也是故宗伯书经以赠而吴公携归又摹石于沙市观音寺闯贼陷荆一埽劫灰无可留者而此经独存可谓金刚不坏矣然则此乃宗伯之金刚若是如来亲谈之金刚岂止经此一劫而已哉。

　　题天童悟和尚登金山诗

　　临济之道盛而复衰兴而复废其在明季如一缕之系鼎九卵之累棋危之甚矣其持危挽废后五百世起而复振者则吾天童和尚也夫圣人降世为拯沉沦虽起寒微颖脱非凡不事翰墨而动笔皆是草圣不精诗书而开口便成章法和尚万历丁未春自燕还南是时尚未受嘱气宇已自不群偶登金山辄成是句不独自出手眼尤且玉韵惊人其绘文琢句者曷能有此哉吴人勒石已供游客后孤云鉴禅师重树丰碑并自手书垂镇金山又以骚人采入诗林合成风雅然则读之者幸毋作文字诗句观当眼豁心开可也。

　　跋夔州郡守梦得破山明和尚偈

　　丙午春夔州郡守梦破山和尚与一扇展读其偈曰屣声滑滑响苍苔老去寻山亦快哉回首五云堪一笑淡然潇洒出尘埃觉即遣候和尚已化去矣郡守以此为辞世之偈乃梓而遍示之且和尚自出金粟悟和尚之门声名洋溢乎东南逮归蚕丛道价益盛然其笔其舌妙有入神鲜有不发扬其道者即发扬之处不带濂涎逆行顺行自由自在实乃大乘菩萨游戏国土开觉众生者也今视此回首五云堪一笑淡然潇洒出尘埃之句似有羁绊脱去觉非菩萨涉世无碍虽则梦幻之语窃恐传夫后世以郡守之妄误和尚为二乘之人也况辞世之偈关乎人天眼目繇是不慧振笔跋之。

　　题妙明子折疑论

　　天下无二道圣人无两心既无二道两心则何分华夷三教譬夫人之一身有肝胆焉有肠肺焉名虽有异实共一命也儒者显者也释者隐者也显以治国隐以学道有其道矣君王不得为臣诸侯不得为友非有慢也无苟荣也遂尔高风独立或为人天师表或作鬼神恃怙则巍焕无为道在无所不在俗夫不知以己之学方人之见谓曰铁砚磨穿故纸钻破尚不能通心达理彼殊方异教广大深远望重若是猛有疑焉妙明子学佛之徒也终不以己之道博论雄谈唯其疑之所请明而折之宛若庖丁解牛恢恢乎游刃其有余地俗夫曲辩不得亦醒久坐瓮中不知乾坤许大且赧然愧畏矣然斯论也折其疑矣余则不然请其更疑大疑所谓大疑必有大悟大悟必有大明大明方识天下无二道圣人无两心始不疑吾圣人之道有异也。

　　题孔子世谱

　　庄生讥孔子行仁义道德犹如骈拇枝指附赘县疣亦若行舟于陆推车于水又曰先王仁义道德正如刍狗陈而无用悲夫蒙庄可谓夏虫不知春秋者也夫春秋之世周室微而道德废仁义亡而霸业兴乱臣贼子出焉宣尼蒿目而忧怃然而起周流列国辙环天下约人以礼乐晓人以信忠识之以义趋规之以仁行作春秋修周易名分无紊道德有隆孰谓骈拇乎孰谓枝指乎所以天不生孔子万古如长夜又岂与蒙庄独善其身同日而语哉今宣尼之裔枝叶繁茂门户赫然亦皆宣尼之德泽乃继微子之宗系与世岂不煌哉兹因征及辄以荒言敬书其谱后识者勿以余为多辩焉。

　　题列仙传

　　今天下论仙者首以老耳次即庄周其余失其真矣何则往往以身为不老修之延年翀举升天亦为妙术殊不知饶经八万劫终是落空亡又不知吾有大患为吾有身是故修者不识其本致使门庭至今落莫。

　　题天王寺遗迹古铁(约四五千斤或云寺毁钟镕或云象镕)

　　物有所待理有时而彰其天王寺古铁乎寺创于唐道悟禅师所辟荆南节度使丘公亲临访道见路隘车马发怒抛悟在水因感空中有声曰我是天王神我是天王神节使设拜忏悔遂建寺供悟号曰天王悟元和戊戌夏示寂节使为撰塔铭现载皇藏当是时道场必乃雄杰至宋以武穆岳公征湖南贮火炮废尽独一巨铁暴露坡下是铁也远不具论即明时居民有近傍抚摩者旋即头疼脑热焚香祷之即愈又有冶人窃为所胥将掘之时天际巨雷哼哼更复电火闪闪冶人由此惊退清总镇郑公取铸西瓜炮发卒将近其地仍晦冥忽作风沙陡起卒又惊退然则世间有用之物防守不坚人且贼之况数百年无主之铁有用之物几不被人窃去尚乃存之其天王神护欤古铁自护欤不然未有不废倾者也顺治戊戌夏余始至荆开法铁佛己亥春亲访其处拨草视铁其蹴蹴然似有愁戚之态余喟然曰吾有愿而来卿有灵能助我乎至辛丑夏方于此诛茅未几领众临其处众拒不可动恐致祸余叱曰物见主眼卓竖何祸哉遂拽入寺内书一额曰天王古迹命匠以金刚钻镌之往来观览者如市其精精然觉有喜容是时道场已建一阁一殿矣呜呼宁非物有所待理有时而彰也哉是以书之告夫来者(此铁康熙丙寅巡宪祖公载入荆志)。

　　题黄龙寺石龙

　　曩阅楚会梼杌载灵山寺右有石龙鳞甲飞动乘虚欲来余初未信至戊申夏重辟黄龙寺都人谓余言曰此后山有石龙焉领余亲视余曰此好事者所雕琢耳后因掘土数尺仍复得之鳞甲完美精润有色击之铿然有声始信好事者不能如此为之乃山之灵也造物之灵也夫造物之工能使物之为青为黄为赤为白或使升降飞腾或使兴云布雨搅天池涌地阙倾山覆海变变化化无有穷尽况复能使顽石为乎人在尘埃之中汩汩芒芒竟不知万物之所以自心之举动且亦何能号称万物之灵哉悲夫黄龙与灵山相去仅一牛吼地而有石龙即此龙矣龙左有石壁正当所建法堂之后余命门人明震擘窠书黄龙道场四大字镌之更勒黄龙寺重建始末与石龙并称胜概所谓德不孤必有邻也。

　　题真如寺募册(亦名碧云)

　　盐之城西四十里有寺曰真如在崇山峻岭茂林修竹间传闻建立于吴晋时为浙西一大名刹奈岁月侵久风雨飘飖琼楼玉殿邻于瓦砾金容象好尽被云封嗟乎山之不灵有若斯耶兹智上人向余乞言以劝盐之乐善君子一解锦囊以襄厥事即名山佛国顿见光辉矣其泥多佛大之说又何须区区而再告焉丁巳午日金粟寓叟题于天宁寺之千佛阁。

　　尺牍

　　复方司李雪岷(讳象璜)

　　别来未几青黄两度俯仰光仪心焉如捣唯台台洒洒襟怀荡荡施设治政之间有若庖丁解牛公堂说法无待清献闻雷苟非睿明洞开曷能臻此超遥容与哉李君垂也好道之人承指乃参贫道贫道不引枝蔓唯以本分提持且未见其虚往实归临别涟然盖道情之感极非世情之使然也兹读手翰台台何溢美夸许之若是耶日者又蒙赐以慧日慈云之扁兼率耿太守赠以荆南祖庭之额久废天王兹者复兴实借光多矣况未寸函申谢何以辱教殷殷更欲阐明斯道惠及来学第凉德不慧之山僧无能副台台之盛念矣然道有时而弘唱愈高和愈胜兹时贫道何能使道而弘哉临书引领统惟垂谅。

　　与黄檗和尚

　　太白一镫光明天下分辉续焰彻古通今内圣外王咸为隆重其最著者唯吾径山容老人也老人目击时衰世变法门混淆日久邪宗僭窃之辈由此而兴遂尔别集述而严统作盖为见诸行事深切着明非谓空文而载虽人以此罪老人然人亦以此知老人也老人化去未经十祀座下法门豪杰如金粟元东明鉴资福广龙华宗相继而往某以老人灵塔犹恐不安窃常疑之不然天夺何致此耶唯吾黄檗和尚道振七闽风闻楚越克绍祖山特非偶尔幸加留意老人灵塔或龙虎沙水之不吉或入塔安位之期未良协同堪舆细而察之傥得老人寂光神安荫覆吾昆则法门大幸事也某顷来晴川得值鳞便肃此荒函达于左右伏冀鉴我微忱则先老人光明广大千秋烜赫相传而无尽也天王中兴碑记传以教览临楮依依曷胜神往。

　　复郑内翰掌山

　　酷暑炎蒸人人势畏千竿竹十亩莲何可得也然且伐木鸟鸣之时未尝不怀掌山之美人咫尺天各一方无能聚晤况其欲发归舸远去两浙七闽之间又当何如也天下无变迁者道而已矣天下无间然者道而已矣然道既无变迁亦无间然余与掌山之交乌有变迁间然哉盖余与掌山之交者道而已矣苟不以道为交世之态人之情得不变迁间然乎是以肝胆楚越也况掌山胸藏武库足满天下老衲名人靡不从游而称当世大儒者乎窃闻仁者赠人以言兹掌山远还特以言赠苟如此鉴诸则知交之深而余亦有荣望焉。

　　与徐司李檗庵

　　壬寅棹过蕲春闻大令名迄今六载不能忘于心也所谓不能忘者以门下眼内空天下腹中小乾坤而于吾道大有得手佛祖机缘亦尝会悟物格格物一贯径山木稚无隐廓然匡阜子韶山谷岂让昔贤杀也活也自山手脚佛也祖也当头按过果如是乎吾当贺之鹿野观察昨至天王言及门下侨寓渚宫是勒荒函先以通候傥不我弃驱马来山再有长论。

　　　　　　又

　　昨承惠顾兼以垂问十年已前此地芒烟蔓草十年已后此地峻宇长廊不知天王眼目在荒烟蔓草中在峻宇长廊中贫道就而答之蔓草一堆柴长廊几担土窃恐门下不能直下释然领略今再申之然天王眼目不在荒烟蔓草峻宇长廊中若在峻宇长廊中眼目即同土木若在荒烟蔓草中眼目则是无情既不在此二处便请下一转语若点得出赠以一条撑天柱地拄杖子。

　　复吴别驾允庵(讳斌来书请详悉天王之讹)

　　手翰所云应酬之外默坐公堂恍惚之中觉有物焉独恨尘劳关锁不能猛然解脱左右既知恍惚之中有物存焉试看应机酬酢之时是此物欤喜怒哀乐之时是此物欤折旋俯仰之时是此物欤若以总是此物更欲离关锁求解脱得无重增其虑乎况以应对究心之外欲明天王混淆之由请详直书苟非灵山委托有愿而来何能致此思惟哉天王道悟法嗣马祖所出龙潭崇信信出德山宣鉴鉴出雪峰义存岩头全藏其云门法眼二宗实乃天王之系也有宋景德年间吴僧道原修集传灯未识从上碑版谬收龙潭系于天皇之下云门法眼相随而去是故混淆之山始于道原也百世之下竞起而争亦始于传灯也张无尽公窃常疑之雪峰迅捷当出马祖后得达观颖公所获节度使丘玄素所撰天王塔铭始知雪峰为马祖五世孙无尽眼目择法验人果不误矣诸家辩论代有其人奈何久假一期难归吾天童悟和尚欲作一书正其讹谬多因修葺以寝厥心吾径山容和尚善继善述遂着五灯严统删去妄窃以定正宗话行海外案垂千古吾尝谓人解曰其所辩而争者宗派也云门法眼久无人矣彼何固执焉然辩而不能清者已有景德传灯一讹书矣其不辩而自清者已有唐之侍郎归登所制南岳让碑列法孙天王道悟圭峰答相国裴公宗趣状马祖之嗣首曰江陵道悟权德舆所撰马祖塔铭弟子十一人道悟在焉历代帝王稽古略引载天王详而且明宋有佛国续灯叙明雪窦重显为马祖九世孙吕夏卿铭雪窦显之塔亦系马祖九世孙觉范林间录辩明天王拱辰祖源通要乃载天王于马祖之下大川五灯会元辩清天王晦岩人天眼目五家宗派序亦博论天王云壑心灯并续天王元有念常佛祖通载纪入天王碑铭现载北藏我字函中明有少林联芳碑记原载天王于马祖之派汝稷指月录亦载天王黎眉教外别传天王系于马祖之统天童直说明析天王虎岩禅灯世谱编正天王吴侗氏之定祖图亦收天王归于马祖之谱大兴善寺一华五叶之图云门法眼详发于天王王谷正名录备悉天王之由且二十种书朝历五代各各清正巳为定典有入龙藏有行山野况复清有严统炳如日星天王新树丰碑高一十五尺一为工部郑公之记一为云居显公之文纪载其事俱为不磨所以不辩而自清也法门明眼得一展笔岂肯馍糊放过况左右王事鞅掌间一询及无尽夏卿之身再现所谓有愿而来委托其事者也或谓传史无玄素之名殊不知宋儒避国讳改为元素欧阳修贬彝陵令尝集神女庙诗李吉甫一首丘元素一首贞元十四年石刻黄牛峡下夔州巫山界石刻亦然遂谓无此人何读书之不多而博究之未通也兹因来索潦草布复临风怀想不胜依依。

　　复黄明震参军

　　两接手翰知足下遁迹鄂渚道履清嘉为喜为慰但其中囊橐萧然切勿以此为虑财者世间之害也多少英雄向此中薶却所以庞公尽沉湘江以快其身此时足下非人所使其贫盖天所助其道矣昔者所送一偈弗可以此作付法会弗可以此作开示会于其中间弗可以此甚无谓也弗可以此孤负山僧也是以草率数行少申奉复统惟照察余不多及。

　　复荆州诸护法

　　时接云翰读之反覆深知公等唯以天王法席不可久虚荆南化导不可无人勤勤恳恳为怀为念是以尊法重人千里远招此非昔时记莂之深而安能有如是哉山僧已拟今春买棹朝暮还荆不意地藏重建殿阁堂廊相继维新虽巨商自为担荷独功浩一时难竣此际不无之踌躇遂有方于台命也至若天王祖席谅以垂护如初又不在山僧之喋喋矣临书引领不尽所怀。

　　复栖贤大师

　　吾门有十科有善说法者解空者神通者多闻等者所谓十大弟子各有一能要求兼而全者莫如吾佛故号曰能仁儒门亦有四科有德行者言语者政事者文学者亦谓十大弟子各长一端要求兼而全者莫如尼山故号曰至圣又如人之子弟有起家者创业者守成者荡废者要求继志述事缵绪鸿业为八百年天下之基者莫如周之武王呜呼吾法道吾祖庭亦未尝不望如武王之为人之兴隆也栖贤法席先人兴建唱道之区亦天童径山法流灯照之所我肯忘于祖宗之地废同腐草坐视而不念及之耶即吾弟值此落莫不宁之秋虽不能兴修振举且有志不令荡废而能守成之此为弟子者一能矣若仆者退鼓久打年来已完地藏楼台殿阁之功亦觅得恒产几亩免令晚年终朝乞食有时鼾鼾睡到日三竿试问儿童是何时此我勇退之一能也然吾弟当体先人志坚意住守庶忠臣孝子之名允矣但不知何时入楚登祖堂与诸弟一共话也怅怅。

　　复陆侍御鹤田(讳光旭)

　　门下所举　世祖皇帝被圆照一拳甚有悟处乃判曰正是一拳击碎五凤楼门下可谓知言也即今当湖有一戏珠楼贫道思欲一拳击碎第未知此楼还受此拳否虽则临河不可卖水然亦可使波涛荡漾平兴三尺则五凤戏珠能不突出天外哉而圆照金粟又岂不为执鞭之人哉呵呵区区寱语奚足举似。

　　　　　　又

　　闻湖珠楼久之今为亲面果然八面玲珑清风袭人贫道欲彩插当头华铺锦上所以一拳拳碎此珠楼一趯趯翻当湖水大家出手展家风云峰云峰何以已门下又云借贫道四大作珠楼一拳何处下手贫道四大是珠楼皮袋一灵光不收拳短打人都不着不如自打见风流堪笑了元枝外节输人玉带当机筹虽然古德有曰尽大地无寸土不知此楼安立何处者里不会贫道一拳尽大地都要打碎又况此楼不在大地中而受此拳耶今问门下四大本空如何作得珠楼者里道得十成也赠一领云山衲衣其若沉吟将门下云峰华园输我退寓。

　　复杨进士慈庵(讳耀祖时在金陵医王)

　　来谕左右底生死大事总要贫道了却今说个喻子以明斯事譬如贫道是个杨太医左右是个简亲王王有病命医太医无有不竭其力用其心者唯王但觅方之多药之广又不恒服亦不善服又不忌口亦不忌身或见少效又去食东家汤西家散是以药亦杂病亦乱如此欲求病瘳身安不亦难乎且总归之太医手段不高嗟乎太医亦无可奈何今愿王乃识医者意也须知有病自家医勿求方多药广不须一粒可以回生是以真实告之曰参则真参悟须实悟。

　　　　　　又

　　来教云举笔落文字开口成双橛既举笔开口都不是又去支离讲解耶先德有言依他作解障自悟门今之直下不能脱手者过在胸中有如许集物譬如古镜不明乃因面上有垢若去其垢镜自明矣况又集其尘垢欲求其明岂可得乎左右察之以为何如。

　　与查都谏王望(讳培继)

　　恭惟台台足下儒门柱石释氏金汤具清白眼而持世开佛祖胸以护僧德泽万品东南一人此诸方所仰重非不肖海之私言也兹维先师翁费隐容和尚示寂辛丑春火浴后舍利无算齿牙俱不坏诸弟子分布舍利闽楚浙四山建塔金粟即其一也金粟舍利塔上一十七年无铭而舍利光明闇然不彰今海不揣颛愚谨撰行状一册恳求台台董狐之手布施一铭放出舍利光明照天照地垂镇金山千秋瞻仰伏冀大悲不吝欣然赐允祖庭幸甚不肖幸甚。

　　与许司马伯仲

　　昔韩昌黎为绛州刺史马汇作行状曰司徒公之薨也刺史刺臂血书佛经期以报德又曰居丧有过人行是以掇其大者书之然则吾人一身丝毫不可相犯况其欲刺而出血耶盖诚明之性发于至极之用故无所吝惜也贤伯仲连月为终天莫报之德界天罔极之恩悴形劳神不无苦矣虽是人子本分哀情似亦过之益见诚明之性发于至极之用也虽未刺血书经七七日内经声琅琅梵呗铿铿投诚运悲圣真感格令先君藉此以逍遥乐国如此宁不胜其刺血书经者盖在一诚而感不在形迹异同为孝贤伯仲诚明之行可谓达孝矣山僧贫道不能光大孝幕唯其言而阐扬之伏冀照察不宣。

　　与海宁邑候许酉山(讳三礼)

　　昨在贵署所论无极等说盖素闻左右振铎海昌弘宣圣学兹以杨子丕显因而良晤不意一言挫服遂欲归余为师余则何以当师哉唯刍荛不禁总恃哲人无我君子同风所论更有未尽者今笔之简端再陈青览圣人曰天命之谓性此天者谓何天耶若苍苍之天虚无浩杳芒乎无知何能赋吾人之性殊不知此天者乃吾人之本源无极之正体也一贯之宗不出于此无隐之道岂外是乎然吾人终日戴此天履此地施为种种弄巧百端竟不知此天宁不惜哉所以立吾人之性号召万物主盟乾坤而灵灵荡荡无有尽藏至如率性之谓道修道之谓教乃是太极边事亦是粗迹兹故不论又左右云人之视听异于禽兽者以其非理勿视非理勿听而禽兽虽有视听则不知其视听之所以左右可谓见道之渊源察物之真情者矣然人之视听非止异于此人之眼见色能分青黄赤白黑耳听声能辨宫商角徵羽而头头洞彻物物了明然则禽兽何能尔焉既是头头物物有如此明白是乃伊谁之力又伊谁使之而灵通变化耶阳明不曰吾人有良知吾人有良能分色之深浅辨音之清浊讵非此良知良能乎若协于一体布于四肢八面玲珑千手难敌矣且禽兽之视听在无极之初未尝不与人同奈何展转蒙昧是乃异于人也又明德之体任亘万古今而本体光明闪灼毫无变异虽吾人为物欲所染用明而明一旦光明洞烛究竟与明德本体全无有损益盖明德之体活活鱍鱍散之则为万事敛之则一物不存是何物而能损溢此明德哉。

　　水鉴海和尚六会录卷八
嘉兴大藏经　天王水鉴海和尚六会录


　　水鉴海和尚六会录卷九

　　嗣法门人原宗等编

　　行状

　　金粟费隐容和尚行状

　　师讳通容号费隐闽之福清何氏子生而挺异举止不凡六岁入乡校授读鲁论诸书辄自口中喃喃若梵声识者知其为出世器十四岁二亲继丧师哀悼无已遂诣三宝寺礼慧山祝发躬亲众务者三年十六岁与友人青林共住朝暮盘桓此事一日登鼓山喝水岩口占曰岩上草色肥岩下水流急策杖上岩巅山空人独立频伽在　音自不同虎生三日气已吞牛矣十九岁每与青林共话生机迥别林对众曰此公譬如画龙若一点睛即当飞去是时师乃起参方志首谒寿昌无明禅师举所参无字请决明曰任汝恁么看于是力参无字旬余值明升座见一僧出众对机愈益奋励不遑寝食忽一日身世俱空话头脱落排闼入方丈曰今日看破和尚家风了也明曰汝有甚见处师即喝次参博山无异禅师取道天龙适异时寓天龙师见便问步来车来异曰汝管我作么师曰不涉途路要和尚道异不理师又问至道无难唯嫌拣择是如何异曰我行路辛苦不能为汝道师曰和尚今日被蕅丝牵倒了也又问师唱谁家曲宗风嗣阿谁异曰汝那里学者虚头来师将异连座一推几倒异征师所自师述见寿昌因缘异曰一个棺材两个死汉师乞指示异教看话头随至博山未几谒湛然禅师于云门湛曰汝那里来师竖扇湛曰德山因甚不会末后句师便喝湛曰莫掠虚好师曰今日亲见和尚于是往来云门多历年所复至匡庐见愍山大师问古人道离心意识参绝凡圣路学意旨如何憨曰待汝离却心意识向汝道师一喝憨曰者个后生弄觜师曰要且无人证明便出作偈见志曰吾年二十五气海吞佛祖不过古人关岂蹋今时路有僧定林于众前称师推倒无异喝散憨山师应声曰天下衲僧作一担担众皆哗然十余年虽游历洞宗诸老之门实本分上不甚相应每趺坐自伤不觉泣下偶僧持密云悟和尚龙池语录至师展卷曰者老汉大有过人处必能为我了事一日闻悟赴天台憩吼山师冒雨往见问觌面相提事如何悟劈头便打师曰错悟又打师尽力一喝悟祇打师祇喝至第七打师头颅几裂所有伎俩知解泮然冰释正如痴如兀廓然始觉师将悟拄杖打悟三下便行悟曰且来且来师不顾悟随步夺回打师一下师曰看破了也是年乃熹宗天启二年师三十岁也次年掩关姚江陈贤岭自觉日用知见如布袋盛维一一露出感悟和尚法乳之恩乃修通法嗣书复出关往见悟问熏风自南来殿阁生微凉汝作么生会师曰水向石边流出冷风从华里过来香悟曰离此又作么生师曰放和尚三十棒悟曰除却棒又作么生师便喝悟曰喝后聻师曰更要重说偈言悟休去师归闽上博山无异禅师书曰夫人出世主张宗门须是超方眼目故拨火明道开田说法乃至钁头下乱草边皆有举扬此道者岂例授以死工夫为然哉窃为单传之道贵在直指宋元以还几死绳墨不是河南提唱公案便是江西死看话头而临时指点当机契证竟无闻焉师得祖师活意眼目精明机用超卓反观从前所游炉　咸成死法故无论是圣是凡当头一拶令伊别有生机三十三岁至茶洋山构庵栖止山最幽僻时闻山魈虎狼之声一住三载时悟和尚住金粟湖海毕集召师激励学者且曰可来了此未完公案师复曰大丈夫儿岂因一幅纸波波挈挈不自休息乎乃移鼓山编茅又三载悟再召师至立为西堂庚午随悟赴黄檗悟上堂曰只叶扁舟泛海中乘风来到福城东洪波浩淼无余事只作抛纶掷钓翁还有冲浪金鳞么出来相见师以坐具覆顶曰会么悟打曰一钓便上师一喝归众是秋七月望日悟升座特以源流衣拂付师焉癸酉福清绅衿以黄檗请师开法师即一香拈供悟和尚时悟以师为杰出临济而师亦以法门为大任当阳直指不开歧路截断廉纤唯以衲僧本分举扬师之弘法名振从此始丙子迁建宁之莲峰丁丑省觐悟和尚于天童悟挝鼓升堂举师首众说法戊寅嘉禾太守盐官邑令及杭嘉两郡搢绅延师补金粟粟乃康居会公开山创始于吴赤乌二年岁久侵废基址半属民业悟和尚购赎回寺大建禅林为说法初祖悟应天童命石车乘禅师主之缉其未备乘住七年未竟业而化师住十年乃大成之是以金粟奉塔者唯三祠象者亦唯三盖以三和尚所成之席后虽有数代住持不过现成说法琼楼玉殿金田香界自三和尚备之号曰全盛丛林师十坐道场弘法畅怀得人俊杰无如此山后续怵传灯分化诸方者咸从此金粟出一日见朝宗忍禅师以世谛聪明著书议论佛祖公案师作辟谬谕之深锥痛拶不啻师资明训终不以谬见弃之盖师婆心救世不使人一错永错多方援引究明而后已故有判说勘语诸书以驳诸方师尝曰吾岂好辩哉盖持正法门不得已耳壬午秋悟和尚讣至师挂真举哀如丧所生上通玄治丧烧遗拂磨图章以杜代付之弊举林野奇禅师继席通玄阳羡诸绅请住龙池师举万如微禅师应之丙戌四明韦郡伯鄞定两令公同郡之荐绅请住天童时明州亢旱迨师至甘霖大沛俱谓师道力所致即日登座龙象围绕食堂盈万指县悟和尚象于法堂每晨率众敬礼孝思凄怆饮水知源遂鼎新悟和尚塔幢树塔铭道行二碑墓木既植香火嵷隆小天童诸祖之塔岁久剥蚀鞠为茂草护塔之庐赡僧之田久被侵没师不胜其忧乃感督台张公毅然恢复师将诸祖之塔次第修营并广缉丛林未备大复本山旧产今说法天童食堂受享者莫不感师之力焉师不独振起天童法道且功布太白者多矣己丑拂衣出山语溪檀护请住福严云间当事延开法超果两地交迎师先应超果之期登堂说法天雨宝华且云间古称乐善好道乡先生日与郡之官僚入室请益师大开武库随求而应期满楖栗横肩至虎丘埽隆祖塔暮春入福严院福严乃真歇了公道场而琳宫贝殿邻于瓦砾山林有待师来复兴未几苏杭当事与诸搢绅请师居禹航之径山时法席久虚老屋败椽师高登猊座浩归湖海室中垂五问水既无筋因甚长流不断佛祖公案犹空中纸鹞向何处收取线索鹏抟峰与晏坐峰相交且道说个甚么风扇大野毕竟作何形色望江亭上垂机谁是知音酬语纷纷契机寥寥师念兹山为列祖道场无堂祠奉乃于大雄殿之右辟址建堂曰列祖以祀本山说法八十一代之祖又于殿之左建堂曰名宿以奉诸方流寓观光者又于不动轩后建方丈五楹住五年百废具举每见诸方有乖法门者痛与弹斥不避怨嫌先是洞宗有僧远门者集五灯续略私心自用变换祖灯将已定前之南岳抑之于后将后之青原抬之于前马祖之天王石头之天皇不本皇藏碑文乃复矫乱更私撰人名假设机缘以续洞下久断之宗诚子虚大人乌有先生师直笔伪者削之错者正之间有崛起遥嗣者列之未详乃成书曰五灯严统严者严其承虚接响统者统归本宗正脉洞宗因而失恃群然吠起师喟然曰我以清理祖灯拨乱反正其知我罪我我乃何辞焉且黄檗琦公应扶桑君请君见严统不胜欣然乃命刊刻以布诸国呜呼慧命斯寄祖灯赖传人天眼正应自不昧自此天上人间龙宫海藏展转流通何有尽日况此法道滥觞之时乱统满地之际天不生师以整顿之则禅灯错乱人天眼瞎又奚止万古如长夜哉壬辰师六十大诞缁素庆祝者无室以容云间曹侍郎勋作文称寿毗陵杨殿元廷鉴有五峰今日高天下万指都教拜下风之句为贺师晚年每以法门混乱为怀冒越者既久假而不归旁观者亦从流而同醉自严统之书出皆相顾瞻丧至无措足地若果能担当法道具丈夫刚骨者自必面禀有师况无根瑞草智者不贵威音以后无师者尽属天然外道而拈华一脉正宗嫡派何有乎是以师亟亟提持著书救正使知宗门珍重源流靡假师承有据师一假苦心而不避怨嫌者如此昔者禹抑洪水天下苍生安孔子作春秋乱臣贼子惧师述严统清禅海以无淆正人心而不死千古耿光魔外恐惧师侔二圣不亦可乎甲午师曳杖辞五峰至金阊琴川诸绅请退居虞山之维摩丙申盐城贾邑宰迎赴永宁淮之人士勤恳问道无虚日吴门沈太史子美华亭沈祭酒绎堂暨诸绅削牍走淮延师主尧峰繇是返棹过秦邮昭阳间叩道瞻依者接踵及抵邗关净慧木陈忞禅师候于道左遂假僧舍少憩忞请过净慧师却还虞岭荐绅顾松交姚文初赵明远沈匡来等送师入尧峰帆影交映缁素喧阗水陆之路为之不通师拈棒升座百万人天俨若灵山未散冬起禅期五堂安众举东西二堂秉拂说法师老而愈健钳锤衲子朝夕更勤法席之盛冠于今昔丁酉语水使符请再居福严师允之入院购木以兴丛席福严自唐宋以来壮丽著称明熹宗时遭舞马之变迄师至而飞楼涌殿万础千楹不四岁而厥功告成矣辛丑师为法求人精勤不倦唯以提宗接物为任春示微疾门人劝进药饵师笑却之手书遗嘱顾视微笑而逝阇维烟光所至舍利如雨顶骨齿牙俱不坏五色灿然光耀夺目门人思所善后开觉将来无伤先志各起建塔盖师遗嘱有曰老僧死后即从火化火灭灰飞吾之后事完矣亦不得造塔免占人间地免累世间财行状不须修塔铭不须请更不可喧动人耳目况生如寄死如归喧动何益乎此师末后所说法要也虽师埽除名相揭空诸有而光明照耀何处遮盖世或以造塔请铭相违师意殊不知师在高高峰顶立我辈在深深海底行诸见圆融何往不是如是则舍利分辉塔幢各建闽之有黄檗楚之有兴阳语溪之有福严盐官之有金粟四山窣堵千载瞻依夫舍利之由来始自西干释迦舍利动至八斛四斗东上马祖舍利乃至千万永明寿身如鳞砌隆庆间四十里内焰所至处舍利如雨先圣既往后贤罕闻盖舍利者道德之所在一真寂灭之所藏匪独坚刚而不坏尤且神化以无方是秋兴阳敬和尚执丧而回哀礼火场复于灰土中涌起舍利一十四颗持归立塔兴阳岂谓曰精血之凝有若如此之灵耶况师生平以法为任稍见诡道随笔辩之辩之不已旋乃辟之是是非非苟或议论不当三寸舌根几同灰烬又曷能有此五色灿然光明照耀坚固不朽哉是则师为释迦马祖诸师一出异身说法此一明验矣师生万历癸巳五月二十四日寂于顺治辛丑三月二十九日春秋六十九僧腊五十六开法自黄檗莲峰法通金粟天童超果径山维摩尧峰福严十坐道场说法二十九年宗风洋溢海宇钦崇付法弟子隐元琦等六十四人嗣法孙唱师道各占山头以及曾玄绳振未易数也至于亲承炉　得旨而归赍函请益聊窥鞭影王臣国士宿衲名儒亦未之或知师钳锤妙密陟其门者无不虚往实归师为人坦率日用施设无不平常故师之子隐元琦扶桑国王迎往稽首称师虔恳问道直尊为彼国初祖师之孙憨璞聪　本朝首膺明觉禅师之号诏入大内赐紫说法师闻而一笑无介于怀虽法眼照空宠辱不惊不足为子孙荣然非师之道德所钟而能臻此者欤师浮云世事敝屣行踪天童故产既复法席重兴芒鞋挂壁撩起即行不作蚖蛇恋穴态亦不为子孙计真如应庵祖之为人也师说法数万言不假雕琢自然锦绣排山倒海波浪千层真如佛果祖之嘉录也师直心无伪直行真实无论亲疏当头生按是则极慈悲又极恶辣眼光炯炯灼破天下舌底津津埽荡邪宗大矣哉临济功臣天童真子一切群生之恃怙也师自头颅裂碎法眼豁开万别千差如日处昼故碍膺既去亲切拈来十坐道场一棒指出学者临机无不脱颖慧海谒师于双径师问那里来海即喝师曰放汝三十棒海又喝遂依席下起名受具继而几番相见劈面火蛇毛骨俱寒他可知矣师趋寂后有云石僧从天台来遇师于中途孑身而往石问曰何往师曰天台去石随师二十余步曰某甲同往师推开曰汝自去孤云在后来僧拜别及抵杭知师于三月廿九长逝矣又知孤公未几化去矣呜呼云石者何异宋云遇少林于葱岭也唯师雷霆一世号令诸祖明明圣真降迹事岂偶然哉至若赤心扶祖道厚德泽天人丰功光泉石懿行着丛林又鸟能备述维是金粟舍利塔上一十七年无铭宁无慨焉兹海忝继其席实难辞责仅以夏虫之见状师之行以请明眼笔下生光放出师之面目昭著斯山为万世寂灭光明之幢是一切众生之大幸也谨状。

　　传

　　兴阳独冠敬和尚传

　　师讳行敬号独冠云梦人姓杨氏德安望族也师甫离襁褓唯喜静坐十三岁从本邑空如剃落一夕梦观音大士换骨至齿牙间负痛而觉至是不尚持诵独喜禅寂偶得天奇语录阅至阿娘墙内唤哪哪途路师僧会也么拶破者些关捩子娘娘依旧是婆婆不觉拊几曰有是哉遂荷笠南游首谒密云悟和尚于太白山中时悟中兴临济之道大振东南万指环绕师见即问不着佛求不着法求不着僧求学人大事不明当何所求悟劈头便棒师曰学人到者里因甚不会悟曰不会正是汝好消息繇是太白峰头玲珑岩畔搬柴曳石看斯一棒三年靡间偶过云门得管带轻安然与本参话头不能洞明乃再上天童悟见曰者小老穿与么大鞋师翘一足曰者是大是小悟打一棒曰汝道是大是小师拟对悟连棒打出复依数载随悟上天台而悟旋示寂师放声大哭曰将谓到通玄发明此事谁知薄福至此然既此山失望必当择木而栖会金粟费隐容和尚执丧至通玄师见心喜且容道重诸方师自谓曰此天赐我矣乃造金粟问远趋函丈乞师指示容以手指曰我指示汝师当下豁然如人放下百二十斤担子连声曰如此则恩大难酬容劈头棒曰作与么会俾司客容问龙生金凤子翀破碧琉璃意旨如何师作舞而出已而师资水乳一问一答日增阃奥容升天童师侍往仍司客容问描也描不成画也画不就意旨如何师曰合取两片皮容曰汝分上又作么生师便喝容复问众众答不契容曰何不看敬知客下语容复迁超果福严师皆随行后赴径山师亦荷橐从之复命典客盖师为人谦恭动止不妄是以容凡遇大宾至乃命师典之且典之有方风雅悦人老知客之名声播丛林癸巳师四十一岁容问风不来树不动田鸡不跳草不动意旨如何师曰龙吟雾起虎啸风生容曰端的作么生师曰请和尚珍重容曰我别汝后语师曰端的作么生容曰相随来也师曰如此礼拜和尚去也遂命监径山院事秋容特以信拂一枝授师传临济法道焉乙未同门天水广公以吴兴灵山延师唱道遂一香烧供金粟容和尚以酬法乳丁酉汉阳人士以栖贤来聘师念乡关久别无因而返藉此以唱还乡曲调欣然就道弘开大冶煆炼人才翦除机诫纯用真实一时四方学者闻风而集至室无以容遂有栖贤重建缔构之役创举将竟而兴阳使符又至盖唐宋宗风之盛大播郢州故郢之祖庭颇多而钜观者则兴阳太阳芭蕉然山以人名太阳以玄芭蕉以清兴阳以名者则不一道钦开山四宗弘道贤髼头传大沩哲公之道开席兴阳妙喜游兴阳尚及见贤之肉身在十三代祖之遗风兴阳法席可想见矣况郢之谚曰兴阳佛殿太阳池芭蕉寺里比目鱼惜元明以来令行吴越郢阳不独宗风绝唱亦抑祖席顿薶荒草矣师怆然受请萧然入院破屋残僧白云满目无何秦中严公玉环提督豫章假道汉上晤师于栖贤宛如夙契师遂以兴阳委之乃邀师过建昌以就厥事由是兴阳摩云荡日之殿照壑蟠岩之楼禅堂厨库法席轮奂得以杰构然则兴阳不建严公不来师亦不至师之与严公殆非偶然哉未几云杜之纂峰沔水之广长鄂诸之岩头岁后请牍至师许之住纂峰者一月住广长者一期而岩头则优游往来荆门玉泉沣浦夹山颛使又迎师却不应乃上衡山埽让祖最胜轮之塔福严住持佛顶属师及门请开法福严师以兴阳稍未卒业不允仅一登福严之座说法以结诸山法喜之缘送容和尚木主入传法院祖堂拨棹过荆南观慧海所辟天王之席海率荆人士请上堂说法复归栖贤师二十余年津梁不倦六坐道场随时拈出上堂法身无相春色满园关不住般若无知一枝红杏出墙来善财童子参见五十三员善知识末后向楼阁门前了手富嫌千口少南岳思和尚一口吞尽三世诸佛何处更有众生可度贫恨一身多且道汉镇街头袁德谦来此栖贤会里饭僧是有所谓也无所谓也有所求也无所求也击拂子曰落梅溅石青丸碎卧柳临波翠带长上堂百步穿杨箭中者知分晓当阳陷虎机识者岂能瞒好手手中呈好手敌胜惊群红心心里中红心通身庆快知音汉举起便行瞌睡人梦中说梦山僧今日插标布彩去也还有抢旗夺鼓者么一镞破三关分明箭后路上堂若是一见便了未为好手法场久战方见作家作家相见也开口不在舌头上法场久战也干戈林里太平时得到恁么田地用之则行舒卷立方外乾坤纵横挂壶中日月舍之则藏榾柮火中煨芋熟天子三召而不出必须恁么人方能恁么事现前还有恁么人么唤来与祖师洗脚解制上堂有时把住佛祖攒眉有时放行圣凡得路今日阑圈既开放出牛儿马儿腾蹋春风桃华浪里翻身百草头边游戏三级浪高只贵金鳞烧尾一声霹雳从他攫雾拿云手亲眼快平步青霄滞壳迷封暴腮点额众中还有要风雷相送底么拈棒一齐打散武昌王司李至上堂恼后圆光万别千差俱照彻蓦头风雨从教遍界骨毛寒抛却家珍掀翻旧案县岩撒手自肯承当绝后再苏欺君不得拍禅床曰隔江招手横趋去争似今朝见面亲僧问楚江河路既通因甚断头船子不到师曰无你栖泊处问蓦地相逢三头六臂正恁么时金不博金一句又作么生师曰放汝三十棒曰不假钳锤力分明觌面呈师曰本分事作么生僧拟议师曰贩私盐汉喝出师之绝情离识真实相为者若此且楚之宗风久歇得师振起黄鹤楼前鹦鹉洲边古镜重磨汉阳觌面孰谓柔弱如此属为瞌睡虎哉康熙壬子秋师在栖贤示微疾谓侍僧曰我欲归兴阳僧不察师意然居起如常一日索笔书偈泊然而化盖八月三十日也师生万历癸丑五月二十二日世寿六十僧夏四十七门人奉全身归兴阳塔于寺之东北岭。

　　寓叟自传

　　寓叟者楚兴国涌泉人也姓谢名慧海字水鉴别号沙翁盖与玄沙备公同族又慕其为人曰钓鱼船上谢三郎佛祖位中留不住景而属号晚年居迹不定又称寓叟二十披缁游落北讲经论究研颇为敷说自谓死生事大语言文字无济于事遂看本来面目话构思不得无可奈何一日饭后划然廓悟乃谒径山容和尚深蒙提奖复谒金车琇禹门微虎岩忞诸尊宿赏为不羁后于吴兴禀法灵山敬和尚焉自此以后廿年说法六坐道场六坐者荆南天王铁佛维扬地藏鄂渚黄龙汉南栖贤嘉禾金粟而深竭力者天王也天王乃悟公开法之场大寂传灯之地云门法眼两宗源流所出惜以武穆岳公征湖南而废荒烟蔓草事待其人寓叟不揣非才力为恢复以成法席又搜藏谱以定两宗之讹使盲瞽之徒妄窃祖宗为自愧也若黄龙再辟地藏重兴此寻常创建不足为道晚年乃为虎林大方伯之举太守县君之迎承乏金粟俎豆三秋今寓吴门将之楚而终老焉或曰师年六九正可弘道何必拘拘投老楚山而弃祖庭为自适者何耶曰吾子世见未足与语殊不知世界空华人命危脆住即梦游行同幻化且四大色身尚为吾一寓父母妻拏功名富贵未有不为吾一寓者又况说法匡徒支撑祖刹而有长辙远定不为吾一寓也哉士大夫从吾游者往往谈道之余复论庄老至快言不禁手舞足蹈识者谓沛然胸襟不识者谓肆口接舆然居迹不定每每因之今归楚隐世途不接优游寓居岁月迁流以待填于沟壑矣或曰菜叶流出樵子寻来师以何拒曰山僧不管人间事一任寻踪到白云。

　　水鉴海和尚六会录卷九
嘉兴大藏经　天王水鉴海和尚六会录


　　水鉴海和尚六会录卷十

　　嗣法门人原宽等编

　　记

　　查给谏梦记

　　盖闻人生于世一大梦也何梦中又有梦焉夫梦者幻化不实之谓何遇而灵验往往先知岂弘阐祖道事属非常山川召呼神龙有以晓人耶是以安乐公报瑶田之梦即庵于云居止一粥之缘潭龙王奉金匙之食元叟于径山有一十八载之住祖庭待人振起先业爰自豫有定数岂与寻常泛泛住持者之来哉丙辰秋武林方伯李公以金粟之席数年住持不得其人颓然倾废举余挽回说法即传檄嘉兴尹海盐令敦延海盐给谏查公王望一夜梦于万顷波中涌出一圆古镜约有数万斤初起似有黑气渐而升高光明照耀天地一色而空中有神呼公出手扶持公竭力支撑忽而觉司门者乃传府主有函至发读则知请余公曰异哉畴昔之梦乃师字也繇是遍告当事与诸同人曰吾素倔强独知之有儒至如诸方尊宿从未接见今金粟之请水师也吾非改前辙从事其道吾视吾梦盖与水师有一段因缘遂跃然而起率诸绅迎余入院第金粟荒凉之甚僧规殆尽居民承闲侵扰及余至一番整理方复旧观虽怨诽继起赖公之杵可伏住三秋辞退公仍迎余出院复谓余言曰吾昔梦可足征矣师以前革弊之故招细人萋菲岂古镜初升黑气之障乎吾力维持岂神呼出手扶持乎此二事不足为奇所奇者数万斤之古镜而能飞腾上升吾谓师非凡器也且愈升而愈明吾谓师至高明而道中庸也是以丐师一言为吾记之余曰某固陋无似之夫何敢当为应梦之人或神龙使公知儒释为不二大道如虚空虚空岂有分别隔碍哉公唯唯遂为记。

　　仪真地藏禅寺重兴记

　　地藏寺重兴落成矣请记于诸名公诸公咸谓余知文义识道理当自记庶鬼神呵护使事传而不朽余应之曰呜呼天下岂有不朽之事哉同泰之宫非不固矣至今化为烽燧永宁之塔非不坚矣亦乃迁于谷王且蒙庄有曰藏舟于壑藏山于泽谓之固矣然而夜半有力者负之而走昧者不知也盖世人不知造物之机达生之理徒守形迹之久长不亦谬而且惑乎故吾圣人于无常幻化之中指出真常不灭之道使人人知白云有变青山不老春梦唤回觉性恒在然而欲资明斯道必乃藉其胜场胜场不立曷以阐之譬如人之心性寄于一身离身无以见乎心性夫心性者道也人身者场也繇此观之无场不能显发乎斯道是以天下寺庙乃圣人出世开道之胜场也历代王臣贤士莫不竭其力为金汤焉至如凶顽不肖之人望其塔庙闻其梵声莫不敬信之心生焉为其圣人穷精极神开觉斯民者如此而人倾诚荷感知有由来亦如此也仪真地藏寺考邑志创立于宋建炎间淮海肇禅师至明洪武十三年敕建为地藏禅寺赐主僧号曰文彬岁以昆山卫粮属寺所需至成祖迁北平厥粮寝僧徒散寺乃渐废嘉靖二十八年后军王公汝立重修天启二年中翰汪公镳又修迨　国朝顺治七年操江李公栖凰再修然兴修至再多是补偏葺坏而已康熙壬寅寺僧松石见寺渐至剥蚀不胜兴嗟遂持李公币牍走楚力延于余谓余重辟荆南天王有合丛林规度且四朝湮没之天王又在狼窝虎穴之中讣日而就故殷殷恳请余怜其诚慨然而来至乙巳因事仍返辙江陵庚戌念功业未成再鼓銮江之棹辛亥乃得新安许君继先毅然荷任重建万佛大阁并严饰毗卢大悲万佛等象而供具悉备幢幡飘飖楼阁门开光射诸天矣然寺继此而振兴实许君引导之力明年王君春宇重修大雄殿刘君耀宇重建地藏殿又明年参戎吴公介臣鸠鹾使王公兴周运副何公调之暨刘德镇等重修山门仍新金刚之象而应供之堂香积之厨久废余撒其址而新之以为丛林辅翼一时丛林辉映不减洪武敕建无恙时且此寺建自宋及今几五百余年禅灯不照斯道罔闻甲乙相传十方靡属嗟乎如此宁不徒有其场孤负山灵哉今余承乏兹山建立滹沱宗旨遂拈棒喝聊作指南况贤宰官士大夫辈有外护干城者有登堂倡和厥道者咸是一时气运浸昌非敢曰人能弘道且古有曰盛乃衰之兆也余甚惧之唯望后来主是席者力而挽之庶圣人说法有场而斯民之觉性亦乃恒明则余与修建诸公之心均不朽矣。

　　序

　　寿慈庵杨进士五十序

　　天下有大寿历而千古绳然相继不曰道则曰德道之于世不磨尧舜至今尚在德之于世不易周孔万古恒闻苟不以道德为寿纵身延千年灭而无闻亦为夭矣何名为寿乎夫道德也者岂易言哉请试论之本出乎无言无言岂谓无言焉出乎机入乎机而无迹也亦无始也是以劫穷世尽渠乃不知盖渠无国土亦无声臭风寒暑湿之不及喜怒哀乐之不闻况能覆载天地刻雕众形长于上古泽及万世而造于吾人者又何终穷哉然而朝菌不知晦朔蟪蛄不知春秋唯至圣者知之慈庵杨君今岁桂月五旬大寿繇是进之以道德之说为君祝唯道德之于君者君得之矣君何以为得焉曰问之沙翁沙翁曰当问自己自己不知问之蒲团蒲团不知问之踊猛踊猛不知问之豁然豁然曰在是矣其是以为寿者又何有终古者哉。

　　慈报录自序

　　传曰武王周公其达孝矣乎夫孝者善继人之志善述人之事者也且武王克商光有天下身服显名丕振先德周公辅相三王缵成大业其事君事亲之孝百王千圣莫之与京尚未揄扬举及独乃暴出继志述事一语可见世间支延道德端在继往开来使前人有志有事俱不泯灭仲尼之言不亦深长之思哉余生颛愚又复固陋父母劬劳师长雨露欲一展报愧未能也然先人有志不逮之事则未尝泯灭于怀由是戊戌挂笠荆南之铁佛穷搜天王之旧址披茸驱虎兴复区宇象设尊严碑版树立戊申鄂渚复获黄龙遗址翦除宿莽创还旧业其搰然以竭力乃聊报先人之宿志兼以五坐名坊殷勤行道二十余年以资吾亲盖是不忘所自奚敢称曰善继善述之人因之剞劂残槁遂命名曰慈报呜呼慈恩浩淼乌能报哉。

　　告文

　　告龙潭崇信禅师文

　　维师灵根夙秉自俗乃能献饼于悟祖慧性天开从幼即得剃发于天王机锋迅捷接周金刚止用一枚纸烛德业悠长祥发云眼乃见两派宗风孤峰顶上拄杖撑天象骨岩前圣箭括地自有宗门以来法▆烜赫未有盛于师者师则造于宗门实功大而且博也独以吴僧道原于宋景德间修集传灯录将师嗣法之师天王道悟派而不载误移师载于天皇道悟派下云门法眼牵而去自此飞讹一下千载混淆后虽有明眼几清几理竟不能复正本宗遂成疑案青原下以景德传灯雪峰广录式凭而争师岂忍听其搅乱不明以晓之也况非乡邻之事混师源头紊师世系实师急务今以其事详而言之师察而听焉唐侍郎归登撰南岳让碑载法孙天王道悟圭峰答裴相国宗趣状马祖法嗣首曰江陵道悟权德舆撰马祖塔铭法嗣天王道悟在焉正议大夫户部侍郎荆南节度使丘玄素撰天王道悟碑载师为嗣法门人崇信即龙潭也四公撰文所载如此明确谁谓无天王又谁谓师非天王之嗣乎况南岳为师之祖马祖为师之翁天王为师之父又值师未寂前之事师岂不知之耶又协律郎符载撰天皇道悟碑列法嗣三人曰慧真文贲幽闲道原传灯将此天皇嫡血三人削去不载反收师为天皇之嗣可乎宋尚书员外郎吕夏卿撰雪窦显塔铭叙显为大寂九世孙显望云门为四世云门望师为三世师望马祖为二世是则显为南岳下法裔明矣佛国白续灯录亦载显为马祖九世孙祖源通要所载亦如之至如张无尽达观颖洪觉范大川济之辩清定祖图联芳碑之确载天童直说之详明径山严统之核定此虽师寂后之事然师灵明昭格又岂不知之耶既知之岂容如此之悖妄耶位中禹门辈徒以一传灯讹载之书雪峰泛论访道之语为辩盖雪峰答闽王一段因缘云吾所明此道不独于德山且三登投子九上洞山故曰自从先德山石头已来洞山为石头之裔因言及之雪峰未尝叙述从上嗣法来源何得据是为争端据是可凭以上碑铭诸家之书独不可凭乎欲得传灯可凭须将诸家之书尽情抹杀然后可以证传灯为不谬矣万口喁喁呶呶所说而无已今则于天王祖庭设位告师师须从定而起明以示之使惑夫无疑永息此争端亦使师之世系得以拨乱而反正于天王宗派维师俯察赐之鉴焉尚飨。

　　祭文

　　祭云泽旵侍者文

　　康熙十七年十月朔五日旵殁三朝金粟寓叟谨治以时羞之奠告汝旵侍者之灵呜呼汝从吾于仪之地藏年仅十七岁学而颖异朝夕克勤过人之资期汝成立而复从吾住盐之金粟汝年已二十四岁学日益精志日益立稠人广众咸以悦心上林新篁不同散木况陆沉下版冰檗备尝吾不独以侍者参得禅向人告亦常谓众而言曰旵侍者如此行去他日福缘未易量也孰意难料遂尔云亡呜呼秀而不实者有矣夫且颜氏子四八面殁尚称短命今汝又折八龄其造物者之相夺使汝不能成器乎今吾属望已矣也然汝昔之所学恐在半途今吾指汝到家维汝有灵鉴彻斯事始谓吾不负汝也通身无缝罅大块是文章在世即世随处优游亦始谓汝不负吾也呜呼维汝有灵其知我言耶其不知我言耶尚飨。

　　祭福严则峰爚和尚文

　　呜呼兄今即世耶吾独深悲而哀恸也人生于世必有大用而出其有大用于世不能泯灭吾又何用深悲而哀恸之哉孔子见周衰修六经兴仁义挽回王化特使贼乱而惧吾宗门至明季时衰之极矣天生吾天童一条白棒振兴斯道吾径山继起而出别集严统作于滥觞之时以惧贼乱之夫吾东莲有愿而来荷担斯任纂修续灯征文四方功未卒业遽然而寂吾哭之曰著书未竟先云逝零落文章谁解收天地有心扶正化禅灯重朗照无休吾裁书力催则兄东去以结此案复送之以诗古德云遥矣遐心孰与谋一肩能荷业千载得神游矫矫云边鹤萧萧泽国鸥本来同鼻孔珍重别薰▆则兄咨嗟挈笠而往重加校阅笔削成书方授梓工幸天龙加护斯功告竣又移幢于福严祖席去夏惠书以报更订吾补处福严吾覆之以老不能且几何时唱道东南昨还灯来荆出兄之计吾不遑安处乃设位告之一丝慧命续灯存两世手编百世尊愧我来先去复后此生欲语向谁论夫兄所修之书乃载佛祖所传之慧命佛祖所传之慧命乃天地日月古今群生之慧命佛祖天地群生之慧命千古岂有息聊既佛祖天地群生慧命千古不息兄之面目昭然千古又岂有息乎兄之面目千古不息即吾又何用深悲而哀恸哉况立巨功建胜业于吾法门也是以特鸠武汉同人并诸子侄祭兄归楚行灵于晴川江上幸望锦帆浪里浩浩慈风惠然首肯而来尚飨。

　　碑文

　　先父母二碑文

　　原夫汪洋之海必有其源覆天之木岂无其根圣人降迹贤士挺生宁曰无父母而遗其本也既不遗其本必报之达之也养不足以报父母而圣人以德报之德不足以达父母而圣人以道达之海也材愧散木学属支离吾父母难为报也所以壬寅秋仲命驾江陵拜祭斯山今复重来勒此二石一奉吾父于月坟之右一奉吾母于黄陆公山之前吾父名应台吾母张氏吾父母所生七女三子长子夭亡次子亦亡海忝季子又呼十郎念双亲既丧兼世又迁功名尘垢何能羁我遂发悲心拜辞家庙祝发披缁走求圣人之道于四方百种磨砻而契证故不敢遗其本往来江汉以斯至道达于吾父母也或曰父母遗体发肤不敢毁伤师虽明道发肤已毁呜呼斯人见其迹未见其理迹也者末也理也者本也吾将以本达吾父母可谓至也况泰伯断发文身千古称曰至德矣乎。

　　　　　　又

　　生事死葬祭之之礼乃人子之首行亦天下之孝本也或曰此闾夫闾妇之行何足尽才人豪士之道也才人豪士必任一官乃效一职高车驷马光炫门庭为其孝矣或曰此形名声势之行亦何足尽圣人君子之道也圣人君子必见其道明其德或经济天下或辅相邦国尧舜禹汤周公孔子乃其人也尧舜禹汤以道治天下其亲乃不显乎周公孔子以德辅天下其亲乃不扬乎是以古今有异教道不同欲人为善之心则其一也海虽不敏教人务本趋善以报吾亲虽曰亲之不显天下孝道之理尽也吾何晦焉谨稽首拜手而为之记。

　　天王寺碑文

　　粤稽皇藏佛祖通载乃载荆州天王道悟禅师碑记悟嗣马祖所出一人即龙潭崇信云门法眼二宗皆其世系唐元和戊戌夏悟示寂再考唐宋元明林间录稽古略等书记载天王寺者二十余家名传海宇寺实无存盖因南宋岳武穆征湖南而废有钟化一铁暴荒址中人屡窃铁显灵自护明惠王于此烧造琉璃故东北隅堤址稍缺陷　清顺治戊戌夏余始至荆搜求遗迹见七百年无主之铁尚存当年节使抛水乃在江边又访周围十里社祠二十处俱名天王堂土地基址围堤当日道场用价购赎创建殿宇庄饰圣像历四十年祖庭备观且荆州自古用武之地寺住冲繁之乡所以兴建为艰荆州志谓天王寺创于唐毁于宋重建于清顺治间水鉴禅师余深愧福缘不逮今所建立者仅存典型独望后贤光起祖席于无穷是则天王一灯端有幸焉是记。

　　附

　　天王沙翁和尚纪略

　　沙翁和尚鄂之富川涌泉谢氏子也名慧海字水鉴其称沙翁者因与玄沙备公同族又慕其为人私淑别号晚年居迹不定又称寓叟生明天启丙寅十月十二午刻至清顺治丙戌年二十诣蕲春报恩寺礼体融大德祝发初游讲肆每痛念生死自谓语言文字无济于事一日饭后叉手立于中堂看本来面目话划然大悟说偈曰面目全彰不覆藏几回叉手问中堂于今见也非他见庆快平生百骨凉谒径山费隐容和尚容问那里来师便喝容曰放汝三十棒师又喝遂依席下受具次谒玉林琇万如微木陈忞诸名宿赏为不羁复谒湖州灵山独冠敬和尚敬问如何是现成一句师曰三要印开朱点窄未容拟议主宾分如何是投机一句师曰千峰势到岳边止万派声归海上消如何是转身一句师曰轻轻蹑足龙门过惹得清风动地生敬书临济正宗源流付之顺治戊戌师年三十二应荆人铁佛请至荆遍搜天王遗址于荒榛虎狼中觅得恢复道场兴工时正值旱魃木不能进忽水涌木至又七犬从西而来四人由东而至四伟人杂于稠人中指点土木工竣不知所往咸谓天王助力于时灵异颇多师嘱不可记康熙元年壬寅江南操江李公栖凰请住真州地藏寺乙巳值师四十生迎回天王戊申重辟鄂州黄龙庚戌继席汉阳栖贤冬复跨扬州之鹤重建地藏且明太祖敕建之寺规模宏大万佛阁大雄殿地藏殿等无不创备丙辰浙江方伯李公士桢请住嘉兴金粟下檄太守县君相迎盖金粟乃天童密云悟和尚中兴祖席至师说法为第十代师既承乏俎豆三秋如搢绅查公培继张公惟赤陆公光旭辈闻师提唱无不服膺庚申再住栖贤癸亥退居黄龙甲子仍迎归天王然天王自甲寅后驻劄大兵绿竹青松灵宫贝殿几又废弛师不忍坐视重为葺修又觅秦南把茅远重梓严统以明径山老人清正五灯公案丙寅于渚宫构幻寓山房内轩曰憨梦亭息影师三十年间六坐道场开凿人天垂手不倦况随身一钵清风两袖到处云涌光大祖席师真可谓承愿再来继述其事于法门岂小补之哉今略纪岁月勒于天王碑阴以贻将来识天王中兴所自师有语录十卷方伯李公太守卢公送入嘉兴楞严寺般若堂偕大藏流通散录别集随处行世门人原顶述。

　　荆州天王禅寺中兴碑记(康熙元年撰文二十三年立石)

　　失荷单传正印为佛祖后裔者其大节有二一曰烹锻人才二曰光复祖席人才不锻慧命断绝虽有名山巨刹不旋踵而丘墟矣祖席不复古迹荒湮不唯失前人基业虽有人才亦阐化无地矣二者不可偏废也然欲恢张祖席又当揆其所系之大小而缓急兴废所系者小则可兴可废可缓可急赘疣视之亦得也若其刹为佛祖所必赖法道所必争宗派源流所必待剖判者而荒烟宿莽任其芜没不一为大呼攘臂奋身恢复曷以号克家儿孙也哉则今荆天王禅寺是矣夫中兴天王寺者沙翁海禅师也今且言开山之祖名道悟渚宫人谒马祖洞明大法住荆州天王寺法嗣一人即龙潭信也厥初道场鞠为茂草独寺门一巨铁神鬼护拥有窃掘者辄雷电晦冥屹不可动踞寺三里为铁佛寺即天王退居也顺治戊戌沙翁挂笠晴川荆南道俗赍币牍以铁佛请沙翁念祖迹陵迟慨然而往辛丑始得天王古址第寺基沿为民业捐钵购赎不辞茶苦建大雄殿奉天人师殿后树梵天阁上祀圆通大士下设说法之堂左右为方丈以居主法者前建四天王殿中安慈氏后列韦天复构东西禅堂用栖僧众而祖席规模则巍然杰出矣非沙翁以英妙之年具开辟之力孰能于荒烟蔓草中劈出释梵龙宫哉然此尤未为沙翁奇也所奇者径山费隐容老人为五灯列祖慧命防闲僭乱编辑严统以定宗支所首辨者则天王天皇两派淆讹也使无人焉亲履其地穷其源则揣盘模象斗争繁兴曷有底止今沙翁为老人的骨之孙而所兴者适江陵之祖窟灼然见天王之嗣马祖龙潭之嗣天王与天皇之嗣石头慧真等之嗣天皇天然证据斩尽狐疑老人心血洞达于千万世矣而所争者以道原传灯之讹书谓龙潭出自天皇易丘玄素符载二碑吕夏卿张无尽等数十家定典虽董狐再起孰得而颠倒哉夫兴一丛林复一祖刹亦等闲事耳独此天王者佛祖法道于此攸关宗派源流于此剖判又径山老人衮越心事于此待明而沙翁以一手擎出厥功顾不伟欤余言及此者特以天王之中兴顿释法门之疑案千百载下庶以沙翁为中兴之祖云。

　　前住南康云居现住黄梅四祖晦山戒显撰文

　　赐进士第正议大夫刑部左侍郎张可前篆额

　　赐进士第都察院江西道监察御史洪之杰书丹

　　荆州天王禅寺中兴碑记(康熙二年撰文立石二十三年入志)

　　唐贞元元和间真僧辈出而佛理宗乘于时丕盛奠在荆南则天王天皇二禅师其炳炳矣二师生同时住同地而一嗣南岳一嗣青原其功行亦正相等是则当日卓锡之场即为后世传衣之地固当亘累劫而并存然数百年来天皇犹有寺也而天王遗迹已付之断烟残照其荒落也不知其几年矣夫天王道悟师本渚宫人也尝谒马祖时祖嘱曰汝若住持莫离旧处师便返荆州结庐踞郭不远后节度使丘玄素创寺居之额曰天王即师他日示寂地也稽之往牒碑志犹存独寺既不可考即荆郡乘乃不多及亦为何哉盖尝考之后周时诏废浮图凡天下寺塔悉就毁灭唯天皇寺以有张僧繇所绘先圣象存焉遂得独免岂天王寺之废适在是时耶独怪天王之裔数传而为云门法眼二宗宗系号称最盛儿孙遍天下而祖父发祥之地莫有过而问者不大可悼叹乎顺治戊戌有水鉴海大禅师住锡于荆深慨夫法腐之倾颓致衣珠之迷失而悲愍独切焉因为搜之得荒基一片于榛莽中尚余塔丘钟铁且此地周围十里许社名天王堂是则当日天王道场端在是矣因以大愿力共此都人士经营之无何如殿阁门庑焕然大备举数百年久湮胜迹而一旦勃焉重兴非甚盛举哉越甲辰余以确事至荆间一游览不胜赞叹寺僧明哲因以其碑记请焉余虽谫劣无文然窃幸天王有灵遗迹复炳使至止斯地者得从瞻依礼拜其下想见当日马祖所谓识取自心本来是佛之指是则天王一灯常明斯世实维鉴公大禅师斯举是赖焉遂为斯文昭以志之若曰名人之文可垂不朽欲以补郡乘所未备而远与僧繇之绘事同功则请以俟后之君子可也因为之记。

　　赐进士出身文林郎奉
敕提督湖广荆州等处地方抽分兼管河道工部屯田清吏司主事前翰林院庶吉士郑日奎撰文

　　钦差整饰辰常靖州等处兵备分巡湖北道湖广布政司参议兼按察司副使陈士本篆额

　　钦差抚治荆岳整饰施归等处湖广按察司分巡上荆南兵备道王辅运书丹

　　(浙江藩台李公士桢嘉兴太守卢公崇兴捐梓
　水鉴海和尚六会录十卷送楞严寺经坊随
　大藏流行伏愿传灯无尽祖道昌隆
　康熙丙辰冬月吉旦旌德汤搢之书李子受刻)

　　水鉴海和尚六会录卷十终
