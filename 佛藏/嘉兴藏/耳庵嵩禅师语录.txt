嘉兴大藏经　耳庵嵩禅师语录


　　耳庵禅师语录序

　　达磨西来不立文字直指人心见性成佛今撰述之家汗牛充栋非文字耶不宁惟是一千七百则非文字耶所以然者黠慧日增真纯日减才涉义路便将意识抟量说心说性反成障碍故尔设立种种机用换人眼目直待情枯技尽始现髻珠此皆从上诸冻侬不得已之婆心也今撰述之家能具此不得已之心者有几人耶幸得一人焉曰西蜀耳庵禅师乃径山大慧十六世孙而赵州三巴掌和尚之高弟掌和尚以幽燕杰士混迹黑窑厂中胸中不着一元字脚亦不知何等为佛法无端发起广大疑团求明向上东敲西磕撞入聚云门下三遭痛掌顿彻心源以此三巴掌之名喧动楚蜀当是时济下枝属法席如云耳师莫适往也独依掌和尚以居即掌和尚亦尝三坐道场位下龙象指不胜屈莫适许可也独以衣钵嘱师此其师资相契固有出于语言文字之外者矣师出世后历住伏虎熊耳等四大刹所存语录寥寥数言皆真实谛当如人食少金刚要当穿皮而出真不可作文字观也后之读师录者当知佛法不从他得求明此事须如金翅擘海直取龙吞庶不负耳师父子潜行救世之婆心也哉。

　　槜李双桂居士徐善槃谈撰

　　耳庵嵩禅师语录

　　书记性恺编

　　顺治六年十月十五日湖广施州卫三渡屯观音山熊耳庵祗园檀越陈化宇院主文旨秉本堂巴掌和尚遗命请师上堂师至座前以拄杖竖起云撑天拄地以拄杖横担云日月平挑以拄杖敲三下云七横八纵且道向上一着聻遂升座拈香祝
圣毕次拈香云此瓣香拄杖身中生馥郁拂子头上霭烟云爇向炉中供养三巴掌先师上铁下眉和尚用酬法乳之恩维那白槌师竖拂子云说甚么第一义只这个东西干戈扰乱不得刀斧琢削不能虽当世局乱离依然潇洒无碍今日落在山僧手中凭此为先师出气还有旁不甘底么良久众无出者师乃云百尺竿头流赤水蟭螟眼泪哭双疼葫芦好似冬瓜样一番举起一番新喝一喝僧出云喝个甚么师云庭前乘竹马进云落在甚处师云山外月光生维那再白槌师下座。

　　茶话举杯云若唤作茶欺三世佛祖不唤作茶背赵州公案毕竟唤作甚么放杯抚掌三下。

　　礼巴掌本师真天道无知俾四序以迁移地道无知俾山狱而倾颓人生虽有南北佛性岂说参差既全体而有托岂针钵之难期热泪含哺千古腹冷眼常看一枝遗师归师归甘累不肖男儿。

　　归伏虎庵示众脚跛眼瞎全没搭撒大家团圞头共说无生话说甚无生话恰。

　　参祝发师祖祝发本宗海印宽洪岂料后代儿孙冤累重重纵有铁石心肝也须七花八裂还委悉么。

　　为本师毕九拈香九九八十一古今同此历吾师无去来分明只这是遂着香炉中。

　　檀越修善请觐表师举古德云我有一机瞬目视伊若然不信更唤沙弥山僧则不然我有一用牛拖鬼弄人若肯信全然无缝既是无缝表个甚么有货不愁贫。

　　师与灵严茶次师拈一茎蕨云上方还有这个么严云有师云虽有那能当顿严云作么生吃师云忙时百咂碎闲时囫囵吞严云九九八十一师呵呵大笑一僧看空空偈师云这些空空那个是真僧云俱不是师云看他作么僧无语旁僧举手师打云桑树着箭柳树出浆。

　　僧问如何是动师参前如何是静师伫立不动不静时如何师云口在甚么处。

　　顺治七年九月十五日忠路宣慰司期主冉斯荣请师住金福山回龙禅院。

　　至山门卓拄杖云透开无量法门显出诸人鼻孔到此合作么生以手打圆相随身直入。

　　至佛殿云干屎橛麻三斤不识好恶底妄自标名显字山僧则不然乃展具三礼。

　　至方丈云东看则西南观成北就中有个机关喝一喝云虚空脑裂。

　　至座前抚掌云三世诸佛历代祖师都在山僧手中粉碎了也汝等诸人作么生折合升座拈香毕复拈香云弥天漫地用实显真触杀佛祖命根灼破人天正眼供养临济二十六代巴掌先师用酬法乳僧问赤帜高悬云水骤集未审回龙庵中有甚消息师云玉马堆中能社舞进云诸人分中又作么生师云欢歌林里落霞飞僧问如何是斩新一句师云旃檀海岸飞白雪进云向后如何师云无碍香云匝地铺僧礼拜师拈拄杖卓一卓云木上座在曲录床头放光动地止恐诸人眼见如聋耳听若哑今日山僧接众开堂不辞拈出还有不受瞒底么复卓一卓。

　　下元会上堂僧问世尊初生手指天地因甚云门要打杀师云虾蟆吞大象僧作礼师云好个贼头僧问回龙庵中狮子吼利害在甚么处师云天寒到处冷进云如何得唤醒诸人师云雪压紫芝低僧归位师云山僧今被汝等搬弄一上不免打样装模去也以拂子画○相云凡情上达大圆镜莫不是炳炬焚檀因时庆祝为凡情耶良久云打破镜来与汝相见。

　　上堂僧问如何是沩仰宗师云合取狗口如何是曹洞宗师云开门合眼看如何是云门宗师云高严滴水如何是法眼宗师云只这是进云那一宗聻师打云严风正冻依稀雪岭山中玉霰旋飘仿佛熊耳峰畔山僧昨夜把大海龙王一掴血流满地鳞甲片飞散入五门今朝分作宗旨但不知颔下骊珠落在阿谁手里一僧作呈珠势师便打进云疾不疾师复打僧礼拜师云连棒打破花腔鼓肚内何曾有半分下座。

　　月下设茶众请开示维那问灵山画月曹溪指月与金山夜月是同是别师云一双箸子两边分进云和尚分中还有圆缺否师便喝进云究竟如何师云觉来游戏非游戏老胡担着闲家具波斯夜半嚼寒水说与诸人犹不识若也识得云里帝城双凤阙其或未然雨中春树万人家。

　　茶话僧问云门赵州即不问善恶不相涉还该句也无师云泥龙入海经济事进云未出方丈意如何师云火里藏水雅致殊进云恭贺和尚万福师默然复举川禅师云终日忙忙那事无妨不求解脱不乐天堂但能一念归无念高步毗卢顶上行川老师未免堕坑落堑山僧则不然终日忙忙那事须防触着磕着总是寻常但得眉毛分八字娑婆何地非西方山僧恁么道还有出身处也无喝一喝云向道莫行山下路果闻猿叫断肠声。

　　凤卫侯诵经祈禳请上堂师以拂子敲禅床三下云有佛即有法有法即有僧三宝最吉祥是真归仗处既然如是延生一句合作么生良久云鞞杀社鞞杀社鞞杀逝三没揭谛娑诃。

　　茶话僧问如何是未开口时消息师云云从风里乱进云末后句如何师云再问即不堪僧喝师云一声花鼓动正是满园春复以拄杖画○相云佛真法身犹若虚空应物现形如水中月还有具眼底么不离当处常湛然觅即知君不可见。

　　解制上堂僧问一阳才动百窍已惊如何是结师云汝蚤合恁么问进云如何是解师云东风吹柳蕙进云不解不结时如何师云要知端的意日影上阑干。

　　僧问夹山点头三下正恁么时见个甚么师云破沙盆里烂冬瓜进云作么保任师云铁乌龟撞着胡锥子僧礼拜师乃云熊耳庵中天花散回龙寺里散天花不是山僧赤骨立雪里梅开第一家古人有结谓之制山僧制尽谓之解到处弘开社火场烹杀佛祖与魔王放去任从千万里收来仍是旧家乡传与诸方达道者莫从解结较短长以拂子作花巾势云会么。

　　赞衡居士取法名小参雨下地兮云在天红尘堆里种白莲了得世缘无挂碍方知柏子树庭前画○相云毛端开口笑成佛有何难分付灯成直下荐取。

　　示众举古德云赵州东院西密室烂如泥窦八布衫破赤土画簸箕喝一喝云是甚么檐前雨滴滴鸡向五更啼山僧不然灵峰北头南牛栏没半边王三布裈破打出大泥团喝一喝云是甚么掉头峰上看不见五更天。

　　示众今朝六月初一诸佛也须忌讳直饶伶俐衲僧最怕当头一句那一句恰似东京王矮子屎臭屁。

　　示众虚空栽须大海潇洒金刚露柱同行骇得眉毛眼瞎举扇云若无这个证盟几乎笑杀大。▆

　　示众汝等参学难逃悟与不悟其实不悟也度日如年悟也度日如年何故一月三十日。

　　示众年来收得一只破草鞋无可用处诸方如有惯拾金银者莫到山僧门下。

　　示众举道吾云高不在绝顶富不在福严乐不在天堂苦不在地狱相识满天下知心能几人径山即不然高在绝顶富在福严乐在天堂苦在地狱谁知席帽下元是昔愁人今日二老人高低落在灵峰山中也饶他不过各与三十拄杖罚出三门去若有人问汝等但道低声低声。

　　小参参禅人不悟病在妄认四大身中缘影为自心相被六根六尘六识牵引将去纵有话头倏忆倏忘犹补这些孔眼不暇何常得功夫相应来总为生死心不切人我见不忘如人缝衣衣未破时先存其片几时到片线俱无寸丝不挂露裸裸地你看僧问赵州狗子还有佛性也无州云无会得这无字省了多少气力其或未然怪伊不得。

　　上堂罗汉走出三门土地却归正殿撞倒释迦频伽瓶直当王四家大铁罐喝一喝。

　　示众道不可须臾离也可离非道也既欲学道必须时时警惕刻刻提撕不然未免虚费光阴珍重。

　　示中和吴居士虚空为手须弥为棒打杀威音王虾蟆来过状不是左藏右藏几乎打着鼻梁幸得居士致中致和相与解交去也且道这一状阿谁领得。

　　示菩提郑居士啐是甚么乌龟跳出葛藤窝有时直上须弥顶菩提树下娑婆诃阿呵呵会也么我昨日问底是你你今日又道作么作么。

　　为巴掌本师设忌抚掌云拍碎虚空拨开正眼是和尚己事今日不肖儿郎又作么生良久云东边东行西边西去南有南田北有北地若到十字街前任从诸人打去骂去。

　　师受请住天宁入院五峰山上悬明月天宁寺里灿昙花个中消息人难荐狸奴白牯共一家遂踊身云直下透重关。

　　示众做工夫不得妙悟病在聪明灵利知解分析秤叟居士云可惜予错读几行书误识几个字反将此事对面不逢所以世间第一等人作世间第一等文字而不能证超佛越祖一着子者未免被文字牵缠动落理障若也倒翻窠窟方知不即不离别有消息那时发出一段自然文章以视笔花墨浪不啻霄壤矣。

　　示众巴掌先师曾从无文印子上打破透出千言万语虽具甚深妙义盖由老汉不本分而然今之不识字参禅者如痴猫守窟唤作做工夫错过了也。

　　示众古人云得意归来好看书今人稍有一知半解便自歇去狂言妄语便道我能超佛越祖于古人入理深谈淆讹公案全不问及安望其见到说到行到证到耶圆悟老人云学者不疑言句是为大病晦堂云借彼所长砺我所短岂无谓而云然哉学者不可不审。

　　颂古

　　举川禅师有江陵僧来参川问几时发足江陵僧提起坐具川云谢子远来下去僧绕禅床一匝便出川云若不恁么争知眼目端的僧抚掌云苦杀人洎合错判诸方川云深得禅宗道理师。

　　颂云。

日面月面难逃勘辨南斗北斗也须着首何如海阔与天遥无弦琴上知音有

　　举僧问本觉禅师如何是道觉竖起拳云会么僧云不会觉云拳头也不识师。

　　颂云。

连头带尾一百八诸佛出来也难话你若还我草鞋钱我即酬你庐陵价

　　征古

　　梵语妙奢摩他此云空观师征云直饶把三千大千世界碎为微尘有情无情人我四相色阴等物如空花如阳焰如寻香城空则不无且道作么生观。

　　梵语三摩钵提此云假观师征云若十二类众生六根六尘六识四大强弱生老病死外暨山河大地草木丛林云从雨合电卷风驰彗孛飞流虚空世界悉皆是有假则假矣观后如何。

　　梵语禅那此云中道观师征云见色非干色闻声不是声诸法不生不灭不垢不净不增不减二六时中行住坐卧穿衣吃饭屙屎放尿唤作中得么毕竟观者阿谁速道速道。

　　别古

　　举云门云扇子　跳上三十三天触着帝释鼻孔东海鲤鱼打一棒雨似盆倾会么会么师。

　　别云扇子不跳三十三天也触着帝释鼻孔东海鲤鱼不吃棒也雨似盆倾用会作么。

　　举金刚经云若以色见我以音声求我是人行邪道不能见如来师。

　　别云不以色见我不以声求我是人行邪道不能见如来。

　　评古

　　举一僧辞常观禅师观云汝诸方去莫谤老僧在这里僧云某甲不道和尚在这里观云汝道老僧在甚么处僧竖一指观云早是谤了也。

　　师评云一个掩耳偷铃一个指鹿为马正眼看来二俱失利。

　　代古

　　举石头迁禅师问一新到僧在甚么处来僧云江西来迁云见马大师么僧云见迁指一橛柴云马师何似这个僧无语。

　　师代云也须看破始得又云相随来也。

　　法身偈

青丝冉冉白头禅惹得世人恨且嫌插竿头上眉开眼非牛非马亦非仙

　　华严偈

华严世界全骑牛不着鞭炭里乌鸡走梅花带月圆东家人做葬西家人送钱瞌睡撞着枕是因是果是缘

　　五宗颂

　　

磊磊落落老神仙一擘华山亿万年大鹏一举三千里倾湫倒岳不为颠南山起云北山雨自古长江不系船

　　

抑扬抬捺事纷纷不及当然一句亲满眼满耳真消息随机随用绝留停岸回惊水急良马见鞭行果是毗卢真教主何须累劫更修因

　　

从来不向外边行父子相知有几人从体起用兮须知孺子摄用归体兮必取老成窄路相逢人不语多时不遇有知音此处不从他处觅必须梦里再还魂

　　

深宫不见五云封夹路桃花满树红粉墙白虎应须辨炭里乌龟事莫穷仙女直如贫女好野人却与主人同不言不语真君子一腔风月在其中

　　

知恩识义人间少反眼无情世上多铁脸阎罗全不惧常将白眼看娑婆撩起便行兮却为真子四野讴歌兮口似悬河一句任从三贯二莫教鹞子过新罗

　　颂棒

寂寂寥寥楖栗悠悠郁郁生枝横拈倒弄兮逢场作戏放去收来兮鬼哭神啼忽然击出虚空髓问取当人知不知知不知石火电光犹较迟

　　颂喝

忽然平地起雷霆骇得衲僧鼻眼横胆落魂苏人不识泥穿壁露孰为亲纵夺无私兮有杀有活照用不二兮全主全宾一声震落西江月岂同犬吠与驴鸣

　　浪子禅说

逢人便打这鼓笛叵耐胸中黑如漆却于枝上强生枝自恃聪明逞灵利何曾踏着祖师关何曾悟入佛之智情知一橛吓头禅动地惊天为活计拈拳竖指妄施为影响那能窥端的随群逐队惯欺人满腔徒自生荆棘或时闲坐不谈禅口鼓是非作儿戏可怜长庆七蒲团行脚赵州八十一少室九年不较迟懒安何懈牧牛志杨岐陋巷雪飘淋六祖曹溪混猎士看来直道今时强谁知今时不似昔古人个个学无为三大阿僧岂容易那似而今浪子禅荡家失业无拘忌不惟不振祖家风生死关头全不惧堪嗟吁长太息珍重禅流休自弃明头暗头踏实行天上人间称如意

　　坐禅箴

铁脊胡床万缘放下念念现成心心莫挂若使惺惺猿猴弄影若使寂寂鬼家活计非惺非寂廓兮无朕非不寂惺冥然罔应但歇情缘了元归正正无所正那伽大定

　　陋室铭

小小一拳室风吹并雨滴中有没量人浑身赤骨立莫言此室小此室纳虚空虚空犹有量此室则无穷莫道茅檐短莫言四壁疏行住与坐卧卷舒得自如东倒复西倒左之并右之看看些子室广厦亦何为

　　自在吟

有人问我西来意我道胸中无屎屁从来不会祖师禅从来不解如来义有时合著目前机便自明明睁两眉有时放出一双手掇得虚空颠倒走诃风骂雨且逍遥筑着磕着三藤条裂破筋皮浑身血吞声饮气怨吾曹时人道我太粗哉我笑时人细末来都卢不识其中意解开布袋且宽怀笑且笑兮真不憨优游自在没拘挛呵呵拍掌阿谁也不是佛兮不是仙

　　游子歌

劫浊临头事可忧烽烟一发满天愁茫茫苦海人难渡且学无心伴白鸥白鸥一去复还来谁把红尘扫得开唯有悠悠闲道者清风明月共徘徊明月清风两俱奇水边林下少人知时邀明月来我屋时唤清风吹我衣我衣浑素无尘色脱出而今抢攘劫着起飘然劫外行愁看山骨堆堆白白骨堆堆横满山行人处处叹艰难兵戈载道犹如织那讨吾侪半日间闲来无事学采薇采得薇根一担归千槌万棒无休歇一饱忘他百日饥饥疮个个人皆有教你从头亲下手野人山中富贵饶大地山河吞一口

　　四威仪

　　行

炭里乌龟走雪上鹭鸶飞飞亦莫知其妙走亦莫知其窍妙窍奥乎其中吾不知电卷风驰者之胡为而然也脚跟下三十拄杖

　　住

良其背不获其身行其庭不见其人而孰知身不得其向背人不落于中边但与踢倒灯笼掀翻露柱在甚么处安身立命凝然而莫为之扰也冥然而莫知其极也而犹谓住着则不可者果如斯而已乎

　　坐

平地起孤堆直使狂者定棼者镇动者静把前际后际已生未生一齐打断那管他芦穿膝上雀巢顶门而且曰一物亦不为也直个蒲团也辜负他不得

　　卧

放下便平稳或时睡心睡目安觉安眠寐亦莫得其始觉亦莫得其终大千沙界浑一禅床清净法身无容被盖但不知无梦无想主人公在甚么处夜半正明天晓不露

　　诫众

割爱出家应须立志或游湖山或居城市常自忖度一衣一食檀信脂膏菩萨行力施也甚难受也不易莫恣闲谈莫作儿戏光阴似箭如驹过隙顷刻无常痛心努力六根完全信心当植割爱辞亲为着何事佛法难闻知识难遇涉水登山担簦负笈参拜明师东来西去但到丛林件件精细粥饭随缘威仪常具莫道人非莫言己是二六时中孳孳亟亟行业圆成功夫到地咬破话头通身粉碎垂手为人慈悲愿力莫因逆缘便生退息以此报恩以此自利不止自利而且普利乃称出世丈夫不负出家初志

　　示达本大德

泥人便是铁汉眉毛却能挑担有时鼻孔朝天所求无一不办大本达道依然鸭子出自鸭蛋

　　示如心禅人

莫怪世人颠倒颠昆仑却被鹭鸶牵如如不动心何有潦倒毗卢华藏间

　　复寒雪法师

巴掌已是当年露直至而今藏不住昨夜伏虎过庵前一脚踏翻娘生裤恁么来无回互没眼常将玉线穿无手却把金针度等闲一色映山川匝地红轮谁敢顾

　　勉太还勤旧

春山青春水绿劝君莫把光阴负青山年年看有余绿水时时听不足听不足个中自有无生曲

　　访王静主

居庵人不识不识最相知山山随我到处处任君归不厌青山老不碍白云飞珍重东村王长老东溪西溪休失便宜

　　示学人居山

尘情俱放下悠悠绿树问出入不出入善恶莫生嫌此言若不信千山与万山

　　示众善士

修善获善求福得福处处菩提行行道路无也若干有也没数忽然触着脑后腮许汝诸人有个进步

　　示中知禅人

不知不觉从来尔荡荡空空无可拟若向其中着丝毫知上立知空负起或时逐浪与云飞或去东来并西止是神是鬼是天仙六道三途无穷已尘尘刹刹刹尘尘刹刹尘尘尘复尔往来出入六门头那识他咱与我你直须打破鬼门关脱脱落落没依倚堂堂独独不居中处处知知没元底

　　耳庵嵩禅师语录

　　附记

　　耳庵和尚乃四川重庆府酆都县毛氏子幼于本县三姓庵祝发赋性冲澹寡言笑多慈忍初习教乘闻吹万老人树帜忠州聚云寺师参随多载老人示寂铁大师开法平都师又依栖有年后参巴掌和尚掌师收入记室嗣居上板凡掌师到处师皆与焉掌师临终授以衣拂遂承子印住伏虎熊耳回龙天宁四刹一日祗园施主设会天宁师偶示微疾谈笑自若常经行法筵中侍僧白曰和尚近日违和止宜尊重调摄师笑日施主信心可嘉吾特留数日为渠证盟耳事毕吾当去矣众闻惊异又二日集众告曰汝等以先师衣法送三山师弟处为我展转求人汝等一并往参母自辜负言讫而逝茶毗塔于天宁五峰山之阳寿四十六语录一卷流传于世。
