嘉兴大藏经　纯备德禅师语录


　　纯备德禅师语录序

　　一阎浮提降两圣人东西分化南北风闻假布衣而幽赞王纲舍轩冕而鼓舞黎庶止商▆之威以助养于生生导春风之和用饰喜于元元其教泽流注千古沛然莫之能御也第学鄹鲁者以存心养性为谈柄学指月者以明心见性为口籍究其践履天光咀嚼德性如龟毛之服兔角之梯不惟举世罕逢即旷代亦未之闻也吁是不亦说在飞龙之先而行在跛鳖之后与我达磨鼻祖悯圣道之式微回狂澜于既倒航海达番适梁如魏开法药于少室授心印于神光而教外别传之旨始得扬溢乎神州以致灯灯续焰昭若日星矣我慈云老人冢孙天圆法兄世嫡纯备德公坐断报化佛头却来峡上呈桡恰遇两大参府睿初传公鸣山王公善识其人挽入月峡名蓝施格外钳锤煆铜头铁额予夺不下临济纵横雅称杨岐一日持录入山征余序弁灼然言与佛符行与祖契方之今据猊床者求其如公之洞然大观拈提无▆包摄八荒融通万有弹指为经掉臂为法亦不多觏矣噫嘻贲我东塔祖风舍吾侄而谁与是以不禁舌木澜翻偈言曰嚼碎冰轮物外游眼光烁破四神洲而今把断黄牛峡不放狂澜泙湃流。

　　时
康熙庚戌三月上巳古庭道隆博达题于青林之梅桂幢

　　原书阙联芳诗偈佛事塔铭

　　纯备德禅师语录目次

　　纯备德禅师语录卷一

　　嗣法门人智远等编

　　住彝陵州黄陵月峡禅院语录

　　康熙丙午岁师受参府傅公游府魏公请住黄陵月峡禅院语录。

　　山门　师以杖指门云门开八字路设一乘孤迥迥廓似太虚洞玄玄明如杲日山僧今日到来且道入门一句又作么生骤步云举步直超千圣外十方世界总毗卢。

　　禹殿　圣矣哉功匹河山大矣哉德同天地山僧今日遭逢佛法从斯肇起咦不是神通妙用实乃法尔如然。

　　佛殿　佛身克满于法界普现一切群生前目顾左右云见么目似青莲面如满月展具便拜。

　　据室　据此室行此令显佛祖家风开人天正印要识吾宗格外机杖头有眼明如镜上堂于傅公手中接疏示众云者个是昔日灵山会上付嘱国王大臣的落在我傅公手里山僧不敢囊藏拈来当阳揭示诸人会么若也会得不须重说偈言其或未然却请维那宣过法座者个苏迷卢座巍巍然无见其顶荡荡乎莫测其涯山僧到来作么可上卓杖云幸有山形拄杖子昂然扶上宝华王遂升拈香云此瓣香经尘沙劫而不朽历亿万年以常新爇向炉中端为祝延
今上皇帝圣躬万岁万万岁伏愿
圣祚弥隆逾劫石王畿永固越尘沙再拈香云此瓣香虽无声臭却有宏为放去太虚莫能载收来毛窍可藏身爇向炉中奉为　满朝文武阖国公卿并本府本州当道尊官惟愿生生作国家柱石世世为法道金汤次拈香云此瓣香拳踢相应过犯弥天棒喝交驰冤深逾海爇向炉中供养我现住夔府百福山天圆堂上传临济正宗第三十三世耳毒先师太和尚用酬法乳之恩敛衣就坐维那白椎云法筵龙象众当观第一义师卓杖云荡出扁舟劈浪斜飘然彻透碧光华以杖作钓势云直饶四海金鳞也一钓从兹不困沙众中有透海者么出来与山僧相见僧问觌面相承请师着棒师便打僧便喝师云上座犹有根尘在僧拟议师云徒遭点额归问和尚升堂说法即不问如何是黄陵境师云岚烟翠折峰横挂碧海漩流岸曲斜进云如何是境中人师云八面玲珑四海客十方透脱五湖僧进云人境俱夺时如何师云可惜林峦里无人问落花僧伫恩师打云龙头蛇尾汉乃云立教明宗活捉龙蛇手脚乃能直下承当安邦定国生擒虎兕机关方可全身担荷所以祖师心印状似铁牛之机去即印住住即印破只如不去不住印即是不印即是于斯拟议错过三关少涉思惟白云万里致使三世诸佛半放不下历代祖师全提不起一大藏教诠注不及伶俐衲僧自救不了正恁么时作么生履践喝一喝云振奋吒沙无向背烁迦罗眼不能窥虽然如是幸参府傅公夙承佛记久种灵根在在新圆觉伽蓝处处建祗园精舍率众复修大悲楼阁观音圣像敦请山僧升此宝座大展华严法席阐扬微笑宗风指入毗卢性海洞开楼阁院门俾尘尘刹刹无不明然物物头头悉皆显现所谓色心不二空有齐彰理事圆融一多无碍祝一人有庆祈诸宦多祥如是功勋且置讴歌帝力一句作么生道大朝天子坐明堂四海生灵尽安枕结椎云谛观法王法法王法如是下座。

　　上堂明明历洞玄玄杳无声臭阔无边彻底搜寻无一物有何佛法与君传虽然只得丁一卓二放两抛三向无言处形言无相中设相蓦竖拄杖召众云会么若能物我浑无碍刹土无非是佛身。

　　亭佩邹公诞辰请上堂仔细思公果异然端于火内种青莲只饶烈焰猛风起华更馨香色更鲜今日是我邹护法初度之辰请山僧升座举扬个事正所谓处尘劳而作出世功勋居火宅而获清凉道果在在助扬法化处处辅弼宗猷王事佛事并行君恩亲恩共报山僧别无所示凭拈七尺乌藤发明本地风光亦尔因斋庆赞卓拄杖云会么从斯不变入元常永证金刚无量寿。

　　乐登科居士披剃请上堂问尽大地是学人一只眼尽乾坤是学人一卷经念到水穷山尽处时如何师云且道转身句看僧作礼师云忘前失后汉乃云昨是俗流今是僧翻然换转旧时人方袍圆顶从斯着八难三途更不侵如是则知乐氏子宿秉灵根具大智力顿脱尘劳而直超物外踏翻苦海而直证菩提有如是因获如是果岂小补哉虽然犹有向上一路在作么生是向上一路聻良久云行到水穷处自有转身时。

　　结制上堂黄陵堂上弘开炉鞴挥龟毛拂谭空说有握兔角杖打雨敲风重重露布种种蔓延外无他说总之欲诸人将历来无明种子业识根芽尽情抛向大冶红炉之中一火顿净丝发不存成一个空空洞洞的物件活活鱍鱍的东西随高随下无彼无此处虎穴魔宫之中不起畏心居梵宇瑶池之上不生喜念如木如石如山如水不但与天地同根万物一体上与诸佛同一鼻孔辽天下与众生同一脚跟点地到个般田地方可言结言解其或未然各依本位念兹在兹始得且道两头截断中道不居一句作么生道披蓑独立千峰外引水浇蔬五老前。

　　上堂真空湛寂无臭无声一性圆明无余无欠为甚诸人不能直下承当去休将闲学解埋没祖师心。

　　佛成道日传戒上堂正眼当阳明如杲日真柔格外廓似太虚只得峭峗峗玲珑八面孤迥迥透彻十方致使深机莫能考究千圣无以比伦把住诸法无遗普令群英有作今世尊成道之辰乃诸人圆戒之日黄陵不敢囊藏故尔和盘托出蓦竖拄杖召众云会么万里神光顶后相雪山南面是阿谁。

　　念一唐居士请上堂冰河发焰洞明劫外真风陆地莲敷香遍大千世界所以根深蒂固流远渊长故于宦海之中了知梦幻空花文字堆头拨出本来面目特入山中请山僧升座发明灵山奥旨揭示少室宗风山僧只得将无作有应物随机蓦拈拄杖卓一卓云会么无法与君堪对说惟凭此个作单传复卓一卓下座。

　　解制度一居士请上堂问结制已前即不问解制一句作么生师云不费纤毫力始末一时收进云解制后如何师云徐行踏断水流声纵观写出飞禽迹僧作礼云谢和尚指示师云逢人切莫乱举乃云怪哉一夜降浓霜草木昆虫尽着忙独有黄陵拄杖子摇唇鼓舌话郎当说到一切法无解一切法无结恁么说话大似孟八郎何以故虽大圆镜中无解无结且建化门内有合有开况拄杖子在山僧手里所以把住放行惟在我纵横杀活岂由他如斯解结得明开合得所方可握上上钳锤用衲僧巴鼻处处烹佛煆祖方方洞智化愚使一切人返本还源归根得旨则不孤谭居士千里来山供众请山僧登曲录木床弹没弦琴歌无生调共乐升平敢问大众风清古格即且置圣制告圆一句作么生道弹指圆成八万门一超直入如来地。

　　解制天圆本师命专使至上堂把住要津不通凡圣截断众流岂容走作所以童龙难彻底雏凤易迷巢今日幸我天圆古佛起大慈悲广设伊蒲命某甲升曲录木床彰殊胜境向人天众前略露些子只得挥太阿剑掷无孔锤将生死根株一刀两段明暗窠窟一锤粉碎只教八面通明十方洞彻以大(千界)为伽蓝恒沙国作法席优游自在岂不畅快何必区区以长期短限相为拘执者哉不见道东胜神州射箭西瞿耶尼中垛纵有如是奇特且拈向一边且道为众解制一句作么生道挥拂子云殷勤为解丁香结放出枝头自在春下座。

　　佛成道日上堂昨夜迥然一事奇鹫峰　跳上须弥刹尘透入刹尘去天上人间总不知所以世尊三昧迦叶不知迦叶三昧阿难不知至于开堂演教尊宿三昧诸人不知惟佛与佛乃能知知山僧不惜眉毛再三举似昨夜世尊睹明星悟道发颠骑鹫峰向诸人鼻孔中出出入入周旋往返复向拄杖头上回观大地众生即高声叹云奇哉一切众生皆有如来智慧德相只因妄想执着不能证得者老汉恁么说话大似压良为贱山僧忍俊不禁只得震威一喝满面惭惶倒退而去不见道心佛众生三无差别讵出此语耶也是则虽似似则未是何也梅须逊雪三分白雪却输梅一段香。

　　住大悲禅院语录

　　康熙壬子年师受本州文武绅衿等请创建秭归佛兴山大悲禅寺语录。

　　上梁上堂拈香云此瓣香非天地所产是一无手人携一无底蓝子直入无影林中采来结而为云盖覆三千世界化而为雨普滋大地众生爇向炉中供养本师释迦牟尼佛大悲观音大士致祝
当今皇帝万岁万万岁皇后齐年太子千秋阖国公卿满朝文武本府本州大护法文武缙绅诸大檀越惟愿寿山耸翠挂当阳福海腾波横大地敛衣就坐白槌竟师以拂子指空云尽虚空是一重大悲殿遍法界是一尊大悲像其殿之阔也莫测其涯其像之高也无见其顶罗十虚而无尽包三界而有余十方碧落为门百亿须弥作陛日月为灯千古长明不夜雷霆作鼓四时普振中天其大悲大人端居其中乘悲愿力现百千亿身一一身具千百亿手眼一一手眼执千百亿器械一一器械有千百亿作用随缘赴感应现无穷或以宰官身得度者即现宰官身而为说法或以长者居士童男童女等身得度者即现如是身而为说法彻底老婆心古今无间歇怎奈法大机小而不领悟山僧忍俊不禁只得向大中现小小中现大将无作有将有作无于殿中起殿门内安门从无见顶相中现一尊有见顶像使人睹像生善易入其门如是建立则不辜我(副府州侯)二位大人率领通州文武诸大檀越于斯捐金鼎建尽力维持成千古名蓝作万世规模试问大众如何是建立一句古刹重开敷五叶传灯千古更新名下座。

　　进新方丈小参此刹永为诸佛坐山僧权借一枝栖惟冀慈光恒摄授悉令众善获菩提以拄杖卓一卓云向此居行此令何忧魔佛不归正七尺乌藤任纵横十方刹海悉安静忽若金鳞攫雾来当头一棒开心印蓦竖拄杖云且道者个具甚威光便有如是行迳复卓杖云咦莫怪他家得自由从前曾竭于明圣。

　　佛成道日众居士请上堂举拄杖云山僧毫无佛法凭这乌藤打杀有不顾危亡者么月幢问和尚升堂即不问世尊成道作么生师和声一棒云不唧溜汉月即喝师复打月又喝师又打云再喝一喝看月拂袖归位问如何是本分事师卓杖云觌面相呈进云此事不在内外中间毕竟在甚么处师打一棒云且道在甚么处问如何是万法归一师云天上有星皆拱北进云一归何处师云人间无水不朝东问有一金毛师子露爪张牙请和尚看师云者畜生惟一赵居士问承和尚开示把生死贴在额上弟子眼看不见耳闻不着和尚又作么生指示师云翻转面门脑后观乃云释尊昔日太郎当皇宫不住入山藏若无夜半明星出六载空教卧雪霜虽睹明星而了悟真常观大地而圆融性体仔细推穷未免一得一失何故金屑虽贵落眼成翳所以双放双收全明全暗致使数千年来犹令人检点众中有梯天拨路者么如或袖手旁观不惟辜负己灵亦且埋没先圣今幸众居士宿植德本叨成佛记处尘劳而深信此事握慧剑于五欲七情之中一断一切断剔心灯于暗室之内一明一切明所以眼不求色舌不求味素食静居陶然自乐今乘世尊成道之日恭诣大悲座下香焚牛首烛点兰膏请山僧升座葛藤听取一颂群英敛念越城西适遇如来成道期以此观之为预兆当来必获佛菩提。

　　送敏树辩堂二位师翁牌位入祖堂上堂以拂子拂一拂云敏师翁辩师翁二老相将出海东到跨须弥归劫外云山隔断几重重如是则见之不见逢之不逢只得握兔角杖击碎千重铁壁挥龟毛拂扫清万里烟云致使智鉴圆明了无碍隔真空湛寂迥绝倪端直饶那边更那边不可说不可说无边香水海浮幢王刹不出山僧这拂子头上所以我慈云老人有经天纬地之才出入纵横于楚蜀滇黔一条白棒打雨敲风两片唇皮诃佛骂祖处处开人天眼目头头露佛祖宗猷享寿八九堂开六七至化缘已竟即登座说法而逝我辩堂师翁髫年出俗披剃于京都戒坛孤身万里参遍诸方放下腰包横眠十字等观音之慈心行普贤之愿海春秋七十有余腊坐四十单四一日跏趺坐脱试问大众即今拈香上供已毕且道二位师翁是已涅槃是未涅槃若道已涅槃是谤若道未涅槃是诳且作么生道还悉么几度白云空聚散银河斗柄未曾移。

　　浴佛上堂但临此际于诸刹尽把香汤浴悉达惟我大悲则不然愿拈海水蓦头刷何故佛真法身犹若虚空岂以杓水而能浴哉所以大悲以大地作盘须弥为宝座裁白云作净巾将无边刹海为香汤信手拈来徐徐倾出通身遍身透顶透底眼里耳里彻上彻下爪齿毛发俱已磨光刮垢足顶臀腋尽皆洗涤蠲尘致使三百六十骨节节节光明八万四千毫窍窍窍洞明老大世尊被者一浴即现大人相涌身向山僧拂子头上周行七步目顾四方大众见么一手指天一手指地道天上天下惟吾独尊大众闻么脱或不见不闻则背觉合尘当面错过去也蓦竖拂子云这个聻复以拂子敲禅案三下云万古碧潭空界月再三捞捷始应知下座。

　　上堂归真了妄实然奇恰遇大悲成道期锦浪竞搏金焰影绿杨摇映白莲池随缘赴感悲无尽救苦寻声愿不移速把未生前面目趁斯谛当好修持即今觌体相承试问大众会么良久云切忌漏逗便下座。

　　圣一自修比丘尼剃发请上堂去发蠲尘事匪轻俄然转作丈夫身从兹再不潜闺阁直上菩提路上行急参究莫因循切须识取本来人试问大众即今法法昭然头头显露金猊吐焰长明不夜之光玉鸭衔烟恒篆不雕之印眉目宛然见闻不昧且道唤甚么作本来人一僧云觌面相呈师云认着依然犹隔海新戒请上堂戒之一字不寻常三世乘此证宝王若论甚深无上戒百千万亿舌难量众中有能量者么西堂问三世诸佛即不问目前一句作么生师云照胆蟾光沉碧汉进云如何是秭归境师云拍天沧浪浸须弥进云如何是境中人师蓦头一棒僧一喝师云临济儿孙犹在乃云戒月腾辉彻照岂离于性体禅天寥廓包涵无外乎心宗所以地天无外此而函盖王臣无外此而定鼎士庶无外此而修身草木无外此而长养诸佛无外此而绍续历祖无外此而传持尊宿无外此而接物山僧无外此而利生诸人无外此而受戒敢问大众且道无外个甚么以拂子击案云海神知贵不知价留与人间光照夜。

　　镜一披剃请上堂以拂子召云铲除须发不寻常迥然出俗入僧堂大悲千手相摩嘱顿释多生累劫殃累劫殃若冰霜只须穷究眼前法切勿参差心上光莫仓惶坐卧经行偷眼觑营为动作暗中详倘然识得无生忍始获名传于楚湘。

　　上堂横按拄杖云太阿横按迥绝端猷复打圆相云宝镜临台举无移照何况大雄始建炉鞴初开必须丁一卓二岂肯就四将三钳锤恶辣镕铜瓶钗钏作一金妙密神机搅酥酪长河为一味致使纯清绝点百炼精金转秽邦成净土化火宅作莲池永为金刚道种般若根芽如是则不辜负山僧抱病升堂向曲录座上与汝等东语西话直要汝透第一义试问大众即今地迥天高山青水绿日月交辉森罗显现唤甚么作第一义众无语师喝一喝下座。

　　因事上堂古德云施主一粒米重如须弥山若还不了道披毛戴角还试问大众且道这一粒有多少斤两便道重如须弥又云披毛戴角所以雪峰在沩山处作米头一日沩山入碓磨房云莫抛撒十方信心峰云某甲不抛撒山于地上拾一粒米云莫轻这一粒百千粒从这一粒生峰云且道这一粒又从甚么处生山低头归方丈即上堂召众云食须仔细米里有虫然这二大老互相爱敬无非为檀越信心行人脂膏侬夫血汗诚恐诸人恣纵放逸不能了明己事偿他宿债故尔叮嘱今日老僧亦有一偈告诸昆众莫依稀常住丝毫当重之茶饭三餐檀信脂水薪二事行人皮只宜培补来生福不可轻抛后世基不信但看牛马畜偿他宿债苦难啼。

　　佛成道上堂法幢问世尊成道即不问如何是佛兴境师云云楼月殿万山阿进云如何是境中人师云曲录水床千指绕进云夺人不夺境时如何师云细　明月洞林烟进云夺境不夺人时如何师云手握清风挥遍野进云设若人境俱夺时如何师云物我浑忘大夜中进云人境俱不夺时如何师云焦桐席上弹真谛挝鼓村中演妙音进云人境已蒙师指示杀活全彰事若何师蓦头一棒云且道是杀是活幢拂袖归位月幢问世尊成道已久今日大悲殿中现像一句作么生道师云雪压竹枝千点翠进云目前境界事如何师云烟笼怪石一堆云进云像虽如是且道正法眼衲僧作么生见师打一棒月一喝师云好喝即不无正法眼作么生见月礼退问世尊成道是如何师云剑为不平离宝匣进云和尚升座作么生师云药因救病出金瓶进云世尊和尚且道是同是别师云雪月梅梢鹤进云恁么则不别矣师云墨煤夜半鸡惟一居士问四面无门时如何师云好个消息士云八方无路时如何师云转过话头来士云望和尚指示师竖拄杖云向者里荐取乃云大道虚玄函天盖地真机密运罩古罗今日月难并其明太虚岂此其量大而无外渺莫边涯细而无内毫无缝隙超城芥而不古历拂石而匪今所以我大觉世尊久远劫来成等正觉岂待今日睹明星而成道也然虽如是白云乍可来青嶂明月难教下碧天。

　　传真上堂以拂子拂一拂云四大本空五蕴非有纵有丹青无处下手所以者个事隐微幽寂妙奥遐深绝相绝名无把无鼻佛眼莫可觑魔外岂能窥卷舒收放了莫端倪闻见觉知绝无依倚不但紫云范公设若吴道子张僧繇到者里亦无下笔处只得向第二门露头露面任伊澹描几笔以遗于后然虽如是传得吾色身难传法身何也妙湛明圆空色相看渠何处可名模。

　　小参

　　结制小参叨居法位已多年究竟未曾出一言不是不言言不得诚闻怠惰反生愆何故盖此一事最玄最妙无鼻无把所以中下根信相半行说全亏致使愈觉愈顽转凡转昧者多矣不见一古德于三乘十二分略颇粗知只是不持戒律一尊宿问云如何不持戒答曰不戒而戒不持而持遂招报堕牛中一日拽车至烂泥里难行尊宿近前唤云法光牛即抬头尊宿征云何不道拽而非拽牛自觉知便堕泪暴跳而死故世尊云我宁不说法者盖为此也然山僧又不忍恁么去只得权实互兴正遍兼带故设音声道场开演无边妙相复建不语禅席洞明劫外真空如斯建立别无他说总欲诸人心心契证元常步步踏着实地于诸相夹杂之中绝不沾染向声色混融之际毫无系缚成一个干净净的物件洁白白的东西明如杲日廓似太虚到者里方可绍续宗乘联芳佛印在在显胜身处处彰妙净不以凡圣相隔不被生死相拘出入自由卷舒自在岂不畅快也耶何必区区以此世务为念而不以此事为要哉诸人者音声之道虽明无言之旨犹未晓在今夜乃结制之初欲与说明惜山僧口门窄尽力道不出只得举则公案与诸人体会看昔世尊在座一外道请益云不问有言不问无言望世尊大垂悲悯世尊默然外道即礼谢云承世尊大慈大悲开我迷云令我得入诸仁者外道秪恁么问世尊秪默然因甚么外道即悟去试体会看如体会得出可谓古今一道理事一揆脱或未然东土衲僧不如西天外道去也。

　　小参若论此一事人人本有个个不无既人人本有个个不无因甚么又道百姓日用而不知者何也盖为诸人自迷真逐妄已来将此一事汩没于五欲七情之中见闻声色之内从生至生从劫至劫浸染浓厚竟不得洒然故我佛佛出世祖祖西来无非为此一事然此事不在别处就在汝诸人从朝至暮吃饭穿衣处迎宾待客折旋俯仰处屙屎放尿运水搬柴处乃至一呼一吸一动一静处诸仁者但折旋俯仰处着眼回光返照看者吃饭穿衣迎宾待客运水搬柴乃至一呼一吸一动一静底是个甚么物在中间鼓舞在中间搬弄使人七颠八倒头出头没若向间中认得真把得定勿使他走作一纤毫动摇一丝发然后行则同行住则同住坐则同坐卧则同卧一即一切一切即一到者里方可以坐微尘里转大法轮于一毛端现宝王刹虽然犹未是衲僧向上事在试问诸人且道如何是衲僧向上事转身云霜天月落夜将半谁其澄潭照影寒。

　　为左部王檀越对灵小参来无踪去无所一道神光净裸裸天上人间任纵横海云露布实难裹罗十虚似粟颗一锤击碎太虚空万象之中独露我虽然如是切不可以形色观所以昆翁王檀越得此三昧现大身于阎浮提内种佛果于剑戟丛中广建桥梁度人度马重修殿宇供佛供僧致使神人共庆真俗同欢及至世缘已毕踢起便行一夕之间即生净上适然闻山僧说话即向拂子头上巍巍然彰殊胜境作奇特事与诸人相会了也且道诸人见么于斯见得则知从上诸佛历代祖师安身立命处若知从上诸佛历代祖师安身立命处则知自己一段灵光安身立命处既知自己安身立命处则知我大檀越生亦未曾生死亦何常死譬如净月轮遍界随居止敢问大众且道王大檀越即今向甚么处居以拂子拂一拂云妙严清净土稳坐白莲花。

　　参府传公请为杨二夫人对灵小参圆陀陀光皎皎亘古亘今常不老虽然露布海云遮恰是金乌透碧沼故古德云处生死流骊珠独跃于沧海踞涅槃岸桂轮孤朗于碧天如是孤迥露布海云而安可遮障者哉所以归天夫人来于明归于清归去来兮未着尘竹影埽阶犹有迹冰轮透海杳无痕敢问诸人既来去分明了无痕迹且道杨夫人一段真灵即今端居何所良久云清虚湛寂无声臭要识真宗觌面看千府黎公请为王夫人对灵小参以拂子打圆相云圭月初圆轮玉宇金风乍扇试灵霄地轴天关谁拨动却令木叶满空飘所以秋色澄清乾坤肃杀风出潇然炎凉变改致使蛩吟幽砌雁泪长空一一七穿八穴明明百匝千重以此观来正是王夫人归根之际复命之时故尔请山僧对灵小参举扬个事令生益死安敢问大众且道王夫人者段真灵即今向甚么处去也以拂子画○相云露柱分明无向背更于何处觅灯红。

　　守府王公请为夫人对灵小参几回生几回死生死悠悠无定正自从识破了无生于诸荣辱何忧喜虽然如是也要同道者方知同德者方证坐中有同德同证者么如有则知王夫人归根复命处若知王夫人归根复命处则知自己一段大光明藏无减无增辉腾今古横遍十方如是奇特则且置且道夫人毕竟向甚么处安身立命卓杖云从兹掣断黄金锁一道神光遍大千。

　　参府傅公发夫人柩归请对灵小参顿却尘劳意极端彻然直下彩云鸾虽居那畔威音外不出诸人觌面看既居威音那畔因甚么又觌面相看不见道无边刹海自他不隔于毫端十世古今始终不离于当念如是则知升天杨夫人生亦未曾生灭亦未曾灭犹如净月轮隐显俱明彻所以处(尘劳)而作大佛事居宦海而作大功勋仁慈隐恻惠物洪深便能福慧齐修致使军民共戴及至世缘已毕离尘垢而生净界弃异地而归故乡如是完备即且置且道西归一句又作么生委悉么阎浮树下亲修得九品莲中妙果圆。

　　为州牧胞兄明甫王公对灵小参以拂子指空云遥忆甫翁千里隔回眸即便在当然昔虽未悟而今悟觌体堂堂不动迁不动迁步步高登极乐天试问大众既不动迁因甚么又高登极乐不见华严经云东方入定西方出南方入定北方出所以我甫翁大人来去自由纵横无碍不动步而高登极乐未举念而周遍大千舍此生彼脱凡证圣即此西归一句作么生道从兹迥脱根尘去直透威音更那边。

　　儒学范巽公请为母对灵小参师以拂子竖起云来无形去无影地厚天高无见顶来去分明渺莫知徒将血泪沾衣领急参寻莫待冷免教梧叶砌寒井幸值大悲千手提俄然迥出万重岭翻身直入净居天得证无生真法忍。

　　法语

　　示方胜禅者

　　然此一事外无别说只要于日用动静之中刻刻提撕时时检点看这穿衣吃饭诵持礼拜的是个甚么消息向此中疑他一疑到见执情忘言思路绝处不待击而虚空粉碎不须踏而大地平沉得到者里不惟纳河海于蹄涔亦可以掷大千于方外也珍重。

　　示干龄王居士

　　世尊拈花示众达磨航海西来无非为此一事然此一事明如杲日廓似太虚盖为汝等将此一事撇向一边断不说着游戏于声色之中脱洒于见闻之际如胶似漆竟不得自由自在随处随安如斯之辈深可痛惜幸汝决不如斯所以亲近知识助扬法化虽然不可得少为足要将生死二字贴在额头上朝也如是参暮也如是参行也如是参坐也如是参乃至扬眉瞬目一卷一舒亦如是参参得年深月久自知生死去处若知生死去处则知佛祖根源既知佛祖根源人间天上任汝往来虎穴魔宫随伊摆手纵阎老子百千里外看伊无分又有何生死之可虑哉。

　　示归源宋居士

　　古德云此一事不在内不在外不在中间试问居士既不在内外中间且道在甚么处可去二六时中着衣吃饭处回光返照看者一动一静一往一来在内耶在外耶在中间耶一一检点看如检得出与诸佛同一鼻孔辽天诸祖共一脚跟点地其或未然毫厘有差天地悬隔。

　　示弘玄道人

　　踏尽溪山参遍知识无非为者一着子然者一着子在汝脚跟下放光动地顶门上耀古腾今盖为汝不觉知汝若觉知踢起便行开口便道与诸佛诸祖无二无别又何必向人门户求涕吐也珍重。

　　示融一监院

　　监院于方丈礼云乞和尚一语以垂于后老僧云法语者乃修行之法则也汝既为监院必要起早睡晚料理常住废寝忘餐了明己事可也设若依稀而道理未明倘如忽略而因果不识则未免流入巨浸不见一僧于门外忽逢二鬼现前便云奉大三差来取长老僧云我乃寺中监院有院事未明惟乞转诉待我七日将院事交待即来其鬼便去僧回寺昼夜苦参于七日后二鬼寻觅不见倘汝有如是志力如是勇猛方可离诸苦趣而高登极乐矣致嘱致嘱。

　　示疑悟禅人

　　然此一事脱体现成绝不淆讹毫无盖覆只为不肯发大勇猛起大疑情却去文书删子上搜寻殊不知文书删子上无向舌唇口角边讨论殊不知唇舌口角边无向朝山谒海讯南走北处恳求殊不知山南海北处无向凝睛定目黑山鬼窟里穷究殊不知黑山鬼窟里亦无既一切处都无且道甚么处有聻设有向甚么处着参。

　　纯备德禅师语录卷一终
嘉兴大藏经　纯备德禅师语录


　　纯备德禅师语录卷二

　　嗣法门人智远等编

　　示镜一禅人

　　镜一乃峡州人也始而月斋次而长素至于客腊必欲出家受戒为大悲眷属然此因缘非浅莫是有愿于斯原是寿禅中人也所以因缘如是且置老僧更有一大事因缘付托与汝不惟老僧有安身之处纵过现未来亦有安身之处也再书一偈以志不朽无缝塔全仗伊就中风雨实难栖秪容日月穿心度不许闲云挂上眉。

　　示全一禅人

　　脱罗笼离窠臼如鸟之在天如鱼之在水活鱍鱍洞玄玄而了无碍隔虽然如是既为佛子当行佛事然佛事者何三千威仪八百细行此威仪细行不出日用寻常穿衣吃饭扬眉瞬目一动一静一呼一吸之间必须回光返照一一推寻看那里是打失威仪处那里是打失细行处如是检点如是提撕致使通身遍身化为佛体左之右之无非佛事到者里则不辜汝之苦志设若蒙蒙而兴蠢蠢而食不过梦昼而已吾徒宜自勉之。

　　示自庆禅人

　　出家一事外无他说总为生死事大无常迅速诚恐轮转于六道之中无有丁日故尔割爱辞亲离家别业特为了脱生死证圣超凡不是涉水登山遨游海岳必须亲近一明眼宗师求个的当话头或住云堂或居净室孤迥迥高竖脊梁峭巍巍壁立万仞正恁么时佛来亦不迎魔去亦不顾单单一味凝定眉目回光内照看者一动一静一喜一怒底是个甚么消息是个甚么光境如是研磨将去无拘岁月莫论春秋一旦豁然贯通自是七通八达那时河海溪山不出汝之掌握矣。

　　示安石徒孙

　　脱俗为僧离亲割爱乃超凡入圣之径路成佛作祖之阶梯岂小补哉必当起尊重之心生难遭之想可也若是依稀看作平常终难成其大器必须形端表正袍方顶圆受师承之教训依佛祖之洪规融通经旨了达心宗作个长老出来不惟十方檀信钦仰但汝一族悉得升天岂平常之事也勉之勉之。

　　机缘

　　破白禅人参师云上座何来进云方前来师云方前几载进云一共八载师云老僧者里有个水上座可相会否进云相会师云有何言句进云无言句师振威一喝僧亦喝师云再喝看僧又喝师云真狮子儿能哮吼僧礼拜师便打。

　　颂古

　　世尊拈花。

　　四十九年毫未露今朝何故太郎当和盘托出无人会笑倒头陀白发郎。

　　迦叶因阿难问世尊传金襕之外别传何物叶召阿难难应诺叶云倒却门刹竿着。

　　二难本是一胎含花萼才彰落二三不是刹竿来倒却金襕之下受瞒顸。

　　布袋和尚。

　　十字横眠未定行常将宝物现诸人打开布袋无酬价憨笑痴痴直到今。

　　初祖会武帝。

　　离西特地过东来豪相巍巍拥帝阶一见廓然云不识依然冷坐少林台。

　　南山鳖鼻蛇。

　　象骨岩藏鳖鼻蛇通身红烂起烟霞古今伤杀人无数独有韶阳惯弄他。

　　雪峰示众云大地撮来如粟米粒抛向面前漆桶不会打鼓普请看。

　　大地撮如一粟米十方诸佛何居止老胡才要说端繇一掌当门打落齿。

　　百丈野鸭。

　　马师父子不寻常野鸭拈来便较量展翅才云飞过去和声扭转鼻根香。

　　百丈卷席。

　　顺若欲彰殊胜境六丁六甲走如雷攒花簇锦将成段一阵东风尽卷回。

　　无缝塔。

　　地涵天覆足无涯拟欲描模转见差无限春光藏里许遭逢圣帝露些些。

　　百丈野狐。

　　不落野狐五百生野狐不昧出层云参差一字轮千变何况长联句未清。

　　文殊起佛见法见。

　　无孔笛逢毡拍板者场曲调古今罕若将耳听眼闻声定往铁围山下赶。

　　盘山示众云三界无法何处求心四大木空佛依何住璇玑不动寂尔无言觌面相承更无余事珍重。

　　三界无法何处求心孤峰独鹤片月间云晴空一亘无边畔山自高兮水自深。

　　兴化古庙里避雨。

　　不观天色赴村斋掣杖途逢暴雨来虽避庙中衣未湿通身未免染泥灰。

　　岩头因僧问古帆未挂时如何头曰小鱼吞大鱼。

　　小小鱼吞老大鱼至今千古令人疑一回吸尽西江水犹是潜头缩项儿。

　　岩头因僧问浩浩尘中如何辩主头曰铜砂罗里蒲盛油。

　　铜砂罗里蒲盛油拟鉴重增一个头内外不知谁是主悲风千古使人愁。

　　云门因僧问先师默然处如何上碑门云师。▆

　　师之一字若吹毛拟欲形言绝尔曹壁立长空寒万仞月行无影寂寥寥。

　　云门云火焰为三世诸佛说法三世诸佛立地听。

　　火聚光中毫相辉十方三世振全威猛风疾焰法轮转几个能知向上机。

　　婆子烧庵。

　　风无叶动喜临看雪染云衣似未阐及至逢春花不发不由婆子不烧庵。

　　联芳

　　付月幢智深禅人

从上惟叮勿断流至余安敢阻行舟纶竿尽付与伊去巨浸鲸鲵珍重收

　　付法幢智远禅人

佛云法法何曾法我道无无本亦无今付无无法与汝恒拈柏子祝皇图

　　付觉幢智洪禅人

三级浪高也大奇扬身物外露全机雷轰电击垂甘泽大地生灵始拜伊

　　诗偈

　　月峡吟

出川乙巳年入楚蕤宝月一叶牧中流群峰势挺特泊舟值故人延坐相留歇话极相投机坚留情太切门庭就此开炉韝从斯设禅暇嚼清风经余坐石室风书水面文翠织山头叠雨霄洞崇隆晴岚穿砢穴峰斜涧必横岸曲岩多折拍汉浪奔流稽天石乱叠悬崖猿似毬急水舟如叶涧竹笋斜生岩花果倒结灅麓怪崎岖渔樵极古格衣栖木构藤饮钓江鱼鳖峡外顶轮明波心清浅彻眠云覆石霞漱石枕明月山苕带露攀剪衲连云截了无佛道成绝去圣凡学平等三世空至道原无说

　　腊梅

青娥巧妒白花神难动冰心一段真铁干联云撑野壑琼枝带露衬幽人雪风摇拽拖银练花雨纷飞缀玉尘为结调羹滋味永高情故放占先春

　　次圣可和尚镜花水月二首

湛寂清虚渺漠中涵容物我不私工单茎巧映双枝碧独体奇分两面红表里无情情易合边中有路路难通暗香隐隐招狂蝶致使钻研讶不同

　　　　　　又

性极柔兮势极坚能将霄汉浴冰盘光分万派开银镜浪卷千江簇玉团显矣无亏盈巨浸明然不昧烛狂澜无分阔窄随居上怎教渠侬意不珊

　　次慈云老人桃花韵

阳和风暖景清奇浓艳新妆绽竹篱陌上映苔开笑眼堤边衬柳擅芳姿亲栽汉帝曾留意一见灵云绝所思风送幽香联我袂依筠咏作赏花诗

　　次纯阳先生水月韵

月明移影映溪湾浓睡渔舟罢钓闲彻照壶天非浪塞通圆海岸岂堤关摄收万派四溟水容纳千峰三岛山截浪明源穷到底绝无流水响潺潺

　　溪路见梅

雪岭春催晓半开寒林花发果奇哉芳新翠迭兴云衲蕊气烟浮动哲才萝结路迷无客采棘萦崖断少人裁幸而有鸟蛡霄去攀落花心几片来

　　中秋值雨

情存此夜庆中宵却到而今更寂寥骤雨凄清禅梦破飘风萧瑟道心昭层云掩翠和烟度薄露含辉带露飖举步欲穷天上月亭台半是水来潮

　　崖前佛阁

峻曲峰斜云乱堆悬空一阁自天开层峦耸翠通三岛峭壁连霄压众嵬兰谷浮香来猊座鹅溪叠浪上苍苔虽聆暮鸟西归去掉背楼南意不回

　　寻梅

忽地清香扑鼻边乘风拨草几回缘穿岩距石曾忘体剪棘披云一顾颜雪卧峰深坚晚节根盘幽谷傲长年而今高吐枝头上不惜东风有正权

　　过孙公书院

云阁周遮紫蒂梅斜通一径绕山隈石生若垒留云卧树长成柯待凤来藤蔓倚松撑碧汉草竿覆石掩苍苔他山虽有青莲社怎似斯斋称我怀

　　病起啸宇居士请益

一病危躯懒话陪匡床兀坐冷如灰径填木叶空尘迹体露金风绝点埃欲进竿头犹有步拟临撒手惜无崃而今得到安闲地一任时人竞活埋

　　乙巳岁得师讣

一听吾师报化圆顿令五内悉纷然肠回九曲思千里泪滴三山望百川若论祖风犹未晚何期佛日已先偏可怜西蜀三巴地灯录何人再续编

　　华严期会

大方广佛妙无多百亿分身一刹那宝网交罗萦法界镜灯相照彻恒河浮幢刹自毛端建香水海从眉际过楼阁门开今正是何须苦向百城磨

　　元宵

金吾不禁元宵节玉漏停催不夜天灯贯琉璃明翠影花攒锦绣喷霞烟星桥廓落摇银汉火树高烧洞御筵凡圣于斯浑不二讴歌鼓腹庆尧年

　　答我生罗公

素食芳名知不群一瞻佳句勿虚闻如常平仄虽由我若定推敲必是君为惜经残方就月因嫌衲破固留云倘能儒释无分别促膝何妨共论文

　　寿慈云敏师翁

万峰高出一峰斜险迅峞峨渺漠涯兔杖频吞云里月龟毛常系海中槎炉开百座镕千衲法转三玄雨四花若问慈云老甲子河沙人数数河沙

　　吊玉阳道人

玉阳行径自超然不待丹成返洞天药臼罢春香有泪鼎炉终暖汞无烟蓬莱易近三千道弱水难亲一叶船意欲相逢于芥孔诚然犹未达深玄

　　山居

诛茅覆屋倚云间万事输人让我闲烂煮野蔬嫌鼎窄深埋家芋喜炉宽采薪拨雾连云去取水敲冰带月还泉石灰心偏快活看来尘世似斯难

　　　　　　又

峰高峡迅冷烟浮尽日无人过此游竹密斜通幽涧水松孤直翠碧云头山桃熟惹岩猿摘园栗落招穴鼠收及至客来无所奉烹茗话赏一轮秋

　　建大悲寺

大悲作用讵寻常演武场为选佛场不夜灯明千丈室无为稳座万年床山泉滚滚来厨供香饭堆堆到客堂不二门开天地眼更于何物不中藏

　　送州尊王护法

燕云密密布湖天草木森森俱焕然德泽恒滋回野性慈风逐扇启甘泉枯桐席上弹仁政挝鼓村中谓法廉不独士民歌大有更令释道乐雍年

　　送如翁周副台

衣锦还乡妙出常终朝无事坐高堂呼童取饵将鱼戏携友弹琴动鸟狂倦至枕云眠月窟兴来琢句饱诗囊任他世外轮迁变棹背楼台百不忙

　　早春出行

瘦筇倒卓步山前万物回姿俱复妍春水涵娇浮野翠女萝带媚动林烟锦簪兰插莺将语金线柳抽燕欲宣珍重游方玩赏者于斯着眼莫徒然

　　寺侧见梅

始创荒基尽剪裁何缘留得者枯梅霜侵老干枝愈健雪压新茎花更开瘦骨棱风香扑面饥肤抱月笑盈腮深穷来历非常种必是天将壮法台

　　除夕示众

迎新送旧正斯时未审诸人知不知凤历初颁青嶂岭鸿钧始转绿杨枝冰开池玉苍梅绽雪化岩银娇乌啼惟有大悲拄杖子逢年遇节不分枝

　　山居

松针穿柳线蒲座补荷衣果熟山猿堕花开涧鸟飞泉幽声细细岫远影微微噪晚鸦投宿卷云带月归

　　　　　　又

庵虽结上岑闲赏入中林翠敛花溪静烟凝松壑深猿啼山月夜鹤泪涧云阴万象于斯寂昭然古佛心

　　偈

　　示面久禅人

一坐如墙壁翛然万虑忘于中讨冷暖就此识存亡莫向顽空住休于死水藏直须活鱍鱍如日照当阳

　　赠开池禅人

山房虽寂寞寂寞却相宜但种几竿竹惟开一面池池清婵出窟竹翠凤来仪藉此为真境何须格外寻

　　示惺衢大德

长安大道更多奇衢路能通几个知昨夜木人云引路投明即到未移时

　　示惺默大德

语默圆融俱莫着一多无碍乐天涯草鞋踏破寒潭月竹杖横眠碧底霞

　　示惺凡大德

心月孤悬耀碧天影分万派绝中边于斯把断要津者立刻可超凡圣渊

　　示明心禅者

别云见性方成佛我道明心无佛成有佛成时终有坏无成佛处可长生

　　赠九垓学者

月皎波澄雅俊哉金鳞透海出头来当阳一击开心印际会风云遍九垓

　　示照遐禅者(号妙圆)

智镜明然彻迩遐妙圆何处不光华就中若解知端的刹刹尘尘是佛家

　　示无涯讽华严经

华严境界事何如百宝光中瑞色多向此若明诸佛意一毛头上泛恒河

　　示云亭丹青

休云个里无声臭莫道中间绝点埃万里溪山藏笔底一天星月隐胸怀

　　示正智禅人(号遐修)

了明正智欲遐修拨转竿头入上流有时踏着无生地不用指开弥勒楼

　　示登云禅人(号开修)

登云涉险欲开修荆棘铲除阔路头若将大地平如掌方坐家堂始便休

　　示行足大德

若能识得庵中宝何必区区海外游但得日轮东畔出霞沉碧落满山头

　　示诚一禅人住山

踏遍云山始识山层岩转折路途艰不如结个茅茨住渴饮饥餐枕日间

　　示休心大德扫地

欲得▆前光皎皎却拈苕帚殿中扫风尘触动满天飞千▆大悲按不到

　　示君量居士

从来个事太郎当珍重君家谩度量拨转上头关捩子大千无不露堂堂

　　示觉贤居士

心地融通彻性天了无佛法与君传刹尘尘刹毫无碍八面玲珑始觉贤

　　赠慧幢禅人

贫且亦坚未是奇老当亦壮实然稀山形拄杖与伊去八面通敲一任施

　　号月幢禅人

无边香水浮幢刹一目澄然尽彻开露出珊瑚枝上月峭峞峞地逐徘徊

　　赠破有禅人

既破无兮还破有有无不立始能守与君一句道分明莫放无毛鹞子走

　　号破白禅人

英姿壮丽甚奇特破黑犹如能破白两头截断不居中一喝当台续祖脉

　　示丛石禅人

踏破芒鞋事若何奔南走北苦婆娑不如寻个安闲地淡饭充饥自在过

　　示端一禅人

必定不移于二路确然端坐断千差有时触碎娘生鼻一步高登五叶花

　　示得安大德

既披法服莫依稀闻见秪须珍重持若得一系毫不挂自然平地上天梯

　　示味云典座

踏尽溪山意若何葛藤遍地正淆讹不如放下腰包好细嚼风云滋味多

　　赠传心禅者满十八

今日妙年刚十八从斯增进周花甲山僧致祝不多言惟愿汝心明似月

　　示月宗不夜禅人

桂魄澄然霭瑞烟长明不夜映中天不惟照彻威音外直透威音更那边

　　示湛一胡居士

既欲了明向上机众流截断莫随之一超直入如来地不枉甘贫吃淡齑

　　示腾宇丹青

无相相中有相有形形里无形若要有无不着除非腾宇丹青

　　次佛育王公水月韵

澄然湛寂彻空清洞起泥牛逐妄情拟议欲吞吞不得长怀海岳一轮明

　　雪月交辉

寒极难撑拟放眠地炉灰冷室幽然推窗始觉冰轮耀究竟无非一色边

　　出峡

江风一苇出长川峡迅波浮喷碧烟一刻俄经峰十二无穷画意入诗联

　　三珠石

二龙吐出三珠石砥砫川江万顷波卓然不是黄陵叟怎得疏通入楚河

　　公婆石

稍公稍婆是何缘却不同舟各一天想是参啇星所犯只容相见不相眠

　　寄灼云法弟

卓锡虽然到别方绝无佛法可啇量但将干屎撅消息处处逢人谩阐扬

　　哭奇枝侄孙

奇枝折却动高贤泪滴河山俱戚然秪谓老身先一着谁知汝去在吾前

　　吊镜天禅人

湛湛长空一镜天浮幢刹土一明然可怜露布海云起明半边兮暗半边

　　卜基

江北江南未了休无如开创个山头枕云漱月千峰外一钁锄烟不记秋

　　建大悲殿获残碑数块上载唐时名尤胜寺又宋时于乾道九年复改寿禅寺

大凡作事贵无心若至无心道易亲谁知上古寿禅寺千百年来又出兴

　　舟中冒雨

一苇横江逐浪游无端风雨拍船头垂竿不顾衣裳湿只欲金鳞来上钓

　　寿大有严居士

遥驾彩鸾银汉里倒骑瑞鹿锦城中大悲乘兴同诚祝共庆长生不老翁

　　寿天甫杨公

两岸山为云老饼一江水作赵州茶信手拈来三祝敬惟祈福寿至无涯

　　送陈居士还乡

八十翁翁转故乡乡人一见尽惊惶却来问是何方客须发根根带雪霜

　　秋日寿李罗二居士

江鹤风清飘木叶海山月白洞庭波满天花甲难筹记一夜收来与李罗

　　寿瑞芝罗居士

岗陵鹤舞云千片海屋筹添月一团松风岭韵长生曲涧月溪吟太古弦

　　副府州侯二大檀越游玉虚洞

两大金汤步玉虚水同船也陆同车相将不独流芳远万古声名洞石渠

　　浴佛值雨示智向李居士

丹山独步三山外向日葵开六合中为浴佛身倾法雨云连海岳地天通

　　贺攀枝杨把总得子

一天瑞气浮青嶂四野祥云绕绿杨试问往来何境界都云檀越获仙郎

　　送子容谢公

方外知交正数年而今一旦欲分然顿使瘦肠回九曲不知何日复谈禅

　　中流闻猿啼

一叶中流万浪随拨开三峡出幽危岭猿彻底婆心切唤不回头秪是啼

　　值雪庆参府鸣翁

长空密密太云遮个里何来妙极嘉莫是为翁丹诏至故令天界散琼花

　　灯月

彻底寒潭月琉璃古殿灯两轮相互照万象悉分明

　　佛事

　　礼本师塔举香云别师只谓归来会谁谓归来不会师数载寸肠回九结兜楼一片拜熏之所以群峰迭侍百佛团圞日月轮流不夜松风互唤无尘草木陈不尽之烟溪山献无生之曲如是天机清妙又鸟用不肖于斯洒埽者哉虽然如是只得向无尘地上楷尘无缝塔中开缝致使七穴八穿明如杲日透顶透底廓似太虚截群机于句下纳万象于台前百千里外巩固皇图亿万斯年联芳佛印敢问诸人光前裕后即不问且道先师灵骨端居何所以杖向空拨一拨云觌体湛然无向背何须格外觅踪由。

　　与岩长老举火拈火炬云不面未相逢相逢仍不面聊将一星火暗与汝相见即撺火炬云恶原来是个老修行何似去心忙似箭相伊意必欲西归故把形骸来改变虽改变勿他念直须稳坐白莲心莫谓红炉火上焰。

　　辞世偈

那畔者边事孰知向兹未免悉怀疑老僧今日分明去坐断两头中弗居既然如是即今者段光明向甚么处咦手握金鞭问归客夜深谁共玉阶行

　　塔铭

　　古峡城发弟子陈之夔顿首拜撰

　　大道莫名名于何所众生非相相于何着既以身心奉尘刹将朝三暮四应付无何有矣若复举似旧面目遗灾木石古人有灵难禁叱吒然水源木本之思固后来返报事此法幢禅师等老和尚纯老人深以师德未酬法乳罔极而有塔铭之勒谆谆为予告也予素守谀墓之戒惟是法幢师身籍空门犹有仁人孝子一段恳切谨援笔以志其略按老和尚字纯备(讳)广德传临济下第三十三世嫡孙先以托迹蜀土溯其世系盖古渝丰都李氏裔甫六龄而怙恃两遭失所固早信其假俗胎作人天出世楷梯迨少长也悲愍成性自具一种佛根及身许法王慨然以祖道为己任续灯受耳毒和尚担荷重法倒抹陈积公案▆正法眼允矣三世诸佛所托命哉洎后卓锡吾楚叠建道场宗风邮播龙象腾集一时皈命恐后者不啻千二百五十人非惟佛法震摇国土抑其道味饵人故无远弗届云至乙巳而布具黄陵之月峡禅院实楚蜀一大胜地又苦于诸方结坛选佛乃在秭归之城创佛兴山建大悲寺与唐宋之尤胜寿禅古刹不谋重新比其时四大众之娴礼教固多而剽悍者更复不少自一亲纯和尚其高风逸骨餍饫人心鄙夫宽薄夫敦雅有上皇风则和尚又以佛子肝肠具转世道之微权不类小泥洹徒以因缘揽局面其为功于诸佛诸祖更为功于土地里居且为功于
圣天子也嗟乎大法零落拄杖丛林逞青黄之面皮炫听闻之钟鼓卖狗悬羊势不相下我纯和尚竖眉刮心力矫滥触至今峡城湘汉间衲子领其宗匠人民佩其盛德虽云示寂遗瓢尚存正未忘其为纯备和尚也宁仅衍双桂宗派乎他如和尚之行由载在行实语录可考勿庸覶缕用草数行以铭不朽。

　　铭曰。

　性耽林泉　　法激人天　　三千七百　　直扫风烟
　舌锋有剑　　杖头无钱　　栽无根树　　撑无底船
　入世出世　　身后身前　　绍衣双桂　　早整祖鞭
　大悲举拂　　灯灯衍传　　渊源奕叶　　仰名圣贤
