嘉兴大藏经　锦屏破石卓禅师杂着


　　锦屏破石卓禅师杂着

　　侍者超常记录

　　咏犊

出栏群牧童儿犊。蹶矣酣兮无个亍。快爽风云得自由。蹋翻水月何拘牿。平洋细草任齁鼾。峻险穿萝那碍欲。分付山河随去来。莫教错认鞭头毒。

　　除夕

韶华几度浑忘过。寂寞其如客路多。爆竹有声难作梦。乡心无曲不成歌。漫添宿火频催韵。应惜浮生急似梭。云水相从今夜坐。但饶舌处总禅那。

　　早行

行脚那论湿与干。　毵云衲破江寒。杖悬孤月光非淡。星射沧波影未残。小鸟浪鸣催曙色。芒鞋信步践芝兰。隔堤何处闻钟响。疑是渔翁下钓磐。

　　　　　　又

瓢囊湿也又还干。顿脱尘襟那畏寒。石上苔封凝露滑。楼头漏尽鼓声残。慢云卷暗犹瞻月。裛露闻香定是兰。珍重奚童须着眼。莫教容易过龙磐。

　　秋雨

频看红叶故凭栏。敲碎风声竹万竿。叠嶂奇云忙过壁。轻舫持钓下前滩。空山几点苔痕淡。小阁半窗松影寒。此际谁回函盖暖。离离萧瑟侵诗坛。

　　题圣寿宫

丽矣辉煌特地周。崇隆殿阁接云浮。岑峰翠琐琼窗碧。老干深巢野鹤悠。欹枕梵音鸣贝阙。绕垣疏磬带清秋。酬恩故效华封祝。士女歌呼乐未休。

　　题大酉洞八景

闲邀胜友步飞泉。四壁玲珑静悄然。石鼓轻敲滩水外。玉盘端的织机前。灵龟莫是烟霞客。铁鹤无非古洞仙。曲涧桃花游子意。长歌犹待月明旋。

　　印心庵与灵源夜坐

煮泉邀月咏胡笳。远寺敲钟接晚霞。挥麈无心于万壑。拈花有意在三巴。葛藤烂打翻新案。石火能炊别是家。此夜须眉虽共慰。应知脑后廓生涯。

　　赠别阡阳赵元一使君

棠荫讴歌戴所遗。荒城萧寺赖君支。洋洋声重三千价。历历民怀万里思。金马度云嘶晚泊。锡泉坐月订先期。萍踪奚以酬清况。但把重岩作玉碑。

　　九日病中同张鼎若咏菊

节至疏篱菊已开。悠然静对且徘徊。今朝休问陶公令。昔日曾夸苏子来。座上呼童供熟果。溪边任客洗浮杯。就中拨转劳生曲。不向烘炉煨死灰。

　　霪雨即事(二首)

西掷东抛骨董禅。即今有调不成联。风前声响无非色。脚底毛寒别是天。愁对残灯歌短曲。怀从故国语新篇。只因一夜空阶雨。滴碎芭蕉梦未圆。

闲来拈韵亦枯禅。句在临机格外联。错落珠玑连碧海。淋漓翰墨点青天。寒窗叠拥云千树。觌面相呈景一篇。嬴得枝栖山水趣。甘贫惟自任方圆。

　　溪声

穷源何处发。历历为谁鸣。绎络非无韵。依稀若有情。乍闻知耳静。久对觉神清。徙倚长松下。频敲句不停。

　　答天虞郑少司马书

　　据闻破石因缘深有抱贼捉贼之见。非过量人知过量事乎。若道粉碎虚空。犹有相因。既知虚空可碎则石之可破也明矣。所谓如如妙明于性光不染处便是。老居士于性内寻思此语。人人本具。个个不无。若真正到此地位者。稍着拟议。即落二三。云崔灏之诗略较些子。屈杀不遇。待歌到捶碎黄鹤。踢倒鹦鹉。拦腮一掌。使凑泊不暇。教瓦解冰消。免惑后人。云胸中有主。未能遁世之语甚恰。大约只知有主而不知主之作用。此段精灵何必遁世。何必不遁世。虽然山僧行脚二十年后依天童老汉六载。被者主人公弄得七颠八倒。如服鸩毒。恍恍惚惚。愈觅愈差。毫无著落时蓦头撞破娘生鼻孔。原来是者个聻。自冰消久向半闲居士毛锥边丧身失命。始知佛法中犹有人在。是则是。须勘验过方使得。居士亦向者○里透得过。转得语。见得自己主人公是何形状。是何面目。既了了廓彻。可与山僧通个消息。又不妨遥伸一掌。捶碎破石。一任呼砖唤瓦。作泥作沙。此真快事也。溪舌具复。

　　行状

　　师讳悟卓。号破石。蜀之果城宕渠望族陈氏子也。受天童悟祖戒嗣香林禅师。生万历己酉十月十九日。母当妊时不荤。年七岁诣本邑罗汉寺。依母舅学应佛。一日舅没。复苏云。吾守毗尼。无不精严。尚有字义差讹。将置吾于铁鸡罩内。尔等珍重。示毕而没。师闻心动。即剃发净身。年十三。会本邑余隐洪先生公车北上。依赴京师参学。至江陵。辞余住白衣庵。持水斋三年。一尊宿云。师妙年行愿如此。何不广参宗匠。师如指遍参。谒天童悟祖。祖号师破石。居六载。仍还罗汉寺。年三十有五矣。遭申酉蜀乱。避地入黔。三住名刹。后受武陵侯杨公请住石阡旃檀禅院。癸巳腊八偶恙。众乞垂开示。师云。诸公之见如斯。有负依吾年久。道人家还有者个在。乃竖指云。会么。众作礼。师云。其来也无碍自在。其去也自在无碍。呵呵呵。入泥入水。无在不在。了无了处。随他去毗卢顶上任优游。示毕而逝。师性介乏。嗣而侍座者英俊瞻依。请益者名公斗仰。住世四十五年。坐腊三十二。语录诸稿未及剞劂。被兵燹失之。仅搜残编。刊行于世。

　　住绿萝继祖堂戒子发林谨状。

　　法派

　　悟超行海。觉能融智。鉴圆明寂。性崇义广。玄惟全祖。印渊洪绍。继续宗通。
