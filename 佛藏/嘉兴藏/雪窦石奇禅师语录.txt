嘉兴大藏经　雪窦石奇禅师语录


　　雪窦石奇禅师全录序

　　遄崇祯丁丑岁冬。予友黎太冲结庵城南烟水关。延请石奇禅师。师至则掩关焉。予与同邑魏司马宾吾闻风。特往谒师。韵格静远。相对穆然。久之而退。虽未领玄机。然已仰门风高峻矣。师启关后。昭阳语录出予为文序之。自是复入天童。望重缁海。予牛马走蹩躠风尘。燕豫秦晋。靡不洊历。不意大运崩迫。皇舆告倾。至于今日。中间消息茫然。江河倒地。簸荡逋遗。无有定栖。乃复病卧潭西。闭户悲吟。有似苦行头陀。师以甲申开山雪窦。从荒残灰烬中宝庄严刹。每欲追随道侣。走乳峰镜水中。快承色笑。而渺不可得。惟时形寤寐而已。丁酉冬际。闻师挂锡南庵。赋诗草牍。命小儿元莱特往问讯。而高咏素札。同日俱至。古人神交。不介而合。亦犹是哉。师念岁月易逝。后会难期。乃于返棹归山之日。访泊荒村。魏司马墓木已拱。太冲衰病畏寒。不能出户。予白发盈巅。年臻七十。仰瞻黄面瞿昙。亦皤然一老矣。师谓所见海内诸老沦亡始尽。止柴庵一人在耳。相对凄然。师肯留一日。下风问道。则曰。且静坐。予曰。年已衰迈。且种下种子。以俟再来。师曰。又推开。予自惟静坐之说。先儒程子屡言之。当仁不让。吾夫子谆谆勉人。亦岂有异间乎。次日早。师坐舟中。对语半日。商密义则开颜微笑。述往事则掩袂长吁。行二十里许。至小村饭毕。握手乃别。而窃谓平生良遘。支公之于玄度。远公之于渊明。风致类然。山夫高足语柴庵云。归当为师刻全录。幸柴庵为之序。予故述今昔因缘如此。师承源临济溯。派杨岐固支达以上人。予则自附陶许云尔。若语录所记大机大用。本色接人。须上根自悟。师二十余年说法。原未尝着一语。予又何能赞一词哉。

　　淮南遗老吴性撰

　　灵鹫语录原序

　　我天童真子石奇禅师。开席灵鹫。门下士录其语行世。问序于余。余闻宋儒有言。临济正宗。应庵密庵真子孙。其说法峻峭崷崒。下临云雨。如立千仞之华山蹴天驾空。骇心眩目。如钱塘海门之涛。虎豹股栗。屋瓦震动。如汉军昆阳之战。师语则既然矣。余尤爱其百尺无枝。老干如铁。似龙门绝顶之孤桐。知音外谁则知之。昔管大夫虑五衢之民衣弊履穿。请以令沐途旁树枝。使无尺寸之阴。往来市肆者不得憩树下。戏笑超距者不得憩树下。议论玄语者不得憩树下期年而民以富饶。师正令全提。造其室者。目不及瞬岂有尺寸阴使人憩足。余读此而叹诸方说禅。浩浩皆摘叶寻枝类也。天下有道。言无枝叶。倘所称直截根源者。非耶。是故石霜下分为二株。一则治璠玙。废碔砆。若玉人然。一则坐四达。聚百怪。遗簪堕珥。随所探取。若大贾然。而子孙光明照人。克世其家正脉。终归杨岐者。则委曲垂手与直截提持之异也。师机用直截如此。顾有志住山。居恒诵枯木寒林逢春不变之句。周海门先生谓。先天童曰。知命以上。师且道风遍界。安能深自秘惜耶。余于灵鹫亦云。或曰。师咳唾掉臂。作人标格。无语可也。雄音绝唱。詈人裨贩。无录可也。何以序为哉。或又曰。师涂毒一时。语焉而足。雷霆百世。录焉而足。抑何以序为哉。余唯唯否否而已。

　　同门法弟黄毓祺顿首撰

　　雪窦石奇禅师语录目录吴序黄序卷之一台州灵鹫禅寺语录天台景星岩净居禅寺语录垂问卷之二明州雪窦山资圣禅寺语录卷之三明州雪窦山资圣禅寺语录卷之四明州雪窦山资圣禅寺语录卷之五明州雪窦山资圣禅寺语录卷之六兴化普润禅院语录慈水香山禅寺语录永嘉头陀山密印禅寺语录娄东南广禅寺语录小参卷之七问答机缘上卷之八问答机缘下代语卷之九法语上卷之十法语下卷之十下法语颂古卷之十一偈语上卷之十二偈语中卷之十三偈语下嘱累偈歌卷之十四题赞卷之十五佛事附行状塔铭后序

　　雪窦石奇禅师语录目录(终)

　　雪窦石奇禅师语录卷第一

　　嗣法门人行正等编录

　　住台州灵鹫禅寺语录

　　崇祯十四年。师在天童首座寮受请。于八月初十日入院。

　　三门。无见为佛见。无门为法门。举起拄杖云。大众还见么。划一划便入。

　　佛殿。水到渠成。泥多佛大。新长老到来。撒开坐具。作礼三拜。大众不得蹉过。

　　伽蓝。伽蓝土地。觌面分明。瓣香拈供养。出手要殷勤。祖师。西天东土。历代祖师。总在者里。遂插香云。急着眼覤。

　　方丈。卓拄杖云。者里不是毗耶城。亦非摩竭国。直饶超佛越祖底到来。一一从头打出。且道因甚如此。喝一喝云。明破又争得。

　　众请。上堂拈香云。此一瓣香。该罗万有。克塞太虚。爇向炉中。端为祝延
今上皇帝圣寿万岁万岁万万岁。伏愿寿山耸灵鹫之无穷。福海深南溟之不竭。次拈云。此一瓣香。无党无偏。为祥为瑞。爇向炉中。奉为满朝文武。合国公卿。本郡府县官僚。护法檀越。诸山耆旧。本寺请主等。伏愿同明般若。共证真尝。永护正法。毋令断绝。又拈云。此一瓣香。一往瞻风拨草。觅他踪迹。无繇被个没意智老和尚当头指出。即今拈向炉中。奉为现住明州天童山景德禅寺传曹溪正脉第三十四世
密云大和尚。用酬法乳之恩。敛衣就座。上首白槌云。法筵龙象众。当观第一义。师云。若论第一义。山僧未来灵鹫。未出天童时。已是花擘了也。诸仁作么生观。有具眼者请出相见。僧问。十方同聚会。个个学无为。请问无为作么生学。师云。你不在里许。进云。因甚么。师云。瞎汉。僧问。昔日世尊灵鹫山击大法鼓。演大法义。今日和尚灵鹫寺与灵鹫山。是同是别。师云。天晴日出。雨下地湿。进云。祝圣兴扬齐唱和。秀峰灵鹫复重新。师云。也要阇黎证明始得。乃云。当阳一着。独露分明。拟议不来。白云万里。直须豁开顶门正眼。透脱生死牢关。去住自繇。无彼无此。更说甚么孤峰顶上。目视云霄。十字街头。入廛垂手。直得皇风荡荡。帝道平平。野老讴歌。渔樵鼓舞。正当恁么时。干戈偃息一句作么生道。明明日月光天德。永永山河壮帝居。复举隋时光住持智者大师于大苏山持诵法华经。至药王品是真精进是名真法供养如来。顿悟法华三昧。见灵山一会。俨然未散。师云。秪如今日灵鹫寺中。四众临筵。十方聚会。大众见得么。若见灵山一会。俨然在目。若不见。请各散去。不劳久立。上首白槌云。谛观法王法。法王法如是。

　　开炉。上堂。一僧举坐具云。个事分明独露。今朝灵鹫开炉。未审如何指点。师云。红日当空。进云。从师钓尽千江月。出海金鳞意自如。师打云。未放你在。问。承和尚有言。无见为佛见。某甲即今见山见水。历历分明。是什么见。师云。瞎。进云。见山见水。为甚么道瞎。师打云。果然。乃云。炉鞴宏开烹佛祖。圣凡齐煆辣钳锤。者回莫作寻常看。大众应须高剔眉。当炉莫避。见义勇为。分明觑透真奇特。脱体风流更是谁。蓦竖拄杖云还见么。直得万象光辉。乾坤独露。纵横杀活。总不繇人。把住放行。全归自己。如或不然。山僧不免重重指点去也。还委悉么。杖头有眼明如日。要识真金火里看。掷拄杖下座。

　　上堂。今朝十一月初一。个个眉横鼻子直现成。公案不须参。也要诸人自委悉。不委悉。朝打三千。暮打八百。直得匝地普天。违避不得。正当恁么时。如何是直下承当一句。还委悉么。霜风扑面来。寒威满衣裓。

　　上堂。僧问。宏开炉鞴。水泄不通。过量人来。如何相见。师云。放汝三十棒。进云。骊龙不恋苍波水。鼓翼飞腾遍太清。师便打。问。牛头未见四祖时如何。师云。黑漆桶见后如何。师云。黑潻桶乃云十五日已前也恁么。十五日已后也恁么。正当十五日亦只恁么。正恁么时不妨道个山是山。水是水。僧是僧。俗是俗。更无回互。忽若山不是山。水不是水。僧不是僧。俗不是俗。十五日已前也不恁么。十五日已后也不恁么。正当十五日亦不恁么。又且如何委悉么。莫守寒岩异草青。坐断白云宗不妙。喝一喝。

　　长至。上堂。僧问。一阳复始。万汇蒙新。帝德无私。乞师显示。师拈拄杖。僧云。群象森然归正化。当阳独露布淳风。师打云。塞煞你眼。进云。如何是一喝不作一喝用。师云。礼拜着。如何是踞地狮子。师云。退身有分。如何是探竿影草。师竖拄杖云。还识么。如何是金刚王宝剑。师云。险。僧礼拜云。顶门竖亚乾坤眼。匼匝风雷掌握中。师云。脚跟下少一顿在。问。百丈卷席。马师下座。某甲撩衣。和尚如何。师云。休莽卤。进云。恁么则蛟龙海内兴波浪。猛虎山头显大威。师便打。进云。觌面全提则不问。四夺家风请示明。如何是夺人不夺境。师云。秀峰高突兀。如何是夺境不夺人。师云。觌面好生看。如何是人境俱不夺。师云。恁么也得。不恁么也得。如何是人境两俱夺。师云。恁么也不得。不恁么也不得。进云。济上宗风。拈向一边。佛祖来时。推他脑后。正与么时宾主酬唱一句作么生道。师云。礼拜着。进云。恁么则真风荡荡归灵鹫。万古禅林启秀峰。师云。也是闲言语。问。吾有一物。千圣不识。遂竖拳云。和尚还识么。师便打。乃云。群阴已极一阳生。万汇齐资露本真。觌体圣凡无二致。虚空充塞等乾坤。所以道天得一以清。地得一以宁。圣人得一以治天下。衲僧得一任运腾腾。既然任运腾腾。不妨向一阳未生之前。葭灰未动之际。直下坐断。千圣顶　。不与一尘。作对净裸裸。赤洒洒。然后向者边行履。头头上明。物物上显。一为无量。无量为一。小中现大。大中现小。于一毫端现宝王刹。坐微尘里转大法轮。虽然未是衲僧本分事。竖拂子云。若向者里觑得透目前无法。心外无机。一切临时。处处显现。正恁么时秪如应时及节一句又作么生道。觌面阳和动。冰河焰自生。

　　荐严。请上堂。僧问。大开炉鞴。煆炼英灵。去世先亡。未审如何煆炼。师云。虾跳不出斗。乃云。秀峰山头云雾起。寒光溢目水生冰。分明佛法无多子。只要诸人着眼睛。竖拂子云。还见么。若见。不妨道个山是山。水是水。僧是僧。俗是俗。直下把断要津。不通凡圣。三世诸佛。只言自知。历代祖师。全提不起。一大藏教。诠注不及。秪如荐亲一句作么生道。天上人间无著处。尘尘刹刹现全身。卓拄杖下座。

　　圣节。上堂。乾龙圣节是今辰。遍界山呼万万春。林下道人齐合掌。炷香虔爇祝尧龄。

　　岁旦。上堂。拈香祝圣毕。僧问。元正启祚。万物咸新。师登猊座。有何祥瑞。师云。拈香祝圣。进云。当阳独露人皆委。向上提持意若何。师便打。乃云。新年头。正月一。普润乾坤雨珠雪。觌面看来个个圆。试问诸人瞥未瞥。若未瞥。看他东家打躬。西家作揖。张公吃酒李公醉。白发儿童俱面赤。惟我林下道人。今日还同昨日。还委悉么。寒梅扑鼻香难见。端的春风在眼前。卓拄杖下座。

　　春日。上堂。僧问。如何是灵鹫境。师云。秀峰齐插耳。进云。如何是境中人。师云。觌面案山横。进云。如何是目前事。师打云。脑后荐取。问。霹雳当空。照用齐开。如何是临济玄要。师便打。进云。如何是第一玄。师云。阇黎头顶天。如何是第二玄。师云。孤雁落前川。如何是第三玄。师云。分明在那边。如何是第一要。师云阇黎。休乱叫。如何是第二要。师打云。与你一棒。如何是第三要。师打云。犹嫌少在。进云。临济玄要承师指。遂喝云是照耶用耶宾耶主耶师复打乃云一二三四五六七。逗到今朝是人日。春风蓦面忽相逢。扑破鼻头撞破额。灵鹫寺里今日有斋。大众开单展钵拈匙放箸则且置。应时及节一句作么生。泥牛起舞春悠悠。不风流处也风流。

　　解制。上堂。僧问。把住牢关即不问。放行一路事如何。师云。紧峭草鞋。进云。灼然点铁成金去。滴水兴波浪泼天。师便打。乃云。适才过岁旦。明朝又十六。时节不相饶。光阴何迅速。初非法尔如然。岂是人情催促。灵鹫结制九十日来。滴水滴冻。大众钵囊高挂。不许动着一丝头。今日檀越作斋。诸人一齐打开钵袋。馒头　子。三德六味。供佛及僧。一饱便休。还会么。大方独步无拘管。南北东西信自繇。

　　净光仰心明贯净持期师过景星岩。请升座。问答罢。师乃云。春山叠乱。青春水漾。虚碧寥寥。天地间独立望何极。古德恁么说话。大似在孤峰顶上等个人来。大众且道他要等个什么人。击香几云。定光金地遥招手。智者江陵暗点头。

　　上堂。僧问。夏日炎炎。通身白汗。还有不热者么。师便打。进云。凉风到处通消息。拄杖头边白汗流。师复打云。少一棒在。乃云。昨日火云烧空。今朝阴生岩谷。天道何似不常。人身随着反覆。或时通身汗流。或时干燥暴暴分明不隔纤毫。直下好个消息。且道是何消息。良久云。无事此静坐。一日似两日。卓拄杖下座。

　　曹源法友请上堂。诸禅德相逢。不拈出举意便知有。衲僧家须要举一明三。目机铢两始得。不见道撞着道伴交肩过。一生参学事毕。秪如今日故人远至。觌面相看。又作么生。拍掌云。寒山逢拾得。抚掌笑呵呵。下座。

　　升座。禅非意想。道绝功勋。才要如何若何。便乃千里万里。所以灵鹫者里无禅教你们参。无道教你们学。一味杜田朴实头种田博饭吃果。是当家种草。闻山僧与么道。便一信永信。如或不然。更为举示。以拂子左右拂云。还委悉么。山前山后闲田地。尽底掀翻要一回。

　　除夜。升座。僧问。腊月三十日事如何。师云。明朝是初一。进云。请和尚吃茶去。师便打。问。如何是佛祖相传第一义。师亦打。问。如何是和尚底奇特事。师又打。乃云。今日正唤作腊月三十夜。人人打办过年。要将前来所作所为底事。尽情打叠得干净。无一丝毫牵挂。然后得安闲自在去。明日不妨又是从头起。谓之度年。若有所负。被人追逼凌辱。则不得安闲自在。故古来尊宿以此喻尔我生死到来。眼光落地时节。若生死不了。业识茫茫。无本可据。如生龟脱壳。谓之度命如度年。古人如此亲切譬喻。策进学者。无他。盖要诸人洒洒落落。做个自在人去。虽然也是葛藤为他闲事。若是个快马。见鞭影而行。直得罗笼不住。呼唤不回。一往向前。归家稳坐。其或未然。驽骀休谓难寻觅。辜负山僧两道眉卓拄杖下座。

　　住天台景星岩净居禅寺语录

　　崇祯癸未冬。重建法堂。众檀越争题梁。师乃升座。景。

　　星千古禅林。檀越休分尔我。大家扶起一桁。既扶起。好惺惺。彼既丈夫我亦尔。人人觌体开胸襟。大众且道胸襟又作么开。良久。顾左右云。还委悉么。分明一片闲田地。今古还他过量人。

　　癸未冬。受明州雪窦请升座。杲日当空。十虚普照。清风匝地。遍界全彰。如是则景星与雪窦齐高。乳峰与玉柱一体。瀑飞千丈影含珠。星坠半岩光映月。无彼无此。谁去谁来。诸仁者若能会得。不妨全明全暗。全放全收。放行把住。自在纵横。一切临时。不容拟议。正当恁么时一句作么生道。明年自有新条在。恼乱春风卒未休。

　　晚参。参禅一着。须具莫大力量。气可食牛底汉子。当下便了。瞒他一点不得。所以祖师西来。直指人心。见性成佛。原说是直指。何有一些打湾。德山见人入门便棒。临济见人入门便喝。岂不太煞直截明白。今人虽极聪明极用心。而不得了当。岂非反被聪明用心所障。瞻前顾后。无绳自缚。本具灵光。不得显现。若醉酒汉子一般。一时呼唤不转。譬如一人骑在劣马上。惊怕不已。行过树下。紧紧抱定树枝。马既脱去。犹自悬树。叫人相救。蓦以竹篦一击云。不知到者里自肯放手。便安贴贴地。为甚费许多气力。复以竹篦击云。会么。良久云。快请散去。

　　垂问

四山如削。周匝无门。如何得到者里。

孤峰顶上。盘结草庵。且道是何意旨。

景星庆云。一时现瑞。毕竟因谁致得。

　　上元值雪

我见灯明。佛本光瑞如此。佛与光且止。如何是瑞底所以。

雪后始知松柏操。岁寒始见丈夫心。正当雪时。乾坤一色。向甚么处见他松柏。

　　雪窦石奇禅师语录卷一(终)
嘉兴大藏经　雪窦石奇禅师语录


　　雪窦石奇禅师语录卷第二

　　嗣法门人行正等编录

　　住明州雪窦山资圣禅寺语录

　　崇祯甲申冬。师在天台景星岩。明州诸檀护请住雪窦资圣禅寺。越明年乙酉。本郡司理梦章罗公。邑侯虚谷顾公。督学侍御心韦徐公。请师开堂。师至法座前云。三世诸佛。历代祖师。尽向者里起模画样。山僧今日当头撞着。回避无门。还见么。便升座。拈香祝
圣毕。次拈云。者一瓣香。奉为今辰请主大护法。及远近宰官孝廉文学在筵道信本寺耆宿。共履泰阶。深明实相。又拈云。者一瓣香。昔日灵鹫山中已曾举出。今朝资圣寺里重复拈来。爇向炉中。端为传曹溪正脉第三十四世先天童
密云大和尚。用酬法乳之恩。敛衣趺坐。维那白椎云。法筵龙象众。当观第一义。师云。结个茆蓬竖法幢。祝延才爇一炉香。当阳举似分明极。动地风和遍界彰。还有互相激扬者么。僧问。干戈扰攘。天下纷争。如何是定国安邦句。师云。今日天晴。进云。黼黻宰官临法座。师提正令报皇恩。师云。却被阇黎道着。乃云。当阳一着。独露无遮。八面玲珑。十方轩豁。明眼作证。岂敢囊藏。直得琼楼玉殿百草头上全彰。千丈报身瓦砾堆边顿现。尘尘尔。刹刹尔。突出无位真人。发明现成公案。直饶三世诸佛。历代老古锥到来。个个退身有分。正当恁么时。如何水归大海波涛静。云到苍梧气象闲。复举昔日临济大师示众云。有一无位真人。尝在汝等诸人面门出入。未证据者看看。时有一僧出问云。如何是无位真人。济便下禅床擒住云。道。道。僧拟议。济托开云。无位真人是甚么干屎橛。雪峰道。临济大似个白拈贼。古雪窦明觉禅师举云。夫善窃者。鬼神莫测。既被雪峰觑破。临济未是好手。山僧道。明觉也是个贼。诸人还委悉么。且听新雪窦颂出。无位真人劈面来。拦胸把住绝疑猜。个中无处分宾主。铁壁银山一拶开。复白椎云。谛观法王法。法王法如是。下座。

　　到通玄上堂。现前诸公。都是英达。若是觌面提持。多方开示。又自有我通玄和尚在。何消山僧闹处插脚。雪上加霜。虽然。不可辜负来机。借木上座为大众通个消。息以拄杖击香几。下座。

　　天童扫塔。众请上堂。师云。大众。者一片祖翁田地。我法兄分付汝等诸人多时了也。四至界限。历历明明。若待山僧指示。又堪作甚么。虽然。不妨有个问处。秪如中心树子。犹属阿谁。良久云。还委悉么。倒却门前刹竿着。复举昔道吾禅师迁化后。石霜为住持。一日。渐源担锹子入法堂。从东过西。从西过东。霜云。作么。渐云。觅先师灵骨。霜云。洪波浩渺。白浪滔天。觅甚先师灵骨。渐云。正好着力担锹子。便下去。前者古南和尚到来举云。明向上机有出身句。渐源石霜不忝同条。若是正眼观来。犹带之绕。今日法兄在座。山僧持拄杖直上法堂。我先师灵骨。不用更觅。何故。面目现在。师云。是则是也。不甚容易。直须知恩方解报恩。还见我先师灵骨么。遂颂云。先师灵骨无多子。觌面谁知刺眼睛。开合总教无避处。一番提起一番新。卓拄杖下座。

　　结冬开炉。给谏马培原。象贤徐质可。文学董治升。单时鼎。徐钟季。请上堂。僧问。多岁寒炉光辉。今日忽遇无面目汉。如何煆炼。师云。一棒打杀。进云。从他白棒当头楔。到处分明绝点尘。师云。看取顶门。进云。未审狸奴白牯。还会结制也无。师云。渠无面目。居士问。拈一茎草建梵刹已竟时如何。师竖拄杖。进云。恁么则昔日显禅师。今朝和尚去也。师云。现成公案。乃云。当轩独露。坐断天下舌头。觌面全彰。证取自家境界。直得茆堂竹户。宰辅光临。瑞气雍雍。通身和畅。秪如道三世诸佛在火焰里转大法轮。火焰为三世诸佛说法。三世诸佛立地听。听则不问。且道火焰说底是甚么法。还会么。一衲蒙头万事休。此时山僧都不会。卓拄杖。

　　上堂。僧问。二人相战。身无寸进。以何为胜。师云。阇黎马头在甚处。僧喝。师便打。问。如何是函盖乾坤句。师便打。如何是随波逐浪句。师以拄杖擉云。速退。如何是截断众流句。师连棒打出。乃云。月初一。好消息。今朝遍界是清霜。冻得人人鼻子直。卓拄杖云。不烦久立。

　　檀信送法衣。请上堂。僧问。大庾岭头。提掇不起。天童堂上。觌面相呈。师云。者里又作么生。僧喝。师便打。乃云。千峰寒色。万木萧条。遍界分明。道人活计。所以道终日吃饭。不曾咬着一粒米。终日穿衣。不曾挂着一缕丝。既然如是。提起法衣云。且道者个又唤作甚么。大庾岭头提未得。不妨檀越送将来。

　　长至。上堂。居士问。冬至一阳生。为甚么滴水成冰。师云。焦砖打着连底冻。进云。冬至已蒙师指示。今朝初四事如何。师云。远春四十五。进云。恁么则水尽冰消一句流通去也。师云。脚跟下好与三十棒。进云。霜风刮面侵人骨。历历明明绝覆藏。师云。者里放过不得。便打。乃云。群阴已去。一阳来复。匝地普天。填沟塞壑。秪如迥然独脱一句作么生。良久云。万象之中长独露。何山松柏不青青。下座。

　　值雪。上堂。万法是心光。诸缘惟性晓。本无迷悟人。只要今日了。即如大雪满长安。冷光成一片。是汝诸人还了也未。即便了去。达磨一宗扫地而尽。若还未了。且看天晴日出。

　　上堂。僧问。才开口时。请师垂棒。师云。为甚么。聻。僧举坐具。师便打。问。龙藏海底。布雨兴云。头角在甚么处。师云。在脚下。进云。头角全彰。如何得隐身三昧。师云。试转身看。僧作转身势。师云。狮子咬人。韩卢逐块。乃云。一九与二九。相唤不出手。今朝十五日。面南看北斗。一喝下座。

　　上堂。僧问。天既普覆。竖拳云。因甚遮盖者个不得。师云。放下着。进云。地职普载。打圆相云。为何者个脱然无底。师云。放下着。乃云。祖师心印。遍界明明。难辨的济北宗乘。当阳浩浩莫能观。一任山鸣谷应。虎啸风生。林木凄清。岩花冻结。所以道映眼时若千日万象。不能逃影质。凡夫只是未曾观。何得自轻而退屈。虽然。要承当恁么事。须是恁么人始得。昔临济大师在黄檗处吃三顿痛棒。及见高安大愚道。黄檗恁么老婆心切。临济即便悟去。后来住个院子便道。我当时在黄檗先师处吃六十痛棒。犹如蒿枝拂相似。而今更思一顿吃。大众。他既吃六十痛棒。为甚又道是蒿枝拂著相似。且道临济意在于何。委悉么。手握金鞭问归客。夜深谁共御阶行。掷拄杖。

　　上堂。僧问。踏翻沧海。大地平沉。藏经阁寄在甚么处。师云。顶门上。乃云。十五日已前天不能盖。十五日已后地不能载。正当十五日又道如何。会么。两彩一赛。春日上堂。腊月二十日。春风蓦地起。瑞气霭乾坤。祥光照寰宇。笑倒须弥山。虚空尽欢喜。泥牛忍俊不禁。直得粉骨碎体。且道是何消息。逢人不可错举。

　　元旦上堂祝
圣毕。僧问。如何是新年佛法。师云。日轮普照。进云。旧年佛法又如何。师云。匝地韶光。乃竖拄杖云。岁朝元旦。事事成现。条令斩新。吾道一贯。掷拄杖云。会么。撒向阶前高。着眼看。

　　解制。上堂。僧问。把断千江。绝滴放行。万派漰腾。不把不放。又作么生。师云。肩横拄杖。进云。与么则剔翻炉鞴。一尘不立去也。师云。脚跟点地也未。僧竖指云。呜。师便打。乃云。十月十五结制。正月十五始解。九十日内把住不通。今朝放开一线露柱灯笼。没处藏身。却向十字街头分明露布。还委悉么。家家门前火把子。下座。

　　义士沈世恩请上堂。师云。声前一句不容拟议寻思。觌面一机那许低回凑泊。所以道般若如大火聚。近之则燎却面门。又如按太阿剑拟之则魂惊胆落。若是有大力量信得及。直前担荷去。如龙得水。似虎靠山。便可以为无为。作无作。转凡成圣。点铁成金。永护正法。驱除邪外。是甚么闲。正恁么时。不违物义一句又作么生。山花开烂熳。啼鸟弄阳春。

　　上堂。僧问。醒梦子规啼夜血。春风影里唤归来。未审唤得几个回头。师云。啼得血流无用处。进云。恁么则百花丛里过。一叶不沾身。师云。不如缄口过残春乃云春日阴晴绿柳啼莺春云霭霭春睡昏昏七尺单前禅和子。休瞌睡。好惺惺。临济三玄三要。四料拣。四宾主。无位真人。云门干屎橛。洞山麻三斤。者里觑得透。无春无夏。无古无今。无彼无此。觌体全真。委悉么。等闲坐断千峰顶。不动干戈见太平。卓拄杖下座。

　　初夏。无粮居士设斋。请上堂。僧问。棒喝交驰。灵鹫亲遭毒手。今日更思一顿。如何下手。师云。老僧没气力。进云。与么则直透万重关。不住青霄外。师以目顾左边。僧礼拜。乃云。蝼蛄鸣。蚯蚓出。万象不能逃影质。苦菜秀。王瓜生。深山无地避徭征。吃紧事。要惺惺。忍饥不暇。佛法无灵。通身饥火通身病。幸然得自有知音。喝一喝云。出头天外看。谁是个般人。

　　荐亡。请上堂。云。昔日岩头禅师值沙汰时。于河边作渡子。两岸各挂一板。有人过渡。打板一下。岩曰。阿谁。或曰。要过那边去。岩即舞棹迎之。一日。有一婆子抱一孩儿曰。呈桡舞棹即不问。且道婆手中儿从甚处得来。岩头不觉手忙脚乱。和声便打。谁料这婆子反有丈夫气概。便道。婆生七子。六个不遇知音。秪者一个。也不消得。便抛向水中。直至如今杳无消息。敢问众中还有知得老婆落处者么。若有。即知今日所荐七八个孩儿。总是一个鼻孔出气。若未委悉。山僧为你通个消息。卓拄杖一下云。一二三四五六七。七六五四三二一。明明历历一毫头。摩诃般若波罗密。

　　上堂。五月山房冷似冰。耳边热句自来闻。翻看近日端然异。闲坐通身汗若淋。冷不见热。热不见冷。冷热俱亡。无异流俗。阿师且道。毕竟如何。卓拄杖云。薰风自南来。殿阁生微凉。

　　结冬。上堂。僧问。道场继建。衲子云臻。先圣举扬。今师提唱。还有差别也无。师云。一道神光亘古今。问。如何是雪窦境。师云。翰林松老。如何是境中人。师云。应梦碑寒。如何是人中意。师便打。乃云。晴天日自出。下雨地上湿。遍界忽成冰。禅和也结舌。拈拄杖云。拄杖子。真烈杰。一任钵囊高挂眉毛撕结七尺。单前成独立。且道是何标格。掷下云。急急如律令敕。

　　上堂。正说知见时。知见即是心。当心即知见。知见即如今。试问大众作么说即如今底事不可道。钟鸣鼓响。海众云集。坐立俨然。眼眼相看。老僧摇唇鼓舌。说黄道黑。便当得去。若恁么岂止三千里外。且道毕竟如何。良久云。檐声不断经旬雨。鼻孔辽天烂不知。卓拄杖。

　　长至。上堂。僧问。阴消阳长即不问。如何是君师。云。高着眼。如何是臣师。云。向下看。如何是君臣道合。师云。今日不答话。进云。君臣道合蒙师指。末后一句作么生。师云。速退。乃拈拄杖云。今日阳生拄杖子。　跳上天。触着帝释鼻孔。四天王恶发。将坚牢地神一掴。直得冰河发焰。葭管飞灰。应梦碑气霭空亭。翰林松风清四起。是汝诸人还觉眉毛生动么。嘘一嘘。

　　续宗上人请上堂。一九二九。有谁拈却。水肃霜明。风高木落。遍界突出无位真人。寿量岂容计度。所以道不是心。不是佛。不是物。日面月面。攒簇不得。云门露干屎橛。等闲觑透。诚不惑。赤洒洒。莫可把。天地一指。万物一马。喝一喝。下座。

　　追慈。请上堂。问。十方同聚会时如何。师云。吃粥吃饭。僧喝。师便打。乃云。天寒日短。海枯山竭。春夏秋冬。生住异灭。不离当处常湛然。觅则知伊不可得。咄。休相忆庭梅。香发枝头白。

　　徐侍御心韦入山。上堂。晴日出。雨地湿。檀越昨临门。今朝是初一。知音何必重拈出。

　　荐严。请上堂。僧问。无位真人了无生灭。正当粉骨碎身时如何。师云。哭泣有分。进云。不立一尘超物外。杳无消息与人看。师云。望空启告。进云。昔日师子临头白刃。谓是正令全提。谓是了他宿债。师云。脑后看。进云。恁么则面目俨然。师便打。乃云。朔风寒。征鸟疾。望断白云不见白。本父母。手足亲。雨余山色青又青。长忆江南三月里。鹧鸪啼处百花新。

　　元旦。上堂。僧出。喝一喝云。如何答话。师默然。进云。剑为不平离宝匣。药因救病出金瓶。师打一棒。进云。也不消得。师乃云。百年难遇岁朝春。姹女梳籹越样新。拈拄杖云。本色道人凭个事。平生肝胆向人倾。卓一卓。下座。

　　应檀信请上堂。正月二十六。春风鸣万壑。大启圆通门。人人自寥廓。未离兜率。已降王宫。未出母胎。度人已毕。良久云。南山朵朵青兀突。

　　师诞日。众请上堂。二月今朝二十五。大地明明日卓午。生育万有。包含今古。常光现前没处躲。阿呵呵。成我者师友。生我者父母。

　　上堂。举世尊初生。指天指地。天上天下。唯我独尊。师云。看他通身卖俏。不知是甚面孔。后来云门道。我当时若见。一棒打杀与狗子吃。贵图天下太平。剑去久矣。尔又刻舟。也不知是甚么面孔。山僧恁么道。若有傍不甘的出来。问雪窦又是个甚么面孔。山僧不妨向他道。乃双手策眉云。还见么。一年一度娘生日。白了眉毛多少茎。

　　(卷二终)
嘉兴大藏经　雪窦石奇禅师语录


　　雪窦石奇禅师语录卷第三

　　嗣法门人行正等编录

　　苏居士请上堂。昨日大雨盆倾。今朝南熏入奏。殿阁生凉。阿谁能觏。天地旋。山河走。须弥头倒卓。面南看北斗。惟是个中人。一举无先后。时有僧出举坐具。师拈棒打下。

　　通安莫居士悼念难忘。请上堂。僧问。空劫已前徒指注。空劫已后错商量。是否。师云。出头来作么。进云。遍界尽非常草木。何山松柏不苍苍。师云。你看背后什么人。进云。错。师便打。乃云。春光明媚。春山鸟啼。春风澹荡。春云离披。春暖百花香。春寒多雨水会则偃息干戈。未会则横尸万里。会与未会且置。秪如铁船高驾又作么生道。逢人但恁么举。

　　夏中无粮。破堂化士请上堂。五月将尽。六月未到。库下粟麦俱空。厨头冷落。锅灶灯笼饿得匾露柱几跌倒。拄杖子竭力扶起。扬声大叫。几许懒禅和。真好笑。个个如泥塑木雕。不肯大家出手。长连单上死睡觉。今日不得破堂化士归。试问诸人个事如何了。以拄杖击香几云。了不了。百味珍馐。无过一饱。

　　明因明源二禅人送受业灵骨入普同塔。请上堂。灵光独耀。迥脱根尘。但离妄缘。即如如佛。大众还委悉么。更为汝通个消息。谷风清。山月白。分明一具黄金骨。等闲放下便安然。摩诃般若波罗密。

　　结冬。上堂。十月十九。执事头首。结制坐禅。将无作有。大众煮无米饭。炊不湿羹。大家出手。担柴运木。仍依旧闻普梆。即便走。休落后。被人唤作不唧溜。不许你衣长裾。扯大袖。又谁许偷闲静坐。成窠臼。拄杖子劈脊搂。以拄杖卓一卓。下座。

　　上堂。僧问。如何是夺人不夺境。师云。境。如何是夺境不夺人。师云。人。如何是人境两俱夺。师云。俱夺。如何是人境俱不夺。师云。俱不夺。进云。恁么则千圣同辙去也。师便打。乃云。仲冬严寒。天上人间。云凝不动。水滴成团。乌龟冻得颈缩。飞禽冻得嘴尖。茅屋上鸱吻不敢　跳山头石。敢当冷地自在。默默无言。秪有堂前露柱较些子。风吹日炙。一向如然。堪笑众禅和。衲衣高拥。打坐参禅。只想奇玄奇妙。不肯直下豁然。蹉过当阳者着子。直教参学到驴年。卓拄杖。

　　长至。上堂。日南长至。晷运推移。拄杖子不动不变。穿却诸人鼻孔。不许出气。

　　建法堂。谢檀护。上堂。腊月正穷冬。日日是好日。百草头呈古佛家风。一毫端现宝王刹。直得普贤大士运斤成风。文殊师利不拘绳墨。所以道建大厦非一木之能。济巨川非一棹之力。况慧日高悬。法幢重建。且道毕竟承谁恩力。还委悉么。分明举鼎调羹手。拨转如来正法轮。下座。

　　上堂。腊月十五。寒风似箭。召大众云。照顾面门。

　　元旦。上堂。僧问。露柱升堂即不问。灯笼入室意如何。师云。与你一般。进云。元旦拂开新月面。年头一喝透天关。师云。漆桶生光。乃召大众云。一年三百六十日。今朝是最初一日。若有道得最初句。便乃年新月新日新。日日新。时时新。刻刻新。新新。无住于无住中。不妨天是天。地是地。山是山。水是水。僧是僧。俗是俗。未尝移易一丝毫。所以道是法住法位。世间相常住。喝一喝云。又是从头起。

　　解制。上堂。九旬结制今朝解。解结都来拄杖头。普告现前诸衲子。一齐拈却任优游。

　　至白云访鹿门大师圆道。朱将军请上堂。二月春将半。名蓝天外幽。雨余山色晓。触处暗香浮。岩峦回合。林岭交参。殿阁俄新。光明溢目。到者里不必说心说性。问主问宾。谁玄谁妙。若动若静。杀人刀。活人剑。置之一处。肘后符将军令且放一边。自然草偃风行。声和响顺。一念无为。十方坐断。秪如人境相称一句又作么生。良久云。委悉么。白云深处坐。时领谷中间。

　　至天童访费隐和尚。众请上堂。大众从上来事。举目分明。祖父家园。通身受用。更要格外提持衲僧巴鼻。有我法兄和尚在。山僧到来。不敢动着。且道何故不会。作客烦劳主人。

　　楚阳悯生上座偕绍初净空胜光诸禅德。请上堂。春雨溟溟三月天。落花堤柳锁寒烟。知音不待重重举。江北江南总一般。

　　天童费隐和尚至。上堂。灵鹊屋头噪。好音累日闻。必然有客到。今喜是同门。同门既到。宾主历然。语笑欢天。清风匝地。大众且道以何秪待委悉么。击鼓升堂聊供养。更无一物可胜惭。

　　结冬。上堂。僧问。一槌打就。固是好手。点着便来。不妨伶俐。红炉上雪片即不问。堂里圣僧道个甚么。师云。西山有老虎。进云。恁么则万古碧潭空界月。再三捞捷始应知。师乃云。今朝十月十六。较之去岁前年。千足万足。罗梦章居士为我新盖法堂七间。权可安众。寮房又添得几间茅屋。监院知客直岁。安单有序。上下内外。雍雍肃肃。山田薄收得晚禾蚤谷。不用休粮方。人人俱饱腹。呵呵呵。好快活。知事头首。不肯安分。更要克期结制。做疮剜肉。众中有个汉。闻山僧恁么道。便出来大叫。长老长老。你与么说话。与我置之高阁。我等出家。秪为不明生死。不远千里百里而来。究竟佛法。一字不闻。终日普梆。忙忙碌碌。不是担柴运土。便要磨磨舂谷。稍有迟回。便乃打骂如雷。及至今朝。又说恁么话。教我晚辈后生如何栖泊。山僧向你道。上座上座。与么则老僧罪过。卓拄杖下座。

　　知浴请上堂。初三廿七。不用拣择。才有拣择。千差万别。所以一切世界。有以音声为佛事。有以光明为佛事。有以庄严为佛事。有以香饭为佛事。今日雪窦寺里有斋。一任诸仁信手拈。信口咬。只不许拣择。忽若夫口咬破舌头。呵呵大笑。且道笑个甚么。好心得个好报。喝一喝。

　　上堂。长安甚闹。吾国晏然。拈拄杖云。大众不可道拄杖子不晏然也。遂点云。低声低声。

　　上堂。僧问。万别千差即不问。当阳棒喝暂停机。如何是雪窦境。师云。茆蓬六七座。如何是境中人。师云。坐卧不知寒。如何是人中境。师云。看取眉毛。乃云。小尽二十九。大尽三十日。循环十二月。今乃又初一。诸禅德须委悉。当门那许栽荆棘。咄。

　　上堂。僧问。雪满长安。乾坤一色。毕竟明甚么边事。师云。头颈骨缩。进云。归根得旨事如何。师云。赤骨　地。乃云。腊月一十五。瑞雪空中舞。来岁定丰年。普请快活过。过过过。撞见胡达磨。不道少林消息在。冷光一片亘今古。召大众云。不须久立。

　　元旦。上堂。举香严道。去年贫未是贫。今年贫始是贫。去年贫无卓锥之地。今年贫连锥也无洞。山又道。去年富未是富。今年富始是富。去年富惟有一领墨黪布褊衫。今年富添得一条百衲山水袈裟。师云。看者两个老汉。各各安其分。守其当。真所谓贫而无谄。富而无骄。虽然犹挂齿牙在。雪窦即不然。去年贫也不贫。今年富也不富。贫富总无干。元日蚤升座。

　　解制。上堂。十五日以前。灯笼拜露柱。十五日以后。露柱拜灯笼。正当十五日灯笼是灯笼。露柱是露柱。各站一边。了无交涉。自然天花乱坠。地涌金莲。各各面门。放大光明。照耀今古。遂竖拄杖云。且道者是今耶。是古耶。试定当看。万古碧潭空界月。再三捞捷始应知。

　　上堂。连旬雨雪祖堂寒。庭际无人立问端。岂是山僧闲举觉。大家努力莫轻看。所以道欲抛香饵。须待长鲸。纵有纤鳞。应无希冀。众中还有恁么人么。良久云。今日失利。

　　奉川邑侯虚来吴居士偕兄汤日儒学何渭侯。请师于弥勒塔院升座。僧问。当年笑口。今日慈颜。还有为人处也无。师云。问取拄杖子。进云。把住则家邦宁贴。放行则斗换星移。毕竟把住是。放行是。师云。照顾脚下。乃云。弥勒真弥勒。分身千百亿。时时示时人。时人自不识。大众还识也无。若识也。天之高。地之下。中间水陆。空际云行鸟飞。人畜草芥。无一不是弥勒分身阐扬。岂待觉城东际始见文殊。楼阁门开方参慈氏。况此封山塔院大士全身道场。即今殿宇斩新。山灵增耀。邑侯虚来大护法特命山僧就此升座。今辰一会。若僧若俗。若男若女。各各眼见耳闻。无异无别。击拂子云。毕竟者里如何委悉。遂掷下云。善财别后真消息。直至如今事宛然。

　　觉海禅德转经毕。请上堂。止止不须说。我法妙难思。诸增上慢者。闻必不敬信。竖拂子云。信么。遂掷下座。

　　结制。上堂。有利无利。不离行市。雪窦山门。年年结制。七十三。八十四。东家卖贱。西家卖贵则不问。汝诸人不是心。不是物。不是佛。且道是个甚么。维那一喝。师打一棒云。乱喝作么。便下座。

　　因天童请。上堂。举杨岐和尚示众云。福薄住杨岐。年来气力疏。寒风凋败叶。犹喜故人归。咄咄咄力囗稀。诸仁。切莫乱针锥。山僧既忝末裔。不敢自欺。卓拄杖云。病骨只宜茆屋下。失便宜是得便宜。复卓下座。

　　长至。虞居士请上堂。仲冬严寒。日月弹丸。一阳来复。干三坤六。竖拂子云。到者里为什么问着。十人有五双。不知落处。以拂子画一画云。秪为分明极。翻令所得迟。

　　史显臣居士为荐先岳请升座。佛祖之道。其直如矢。但无一切人我是非等见。自然得入无住心体。如天普盖。似地普擎。无一尘不摄。无一刹不周。无一体不该。无一机不备。灵明廓彻。亘古亘今。秪因不了。一念妄生。取舍分别。便有许多头角兴起。被他回换不得。自繇二六时中。随情造业。随业受报。以致六道轮回。头出头没。无暂停止。若能一念回光。当头坐断。不是心。不是物。不是佛。不是冤。不是亲。不是凡。不是圣。业累俱空。了无向背。所以道了即业障本来空。未了应须偿宿债。只如孔石行恭上人。宿债既偿且了又如何道。击拂子云。千峰势到岳边止。万派声归海上消。

　　上堂。和暖天。似欲雨。草木丛林发欢喜。南山烧炭。北山红顶。后神光。千万里。便与么去。三家村里土地。只是个无转智大王。好与三十拄杖。且道何故逢人。不得错举。

　　元宵。上堂。钟鸣古寺。月映澄潭。离相离名。非声非色。便恁么去处。处绿杨堪系马。家家门首透长安。不恁么。莫盘桓。但看天上月。甚处不团圆。

　　到吴门。戒幢禅院佛殿告成。振寰朱君为父忏罪请上堂。青萝夤缘。直上寒松之顶。白云澹泞。出没太虚之中。即此斩新佛殿。清净伽蓝。楼阁门开。庄严具备。尽是当人自受用境界。若能于此洞达得去。千处万处皆明。世出世间无异。直下前后际断。三秪劫空。便与从上佛祖同一受用。同一福严。于其中间。觅丝毫头罪相业相。是相非相。俱不可得。全是个金刚正体。自在如如。以此忏罪。何罪不忏。以此集福。何福不集。要知集福忏罪。总在者里。复说偈云。集福忏罪俱了了。觌体秋阳而杲杲。朱君檀越如未知。试请自问尊翁老。喝一喝。下座。

　　吴江柳升宇汪仲濂众居士入山。请上堂。五月深山雨。熏风殿阁凉。可中端的处。触目是心光。所以道灵光不昧。万古徽猷。入此门来。莫存知解。知解既不存。越山吴水清。都来不隔线。脚底最分明。下座。

　　沙弥剃染。请上堂。举崔赵公问径山钦禅师。弟子欲出家。得否。钦云。出家乃大丈夫事。非将相之所能为。赵公乃省。师云。得之于心。伊兰作栴檀之树。失之于旨。甘露乃蒺藜之园。只如现前大众。各各方袍圆顶。履地戴天。且道如何是大丈夫事。意气不从天地得。英雄岂藉四时摧。

　　结冬。知浴请升座。结制之事。也是闲说。只要诸仁一时放下便休。且道放下个甚么。不见僧问赵州。一物不将来时如何。州云。放下着。僧云。一物不将来。放下个甚么。州云。放不下。担取去。赵州老人大似布缦天网子。要打冲浪。鲲鲸争奈不遇。只得饮气吞声。若是其人。何必朝三暮四。暮四朝三。蹙额攒眉。东寻西讨。克期取证。画地为牢。果能放得下。自然虚而灵。寂而妙。风行草偃。水到渠成。一切施为。总是成现。至如德山于龙潭吹灭纸灯。临济吃黄檗三顿痛棒。庭前柏树子。干屎橛。麻三斤。谛当甚谛当。敢保老兄未彻在。乃至四照用。四料拣。宾中主。主中宾。转换落落地。要拈便拈。要置便置。有甚么难。若是一丝头放不下底。问他宗乘中事作么生。声色里如何透。直得舌如匾担。眼似铜铃。饶他强作主宰。撑眉努目。竖一拳。喝一喝。拂袖便去。凑得一转两转合头语。总是识情意解。博记得来。有什么交涉。等闲被人拶着。却又去不得了。是者等的。二六时中。触途成滞。举目荆榛。人我是非。担取一担。出丛林。入宝社。总在境缘上作活。抟量里过时。业识茫茫。几时得相应去。者些子业识。害人不浅。从无量劫来。受其牵制。向六趣中轮回生死。直至如今。不得自在。遂击拂云。丈夫汉。者里若不一刀两段。更待何时。众中还有么。若有。上前来。老僧好与三十拄杖。召大众。且道赏伊罚伊。试辨看。以拄杖一卓。下座。

　　腊月一日。上堂。僧问。精严戒律。名为佛子。佛未出世时。未审还有戒也无。师云。你是外道。进云。南泉斩猫。归宗斩蛇。又作么生。师云。礼拜忏悔着。乃云。寒威凛冽。纷纷雨雪。茆檐上鸱鹘不敢出头。拄杖子通身烈杰。卓拄杖云。诸禅者。知不知。南北东西卒未休。金刚焰复从何起。

　　佛成道上堂。释迦老子睹星时。昔日今朝不隔丝。个个面南看北斗。丈夫谁肯受伊欺。

　　上堂。天上月。满人间。月半霄。壤不同。是非何判。所以道宗乘一唱。三藏绝诠。祖令全提。乾坤失色。到者里且道是满耶。半耶。是耶。非耶。良久云。但得雪消去。自然春到来。下座。

　　元旦。上堂。新岁今朝新。旧年昨日旧。新旧总拈却。普请共知有。击香几。下座。

　　解制。上堂。僧出。叉手而立。师云。且站一边。僧以拳加头上。师云捏怪作么。僧又加一拳。师云。不识羞。僧绕禅床。弹指一下。师便打。乃云。正月十五。泥牛辄舞。布袋打开。西秦东鲁。

　　诞辰。行敏陈居士请上堂。召大众云。一年一度谓我生。我谓一年一度死。生不自生。死不自死。生乃死之生。死乃生之死。生死死生体自如。老僧没却当门齿。所以释迦老子道妙性圆明。离诸名相。本来无有。世界众生。因妄有生。因生有灭。生灭名妄。灭妄名真。一喝云。当门何用栽荆棘。后代儿孙惹着衣。

　　结制。上堂。黄云漠漠。阴雨溟溟。克塞虚空。分明不识。便与么去。略较些子。稍涉迟违。即入阴界。还有恁么人么。若有。山僧退身有分。若无。且听葛藤。竖拂子云。看看。遂掷下。

　　上堂。僧出礼拜云。作么。师瞬目视之。僧喝。师便打。僧接棒。送一送云。恩大难酬。师云。更与三十棒。乃云。山僧两日病。说法口难开。向道诸禅者。不如归去来。

　　长至。上堂。冬仲阳生。鹖旦不鸣。蚯蚓口结。大地成冰。且道山僧拄杖子又作么生。遂一卓云已过新罗。

　　上堂僧问话了云请和尚打师云不打僧云为什么不打。师云。为你买卖不相当。进云。蛇吞鳖鼻口生烟。虎咬大虫头戴角。转身归位。师劈后一棒。乃云。仲冬严寒。风声似虎。推倒须弥。掀翻露布。到者里赤骨　地。寸丝不挂。无系无依。不可胜数。若不具择法眼睛。面前铁壁银山依旧难过。召大众。如何即是。今日装。密且去搬砖运土。

　　上堂。天寒地冽。触处成冰。思量蓦地笑倒老僧。尽谓长老是甚么善知识。定有多少奇特。殊不知是个三家村里破落户。没意智的村僧。并无一些文理禅道。那有佛法身心。老僧恁么说话。设有个人出来道。长老你既如此。毕竟以何为人。卓拄杖云。会么。棒打石人头嚗嚗论实事。

　　上堂。霜明雪白二阳天。无位真人面目全。端的不知谁委悉。梅花冷地笑无言。竖拄杖云。拄杖子。莫廉纤。打风打雨当底钱。虽然也胜首山道。新妇骑驴阿家牵。

　　上堂。一不得有。二不得无。一二之义。正在半途。有人道得恰好句么。若道得。不惟雪窦有光。亦见汝衲僧家有明辨古今眼目。不然。总是随例吃饭汉。

　　愿海惟极二上人领沈氏行广请上堂。尼问。山前有猛虎。人人遭其毒口。和尚也须照顾。师云。向前来作么。尼一喝云。看虎。师云。者畜生。尼撺坐具作虎声。师便打。尼喝。师乃云。腊月今朝是初六。时良日吉修冥福。天神喜悦来散花。空阶步步都成玉。圣凡生灭俱不见。一片冷光照人面。不用寻思直下看。个里何常有涯岸没涯岸活泼泼。是什么。不是心。不是佛。不是物。咄。

　　雪窦石奇禅师语录卷三(终)
嘉兴大藏经　雪窦石奇禅师语录


　　雪窦石奇禅师语录卷第四

　　嗣法门人行正等编录

　　辛卯冬。重建大佛殿。海宪王公协镇张公邑侯夏公入山请上堂。问话毕。乃云。祖席荒来久。俄然以复新。叨承檀护力。扶起破砂盆。今日各位宰官台驾入山。作大佛事。命山僧升座。举扬大事因缘。诚不忘灵山付嘱。昔我世尊于雪山夜睹明星云奇哉。一切众生。具有如来智慧德相。即今雪窦山中。日轮卓午。竖立大雄宝殿。群贤毕集。旌旆森严。僧俗交参。人天共见。正与么时。还有证得者么。若是利根种智。大解脱性。一闻一切闻。一见一切见。一了一切了。一证一切证。则人人具足。个个独尊。与释迦老子同体受用。无二无别。所谓宝王刹现于毫端。大法轮微尘坐转。见么。大道体宽无向背。当阳直截大家看。掷拄杖下座。

　　春朝上堂。腊月二十五。春到山门左。四大天王蓦头撞见。便高声问云。春哥春哥。你今年与么蚤来作么。报道。雪窦祖庭昨朝竖立大佛殿。而来庆贺。即便揖进佛殿中央。倒地三拜。直得和气腾腾。克满僧堂。方丈洎及各寮厨库。人人满面春风。欢喜无限。土地伽蓝。不觉足蹈手舞。老僧到此。亦不免随例欢喜。唱个啰啰哩哩啰啰。好大哥。扯索去。

　　古燕游宦张调鼎居士入山请上堂。举睦州和尚问一居士。先辈治何经论。士云。易经。州日。易中道。百姓日用而不知。不知个甚么。士云。不知其道。州云。作么生是道。士无语。州云。果然不知。师云。可惜者居士。蹉过睦州。听取山僧一颂。道在寻常日用中。不知知也体玲珑。分明一味无多子。变换调羹手不同。

　　解制。上堂。十月十五正月半。九十日期虚打算。威音那畔本现前。鼻直眼横谁解看。若得彻去。不妨孤峰顶上盘结草庵的一任盘结草庵。十字街头纵横游戏的一任纵横游戏。壁立万仞。带水拖泥。总非分外。脱或未然。三十年后不得辜负老僧。

　　上堂。二月十五。春寒山坞。风兮鸣条。雨兮破土。释迦老子遍现色身。文殊普贤触处显露。达磨西来。不立文字。直指人心。见性成佛。有何所补。召众云。会么。唵折唎主唎准提莎婆诃。

　　剃染。升座。景际清和候。红稀绿暗时。一般好消息。能有几人知。苟时节未至。心地不明。业识茫茫。无本可据。且道即今是什么时节。弹指云。会么。弹指圆成八万门。一超直入如来地。

　　佛诞。妙瑞庵主请升座。一二三四五六七八。毗蓝园里降生时。春风满地花狼籍。休狼籍。云门一棒打杀与狗子吃。贵图天下太平。曲不藏直。复举当时归宗会里有一僧。夜半忽然叫云。我悟也。我悟也。旁僧问云。你悟个甚么。答云。师姑原是女人做。者僧悟去。虽则是个老婆禅。也须是个人始得山僧有一颂师姑原是女人做觌面何曾有回互。明明恰是老婆禅。悟去不妨称独步。下座。

　　上堂。不是心。不是佛。不是物。甚是现成。恁么也得。不恁么也得。恁么不恁么总得。有甚隔碍。便与么去。如龙得水。似虎靠山。直透万重关。不住青霄外。虽然。更须知有棒喝交参。主宾互换。照用同时一着不然只知事逐眼前过。不觉老从头上来。卓拄杖。

　　普济禅寺大佛开光。赵瑞芝请就寺升座。问答罢。乃召众云。当阳坐断。过去未来现在。甚处安排。觌面全彰。法身报身化身。庄严相好。一一骑声盖色。尘尘耀古腾今。正眼洞明。十虚融畅。全机独运。八表升平。出没纵横。卷舒无碍。直得阚湖水满。人人洪注福源。古寺维新。比户光分祥瑞。可以集众善。可以灭诸殃。可以报君亲。可以安家国。全凭者段威光。不在别处流转。且道在甚么处。遂云。行满功圆明个事。通身佛眼应时开。

　　尼九如荐子行直请升座。人生人死人皆委。谁死谁生谁解知。今日山僧明指示。虚空抚掌笑嘻嘻。召大众云。你道他笑个甚么。笑世间有等人。日用痴爱。执着情想。分别人我亲疏。境缘好丑。处处留滞。随情造业。随业受报。以致生死死生无有停止。蓦一喝云。被山僧一喝。直得虚空粉碎。大地平沉。乃至地狱天宫一切罪相业相生相死相悉皆冰释。如日融霜。且道其中人又在甚么处安身立命。以拂子左右拂。下座。

　　大悲诞日。钱则之居士预为母五旬寿请上堂。观音诞辰是今日。三月十九道人生。法身普应应无别。只个圆通不二门。所以道应以佛身得度者即现佛身而为说法。应以菩萨身得度者即现菩萨身而为说法。应以比丘比丘尼身得度者即现比丘比丘尼身而为说法。应以居士妇女乃至人与非人。悉皆现之而为说法。大众。即今居士妇女身现。且道老僧为他说个甚么法即得。呵呵。不可教坏人家男女。以拄杖一卓。下座。

　　永嘉法幢上座自头陀来参请上堂。问。千里远来本为己躬大事。一朝启请却无半字堪提。未审应时及节一句和尚作么生道。师云。看脚下。进云。棒头取证。岂是男儿。喝下承当。未为好手。离却棒喝。请道一句。师云。礼拜了退。问。掀翻四海求知己。得造山中话旧翁。如何是宾。师云阇黎如何是主。师云。老僧。进云。宾主相见时如何。师云。退去。进云。凉风处处通消息。拄杖头边白汗流。师便打。僧喝。师复打。问。世尊拈花一场出丑。达磨西来眼里添沙。和尚今日将甚么指示。师云。你因甚乱道。僧喝。师便打。乃云。智鉴当轩。本无向背。灵机在掌。寂而无痕。宽若太虚。明同杲日。把住则乾坤暗黑。日月无光。放行则普天匝地。七横八纵。恁么也得。不恁么也得。有时一句如踞地狮子。有时一句如金刚王宝剑。有时一句坐断舌头。有时一句随波逐浪。会则途中受用。如龙得水。似虎靠山。未会则世谛流布。犹如羝羊触籓。然只要个独脱底英灵。脚跟下不带枝叶。赤体条条。便与么担荷去。罗笼不住。呼唤不回十字街头纵横垂手。自然转换落落地。至于结角淆讹处。着着亦自有出身之机。若是情存意想。滞句承言。动则丧身失命。所以道垂钩四海只钓狞龙。格外玄机为寻知识。众中还有恁么底么。出头天外看。须是我般人。

　　受张孝廉客卿为僧升座。六月十九人谓圆通大士成道。耳闻不及眼见。今有大心之士祝发披缁。眼见不及耳闻。召大众云。秪如闻见二俱不及一句又如何通信。卓拄杖云。相逢莫道休官少。林下今朝又一人。

　　天童密老和尚十周。拈香。巴陵三转语。杨岐生捏怪。雪窦一炷香。转身礼三拜。不图报德酬恩。只要全身远害。便插香。

　　慧修上人请上堂。竖拂子云。只者是明杲杲触处洞然。何所不了。世尊才生下来。便以手指天地。行七步。顾四方。口喃喃地无非是惊蛇打草。所以道秋江清浅时。白露和烟岛。良哉观世音。全身入荒草。大众。秪如行普贤行愿。赤脚蓬头。带水拖泥。巴鼻又谁讨。击拂子云。不是苦心人不知。

　　上堂。举临济大师问黄檗的的大义。三度被打。不知落处。及至高安见大愚。愚问。甚处来。云。黄檗来。愚云。黄檗有何言句。济云。某三度问佛法的的大义。三度被打。不知过在甚处。愚云。黄檗与么老婆心切。为汝得微困。犹向者里问有过无过。济闻。忽然大悟云。原来佛法无多子。师云。者老汉梦方得醒。既云佛法无多子。极是易事。为甚吃他六十痛棒。雪窦今朝路见不平。要为他雪屈。复云。仔细思量。好事不如无。便下座。

　　心月上人请上堂。举槃山示众云。心月孤悬。光吞万象。光非照境。境亦非存。光境俱忘。复是何物。洞山又道。光境未忘。复是何物。者两个老汉一人解收不解放。一人解放不解收大似徐六担板。各见一边。仔细看来。有甚好光境。若要扶竖从上来事。各吃二十拄杖。召大众。秪如收放俱解底来。据山僧亦与二十拄杖。诸方善知识又不知作何商量。试为一颂。心月明明在目前。光吞万象独娟娟。拈来拄杖当头楔。几个男儿血溅天。卓拄杖。

　　上堂。一之日寒风急。寸丝不挂底即乃顶门裂裂。裂现出三头六臂。把主风神一掴。直得须弥山倒地。无数英俊　跳禅和被他压死。不能转身吐气。直待春雷起蛰。蓦地叫云。屈屈屈。堪述绝后再苏。真欺不得。一喝。

　　无凡上座为母难日请上堂。问。四十八年前此日未出母胎事若何。师云。即今看取。进云。蒙师指出娘生路。为报劬劳罔极恩。师云。也难得。乃举昔日庞蕴居士参石头。问云。不与万法为侣者是什么人。石头即以手掩其口。蕴便有省。后又问马大师。大师云。待汝一口吸尽西江水即向汝道。蕴于言下大悟。顿领玄旨。者汉虽然一期大惊小怪。险些坐在死水里。有甚用处。若向石头掩口处彻去。一脚到底。便是百亿须弥。无边香水海总在一毫端上。要拈便拈。要置便置。拈起也须弥岌峇。海水波腾。放下也涓滴全无。管教尽底。岂止吸尽西江水而已。具眼者应须自看。

　　上堂。适来吃粥未完。侍者来催上堂。卒急打点不及。且归暖室商量。便下座。

　　法幢藏主请上堂。问。不是安名周甲。亦非坐定生辰。欲酬深恩于母难。请师大转夫法轮。师云。日轮正当午。进云恁么则九族生天犹寐语。为亲斋得一员僧。师云。匝匝清风满座筵。乃云。今日是法上座六旬诞辰。请山僧升座说法。然山僧有何法可说。记得祖师道。我说法要。譬如天泽汝缘合。故当见其道。即今眼眼相看。心心相知。岂不是缘合。且道又作么见。试聪一颂。门前案山子。今古长如然。惟有千尺松。灵鹤巢其巅。卓拄杖下座。

　　法幢上座诞后二日。乃子齐鈇齐铎设供兼资赠母赵淑人。生母周氏。暨密印监院昙朗。门士陶岸生等请上堂。鈇铎同出礼拜。鈇问。承闻为亲斋得一员僧。未审是和尚。是父亲。是大众。师云。总在者里。铎云。和尚和盘托出。师云。好个消息。铎云。父母深恩如何报得。师云。将此身心奉尘刹。鈇云。恁么则个个胸流千丈瀑。人人壁立妙高峰。师云。天上是。地下是。同礼拜退。岸生居士问。丛林代废代兴。青山今古依然。未建丛林时两条柱脚在甚么处。师云。者消息从那里得来。乃云。当人一着。其大无外。其小无内。万象森罗。无向无背。千古万古长悠悠。旷劫来今若为对。若也于斯担荷得去。不妨在天同天。在地同地。以此为忠为孝。为武为文。为王室股肱。为法门城堑不忘付嘱。乘大愿轮。令佛法久住人间。恩无不报。揭祖灯明。未来际福无不臻。虽有如是奇特。若到雪窦门下。好与他三十拄杖。何故。有功必赏。

　　上堂。值内翰陶岸生及何元发。林威侯。集侯辞行。师云。今朝云雾许谁知。留得台星满座时。试看白云岭头上。送行还欲待迟迟。

　　解制上堂。幢藏主问。尽乾坤是个解脱场。不知结个甚么。解个甚么。师云。摸取脚跟。进云。恁么则时至竹栖乳窦凤。春来雷跃隐潭龙。师云。老僧不闻不见。进云。且喜和尚铁枷今日一并脱却。师云。放汝三十棒。进云。孟春犹寒。伏惟珍重。师便打。乃云。春山岑寂。百鸟和鸣。日照天晴。光华满目。不逐四时迁谢。百草头上全彰。能随七纵八横。何妨打开布袋。拈拄杖云。你有拄杖子。我与你拄杖子。你无拄杖子。我夺却你拄杖子。又作么生会。一喝。下座。

　　觉空上人同何性寿请上堂。山寺春明。物情踊跃。无位真人触处彰。端的不知谁撞着。忽撞着。是何物。一喝云。莫错莫错。

　　弘传上人领陈养源请上堂。祖师心印。万物昭回。古佛家风。春云片段。禅和家长连床上有粥有饭。开单展钵。把箸拈匙。还相应也未。以拄杖击香几云。若未相应。时光容易过。白却少年头。

　　上堂。今日风头太冷。寒毛卓竖。普告诸禅。切记切记。切记甚么。斋粥二时。不得忘却匙箸。

　　性可禅人请上堂。一即一切。一切即一。春夏秋冬。生住异灭。少壮促龄。蓦竖拂云。总向者里流出。禅和家都是要参禅学道。明心见性。且问汝唤什么是禅。什么是道。什么是心。什么是性。还明也未。还见也未。击拂子云。不得春风花不开。花开又被风吹落。一喝。下座。

　　兴化吴相国鹿友居士送法衣。黎太冲吴北海二居士修供请上堂。春山叠乱青。春水漾虚碧。寥寥天地间。独立望何极。召大众云。古人与么道。还有知他落处者么。若有。所谓古今一致。千里同风。若也未然。听取山僧一颂。举袈裟云。楚阳山水秀如此。伊人宛在彼一方。更有灵山付嘱者。袈裟远惠觉花香。一喝。下座。

　　东瓯余孔谦居士请上堂。举临济一日与普化在施主家斋。济云。毛吞巨海。芥纳须弥。为复是神通妙用。为是法尔如然。化便踢倒饭床。济云。得即得。太粗生。化云。者里什么所在。说粗说细。至明日。又去一家斋济云。今日供养何似昨日。化又踢倒饭床。济云。得即得。太粗生。化云。瞎汉。佛法说什么粗细。师云。者两个老古锥一期做处直是惊群动众气宇如王虽然犹有佛法在大众秪如无佛法一句作么生试道看若道得如龙得水似虎靠山岂不为快忽有个衲僧出来问。老和尚还道得么。山僧向他云。今日供养主是东瓯人。

　　诞日。协台行顿张公入山送法衣修供请上堂。僧问。无量寿佛示现受生。百万人天如何祝庆。师云。尽在目前。进云。和尚自道如此亲切。师云。你又作么生。进云。某甲礼拜去也。师云。磕破鼻孔。问。道本无生即不问。今朝降诞事如何师云莫谤老僧进云棒喝交驰人天庆祝。犹是功勋边事。只如威音那畔大人相作么生现。师云。老僧不打汝。问。瞿昙出胁不向他家借路。我师降诞毕竟如何示人。师云。拔出脑后箭。进云。恁么则恩大难酬。师云。放汝三十棒。进云。今日护法到山。和尚作么酬对。师云。又被风吹别调中。问临济四喝。一喝云。者一喝是甚么。师云。野犴鸣。尼问。六十年前。六十年后事即不问。正当祝寿一句作么生。师云。向前来与汝道。尼喝。师云。再喝看。进云。今日且放过。师云。乱做。尼一喝。礼拜云。高山流水深深意。自有知音笑点头。师嘘嘘。又尼出。喝云。者老汉大似装模做样。师云。老汉被你一喝。进云。亲切一句。分付阿谁。师云。念将来。进云。苍天苍天。师呵呵。进云。今日问话不着便。归众。乃云。青山白云里。檀越频来到。祖席已蒙光。更念及衰老。惠我僧伽黎。福田明了了。今日命升座。举扬佛祖道。惭无一字言。惟看山水好。瀑飞千丈石。松鸣万树老。殿阁斩然新。丈六一茎草。卓拄杖。下座。

　　妙瑞庵主请上堂。祖师心印。大地文章。衲子家风。一尘不立。钵里饭。桶里水。日用现前。头上天。脚下地。阿谁离得。只贵直下知归。自然风行草偃。一喝云。还有不受恶水泼者么。有即也大奇。

　　嘉定无等禅宿同众居士请上堂。一花开。天下春。森罗万象只般新。撞着道伴交肩过。看来原是旧时人。莫费力。且休寻。丈夫立地便成佛。惟人自肯乃方亲。下座。

　　虞山宾化禅人领众信请上堂。三月初一。天空地阔。大道只在目前。狂心何不便歇。若歇也拂袖便行。归家稳坐。那管释迦弥勒。若未歇。一任南天台。北五台。东抛西掷。却怪老僧不得。

　　云间吴萃凡居士请上堂。青山满目。不晦时机。一鉴晴空。千差洞彻。所以佛法门中有纵有夺。其纵也处处绿杨堪系马。家家门首透长安。其夺也乾坤坐断。惟我独尊。只如不纵不夺又作么生。卓拄杖云。自是不归归便得。五湖烟景有谁争。

　　因众禅人托钵。升座。僧问。去年穷。未是穷。今年穷。始是穷。请道是甚么人境界。师云。老僧到者里无下手处。进云。去年穷。犹有卓锥之地。今年穷。锥也无。师云。穿却鼻孔。乃云。常年结冬颇颇过。今岁冬期过却难。山田高低旱夏荒。蚤禾晚禾不上仓。大雪盈庭堆尺许。兀坐禅床冷相倚。山门檀信杳无来。一日空肠转几回。开了大门七件事。所需不过米为贵。住山有柴徒有水。柴水如何饱饥馁。无米饭。不湿羹。有谁能做得人吞。老僧隐隐冷肚疼。肚疼如何说向君。幸尔思量个转身。效学祗园会上人。着衣持钵入城去。七佛仪式应不替。次第乞已还本处。洗足敷坐为活计。释迦老子既行先。今我儿孙岂不然。出门大道直如弦。矩步规行蓦直前。撞着道伴交肩过。宾主相逢休话堕。化得知音来报我。老僧为尔重按过。呵呵。设有个禅和儿出来道。既然与么。老和尚为甚不去。咄。岂不闻祖父从来不出门。

　　上堂。今朝十月半。结制旧公案。不必老僧言。普请着眼看。还见么。见则头上安头。不见则当面蹉过。教中道。见见之时。见非是见。见犹离见。见不能及。咄。释迦老子心肝一时粉碎。山僧一喝尽力为他。也只圆得一半。那一半留与诸仁。复一喝。下座。

　　长至虞本实祈嗣请上堂。僧问。如何是父母未生前本来底佛。师云。本来无佛。进云。面前是甚么。师云。你自会取。乃云。冬至一阳生。大地人皆道。惟独有心者。能向可中讨。所以谓天得一以清。地得一以宁。圣人得一以治。天下百姓得一欢心悦意。受用现成。虽然向上更有一着在。如何是向上一着。逢人但与么举。

　　上堂。腊月天寒凛冽。金刚脑后三斤铁。道人活计直如然。须是一番寒彻骨。寒彻骨。莫惊惶。试看梅花扑鼻香。

　　善修上人领众信请上堂。正月二十一。雨下地上湿。佛法遍天下。时人总不识。若也识。便休歇。活泼泼受用。通身不须外觅。直下坐断圣凡舌头。是非杳绝。生死去来迥超出。若不识。善修上人等也须自着力。喝一喝。

　　长至上堂。初阳才动。万汇萌新。物我无殊。衲僧意气。所以道天得一以清。地得一以宁。拄杖子得一东西十万。南北八千。四维上下。謦欬一声。无处不到。山僧到此退身有分。且道为甚么。霜华两鬓茆檐白。数树晴梅香老庵。卓拄杖下座。

　　上堂。僧不二问。百年三万六千日。翻覆原来是者汉。敢问者汉在甚么处。师云。不二。进云。如何是一喝不作一喝用。师云。吃棒别时来。乃云。仲冬十五严寒无措。两序执事定要老僧升座。何苦何苦。既然与么。不如大家去担瓦挑土。

　　元旦上堂。僧问。龙象蹴踏即不问。当阳一句请师宣。师云。照顾顶门。进云。恁么则人人鼻孔撩大。个个脚跟点地。师云。仔细着。乃云。逢新送旧。遇物争先。今朝岁旦。人人又添一年。只如长者长法身。短者短法身。牙齿一具骨。耳朵两片皮。鼻子面门居。眉毛眼睛上。不能移易一丝毫。者一年又添在甚么处。以手作策眉势云。还会么。眉毛罅里藏春色。鼻孔撩天意气多。下座。

　　元宵。解制上堂。新正月半。灯光零乱。触处洞然。急着眼看。遂竖拄杖云。看看。过去灯明如来在山僧拄杖头上一期卖弄。傍若无人。口喃喃道。我乃放大光明。遍照三千大千世界。无有一人见我本光来处。只有娑婆世界东震旦国雪窦山里禅和子见得些子光影。今朝便要肩横拄杖。阔步大方。七纵八横。随意放旷。咄。被山僧一喝。正要问他本光的来处。便向拄杖头上隐隐退去。掷拄杖云。是汝诸仁还见么。见之不取。思之千里。便下座。

　　法幢上座请上堂。僧问。世尊初生云云。云门为甚么要一棒打杀。师云。乘虚接响。乃云。二月二十五。韸韸击法鼓。谓是我生辰。特地请升座。召大众。即今座已升。更要老僧说个甚么。呵呵。大家共展摩霄翅。莫效啾啾只一枝。

　　古鉴禅德请上堂。僧问。灵苗花艳。瑞颖珠垂。野父忘功。白牛露地。正与么时如何。师云。脚下草漫漫。进云果日一轮光不借。清波无处不含辉。师云。匝地清风啸不休。进云。谢师答话。师云。识甚好恶。僧喝。师便打。乃云。长夏熏风殿阁凉。山家活计日寻常。虽然一等寻常事。也要诸仁肯自强。是则是。云门大师道。尽乾坤大地无纤毫过患。犹为转句。不见一法。始是半提。更须知有向上全提时节。还知么。山僧拄杖长七尺五。是汝诸人底不知长多少。一喝云。切忌错举。

　　雪窦石奇禅师语录卷四(终)
嘉兴大藏经　雪窦石奇禅师语录


　　雪窦石奇禅师语录卷第五

　　嗣法门人行正等编录

　　佛成道上堂。初七初八。谁无分别。人情道情。世法佛法。南北东西恣行脚。大雪满长安。填沟塞壑。释迦老子睹明星悟道。人人尽知。且道文殊堂里万菩萨是甚么人为他羯磨。良久云。不得讳却。

　　王居士等请上堂。僧问。剑刃交锋。当机不让。如何是临济宗。师云。特地一场愁。进云。君臣道合。就路还家。如何是曹洞宗。师云。白云万里。进云。杲日当空。机超物外。如何是云门宗。师云。高着眼。进云。放去收来。大坐当轩。如何是沩仰宗。师云。须记熟。进云。月映芦花。影沉秋水。如何是法眼宗。师云。千里万里。进云。五宗纲要蒙垂示。雪窦门庭是若何。师便打。乃云。十月小阳天。衲子眼皮穿。觑破也奇特。如何不当钱。且道如何是奇特事。竖拄杖云。七十二棒且轻恕。一百五十应放难。喝一喝。

　　上堂。僧问。木落孤峰露。云开万里天。寻常一句子。不必更重宣。如何是出格底句。师云。老僧今日上堂。进云。犹是寻常底。师云。如何是出格底。进云。觌体全彰。当阳独露。师云。大好出格。便打。乃云。一之日觱发。两耳声寒鸣聒聒。山河大地尽圆通。直得虚空炽然说。炽然说。无间歇。贵在诸人当下瞥。瞥不瞥。若要梅花扑鼻香。须是一番寒彻骨。喝一喝。是汝诸仁。不消久立。拄杖一卓。下座。

　　上堂。腊月朔。寒风作。吹倒须弥山。惊起撩天鹗。人人鼻孔昂藏。个个眉毛卓朔。还见么。青山不老磨今古。流水何曾洗是非。

　　上堂。腊月半。日轮焕。高着眼。快了断。不了断。竖拂子云。是甚么。复一击云。只知事逐眼前过。不觉老从头上来。

　　道光上人诞。请上堂。僧问。寿届古稀。一轮杲日正当天。人逢春色。十方衲僧同聚会。正与么时。未审如何庆赞。师云。眉毛长十丈。进云。与么则学人礼拜有分。师云。莫磕破头。僧喝。师云。识甚好恶。乃云。一年一度春。一年一度老。春老恰相当。日轮红杲杲。人人顶　上万仞圆光。脚跟下纤尘俱扫。无位真人向面门上高声唤叫。看看。百年三万六千日。反复原来是者汉。喝一喝。复举昔日韩文公问大颠禅师云。和尚春秋多少。颠提起数珠示云。会么。公云。不会。颠云。昼夜一百八。文公罔措。又一日问首座。秪如堂头和尚道昼夜一百八。意旨如何。首座扣齿三下。文公复问大颠。颠亦如是。公云。信知佛法无二。颠云。见甚么道理乃云无二。公云。适来门首接见首座。亦复如是。颠遂唤首座问云。适来答侍郎佛法是否。座云。是。颠便打。趁出院。师云。大颠虽据令而行。有伸无理。首座吃棒。有理无伸。雪窦今朝忍俊不禁。要为者两个老汉分析一下。打个平交。虽然。忽有个禅客出来道。老和尚休休。不如自扫门前雪。莫管他人屋上霜。呵呵。便下座。

　　佛诞。授衣拂。上堂。僧问。红炉焰焰。法雨纷纷。天上人间皆解脱。铜头铁额总陶镕。如何是陶镕一句。师竖拂云。会么。僧喝。师云。向甚么处喝老僧。僧拟议。师云。去。乃云。今朝四月初八。世尊降诞时节。山花岸柳争妍。祖意都来漏泄。所以道欲识佛性义。当观时节因缘。时节若至。如睡忽觉。如忘忽忆。记得我先师住金粟时。一日上堂。举起拄杖云。古人道。举一不得举二。放过一着。落在第二。遂掷下杖云。老僧落二去也。且道一又如何举。便下座。老和尚有年有德。其力不堪。若论举一则又何难。遂举拂云。雪窦举一也。汝等诸仁还见么。击拂子云。只者个嘱付山夫正上座。善自护持。便下座。

　　西堂冷上座诞辰。请上堂。问。如何是主宾互换。啐啄同时一句。师云。礼拜着。进云。恁么则海不扬波。千溪竞注。师云。看取脚下。堂礼拜云。长鲸一吸海水尽。森森露出珊瑚枝。师云。也难得。堂一喝。师便打。乃云。五月六月。无风便热。蓦地凉生。好个时节。是甚么时节。不见道秋江清浅深。白露和烟岛。良哉观世音。全身入荒草。虽然。秪如道有物先天地。无形本寂寥。能为万象主。不逐四时凋一句又作么生。以拂子左右拂云。还会么。昨见梧桐飘一叶。今朝秋满万山头。便下座。

　　结冬上堂。僧问。千佛出兴。过犯弥天。祖师西来。自救未了。未知和尚今日升座又作么生。师云。老僧有甚么过。进云。争奈傍观者哂。师云。哂个甚么。僧以手拨眉云。猫。师便打。乃云。一期结制。今日为首。不许诸仁向外驰走。团圞只在火炉头。既在火炉头。且道火炉阔多少。直饶向者里道得倜傥分明。正好入此炉鞴。受此钳锤。煆炼得十成无渗漏。于二六时中涵养得淳淳熟熟。等闲出向人前。或拈一机。示一境。自然宾则始终宾主则始终主宾主交参转换落落地不致伤锋犯手。方堪为从上种草。所以临济大师云。参学人大须仔细。如宾主相见。便有言说往来。或应物现形。或全体▆▆▆▆▆权喜怒。或现半身。或乘狮子。或乘象王。如有真正学人便喝。先拈出一个胶盆子。善知识不辨是境。便上他境上做模做样。学人又喝。前人不肯放。此是膏肓之病。不堪医治。唤作宾看主。或是善知识不拈出物。随学人问处即夺。学人被夺。抵死不放。此是主看宾。或有学人应一个清净境界出善知识前。善知识辨得是境。把得住。抛向坑里。学人言大好善知识。即云咄哉。不识好恶。学人便礼拜。此唤作主看主。或有学人被枷带锁出善知识前。善知识更与安一重枷锁。学人欢喜。彼此不辨。唤作宾看宾。大德。山僧所举皆是辨魔拣异。知其邪正。师云。杀人刀。活人剑。乃上古之规绳。亦今时之枢要。诚不容易。山僧今朝与么举。且道还有过也无。良久云。若是陶渊明。攒眉便归去。卓拄杖下座。

　　上堂。古人道者一片田地分付来多时了也。我立地待你构去。是则是。诬人之罪。义所难容。

　　立春上堂。今日新春。山僧不合向诸仁屙。便下座。

　　上堂。僧问。光境俱忘。复是何物。师一喝。进云。除却者个。将何示人。师便打。乃云。腊月一交单拆。乌龟背上爆纹生。水底冻杀跛鳖。一喝。下座。

　　解制上堂。僧问。德山棒无端诳呼平人。临济喝觌面瞒他识者。如何是宾中主。师云。高着眼。进云。大座当轩孰敢窥。眼光烁破四天下。如何是主中宾。师云。站过一边。进云。佛祖到来齐按过。吹毛凛凛逼人寒。如何是主中主。师云。老僧在者里。进云。踏破铁鞋无觅处。相逢到处问疏亲。如何是宾中宾。师云。莫乱走。进云。宾主已蒙师指示。辨魔拣异事如何。师云。与你三十棒。僧喝。师云。乱喝。乃云。昨乃天童扫塔回。今朝升座示全提。灯光零乱分明极。触处梅香▆影齐。高着眼。绝迟回。肩横拄杖不思议。还家尽是儿孙事。布袋打开任尔为。以拄杖一卓。下座。

　　大士成道。吴门黄五芝居士荐严请上堂。六月十九个观音。法界本无出没身。大雨狂风无间歇。虚空翻覆说无生。遂举文殊大士问庵提遮女日。生以何为义。女曰。生以不生生为生义。殊曰。如何是生以不生生为生义。女曰。若能明知地水火风四缘未尝自得。有所和合而能随其所宜。是为生义。殊曰。死以何为义。女曰。死以不死死为死义。殊曰。如何是死以不死死为死义。女曰。若能明知地水火风四缘未尝自得。有所离散而能随其所宜。是为死义。既如是。生即无生。死亦无死。无死无生。正是倚天长剑。逼塞太虚。刹刹尘尘。总是个清净法界。一道大均。且如今日黄五芝居士追严。二亲又在甚处安身立命。良久云。圆通门大启。不动体全彰。下座。

　　沈尚卿居士请上堂。节届中元。击大法鼓。一钵和罗。解倒悬苦。大众。倒悬苦已解。汝等也须照顾。且道照顾个甚么。以拂子左右拂云。天堂佛国总由他。饭里有沙须咬破。

　　到禹门扫幻祖塔。众请上堂。僧问。未开口已前请师道一句。师和声便打。乃云。龙池法窟。祖翁道场。不肖儿孙今日归来扫塔。烧一炷香。承我法兄堂头和尚命两序诸公洎及大众请山僧升座。举扬正法。则不妨言我所欲言。且道言个甚么。竖拂子云。诸仁者委悉么。要知此物非他物。勿可轻看当等闲。喝一喝。下座。

　　出队归。上堂。僧问。和尚出山。梯航九有。津济四生即不问。如何是途中句。师云。到江吴地尽。进云。瀑飞千丈雪。山锁万重云。如何是到家句。师云。隔岸越山多。进云。未审出山还山是同是别。师云。今日始安闲。进云。恁么则动若行云。止犹谷神去也。师便打。乃云。出山一载。两序头首料理常住事事如意。佛祖龙天人人欢喜。山僧一向在外。者边那边。东触西触。博得四大犹如破舟相似。不堪装载。无所济用。今日要说佛法。纵然有口不能说得。且待来日。

　　上堂。清秋七月十五。是处修建盂兰盆会。解倒悬苦。召众云。且道倒悬苦作么生解。竖拂子云。还见么。无量寿佛在山僧拂子头上放大光明。普照三千大千世界。百亿日月。百亿四天下。百亿四大海。百亿五须弥。百亿欲界色界无色界。于诸天宫殿内。皆有菩萨四众围绕。随机说法。各各不同。顿说渐说。实说权说。纵横说。显了说。盖覆说。凡有所说皆说此一心法。于此会得。何恩不报。何福不臻。何苦不除。何怨不解。所以道若人欲了知。三世一切佛。应观法界性。一切惟心造。击拂子云。还委悉么。诸佛于此一心成等正觉。转大法轮。菩萨于此一心圆满六度万行。缘觉于此一心洞明十二缘生。声闻于此一心三明六通。证入解脱。诸天于此一心高超十地。人伦于此一心具足十善。修罗于此一心永离憍慢。地狱于此一心迥脱苦轮。乃至饿鬼畜生。四生十类。莫不皆悟自心。成自心佛。所以道惟是一心法。遂成十法界。祖师又道觅心了不可得。心既不可得。佛亦不可得。菩萨亦不可得。缘觉亦不可得。声闻亦不可得。诸天亦不可得。人伦亦不可得。乃至修罗地狱。饿鬼畜生。四生十类皆不可得。正与么时又作么生。良久云。愿今得果成宝王。还度如是恒沙众。

　　上堂。今朝是重九。不饮曹山酒。东篱黄菊渐开香。龙山落帽可知有。衲僧行处驱风雷。惊倒南辰礼北斗。一喝。下座。

　　戴良全良善居士请上堂。九月二十一。枫林叶尽赤。良时作善缘。底事如何说。不见道生心受施。净名蚤诃。有法可说。世尊不许。直饶无物可施。无法可说。佛祖无容。圣凡不立。犹是半珠。未为全璧。且道毕究如何。三德六味味愈高。一句了然超百亿。一喝。下座。

　　开炉。上堂。十月二十虚空壁立。诸方丛林开炉结制。雪窦今朝亦不妨遵例。记得先师柱金粟时上堂云。大地分明一个炉。看来浑是火柴头。老僧信手轻挑拨。便解翻身动地流。竖拄杖云。还有恁么底衲僧也无。试出来　跳看。老和尚虽然一期为众竭力。大似劳而无功。争如不肖雪窦。昨日草篷下偶尔火发。山僧挑拨知事头首大众各各自解翻身。尽出　跳。脚跟下七纵八横。一一动转临时。不假他力。盖有一伙护法伽蓝神冷地忍俊不禁。把火柴头轻轻扑灭。知事头首大众直得一场懡　灯笼露柱亦不可道不懡　老僧亦不可道不懡　拄杖子亦不可道不懡　一喝下座。

　　正首座立僧。上堂。僧问。把住丝毫。千丈合流含碧汉。放行线道。乳峰吐日照云堂。正恁么时。不把不放又作么生。师便打。进云。和尚却又放行去也。师云。高着眼。僧拟议。师便喝。乃云。独掌不浪鸣。明教与香林雪后始知松柏操。夜深方见把针人。召大众。且道谁是把针人。若不会。问取首座。

　　长至上堂。召大众。晷运推移。日南长至。首座偷懒。不肯为众小参。故讨老僧气力。直得人人两眼睁睁。嘘。昨夜三更失却牛。天明重复遭指注。一喝。下座。

　　庵主灵玄密严领众请上堂。腊月朔。恣寥廓。南山烧炭北山红。万里天边飞一鸮。会则是处生涯。未会则南天台。北五台。一任驴脚马脚。喝一喝。复云。昔有僧游台山。问一婆子云。台山路向甚处去。婆云。蓦直去。者僧才行三两步。婆云。好个师僧。又恁么去。后有僧至赵州。州云。待我勘过者婆子。明日便去。亦如是问。婆亦如是答。州归。谓众云。台山婆子我为勘破了也。赵州老人眼光烁破四天下。只见得一边。道个勘破婆子殊不知自己却被婆子勘破虽然一机一境一问一答一个对。一个勘破。有甚难。只如现前数众总是台山婆子。又作么生勘。众中还有勘得底么。若勘得。可为衲僧。若勘不得。且放此话大行。

　　东剡济松二禅德领众请上堂。天晴一月来。喜见林泉雨。少妇棹轻舟。歌声逐流水。拄杖子蓦跳上三十三天。擉着帝释鼻孔。东海鲤鱼打一棒。雨似盆倾。且道是何宗旨。良久云。还会么。顷教放下身心。自然仁义礼智。掷拄杖下座。

　　岁朝上堂。举镜清有僧问。新年头还有佛法也无。清云。有。僧云。如何是新年头佛法。清云。元正启祚。万物咸新。僧云。谢师答话。清云。镜清今日失利。有僧问明教。新年头还有佛法也无。教云。无。僧云。年年是好年。日日是好日。因甚却无。教云。张公吃酒李公醉。僧云。老老大大。龙头蛇尾。教云。明教今日失利。师云。者两个老汉。等是善知识为人。道有也失利。道无也失利。然则失利虽同。其间作用似有不同。一人有回天转地之机。一人有顺水推舟之作。若有人辨得出。雪窦与他三十拄杖。且道何故。具择法眼者试辨看。

　　新昌平顶山太平庵隐然上人领众请上堂。新正十日。天花狼籍。南海波斯与拾得寒山在庭前相笑云。且喜新昌石佛供养达磨大师。请天台罗汉我等总在其间。并无有人识得。要问老和尚。设有人识得又作么生。老僧向他道。雪窦山门砌造弥勒法座。且为我一齐去抬石。

　　立春。古杭范君瑞请上堂。居士问。向上一路。千圣不传。如何是不传底句。师云。你只一拜彀了。进云。和尚恁么道是传不传。师云。再拜两拜。进云。可谓慈云弥布三千界。法雨均沾大地春。师云。与你一棒。士喝。师云。再喝看。进云。礼拜去也。师便打。问。如何是雪窦境。师云。门对千寻瀑。进云。千丈崖瀑水竞下。且道谁人收得。师云。看脚下。进云。含珠林数松挺秀。因甚老龙不栖。师云。且莫眼花。进云。人境已蒙师指示。大地回春意若何。师云。顶门上荐取始得。乃云。东君始行令。百物尽蒙春。瑞气开嘉运。人惟日用亲。作么说个日用亲底道理。不见庞居士云。日用事无别。惟吾自偶谐。头头非取舍。处处勿张乖。朱紫谁为号。丘山绝点埃。神通并妙用。运水及搬柴。夫如是则梅花香暖。无非古佛风规。流水声长。尽是道人家活。蓦竖拄杖云。还会么。掷下云。不必多言。便下座。

　　程乃宁居士请上堂。僧问。庞居士问马祖云。不与万法为侣者是甚么人。祖云。待汝一口吸尽西江水即向汝道。今日居士亦如是问。未审和尚作何抵对。师云。一状领过。乃云。二月二十五。雨法雨兮击法鼓。谓是我生辰。无可无不可。何以不见道。恁么也得。不恁么也得。恁么不恁么总得。到者里手擎仲尼日月。腰佩佛祖灵符底丈夫。自然领略得去。是则是。设有个目机铢两底衲僧出来道。老和尚。秪如恁么也不得。不恁么也不得。恁么不恁么总不得。又作么生。呵呵。山僧被他一问。只得借光于檀越。向道。雪窦寺里今日有斋。一喝。下座。

　　黄洪振居士为母寿。请上堂。清和四月天。梁燕语喃喃。犁雨家家足。青秧竞插田。正所谓欲识佛性义。当观时节因缘。时节既至。佛性义又如何识。若能识得。不妨同天同地。同阴同阳。同凡同圣。同老同少。同寿同康。无同无异。无不同无不异。更说什么七十八十。春秋多少。会么。千山势到岳边止。万派声归海上消。佛诞。沈恂如居士请上堂。值谭协镇到山。师云。净梵王宫生悉达。便是今朝四月八。九龙吐水降吉祥。若天若人尽欢悦。召大众。欢悦且置。秪如道未离兜率。已降王宫。未出母胎。度人已毕。又当如何。良久云。委悉也无。不立一尘家国盛。顶天立地丈夫儿。复举昔日钱塘镇使在界上为镇帅时。问僧。其或相契。即留止宿一日。因二僧至。遂问。近离甚处。云。江西马大师处。帅云。马师有什么方便。僧云。道即心即佛。便被揖出。又有二僧到。亦如前问。僧云。非心非佛。亦被揖出。不得止宿。师云。坐筹帷幄。决胜千里。还他镇帅本分作家。如者二僧也须救取始得。若是山僧。待揖出时不妨向他道。相识满天下。今朝有一人。若道得者一转语。不惟令镇帅知有行脚衲僧。抑亦自己有多少光彩。秪如雪窦今日护法入山。款留止宿一句又作么生。相逢原故旧。同吃赵州茶。

　　结夏上堂。四月十五日。天雨地上湿。今朝结夏安居。不许向外抛掷。夫如是折旋俯仰。无非本地风光。食息起居。不离自家境界。一任天来龙来。神来鬼来。凡来圣来。魔来佛来。总不能动着些子。所谓以大圆觉为我伽蓝。身心安居。平等性智。虽然。犹涉化门。未是衲僧巴鼻。大众。要知衲僧巴鼻么。万古碧潭空界月。再三捞捷始应知。下座。

　　西堂解上座六帙请上堂。今朝五月六。波斯眼光如日酷。等闲烁破四天下。依旧山青水绿。恁么中不恁么。不恁么中却恁么。又作么生。无相光中千佛现。清虚一道亘常存。

　　上堂。五月十五榴花喷火。宝王刹海高悬。直得万岁塔与乳峰山一齐起舞。且道何故。国有定乱之剑。家有白泽之图。

　　蟠龙若干禅师讣至。上堂。六月初一。虚空迸赤。泥牛走入海。石人也泪出。昨朝蟠龙和尚讣至。却道去岁四月八日示寂。直令山僧不胜痛惜。还委悉么。道义不从贫处断。交情岂向闹中投。

　　黎瞻湛持二上座为蟠龙大师请上堂。古人道。举一不得举二。放过一着。落在第二。雪窦举一了也。大众还见么。若不见。不妨为尔说破。竖拂子云。蟠龙即今在山僧拂子头上高挥大抹。换斗移星。抚没弦琴。唱无生曲也。尔还闻么。既闻。且道音调如何。遂放下拂云。金鸡啼上玉栏杆。自有嘉声继高哲。一喝。

　　解夏上堂。七月十五日。众僧自恣时。千寻瀑雪飞寒玉。大丈夫兮合自知。

　　结冬。牧贫知浴领台镇葵吾司护法洎各标官请上堂。一期结制。要看头采。本自脱洒。好便脱洒。人人尽是丈夫儿。眼睛休被眉毛盖。竖拄杖云。看看。十方诸佛诸祖师。乃至天下老和尚。尽在拄杖头上各各安其居。正其位。眉毛卓朔立地听。虚空为鼓。须弥为槌。以拄杖击香几云。冬冬。大众还闻么。还见么。直下见处精明。闻处透彻。去住自由。无在不在。若是闻不出声。见不超色。总被拄杖子穿却鼻孔。

　　荐亡。升座。昨朝十五。今辰十六。自从无始以至尽未来际。总不出当人一念鉴觉。今日普生聂居士为先考天香府君先妣李孺人超脱忏悔。请山僧升座说法。也只是开悟者一念鉴觉。普生居士出众作礼。师竖拄杖云。鉴么。士云。鉴。击香几云。觉么。士云。觉。复云。果向者里鉴得彻。觉得透。直下悟去。即乃无边刹境。自他不隔于毫端。无边刹境是佛境。佛境即是我境。一念是我念。我念即是佛念。佛念即是我念。至于念佛。念法。念僧。念父母。念师长。念眷属。念君亲。念天地。念日月。念彼念此。念古念今。无非是此一念。十方荡荡。宽廓无余。岂止超脱一世父母而已。既然。且道普生居士二亲即今在甚处安身立命。会么。天香触处莲华国。万象光中百福严。咄。

　　比丘戒。愿海庵主同大心请上堂。一二三四五。雪窦不打禾山鼓。戒光赫赫顶门圆。珍重诸仁休莽卤。僧伽黎安陀会钵多罗三德六味供佛及僧法界。人天普同供养。且道施者是谁。受者是谁。谁复谁。大心人兮应合知。不知问取优波离。一喝。下座。

　　成道日。新戒思明请上堂。大寒腊月天。头方足底圆。通身冷彻骨。忍辱铠披肩。直得戒香。定香。慧香。解脱香。光明云台周法界。看看。在日前。大众还见么。见则便见。切莫思量。

　　怀慈殿主泥盖佛殿。请上堂。僧问。阶级不落是什么人。师云。礼拜着。进云。不礼拜又作么生。师云。你是个倔强汉。进云。学人不会。请和尚指示。师云。将谓。将谓。问。教中道。若能转物。即同如来。指座前香炉云。者个是物。和尚作么生转。师云。圊房里是那个打扫。进云。露柱抽横骨。虚空弄爪牙。师云。闲言语。乃云。春风三日。春雨维新。万物蒙濡。人人生喜。天上天下。了无空处。一声　地。惟我独尊。以拄杖指云。大众还见么。目前得力分明事。一句当阳殿阁新。下座。

　　春日。僧幢萃长二上座铺地。请上堂。腊月二十四。平地春风起。触目见新光。人人生欢喜。召大众。且道欢喜甚处生来。还会么。请看脚下。

　　灯节。微庵监院请上堂。今日元宵节。连绵雨未晴。家家门前火把子。还有辨得底么。若无。问取监院。

　　解制上堂。常年解制正月十五。今朝乃是二十。不是有意迟延。亦非无心蚤及。且道因甚如此。良久云。还会么。试听老僧一颂。澹荡春风彻晓晴。脚跟摇动在今辰。老僧坐断乳峰顶。珍重诸仁莫乱行。拄杖一卓。下座。

　　雪窦石奇禅师语录卷五(终)
嘉兴大藏经　雪窦石奇禅师语录


　　雪窦石奇禅师语录卷第六

　　嗣法门人行正等编录

　　兴化普润禅院语录

　　师前于崇祯庚辰孟冬关期满。宾吾魏司马。鹿友吴司马。太冲黎居士等请上堂。师拈香毕。僧问。玄关把住。不容凡圣出头。今朝八字打开。翻却恒沙世界。正恁么时。且道打开耶。把住耶。师便打。进云。今日已行摩竭令。大千无处不称尊。师又打。进云。恁么则当阳无句呈师座。拂拂清风满座前。师复打。乃云。立问立答。分主分宾。直须坐断舌头。争容葛藤露布。向者里水不洗水。金不博金。赤手提持。当阳显示。要令人人洞彻生死根株。各各顿见本来面目。去住自由。纵横无碍。如狮子游行不求伴侣。所以道随处作主。遇缘即宗。法随法行。法幢随处建立。蓦竖拂云。大众。者个是山僧拂子。且唤什么作法幢。遂放下云。还委悉么。眼空宇宙浑无物。大座当轩孰敢窥。记得临济大师初住河北时。一日谓普化克符二人道。我欲于此建立黄檗宗旨。汝二人成褫我。时二人珍重下去。三日后。普化却上问云。和尚三日前道什么。济便拈棒打下。又三日。克符亦上问云。和尚三日前打普化有甚事。济亦拈棒打下。大众。秪如适才者僧恁么问。山僧恁么打。且道与临济相去多少。众中还有为山僧证明者么。若有。山僧拄杖子两手分付。若无。且向别处寻讨。

　　师于顺治己丑三月十八日重赴檀越请到院。众请升座。师云。入门个事。脱体全彰。伫思停机。千里万里。更若踏步向前。眼孔定动。立问立答。正是依草附木精灵。岂堪持论。若向衲僧门下打杀千个万个。有甚么过。秪如今日山僧与众位居士觌面相逢一句又作么生道。相见又无事。不来还忆君。

　　结夏上堂。僧问。大开炉鞴。煆炼圣凡。出格人来如何。师云。且站一边。进云。向上宗乘如何举唱。师云。揭开顶门眼。进云。有问有答。宾主历然。无问无答时如何。师云。速退。进云。信步踏翻空界月。大千无处不称尊。师打云。者里不得放过。王绍箕问。高峰枕子落地便悟去。枕子向高峰道个甚么。高峰又悟个甚么。师便打。进云。虽则和盘托出。未免眼里生花。师云。脚跟下更与三十棒。士礼拜。乃云。我本山中人。还自山中住。今复来于此。只为旧宾主。所以道宾则始终宾。主则始终主。宾主历然。便恁么去。道泰不传天子令。行人尽唱太平歌。复举昔日兴化道。我逢人则不出。出则便为人。三圣道。我逢人则出。出则不为人。师云。者两个老汉。一人有余处不足。一人不足处有余。仔细检点将来。各与三十拄杖。山僧与么批判。且道是为人。不为人。具眼者试辨看。

　　上堂。佛法门中有疑有信。疑也山不是山。水不是水。僧不是僧。俗不是俗。见如不见。闻如不闻。信也山是山。水是水。僧是僧。俗是俗。不疑不信又作么生。良久云。今辰一会。应合知时。

　　上堂。僧问。宾主照用。秪为今时。格外玄机。请师直指。师云。今日不答话。进云。露柱与灯笼相见。又说个甚么。师云。漆桶不快。进云。析栴檀片片皆香。碎珙璧尘尘是玉。师云。是玉也大奇。乃云。昨日上堂。今日升座。青山白云里人只知青山白云里事。红尘闹市中人只知红尘闹市中事。青山白云。红尘闹市。一时拈却。拄杖头边一句又如何道。行到水穷处。坐看云起时。悯生上座请上堂。三月昨朝过去。闹市里磕头撞额。四月今日又来。百草边全彰揭露。不来不去。莺啼古木花放。园林景物舒情。宗乘举唱。髑髅常于世界。鼻孔摩触家风。万里神光顶后相。直下会去。日费斗金。初非分外。脱或未然。饮水也须防噎。复举黄龙示众云。有五种不易。第一施者不易。第二化者不易。第三变生作熟不易。第四端坐受供者不易。第五不易聻。便下座。有僧问翠岩真。第五不易者谁。真云。脑后见腮。莫与往来。师云。是则是。犹有者个在。今日有人问。第五不易者是谁。但向伊道。老僧随例餐　子也。得三文买草鞋。卓拄杖。下座。

　　清空上座请上堂。四月初三。众信临莚。山僧连日劳倦不能说。得拄杖子为汝指南。遂竖拄杖云。见么。击禅床云。闻么。闻见了然。还有知恩报恩者么。若有。拄杖子一期佛事。功不浪施。若无。应须各生惭愧。何故。不见六祖大师道。若能一念自知非。自己灵光常显现。一喝。掷拄杖下座。

　　盐城众信请升座。大尽三十日。小尽二十九。举示甚现成。衲僧笑破口。召大众云。举示现成。又笑个甚么。山门连日有斋。能有几人咬着。

　　顾玄玉追慈。请上堂。群芳已谢。九夏时临。觌面一机。原无变易。既无变易。生灭何来。所以道。生而无生。镜里之形。灭而无灭。水中之月。不是目前法。亦非目前事。当下悟去。便是文殊普贤大人境界。触处了然。道无不在。喝一喝云。将此身心奉尘刹。是则名为报恩者。

　　上堂。召大众云。佛法要妙。一一天真。一一成现。不是安排攒凑得底。莫受人瞒好。众中莫有眼辨手亲。不受人瞒者么。若有。东家杓柄长。西家杓柄短。七十三。八十四。一一无差。

　　上堂。僧问。四十九年不曾说。和尚升座说甚么。师云。今日人无昨日多。进云。一句了然超百亿。泥牛哮吼露全机。师便打。乃举普化在城市里道。明头来明头打。暗头来暗头打。虚空里来虚空里打。四方八面来连架打。临济闻之。令僧问云。总不与么来时如何。化云。明日大悲院里有斋。师云。普化与么答话。虽则超今迈古。大似借他人之物为自己用。若要塞断衲僧咽喉则未得在。若问山僧。总不与么来时如何。但向伊道。谷谷孤。复听一颂。总不与么来如何。但向伊云谷谷孤。雨过庭前苔藓绿。平溪水满长新荷。

　　王绍箕居士请上堂。一不得有。二不得无。放过一二。正在平途。向空劫已前明得自己。即今日用不隔丝头。正好朝打三千。暮打三百。天高海阔。云行鸟飞。脚尾脚头。横三竖四。者是山僧寻常行履。诸仁如何企及。古人云。你有拄杖子与你拄杖子。你无拄杖子夺却你拄杖子。正是有力大人。可以杀一切人。亦能活一切人。用则星飞火发。不用则海晏河清。正当恁么时。用即是。不用即是。

　　上堂。僧问。棒喝交驰即不问。请师直指未问前。师云。海众云臻。进云。恁么不恁么。一时坐断时如何。师云。鸟飞毛落。乃云。昨日说。今日说。日日说。说无说。德山见人入门便棒。临济见人入门便喝。且道是何消息。以拂子击云。只为分明极。翻令所得迟。

　　上堂。一处是。处处是。一人是。人人是。且道是个甚么。不是心。不是佛。不是物。不是又不是个甚么。僧问云门。一言道尽时如何。门云。老僧在尔钵盂里。师乃哨呵大笑云。大众分明记取。

　　太和上座请上堂。召大众云。今日何似昨日。还委悉么。三十棒快领出去。莫妨我下座。

　　苍玄上座同孟居士请上堂。当阳一着。遍界不藏。信手拈来。清风满目。见么。见则攒花簇锦。不露锋芒。不见则削迹吞声。全无向背。见与不见拈了也。拄杖子　跳上三十三天。触着帝释鼻孔。东海鲤鱼打一棒。雨似盆倾。且道明甚么边事。若道得。拄杖子价增十倍。道不得。还归依旧卧床头。夜半拈来打老鼠。

　　华国徐居士请上堂。僧问。如何是世尊不说说。师云。耳聋也未。如何是迦叶不闻闻。师云。试念后句看。进云。见不超色。闻不出声又如何。师便打。进云。总不与么聻。师复打。乃召大众。以拂子击香几云。人天众前。不得讳却。所以道觉即了不施功。一切有为法不同。住相布施生天福。犹如仰箭射虚空。秪如不住相布施毕竟如何。复击香几云。但有路可上。更高人也行。檀越主黎太冲居士请上堂。若论此事。山僧未出方丈时。便乃两手分付了。岂待高升法座。鼓舌摇唇。又堪作甚么。不见雪峰道。望州亭与汝相见了。乌石岭与汝相见了。僧堂前与汝相见了。望州亭乌石岭相见且置。如何说僧堂前相见底道理。莫是击动法鼓。大众一时云集么。莫是坐立俨然。眼眼相看么。莫是你面前是我。我面前是你。宾主历然么。若作与么解。不惟错过雪峰。亦乃错过自己。昔日世尊因地中见燃灯佛来。布发掩泥。献花于燃灯。灯约退大众。于布发处指云。此一方地宜建梵刹。众中有一长者。持一茎草于世尊指处插云。建梵刹已竟。看他古人一期佛事。洞古辉今。丝毫不间。者里还信得及么。若信得及。梵刹已建。智慧门开。种种方便。种种功德。种种庄严。种种殊胜。皆不离檀越居士一念心印。便与三世诸佛递代祖师。天下老和尚同一受用。无二无别。修如是行。成如是事。满如是愿。获如是福。无古无今。有终有始。犹如善财童子一弹指入弥勒楼阁。尘沙佛事一时证入。种种功德。种种殊胜。如帝网交光。互摄互入。重重无碍一一融通。处处周遍。普令一切善不善众生皆发菩提之心。生希有想。然皆居士自心之常分。亦不假于他术。居士如是。山僧亦如是。现前大众亦如是。于其中间。不舍一法。不留一法。充塞太虚。无欠无余。正当恁么时。且道如何委悉。击拂子云。一毫端上通消息。遍界明明不覆藏。

　　恒觉上座请上堂。山僧福薄身多病。升座明明强自持。道谊难辞恒老宿。当阳举似知音知。大众。且道知后又作么生。你替不得我。我替不得你。各自归堂吃茶去。

　　萧居士荐慈。请上堂。今朝四月二十五。为报禅家莫莽卤。绿水青山在目前。一一证明佛净土。既然与么。则无苦忻。无生灭。生灭既灭。寂灭现前。卓拄杖云。入此寂灭境。证此寂灭乐。复一卓。下座。

　　上堂。僧问。如何是当阳一句。师云。顶门看取。如何是亲切一句。师云。且领前话。乃云。五月初一。塺风透壁。山僧为尔诸禅露个消息。拈起袈裟角云。休把将来胡乱搭。等闲沾着便生斑。

　　端节上堂。久晴不雨。一雨地湿。直下承当。何事不毕。便可以虚空为纸。须弥作笔。信手书个大吉。千妖万怪远遁他方。赤口白舌尽皆消灭。且道应时及节一句作么生。熏风自南来。殿角生微凉。

　　徐焕谷。沈逵楚居士请上堂。问答罢。乃云。当人一着不假丝毫依倚。孤迥迥。峭巍巍。极是现成。只如一问一答。动转施为。皆自己神通光明发现。自是诸人昧而不觉。云门大师云。闻声悟道。见色明心。观世音菩萨将钱买胡饼。放下手却是馒头。且道是何消息。遂以手合掌云。皈依佛法僧。

　　上堂。举风穴道。若立一尘。家国兴盛。野老颦蹙。不立一尘。家国丧亡。野老讴歌。师云。秪如今日。野老尽其所有而来供养又作么生。以拂子击云。要知此个真消息。末后殷勤味更长。

　　解制上堂。结夏来五十日了。诸人本分事作么生。总饶直下承当得去。山僧敢保你未彻在。不见道言前荐得。犹为滞壳迷封。句下精通。未免触途狂见。以拂子击云。敲骨打髓。抽钉拔楔几人到者里吞吐不下。醍醐上味翻成毒药。只如道有时句到意不到。有时意到句不到。句能铲意。意能铲句。意句交驰。衲僧巴鼻犹未踏着向上阙在。若有踏着底。便乃高肩拄杖。天下横行。若无。且听山僧自便。

　　慈水香山禅寺语录

　　师于庚寅春到寺。众请上堂。僧问。法源枯涸思甘雨。才布慈云一众瞻。如何是祖道中兴一句。师云。春风渐暖。进云。只如开山蕴良禅师道。天上无弥勒。地下无弥勒。未免言中有刺句里藏机。如何是和尚直截为人一句。师便打。乃云。澹荡春风二月天。山花似锦碧岩前。深深古寺今来到。端的无如鼻祖禅。前是山门佛殿。后是寝室法堂。当阳坐断一句且置。拈拄杖云。唤者个作什么。击禅床云。但见皇风成一片。不知何处有封疆。复举前住蕴良禅师一日上堂。呵呵大笑曰。且道笑个甚么。笑他鸿鹄冲天飞。乌龟水底逐鱼儿。三个老婆六只奶。金刚背上烂如泥。阿呵呵。知不知。东村陈大期。参。师云。诸禅德还知也无。知乃今古一如。彼此无异。若不知。山僧今日也好一笑。且道笑个甚么。笑他鸿鹄冲天飞。鹪鹩只一枝。都来好一笑。天地我蘧庐。阿呵呵。奈若何。喝一喝。下座。

　　大悲诞日。上堂。僧问。如何是香山境。师云。门前一溪水。进云。如何是境中人。师云。坐断不知年。进云。恁么则头头显露。处处全彰。师云。顶　上作么生。僧喝。师便打。乃云。南山云北山雨。春风无赖屋头起。闻见明明个是谁。应须识取自家底。所以云门大师云。闻声悟道。见色明心。观世音菩萨将钱买胡饼。放下手却是馒头。虽然恁么话。大似嚼饭喂婴孩。山僧则不然。闻声岂悟道。见色不明心。证取三摩地。南无观世音。下座。

　　圆明上人请上堂。僧问。某甲自远趋风。和尚还受祝也无。师云。三千里外。进云。不因今日问。争识法王机。师打云。是什么机。进云。知恩者少。负恩者多。师云。果然。乃云。年年我生是今日。今日我生事可知。满目桃花开笑口。宛然　地一声时。召大众。秪如父母未生已前一句作么生。卓拄杖云。委悉么。今朝二十五。

　　永嘉头陀山密印禅寺语录

　　本寺请主法幢上座。孔谦居士等请上堂。问。永嘉昔到曹溪寻师访道。雪窦今来密印为法求人。一句当阳。请师开演。师云。总在者里。进云。有一人已辞雪窦。不在雁宕途中。有一人既到头陀。不离乳峰室内。请道是什么人境界。师云。莫妄想。僧一喝。师便打。乃云。永嘉祖道场。法幢乃重建。宰护众檀临。山光映佛面。今日山僧来。普请看方便竖起拄杖云。大众见不见。见则便与么去。随处作主。遇缘即宗。当年本山真觉大师到曹溪时。振锡三下。卓然而立。遂一宿而返。今朝不妨有个同参。若不见。山僧大似劳而无功。不见云。宗师唱道。譬如沧溟上。客独泛兰舟。月渚烟波。随情放旷。欲抛香饵。为待长鲸。即今还有么。遂卓拄杖云。三千剑客分明在。那许庄周致太平。复卓拄杖。下座。

　　结制上堂。僧问。以大圆觉为伽蓝。个个全身在里许。为甚么又要结制。师云。为你不了。进云。无位真人长年不出户。因甚佛眼觑不见。师云。莫怪老僧好。问。古刹重兴才开炉鞴。秪如不受煆炼底人到来如何相接。师云。你是顽石。进云。无位真人现在。师便打。僧拟开口。师以拄杖擉退。乃云。暮春好天气。农种及时怍道人家活计叠足倚禅床。身心安居。平等本际以大圆觉为我伽蓝。凫胫自短。鹤胫自长。会则途中受用。未会作世谛商量。一喝。下座。

　　法通寺西寺请上堂。僧问。祖道重光。人天普集则不问。愿闻提唱永嘉歌。师云。问取真觉大师。进云。恁么则取不得。舍不得。不可得中只么得。师云。不是他语。乃云。夜来好雨点点不落别处。且道落在甚么处。若是识机。宜别休咎。眼亲手辨的闻着便知落处。一处透。处处透。一法通。法法通。若总是闻如不闻。见如不见的。老僧也没奈你何。遂按拄杖云。还会么。会则便会。切莫思量。思量难得。不见道黄帝失玄珠于赤水。使智索之而不得。使离朱索之而不得。使吃诟索之而不得。使罔象而得之。虽然。直饶罔象得之。好与三十拄杖。且道罔象过在甚么处。试辨看。

　　乐清诸山请上堂。佛祖家风。极是峭绝。要个具大信根。有大力量英俊衲僧堪为持论。所以古人道。夫为禅客。如出塞将军。你将得云门半片胡饼来。我便与半个须弥山。若不如是。敢称禅客。山僧则不然。你将得半觔胡饼来。我便与八两匾食。且道何故。喝一喝。下座。

　　上堂。举肃宗帝问忠国师云。和尚百年后所需何物。忠云。与老僧造个无缝塔。帝云。请师塔样。忠云。会么。帝云。不会。忠云。我有付法弟子耽源却谙此事。请诏问之。五祖师翁拈云。前面珍珠玛瑙。后面玛瑙珍珠。左边观音势至。右边普贤文殊。中间一道幡被风吹着道胡卢胡卢。师乃召大众云。驽马良骥。迟速不同。刀斧龙泉。利钝有异。山僧不惜眉毛。为汝下个注脚携拄杖下座。

　　瑞安永泉寺同平阳诸山请上堂。方才说戒。今又升座。佛法重重。休云话堕。堕不堕。谁解顾。不是目前法。亦非目前事。且道是个甚么。若也道得。三世诸佛。历代祖师性命尽属阇黎若也道不得。有口只堪吃饭。下座。

　　佛诞。王夔玉居士请上堂。一二三四。五六七八。受戒羯磨。虚空迸裂。惊起拄杖　跳擉着优波离尊者鼻孔。通身是血。屈屈释迦老子年年受恶水泼。且道是谁之过。喝一喝。

　　林文侯举雄请上堂。昨日浩浩地。今朝悄悄然。一般好时节。不必更寻玄。召大众云。不寻玄。也大奇。龙生金凤子。冲破碧琉璃。

　　解制上堂。不拘佛制今朝事。拄杖随拈岂大方。自怪一生无定力。从来熟处更难忘。下座。

　　娄东南广禅寺语录

　　李固山护法请上堂。老病只堪藏拙讷。深栖岩窦养。

　　衰残。业缘债负来相逼。特地携筇过杏山。众中有为老僧道得转身句者。不妨出众相见。僧问。法幢六建。祖道中兴得旨归根一句作么生指示。师云。银杏参天。乃云。古寺基荒久。门开楼阁新。大圆满觉者。自在大心人。所谓于一毫端现宝王刹。坐微尘里转大法轮。岂是小根浅智者所能构哉。不见世尊当时与贤于长者同行。以手指地云。此处宜建一梵刹。长者便于地上拈起一茎草遂插云。建梵刹已竟。看他长者与么作用。与么力量。与么智慧。与么容易。无他。只在当人自肯便了。今日太护法李固山同在筵众信还知得么。若知。无异无别。无彼无此。灵山一会。俨在目前。击拂子。下座。

　　上堂。僧问。如何是南广境。师云。石桥古寺。进云。如何是南广人。师云。高着眼。乃云。月朔月望。月圆月缺。一句全提。万机寝削。卓拄杖云。看看。掷下来也。咄。

　　上堂。仲冬严寒。滴水点冻。河下舟楫不通。岂易举动厨库。无米少柴。众禅和。休内讼。看他茅檐上鸱吻　跳上天。法堂前露柱欢喜齐道。道个甚么。不是一番寒彻骨。争得梅花扑鼻香。

　　嘱征清月西堂时值五十

历乱桃花候。清阳正是时。新新无上意。落落见真仪。触处从缘入。随机莫易施。道人行履事。珍重得相宜。

　　小参

　　冬夜小参。来朝十五又冬至。两序今晚请上堂。山僧赤手穷无物。一棒打来两垛墙所以道冬至月头卖被买牛。冬至月尾卖牛买被。衲僧鼻孔辽天。佛祖门风扫地。雪窦恁么举扬。也是欠钱遭罪。

　　除夜小参。腊月三十。万事都毕。更问如何若何。大似胡饼里讨汁竖拄杖面赤。不如语直。

　　晚参。举昔日龙门远祖道。汝等为我修造。我为汝说禅。我将金弹子换你们泥弹子。应庵祖云。若识得金弹子。便知泥弹子落处。若识得泥弹子。便知金弹子落处。师云。大众要识金弹子么。以拄杖右边卓云。者里是。要识泥弹子么。以拄杖左边卓云。者里是。还知么。直饶你知得透顶透底去。正好来担砖运木。何故。放过则不得。拈拄杖一时打散。

　　荐慈。请小参。天空云静。水碧山明岸柳莺啼。花飞古木。总是显发当人父母未生前一着满耳满眼。无处不是。未尝有一丝头为隔为碍皮下有血底闻恁么道。直下领取。灼见生本不生。死本不死。不生不死处。释迦老子着眼觑他不及。大悲千手提掇不起。当下坐断。一念无为。者里展过足来。向千圣顶　上行履。始有相应分。昔日夹山与定山同行。言话次。定山曰。生死中无佛即无生死。夹山曰。生死中有佛即不迷生死二人互相不肯。同上见大梅夹山举问未审二人见处。那个较亲。梅云。一亲一疏。夹山复问。那个亲。梅云。且去。明日来。明日夹山再上问。梅云。亲者不问。问者不亲。师云。大梅当日老婆太煞。不能斩断二人葛藤。以致夹山后来道。我当时在大梅失却一只眼先雪窦又云。毕竟不知当时换得一只眼。大众。秪如道失却一只眼。换得一只眼。同别在甚么处。若简点得出。也许你具一只眼。如简点不出。山僧为你下个注脚乃云。失却一只换一只。今朝恰是四月一。智禅荐母来设斋。一日钵盂两度湿。参。

　　小参。一度一年来。一度一年去。来去本无形。人自生虚计。虚计自不生。雪晴天地春。白云三片四片。远近徘徊晴烟东起西起。欲停不停。便恁么歇去。敢保犹未彻在。不见道动则形现。觉则冰生。不动不觉。死水里平沉。既动既觉。又未免伤锋犯手。到者里如何展演。

　　小参。大尽三十日。小尽二十九。今晚是除夕。面南看北斗。斗柄回春又首。大众二时粥饭。终不借他人之。▆

　　小参。举五祖住太平时上堂云。太平不会禅。一向外边走。腊月三十夜。赢得一张口。且道如何是太平日。自云。两片皮也不识。师云。五祖与么卖弄口皮即得。要是衲僧受用则未在。山僧不恁么。雪窦不会禅。一向家里坐。腊月三十夜。分明成话堕。扯索底扯索。抬木底抬木。谷应山鸣。声光辘辘。呵呵呵。夜深山寺暖烘烘。个个寮房一炉火。

　　小参。腊月三十夜。一年已尽头。看看正是结交头。不是冤家不聚头。无别头。火炉头。撞见傅大士。空手把锄头步行骑水牛。阿呵呵。只是寻常那一头。一喝。

　　除夜小参。僧问。烹露地白牛分岁。未审甚么人吃师云无面目人进云和尚吃得否师便打乃云大年三十夜。事事俱放下。只盏琉璃灯。圆明空里挂。唤侍者。快放下。且道放下后又作么生。召大众。请去做夜课。便下座。

　　小参。一年忽又终。光阴如电过。珍重参玄人。时中莫懒堕。懒堕若生心。废器成无补。佛法不关心。禅诵生冤祸处处好躲根勤吃不勤做逢人便扯皮那管傍观恶惭愧些子无鬼神背地吐老病忽临头手脚忙无措死去见阎老要把饭钱讨从头打算来尔将何抵倒铁棒打鬼骨沸汤请洗澡若痛不可当才想老僧道我今向汝言切莫打之绕直下自家看顶门日杲杲瞥尔肯承当更不可草草。

　　晚参寻常吃茶山僧未尝不说话今晚说话便唤是茶话茶话说话初无有二唯人妄计执着故有差殊所以寻常日用中。法法头头总是触途成滞。那里得自在去。大众不可道山僧寻常二六时内。并不为我们说佛说法。说禅说道。又不教我们参话头做工夫。如何若何。总拈一条拄杖是也打。不是也打。不喊便骂。要我们挑柴担米。运土搬砖。不顾我们通身汗雨。亲近善知识着甚要紧。今晚居士设茶供众。毕竟为我们说禅。道佛法奇言妙句。令我们有个会处解处。一夏以来诚不空过。若作与么见解。莫道吃他果子。便是水也消不得。不见德山道。我宗无语句。亦无一法与人么。山僧岂肯开着两片皮。鼓些粥饭气埋没汝等。涂汝汝等。轻欺汝等。然又不可道既无言句。又无一法。便无佛无祖。无因无果。无是无非。一向无将去者便是永嘉大师道底豁达空。拨因果。莽莽荡荡招殃祸。大可怖畏。又不可闻山僧与么道。便乃休去歇去。一念万年去。万年一念去。抱个死话头。等个会处。唤作黑山下鬼窟里。是守古墓底魂灵。直到驴年去未得究竟在。既然。毕竟如何向你们道。山僧者里也无毕竟。亦无无毕竟。若是个英灵汉子。与么不与么。才闲举着剔起便行。略较些子。不然。山僧再举个古人公案向你们听。昔日赵州和尚问一僧云。曾到此间么。僧云。曾到。州云吃茶去。又问一僧。曾到此间么。僧云。未曾到。州云吃茶去。院主便问。和尚为什么曾到吃茶去。未到亦吃茶去。州便唤院主。主应诺。州云吃茶去。你看他古人何等直截为人。人自不会。错过善知识。善知识何曾孤负汝来。遂击拂子云。还会么。山僧为汝颂出曾到吃茶去。未到吃茶去。院主自不会。却来讨钝置。如何是不钝置的。高声唤云。大众吃茶去。便起。

　　雪窦石奇禅师语录卷六(终)
嘉兴大藏经　雪窦石奇禅师语录


　　雪窦石奇禅师语录卷第七

　　嗣法门人行正等编录

　　机缘上

　　僧问。没奈何时如何。师云。山僧更没奈何。云。争奈目前何。师云。目前是甚么。云。推不向前。约不退后。师云。何不礼拜。僧礼拜师便打。

　　僧问。东山水上行意旨如何。师云吃茶不暇答话。云。毕竟如何。师以拄杖拄云。东山水上行。你为甚不行。直拄出方丈。

　　僧问。演唱宗乘。须具杀活纵夺。敢问如何是杀。师举右脚示之。如何是活。师举左脚示之。如何是纵。师亦以右脚示之。如何是夺。师复以左脚示之。僧拟进语。师喝。僧云。杀活纵夺已观拈出。孟春犹寒是何宗旨。师云。站过一边。僧云。即此一语。杀耶活耶。纵耶夺耶。师云。截断舌头。

　　问。特来呈旧面时如何。师云。多少大。僧喝。师云。再喝看。僧无语。师云。弄虚头汉。

　　问新岁已临。旧岁何往。师默然。云。不涉新旧。更请宣扬。师云。礼拜了退。云。新旧已蒙师指示。中兴古刹事如何。师云。来朝看取。

　　问某甲暂别和尚意旨如何。师云。快走。云。有人问雪窦佛法。如何秪对。师云。莫谤山僧。

　　问。如何是有佛处不得住。师便打。如何是无佛处急走过。师又打。有无都不着又如何。师即扯耳推出。

　　僧呈问头数则。求师答。师蓦头棒云。一齐为汝答去。居士问古人道。学道之人不识真。只为从前认识神。又道。看到无心处。凡心即佛心。既是凡心即佛心。何异识神。弟子有疑。师打云会么。士云。弟子知痛。师云。正是识神。士礼拜云。谢和尚指示。师云。见甚么道理。士云。无见。师拈杖云见么。士云见师云。自语相违汉又打。士云。弟子实体上苦道不出。师云。实在什么处。士拟议。师连打。

　　问。一口气不来。甚处安身立命。师云。鼻孔辽天。

　　问。古涧寒泉则不问。瞪目不见底时如何。师云。今日天雨。云。恁么饮则是。不饮则是。师云。且看脚下。

　　问。生死不了。求师开示。师云。唤什么作生死。云不晓得。师云。生死已了。

　　虚谷顾邑侯问。宗门事从何门得入。师云从无门入。士云。儒家必从读书门入。毕竟作么。师云。正如铜墙铁壁。士云那里是铜墙铁壁。师云。时刻在前。

　　问。和尚棒喝尝用么。师云。从来不曾。士云。古人青州布衫话我道唤白唤黄唤青都得么。师云。且识青底问。悟时即迷。迷时即悟作么会。师打云。者里会。云。会得后又如何。师云你作么会。僧拟议师又打。

　　问觌面相逢事作么生。师便打。僧云。恁么则触处迥然。纵横独露也。师云。两重公案。

　　僧参云。入门休问荣枯事。观着容颜便得知。师云且道山僧年多少。僧无语。师云。掠虚汉。

　　僧呈偈云。只要行人步不移。师云你是个死汉么云某甲只今是坐是立。师云。死汉。云。一对。师云。你连累老僧那。便打。

　　火头问。某甲特求开示。师比两手示之。云。不会。师云。问取灶门去。

　　问。古人道离心意识参。既是离心意识。参个甚么。师云。树上乌鸦叫云。也是龟昔上拔毛。师云。甚么道理。僧喝。师便打。

　　问。一念无思时如何。师云。死水里。僧喝。师云。喝那个。云。明月无私。师打云。正在死水。

　　问。长安虽闹。我国晏然。即今长安大闹如何。师云。老僧在者里受用么。云。独乐不若与众。师云。未可道我国晏然。

　　问。风从何起。师云。问从何来。

　　问。如何是诸佛实相。师云。十个指头五个长。僧云体用齐彰。师便打。

　　问。无地可立如何。师云。即今在什么处。

　　师命一僧做尊证。云。不敢。待有人尊证。弟子才好与人尊证。师云。你向来作么。僧一喝。师云。莫道无人尊证。僧云。不识好恶。师云。果然。

　　问如何是安居乐业一句。师云。今日天寒。云。向上还有事也无。师云。来日向汝道。

　　问终日穿衣吃饭。为甚学人不会。师云。争怪老僧。云。乞师说破。师云。穿衣吃饭。云。是谁聻师便打。

　　居士问。墙坍壁倒时如何。师云。好个消息。士云。放光动地。师云。光在甚处。士拟议。师便打。

　　居士问。世尊拈花。迦叶微笑。是甚么意旨。师竖起拂子士喝。师云。者一喝与山僧拂子是同是别。士拟议。师便喝。

　　问。弟子薪水道人特来问和尚禅。师云。山僧头痒无暇答话。礼拜云。谢和尚指教。师云。你见什么道理。云。只在头痒处。师便棒。

　　僧颂月落三更穿过市因缘呈师。师云。意旨如何。僧喝。师云。你喝月。喝三更。僧无语。师便打。

　　僧求开示。师云。你向在那里住。云徽州。几时到这边。云。去年十月。师便打。

　　问。从来工夫一时放下。请师别垂方便。师便打。云。不会。师云。会取去。

　　问彻骨彻髓时如何。师云。待彻向你道。

　　问。如何是学人住处。师便打。云。除者一棒。还有么。师云。除者一问。道看。僧喝。师又打。

　　居士问如何是北斗里藏身。师云。面南看取。士拟议。师便打。次日士礼拜。师云。北斗面南看作么生。士拟进语。师打一棒云。父母未生前。北斗面南看。分明在者里。不用别钻研。

　　僧求住。师云。没有你安身处。僧近前。瞬目视师。师云。作么。僧礼拜。师便打。

　　众入方丈。请小参。值师立次。却云。待坐了。为你们小参。众礼拜。师云。说什么小参。直是大参了。

　　僧参。师问。来做什么。云。亲近和尚佛法。师云。他没有佛法。云。将什么示人。师便打。云。岂不是佛法。师云。唤作佛法。入地狱如箭。

　　问。推倒须弥山。如何是向上一着师云。你顶门眼在么。僧拟议。师便打。

　　晚参。垂问云。天寒人寒。明什么边事。一僧云。应时及节。一云。寒时寒杀。一云。和尚不唧溜。师一齐喝出。

　　师问僧。那里来。云。天台。师云。石梁桥断也。僧拟议。师云。你不从天台来。

　　二僧参。师问。甚处来。云。金粟。师云。钱塘江被王总督把断。作么得过。云。渡海来。师云。海风作又如何。僧无语。师云。一齐淹杀。

　　晚参。众礼次。师云。玄沙道。因我得礼你。汝等作么会。侍者打师一下云。者里什么所在。说你说我。便行。师便打。众无语。次日。一僧入方丈云。昨晚和尚垂语。侍者何得无礼。大众前便打和尚。师即打趁。

　　问僧。一日行益多少饭。云。大众彀吃师云。你在大众数否。云。某甲日日饱。师云。饭袋子。

　　师落堂云。结制五日了。今晚要还老僧饭钱。一僧云。饭钱且置。昨夜马大师来也。师云。与你道甚么。僧一喝。归众。师云响则响当不得饭钱。又僧云某甲不曾吃饭还什么饭钱。师云。二时过堂作么。僧拟议。师便打。一僧云。某甲库藏里一物也无。将什么还饭钱。师云。如何是无一物底消息。僧拟议。师亦打。一僧出才礼拜。师打云。者一拜也当不得。便归方丈。僧随后入云。适才和尚一棒。意旨如何。师又打。僧云。费力不少。师连棒打出。

　　僧出山。师云。临行一句作么道。僧云。某甲着草鞋去也。师云。有人问雪窦如何秪待。你作么对。云。清茶淡饭。师云。也须呕却。

　　师入堂云。维那要老僧落堂警策。顾左右云。还用为你们警策么。拈棒一齐打退。

　　居士礼次。师云。日来消息何如。士拟开口。师一喝。士无语。师云。应是你喝。以杖拄出。

　　师搊一僧云。作么生。云。某甲打米。师云。即今聻。云。不间隔。师云。昨日事作么生。僧拟议。师便打。

　　僧参。师云。几时起程。云。六月。师云。一路有人与汝说禅来。云。那里见得。师云。者汉犹困在。

　　师落堂。一僧问。如何是学人自己师云。两眼对两眼。云。生死如何得了。师云。又是从头起。云。父母未生前聻师云。你且了取一头。一僧礼拜云。泥弹金弹则不问。如何是高超一句。师云。看取脚下。云。头头独尊去也。师云。何不礼拜。僧伫立。师便打。

　　问僧。那里来。云。龙池。师云。来做甚么。僧顿足。师云。向甚处去也。僧无语。师便打。

　　晚参。师问。长安甚闹。我国晏然。如何是晏然一句试道看。一僧礼拜而退。师云。儱侗。一僧云。某甲在者里。师云。未得晏然。一僧云者僧不会和尚意。便行。师云果然不会。

　　行者五人求命一师过法华经。师云。惟有一门而复狭小。寻得门着。即与汝过经。无语。一齐打出。

　　一僧礼拜起。绕一圆相。师云。你病么。云。不病。师云。为甚么头晕。拟议。师便打。

　　僧参。师问。那里来。云。十八涧。师云。乱走作么。云。不曾动一步。师云。争得到者里。僧绕一圆相。师云。大好不动步。云。和尚莫作此解。师云。你作么生。僧又绕一圆相师云虾跳不出斗。

　　一僧礼辞。师云。有问雪窦。如何秪待。向他道个甚么。僧无语。师云。老僧罪过。僧云。残羹馊饭。不劳拈出。师云。过去久矣。

　　问。不是心。不是佛。不是物。是个甚么。师劈口打云。不是心不是佛不是物。

　　问。古镜未磨时如何。师云。昨日阎总戎进山打仗去。你知么。云。某甲不管闲事。师便打。

　　师人堂。众礼拜。一僧云着贼也。师云。贼在甚处。僧喝。师打云。汝试说看。僧云。明日再商量。师复打。

　　僧问。无梦无想。如何是大用现前。师一喝。

　　问。一棒打破髑髅。如何安身立命。师打云。会么。云。脱体无依去也。师云。未是你放身命处。僧以指打一圆相。师云。兔子不离窠。

　　僧参云。久慕和尚。今日亲见。师云。那里得者消息。云。某甲自松江来。师云。老僧有甚可亲。云。不入虎穴。焉得虎子。师云。野狐精。

　　僧参送香仪。师云。更有也无。僧云。再加二十两。师云。将来看。僧以坐具一拂。师云。我不要假银子。僧无语。

　　晚参众礼拜侍立。师云。请归堂去。众走。师唤转来。众无顾者。师云。者一队汉。秪解恁么去。不解恁么来。

　　王念尼海宪于协府会斋次。问云。知有底人日用如何修行。师云。穿衣吃饭。士云。有时穿衣吃饭。没有时又且如何。师云。居士不妨疑着。

　　一僧看沩山水牯牛公案。至芭蕉托此相呈之处。指问一僧。是甚么道理。僧弹指云。者里会得。一串穿却僧云。未在。更道僧便掌。其僧不肯。白师。师云。他者一掌落在甚处。你却不肯。僧拟议。师掌之。遂唤前僧征云。芭蕉三圆相。你因甚打他一掌。僧作掀桌势。师云。乱做。连打三棒。复云。芭蕉为甚作三个圆相。你二人道看。他道得你与他忏悔。你道得他与你忏悔。若俱道不得。各请归堂。哭泣有分。一僧绕一圆相。一僧云。白云覆青山。师一齐叱出。至晚参。师举问一僧。适才者公案你如何理会。僧云。目前无和尚。此间无学人。师云。知你在鬼窟里作活计。僧礼拜。师云。似即似。是即未是。又问一僧。僧云。我王库内无如是刀。师云。老僧未肯点头在。

　　僧辞。师以拄杖划云。道得从汝去。僧将坐具一摵便行。师云。前面有人。大须仔细。

　　问已悟底人为甚当机暗昧。师云。连日阴雨。争得到来。进云。只如入林不动草。入水不动波。是甚么人境界。师云。路滑难行。进云。会不得。师一喝。僧拟议。师便打。

　　居士问。昔日盐官问侍者犀牛话者无对。古德代云。和尚年尊。别请人好。此意如何。师以拂子左右拂。

　　典座礼拜。师云。做多少馒头。云。五六百。师云。说一是一。说二是二。何得与么儱侗座无对。侍者云。和尚有一分。座云。侍者也有一分。师云。莫将官物当人情。拈出你自己底看。侍者打师一掌云。某甲却有。师叱退。

　　僧参。师问。那里来。云。雁宕。师云。讵那尊者在么。云。在。师云。做甚么。云。看水。师云。他年多少。云。天长地久。师云。恁么你未见在。僧云。即今亲见。师云。即今那里见。僧无语。师便打。

　　收饭僧入。师云。你今日为甚来迟。云草鞋断了。师云。还我磉来。僧喝。师云。我问你脚跟下事。乱喝作么。僧礼拜。师便打。

　　一僧问侍者。露柱怀胎。灯笼生子。不知是男是女。请商量看。侍竖起拳云。且道者个是男是女。僧云。放下着更道。侍与一掌。僧云。分明道看。侍又掌云。将谓别有僧亦掌师偶出。侍举似师。僧云和尚面前不好难为你师云你那里去了。僧云。者老汉未会末后句在。师云。如何是你末后句。僧竖起拳。师云。不是。还我末后句来。僧无语。师打趁之。

　　居士问。两条路不明。求和尚指示。师云。两条什么路。云。来去两条路。师云。来去止有一条。为甚么却有两条。云。不会。师便打。

　　僧呈偈。师云。看过了。你本分事作么生。僧云。适才吃粥来。师云。终日吃饭未曾咬着一粒米。你如何道僧拟议。师便打出。至晚。一僧代云。疑杀天下人。师云。你底事作么生。僧云。更要第二杓恶水么。师以手搊其鼻。僧礼拜云。求和尚印证师云。者死汉。

　　僧问。承师有言。秪要放下便休。请道放下个甚么。师以棒擉云。放不下。担取去。

　　僧参云。求和尚授记。师云。授记你明日死。云。某甲却晓得生死无常。师云。恁么则未便死在。

　　僧参。师云。雨淋淋地。因甚远来。云。和尚风高。师云。那里见得。云。树大招风。师云。莫眼花。

　　玄音参云。向失亲觐师云。说离又争得音礼拜。师云。汝自来。有人同来。云。自来。师云。何不寻个伴侣。云。用伴作么。师云。路险处如何过。云。种田人颇多。师云。也不放过你。玄无语。师云。且去。

　　师入堂。众竞出下喝。师云。喝则由汝喝。你道一喝不作一喝用。作什么用。一僧云。鹁鸠树上啼。意在麻园里。一僧云。床窄先卧。粥稀后坐。一僧云。唤作喝。入地狱如箭射。一僧云。老汉着甚么死急。先后下语凡三十余转。师云。可见你们一个个不知一喝底用处。大呵骂而出。随示一颂曰。一喝堂堂作用全。不作喝用力加鞭。衲僧直下知端的鹞子新罗过那边。

　　师拈古镜未磨因缘问尼惟极。汝作么会。极云。会即会。道不出。师云。果然会道不出。不会道不出。极云。教我道个甚么。师便一掌。极云。甜瓜彻蒂甜。苦瓢连根苦。师云。你又恁么去也。极礼拜。

　　僧参。师云。那里来。云。长老山。师云。长老在家么。云。在家。师云。在家作甚么。云。经行及坐卧。师云。为甚者样着忙僧拟议。师便打。僧喝。师又打。

　　海宪王念尼居士入山。问。昔日布袋和尚见人便道。看看。今时何故不学他。师云。且道德山棒。临济喝。雪峰辊毬。秘魔擎叉。与他存两样。无两样。士云。实处即是一般。师云。贫道即今棒居士。还领得么。士展两手云。不离者里。师云。不是。再道看。士拟进语。师笑。士起身云。小解去。师云。拟要脱身那。士云。唤作脱身即错。师以杖击云。正好吃棒。　问。佛与仙是同是别。师拈棒。士抵云。我是正问。师云。那里是邪。　问。今时还有逆行底菩萨么。师云。有。士云。作么生逆行。师云。早间放告。晚上比词。　问仙家性命。双修工夫也妙。师云。禅家只论见性。不论工夫。士云。见性总不离性命双修。师云。唤什么作性。士无语。师一喝。

　　僧参。师问。那里来。云。径山。师云。你因甚舍一取一。云。也要处处到。师云。者里是什么境界。僧拟议。师喝出。法幢上座早参。从左门入。师云。何不从中门入。幢云。若有个中。却成偏去。师云。只如老僧不在。礼拜即是。不礼拜即是。幢拟进语。师一喝。幢震惊。师拈棒便打幢拜起。师遽揖出。

　　晚参。众才集。师云。吾有一问。道不得底拂袖便去。道得受汝礼拜。众立定。师抚掌云。失利。失利。一僧便出。师云。教汝去便去。若教死。便死即得。一僧作礼。出云。念和尚年老。师云。你既答不得。亦不受你礼。

　　师入堂坐次。打幢藏主一棒云。作么生会。幢云。剜肉作疮。师云。只道得一半。幢云。者一半也不消得。师又打一棒云。且道是赏你罚你。幢云。总不与么。师连打两棒。便起身。

　　幢一日呈小影。请师题。师云。如何是你大影。幢拂袖出。师云。只许你一半。幢云。不受和尚谩。

　　师一日问幢。古人道。知是般事便休。上座唤什么作者事。幢云。尽力道不出。师摇头大笑。幢云。说似一物即不中。师叱云。更说道理那。

　　僧参云。自远趍风。请师一接。师示。你者双草鞋从那里来。僧拟进语。师劈口打。

　　师问一僧。从那里来。云。杭州。师云。钱塘江为你说甚么。无语。

　　普请挑土次。师问侍者。你挑几转。者放下土担。乂手立。师拈棒。者挑起便行。师云。到疑着他。归方丈。复问。适来公案未完。你还知么。者云。剑去久矣。师云。脚跟下事作么生。者云。今日热如昨日。师云。文殊是七佛之师。为甚出女子定不得。者云。惟人自肯乃方亲。师云。罔明是初地菩萨。为甚却出得。者云。到江吴地尽隔岸越山多。师云。未梦见在。者云。和尚疑则别参。师打一掌云。且道是赏你罚你。者云。是什么所在。说赏说罚。师复掌。者礼拜。师与一踏。

　　僧问。若不言前亲荐取。终身空自枉劳心。如何是言前底旨。师搊僧鼻云。会么。无语。师便掌。

　　居士问。凤鸣天下瑞时如何。师云。道什么。士复举。师一喝。士亦喝。师云。你一喝。我一喝。是同是别。士又喝。师云。一喝分宾主。你者两喝那是宾。那是主。士云。者里说什么宾主。师便打。士云。盲加瞎棒。师直打出方丈。

　　雪窦石奇禅师语录卷七(终)
嘉兴大藏经　雪窦石奇禅师语录


　　雪窦石奇禅师语录卷第八

　　嗣法门人行正等编录

　　　　机缘下

　　僧石琴参。师云。你是石琴。作么弹。僧云。请和尚弹。师便打。

　　僧问。九旬禁足。犹如划地为牢。个中消息。请师分付。师云。今日风头太冷。

　　问。某甲四大本空。五蕴非有。和尚向什么处行棒。师云。还我鼻孔来。僧拟议。师便打。

　　僧问。唤作棒。入地狱如箭。必定唤作什么。师打云。唤作什么。

　　问。亡僧迁化。向甚处去了。师云。在你脚跟下。

　　僧问。涅槃心易晓。差别智难明。请问和尚。如何是差别智。师云。一念不生全体现。六根才动被云遮。云二俱不涉。师便打。

　　僧问。学人欲借一问。得么。师云。山僧答汝了也。僧无语。师便打。

　　僧问。一念未生时如何。师云。瞎。云。生后如何。师云。瞎瞎。

　　众礼拜次。师云。今日好大风。维那云。是。师云。看好殿里佛。莫教吹去。众无语。师云。总是泥塑木雕底。也不妨得。维那转身。众随散。师笑云。只消一句。

　　僧礼拜。以坐具架肩云。适才和尚问本分事。某甲坐具答和尚去也。师云。恁么则不本分也。僧拂坐具云。大众证明。师便打。云。请和尚高着眼。师直打出。

　　师举僧问赵州。狗子还有佛性也无。州云。无。你诸人看赵州答个无字。是甚么道理。众下语皆不契。维那云。某有一转语。师云。鹞子过新罗。

　　一居士问。看世间事。俱是假底。不如出家。还得么。师云。出家亦是假底。士云。只苦跳不出。师云。既知是假。用跳作么。

　　师问僧。那里来。云。云南来。师云。远远到者里做什么。云。亲近和尚。师云。将甚么物来亲近云。一物也无。师竖拂子云。你那里还有者个么。云。有。师打云。妄语汉。又道一物也无。

　　晚参次。师亟唤一僧入。僧应云。待某甲着了衣服来。师云。要脱得干净始得。僧入礼拜。师云。礼拜底是谁。云。是某甲。师云。还信得及么。无语。师云。去。

　　晚参。师云。我今生没色力。讨了许多便宜。来生好做头牛。拖犁拽耙去。园头云。我尝于此切。师云。又是一头。云。和尚来生做牛。今生做个甚么。师云。你明日多挑些肥去浇菜。

　　晚参。师问园头。古人道。钟楼上唱赞。床脚下种菜。是何意旨。一僧云。今日大有人丧身失命。师云。在床脚下。钟楼上。僧无语。师便打。

　　正侍者趍入。呈偈云。某甲有个省处。师云。你寒热病不曾好。侍便打师一掌。师云。你见个什么道理。侍以脚打地云。者里还有个甚么。师云。老僧未肯点头在。拈棒连打。侍向前拍桌云。和尚今日瞒不得某甲。师云。再去打两日寒热来。侍云。且喜平帖帖地便出。

　　师因厨下板响。云。好个消息。一僧云。和尚拖人落水作么。师云。争怪得。

　　居士参。师问。路上辛苦么。士云。上下四维在脚下。不曾行路见崎岖。师云。争免得东抛西掷。士拟议。师喝。师问正侍者。古人道。寒时寒杀阇黎。热时热杀阇黎。你试道看。侍云。寒时繇他寒。热时繇他热。

　　邑侯施清城入山。问师。某不曾具得大乘根器。乞善知识指示一渐门。师云。山僧一条拄杖。问着便打。不晓拗直作曲。云。政事边劳心劳形。总晓得猛省。未有了手分。师云。猛省个甚么。云。钟鸣漏尽底时节不堪着想。向者里做工夫去得么。师云。者里唤什么作工夫。云。善恶两途。摆在面前。如何趍向得恰好。师竖拂子云。但向者里会恰好。云。睡梦时者点光明在那里。师云。睡梦且置。即今底在甚么处云。要睡眠时如何消遣。师云。睡即消遣。云。悟后毕竟作佛作什么。师云。莫妄想。云。佛家规矩严肃。不似儒门放逸。师云。莫分别好。

　　师赴雪窦清城施邑侯邀。师入署中。道话次。问云。达磨初来。还有者般方便么。师举茶瓯云。请茶。

　　仙邑龚台峨广文问。修行解脱。毕竟是林下无累。师云。即今两眼对两眼。累个甚么。

　　解居士问摄心工夫。师云。如何是心。云。无处下手。师云。无处下手。你又作么摄。云。声色之中欲透身。师即以手拍桌云。者是声。你向者里透看。士拟议。师便喝。士又欲开口。师蓦头打云。还要妄想。

　　僧问。无所从来。亦无所去。是什么人。师劈面掌云。是什么人。僧拟议。师又掌。

　　余孔谦居士侍立次。师竖起拳头。士不顾。师云。如何说。士云没有说。便礼拜云。今日为师称寿也。高唱无强一曲归。师云。与你没交涉适一僧出礼拜师一喝士云。免和尚趁出。便行。

　　僧参云。闻和尚久不在家。故来迟。师云。即今也不在。僧无语。师云。杓卜听虚声。

　　耿兵宪玉齐居士叙话次。师云。居士见得善知识多了。本分一著相应也未。士云。要自家亲到。师云。如何是亲到底消息。士云。正要求和尚指示。师云。未举步时就该三十棒。　次日。居士呈偈。师接云。只者个还别有。士礼拜。师阅毕。云。说底不道不是。秪是未在。士拟进语。师以手掩其口。

　　问僧。那里来。云。宁城。师云。城中米价若何。云。无人酬价。师云。你吃底是甚么。云。和尚话头也不识。师打一棒云。且道是赏你罚你。僧拟议。师以杖拄出。

　　僧参。师云何来云。天童。师云。天童和尚好么。云。好。师云。闻得近日又落了几个牙齿。云。一个。师云。是那一个。僧竖起指头。师云。不是。僧喝。师云。你喝那个。僧云。喝和尚。师痛打一顿。

　　挑土次。一僧扁担脱。师云。好个消息。一僧云。是甚么消息。师云。不是知音不与谈。

　　师入堂。拈拄杖问公唯书记。者个唤作甚么。唯云。不可更唤作拄杖子。师云。毕竟唤作什么。唯一喝。师云。者一喝。喝阿谁。唯云。和尚自定当。师打一棒云。试道一句看。唯无语。师打云。少一棒不得。

　　师入堂。垂问次。公唯出礼拜。师打一棒便出堂。唯随入方丈作礼。师云。还记得老僧答话么。唯云。谢和尚慈悲。师云。你道他答个什么。唯无对。师云。请归堂。

　　晚参次。公唯问。昨日蒙和尚未开口处答某甲。今日请和尚开口处不答某甲。师云。你即今在什么所在。说恁么话。唯云。贫恨一身多。便出。师云。好与三十棒。一日。公唯呈偈颂。师接住。竖起拳云。还颂得者个么。唯云。道过了。师云。者个却是日前的。唯云。切忌道着因僧问话次。师问韩仁甫居士。你底圆光作么生士以指画圆相。师云。不是。士顿足。师云。除了顿足竖拳。道一句看。士拟议。师便打。士礼拜。师云。昔日二祖三拜得髓。汝皮也不得。士云。一总不要。师云。礼拜底事又作么生。士无语。师云。请去。

　　僧睡虎参。师云。还解哮吼么。僧云。老和尚须照顾眉毛。师云。死底有什么用处。僧云。和尚前不敢造次师云。过去久矣。僧云。某甲罪过。师云。知过即得。僧云。是。师大笑。

　　师落堂。公唯出云。某甲正瞌睡。和尚落堂来作么师云。即今醒也未。唯竖拳。师云。不是。唯拟议。师打云。还未醒在。师打知藏一棒云。者是赏你罚你。藏礼拜云。起动和尚。师又打云。毕竟作么生。藏云。犹嫌少在。师连打云。果然。问悦众。你前日一棒作么生。悦便喝。师云。再喝喝看。悦又喝。师打云。乱喝。悦又喝。师云。三喝四喝后。作么生道。悦云。千喝万喝。总是者喝。师云。你是个没转智底汉。连棒打退。顾书记云。你作么生。记云。孟冬严寒。请和尚珍重。师云。老僧珍重。你毕竟作么生道。记推倒烛架便去。师云。乱做直打出堂。

　　僧参。问。多年摸取一件布衫。特请和尚安领。师云。快须脱却。

　　徐圣基问。昔日僧问赵州。万法归一。一归何处。州云。我青州做领布衫。重七斤。意旨如何。师指手炉云。者个二钱半银子买。

　　师削草次。适众请升座。蓦竖钁云。担取去绍藏主一喝。师掷下钁头。绍云。只好住山。师云。未梦见在。绍云。和尚不得压良为贱。师云。韩卢逐块。绍云。放过和尚。师云。十二刻。众礼拜出。

　　居士参问。不是心。不是佛。语未竟。师便喝。士礼拜。师便打。

　　师至京口。维扬兵宪杜子濂请相会。人事毕。杜问。老和尚雪窦真实风光指点一二。师云。若论真实风光。老僧无开口处。杜云。此间金山与雪窦是同是别。师指云。请自看。杜云。还是雪窦好。师云。中流砥柱也少他不得。杜怡然。师蓦竖扇子云。唤作什么。杜云。扇子。师复竖拳云。唤作什么。杜云。扇子。师云。错。杜云。老和尚又作么生。师便喝。临别。杜以赠院僧偈请看。师目之。打云。居士也须吃三十棒。杜云。当得当得。师笑。且行。杜云。另日还要亲到鹤林。师云。不得忘却。杜唯唯。杜过访。茶次。问云。弟子有两种事与老和尚落草。得么。师云。有甚事。杜云。二六时中作么生管带。师云。遇茶吃茶。遇饭吃饭。杜云。三十日到又作么生。师云。明日是初一。

　　又问。昔维摩有病。十二菩萨俱来问疾。请问老和尚。毕竟是有病无病。师举起藕云。者藕我极喜吃如今牙齿不济。不喜他了。杜云。通身庆快。

　　僧参问。久向和尚。如何是为人句。师云。你什么处闻得。僧云。大善知识因甚借学人鼻孔出气。师云。从来有些子。

　　代语

　　法幢藏主答径山费和尚五问。呈师。复请师答。师援笔答之。

　　问。如水无筋。因甚长流不断。

　　师答。▆为和尚高鉴如此。

　　问。鹏搏峰与雁凫峰相交。且道说个甚么。

　　师答。不妨疑着。

　　问。佛祖公案如空中纸鹞。向什么处收取索头。

　　师答。便与么去。

　　问。望江亭垂机。且道谁是知音。

　　师答。紧峭草鞋。

　　问。大冶飘风。未审作何形色。

　　师答。瞎。又云。好与三十棒。

　　学人呈五问。请代语。

　　昔有官人入镇州天王院。睹神像。因问院主。此是何功德。曰。护国天王。曰。秪护此国遍护余国。曰。在秦为秦。在楚为楚。曰。腊月二十九日打破镇州城。天王向什么处去。院主无对。

　　师代云。当面不识。

　　昔有僧与童子上经了。令持经着函内。童子曰。某甲念底着向那里。无对。

　　师代云。好个伶俐童子。

　　昔有僧到曹溪守衣钵。僧提起衣曰。此是大庾岭头提不起底。曰。为什么在上座手里。无对。

　　师代云。得来全不费工夫。

　　泗洲塔头侍者及时锁门。有人问。既是三界大师。为什么被弟子锁无对。

　　师代云。怜儿不觉丑。

　　南泉至庄所。庄主预备迎奉。泉曰。老僧居常出入。不与人知。何得排办如此。主曰。昨夜土地报道。和尚今日来。泉曰。王老师修行无力。被鬼神觑见。侍者便问。和尚是善知识。为甚被鬼神觑见。泉曰。土地前更着一分斋。

　　师别云。你还见老僧么。

　　谢时协居士以十问答语呈师。众禅人请师代答。

　　问。天地同根。万物一体。为甚又有性相分别。

　　师云。错。

　　问。人人本来是佛。为甚又有四生六道。

　　师云。一任承当。

　　问。悟后底人又云修证即不无。染污即不得。如何是不染污底。

　　师云。汝是念言语汉。

　　问。天下善知识。觉后牧牛行。不知还有休息也无。

　　师云。不妨再问来。

　　问。儒书道。智者过之。愚者不及。如何是智愚不二处。

　　师云。领取者问。

　　问。致中和。天地位。万物育。如何是中和之处。

　　师云。针锥不入。

　　问。易云。体用一源。显微无间。不知如何理会。

　　师云。拄杖子在老僧手里。

　　问。道云。玄牝之门天地根。不知何者是玄。

　　师云。踏着秤锤硬似铁。

　　问。古人未出方丈。为甚庄上吃油糍。

　　师云。咬嚼几时来。

　　问。文殊是七佛之师。为甚出女子定不得。

　　师云。好与三十棒。

　　雪窦石奇禅师语录卷八(终)
嘉兴大藏经　雪窦石奇禅师语录


　　雪窦石奇禅师语录卷第九

　　嗣法门人行正等编录

　　法语上

　　示无似禅人

　　承汝檀越谢居士远惠信物斋仪等。要山僧上堂。汝不知山僧通身是病。调养犹自不暇。更有何法可说。何堂可上。山僧纵为汝说得而汝与檀越又在永嘉。相去二百里许。又何能得闻。虽然。汝还知世尊不说说。迦叶不闻闻么。既世尊不说说。迦叶不闻闻。则山僧无说是为真说。汝与檀越无闻是为真闻。既无说是真说。无闻是真闻。则山僧说法已竟。而汝与檀越闻法亦竟。山僧恁么说。汝还信得及么。若信得及。非唯汝檀越父母得度脱。直见尽大地人无一不度脱者。亦见同一寿命。同一体用。正续绵绵。曾无间断。三世诸佛亦如此。历代祖师亦如此。天下老和尚亦如此。山僧亦如此。汝亦如此。檀越亦如此。檀越父母亦如此。既皆如此。都卢是个大解脱门。岂更有能说所说。有生可度。有寿可延。有嗣可祈哉。

　　复沈初引居士

　　居士既云。见三千大千无在用药。无在非药。茎草可示。信手可拈。又道。欲到山来。要山僧证汝父母未生前本来面目。并乞我拄杖。何自语相违之甚也。古人云。参须实参。悟须实悟始得。不然成大妄语。宁不为惧。此复。

　　复静渊法主

　　屡承佳贶。感怍何如。适令孙嘱以荐母事。一如来谕。但云要山僧垂慈一喝。令者婆得三日耳聋去。恐喝则喝矣。渠若作喝会。未必真耳聋也。莫若为他捩转鼻孔。向无鼻孔处出气。

　　　　　　又

　　病朽何福。承老法师费念。山中大众端受供养。谢何可当。谕云。其个中事。对面千里。良可叹也。若论个事。不隔一毫。何叹之有。即此对面而言千里者。何自谦也。岂不见古人云。君子千里同风乎。次偈奉答。个事初无晦。分明反着疑。重关君自隔。棒喝我何奇。千里同风句。今将觌面期。援毫聊奉答。青目即当机。

　　答念慈老宿

　　来谕云。某际此桑榆末照。欲得力一句。还望大师不吝慈悲者。若论得力。则一句也无。若有一句一字碍于胸中则非得力也。

　　复黎太冲居士

　　得手教有如觌面之喜又远承信仪及供何过殷也来谕云不曾决了。因循世法中。无怪触途荆棘。横来挂人。终未知处。此得有佛法分否。山僧谓离却世法。并无佛法。若离却世法。别求佛法。何异斩头觅活。离水求冰耶。只于二六时中。动静施为。应缘接物。料理家务。无时不到。无事不然。自不觉故耳。正所谓日用而不知也。果能直下觉得了。信得及去。一觉永觉。一信承信。则火里莲花时时显艳。自然贴贴地。信手拈。信口道。信脚下。要来便来。要去便去。那见有佛法世法。了与不了。荆林拄人哉。虽然。山僧亦是寐语。此复。

　　示沈初引居士

　　四事供养。助道因缘。吾出家人所不可阙。初引居士心有余力不足。惟以医药为供。匍匐于祈寒溽暑中。手到病除。鲜有不验。虽然。更有一种病。一味药。犹未识在。且道是甚么病。甚么药。要识病么。古人云。我有一病。非世所医。又马大师一日院主问云。近日尊候如何。师云。日面佛。月面佛。者是要识药么。昔日文殊命善财采药曰。是药者采将来。善财遍观大地。无不是药。却来白云。无有不是药者。文殊曰。是药者采将来。善财遂于地上拈一茎草。度与文殊。文殊接得。呈示众曰。此药亦能杀人。亦能活人。试问初引。曾识得非世所医的病么。还识得日面佛。月面佛的落处么并识得文殊示众。能杀人亦能活人的药么。忽然看彻。直教通身是病。通身是药。信手拈来。要用便用。那时杀也在你。活也在你。洒洒落落。利己利人。无施不可。经云。诸供养中。法供养最。不然。自己一场热病到来。要且如何下手。所谓业茫茫。无本可据。至嘱至嘱。

　　示自如禅人

　　上人既号自如。有何不如。更要山僧开示。若要山僧开示。则自如不自如了也。释迦老子云。如我按指。海印发光。汝暂举心。尘劳先起。金刚经云。应如是住。如是降伏其心。夫既如是。则上人分上不少一法。不多一法。既不见多一法。又不见少一法。则上人全体自如。岂待山僧问示。虽然。也须亲证到者个田地始得。古人云。参禅一着了要敌生死。不是说了便休。昔僧问赵州和尚。万法归一。一归何处。州云。我在青州做领布衫。重七斤。上人作么生会。如不会。直须竖起脊梁。剔起眉毛。咬定牙关。仔细看他是个什么道理。看来看去。一朝忽然看彻。则全是上人自受用三昧个里觅些子。如也不可得。是也不可得。不如也不可得。不是也不可得。如是不如是总不可得。不可得亦不可得。如是向者里翻个身来。便唤作如亦得。是亦得。不如亦得。不是亦得。如是唤作不如是亦得。不如是唤作如是亦得。乃至一切皆得。者便是真自如也。然虽如是。上人莫见山僧如是说。便作如是之见。

　　示吴道人

　　尊翁敬溪居士来云。道人因病。痛念生死。倘到无著落处。没个把柄。如何是好。要与山僧讨个把柄。分明指示个着落处。山僧别无指示。即此没把柄便是把柄。无著落处正好着落。不见古人云。我宗无语句。亦无一法与人。道人若信得及。直下担当。莫容拟议。不见有圣。不见有凡。不见有生灭。不见有去来。乃至一切是非人我等相俱不可得。如是则世间出世间一切法皆在于我矣。若生死时到。便与么去。佛国也在我。魔宫也在我。天堂也在我。地狱也在我。乃至驴胎马腹。总不由人。如或不然。且看个父母未生前。自己一段历历明明底。能言能语。能见能闻底在什么处安身立命。行也看。坐也看。茶里也看。饭里也看。中间不容间断。看来看去。看到无所看处。没滋味处。清寥寥。白滴滴。进前又不得。退后又不得。提又提不得。放又放不得。心头热闷闷时。切记者里不得放过。乃到家消息近也。如蓦忽一时看彻。咄。眉毛不离眼上。那时始信我语不诬矣。

　　示绝学禅人

　　从上来事。古人指示于人。不妨直截省要。初无纤毫隐晦。秪如永嘉大师道。绝学无为闲道人。不除妄想不求真。无明实性即佛性。幻化空身即法身。如此说话。何等分明。直要令人洞明本地风光。与他佛祖把手共行。同一受用而已。虽然。也不甚容易。须是个人始得。看他长庆和尚参雪峰玄沙。往来三十余年。后至一日卷帘次。忽然大悟云。也大差。也大差。卷起帘来见天下。有人问我解何宗。拈起拂子劈口打。又灵云大师道。三十年来寻剑客。几回叶落又抽枝。自从一见桃花后。直至如今更不疑。此二老岂不是大根器。大力量。大丈夫。不能彻证彻悟。终不肯草草取次承当。盖为他最初发心行脚。立志与人不同。其不取者愈大。则其所办者愈远。近者宗门淡泊名器。滥觞遍界。狂禅尽是魔家眷属出世。为善知识者殊。不本其实。一味好门庭热闹。尚名言妙句。四六文章。穿凿公案。为深密玄妙以诱初学。一等不识好恶汉。寻香逐臭。依草附木。一见便通身痒飕飕地。正投其所好。不觉不知。师资契合。如胶似漆。甚至串习新奇语句。然后出众一问一答。以为机锋妙捷。取胜俗眼。不顾识者掩鼻。如此为参学究竟。真可怜怋。若是个有血气汉子。实为生死不了。发心行脚者。岂肯入他群队。作者野狐种草耶。绝学上人颇追古风。直有丈夫气概。遍参海内知识既有年矣。秪不肯自欺。去冬到我关前。以道义相从。时被病魔缠扰。然穷究之心初未稍倦。若不到大彻大悟。岂肯小小便休。诚不虚行脚也。兹者秋风乍冷。复别南行。脚底脚头。善为道路。若要易会。只消歇却驰求心来。莫自作。虽秪向二六时中孜孜不息。看个圆悟禅师道。熏风自南来。殿阁生微凉。是个甚么道理。又切忌作道理会。看来看去。冷地一朝豁然。漆桶子破。便见从前一切祭鬼神闲家具。佛病法病。身病毛病。一时瓦解冰消矣。到此田地。尽大地人性命总被上人一条断贯索穿却了也。更无一个走漏。岂不是大丈夫汉。成大丈夫事。虽然。更须知有玄沙道底始得。

　　示周瑞亭居士摹像

　　古人云。参禅一着子要敌生死。不是说了便休者。而今多少人摹得个影子边事。忻忻自足。便为千了百当。不肯用力参究。诚为可惜。瑞亭居士临我天童老人小像。十分克肖。凡见无不礼拜。欢喜赞叹。虽然亦摹得个影子。若是我老人真面目。居士须自亲见一回。

　　示孙绍云居士

　　绍云居士参禅有个领处。见有一等实为生死发心。欲修行者。多受一种外道邪魔荼毒。便不肯真参实悟为究竟。秪认个识神。穿衣吃饭。行住坐卧底。叫做本来人。无说无言。便是西来大意。诚可怜悯。兹因山僧南行。特持纸来。乞留法语。以为彼诚。若欲究明者段大事。必须发大心。具大力。截断尘缘参究去。不计岁月。忽然彻证。则知生死皆如梦幻。于一切境上如行云流水。总无住着。无住着亦不住着。到得如此。方可说前恁么话。不然是大愚痴人。徒自取戾。古人云。学道之人不识真。只为从前认识神。无量劫来生死本。痴人唤作本来人者是也。居士以为何如。

　　示李籀史居士

　　经云佛为一大事因缘故出现于世既谓之一大事因缘岂可容易哉。古德云。须是恁么人。承当得恁么事。居士于正月间同数君子到贫道关前。贫道一见。虽未言及个事。便识得居士不是寻常者辈。及八月间再会时。果一言之下。打失鼻孔。便信得此段因缘。及非积劫多生。亲近善知识熏习得般若。因深缘熟。安得如是。但未得尽底掀翻耳。是时贫道私喜。自许为具眼者矣。次复见居士根性太利。聪明太甚便要将古人公案得一时尽会去殊不知起念要会脚跟下错过多少了也。要知个事。甚不如此。但知作佛。何愁佛不解语。居士既信得此段大事因缘。及请直下歇却驰求心。即向信得及处。看个女子出定因缘。是甚么道理。切忌向意根下卜度。将心意识凑泊。急于要会。亦不得忘怀。置在无事甲里。务要缓急得中。真实践履。久久看去。得一念相应则古人机缘不假丝毫作意自然与他相符合不会而自会矣。日用应缘处亦自然。头头上明。物物上显。到恁么时。则不见有世间出世间。大事小事因缘。亦不见有一切是非人我等相。全体是个李籀史。直下不疑佛。不疑祖。不疑生。不疑死。然后推己之余。化彼同类。亦不是外事。切不得使聪明。就要会便解道初。不是文殊不及罔明亦非罔明胜是文殊。而杓柄总在女子手里。若作恁么会。则辜负先圣不少。而今禅和家才入丛林。要参禅者。尽作者般见解。既然如此。阿谁不会。又何必古今知识尽将者则机缘拈提为最难透者。不见道末后一句始到牢关。绝后再苏欺君不得。斯言岂欺吾哉。往往见居士们学道尽向不意中得个入头处。便向有意中打失了。腊月三十日到来返道佛法无灵验。今居士担当个事惟恐得处太易。伶俐太过。便不以修行为念。把本参话头一总置之脑后。将现行业识以为究竟。拨因果以为解脱。令傍观者不信有此段大事因缘。非惟于己无益。抑且法门有罪。者一着子得易守难。且不可忽。须是头正尾正始得。忝为道契。不觉葛藤如许。

　　复单士华居士

　　来谕居士自呈自断一一分明。山僧更复何言。虽然是居士解到如此。实未证得。要证得即在无功用处。无下手处。直下担荷。直下透彻。则声前句后。明与不明。古人机缘了与不了。乃至大悟小悟。皆为剩语。

　　与黎太冲居士

　　前谕从亲侍数年。亦晓佛法世法无二无别。既晓佛法世法无二无别如何又道恐在家人认着斯语儱侗过日。以致自家终不安稳云云。余道居士正病在晓得向无二无别处作伎作俩。所以生死根株不能斩绝。恁么唤作家亲作祟。难救之症也。既晓得佛法世法无二无别。何得更起第二念。即向无二无别处一刀两段。直下彻证。便与庞居士日用事无别。惟吾自偶谐同一无二无别又与法华经所云。治世语言资生事业。与实相不相违背。同一无二无别。所以前来书云果然一觉永觉。一信永信。则火里莲花时时显现。那见有佛法世法了与不了。十分为居士道破了也。犹不瞥耶。今不得已。把个古人底应验灵符举示居士。僧问赵州。狗子有佛性也无。州云无。且道赵州为甚道无。不许起第二念穿凿。直下看是个什么道理。又不得作道理会。二六时中猛省看去。忽然看破。即此无字是断命根底刀子。便晓得佛法世法果然无二无别。者是古人应验灵符。切不可忽。

　　与王绍箕居士

　　信音久无矣。暮年操履何如。初番看居士偈见地。不脱坐在一色边。所以复居士书。举僧问古德。万里不挂片云时如何。德云青天也。须吃棒。上春二月寄我手扎。谓两次法语遥颁佥云大法弟子拜阅。托开两手。喷地一声。若有法是诳师。虽然。犹恐居士坐在者里。不能转身吐气。我有三十棒寄打。居士且道是赏是罚。如简点不出。春风天朗过我雪窦亲吃。如何。

　　示半字

　　来问祖师西来。秪觅个不受惑底人。为甚神光三拜依位而立。便肯粉骨碎身去。向汝道知恩方解报恩。若识得神光三拜依位而立自然无惑亦肯粉骨碎身礼拜山僧有分。信夫。掩关普宁而实不离贫道炉鞴也。外白纸一幅求开示。即恁么还上人。

　　与仙居邑侯施清城居士

　　睽隔许久。每以道履为念。兹闻清胜慰心多矣。但前所云。僧问赵州狗子还有佛性也无。州云无。即者无字能透脱也未。古德云不得向无字上作活计。不许向意根下卜度。不许向开口动舌处承当。狗子还有佛性也无。无门下但即如此究竟。久之日用应缘处。觉得渐渐省力。者便是得力处。此处不可放过。一念疑情忽破乃到家受用也。世界骚然当事者多所分忧。所贵者一着子有个下落。则古所谓长安虽闹。吾国晏然耳。

　　复邑侯虚谷顾公

　　备食明惠开慰多矣。所谕顽钝下根登之觉路。何过谦耶。正不知应身末世以王事之靡盐入坭入水。即门下无动无为泽及苍生时也。余惟慈照。

　　复徐孝伯居士

　　来谕云尚未知入径。但持此心。刻刻不忘或有出路。只要直下识得自心。便无入而不自得。亦无凡无圣。绝死绝生。入径出路向甚么处着。者事初无期限。所贵大丈夫汉直下一刀两段。不涉程途耳。如言下瞥然。即亲面贫道。

　　复屠祯伯居士

　　接来谕并偈云云。山僧不信有是事。既谓万缘本空一法不有。觌体解脱矣。何更求解脱。即真空尚不可得。而又有顽空为障。乃至种种惑谬来。总是居士妄想意解为然耳。果见万缘本空一法不有。即直下证去。下手去。加功去。舍此则无别参证。无别下手无别加功。直饶证得。来见山僧。正好吃棒。且道为甚如此。参。

　　跋楚文上人血书华严经

　　者一部佛华经。人人本自具足。不待书写。文彩自彰。楚上人得得刺血书之。不似好肉上剜疮乎。然受持读诵固是少他不得。如一向只见血墨。即被伊换却眼睛。

　　复黄文公居士

　　来谕云心如异类。恐未能领棒喝者。是何言与我道。三十棒居士吃过久矣。只因自己不荐棒头落处。所以有同有异。有圣有狂。又唤棒是棒喝是喝。自生畏难耳。殊不知我王库内无如是刀。只要向一念未生前识得棒头落处。则一切是非同异圣狂关头冰消瓦解。又拟向何处闭关耶。大慧云未悟时意识纷飞。悟了时方帖帖地。直饶居士到与么地。正好与汝三十棒。且道何故。

　　复吴汤日护法

　　接手诏并垂嘉惠知指日旋旆。以不得晤谢为惜。只可遥对慧胜崖头。神接维摩居士而已。承欲以鄙语为本分事究竟。古德云君但随缘得似空。飞沙走石不乖空。但于事上通无事。见色闻声不用聋。此即贫衲所谓无贪着。则身不待跳。而迥超三界。无厌离则迹不必灭。而随处自在之旨。居士便蓦提得去。一念相应。则自勘自验。终不借他人鼻孔出气。日用现行便如大火聚。一切物近傍不得。如太虚空。一切物栖泊不得。于逆顺境界不着照了。自然无喜无忧。所谓一种平怀泯然自尽是也。自家分上既有如此受用。不妨兴慈运悲。利益一切。山河大地草木丛林。无一不是清净妙觉之场。男女老少智愚贤不肖。无一不在一体等观之域。直得洒洒落落。诸恶不作。众善奉行。然据本而论。即使修一切善。不知善是何物。而况云不善之事。昔日世尊四十九年说法。不为别事。只为众生迷背已久。直指心源令其归家乐业递代宗匠示一机一境一挨一拶。正是言言见谛。句句超宗。说也说你自己有的。教你行也行你自己有的。不曾别有甚么法教人去学。教人去行持。然则贫衲今日又焉可有别法相为哉。李都尉云参禅须是铁汉。着手心头便判。直趍无上菩提。一切是非莫管。居士须是恁么始得。切莫以贫衲所言作道理解会。忉忉露布实以为罪。

　　跋金刚决疑卷后

　　憨山大师道。重天下其著述浩多。所以墙岸法门醒迪述背者非一而足。古所称高僧中之雄者不是过尔。金刚经有决疑之诠也。亦既盛行于世胡子晋公普卿昆弟。别欲刻行者。为其先君若木居士未▆之年笃信是经。盖先君之手迹存焉。当乙酉兵火胡子怀藏佩服于颠沛流离之际。卒能全其身以广父之善。可谓佛法无灵验乎。

　　示吴我因居士

　　夏初简问居士工夫无怠否。鼻孔曾摸着否。今报云虽时时摸取鼻孔。工夫未成一片。后又云忽遇一个无面孔汉教他摸个甚么。不妨为居士恭喜。虽然要问居士曾摸着鼻孔知他无面孔耶。未尝摸着知他无面孔耶。盖鼻不离面。面不离鼻。若摸着鼻孔。鼻孔即面孔。面孔即鼻孔。何必更摸。若未摸着鼻孔。即居士错过面孔矣。不可道个无面孔也。看来居士虽能时时摸取鼻孔。实未识无面孔汉。要识无面孔汉。直须摸着鼻孔。鼻孔一摸着则不见有面孔矣。面孔既无鼻孔何来。到恁么时。方可道克副所望也。

　　示无蕴吴道士

　　来书老僧览之。好与汝蓦面一啐。将谓道人具有丈夫气概与寻常不同。还要法语为工夫策进耶。如有工夫教道人做。即是赚杀道人。不见先圣道。知得者般事便休。道人若直下信得及。一脚到底。一念万年万年一念去。诸佛尚不奈汝何。况有生死奈得汝来。而乃朝三暮四暮四朝三。向人问工夫讨下落。转见不唧溜。转见埋没自己。到处受人颟顸。未有了日在。

　　复马培原给谏

　　年前面晤。不惜为上人深锥痛拶。至今尚未有个消息。古德云但办肯心决不相赚。若要了此大事。二六时中撞着银山铁壁相似。进则无门退之则失。又如堕万丈深坑。四面悬崖荆棘。者里一跳跳得出。翻个身。多劫尘劳一时顿息。千般伎俩从此冰消。则向末法浊流激扬酬唱。随类阐征。不为分外。千万以此自强。他非所望。

　　邵得鲁居士为母王夫人六帙请示法要

　　佛法如大海。非信莫能入。若一念生信。则河沙福德尽归方寸。刹尘寿量只在心源。岂人间形影边事所得而算数譬喻耶。前晚得鲁居士问老僧。如何是直截根源。便与一棒云者里什么不直截。士云毕竟如何。老僧云待礼拜了即道。居士作礼。连棒打之。即此便构去。活活泼泼。可以该天括地。可以竖古穷今。今日尊堂太夫人六十寿诞。居士即将者个消息和盘奉献。不妨殊特。若更索法语。则是五彩图画虚空。转没交涉。

　　透伊禅人求示

　　古云一处透千处万处一时透。一处通千处万处一时通。透得一万事毕透。伊上人一日来呈拈颂一卷。老僧看毕遂问伊云唤甚么作正法眼藏。伊低头无语。令老僧不妨疑着。虽然者里要须实透始得。正不在拈古颂古上。祖师西来原不立文字语言。直指人心。说个直指又曲了也。更有什么为碍。若直下透底人。则生死幻翳永消。金刚正体独露。一透永透。无有间断。若履践得日久岁深。自然左右逢源。打成一片。不见法昌道。入荒田不拣。信手拈来草触目未常无。临机何不道。咄。切宜勉之。

　　复韩仁甫居士

　　新春起居谅必如心。去冬接手扎。云蒙征诘一时讷于酬对。途中忽惺悔不即震声一喝。所谓当阳拈出斩新条令者云云。正是当场不战退后兴兵。知过即得。若谓拈出斩新条令者。不妨令人绝倒。更云自合吃三十痛棒。尚有一人未肯放手在纵居士与么道。秪如一喝不作一喝用。又作么生道。三喝四喝后又作么生道。若向者里下得语转得身吐得气。方好吃老僧痛棒。不然纵有棒。阿谁肯打居士来。

　　复姚益城中丞(附原偈)

　　轮开五指雷音动。拍向痴顽老子身。此意教人亲荐取。李陵原是汉朝臣。

　　接来书云。当丙夜半梦半醒间。忽作此偈。朽衲不觉拍手一笑。为老居士助喜。盖实似有所得之语也。后段以为此犹是门外人说话。亦见鄙念拳拳结于梦想云云。岂老居士自认此偈为梦里话耶。试问老居士。梦时与醒时不知是一是二。于此一觑觑透。则无事不毕矣。辱寄丸药与病质颇宜多谢道爱别咏甚善。正是春风披拂情怡意悦时也。领惠领惠。

　　复林文侯集侯兄弟

　　曩岁密印一期阐发大事因缘。颇为四众植般若种子。将来敷花结实。正未有艾。此皆尊翁大德及贤昆玉开辟法窟之大心故。有如是种种吉祥。以上承觉祖下惠来叶。只此大心乃诸佛妙心。不从现在勉强好效而得。从多劫已来亲近善知识熏修纯熟而得。以故。居俗不为俗累。居官不为官累。读书不为道理累。立身不为习气累。惟此大心触境逢缘。头头显露祖师道。心地含诸种。普雨悉皆萌。吾本来兹土。传法救迷情。此之谓也。观二居士英姿挺发。又能砥砺于道。为杨为李足可观光。于老朽有深望焉。如尊翁大德发祥密印时不以老庞自居。直以临济德山自任。亦其素秉一副灵骨种子坚牢故也。及三上乳峰随众参请刻古于祁寒溽暑之间。勤亦至矣。旋离密印而应大梅之请。大梅破屋坏垣。仅蔽风雨。古德隐栖其处。早有一池荷叶衣无尽数树松花食有余之句。其次第受用非密印可比。所以伊时大梅请而尊翁▆请老僧无片语成褫之惟伊自肯方亲。故有今日住大梅之缘也。读来扎勤恳累幅出于至诚。自应随事随机代为劝驾。讵忍以等闲视之。正恐其坚执卒难骤舍。来不缘召之而来。去不缘劝之而去耳。在二居士援引盛举。然尤望以罗睺罗阿难陀现身自视。而以身贫道不贫视现在永嘉其为孝。更有甚焉。行止之缘自有时节。惟望道力坚护密印。以应娑罗结果之祥为祷。

　　雪窦石奇禅师语录卷九(终)
嘉兴大藏经　雪窦石奇禅师语录


　　雪窦石奇禅师语录卷第十

　　嗣法门人行正等编录

　　　　法语下

　　复严髻珠司马

　　客秋九月山事寂寥之际。道旧好音忽千里而至。依依远情浃于心目中之感荷无可似者。入山之订夫岂虚语。然所谕此一大事因缘。朽直是无可相为。盖素谙居士根性▆利理路纯熟。朽若与么提。居士早是与么去了也。才向者边说似又向那边走脱了也。总饶举似一则两则直截现成底公案。设或蓦提得去。便把个孤明历历见闻觉知。动转施为底以为究竟。似者般底提起便有。才放下便无。等闲遇着一个咬猪狗手脚底。当面一拶。直是无可抵当。况生死分上能用得着耶。故朽不羡居士有目机铢两底眼。愿有一口吞尽乾坤。不遗踪迹底力量。古李都尉云。参禅须是铁汉。着手心头便判。直趍无上菩提。一切是非莫管。是甚么力量。是甚么面目。居士实实得到如此便休。不然待亲到雪窦有个商量处。

　　复姚益城中丞

　　读自省偈语令朽病体顿轻。欢喜无量。富贵中人忽然跳出洁白地上。与么受用。莫当等闲正所谓八十翁翁入场屋真诚不是儿戏事。虽然如是见地不脱坐着一色边。正是学道人之理障。正知见不得现前。楞严经云知见立知即无明本。知见无见斯即涅槃。记得香严禅师一日偶以瓦砾击竹大悟云。一击忘所知。更不假修持。动容扬古路。不堕俏然机。沩山和尚云此子彻也。仰山云未在。此是心意识着成。待某勘过则得。一日见香严。云闻师兄参得禅也。请道看。香严云去年贫未是贫。今年贫始是贫。去年贫无卓锥之地。今年贫连锥也无。仰山云与么话。如来禅许师兄会。祖师禅未梦见在。试再道看。香严又云。我有一机。瞬目视伊。若人不会。别唤沙弥。仰山方肯道恭喜师兄会得祖师禅也。老居士试将此三偈一一细看。自有一番超脱处。并拙偈奉答。未审以为何如。

　　　　　　次来韵

非思量处易无难。任运腾腾与么观。世界踏翻同古镜。安禅识取者蒲团。风生起灭谁为听。月放眉头自着看。莫道贫家无长物。目前随我用般般。

　　题鲵渊张相国赠无凡上人手轴

　　有天有地以来。陵谷之变迁。朝统之互换。世运之兴衰。人类之贤愚。不一而足矣。而天地之所以判然成立者。赖有义以持之。义者何。不偷之谓全。此不偷之义而执笏立朝操戈戡乱。以至考槃泌水。若而人皆有光明硕大以持扶天地元气。即我如来无上妙道传至今日。代有伟人出而驱邪逐魅。震地轰天无过扩充此不偷之义耳。昔人放下屠刀云我是千佛一数又有曰我偷心死尽始行活路。此其征出。予今获睹鲵渊张公赠无凡上人手卷。而有感其为人也。张公身死社稷。挈家尽节义也。无凡仗剑相从能事既周挂冠剃染义也。至张公亡而身冒险难。骸骨之暴露者收葬之。遗孤之囚执者安全之。亦义也。然则一出一复处一死一不死皆无愧于天地之人哉。无凡从予游理乳峰院事有素矣。戒如冰雪。丰骨棱棱。夫亦可以义法门也。虽然。触着遇着老僧粗拳辣掌。并不放过。咄咄。

　　复姚益城中丞

　　春光和暖道容在望。四神丸之惠过沾新况谢谢承谕云。除却知见。益无入处。贫衲不妨为老居士恭喜。既无入处则全处入。全处入则全体入矣。若能全处全体入。则无入而不自得。所以香严大师道。我有一机。瞬目视伊。若人不会。别唤沙弥。与么道唤作知见得么。拙偈附书扇头。老居士当一笑而掷之。一机瞬目视前人。不会沙弥谁更亲。知见无知何处入。李陵原是汉朝臣。

　　复胡其章给谏(讳鼎附来书)

　　释迦文佛。四十九年说玄说要。因缘果报。摄入毫芒。却被嵩山钝汉一齐铲削。尽作没字碑文。不知谁遮谁掩谁撒谁露。嚼断千古老和尚舌根。谤佛骂祖不曾说着些子。且问南广寺去织女庙多少。若还过得河。借取支机石看。

　　孤峰晏坐。曾辱良书。大护法高风劲节怀佩已久。客岁过南广。原拟暂住旬日。即图晤对。不意延阁至兹。中之负歉非可言似。辰刻一居士持问头相见。知是个中人乡曲。喜出意外。士从容云须假答话。朽衲双手。举云老僧到者里不识请收起。士云有回语即来相见。朽衲笑云但恁么去回覆。莫错过好。居士拂袖便行。不妨伶俐侍僧不唧溜。随后却索原纸呈似朽衲。与一掌云可惜许。后乃知为大护法所示也。朽衲幸然不负来机。今未免知而故犯。更向第二头与大护法周折一上。从前与么告报。不知是说玄说要耶一齐铲削耶。且道南广立地在甚处。而有过河不过河之说。更要支机石看。切莫作如是语话也。真正作家百中难得。鄙中不胜神候。

　　复苏康侯居士

　　附原书后段云。务令胸中明了。晓得者是个本真发露。者是个杂念流注。方不被境缘所转。方不虚此岁月。秪因力量小工夫少。未能大死一番。每见境风扇动。不觉和身跳入。此所以留心日久而不见成功也。

　　具述来历。自呈自断。一一分明。后段务令胸中明了。及不被境缘所惑云云。即据要晓得者是个本真发露。者是个杂念流注。正是学道人受病处。何故聻。若只晓得便休了。只认得个昭昭灵灵的。于生死分上何曾得力。咦。当头一棒莫言不道。

　　弥陀忏仪弁语(介石文公请)

　　三界无安犹如火宅。俊哉丈夫甘在业海中头出头没而不知返。惟是上根利智。不难自着眼脑。张紫岩云我学佛然后知儒学。佛岂小缘哉。滇南介石文翁。仕于娄。述弥陀忏仪。以公绅士为祛业进福者劝。然则现前水鸟树林皆悉念佛念法念僧。在会君子其荐之否乎。夫远公后而莲社不作文。翁犹今之远公也。予为之加额。

　　复王九一居士(附原书)

　　三到南广却被和尚针着顶门。直得无言可诉。无理可伸。未后冷灰豆爆。恶水一泼。得手答偈语。益复打碎胶盆子。苍天苍天。和尚幸是大人。却成造次了也。虽然无孔。铁锤不妨下楔。朝来声色堆头提起陈年葛藤。特特请质一上。昔灵云悟道。玄沙云未彻。灵云果是失钱遭罪。不可谓沩山不具眼。若玄沙实不放过。且道他过在什么处。和尚必然捉败灵云。兼然捉败玄沙。乞尽情批判一回。免得平地上陷阱无数也。若复作贼。他日相见莫怪弟子捉败。

　　前日尽情为居士说破。老僧罪过不少。来问灵云悟道机缘。谓灵云失钱遭罪则且置。又谓玄沙实不放过。过在什么处云云。居士如此理会。要见玄沙三十年后。平地上陷阱无数。居士还跳得出也未。老僧有三十痛棒要打九一。到底何故。冤有头债有主。莫错莫错珍重。

　　复朴庵座主

　　细阅来扎。备知上人留心向上一着多历年所。非上根利器。未易得此。颇极欢悦。然此事必须亲见作家宗匠。久经恶辣钳锤。从冷灰中爆出力量方大。以此为人杀活纵夺。威行自在。真足以死尽天下人。亦足以活尽天下人。若止从解路卜度而入者。即使自己日用中不无受用处。而才一开口未免伤锋犯手。世之误用金针而擉瞎人眼者不知凡几。可不慎欤。阅诸颂不可谓上人见处不是。但不伤囫囵便露觔骨。即此便知上人作用未能尽善尽美矣。总之此事非言语可传。亦非纸笔能尽。来扎云为讲席所羁。甘作传言送语汉。以当苦行。不见昔日德山于纸灯吹灭下发明大事。即将青龙疏钞焚于法堂前。便开大口云。究诸玄辨似一毫置于太虚。竭世枢机如一滴投于巨壑。未闻有目睹全潮而犹恋恋于一沤者。上座果能追踪德山太原诸大老。毋论老朽不能压良为贱。即三世诸佛历代古锥。与天下老和尚俱当退避三舍。珍重使旋附复不赘。

　　示归望之居士

　　佛言学道人断欲去爱。识自心源。达佛深理。悟佛无为。内无所得外无所求。心不系道亦不结业。无念无作无修无证。不历诸位而自崇最。名之为道。释迦老子开口要人去爱。今时人在爱中着倒。迷而不舍。何时识心源达佛理悟无为哉。望之居士为丧子故。做工夫辄不得力。质于老僧。老僧曰只此爱念且道从何处起。若识得起处。只此爱念冰消瓦解。乃至诸佛妙义。百千无量法门。亦一时冰消瓦解。望之立地处自然冰消瓦解了也。咄。切须努力。更莫别生枝节。别来惟恐忘却。因书寄之。

　　示赵天锡居士(▆号堕僧)

　　密印僧来所谕河田渡口亲吃白棒。不识到今还承当得也未。如云骨头虽疼心灵自若。则居士头疼处别有个心灵自若。岂不错过山僧一棒乎。昔百丈从马祖游山次。见一队野鸭子飞过。祖曰是甚么。丈曰野鸭子。祖曰甚处去也。丈曰飞过去也。祖便把丈鼻子一搊丈负痛作声祖曰又道飞过去也丈便悟归至侍寮。哀哀大哭。同事问曰为什么。丈曰被师搊得鼻头痛。曰有甚因缘不契。丈曰汝问取和尚去。同事问祖。海侍者有何因缘不契。在寮中哭。和尚为某甲说。祖曰是伊会也。同事回问丈。丈乃呵呵大笑。同事口适来哭如今为甚笑。丈曰适来哭如今笑。同事罔然。试看百丈被马祖一搊鼻便尔了彻。居士亲吃白棒仍向痛边错过。何也。自识堕僧便是不堕。切冀努力。

　　复囊云公唯

　　昨接来书云。早已推倒火炉冷啾啾去也。上座不可作如是之见。直须扶起火炉始得。不见古云。如今人多是得个身心寂灭前后际断。一念万年去休去歇去古庙香炉去。冷啾啾地去。便为究竟。殊不知却被此胜妙境界障蔽自己。正知见不能现前。神通光明不得发露。又有云平地上死人无数。出得荆棘林是好手。上座曾到恁地也未。火炉头究竟岂可少耶。

　　复邹子尚居士

　　居士云以干屎橛亲近老僧。不识干屎橛在甚处安立。要老僧设一座与居士耶。又欲即于现前付一法名。留在门下作一个不削发不住山不专以皮囊亲近和尚底俗汉。居士既自道取。不妨唤作行汉。如何如何。

　　复沈恂如居士

　　居士与解上座。起居并佳。足慰朽怀。老年兄弟以大事相警策尤为希有。但此事秪在自肯。朽衲究竟何以加于居士▆▆▆居士万法归一转语。只者一犹未识在。若果识得一了。自然不问老僧万矣。所以来偈亦尔▆滞为拈原韵并复。

　　万法归一一归何。信手拈来不较多。一棒打开日月面。等闲翻却了娑婆。

　　颂古

　　拈花微笑

拈花特地扬家丑。百万人天俱束手。迦叶头陀独破颜。一笑至今难合口。

　　迦叶三度作舞

抚琴作舞绝疏亲。彼此明明过量人。大地山河较些子。不妨尽解作琴声。

　　世尊一日三唤三应乃曰无为真佛实在我身

呼应分明弄识神。瞿昙真个老婆心。珊瑚枕上两行泪。半是思君半恨君。

　　文殊握剑持逼如来

文殊仗剑逼瞿昙。逼杀瞿昙实不堪。五百声闻皆自悟。莫教错听老婆禅。

　　栴檀像接佛

如来身栴檀像。觌体看来没两样。心肝五脏不知他。两眼分明对两眼。

　　耆婆善别音响

敲破髑髅血溅人。耆婆何似不惺惺。应知闭口深藏舌。天上人间只么行。

　　调达谤佛身陷地狱

天堂地狱不须疑。调达通身受用时。寄语瞿昙谩饶舌。试看谁不丈夫儿。

　　外道问佛不问有言不问无言

世尊据坐。外道便悟。若问如何。蓦面一唾。

　　殃崛摩罗托钵

殃崛摩罗托钵。撞着人家分娩。特为救伊产难。回问世尊一转。

　　女子出定

孤掌不浪鸣。独树不成林。出定与入定。一队野狐精。

　　德山托钵

德山一口钵。托出大家扶。雪曲诚难和。莫拟唱吴歌。

　　应无所住而生其心

月朗星稀。乌鹊南飞。绕树三匝。无枝可栖。

　　青州布衫

青州布衫重七斤。老婆心切赵师僧。分明直指我家物。多少痴人向外寻。

　　僧问赵州和尚姓甚么州云尝州有僧云甲子多少州云苏州有

尝州有苏州有。拈得鼻孔失却口。不是渠侬不丈夫。大都只为贪杯酒。

　　熏风自南来

熏风自南来。殿阁生微凉。逢人便恁举。泪出痛肝肠。

　　直指人心

直指人心。见性成佛。谁识老胡。当门齿缺。

　　五祖

前身与后身。东山西岭青。昨日是冬至。五九尽逢春。

　　婆子抛儿

老婆自弃小孩子。一段真风直到今。好手手中呈好手。贵图千载有知音。

　　雪窦化主

诸佛出世未出世。雪满长安风悄然。雪窦无端遥吃棒。应知头上有青天。

　　毗卢师法身主

毗卢师。法身主。极目云山烟霭里。道与不道论疏亲。三十拄杖不饶你。

　　镇州萝卜

尽道镇州萝卜大。谁知滋味没些些。我今岂是闲饶舌。三十年前咬着他。

　　南泉斩猫

南泉举个死猫头。换尽时人两只眸。看取一刀分两段。不风流处也风流。

　　灵云见桃花

三月桃花映面红。谁家不见笑春风。时人只说灵云老。开眼明明在梦中。

　　法眼丙丁童子来求火

丙丁童子来求火。十个指头是二五。翻思昔日老禾山。见个人来只打鼓。

　　题钱圣月居士茎齑庵偈

茎齑不识是何物。居士名庵也大奇。奇语诸方高着眼。莫教错过自家底。

　　雪窦石奇禅师语录卷十(终)
嘉兴大藏经　雪窦石奇禅师语录


　　雪窦石奇禅师语录卷第十一

　　嗣法门人行正等编录

　　偈语上

　　示方六平

秋云幕幕整秋衲。秋雨泠泠打山蕨。活计吾家正是时。忽颁佳什手忙接。珠玉言言如走盘。率兮坦兮如何说。古人昔日语措大。觅巧不得胡为拙。一念不生体自彰。玲珑八面休剞厥鸢飞鱼跃天地间。显非显兮密非密。寥寥吾道绝古今。六月炎炎千里雪。

　　寄徐石侣

北风寒。山骨露。思君昔日曾相顾。非相顾。大地不曾有寸土。胸襟落落寰宇宽。劳思劳虑胡为难。秪缘入理喜深谈。悠悠不出在林间。夜来孤坐寒窗下。松风瑟瑟堪潇洒。达人居处我知也。

　　单时化时鼎二居士入山论三教如日月星自述不能入道因缘师示以偈

吾道本寥廓。非止人名目。名目既可得。何物不被育。试看宇宙中。历历皆可读。日月与星辰。佛儒道无逐。动静及飞潜。总归一念觉。觉即绝思惟。步趍休自卜。形色杂青黄。许谁分石璞。空明既自照。何妨任磨琢。天地本无言。要知语盈谷。炽然说无间。端不一幽独。日用者卷经。读之自须熟。熟后始得知。圣贤只一服。

　　寄酬王绍箕居士

千里百里江重隔。霜风凛凛花狼籍。岩房寂听松鸣长烟漠漠兮山苍苍。澄澄绝域杳何极。分明普示诸知识。君不见。行路难。千寻寒色上眉端。雪里梅花试更看。

　　送冷堂上座归里

华亭江上春风长。千古令人思不忘。兰桨独敲霜夜断。推篷室靖月痕光。华亭江上春风冷。千古令人发深省。沙清水肃影涵空。底事明明驴觑井上人归去有何别。今兮古兮横该抹。逢人秪乞一文钱。咄。临济德山是甚么干屎橛。

　　送本无上人之南岳住静

禅家流好居山。临机要自绝跻攀。行兮止兮。真实解脱之道。语兮默兮。无非一字之关修。证不无染不得。古兮今兮同潺湲。游吴入楚春漫漫。岳岩不辞行路难。迢迢此去何时还。十载从吾非等闲。

　　答李艾山居士韵

物生天地间。莫不有根荄。春荣秋零落。于理何悠哉。物情既如此。不可人无猜。大好惺一回。其实何从来天高地自下。人兮才不才。万物备于我。体得从安排鹊噪和鸦鸣。夫复何所乖。

天高一何极。仰之诚渺茫。鲲鹏能翥羽。霄汉从翱翔。背负无何有。腋底清风凉。六合外谁论。时听云浪浪。古今在一瞬。志士何悲伤。

　　摘星台晚眺

临眺凭虚渊。相看极八埏。夕阳山顶木。白鹭溪边田。万壑光吞月。千峰影插莲。何须买沃岭。理钓傲秦川。俯仰乾坤外。其如此石颠。

　　送离言法侄住宝庆

翛然四壁何寥泬。独坐寒窗对孤月。万木泠泠景象虚。未知谁站庭前雪。因思宝庆言上座。十载睽违眼眨过。应住今秋访老僧。目击不须存话堕。最喜山居邻大梅。清风早晚来相和。

　　送制副寺归霅上迎受业幻缘师灵骨

去年来雪窦。今日忽思归。归去原无事。先师灵骨晖甬上湖山隔千里。一条古路直如矢。白浪滔滔何处寻芒鞋两耳清风起。相逢不用口忉忉。踏着便是自家底。归来送入窣堵中。赢得清风犹未已。

　　送环侍者回衡岳

大智若愚大巧若拙。掉臂因行开口见舌。磨砖不可作镜。坐禅岂能成佛。珍重南岳高峰。直截红炉点雪。恁么人承当恁么事。恁么事恁么人承当。百千年滞货杲杲秋阳光。佛法遍在一切处。渡水登山便恁么去。家里人逢家里言。抽钉拔楔诚良御。诚良御。休落草。等闲更莫打之绕。春水扬帆归及早钵囊待尔来收好。

　　送鉴藏主还嘉禾

通身只个大圆镜。万象森罗一印印。白苹红蓼满汀洲。目底闲闲秋水浚。青山不敢青。白云不敢白。一大藏教明历历。归去来归去来。悠悠伴我空崔嵬。

　　送恂知客还白下

朴实头禅只一句。尽在寻常行履处。渴饮饥餐不等闲。闲闲岂可为活计。江南江北任纵横。足底从来坦坦平宾主相逢休话堕临机贵要忘其情秋风凉秋路长。石头城去一千五百里。白云尽处山苍苍。

　　送介嵩上人

高高山顶立。清风生八极。深深海底行。步步起红尘。有力者剔起眉毛便去。吴山越水任尔纵横。力不足者脚头脚底切莫因循。达磨西来文字不立。直指人心见性成佛。冷坐九年嵩山面壁。可大师庭前立断臂。觅心不可得。一言之下便宁帖。帖帖帖休述。彼既丈夫我亦尔。那个男儿不如此。上人之号号介嵩介嵩之介介何穷。直须穷彻无穷底。踢出须弥第一峰。

　　送值钟广朗上人

上人三番来雪窦。一一面南看北斗。特来为我索长篇。矢上何须更着尖。会即便会与么去。竿木随身逢场作戏。不尔从前依位住。佛法扬万亿国中。钟声传三千界内。曹溪水吸干。大庾岭粉碎。老卢鼻孔一时穿。大丈夫儿紧着鞭。

　　胡半庵写经愈人面疮乞题卷帙

吾道一揆今昔。无异迦诺尊者。半庵居士索债偿债皆第一义。意旨如何。灵文证据。咦。应知一个鼻子两孔出气。

　　请益

不是心不是佛不是物。拟议不来遭点额。眉毛剔起自家看。半庵居士法讳栗。咄参。

　　示普擎禅人

如地普擎似天普盖。擎者何人盖底何在。老僧道破终不相类。咄。剔起眉毛超然物外。

　　学吃亏偈

阿谁肯吃亏吃亏谁肯学。学吃亏不来吃杀亏不觉。学吃一分亏。省作一分恶。学吃十分亏。讨得十分乐。吃亏是便宜。世人休认错。文殊与普贤。刚得者一着。

　　王季白出画扇岩头江滨摆渡婆子抱儿抛水图索书

知音六个不曾遇。一个看来总不消。抛下通身活泼泼。不逍遥也亦逍遥。好逍遥画也扇也。玩画与摇扇之人也有甚隔碍而不自陶陶。

　　寄黄文公

秋风昨夜冷岩木。千里万里空寥廓。澄澄绝域眉自横。孤坐蒲团想高躅。青云落落白云飞。白云片片青云齐。南北东西何所宜。

　　洪晖吉护法病中岳丈包显之入山乞偈

洪公智慧居第一。说禅说道休唐突。说不到处进一言。莫教情见丝头惑。眼根耳根须放空。吹毛之下无冤贼。此身本是山岳灵。守护崔嵬称有力。

　　示达侍者

秋风起兮海山裂。百草头边漫饶舌。晓来静听松鸣长。亭亭杲日中天揭。吾家自信有其人。磨不磷兮缁不涅。从来济道出常情。试看一掌一握血。

　　寄空林大师

高标杰立傲诸方。下视云霄踞一床。白眼光寒先圣胆。青蔬香断后昆肠。草趺行履半间屋。篾束风规千仞冈。病骨每怀徒自怅。竹筇横按对苍苍。

　　答参友

为法门须个丈夫。惭余病骨日煨炉。情怀落落浑如野。拄杖闲闲亦若孤。万仞寒岩飞白雪。一林空影宿玄乌。有时独立千峰上。只少同参入画图。

　　和陆文虎孝廉募结雪瓢韵

白云深处好为瓢。面面相逢若久要。但得肯将头自点。何须更待手来招。风怀落落宦情澹。道骨仙仙缁谊饶。今日无端赋归去。未关五斗折吾腰。

　毵破衲是生涯。谁谓从前见作家。咫尺云山殊可寓。一身天地亦何赊。双趺或向林间坐。十指每将额上加。惟愿高音共酬唱。此心非迩也非遐。

堂堂庙社却成墟。山寺何妨住薜芦。瓦没半椽人易去。庭深一丈草难除。风寒耐吃非为惯。祖席堪怜念在初。拼个残躯如此过。未言谋道合籧篨。

一分情少一分贫。贫到无贫始见真。片地闲闲休问主。春风浩浩自来宾。新篁满目皆吾友。古塔当阳岂外珍。端的不须他处觅。分明时待可中人。

我生愚拙学何艰。圣传文章未会删。一个蒲团容习懒。数间草屋绝追攀。从教带砺千秋业。不博云林半日间。独惜米家人最好。相逢徒只拜空山。

当门齿缺在年前。口不关风语弗全。极力偶然成个字。都来不值半文钱。优游一念休泉石。潦倒通身远市廛。为忆逃禅人自愧。方池有水未栽莲。

不居西岭不居东。小址人人顾盻中。雅构可娱林下快。倾囊那惜手头穷。山楣效我茅来盖。竹户凭他云自封。一室晤言欣得近。免思千里有同风。

我勿如何君若何。若何惟恐念尤多。兵荒在在随伊去。理乱悠悠漫自过。乞食固难寻长者。无心容易坐岩阿。端然不是空生定。莫道侬家效达磨。

　　用韵示姚居士

老倒通身一个瓢。无荣无辱亦无要。从来钟破影难觅自古垛生箭易招。片片白云间共度。清清流水淡相饶。寸丝不挂常年事。十八孩儿弗系腰。

空空无碍亦无涯。天地其如是我家。成现山林眉际旷。自然风月杖头赊。两轮亘古行犹在。一字从来点不加。何故人随他处觅。应知当体未曾遐。

　　酬国清储法侄

时逢末年不经看。举著令人心瞻寒。岂是憎他闲意况。也非傲己实情▆。西来直指指何直。从上单传传弗单。遥忆松门古风韵。丰千玉佩独珊珊。

　　酬天童费隐和尚

法门柱石有同条。病骨惭论尚未凋。暮雨声中寒料峭。春风影里梦飘飖。玲珑岩碧高鳞帜。乳窦峰晴只草瓢。但得些些闲意况。似成渔牧似成樵。

　　怀尔愚副寺蜀中未归

今日何如昨日凉。搬砖运土自忙忙。法堂去岁工成始。禾榖今年萎更长。日逐菜羹充饭足。夜来草荐枕头香。频思副寺归宜早。秋冷风高箬笠霜。

　　酬冯次牧冯真长周我生三居士韵(时在香山)

春风春雨溢春潭。春满山花影瑞昙。狮子座中间白法。象王峰顶卧青岚。从来有道唯存一。直抵无疑不再三。佛迹半天空劫外。未知何处是伊龛。

古路行行草木香。野花极目笑春王。我知触处承其力。谁道长安弗借航。日月满空唯浩浩。风云遍界若皇皇。山家忽尔凝眸际。早见沧溟几度桑。

春明日暖觉风微。漫引天香过竹扉。是处有伊花尽放。谁家无尔月空飞。连朝望入凭云路。片席从教解垢衣。今古乳峰晴雪在。一回举首更依依。

　　送余无度还东瓯次法幢上座赠行韵

弃却家山向外询。春光莫令昧当人。草鞋可惜脚头路。笠子应知额上珍。遍大地都只个眼。尽尘沙界是分身。法幢大士如相问。去去来来一梦真。

　　用韵留苇公

睽别峰头已隔年。匆匆行色莫忙然。万重山外天如烁。六月途中汗似漩。草履晒干秋后着。石床坐冷夜深眠。乘时笑晤休云缓。早晚看看皮骨穿。

　　酬严髻珠(讳扶)

别时何地费追寻。年往谁知不再今。旧事连床中夜语。新诗题扇廿年心。小窗有月凭虚望。雪涧无人秪自吟。每慰同风千里句。尚湖消息寄秋深。

　　过观海酬阮旭青都谏(讳震亨)

年前神晤香山寺。相见还从东海庵。大智为惭伦往哲。净名谁许让奇男。半题玄要机全灭。只么家常道绝参。敲唱不胜消息露。噱然天地一虚龛。

　　酬姚益城护法(讳宗文)

晤别归来乳窦山。高怀时忆若跻攀。临风默默如何道。对月亭亭秪者颜。夙世同心无剩语。相看一笑等闲间。纶巾百衲谁为二。年老输吾腰脚顽。

　　答赵安伯居士韵

独露乾坤体一堆。巍然兀坐万山陪。数椽茅屋随身构。两扇柴门镇日开。谁道哲人已昔往。我知居士现前来。黄花翠竹分明极。莫把根芽向外栽。

　　答陈金如封翁韵

忆昔同游选佛场。藤阴溪绿共徜徉。羡君学业如深海。愧我才情似客囊。廿载春风琴水上。数椽茅屋景星傍。悠悠独倚寒岩立。望月台前驾铁航。

尽拟宗门有别关。银墙铁壁峻难攀。都来平白分缁素。却向通途绝住还。世务弗须频置拨。诗章何厌几重删。惟人肯诺原无事。千里同风总一山。

　　送余孔谦居士

四面晴岚起石台。寒威寂寂望灵台。秋林极目景难写。天籁凭空响自来。遍界风光眉宇合。一肩云影杖头开。仍从旧路归家去。万别千差一道该。

　　赴昭阳黎居士请掩关留别吴门诸友

西风落叶树头高。极日萧萧驾小舠。发白不禁人自老。形疏转使念同袍。青山几处留寒雪。小鸟频飞惜羽毛。病骨漫贪千日懒。法门宁属我辞劳。

　　答陈毓繁居士韵

时膺病骨忆卢公。谁谓斯人弗易逢。二竖并驱千里外。一身轻快两年中。春晴山寺频开雪。晓霁征帆欲破风。佳句何须重惠赆。惭余眉际不胜红。

　　答李芬远居士

西来祖意我同年。杲日明明丽碧天。触目未尝拘近远。辽空何限绝中边。疑时莫解休寻句。悟后方知不在言。但向己躬参叩彻。从教捉败老僧禅。

　　有感

暑气闲闲一草堂。时闻墙外野花香。安心会得觅熊耳。不识无缘去大梁。佛法古今谁剩少。人情朝暮见炎凉。有生岂作天涯客。愿向空山礼法王。

　　关中次韵

古云坐久则成劳。放倒其如一觉高。有志要知身出汗。无言那见舌生毛。活人须是活人剑。杀贼应还杀贼刀。会得我家关捩子。白衣束带总同袍。

过一秋兮又一秋。现成受用愧何投。园蔬不种时时有。溪水长清日日流。业海无边人自溺。法门有道孰来游。一关虽设吾尝启。独坐寥寥等个俦。

　　除夜偶拈禅者韵

六十年来只么容。灰头土面及时浓。梦回石枕何妨再。客至茅茨弗厌重。病老岂无浑未解。岁除那有不忻逢。殷勤看彼梅花上。击碎寒云待漏钟。

　　送玉齐耿兵宪

崎岖不惜到峰头。一见高怀喜溢眸。静坐熏风三日雨。漫看瀑雪数声鸠。空拳为举分明道。满口无言未足酬。拂袖转身何快便。山溪水急泛轻舟。

　　酬姚益城护法见寄之韵

我生看彻等浮沤。不用休兮休自休。有念归空空有事。无心忘境境无忧。闲闲大地闲闲土。叠叠高山叠叠丘。触处心花与么现。纵横十字只伊头。

　　用韵送余孔谦还东瓯

万山深处只孤峰。千里来斯弗易逢。泉石不羁心地印。风云开拓祖师宗。春江一道归帆水。乳窦长鸣送客镛。何似老僧情思重。善为途路要从容。

　　冬至日用圆侍者韵

漫疑觔骨老如隤。有念还同未死灰。时喜孤轮夜深坐。那嫌两鬓白频催。闲携竹杖敲寒石忙折霜姿插案梅。却比去年冬至日。更无他事上心来。

　　简复姚益城护法

客岁曾期来雪窦。令人梦想两年中。谓能顿破关山路。便可擎来日月宫。一掌无文音自足。漫言有理识难空。我家败阙何藏覆。白棒声声丧祖风。

　　酬空空禅师

我病多年梦亦闲。闲行间坐梦闲还。闲中梦想闲中晤。梦里闲思梦里颜。闲便逢人问闲处。居常闲处即居山。闲吟蓦地闲相接。十载闲思闲梦删。

　　挽徐心韦护法

旋岚俄偃树清凉。法社无光动泪长。扶起砂盆乘大愿。亲膺磨衲印心王。影堂片片悲云染。海甸蒙蒙白日藏。意绪逼寒神在梦。对瞻灵几倍多伤。

　　挽六可禅师(有引)

　　六公禅师将欲迁化。以书仪见别。兼致持护之意。可为出入生死游戏自在。余不胜感悼赋挽。

远远飞书到乳峰。告余两脚欲捎空。随身铁笛横吹便。不道那伽大定中。几处辟开荆棘地。巍然翻作梵王宫。津梁已似从今折。翘首台山痛未终。

　　诸徒卜月之二十奉全身瘗于寺左余以老病未及远赴先以香茶致奠

风仪洒脱若为陪。归去来兮正眼开。好涤瘴烟龙穴净。漫扶灵骨白云堆。躘踵老步惭无力。翰墨淋漓念有哀。一片旃檀和钵荐。法身端不隔尘埃。

　　挽余孔谦居士

维摩鼻孔已昂藏。导世何妨老愈刚。冰檗自怡敦节操。风霜煞紧诵门墙。瓯江我道伊人起。临济其师一脉扬。背手忽吹乡国调。山河黯黯动凄伤。

　　立春日积雪未霁次道严书记催晴吟

晨兴堂上一回行。庭际光浮眉际晴。且喜和阳今日始。那愁涌雪不时平。门前有路人应见。灶底无柴谁会烹。山运漫随天运转。春风也解合予情。

　　将往禹门扫塔期语溪师侄蚤还

曹溪一口都吸尽。塞杀咽喉语不闻。不闻不闻闻不闻。可中消息若为论。南山起云北山雨。肩担拄杖秋风煦。荆溪故里莫稽留。早晚归来共我舟。

　　赠施清城居士(讳于身云南人仙居令)

　　清城居士每以本分事相质。别来一十五年。重复叙晤征诘之余。乃知逆顺境中不忘参究脚跟下事且喜不受人瞒。余将还雪窦。而居士亦拟过留都作偈志别。不妨言中有响。因次韵相酬以表道信。并书原韵于前。有识者自能鉴之。

　　　　　　原作

　　当时混迹赤城西。早识浮名梦幻齐。浊热中间亲猛喝。浪流着处觅真栖。贫来自笑锥无立。参后应知路不迷。越水吴山重怅别。恒瞻孤月印千溪。

休云南北与东西。法法当前物物齐。觑破不妨随自得。了知何处着真栖。锥无立我贫谁立。路不迷人参甚迷。珍重两眉横额上。清声时听在山溪。

　　己亥冬修治西坞塔址喜得明觉禅师灵骨舍利用正首座韵

多年祭扫及时来。每拜空阶动地哀。怅望四山徒树影。未知何处是灵胎。法身舍利谋方吉。佛骨难提锸下回欢喜不虚勤料理。当阳卓立太崔巍。

　　寄怀吴柴庵相国

秦不知兮汉不求。只缘立处自能幽。掩关无事登山屐。得句频传寄远邮。漫道出家能将相。早知说法现公侯。别来已是三年久。何日相看笑白头。

　　次诸禅人老庵成韵

客至年来懒送迎。涧边喜结小茆成。翰林松老山头翠。千丈瀑飞天外声。孤坐柴床寒石断。静看霞帐乳峰清。丛林料理诸仁事。听我闲闲过岁庚。

　　送韩仁甫居士石浪住静用恂书记韵

懒闲臭口说谁宗。时有当前不老松。小鸟衔花临竹户。野猿啼月上孤峰。山家触处真消息。道者通身是慧锋。过一日兮两半日。闲闲效我只枝筇。

　　次酬史及超护法(讳大成)

住来乳窦经多载。嬴得千寻瀑雪悠。黄鸟每闻春渐老。青狈时见我频游。顷思入闹因无路。敢为登龙不缩头。清韵忽从天外度。翰林松色彩云浮。

　　南广除夕

风风雨雨过残年。守岁犹欣未易眠。茅屋任从随处漏。纸窗那管旧时穿。病余弗惜灯前梦。老倒承欢座内贤。此际不知谁料理。耳边爆竹一声传。

　　赠王烟客太常

天高海阔眉毛上。策起须凭大丈夫。一念万年谁住着。千七百则若规模。等闲白棒掀翻过。触处清风自在吾。所欲从心老居士。岂嫌山叟嘴都卢。

　　赠吴鲁冈观察

二万五千二百过。一万八千日正新。地久天长谁问王山高海阔总同春。穷通居易全由我。出处安闲自在人。灵鹫当年亲付嘱。于今永作法王臣。

　　人日有怀雪山

八日初晴暖渐开。我家底事上心来。当前只片闲田地。据坐唯余傲雪梅。寥廓不知谁是主。龙钟已识自非孩。南山飞瀑千寻远。未便临风走一回。

　　寄云门尔密和尚

生平不解事。唯念同参友。别来十载余。瞬息晤亦久。云门谁高步。法窟君狮吼。坐想春风前。裁诗寄一首。

　　送禅友

迥出千峰上。苍云未许缄。半瓢依古木。一杖立寒岩。良晤庭前竹。披襟月下衫。叙来何便去。惆怅岂同凡。

　　答李元相韵

中元时值霁。青嶂喜来登。山静开寒色。林空度晓声。栽莲惭慧远。看菊想渊明。不审成何也。佳音慰我清。

　　赠连云古渊法侄

标格在清劲。衰风庶可屏。狮子一滴乳。驴乳十斛迸。六合竟何凭。杖头须按定。南游我将还。送君有余兴。

　　东瓯云山禅院

迢递来青嶂。熏风五月天。分开云影路。踏破水声烟。绝壑留舆坐。奇岩抱石眠。万山凭眺望。祖意杖头宜。

　　读宾吾魏司马诗赋赠

一关深自掩。叩我接新诗。展卷春风沐。盈眸清思驰。老贪林下趣。闲诵佛家词。庐阜当年社。攒眉岂让伊。

　　答李艾山居士韵

只者初无住。宁容落那边。闲看白云飞。片片凌霞烟。朝随天晓去。晚共寒鸦还。出处自无心。对坐令忘年。

　　次韵答邑侯顾虚谷

草趺犹未暖。蜡屐忽临关。弦诵才三月。仁风已遍山。清知民事简。傲得宦情闲。似忆灵峰嘱。殷勤万壑间。

　　有感

末世可胜念。谁能直道行。同为佛家子。况复共条生。欲树法门起。还将心地平。从来论实事。莫只炫虚名。

　　秋日怀罗梦章观察时寓灵隐

山寺空然坐。枯怀已若知。秋高风入冷。天旷日行迟。泉石间清况。云霞淡远思。毗耶多口士。此际一何宜。

　　除夕

病骨本臞然。悠悠老我年。临流无浊涧。登眺有高巅。性逸茆蓬底。风清古塔边。烛烧今夜短。梅影上新篇。

　　雨中有怀徐心韦侍御

春冷宜多雨。人何惟热中。柳烟江岸断。松雪祖庭空。发并年来白。身随老去穷。遥知古君子。时亦念同风。

　　次酬慈令詹确庵护法

山昼晴光暖。花飞雪瀑流。风前嘶木马。月下喘泥牛。展足峰头快。披襟云外愁。遥看人世里。若个悟浮沤。

　　赠黎太冲居士七十

二月风和暖。春光匝地开。青高白发柳。香尚老年梅。绿竹庭前立。明霞席上陪。山中无事客。也喜逐忙来。

　　赠无等上座诵法华经

妙莲华经者。无等等三昧。日用中行持。毫弗假于外。是法非思量。分别之所解。瞥尔肯承当。灵山只一会。

　　罗梦章护法诞晨

望入江城暖。春明远道香。山花凭蕊放。海鹤带云翔。盘薄古今极。洄漩劫外长。掌中间日月。任尔物苍苍。

　　寄怀邑侯吴虚来护法

两载不相见。岂因行路难。冰河翻雪浪。霜月映青峦。步骤长如此。风仪只一般。法门承愿力。千古为谁寒。

　　送法幢上座往武林

乳峰刚两月。独步去钱塘。一句超方外。全机绝覆藏。临济正法眼。灭却瞎驴旁。只者破砂盆。待将为举扬。

　　赠法幢藏主诞日

空山阳律回。天晓高寒宇。落落方外情。寥寥人间谱。沧海月何明。少室风亦古。千载乳峰前。翰林松卓午。

　　寄陆春明居士

长夏空然坐。风清远壑明。一身天地老。万法我人生。古道有高节。枯怀无别情。瀑飞千丈石。以此寄贤英。

　　送法幢藏主还永嘉密印

别我春风里。临行一句亲。杖头宣大义。足底播芳尘。往复乃无事。纵横已绝邻。到家严面目。所以接嘉宾。

　　岫云法侄归秀峰

初夏正长日。山头顾如冷。睽违已三载。相晤只一顷。齿老不关风。形衰何足影。痛念法门秋。此语知先领。

　　寄仇靖侯居士

冥坐寒岩上。频思吾君子。春吟二月风。炎对高斋水。天岸启幽襟。道履间居止。寥寥云外人。端不求诸己。

　　寄骆天植居士

天纵英贤事。从教法法如。人惟生住着。谁解绝踌躇。不出寻常用。何曾物外居。携孙并训子。读尽五车书。

　　谢陈存之居士偕靖侯诸公入山

迢迢来远道。我社亦光生。物外机先息。尘中念顿轻。青山常突兀。人事几亏盈。尚德诚多士。临风无语呈。

　　登高原大师旧隐

木末霜明候。风寒万井烟。篮舆随壑进。杖履带云旋。入户分宾主。开言俨后先。故人何处去。我欲问苍天。

　　寿白云鹿门大师

遥望白云峰。白云朵朵玉。环纡拱寒翠。突兀凭高旭。法雨绕香林。天花散间蓐。问渠何以然。我从心所欲。

　　寿求如禅师

石浪山头碧。巍然矗大清。秋阳曝寒水。孤月淡高情。思极冥无际。神交自有声。谁知千古意。端的一长庚。

　　挽东瓯李拙余都谏(讳维樾从师受大戒合掌称佛号而逝)

万法原无住。人生安足言。雪山曾嘱付。律社已周旋。一病便不起。孤明还自圆。片香千里寄。表念尚依然。

　　寿空林大师

小阳天气暖。花雨散空香。壑远晴烟起。峰高野鹤翔。眉须老霜雪。道德焕文章。正令全提也。闲闲坐草堂。

　　雪窦石奇禅师语录卷十一(终)
嘉兴大藏经　雪窦石奇禅师语录


　　雪窦石奇禅师语录卷第十二

　　嗣法门人行正等编录

　　道严书记诞辰

朔莫风来劲。闻声凛若斯。避寒松叶火。乐道老年诗。浊世无青眼。丛林有白眉。圆通门大启。共喜不违时。

　　无凡监寺诞辰

谁云丈夫事。将相不能为。且喜石窗后。还思宗老规。山僧愧无似。道者合如斯。五十知天命。殷勤正是时。

　　除夜次郁素修韵

甲子从初起。看看腊又残。静陪灯不老。坐听影寒班。松火茶前活。春风语外闲。夜深堪共对。不问赵州关。

　　谢郁素修居士镌送图章

块石无情谓。能令人醉观。篆文何自古。刀法更生寒。画断风云快。点开星月攒。知音如不偶。未便指轻弹。

　　寄迈庵禅师

客岁春和日。晴光甬上新。一筇千里别。两眼万山青。古道不轻据。交情奈至真。法门今日事。早晚共谁论。

　　寄闻机上座

遥忆高斋日。因思晤即难。春风石上坐。黄鸟树头看。绝壁萝烟静。空苍云梦寒。一回才举笔。意况若漫漫。

　　寄不坏禅师

春到山房暖。潜思友道寒。年高途亦远。情至念何安。末世古人在。法门近况难。惭余怀不已。聊以写毫端。

　　寄胡仲能居士

片段春云晓。山头独坐时。遥思胡道彦。行见佛牟尼。相好人人喜。光圆物物齐。庄严净无比。亲到自能知。

　　喜晤太冲居士

千里江涛隔。飞函数四颁。招提新席面。宾主旧时颜。悟法无生忍。高情亦放闲。锡停欣久坐。缘到不拘山。

　　酬解蝶斋居士

情绪还从道。心心相映留。静凡爻未动。藏海量偕游。片念千林启。全机一握收。激扬应不舍。岩壑待余投。

　　悼陆季申居士

遁世缘何速。临风惆怅深。绳床谁共坐。法席况重新。高柳无聊色。清波惨憺阴。知君鼻孔直。相见只如今。

　　示以贞良道者

默坐回眸看。洞然殊廓襟。乾坤通大量。日月共无心。事在目前露。机非句里寻。西来直指意。莫向外沉吟。

　　赠徐心韦护法六帙

春风三月候。百物尽芒苍。林下人如旧。溪间流更妄。古今谁不老。彼此足称狂。甲子新新颂。休云我后将。

　　轮侍者乞偈赠脱白师

五十知命时。一句如何说。不离日用中。洞然光皎洁。天地我同根。万物他非别。高策两茎眉。有语弗干舌。

　　示顾习之

新秋三伏候。值此亢阳天。万物皆如醉。千山尽欲然。端居火宅里。谁识道人便。寒暑不能到。红轮足底圆。

　　送古鉴上座归楚

　　岁在庚寅。古鉴上人来参乳峰居无何辞去赠以短偈。有脚跟稳实可居山之句。在昔百丈示徒云我有一句子。百味具足。试将老僧此语作如是观。不妨恰好。今乙未夏。上人复从五龙山来。不二旬日。忻然整顿草鞋。问其所向。则曰五龙山也。老僧喜云脚跟稳实可居山岂诬语哉。遂援毫叙之更写赠行一偈。

带热五龙去。辞余青嶂间。道情真个好。途路不为艰。五味禅从闹。三玄烂勿攀。生涯谁足偶。到底只居山。

　　示朱玄颖

学道无难易。唯人自肯亲。头头发深省。法法了生因。触处灵光曜。逢缘觉颖真。祖师门下客。端不问前津。

　　贺费隐和尚住尧峰

秋月清辉满。尧峰一盻中。世皆尊硕望。我亦庆家风。黄檗香光远。虎丘岭脉通。乘风纵巨壑。津跃意何穷。

　　赠严髻珠六帙

秋老光凝碧。林间紫气旋。曹溪天共远。虞岭鹤同仙。有句三千钥。无心自亿禅。山家何长物。以此颂君年。

　　赠朱振寰居士(时寄以雁山图)

上年君五十。春风荡晴日。云山千里遥。山家始闻吉。何物堪为赠。思量取不出。藉彼雁山图。佳景供闲逸。

　　寄怀瑞安邑侯谭春舸居士

瓯江两接见。恍矣旧时人。有句非声色。扬眉一主宾。金书从梦锡。禅板尚家珍。好对千寻瀑。临风独怅神。

　　寄沈恂如居士

忆自客秋晤。黄花香满林。药石起我病。瀑雪娱君心。旬日便归去。一年不通音。隈岩无事老。其如情深深。

　　赠雪鉴上人

一见罄嘉猷。谭言慨以慷。为余觅幻藏。羡子有玄赏。大地镜中观。山河归指掌。弢光二十年。于此占宿养。

　　西邻看梅

晓发寻幽兴。扶黎过小桥。香风随袖转。晴雪映梅遥。未问主向在。先看梅自饶。一枝频欲折。惜取待来朝。

　　　　　　其二

欲踏溪南去。先须问竹桥。望中春自远。杖底路非遥。树树含香静。枝枝带雪饶。因思岭头月。可似我今朝。

　　礼鹤林素禅师塔有怀

五月松风清。凌晨冷孤衲。引领仰高山。怀香拜祖塔。长江白水回。丛林翠微合。有句向谁言。钟声云外答。

　　　　　　其二

熏风当午夏。极目山冥冥。塔影随云白。碑文断草青。霞飞新古木。石立老空亭。一炷香浮静。烟光结翠屏。

　　京口寄怀山翁和尚

松风凉五月。避暑润城西。囊箧惭无句。江山空有题。思君大手笔。为我然灵犀。道远嗟何及。神伤烟树迷。

　　登金山

拳石江心立。拟当万里流。南城环铁瓮。北岸系瓜洲。吴树烟光老。楚山云影浮。劳生在此际。谁共启双眸。

　　重过焦山

两度来时异。长江一派流。焦公祠尚古。枯木室仍幽。隔岸空音满。孤峰天影浮。落霞随袖转。岂在绿苹洲。

　　月夜怀杜子濂兵宪

邂逅山亭日。因缘岂偶然。夙乘般若力。肯属宦情牵。道况长江水。天机秋月禅。闲闲在庭际。晤对十分圆。

　　子濂杜公过访书赠

竹院凉生候。君来半日间。晤言从上事。好看目前山。出处承谁力。闲忙总一般。惺惺无个语。黄鸟自关关。

　　寄怀子濂杜公

承顾鹤林后。高怀动我思。长江一带水。短句数行诗。有意堪游戏。无心永护持。老僧回棹迩。期悟莫迟迟。

　　赠一足恩孙禅师

▆叶敲闲砌。凉生大火流。久知江已北。有子继前修。月擅维扬丽。灯分太白悠。我来恣游览。二十四桥秋。

　　疁城分卫赠彭子上居士

自笑山中客。衰年业力牵。丛林大家事。分卫祖规然。我念无高下。君心等圣贤。一期周胜法。欣慰老僧还。

　　喜陈金如过南广

多年不晤面。晤面岂容易。彼此发皤然。相看眼如醉。天气值清和。熏风喜时至。共坐莫嫌贫。杏阴铺满地。

　　哭僧幢建侍者

廿载丛林事。劻勷一日同。老成法门瑞。太息我心公。道在人弘远。时穷福不充。此中难尽话。挥泪独临风。

　　寄晦山显孙禅师

法道未寥落。克家不少人。狐踪绝影现。狮子解颦呻。钵挂三湘旧。风回四祖新。乡情亦何有。太白一灯亲。

　　赠陈麓屏知州

福星明一路。泽国有神君。阡陌膏甘雨。桑麻霭庆云。铭心碑口合。千里一时闻。更得无弦趣。南来风正熏。

　　赠念峨孙封翁

星灿当南极。春回在岁寒。一阳始来复。万象有同观。松柏尔承茂。冈陵朋寿安。愿翁老加进。心现钵罗欢。

　　示静诺

百草头边意。当人贵自知。戒珠光灿烂。信力慧扶持。有主谁呼应。无心不受欺。本非男女相。今古末山尼。

　　寄山中正恂诸子

我年七十来。老病精神少。岁月理可期。佛门事难了。南山兀闲闲。此念长扰扰。分付我儿孙。殷勤看木杪。

　　示纯初上人

一念纯真作指南。劫初田地好生看。春风若懈耕锄力。他口休嫌场圃宽。

　　示禅如上座

禅非意想绝攀跻。日用常然体不迷。谩坐春风三月里。虚堂寂听柳莺啼。

　　示悟朗上人

闻声悟道如何委。见色明心无甚奇。皓月一轮中夜静。子规啼彻绿杨枝。

　　示慎所上人

君子毋欺慎独居。道人随处绝思惟。相逢设说诚其意。试问诚其意者谁。

　　示净光上人

尽底掀翻用力穷。莫教死水暗藏龙。拈花意旨穷须彻。管取头头触处通。

　　示子禹居士

既云我道一以贯。夫子瞿昙岂别津。不涉禹门三级浪。心空及第便超伦。

　　次觉中颂六祖无伎俩偈

太虚不昧一纤尘。万象森罗觌面陈。喜怒不尝难测我。年来痰火病通身。

　　示心和上人

春风三月绕荆门。两眼时时莫着昏。看到水穷山尽处。和身放下一乾坤。

　　送本无禅人归永嘉

才上山来便下山。曹溪一宿岂成闲。秋云试自看何起。不在林间即水间。

　　吊断峰禅师

云山迢递隔江寒。千里同风念自宽。未审影堂谁个侍。一灯续焰莫轻看。

　　次李君弢居士韵

松涛隐隐接寒潮。翠竹山头暗发条。摇拽珠音天外度。小窗不甚觉无聊。

　　怀古南和尚

万竹林中独直时。清风瑟瑟动人思。山家六月曾无暑。此景悠悠说向谁。

　　答空林大师

每因迢递隔云峦。黄鸟虽闻若等闲。病骨欲趍凭杖栗。一回拈起一回难。

　　景星居

月明山夜独扶藜。静坐翛然似木鸡。万籁不知何处去。听来只有子规啼。

病骨棱棱觅隐栖。残碑草没见虹霓。春风无限花狼籍。片片飞来点绿堤。

　　摘星台

夜深独立孤峰上。手把南辰攀北斗。妄想如何做得来。悠然拽杖回家走。

　　断虹崖

一条界破苍岩色。宛若飞虹挂九秋。何似渠侬收不尽。等闲遗落在山头。

　　赠单时鼎居士

西行天道麦秋时。物物头头适所宜。端的望中谁是主。新新只在两茎眉。

　　示雪汀

好忆嵩山事。通身雪不禁。莫为江上客。徒作白头吟。

　　示单时鼎

众生劫值岂堪言。颠沛流离固所然。大丈夫儿须猛省。好看父母未生前。

　　勉众

山居茅屋十余间。蓦地狂风尽打翻。珍重我徒齐着力。大家扶起莫生烦。

　　化米偈

曾闻粒米大如山。信施看来非等闲。林下道人幸无事。一身做债一身还。

　　寄白云鹿门大师

白云山头白云老。鼻孔辽天何处讨。千里同风事可知。岂是玄沙白纸好。

　　示冯恕甫居士

恕己人人容易恕。恕人若个便无难。果能推此心行去。世出世法无两般。

　　予默禅师五帙

昔年夜叩镜湖春。灯下相看老未真。甲子五旬今又始。南山遥对数峰亲。

　　雨中口占

雪窦▆高茅屋破。晨昏秋色入床头。可中多少闲情况。雨下分明坐漏舟。

　　示僧密印

底事参来彻未曾。秋风秋月最相应。松窗密密提撕看。旷劫晴空一印生。

　　示澹然

安然澹泊是生涯。念念相应便作家。试看白云天际晓。悠悠自起日轮斜。

　　示问松上人

寒松落落影垂垂。试看渠侬何所为。未肯易随繁卉去。餐松宿雪自怡怡。

　　化造佛殿偈

人家佛殿尽巍然。雪窦空空来募缘。不是山僧成特地。祖庭传袭有千年。

　　春日过罗梦章护法新舍

雨后晴川入望赊。宛然秋水过长沙。有无不到如何说。静听松风若几家。

　　寄钱维宇居士

君行顺水舟来惯。逆水滩头又若何。但自脚跟牢踏稳。不妨随处是风波。

　　僧省亲乞偈

生身本父母。皆久不知亲。此去忽相见。昔人非昔人。

　　挽夹山林皋和尚

夹岭花香正是时。纷纷竹影见高枝。春风蓦地来摇荡。扑落虚空遍界噫。

拮据丛席九年斯。大似嵩山面壁时。能事既周赤脚去。遗来一只臭鞋皮。

　　寄金山老宿

谢君遥顾乳峰头。屈指于今三易秋。彼此住山人事淡。淡中吾更没来由。

　　赠灌顶山主

灌顶山头春色满。住来足与道相宜。他年老兴登高访。童子开门莫教迟。

　　赠僧若函

春云潇洒。为函为盖。情兮何高。意兮谁在。南北东西任去来。数峰点点青崔嵬。

　　偶言

雾锁空庭。不见云行。黄鹂数啭。多谢有情。

　　示狮岩蓬山二禅者

狮子岩前。狮子踞地。牙爪通身。贵复自利。他年返掷应须记。

学道贵通达。通达如何说。如舟得篷。如篷得风。风兮篷兮。无往而非宜。

　　送僧归雁宕

一重水又一重山。千里谁能易往还。陌上桃花笑春色。送君直抵旧乡关。

　　观瀑

飞流千丈雪。冷落何无情。独立长松下。瀑花两袖生。

　　示僧若闲

秋云缥缈秋风清。秋水澄澄秋月明。会得不须他更觅。闲闲若我过平生。

　　寄六可禅师

一毫端上三千界。百草头边古道场。不是知音谁把玩。春风影里觉花香。

　　寄觉中禅师

千丈岩高六月冰。霜天尤是若崚嶒。莫嫌冷淡无情况。那取工夫试一登。

　　吊素纯法师

友道来今三十年。法音时接到林泉。临风哽咽清秋夜。明月谁知落那边。

　　悼古津大师

吴山越水一江湄。把手峰头每共期。忽听泥牛去入海。临风惆怅意何之。

　　悼惟一大师

两月之前辱寄书。讣音忽遂到茆庐。影堂柯月标风格。谁信吾家少一渠。

　　悼同人师弟

黄云莫莫锁空除。月影寒潭午夜虚。鸿雁忽闻声更咽。令人争不着思惟。

　　山居

茅屋无油不点灯。蒲团兀坐正相应。忽思来日清晨事。依旧青蔬饭上蒸。

　　寄友

室中无事懒烧香。危坐多时倦即横。一觉惺来人不见。屋头灵鹊噪斜阳。

　　友慈上座结茅昭阳乞偈

一茎草头三千界。三千界内一茎草。佛日高悬茅庐中。茅庐一轮光杲杲。

　　赠雨关主人

神晤虽云久。高斋始得临。坐谈三日雨。一滴一关心。

　　酬东瓯余孔谦居士

无心无度无心度。度度心心实古今。溪上日行三两遍。行行不遇少知音。

　　示灵玄密严二庵主

灵山嘱付别无玄。脚踏地兮头顶天。彼既丈夫我亦尔。好看父母未生前。

密密意兮在汝边。动静施为体自然。昔日赵州曾捏碎。看来不值半分钱。

　　鉴上人乞偈住山

参遍诸方一字关。脚跟稳实可居山。相逢问我峰头事。千丈崖高不易攀。

　　送圆书记至吴门

乳窦峰前别我时。笋长七尺尚如锥。归来莫待秋风老。阵阵寒声上竹枝。

　　示自得化士

佛法门中贵率真。率真也要得人情。人情佛法两相许。始是我家道等平。

　　示堪舆李日新

无阴阳地久荒寒。要尔重新用力看。莫把一针容易定。他年仍受别人谩。

　　送制维那东瓯行乞

秋风一夜瓯江水。千里凉生动客襟。此去莫嫌山路远。岁寒方见丈夫心。

　　赠行

片片晴云杖底浮。萧然行李一轮秋。把茅未卜居何地。绿水青山道者谋。

　　送纯书记住山

茅茨小结奉城西。幽静深宜道者栖。菜叶不随流水去。等闲未便有人知。

　　因事漫题

大人境界只寻常。白棒声中气自昂。盐酱不随胡乱撒。赚他业识共忙忙。

　　示吕明宇居士

擎拳问我若为凭。放下教君冷似冰。三喝四喝如何道。彻底婆心会未曾。

　　雪朝示嵩山道者

少林立雪当年事。千古一朝来亦亲。昨夜万山头尽白。不知谁是个中人。

　　送能侍者结茅仗锡

仗锡风高别是天。一庐坐断万峰巅。他年衲子来相访。踏破芒鞋岂惜钱。

　　送慈典座

调燮丛林不惮艰。朝来辞去别居山。居山不惜无油酱。只为思量一味闲。

　　送润直岁

匡扶祖席力多年。忽去他山别构椽。尔为养亲应若此。老僧手臂得谁焉。

　　送拔监收

诛茆何必去深山。令我思量晤面难。二十里云随杖底。早间来此暮间还。

　　送古岩藏主

诛茆弗远合时还。还共云山间复闲。不是闲人间不得。闲人岂可等闲攀。

　　傅惕庵参乞偈

山叠叠兮水重重。流碧堆青触目逢。此际南询非浪掷。可中端的是渠侬。

　　陈舜席居士乞偈

道者生来六十岁。再加六十几曾闲。野老为人只此语。牙齿问君寒不寒。

　　寄邗江吴汉良居士

江南三月鹧鸪啼。独喜扬州鹤不羁。一举便冲霄汉去。虚空背上漫栖迟。

　　赠李芬远居士

昭阳波阔越峰深。水宅山居别至今。高思尽轮风月夜。直须弹取没弦琴。

　　赠陈毓蕃居士

守护心城不放凋。无根树子发新条。殷勤况遇曹溪客。曾泛沧溟弄海潮。

　　示吴我音居士

一切声原是佛声。山山猿啸杂啼禽。曹溪客是无机者。历历明明着眼听。

　　勉徐焕谷居士参究

闲情历尽得心回。慧眼乘今一拶开。念佛即能全受用。西天不用达磨来。

　　赠林子尚居士

真相非同岁月迁。崔嵬未可类生年。庞眉何似人间世。荐取毗卢古佛先。

　　赠李籀史居士

心量繇来涵刹尘。眉间光彻海门新。大机独揭连城重。翰苑丛中宛有人。

　　示曹中吾居士

资生事业非违背。无我如如道者心。古木任教频转绿。何妨白发几茎侵。

　　挽魏霖雨居士

丈室来焚一炷香。昔时契合未应忘。摩醯正眼无回互。谁信将身北斗藏。

　　示张伯纯居士

骤骥驰风挽不同。层层关钥尽冲开。本来直截事如此。谁道九年面壁来。

　　勉沈初引居士

佛理工夫始彻头。几人端的得归休。灵云觑破桃花面。匝匝春光溢两眸。

　　赠黎驭远居士

直取骊珠利物因。高闲胸宇十洲春。无机便续毗耶印。刹刹尘尘阐法轮。

　　示孔台铉居士

惺得归休犹涉工。瞥然证彻眼头空。龙吟枯木谁堪听。一曲无生对晓风。

　　示赵对垣居士

高年为道须真切。七十春秋造化功。识得最初前一着。青山无改四时容。

　　示何玉芝居士

受用输君能淡静。尚须证彻主人公。力参直到省力处。刹境刚然绝点蒙。

　　赠心池上座

波澜寂寂冷涵空。碧汉无云日正红。极目尽教消息在。应知道者不朦胧。

　　赠祥光上人接待

只喜云袍动地来。山门闲彻日南开。直教吸尽西江水。拂拂清声为共陪。

　　悯生上人

一片仁慈古佛心。驱牛夺食道▆存。高提铁棒云门老。不谓犹然犯至尊。

　　岷山院主

山重万兮水重支。杳杳江源无尽时。发用天然迥如此。忘缘兀兀趣还卑。

　　苍玄藏主

佛祖玄机欲到边。昔年鹫岭吃粗拳。澄澄海藏曾深入。扬子江涛口吸干。

　　大威上座

杀尽魔军意始休。不能由处亦堪由。眉间剔起吹毛剑。佛祖都来似活仇。

　　答艾山居士

山僧不解有动静。无喜无嗔无若何。丝线竿头随自弄。从来原不犯清波。

一条拄杖活如龙。布雾兴云随出入。试若一回翻个身。其中自会得非得。

　　赠方周圆书记住山

六十年来耳顺亲。一周花甲又重新。古今澹泊家风在。菜叶常流洞口春。

　　雪窦石奇禅师语录卷十二(终)
嘉兴大藏经　雪窦石奇禅师语录


　　雪窦石奇禅师语录卷第十三

　　嗣法门人行正等编录

　　赠古拙上座

觅巧不得拙胡来。得本应知万虑灰。独坐寒窗堪听处。大洋海底发春雷。

　　赠灵雨上座

滴水成龙用不多。那需匝匝万层波。人人眉底眼睛碧。不独西天老达磨。

　　师到安丰黎太冲王绍箕二居士请益临济示众论劫途中不离家舍公案

家舍途中事若何。一番骤雨长新荷。今朝顺水舟归去。笑看渔翁唱哩啰。

　　智予上人禁足乞偈

踏破草鞋无觅处。如何禁足水云间。无智人前聊梦语。山僧罪过已难言。

　　酬解蝶斋

虚空无去亦无来。无去无来已着塺。一喝如雷明底事。顶　正眼豁时开。

何事庄生有物齐。物齐还是悟中迷。谁知白棒无回互。指出灵明上上犀。

　　居士八帙

奉为诸善寻常事。八十翁翁恁么行。十世古今无异样。如来端的最长庚。

　　示无蕴贞道者

无心无佛亦无生。五蕴空来体自真。父母未生前面目。应知不隔一纤尘。

　　挽体中上座

一期佛事如心意。瞥尔藏身寂寞乡。余过旧游重有感。楚天漠漠水茫茫。

　　远摄上座迁化后其徒净然净业乞偈供养

昔年相见舒情事。今日思君话未圆。一室翛然清影在。瓶盂珍重好生传。

　　苍玄上座自期闭关乞偈

衲僧行履离情谓。日用翛然一味休。休到至休休不去。都卢收在脚跟头。

　　即事示禅者

泗水弥漫天上来。众生百万厄其灾。曹溪波浪浑相似。无限平人被活埋。

　　关中口占

一室萧然独掩门。机关丧尽绝寒温。白云朝夕闲来往。笑我无绳系脚跟。

　　示杨林泉居士

道人须得林泉趣。方好参玄进步来。不是山僧爱幽致。世间多被俗情埋。

　　不信参禅偈

有等之人不信禅。不思者段大因缘。寻常日用承谁力。好自看来不当钱。

有等之人不信禅。剃除须发为何缘。不如归去为俗汉。免得吾家费口涎。

有等之人不信禅。大都福薄故如然。者回若不生深信。犁耙将来恐上肩。

有等之人不信禅。愚夫愚妇共纷然。诳他利养无惭耻。恰似一盲把众牵。

有等之人不信禅。胡言乱语诳人前。讲经说教夸能所。鼻孔何曾摸着边。

有等之人不信禅。教人亦莫把禅参。不如我念弥陀好。那个弥陀似汝颠。

有等之人不信禅。漫持衣钵为人宣。老阎不要袈裟着。问汝将何抵饭钱。

有等之人不信禅。光阴可惜漫虚延。眼光落地时辰到。看你汤锅蟹一般。

　　送一峰书记还婺

千峰寒色尚凝虚。两手扶筇未甚舒。旧路归家知不问。秋风来棹莫踌躇。

　　制维那还静室

多年随我时长病。此去山庐独自居。折脚铛煨无米饭。也须得个共栽蔬。

　　绍维那还观海

相随老朽历多年。今日辞行为病缠。归去只消两服药。饥来吃饭困来眠。

　　示知休

心机废尽不如休。休到无休始彻头。拂袖便行好归去。春江两岸一扁舟。

　　岷禅人乞偈

铁壁银山在目前。等闲撞倒是神仙。东西南北何拘管。渴饮饥餐倦打眠。

　　苍禅人乞偈

满目苍苍塞太虚。子规啼彻万花时。溪山各异情何限。尽在渠侬一鉴之。

　　法印禅德还天台

参遍诸方一宿禅。住山活计不须言。年来老大锄头重。只好闲闲伴石眠。

　　赠懒石禅人

山中一片石。却是云成块。视之势欲飞。贪懒还自睡。

　　示张云台居士

参禅须是信心极。信得心极总无别。释迦弥勒老婆心。临济德山只一橛。云台云台自猛烈。

　　行广求字师以大心二字示之

道人日用用无心。会用无心即大心。天地同根物一体。不离眉睫意何深。

　　送起副寺

明知佛法无多子。尽道久长难得人。十八年来起副寺。未应辞我在今辰。

　　示见休

见见之时见非见。见不及处见即休。须识当年昭觉祖。为人竖起个拳头。

　　禅者请偈化造钟楼

楼高百尺钟声远。声未远时楼未高。为有知音千里外。故将短句漫濡毫。

　　秋日结茆三楹于方丈后高址颜曰老庵

茆庵结就序轮秋。景淡花明月一钩。影入江湖千万里。拍天云浪动鳌头。

烟青云碧四山头。树树苍松翠欲流。赢得老来无料理。坐看终日冷双眸。

　　送虚舟省上座

三十年来省道者。一朝得法径山老。珍重行持莫浪传。此语分付得最好。

　　送体如禅子之吴门

五更忽听晓钟鸣。不觉翻身冷被轻。千里去来衣要暖。春寒时复冻云生。

　　次正侍者折梅韵

入座春风片片香。案头忽见冻英长。老年何似多清兴。独喜冰霜伊倍尝。

　　徐玄洲居士乞偈

玄洲居士老无子。却要山僧书所以。不知儿女有前缘。明明索我一张纸。

　　寄广润巨灵法侄

春山寂历望何宽。撩乱梅花香影寒。试问不知谁料理。闲携竹杖溯流湍。

　　寄守静禅德

江山千里隔多年。想念其如在眼前。接待水云非易事。金牛公案又重圆。

　　示朱汉章

汉章居士求开示。开示无非要信心。千佛会中同一数。不妨共抚没弦琴。

　　吴萃凡居士乞示偈三首

戴天立地丈夫汉。成佛如何倚别人。一念回观亲荐得。毗卢顶上脚纵横。

▆法应知一句无。不知向外苦奔波。回光直下看教彻。祖母依然是阿婆。(荐祖母)

劬劳一念无为报。得得来山乞我言。言说俱无真实义。应看父母未生前。(荐先慈)

　　送圣知客偕正侍者住静

道人家活合应时。学地工夫莫待迟。他日有成山岳动。掀翻休作等闲儿。

　　次韵送韩仁甫

曳杖下山景何肃。秋空日影淡无痕。老僧欲借来相赠。珍重当阳一句新。

　　登华顶

▆重山上山华顶。踞断虚空势独雄。不许白云头上过。但从日月运西东。

　　题石梁

石梁桥底瀑声寒。阵阵飞流下碧湍。响彻林峦因甚事。半千尊者在云端。

　　宿方广

彻夜泉声到枕头。几回展侧梦难留。广长舌底言无尽。谁解当机问截流。

　　赠香柏峰本悟禅友

多年不见住山翁。今日相逢只么容。把手斜阳云影动。通身毳衲引清风。

　　登慈云

一重山过又重山。行过重山到此间。松竹满林云冉冉。清风吹破老僧颜。

　　送孤卓法侄住通玄

　　天台通玄。住持失守。几沦荒草。岁在乙未。林和尚贤嗣泰宁碍公者。请命于老僧。时孤卓法侄来山省候。恰与碍公会机缘相值。老僧许以通玄属之。斯乃祖庭起见应非越俎代庖爰书四偈相赠。兼志叮咛之意。孤公其勉之。

通玄荡废可伤神。灶里无烟屋有磷。法侄泰宁悲诉我。于今委托得其人。

公能去守念头真。逆顺风吹在自珍。昔日祖翁开法地。时将此语上眉轮。

空房尚有百余间。物务僧园莫去攀。立地不妨空索索。依然满目是青山。

山形地运几更端。闻耗来今念念寒。公是庉村为长子。法行法令莫轻看。

　　乙未初夏怀正侍者赋此

出门二月山头暖。江岸春寒情未舒。奈见青梅子渐大。熏风忽又到茆庐。

拮据丛席十年余。荒乱时遭弗易居。岂是老僧坚忍力。森然殿阁映青虚。

法门近日不堪眼。遍地时风寒我裾。冷暖自甘能几几。瞎驴种草是谁与。

序属夏初时渐热。二三千指望归与。老僧独坐轩窗启。莫待征途五月车。

　　题卧仙石

块石休云着甚由。长年不起枕寒流。俨然洗耳人犹在。日日携筇来共游。

　　秋日寄邵子长居士

晓起茆檐淡淡秋。目拈松子竹炉投。翻思象外有玄侣。契阔何时能聚头。

　　题自牧法孙待庵

春花着处不胜看。争若梅香耐岁寒。珍重者回冷彻骨。宝王刹现一毫端。

　　示胡双源地师

无阴阳地许谁知。眼在东南意在西。翻转罗经背来看。忽闻黄鸟一声啼。

　　仪廷陆君延师至功德林斋马星垣林启垣偕仲旭上人请留偈

刹竿重举意深深。扬子江滨功德林。一会俨然谈不二。晚烟携杖听潮音。

　　仲嘉上人检藏乞偈

赵老曾因请转经。禅床跨下便经行。全藏半藏分明极。何必忉忉鼓舌声。

　　示施柏庵居士

六十四年已过去。再加六十有耶无。汀花岸柳芳菲处。急急归来在半途。

归途未满一百里。眨个眼时便到家。高坐虚堂了无事。不须门外觅牛车。

　　碧浪禅人乞示

万年一念冷如冰。彻底应知要转身。对面难言心曲事。黄莺啼柳意谆谆。

　　赠越尘禅德

我到梅峰上。山居五月寒。数重清翠影。落落在眉端。

　　云山偶咏

缥缈云山山上头。杖藜卓破碧烟浮。风前无限惊人句。尽在渠侬眼底收。

　　山杂咏

　　石梁洞

鬼斧仙弓何处用。石梁高架自天成。可中宛有真消息。端的原从脚底生。

　　灵峰洞

灵峰石洞不知年。谁信刘郎开凿前。一道寒光常自照。水晶帘挂月涓涓。

　　灵岩

面面峰峦面面奇。奇峰奇极笔难题。米颠若也曾来此。应悔从前错拜底。

　　飞来罗汉

罗汉神通值甚钱。飞来莫讶在当年。既然何不仍飞去。日炙风吹古道边。

　　僧拜石

峭石奇峰人尽爱。试看石亦爱奇峰。不知问讯成何底。紫气灵云常护封。

　　卓笔峰

一枝笔卓寒岩上。似写虚空半幅笺。个里不知谁下手。淋漓着处见云烟。

　　剪刀峰

谁将山头一巨石。两片分开若破天。碎剪白云千万叠。零零落落碧岩前。

　　馆头晚眺

行尽苍山到馆头。坐看霞锦一江浮。子规啼树声何切。归去来兮落日悠。

　　答王九一居士(附来书并偈)

　　梦参谫劣下根。不明生死。拨草瞻风历有年所。但以家贫累重工夫未能成片。罕遇明眼宗匠。承虚接响。脚跟下实实欠稳。今幸遇和尚卓锡南广。瓣香参叩。伏承一拶。不觉两袖骨董到此全无用处。旋承四语露布家丑。蒙改末句二字。不啻换骨良方。点晴妙手。此时觉得心头了然。又承和尚深针痛拶。匆匆归去。疑团转加迷闷。献岁恭侍和尚。备观煆炼诸学人。鹬蚌相持且喜渔翁得利。临别又承一击。良久分疏不下。行至中途忽得一偈。今特呈座下。

　　密密玄关几度推。相思然急两行眉。转来识得东风面。鼻孔原来向下垂。

　　无孔铁锤卒地挥。粉身碎骨绝思惟。三更迸出红轮日。觌面堂堂更问谁。

拨草瞻风历有年。家贫无物恰翛然。等闲摸着娘生鼻。始信从前错废参。

一棒当头不用推。拟推额上又栽眉。还家旧路应知得。撒手春风柳线垂。

　　归南广寺见银杏有感

一片荒凉古寺基。我曾删削草离离。参差殿阁无消息。独有渠侬茂若兹。

　　喜晤灵岩储侄禅师和鹤林牧和尚韵二首

无私晴鸟协宫商。花草松筠百和香。胜地已知天作合。吾宗此际得人昌。

素交自古亦何求。剪烛深谈水乳投。二十年来如一日。相看但笑改玄头。

　　示息波上人

一波才动众波随。众波却从一波起。试看一波何处来。个是息波的要旨。

　　示松月归里

月挂松梢才见秋。水天一色放轻舟。到家若问山头事。千丈岩前瀑雪浮。

　　山居

孤峰立天外。闲云冷相倚。彼此情何高。一味澹于水。

　　　　　　二

云过窗前白。泉流槛外清。道人家活计。尽底向人倾。

　　　　　　三

竹底闻秋雨。苔茵石上新。西来祖师意。端的不瞒人。

　　　　　　四

山居何长物。触目是家珍。竹石松风外。寥寥谁共论。

　　　　　　五

秋水澄秋碧。秋云淡所思。一腔天地外。惟我独知时。

　　　　　　六

客到山头远。休云足膝劳。溪边有石磴。清供听松涛。

　　　　　　七

涧水响泠泠。空空对明月。谁抚没弦琴。令予听不歇。

　　　　　　八

独坐老庵中。秋声起林表。不知何所之。寂然不见了。

　　　　　　九

石上坐来久。竹风凉更深。翻思今日事。不觉汗沾襟。

　　　　　　十

晓起悠然坐。山窗四面开。通身无影象。何处见灵台。

　　咏妙高台

千寻壁立一身闲。坐断晴烟万叠山。翻忆昔人何处去。薜萝时在手长攀。

野水笕来流不竭。闲云几片落窗前。古人活计也如此。莫怪山僧自在眠。

　　庚子秋将退居妙峰示恂书记

秋林红叶晚来姿。光景谁云收摄时。珍重不妨寒彻骨。梅花香暖在春枝。

甲乙年生我尔来。相因相次漫徘徊。相将同上妙峰顶。坐断风云动地雷。

　　偕诸子游丹霞洞

石洞玲珑古若丹。薜萝缠绕几回盘。相将倚杖连云坐。不觉通身翠滴寒。

　　坐雨丹霞洞

弥漫天际白云低。洞口寒烟一色齐。何似山灵情太好。来朝留我踏花蹊。

　　偶成

梅花影里看春色。触处春风暖气新。银杏树头老鹤立。分明天地一间人。

平田四望冻云开。喜得邻家数树梅。正欲携筇闲步步。溪南一阵雨催回。

　　送公唯德侍者还囊云

荒烟密密锁寒影。杖底春风不任摇。杳霭群峰一千里。未知谁把手来招。

　　送印洪上人

青山满目道人家。千里思归逸兴奢。涧响泠泠春睡足。篱边拾翠看梅花。

归去钱塘路不赊。征帆影转动飞鸦。到家人问老僧事。三月头开银杏花。

　　法五乞偈

一法本来无。五法从何立。识得本无法。虚空揣出骨。

　　寄王毓仲

自昔琴川旧得名。埙篪吹处有和鸣。山家不是寻常调。弹到无弦音更青。

　　三诏洞

三度天书诏不开。千秋高影一山陪。江声日夜清人梦。谁似先生独听来。

　　月孟居士乞斋僧偈

斋僧无量功德。休论百千万亿。斋来只管斋去。便是再生弥勒。

　　送野逸禅人还开先

秋云秋月两悠悠。恣尔横挑拄杖头。归去开先齐放下。试看湖水拍天浮。

　　答正首座怀韵

土木无心老病担。业缘前欠后三三。翻思旧日经行地。剩有梅花共老庵。

　　嘱累偈(澄清月见南广录后从澄见请)

　　湛庵常侍者住景星

法门末年不堪嗟。莫易人前露爪牙。独坐雄峰今古事。景星岩上足生涯。

　　法幢帜西堂住大梅

常师法席荒来久。今日重新启后昆。目视云霄谁是伴。梅峰独露正当门。

即心即佛即非即。非佛非心非亦非。坐有一琴山作案。相逢但指目前机。

　　山夫正首座

赤肉团壁立千仞。顶门廓彻吞乾坤。正法眼藏瞎驴灭。直得无端累子孙。

德山临济家风大。须是还伊真丈夫。杀活纵横全意气。直教倒把须弥卢。

　　师南旋西堂

衲僧把柄操持手。折脚铛边岁月忘。信是住山多意况。溪流菜叶到今香。

　　微庵研监院

祖宗门户泼天广。只在当人力自持。珍重个枝无孔笛。莫教容易逆风吹。

　　冷堂林西堂

一周甲子重更始。活计从兹令斩新。有问西山亮上座。[米鹿]拳劈面莫容情。

　　道严恂书记

三十余年学佛人。坚贞其实是坚贞。道尊德美人天喜。怪说我家有老成。

　　律牧制西堂

本色住山人。只应山里住。鼻孔漫辽天。虚空休指注。篾束肚皮便与么去。折脚铛边有甚凭据。打杀鳖鼻蛇。拈来和羹煮。金牛饭赵州茶。个样风流谁当家。

　　弘远绍西堂

近不居方寸。远不在西天。熏风南来殿阁微炎。古庙香炉冷似冰。一条白练挂空青。松风白石山头坐。撞见嵩山破灶堕。长年只么在深山。鼻孔垂垂当等闲。即心即佛大梅香。黄菜溪头流更长。千古万古风琅琅。

　　僧幢建侍者

白露零零秋思凝。道人行履冷如冰。直教冷彻庭梅放。登岱香飘到雪陵。

　　尔愚环侍者

南岳峰高插空起。秋林日暮影尤寒。杖藜卓立超方外。寂莫光中天际宽。

　　惟极致关主

触背俱非竹篦子。等闲举着腥风起。娑罗娑罗娑婆诃。快哉无著何彼此。致上人知不知。应知岂是寻常机。把与关中惟自持。

　　施于身居士还滇南

故人分手处。柳色暗河梁。不谓同风旨。今添万里长。古稀我已近。强仕尔方刚。为赠临行句。吾宗赖举扬。

　　祖纲目侍者住青莲

五十而知天命时。了无一法可思惟。只今住个青莲寺。香满南山月满溪。

　　歌咏

　　次吴用汝居士长歌

突兀星岩起碧空。撑天拄地势何穷。垂垂绿阴简堂老。落落清风康肃公。五百年来价不下。悠然于此谁为亚。古梅轩阿能架。破屋败垣见飞瓦。晓起门前抚掌歌。夜来一梦笑铜铊。镂金碧丽千秋玉。到底终成一烂柯。忙忙日月嗟相续。谁家不有光明烛。试看青灯夜灭时。眼前不暗红与绿。八面玲珑体自空。一座明明无缝塔。不须夸。何殊茅屋竹篱笆。风流潇洒抑何奢。客到蒿汤便当茶。谈笑不知谁佛祖。那许于中较文武。剑一柄水一盆。当机觌面绝寒温。一吸西江庞老吞。古今物我莫须论。

　　送闻宗归处州

越格超宗过量人。脚跟底事肯因循。蹉过银山铁壁兮。韩卢逐块。掣开金锁玄关兮。狮子咬人。君不见富春江水兮色如蓝。严陵钓台兮千古闲闲。又不见兰溪龙门高五百。几人到此不点额。哲人已往消息无。罗汉峰头石空碧。云黄山高接凤凰。遥飞紫气白云光。桃花流水杳然处。别有天地岁月忘阿呵呵好将鹘臭汗衫急脱下。抛在山门外边长溪罢。

　　十二时歌

夜半子。虱蚤咬破当门齿。鼻边虽厌血腥腥。摸着一个更欢喜。

鸡鸣丑。翻个身兮睡不久。柴床硬得骨头疼。席破思量难出手。

平旦寅。悠悠个事不须论。惟有邻家来乞火。打户敲门频发嗔。

日出卯。堂前苕帚频来扫。好把柴门急放开。一道灵光常杲杲。

食时辰。钵盂托出自相亲。途中多少未归客。嗅着些香空咽津。

禺中已。拈得鼻孔打失耳。闹市丛中不见人。达磨遗来一只履。

日正午。大地分明无寸土。家家户户保平安。分付时人休莽卤。

日昳未。瞌睡起来讨尽气。熨斗煎茶没处寻。肚里无明火空沸。

晡时申。分明不见自家亲。十市街头石敢当。他之东鲁我西秦。

日入酉。拄杖夜来不唧溜。忽然撞着个村僧。拈未起时他又走。

黄昏戌。老鼠床头打队出。不顾我侬穷杀人。瓮头麻麦都翻失。

人定亥。皓月澄澄照沧海。曹溪路上没人行。塞耳渔翁声款乃。

　　和性燥汉颠倒歌

世间人何颠倒。不惜光阴如电扫。谁家灶里火无烟狰更携灯向外讨。古今不昧自恒然。觌体分明日杲杲。尔颠倒我颠倒倒倒颠颠谁识好。舍家珍数他宝。终日忙忙何日了回光一念自家看。个里风光殊不少。论谁少论谁老。只要当人自性燥。少迟疑休频祷。两段一刀须及早。打开库藏莫容情。显出当阳自家宝。说甚禅论甚道。玄妙三乘破絮袄。直饶讲得满天花。说食何曾肚里饱。者里寻那里讨向外驰求打之绕。脚跟走破不知休。至死无归空懊恼。谩讲律受袈裟。戒体问渠会也么。戒体不知徒自昧。莫将此个作生涯。怜一辈哑羊僧。假装模样作修行。教坏人家好男女。却是一盲引众盲。无惭愧莫生偏。禅教相非颠倒颠。会得个中消息子。总把龟毛一串穿。丈夫儿休颠倒。放下一齐有甚巧。忽然撞着本来人大哥之妻是嫂嫂。识得了顺也好逆也好。顺逆囫囵一个枣。正则随他正。倒则随他倒。倒正总无心。不用些做造。妙用天机信自然。须弥烂把虚空捣。禅也好教也好戒也好。即一即三作么考。要知个里炽然说。明月当空尝皓皓。是颠倒非颠倒。大地山河绝点痕。祖意明明在百草。百草头边事最亲。拈来便用绝逡巡。一茎丈六金身用。丈六金身用一茎。释迦老远未曾。四七二三觌面陈。果然若遇性燥汉。一棒打教尽作尘。魔宫佛国都掀倒。那有许多烂葛藤。无系着任腾腾。咄。男儿自有冲天志。莫向他人行处行。阿呵呵会也么。我和燥汉颠倒歌。休为山僧不颠倒。山僧颠倒更还多。

　　庚子秋日送弘远上座还海岸

衲僧行履空索索。遇境逢缘休住着。秋影孤轮寒夜高。等闲惊起天边鹗。(补)

　　雪窦石奇禅师语录卷十三(终)
嘉兴大藏经　雪窦石奇禅师语录


　　雪窦石奇禅师语录卷第十四

　　嗣法门人行正等编录

　　题赞

　　文殊大士像

文殊大智作狮子吼。脚踏青莲华。如意执在手。翻思毗耶城中老居士。到底不如合却口。

　　　　　　又(华山见月律师写)

文殊大士作狮子吼。见月和尚不妨出手。要知不二法门。何待山僧开口。灵然生气逼人。见者自应点首稽首。

　　普贤浴象图

破尘出经文彩全现。玉转珠回理随事变。宜其合水和泥蓬头垢面。漫将恶水泼象王。此中不知谁解看。

　　观音大士像

法身清净本无衣。严饰花冠也大奇。莫是要人须着眼。是非堆里识真机。

山之险兮海之阔。海神擎山高突兀。观音大士坐其间。不知谁为传消息。圆通门启云涛碧。

大士圆通何在不在。一叶莲舟无边刹海。鱼篮里有净瓶。宛然一赛两彩。买底无处寻。卖底无人买。白浪堆中等个善财。

普门大士无求弗应。侍怀供养知他为甚。求长寿求富饶。求男女求菩提。悉听悉听。(侍怀请)

寻声救苦度众生。晏坐悠悠侧耳听。鹦鹉如何也弄舌。翻来覆去说无生。

　　菩萨古帧二

布袋和尚应持布袋。手捧肚皮布袋何在。疑是天台山大肚子罗汉临凡。不妨两彩一赛。

咄。者阿师不是布袋。亦非达磨。何事寒崖兀然而坐。想是天台尊者临凡。失却神通。向者里思量个归路。呵呵。

　　初祖像

九年面壁意如何。等个人来打底都。不是可师能出手。几乎坐杀老头陀。

　　又渡江像

扬子江头浪拍天。萧萧一苇破寒烟。吾师岂是鲜鱼客。挜卖与人不值钱。蓦直去莫留连。坐断春风不计年。

航海初来未了。折芦江上重游。九年面壁冷地坐。得风流处不风流。

　　题古佛牙

流支三藏全无理。打落老胡当门齿。分明传得至如今。者个且道是不是。咄。古佛都来一个齿。

　　十八大阿罗汉

　　宾度罗跋罗堕阇尊者

头顶一笠皤然而坐。两鬓髼松不知话堕。西瞿耶尼洲。有你者一个。

　　迦诺迦伐蹉迦尊者

伐蹉尊者覆身若跪。反执痒和长手搔背。求己不会。求人也道神通三昧。

　　迦诺迦跋厘堕阇尊者

两眼睁开固卢张嘴。傍若无人长坐不起。东胜神洲厘堕阇。不是山僧谁识你。

　　苏频陀尊者

先按虎头次踞虎尾。脚乱手忙双眉竖起。如无锡杖护身。纵有神通何避。

　　诺讵罗阿氏多尊者

雁宕栖身龙宫说法。来往不易坐地泼撒。一齐放下何如。犹执灵羽翠拂。

　　跋陀罗尊者

一锡飞空回头反顾。两手背抄行不成步。耽没罗洲跋陀罗。辽天鼻孔无回互。

　　迦理迦尊者

手执连环眼观脚下。不知何物亦尔如假。身心一如无此彼。如来付嘱应难舍。

　　伐阇罗吠多罗尊者

肚大脚短眼细口阔。一个蒲团肩担独立。若要等个人来。弥勒下生时节。

　　戌博迦尊者

一指端现玉殿琼楼。慈悲根力香醉山头。神通游戏寻常事。有相须从无相求。

　　半托迦尊者

三十三天中半托迦。斗蓬拂子置地堪夸。出头看天外。谁似我生涯。

　　罗怙罗尊者

罗怙罗尊援膝而坐。不入禅定思量甚么。毕利飏瞿洲。是你能教化。

　　迦那犀那尊者

草叶为座示空寂身。异我回首彼此一真。半度波山中。长年惟自亲。

　　因竭陀尊者

一心无相水面莲华。咄哉快乐忽张口牙。笔研分明高置起。那来文字落人家。

　　可住山中伐那波斯尊者

可住即住随住而安。翛然一钵默坐无言。菩提烦恼平等观。度生一念时悬悬。

　　阿氏多尊者

瓶中滴水云雨从龙。岂是法尔亦非神通。渠侬行履人难测。总在圆明不借中。

　　注茶半托迦尊者

肩挂锡杖轮珠手持。肚皮挺起行行无语。草鞋踏破人何识。天上人间总不如。

　　难提密多罗庆友尊者

体静神怡初非入定。面壁俨然亦提正令。篮中若有些些。置之脑后不问。

　　宾头卢尊者

耳大眉长号宾头卢。冷倚蒲团无香古炉。只因亲见佛来。年老不道成魔。

　　雪窦先明觉禅师像

师真兮休疑猜。丹青写得十分有来。眼若三万六千顷之太湖兮。澄澄月湛。眉如洞庭两山兮。列左右之青堆。掌中日月光被天下兮。瞻仰何极。舌底悬河滚滚兮。而千丈岩之飞瀑。可陪雪窦风高兮。敢拟拟所以为明觉大师乃大寂九世之孙尔。

　　禹门幻老和尚像

只者老和尚。谓是我师祖。从来不相识。未知还是么。是与不是俱成毁。礼拜不须动唇齿。

　　天童密老和尚像

临济未坠之道。老人崛起法门。将倾之厦一棒全提坐镇也。如泰山之岋嶪令行也。奚鬼神之敢窥。咦示寂来今刚十年。抚今追昔恨何言。(陆春明请)

只此先师像。白禅谩描摸。应知自己底。何尝隔纤粟。持归供养尔殷勤。不必山僧更叮嘱。(▆▆请)

只者老和尚。一生自孤独。佛法不顺人情。世法犹难凑泊。动则拽杖便行。静则镇如山岳。圆寂来今几许年。平禅供养何时足。(平原请)

天童我老人。临济三十世。来今几许年。棒头更严利。不惟掀翻佛祖窠臼。自己门风一时扫地。谁能为你扶得起。(湛庵常请)

转面无情老冻侬。家私没尽起天童。破砂盆灭陈油酱。谁信其能振祖风。(师南能请)

头发蓬骨颈缩。奕奕风清秀两目。怪伊不殉人情。一生孤独。声名自响大明国。

日冷风高山枯海裂。崛起一条白棒。斩新不带枝叶。打尽四海英灵。皮下几个无血。中兴临济白拈贼。

春风影现老和尚。描画将来岂我师。觌面难言心曲事。一条白棒普天知。(澄清月请)

宗旨玄要棒彻骨髓。南山独坐兮高峰累累。

老人像如何题。塺斑满面黑媸媸。涂污重重又涂污。分明有苦阿谁知。(像塺坏)

震响禹门通玄发孽。坐金粟入黄檗。明州育王并太曰撞着的面门裂。做尽冤家不肯休。大明国里谁相识。不须说七十七年。为蛇画足。

腊尽年穷一句亲。杖头寒色影新新。儿孙若个成家业。不藉阳和彻骨贫。(野夫元请)

赞也赞不到。骂也骂不着。如龙遇水虎靠山。一条白棒旋风落。

头上堆叠脚下逼塞。面前一片明明历历。若要不肖赞伊。且向者里着笔。

临济中兴老和尚。太白山头起蛰龙。声浩浩彻寰中。破砂盆底旧家风。(法幢帜请)

本师老和尚。骨头硬似铁。活底撞着死。死底撞着活。临济中兴一古锥。春风满地花狼籍。(津牧制请)

　　自题像

普天爱热闹。痴汝独孤冷。时流倒退走。宛如离陷阱。白棒一味耳。任他斗弄影。端居雪窦峰。思古常冥冥。十数烟柴头。风霜愈清劲。我像若为题。我语须承领。咄。(诸方云雪窦不肯放行只着得十来个烟柴头)

不存衲僧性命。扫荡佛祖窠窟。放出无位真人。擉瞎顶门一只。常禅常禅。且莫容易拈出。(湛庵常请)

头陀法席却重开。拄杖闲携到一回。拨动几多人落魄。扫除知解等寒灰。转身句顶门锤。悄然堪把玩。据令何崔嵬。(法幡帜请)

通身病骨老年铁硬。拄杖随身全提正令。格外绝承当。机先不留朕。咄。法幢上座写伊去。惑乱东瓯人未已。(又)

老僧年老矣。一杖倚闲身。冷坐长如此。壮哉正上人。巾瓶十五载。于我何疏亲。咦。嫉毁惯尝甜似蜜。欣然扶起破砂盆。(山夫正请)

为人须为彻。杀人须见血。试看雪霜中。长松凛高节。(师南旋请)

拄杖闲闲撑日月。七穿八穴任纵横。年来泛滥如何道。珍重儿孙莫浪行。(征庵研请)

黄金面皮。生铁作骨。拄杖撑天。虚空壁立。要与天下衲子为标格。(冷堂林请)

通身无影全机独露。溢目光生阿谁解顾。顾不顾。兴化克宾曾话堕。(律牧制请)

兀坐堆堆地。无识又无智。有来问是谁。头颅便打碎。咦。与么为人也。道是临济远孙三十一世。(弘远绍请)

寒威凛凛雪霜天。卓朔眉毛口似缄。不是老僧严面目。一分行货一分钱。(僧幢建请)

瞎驴灭却正法眼藏。拟议思量三十痛棒。且道何以如此。莫谤莫谤。(尔愚环请)

临济正法眼。却被瞎驴灭。雪窦老古锥。何须更饶舌。一棒掀翻不存轨辙。秋月澄澄庭桂香。清风浩浩光尤洁。(澄清月请)

老僧今老矣。独坐对春风。极目明明句。高悬祖印隆。声落落光重重。只条拄杖闲闲竖。尽在渠侬不借中。(惟极致请)

祖师心印即在目前。一条拄杖镇日间闲。谁似渠侬乐自然。(祖纲目请)

既云直指口喃喃。何似东行却向南。觑破阿师分付句。青从蓝出出于蓝。(野夫元请)

者汉从来没伎俩。横三竖四只条棒。打破英灵衲子头。不风流处也风流。(解齐纯请)

临济宗风入门便喝。只者老汉也解提掇。蓦然撞着衲僧一时泼撒。(商予起请)

实而虚。虚而实。虚实明明两眼赤。坐断春风三月天。铁船高驾虚空窄。(虚舟省请)

面黄体瘦骨棱层。一拂横拈意不轻。道被好持回供养。只条白棒振家声。(道被宜请)

春风影里老头陀。兀坐堆堆意若何。反复思量无别事。闲携拄杖爱人过。(无凡诚请)

老庵兀坐静寥寥。瀚海风清极望遥。拄杖闲闲从烈杰。谩听春雨溅春涛。(愿海惟极请)

拄杖倚肩春昼暖。顶门发白露全机。闲闲独坐双眉启。静听雷音彻翠微。(古音吕请)

恰恰春风三月天。桃红李白斗芳妍。山僧冷坐无言说。喜有松声在耳边。(已信解请)

蓬松发白鬓如霜。却是东娄徐大郎。佛祖位中无处着。破堂茅屋即相当。(破堂杲请)

鼻孔昂藏眉毛卓朔。拄杖不离诚难凑泊。咄。除是知音为伊开拓。(苍玄昊请)

行猷乞题像。教我如何说。记得少年游。练川古风月。迄今许久年。吾尝于此切。汝今持去休狼籍。(仲嘉猷请)

不向娄江古寺栖。携筇云水自东西。而今老大仍无用。一副形容作么题。(隆福请系师发迹处)

雪窦山僧老无力。时把虚空向人塞。直教吞吐口难开。要与丛林作规则。(幻峰山请)

咄哉老汉。默坐何以法门盛大至如此。思量去后诚无砥(灵玄尼请)

春无三日晴。夏无十日雨。咄哉老头陀。喜怒诚如此。不知有人。岂知有己。(慈雨请)

东风历乱春三月。草木花香匝地烟。老大不堪频话堕。只条藜杖倚青天。(自愿请)

熏风影里头陀老。到处逢人便落草。草里突出大虫来。且道落草好不好。咦。(广心请)

春风拂拂柳条青。举眼无非触处真。遍界不藏伊面目。莫随形影认山僧。(慧修请)

者汉绝情谓。独坐春风前。相逢不拈出。问着棒头先。直是曹溪客。总教一吸干。(广东禅人请)

架海金鳌何用寻。乳峰个老意深深。一条棒接英灵汉。无限平人听陆沉。(万因圣请)

顶门发白双眼如漆。拂子横拈全机出没。谁信天风助清彻。(昙▆请)

打人打得血腥腥。多少禅和怨不平。不谓形容如此看。元来一等笑忻忻。(透伊请)

虚空无壁落。大地绝纤尘。谁谓天地间。闲闲只老僧。孔谦居士请伊。供养得不知音。(余孔谦请)

不喜呵祖骂佛。单与禅和作孽。若道彻底为人。好与铁鞭三百。(天仪请)

　　题李次公写破山和尚像

破山兄蜀中客。蓦劄相逢同门出入。春风别去十八年。面目俨然头未白。阿呵呵也难得。不是李次公先生。那来有者个消息。

　　鹿门和尚像

清风白云高山明月。磊落神襟怡然坦率。玉转珠回佛祖言。要津把断过者难。白棒声声作指南。

　　　　　　又

从律入教由教归宗。一称义虎一号人龙。眉毛恬惔拄杖巃嵷。扶起刹竿青嶂里。白云坐断何终穷。

　　宝庆南大师像

悠然只块太湖石。坐底闲闲体自宽。三尺竹篦拈在手。清风凛凛逼人寒。

　　见月和尚像

发白颜童眉横目秀。戒光烁天是大明咒。咦。俨然只个须菩提趺坐蒲团绝渗漏。

　　空林大师像

堆堆兀坐老知止。白眼睁睁耐看人。直截口门殊不管。任他欢喜任他嗔。殊可怪又可亲。不知谁是吾知音。

　　梵清禅师像

咄者老古锥。清风拂人意。一味喜高闲。望海峰头寄。金粟天童聚晤来。三十余年情不替。而今老大更何为。彼此依然眼似眉。

　　法幢藏主肖像请题

天岸宁远一轮秋碧。大宝在握声光奚奕。把断兮离微。展开兮妙密。春风影里起春雷。迅耳令人掩不及。

　　吴萃凡肖像其子侍立

松间屏坐石床寒。无字经兮不耐看。剔起眉毛开两眼。宛然分付与郎官。

　　养拙法侄像

清秋叶落庭前树。皓月当空影自虚。鼻孔辽天生话堕。克家之子固如如。

　　黎太冲居士像

阔目长髯清神古道。韵出儒林衲僧履造。如我意把柄在手。顶门上日轮杲杲。悠悠坐断楚阳城。世出世间揖此老。

　　道婆小像乞题

者婆子亦奇特也。向山僧讨笔墨。虽然不说老婆禅。岂可与么便默得。咄。念佛底。识不识手中者串数珠一百零单八粒。

　　吴定庵居士像

大好悠悠独步时。心如墙壁眼如眉。等闲踏着自家底。便跨虚空背上骑。

　　张叔平居士像

叔平居士僧无异。只少身披一衲衣。不知何意秋林下。独立亭亭唤不归。

　　涌泉六可禅师像

化行台岭已多年。末后光明在涌泉。住院草鞋长挂壁。诸方嘉仰竞称传。为人处绝廉纤。掌握看看据令全。

　　戒初律师像

者个阿师春风满面。戒月辉辉是渠影现。淡道交情三十年。今朝冷坐诚难倩。

　　缁素数禅侣自绘小像请题法偈于顶

匡床兀坐默无言。何止单丁三十年。孤坐一般开化远。卓然雪窦一同参。(无等上座)

赞叹难容个阿师。闹蓝丛里解垂机。已然面目难磨灭。何待知音更写眉。(印初讲主)

蒲团一幅即空山。端的那伽大定间。开眼不须弹指作。和盘生意在容颜。(清隐上人)

空山片石冷坐忘归。手中如意一柄两眼。睁开看谁。咄咄。莫便随他去。应观自己底。(雪汀上人)

气吞海岳力荷丛林。肯受佛祖钳锤。不落圣凡阶级。坐断乾坤事未休。毕竟与谁同得失。(无凡上座)

一丛梅竹一溪云。指上轮珠历历分。惟我独尊真面目。乾坤之大与谁闻。(张云台)

鼻直眉横已若知。水边林下且随时。掌珠飏得沧溟里。自有光辉动四维。(王民玺)

更无些物眼前横。一念于中生不生。风味者时描不就。虚空上下坦然平。(李伯凝)

手转轮珠殊好时。长松峭石绝尘机。达人气宇曾开拓。自问休容一点疑。(张本泉)

年深松节已摩霄。瘦石间云类可调。着个爱闲空观士。人生谁似此逍遥。(刘子贤)

严公一片闲田地。翻转多时雨露新。犹把锄头眼律律。不知有底向谁论。(法侄严　轹)

枕流漱石岂寻常。却是子潜坐有当。敛手停看书不语。莫非为想自家忙。(徐子潜)

寒山层层白云寂寂。松声在耳清风起握。文章满口兮王侯可卑。量等虚空兮彭搏算失。正与么时谁证明。祖孙坐立何亲亲。(彦函黄公)

眉际浑无事。一种闲三昧。晏坐于其中。阇黎何所爱。松一枝石一块。展开风月常相对。(无饰上人)

　　雪窦石奇禅师语录卷十四(终)
嘉兴大藏经　雪窦石奇禅师语录


　　雪窦石奇禅师语录卷第十五

　　嗣法门人行正等编录

　　佛事

　　为林野和尚封龛。云林和尚我师弟。十年行道四坐道场。忽尔告终人天失望。正期长光佛日永作舟航。岂宜缩手偷闲退藏于密。咦。我虽与你同条生不与你同条死。说甚末后句。请坐云龛里。

　　起龛。云叶落归根来时无口。木马翻身泥牛解走。以拄杖引行。

　　入塔。云一叶落天下秋。一尘举大地收。杀活纵夺照用自由。兹我林野和尚。自从出蜀游楚。抵南都乃至东浙明州。中间历丛林参知识。逗到鄮山广利撞着个老和尚。一语相投。十年来一条拄杖横行海上。东打西打管教佛祖不容驻足。撞着底衲子性命不留。蓦地一朝歇手。被伊超过一头。既然如此全身奉重一句又作么生道。以拄杖卓云。为君直下苍龙窟。坐断玲珑体自悠。

　　为藏禅徒火。举火炬云。藏上座。秪者个。相从我十年。丛林力匡荷。一朝手撒开。乃云。日当午。休话堕。者里应须快转身。老僧助你一把火。(藏书偈掷笔而殁)。

　　为见咄禅人火。咄哉见上人。面门光焰焰。只者火柴头。一见不再见。

　　为古车禅徒火。当人一着遍界全提。应自知时转身在尔。直饶声和响顺形直影端。一道坦平规行矩步。便与么去。不妨转辘辘地。是处古车鼻孔撩天方始受用。举起火炬云。委悉么。烈焰光中着眼看。记取当阳者句子。

　　为孤轮禅人说戒毕。以灵骨入塔。云晴雪满山头。白骨无藏处。收归入普同。顶　红日炽。咄。

　　为宝慈印沙弥火。以火炬作圆相云。一印当阳虚空体露。宝明在尔受用无穷。不觉向外驰求。吴越遂分两地。直下回观。本得一念便是家乡。父母师长穷劫不离生死。去来了无所寄。虽然廓尔如如。者个少他不得。遂点云还会么。烈焰光中急转身。赤脚波斯难趁及。

　　为宁远慈云宝慈入塔。举一明三。明三即一。三一明明。虚空出骨。召大众。还见么。以拄杖敲塔门。总向者里退藏于密。

　　为宝梁禅德火。天寒地冻触目凝然。两手撒开冰消瓦解。便与么去。人间天上任意游行。此界他方纵横自在。不离当处尝湛然。觅即明明不可见。竖火炬云。还会么。燎却面门。便掷。

　　为会心上人入塔。三界惟心万法惟识。会得心时虚空出骨。以拄杖指灵骨召大众云。骨在者里。且道心在甚么处。遂送入。云普。

　　为空林大师起龛。门里出身易。身里出门难。不难不易便与么去。复云请。

　　入塔。云水肃千溪云屯万壑。真机独露是处生涯。恭惟吾空林大师。生缘吴门鹿城。遍参湖海知识。高踞双径峰头。两目自空云汉。后投金粟室内一心顿彻。物我一如逢原自在。共侍我天童老人一十五载。声光啧啧丛林老成无出其右。虽则韬光慎重独善其身。诚为末世风规法门标望。呜呼。云往夫复何言。生平高尚末后全提坐断云山今之是也。召大众且道不出那伽大定一句作么生道。出头天外看谁是个般人。一喝。

　　为圆通禅师入塔。青山溢目绿竹满前左右逢原现成受用。兹我圆通大师年高有德。四众依皈。戒肃风清法门耆宿。可以为规范。可以为准绳。可以为舟航。可以为津济。同光混俗合水和泥。独契大方高超物表。今则化缘已毕。叶落归根。正恁么时如何举示。以拄杖指塔云。大众还会么。无缝塔开光簇簇。全身直入涅槃城。

　　为幻缘禅宿入塔。知幻即离离幻即觉。觉了幻缘是甚风骨。咦。为君几下苍龙窟。

　　为乍城一苇尊宿封塔。雨霁风鸣极目寒烟。幂幂海天空阔。行空晓月。澄澄境物何殊。了无间隔。恭惟我一苇大师年高腊茂。诚标望于丛林。德被道充。乃津梁于士庶人天敬仰南北皈依。呜呼。一条白棒忽然袖手不拈。坐断空山直得全提向上。召大众。正恁么时且道如何。泥牛入海无消息。天岸空空云自封。

　　为僧幢上座火。酷暑蒸人似火。都来没处藏身。拶开顶门只眼。从教触处维新。建上座老丛林。法门担子忽辞行。偷闲不顾老僧老。闹里抽身太不仁。举火炬云。高着眼了无情。火光烈焰燎却面门。

　　为宝庆南源大师封龛。山空木落水肃霜明。智镜全彰灵机密运。赞丛林而不间师友。自成业以未竣法坛。正期佛日高辉。遽尔身藏北斗。咦。几树庭梅香雪冷。白云霭霭自来封。

　　为妙德灵骨入塔。万木凋零千山露骨。空生相现妙德呈机。虽然遍界难藏。者里应须放下。举灵骨云。还委悉么。便送入。

　　为妙融禅人火。半雨半晴山夜瞑。春云欲开欲不开。以火炬点云。火光触处通明亮。得妙随圆归去来。

　　为守先上人火。守先一着天空地廓。烈焰光中通身快活。

　　为仗锡翠浪禅德入塔。千峰雨歇霜问候。仗锡山头翠浪空。消息竟从何处去。明明具骨体玲珑。藏身处没行踪。以拄杖击云。大开无缝塔。入此圆光中。

　　为日闻火。云开雾卷山青水碧。会么。撩起便行西方日出。

　　行状

　　先师出苏之太仓州徐氏。法讳通云。字石奇。脱白于本州南广寺。继住隆福。因诵中峰偈有感。矢愿参方。既而习静。虞山刺血书华严大典。遇等慈老宿。知提究本分。慈化后广参知识。至云门显圣圆戒。随众参请。疑情大发。卒参密云师翁。屡呈所解。密叱之甚。曰待你入处硬挣。后来为人手段自别。忽于棒下顿脱凝滞。生太感激矢愿匡扶法社。不避劳怨。不离左右一十三年。崇祯丁丑年四十有四。赴兴化黎太冲居士请。为治病计。密殷勤嘱累。授拂而别。仍题肖像付曰。咄哉老痴。不识是非。但来问者。一味直槌。无物可似。分付石奇。遂于普润院掩关。三周寒暑。师虽深韬锋锷。坐断十方。然而玉韫珠潜。光辉自着黎君晨夕问难饱吃狞拳。日用应缘作得主宰。乃若柴庵吴相国宾吾魏司马。皆负儒林重望。谛信皈诚。关期既满。三君率诸道俗敦请说法。淮海人士方知向上一事。莫不谓灵山一会俨然未散。归省师翁。立作座元。而台之灵鹫山印。明者以住持请命。师应焉。辛巳秋入院正之。给侍巾瓶自此始也。来岁密退隐通玄。师先一日省觐。密喜师至。笑谈诀别。是时得法诸弟子往往专令一方远隔天涯。师力襄后事传讣遐迩扶龛返天童入塔。率众请新住持。为今弘觉老人乃赴景星之请。其地乃先德贯首座简堂禅师隐迹之所。溪山奇胜甲于缑城。一时英灵涌集。气吞诸方。刀耕火种不复作出山想。崇祯癸未雪窦毁。豪强乘间侵渔故址。不可复问。宁绍士绅公牍三至。而侍御徐公心韦授同门之谊劝驾尤力。师愀然动容。策杖而来。倚巘架屋编荆作卫以处之。先是赴灵鹫日。密记曰狗子无一只。折箸无一双。是汝住处。谶固在雪窦也。至是甘之如饴。尝以偈勉众曰。山居茆屋十余间。蓦地狂风尽打翻。珍重吾徒齐着力。大家扶起莫生烦。日则俱众作息。祁寒溽暑不废晚参。明月在庭。坐尝彻旦。禅者环植之一一与之刮皮及髓。洞彻见元。饮之以冰檗。饱之以雪霜于是会下多士见重诸方。越岁八月。梦章罗公。虚谷顾公。心韦徐公等请就殿址说法。师拾级而上曰琼楼玉殿。百草头上全彰。千丈报身。瓦砾堆边顿现。尘尘尔刹刹尔。突出无位真人。发明现成公案。闻者心豁然而积敝未清。魔孽若而人且有假法产充兵饷。媚兹骄军悍将冀满其沟壑。护法殚诚御侮多种。而师初不以得失介意利害填膺也。诸山寇兵迭横。师旅充斥饥馑相仍无不惊心骇目。与师相厚善者。莫不以舍难图易为劝。而师一切不顾。慈以摄暴。忍以应强。久而又久。冥顽翕然从化。公侯作我干城。法堂佛殿方丈库厨湢室次第告成。咸谓非师定力不可。雪窦之中兴。碑有曰十年之内山海交讧。朝来非象弭之夫。夕来则鱼服之士。师盖与诸禅日在锋刀头坐卧者也。乃能需材则百围之木不难堑堙山谷以转输需石则千仞之冈可使奋迅龙蹖而开宕。云水趍于父事四众说而子来幻出方蹶之瑶天追还既湮之宝地斯为实录。越岁庚寅。兴化黎君以旧订致书甚恳赴之求见者舟楫跄跻老幼肩摩献赀帛衣履至无地以容。师一视而已。庵址宅水中邑之富有议聚五十三人。如华严士数。聚财编木以卫。逡巡未举。师以供养之所入悉付主僧。工方告竣。而泗水忽至。得免漂涤。丛林至今无恙赖此举也。鸿儒硕彦追随挂搭。得法喜者不可胜数。解夏东还。凡经由之地。若法侄法孙辈。察其保重法道者奖之励之。或以檀赀展转给赠。其裸贩化门者斥之逐之。面詈而笔讨之。两淮吴越上下数十里之间闻风震恐。顿知忌惮。诸方称雪窦而不敢名竞。推雪窦为中流砥柱。匡扶大法。师以直捷行令以枯淡自持。以珍重付授顾以广大御众有过犯者。改则许之。尝曰使人根皆端。不复用诸佛菩萨出现世间矣。每遇险患。众排挤至师前。师曰任缘而已。众意自解。贤士大夫莫论有信无信。既见之后如饮醇醪。醉心不舍。善哉徐石侣之言曰吾见石翁。温而厉。恭而安。慈悲中自禀岩峻。方是上古宗匠。咸安罗公梦章由明州司理转观察复雪窦有巨功。休沐之日家莲山与师莫逆。师尝以戒和尚等视。嘱其遍护法社。癸巳春二月。为师六旬诞献祝。腾涌尽▆给诸弟子。丈室萧然而已。岁甲午。西堂法幢帜偕余公孔谦以密印道场请。则▆屐东瓯。化仪之广不啻游兴化时也。岁乙未悯通玄荡废。则驾赤城之舆别立住持而还。昔佛印元以甘露宣长老演法未有宗旨。竟遭逐。实古今一辙。二十年间天童五请。大沩三请。金粟再请。径山龙池一请。皆毅然不允。而犹不废普润密印通玄之行者。非法门关系。即师资义重。如鄞之大梅。有力据为坟茔。师尝竭诚恢复。怨谤勿恤也。既复之。后命西堂帜主之慈有香山兵荒甚烈请为别院。师尝欢颜纳受。虽艰困勿拒也。事平之后。不无异同则仍归之旧住。应物而不伤类。如此同参泯岩空林禅师庐四明绝顶得塔地。旋往武林。遂殁焉。临殁谓群弟子但寄语雪窦。无别谕得讣亲往奠。众惮扶龛。议火化。师谓非故人命乃料捆载之。费咸周给之。亲送函塔。推弘觉忞和尚为塔上之铭。曰吾不能文其德也。呜呼。世不云乎。一死一生交情乃见斯。诚风励后学之一端欤。丁酉之岁。两殿完举。摩空赑汉顾而悦之。亟扫塔龙池娄东士绅有南广之请。便道经过见梵刹荒芜僧徒寥落。不胜心恻。诛茆数间以居。期月欲还四众坚留不得。师许结雪窦局再至。尽出衣钵预鬻殿材以安众志。众请持畚锸浚盐铁支河直达于寺。以便舟楫。师许之。遂成功。其开化之众向慕之盛。复不翅兴化时也。时有赵伯州者。自称知禅。遍探知识。携友来谒。语浮游无本。方拟凑泊。师示以两掌。士怒输机。造谤辞甚酷传至再三。冀师畏惮。一日憨睡。火燎床篑间。家人仓皇以水泼救油裸若羊状。盖其参师之日乃饱啖羊酒。登兴也痛苦不可忍。遣亲属追取谤辞至亟。竟号叫而毙。以故娄之人士益加重法。戊戌夏归雪窦。则修复显祖诸塔。用酬夙愿。适明公自天童至。为定寿藏于妙高峰解齐纯无凡诚二上首力言从臾师为之颐解。遂成塔院于左方。为退居计。门士倪伯屏集吴中人士。促逼赴南广乃命正嗣主法席。正以师精神未艾。院事艰巨力辞苦辞。师拂意怒叱以为子道当事养志耳并嘱梦章罗公勉正任守成之担。山门事无巨细托护卫焉。复命退庵恂居守塔院。策杖至南广商之。京督张公鹾台胡公皆大欢喜。互有弘施。殿堂方丈大悲阁厨库焕然一新。师以行脚发始。自负一愿几四十年。至是稍毕。将立住持以自代。东归妙峰。不谓岁除之辰。一旦疾作势亟。仗锡旋以诸弟子记莂请师作色无敢复言。问疾者日众。师曰汝辈扰攘谓我死耶。厉声挥去。师以狂澜既倒不惜以身障。故至殁不变二侍。僧前后进命举吉时同以子时对微点首。次早果以子时示寂。呜呼痛哉。停龛多日。以待弘觉老人自浙西至。值雷声频动。众切虞虑观者如市。唇吻红润容貌如生。弘觉老人哭之恸。命勿掩龛扃。迎归四明。启人敬信。盖诸弟子不能从焉。寺邻习尚游侠。计留龛以恣观瞻。群弟子袖手窘迫无如何。倪公伯屏力排之。依违殆半。忽火从寺西发。前后寮舍并燎。惟龛岿然独存。无斑炙痕。若辈乃始革心惧罪。从倪公断得于四月十二日扶龛东行。自娄至甬。千有余里。舟车递进。幢幡蔽道哀声动地。诸弟子骏奔左右不遗余力。五月十三日归窆妙峰。呜呼痛哉。吾师平生以真实心。履真实行。至诚感人。无违勿届未暇枚举。正小子敢谓济北宗风。自密祖弘震之后。诸知识孰不垂钩万里。布网漫天。骓鲸无逃于格外。吾师正令全提。不令人有憩足地。故浮夸之徒望崖而返。唯操守敦笃。若而人水洒梃逐不去。此师之异于当世也。吾师开辟雪窦。辛勤廿载。瞬息罔懈。犹勉后人续未竟之绪。名山巨刹借重光影不知凡几。而师不欲以虚名可否断断然谢之。此师之异于当世也。名器泛滥。师早发叹于灵鹫之日。数年以来非无点胸自肯久弼丛林之士。而必欲深锤密炼俟其晚。成此师之异于当世也。师吐为辞语多绝尘之韵。侍者记录成集。戒勿刊布。不欲稍以伎俩一路起人咀嚼。惟随机开导。关系大法流通。宇内者有把关灵鹫景星雪窦兴化密印六种。将结集成帙。广励后学。嗣法弟子景星行常大梅行帜。不孝行正仗锡。行旋金沙行研天王行林妙高行恂南广行制海岸行绍登岱行建南岳行环西园行月及庵主一人雄圣行致居士一人。滇南施于身嘱偈祖纲目万因圣剃度野夫元等。克守师志。果熟香飘。光耀于师未有艾也。宰官弟子员素。荷钳锤叨承印。许应验于撒手之际者。则有当湖马嘉植培。原东瓯余道光孔谦李维樾拙予慈水姚宗文。益城会稽陶履卓岸生昭阳黎希淳太冲是也。现阐化条于支那者。则有滇南施于身。青城当湖倪。长玗伯屏姚江沈之。恂恂如韩行甫仁甫堇。江周齐曾公唯。顾二荣心璧是也。异日著于禅史开人正眼。斯其杰然者矣。师世寿七十僧腊四十有五。诸凡行道巅末传中撰次颇详同门倪公伯屏更加表章不敢赘述。兹唯据不孝侍侧以后亲知灼见者。抆泪授管。仰质高明。实未能揄扬师德于万一。伏祈大君子不弃葑菲赐之采择。

　　年月日继席雪窦弟子行正谨状

　　塔铭

　　皇清康熙岁在癸卯春正。雪窦石奇和尚示寂于娄东之南广寺。越五月。归葬于甬之妙高峰。从其志也。丙午春二月。雪窦继席弟子山夫行正以状来请余铭其塔。余与师虽未谋面。而师之行解雷耳。久已隔峰相见。其何能辞。按状。师讳通云号石奇。系出娄东徐氏。父讳调元母孙氏。十岁失怙。寄养姊家。因笃疾间陡现一境如梦。忽醒。曰前途灼然有条大路。何故留滞于此。乃辞母告以出家之志。遂脱白于本州南广寺。适往嘉定。于护国寺壁间睹中峰祖师偈。云蹭蹬莫随愚伴侣。蹉跎又恐落风尘。悚焉猛省。矢愿参方。因母老未果。寄居隆福寺四年。既而住静虞山。刺血书华严经。遇等慈老宿。令看高峰语录。提究父母未生前一着。服膺弗替。后往藤溪听讲楞严。闻法师举千日学慧不如一日学佛。憬然曰听教非究竟也。旋往中峰书完华严。至瓶窑见闻谷师。复到显圣见湛然师。疑情大发。卒参密云老人。屡呈所见。密震威叱曰待你入处硬挣。后来为人手段自别。于是棒下顿脱凝滞。不离左右者一十三载。岁丁丑于普润院掩关三年。一踞猊座问难响答机辩泉流。淮海人士翕然景从。辛巳应密云师命。住持台之灵鹫。来年省密。密亲手授师衣。未几密示寂。尔时得法诸弟子竞各布席一方。云山渺隔弗克躬襄。后事独师一人肩之。后赴景星之请。景星溪山之胜甲于缑城。座下英灵云集。气吞诸方。刀耕火耨不复作出山想。会癸未。雪窦寺毁。乏主者。绅士延请再四。因杖策而至。山空无依。惟有堆云败叶。寺址半为豪侵。如河南南阳之不可问。乃倚岩架屋而居。先时密师记曰。狗子无一只。折箸无一双。是汝住处。固在雪窦也。遂甘心居之。以偈勉众曰。山居茆屋十余间。蓦地狂风尽打翻。珍重吾徒齐着力。大家扶起莫生烦时诸山谷间兵寇纵横。兼之饥馑相仍。所在无宁宇。师恬不介意。摄暴以慈。伏强以忍。久之皈诚向化。皆为外护。法堂佛殿方丈厨库湢室次第落成。二觉祖庭峥嵘壮丽。顿复前规。师入山所云。琼楼玉殿百草头上全彰。千丈报身瓦砾堆边顿现。非虚语矣。越明年。己丑赴兴化黎君之请。远近信向者。舟楫鳞比。老幼肩摩。诸方主席之盛罕出其右。庵址宅水中。邑人虑有水患。方议聚财编木为卫。逡巡未举。师以檀信供养所入。罄付主僧。紏工竣事。俄而泗水忽至。竟免漂溺。师之力也。师珍重付授绝不以佛法作人情。自是两淮吴越数千里间。学道高流闻风兴感。竞推雪窦为中流砥柱云。大抵师之门庭严峻而存心广大。有过犯者改则许之。尝云若使人根皆端。不复用诸佛菩萨出现世间矣。岁丁酉娄东士绅有南广之请。师因浚盐铁河直达于寺。以利舟行。其皈命之众倡化之隆复不啻兴化时也。初师矢志力扶法社。自是几四十年誓愿已惬。且将东归妙高。未几疾作。历数日。命二侍举时皆以子时对乃微点首。遂以是时逝。越数日。尚未合龛。颜色如生。濒举龛归四明。忽寺西失火。僧寮俱烬。而龛独岿然。人共异之。乃于五月十三日抵甬窆于妙高峰之塔院。溯其生于万历甲午二月廿五日。卒于康熙二年正月初十。世寿七十。僧腊四十有五。嗟乎。济北宗风自密师弘震之后。全提正令而横身坐断百尺无枝。孰有如石奇和尚者乎。其阐扬法录。曰把关曰灵鹫曰景星曰雪窦曰兴化曰密印。六种集行世。其嗣法弟子一十二人。景星行常大梅行帜雪窦行正仗锡行旋金沙行研天王行林妙高行恂南广行制海岸行绍登岱行建南岳行环西园行月及庵主一人雄圣行致至一时绅士之真心向道获受炉锤者指不胜屈也。为之铭曰。

承源临济溯流杨岐。密老血胤人天共推。入处硬挣为人自别。凛奉师言提持直捷。乳峰生面千载重开。二觉光明烁破埏垓。灵鹫景星施设蔚隆。末后涵藏妙高一峰。大机大用邈不可即。雪瀑虹飞今古为式。

　　康熙丙午春王二月

　　予告光禄大夫太傅兼太子太师吏部尚书中和殿内秘书院大学士加一级云栖弟子金之俊大周撰

　　后序

　　先师几坐道场。时有言句悉命秘而弗行。重实行也。正弗能从为之。随时发刻不拘编次。先师既往神州赤县之乡。岩栖壑隐之士悲惋不得复见。颜面谓可以解广众之追慕者何哉。因稽往录繁复者稍加芟订。总集十五卷厘上中下三册。计近三百页。梓以▆世。忆昔如来灭度。大迦叶遣目连弟子呼提那罗汉憍梵钵提等为如来结集法藏。而那提等不忍见佛灭度并先涅槃呜呼。在正今日敢任结集哉。于景星永嘉二兄得不重增伤叹。

　　康熙七年桂月中秋前二日嗣法门人行正谨识

　　雪窦石奇禅师语录卷十五(终)
