嘉兴大藏经　玉泉其白富禅师语录


　　其白和尚像



　　赞

河岳之钟生而颖异龆毁知归性成非习既而踢翩义海喝碎禅天临济真灯于焉以传道唱玉泉尘挥锦水三十余秋德音萃美鹤林示灭溽暑流金全躯未散定力愈深余以是仰师之道非去来今

　　香国后学寱堂法秀拜题

　　蟠龙山玉泉其白富禅师语录叙

　　通于教者得清净口辩才轮通于律者得清净身神通轮通于禅者得清净意无碍记持轮又教明权实律达开遮禅知纵夺自利利他不假勉力而自绰绰然有余地矣其白富禅师德玉四十年前干戈队里得益之友慈航老人之徒早通般若法华等经继而弃教升大如律主之堂无何又入昭觉吾兄之室副二全彰阶升次第信再来人也得法之后时至理彰龙天四众推上宝华王座建立法化遂有上堂小参法语拈颂广录离为三卷其提唱宗乘实从不思议胸中流出并无穿凿依傍等玼诚有金镵抉翳点铁成金手眼然而所长身体力行非文字纸墨中所能载者教耶律耶禅耶阶升次第耶并化门应迹之所彰显不尽者宜另具一只眼。

　　时
康熙三十四年补天穿日华岩德玉敬撰

　　序

　　原夫大道本无名待人行之为妙至人不居方临事能之为然所以滹沱一脉代有其人临济三十四叶茂发天童枝荣十二爰我万峰破山师翁得其一焉于明壬申间负密祖尘拂回蜀宗风丕振布幔天网打凤罗龙十方衲子望风披靡俾人人鼻孔撩天脚踏实地日辟百里道化益隆自蜀而至秦楚滇黔棋布星分插竿相望不胜枚举复分一枝落于昭觉本师丈老人派亦繁衍唱道诸方本师再分一叶于蟠龙山玉泉法兄其白富和尚高悬赤辙整顿时机吾兄三慧齐修三学俱炼有时十字街头教演三乘有时孤峰绝顶拈提向上有时和光同尘大展毗尼故所谓至人不居方在临事而能之为然也虽有上堂小参颂古法语等偈禁之概不许录而有门人数辈私窃而记成帙乙亥季春玟睿琳睿二法侄负稿东下嘉禾剞劂入于楞严藏室寿世予于癸酉秋奉本师命刊锦江灯录附藏流通事竣云归玟琳二侄见示佳稿兼以问序予乃樗栎之才敢充栋宇垩墁之业讵陈琟琢以吾兄今世门头犹有下笔处若论向上一著文不加点千圣出头正眼难窥何处下手请诸方高明者代一转语看。

　　时
康熙乙亥浴佛日青城法弟彻生沐手敬撰

　　玉泉寺其白富禅师语录目次卷上序二上堂卷中上堂小参晚参示众法语机缘像赞卷下拈古示偈开示普说分灯颂古行实书问杂着佛事塔铭附融彻顶禅师语录

　　目次终

　　玉泉其白富禅师语录卷上

　　嗣法门人圆顶等编

　　康熙乙丑冬结制期主张慧心及绅衿士庶请上堂诣座云猊座孤高韪日登当阳涌出太无情一条白棒锋铓锐权实双彰贯古今遂登拈香者瓣香雪山六年抚育少室九载繁兴爇向炉中供养释迦文佛历代祖师伏愿佛日光辉宇宙法轮常转娑婆次拈云者瓣香胚胎万象化育两仪爇向炉中祝延
当今皇帝圣寿万岁万万岁伏愿劫外坤维荣金枝于海宇寰中日月懋玉叶于蚕丛再拈云者瓣香胚腪大化之初秀发九重之上爇向炉中奉为本省当道尊官伏愿以仁以政涨福海之波为瑞为祥壮皇图之堑末拈云者瓣香觑着则眼枯嗅着则脑裂昔年不动轩前一句承当今朝玉泉院中当阳拈出爇向炉中供养现住昭觉堂上本师上丈下雪醉和尚用酬法乳之恩伏愿人人悟拈花的旨个个得安乐法门敛衣敷座上首白椎云法筵龙象众当观第一义师云第一义莫拟议谁是个中人出班证据看僧问少室家风五传而至曹溪支分派演门庭虽异根本无殊正恁么时愿闻指示师云无文铁印向空抛进云三要印开朱点窄未容拟议主宾分如何是临济下事师云陆地起波涛进云锋前有语离情谓格外玄机孰可亲如何是云门下事师云杖子　跳上青霄进云君臣道合时雍泰回互机全不露锋如何是曹洞下事师云无影堂前鸟道玄进云一颗圆明无向背当阳拈出有多般如何是沩仰下事师云彻底神锋千古鸣进云绿水青山全体现森罗万象笑颜问如何是法眼下事师云箭刃投处四壁空进云临机有卷舒觌面无回互和尚门下又作么生师云吾无隐乎尔进云可谓水归巨海波涛静月到苍梧气象闲师云不劳重说偈言僧礼拜乃云玉泉今朝开炉另展一番钳锤不许退后进前那容画符相对逼拶当人无避处还有心空及第无若能归也则天青地谧海晏河清诸佛景仰不及群灵称赞靡由正当恁么时如何施设东南西北尘沙国纵横无处不通风举雪峰示众云世界阔一尺古镜阔一尺世界阔一丈古镜阔一丈玄沙指火炉云者个阔多少峰云如古镜阔师云二大老恁么酬醋甚是分明检点将来未免被人勘破何故一人传虚万人传实结椎云谛观法王法法王法如是卓拄杖下座。

　　上堂觌面挥开不二门圣凡情尽绝疏亲勾章棘句惹风雨塞壑填沟烂葛藤只如高揖释迦不拜弥勒是甚么人良久云九旬禁足今朝始剥取蟠桃不老人。

　　懒石佛冤问潮众法兄请上堂僧问大地众生都是阎浮世上客未审几人到家乡师云一段风流本自然问善财▆参德云比丘已领悟机何故更参五十三员师云▆识其中真妙诀除非身带返魂香进云识得后如何师云施为动转浑无碍一点恩波散作霖问如何是金刚剑师云太煞逼人寒进云如何是踞地狮子师云踏杀阇黎进云如何是探竿影草师云打断汝驴腰进云如何是一喝不作一喝用师喝僧亦喝师便打乃云从来法无住相著相乖真即此道不虚行随行得路古今知识各运本分钳锤开凿人天正眼出没卷舒悉皆自由到者里不出户而知天下不窥牖而见森罗即今因我同门众法兄命不佞升座演唱宗乘只得顺水推舟不敢逆风把柁播扬家丑举则古人公案以图塞责举南泉问僧云世间何物最苦僧云地狱最苦师云玉泉则不然地狱未是苦不明己事实为苦也大众还知玉泉么呈拄杖云者物拈来无向背切莫向外别生枝掷拄杖云枝生也。

　　解制上堂僧问未结制已前时如何师云东敲西磕进云结后如何师云烹佛炼祖进云尽大地是个选佛场和尚作么生解师云展开天地栏放出一群牛问年年此日升座岁岁今朝制解且道是同是别师云昨日十四今朝十五乃云满堂龙象自匆匆画地为牢百日终唯有玉泉拄杖子长年不改旧家风尽大地是个选佛场穿衣吃饭也在里许痾屎放尿也在里许行住作卧也在里许东奔西驰也在里许敢问诸人还有识得者么山僧恁么告报诸人恁么荐取以拂子击香几云谛听谛听。

　　上堂三世诸佛说不到开口道着历代祖师行不到动步踏着古人一切方便与诸人开个入路暨得个入路又须寻个出路登山须到顶入海须到底登山不到顶未免半途而废入海不到底只见湛湛之波大众且道不出不入一句作么生道楖栗横肩不顾人直入千峰万峰去。

　　上堂小店新开贵买贱卖不图越赚本钱只要买主便快杨岐栗棘蓬明州破布袋一一横抛在面前了ㄚ彻底无遮盖大众还有下顾者么卓拄杖云有利无利不离行市。

　　佛诞上堂僧问四大本空生从何来师云进前来向汝道进云弃却幻形死从何去师云且退且退进云不生不灭底主人公在甚么处师便喝问世尊未生时如何师云花开满树红进云生后时如何师云花落万枝空进云未生已生蒙师指向上宗乘事若何师云唯余一朵在明日定随风乃云无法可说是名说法既曰无说今有何说秪为二千七百余年旧案未免重拈今乃释迦老子降诞之辰玉泉不解说禅与诸人下个注脚以拂子画[十○]相云离兜率降皇宫无缝罅里月朦朦行七步称大雄夜半石人撞木钟喝一喝。

　　上堂千古风光尚宛然真机吐向万峰前灯笼露柱频频举明暗色空漫流传。

　　上堂问去来不以相动静不以心是甚么人师云描不成画不就乃云说玄说妙土上加堆有问有答白云万里去此二途如何施设卓拄杖云千峰势到岳边止万派声归海上消。

　　上堂善哉释迦文虚空常懊恼痴梦犹未破开眼天大晓三千年外旧家风令人仍向风前讨年年四八佛降诞岁岁腊八佛成道只因饶舌遍地葛藤许多英灵都被枝蔓绊杀人人分心岐路个个逐妄迷真山僧鼓舌摇唇要与诸人解黏去缚竖拂子云若向者里会得始信高沙弥不登坛而便名具足卢行者负石春而当下圆成如或未然且莫错会参。

　　除夕上堂爆竹一声乾坤震动山云水石何处出头东村王老夜烧钱太煞小胆北禅以白牛分岁自取勾牵玉泉非是屈抑先哲只为门风各别大众还有成褫者么良久云几回不遇知音客徒劳守岁到三更。

　　九日上堂问灵山会上迦叶亲闻少室峰前神光得髓即今玉泉有几人知音师云钟中无鼓响鼓中无钟声进云过在甚么处师云疑则别参乃云至化时行万象零须弥百亿海云腾俨然诸佛尘沙现拄杖头边任纵横呈拄杖云会么唤作拄杖子便是诸佛唤作诸佛却是拄杖子道得分明玉泉与你证据如或未然木上座一状领过举僧问云门如何是诸佛出身处门云山高水长师云玉泉则不然有人问如何是诸佛出身处秪向他道铁库里然灯者事且置只如重阳节届到来一句作么生道良久云重阳九月菊花新。

　　天中节上堂端阳五月五空悬一轮孤家家结彩续命户户兰汤去毒唯我衲僧分上不入者些鬼窟大众到者里又作么生卓拄杖云门神鼓掌呵呵笑艾虎高悬日卓午。

　　元旦上堂僧问如何是新年头佛法师云斗柄东向大地皆春进云年新月新日新时新未审佛法有新旧也无师云看取令行时进云如何是新鲜佛法师云野梅开正眼绿柳长精神乃云璇玑一转万象新斗柄东向大地春唯有者条乌楖栗冷笑人间岁月增阴阳造化密运无私江淮河汉盈虚有准有时桃红柳绿有时水碧山青有时万物咸新有时百卉凋零有时天清地泰有时电闪雷鸣且喜无位真人于斯越色超声不属阴阳造化岂逐四序而行秉于无极之初得自先天之始以拂画[○@│]相云于斯荐得非为截断天下人舌头穿却衲僧鼻孔管教释迦拱手弥勒着惊蓦召大众云还知无位真人么参。

　　上堂高天之上厚地之下中有一宝无人识价诸佛放他不过祖师提掇不下无端撞入玉泉八臂那吒惊怕以两手作捧势云山僧和盘托出人人受用不尽玉泉恁么道只堪世谛流布若论无上之宝别时再举一僧出拟开口师打云但有言说都无实义。

　　上堂顶门出入之主万化不渝含元殿上之尊四臣不昧端拱而治不令而行昭昭于心目之间相不可睹晃晃于色尘之表理不可分天地同一覆帱日月同一照临寿逾百亿须弥福洽大千沙界且道正恁么时如何体认击禅床下座。

　　上堂问如何是玉泉境师云庭前牵柳绿阶后落花红进云如何是玉泉人师云圣凡同一体到来无主宾进云如何是夺人不夺境师云一拶锋铓尽雷兢发楚云进云如何是夺境不夺人师云落花流水去牧笛出云岑进云如何是人境两俱夺师云五岳咸煨尽三山本绝踪进云如何是人境俱不夺师云牧童吟野赋渔父和巴歌问剑未出匣时如何师云太平无事进云出匣后如何师云御使坚牢僧喝师打乃云夺人不夺境山自青兮水自澄夺境不夺人月华已到第三更人境两俱夺舌烂河山虚空破人境俱不夺亭台风埽金殿阁不解言下领旨返向句外十度恁伊费尽伎俩未免无绳自缚山僧不惜唇皮为众当阳剖露觌面相呈一着子却被蜘蛛网罗布上堂犬守夜鸡司晨鹊噪枝头雨蝉鸣树上云一种灵光何故各不相知参。

　　昭觉本师老人诞辰秉拂上堂拈香祝圣讫复拈云者瓣香几翻毒手斫成百炼炉中拈出爇向玉炉供养堂上本师丈老人伏愿筹添海屋春▆远棒头恶辣胤儿孙敛衣就座白椎竟师云今朝不答话问话者三十棒还有俊鹰快鹞向棒头下翻身者么良久云只如半偈亡躯一句投火又图个甚么今日昭觉结九旬之制画地为牢开大冶之炉圣凡陶铸好向者里各究本有莫炫虚头强作主宰若于个事中倘无见处唤作干慧之徒所谓参须真参悟须实悟自有个倒断处若不如斯唤作造次之流则无究竟之日且道其中妙旨如何定当蓦呈拄杖云向者里定当得许你天下横行如或未然九万里鹏方展翼一千年鹤始翱翔。

　　上堂涂毒鼓边岂容侧耳太阿锋前不许藏身众中还有不惧危亡者么一僧出师蓦头一棒僧拟开口师又打僧喝师连棒打退乃云放风前圣箭转劫外玄机举恶辣钳锤穿衲僧巴鼻若个顶门具眼方知万机顿息若作佛法商量未免堕坑落阱不作佛法商量镬汤炉炭有分正恁么时如何只对金绳拽转泥牛鼻夜半牵来海底耕举高峰示众云海底泥牛衔月走岩前石虎抱儿眠铁蛇钻入金刚眼昆仑骑象鹭鸶牵复举双桂老人颂云蝼蚁推起万斛舟虾蟆唱遍楚天秋乌龟跳上须弥顶玛瑙珊瑚尽害羞召大众云此二颂内有一句能纵能夺能杀能活到者里荐得许汝参学事毕脱或未然玉泉也有一颂亦要诸方检点乌龟打鼓鳖撑船角鳌荡桨鳝持竿石女岩前歌雪曲螺蛳蚌蛤打秋千咄莫将闲学解埋没祖师心。

　　上堂以拂子打○相云山僧就中现无量大宝王刹一一刹土现无量百千化佛一一化佛放无量亿种妙光一一光中照无量万亿沙界一一沙界所有草木丛林蜎飞蠕动灯笼露柱罗汉夜叉或修清净善因或造无边恶业尽在其中出没卷舒不相妨碍正当恁么时如何演唱妙印手提边塞静当阳那肯露锋机举世尊在灵山会上拈花示众百万人天悉皆罔措唯金色头陀破颜微笑世尊云吾有正法眼藏涅槃妙心付嘱于汝无令断绝举拂子云者个妙心切莫他觅觅亦不得得亦不真大众还知者个妙心么当下不知亲荐取徒向威音那畔猜。

　　上堂僧问大彻底人本脱生死因甚命根不断师云露出摩醯眼坚持护命符进云佛祖公案只是一个道理因甚有明与不明师云秤锤原是生铁铸进云大修行人当遵佛行因甚不守毗尼师云色尘皆妙用何处不称尊进云杲日当空无所不照因甚被片云遮却师云不须悬石镜天晓自然明进云人人有个影子寸步不离因甚踏不着师云脚跟下好与三十进云尽大地是个火坑得何三昧不被烧却师云火焰里潜身乃云岩前石虎夜嘶风海底泥牛日走东昆仑神足追不及隐入诸人鼻孔中顾左右云伶俐汉才闻提举如芥投针若是机思迟钝犹隔万仞千层昔日调御师六载思惟计尽情忘不免全身放倒山僧到者里只得依葫芦画样按下云头宝剑横拖就窠打劫直教他一个个不假慈航到岸直入大圆觉海击拂子云闻么竖拂子云见么若向闻边体究病在音声若向见处荐取病在色尘假使坐断声色二途犹是枝叶边事且道那里是向上事聻无出没无言语功成果满凭何举吹铁笛击毒鼓渔叟歌牧童舞云从龙兮风从虎。

　　上堂僧问昔日临济问龙光云不展锋铓如何得胜龙光据坐意旨如何师云行船不犯东西岸须信篙人用意良进云临济道大善知识岂无方便龙光瞪目又作么生师云一篙拨转波心月和舟载雾过芦湾进云恁么则鸟栖无影树花发不萌枝师云闲言语进云可谓一曲钧天云外奏知音格外尽皆闻师云且喜阇黎念得清乃云把住牢关人天莫测裂开一缝凡圣咸知拘执则万别千差融通则彼此全备且道全备后如何不开口处玄关转未措言时鸟道玄举昭觉本师上堂云吾有一句百味具备时有一僧门外立本师云那汉进来僧才入师便下座且喜我堂中有一员灵利衲僧便归方丈乃云老人直截为人处胜是分明自非拶透重关者不能得荷者汉却也伶俐未免进得门来无出身路顾左右云未审玉泉堂中有此人么时一僧出师打云一钓便上。

　　上堂举慈明和尚室中以水一盆上劄一口剑下着一緉草鞋横按拄杖有僧入门便指才拟议明便棒师云者老汉婆心不已弄尽手脚总是彻底为人只愿个个鼻孔辽天单刃直入据富上座冷眼看来也是向虚空里挖洞白地上讨天者场漏逗古今提唱者极多错会者不少召大众云有具眼者不妨通个消息如或未然山僧对众颂出蒺藜水剑草鞋俱水急鱼龙不敢栖未入已知来见解棒头点处血星飞元宵上堂元宵正十五家家悬火树拈起雪峰毬打起禾山鼓拈弄秘魔钗活擒戴角虎惊动跛鳖盲龟都向门前跳舞阿呵呵上元原来是十五咄　唎　唎苏嚧苏嚧。

　　诞日上堂僧问和尚向未出母胎时道一句看师云光烁烁进云未生之前蒙师指降生之后意如何师云不萌枝上花开早无缝罅里瑞云腾进云即今升座一句作么生道师云大整颓风归王化仰祝圣寿等乾坤问世尊初生放光动地和尚降诞有何祥瑞师云红霞穿宇宙白日点波心进云世尊与和尚是同是别师云一字两头垂问寿筵洞启凤舞羽以呈祥彤气环流龟负图而益算只如南极老人到来庆祝一句作么生道师云且立下风进云恁么则人人眉宇已增新彩色慈容犹展旧风流师云直饶恁么也是无端特地乃云今朝腊月三十又值吾母难期大地山河铺玉乾坤草木抽枝四相从此假合万物混融一体无情均获酬唱有情尽得瞻礼唯有佛魔人天到此亦须不立大众要会山僧未生前事么吽吽若有个顶天立地脑后见腮的汉子向山僧未出方丈时荐得三世诸佛历代祖师天下老和尚当体全彰分身百亿不涉程途一生了备如或未然也是有眼不见参。

　　竖佛书楼上堂般若弘深大辩才虚空涌出玉楼台没量汉儿亲居此百万人天献法财无边刹海自他不隔于毫端十世古今始终不离于当念即今众檀越缁素等协同兴此一念便向无相国里毫毛头上建立种种琼楼玉殿恒河沙数金容囊藏百万人天收尽五湖风月原来不负灵山之嘱法门庆幸山僧赴约而来勉整颓风兼请登宝华王座转大法轮举扬个事大众且道结角罗纹一句作么生道卉木丛林均吐舌砖头瓦砾尽生光。

　　中秋上堂秋风飒飒起殿阁冷沉沉月色四时烛今霄分外明竹叶溪边绿荷花水面清南楼添意气斫句更新新空劫已前事当阳举似人以拂子画○相云直下分明荐取广寒宫殿如云。

　　雨后上堂僧问有问有答落堑坠坑契理契机颟顸后学如今正令既行请师通个消息师云宝剑横空逼人寒进云动弦别调世外知音以卧具打圆相云未审者个作么生和师云且缓缓进云不是吾人多意气他家曾踏上头关师云金刚脑后三寸铁问废寝忘劳总要明心如何是心师云屋北鹿独宿进云拨草瞻风只图见性如何是性师云溪西鸡齐啼进云识得心性了脱生死且道作么生脱师打云打破漆桶乃云刚打雷便下雨雨后依前日又辉东林畔竹流水明明说法谁知委觌体全彰劫前意山僧有口无处举震威一喝云一喝似雷奔棒头亦如雨。

　　上堂石巩入门张弓秘魔逢人舞杈禾山僧来打鼓赵州接人吃茶船子覆舟失命临济七事交加今朝玉泉者里了了更无一法且道如何是为人处一拳一个弥勒一脚一个释迦。

　　上堂自叹无缘把直钩鱼虾到此不相投笠蓑欲脱风前挂又恐鲸鳞触钓舟众中有负命者么僧问截铁斩钉埋没先圣合水和泥恐负后昆去此二端如何指示师云寰中天子敕塞外将军令进云恁么则不但安怗家邦静亦乃把定世界宁师云尧天民有赖舜日照无私进云可谓一举即登龙虎榜玉堂人唤状元儿师云贵异天然不出户家音不许外人知乃云了妄归真万累空河沙凡圣本来同直须密契心心地始悟生平睡梦中所谓佛法要妙离言说相离文字相离心缘相不可以有心求不可以无心得不可以言语造不可以寂默通如涂毒鼓闻者则脑门百裂似猛火聚近之则燎却面门实谓壁立万仞剿绝圣凡假使智如鹙子辩若维摩三世诸佛同时出来也须退后三步如是自在威神只许老胡知不许老胡会到者里如何启口然官不容针私通车马放开一线却有商量卓拄杖云玉栏杆上频伽鸟红藕花间白鹭鸶。

　　上堂目前无法意在目前若是目前法向佛边学此人未具眼在上根之人言下明道中下根器波波浪走不向当人荐取何更疑佛疑祖更听一偈更识生死来去路唯在当人向己求只因目前迷正法拨草骑牛去觅牛。

　　上堂僧问如何是活句师云饥来吃饭进云如何是死句师云困来打眠进云如何是不死不活句师云碧岫山庄面寒潭水画眉问棒喝交驰即不问更有向上事也无师云少年一段风流事唯许佳人独自知进云知个甚么师云高着眼乃云动容瞬目无出当人一念清净本来是佛复说偈云本来绝净染无灭亦无生幻即知身幻无幻本来真。

　　上堂举古德升座云山僧有时一棒作个缦天网打俊鹰快鹞有时一棒作布丝网捷蚬捞虾有时一棒作金毛狮子有时一棒作虾蟆蚯蚓师以杖击空云玉泉者一棒且道作么生商量若有个顶　具眼汉出来道得分明拄杖子礼拜有分如或未然也是噇饭过时吃铁棒有分莫言不道。

　　上堂作家手眼最希奇杀活双行不易知若是一回归故者自然当下了无疑所以百丈鼻准搊得痛人前解笑不解啼临济棒头吃得彻归来便轰轰烈烈此二老便是样子诸兄弟何不照伊行去效伊做去到此果获百炼千锤几遭毒手不能了悟山僧实为诳语永堕拔舌犁耕嘿嘿甘受不唯山僧嘿嘿甘受三世诸佛历代祖师天下老和尚一一只得甘受脱或未然不见道做马衔铁负鞍做牛拖犁拽耙那时际莫愿山僧不与汝证明也顾左右云弃真作假街前弄好恶难瞒自己心。

　　寒食上堂绿荷初出小池平林树来红杜宇声野外扫坟无限客望云哽噎到黄昏座中未了生灭者拟向圯山觅二亲就中契旨谁相委信知寒食是清明。

　　佛诞上堂宝剑横空圣凡情尽拟议者则丧身失命如有不顾眉毛者出众道看问佛本无去无来如何道今日降生师云金鸡抱子离霄汉玉兔怀胎入紫宸进云古人道染污即不得修证则不无既染污不得何用修证师云且莫错举问黑白未分时如何师云赤眼撞着火柴头进云全黑时如何师云墨漆灯笼进云全白时如何师云杲日当空乃云出胎未断　声指天指地称尊只为源头水浊至今到底不清韶阳拈棒打杀琅玡知恩报恩个个随波逐浪人人自不圆成不圆成自此从他不相亲正眼看来老汉从三大阿僧祇劫来未尝入灭年年四月八日何曾降生若道周行七步目顾四方指天指地作师子吼都是一场扯诞惹得儿孙牵枝引蔓生疑生怪卓拄杖云释迦老子来也大众见么复卓拄杖云被山僧杖头触碎鼻孔。

　　上堂举外道问佛不问有言不问无言世尊良久外道赞叹云世尊大慈大悲开我迷云令我得入师云黄面老子为三界大师四生慈父呼牛应牛呼马应马外道不识好恶说甚大慈大悲开我迷云令我得入也是鹦鹉能言外道去后阿难问云外道有何所证而言得入世尊云如世良马见鞭影而行师乃喝云翳眼见空花黄面老子被外道一问便见七花八裂了也当时若与他一刀两断免使儿孙未至埽地喝一喝下座。

　　上堂僧问崔赵公问国一祖师云弟子欲出家得否一云出家乃大丈夫事非将相所能为意旨如何师云风头太硬进云若无举鼎拔山力千里乌隹不易骑师云空做他人力进云石门聪举似李都尉都尉于此悟入且道悟个甚么师云特地一场愁进云学道须是铁汉着手心头便判直趣无上菩提一切是非莫管是何意旨师云汝从头再背看进云老老大大恁么说话师云老僧住持事繁乃云拏龙伏虎几番惊赫人天平实商量尽是一场扯诞风清月白乃是乾坤正气山明水秀俱合鹫岭真机应上皇之风化开正觉之风规大悲运物若两仪之覆载应机设教犹四序之生成领悟各殊归源是一召大众云且道是一非一若道是一万物各有其殊若道非一堕在境缘之中卓拄杖云事事无穷尽千古月为灯。

　　上堂问工夫未入手时如何师云好个消息进云入手后又如何师云蹉过也不知乃举盐官示众云虚空为鼓须弥为槌是什么人打得南泉道我当时若见向他道王老师不打者破鼓法眼道南泉何须恁么道但道不打自然是个破鼓师云盐官据虎头南泉收虎尾法眼分皮分髓诸尊宿虽然各出一只手只是下不得槌总是个打口鼓汉玉泉者里直截与诸人道破以拄杖作击势云冬冬。

　　上堂举文殊问无著南方佛法如何住持着云末法比丘少奉戒律殊云多少众着云或三百或五百着问文殊此间佛法如何住持殊云龙蛇混杂凡圣同居着云多少众殊云前三三后三三乃召大众云无著道三百五百只是个欲隐弥露置之弗论只如文殊道前三三后三三如何话会众中设有个与文殊同鼻孔出气的汉试道看良久卓拄杖云不免与诸人下个注脚一二三四五五四三二一前三加后三六七八九十若作佛法会没却诸人鼻不作佛法会瞻前而后失。

　　玉泉其白富禅师语录卷上终
嘉兴大藏经　玉泉其白富禅师语录


　　玉泉其白富禅师语录卷中

　　嗣法门人明昆等编

　　上堂拈香祝圣毕复拈云此瓣香涅而不缁磨而不磷始初一番勤苦如哑如聋末后几顿钳锤彻髓彻骨爇向炉中供养现住昭觉本师上丈下雪醉和尚用酬法乳白椎竟师云宗乘一唱三藏绝诠把定牢关十方坐断莫有具透关眼底衲僧么问古人道内传心印且道心印作么生传师云从教桑海变终不与君通乃云百法名门止此中森罗万象尽包容杖头指趣人难识唯有旁观一线通是汝诸人还见也无在此见得可谓心珠日朗性海澄清一念圆明十方普照寒梅缀玉已显卢舍家风翠竹筛金悉是能仁境界脱或未然也是泥里洗土块。

　　岁旦上堂镜清道新年头佛法有明教道新年头佛法无若道是有则屈着明教若道是无则屈着镜清且作么生恰好去击拂子云蟭螟眼里翻筋斗大洋海底捺葫芦。

　　光严寺阅藏上堂问门内有君子门外君子至时如何师云一见便见进云声应气求皆古语今朝始信不虚传师云唤钟作瓮汉进云恁么则龙潭浪涌三千界锦水流出三峡中师云与阇黎何干乃云钵盂山畔鹤唳莺啼光严门前水流风动晨钟夕梵交二音于鹫峰慧日重明转双轮于鹿苑十二部经一音演唱修多罗教万籁宣扬的体全彰元无亥豕八字打开岂有乌焉山僧就此下个注脚以拂子画相云以字不成八字不相胡僧面壁是甚模样。

　　上堂是圣是凡入门便揖是愚是贤开口便识因甚自己上人出入面门不睹可谓所闻不可闻所见不可见明眼人前三尺暗。

　　上堂五祖演和尚云四五百石麦二三千石稻好个休粮方耆婆不知妙后千岩无明和尚拈云管取有钱常住演祖若是将无作有拔贫作富须还无明始得米不蓄一粒菜不栽一茎恁渠往来者吃得饱膨亨师云二老汉好手手中呈好手红心心里中红心一人有钱常住一人将无作有玉泉者里即一不然只是个截长补短随缘度日且仓有米山有柴是牛是马快哉快哉下座。

　　上堂睦州唆临济吃棒珊瑚枕上两行泪赵州教严阳放下半是思君半恨君呵呵玉泉恁么说话也是为他闲事长无明。

　　九日上堂举白云端和尚云金蕊丛丛带露新采采烹茗赏佳辰浮杯何必须宜酒但有清香自醉人开福云白云老人大似巧媳妇做出无面馎饦惜乎知味者少开福效颦亦有一偈重阳黄菊未成花落帽无劳忆孟嘉但得青山常在眼不妨流水去无涯玉泉者里不敢效颦只要应个时节本自天然不覆藏年年九月菊花香劫前一段新鲜味树老枝长叶半黄。

　　冬至上堂石笋暗抽条寒梅新吐玉乘时能荐取却是个中意所以道欲识佛性义当观时节因缘时节若至其理自彰今人不向枯木上生花寒灰里发焰祇管死墩墩噇饭过时今日也恁么明日也恁么乃至尽未来际也恁么若个猛力愤性底汉终不作者般去就于天地未辟之时阴阳未判之先直截承当认取本来面目到者里方知有物先天地无形本寂寥能为万象主不逐四时凋玉泉恁么告报未免有攀条例虽然如是不因樵子径争到葛洪家。

　　诞日上堂呈拄杖云祝寿不用多说只就杖头点出便见弥漫天地照耀古今凡圣同源物我一致青峰举首岁岁发不尽之春野鸟衔花物物显无私之用所以道滴术福沧海微尘遮域山睁开正法眼万古刹那间敢问大众拄杖有何神通得与么任意自在还委悉么几度拈来谁着价人天众里自称尊。

　　上堂扶竖颓纲须凭宗匠发挥埋没家珍要假能人做出法海洋洋靡正缘而莫出境风浩浩非良导以难升或群居山林伙聚巷陌形同鄙俗貌滥僧仪虽然如是未免区区之论以拂子画[十○]相云向者里荐取。

　　小参未出母胎一段光明辉天鉴地既出母胎一段光明耀地烛天大众须知此段光明人人本具在凡不减在圣不增秪为背觉合尘迷己逐物致使蒙翳弗能现前于是有诸佛有众生有天堂可欣有地狱可怖如此纷然惑乱终无了期殊不知放下身心竖起脊梁嘿地回光返照看破父母未生前本来面目如贫获宝如暗得灯何等快活何等受用到者里说甚么佛说甚么众生说甚么天堂可欣地狱可怖出生入死不犯丝毫或去或留全超旷劫其或性根浅薄弃厌真修生死到来悔将何及顾左右云不向斯时亲撒手更要留恋待何时。

　　小参把定六根门头不许丝毫放走逼得虚空脑裂通身汗流虽是向上一事未免流布今时山僧昔年遭此一但懡　而休不免放开一线彼此任意优游虽然如是且道黑脸老汉来算饭钱时如何抵对良久云八十翁翁入场屋真诚不是小儿戏。

　　小参要做临济克家之子必先奋远大志气觑破灵山拈花之旨了彻少室九年消息举僧问仰山法身还解说法也无山云我说不得别有一人说得僧云说得的在甚么处仰推出枕子沩山闻云寂子用剑刃上事师云殊不知向未开口前早已流通推出枕子也只是个担雪填井汉大众还知么知之一字众祸之门。

　　小参乾坤未判阴阳未分无有日月星辰江淮河汉万象森罗草木昆虫正恁么时且道是有象是无相良久云黑漆桶边开正眼看取冲霄铁鹞儿。

　　小参大道绝中边至真离言说诸佛莫能提祖师莫能掇设使有迟疑又入野狐窟一毫工不及却倚草附木到者里奋师子威立金刚志任是风吹不倒针劄不入把断要津不通凡圣果获到此时节来方丈中吃棒有分。

　　小参佛法本无多子堂堂日用之间秪因自信不及却于易处转难今夜不免作个方便为诸人豁开户牖击破疑团以拂子画相云玉泉在此与诸人倾腹倒肠彻底掀出了也顾左右云收。

　　小参老僧一向事繁未暇入堂相伴今夜却有余闲拖茎拄杖相勘蓦以杖度与侍者云暂教靠在床头闲时与你打算。

　　小参喝下明机看破临济家风棒头廓彻捉败德山门户所以道济北之佛法出乎平常语默动静脱体全彰三玄三要松直棘曲有宾有主凫短鹤长圆悟老人于诸佛出身处道薰风自南来殿阁生微京带累妙喜打失鼻孔遍界难藏然虽如是棒喝向上还有事在且道有甚么事　良久云昨骑木马沧溟去踢翻海底一轮红。

　　小参天无私覆地无私载日月无私常照人心无私忘我人隳是非大道无私融圣凡了迷悟拈拄杖云者个列挈赤条条昼夜为诸人演无私法直得月白风清草秀花香自是诸人等间錯过不能直下承当正恁么时有个承当底么阿娘面目自相识休来错认驴鞍桥。

　　小参即心即佛头上安头非心非佛斩头觅活去此二途如何谛当大众到者里前不遘村后不迭店天不能覆地不能载不可以知知不可以识识无朕无兆无影无形净裸裸绝承当赤洒洒无回互明暗色空知觉见闻善恶净秽取舍得失一一安置一边诸人向者里道一句看若道得分明不唯参学事毕亦且裂碎山僧舌头脱或未然莫道不疑好参。

　　小参历历明明淈淈　　胸内却知有尽方道不出吐得出元来是汝先天物有等汉闻与么道便云会也及乎问伊会个甚么却又无言可对无理可伸诸人若无言可对无理可伸莫是尽力道不出底么老僧不惜眉毛与诸人安家乐业瓦石皆同体圣凡本一心若问娘生面随处现全身咄者是甚么所在向者里抛砖弄瓦掷拂子归方丈。

　　为正勤居士对灵小参举拂子云严氏法名更正勤回光觉照悟灵根今朝摆脱冤亲锁一段清风透月明老瞿昙道诸行无常是生灭法生灭灭已寂灭为乐从上诸祖尽向生死海中头出头没总要当人直截承当惜乎诸人不肯回光返照流浪生死且如山河大地日月星辰明暗色空四圣六凡有情无情胎卵湿化山僧说底诸人听底寂寂惺惺总是个幻化作么生说个幻化道理聻竖拂子云若在者尘拂头上荐得在诸佛分上不增一毫在大众分上不减一丝便识得婆子出生入死得大自在落处非唯识得婆子落处且识得二子起一念为荐严落处功不浪施有时恁么也得不恁么也得恁么不恁么总得山僧不惜唇皮和泥和水为诸人说破只如山僧说底诸人听底无二无别明明历历如青天白日葛藤且止且道正勤居士向甚么处去也咄蜕却者边故衫子即证那畔清净身。

　　为瑞松静主小参慧日高悬普天匝地烁破佛祖眼睛揭示衲僧巴鼻虽然觌体全彰认着依前不是所谓无常生灭法与我不相干若能如是见不用哭苍天到此也无古今也无生死净裸裸绝承当赤洒洒没窠窟如是则尽十方世界无内无外是个无上佛土是个不可思议佛土是个不可量不可说佛土既有如是无量佛土只如孝徒今请山僧举扬者段大事因缘津济荐拔且道瑞松上座在那个佛土安身立命一段灵光甚处安长空云散碧天宽莲宫佛土花无数剔起眉毛仔细观。

　　为慧良曹居士小参脑后圆光万丈高谁人分上减丝毫只因迷却知身幻致使性海浪转边山僧到者里不用别吐新尖多方曲引所以古佛偈云假借四大以为身心本无生因境有前境若无心亦无罪福如幻起亦灭慧良居士向者里会去便知生无生相灭无灭相本有圆光内外交彻如或未然生也是幻死也是幻从上诸祖尽在此幻海中流转轮回无有休息且道慧良向甚么处安身立命呈拄杖云见么大地乾坤藏不得觉花池绽一枝新。

　　为慧灵唐夫人小参师竖拂子云者婆子五十年前有生有死五十年后无死无生一道灵光无巴鼻人间天上任纵横正当恁么时诸人还识得慧灵居士底面目么透脱顶门开正眼霜花映水碧陵层。

　　为正灯何居士小参本不生灭何有去来本自解脱阿谁缚汝本自清净何物染汝由未达境惟心故起种种分别及道不生不灭解脱清净恁么又道未达境惟心种种分别底道理于中荐得妙喜世界不离者里西方安养不离当处头头任运家风处处庄严国土大众还识何居士落处么万叠云山藏不得九莲花里露全身。

　　晚参参禅本无言说鼻直一条坦路每观从朝至晚返复原来者个所以一切诸法菩提涅槃等名从净法中得贪瞋爱取等名从秽法中得净秽两边俱莫依怙但有空名三藏十二分种种名言句义总不出此个元由所以古德云若心想所思出生诸法虚假不实心尚无有云何出生诸法如人取声安置箧中又如吹网欲使气满此乃谛实之说若以为实大错大错击拂子云日轮当午照莫待晓鸡鸣。

　　晚参说道说禅自丧本元谈佛谈心埋没己灵玉泉不入者保社独步上昆仑若有个具眼的闻恁么道把山僧拽出三门外烂椎一顿不枉亲到玉泉。

　　晚参赵州茶云门饼三脚驴子弄蹄行曹山酒仰山饭八角磨盘空里走召大众云者些老古锥穷厮炒饿厮煎穿领破布衫犹在十字街头胡乱窜。

　　晚参玉泉院里雷声震摩竭提国令高悬各挥宝剑当头截犹在虚空里面眠且道直截一句作么生道行到水穷山尽处倒盔卸甲又依前。

　　晚参生死事大迅速无常一息不来便同灰壤汝我出家儿须趁色力健参究此事莫图快乐错过时光才见春耕夏种倏尔秋收冬藏人间岁月易消己事因甚不忘所以道此事当观时节因缘时节若至回避无门若是波波挈挈不肯回头似恁么参学参到弥勒下生敢保未梦见在玉泉非是减伊声价但恐腊月三十到来个个手忙脚乱蓦拈拄杖云且道者个是甚时节夜静水寒鱼不饵总教袖手过残年。

　　晚参己躬下事不必他求秪在当人四大六根灵灵弗昧了了常知三世诸佛历代祖师天下老和尚不敢正眼觑着惟许当人直下承当自然透顶透底众中还有此人么试出来通一机转一语富上座望风礼拜设或未然行也参坐也参厮结眉毛莫放闲忽然脚跟蓦点地请续末后句。

　　示众云有一人言到行得到行到言得到有一人言到行不到行到言不到不知那一个合受人天供养若缁素得出玉泉拄杖子两手分咐如或未然山僧拄杖子牵枝引蔓去也。

　　示众放目河山外春色十分姿玉蝶穿花舞黄莺傍树啼烟拖零碎锦堤柳乱垂丝洞明西来意了达祖师机灵云失却眼备老重添眉两堂龙象客谩莫失提撕。

　　示众情缘易涉己事难明不究本元自投岐路境风浩浩凋零觉树心花业火荧荧煨尽菩提智果道难遭而难遇错过几多时法易得而易失光阴花费不少责人如责己德备多时谋利如谋道成佛久矣一念纯真即入诸佛道场散乱片时便落众生境界自他不增不减本来无欠无余但念无常迅速慎勿随情逐意。

　　示众举金峰和尚云老僧二十年前有老婆心二十年后无老婆心时有一僧出问如何是和尚二十年前有老婆心峰云问凡答凡问圣答圣僧云如何是二十年后无老婆心峰云问凡不答凡问圣不答圣师云玉泉当时若见但道莫说凡莫说圣莫道前后老婆心忽若　地冷飕飕自然不堕圣凡窠窟。

　　示众真我本有迷之而无妄我本无执之而有且道真妄不立之时有无不生之际作么生道良久顾左右云老僧咳嗽无暇说禅。

　　示众古者道供养三世诸佛不如供养一无心道人又云莫谓无心便无事无心犹隔一重关既是无心犹隔一重关如何胜过诸佛又如何消受供养于此见得谛当方知古人舌生荆棘如或未然饮水也须防噎虽然且道山僧恁么告报是有心耶无心耶定当看有无之情如未瞥莫于平地起崚嶒。

　　示众迦叶微笑弥勒长笑寒山一笑虎溪三笑师呵呵大笑云老僧者一笑又作么生良久云虽然笑处不同却也共一张嘴。

　　春日示众日长饥有余夜短睡不足热汗急淋淋蚊虫相啮啐大家摇扇取风凉何用无绳而自缚山僧恁么说话此中明个甚么边事驴腮马脚重重露屋角桃花解笑人。

　　示众落花千点随流水啼鸟一声送夕阳碧眼胡僧无伎俩九年面壁暗思量大众且道思量个甚么向者里见得分明多罗正印任汝东搭西抛其或未然要见碧眼胡僧何止程途万里。

　　示众静时观人动闲处看他忙不知谁煎逼拶得手脚慌若要此时求解脱除非参谒大觉王且道大觉王即今在甚么处良久云头长三尺。

　　示众即心是佛乌龟向火非心非佛碓嘴生花且道不是心不是佛不是物是个甚么不免与诸人道破击拂子云荐取。

　　示众举僧问投子一切声是佛声是否投子云是僧云和尚莫　沸碗鸣声投子便打又问粗言及细语皆归第一义是否投子云是僧云和尚唤作一头驴得么投子便打师云虽然功不浪施要且棒头有眼及道一切声是佛声者僧道和尚莫　沸碗鸣声因甚便打又道一切粗言细语皆归第一义者僧道和尚唤作一头驴得么因甚又打大众且道者两棒是肯者僧耶不肯者僧耶众中有具眼者请端的看。

　　除夕示众年新月新日新时新唯有一物不属旧新且道是那一物聻良久云老僧与他安名不得。

　　因事示众百丈教人开田佛眼轮僧修造杨岐逼慈明小参赵州教严阳放下且道玉泉者里又作么生普请三门外刈禾。

　　法语

　　示融默监寺

　　出家之志不是寻常必须秉个赤手成家手段立身如临阵勇锐之威只一片孤迥迥气宇于师象群中突出一头始得然此段风光不假他人本来自足底只要当人大死一番所谓不怕活不得只怕死不得且死而复苏后如何本地风光天然事那学庸人妄作徒。

　　示秀云禅人

　　若是个实为生死底汉万缘放下一切不为单只把父母未生前事顿在目前立起眉毛动静无亏一念不生前后际断佛祖不顾之旨神鬼莫测其机孤迥迥如坐在千丈井底必要求个出身路片念才乖丧身失命在此千没奈何万没奈何正恁么时更须用力一拶逼得顶门迸破　地一声如在荆棘林中得一条活路出相似到者里一场大笑方知从前许多错用心也。

　　示福田禅人

　　法门蹂蹸之际祖庭秋晚之时得一个半个血气男儿挽回天意滹沱幸甚古人韬光晦迹于千岩之下草衣木食于万壑之中又不知此辈尊宿谋何事也倘为孝子贤孙无易其志今不能越过于先可当减体半德若以人我为住持利养为高品者不唯有负祖祢之嘱而返伤佛祖风化荷己荷人流落天魔党也。

　　示融穆禅人

　　近来参学之人不守毗尼不惧因果人我愈见峥嵘三毒倍加炽盛开口夸彰游遍脚头出言贬剥诸方得失自家生死不顾好觅他人是非此种学人任使参到弥勒下生也只是个干打哄若是拿云攫雾底汉子决定不堕此野狐窟中埋没自己灵光辜负辞亲本志须立定脚头竖起脊梁牢牢把定绳头不许丝毫走作做到无人无我彻头彻尾处倏然猛醒转来方知拈拳竖指睁目扬眉都是一场精扯诞。

　　示吼月禅人

　　参禅一着子开口已成迟似敌百千人如斩一握丝一断一切断万念绝情思正当恁么时萧然与佛齐。

　　示文达禅人

　　工夫宜及切迟疑被缘涉隙阴成易变幻身那可得此处不承当转身何时彻说与参玄人莫弄巧成拙。

　　示融之禅人

　　参禅莫顺情佛祖不相亲工夫要彻头志立已终身瞥耳情念起纷然境缘生白日去偷安难免虚空闻。

　　示性一禅人

　　此事宜努力捷健如箭疾譬登千仞山似与万人敌有死不暇顾无志弗堪惜步步直到顶始出一头地。

　　示体空禅人

　　个事本成现人人弗少欠守护在当人精操唯己念推倒无明山踏碎人我见悟来心眼开觑破本来面。

　　示了机禅人

　　工夫要剿绝不在哓哓说若存圣凡情正是生死孽如入万军中刀刀要见血岂独破魔宫佛祖尽斩绝。

　　示融彻首座

　　灵明之妙于大不终于小不载其照不可容其用不可测故万物备矣参悟之妙无异于斯岂可以己意而推穷所以思之议之总是鬼家活计故谓万法本空更莫心上起心但能了心何愁不悟到者里千问百答看风使帆不在学问解义上要识得根源落处任他法性周流犹如解缆放舟相似不可执有求不可执无取只教缩大千于方寸之间促万年于一念之内本来不增不减自他无欠无余如众器入金而金何有异似群波入水而水自然向只要确其志愤其气把作件事做到彻头彻底处倏然脚跟点地始信鼻孔原来向下垂。

　　示玟睿维那

　　参学人贵在行解相应诚信相孚不可执己为然有参则有学参而罔学如龙游于浅水无添意气学而不参似虎落于平原不长威狞参学融通如龙行大海而千浪潆洄似虎入高冈而百兽齐惊正如携筇陟道用之体之止之弃之亦何碍耶在子之践履耳故螾无爪牙之利筋骨之强上食埃土下饮黄泉用心一也蟹六跪而螫非蛇蟺之穴无所寄托者用心躁也所谓始无惛惛之事终无赫赫之功指有形之标洞无为之化明此不参而参不学而学尽天下之为何事而不可也。

　　示恒参上座

　　人处越南取巨象口中之齿客居江上夺丽龙颔下之珠须知衲僧手段何夸于此别有吞佛祖融古今越圣凡离知解底风化如巨灵璧太华一擘无余似长鲸吸沧溟一吸到底若非具此猛利安能洞鉴本来如德山见龙潭吹灭纸炬处知归如韶阳参睦州掩门拶脚处契悟虽师家钳锤之妙系自己英灵所致佛祖之道贵乎后裔撑持果获如斯不枉在俗汉群中跳入师象队里弄爪牙也。

　　示琚睿禅人

　　初学之人如毛铁相似必要几过红炉几入辣手日琢时磋百炼千锤于冷热堆中毫不相让一日工圆跳出红炉展开利刃斩钉削铁擘破境缘总向者里一齐剿绝则孤峰顶上即是十字街头十字街头即是孤峰顶上到此毗卢拱手弥勒低头人天魔梵站立下风临济韶阳吞声有分以之振祖基无基不立以之酬师德无德不酬正法眼藉此流通恶知见由兹寝息实为万世之指南三界之元龟也。

　　示玥睿法孙

　　禅道佛法原来是自己对头每于行住坐卧中截齿呵责放他不过必要与伊剿绝大为我用故长庆七破蒲团总为者个事只得云山万里湖南湖北然后返身一踯饶他铁壁银山万仞千层轻轻一踏直教彻底粉碎了也苟不力尽其间安获如是受用。

　　示玮睿饭头

　　寻常做个粥饭主人接待来往亦须办一片勤苦维持方免过咎何况欲趋佛祖无上妙道不假恒心鸟能得及工夫做到纯熟处直下如一块顽石相似风吹不入水洗不湿忽尔点头自肯笑倒笊篱木杓打破金牛饭桶到者里许汝参学事毕是则也是老僧拄杖子犹未点首在。

　　示瑸睿书记

　　近来学道之士忘却出家本志一向随邪逐妄不求正悟将佛祖机缘古人公案从头熟背蕴于胸中以为禅道佛法也错错任伊博览五车穷变三藏满腹诗词百问千答殊不知到者里总用不着若是个血气男儿断不向他人行处行将自己生死大事为任岂肯放过或火炉头禅床角领纳一言半句行住坐卧也参痾屎放尿也参迎宾待客也参参到彻头彻底情思路绝忽然扭转鼻孔触碎髑髅到此百灵拱首千圣攒眉将从前负风负雨踏遍云山脚头债草鞋帐一时酬也。

　　示　睿悦众

　　学道人只将个惧生死心为念不得提起则有放下则无只看生从何来死从何去时时追究刻刻提撕一日功成筑着磕着自有个倒断处若是立念轻微志不猛利今日也恁么明日也恁么一朝黑面老子到来与伊打算饭钱莫言不道。

　　示琳睿侍者

　　老僧恶辣钳锤便是子的慧命非大力量者不能透入负荷得去汝随侍老僧廿载以来不解初心屏去纷华留心此事亦肯荷负亦有透入处但机语敲磕似欠精锐更须猛利方为全美虽然闺合之物本自圆成老僧年来龃龉眼目昏花弗能葛藤耳聊书两则古人公案如僧问赵州如何是道州云墙外底又僧问南泉如何是道泉云平常心是道果欲了敌生死将此两转语刻刻提撕果获恁么山门亦须点首。

　　示璐睿侍者

　　欲做超群越格之流须向上人背后久立尔自当精心亲就向逆顺纵横中讨个分晓始得如在老僧边日用中声叫声应饭来老僧开口茶来老僧举手须知老僧将临济家私彻底为子日日举扬开渠正眼到此须知铁牛原不用鞭大象何堪可举赤条条囫囵囵日用寻常横抛顺掷如或不解敲推还向手头舒缩俯仰折旋荐取且道荐取个甚么踏着山家田地稳横吹铁笛倒骑牛。

　　示自灰禅人

　　丈夫立志如出匣金刚王宝剑相似佛来也斩祖来也斩斩到无佛祖可斩之处如师子王哮吼壁立万仞到者境界三世诸佛觑不破生死魔军摸不着迷悟向甚处栖是非向甚处泊通上彻下净裸裸赤洒洒全体是个当人受用大解脱门佛法世法打成一片塞却佛祖鼻孔坐断圣凡路头向此中急讨个巴鼻许汝有少分相应耳。

　　示恒念典座

　　从上佛祖依此行门而入历代祖师因此行门而出行之一字乃道德之基修身之要岂有他耶只要跳上蒲团死墩墩地为禅也殊不知只在吾人寻常日用之中检点将来无不洞明本地风光人人到此总是忽略过了子宜审察大发疑情追究一番必须一一与他有个倒断明白处方显汝变生作熟之手段也。

　　示慧心张居士

　　本性弥陀匪从外得惟心净土岂向他求求之转远十万迢迢从外觅旋得旋失但能心心相应步步不离忽然筑着磕着如子面母如暗得灯一段光明照天照地无隐无覆法法头头了无差别到恁么田地知解门墙不推自倒堂奥不涉已登方才可与吾宗契也如或未然向马祖道即心是佛又云非心非佛处体究去若体究得出来玉泉老僧与汝证明。

　　示慧惺毛居士

　　行住坐卧参不是禅动静闲忙学亦非道及参不是禅学亦非道且道如何下手要知此事有心即非开口即错不可以形形不可以识识无对待没巴鼻赤倾条光灼灼不用文学奚假伎俩只消一片冷淡心肠久久不退蓦然脑后睁眼佛法世法一时觑破。

　　示真佛周居士

　　娘生面目个个何亏佛祖风光人人具足只是不肯承当对面错过若是有志丈夫向此确起正念本无二心展转摩光孜孜淘汰穷去究来至极至微向一毫头上有个入路尘劳自息昏散自除行住坐卧身心两忘待客迎宾无分彼此到恁么田地贵乎长相保守欻然爆地一声管取惊天动地。

　　示慧超彭居士

　　此段风光人人具足个个圆成但略造作些毫不无返相背戾若是血气男儿向机前领解句外承当一拶百碎蓦然自肯抚掌呵呵更不褁粮涉足向人门户讨。

　　机缘

　　见死鱼浮水面上僧问鱼以水为命因甚死在水中师云元是伊安身处僧喝师掌云活也至晚僧入方丈请益师问云命聻僧乃喝师复掌僧云和尚不得压良为贱师云休鼓粥饭气僧一喝师复掌云一处不通两处失功僧云请和尚代某甲道师云还要第二杓恶水么。

　　问僧甚处来僧云昭觉来师云老人与你道个甚么僧云骑贼马趁贼师云恁么当面错过僧云赃物现在师云即今到玉泉作么僧诣前礼拜师云草贼大败师又问一僧老人与你道个甚么僧云问答分明师云分明底事聻僧喝师云儱侗汉便打。

　　居士问惟此一事实余二则非真因甚又诵经礼佛师云是谁教汝爱婆娑士云和尚也须珍重师云莫谤老僧好一居士云弟子不会参禅只是念佛师云佛作么生念士举数珠云昼夜一百八师云古人的你的聻士无语师云情知你伎俩尽也又士云何不道一句师云你将谓别有那士云秪在目前师云目前底意聻士无语师掌云河里失钱河里漉。

　　僧问如何是正中偏师云终日在外边如何是偏中正师云堂前提正令如何是正中来师云骑牛入闹篮如何是兼中到师云铁树花开风浩浩僧礼拜师云者个是偏是正僧喝师打云看取令行时。

　　师问僧是谁拖你者死尸来僧云某甲亲到玉泉师云只如死了烧了又将甚么到僧喝师云总在死活里作活计僧无语师唤僧僧应诺师云你只活得死不得。

　　僧问尽力道不出时如何师打云正好吃棒僧云道得后如何师又打云还嫌少在僧礼拜师云即今是道得否僧一喝师连棒打出。

　　僧问弟子初出家佛法中事总不知请和尚指个路头师云适才那里去来僧云府中来师云汝早识得路头了也僧云请和尚亲切指示师云吃茶去。

　　师问僧甚处来僧云大佛来师云佛大多少僧指师顾空师云见神见鬼。

　　师出一僧入师云觌面相逢时如何僧云两眼对两眼师云死了烧了又作么生僧云遍地是黄金师掌云犹要作主在。

　　僧问文殊为七佛之师因甚出女子定不得师云只见锥头利僧云罔明因甚出女子定得师云不见鉴头方。

　　师问僧无边刹海自他不隔于毫端因甚庵内不知庵外事僧云为和尚眼隔师云十世古今始终不离于当念因甚今日不知明日事僧云水满沧溟月满天师云兴化道底僧扪耳而出。

　　僧问如何是和尚为入家风师云痛棒一顿僧云离此还有为人处也无师云负恩者多。

　　送亡僧僧问衫子脱在者里未审隐上座在甚么处师云汝且疑着僧云死了烧了师打云看者死汉。

　　僧问疏山手握木蛇意旨如何师云毒气杀人僧吐舌师云中毒了也僧一喝便出门复回又问如何是曹家女师云头不梳脸不洗。

　　僧问如何是和尚家风师云寒山淡泊无款待雪饭冰茶迓上流僧拜云勘破了也师云上座家风又作么生僧竖指师云却是老僧勘破汝。

　　僧箍桶次师云我有个破沙盆拿去箍看僧诣前礼拜云箍盆已竟师云箍得不如法僧以手画圆相师打云太费力生。

　　一士礼拜云愿和尚慈悲乞与解脱法门师云谁缚汝士云无人缚师云求解脱作么士撒手便行师唤回云去。

　　僧问如何是学人自己事师云穿衣吃饭僧颔首云阿呵呵师云会得耶僧竖指师云将成万仞之山犹欠一篑之土。

　　众入方丈吃茶毕师拈拄杖云老僧者条邛竹杖要卖与人未审众中有酬价者么僧夺师云莫搀行夺市一僧云价值多少师云你不是买主一僧云露出头尾师云乱咬作么师以杖度与侍者云持向幽堂频靠壁待个别宝波斯来。

　　僧问漆桶不快时如何师云眉毛千斤重僧云扑破时如何师云大地一轮红僧云有意气时添意气不风流处也风流师云非汝境界僧礼拜师云果然。

　　问僧甚处来僧云南方师云南方佛法如何住持僧云与此方无别师云何似老僧者里种田搏饭吃僧云和尚佛法如何住持师伸左足僧礼拜云几乎错过师云三十年后切莫错举。

　　像赞

　　慈氏像赞

者个老汉潇潇洒洒颠颠狂狂只将肚肠扯宽亦任儿童放旷喜游淫房酒肆惯入花街柳巷十字街头兜兜答答三家村里做模打样呵呵原来冷笑果无情乾坤日月一袋装

　　祖像

者个胡僧是精扯诞本系西域一伙来此东土何干一张利嘴如锥惹得梁皇不羡自知面愧隐嵩山引得人天肝胆颤

　　面壁祖像

面上没点血色却也知廉识耻昔日惭惶只履西今朝然何在者里呵呵自觉从前一旦非掉转面朝石壁子

　　祖像

四七之终二三之始自不稳口藏舌惹得烟尘遍起倒驾一芦五叶后儿孙至今犯口嘴

　　　　　　又

鼓起个眼睛打一双赤脚[同-(一/口)+石]破窥天管出却瓮里鹅呵呵将谓你是少林始祖却是吾家细作

　　木隐达磨

看者毛脸和尚肚里没些伎俩本是一片朽木却来丢个形状不异折芦风力何别有此景相东来也不称赞西去也不举扬贵在直心直肠情与无情供养

　　双桂破师翁像

燕额螺发虎须铁脸人情不识佛法齐铲喝下山崩石裂棒处雷轰电卷有佛处七纵八横无佛处千化万变今朝撞入玉泉不是依前风氾焚香稽首赞扬供养神头鬼面

　　本师丈老人像

法身非小世界弗阔坐在芙蓉摇动万国九十余年婆心不歇尽把大地众生活埋任使人天路绝向有桥处拆桥去无楔处添楔棒如雨点兮须弥到走喝似雷奔兮乾坤失色忆昔冤沉如海深尽把家私向人说

　　　　　　又

者老和尚描又不成画又不像纵步白牛山顶坐在昭觉堂上捉败百千手眼秪用一条拄杖硬纠纠当阳不顾活卓卓佛祖不让今朝撞见忤逆儿孙画与人天做榜样

　　慈航老人像

面如满月口似盆倾有无不立邪正不分开生药铺于金川转烂葛藤之法轮毒死无限杰士绊倒许多英灵佛魔人天触着管教性命无存却被丹青描出一任儿孙赞嗔

　　大如和尚像

坐道场于唐安兮戒月孤明演木叉于光严兮法雷普震有时浴钵兮龙旋雾起有时振锡兮虎啸风生狼心鬼意兮与人天脱换皮毛铁舌钉嘴兮向佛祖铲削邪正不拘大庾岭头提不起之手段当作老贼出身之门庭

　　自赞(融彻首座请)

者个老汉用尽机心把千百年外骨董复举重重惑人握条七尺瘦筇验断衲子性命佛兮不拜祖兮不尊去虚空里开窍来白肉上生钉有时向镬汤里游戏有时在针锋里藏身试问他是阿谁无余声色陈君

　　　　　　又(▆睿维那请)

不歇心兮六十翁风幡长挂在郫筒丝纶下有千尺浪布袋还收四海龙兔角杖头悬日月龟毛拂上束虚空九如具只蟭螟眼描个影像在其中

　　　　　　又(琳睿侍者请)

者个病和尚行藏太狼当皓头钜齿虎须生铁铸就五藏胸中没点气息惯要装模打样住在玉泉院里独步机锋头上不分佛魔人天相逢一顿痛棒敲破虚空骨髓露出先天形状一朝撞着李九如脱个影子在纸上

　　万良陈居士请赞令堂像

慈仁恩重若弥峰九我劬劳赞莫穷壁挂帧容虽幻像晨昏瞻敬与生同

　　玉泉其白富禅师语录卷中终
嘉兴大藏经　玉泉其白富禅师语录


　　玉泉其白富禅师语录卷下

　　嗣法门人明宣等编

　　拈古

　　世尊初生一手指天一手指地周行七步目顾四方云天上天下唯吾独尊云门云我当时若见一棒打杀与狗子吃贵图天下太平。

　　拈云调御师向无机处显大机却是自相漏逗云门于本分处不本分祸入私门当时若是坐断舌头免致天下人卖弄唇齿。

　　百丈野狐。

　　拈云不落因果不昧因果一队无孔铁锤道道看有智主人二俱不立。

　　世尊一日升座大众集定文殊白槌云谛观法王法法王法如是世尊便下座。

　　拈云世尊升座向无梯航处设梯航文殊白椎非渐次中言渐次检点将来煞有淆讹具眼者请向下座处道一句来。

　　女子出定。

　　拈云三人证龟成鳖则不无怎奈傍观者哂复云谁是傍观者。

　　世尊在灵山会上拈花示众是时众皆默然惟迦叶尊者破颜微笑世尊云吾有正法眼藏涅槃妙心实相无相微妙法门不立文字教外别传付嘱摩诃迦叶。

　　拈云世尊拈花灵龟拽尾迦叶微笑影迹难除百万人天略较些子噫毋借人口换气。

　　世尊于涅槃会上以手摩胸告大众云汝等善观吾紫磨金色之身瞻仰取足勿令后悔若谓吾灭度非吾弟子若谓吾不灭度亦非吾弟子时百万亿众悉皆契悟。

　　拈云调御师无端向人天面前撒沙撒土将百万亿人眼睛瞒却辊入黑暗窟里还有开眼底么。

　　马大师因僧问离四句绝百非请师直指西来意师云我今日劳倦不能为汝说问取智藏去僧乃问藏藏云何不问和尚曰和尚教来问藏云我今日头痛不能为汝说问取海兄僧遂问海海云我到者里却不会僧回举似祖祖云藏头白海头黑。

　　拈云马师父子锋头太硬将人活埋幸者僧清机险峻且三位老宿都无出身之路你还见抱赃叫屈底人么。

　　陆亘大夫问南泉弟子家中有片石亦曾坐亦曾卧如今欲镌作佛得么泉云得得大夫云莫不得么泉云不得不得。

　　拈云南泉善赴来机未免随人起倒大夫擅弄惯串索也是将错就错可怜六月向火炙得鼻头酸。

　　大夫尝问南泉弟子家中于一瓶内养得一鹅儿今来长大欲出此鹅不得碎瓶不得损鹅未审和尚有何方便泉召云大夫大夫应诺泉云出也。

　　拈云南泉老人费许多气力未免就窠打劫若到玉泉门下便与他和瓶　碎何故聻瞌睡当不得死。

　　大梅示徒云来莫可抑往莫可追从容闻鼯鼠声乃云即此物非他物汝善护持吾当逝矣。

　　拈云一是因风吹火一是冒雨撑船且信一半。

　　五祖演中节示徒云昔有秀才造无鬼论论就放笔一鬼现身斫额云汝争奈我何老僧若见以手作鹁鸠嘴向伊道谷谷孤。

　　拈云秀才笔尖上墨水未干打不湿纸五祖一令如敕伏尸万里玉泉待伊现身云汝争奈我何呸一声饶伊手口齐动只道得八成。

　　大愚芝示众云大家相聚吃茎齑若唤作一茎齑入地狱如箭射。

　　拈云大小大愚莫谓齿落血流舌头堕地也不知。

　　五祖演云释迦弥勒犹是他奴且道他是阿谁。

　　拈云诸人还识得他么直饶识得面孔分明未免犹是他奴在何故聻且道他又是谁。

　　僧问佛日弼禅师如何是毗卢印弼云草鞋踏雪僧云学人不会弼云步步成迹。

　　拈云佛日和尚不辞婆心彻底为人检点将来未免翻成钝置忽有人问玉泉如何是毗卢印但言籀字不成文又道学人不会云文彩已彰。

　　沩山云老僧百年后向山下作一头水牯牛左肋书五字云沩山僧某甲此时若唤作沩山僧又是水牯牛唤作水牯牛又是沩山僧且道唤作甚么。

　　拈云以拄杖横按云沩山僧即今在者里且道水牯牛在甚么处卓一卓云溪西鸡齐啼。

　　南泉两堂争猫泉遇之拈起猫云道得即不斩道不得即斩却众无语泉便斩之赵州外归泉举前话州乃脱草鞋顶头上便出泉云子若在却救得猫儿。

　　拈云王老师一场漏逗赵州老贼过张弓故臭遍天下无人救得了。

　　僧问赵州万法归一一归何处州云我在青州做领布衫重七斤。

　　拈云赵州七斤破衲许多翻腾从前不解浣洗至今臭不堪闻。

　　僧问药山平田浅草尘鹿成群如何射得尘中尘山云看箭僧放身便倒山云侍者拖出者死汉僧便走山云弄泥团汉有什么限。

　　拈云百步而止虽死犹活就地而倒丧身失命者僧纵解脑后拔箭待他出头来也只在草窟里幌。

　　丹霞烧木佛。

　　拈云丹霞烧木佛御寒也如由基箭院主堕落须眉正令当行虽然如是得失在甚么处。

　　古者云者一片田地分付来多时也我立地待汝构去法眼云者一片田地分付来多时也我坐待汝构去佛果云者一片田地分付来多时也我今当众庆忏。

　　拈云看者三个老汉只谓闲不过卖弄伎俩玉泉也不兢兢吒吒一味取慎逍遥寒烧榾柮拨红火热则乘凉把扇摇。

　　偈

　　示野云禅人

野云箭疾任飞腾宇宙横空绝点尘但得残霞收拾静明明独露一孤轮

　　示洁然禅人

一念不生真净界凝然皎洁更无瑕吾门多少英灵子只为贪求被物遮

　　示元空静主

丈夫立志要超群莫向枯岩学死墩蒲团坐破百千个依前日午打三更

　　示圆静禅人

个事元来本自如阇黎莫谓有亲疏和身放下非庸易驰骋徒劳涉异途

　　示心田禅人

朝朝何必苦心田费尽机关亦枉然待汝智穷伎俩尽元来滋味一般酸

　　示大痴禅人

子湖狗子太无情犯着阿师也断魂不与阇黎通一线相逢又道少知音

　　示体用禅人

有心觅道道转遐无念怎么放过他坐断有无全体用山河大地绝周遮

　　示恒参上座

穿衣吃饭非他得一段光明毋自欺未向其中亲撒手不知心苦待何时

　　示应彻园头

山家活计钁头边时雨时云莫放闲子若一毫功不及许多园圃入荒烟

　　示湛吟庄主

挽定绳头驾定犁须从方寸把工施铧头脱处高睁眼土块元来本是泥

　　示明本禅者

明得本来一段风百千诸佛体皆同子今自不承当也任往云山几万重

　　示峨睿禅彦

临济家私不覆藏寻常抛放在云堂个中恨无知音者一喝从教手脚忙

　　示琇睿禅者

青年立志欲逃禅切莫随流涉外缘招手隔江直取去如今此辈罕逢焉

　　示当轩行者

赋性温良真切直行藏却与世相宜先天一物隐何处多少人来又着疑

　　示琔石禅人

此事明明不覆藏当人于此要承当轻轻触着娘生鼻汗下通身彻骨凉

　　示瑔石牧子

颠蹶狂牛一索牵调驯水草漫加鞭挽回自得天真性种月耕风本自然

　　示真诚沙弥

立心学道贵真诚溽暑祁寒总一心漆桶蓦然箍子脱十方世界露全身

　　示[玩-兀+下]石禅人

铸就一番铁心肠大凡作用莫寻常脚跟点地非他物本是吾人一段光

　　示瑂石香灯

灵源莫待暗昏昏时把心灯昼夜明禅室悠悠光皎洁朗然洞彻本来人

　　示惺石勤策

长年行海意如然苦恋工夫志不迁钵盂有口通消息法门堪作一幡竿

　　示啸石禅人

己事有无己自知神机万变倩阿谁南泉不是忒无力暗转绳头放过渠

　　示　石禅人

钁锄一怲似▆锋解用之时活似龙截断多生尘业网出家方信有全功

　　示岫石禅人

粥去饭来从汝用试思吃者是阿谁忽然咬着舌头血吐出面前红一堆

　　示玄学上人

一笔蘸干太液池半肩挑尽五湖冰衲僧作略能如是不负当人一片心

　　示慧晓丁居士

顶门慧眼晓如日烁破虚空号太玄那个男儿甘自昧挥开万象别壶天

　　示慧本杨居士

个事本来没甚奇穿衣吃饭现成底到头一着君须荐妙在呵呵大笑时

　　示慧定张居士

两岸归来雪满身一腔风月向谁倾蓦然冷地旄星琼始信从前错用心

　　示慧光王居士

剔起眉毛莫放闲顿除劣胜与谈玄冰肌雪骨同梅质水滴年深石也穿

　　维那一日率众乞开示师云近代禅者多实为生死者少若论此事非大丈夫必不能为也何故聻此段大事因缘乃成佛作祖了脱生死大事岂寻常可得也先要发向上机立向上志发大誓愿要信得及放得下话头乃悟道之根疑情是见地之本时将末法人命转促无常交参一入幽涂累劫难出毕竟此生要了明者件大事便得快活自由不被生死业网牵绊倘此生不了有何交涉一息不来转头不知是何面孔良可悲也在此势立千夫难敌之勇百折不回之心诣知识边或请个话头或经教未明公案领在八识田中时时参究刻刻提撕勿令断绝参须真参悟须实悟寒暑不迁其初安危莫夺其志不得卖弄虚头发言先要诚实只是一念万年万年一念如斯参去岁深月久功成果熟时节到来其机自发倏然迸破疑团始得大休大歇也有等机浅之流抱个话头作个猜谜相似只望求人说破知识婆心岂肯误赚待自悟去若向此中无下手处自生退悔返不信话头是悟道之机参禅了脱生死与同流者曰历代说禅说道者亦未免死亡何故自劳筋骨苦其形躯不如穿些吃些受用些是正经的事大限到来未免一死而已岂有二耶苍天苍天此辈愚人乃佛法中大魔自断命根自投网罟良可叹也此辈不唯弥勒下生千佛出世不能救也亦是无始劫来业识影子深重不曾遇佛法故有等学人装点知识卖弄虚头开口即是机锋出手便是拈拳胡喝乱喝显异惑众顺之则喜逆之则怒其知识等与佛齐观必须究竟使一切人归正路头不契其机返生诽谤说知识无冤亲平等有爱恶之心即掉臂而去撞入魔党将古人千七百则公案从头一一注解设或一闻如箭入心自云此知识才有彻底为人处惜乎乍入宗门之辈披如来衣行天魔事渣滓佛海荆棘祖庭将世尊大全之旨返为戏具也谙兄弟不闻先圣有停餐辍饮废寝忘劳者有胁不至席立愿三年者有十年二十年在此中作活计者至于历代诸尊宿不胜枚举岂先哲有赚杀后昆耶众兄弟及痛念生死大事不惮百里之遥来到蟠龙共守寂寥不得虚过时光各愤勇猛当下了明勘破诸方善知识舌头也。

　　普说

　　师云昨日二十九今朝是三十数目甚分明循环无间息无间息与他觌体不相识师召大众云且道他是阿谁一僧云谢茶师云吃茶时谢茶不吃茶时又作么生僧云谢茶师云钉桩摇橹汉。

　　举临济问僧甚处来僧云定州来济拈棒僧拟议济便打僧不肯济云汝已后遇明眼人去在僧后到三圣举前话圣拈棒僧拟议圣亦打师云者僧决不从定州来何故聻若端的是定州僧何被临济倾家破产殃及儿孙也师良久云诸兄弟明眼人前不得错举谢茶。

　　万庵以小参普说当供玉泉恰逢淡泊且不妨攀例以表殷勤遂展两手云和盘托出了也大众下口着紧防噎杀。

　　云门饼子赵州茶下口方知滋味佳信手拈来轻　碎中有一物不沾牙且道是那一物聻待无人时与伊说。

　　分灯

　　融彻圆顶禅人

性宗一义谛当观选佛场开正法筵龙象四来云集会云施电卷舞三台

　　慧空智海禅人

楚湘行脚渡西轩踏破烟霞任指南当下了明正法眼拈提祖令振三玄

　　融穆圆宗禅人

早年离师易他方诱物难老当身益壮归院祖灯悬

　　玟睿明昆禅人

的的西来大意宗流芳千古应无穷一条白棒挥霹雳拨转娑婆四海龙

　　琳睿明宣禅人

法幢高竖在西东任尔炉锤亿万镕七尺乌藤吩咐汝撑持祖道仰辉弘

　　颂古

　　世尊初生。

　　　地一声海岳昏何缘自己却称尊识来调御舌头也三界都卢一个人。

　　法华云是法住法位世间相常住。

　　是法住法位世间相常住水流江汉去云入紫微都。

　　世尊睹明星。

　　堆堆黄叶雪峰寒坐久成劳夜梦谵且喜明星刺着眼自尊自大到何年。

　　世尊拈花。

　　四十九年说尽么人天众里好哥哥头陀一见呵呵笑放不下兮漏逗何。

　　女子出定。

　　文殊出不得罔明入不得女子与瞿昙有耳听不得。

　　赵州狗子。

　　狗子佛性论有无依然壁上挂葫芦舌头堕地君知否辜负高阳酒一壶。

　　赵州一日在佛殿上见文远侍者礼佛以杖打远一下远云礼佛也是好事州云好事不如无。

　　扶起放倒意若何无端特地起风波棒头有眼明如日远老通身挂缘罗。

　　万法归一一归何处。

　　展铁旗鼓握霜刃剑一归何处万法里现。

　　南泉斩猫。

　　南泉据令不寻常白刃临机孰敢当头戴草鞋如救得死尸犹不臭诸方。

　　严阳尊者问赵州一物不将来时如何州云放下着阳云一物不将来放下个甚么州云放不下担取去阳当下大悟。

　　人人认作现成底无底草鞋付与谁幸荷严阳苕帚柄两手持去埽东西。

　　赵州三佛。

　　泥佛不度水日炙与风吹形山无处觅那许着眼窥金佛不度炉寒光匝地敷霹雳海门阔含元万像殊木佛不度火灰飞满大罗　碎琉璃瓶清光何处无。

　　本来面目。

　　本来面目随情应物体取非有用处非无叫呼声未绝当人已出户。

　　又。

　　本来面目随物应物鸭寒下水鸡寒上树。

　　沩山水牯牛。

　　莫道沩山不道牛白云影里看撑舟轻烟荡尽狼烟息野水长天一色秋。

　　鸟窠吹布毛。

　　幸然无事可相酬去路迢迢险更忧拈起布毛风电急移山倒海一时休。

　　主人公。

　　主人公不寻常两道铁横眉一付冷心肠通身无影像遍界不曾藏不曾藏的体全身露堂堂。

　　黄龙三关。

　　我手何似佛手随分拈棒弄尘全提杀活临机逼得须弥倒走。

　　我脚何似驴脚动步无非踏着蓦地踢翻昆仑白刃红旗闪烁。

　　人人有个生缘吾宗直旨单传逢人斩头截角管取血溅梵天。

　　佛手驴脚与生缘总取还他一串穿安置中原大唐国风吹日炙到驴年。

　　三种师子。

　　三种师子不寻当张牙露爪气如王光吞剑刃锥锋疾铁额铜头也断肠。

　　汾阳三句总颂。

　　汾阳三句转昆仑云绽青天月到村开合卷舒随逸目天明依旧又黄昏。

　　汾阳三诀。

　　第一诀胜奇绝手把无孔锤敲落一轮月。

　　第二诀无言说握柄太阿锋杀人要见血。

　　第三诀一条铁忽遇谢三郎提起蓦头楔。

　　三句。

　　第一句的体分明休拟议高着眼百草头边祖师意。

　　第二句白日青天轰霹雳休侧耳直下分明须荐取。

　　第三句妙用临机如箭疾石火光那个男儿知端的。

　　浮山九带总颂。

　　九带全提正令行舌头堕地眼横睛临机突出威音外末后何须再问津。

　　正法眼藏。

　　世尊不说迦叶不闻祖祢不了殃及儿孙。

　　涅槃妙心。

　　劫前本自无拘束佛眼何曾识得伊一点圆明无影相恁他南北与东西。

　　十智同真。

　　十智同真浩太玄就中一点许谁传千年鳌脊老逾健百尺竿头任纵横。

　　临济四喝。

　　一喝金刚剑自挥威风凛凛透坤维轻轻举动伤锋手尸横遍界血星飞。

　　一喝师子踞地时玲珑岂肯穴间栖万里狐狸潜踪迹铜头铁额也头低。

　　一喝将为探影草皮骨肺肝尽知晓较验轻重机电急拟思量处枉徒劳。

　　一喝不作一喝用铁蛇钻入酒糟瓮好要分明举似人只因舌头千斤重。

　　三要。

　　第一要绝朕兆觌面无回互宝鉴当空照。

　　第二要无巧妙纵夺机电掣匝地寒光耀。

　　第三要深玄奥泥牛吞却月石虎迎风啸。

　　无鑐锁。

　　四棱着地内空空廓落玄机振祖风世界乾坤都锁断中留日月过西东。

　　无孔锤。

　　软似山钢硬似泥大悲千手亦难提拈来安置芙蓉地无限天龙也皱眉。

　　无星秤。

　　条条赤体没些痕曾试青州衫七斤分两锱铢毫发叩休将错认定盘星。

　　无孔笛。

　　生来格调气多清不属阴阳造化成逸兴频吹雪曲韵惊翻石虎望龙吟。

　　无缝塔。

　　参天两地影团团突兀无文万象全却被耽源委悉后今古无人描得全。

　　无弦琴。

　　不用斧斤镌琢成南薰一调了无声坐中谁是知音客听取分明韵更清。

　　无底钵。

　　快畅团团一钵盂大庾岭上是全提人天应供非千手钉饭频炊接上机。

　　无根树。

　　日炙风吹干不摧挺然卓立合坤维不同万象增荣茂影覆人天别一枝。

　　无底篮。

　　不假工夫功自成收藏四海毒龙狞高悬无影枝头上电闪星驰筛月明。

　　无底船。

　　呈桡舞棹出前溪帆影横斜掣电飞逸兴芦花深雪里满船空载月明归。

　　行实

　　康熙戊辰长至日首座融彻领大众入方丈乞师自述行实师云莫扬家丑涂污人耳目众再三诚请师坚止之至己巳夏佛诞前一日因师病笃彻仍领众入室复乞示诲师云何劳大众重重繁琐师见其殷殷只得对众拈出余本蜀南眉州人父姓龚讳辅母刘生于天启七年十二月二十九日午时也龆龀之年一日闻乡人请法师讲金刚经余偕父诣彼法席总无所知至经完提唱世尊舍皇宫入雪山苦行因缘余闻之不胜畅然心中默想使我今生出家如此修行满我愿也遂回白母母峻阻余坚志甚切心中恼闷两日弗饮父遂问其故母举吾志白父父曰出家因缘却非小可恐此子三生有愿故出斯言果欲实念设斋送伊出家了其前愿余闻此语不胜忻悦于甲戌岁礼古渝慈航主法剃染法名德富侍师恒从讲席丁亥岁随师至遵义开演经期值一禅者提唱悟本禅师幼岁从师念般若心经至无眼耳鼻舌身意处忽以手扪面问师曰某甲有眼耳鼻舌何故言无师惊异曰吾非汝师指往五泄山礼胜默禅师剃落予闻此语生大惭愧从此放下死心将者公案每每提撕放之不下吾性愚机钝谛观教典曲径多门不得脱洒常随师方外静时少乱时多终日懊恼举措无由费尽心力无一点缝罅被昏散二魔所搅自揣业识深沉三生未获勋修于佛法中不能悟入遂泪下如雨至次日临众听讲物我浑然一切不知至若心有住即为非住少有契入胸中凝滞豁然顿释辙身出外有禅者曰佛法未周汝出来作么予曰将此作佛法会敢保未梦见在僧曰汝具甚么眼敢恁么道予曰道破即不堪僧曰也要大家知予曰用知作么僧咄予便掌自后披阅诸祖语录始知圣道之权实正如空中鸟迹水底鱼踪也期圆随师至岷山法轮院阅经数载至丁酉辞本师诣圆觉山大如和尚座下圆具遂命演毗尼仍回法轮师命峨眉施茶一夏而归是时本师染恙药石罔效予览教典昔玄奘曾为师割股之说予效之是夜人尽时焚香礼拜就左股上割肉煎汤持本师榻前请服本师接着手中嗅而问曰此是何药予曰是某善士所采草药嘱人尽时方服本师服之就枕而卧予侍榻少顷师乃放声大泪予胡跪云师何故如斯本师曰吾年八十皆去时也汝何行此苦法欲救吾耶世间一切总属幻化况色形耶纵使百年亦不免也予曰德富有何苦法本师曰汝犹瞒我予梦寐中忽有神人告曰和尚寿算满矣奈徒行苦行只延十日也予泣曰德富欲效前人所行祈师常住在世为众生津梁也师曰虽则如是尔犹未空予复礼拜而出本师竟终于己亥春三月十四果旬日也予送师入塔讫三年服满辞众檀越诣灌邑唐家寺开戒坛闲暇披阅子史一日有感曰义学只益多闻难御生死生死不了学奚益哉予便束包行脚参遍诸方后仍旋灌邑值怕参大德以郫筒玉泉虚席请予主之庚申昭觉丈老人游崇宁福昌予偶遇老人把手曰你然何藏在者里予曰未曾藏老人呵呵大笑予礼拜次日老人回昭觉予归玉泉老人寄扇一柄书偈云昨过福昌信言行福昌有贼据其门问其所以征其信曾劫含元殿里人后省觐老人于昭觉数遭恶辣钳锤记为种草以源流杖拂授之偈曰古城遗堞起翔龙出入玉泉萏菡中一听老僧垂示后风云雷雨尽相从予坚辞曰力量轻微难担大任本师曰近来法门秋晚佛法埽地借重扶持遂拜受之老僧德凉行寡只堪随缘消旧以终残喘有效亮座主之志方如愿也不忆本邑自觅张居士为期主请开法幸蒙法兄懒石佛冤问潮三位和尚辅弼命予升座是以聊拈瓣香勉登曲录木床用报师恩予赧颜抱愧薰莸共囿鱼目混珠今因诸子必欲老僧纳败缺老僧元来无事殊期露尽家丑重带枷锁其末后事付在他时何堪琐琐诸子嗣后履践宗乘切莫作者般去就勿劳久立一众作礼而退。

　　书问

　　复慧庵居士

　　来翰云业海漫漫未委何处是岸此未委二字便是捷径路头恰好下手向者里须下一番精采屏除见闻觉知只教前后际断任是佛法世法打成一片至无一片影子时节自然不用些毫气力而信步到岸也此复。

　　复严先生

　　金山谓东坡先生胸藏万卷提起父母未生前事茫然无下手处今读来翰莫谓山僧不识好恶先生亦无下手处总向有无内外中间寻讨若向空劫以前领荷可称敏手切忌阃外打之绕作活计殊不知此事不著者些气息亦非语言可诠形相可表只一个平怀做去始契其机若论于文学中明此事任君才过李杜志夺项刘到者里未免无下手处。

　　寄杨居士

　　寒则同寒热则同热此二语甚是应时应节但未知穿衣吃饭迎宾待客之时曾获一回汗出彻体清凉否直饶居士与么去老僧还要问汝上日到玉泉被老僧一掌打落鼻孔未委落在何处即今寻着否耶若寻着与老僧通个消息来若未然再来吃玉泉棒何如。

　　复竹浪法兄

　　拦路接人赤心为众往来衲子无不称羡古佛也吾师法道源远流长人天庆幸弟但钦心敬服而已自念年来龃龉延喘日婴实法门中一无用人也何当吾兄刻念往往贶步玉泉未遑亲驰趋谢。

　　复东山李长者

　　彩饰祇园金铺圣地非夙有灵种曾受记莂者曷能发此胜妙心耶真乃居士赞扬法化诚为金汤利己利人一种大悲心也仍蒙不弃山野翰诏远颁欲祈讲论金刚般若以洽群生其奈贫道无文山林樵牧之姿何堪斯任既荷盛念岂便推辞但孤筇瘦影白拂袈裟只宜寄于林边讵宁造东山之名蓝也来人旋归肃此奉复。

　　杂着

　　挽草堂充裕和尚

充公铁马出三关踏破乾坤没底篮一段风流归故里空留法社赖谁攀

　　挽龙藏大朗和尚

七十四年老衲子今朝撒手乐归西临行一调还乡曲唱出威音那畔机

　　光严送屡生上座归宝城

相亲未久别携筇嘿忖从前逸兴浓此去云山千万叠长天一色月轮同

　　寄鉴彻居士

双飞日月急如梭无耐人生身老何线下不明己分事更于何处出缠痾

　　四威仪

山中行缓步出林嶒岭头上踏碎一堆云

山中住身穷道眼富觑破来大地无一物

山中坐人境俱不夺烂榾柮日烧三两个

山中卧曲肱而枕着猛醒来星斗都惊落

　　结期

云集缁流建法幢全提杀活任施彰厥中宾主无回互人境相忘花雨香

笑杀玉泉漏逗机家私彻底挂横眉傍敲正打于方寸跳出金毛师子儿

　　佛事

　　为素监寺起龛

　　不问去来不涉程途正与么时如何是素监寺出身句以杖击龛云倒跨杨岐三脚驴。

　　为圆诚禅人起龛

　　顿脱娘生皮袋好个升平世界本自了无幻化生老病死何来指龛云放便倒扶便起星流电激三千里。

　　为瑞松禅人起龛

　　只解任么去不解任么来五步虽存七步不活暨解任么来又解任么去还他朝游西天暮归东土汉始得何故脚跟无线如蓬转信步渠侬得自由。

　　为祐监院火

　　辅弼玉泉招提老婆心切不已蓦然打破漏壳皮囊抛向者里撺炬云老僧助渠三昧火燎却阇黎铁面皮。

　　为圆参副寺火

　　渠号圆参了圣超凡娑婆知有此苦何缘来此一番下炬云今日当头不避火也曾几跳金刚圈。

　　为真祥禅人撒骨

　　树倒藤枯红炉焰灭弄尽骨董更无漏泄津送长江冰清玉洁抛至江内云掣开骸骨撒波心如净琉璃含宝月喝一喝。

　　为圆贤火

　　郫筒井蟠龙山总是阇黎不二关下炬云火蛇劈面来虚空彻底翻咦。

　　塔铭

　　粤稽刹刹诞真拘罗示寂在成周昭穆二王之间彼其时名虽出自西方法未流于震旦自化人来作中天台以奉之而教兴始及秦皇禁沙门室利房等因见金人出户灵异昭然信从者遂众嗣是清凉显节益事尊崇教乃大著焉历代以来耆腊苾刍传灯续焰由摩诃迦叶至三十二祖弘忍虽宗门各出而三缘四谛指趣同归其中之证果登岸得法要而振宗风者莫可殚述直以了悟真空明心见性为上乘界非幻也世之人谓祝发披缁遂可澄缘净业不知本来自有夙具功行出乎寻常乃能度爱河而褰欲网光像教以觉群迷不然何成佛作祖之寥寥也系惟玉泉其白富禅师其庶几乎师本眉山人也其族姓龚父讳辅母刘诞师于明之丁卯龆龄颖慧敏悟性成会讲金刚宝法默契妙旨因而决意空门礼慈航和尚剃染而夙志以酬圆具于大如律师渐修日茂凡诸子史靡不通微一日师感世相无常叹曰义学只益多闻难御生死生死不了学奚益哉遂束包行脚历遍诸方参丈老人于昭觉老人授师心要大法而绍续焉继而卓锡郫筒之玉泉开建精蓝高悬赤帜是时宗风大振四来者云兴霞委千株毓秀万指围绕识者谓曹溪正脉唯师任之良有以也且师道韵奇伟素性冲然凡所礼接非道契不偕凡所经行非阐教不出即虎溪惠远何以过之况磨砖成镜契马祖得道之年聚石点头际竺老谈经之日其以证即心即佛者此其时也自是克圆善果道有传人回首灵山拈花可笑扬铃只履了大意于西来息死劳生脱幻形于东土何挂何碍任去任来当前自有解人奚暇向葛藤窝里再烦饶舌哉虽请偈留偈未免著相于当机而一言再言无非授受之微旨乃知现在涅槃即波罗法会也师偶示微恙门人圆顶入室定省师曰身病本无生因病从缘起病缘不相碍虚空亦复尔是日夜未央师问莲漏几许侍僧曰午夜矣师遂索水沐浴讫趺坐说偈曰了悟三空寂寂全无一点巴鼻今朝化缘已满翻身靠倒须弥言讫奄然而逝因值夏热炎天之时暑气流蒸之际躯留弗火面颜不易神光俨然愈胜于生觏睹者咸啧啧异之增发圣心时康熙庚午仲夏廿七日也殊不知金刚不坏身原无生灭夫岂片晷终朝所能征其存殁也哉则谓师也没者真也即梦也抑谓师也存者梦也宁非真乎但色空真界知者几人不事标题清修莫显爰并其族贯里氏详志于碣以为由俗归真之宝筏也卜真宅于蟠山左腋之阳建窣堵波以祀之因为其铭。

　　铭曰。

　去来不可断　　至性非明灭　　双足已现林
　而彼自鸣咽　　光生玉镜中　　道茂金轮彻
　空遗砖石窟　　徒令苍苔茁　　借问莲花萼
　阿谁授真诀　　得渡自能渡　　江芦不待折
　请将方寸因　　同向牟尼说

　　时
康熙壬申正阳月佛诞日漹江赐进士弟子遁庵王庭诏沐手拜撰

　　康熙乙亥仲吕月佛诞日板藏嘉禾楞严寺般若坊

　　　附藏流通

　　　　　　　　　　　　　嘉兴倪尔绳梓行

　　　　　　　　　　　　　嘉善李文伯书

　　玉泉其白富禅师语录卷下终

　　蟠龙山玉泉融彻顶禅师语录序

　　教中道但落言诠终非实义所以初祖达磨将此公案袖入华夏不用语言文字直指人心见性成佛斯旨传来久矣信之者似粟如麻体之者星中拣月今我玉泉法侄融彻禅师龆龄剃染不务外学其语言文字置之弗问只知向上一着昼参夜参蕴在胸中依其白和尚椎拂之下四十余稔一日闻举风幡话言下打翻漆桶如披云见日大地平沉始知无量劫前事不异今时所谓元是旧时人不改旧时行履处常用药山三条篾束取肚皮随处住山因伊本师其和尚化去绅衿缁素及同门昆仲等请继玉泉之席迫不得已拽杖归来遂有垂示机要皆从胸中流出实非语言文字也若论其直指见性之旨而彻公其人焉予见其履真践实岂忍默无言哉谨赘数语于弁云。

　　时
康熙乙亥佛诞日青城竹浪彻生谨识

　　　　玉泉融彻顶禅师语录

　　嗣法门人　明盛　明聪　等编

　　康熙己巳七月朔一日光严铸颜和尚及绅衿耆旧缁素等请师继席上堂诣座云不礼弥勒高揖释迦者到来作么生行履良久云欲穷千里目更上一重楼便登拈香云此瓣香秉先天正气夺日月精华爇向炉中供养释迦文佛历代祖师伏愿灯传悠远正眼恒明此一瓣香非形非状应在机先爇向炉中端为祝延
当今皇帝万岁万万岁文武官僚高增禄位伏愿佛日与舜日同辉金轮共法轮并转此一瓣香威音那畔拾来人天众前拈出供养传曹溪正脉第三十七世上其下白本师富老和尚用酬法乳敛衣敷座白椎竟僧问如何是死句师云石虎抱儿眠进云如何是活句师云无言童子口吧吧进云如何是不死不活句师云古路无人到清风自往还乃云新成楼阁向南开灵明一点映亭台当阳剖露人天眼赤体条条适意便竖拂子云还委悉么如或未然听取一颂飒飒清风不暂停一回拈起一回新金襕亦自传迦叶砖头瓦砾尽知音喝一喝下座。

　　辛未结制期主慧惺毛居士设斋请上堂诣座云者个曲录木觏面无回互举步任高登踏断凡圣路遂升拈香云此瓣香植种子威音那畔荣干于太极之先爇向炉中祝延
今上皇帝万岁万万岁当道尊官现前请主伏愿元首明哉股肱良哉庶士康哉此一瓣香天莫能覆地莫能载爇向炉中供养前住光严得戒大如和尚现住昭觉师翁丈老人用酬毒手之恩此一瓣香生子不萌枝上长在太素峰前今朝落在玉泉手里第一回拈出供养传临济正宗第三十三世上其下白本师和尚用酬法乳上首白椎云法筵龙象众当观第一义师云天上无双日阎浮有至尊万年松不老寿算等乾坤众中还有识此人么问向上宗乘即不问如何是临济家风师便喝进云如何是函盖乾坤句师云八臂那吒提不起进云如何是截断众流句师云铁蛇横古路进云如何是随波逐浪句师云汝问我答进云三句蒙师指慧惺设斋如何相酬师便打乃云今朝十月十五行者考钟伐鼓玉泉结制上堂惊起鱼龙跃舞只将白棒提持大地山河莽卤坐断诸佛关键纲维从上列祖衲僧拟议思量一棒打折驴腰莫言不道良久云因先师有则未了公案被现前四众命顶上座出来与先师了却承慧惺居士合家来山供众只得因斋庆赞结九旬之期掉转枪旗将三连六断为炉金乌玉兔为鞴亦任金银铜铁砖头瓦砾炼成一片是圣是凡煆成一体总教放出无位真人与山僧同一鼻孔把手并行诸人还识无位真人么宛脱丘结椎云谛观法王法法王法如是。

　　昭觉雪师翁办斋命上堂问六门紧闭还有出入者么师云乱走作么进云满天星斗即不问如何是半夜日头红师打云顶门荐取乃云金刚正眼照彻十虚心光朗耀万象全彰所以道昭昭于心目之间相不可睹晃晃于色空之内义不可穷与天地同根万物一体佛佛授受而授此也祖祖相传而传此也葛藤且置即今报恩一句作么生道棒头有眼明千古喝下山崩水倒流。

　　上堂诸佛本无说祖师未曾闻留下一转语千古镇乾坤且道是甚么语聻喝一喝云今朝冬月一万卉俱凋悉玉泉炉增焰山门辉佛日蓦召众云是何朕兆良久云庭前生瑞草好事不如无复喝一喝。

　　上堂一切法不生一切法不灭森罗及万象明明炽然说顶上座到者里有口秪堪挂在壁上。

　　上堂喝一喝云于斯荐得一生参学事毕不劳觌体承当其或未然不免矢上加尖去也蓦竖拂子云白拈贼无异色以拂子抛下座云抛向前谁识得众中有识得者么良久云赵钱孙李周吴郑王。

　　佛成道日上堂调御六载错用心却是无绳自缚身睁得眼来花乱坠今朝误认定盘星阿呵呵会也么山河大地平如掌万象森罗总法身。

　　上堂问如何是赵州关师便喝进云有佛处不住时如何师云金屑虽贵落眼成翳进云无佛处急走过又作么生师云洁白地上不许撒沙乃云云山叠叠锦水洋洋莺啼鹤唳草秀花香本自现成公案何更觅水淘江昔日圆通老汉不开生药铺单卖死猫头玉泉无药铺可开亦无猫头可卖蓦竖拳云只有者个且道与古人相去多少良久云家家明月谁无分处处青山总白云。

　　上堂此事元来要自强拏云攫雾露堂堂蟠龙山里家风别放出鲸鳞吼大方喝一喝。

　　解制上堂满散纵横得自由酬恩报德更无忧云丝月饵俱收却任意行藏别世流九十日已前双垂鼻孔九十日已后鼻孔双垂即今九十日已满玉泉无可供养以拂子作此○相云只有者个云门公案亦任诸人咬嚼顾左右云逢人不得错举。

　　佛诞大慈法伯懒石和尚送法衣至上堂问世尊初生是何意旨师云师子吼进云生后如何师云无畏说乃云释迦降诞不肖远孙无可供养以拂子作[十○]相云顶上座只有者个聊表微诚还委悉么脱或未然更听一颂频跨香象降皇宫七步周行称大雄四十九年曾漏泄拈花微笑浪施功今日蒙大慈法伯和尚专使赐法衣助扬法化蓦拈袈裟角云此是昔日大庾岭头提不起的落在玉泉手里如云普覆似地普擎对众拈出烂打葛藤红炉飞雪无栖泊一点恩波散作霖。

　　上堂乾坤之内日月之中唯有一物今古攸同敢问大众是甚么物聻若识恁么物还须恁么人。

　　祈龄上堂初分混沌列三才道人无事任徘徊千年岭畔青松翠水满池中月自来。

　　清明上堂爻象初分瑞气浓当阳涌出一轮红棒头点出威音旨法雨时倾起卧龙毛吞巨海承渠力芥纳须弥理事融山家不会论花甲一度山青春又逢。

　　小参昨日霜花拂槛前今朝黄叶落翩翩禅人眼底休着屑觑破元来不值钱诸禅德有疑即问知过即改操金刚斧秉智慧剑凡圣到来一刀两断做个出格汉子不惟己躬事毕要且不受人瞒。

　　小参古德云大疑大悟小疑小悟不疑不悟玉泉不然有疑堕坑落堑有悟撒沙撒土何故聻本自无迷道甚么悟如镜中像水中月眼见最分明只是难收摄纵收摄举似明眼人不得。

　　晚参月大有三十月小二十九大众请吃茶切莫打湿口若还打湿口杖头劈脊搂。

　　示众玉泉有口也难言坐断千差亦弗然觌面相承提祖意只教切切悟心田心田悟无边业海成甘露髑髅常放白毫光有甚佛兮有甚祖。

　　示众今朝二十三推车上竹竿到头须着力莫待有循环诸禅德向着力处道一句看良久云玉泉恁么也是矢上加尖。

　　示众时当季冬十五梅花扑面鼓舞木人穿靴归汉石女带帽来楚大火焰中转法轮烘烘烈烈势难阻炼得须弥无处藏身海神　跳如虎大众还知么玉泉到此露全身屈指数来正十五正十五谁人解打虚空鼓。

　　示众玉泉无法亦无禅二六时中好打眠有人问道西来意觌面当机只一拳。

　　示众呈拄杖云老僧拄杖子与诸人说法已竟大众闻么良久云不免与诸人颂出拄杖说法为觅知音一句单提海晏河清拽拄杖归方丈。

　　颂古

　　女子出定

一段真风绝正偏抛头露面现倪端那伽大定非出入鼻孔都卢缺半边

　　丹霞烧木佛

觑破浮尘彻底空寒将木佛火来烹金刚舍利名非实带累傍观身烂红

　　大颠摈首座

接拍须还子弟风傍敲正打显奇工南山下雨北山黑青草池中隐活龙

　　无位真人

者个郎当汉分明常相见头头境上彰法法尘中现八面绝遮拦十方俱坐断天上人间尊刹那即周遍住居无相国时复空王殿

　　观音像

应身三岛碧波中刹海无边示面容日度恒沙无量众闻思修证总皆空咦总皆空婆心切切运悲风

　　初祖像

一脸落腮古怪形状眼空四海君王不让言语兜兜嗒嗒心体空空荡荡见水脱鞋兮芦花洸漾履水如地兮熊耳山上九年面壁兮人天榜样道是阿谁达磨和尚

　　　　又

老胡碧眼访梁王语不投机自主张一苇芦花江上渡九年面壁接神光接神光千古儿孙满大唐

　　慈航师翁像

八十四年作贼历遍天涯自得穷尽教乘骨董识取乾坤一色咦要委师翁指趣频观海宇风月

　　本师其白老人像

吾师之像描亦非真吾师之德赞一弗能曰有兮一尘不立曰无兮横亘古今若将眼见终难见耳里观身不是身

　　大如和尚

天地为庐一衲飘然曾经劫火适意逃禅历遍寰宇垂手入廛欲赞师德于万斯年

　　联芳

　　玥睿明盛禅人

少年立志要孤穷日用寻常觅己躬但得心空归及第利生接物续吾宗

　　璐睿明聪禅人

年来于此觅行藏气骨无凡镇纪纲七尺乌藤分付后拈椎竖拂播诸方

　　明修寂镜禅人

月下传衣会也么蟠龙峰有养龙窝他年致雨腾霄汉一曲阳春唱凯歌

　　古林隆玉禅人

芒鞋踏上毗卢顶瓦砾砖头尽放光万仞峰头堪独步祝吾香也喝诸方

　　应缘普闻禅人

一志南来始遇吾箭锋相拄道心孤龟毛一柄亲拈付炉鞴宏开任展舒

　　瑸睿明庆禅人

真风占断万机先捉败虚空吃铁鞭临济纲宗随倒弄单刀直入万峰寒

　　偈

　　夜坐

清幽子夜踞炉前兀坐衣披星斗寒脑后神光非色相辉腾霄汉碧空悬

　　示隆玉禅人

日透玄关唱哩啰灯笼露柱笑呵呵百千三昧全机用一窍通兮百窍和

　　示普闻禅人

真机脱略画堂前觑著令人心胆寒十八童儿堪戏舞月明帘外转身难

　　示空一禅人

佛性有无句总全偷心死尽意便便西来的旨离文字何劳舌上更谈玄

　　示明怀行者

日用事儿本现前炉灰拨尽骨毛寒大千沙界投针芥八字眉毛额上悬

　　示　睿禅人

蟠龙山里玉泉宫逼得生蛇化活龙且去深山深隐隐雷鸣天外好腾空

　　示徒明仑

无明窟里学参禅总被贡高名利牵若是胸中痴梦破等闲彻底尽抛翻

　　示珴睿禅人

把住牢关莫放参一拳拳定只须穿桶箍蓦地分明爆横身宇宙自翛然

　　示丹青

清净国中寂灭土千般万种从斯出一毫头上放光明塞满虚空何所住

　　挽张居士

寄迹阎浮数十春万缘放下歇孤心而今解唱还乡曲抚掌呵呵笑一声

　　悼法伯懒和尚

裂破乾坤格外新倒骑铁马露全身扬鞭直入无生国任运腾腾自主宾

　　佛事

　　为本师入金桶云吾师六十三撒手出玄关一段真消息白云自往还咦者老汉寸丝不挂洒洒落落不留朕迹作将来眼。

　　为寄凡禅人起龛

　　以杖击云年登八十四撒手归家去请出入阇维与汝通消息。

　　下火以炬打○相云八十四年行脚今朝衣线摆脱助渠一把丙丁即此西方极乐呵呵红炉炼出白莲开劫外风光飞玄鹤。

　　入塔师一喝云狭路相逢怎放得过无缝塔前着眼观那许藏头并露脚白云影里识端倪从今始证无生乐便入。

　　为显钵道者火

　　咳唾掉背祖师禅一性圆明彻法源抚掌呵呵登海岸望中隐隐出云端。

　　下火举火炬云高着眼莫拟议觌面亲陈有谁识银山铁壁绝遮拦处处纵横任游戏老僧助渠一把火红炉焰里通消息。
