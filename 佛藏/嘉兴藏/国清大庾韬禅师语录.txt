嘉兴大藏经　国清大庾韬禅师语录


　　大庾禅师住天台景德国清禅寺语录

　　侍者显裕等录

　　示众五峰撑日月迥脱森罗双涧洗乾坤澄清万象松门两扇竖结三玄桂岭一枝横彰五位古灶被灯笼觑破焰腾唯色唯心碓嘴遭露柱咬穿春断如理如事碑拦古路玉影凝寒塔挂青霄霜花寸裂虽则桐柏山头他家自有通霄路争奈桃花源里迷津空忆避秦人胡来胡现汉来汉现一任画野分疆高处高平低处低平那管他方此土蓦拈拄杖云今朝师命特严不敢囊藏自贵卓一卓云一众伏惟珍重。

　　示众打破蔡州城杀却吴元济人人卸甲抛戈处处村歌社舞太平本是将军致不许将军见太平蓦拈拄杖云山僧亲从天宁会里来乃卓一卓云国有宪章三千条罪。

　　示众坐断千圣顶　展开自己宝藏当阳显露只贵知音觌体全提唯凭作者此事如击石火闪电光构得构不得未免丧身失命即今还有不避危亡单刀直入者么良久喝一喝云败也。

　　示众举赵州问大慈般若以何为体慈云般若以何为体州大笑而出明日州扫地次慈问般若以何为体州置帚拊掌大笑师云大慈骑贼马趁贼昨日那里落节赵州洁净地上扬尘今朝什处拔本国清当时若见夺笤帚便打直教这老汉哭了笑不得。

　　示众举南泉因两堂大众争猫泉提起云道得即不斩众无语泉遂斩却猫儿至晚赵州归泉举前话州以草鞋戴头上便出泉云子若在即救得猫儿师云王老师三十年只杀得头猫儿将谓独行独市被赵州轻轻把只破草鞋便开个泼天铺子占断上风直得尽大地人有文大光钱买了吃底没了着底国清今日与大众个方便唾一唾便下座。

　　示众药山刀青原斧秘魔叉三平弩这一伙草贼太平世界犹自干戈相待江西河南搂得云飞星散白地上不知陆沉了多少英灵国清今日一不做二不休匹马单枪为众除害还有见义勇为者么前来共相出手有僧才出师高声云不是其人便下座。

　　示众举简堂机和尚上堂云热月须摇扇寒来旋着衣若言空过日大似不知时前国清亲见聱头来又作这般语话若是新国清痴痴憨憨只随分过日热月不须摇扇自有清风生竹畔寒来不着添衣柴烧品字满头灰不是喜欢空过日我欲为时无所为有人简点得新旧国清底脚迹这个院子两手分付良久喝一喝云放待冷来看。

　　示众蓦拈拄杖云内绝见闻觉知外冥山河大地万仞壁立处千波竞起一点不来时诸法横生卓一卓云要用直须用眼目莫定动。

　　示众吴江月涌出没太虚越峤云横卷舒自在叶落天下秋牧刹海于一尘之内华开世界起转劫石于眉睫之间闹市天子透出三千尘网百草老僧现身亿万化城遍界不曾藏释迦已过去大地无寸土弥勒犹未来正当恁么时捩转色空法界坐断报化佛头是什么人手脚喝一喝云昨夜三更月到窗。

　　示众举云门赴广王召留府供养还山谓众云老僧离山六十七日问汝诸人六十七日事作么生众无对门云何不道和尚京中吃面多师喝一喝云是馒头是　子。

　　示众举云门因僧问如何是法身答云六不收师卓拄杖一下云原来在这里。

　　示众蓦拈拄杖云看看淬若芙容光如溢水人天乞命魔佛都驱何难陆剸犀兕水断蛟螭要得移星斗而无文定乾坤而不武直须人法双忘主宾互换且道即今还有恁么人么卓一下喝一喝。

　　示众举玄沙因闽王送荔枝拈起示众云这个荔枝得恁么红这个荔枝得恁么赤诸人作么生会若道一色犹是儱侗若道众色又落断尝毕竟作么生有僧出云不可不识荔枝沙自代云只是荔枝师云大小玄沙吃荔枝也费盐费酱。

　　至日示众玄酒味方淡大音声正希古曲无音韵如何和得齐良久喝一喝云复其见天地之心乎。

　　腊八示众景星见天下平彗星出所在兵孟春至斗柄横大火现戒农耕箕好风兮毕好雨西有长庚东启明五星聚奎贤者至维参与昴宫壸贞客犯帝座故人情支机织女天使迎荧惑退舍宋主诚夜陨似雨唐室倾宿离朓胸躔次易妖祥凶吉何纷更更有懵憧瞿昙老瞥然惊睹嗟众生一翳在眼天花坠逐块韩卢空吠声。

　　示众举南岳遣僧问马祖云作么生祖曰自从胡乱后三十年不曾少盐酱师云贵买朱砂描夜月高张罗网捕春风满园花落无人扫万里清光界碧空。

　　示众举法眼因慧超问如何是佛曰汝名慧超师云牛头鸟咮衔赦敕收下安南连塞北饶他柳巷与花街卖炭依前李三黑水雪肝赤骨力无端认赃便指贼。

　　示众举谷隐因僧问如何是深山岩崖佛法曰奇怪石头形似虎火烧松树势如龙国清不恁么若有人问深山岩崖佛法但道古塔倒摇霜笔冷青萝斜挂雨蓑香。

　　示众云门腊月二十五遍地黄金如粪土钟声咬破郁多罗无手孩童抱华鼓三十文买一条绦二十年架一张弩没孔铁锤声遏云大虫吐出岩前虎。

　　示众举僧问赵州柏树子还有佛性也无曰有几时得成佛去曰待虚空落地曰虚空几时落地曰待柏树子成佛师喝一喝云虚空落地也柏树子成佛也。

　　示众除夕小参霜侵纸被穿寒风吹觱篥游子思乡马蹄疾塞向墐户谋家室亦有沙场远戍梦断金微天涯放客逆旅魂飞宵征土处雪饭冰衣客行虽云乐不如早还归我道人家热则普天匝地热寒则普天匝地寒也无愁也无欢刹竿头上煎　子三个猢狲夜簸钱那管搕　堆头黄金遍地红炉焰里白浪滔天牛头鬼面到这里衔花献果神茶郁垒都变了十圣三贤若也烧榾柮带累翘松鹤冷唱村歌未免赛鼓更弦百年三万六千日日日好日年年好年何须特地寐语喧传任三餐一饱不饥七尺长眠短眠白虎脊上运帚苍龙窟里炊烟喝一喝云向下文长付在来日。

　　旦日示众卧云深处不朝天水远山遥孰记年迢迢空劫无人识智者灵山会俨然岭头松郁郁陌上草芊芊却被东君浑漏泄层水出岳济民田且道因时庆赞一句又作么生龙归大海波涛静云到苍梧气象鲜。

　　雪晴示众夜月光浮岩峦竞爽晓霜寒结溪涧停声蓦尔太阳溢目洁净地上万里尘封依然鸟道迷踪光明藏中千林玉立虬松偃路鳞戢卧龙怪石当涂毛寒踞虎平芜舒缟素之纹屈曲横斜金刀裁不就原阜起波涛之势高低旋折彩笔画难成莫讶枯木花开须看石头路滑蓦拈拄杖云大众众拟议便归方丈。

　　示众今朝二月六淡烟出溪竹一茎两茎斜三茎四茎曲南山鳖鼻蛇吞却泥牛肉肚里饱膨脝千足与万足直得碧浪起霞峰青莲生大陆因什不闻溪西鸡齐啼秪见屋北鹿独宿喝一喝云夜行莫踏白。

　　仲春十九日示众▆▆轰雷今日雾机轮转处无回互全身抛入荒草中着意忘怀头角露喝一喝。

　　示众十五日已前东望望长安十五日已后月光如黑漆正当十五日长安不可见喜见长安日洞山才认影子胡便捉贼若遇临济翁拶得伊骨出良久云咄。

　　示众知而无知不是无知而说无知马头则得国情则不得宗师眼目如金翅擘海直取龙吞那讨闲工夫说冷话阇黎横吞巨海老僧背负须弥阇黎按剑上来老僧挜枪相待欲识佛性义当观时节因缘问大众即今是什么时节众拟议师以拄杖旋风打散归方丈。

　　示众道无心合人人无心合道欲识个中意一老一不老三从六义中老者烧火扫地小者吃粥吃饭不老不小底叫他作甚么良久云近来米价甚贵无处着他便起身。

　　示众举中丞卢航居士与圆通拥罏次公问诸家因缘不劳拈出直截一句请师指示通厉声揖曰看火公急拨衣忽大悟谢曰灼然佛法无多子通喝曰放下着公应诺诺师云中丞卤莽承当面门早已着火圆通一场忙乱借得恶水来浇若是国清自有方便蓦召大众众举首师云照顾眉毛。

　　示众通玄峰顶不是人间心外无法满目青山只此一偈堪绍吾宗唱教门中略较些子祖师门下未有吃棒分在古人恁么国清不恁么恁么不恁么且拈置一边忽若七塔子刺破诸人眼睛万工池浸烂诸人鼻孔到这里还有转身吐气处么喝一喝云莫道丰干饶舌好。

　　示众于一毫端现宝王刹威音王未晓坐微尘里转大法轮弥勒强惺惺喝一喝云国清今日将四谛十二因缘六度万行乃至百千三昧无量妙义并作一句子道了也若圣若凡情无情类无不闻者且道是那一句良久又喝一喝若将耳听终难会眼里闻声始得知。

　　示众四面无门花落银床春烂漫十虚无壁月沉金殿夜迢遥三条篾牢束肚皮知他不肯闲坐一柄鈯斧子东斫西斫随堕类堕影也斫断顾左右云尊贵堕聻。

　　示众头长三尺颈长二寸海晏河清时自然不堕众数风高月冷时幽州犹自可最苦是新罗佛行佛行沙门行甚么行良久云要头便斫去。

　　示众寻尝行鸟道底定是足下无私不行鸟道底你道他顶门有眼么不认奴作郎底衲僧出来颠倒看一僧才出师以杖打退云天寒日短着什么紧。

　　示众也太奇也太奇佛界道界不思议召大众云佛界四角六张道界八凹七凸且道不思议在什么处良久喝一喝云达磨未来东土甚处有这个消息。

　　初晴示众三两日来好春雨唱出云门曲调土风暖莺啼深树里日高花浸乱流中。

　　示众蓦竖拂子云文殊普贤观音势至丹凤双翥祥麟一角寒山拾得懒残普化疥狗千蹄泥牛五眼掷下拂子云空生秪在岩中坐德云不下妙高峰。

　　寒食示众荒郊古柏青冢寒烟酒台盘抛入深草里断贯索穿向白云边饥逢王膳不能咽有甚馒头　子厮炒厮煎镬汤中消除热恼刀山上赤体安眠说什灵云一见不再见逝水飘香恨往年乃拍掌呵呵大笑云梦里明明有六趣觉后空空无大千。

　　示众我作佛事渊乎妙哉才方洗钵瞌睡又来空山无人水流花开那知住处唤作天台。

　　示众举赵州云金佛不度炉木佛不度火泥佛不度水真佛内里坐师云会么赵州老汉真实入泥入水为人自是你辈不识好恶国清与你个方便喝一喝云若是真佛决不坐在内里。

　　示众受教传心俱为虚妄求真觅实转更参差即心即佛犹为止啼之说何况真如涅槃菩提佛性指青道黄以鹿为马不见古德云祖佛言教如生冤家始有参学分不然岂惟辜负诸佛亦乃埋没己灵虽然且据国清又作么生卓拄杖三下要用直须用眼目莫定动。

　　示众喝一喝云之乎者也乌焉成马菩提涅槃真如般若圣号神称声虚字假我相人相众生寿者烦恼无明精金大冶饥食困眠神通潇洒泥水敝垢平怀施舍虎穴翻身驱粪过夏月梳云髻东村大姐六臂三头那堪描写函盖之中箭锋之下问似云兴答如瓶泻百种千般钻龟打瓦狭路相逢蓦口便打。

　　示众广寻文义入海算沙息念观空携石压草诸佛出世大费唇吻祖师西来走断脚筋更言以心印心何异流俗总不恁么寒山灶里冷灰什么人扫蓦拈拄杖云要你这队尿床鬼子只管吃卓一下。

　　示众道源不远当处湛然性海非遥觅即难见但知眉横鼻直昼短夜长那识山深水寒日上月下所以道百姓日用而不知故君子之道鲜矣大众且知底事作么生喝一喝云多虚不如少实。

　　示众抚掌三下俊哉俊哉顾左右云若是个怀袖有珍顶门具眼底衲僧出来证明良久云去去莫与人为害。

　　示众触目不会道五里一亭十里一铺运足焉知路一步较生两步较熟楖栗横肩者不着问人坐不垂堂者岂不关心有个方子传与大众秪要信得及无事不要生事有事不要放过设或来问佛大拳便擉。

　　示众举步千身弥勒尊前花下长相见动用随处释迦明日忽为千里人文殊普贤总在这里蓦过午桥回首望众中有不受人谩底么洛城犹自有残春国清不似杨岐和麸粜面卓拄杖三下云其奈无成空老去每临明镜若为情。

　　示众百千法门同归方寸不是佛河沙妙德总在心源不是物一切戒门定门慧门神通变化悉自具足不是心国清今日将融公愿老一串穿却和头尾缚向人天众前还有斫木不抨绳底大匠么出来相见良久喝一喝云从此世人开有日始知名将出书生。

　　示众一尘起大地收舒卷如云得自繇卓拄杖一叶落天下秋何处登高望梓州拍手云景色融和物情舒泰摘得菊花携得酒绕村骑马思悠悠。

　　示众崔禅和尚在定州州衙内升座拈起拄杖云出来也打不出来也打时有僧出云崔禅聻禅掷下拄杖云久立太尉珍重师云国清今日则不然出来也不打不出来也不打设有僧道略较些子山僧和声便打且较崔禅几程良久云自小看花情不足江边寻得一株红黄昏人散春风起吹落谁家明月中。

　　示众一口气转得一大藏权实照用偏圆半满尽是摩诃般若光光未发时尚无诸佛众生名字且道你唤甚么作经喝一喝云如是我闻。

　　示众直下为伊剿绝早已画蛇添足若更咬尽生姜唧尽醋流俗阿师将我一枝佛法便恁么传将去生缚来放在尿桶里顾左右云且道即今还有相救者么良久云莫尿沸。

　　示众国清今日与诸人一时道却良久云灸疮瘢上不可更着艾爝。

　　示众本来无一物黄梅衣钵从甚处得自性圆明因甚寮内人不知窗外事本无动摇又道仁者心动咄先将第八识一刀看你如何计较长久云山高月小示众祖师关捩子幽隐罕人知喝一喝云开个方便门汝等从这里入。

　　示众马祖道即心即佛南泉道不是心不是佛不是物国清放出赤肉团上无位真人与汝大众相见喝一喝云未证据者看看。

　　示众法身解说法饱霜孤竹声偏切我说不得带火焦桐韵不悲仰山推出枕子沩山道用剑刃上事连喝两喝云今日知音一任听师资心事不同时。

　　示众瞿昙舌头无骨如是我闻阿难皮下有血信受奉行喝一喝云国清敢道眼里出火可惜当时一千二百五十人中少个男子且道今日一众又作么生良久云古之今之。

　　示众千波竞起是文殊家风一亘晴空是普贤床榻且道观世音菩萨终日在什么处良久顾左右云夜来风雨声花落知多少。

　　示众万法是心光诸缘惟性晓本无迷悟人只要今日了现前一众尽是了事汉子且道今日是什么时节喝一喝云不是不归归不得五湖烟景有谁收。

　　示众三世如来共一舌咸酸苦辣大家知历代祖师共一眼青黄赤白同时见秪如眼似枯井舌如擂捶底咸酸苦辣辨不得青黄赤白分不得佛法灵骚在什么处喝一喝云志公不是闲和尚。

　　示众未明心地印难透祖师关欲透祖师关须明心地印拈起拄杖云这个是心地印画一画云这个是祖师关已过关者掉臂竟去未过关者且借印看良久喝一喝云莫怪适来频勘验自从别后见君希。

　　示众拓开无上妙门青山依旧青揭示第一义谛白云依旧白德山棒好肉剜疮临济喝虚空着楔三世诸佛不知有黎奴白牯却知有道人行处如火消冰动静去来该他不着甚处讨他三玄五位六相九带顾左右云且道国清为人在甚么处良久云莫妄想。

　　示众有一句到你释迦自释迦无一句到你弥勒自弥勒有无俱不到然灯与你授记当来必定成佛且道居何国土作么度人喝一喝云路逢死蛇莫打杀没底篮子盛将归。

　　示众三四五六七八九石人伸出两只手普贤白象睡正浓文殊青狮梦作狗观音菩萨尝惺惺怪他弥勒不唧溜明州市里等个人直至而今两头走国清与个方便喝一喝云一叶落天下秋。

　　示众明日有人请说法夜来先自苦愁煞思量无计可安排不如且念摩诃萨唐言正觉梵语菩萨我是老实人不会多忉怛喝一喝祥麟只有一只角。

　　示众拈华端的意一笑岂徒然倒却刹竿后依然年复年临济既不滞句德山那肯承言唯有国清长老生平惯自白拈顾左右下座。

　　示众放下一只鞋云东土著不得忽收起云且带到西天好笑魏使者送语又传言参玄上士一个都是不受人惑底复抬起脚云这个从什处得来喝一喝云一曲少林无孔笛从来都是逆风吹。

　　示众万里无寸草平地惯吃交出门便是草虚空都绝倒去住繇自己何须向人讨洞山好知识塞却向上窍国清臭贼秃放开一线道乃摇手云直饶把将来汝等切莫要。

　　示众椎钟击鼓云门起舞尽底掀翻有裈无裤一曲升平腊月念五喝一喝云直下承当切忌莽卤。

　　示众竖拂子云三十二相无此相击拂子云八十种好无此好昨日卸帽穿云去今日披蓑带雨归苦不在地狱乐不在天堂天台则有南岳则无随缘荡荡任运腾腾卷帘当白昼人人眼见耳闻移榻对青山时还知伊落处么良久掷拂子云放待冷来看。

　　示众举雪峰云尽大地撮来如粟米粒大抛向面前漆桶不会打鼓普请看师拈起拂子云看看吞得下底虽饱无力吐不出底自救不了众中还有吃得屙得者么许汝人天为师且道祖佛为师底人又作么生掷下拂子云看即有分。

　　示众万法归一一归何所喝一喝云一把柳丝收不得和烟搭在玉栏杆。

　　示众心不是道夜半正明道不用修天晓不露要见释迦老子真实为人处么喝一喝此经是诸经中王若能信受奉行灵山一会俨然未散。

　　示众上大人金刀剪不破丘乙己彩笔画难成化三千七十士浴乎沂风乎舞雩之下尔小生八九子咏而归佳作仁可知礼吾与点也拍膝一下云如是如是若能信解不生法相我说是人宗门法将。

　　示众丁一卓二底守死善道踢七踏八者未称全提若是顶门眼正时后符灵底衲僧连喝三喝云将这琉璃瓶子一时扑碎更向虚空里钉甚么橛。

　　示众一两棕鞋八尺藤绕山行遍竟无人不知竹风竹两夜吟对秋山那盏灯召众云是什么人境界▆堂有眼尽不识自剪芭蕉写旧经。

　　示众长廊下与你说后架头与你说菜不择一茎柴不搬一束而今法堂上若再与你说国清他时后日吃草去。

　　示众道远乎哉触事而真有时恁么圣远乎哉体之即神有时不恁么蓦拈拄杖卓一卓云天乎天乎吾道一以贯之。

　　示众月明如水山头寺仰面看天石上行夜半深廊人语定一枝松动鹤来声人人尽作境话会国清真实向你道直饶不作境话会也入地狱如箭射。

　　示众上是天下是地有眼者自然见色无鼻孔底将什么出气真实义世俗谛南山起云因什北山下雨良久云去去百不思时唤作正句打破牢关与汝证据。

　　示众喝一喝云摩竭阤国亲行此令当时一千二百五十人无一人放得过而今国清翻转面皮要与这汉出气又喝一喝。

　　示众真妄本虚事理尝寂才生是非便有得失举世之人尽是抛却黄金拾瓦砾拈起拄杖云唯有木上座奇特真奇特尝在阛阓中要且无人识。

　　示众大野凉风飒飒长天细雨蒙蒙佛来不敬祖来不恭数间茅屋清溪上千树蝉声落日中肚里无禅人不识到处青山到处同。

　　示众僧才出师便喝僧拟议师直喝出良久乃云问者固好答者更奇肯从林下升天去也胜时人着锦衣。

　　示众寒食前清明后冷热不恒伏惟灯笼露柱起居衲佑。

　　佛涅槃日示众瑞草生嘉运林花结早春汝等善观如来紫磨金色之身今日则有明日难存把得便行三界之尊。

　　示众三斤麻一匹布竺土大仙心东西密相付青山儿白云父举即顾无差互击案一下云报尔参玄人光阴莫虚度。

　　示众拈起拂子云弥勒真弥勒分身千百亿时时示时人时人自不识明如日黑似漆长在动用中谁道动用中收不得掷下拂子云贼贼。

　　示众生铁称槌被虫蛀有眼者见灯笼沿壁上天台有耳者闻因什威音王已前起程直至娄至佛后不得个真消息致令三门头两个汉夜来空手把锄头天明面南望北斗参。

　　示众或时语或时默有时笑有时哭黄金家家亏白云处处足莫道野人无所求尝凿青山种碧玉。

　　受越州天衣请示众佛法不顺人情远近高低普应推倒葛藤椿子何往而非殊胜喝一喝云还有与么人么乃举三圣云我逢人即出出则不为人兴化云我逢人即不出出则便为人师云二大老于临济家法足称不忝可惜太露筋骨不肖虽去祖师三十三世然痛痒一体辄敢漠不相关卓拄杖一下云你若行时和你行你若住时和你住。

　　示众举首楞严云若有一人发真归源十方虚空悉皆消殒五祖演云若有一人发真归源十方虚空触着磕着国清则不然若有一人发真归源十方虚空团作个胡饼遇贵则价等娑婆遇贱则分文不值不贵不贱只好自己咽汝等之麻屑子也摸不着何故聻不是山僧争人我大都缁素要分明。

　　示众竖起拳云一切佛法尽从这里去国清赤心片片为你因甚掉头不顾若更放一线道转见狼籍遂以拄杖画一画云截断葛藤。

　　国清语录(终)

　　天台国清韬禅师衣钵塔铭

　　师讳行韬字大庾苏郡吴江赵氏子本名庾先世累簪缨生而失怙赖伯父中丞公教养公雅慕空宗尝礼圣恩藏和尚阅古灯录有会辄指授师故师于般若缘最厚未壮领贤书受知哲匠强年成进士为邑荐绅冠冕宗党交称师泊如也出宰闽瓯宁以治状晋天官未就遭时丧乱剃发隐武夷寻造国清礼大山储和尚值山受吴人请驻锡灵岩不果见已道路解严返吴门山又去天台弗相及怅惘久之乃就吴江礼报恩贤和尚更今名承事经二载无所发明结冬海门甫三日恩入堂垂问师拟答恩便打疑情顿炽又三日豁然尚莫能举似既触香板有省诣恩通所见恩肯之乃受具为大僧一日入室恩问马祖一喝百丈因甚三日耳聋师云犀因玩月纹生角象被雷惊花入牙屡呈偈颂悉蒙印可会恩赴苕溪请师礼辞而山复住灵岩乃怀香注谒频叩从上宗乘中事山因举云门云尽乾坤大地无纤毫过患犹是转句不见一法始是半提更须知有向上全提时节复举僧问投子大死底人却活时如何子云不许夜行投明须到令下语皆被列下遂服膺山受天宁请重上天台师从往日夕参叩山云我这里禅不比诸方有格则但一言谛当便两手分付毫厘有差天地悬隔一晚举临济示众曰诸方学人来山僧作三种根器断如中下根器来我便夺其境而不除其法或中上根器来我便境法俱夺若上上根器来山僧此间便全体作用不历根器师遂问如何是境山云夜来明月上高山如何是人山云原来秪是这个贼如何是法山云国有宪章三千条罪师言下洞明宗旨遽呈偈云呼即诺触即恶黑漆桶子空索索倒骑层阁开双锁虚空背痛着一爝恶母子俱忘应缘不错山印以偈云南公当日见慈明汗下通身未是真一自台山开只眼风流千古起家声师礼谢明日山上堂师出问一言该万象截金玉于毫端一句逗群机转珠玑于大地为复时节自至为复展拓随宜山云两足夏生寒师云法王大宝不惜全施后学初心如何保任山云山深须樽节师作礼云和尚幸是大人某甲敢不礼拜山云知恩者少负恩者多又一日通州居士请山上堂师问古路清风扫寒门白月封主人藏室幽深无人能到秪如客是家亲如何通信山云别传一路师云大唐国里河妨混俗和光曹溪路上未免滴水滴冻山云不睹云中雁焉知沙塞寒师云今日若非居士出入也大难山云伶俐衲僧师一喝归众山云得个驴儿便喜欢山受瑞岩请上堂师出问惺惺石上主人公千年呼唤无人应因甚五峰才点首双涧忙吐舌山云知其说者之于天下也师云一句全提已见从上巴鼻曲为今时更请别垂方便山打云古者言之不出耻躬之不逮也师云恁么则豁开三要三玄路踏断须弥第一峰拂袖便行山又打云为之难言之得无讱乎天宁期毕山语之曰子本吴人初以宰官得度尘俗爱网无有了期不当从我返国清是吾旧院寒拾丰干芳规具在今以累子无多让矣檀护暨诸山仰师高节争致书来迓师不获辞乃受命时师仲子澐追随杖履妄拟师避地幻寄空门耳比闻且领院悲恐不自胜师叱曰男儿志四方尽当如若辈呴呴闺阁中软暖乎且所值君亲变若此名公卿种种死亦有死无闻或孥戮祸不止者予苟活幸明心要差酬万一恩汝不肖欲作儿女子泣挠我耶澐抆泪不敢复置喙师乃以庚寅秋入院初意石城僻足以埋光而衲子故人闻风景暮或一堂聚叩或千里驰书师素心不忍负随机开演甫浃岁遂至成帙尝示众蓦拈拄杖云内绝见闻觉知外冥山河大地万仞壁立处千波竞起一点不来时诸法横生卓一下云要用直须用眼目莫定动又云道无心合人人无心合道欲识个中意一老一不老三从六义中老者烧火扫地小者吃粥吃饭不老不小底叫他作甚么良久云近来米价甚贵无处着他便起身又云我作佛事渊乎妙哉才方洗钵瞌睡又来空山无人水流花开那知住处唤作天台又云未明心地印难透祖师关欲透祖师关须明心地印拈起拄杖云这个是心地印画一画云这个是祖师关已过关者掉臂径去未过关者且借印看良久喝一喝云莫怪适来频勘验自从别后见君希又云长廊下与你说后架头与你说菜不择一茎柴不搬一束而今法堂上若再与你说国清他时后日吃草去又僧才出师便喝僧拟议师直喝出良久乃云问者固好答者更奇肯从林下升天去也胜时人着锦衣又云国清今日与诸人一时道却良久云灸疮瘢上不可更着艾爝师文人既明纲要辄能以向上一途为人释缚如诸法语固非学士家聪辨可缘又岂一代时教所能管摄至其接纳故人也则又勤勤切切虽黄发一披至诚最以大道无所贳尝示从兄钦仲二尹云此事须向石火电光中瞥地不可如游蜂入窗钻他故纸若果二六时中不依倚一物自然举足动步着衣吃饭全身里许苟徒向外驰求迷头认影纵见得个昭昭灵灵底正是生死岸头事又云德山棒临济喝是甚热大人人脚跟下一段光明照天照地莫被他钝置好又示詹确庵明府云确庵从万壑千峰横身巨泽山野从平田浅草进步悬崖阮籍途穷之恸王维云起之吟或歌或哭谁是谁非辨得即山是山水是水银碗里盛雪辨不得山不是山水不是水墨汁里洗炭阿呵呵噫嘻嘻摘遍杨花舞雪衣又示周闇昭侍御云逝水东流不返落红满地无收虽入高人图绘点染成文转见不堪耳唯安心向上销归本地风光即刀山火镬等于禅天大冶精金终无变色又示安大巳居士云此一段事大非草草须看得十分急切于急切不过处忽然打失鼻孔直下虚空粉碎魔佛齐捐自然不假三寸辩若悬河不拈尺铁荡平天下所谓截断葛藤自有生机一路若将古人言句视为玄妙放在皮袋里数他珍宝于己何益又云人人尽有生缘非生缘能累人人自为生缘累耳若厌而求离其疾益甚昔有僧问老宿世界恁么热未审向甚处回避宿曰向镬汤炉炭里回避曰镬汤炉炭作么生回避宿曰众苦不能到妙喜谓圆悟烊铜热铁是此老家尝茶饭此个千金秘方悬之肘后不轻授人今日为君举似且作死马医但不得执方成病使无上醍醐翻成毒药又示陈孝蒋居士云山头老汉一片婆心语默动静无隐乎尔若着意觑捕未免向外驰求求心不息一纸万山钵里饭桶里水尽是三昧信口嚼着说甚一生饱不饥又示包朗威孝廉云居士具大信力且又虚怀不必论他迟速远近一有到家消息便知泣下岐途悲生逆旅皆是识情颠倒从无始来凡所游历城郭楼台山川林木人民车马一切可哀可喜可惊可愕之状总只屋里贩扬州并不曾寄宿邻家庑下如上开导读者惊叹如忤逆闻雷不觉心胆堕地及拈提古今据款结案则又不在雪窦云庵之下尝举玄沙拈荔枝示众云这个得恁么红这个得恁么赤诸人作么生会若道一色犹是儱侗若道众色又落断尝毕竟作么生一僧出云不可不识荔枝沙自代云只是荔枝师云大小玄沙吃荔枝也费盐费酱又举赵州问大慈般若以何为体慈云般若以何为体州大笑而出明▆▆扫地次慈问般若以何为体州置帚拊掌大笑师▆大慈骑贼马杀贼昨日那边落节赵州洁净地上▆尘今朝甚处拔本国清当日若见夺苕帚便打直教这老汉哭了笑不得又举南泉因两堂大众争猫泉提起云道得即不斩众无语泉遂斩却至晚赵州▆泉举前话州以草鞋戴头上便出泉云子若在救▆猫儿师云王老师三十年只杀得个猫儿将谓独行独市被赵州轻轻把只破草鞋便开个泼天铺子▆断上风直得尽大地人有文大光钱买了吃底没▆着底国清今日与大众个方便唾一唾便下座如斯演唱苟不具通方眼目岂能构其腋下毛乎师古道物身为众作则拳拳诲励必欲返虚浇还之大雅有识咸庆以为法门狂砥端在于斯无何山罹罗师匍匐奔赴辛卯冬同舟次平川风大作天日昼暝牵舟者尽力前舟覆师与山并蹋船屋不至堕尚能共语救者从船底上至师请山先出山语师先师甫出救者亟相接舟忽欹船底上人几胥溺而师失所在矣少旋山出救者徐徐引手乃得全时十二月二十一日也哲午得师水中则亭亭立左手为金刚拳右手掭数珠含笑如平时衣与履一无遗脱众摩其两股曰请和尚收足入龛须臾调耎顿结双趺缁白少长咸诧顶礼移时才入龛而其宗人率师伯子漪来必欲奉归以儒礼殓且葬众谓山勿听山曰先圣舍头目髓脑成就人如毗富罗山不生疲厌曹溪有盗诡麻衣取六祖首归供门人皆不问今其子取其亲何爱此委蜕不以满吾侪檀度成彼孝思乎然山语甫毕先所谓含笑如平时者忽色变师意可知矣时山弘法事在官未果师家人夜以香油镫作供数挑必烬虽易炷如初如是者辈春秋始壬辰七月二十五日忽竟夜明其家摇首语莫决所自己询之则山▆昭雪脱事外是夜过吴江方维舟城下师寂光炯炯交相摄其家不知也师有法语▆卷行世越五年▆酉三月朔其家奉师全身葬于邓尉山紫岭山谓▆衣往拜墓格于制而师一代宗工不可无所表显▆取师衣钵同日厝灵岩山右之佛日岩采石为塔▆之既落成山中兄弟同声语志曰国清乡荐本出入门下今又同一师学知之深无逾公者铭其塔非▆不可志无所得辞乃拜手而为之铭曰。

嗟两曜兮宵陨惨八衢其昼昏率五入而五变▆

　　天台国清大庾韬和尚行略

　　侍者显裕录

　　参学事实

　　行韬出吴江赵氏父士谦赠文林郎母陈父没三阅月始生韬抚于伯父中丞荩庵公公留心空宗尝参万峰和尚阅古灯录每有会心处辄指示韬故经生时便知有此事崇祯乙亥万峰开法邑之圣寿一日拈经首[米-木+八]字因举寂音颂云以字不成八不是法身睡着无遮闭衲僧对面不知名百众人前呼不起韬益坚信然以世缘羁阻未遂厥志岁丙戌痛念幼而丧亲菽水未逮疆乃事君变乱数起日月既已遄迈高厚岂忍暂忘始决意离尘谢事岩居以先人之祀属二子削发武夷山中阅檀经反覆其义思依明师咨决心要担囊繇三衢将抵明台造国清礼和尚时和尚阻锡吴之灵岩道途戎马充斥遂憩越州天衣有老宿融一见韬留意宗门问曰一口气不来向甚处安身立命自是力参寝食不宁无何归觐先茔栖吴之隆池合流庵去灵岩不数里闻和尚已返天台不胜怅然得语录一册益深跂慕拟治松门之装而道梗未边乃至嵩陵参报恩和尚更今名承事二载己丑结冬于海门之三仙方三日恩入堂勘问韬拟答思便打又三日放参豁然心空秪是开口不得蓦起经行触着香板有省诣方丈通所得恩肯之遂受具为大僧一日入室恩问马祖一喝百丈因甚三日耳聋韬云犀因玩月纹生角象被雷惊花入牙屡呈偈颂皆深契恩意会恩赴苕溪之请韬礼辞寻返隆池幸和尚载住灵岩怀香往谒相见室中咨叩从上宗乘和尚举云门大师云尽乾坤大地无纤毫过患犹是转句不见一法始是半提更须知有向上全提时节复举僧问投子大死底人却活时如何子云不许夜行投明须到令下语屡被擒下因兹服膺遂告单未三日和尚赴请台之天宁舟次吴江以偈贻韬曰丈夫心智出尝情祖令全提在此行涂毒击开三要印大千捏聚在秋声韬即入台日夕参叩和尚云我这里禅不比诸方有格则但一言谛当便两手分付毫厘之差天地悬隔一晚举临济示众曰如诸方学人来山僧此间作三种根器断如中下根器来我便夺其境而不除其法或中上根器来我便境法俱夺如上上根器来山僧此间便全体作用不历根器韬遂问如何是境和尚云夜来明月上高山问如何是人和尚云原来秪是这个贼又问如何是法和尚云国有宪章三千条罪言下洞悉从上宗趣乃呈偈云呼即诺触即恶黑漆桶子空索索倒骑层阁开双锁虚空背痛着一爝恶母子俱忘应缘不错韬不揣谫劣谨披肝鬲于侍者之前伏惟慈鉴和尚答韬偈云南公当日见慈明汗下通身未是真一自台山开只眼风流千古起家声又云我家直接杨岐老毒辣门风百世钦好将安在千峰底一任游蜂乱昼阴。

　　通报恩和尚

　　承事二载蒙和尚深慈时加逼拶三仙会里香板触著有个省处即谕以古今淆讹公案自愧钝根不能如古人千门万户一踏而开犹未免打作两橛礼辞入山意欲屏迹尽透从上来事因久慕灵岩和尚道法随往谒见便入天台远离家乡深栖岩窦固其本怀九夏以来寅夕参究忽一夕于言下豁然打失布袋生平碍膺之物一时冰释制完遂受付嘱今且掩关五峰之下本色住山餐松摘蕨以尽余年匪敢遽云匡徒领众也吴江枫冷瞻望慈容云山间阻恩大难酬唯有望风礼祝而已伏冀为法珍护遣僧代觐所有不腆未足将忱统惟垂照不备。

　　通圣恩和尚

　　三玄要透自祖翁引清风于旧阁四杀雄传来嫡子折翠竹于云堂无远不钦有怀靡及恭惟和尚灯传从上道洽寰区禾山鼓不击如雷普天脑裂赵州茶非从口入大地凉生万顷波翻吞吐洞庭青月千林雪焰纷披殿阁薰风惊起盘螭长奋通身之铠甲咸闻睡虎莫解项下之金铃某夙仰道风忻瞻佛日兹以箭锋相拄漆桶光生瑞岩唤出主人宝林惯得其便与以鈯斧谬膺真子于景德堂中爰俾住山敢曰匡徒于大唐国里碓觜花扶疏遍界徒贻哂于旁观苕帚柄　跳上天尚藉扶于长者将使五峰俯首翘跂玄岫之巍峨双涧飞声奔赴具区之澎湃惟金鋀咸纳于炉鞴岂海岱或遗乎壤流睇猊座以神依托颖端而志悚。

　　通灵隐和尚

　　峰驰江表旋岚回九折之涛泉冷松梢悬瀑倾万山之顶兆应金鸡粟粲心空石女毛寒恭惟和尚室入证心家承直指函盖一句秦望霞舒云水五千扬州鹤舞群机电掣夺湖镜之圆明一喝雷崩剪塔锋之锥利藏头白海头黑难兄难弟无弦韵协埙篪显大用发大机裕后光前有祖风行海岳某才惭斗劣识谙藏锋实夙契乎大方乃滥叨于后进亲承句下敢云寂子之事沩山仰溯同原窃比应庵之符妙喜特以含冰九夏啮铁三秋片石闻呼意在金鳞而捞及虾蚬松门招手欲炊烈焰而拨起寒灰石虎踞亭偶被白云留住泥牛入海聊托青岛致辞惟冀大展慈云旁流法雨奏钧天之雅乐丝竹尽比于宫商挥射斗之莫邪铅刀亦效其批导天高地迥任飞跃而不穷水远山长仰遥深之并育望风延颈向日倾心。

　　通净慈和尚

　　南屏刃利吹毛西水机深陷虎崩云裂雾罗拜舞之千峰立海飞江截奔腾于万顷毗卢顶绿迢迢古路重开娄至掌鲜奕奕神光独露某夙契真风与闻心要恒于老人室中展披金玉未尝不醉心浃髓其为宇内共推大方引重岂偶然哉愧某遭振古未闻之奇幻负无始难恤之愆尤断臂未足仰酬高厚安心庶可俯殉生平光孝九夏含霜瑞岩一朝呼惺箭锋相拄帚柄遥招碓嘴冰花夜发千林宝月松门冷焰晓开八桂金风徒使五峰鼓掌双涧失笑法兄固灯辉别岫而谊切同原皋亭华顶一衣带水倘麈咳无私天英遥注俾三脚跛驴追附乘黄之末巴人俚调咸登韶濩之堂荫藉方来即所以徽皇从上也瞻伫湖光法幢伊迩寂音雷奋侧耳神倾。

　　通同门毅庵诸大师

　　落花影里铿金戛玉古调新吹阳春白雪殆无过焉忽尔隔江招手风度越山盼尽凌烟月冷几令巾帻毛寒方拟草鞋得力踏断石城再倾胥口不意空岩声唤金地手招一朝跨在虎背上岂惟绝倒旁观所冀痛痒相关者不惜肺腑同心振刷俾残岩断壑水草情忘伫看将来龙翔凤集愈出愈奇不妨以驽钝为燕台之招也。

　　上灵岩老和尚

　　不肖子徒行韬稽首百拜崇报堂上本师大和尚脚下行韬质虽散木宿若有根流浪世荣苦不知返忽罹汤火始醒前非刺心饮血报本无从痛迫思源刻肤断发誓毕此生全身向上孺慕和尚道妙不啻饥渴以途路梗塞缘分有在乃乞戒于报恩和尚深蒙慈诲香板触处蓦地省发第于古今淆讹公案不能脱洒于一切机用往往打作两橛因礼辞归隆池祖茔细简传灯疑案滋甚特怀香礼谒相见室中示以本分手脚转转难构遂服膺九夏追随巾瓶之下锤锻有加不少假借意必十年廿年了此一大事因缘幸月明声里觌露青山从上鼻孔一串穿却始悔向来尽是依他作解本色光明不能现前正所谓生在帝王家那复知尊贵别后于双涧之滨睹影生怜如儿失乳冷暖自知浩荡慈恩过于高厚殒身碎骨图报靡将伏愿和尚法身日强椎拂无倦则大地幸甚生佛幸甚行韬何敢加颂一词惟于冷灶里添柴白地上卓帚图画虚空而已。

　　与宗党亲故书

　　韬早失怙恃忘情富贵谓不足逮养也惟学道而为圣贤始无忝所生耳传以战陈无勇为不孝若学道而不力以至浸淫于名利之场夸其玉帛之盛侈其田园之广贪其子女臧获之众多以炫耀里闾矜示流俗至垂暮流连赀累之牵情者多善行之流传者鲜嗟何及矣语云万般将不去惟有业随身可为长太息也然而进于善不自知其善也进于恶亦不自知其恶也故曰勿以善小而不为勿以恶小而为之人之口体所赀有限仁民爱物之心无穷乃有利于己则锱铢尺寸之必较多取于人而不顾恣其便安则劳人役人而不恤稍拂其意即怒詈鞭挞随之鸡豕鱼虾与人无仇也截脰刳肠烹而醢之以血肉腥膻为甘美自餍其欲而残其命计其一生积杀可胜道哉闻人之善则疑闻人之过则乐道之以悦听闻唯口兴戎斯之谓矣三毒之流害而人不觉者类有然也然韬之▆艰不辞壮年有志仕宦者夫固将大有建立▆济时而行道而时非人之所为也天也观子宫阙之巍焕郡邑之壮丽山川之阻深人民之蕃庶以勤俭守之而忽焉沦丧七尺尚不自保又何有于爵位崇高财贿居积者乎繇是观之世出世间成坏兴亡得失取舍如梦如幻唯吾学道之士处贵盛而不骄遇贫贱而不怨出而治世可以福国庇民退而藏身亦足移风易俗况烟林月渚对境即真水碓刀耕随宜利用罗网所不能加威力所不能慑无求于世无望于人自尽其心自适其志遇贵即贱遇贱即贵活中有死死中有活大用现前而莫测与时迁化以无为则又安往而不得行其道哉此巢繇所以长往而不顾寒拾所以徉狂而应化也世或以亲族里党脱然去之太不近于情虽然吾犹旧时人也不改旧时行履处吾恐世人之不可长保一旦易形便不相识从前知己反为仇矣故聚散缘也去就时也哀乐情也丰俭数也我已翔于寥廓彼犹视乎薮泽岂相及乎若夫青山白云寄物外之孤踪十亩半间托浮生之一宿亦各从其遇之所安而已矣进于道则咸宜徇于情则均滞唯日孳孳为善其可也。

　　示若千山子

　　此番偶便除候灵山老人但办裁答并不先施恐道人家疏慵成性反多未周而我为人心太急直或令人望洋而退其有相信请益者未免复为饶舌山中久与木石为侣且不遑及人事深岩枯淡颇与我相宜路途多险甚不应远涉我一生负痛家国深恩未酬所以报四恩者唯此为法为人一事至于祖先积德累仁家乘所载彰彰较着已尽付之若辈孜孜好善惇伦尚礼便是修行持律果能留心本分直透根源三教圣人以及大地众生含灵蠢动无二无别亦不必千里万里向外驰求但信得及溪山虽隔云月还同更笑庞老大家团圞头共说无生话如掉棒打月耳。
