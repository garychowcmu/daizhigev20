嘉兴大藏经　盛京奉天般若古林禅师语录


　　序

　　古林禅师亦吾徒之特异者也浮屠之学非善幻多术之谓所贵了脱生死耳彼盖于去来之际为尤异何异乎异其生死自主焉可死即死欲未死即复生期死则又死乙亥仲冬既望跏趺坐逝一夕矣次旦忽起如平时一一指示立塔及荼毗事从容至晦日手书招故人与别送之出门经行院中夜半归丈室凝坐命弟子燃香二寸始入见端居不动手腕温软题偈墨汁尚淋漓凡上非去来自主而能若是乎则岂非吾徒之特异者乎及举火时烟焰发五色龛开现金色毗卢像衣折数珠宛然舍利无数一齿不坏异乎不异余连岁瓢笠南北得于诸方传述者如此今春息影谢客经函禅榻昕夕掩关适深雪草堂霁仑法兄过访庵中具伊蒲而别留古林语录索序是时晴雪初消庵中探春盛放下帘呼茗取一编向花香灯影间披读终卷觉舍利光毗卢金像仿佛从侧理中出为合爪赞喜久之夫余与古林同出双桂一支既不可以不文辞遂略其语言文字而摭拾生死一事纪之缄寄深雪当广示学人使知古林者果了脱生死去来自主而为吾徒之特异者也。

　　鹧鸪头陀超斯撰

　　序


　　古林智禅师语录序

　　古公得法语公语公得法雪公雪公得法破山和尚破和尚得法密云老人多奇诸方能言之古公余乡人志亦仿佛少弃家参学顿悟第一义藏峨嵋山中成自了汉不欲诸方知有古公余曾披缁衣混迹麋鹿或倚扁舟武陵溪上骋望江湖记桃花开落浮游余景而世路播迁古公不获卧云松余不获辞簿书乃相遇于辽之左此间昔有讲律无宗粤东剩公发焚修继赤公古公于是翕然知曹洞临济剩公出自爨下始末尤奇详其语录赤公东剩公左右之古公来赤公周旋之古公怀其素志甘啮冰雪执牧竖事而大法将行润泽。

　　汤沐种菩提于寸心消泡影于八识人天共推此古公所不能自已者也遂登般若座阐破山旨三期般若成大丛林剩公赤公有志未行者饭贫衣寒恤病孩委弃敛暴露古公悉举之故人人以古公为归若其机锋触发作狮子吼用破山之奇为正用正为奇莫可把鼻真不愧为破山后人余与古公往来凡八年转治江右将别古公情思黯然念关东风俗朴厚得三大和尚开示一切今为乐土且当事宽简僚属多暇日而万里之行其何以别我古公公曰子行矣其序我语录余何辞惟述予之所知见及聚散之不得于志者以告诸方然古公云水人也他日或握手茅庵渔浦望朔云塞月如家常话则又未必不如其志也谨序。

　　时
康熙乙卯岁菊月九日奉天府通判升江西广信府同知楚武陵旧衲弟季浑拜手题

　　古林智禅师语录目次卷首序文卷第一盛京般若禅寺语录卷第二辽阳如来禅院语录卷第三辽阳建宁禅寺语录普说卷第四奉天府东前山台大悲禅寺语录机缘颂古小佛事法语卷第五偈上卷第六偈下行状

　　古林智禅师语录目次终

　　古林智禅师语录卷之一

　　侍　　者正继记录

　　嗣法门人正灯编辑

　　住盛京般若禅寺语录

　　康熙壬子岁冬十月受当道护法缙绅善信暨本寺监院等请于腊月朔日进院。

　　当日山主杨明俊率众请上堂至法座前曰拽杖云程蜀地来真风不二任安排今朝对众亲拈出只要人人莫自埋遂升座拈香奉为
今上皇帝圣寿万岁万岁万万岁次拈香曰奉为本府京兆在任尊官伏愿高迁禄位永固寿基复拈香曰此一瓣香不是岭头密付亦非鸡足传流昔在蜀中遭毒手而今塞外恨难酬爇向炉中供养先住贵州木皮庵现在武陵德山传曹溪正脉第三十七世语嵩裔大和尚用酬法乳之恩遂敛衣就座上首白椎毕师曰一瓢一笠过三韩拄杖横担没底篮倒跨杨岐跛驴子好收沩老牯牛关魔宫虎穴全身入铁壁银山尽底翻独显大机施大用不传金色旧金襕遂提衣角问大众曰既是不传金襕此衣甚么处得来莫有道得者么试出道看问师唱谁家曲宗风嗣阿谁师曰不是弥勒前亦非释迦后曰恁么则昔日般若今朝和尚师曰谩劳涂污曰峨嵋亲得旨塞外大敷扬师曰赚杀汝问马祖一喝百丈三日耳聋意旨如何师曰赤心片片曰黄檗为甚么吐舌师曰识法者惧乃曰自蜀散席万里到来得遇杨山主留住此地又蒙章京王佟两公又得京兆别驾陈季两公及护法善信皈依成此般若丛林坚请山僧升座勉强应命藏之不得既藏不得分明露现试问诸人见不见若曰见实相之体本非青黄赤白长短方圆亦非见闻觉知之法且作么生见若曰不见又道藏之不得为甚么不见拈杖卓曰莫被拄杖子瞒始得看看拄杖子穿过汝等髑髅　跳入汝等鼻孔里去也汝等还觉寒毛卓竖么复卓一卓下座。

　　佟望年等请上堂问青莲一瞬金色知归作家到来以何相待师曰饱餐明月烂嚼清风曰忽遇无舌人来又作么生师曰无底橐子满盛堆曰谁知别馆池塘里一对鸳鸯画不成师曰只缘生落处切莫厌家贫曰今日已逢王膳宴大家拍手唱哩啰师曰三十年后有人证明在问如何是诸佛出身处师曰云收山露顶僧曰意旨如何师曰河冻水凝流乃曰释迦出世达磨西来广设权变随机应化无非教人踏着本地风光识取自己面孔于斯荐得可以荷负宗乘全身提掇管取三世诸佛合掌皈依历代祖师低头俯伏坐微尘里转大法轮于一毫端现宝王刹不是神通妙用亦非法尔如然乃人人具足个个圆成一段本有光明经过尘沙劫数不曾移易丝毫且道此光落在甚么处顾视左右曰两眼豁开全体现纵横无处不亲亲。

　　李广寂请上堂蓦拈拄杖曰大众见么人人有眼必定是见喝一喝曰闻么个个有耳必定是闻闻见分明复是何物若向这里转得身觑得透便可大方独步高握权衡兴慈运悲驱驰佛祖苟或未能只须打叠身心向三条椽下七尺单前竖起脊梁高着眼厮结眉毛仔细参忽然踏着消息子不妨与山僧拄杖打个折合遂卓一下曰努力今生取办逗遛万劫难逢。

　　刘金环陈宽阔等请上堂槌下荐得平地生尘句外承当无风起浪第一义谛作么生观若乃忘机守默已被维摩占先拟欲展演词锋又落能仁之后若是行棒行喝德山临济用过若更拈槌拈拂马祖百丈曾施到这里恁么也不得不恁么也不得恁么不恁么总不得作么生委悉去挥拂一下曰一把柳丝收不得和烟搭在玉栏杆。

　　田加祯请上堂问如何是道师曰阿谁不踏着曰如何是道中人师曰往来无挂碍曰经曰唯此一事实余二则非真如何是一事师劈头一棒曰会么僧罔措师曰直截提持犹不会忙忙业识几时休乃曰今朝冬月一钟鼓相催逼未动脚跟前好个真消息迎请到法床未免涉阶级休把古人语将曲当作直一即六六即一赤须胡胡须赤驴觑井井觑驴不湿脚脚不湿通身与遍身何必共不必斑虎唤作猫总是妄分析愚拙这里绝商量未容启口打折脊若能直下解翻身一生参学大事毕。

　　僧录司陈宽阔请上堂问须菩提岩中晏坐天雨四花今日僧录同众贲临是何奇特师曰道义相亲话岁寒曰闲持经卷倚门立笑问客从何处来师曰不是苦心人不知问佛未出时如何师曰清贫常乐曰佛已出时又如何师曰浊富多忧乃曰此事无拈弄处无启口处遂拈拂子挥一挥曰无拈弄处已拈弄了又竖起问曰识此物否无启口处已启口了顾左右曰汝等何不领会若向这里见得分明闻得透彻一念返本还源即具顶门正眼无边刹海自他不隔于毫端十世古今始终不移于当念净裸裸绝承当赤洒洒没回互诸圣同躔众机顿赴苟或未然莫将闲学解埋没祖师心。

　　实清众等请上堂觅心觅性正如守株待兔穷玄穷妙大似张网兜风盖不知真随妄转法逐缘迁如澄清大海浪起风生似皎洁太虚云兴雨作自蔽妙明枉劳神体昧却灵山直指辜负少室别传复举拂子挥一挥曰这一着子非从外得昭昭日月森罗顿现于灵光荡荡目前彼此无分于实际非文字相离见闻缘一道平等山河匪碍尘尘成现刹刹圆明万像之中长独露千峰顶上现全身。

　　实袭请上堂问祖师未西来时如何师曰支那夜夜家家月曰已来时如何师曰几处讴歌几处悲问一切诸佛皆从此经出如何是此经师曰脚跟下荐取乃曰我本无心有所希求今此宝藏自然而至敢问大众上是天下是地左是路右是溪前是功德主后是慈恩寺宝藏在甚么处众中还有道得者么如无山僧自道去也震威一喝下座。

　　报恩寺都管觉宗请上堂八年烂卧镐京地今日重登曲录床正恁么时难启口全无佛法可商量菩提涅槃阳焰水佛性真如闪电光非佛非心空打橛即心即佛肉剜疮与么与么冰求火不与么是贼抱赃见色明心犹未彻闻声悟道妄承当众中若有英灵客试出当机共举扬莫学丈师亲马祖休同临济个颠狂不劳据捉虎头尾掀翻玄要播诸方既是掀翻玄要如何又播诸方恁么中不恁么不恁么中却恁么到这里孰敢正眼觑着且道其中还有恁么人么遂起拈杖卓一卓曰举头天外看谁是个中人。

　　宽宝张忠成请上堂问翠岩一点不点意旨如何师曰向前向尔道僧便进师便喝僧拟议师便打问穷子得宝不知是何宝师曰煞好一问曰请师酬价师便打曰是多少僧拟议师又打问如何是佛师曰千山路南去曰弟子不会师曰横河水西流乃曰风不待月而凉火不待日而热般若堂内安禅瞬息过了一月连日屡屡上堂贵要禅流休歇若能当下知归便乃超宗越格若涉拟议思量白云万里不绝果能是非齐泯善恶都忘掀翻玄妙关打破无明窟迥出威音王高超毗卢顶透声透色绝遮栏盖天盖地无向背喝一喝下座。

　　陈实一领众请上堂问达摩西来不立文字和尚为甚么说法师曰汝在甚处见山僧说法来曰恁么则昔日达摩曾敷演今朝般若又重兴师曰莫谤他好问古德曰释迦弥勒犹是他奴他是个甚么人师曰灭佛种族汉曰他具何面目师曰将此深心奉尘刹乃曰若一向举扬宗乘所谓法堂前草深一丈山僧今日事不获已放开一线道通个入路竖起拂子曰大众识这个么在天成象在地成形在四时作寒暑在日月为照临在人则竖在畜则横在有情动转施为在无情森罗显焕刹刹尘尘露现头头物物全彰诸佛识此具一切种智菩萨识此成就诸般波罗蜜独觉识此向无佛世显大神通声闻识此得八解脱天人识此悟无生法修罗识此安住忍地地狱识此知罪性空饿鬼畜生四生九类一切有情识此随其根性各得受用若向这里会得拂子现神变相化作无边身菩萨大千普应去也喝一喝卓拄杖下座。

　　信官穆清格请上堂乾坤之内宇宙之间中有一宝秘在形山达摩九年面壁觑不破瞿昙三百余会道不着摩醯三眼也难见大悲千手也难摸历代祖师古今知识咬定牙关一场懡　今日般若不免拈出供养大众及大地有情无情同一眼见同一耳闻同一受用良久曰季冬严寒各归煨火。

　　侍僧美然领众请上堂问昔沩山问仰山曰山河大地日月星辰唤作事得么仰山曰如是如是意旨如何师曰山僧今日不答话曰万派千流归渤海七金五岳总须弥师曰犹是葛藤在乃举石室见僧来拈起拄杖曰过去诸佛也恁么现在诸佛也恁么未来诸佛也恁么圆悟曰过去诸佛不恁么现在诸佛不恁么未来诸佛不恁么师曰一人在孤峰顶上喝风骂雨一人在十字街头截铁斩钉有擒有纵有杀有活且道恁么的是不恁么的是然虽如是放过则二俱作家点检则二俱失利何也恁么不恁么两没交涉山僧则不然拈拄杖卓一卓曰过去诸佛在这里现在诸佛在这里未来诸佛在这里还有检点得出的么良久曰三段不同收归上科。

　　祁天长请上堂问气宇昂藏来震国一言不契羞惭极心怀涂毒嵩山坐分骨分髓太狼藉狼藉即不问因甚递相钝置师曰蛊毒之家水莫尝曰饮者何如师曰死僧喝师曰相随来也僧掩耳而出师曰脑后见腮莫与往来问如何是法身边事师曰利名尽处江山窄烦恼忘时世界宽曰如何是法身向上事师曰任运腾腾随分度更嫌何处不风流乃曰世尊拈花迦叶破颜四七分芳过东土达摩面壁神光断臂二三流派到南能佛佛授手祖祖传灯到此始分二派向后又成五宗临济宾主互换云门顾鉴圆融沩仰父子投机曹洞君臣合从法眼直指唯心各自建立门风瞎驴一支茂盛烜赫浩浩轰轰枝枝叶叶无数三十四传天童威声振动寰宇六处万人兴隆亲传嗣有十二超群让我师翁九坐道场无匹后来独踞巫峰双桂堂前杯酒时人尽丧其中今日正眼看来灼然道在人弘喝一喝曰会么不见道道无隐显遇缘即宗法无去来因时而会然虽如是犹是建化门边事若论向上一着犹未在如何是向上一着直下一槌皆粉碎乾坤大地尽光辉。

　　示众百日安禅将一半己躬下事莫迟疑寸阴有限嗟谁惜一念回观返自思锁却狂猿勿浪走牢拴劣马住奔驰胸中有物荡教尽足下无丝不用除厮结眉毛咬定齿精勤脑后痛加锤心心似解倒悬急切切如同救火时烈焰亘天浑不顾翻身直透万重围须弥倒卓虚空碎拶破娘生铁面皮始识顶　具只眼当阳直截照无私纵横倜傥忘羁绊触处随缘乐自如若不如斯深负己营求声誉作何为相酬园菌愧无愧泣泪坡前悲弗悲珍重诸公当省力身沉苦海实难移。

　　冬至日实利领众请上堂乌兔奔忙晓夜催流光又尔一阳回虚空碾得无藏处万象齐来芥里埋大众还知芥子安身处么竖起拂子曰山河大地草木丛林全承此力天以此而清地以此而宁日以此而照月以此而明君王以此万国来宾宰辅以此为政治民百姓以此共乐升平衲僧以此运用无尽顾左右曰切莫错认且道阴卷阳回一句作么生道冷冰未得随横水春信将来寄雪梅。

　　刚实首请上堂问学人乍入宗门求师指示师曰早晨洗面莫教摸着鼻孔曰摸着时如何师曰冤害杀人问摩腾入汉已涉繁词达摩西来一场特地今朝升座将何表示师曰蜀中留不得塞外任人嫌曰莫就是和尚为人处么师曰家里已无回日信路边空有望乡牌曰恁么则千里同风去也师曰长行书不尽短偈绝人闻曰长安处处家家月几处笙歌几处愁师曰抓着般若痒处乃曰煆生死显超宗越格之规模炼圣凡彰全杀全活之机用所以马祖一喝百丈三日耳聋宝寿令行镇州一城眼瞎黄檗三顿棒临济全身担荷龙潭吹灭灯德峤直下承当蓦竖起拂子曰这一队老汉同无量佛祖尽在拂子头上演大法义转大法轮汝等信得及么若信得及法法本自圆成念念悉皆具足不劳修证得大受用且道受用一句作么生不起纤毫修学心无相光中常自在下座。

　　道元领众请上堂老宿能仁问时有阿私仙来白于大王师曰说个甚么曰我有微妙法世间所希有师曰破草鞋宿无语师震威一喝曰会么曰不会师曰不会微妙法会得破草鞋乃曰谈玄七七说无说一瞬青莲浑漏泄因此后来传直指明人往往成途辙炉内火红庭前雪白谁道融融只一色檐前鹊噪枝上鸦鸣谁道关关只一声日日东来日日西去谁道如如不迁义已离南楚今过北塞谁道巍巍不动身不识这些消息子空认山河作眼睛。

　　善信人孙添寿同妻李实航请上堂问庞公将家赀沉于湘水今日孙氏施财饭僧与庞公是同是别师曰眉分八字两耳垂肩曰且道承谁恩力师曰东风昨日至花发树头春曰深闺帘幙千家月落日楼台一样风师曰逢人但恁么举乃曰阿呵呵是甚意口吃饭鼻出气一不成二不是赤洒洒明历历非心机所择非计较所及六祖曰不会达摩道不识谩曰北斗藏身休道南山鳖鼻中原至宝难酬价西江一口易得吸般若堂内众禅和磨裈擦裤半百日半百日浮逼逼浮逼逼总为不识丘乙巳蓦然撞着仲尼门下短命底颜回啐原来是这个可知礼可知礼在这里遂拈拂子拂一拂曰在者里腊月三十日到来也是开眼见鬼。

　　腊八日实悟请上堂问尽大地是个般若门为甚把手拽不入师曰为他脚根点地鼻孔撩天曰和尚前日道杀佛杀祖杀阿罗汉是甚么意师曰只许狞龙会不许跛鳖知乃曰眼听音声耳见色舌闻香臭鼻言说身分善恶意觉触六月严寒腊月热男身入定女身出盏子落地破是碟柳树着箭桑迸汁石人吃棒空流血如斯见得明白方知黄面老汉未离兜率已降皇宫未出母胎度人已毕岂待毗蓝园内方名为生夜睹明星方名曰悟及至三叹奇哉分禅教律四十九年屙漉漉地多少落节引得后代儿孙将祖宗家丑尽底扬出免教后人向明星下妄想边讨悟分迷然虽如是正当恁么时还有为释迦老子雪屈者么若有出来与般若拄杖子相见若无更听一偈水云开关人天径珍重时人努力行打破目前关捩子莫教杓卜听虚声。

　　传学领众请上堂若论第一义个个顶　上如如不动人人脚跟下了了分明非玄非妙非异非如非闻见觉知所以道才起一念见他便隔一座须弥才起一念知他便乃沾黏点污若能屏脱见闻觉知直下领略得去见则便见正法眼藏昭昭溢目知则便知涅槃妙心晃晃通身于一毫上现恒沙诸佛之全身于一念中现无边众生之世界然则如是犹是闭门造车未是出门合辙且道合辙一句作么生落霞孤鹜齐飞秋水长天一色。

　　元旦日实融请上堂今上祝延一瓣香炉中爇向露堂堂十方世界无藏覆函盖乾坤悉已彰举目分明没渐次莫教拟议更思量。

　　杨登科请上堂乃挥拂曰这里会去甚省心力便可荷负吾宗众中还有恁么人么如无智上座不识好恶向第二义门头为诸人重重话会去也若论此事不论僧俗男女贤愚贵贱悉皆具足毫无欠少只为根有利钝见有淆讹向是非边声色里转却不见道名言滞于心内恒为缘虑之场实际在于目前翻作名相之境若得正眼圆明见刺尽除一法不堕缘尘万法本无挂碍所以卢老不识字顿明佛意白兆不识书圆悟宗乘到这里须是有节操极慷慨斩钉截铁汉始得若是畏刀避箭碌碌之徒看即有分既然如是且道具足个甚么喝一喝曰雪后始知松柏操事难方见丈夫心。

　　僧妙智请上堂举德山小参示众曰老僧今夜不答话问话者三十棒时有僧出礼拜山便打僧曰某甲话也未问因甚打某甲山曰你是甚处人僧曰新罗人山曰未跨船舷好与三十棒圆悟曰德山大似金轮圣王寰中独据四方八表无不顺从等闲布一敕施一令直得草偃风行若不是这僧争见杀活擒纵威德自在法眼曰大小德山话作两橛圆明曰大小德山龙头蛇尾雪窦曰德山握阃外威权有当断不断不招其乱底剑虽则直截单提各能扶竖德山要且只扶得末后句未扶得最初句在且作么生是最初句大鹏欲展摩霄翅谁顾奔腾六合云师曰奇持因缘须以奇特激发殊胜大事须以殊胜举扬圆明有验人句法眼有超宗眼圆悟顺水推船雪窦迎风把舵虽然各出手眼成得个什么边事若是山僧待他道某甲话也未问因甚便打复打曰可杀不识好恶当时德山下得这一棒不惟截断天下人舌头也免得他道个龙头蛇尾。

　　耿门吕氏请上堂问新建般若则不问因斋庆赞请师宣师曰东山雨过松添翠横水增流浪更深曰恁么则尘垢尽除光始现乾坤大地露全身师曰莫著相乃曰重整颓纲阐扬法化非金石心肝生铁铸底脊梁亦不能弘持此道岂志浅之流而能为之虽然如是恁般说话如仰面寻地低头觅天。

　　信官王养民请上堂问掬沙献佛果感轮王设斋饭僧斯成何美师曰介尔景福锡尔眉寿曰古柏烟笼清昼永满庭兰蕙彩衣欢师曰一任纵横问无眼耳鼻舌身意因甚又道见闻觉知师曰扶过断桥水伴归明月村曰恁么则个中若了全无事体用何妨分不分师曰泥里洗土块乃曰若是明眼汉不游诸佛机关不堕祖师窝曰明如杲日宽若太虚放旷逍遥有甚么事然到者里必同道者方知同得者方证且道作么生说个同得同证道理莫是菩提涅槃真如佛性得么莫是人境俱夺照用同时得么莫是即心即佛非心非佛得么莫是人我是非得失双忘者么总没交涉不见道拟剔眉毛早错过才涉思量隔万山。

　　张常信请上堂问给孤长者舍金布园而求功德今日张公领众设斋有何功德师曰重若泰山抬不起深如沧海掬难乾曰与么则随家丰俭去也师曰种粟得粟乃曰正令全提贵在临机直截当阳显现须教当下知归到这里不假拟议思惟只要全身担荷直得有佛处不得住无佛处急走过上无攀仰下绝己躬所以道衲僧家行则廓尔周沙界坐则芥子纳须弥把住乾坤都失色放行大地没遮拦且道众中还有恁么人么若有试出相见若无未免气急杀人解制实隆请上堂问久默斯要不务速说师还答否师曰答其僧蓦擒一僧曰请师答话师便打曰正贼走却掳赃人受罪乃曰今朝正是元宵节百日炉锤今日歇拂子茶条来报怨剜心剖腹没人测山僧何故不知休犹自饶唇鼓美舌为要人人两足尊与伊拔出顶　楔圣贤具足凡夫法凡夫具足圣贤诀石头尚自将头点衲子如何不自瞥若是吾门过量汉未容登座早通彻果能如是彻根源解未解兮结未结着佛衣兮行佛行入佛室兮称佛杰犹然还自不知晓未免重重话直截锣鼓喧喧花炮响家家户户尽欢悦装龙办鬼满街跳般若真机浑漏泄一切音声是佛声一切众色是佛色大洋海底撞金钟须弥山王头脑裂惊起法身藏北斗森罗万象骨筋折不是西天秘密传亦非东土系驴橛直下不能明了去汝自东西我自北拽杖下座。

　　古林智禅师语录卷一终
嘉兴大藏经　盛京奉天般若古林禅师语录


　　古林智禅师语录卷之二

　　侍　　者正尚记录

　　嗣法门人正悟编辑

　　住辽阳如来禅院语录

　　康熙癸亥夏四月八日进院。

　　尤成伯王成功等请上堂山僧搭底是千佛衣大众礼底是万佛忏千佛万佛总归一佛那一佛挥拂子曰阿弥陀佛佛在那里竖起拂子曰在山僧拂子头上放大光明全身独露示以梵音高声唱言吾身充满于世间吾音普顺十方国喻如虚空含万象于诸境界无分别处处偏坐道场头头威光烜赫若向者里见得始识吾门妙诀为悯阎浮诸苦趣所以分身不可说梯航三有济四生提振纲宗宏正脉只得人人脚跟下荦落个个顶　上廓彻苟或未能见分明抖擞精神须自策放开胸次冷如冰竖起脊梁硬似铁声色名利尽剿除机关理性都教瞥猛然打破这些子一念万年无变革以拂子打圆相曰至道无难为嫌拣择以拂子入袖曰见四众都有拣择抽身退入毛端去山僧代彼重饶舌何也诸佛法身入我性我性同合如来辙。

　　北堡周应元等请上堂今朝冬月十五行者撞钟擂鼓那识教外单传本无一字可吐权向方便门头直指诸人开悟阿谁使汝鞠躬那个教伊退步语默动静分明当机了无回互更若拟议思量何如抱赃叫苦果能直下承当一认村歌社舞珠取东海骊龙须捋南山猛虎扶整旧日风规扫尽今时露布直得露柱灯笼悉皆成佛作祖。

　　地藏寺僧同袁文明请上堂千河水冻万壑林凋潭冰三尺冷非一朝物理有更变时节不相饶一阳才复长群阴便剥消莫嫌霜凛凛休道冷萧萧可思枯坐面壁翻忆雪立齐腰可叹人心浇薄惭惶祖道寂寥虽有攒眉蹙目无非外寂内摇安得大乘根器翻身透出青霄行解相应齐着力大家复把古风招。

　　腊八日圆戒胡朝辅请上堂三千年来举世尽道释迦老子是今日半夜子时明星出现正眼圆明殊不知正是刺瞎黄面双睛何也不见道知一切法即心自性成就慧身不由他悟既无他悟世尊睹明星的又是个甚么道理蓦竖拂子曰若向这里的当得去则与丹霞高沙弥同一鼻孔同一知见把臂共行何须般若开阐尸罗重劳汝等登坛羯磨因甚如此为他已知本性无非自性戒正所谓戒外无戒又何戒哉苟或未能且与汝等绳上加绳扭上带扭不是老僧束缚因汝等从无量劫来昧却了无非自性执人执我向外驰求被四相流入生死苦海之中轮回不息若不先以波罗提木叉辔勒身心向止持作犯处洞明自己法性身身心茔彻超然物表如斯之际觅其能受戒人与所持之戒皆不可得微细开遮之名相复何有也且道凭恁么力得如是事良久曰众生受佛戒即入诸佛位位同大觉已真是诸佛子。

　　吊水楼弟子(正纯正照)请上堂碧霞深处结禅期云水四来相共依若有超宗越格汉何妨出众决情疑提持祖印与玄要辅弼丛林展化基不待九旬已满后棒头三十奉酬伊且道有恁么人么若无且听饶舌喝一喝曰太子河中水千山顶上松松水交参处荐取主人翁。

　　正月十五日陈僧纲领众请上堂弥天和气匝地春风玉苑梅花放银河冰水溶处处笙歌社舞家家灯月辉红头头显示少林旨一一宏开鹫岭宗觌体分明无向背尘尘尽是主人翁委得底丹霄独步未明底正好用工莫待眼盲耳聩四缘散乱匆匆若是英灵汉子竖肯自昧心胸一回坐断千差路运用纵横处处通。

　　除夕小参众兄弟休放逸人生世间如驹过隙个个自知又去一岁矣古人喻修行人临末稍头似今夜一般手忙脚乱请各自检点看手脚稳当也未老汉不敢望汝等逆浪兴波也要先识些子惭愧看这口中食身上衣一一出自檀信脂膏劳他监院都管种种作务堕指裂肤夙兴夜寐辛勤料理所为何事不过要汝等厮结眉毛竖起脊梁克期取证然后不舍本愿导利众生同归至化之中共享无为之乐则彼此有益岂料你们不能尽却今时到被今时所惑虽入云堂形留神往坐禅遣香请益无能开示不晓所谓参禅禅不会学道道不识那晓者不知不识正是个好消息不肯承当返去那边这里全不思此形骸不是容易得来的他日抛此形骸不是容易得去的若不称此时节讨明落处异日眼光落地何时有出头分如是愤发顿起疑情立金石心将个本参横咬竖咬昼参夜参参来参去伎俩尽心境忘忽然迸破疑团啐原来是这个道理然后行遍天下无踪迹言满天下无口过终日吃饭咬不着一粒米终日穿衣挂不着一缕丝扬一眉森罗腾辉瞬一目万象失色高揖释迦不拜弥勒随处安闲随处自在且道甚处得与么力以拂子左右挥曰着着都在这里。

　　小参一岁光阴又掷空两堂云水漫推聋好思身后遭他苦快向言前叩己躬迷去头头成窒碍悟来处处悉圆融莫教错过此时节浪死虚生无尽穷若是吾门过量汉潜行必与古人同拚身直趣菩提路铁壁银山尽透通虽然与么究竟将来犹在途中直得拈一茎草作丈六金身将丈六金身作一茎草还未是他住脚处不住且置腊尽春回一句又作么生道竖起拂子曰不世优昙花正发大千沙界悉馨香。

　　元旦上堂满空瑞气蔼祥光时为拈香祝
圣皇四海安宁歌岁稔万邦平静乐时康尧风恰似和风溥舜日宛如佛日长顽石昆虫皆踊跃乔松庭柏尽敷扬棒头喝下明宗旨五叶一花遍界香大众还委悉么个个相逢都一笑旧时人物换新装。

　　屈佛宝孺人对灵小参金刚正体包括十虚自他不隔于毫端般若智光弥满六合古今不离于当念净裸裸赤条条有甚生死去来正所谓处生死流骊珠独耀于沧海踞涅槃岸桂轮孤朗于碧天况佛宝夫人淑德幽闲四教母仪不愧三迁持斋念佛乐施好善今年七十一岁无疾怡然顺化可见平生向善之验矣佛宝一夫人还委悉么莫不有生须知有不生者莫不有死须知有不死者且道如何是不生不死者遂以拂子打圆相曰曾见林宗二老来尘中有术脱尘埃今朝就路归家去步步莲花火里开。

　　上堂斯地廿年前数请今偕云水入山来当阳句子亲拈出只要人人正眼开根本若正眼若洞明则处处七通八达根本不正眼若眯　则头头撞壁面墙不见道孤峰顶上透得闹市街头不妨和泥合水闹市街头透得孤峰顶上不妨目视云霄蓦竖拄杖曰汝等还透得么我不敢轻于汝等汝等皆当作佛卓拄杖下座。

　　孝子金国梁等荐严请小参学道先须达本本立而道自生行善以孝为先孝存而善乃具为善不达其本非善为道不先其孝非道如何是道以拂打○相曰会么清虚之理佛祖罔窥毕竟无身生死何立理则如是如亦不存诸仁者若会得生以不生生为生义则知海会居士七十八年前众缘和合而生如阳焰翻波觅共生相了不可得会得死以不死死为死义则知海会七十八年后众缘离散而死如空花落影觅其死相了不可得既生无生死无死金刚正体独露堂堂如何是金刚正体良久曰离名离相周沙界迥出三乘不假修。

　　官纯衡请上堂至理洞明会千差于物表玄机独脱融万象于毫端头头上显物物无偏花放不萌树上凤鸣无影山前木人把板云中拍石女吹笙过碧天不是四料简亦非三要玄天龙往竖指庵主空举拳任伊役使释迦奴呼弥勒的到来不敢当前般若这里法令当台如太阿锋似大火聚触犯不得既触犯不得唤作阴阳时节得么唤作语默动静得么唤作迷悟智愚得么唤作棒喝主宾得么到这里佛祖犹难知凡夫岂易识信手拈将来不费纤毫力既然恁么为甚凡夫不识皆因执着难忘随情放逸即今老僧不惜唇皮只要现前缁素同尽大地众生明这触犯不得的一着子去且道如何是触犯不得的一着子以拂子左右挥曰谁知夜睹明星事一念回光尚宛然。

　　庠生顾进朝请为母对灵小参记得前月十七弟子应缘事毕生死本无去来圣凡两途不立既不立正清向什么处安身立命竖拂曰会么若会得始知正清六十九年前生本不生六十九年后死本不死正体如如灵光不昧何也为伊了得生不以生为乐死不以死为苦苦乐无拘迥脱生死去来之相顾左右曰老僧无说汝等无闻即今一句又作么生挥拂子曰一超直入如来地脚下莲花步步生。

　　裴世文荐女请对灵小参生本不来死本不去不去不来中也不住诸仁者还识不住的么竖起拂子曰这一着子天不能比高地不能比厚日不能比光月不能比照世界不能比大河海不能比深须弥不能并峙虚空不能包藏至大至微至柔至刚纵横左右洞彻十方窥测无门随机便应挥拂子曰还知落处么前日梧桐凋一叶人间何处不惊秋。

　　佟国祥荐母请对灵小参秋风秋雨声如泣似痛善人回首急孝子虔诚请老僧超亡得度波罗蜜我有一句子不惟正溥得度彼岸纵是六亲九族四生三有天地日月情与无情悉皆承此恩力一时度脱了也且道是那一句子竖拂子曰唤作拂子则触不唤作拂子则背不得有言不得无语不得向意根卜度不得抛向无事甲里如此理会得去始识乾坤以此而立世界以此而成天地以此而覆载日月以此而照临国王以此而安治天下宰辅以此而调理万民历代佛祖以此而传正法眼一切知识以此而接物利生僧俗以此而修身齐家蠢动含灵以此而改头换面正溥以此而示现生灭相实无生灭既无生灭且道即今在甚处安身立命挥拂子曰弥陀接引惟心净九品莲台仍旧登。

　　接引寺云台禅师荐师请小参汝师今去本无去印老昔来本未来历历分明全体现好看铁锯舞三台既然全体现即今在甚么处竖拂子曰来也来也在拂子头上现色身三昧告众曰当处出生挂片云于太虚云性不动随处没尽灭一沤于湛海沤性无亏在天同天在人同人透一切色超一切声刹刹尘尘无住着非心非佛绝罗笼是圣是凡难卜度遍周沙界无覆藏复以拂子画○相曰圆湛一轮常独耀孤光万古照乾坤。

　　王有福荐母夏正果请对灵小参生从何来处处黄花九月开死从何去行行鸿雁飞不住去去来来合本人生生死死有根据只要回头仔细观始知自己安身处脱体无依任自由西方东土无疑虑。

　　为王夫人对灵小参阎浮幻体有生死个里真常没往来一念不生清净土万缘寂静涅槃台休拟议莫疑猜差错毫厘隔九垓直须恁么承当去朵朵莲花火里开莫有承当者么为王夫人通一消息良久无人出蓦以拂子打圆相曰了明这点无生意脱下凡胎入圣胎。

　　北塔院众班吉为荐文部大喇嘛请小参拈拄杖卓一下曰生不离这里来死不离这里去此处即是他方他方即是此处敢问众等还识汝师大喇嘛么即今在般若拄杖头边吹大法螺系大法鼓演大法义作大佛事只须剔起眉毛切忌当面错过若是个汉向般若未动脚前未开口先直下领略得去不惟父母师长佛恩国恩一时尽报了也既然如是且道即今大喇嘛在甚么处复卓杖一下曰不离当处常湛然觅则知君不可见。

　　吴正省居士请荐先考小参思报劬劳意念坚法轮转处利无边迷云散尽性天朗昏障销融心月圆迥脱三涂离苦海顿除八难越人天金台逐步相推引去到西方坐宝莲。

　　为印真左善世对灵小参本无今有笑看阳焰翻波已有还无喜见空花落影生也如是水流原在海死也如是月落不离天遂以拂子打○相曰且道这个是生耶死耶有耶无耶复挥一挥曰若向这里委悉得去始识无边刹海自他不隔于毫端十世古今始终不离于当念便可以无相中现相无身处现身虽居一相中一相中收他不得虽居一切处一切处罗笼他不住虽然恁么犹落在生死窠里毕竟如何得不落生死窠里遂振威一喝曰竹密不妨流水过山高岂碍白云飞。

　　古林智禅师语录卷之二终
嘉兴大藏经　盛京奉天般若古林禅师语录


　　古林智禅师语录卷之三

　　侍　　者正续记录

　　嗣法门人正巡编辑

　　住辽阳建宁禅寺语录

　　康熙己巳岁冬十月朔日进院。

　　本寺监院率众请上堂多年不肯顺人情老迈无端颠倒行自是业缘无避处且邀明月下襄平大众既到这里莫有共相激扬者么良久无出乃曰金刚宝剑久藏匣中今朝拈出孰敢当锋妖邪尽丧狐兔潜踪三世诸佛总立下风正法眼藏让谁立宗十世古今一时流通正恁么时天高地厚海晏河清处处村歌社舞家家啸月吟风且道到院一句又作么生喝一喝曰举头天外看谁是个中人。

　　李基蓁请上堂佛说一切法为度一切心我无一切心何用一切法既无心又无法遂竖起拂子曰这个消息从甚么处得来大众还识这个么诸佛未出世祖师未西来这个也不曾减一丝毫诸佛出世祖师西来也不曾增一丝毫亘古亘今无生无灭盖天盖地透声透色无譬可喻无言可说达磨不识世尊无得现前大众如何凑泊须是恁么人方解恁么事苟或未然钓竿斫尽重栽竹不计功程得便休拈杖卓一下曰神功已极三千界睿算仍过亿万年。

　　盛京掌教李巩请上堂佛心无义立义即失佛法无言着言则迷所以道眼若不睡诸梦自息心若不异万法一如试问大众那个是不睡的眼那个是不异的心若向这里了当会得去如化一道清风透荆棘林中无挂无碍若一毫不了如着一领破絮袄便有东扯西拽无有出期累他从上乃佛乃祖念彼群幽千方百计向无方便处屈垂方便无言教中权设言教令脱一切苦恼得逍遥快乐去今日建宁短于权化无法可说何当掌教八官师同众檀远来请法到此不得已借襄平城为口以金银库为舌说无说之说令现前大众闻无闻之闻个个顿断情缘瞥脱意解直下了明这一着子且道如何是这一着子以拂子左右挥曰自从舞得三台后拍拍原来总是歌。

　　潘有成请上堂圆通门广启选佛场宏开举扬大般若众善积灵台直得遍界绝罗笼当阳无取舍柰有老比丘无事中生事行菩萨行立精进幢建万佛道场中来如是则无一不同法性等太虚尘尘刹刹万佛放光如理如事普应十方正所谓殊胜中最殊胜奇特处更奇特到这里教老僧说个甚么若是举古举今行棒行喝尽是从前拈过了也不如总莫动着只将现前公案试问诸仁遂竖拂子曰见么非但万佛三世诸佛历代祖师古今贤圣天下大和尚尽在拂子头上吹法螺击法鼓横出直入施大机用提持正法眼阐扬解脱道与一切人抽钉拔楔解黏去缚若有利根上智向老僧未举拂子已前见得始知一处透千处万处通明一光明千光万光普照且道正恁么时如何挥拂子曰无相光中万佛现一道清虚亘古今。

　　护法胡朝辅请上堂一檀设供个个口中知盐识酱四众云臻人人眼里辨俗分僧头头不昧事事分明为甚么问着自己本参话头便乃划断十虚觌面千里向后也说我曾结一制解一期来取笑识者埋没己灵汝不见释迦老子睹星悟道曰我观一切众生俱有如来智慧德相皆为妄想执着不能证得而今只要诸人心空境寂内外无依忽然觑破这一着子谩道一个话头千万话头一时觑破所以善财童子弹指入弥勒楼阁顿见阿僧祇庄严于一一庄严中见阿僧祇世界于一一世界中见阿僧祇宝光于一一光明中见诸佛菩萨于一佛一菩萨中见无量劫来种种修因种种证果托胎出胎出家成道乃至说无量法度无量众入涅槃分舍利皆不出一弹指顷所以道十世古今始终不离于当念无边刹海自他不隔于毫端大众聚首建宁来朝一月难道不如他一弹指顷且道是法不灵人不灵也还是古时法不同今时法还是今时人不同古时人也试道道看如道不得老僧自道去也良久弹指一下下座。

　　上堂鹫岭单提向上机迦叶一笑承当少林密传正法眼神光三拜担荷佛佛授手祖祖相传印印无差机机圆证向荆棘林中辟开活路红尘堆里巧觅生涯拈起也天回地转放下也草偃风行无非建立此个宗风要人直下承当若是个顶　具眼的汉子向缁素未动念请法已前老僧未出方丈已前承当得去始识百川异流同归大海千重万匝只出一源所以道三世诸佛也恁么历代祖师也恁么天下大宗师也恁么老僧也恁么且道恁么底事一句作么生遂震威一喝曰鹤有九皋方翥翼马无千里谩追风。

　　上堂千山顶峭巍巍浩浩松风谈般若太子河活泼泼溶溶水月露真机若也如斯荐得始知灵源不昧万古徽猷所以法随法行无处不遍心随心用何处不周故能出没卷舒纵横自在束虚空作柱杖子也打他不得合百千万聚雷作一喝也惊他不动更有甚么生死去来地水火风声香味触都卢是个真实人体虽然恁么犹是闭门造车未是出门合辙如何是出门合辙喝一喝曰大千沙界海中沤一切圣贤如电拂。

　　祁凤鸣请上堂朔风凛烈天木飞花解脱门八字打开正法眼顶　独露净裸裸赤洒洒清寥寥白滴滴沟渠瓦砾悉生光彩奇珍异宝咸皆失色何也一片本地风光现成琉璃世界若是个正知正觉向这里直下一见一切见一了一切了声色翳障全消见闻之源亦脱不堕千圣机关不游诸祖窠窟纳须弥于芥中掷大千于方外举一机千机截断拈一事万事齐彰所以乃佛乃祖提持此事贵要大地众生脚跟下洞明这本地风光运出自己珍堆山积狱成就他受用海晏河清作一切奇特事立一切殊胜因苟或未然只恐犹有变迁且道变迁个什么飘飘瑞雪下树树银花发红日照当空阿　仍旧泥滑滑。

　　报恩寺盛宇白塔寺法海请上堂万岭千山觌面寒一河三岔似龙蟠个中佛法如何说直要诸人着眼看所以诸佛顶　上一着诸佛觑不见衲僧脚跟下一事衲僧踏不着倘若觑见瞎却他眼忽地踏着丧却汝命建宁则不然诸佛顶　上一着衲僧觑得见衲僧脚跟下一事诸佛踏得着诸佛踏着即是衲僧衲僧觑见即是诸佛何也不见道诸佛法身入我性我性同共如来合若能如此会得心佛众生三无差别更不假一点心思意解转辘辘地活泼泼地无事不周无法不备苟或未然不惜眉毛重重相为遂以手握拳示曰见拳么复展开曰而今却是掌复问曰见掌么复握曰而今却是拳展开时遍界分身尘尘独露握着时佛觑不见密密绵绵能展能握最妙最玄全机全用无党无偏隐显纵横无间隔从来千圣不同廛。

　　观音寺文宇同大宁寺如嵩请上堂至理洞明会千差于物表玄机独脱融万象于毫端头头总是妙用物物无非真宗诸仁直下荐得何劳百日施功只因情生智隔无端百匝千重累他先圣垂慈设立期限陶融向无事中生事直要个个圆通今日建宁开佛祖炉鞴用向上钳锤不论有情无情人我是非生死凡圣去来起灭到此镕尽若有个铜头铁额底汉子向这里翻身跳出也须照顾眉毛只如三世诸佛在火焰里转大法轮火焰为三世诸佛说法三世诸佛立地听且道火焰说的是个甚么法喝一喝。

　　腊八日万寿寺僧祖春请上堂忽睹明星正眼通微尘刹土悉圆融清波匝地开银浪直至而今阐化宗大众今日子时是黄面老子三千年前在正觉山上菩提树下因睹明星豁开正眼三叹奇哉曰我观大地一切众生皆具如来智慧德相只因根尘遮闭不能证得诸人若能顿断根尘则世尊底见处便是诸人见处诸人底见处便是世尊见处似水合水空合空又如水银落地大珠大圆小珠小圆长者长法身短者短法身头头方便事事现成虽然如是且道明星未出正眼未开智慧德相又在甚么处喝一喝曰十二时中君自得得时莫作等闲看。

　　千山龙泉寺宽如请上堂金刚正体般若智光历历无渗漏明明绝覆藏他方与此界廓彻无遮障佛祖立地听火焰转大藏草木共山林顺方悉低向刹说炽然说妙义广无量单提向上宗阿谁不仰望竖拂子曰还见智光么若乃见得彻去便能丹霄独步垂手今时苟或未见拂子不免打葛藤谩诸人去也复竖起曰三世诸佛向此光里生凡育圣接物利生历代祖师向此光里以心印心流通正脉天下一切大和尚向此光里揭示人天眼目提持格外宗风四生九有一切万类向此光里东涌西没山河大地万象森罗向此光里成立现前大众向此光里坐卧经行参玄探妙今日请法缁素向此光里种福修因老僧向此光里激扬祖道直指明心且道此光未发时无佛无众生消息无山河大地形迹汝等又向甚么处委悉喝一喝。

　　甘泉寺老宿清风请上堂跳过金刚圈细嚼栗棘蓬三脚驴子倒跨游遍南北西东龟毛绳缚猛虎兔角杖策狞龙颠倒阴阳掌握里驱驰佛祖不留踪百千三昧恣游戏方可提持向上宗蓦举拂子向空作点势曰这一点落在什么处海神知贵不知价留与人间光照夜。

　　除夕今醒请小参痛惜韶光飞电掣一年不觉虚抛撇叮咛我辈探元人抖擞精神惯猛烈声色利名都扫尽机关理性俱除绝正念提撕清似玉脊梁竖起硬如铁豁开耀日金刚眼始识元风真妙诀银碗昼鸣翻旧案铁牛夜吼换新节从教万绪与千端自是七通穿八穴善应随方解缚黏入廛垂手抽钉楔己躬下事甚分明佛祖家风浑漏泄为要时人气分同愚痴老汉苦饶舌团圞共唱无生曲一会灵山迥不别将此深心奉刹尘传持莫尽无穷劫若还逐色随声去碌碌营生忙不迭业海滔滔何日枯爱河滚滚几时竭目前弗肯回光照秪为情生而智灭可谓年来浇薄甚缁流多与道相隔虽然身在禅床上外寂中摇怎合辙愧杀恁么说用功饮他滴水须防曀忽然四大各离散地狱辛酸何处雪受报彼中一昼夜便同世上五千劫翻思死后沉沦苦莫若生前先打彻拼身掀倒面前关物物头头体会得体会得眼着屑不着屑真奇特情与无情转法轮山河大地炽然说且道说个甚么良久曰腊尽春回空劫外觉花香遍尘沙国。

　　尤成伯请上堂新春祝圣热炉香弥覆乾坤透十方万国九州归至化八弦四表乐安详和风宛若宗风溥舜日端如佛日长个个相逢作揖笑天然一段好时光大众这个时光与百千万亿劫不移易一丝毫百千万亿劫与这个时光不移易一丝毫既然不移易一丝毫日往月来冬去春回是何意旨秪为人心变态迷却本源不达境惟心起种种分别故被山河大地新旧所转色空明暗去来所迁若能回光返照向自己脚跟下见得这段时光便达境惟心分别即不生正所谓年来年去去来不动乾坤岁旧岁新新旧一般时节如是则毗岚偃岳而常静江湖竞注而不流且道是神通妙用是法尔如然喝一喝曰木马摇铃天外飞泥牛吼出春消息。

　　信官常祥请上堂乃竖拂子曰见么又敲案曰闻么即此见闻非见闻无余声色可呈君个中若了全无事体用何妨分不分所以道心不是佛认心即乖智不是道立智则迷道本无为佛亦无相若能于无相无为处辨得一切诸相悉皆是佛一切所为悉皆是道可谓诸佛体之号三菩提菩萨修之成六度行海慧变之为水龙女献之为珠天人散之为无著花善友求之为如意宝圆觉悟之为十二缘起声闻证之为四谛人空及至诸大宗师个个所悟不同或吹布毛栗棘蓬柏树子干屎橛三脚驴南山鳖云门扇子　跳上三十三天　着帝释鼻孔东海鲤鱼打一棒雨似盆倾遂拈杖卓一卓曰诸佛心髓祖师密奥十成八字打开遍界全彰殊妙纤洪长短黑白方圆一一绝罗笼处处无回互若乃信得及去如壮士屈伸臂顷岂假他人余力若更情存限量落在见闻才涉思惟白云万里且不落见闻一句作么生道喝一喝曰绣出鸳鸯无背面不知谁解觅金针。

　　沈阳袁秉彝请上堂本分衲僧操履岂肯造次克家宗匠提持必达渊微若非万煆千锤终是承虚接向所以道祖师西来意针劄不入庭前柏树子斧凿不开若能向劄不入处忽地凿开翻身跳出天外举步踏翻大地步步趯出佛来抬头撞破虚空头头全机大用纵横卷舒与夺自在可以拈禾茎作栗柄易短寿为长年一为无量无量为一坐微尘里转大法轮于一毫端现宝王刹把住也峰峦倒卓江海截流放下也大地生光森罗显赫且道其中有恁么人么喝一喝曰要提无相毗卢印须向千峰顶上行。

　　姚正悟厉云程请上堂寒梅早放和风开劫外之花冻柳才舒杲日揭目前之意一一应时及节头头显现宗乘篆不雕之心印转微妙之法轮玄要洞悉权实分明若乃见得彻去无一不是当人二六时中应机接物的现成活计若未见得切须抱定本参于凡圣去不得处莫容走作才见走作即当提起本参于意根下一截截断参到万里无寸草处蓦然　地一声迸破疑团方将释迦老子三百六十余会历代祖师千七百则种种关头种种机用一一七通八达始信水潦参马大师才见被师一踏踏倒潦便大悟起来拍掌呵呵大笑曰百千法门无量妙义我于一毫头上识得根源去岂不庆快生平受用无尽大众此犹是曲为今时未是衲僧分上事如何是衲僧分上事良久以目顾左右振威一喝下座。

　　杨九荣请上堂尽大地是个解脱门物物头头皆证入遍乾坤无非如来藏绵绵密密悉包容盖天盖地亘古亘今孤迥迥峭巍巍如太阿锋似大火聚近则燎却面门触则丧身失命若是个汉不以眼见不以耳闻不以意想不以口言直下领略得去千人万人罗笼不住千圣万圣呼唤不回如是则扬一眉乾坤失色瞬一目遍界光辉可以促三僧祗为一念延一念作三僧祗或向孤峰顶上壁立万仞或在十字街头合水和泥无奇特中立奇特无殊胜处显殊胜虽然浩浩应机要且如如不动然虽到此田地更须知有向上一着如何是向上一着挥拂子曰万古碧潭空界月再三捞捷始应知。

　　吕从新请上堂今朝元日好个时节心月孤圆慧灯烜赫交光相照透尘沙国一一发明不二头头显示非别秪要诸人静裸裸万象光吞赤洒洒诸尘气绝果然大用现前自是千差共辙何妨修罗宫里打坐兜率院中安歇生擒带角虎兕敕点飞龙跛鳖然虽恁么犹未是衲僧极则如何是衲僧极则竖起拂子曰见么若能见得自是机如电掣谁敢犯其锋铓喝似雷震孰能御其威烈苟或未见任从踏遍名山踢翻岁月个事且置且道高挂钵囊紧峭草鞋向甚么处去喝一喝曰解开布袋放出春风端的百花林里过悠然香透遍虚空。

　　普说

　　立春日实正请普说欲知佛性义当观时节因缘时节若至其理自彰试问大众是甚么时节莫是立春时节么莫是三请时节么莫是钟鼓齐鸣四众临筵想问想答时节么堕在常情料掉没交涉莫是宾主俨然时节么莫是山僧不惜眉毛鼓两片皮说禅论道举古谈今时节么莫是竖拳竖指一棒一喝万象交参心镜一如时节么堕在圣解料掉没交涉须知山僧终日言谈不曾动着舌头道出一字诸人寻常侧耳谛听不曾闻着一言诸人与般若各各有一段本有光明辉腾今古迥绝罗笼圆陀陀光灼灼各不相知各不相到若能返照回光将从前所见所知玄妙理性露布葛藤是非得失情尘意想尽底脱却向这里豁然瞥尔踏着本地风光便与微尘佛祖天下知识同一眼见同一耳闻同一体相同一作用始识火焰与三世诸佛说法三世诸佛立地听别人被他日时使我却使得他日时到此方不畏生死不爱涅槃任缘放旷无不解脱非唯汝等如此至于乃佛乃祖乃圣乃贤无不悟此个时节释迦悟此时节便叹曰奇哉奇哉上至诸佛下至蠓蚁具有如来智慧德相皆因妄相执着不能证得卢能悟此时节放下柴担竟走黄梅和偈曰菩提本无树明镜亦非台本来无一物何处惹尘埃德山悟此时节将疏钞焚曰穷诸玄辩若一毫置于太虚竭世枢机似一滴投于巨壑后入门便棒临济悟此时节便道原来佛法无多子三拳一掌之后入门便喝长庆悟此时节便曰也大差也大差卷起帘来见天下有人问我意如何拈起拂子劈口打茶陵悟此时节便曰我有明珠一颗久被尘劳羁锁今朝尘尽光生照见山河万朵圆悟悟此时节便曰少年一段风流事只许佳人独自知庞居士悟此时节解道男大不婚女大不嫁大家团圞头共说无生话乃至挠铃打鼓吹笛插锹大雄虎南山蛇美狮子钩狞龙犊鼻裈苕帚柄破沙盆铁酸馅吹布毛五味饭三脚跛驴露地白牛现成公案放你三十棒亘古亘今一切宗师无不是悟此个时节非但吾门如是即伯阳亦悟此时节便骑牛过关遇尹喜说道德仲尼悟此时节便曰吾道一以贯之曾子悟此时节便答曰唯般若恁么说此时节还谛当也未众中忽有个傍不肯的出来心愤愤口悱悱掀倒禅床喝散大众拽下座前乱捶一顿曰宁可永劫受沉沦不从诸圣求解脱和尚既登宝座何得举此陈烂葛藤山僧且向明窗下安排着热炙盏子与伊茶吃何也恁么人难得。

　　白塔寺法海老宿请普说般若无能应此期四来云水乍相依当阳句子亲拈出试问诸人知不知竖起拂子曰知此物么老僧罪过遂挥拂子曰此是北京城跑鹿山东胡同王老妈苕帚柄一把为甚么在建宁手里不见道张三有钱不会使李四无钱会使钱复曰生不知来处死不知去处谓之无常迅速生死大事只这一大事诸佛为此出世祖师为此西来天下和尚不惮劳苦拨草瞻风废寝忘餐拼身舍命亦是为此一事汝等发心出家难道不是为此一事既为此事何得仍旧忙忙宇宙碌碌营生[毯-炎+畏][毯-炎+畏]　　[毯-炎+罔][毯-炎+罔][毯-炎+兩][毯-炎+兩]东隈西混虚度韶光汩没本真空消信施岂不闻得此人身如辊芥投针目前不了万劫难寻诸兄弟即此一会实非小缘急须奋勇猛心发坚固志毕竟要了明此事方使自由不被业缘牵绊生死沉沦未有生成弥勒自然释迦莫不是从苦心劳力磨炼出来汝但将平生所见所闻恶知恶觉凡情圣解残羹馊饭倒瓶相似尽底倾出泡洗干净无点气息单提本参一句话头绵绵密密猛力参究明白处要不明白不明白处要明白丝毫莫放走作如初生时无异茶饭不知东西不辨到斯时自有个冷灰爆豆的日子初参先要明话头如参万法归一者要知何处是万法作么生是归一既知归一须知一又归于何处若知归处不明青州布衫一句犹是隔帘见月知此一句若不知临济三度问三度打的道理尚涉言诠若知打意不明僧问赵州西来大意庭前柏树子则终成儱侗是故毫厘有差天地悬隔如参竹篦话头者唤作竹篦则触不唤作竹篦则背不得有语不得无语不得意根下卜度不得飏在无事甲里不得于举起处承当不得绕床掉臂行一切总不得速道速道拟议便打如此参去自有省发莫错认举起处是心打的是性又谓打的便是不触不背的旨趣总是韩卢未成狮子不见道不是心不是佛不是物如参父母未生前本来面目者或参念佛底是谁者一一见得更须要知香严曰如人口咬树枝手不攀枝脚不踏枝有人来问祖师的的意若不答负他问意若答他又丧身失命毕竟作么生如此明了方知生从何来死从何去的道理知得生死去来一着子则转得身通得气无关不透无法不通正所谓自从踏着曹溪路了知生死不相干到这里与佛祖同一眼见同一耳闻同一鼻孔把手共行始不负汝等出家的志愿耳切莫学闲言闲语滑嘴弄机于生死事有何交涉你看他雪岩与修上座同做工夫岩要与修说一句话三年也未得岩东边去迎他修便向西去了岩西边去迎他修便向东去了直至三年后有个见机然后在水边林下才得一会岩曰我三年要与兄说一句话也不能得修曰学道人生死事大此事未明那有闲工夫说话你看他古人做工夫如此勇猛三年不曾说一句话方有得力处现前大众亦如古人恁么做去决不相赚故曰不是一番寒彻骨争得梅花扑鼻香。

　　清风寺住持师慧见请普说乃竖起拂子曰若论这一着子本来现成有何迷悟岂假修证只为时人从无始来业识浓厚昧却自己执著有为认虚妄为根本迷真性入爱缠被人我众生受者流入生死轮回而不知返累他先圣不得已设立权宜禁足调心故因人原在一事一物上生种种知见受种种果报故令人于一言一句上坐断种种知见遂将一句话头横参竖参参极不休自然穷则变变则通打破无明窠窟透出凡圣关头永断生死轮回如何是生死轮回先须辨明日用寻常何处有生死轮回何处无生死轮回有处急须截断勿教相续我今问你昨夜睡着时一念不生昏昏沉沉无生死轮回今朝觉来时心未有缘醒醒历历无生死轮回与人谈笑心无所著无生死轮回胡思乱想不住三际无生死轮回譬如将个铜炉来凡情圣解六道轮回便有也何故起心爱乐不与相争及致人死将铜炉去以此堕落地狱或有想得切如饥渴诡计骗去以此落于鬼趣或贪盗去转他畜酬或有威势夺去舍人后受修罗或以炉惠施善友因仁义致人道或用供佛福报生天则生生死死死死生生番来覆去三界九有无穷无尽因炉起矣此是凡情如何是圣解或有参学者见炉便言炉是我本性我眼能见此炉有变坏我之见性不变不坏不堕轮回此是先尼外道以炉有生灭见无生灭半生半灭半不生灭之见也或言炉起于微尘是我之神我本性虽空即有是常见外道执有者也或言万物无常终归变坏炉坏无成人死归空此断见外道执无者也或言炉性本无无即是炉亦有亦无此矫乱外道也或言炉有是无其无亦无此空见外道也因执一不变心外有法略说四种广有九十六种各执四种之中一种堕在外道或有因炉精进力参坐见身心世界与炉齐空了无一法以此为得是色蕴魔或有见炉定中说法变化无穷谓之刹说尘说无情说亦是色蕴魔前是色空为蕴此是色有为蕴或有见前种种境界便生心领纳是受蕴魔或见好境入心不能忘置便生邪想此是想蕴魔或因想着邪无师救政转生流念是行蕴魔或有因上种种认为佛法是识蕴魔一魔生五魔并到此皆执在本来面目主人公念佛的谁等话头上要讨个本性妙心所以用贯肚皮里想头通身是五蕴盖覆不能离心意识参出圣凡外去执在事上误落蕴界略说五广有千万岂五十种而已向来期主说他先兄曾着魔境请为众说破岐路上事情直到极顶今日是清风寺住持设供老僧不辞口业念汝等初参恐落此类不得不先为说破或有忽得前后际断身心世界荡然一空永不再生有见将一切法扫灭尽尽有甚棒喝玄要君臣主宾一味干干净净空空田地空空月讨甚工夫蓦鼻牵是也此是声闻气分或有不堕此见见炉起于无明众生不知故有轮回今见无明本无则无老死苦恼此是缘生性空大乘初门泊在无处快活不入大乘道故名缘觉于此更进于炉见得起于微尘邻虚为因水调风炼心识虚空与见相缘和之合之假名为炉既解诸缘聚会而生则不坏此炉诸缘本不相到而无炉之自性缘即是空空即是缘两下辊作一团分合不得所谓是诸法之空相不可言生不可言灭炉见之非垢性见之非净此炉在凡不减其性在圣不增其性此是地前菩萨禅更进则因缘生性空不得因性空缘生不得两头俱断此是入地禅前是双照此是双遮已上是菩萨正禅也此去超十法界直到极顶无凑泊处无下手处方是如来禅祖师禅又从如来顶上透出格外所以道末后一句始到牢关不见香严闻击竹声大悟曰一击忘所知更不假修持动容扬古路不堕悄然机处处无踪迹声色外威仪诸方达道者咸言上上机仰山去勘更拶之严又曰去年贫未是贫今年贫始是贫去年贫无卓锥之地今年贫锥也无仰曰如来禅许你会祖师禅未梦见在严又曰我有一机瞬目视伊若还不会别唤沙弥仰曰师弟会祖师禅也师曰祖师如来且置复指炉问曰我今再问汝等此是什么若说铜炉著有了也不说铜炉着无了也或说是不是矫乱了也若总不说落空了也若口挂壁上堕生死了也若掉臂而去不上机境似长爪梵志了也此六路生死四方上下围困住你你作么生得脱向这里寻得条活路打开六路生死迥出凡圣则从前所说这些落索无一毫干碍得你正所谓数声清罄是非外一个闲人天地间且道有恁么人么推倒铜炉下座。

　　普说万物含灵俱有缘性因有缘性便有生死而有轮回六道受苦无了日劳我世尊千万劫调心炼性难行能行难忍能忍得燃灯授记权开方便法演三乘人天说五戒十善圆觉说十二因缘菩萨说六度万行阐扬七七涅槃时至文殊请再转法轮佛曰我四十九年未曾说着一字是我曾转法轮耶先在灵山拈花示众众皆罔措独迦叶一笑佛以正法眼藏付托迦叶祖祖相传传到达磨过我东土得遇神光虔侍九载断臂安心临灭征众独神光三拜得传祖印后有丹霞烧佛云门打佛自此用这棒者不少古林幼得此棒之力历遍中华沧桑更换流到沈阳缘遇众善弘法蒙京兆陈公。

　　题请创寺立佛祖基业为法忘躯重整颓纲开堂三韩约计六六之年本无可说空自虚张今老无力宜还故土唾些残沈淹死大唐免得他行善者着善行舍者着舍持戒者着戒能忍者着忍参禅者着禅智慧者着智明教者着教念咒者着咒观鼻者着观数息者着息明心者着心见性者着性悟道者着道得果者着果成贤者着贤登圣者着圣教他去着他便落空教他去空他便着实教他空实莫着他便惊疑怖畏除非是从残沈中淹死过来的才识得这条痛棒方作天地间一个闲人共一切含灵修斯祖庭报佛深恩愿人人登萨婆若多个个证妙圆种智我无间然矣珍重珍重(此师临圆寂前一日语)。

　　古林智禅师语录卷之三终
嘉兴大藏经　盛京奉天般若古林禅师语录


　　古林智禅师语录卷之四

　　侍　　者正慧记录

　　嗣法门人正灯编辑

　　住奉天府东前山台大悲禅寺语录

　　康熙庚午岁秋七月望日进院。

　　兴国寺天宗等请上堂拈香曰身轻似叶任风扬万里余程到沈阳今日复蒙兴国请栴檀炉爇九天香上首白椎毕乃曰古人道三世诸佛向火焰里转大法轮又道火焰为三世诸佛说法三世诸佛立地听试问大众且道火焰为诸佛说的是甚么法以拂子打○曰若向这里会得始知般若未动脚先兴国未起念前四十八愿早已宣过苟或未能且听一偈二百一十亿佛刹当年法藏悉观知今日古林重举出阿谁不是丈夫儿上首结椎下座。

　　龙凤寺满藏张名魁孙应选起华严会请上堂微尘中经卷明眼人始能拈出所以世尊曰始从鹿野苑终至跋提河于是二中间未曾说一字既未曾说即今看的五部从甚处得来蓦举拂子曰若向这里见得彻觑得透不须弹指楼阁门八字打开正法眼一时流通释迦弥勒文殊普贤善财童子五十三师尽在山僧拄杖头上放光动地转大法轮与一切众生抽钉拔楔解粘去缚苟或未然正好披忍辱铠操智慧剑灭三毒破魔网步步踏着实地心心契证真如作不可思议功勋成无量殊胜奇特直得千古万古只如今前佛后佛无异道所以法华曰是舍惟有一门而复狭小虽然狭小三世诸佛尽从个里出去出去且置毕竟佛在甚么处喝一喝曰高高峰顶无消息深深海底没踪由。

　　散会朱宗仁等请上堂炎炎暑伏正中时才值开经又满期痛惜韶光容易度时流休把自心欺众中莫有不欺自心者么遂举起拄杖曰若唤作拄杖子便犯当头不唤作拄杖子又欺自己恁么也不是不恁么也不是恁么不恁么总不是毕竟作么生委悉去又卓一下曰向者里通条活路始得。

　　七月十四日起盂兰会请上堂以法说法无别法以佛见佛无异见佛法见闻总现成当阳直下要亲荐举起拂子曰见么又击案曰闻么者一着子非佛非法非见非闻非有非无非异非如等闲拈丈六金身当一茎草将一茎草作丈六金身于一毫端现宝王刹坐微尘里转大法轮所以道一切时一切处一切见闻知觉一切分别取舍一切受用一一俱是诸人二六时中应机接物现成的活计佛佛授手唯授此心祖祖相传唯传此妙乃至西天四七也恁么东土二三也恁么天下列刹相望诸老宿也恁么山僧也恁么且道恁么一句作么生道掷拂曰虽然旧阁闲田地一度赢来方始休。

　　中元节请上堂丁一卓二是般若体七纵八横是般若用耀古腾今是般若光烹金琢玉是般若力若能有如是力彻如是光得如是用具如是体便见十世古今始终不离于当念无边刹海自他不隔于毫端遂以拂子打圆相曰自从一授灵山记直至于今愿不忘。

　　煆白骨小参目连今日度母般若此时煆骨入圣何须开颐堕凡不必频顣八两原是半觔五斗须还一斛头头物物现成刹刹尘尘具足只为憎逆爱顺所以东出西没既失顶上玄珠便去水中捞捷若能直下回光便见本来面目。

　　上堂彩云影里仙人现手把红罗扇遮面急须着眼看仙人莫看仙人手中扇拂衫袖曰者是彩云影挥拂子曰者是红罗扇作么生是仙人面团耶方耶长耶短耶红黄黑白耶诸仁者不用看他只须自看蓦地看破自己面孔始识侬家面孔识得侬家面孔方见仙人面孔面孔且置且道适来者一络索落在什么处震威一喝曰雾露云霞时起灭长青自古一般天。

　　示众古之为道学者痛念生死如救头然劳形枯骨废寝忘餐行住坐卧如聋似哑时刻照顾本参犹恐打失话头己事未得分明终不与人间论侍师必恭必敬不敢动恼一念惟恐不称师意方是真实衲子未见今时学者全没信心轻薄狡猾形虽相同心多诡诈到师面前无丝毫真念一味捏鬼捏怪问着不知羞耻不是指东话西便是胡喝乱跳做尽伎俩自心难瞒若是为他加以逼拶便设计较辞去僻处竖憍慢幢打自大鼓诳惑聋俗只图眼前快乐不思乐是苦因如是之流正是野狐种族破法魔魅玷辱先人污染吾辈我今苦口叮咛要汝知惭识愧不然听便还俗各去当差鸡栖凤巢非吾同类。

　　示众操履本分一着不受恶辣钳锤岂得成器必要具一片金石心肝生铁脊梁始能趣向直下将人我是非好恶长短一时坐断如太阿锋似涂毒鼓触着则丧身失命岂寻常细事果到恁么田地更须刻苦励志向大炉鞴中几经煆炼时节到来不妨出来导诱群盲利生接物自是惊群如狮子哮吼百兽脑裂金翅擘海直取龙吞堪报不报之恩共助无为之化今日与大众聚会在此也是前缘必要将此一件大事彻透始不负十方檀施且道这一件事作么生透喝一喝曰匹马冲开龙虎阵单刀直入破重围。

　　示众古德教人作偈作颂着语者盖大事已明师资唱和试学者才性利钝今汝等己事未明一向在文字上作见解岂非大错你们病痛山僧尽知盖作诗作偈有你们下手处有你们注脚处有你们卜度处所以个个肯作意思索至于本分事上无你们下手处无你们注脚处无你们凑泊处所以不肯承当殊不知这无下手处无注脚处无凑泊处正是个好消息古德曰百尺竿头更进一步又曰悬崖撒手到这里直须努力拼却性命一上始得努力且置即今有一句子不落文墨不拘音韵三世诸佛摸不着历代祖师和不齐诸兄弟还有和得者么若和得者痛与三十棒和不得者亦痛与三十棒何故棒头有眼明如日赏罚分明作者知。

　　示众此个事在诸佛分上不曾增在众生分上不曾减只为群迷妄情浓厚蔽却本明执人执我心猿扰扰耽能耽所意马腾腾六贼纵横三毒焰炽堪嗟如斯学道佛性愈求愈远若是真正丈夫的实要明斯事须开特达怀发大坚固志寻常动静中两脚踏实地情识妄缘尽净屏息佛法玄妙彻底掀翻单提一句话头朝参暮究念念弗舍心心无间莫管年穷岁尽节换时移一念万年始终不易必以悟为则余皆是甚热碗鸣声古之造道衲子怕怖生死如救倒悬冬不炉夏不扇尚无剪爪工岂暇闲叨呾时刻照本参生怕落昏散事善知识必恭必敬三二十年不惮辛勤不嫌琐亵把己躬下事透彻得干干净净明明白白后出头来惊天动地方是真参实悟的学者所以赵州三十年不杂用心香林四十年打成一片那有不下苦心苦志真履实践每日间只在是非中烦恼里作活计而能悟道明心也大便宜诸仁者山僧今夜造口业絮絮叨叨为要你们发愤精进勿教当面错过时不待人焂忽白首百无一长愧乎否也兹愧不愧且置眨眼三十夜到来黑面老子打算饭钱那时莫怨山僧不早为道破好。

　　示众昔日灵山殃迦叶后来少室累神光黄梅夜度卢行者临济瞎驴冤祸长冤祸且止试问诸人识这一队汉落处么即今现在汝等诸人六根门头昼夜放光乃至乾坤大地万象森罗明暗色空无一不在此光发现只如光未发时无诸佛众生消息无山河大地形迹汝等诸人在甚么处安身立命若也知得不妨出来与山僧拄杖打个折合各垂只手光耀丛林其或不知且向三条椽下七尺单前竖起脊梁高着眼看他日蓦地相逢不妨与方丈通个消息。

　　慈洪普照振衣同众学者入室求开示师曰近日参禅者多悟道者鲜过在甚么处盖人无恒心少节义不肯真实操履只爱搬弄虚头不以己事为极则反以利名为实有虽入门来不念无常迅速苦海沉沦只将古今公案历代语言筑一肚皮贵图口舌利便此等如蛾扑火如蚕作茧或见先辈安心断臂负舂系桩三登九上坐破蒲团便生退屈曰释迦如来经三大阿僧祗劫修来才得睹星悟道我等凡夫岂能成佛作祖不信有悟入之门所谓不信己殊胜甘为下劣人便将难之一字以为借口古德曰此番难再来不知是何面孔恁么则不难于今生也何不再看屠儿证果龙女成佛水潦一脚保福招手悟道何。

　　易哉有向册子上钻寻卜度向知识口边得些涎唾就便云不过如此何用苦修方名悟道便纵意造业为害不小不见法华经曰是法非思量分别之所能到圆觉经曰汝以思惟心测度如取萤火烧须弥终不能得古德曰拟将心意学玄宗大似西行却向东或有做了些痴工夫忽认得个昭昭灵灵无形无相有知有识底便说是了者个便是我本来面目念佛的主人公也便是临济赤肉团上真人也便是志公四大有相中的无相也又引波罗提尊者在眼曰见在耳曰闻傅大士夜夜抱佛睡朝朝还共起等颂为证便道生也不妨死也不妨若果如斯便了何故祖师颂又曰学道之人不识真只为从前认识神无始劫来生死本痴人唤作本来人又曰我今问汝汝若认昭昭灵灵是汝真实为甚么瞌睡时又不成昭昭灵灵若瞌睡时不是为甚么有昭昭灵灵汝还会么此是认贼为子是生死根本妄想元气既瞌睡时做不得主生死到来怎么生折合一生胡乱做去岂但赚人皆自赚耳或有不唧溜者处处染污一者情不透脱谓一切世间善恶好歹是非顺逆等境也须处置停当不肯放下恐伤仁义致人议论务尽小节硁硁然终日没在事中一者理不透脱将一切佛经大小乘清浊等语当作实法挜在胸中及闻知识所说主其先入不能去短就长如绵搭絮清溷不已殊不知情为生死根本理为所知障难不肯向此两路截断纵涉遍丛林参遍知识无能相救矣所以临济曰道流尔欲得如法见解但莫受人惑向内向外逢着便杀逢佛杀佛逢祖杀祖逢罗汉杀罗汉逢父母杀父母逢亲眷杀亲眷始得解脱不与物拘透脱自在或有真实为道来参知识者知识有直截全提者有与话头者伶俐底直下领略根性迟钝者千没柰何万没柰何贵图知识说破知识婆心岂肯害他必要他自己　地一声始得真实受用不被天下人瞒他便道知识吝法不向他说掉臂而去撞入天魔野千队中一一为他妄评妄论初学闻其语已如毒入心悲哉枉用前功搭狮子皮作野干鸣将吾师拈花直指之旨翻成讲席到处教坏世间男女千佛出世不通忏悔今现前诸兄弟幸往昔愿力深不落此数甘同般若共守寂寥切勿虚废光阴精勤愤志定要亲见一回方可续佛慧命广导群迷报佛祖君亲师友浸恩努力努力。

　　原书阙。

　　机缘

　　问如何是乾矢橛师曰逼塞虚空曰如何领会师曰普天匝地僧礼拜师曰会礼拜不会礼拜僧拟议师打曰臭气熏人。

　　问如何是佛性声未绝师便打曰道甚么曰佛性师曰山僧是僧去问佛曰和尚岂无方便师便打僧礼拜师复与一踏曰棒打有醒脚踏有余。

　　问青州布衫重七斤意旨如何师曰七零八落曰某甲无处摸索师曰问取隔壁张裁缝去。

　　问如何万法归一师曰三头六臂曰毕竟一归何处师叉手当胸立曰学人不会师打曰鱼腮乌嘴得人憎。

　　问如何是金刚王宝剑师曰触不得曰因甚触不得师打曰头落也不知僧伫思师复打曰还不拖者死尸去。

　　问不历化城竟登宝所时如何师曰脚跟下好与三十棒曰恁么则学人获宝也师曰呈似山僧看僧近前便拜师打曰错将鱼目认明珠。

　　巨怀呈偈了师展手曰此是文字将无文字底来怀拟议师劈胸一拳曰会么曰不会便拜师曰是谁拜出弟子师曰又道不会。

　　一僧作礼曰弟子无语问和尚但只稽首赞叹师曰赞个甚么僧拟对师掌曰向这里骂山僧去。

　　问劫火洞然大千俱坏未审这个坏也无古人一曰坏一曰不坏毕竟坏底是不坏底是师曰二俱不是曰毕竟如何师曰狮子咬人韩卢逐块。

　　一僧送师骨往千山问曰先师迁化向甚处去也师指千山曰会么曰不会师曰青山原不动浮云自往来。

　　问如何是西来意师曰何不问自己意曰如何是自己意师曰寻常还思山僧么曰常思和尚无由礼觐师曰只这是其僧有省。

　　问如何是般若境师曰万木荣纡一溪浩渺曰如何境中人师曰饥餐麦粥倦卧茸草曰人境不立时如何师遂劈面一掌曰是立不立僧罔措复示曰人境不立时劈面无情掌是个血性儿当下知痛痒。

　　见一僧看经师问看甚么经曰金刚经师曰经是谁说看是何人僧无语师示一偈。

　　看经不识看经人徒自区区劳眼神欲得不劳神与眼分明识取此真经。

　　有僧嘴极利一日问曰佛说魔说是一是二师劈嘴一拳曰且道是一是二僧拟议师复打遂示偈曰。

　　才开口问粗拳便打烈焰红炉岂容得假煆尽虚浮始识道雅早知阇黎认鹿为马。

　　颂古

　　升座

拟动脚跟落二三重登曲录不羞惭那时若值忤逆者大好都卢掀座翻

　　拈花

口难开处把花拈百万人天尽了然惟有饮光犹未瞥受他祸及永缠绵

　　痛棒

三顿乌藤打不开如何别去又归来冤深恨恼粗拳掌拖累儿孙遍九垓

棒头有眼察秋毫定业从来不可逃六百余年冤祸事如何今日又重遭

　　青州衫

一归何处问谂老一领布衫答来巧今日重新提掇出元来是吾旧皮袄

　　麻三斤

如何是佛麻三斤问处分明答处亲好看陌上二三月那个枝头不带春

　　新妇骑驴阿姑牵

新妇骑驴阿姑牵不用区区苦着鞭若是仲尼真弟于自然知道化三千

　　俱胝一指

学道何须向外求无钱那买好风流就中消息难为说只向人前竖指头

　　夹山落水

劈脑一挠毒种深点头三下苦难任从斯命丧华亭手闻者至今亦痛心

　　洞山冷暖

秋去畏寒欣暖屋夏来怯暑喜凉风若能这里全知晓积劫无明当下空

　　楼子闻唱

整袜时逢对酒楼忽闻清唱语风流从斯顿断脚跟线去住纵横得自由

　　四喝

金刚宝剑谁人敢当未曾举动杀活全彰

金毛狮子孤峰独立爪牙未施妖狐绝迹

探竿影草看验凡圣不待开口早知邪正

当阳一喝解粘去缚全机大用有杀有活

　　牧牛颂

　　拨草寻牛

岩[(壑-土)-又+巠]崎岖千百重松林一带白云封前来觉在峰巅上寻到峰巅又别峰

　　蓦然见迹

踏破芒鞋活路通圣凡相遇岂留踪从容拽着捶云杖直下追从宇宙中

　　追步见牛

溪山历尽路途穷枝叶凋残彻骨风回首白云飞散处一轮杲日正当空

　　得牛贯鼻

烟霞拨尽露形踪犹恋春山芳草茸蹄角分明将鼻贯这番把住始圆融

　　牧护调驯

童子规绳常在手牛儿劣性渐轻柔饱山饱水从他便放去收来任自由

　　骑牛归家

岭畔溪边意更奢不萌枝放扑香花扬鞭倒把牛斜跨笛韵声声转到家

　　忘牛存人

牧童无事意悠悠眼底青山不见牛枕石高眠松月下鞭蓑箬笠挂云头

　　人牛双忘

双忘人事了无功脱体玲珑法法通一道威光机莫测千红万紫尽同宗

　　返本还原

枢机未动是真归彻底圆明本地辉迥迥寒光无向背纵横处处露全威

　　入廛垂手

昔年曾欠犁耙债今日随时相为酬泥水浑身岂暇顾披毛戴角日优游

　　小佛事

　　为盘山了宗和尚起龛江于掷钓几经稳忽得金鳞便转头万叠云山留不住落花流水任悠游恭惟了宗禅师天童后裔盘山的嗣年逾古稀德迈时辈操打破虚空底钳锤奋喝散白云底意气曾在燕京数十年大阐宗风后来此土化所难化度所难度今日化缘毕备更须知老和尚生未生死未死来未来去未去正恁么时如何以杖卓一卓曰起。

　　举火遍处参寻始得顶　具眼多年操道才能肘下悬符几据大刹数返皇都正宜利生接物岂期掉臂抽身今日幸有得力儿孙请予为你祖饯云程且道饯程一句作么生以火炬打○曰一道红光才举处当空宝月镇长明。

　　赞像咄这行藏有甚好人天将汝为师表胸中佛法没丝毫临济正宗灭却了灭却了一轮皓月千门晓为正园关夫人起棺生成道骨信前缘好善乐施天命年今日西归撒手去莲台宝座尚巍然。

　　举火偶寄阎浮半百秋临行俞道两同俦相辞眷属一杯酒始信去来得自由如何是自由一句以火炬打○日烈焰光中开正眼莲花国里任悠游。

　　为佛宝屈孺人举火七十一年如闪电临行何会挂条线喻将谷响万千斤换得空花七八片快收拾莫留恋音中好听吾言饯翻身跳出苦娑婆去见弥陀金色面。

　　为杨居士起棺此番自怪西来急恰值杨公回首日渐源曾问死与生道吾回言道不的道不的无伦匹老汉今朝重指出以杖指棺曰寄迹阎浮稀有年而今顿断世情缘翻身跳出娑婆影去到西方坐宝莲举火此方缘尽莫徘徊烈焰光中好自裁直去不劳他接引各人坐下有莲台。

　　为赤翁和尚下火染衣为弟兄付法论叔祖今日来烧伊谩道吾莽卤撺火炬曰分明佛法没人情烈焰光中超万古。

　　为屈海会居士举火娑婆劳苦休贪恋极乐安闲归去来火焰为君重说法不须回首更徘徊屈海会若能直下会得始识生因死而生死因生而死二俱坐断无彼无此既无彼此撺下火炬曰这个聻。

　　与正照起棺幻寄阎浮望顺年释儒道教久钻研今朝就路还家去安乐池中坐宝莲果能恁么去么喝一喝曰不离当处常湛然觅则知君不可见。

　　举火正照正照谛听吾教顿断牵缠顶　直透娑婆多苦极乐最妙去托莲胎弥陀欣笑以火炬打○相曰更向火里现全身逼塞虚空绝至要。

　　为顾孺人举火出也空没也空空到真空空不空撺下火炬曰若能识得真空去巍巍独坐大雄峰。

　　为裴氏女举火前身斯女是灵照暂往人间走一遭见世俱贪名利索故将绳系教人瞧椿萱五内痛难忍请我指伊路一条称此火光逼直去西方接引好逍遥。

　　为佟正溥孺人举火住世五十一今朝缘事毕翻身透碧空处处无踪迹以火炬打○曰既无踪迹者个聻遍界纵横无去住随方运用任游戏。

　　为夏正果孺人举火出没似浮沤圣凡如梦幻沤幻总非真一切俱莫恋夏善人好自荐火里翻身看是谁弥陀百亿毫端现。

　　为王太夫人起棺诰封恭人抖擞精神尽情收拾勿染纤尘超苦海越迷津识取无生本不生山野与汝来指路大千沙界任纵横。

　　举火娑婆应世从心年忽地抽身卸万缘自性弥陀亲证得任生佛国任生天以火炬打圆相曰毕竟生天生佛国一把红光才举处圣胎早已结青莲。

　　为松林居士举火松林松林急着眼听娑婆六十二今日万缘停莫拟议好惺惺真空在处显威灵撺下火炬曰布袋与君焚却去浩歌一曲似忘形。

　　为明心举火明心明心听吾重征八年为我劳碌精神属望百年赞助柰何寿不由人今既吉祥而化自是越格超群撺下火炬曰助汝无情一炬火永证金刚不坏身。

　　为善祯禅人举火有变迁兮无生死无变迁兮有死生要知生死端的意撺下火炬曰烈焰亘天只这是为晓廷居士举火四十余年如电行来时何似去时清要知端的去来意烈焰场中善自明遂撺下火炬为无疑上人举火飒飒秋风绕故园飘飘落叶便归根既然撒手西方去九品莲花返本源疑上座听吾言这段风光已具足大千何处不称尊。

　　为文部大喇嘛举火如来昔日偃卧示寂文部今朝端坐告终名驰西域德播关东诸方景慕班吉云从朝官敬仰。

　　世祖兴崇本望万里前程岂期一场幻梦今既抽身长往去透过金圈栗棘蓬以火炬击龛曰大喇嘛急磨砻真空在处露威雄撺下火炬曰万里神光连顶没大千杲杲一轮红。

　　为真修上人举火涅槃不动没生死寒暑更迁行杀活直下两头齐坐断天长地久乾坤阔惟我真公上人剃发于徽宗律主得戒于正宇禅师生平截铁斩钉操履提持向上面有十分春风胸无一毫伎俩三韩重其为人四众方来欣向今朝撩起便行可作时人榜样撺下火炬曰吾今助汝一星火直透威音现真相。

　　为户部正堂妙供夫人举火出也全机见没也全机见坐断两重关独露本来面伏惟妙供夫人亲见盘山信道无倦德性如玉如金道念自镕自煆正好养乎其真乐乎其善岂期百年顷刻世缘更变忽然撒手西归毕竟难逾大限今日孝子虔诚请为夫人祖饯更有末后句重为通一线以火炬打○相掷下曰烈焰光中绽白莲无边刹海都开遍。

　　为印真左善世起棺暖日薰风四月天百花开发满林园印公玩景贪游赏惹得行人都泪涟恭惟印真老善世禅净一如福慧具足神机如彻电智辩似渊源提佛祖之纪纲条条有例立丛林之规范事事森然名传海外德播中原今日化缘毕备可谓耀后光前且临行一句作么生道卓拄杖曰途中受用从来具此去如登到岸船。

　　举火当阳直指莫拟议迥脱根尘始瞥地无欠无余绝正偏亘今亘古没移易老掌教能事毕临岐一句重相为胜热门中信步登毗卢顶上恣游戏。

　　法语

　　示恒修禅人

　　立志办道切宜坚猛自凡夫直入圣域岂小缘哉必要将从前妄想见解世智辨聪彼我是非一时尽底脱去直下如死人已绝气息到本分地上大休大歇然后向枯木死灰里豁然契证始信释迦以无法而得授记卢老以无物乃付衣钵所以曰以无所得心修无所得行行虽与人同而常与人异到此切不可造次为人但只韬光晦迹守本分忘人世待霜露果熟龙天推出应缘顺时开拓人天立一机垂一句普使有情无情并仰威光同受庥荫若无因缘只恁度时不欲人知作个绝学无为真道人可也。

　　示禅宗上人

　　实要了明此个大事非草草可得先要具一片金石心肝一双雪白眼睛把向来所闻所见底玄妙理性殊胜奇特掷向他方世界休存一丝毫许打叠得干干净净单提己躬下大事猛着精彩暮究朝参心心无间参来参去参到佛祖说不去处行不到处扑倒起来鼓掌呵呵元来是这个道理方与三世诸佛把手共行历代祖师同一鼻孔始不负尔出家一番也若是依依稀稀今日三明日四只是妄想堆里做来做去疲劳厌倦自生退息反归咎于禅不灵出得门去无所不为谩道剃发了脱生死更欠黑面老子饭钱在珍重珍重。

　　示慧广禅人

　　唯此法门至简至近不劳多闻只要实悟如六祖大师卖薪一闻应无所住而生其心即便了当岂不是至简至近哉后到黄梅和偈曰菩提本无树明镜亦非台本来无一物何处惹尘埃若是个汉于此省去略较些子更要将心待悟何时而达又不闻韶国师曰通玄峰顶不是人间心外无法满目青山到这里还有甚佛祖可成禅道可参然斯事本无奇特只要人信得及刻期取证不是说了便休想你我遇斯大难万里流来得全躯命今得为僧必要拼死做一番莫学时人记几句口头语以当了事明眼人觑见未免吐骂上座必欲作脱体衲僧当如我语切莫放逸自有推门落白之时若能脚跟点地不妨来噇山僧手里白棒若是虚诞浮华只图眼前热闹有鬼神兮妒君福有阴阳兮促君寿勉旃勉旃。

　　示虚白行者

　　汝佐山僧筑静室建茶房费尽辛苦吾非不知本意留尔同居与尔断除宿习说破末后句子柰尔魔事纷纭不得已而却汝自此日远一日矣汝岂不闻先哲行履如慈明更衣入戎马队中去参汾阳雪峰三到投子九上洞山皆为道德不顾危亡始得万古为人天师范岂是今人轻人我慢入门不为道德反要师家以人情回顾稍有回顾不到便生许多是非说长说短只窥探他人行径不顾自己生死各执管见不信棒喝为人或执几句之乎也者讲论为长或执写经持念为长或执礼拜磨筋苦骨为长或执一句死话头将心待悟为长诸如此类自塞悟门流入邪见不是出家了脱生死原为设法讨吃而已岂知信施粒米出自血汗不明心地如何消得一息不来定是酬他去也袈裟下失人身岂不痛哉汝既决意出家吾今不得不与汝道破惟恐走错路途难以相救倘能一念知非但向无佛无众生处努力穷究日久岁深自然田地稳密始不负与尔剃发一番也珍重珍重。

　　复净空上座

　　阳城一别倏忽三载上座想有大进益处参学人必借此世磨励不可因循仿佛趋色力强健讨明落脚处不枉出世阎浮走一遭然此个事非造次颟顸所能为也必要具一片金石心肝棒打不回千磨不退如云门折足夹山落水古人励志苦行载在方策者不胜屈指必如此行履方有少分相应岂似近时人入得门来自高自大不究自己本分只探他人行径不信教外单传只学之乎者也记得两句白话就去诳他聋俗我自破老人处来的我是忞山翁处来的便称知识以图口体悲夫若不明心达本信施粒米难消一息不来定是披毛戴角酬他去岂不痛哉吾不当造此口业但思昔在蓉城曾有针芥机缘岂得不直心相为想上座聪慧明达博古穷今自是发愤超群虽然如是更须拼身舍命向前始得切忌寻章弄句论古论今终是杓卜听虚声耳复示一偈。

　　弃本逐末事可吁只缘病目见差殊豁然除却眼中翳始觉从前是自污。

　　寄林眉上人

　　山僧为汝处是汝不知若是知之不是这个行履畏刀避剑非是汉子若是个汉必要就严师益友互相砥砺譬如美玉无瑕须假良工琢磨方得成器不然终成废物有何用处不见仲尼道仁者先难而后获伯阳曰多易必多难从上圣人无不教人从难处做起果负真诚自然忘其难而致其易若图其易而舍其难未见有生成弥勒自然释迦所以安心断臂踏碓系桩雪峰饭头沩山典座只要了明己事不惮勤劳出来个个为人天师世间那有吃现成饭睡现成床横草不拏竖草不拈而便求得佛法了得生死山僧近日不爱与人打葛藤柰尔随山僧在初不忍负尔举则公案问汝答得许汝在彼把茆盖头答不得急须买草鞋行到水云庵与汝道破剃发修行贵图见性即今性在甚处见得性要了生死生死到来作么生了了得生死要知去处眼光落地向甚么处去速道速道然而到这里道得也出不得这里道不得也出不得这里道得道不得总出不得这里毕竟作么生道。

　　古林智禅师语录卷之四终
嘉兴大藏经　盛京奉天般若古林禅师语录


　　古林智禅师语录卷之五上

　　侍　　者正达记录

　　嗣法门人正如编辑

　　偈

　　挽了宗和尚十首(附临终语)

　　四月十五日了宗和尚到寺见予把手曰汝若请我弃老命还汝故临终有是语曰来时曾说端的应口真狮子儿随处哮吼又见我许下彼时不信今日果然头正尾正。

树头忽尔听鹂鸣日破浮云世界清休向颜渊问颜路从来人子讳爷名

俱胝提刀勘侍者盐官索扇验沙弥师今问汝生前事教我如何说向伊

三度问来三度打一番呼唤一番应如何更问娘生面茶饭阿谁去奉承

离心意识圣凡缘洞达无依触处玄拈起纤毫无不是何分生后与生前

昼夜殷勤却是谁那堪更着痛针锥太平治业元无相雨顺风调物物宜

本色风流是事周何劳特地问生由纵然箭筈锋铓迅也落机关第二筹

人人有个娘生面觌体分明何不荐惹得老翁布葛藤漫劳千古为方便

未生前底事崎岖若个男儿解到之未到拚身宜急到莫贪途乐操虚脾

未生前事有何疑问着人人攒着眉屋远途长天黑了师徒拖了一身泥

问得分明颂得亲而今宜假不宜真等闲抛出砖头去也当黄金谢主人

　　十可行偈

　　晏坐

寻常兀坐不思量铁脊撑撑铸就刚七破蒲团才好矣清风明月话头长

　　入室

威风八面有谁当佛祖闻惊胆丧亡任你铜头铁额汉到来无不尽归降

　　出坡

三阵梆催个个忙搬柴运水好商量草鞋绳断担头脱把住虚空较短长

　　粥饭

粒粒尽从香积来禅流咬着莫疑猜精勤参透庐陵意不二维摩笑眼开

　　洗衣

百衲飘飘如柳絮千针结结似星垂莫嫌破碎难湔浣病骨多年幸得披

　　扫地

扫尽从前旧滓渣笑看帚上放昙花而今和柄俱无用抛出当阳验正斜

　　经行

饭后经行七佛仪金砖布地许阇黎等闲踏遍阎浮界正眼看来脚未移

　　念经

嗟叹此经人不晓多因纸上徒纷纷入息不居出不染宾卢尊者始超群

　　拜佛

金身庄在宝华楼缁素时参便磕头自拜不知还自起看他着甚死来由

　　道话

主宾和合道相同顿脱身心内外空觌面言谈亲会得大千沙界悉圆融

　　示念经僧

五千余轴止儿啼念到驴年枉自疲句外豁然明了去随机到处度群迷

　　示禅人

三十余年忽过了五千里路访吾侪稽首和南相见底问渠端的是谁来

　　　　　　林硕

林若若还参得禅老僧何用竖空拳脚跟下事未相委一座须弥在眼前

　　　　　　林若

遍地黄花满眼秋登高宾主话绸缪林闻若解这些子一喝千江水倒流

　　　　　　林闻

明空底事近如何郁郁黄花三度过生死关头打未破枉闻般若演摩诃

　　　　　　明空

万境万缘都放下单提向上祖师机悬崖峭壁翻身转秀宇何常不佛齐

　　　　　　秀宇

禅堂阒寂甚个事何人窥不识安心旨遍智莫无疑

　　遍智

休将文字当逃禅须识壶中别有天老衲剖心相为汝莫教林体负残年

　　　　　　林体

老僧善恶莫思量冷则围炉热取凉只有这些痛快处行人识得岂寻常

　　　　　　老僧

般若往还七八秋草鞋债要老僧酬而今且应他期去踏破回来好聚头

　　　　　　林粲

勤劳执役过三年脱尽皮肤顶骨穿再向南方游历遍归来要尔继灯传

　　　　　　林璧

　　哭杨公

计得旧年分袂时牵裳问我订归期今来君又归西去教我如何不泪垂

　　题自像

举世难看这老衲胸中佛法没些些自把虚空拶出髓恶名流落遍天衢

　　示徒求戒

众生心佛不别烦恼菩提无差只因迷悟隔天涯凡情圣见堪嗟梦中重重做梦沙里深深算沙争如直下了无遮现成一着何奢

　　示众杂言

空门得入赖前缘志念要坚行力要坚忘餐废寝苦钻研顿断牵缠愤勇当前水穷山尽见根源识得单传拈美三玄随缘触处自方圆住也乐然去也乐然功成坐断圣凡津迥出法身认得本人拈来物物自相亲不分比邻不分主宾逢场作戏任天真宗也敷陈教也敷陈横行沙界不染尘觅个知音了却前因尘亡暂悠游叹浮生似蹴毬劳劳碌碌苦贪求若个肯休那个肯丢蜃楼海市焉能久谩怀忧不明个事来去最堪愁

一派湾澴四面山俄移囊钵挂其间唇嘴都卢绝跻攀孰并肩清风明月伴我闲孤光迥迥照人寒惟有飞云去又还阿谁识得这清安水潺潺树鸟深林把佛参

至理平常离相忘名拚却身心做一场虚空打破透出圆光超脱苦海乐无穷妙难量

万事无常阿谁痛伤知音何不早回光牙关咬定竖起脊梁把住虚空称斤两较短长

个事堂堂莫论短长是与非何必较量一念顿断万虑皆忘身虽处世意清净心清凉

心了无事逍遥城市顺世随缘聊相寄虽处世间行超十地应如是作如是用如是为

这些些子圣凡皆同行人透出妙无穷不拘廛市岂论山中任自逍遥自快乐自圆通

费尽辛艰透脱尘寰佛不为将何去参真空物我无碍清闲有甚宾主甚五位甚三关

道无难易只要愤志庭前柏树用绳锯绳木忽断触翻大地看是何境是何机是何意

　　示众四首

大德胡为到此方毫无佛法可商量再三觅我安心旨好肉何须剜作疮

云水相逢般若堂柰何愚拙绝商量若将伎俩抵生死屈杀老胡远渡江

一灯续焰百灯明岂是之乎者也行利刃吹毛握在手挥时遍界绝埃尘

惭愧虚名处处扬从来不识古文章一条白棒传心印任尔时流道短长

　　示禅人二十七首

廿载相从穷此事一时豁达悟真空顶　触瞎摩醯眼普照乾坤万国中

　　　　　　普照

涉遍江南数十年今来塞外话枯禅言前若解翻身去一切时中恒定然

　　　　　　定然

三番到此已三年放下身心着意研明悟脚跟亲点地始知鼻孔自撩天

　　　　　　明悟

鼻祖阶梯进步行头陀密意不囊藏自家桶底一番脱始信西来道德长

　　　　　　德长

眉毛剔起究真空铁壁银山彻底通不是心兮不是佛更将何物唤徽宗

　　　　　　徽宗

曾向千山把鼻穿重来般若学耕田四蹄头角成轩过更要精勤顾尾颠

　　　　　　成轩

行要实行心要虚经行坐卧处寻渠忽然拨转闲关捩活泼灵通始惠如

　　　　　　惠如

内调海众费殷勤外助山僧又尽心铁石肝肠恁么去到头始不负双林

　　　　　　双林

谢汝远来行苦行乱捶一顿当人情慧明冷处重知痛却骂山僧手太轻

　　　　　　慧明

既来者里要心真心若真时道易亲除却道心能着眼慈光迥出见全身

　　　　　　慈光

百日殷勤般若堂工夫到处始馨香多生道业目前现积劫尘劳当下忘

　　　　　　金道人

百味调和手段强饱他云水满寮房身心为众何相似清雨汪汪洒大荒

　　　　　　清雨

顿除妄念泯真念识得左之与右之贤圣位中留不住世间何处可安伊

　　　　　　左之

彻义还须善自调变生成熟勿辞劳叮咛无甚闲家具剔起眉毛下一刀

　　　　　　彻义

超参志气破重围散乱昏沉净尽挥万里青天无点翳一轮红日自融晖

　　　　　　融晖

枯木龙吟仔细听骷髅眼里有瞳人他时迸出瞳人眼万象森罗一度新

　　　　　　枯木

志念如山屹不摇四威仪处死心调一声　地开双眼生死轮回当下消

　　　　　　不摇

主藏灵文谁个看到来无不为轻安沉沦本体出非易失却袈裟复更难

　　　　　　海藏

刀耕火种为林行暮究朝参扣己躬直下若能领略去纵横处处自融通

　　　　　　林行

万境万机消息尽一知一见杳无存明明此道无人识负了少林格外论

　　　　　　林格

十年服役最方圆鼻孔昂藏贯彻天他日禅林嗣法去始终到处有因缘

　　　　　　林嗣

妙年进步急提撕执侍巾瓶绝见知生死关头研不破灼然辜负古林眉

　　　　　　林眉

攀缘起倒不相离林厚何曾明得伊年老为僧少及第两门俱是操虚脾

　　　　　　林厚

论是论非何日了图闲图静几时休百年瞬息成虚度林目睁睁何处求

　　　　　　林目

过去奚须临后想未来何必预先愁现前些子不能了可惜住山林念头

　　　　　　林念

一入丛林恒用心恒心万境自平沉诸根脱却尘缘尽才识祖师的意深

　　　　　　林恒

闹市山林本现成何须矫强费追寻通身脱落皮肤尽一点圆明曜古今

　　　　　　林本

　　念佛偈五首

弥陀一句最分明日用寻常总现成只要自家看得破红尘堆里任纵横

弥陀一句日新新截断万缘一念真蓦地顿忘斯一念毗卢顶上现全身

一句弥陀密密绵声声字字意昭然等闲荐得声前意笑杀诸方五味禅

一句弥陀在目前祗缘情妄隔三千若能顿断根尘去触处逢渠得自然

念佛应须心念真念真万境自平沉好看念尽真忘处一点圆明照古今

　　示建庵

袈裟之下莫狐行砖镜勤磨日月明照见本来真面目始知不枉费工程

　　即事别众

滇黔聚首至芙蓉平地无端鼓黑风莫谓临岐无一语普贤元不住峨峰

　　送餐霞居士

为官须要行慈忍出处常怀济物心不负当年付嘱事大家出手拯沉沦

　　示僧看经

四十九年无一字分明直截为君宣柰何不觅根头意只去枝边把叶拈

　　示了尘居士

学道先须一念真念真何患道难成万缘泯处常光现历历分明是了尘

　　因僧数数归家示偈

出家未透死生关何得归家便不还倏忽报缘颠倒转那时空悔自痴顽

　　示大方

一法不存犹未妙万机休歇一非真更须拶碎娘生面始识大方独步人

　　示明心

将心除妄妄难遣着意明心心转深这里若能领会去死生凡圣尽平沉

　　示正体

正体堂堂无背向切须坚猛力行持悬崖万仞翻身转始是金毛狮子儿

　　示德林

▆来学道要坚心百炼红罏不变金一念之中轻放逸德林翻作棘荆林

　　示修造僧

剪荆伐木建云堂风送招提满院香直下不能休歇去更于何处费思量

　　示一僧贪睡

久参尚自引针锥初学贪眠非所宜不是吾今妄责汝释迦曾咄蚌螺蛳

　　示本源

舍妄归真扣己参何劳涉水与登山饶君踏遍阎浮境未达本源总是闲

　　与辩才

万事随宜莫强攀休论城市与山间但除自己胸中病勿向他人纸上钻道性醇和余习尽觉心圆净露真颜苟非动转昭然见端的难逃生死关

　　示无生居士

一念无生是事灰不劳穷究自心开脚尖踢出西来意物物头头自偶谐

　　送实常居士

偶来此地遇知音外护山僧意转深试看长松不凋落与君同保岁寒心

　　送常居士

云水形骸万里人萧然瓢衲乍相亲六根可向无生破一笑能谐不染因当世宰官成佛种现前宦海出迷津公家伯仲机缘好共赏寒山雪里春

　　因士举瑞岩主人以偈示之

目前识破本来空岂用频频唤主翁我若念他他念我不如撒手自西东

　　即事答友

道人随处任悠游何必将来系念头纵遇黑风翻鼓浪几曾没却钓鱼舟

　　看血书华严

数年偃息处茅堂一卷华严一炷香纵有嘉宾来见访更无心绪与商量

　　送慈林

一回微处一回新秪要阇黎识本人有日脚跟亲点地始知吾道出常情

　　送别驾季公

学佛为官是事谐休将迷悟挂心怀但能学佛行慈忍处处莲花火里开

选官选佛梦中梦应马应牛迷外迷触碎虚空无向背随缘处处乐便宜

　　示全安

恁么到底恁么去放下从头放下参更问个中端的意圆明觉性始全安

　　示建庵

入此门来扣此禅经行坐卧痛加鞭等闲踏破波心月万仞峰头去建庵

　　送能仁老宿

幻躯已过古稀年自远来参般若禅踏破能仁旧面孔始知生死不相关

　　示无忧

天命之年正好休知非知止自无忧四威仪处恒提起荐取透关第一筹

　　示洪居士

不须断发着袈裟个事从来本不差只要诸根脱落尽一微尘里绽心花

　　示步步

至诚一念莫他驰时刻精专仔细思直到圣凡情尽处始知步步不离伊

　　示正授

自幼多年侍座傍执劳负役把身忘好看低首和南句是处无非正授方

　　示正融

奔南逐北走西东踏破铁鞋始正融到此宜须高着眼莫教错认主人翁

　　示正让

斯门既入莫张乖拨火添香善自裁撞着曩时正让面不虚弃道就僧来

　　示正立

参禅一着最捷径脚跟须当正立定踏破娘生鼻孔时头头物物总相应

　　示正续

侍师心念莫支离出入分明绝是非等闲荐得西来意正续绵绵度苦迷

　　示正巡

娘生面目甚分明何用区区觅正巡秋至梧桐应见落春来杜宇遍闻声

　　示正随

起在人前睡在迟正随函丈勿相违蓦然踏着关捩子揭地掀天播有违

　　示正守

粒米施来重若山未明道食怎生安不能当下了生死正守心城也是闲

　　示正节

为僧须把尘缘绝暮请朝参叩正节他日脚跟亲点地始知吾道非常测

　　示正传

半路抽身不着便到头一着费钻研若能这里全知晓更让阿谁续正传

　　寄圆融

别来已三载底事竟若何几番寒与暖花开见也么

　　参禅偈

参禅参直指始得明自己瞥尔缘虑生纷然是非起密护在真诚精操惟至理拨转上头关孤高谁匹尔参禅宜直截拟议成途辙提起没底篮盛却南山鳖一法印万象三藏绝言说汝若不相应我屈向谁雪参禅这一着非是寻常作拾起龟毛绳紧把虚空缚踢开雪峰毬拈过普化铎这回才分明两眼见寥廓参禅事非常切勿乱思量求佛被佛瞒求法被法障过去不可追未来休指望现前一着子拟议不了当参禅休争胜只要明自性真机元平等至理无欠剩目下不承当转身何处证一踏连底空尘尘总相应参禅宜急速切记勿轻忽休将圣量心沉埋尘劳窟北秀勤拂拭南能无一物这里如未晓屈杀天真佛参禅要铁汉不受尘物绊截断圣凡情超过彼此岸纵横任自由屺与佛祖伴随处利群生出语如闪电参禅勿乱猜必要心死灰但教忘能所自然绝张乖脚跟稳立定只待顶　开得翻真受用方显俊良才参禅要英杰不被境缘摄昼夜勤精进动静加猛烈铲去有无念扫除是非穴蓦然得迸破始是大休歇参禅要老辣切忌弄狡猾必要拼身命如登阵撕杀妖魔并狐兔一时尽剿拔大地狼烟绝无处不通达参禅休绻恋光阴急如电趋此色力强真实下履践拈却秘魔叉夺取石巩箭任他佛祖来都卢做一串参禅须实参不是图偷安我山连根倒欲海尽底干须臾勿放纵动静着眼看必要亲见地莫教受他谩参禅要绝嚣切忌被尘挠尘境才萌动识情炽然烧贪痴暂时长道念顷刻消可怜此等辈袈裟换羽毛参禅勿匆匆工夫要得中紧则成执着缓便转疏慵紧缓两相称犹未尽圆融一齐都放下出门路路通参禅须绝爱精勤莫懈怠耕破八识田漏干七情海千魔与万难金石心无改只待骷髅穿风光何时买参禅不下工正眼作么通堪怜学步者踹他旧脚踪守株那得兔张网岂兜风弄到头颅白依然睡梦中参禅莫打诳必要大志量休说人是非但除自业障战退魔军阵扫尽烟尘瘴纵横当宇宙佛祖难近傍参禅要孤硬孤硬识邪正千百亿法门一时都除竟单提向上宗忘却己身命蓦地通消息极目真如性参禅莫乱解先要绝情爱一念不干怀万境自空坏竖起铁脊梁休惜臭皮袋迸破面门时始得大自在参禅要志节始得发愤切举足碎魔宫赤身游虎穴缚住走盘珠截断虚空舌直下悟无生超出尘沙劫参禅要自勉切忌随他转莫论有与无管甚深与浅一点灵虚现万事任舒卷功夫到此时宜当高着眼参禅休卜度理事要尽却铲去圣凡心顿除名相缚寸怀虚豁豁一念空索索少存分别心依然成大错参禅休弄假正念宜紧把内外尽除扫身心全放下勿认奴作郎休指鹿为马定要见分明莫畏棒头打参禅莫莽卤何必论今古打破赵州关摇动岩头橹一直透长安那怕境内阻果能恁么去超佛并越祖参禅最简直惟贵信得及一道无向背千门绝阶级满眼菩萨光通身如来力好个解脱门深嗟无人入参禅要自责日用发愤▆三毒尽蠲除六尘岂能惑揣模穷至理必以悟为则顶　具只眼认出真弥勒参禅宜愤志超越真俗谛放下众缘心挽回第一义烁开波旬胆洞见能仁智如此了了知利他还自利参禅不坚固未免走错步撞入荆棘林便曰菩提路可怜恁么人全不知恐怖奔波度一生到头无所措参禅没巧拙只贵心无惑曾不问闲忙岂暇论语默当下绝狐疑始识真奇特拈起一茎草现万亿佛国参禅无言说渠宜自愤策亦非毒攻毒不是楔出楔吸尽沧溟水踏碎澄潭月一喝分宾主可称英灵杰参禅无言说只要工夫切顿断无绳索掀翻系驴橛纵横任自由妙用非他决狮子吼一声野狐头脑裂参禅不下力学道有何益饶汝说千般争如行一尺胸中闹攘攘脚底黑膝膝老病蓦临头可怜谁痛惜参禅真妙诀能断生死业指石石点头棒空空流血沧溟口吸干大地毛吞摄火焰转法轮圣贤俱听说参禅非等闲一念固如山拟向遭他惑将离成自瞒葛藤千七百彻底尽掀翻桶箍脱落了三界没关栏参禅勿浪走牢把意城守来去本无尘何劳强抖擞但能知邪正不复分妍丑若是金毛儿自然解哮吼参禅绝伎艺勿被文字蔽万论共千经了然无一字休将口头语当做真实义必要见得亲堪能成法器参禅无剩语切忌莫错举饶尔说多般怎如悟少许当真悟道人直截相为汝蓦地自肯时堪为般若侣参禅不增进空与般若近嘴上甜似蜜胸中利如刃贡高我慢心肯听谁教训任你到驴年也无般若分参禅偈已竟说破参禅病要识般若心尽除骄矜性诚重劳便轻师友时亲敬只待自点头方续佛慧命参禅偈四十珍重同门客文字尚无有何须论平亥祖师道不会诸佛言无得你若不相信我拳劈面掴

　　古林智禅师语录卷之五终
嘉兴大藏经　盛京奉天般若古林禅师语录


　　古林智禅师语录卷之六下

　　侍　　者正永记录

　　嗣法门人正巡编辑

　　偈

　　除夕

残年节令兹宵尽新岁春光向晓来灯火通明瑶殿起旃檀满爇瑞烟开乍闻火炮驱魔疫又听更筹起禁台大地胜观惟普济众僧和合共舒怀

　　雪中示众

纷纷雨雪没生涯跛鳖无端美海沙未举毫前先会得一微尘里绽心花

萌芽枯木喷琼花还借东风力一些天地乾坤新万象天成景致最堪夸

半日淋漓半日晴世情变态岂能评己躬下事未相委一吸不来那里生

呼吸死生谁不知如何开眼恣愚痴话头一句未分晓要出轮回待几时

动念那知生死胎得开怀处且开怀灵台幸是无遮盖何事行人返自埋

出家须要志冲天心念如同铁石坚拨转上头关捩子大千沙界一毫端

浮生倏忽六旬多一事无成柰若何衣钵堪怜将坠地曹溪正脉孰担荷

爱憎交缠何日了死生相续几时休古今多少英灵客尽作阎浮一土丘

为僧切忌莫偷闲拚却身心透祖关　地一声空粉碎森罗万象露容颜

主宾无事坐团圞抖搜枯肠拾旧篇笑杀满堂云水客鼻头输与冻侬穿

　　吊越公宿影堂

塞外探玄者轮君第一人身归越宝所眼出透金尘遇剩传心印逢岩转法轮真同松柏操雪后自青青

　　因僧疑十念口占示之

世人念佛莫迟疑金臂遥伸时接伊千百十声招引去柰何错把自心欺

　　偶感示众

嗟叹韶光劈箭急到来忽过冬初一己躬下事贵融通千圣顶　宜委悉撇却万缘冷似冰单提一念明如日系桩踏碓为何事立雪齐腰因甚底拶到心空及第时西江一口不留滴分身遍惜苦娑婆五浊波中把钓掷闲向毗卢顶上行闷登弥勒楼中戏参禅未得到如斯负了当初投佛地三十夜来始觉忙精神恍惚无巴鼻阎罗老子没慈颜换面改头谁痛惜泣泪坡前当等闲托生园内岂儿视诸公努力愤精勤莫把光阴来虚弃

　　示徒

为僧莫爱闲精进休纵顽晨钟暮鼓念随班热莫辞难寒莫辞艰见闻知觉尽除删祖师开尽情扣彻始不愧人间

　　示云台上人

云台争似钓台高钓台未及法台腰三台掀却无踪迹才能平步去通霄

　　同宁一心印二大士除夕偶作

乌兔循环晓夜催时人犹自笑妆呆都云今岁今宵尽更喜明年明日来

他事多端争理论己躬一点不思裁知音相聚诚难得千古奇逢真快哉

　　前山台大悲寺回禄廿年弟子辈欲恢复而力不及后有章京王公请山僧重新赋以纪胜

此地荒残已有年而今幸得继前贤拨开尘雾神驹起扫尽烟氛师子旋花雨纷纷笼翠柏景云片片结青莲王公建此非无意曾受灵山嘱在先

前山突兀绕高冈先哲从斯建法幢一道清泉疑锡卓四围古树觉神将尽从慈化龙头座若慕真风虎侍傍愧我生平无所事何缘也到此行藏

　　示众十首

逐色随声昼夜忙几曾回首暂思量可怜多少英雄汉睁眼明明跳沸汤

百岁光阴一刹那修行趁早莫蹉跎今生若不明斯道换却皮毛又若何

人生尘世事千般扰得身心颠倒颠不做一回亲斩断翻来覆去受他牵

善念衰微恶念多眼光落地苦如何入汤鳞甲凭谁做负重泥牛带泪拖

谈玄特地有来由问着依然没话酬心口相违瞒自己业河漂荡几时休

深嗟世务冗如麻般若门头路转赊多少水边林下客不知几个得归家

明知是幻复他求劝尔从今放下休识得其中消息子生来死去有何忧

一句弥陀做话头单提不用别参求工夫彻透疑团破铁佛通身也汗流

二六时中紧用工或行或坐莫教松忽然踏碎毗卢顶格外全提掌握中

咬定牙关勿放松路头穷处更加工蓦然识得娘生面全体悠游处处通

　　双峰杂咏四首

随处结庵养病身别无一物待嘉宾地炉榾柮高烧起瓦罐烹茶三两巡

自笑山僧野兴多倦时打睡醒时歌茫茫三万六千日争似云房一刹那

云自高飞水自涟梅花雪月任争妍分明父母生前事乌用渠侬复更宣

一钵一囊一榻眠一池荷叶补衣穿自惭福德从来薄懒向人前竖指拳

　　遇变途中寄徒

泡幻俄惊半百秋飘然浑似岭云游昨离承德杨家寺今寓囊平吊水楼世道易迁谁觉了真空难透自知休来朝又向他山去何日师徒再聚头

　　二郎洞

孤峰顶上石玲珑避暑时来到此中人说分明同世界我言别是一家风

　　统山独居

耻将踪迹落人间梦幻形骸寄此山兀坐何须天送供图闲懒为客高攀自惭无德将谁傲亦任时人骂我顽惟有白云知此意山前飞去又飞还

　　思乡

秋风秋雨洒南窗天外离人思故乡怕听寒蛩深夜语看看两鬓白如霜

　　九日

万里孤身寄草堂疏篱种菊晚来香忘情懒作登高例茗瀹茱萸兴转长

　　塞外送杨公归奉天

法门凋落古风微似我杨公近代稀一片身心同铁石仔肩般若复光辉却非愚拙心无住自是金汤福有归转盻十年同一日芒鞋又别思依依

　　送伏庵昆仲

一夏相从瞬息过己躬下事细研磨灰心直截穷生死立志真参忘佛魔拈却须弥岂有碍踏翻沧海了无波弟兄未到如斯地切忌如何又若何

　　九月早雪

山愁秋老头先白水畏冬寒面结冰独我也无愁与畏地炉深凿暖闲僧

　　送陈明英居士

一榻同眠三二秋临行无物可相酬聊将两句无文偈送与知音作话头

　　山贼侵扰僧无住处

寥落宗风值此时此身何处可安之云山有警难容住城市无名不教栖

　　送人坐汤

心本无尘焉用洗躯因有患始求汤一阵昏迷苏转后通身汗透便清凉

　　坐雪

阳和未透春消息满眼颠狂雪乱飞捉影痴猿踪易觅寻羯饿蚁穴难归山家富贵琼花树渔父风流鹤氅衣独赏安禅孤寂处恍同趺坐水云矶

　　初至沈阳寄住徽宗寺

水边林下已多年一旦移居到市廛夜半蒲团人静后依然明月满霜天

身披破衲一孤僧历尽崎岖万里程举目遍观无蜀客可怜肝胆向谁倾

　　除夕

此夕应知留不住明朝春色为谁来遥闻爆竹临风响不见梅花对雪开

　　寓沈阳水云庵与雪槎陈公同居

乘秋散步白云堂直截提持不覆藏半偈便堪空万法一瓢直欲压诸方朝朝茗灶云生栋夜夜疏棂月满床觌露本来真面目有谁这里敢承当

　　劝雪槎陈公出世

瞬息韶光度七旬满头白发暗惊春虽拈诗句堪怡性争悟禅机更适神涤净万缘真洒落纵酣五欲苦沉沦劝君早入莲华社同作逍遥自在人

　　至关东廿载忽梦澹竹丈雪二老人

几欲归乡归未得长思师友隐深忧路因遥远音书绝人到年高心志休山畔懒行方禁足林中暂息又惊秋自来多少怀人梦半在湖南半益州

　　七旬老僧要游五台一偈诘之

当初常爱历山川鸡足峨嵋几到巅屈指百年才过半欲游两脚不如前千山咫尺难登陟一榻横斜易坐眠老大未能明此理长途枉费铁鞋穿

　　适意歌

此事明了无所累三韩地面聊相寄随缘到处便为家不避讥嫌唯适意秫饭半瓢克我肠于诸苦乐何求忮全无佛法可参论永昼和衣惟打睡饶你旃檀讲席尊争如野老闲嬉戏追风良驷不同群灵翮仙禽讵受系动止安详时悠悠蹁跹缓步入城市花街柳巷恣吾情大笑狂歌没拘忌哩哩啰啰如痴憨这里本没西来意

　　是非歌

是非汉是非汉因甚被他苦相赚只顾嘴头圆不顾舌头烂世间一语造非言铁围万劫受羁绊这三寸休易看轻轻触动将人难庸愚怎免不生沉贤哲犹然遭活陷同室操戈同袍叛清门净户生魔乱正信皈依佛子们与他不必诤相判要休歇各自观须知万法皆如幻但自八风不动摇任他四大分离散阐提种忤逆惯瞒心昧己逞能干迷所以迷业似海堕之又堕罪如山譬多狠喻转顽当时佛记下无间非是天人师不救皆因无法可捞摸要知非即改过痛追奸巧用如何我若弄他他弄我翻来复去业笼罗从今后绝差讹灵台不昧体安和长将善念如流水浸润良田利益多动静处勿蹉跎精勤细把善心磨拨转上头关捩子踏翻脚下葛藤窝方知善逝元非佛始识波旬不是魔者回拍掌呵呵笑地狱天堂安乐窝

　　石城

太子河连城半边童谣雀破自唐传水包山去山包水船送人来人送船潭底有天行日月林间无地着尘烟灼然此处堪容懒且伴云松老岁年

　　梨皮隅西来庵偶成

村落平平山作城西来兰若结中心左边一派汪洋水石畔千株松柏林茶熟偶逢佳客至饭余独许老僧吟而今道法成何用不若清闲卧翠岑

　　山居偈

峰顶结庵乐事多晨钟空寂鸟[賡-(雪-雨)+臼]歌园头供众时新果庄主开田香稻禾老衲激扬传直指禅那梵呗演摩诃闹篮志士如闻得斩断红尘出网罗

斩断红尘出网罗披云啸月免讥诃石牛产犊人谁信砖镜重明我自磨无事懒游新世界虚名难换拙头陀闲将法界图开玩一轴丹青值几何

一轴丹青值几何倦时打睡醒时歌随情玩月过西涧取性观山上北坡贵客豪门耻寂寞野夫岩穴笑奔波谩言一日三秋胜万载宁如一刹那

万载宁如一刹那刹那证得六波罗但听月色临帘幕那许风尘到薜萝扰扰名场成队入寥寥松舍少人过山翁自得山居趣一任桑田转绿波

一任桑田转绿波诸根痛策莫随他明心物物无非道昧性头头尽是魔利己缁流真可愍损人德士更堪呵云间静者何饶舌为要人离憎爱窝

为要人离憎爱窝高明莫笑语言无原非文字穷生死那得工夫辩理魔本有额珠焉用觅现成心镜不须磨高山流水如神会觌体分明说向他

觌体分明说向他知音自是不差讹一堆热火是非厂三尺寒冰阒静窝蓦地打开关捩子翻身跳过死生河法轮常转原无间逼塞虚空利益多

逼塞虚空利益多须臾寄迹勿蹉跎幻身渐灭如残烛劫运长流似逝波一点圆明容易昧百年皮袋恐难磨若能直下通霄去拍手高歌唱哩啰

拍手高歌唱哩啰不须持钵觅檀那半池荷叶衣无尽数树松花食尽多诸境空闲几道者群峰围绕一岩阿希逢世寿满千百何苦攀缘身类梭

何苦攀缘身类梭皆因识不破婆娑荣枯但看花开谢聚散犹如水结波捉影痴猿喻岂谬见鞭良马譬宁讹所言个个都知道静夜思量细切磨

静夜思量细切磨灵台黑白事如何功名富贵暂时乐老病死生永远魔只为当人不了绝致令积劫转娑婆苟能一念忘情谓越过无涯业海波

越过无涯业海波逍遥物外最安和困眠峰顶难磨石渴饮山根不断河飒飒风吟鹫岭调潺潺水韵少林歌此中尽足供娱乐说甚莲邦古佛陀

说甚莲邦古佛陀这些快乐岂容他黄精拾去重重炙蕨粉收来细细磨怪石玲珑如虎踞古藤盘绕似龙窝若非独步大方者争敢来斯伴绿萝

争敢来斯伴绿萝赤条条底圆陀陀即心即佛承当错非佛非心旨不讹有念难通西祖意无心易堕落空魔若能打破有无句好读山人颠倒歌

好读山人颠倒歌上中笑览下痴诃只因方寸昏迷重所以胸怀嫉妒多谄媚野狐当道路知宜玄豹隐山窝末流五浊真堪痛无法激扬挽汝何

无法激扬挽汝何时殊事异更淆讹慈云悲雨人稀少虿尾狼心世尽多身事无非击石火舌尖奚必美干戈目前不了心头事他后如何越柰何

他后如何越柰何今生切勿复蹉跎心田铲尽顽根蒂性海安然没浪波万里慈云弥宇宙一轮皓月照山河客来有问真消息不似寒山隐石阿

不似寒山隐石阿相逢把手笑青莎团圞芋熟地炉内璎珞粥香沙托锅食着便能思懒瓒知因始解罚维那这些些子难相为必要檀那亲自和

必要檀那亲自和阳春白雪咏无多修逢幼妇便知妙牙遇子期始解歌碓嘴开花红朵朵磨盘结果绿陀陀时人若得尝其味不厌千岩万丈坡

不厌千岩万丈坡朝参暮究力勤磨引针刺体却疲倦圆木枕头遣睡魔顽石知音尚点首为人学道怎空过恁么勤勇行将去免逐尘情汩世波

免逐尘情汩世波披襟散步自吟哦沉沉碧嶂翠烟里曳曳云霞带练拖峰顶猿啼月到牖树稍雀噪日来坡阐扬法化诸方在容我相期石畔过

容我相期石畔过飞禽走兽一团和悬岩峭壁人踪少曲水环山幽趣多不假龟毛拴醉象何须兔角出瓶鹅更来问我庵中事笑指江边月在波

笑指江边月在波缘何到此总懡　孤峰顶上行踪杳枯木岩前叉路多影响宁通真实义虚头争辨异端魔谁知的的休心处直在行人不与么

直在行人不与么浑然透出葛藤窝杖头拨转三千界拂子挥干四海波没底蓝藏过去佛无须锁闭未来魔驱耕夺食谁堪任潦倒而今许自歌

潦倒而今许自歌祖风零落孰担荷曹溪路上前进少熊耳山头退后多不念系桩舂米碓堪怜带雨种松坡假衣觅食偷闲者可惜空将岁月磨

可惜空将岁月磨无端犹自结冤魔含沙射影图阴害恶贯盈时受折磋大好回心监错盎莫教累识罹森罗突然打破孽城寨山外横眠自在多

山外横眠自在多从今更莫梦南柯蒲团坐破重编草云衲飘零复剪荷有路青山来却少无门地狱去偏多最怜此等无明辈何法才能觉照他

何法才能觉照他叮咛着眼视灯蛾吐丝蚕冗投汤镬贪饵金鳞近炙锅富贵虽然藏宝玉到头未免赴阎罗看他洗耳钓台客青史遗名不较多

青史遗名不较多纷纷趋境苦张罗才观果熟猿抛子又见枝枯鸟别窠谁肯休心穷至奥孰能垂手起沉痾面墙道者非无意为愿人人醒困魔

为愿人人醒困魔无穷妙义总包罗枕头跳跃僧通碍锡杖飞腾军撒戈露柱闻知笑破口灯笼亦去问弥陀弥陀此景也难对水鸟山花漏泄多

水鸟山花漏泄多含灵不省陟嵬峨宗师的训实难泯佛祖真慈岂易磨粉骨碎身还未报明心见性始酬他柰何寄在空门下闇射金毛当甚么

闇射金毛当甚么无如效巩释愆多全身不顾投深涧半个何须接续他莫怪山僧谈往事端教平地息风波人间尽得离残害出处悠然有甚魔

出处悠然有甚魔半间茅屋乱云阿荷锄种树雪消涧倚杖看松春满坡缥缈烟霞笼万壑徘徊月影映千波夜深兀坐息群动一盏孤灯对碧萝

一盏孤灯对碧萝如斯境界会无多饮光微笑皆闲事善现悲啼当什么七破蒲团徒吃苦三登投子枉逶迤除非到此方才信不是其人怎柰何

不是其人怎柰何利名捷径隐松萝山头琴韵希逢扣市井巴歌众聚和微涉凡情犹刻粪但存圣解类同魔见闻觉知忽翻转凡圣由来共一窝

凡圣由来共一窝才分彼此隔天河石头认虎轻投箭弓影疑蛇妄受痾昧己西天成东土开怀震旦转毗那花丛竹径谁堪适饭后鞋穿喜更拖

饭后鞋穿喜更拖苍苔厚处坐柔和水潺石上声前咏风动枝头劫外歌谷口樵吟声远远浦中渔乐笑呵呵贪观不觉晴空晚花雨时来安乐窝

花雨时来安乐窝齁鼾一觉道情多风摇柳尾如挥拂水滴檐头似羯磨前后葡萄结满架周围笋蕨长盈坡山家受用人间少更愿天宫作什么

更愿天宫作什么不如本分自调和禁猿勿使攀伤树驭马休教践踏禾一性圆明超佛祖万缘歇尽远天魔无心野老犹多事出入常将拄杖拖

出入常将拄杖拖拨云散雾搅黄河大禅四下真宗显临济三遭正法荷伏虎岩前登绝岭降龙海底渡沧波非惟打杀紫胡狗能使群生出苦窝

能使群生出苦窝侬家敢避水泥拖卢陵米粥陪齑菜赵老布衫套草蓑日把云锄躬策众夜将禅板自巡魔惭惶于此年年去大法难兴鬓已皤

大法难兴鬓已皤皮囊自笑变常多寒来暑往如飞矢暗去明还似运梭坐卧经行偏觉重火风地水不均和幸而独有粗拳辣问着连腮立辨讹

问着连腮立辨讹须弥倒卓藕丝窝轰轰烈势如涂毒凛凛威雄似太阿木马嘶风升忉利泥牛吼月出烟波禅流为甚不能领看我眉毛在也么

看我眉毛在也么言言语语勉禅和剜心剖腹痛谁晓按剑投戈讪我讹大象焉能游免径金毛岂肯踞狐窝横身百草巅头过才识吾门妙用多

才识吾门妙用多也能吸海竭长河魔宫虎穴赤身入蝎尾蛇头垂手摩捏聚放开端在我逆行顺走不繇他世人若作歌词会笑倒前山柰若何

笑倒前山柰若何宗风到此渐消磨才闻剩济亡嗣续复见岩乘断接荷为甚能仁苗裔少只因调达子孙多渠侬不是闲陶论难忍袈裟就地拖

难忍袈裟就地拖强将折筋搅深波偷心学道鼠搬库执法修行蚁拽磨可惜韶华虚度了现成衣食争消他叮咛报与劳劳者眨眼轮回劫似梭

眨眼轮回劫似梭浮生何苦自羁罗忙忙业识贪无尽扰扰尘缘事转多难把黄金填逝海易将白骨委荒坡除非得达本源水洗净乾坤秽浊波

洗净乾坤秽浊波幽深之处落闲多松寮菊径超同业石壁藤床绝比阿行看众花开烂熳坐听群鸟语音和个中谩道要成佛动动念头已是魔

动动念头已是魔那堪如此嘴波波莫疑火佛无因果可省阿僧有罪过人说愚蒙多不信我言伶俐费搓摩老僧舌短婆心切一任诸贤笑与诃

一任诸贤笑与诃果然不出世笼罗本来面目光虚掩火宅尘劳垢转多四面焚烧谁肯替千般债累自家驮苟能露地跨牛背踏破生生业障窝

踏破生生业障窝脱然潇洒证无多这边转盻能移改那畔凝然永不磨一个团房一个衲半边鸟道半边河问侬住此谁为侣前后三三共一荷

前后三三共一荷同餐同饮复同屙松间打坐松间卧石上徘徊石上歌瓮里虽然粮食少园中幸结蓏茄多菜根足把饥仓补何用持盂去觅他

何用持盂去觅他自家已刈早田禾破沙盆内盛明月折脚铛中煮碧波新有山畦共四亩幸无杂役及差科衲僧虽少牙爪具不用如之与若何

不用如之与若何长年相伴壁嵯峨惭惶室内传衣少愧杀山头挂钵多百万愁中生乐想纤毫喜处动弦和因斯日日堆堆坐懒向人前鼓棹歌

懒向人前鼓棹歌都卢唇嘴破茅窝任他木叶纷纷落尽尔江心叠叠波劫火焚空终不变毗岚偃狱岂能讹谁曰我独证如是此事人人总不和

此事人人总不和微存知见隔千波宁教解与行相应勿使形同心复讹可叹明因成果少深嗟岐路错行多都从声色中求佛不识稍头尽属魔

不识稍头尽属魔寻常犹自逞喽啰浅言浮理何难炫重载深泥弗易拖讲主归山非别意隐僧火屋只因他劝君勿执化城坐更向前途有宝窝

更向前途有宝窝万般遮障万般魔泯心衲子须臾到执念禅和百岁蹉滞尾牛曾越户牖无毛鹞已过新罗倘然再问寻常事年老形衰懒出坡

年老形衰懒出坡偏能信口演伽陀根尘迥脱孰非我寂照虚融谁是他识得毛端现法界方知芥孔纳山河嚣尘难信真三昧却道禅人说话讹

却道禅人说话讹宁知心镜未揩磨家家地里乘时种户户机中不住梭刚见路傍芳草合又看水面落花多眼前境物如斯变谁肯回头觅旧窝

谁肯回头觅旧窝有来动步路先讹观空禅客尚难到著有劳生岂易过叠障崔巍霜气重连溪匼匝月光多此中消息谁相委惟许风鸣万籁歌

惟许风鸣万籁歌无情说法孰能和灵云曾见桃花笑玄老亲闻[泳-永+偃]水过击竹香严贫彻骨望竿禅衲耻临河初时唤作玄中妙今日思量已可呵

今日思量已可呵眼中金屑怎存他相知惟有明窗月道契还推觌面峨山不嫌人常作伴月偏爱我往来过为人若肯效山月何必蒲团观息波

何必蒲团观息波倚栏且听唱樵歌牧童美笛横牛背麋鹿衔花过碧坡雨霁云开天界静空明海湛日融和客来强伴松堂坐脱粟藜羹滋味多

脱粟藜羹滋味多尘寰林下两相讹人情可比干城出佛法还同海市过竹影洗溪仍有浪谷风吹叶尚余柯纷纷境趣鲜能会惜把金貂换绿蓑

惜把金貂换绿蓑子规啼血孰闻他因心起妄妄遭苦由爱生身身受磨转报三途无住脚循环六道不停梭声前未得亲看破永落煎熬烦恼魔

永落煎熬烦恼魔除非解把己躬摩通条直路超三界顿断情缘越四河刹刹全彰本地印尘尘显示无生歌这回认得从前面活佛来时打杀他

活佛来时打杀他榻边肯放别鼾呵桃生后苑花开嘴冰泮前溪雪转波岭畔苍松鸣夜月檐前翠竹奏天歌寥寥世道非同昔且落茅庵受用多

且落茅庵受用多现成家业好山河采将黄土湾边竹笕取清泉直到锅午夜狂岚摧倒树黎明满院拾残柯安闲虽是人人爱不会消闲屈了他

不会消闲屈了他报生园菌体空么或施或受留心判参话参禅着意摩吹去毫端明的旨驮来万斛岂为多就中理趣未融彻漫掷丝纶钓月波

漫掷丝纶钓月波华亭点首意如何吾侪老矣难兴复诸子年青易琢磨肥马轻裘非本色麻鞋竹杖得安和祖庭秋晚那堪论梦里惊闻杜宇歌

梦里惊闻杜宇歌觉来搜肚欲如何客情已到云中少道趣幽然静里多土面灰头僧一个地炉瓦罐菜三窠陈年尽日无人事犹厌孤猿月下呵

犹厌孤猿月下呵夜长无柰忆乡何眼前风雨留沙漠梦里云山当少峨受法恩师游甚处同心益友阻干戈故园七载乱离动定是僧稀空刹多

定是僧稀空刹多何时复睹旧关河户门不扃禹烟静路物无遗舜日和山野浑忘插锹计云游遍得扣长歌翻思幼礼普贤去登了大峨登四峨

登了大峨登四峨脚头踏破万重波才赢宗祖桑田返又作儿孙牛马磨瓦砾成堆乱卞壁玄珠愧杀溺浑河我侬非是无慈济要待英灵自恁么

要待英灵自恁么锋铓不犯越仙陀忘机制马星辉座定力收猿水洗阿叶落钟声催露骨风平磬响转金波分明底事拟相问老拙懒将粗掌磨

老拙懒将粗掌磨且拈锄去斫荒坡空中鸟迹诚难觅水底鱼踪非易摩花在不萌枝上放凤停无影树头歌后生休把己灵昧漫道宗门深奥多

漫道宗门深奥多宁知眼在面堂窝日时都向忙中度躯壳尽从闹处磨吃饭穿衣无把着生来死去有劳他此身若不今生悟血泪泥途倩孰拖

血泪泥途倩孰拖回头进步释前讹打开宝藏济人物运出家珍利己他石女调琴声细细木童拍板笑呵呵此时此境谁能会一段晴光迥大罗

一段晴光迥大罗无边沙界悉通和梅花雪里馨香远柏子庭中茂盛多山北山南无犬吠寺前寺后有莺歌打开户牖当轩坐叠叠青山拥太河

叠叠青山拥太河飘飘黄叶乱离柯水流溪口鱼游戏云压枝头鹤觅窝野径藤封樵客退澄潭瀑响卧龙过登门莫问祖师意庵主从来不会他

庵主从来不会他官家岂去刈茅驮尽他黄面指天地那管白头度渭河拾菌晒干留供客采薇挑嫩现炊锅大悲踪迹许谁领梅老犹然得一摩

梅老犹然得一摩庸流且谩理机梭禅宗尚恐污心地世事焉能落眼窝风色满天添野兴云光半榻助成歌等闲刮入骚人耳笑倒西来古达磨

笑倒西来古达磨乾坤大地尽翻过圣凡藏入蟭螟眼物我咸归纤芥窝德老忙乘木上座瑞岩急把主人诃翻怜此意对谁道痛把胸头只自摩

痛把胸头只自摩平生心事付流波空中每见花盈目镜里时观发渐皤二鼠侵藤消几几六蛇攻箧没多多鼓声歇处戏场散好唱莲池扯淡歌

好唱莲池扯淡歌名山胜水费鞋多存心断妄妄犹甚执念寻真真转讹鸡足峨嵋身已到普贤迦叶意云何即今再问诸兄弟倒却门前刹竿么

倒却门前刹竿么住山谩道事无多栽蔬冒雨登南圃移柳披蓑过北阿香积尘生归化主华鲸声吼运长坡担头脱落生缘露始信前人悟不讹

始信前人悟不讹足盐足酱味调和惭无实德匡徒众愧把虚名辱翠峨藿食卉衣平昔愿吹金馔玉古今诃从他嗤我特迂阔蔚蔚新枝双桂多

蔚蔚新枝双桂多填沟塞壑满峰罗不须石下从空洒何必坛前涌地河这里难容佛祖住等闲却放水云过阿谁携手堪同调独自跏趺乱草窝

独自跏趺乱草窝榔梅果熟愈群痾满林乔木满林竹一片烟霞一片坡弥勒楼中间放步毗卢顶上任狂歌下方三万六千日不当云房半日过

不当云房半日过非同残局烂樵柯万机万境俱消息一解一知尽洗磨虚却片心无挂碍空闲两耳没非诃人人说道西方好谁识西方元是他

谁识西方元是他贪途苦把铁鞋磨弃波觅水愚迷甚怖镜寻头狂妄多直下了明真极乐脚尖踢出萨婆诃头头弥布金栏楯处处全彰宝网罗

处处全彰宝网罗难容不信展秋波身心寂灭圆通少逆顺是非利害多淡饭粗茶同美膳竹椽茅屋类仙阿世间金玉何为贵安乐一生胜过他

安乐一生胜过他乐中之乐会无多绝粮喜供山中客有舌聊吟惺世歌秋至栽培陶令菊夏来续植远公荷睡余饭后无些事门立遥观鸟絮窠

门立遥观鸟絮窠夕旸不觉落前坡微开双眼昏沉少竖起脊梁定力多土块击开事理透明星现出色空和行人倘辨如斯意倒靸芒鞋登上坡

倒靸芒鞋登上坡柰何知己惜无多幽泉石涧闲游步巨壑深林且放歌水月山花自合已眼声耳色孰嫌他掀帘俄尔忆长庆忽睹飞鸦过曲阿

忽睹飞鸦过曲阿翻思扭鼻泪成波自从昔日祖风振直至今朝趣味多寓目近看庭柏吼娱怀远听紫芝歌恁么试问参玄辈五叶花开见眼么

五叶花开见眼么撑天拄地大根柯芳菲虽共炎凉转果实宁随造化那祖道一肩任重远济宗万古振巍峨这场漏逗难遮掩付与同人信笔和

付与同人信笔和莫教落在识情窝莲花迥出淤泥净古木生从幽谷多有句朗吟同慧远无文默会是维摩老僧非是自矜语不下工夫柰若何

　　古林智禅师语录卷之六终

　　行状

　　奉天般若古林智禅师湖广长沙朱氏子幼失怙恃颠沛万状六岁至峨嵋脱白侍双桂十数年屡遭毒打后因木墩打中腿肚遂有省焉二十受具历参诸方末与德山语嵩裔机契而受记莂出住奉天般若辽阳建宁如来诸刹师于康熙乙亥十一月十六日夜间坐逝迨天晓自思来去不明恐人捡点复苏至本月三十日辰刻手书邀穆魁吾居士飞奔方丈师下床接曰受你数十年供养无可酬答谢汝两掌遂于士面上左右各打一掌大笑而坐士曰和尚举动十分精爽何故出此诳言师曰汝不识老僧士求和尚手脉评之曰脉上并无一些病何出此言师曰汝不识老僧我明日定去僧俗见师诀绝难留悲泣请师垂示师曰汝等好俗气我岂真死耶我时时在汝等面门出入汝等不识汝等存善心作善事定生西方存歹心作歹事定堕三涂明明放着何用我说谈笑过午饮食倍常凡殡殓等事茶毗日期立塔地方分付妥当推逼相别众不忍散师携手送出山门一士拉住不放师回凡过往人围绕数层说的说哭的哭有不信者说是明日即辨真假约有起更时候方散脱身师回院内经行夜半方归方丈静坐约至寅时呼侍者问曰什么时候侍者答以五更师曰吾当行矣遂点灯设供器纸笔安置几上又炷香命侍僧曰香燃二寸许推门看我书偈曰东方寅我即行菩萨接弥陀迎端坐寂然而逝二侍者推门视之师巍巍不动侍者痴视良久唤大众曰和尚圆寂矣大众齐至成服手腕尚温墨迹未干三日入龛师容颜如常遍身柔软三七茶毗送者万数初发火时烟焰五色少顷龛门自开现金色毗卢像大众俯伏合掌佛声动地从辰至午骨竖端坐衣文数珠宛然不坏舍利无数一齿不坏世寿七十有三僧腊六十七塔于本山语录六卷。

　　行世弟子马三贵拜述

　　板存楞严寺流通
