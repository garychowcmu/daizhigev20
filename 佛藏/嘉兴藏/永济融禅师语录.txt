嘉兴大藏经　永济融禅师语录


　　永济融禅师语录目次卷上上堂(附挂钟板　斋单)小参双塔寺入院法语垂问落堂语入室机缘勘辨机缘自赞卷下普说茶话拈古颂古杂录行实

　　永济融禅师住关东广宁普慈寺语录卷上

　　书记　师住　妙印　录

　　师于顺治庚子年。自千山回广宁时。城守白护法领众檀越。建双峰禅院。见魔党嫉妒。心欲力抵。辛丑正月八日。城守领僧俗众檀越。请师于城里普慈寺开堂。以证邪宗。师在北镇山兴隆庵。受帖进寺。白护法领僧俗。送师入方丈毕。请师升座。

　　师至座前。云。吾今悬古圣之宝鉴。照诸魔形了也。喝一喝。遂升座。拈香。云。此一瓣香。祝延今上
皇帝圣寿无疆。恭愿尧仁广被。齐日月之盛明。汤德弥新。并乾坤之永固。次拈香。云。此一瓣香。奉为满朝文武。一切大护法。伏愿长为外护之纪纲。永作皇家之梁栋。次拈香。云。此一瓣香。奉为现前广宁城守白护法。及居士等。伏愿举族享于百祥。合府增乎善庆。又拈香。云。此一瓣香。非从天降。亦非地生。采于无影树上。囊藏久矣。今日人天众前。拈出奉供先住。嘉兴府秀水县。南湖如如堂上。传曹溪正脉。第三十六世本师。介为老和尚。用酬法乳之恩。乃就座上首。白槌云。法筵龙象。众当观第一义。师拈拄杖。卓一卓。云。惊天动地也。既尔惊天动地。汝四大天王。天龙八部。昔释迦如来。曾在灵山付嘱汝等。护持佛法。今波旬与佛教而作障难。汝等为甚不护持。乃呵呵。云。他方云游二十年。到处访友慕高贤。过了千山经万水。裈破皮露鞋又穿。须知予本无别意。一心专为要参玄。只因昔年多辛苦。今日方得至理圆。休夸至理圆。魔子闻之起厌嫌。何故。狐非狮子类。驴难比象肩。时邪宗者。遂使一人。名独步。领众魔徒。拥逼于座。师以杖指。云。无知之徒。前白捶已即当问话。如何说法中而来扰乱。且容你试问看。步问世尊拈花。迦叶微笑。即不问。如何是法轮常转。师卓杖。云。会么。步无语。师便打。步拟议。师又打。云。立地死汉。步曰。问话为甚打起来。师云。岂不知吾临济门庭。棒如雨点。喝似雷奔。汝来我者里作打会。又连打数棒。师复就座普说。师说法毕。暴风哮吼。众服。骇然。普说另录。

　　住辽阳永安寺语录

　　师于顺治辛丑年秋。在广宁兴隆庵。受襄平郡城守。有仓耿居士。及僧纲悯荣院主。大宇居士等。恭请住永安寺。

　　十月十五日结制升座。师云。大清国里无禅师。礼拜归堂更莫疑。阿呵呵。堪笑河阳新妇子。不如临济小厮儿。大众且道。何处不如他。景云覆辽海。襄平轰霹雳。喝一喝。下座。

　　盛京谈家庵。赤崖禅师。差监寺南宗大德。领众居士设斋。请师升座。拈香毕。敛衣就座。云。临济建立黄檗宗乘。有普化。克符二人成褫。所以临济宗风名振夫下。得二尊宿之力。至今出吾远孙。从来担板。与人为怨。无人成褫。但有见影闻名。无不憎嫌。融道人见此愚辈。不识好恶。更与矢上加尖。秉一口纯刚慧剑。魔也挥。佛也挥。圣也挥。凡也挥。物也挥。空也挥。只使一切人。上无佛道可成。下无众生可度。才称融道人之本怀。若人会得。归家稳坐。其或未然。更疑到驴年。便下座。

　　崔文登居士。请上堂。师云。豆好合酱。盐好煮羹。问汝诸人。是甚么滋味。出来道看。有么。若无。更听山僧偈。云。今有一事没奈何。饭箩边饿死禅和。二人设计中红心。疑煞厨前小典座。参。

　　德藏领众尼善女。请上堂。师云。一有多种。二无两般。钩头取则莫认定盘。有么。复举末山尼。因灌溪问。如何是。末山尼曰。不露顶。溪曰。如何是。末山主尼曰。非男女相。溪喝曰。何不变去。尼曰。不是神。不是鬼。变个甚么。师云。大小灌溪似将咫尺而量须弥。末山尼虽则善辨来音。未能接得灌溪。待他问如何是。末山何不只向道。兔子吃牛奶。尼曰。不露顶。师云。露出了也。溪曰如何是。末山主师云。再犯不容。尼曰。非男女相。师云。从何得者消息来。溪曰。何不变去。师云。孟八郎汉。又恁么去也。尼曰。不是神。不是鬼。变个甚么。师云。汝恁么三头六臂。太骇人生。大众。山僧者等批判。还有捡点出的么。试捡点看。若无。山僧更与汝等颂。出颂云。末山主。非男女。独露堂堂。见也么。灵光万古世界辉。照破山河佛与魔。

　　盛京观音庵。辉宗律主。领众檀越请上堂。僧问。击破无明壳。捉住这个献。在当堂。凭师发落。师云。如何是。你这个僧拟议。师便打。进云。灵光从来透古今。师云。汝从何得者消息来。僧复拟议。师又打。举世尊临入涅槃。以手摩胸。普告人天大众。云。汝等谛观。吾紫磨金色之身。瞻仰取足。莫令后悔。若言吾灭度。非吾弟子。若言吾不灭。亦非吾弟子。师云。离此二途。还有知释迦如来落处者么。若有。出来道看。若无。融道人与众等颂。出颂云。推不出。拽不入。解脱门开何处。立智炬。煌煌照大千。空向双林痛悲泣。

　　广祐寺长老。领众请上堂。师云。象王蹴蹋。宝岩皆崩。非驴所能。狮子颦呻。狐精隐迹。野干闻吼。立地灙尿。祖师家风。中下难凑。众中莫不还有勇猛上将。疋马单枪。出来战一合者么。良久。云。出群须是英灵汉。敌胜还他狮子儿。卓拄杖下座。

　　保安寺监寺。心宇。领众请上堂。师云。人困马困未是困。露柱之困始是困。好于言下悟无生。莫向言中寻尺寸。还有悟无生者么。出来通个消息。有么。良久。云。不知颜回何处去。却令夫子泪涟涟。卓拄杖下座。

　　甘泉铺监院。清风。领众请上堂。云。清风吹动钓鱼舟。渔翁抛纶把钓竿。顺水推船人人易。逆风把柁个个难。有甚难。只为渠侬人不济。遂以拄杖作拿柁势。歌云。这些白浪堆中住来去。逍遥自在行此船。却也太平稳。诸子快上休贪娱。莫待船开悔后迟。喝一喝。下座。

　　守备常德安。领众请上堂。云。入道不通理。复身还信施。大众且道。理作么生通复。拈起拄杖云。拄杖子一口吞却百亿须弥。卢百亿四天下。其中众生。不知不觉。无障无碍。各作各事。汝等晓得也未。若还晓得。说甚还施日。将斗金供养汝等。也合消得。其或未然。只恐滴水也难消。他日后。莫言山僧不道。

　　因执事遭事亡。盛京桂弘祖居士。领众设斋。师升座。云。生涯如梦若浮云。活计都无绝六亲。半夜乌鸡何处去。天明吞却玉麒麟。良久。云。会么。若还会得。锄地唱山歌。也是一场大快活。其或未然。永安寺抛土撒沙。迷人眼内成翳。只得举头。见空花开。口说寐语。

　　再住永安禅寺语录

　　师于康熙丙午年。在广宁福田寺。受辽阳城守有仓耿护法。及本寺僧纲祖亮院主。居士等。恭请于十月十八日结制开堂。师至法座前。云。坐断古佛路头潜。窜野狐妖怪任是。须弥灯王也须速。礼三拜。喝一喝。遂升座。拈香。云。此一瓣香祝延今上
皇帝陛下。伏愿龙图永固。凤历常新。次拈香。云。此一瓣香。奉为城守耿护法。洎阖州尊官。伏愿佳声蔼着。善政日新。恒作栋梁。常居禄位。次拈香。云。此一瓣香。还知落处么。遇贵则价重娑婆。遇贱分文不值。欲隐弥露。在晦愈明。昔在人天众前。也曾拈出。今众中恐有未知气息者。不免重新说破。奉为先住。嘉兴府秀水县南湖。如如堂上传曹溪。正脉本师介为老和尚。用酬法乳。虽然恩大难酬。聊表化仪。乃就座上首。白捶云。法筵龙象。众当观第一义。师拈拄杖云。临济下儿孙。三要四主。宾拟议拦腮。掌谁敢续祖灯。众中莫还有不惜性命的汉。出来与山僧拄杖子相见。有么。乃云。出群须是英灵汉。敌胜还他狮子儿。谢词不录。复举归宗会下有一僧。夜中大叫。我悟了。我悟了。天晓。宗云。夜间大悟的僧出来。其僧便出。宗云。你见个甚么道理。便言大悟。僧云。师姑元是女儿做。宗颔之。师云。山僧则不然。待他云。师姑元是女儿做。便向他道。谛当谛当甚谛当。敢保未彻。在待他眼目定。动即连棒打出。何故。免得者僧堕在悟坑。沉于死水。

　　盛京汪僧录。苗道录。暨众居士。请上堂。师云。太阿横按。截万机于掌握之中。宝鉴当台。现群像于无心之表。有缘即应。故问答以纵横。不令而行。乃言像。而罕测影响之士。何足云哉。复举世尊临涅槃时。文殊请佛再转法轮。世尊咄云。吾住世四十九年。未尝说一字。汝请吾再转法轮。是吾曾转法轮邪。师云。佛语真实。宁可说龟有毛。兔有角。不可说佛言有二。既然如是。佛言四十九年未尝说一字。现在经一藏。律一藏。论一藏。流遍天上人间。从何得来。若言是佛说。即为谤佛。若言不是佛说。即为毁法。见前大众。离此二过。请说说看。若还说得分晓。说甚世尊涅槃。我许此人亲见释迦文佛。其或未然。山僧只得下个注脚。乃云。不是江湖客。休入洪波里。下座。

　　万寿寺当家。大亮同马祖俊。领众请上堂。师云。道源不远。性海非遥。但向己求。莫从外觅。众位会么。复云。含元殿上更觅常安。慈氏宫中休问内院。下座。

　　鹅房韩景寿。领众请上堂。师云。设使言前荐得。犹是滞壳。迷封纵饶。句下精通。未免触途狂见。只须坐断毗卢。不存凡圣。而后。性海扬波。平地震雷。犹较些子。其或未然。总是点额之类也。卓。拄杖下座。

　　观音庵当家。普庵。领众请上堂。师云。从上诸圣。见人乐着尘劳。不求出离。遂生怜悯之心。告之曰。汝等众生。重贪嗔痴。随声逐色。与生死海内。而无了期。大众好语言。还惭愧么。诸圣恁么道。虽然如是。已是打开布袋。不能折合。得山僧今日。倒底倾出。有人得者。永息希求。拈拄杖。卓一下。云。此不是声。汝等寻常作么生随。举起拄杖。云。此不是色。汝等寻常作么生逐。若能随逐。元无系缚。便是世上了达之人。会么。不解审思量。只道求佛难。

　　地藏庵比丘尼。德藏。领众请上堂。师云。虚名虚相。谷音鉴像。弃而不修。岂明幻妄。少不努力。老矣惆怅。静以思之。随机称量。且道量作么生称。描不成兮。画不就。赞不及兮。休生受。本来面目无覆藏。世界坏时渠不朽。

　　张性乐同众居士。请上堂。师云。正宗淡泊。异道峥嵘。达磨大师所传心印。看看垂地也。众中还有见达磨大师者么。若有见者。方解承当。若有承当者。山僧即两手分付。有么。有么。复云。百丈若无双耳聋。临济怎解领三顿。尽将业识作流传。此道今人弃如粪。卓。拄杖下座。

　　李似明居士。领众请上堂。师云。有时恁么也得不恁么。也得恁么不恁么。总得有时恁么。也不得不恁么。也不得恁么。不恁么总不得。众位到此合作么生即是。复云。掀翻地轴乾坤窄。拨转天轮宇宙宽。须向强中呈好手。虚空打破劫初看。

　　莲花寺志心。领众请上堂。师云。顿明心即佛。陡觉海非咸。善财楼阁路。日进丹霄步。凡夫云未然。我道常披露。会么。拟心一丝。对面千里。下座。

　　观音阁当家。秀宇。领众请上堂。云。山僧有时着珍御服。居狮子座。诸人见。道是富贵长者之身。有时着弊垢之衣。跨出粪箕。诸人尽道贫士之躯。有时不着珍御。不居狮座。不穿弊衣。不跨粪箕。诸人到此唤作甚么。即得。复云。弥勒真弥勒。分身百千亿。时时示时人。时人皆不识。拈拄杖云。还识么。千个万个。但识取者个。掷下拄杖。下座。

　　冬至。上堂。僧问。请问和尚。身为幻体。掊炉烧香。必定是甚么。师云。雪覆乔林同一色。进云。檀香半点终有益。未知如来闻不闻。师云。你且道闻不闻。进云。满空云雾雪花坠。师云。罕逢穿耳客。多遇刻舟人。便打。问。和尚慈悲为众。个个海内寻针。我今拾得。献与师尊。师云。痴人休说梦。进云。舍身入正道。信即是佛心。师云。只管闲打哄。乃云。可笑千年事。能将一念通。相逢禅客问。细细话吾宗。铁树开花千万朵。石头抽笋两三茎。泥塑金刚开口笑。今朝冬至一阳生。拽拄杖。下座。(是日下雪)。

　　缴水楼。师德。领众请上堂。师云。迷者迷悟。悟者悟迷。迷悟同体。悟者方知。迷南为北。实情取则。北本是南。悟无移忒。返就迷缘。莫得来处。若了其心。开佛知见。都无斯事。如其未然。则有五旃陀罗。与汝共住一窟。常相谋害。汝等有四恶蛇。同汝共居。常相吞啖。汝等有黑暗无明烛。常相照逐。汝等有三猛毒。常相驱逼。汝等有伴党六贼。常相劫掠汝等法财珠宝。汝等从今省悟。秉智慧剑。发坚固志。斩却魔军辈。安泰湛如苏。且道安泰后如何。是非海里横身入。豺虎群中自在行。

　　千山众当家。同谷居士。请上堂。师云。混不得。类不齐。六爻宛转见重离。夜深下视千山白。不是其中人。不知众位。且道如何。方知犀因玩月纹生角。象被雷惊花入牙。下座。

　　麻坨。董如德。刘中原。领众请上堂。僧问。人人有个生缘。生缘在甚么处。师云。有星皆拱北。进云。浩浩空。中月新新一片红。师云。汝脚跟下事。又作么生。僧无语。师便打。乃云。木伎机。石女儿。三冬阳气胜。六月降雪时。有语非千舌。无言切要词。会我最后句。出世少人知。且道作么生。是最后句。聻分明。记取。下座。

　　新城徐明好。领众请上堂。师云。心光虚映体。绝偏圆金波。匝匝动寂常。禅念起念灭。不用止绝。任运滔滔。何曾起灭。起灭寂灭。现大迦叶。坐卧经行。未曾间歇。会么。复云。明镜当台照不差。短长好丑尽归家。山河大地浑如故。不妨随处玩烟霞。

　　王大人屯宿。邦杰。周有选。领众请上堂。师云。无上妙道。眼不可见。耳不可闻。非见非闻。宛尔见闻。见色闻声。脱出根尘。水月镜像。梦幻施陈。汝等晓得其中义也未。此是如来清净心要宜。须决择不可等闲。光景流迁。动如飞箭。浮世如此。人生几何。时不待人。切须努力。下座。

　　腊八日。黄魁居士。领众请上堂。僧问。父母未生已前本来面目。迷雾不知。请和尚分剖。师云。遍界不覆藏。进云。日月照乾坤。师云。日月照乾坤。与你分中有甚交涉。僧无语。师便打。乃云。今朝腊八明星出时。悟释迦叹言。奇哉。一切众生。具有如来智慧德相。但以妄想执着。不能证得。今问汝等。阿那个是如来智慧德相。汝等又还了得妄想也未。若未了得。切莫瞌睡也。须着些精彩。分晓一分晓始得。又如来智慧德相不远乎。人人自远耳。大道微妙。存不可见。亡兮对面。匪存匪亡。森罗自现。心外无法。法外无心。心法齐照。境智甚深。心亡照灭。境智同歇。一道通同。十方俱摄。还有到者个田地者么。复云。四海风清烟浪静。碧天无际水无垠。可怜业识忙忙者。蹉过如来正法轮。

　　慈航寺闇然欣停。领众请上堂。师云。真实到家之者。得意忘言。伶俜在外之人。随情起解。情解既起。名相是兴言意两忘。十方咸畅。还知咸畅的事么。乃云。十方世界永安寺。大地山河是学徒。随顺众缘成解脱。看来全不费工夫。下座。

　　千山龙泉寺。超玉。领众请上堂。师云。宗乘一举。古路纵横。若为措足。苟非知方。俊眼出格。作者含冤。上机举一明三。岂同流浪。所以一句语中。具三玄门。一玄中具三要。有纵有夺。有杀有活。照用临时。汝等大众到此作么生会。复云。家山指出路非遥。万仞嵯峨插碧霄。一片白云横谷口。几多归鸟尽迷巢。下座。

　　徐公堡。今进。舒尚好。领众请上堂。师云。淘金岂假。披沙得石。触波澜犹费力。露柱三更忽放光。此时未审何人识。遂拈拂子示众。云。大众还见么。若见。见个甚么。若见个拂子。正是。凡夫见。若言不见。此是拂子。如何说个不见的道理。众人到此须自忖量。不可轻心取于流转。诚非小事。实在悟明。且道悟明的事。作么生。处处绿杨堪系马。家家门口透长安。

　　广佑寺住持。法海。领众请上堂。师云。昔祗园。须菩提问世尊。云何应住世。尊答云。胎生。卵生。湿生。化生。有色。无色。有想。无想等。皆令入无余涅槃而灭度之。而实无有一众生实灭度者。还会得么。三界实无丝毫生灭。动静之相。皆由迷此决定惑。为色身之内迷。俗称为我。邪徒唤作神。是我何曾我。言神岂是神。人生须特达。乃拈拄杖。云。丈六紫金身。也不屈着你。下座。元旦。上堂。师云。一句为君传。今朝是大年。汝若入此门。不直半文钱。半文钱不直。万国竞争观。所以向子说。大道体最宽。还知得么。途中多少寻春客。误听黄鹂作杜鹃。下座。

　　泰宁寺。性德。领众请上堂。师云。循言执滞。病在见闻。杜口藏形。过归傍认。欲得决求大宝。莫作小商。撒手悬崖。当空便掷。百千三昧。岂在外求。若认语言。即名邪解。至音绝韵。妙曲非声。既然绝韵非声。众位到此作么生会。复云。无星秤子两头平。提起应须见得明。若向个中分觔两。知渠错认定盘星。

　　万寿寺。祖旺。崔文登。王自台。张文礼。设斋。请上堂。因事乃云。古人道。祖师不西来。少林有妙诀。大众还理会得么。若理会不出。切记努力前进。真参实悟始得。不可掠虚。近时有等影响之流。前后觉触。见人请益。知识掠得来些。言语出入游戏。不究竟真实大事。止认个识神。到处掠虚。古人唤作。弄精魂。弄猢狲。他日后阎老子。铁棒岂肯放过。汝等果为己事。切记真实。但能情亡理丧。计尽途穷。无施设处。用心正是。你做工夫处。只到悬崖撒手。死中得活。绝后再苏。通古彻今。一一从自胸中流出。与么盖天盖地去。岂不俊哉。若不到者个田地。误堕影响时流中。也跟着认识神。弄精魂。牵猢狲。牵来弄去。弄到腊月三十日。精魂散了。猢狲走了。黑面老子算帐。吃铁棒时。莫言山僧不道。切记。郑重。

　　元宵日。井儿屯居士。王信安。领众请上堂。师云。文殊宝刹。观音普门。周罗法界。唯子一人。身土交映。妙绝凡圣。本有天真。非病不病。长歌且唱。妙舞更夸。妙舞则可更作么生夸。复云。涂杯怪样也奇哉。神头鬼面舞三台。千千万万人窥看。咦。仔细不知谁见来。

　　坤宁庵。宽智王国良。请上堂。师云。打动永安鼓。唤起铁馂馅。请君一咬破。山僧岂相赚。古人曾得力。滋味今不减。若也不奈何。好个铁馂馅。还咬嚼得么。复云。提起须弥第一槌。电光石火太迟迟。象王行处狐踪绝。狮子跑吼百兽危。

　　解制上堂。师云。尊者憍陈如九旬。最亲切老少。幸相依。上下皆欢悦。且道欢悦事作么生。鸿鹄一举千里飞。钻云鹞子与天齐。凤凰不是凡间物。为瑞为祥自有时。下座。

　　福田寺。师诞日。上堂。乃云。捞漉爱河之弱子。常行般若之慈舟。专设最上之妙药。恒怀周济愈方休。复举古德。有僧问。云。和尚高寿。德云。老僧与太虚空同庚。师云。福田则不然。若有人问和尚高寿。直向他道。虚空是吾。弟予乃是长兄。若要讨端的。问取太虚空。且道与古人相去多少。便下座。

　　盖州一花五公。为荐考妣请升座。座主似也问。叶居士请和尚上堂是何意旨。师云。专为超荐也。喝。师便打也。云。一棒落在甚处。师云。量你不知痛痒。又打。进云。一声喝出黑牛尾。师云。着。乃云。无边刹海。自他不隔一毫端。十世古今。始终不离于当念。所以由心生。故种种法生。由心灭。故种种法灭。既然如是。一花五公。今请山僧升宝花座。显扬大法。演最上乘。荐先考妣。从周叶居士。并于高氏。且道即今从周高氏。生也灭也。还有知落处者么。若有知者。也许此人具一只眼。其或未然。山僧只得重复举示大众。从周高氏。仗孝子五公一念至诚之心。天宫佛土。随愿往生。此土他方。逍遥自在。得如意解脱。证如意安乐。既仗五公得解脱。证安乐。且道五公又承阿谁恩力。不见道灵丹一粒。点铁成金。至理一言。转凡成圣。众位还要会至理一言么。分明记取。卓拄杖下座。

　　附闾山大观音阁结制挂钟板

　　师挂板毕。拈槌。云。木阇黎。木阇黎。从来你与众人助扬发机。闾山今日。不图汝鼓舞扬声。贵要你宗风不坠。大众且道。如何便得宗风不坠。遂击板云。若将耳听终难会。眼处闻声是始真。

　　附斋单

　　肩担石贰。腰缠八斗。费力不少。百丈打破酱瓮。是何心行。若还会得。坐餐无米饭。渴饮赵州茶。其或未然。饭箩边饿煞。怪融道人不得。

　　　　　　又堆山积岳。来尽尘埃。虎骤龙骧。彻底掀翻。永安只得打开宝藏库。满盘托出铁馒头。从教竖咬横吞。栗棘蓬任意加餐。一个个饱齁齁地东倒西歪。犹较懒融百步。

　　小参

　　师云。我此宗门。秪论证悟。不论会解。若是为生死底人。须求亲证。若是人我参学之徒。只求解会。到处觅相似语句。递相印证已后。教坏好人家儿女。我此门中都无斯事。伏惟珍重。

　　小参。云。赵州道个洗钵盂。去其僧豁尔知。归鸟窠吹起布毛。侍者当下得。旨为复。就伊明破。为复。吐露向伊。亦不是。就伊明破。亦不是。吐露向伊。汝等还会得么。本有之性。为甚不会。他为甚者等容易。汝等为甚者等难。不是向无信力。必尔业惑海深。须要具大惭愧。起大信力。发大志气。但办肯心。必不相赚。玉堂有路通人到。金榜无名只自惭。下座。

　　师住观音院。因事退院。小参。云。恶世道。魔强。法力难调治。罪福罔不明。因果拨无忌。我此选佛场。化为罗叉聚。不停向奔波。为是痴騃的。闾山实俊哉。非是道德衰。岂不知。明珠五百颗。历劫受殃灾。咦。莫道佛法无灵验。因果影响迅若雷(后监院卒也)。

　　广宁福田寺。建禅堂完。又师诞日。锦城弟子上广宁。路值溪河瀑涨。众有二人沉没水中。幸无恙。得为小参。云。一枝修竹建精蓝。风卷蟭螟入海南。恶水泼来成第二。钝根蹉过问前三。复云。吾锦城弟子。年年不顾炎热。流蒸蚊虻。炽盛而来。今年更不相同。时值大雨淋淋。江河瀑涨。洪水滔滔。不顾危险。不惜身命。一往直渡。吾乃无一法与人。参须自参。悟须自悟。来无所益。何苦如是。虽然信为道原。功德毋长。养一切诸善根。卓。拄杖下座。

　　师庚子年游千山回。广宁城守白护法及众居士。闾山建双峰禅院。上梁。师拈拄杖。指梁云。历遍乾坤无处寻。偶然来住此幽林。群峰排列云霄碧。藓径斜过草木深。苍松怪石无人识。古树垂阴众目森。若果地灵真有应。儿孙千载法雷音。遂起上梁。

　　住双塔寺入院

　　佛殿云。夫如来者。天中之天。圣中之圣。若有见者。须当参礼。且道山僧分上又作么生。太虚寥廓尘埃净。智鉴圆明物像殊。遂。展拜。

　　东塔。隋建双图。种佛因。人杰地灵。瑞色新。众僧檀越为古刹今日堪添一主人。遂上香。

　　西塔。水流东西。云起南北。妙用透出乾坤外。谁信佛祖境界宽。

　　监斋。显露处。逼塞虚空。隐密处。踪迹难寻。随处称尊红尘里。广作神威护梵林。

　　方丈。踞此室。行此令。且道此令作么生。行。喝一喝。云。兵随印转。将逐符行。

　　因事。即退双塔院事。吾乃政教过阑。东殷勤为人。几没功林中。内藏奸贼佞佛祖。宗风何以弘。

　　垂问

　　既是永安常住。为甚终日家闹轰轰的。

　　永安门前路。往复行大步。中间一块砖。诸仁者为甚蹋不着。

　　既然雪覆千山。为甚孤峰不一色。

　　落堂

　　师云。唤作拄杖子。则触汝等。唤作甚么。一僧进前。拟夺拄杖。师云。唤作山河大地。则触。不唤作山河大地。则背。汝又作么生。僧绕一匝。师云。是则似。似则未是。僧无语。

　　入室机缘

　　一僧才入。师云。如何是你未生已前本来面目。僧喝。师云。者一喝落在什么处。僧无语。师便打。

　　又一僧入。师云。一切众生皆有佛性。如何是你的佛性。僧曰。无。师云。无且置。道无的又唤甚么。僧无语。师便棒。

　　又僧入。师云。道看。僧云。饭是米做的。师云。饭是米做且置。向未生已前道一句。僧拟议。师打。云。为甚不会。又僧入。师云。如何是你本来面目。僧云。白棋盘。师云。那里学得者虚头来。僧便出。师云。放汝三十棒。

　　又僧入。师举起香板。云。向这里道句看。僧嘘一嘘。师云。学者虚头来。僧拟议。师震威一喝。

　　又僧入。师云。道看。僧云。千万归一。师云。一归何处。僧无语。师便打。

　　又僧入。师云。如何是汝本来面目。僧云。风刮不着。师云。更道看。僧无语。师便棒。

　　勘辨机缘

　　师在清江浦檀度寺。有二道士与僧论。玉皇大帝大过于佛。其僧疑惑。师向士。云。为甚么殿里佛坐。梵王。玉皇。两傍而立。士云。我说经中所言。师云。你还闻汉时白马寺焚经之事么。有一道士姓杜。名光庭。所造之书皆杜撰。汝曾闻否。士茫然。师责云。汝却将升斗量大海。其当乎。道士愧然而去。

　　师在都门普济庵。有付帕子。二僧到庵。欲难问方丈。先至师寮问同寮僧。东寺拜大悲忏。见好相有否。寮僧云。不知。僧云。汝先在彼。为甚不知。师云。纵有。不好向人说。二僧云。好事怎说不得。师云。汝当好事。文殊现像。文喜击之。为何也。僧云。有几个是文喜。师云。汝称宗教俱通。经云。凡所有相。皆是虚妄。你如何讲。僧无语。师云。魔来若着即魔眷属。僧云。圣魔现相有真有假。师云。魔来现相汝作么生分辨。僧又无语。师云。经中又道。若以色见。声求。是行邪道。你如何会。二僧总无语。师云。汝等全不通晓。焉敢讲法。二僧抱愧而去。寮僧复举似方丈和尚。尚笑云。两句经尚不知分晓。说甚么宗。是打假旗号的。今日遇着真满州也。

　　师至河东谒国子公。公问南泉斩猫。就是恁么斩了。为别有意。师云。令不虚行。公大悦。

　　张巡抚一日到永安寺设斋。问师释教。儒教总一理。师云。大护法如何见得是一理。曰。总不越乎思。师云。你道思从何来。曰。思从心起。师云。心是何物。思从心起。张点首。曰。者就不知。师云。不知却亲切。张大喜。

　　自赞

惯说木札禅。恒做生铁汉。几翻亲自走江南。曾向祗园闲打算。阿呵呵。见不见。今古令人皆不识。永安寺踞汝独判。
嘉兴大藏经　永济融禅师语录


　　永济融禅师住辽阳永安寺语录卷下

　　书记　师印　照德　录

　　普说

　　师云。堂堂意气走雷霆。凛凛威严扫邪宗。巨灵抬手无多子。劈破华山千万重。还会么。若还会得。山僧便下座。其或未然。更为饶舌。参须真参。悟须寔悟。汝等切莫学邪徒。而随下流。永安寺里论实不论虚。人皆谓永安执古。非永安专意好执古。观今人不及古之人。远矣。岂不思古人为万世之标榜也。昔汾阳禅师。历参七十余员知识。后到首山。因问百丈卷席。方大悟。而游衡湘。每为郡守。以名刹致请。乃曰。吾传佛心印。非细事也。前后八请。坚卧不答。洎首山殁后。西河道俗。遣僧契聪迎请。住持师闭关高枕。聪排闼而入。让之曰。佛法大事。靖退小节。风穴惧应。谶忧宗旨坠灭。幸而有先师。先师已弃世。汝有力担荷如来大法者。今何时也。而欲安眠哉。汾矍起。握聪手曰。非公不闻此语。趣办严吾行矣。遂出世住持。时慈明在众参禅。但有昏沉。引锥自刺。云。古人为法忘躯。我何人也。焉敢放意。汾州在河东地。苦寒冷立者。往往足指冻裂。师因罢夜参。一日宴坐。有异僧仗锡乘云而至。问曰。和尚何故罢夜参。师答。以苦寒之故。僧云。和尚会下。有六人成大器。愿勿惜法施也。言讫乘云而去。师明日升座。云。胡僧金锡光。为法到汾阳。六人成大器。劝请为宣扬。自此夜参。你看他父子。是千古之榜样也。今人去圣时遥。一代不如一代。吾崇祯九年。到南方。见曾祖密老和尚。白棒掀天。中兴临济之道。参玄之士。望风而至。自密祖弃世。又遇时荒。人穷智短。而被利名心牵动。深可叹也。自从鼎革以来。法门大变。往往见住大院子老冻农。不以法门为重。专喜白脸书生。遇便东瓜印子乱搭。教他拈古颂古。又教读儒书。好相与士大夫。图门庭热胜。又不识廉耻。而返夸我有好门徒。令无知晚进。空腹高心。起大我慢。未证谓证。未得谓得。认着驴鞍桥。当阿爷下颔。指鹿为马。唤钟作瓮。却将世间闲学解等闲埋没。祖师心正。所谓。一盲引众盲。相牵入火坑者是也。若以聪明为是。而世上科甲举贡。唤作悟道人得么。若以聪明当是者。昔五祖会下七百高僧。神秀大师是七百人教授师。又是旧家。更兼广学。为甚不传衣钵。续祖位也。卢行者是个戴发俗人。又目不识丁。而得衣钵。须知古人专以续佛慧命为切要。贵图佛种不断。岂同凡夫业识。心动而尘劳先起。造三途因。结无间果。融道人这等说话。如有旁不肯的。出来。道你有甚长处。便恁么道。融固无长处。少福阙学。惟有一味真寔。余十九出家。二十行脚至愍忠寺受戒。后亲觐莲宗静主学参禅。领个念佛是谁的话头。往房山县。上方山。龙虎嵎住静。将此话头昼参夜参。直得东西不辨。南北不分。一日睹水沟蠓虫。有个入处。后往南方。参众知识。多蒙印证者。奈自不肯掸人天重担。更到丛林中作务。近见无知之徒。道尚未曾梦着。狂称其悟。而诈现知识之相。憍倨自若。魔气所中。生坏法之端。此不肖之辈。痛可惜焉。余思欲退隐。故转都门。息普济庵。复值本师介老和尚至京。普济请开堂。正所谓。不是冤家不聚头。固尔受其付嘱。往京东。欲图接得一个半个。他日将报佛祖深恩。亦报本师和尚之恩。不想所到之处。鬼魅为林。狐精遍地。愚痴僧俗。皂白不分。真假未辨。但见妆模作样。便称和尚。不知是人是鬼。岂晓佛耶魔耶。而无尊无卑。无父无子。混成一团。此邪见横行于世。正法轮摧毁谤。随和力欲摈逐。不幸
先圣晏驾。而山僧心念休戚。情隐山谷。甘作一病叟耳。忽浙中天目山来一禅师。数千里相访。谏曰。辽阳僧俗请和尚。所为何事。永安现有百五十大众。未见请益做工夫者。是大众懒耶。是和尚法吝也。余曰。满河坚冰。一杓之沸。焉能化乎。禅师云。虽是这等。和尚还要慈悲为众。余然此事无一向固思。古有一尊。宿住于空寺。向无学徒。宿设方便。至开堂日。为泥罗汉说法。所以。道出常情非同比类。汝等若木石乎。众闻此。个个喜勇精进。立志参禅。赖此禅师。一往大众。且道。喜伊是。恼伊是。良久。云。珊瑚枕上两行泪。半是思君半恨君。卓拄杖下座。

　　为狂生普说师云。要识真金。须入火再三煆炼。见精粗上行买卖。不饶让。好物从来价自殊。众位且道山僧作的是甚买卖。萧萧芦苇映江流。独棹孤蓬漾小舟。细雨斜风浑不顾。一心只在钓竿头。垂丝千尺。意在得鱼。所贵者适意之锦鳞。所重者鲸鲲之鱼王。若是虾蟹虾蟆。只一跳而已矣。岂能兴波作浪。震雷行雨。三草二木。难望润泽。有甚用处。所以我此门中难得者。千个万个难得一个。昔日灵山会上。四十九年说不尽。末后付饮光。鞠多度人。筹盈满室。惟许童子。悟道少林。面壁九年。独允慧可。黄梅七百高僧。单付捣碓行者。山僧归辽东以来。十有余载。未曾得半个英灵衲子。近日遇一可笑之事。有一书生自称铁顽。欲将斗杓以量东海。拟扶杖而度须弥。山僧一见愚狂。固不理。尔生随处夸口。谓山僧无言可对。今向人天众前。判此愚昧之徒。山僧不采尔者。诚惜千斤之弩。不为鼷鼠发机。连城之璧焉与瓦砾相触。余固知尔乃折锥探地。漏屋窥天。折锥探地。焉知地之浅深。尔谓浅地。地岂浅哉。漏屋窥天。焉知天之大小。尔谓小天。天岂小哉。尔铁顽不过井底之蛙。管中见豹耳。然又似螳螂怒其臂以当其辙。吾乃七宝大车。岂因螳螂之臂而不运进耶。是不可也。故就尔号铁顽论之。铁也者。即顽钝之物也。顽也者。乃无知愚痴之辈也。余固知尔不胜矣。又焉知吾宗教外别传。不立文字之旨。所以道吾宗无语句。亦无一法与人。纵有一言半句。义在言外。须向言外会取。名为。格外提持。尔铁顽韩卢逐块。何曾会意。吾乃问堂众。既是永安常住。为甚终日闹轰轰地。汝言。有人语。不是永安常住。问尔铁顽。不唤作永安常住。汝唤作什么。尔便意谓是店房。尔还知店房中事么。若不知是妄言。尔言向闹里求静。亦是妄言。吾道。那伽常在定。无有不定时。山僧又常说。金波匝匝。动寂常禅。吾问众道。永安门前路。往复行大步。中间一块砖。诸仁者为甚蹋不着。顽言。眼前就是。可惜无人拈来打破。据汝乱道妄言。岂晓旨趣。吾示意。言外非是窑烧之砖。汝错解。妄谓拈来打破。吾又示众问。雪覆千山。为甚孤峰不一色。顽又谓。牧童本是放牛子。怎奈面目不相同。吾谓。汝何曾识得牛来。牛尚不识。焉晓牧童。且为汝说明牧牛之义。昨夜三更前。铁牛耕遍田。吃尽三春草。吐气在青天。也无拦。也无圈。前山后山任方便。牧牛童正憨眠。坐断毗卢世界宽。自是牧童眼皮重。汝又言。若有好汉。知道这永安常住。是借歇店房。我道这店房也开得起。何故。草足料足。槽道方便。事奉者殷勤。只奈汝愚徒。不知我者商贾所贩何物。我若不说。汝却不知。吾祖。白玉琢成泥弹子。黄金铸就铁昆仑。千年滞货无人买。未免如今累儿孙。汝又言。从热闹场中独自冷冷清清。这个砖头也踢得着。问汝铁顽。你毕竟将甚么唤作砖。我若不说。你驴年未梦见。在我所谓。尽十方世界。是个永安常住。一切有情心地。是一块砖。若人悟得。行也在上行。立也在上立。坐也在上坐。卧也在上卧。步步不离从上。诸圣得此事者。莫不统三界而摄四生。号令人天。扶颠极济。亦非分外。顽又言。这个孤峰也学得来。山僧道。设使言前荐得。犹是滞壳。迷封纵饶。句下精通。未免触途狂见。不堕二种。离四句。绝百非。试问汝铁顽作么生学。汝又言。有声有色还易得。无色无声始为难。山僧道。有色有声是增添谤。乃是常见之邪徒。无色无声是减灭谤。亦是断见之邪徒。汝铁顽敢言是么。是么。山僧道。未在未在。未在有。可汝实不知谤法之愆。忏中有一比丘。虽持禁戒。一言谤法。八十一劫堕阿鼻地狱。李铁顽是何人。焉敢谤法乎。若要不招无间业。莫谤如来正法轮。大众久立。伏惟珍重。

　　茶话

　　除岁。云。岁去换愁年。春来物色鲜。山花夹绿水。岩树舞青烟。个个不可恼。大家须喜欢。喜欢则不无茶果。价且止。倘有人问汝等要饭钱时。又作么生。遂云。归堂去。

　　曹溪水。赵州茶。金牛饭。云门饼。永安寺里铁馒头。咬得永安寺里铁馒头。方解吞得云门饼。吞得云门饼。方晓吃金牛饭。饮赵州茶。沾曹溪水。且道永安寺里铁馒头作么生。下口纵然咬得着。更问汝等是什滋味。若不知滋味。也须细嚼嚼始得。

　　拈古

　　文殊请佛再转法轮。佛言。吾住世四十九年。未曾说一字。

　　拈云。

　　且道世尊意作么生。复云。铁牛耕破潭底月。

　　宋太宗皇帝问僧。看甚么经。僧云。仁王经。帝云。既是寡人经。为甚么在卿手里。僧无对。

　　拈云。

　　一人有庆。阖国赖之。

　　昔有道士在殿前背佛而坐。僧云。道流莫背佛坐。士云。大德本教云。佛身充满于法界。教我向甚么处坐即得。

　　拈云。

　　者僧若是个伶俐汉。当时待他恁么道。便坐在道士头上。士若言坐。但向伊道。佛身充满于法界。教我向甚处坐。即得。

　　南泉问座主。讲得甚么经。主云。弥勒经。泉云。弥勒什么时下生。主云。现在天宫未来。泉云。天上无弥勒。地下无弥勒。

　　拈云。

　　融道人即不然。天上也是弥勒。地下也是弥勒。到处总是弥勒。不知时人作么生会。

　　初祖至梁国。武帝问。朕造寺度僧有何功德。祖云。实无功德。帝曰。如何是第一义谛。祖云。廓然无圣。帝曰。对朕者谁。祖云。不识。帝不领悟。祖遂渡江至魏。

　　拈云。

　　一个怀藏至宝。罕遇识者。一个是说药人。真药现前尤不能识。噫。

　　文喜禅师问文殊。此间佛法如何住持。殊曰。龙蛇混杂。凡圣同居。喜曰。多少众。殊云。前三三。后三三。

　　拈云。

　　者个公案。商量者既多。错会者不少。融道人今日与迷人下个注脚。三个三三。一担担。逢人不得错举。

　　湖南秪林。每叱文殊。普贤。皆为精魅。手持木剑。自谓降魔。才有僧参。便云魔来也。魔来也。以剑乱挥。潜入方丈。如是十二年。后置剑无言。有僧问。十二年前为甚么降魔。林云。贼不打贫儿家。僧曰。十二年后为甚不降魔。林云。贼不打贫儿家。

　　拈云。

　　好一个难得的秪林。只谓用尽自己心。不知笑破他人口。

　　沩山祐禅师问云岩。承闻汝在药山是否。岩云。是。祐云。药山大人相作么生。岩云。涅槃后有。祐云。如何是涅槃后有。岩云。水洒不着。岩却问沩山。未审百丈大人相如何。山云。巍巍堂堂炜炜煌煌。声前非声。色后非色。蚊子上铁牛。无你下口处。

　　拈云。

　　养子不若父。家门一世衰。云岩当时待沩山道。蚊子上铁牛无你下口处。便与他一喝。若下得者一喝。沩山只得瓦解冰消。

　　槃山示众云。向上一路。千圣不传。学者劳形。如猿捉影。慈明云。向上一路。千圣不然。天童杰云。向上一路。掘地觅天。

　　拈云。

　　师画[○@佛][○@牛]○。若向者里会得。方可持论。其或未然。不堪共语。虽然如是。融道人不妨另开方便。旁通一线。山云。向上一路。千圣不传。师云。向上一路。千圣的传。明云。向上一路。千圣不然。师云。向上一路。千圣皆然。杰云。向上一路。掘地觅天。师云。向上一路。普遍大千。且道与古人相去多少。

　　殃崛摩罗值妇产难。

　　拈云。

　　世尊如善射之人。无法不中。殃崛摩罗传言送语。有甚了期。长者大似买石得云饶。

　　颂古

　　值妇产难。

　　颂云。

莫测风云起老龙。世界到处承沾蒙。忽逢木马潭中过。蹋出金乌半夜红。

　　乾闼婆王奏乐。迦叶起舞。

　　颂云。

云出岫兮。无心。月印江兮。非意。直饶云月如然。也是一场特地。

　　女子出定。

　　颂云。

清风吹动钓鱼船。鼓起澄江浪泼天。苍龙出水翻觔斗。惊的渔人命不全。

　　七贤圣女。

　　颂云。

无根树子枝头动。山谷无声人住安。阴阳难到奇特地。开花结子任君观。

　　布袋和尚。

　　颂云。

分身百亿老长汀。入廛垂手接知音。高着眼。莫粗心。此回错过实难寻。

　　南岳思大师。

　　颂云。

坐斩千差不露痕。传言送语不堪论。无端惹得山蛮令。佛与众生一口吞。

　　七处征心。

　　颂云。

信手拈来用最亲。一回拈出一回新。会后不必频频举。八两分明是半觔。

　　八还辨见。

　　颂云。

八还辨见意最亲。计穷忘尽始归真。不因西峤残水尽。怎得东山一带春。

　　阿难问迦叶。

　　颂云。

莫谓迦叶太瞒顸。月照千山夜色寒。倒却门前刹竿着。世上迷徒仔细看。

　　达磨至梁国。

　　颂云。

竺干美翠一枝花。见者爱要人尽夸。猛风吹到支那地。打头遇着刻舟家。

　　二祖求法。

　　颂云。

寻常惜子恨不来。及至子来懒话陪。不是可师为法切。管取渠侬空往回。

　　六祖得法。

　　颂云。

会遇师资元有由。语中玄妙暗相投。衲僧七百皆英俊。独许卢能出一头。

　　风幡非动。

　　颂云。

片云为雨下山头。润湿群萌遍九州。从此于中消息露。松风江月正悠悠。

　　六祖不会佛法。

　　颂云。

圆明觉照绝念时。更无一物可堪为。不知不会超岐路。妙体深玄不在斯。

　　六祖云。吾有一物。非青黄赤白。汝等唤作甚么。

　　颂云。

怪哉怪哉真怪哉。飘飘仙子下瑶阶。直为渠侬遭跨下。引得玉女笑满腮。

　　不落阶级。

　　颂云。

迥超今古类难齐。佛祖无因识得伊。无影树下休要坐。摩诃般若波罗蜜。

　　离四句绝百非。

　　颂云。

四句离。未为奇。百非绝。较些些。者僧元无收燕手。来往奔波空自嗟。

　　密庵杰破沙盆。

　　颂云。

者个破沙盆。多劫用不尽。智者难酬价。愚流焉有分。

　　首山竹篦。

　　颂云。

首山竹篦太无端。引得盲者落二三。伶俐衲僧却夺过。劈面相呈会也么。

　　忠国师无缝塔。

　　颂云。

巍巍峭峻迥云霄。卓破虚空势转遥。坐断千差没朕迹。几多描邈不能超。

　　百丈三日耳聋。

　　颂云。

石牛吐出三春雾。灵雀不栖无影树。空中一声霹雳响。洪雨盆倾遍地注。

　　百丈野狐。

　　颂云。

携手相将过海东。使船全在把稍翁。无端触碎珊瑚树。独露清光宇宙中。

　　一物即不中。

　　颂云。

说似一物即不中。八年方契卖柴翁。全体大用头头显。潜修密证祖佛同。

　　鹤林无栖泊处。

　　颂云。

玉砖高举扣金门。引出珊瑚价难论。莫谓僧来渠不着。佛祖犹是眼中尘。

　　破灶堕为灶神说法。

　　颂云。

圣从何来灵何起。认着泥瓦当自己。棒下机关透脱时。瞥然顿证无生理。

　　即心即佛。非心非佛。

　　颂云。

跳出离微是非关。横身物外任安闲。莫将是非来辨我。一任黄河九曲湾。

　　虚空为鼓须弥为槌。

　　颂云。

虚空为鼓须弥槌。要打便打休问谁。我不说。人不晓。卓尔难将正眼窥。

　　向上一路。千圣不传。

　　颂云。

千圣不传本非悭。恐随流水到人间。无端石人得共意。一拳击碎祖师关。

　　乌臼禅师被僧夺棒打。

　　颂云。

大鹏无伴过天池。狮子将儿绝后随。紫气夜随丹凤转。金龙缠倒月中枝。

　　亮座主隐迹西山。

　　颂云。

多年错认心讲论。马祖指点悟真空。自从松声来有韵。长忆溪水去无踪。

　　泥牛斗入海。

　　颂云。

泥牛入海绝消息。众人争胜赛擒骑。欲穷沧浪深深处。听取渔家辄莫迷。

　　沩山踢倒净瓶。

　　颂云。

善用机要是大沩。元老非比类难齐。如今不绍家私者。休向瓶边觅是非。

　　大唐国里无禅师。

　　颂云。

满目观来无知已。摩尼如意谁辨真。少遇作家穿耳客。多逢顽愚刻舟人。

　　普化明头来明头打。

　　颂云。

门头户尾事千差。箭锋相拄岂歪斜。撒手到家何所有。琉璃宝殿锁蟾华。

　　庭前柏树子。

　　颂云。

波原水也水原波。人问西来柏指他。自从舞得三台后。拍拍元来总是歌。

　　杂录

　　康熙壬寅年。过都京扫。月心笑祖塔。

　　师拈拄杖。指塔。云。大众还知笑祖端的么。曾言。本来真父母。佛眼觑不见。今远孙又不恁么。若人问融。本来真父母。见不见。直向伊道。九九八十一。大众且道。是同。是异。若人苟能甄别。管取平步丹霄。遂上香。

　　戊申冬。过嘉兴府如如庵埽万如法祖齿发塔。上供拈香。云。

　　法祖法祖。法裔广盛。惟融嫡孙。不在其数。为甚不在其数。若在其数。堪作什么别外分枝横列派。普天涯遍润枯槁。遂上香。

　　和密云悟祖。题京口金山寺诗韵。

万里江心独出头。撑天一柱砥中流。名雄千古游无倦。斜日高歌驾客舟。

　　　　　　附原韵

　　波中卓出始昂头。裂破长江两道流。隔岸红尘飞不到。三三两两度人舟。

　　辛丑年。师在广宁普慈寺。出示邪教檄文。

　　夫东土从古已来。儒释道三教为正。除三之外悉是邪人。不依正理。自作几篇俗话。造些妖言异句。惑乱痴騃。无智又盗。窃佛门经偈语录。采集成章。一人传虚。万人传实。骗哄愚迷。堕险落难。只图一时龟毛之小利。岂顾万劫地狱之深坑。此贪窜之流。识者旁观。真可怜愍。真可怜愍。

　　又出经首八字。以难魔徒。而魔众默不能对。师复颂云。

以字不是八不成。雄才世智那能评。聪明波旬尤未晓。造次魔子岂知名。

　　答徐可勖见寄佳什兼次风字韵

拶破太虚空方显。丈夫雄时人知恩。少断臂。雪尚红。忆昔东海上。遥望蓬莱宫。独夸狮子步。八面不通风。

　　示捷贯书记

竿头丝线汝须收。遇海逢江漫下钩。直到毗卢峰顶上。解开缆放济人舟。

　　行实

　　顺治戊戌。师住广宁闾山大观音院。一日。两序领众。启请叙说行实。师云。所谓行实者。古人年尊德迈。履践幽微。或自说以警后裔。或记录以垂龟鉴。融乃腊轻德薄。操守荒疏。况恃怙早亡。未攻文墨。奚以当言行实哉。众曰。和尚过逊也。古既如是。今乃亦然。如不亲闻。焉知往事。师含笑曰。是汝等好事。非我过也。遂云。某非异乡人也。即此辽左盖州王氏子。父讳有贤。母苏氏。昆季二人。独某幼。时见僧而喜。母常叹曰。吾家有一善根也。丱岁时。游戏山前。忽然心中生疑意。谓此山依地而有。地依虚空。虚空以何为依耶。比时虽顽稚。遂动出家之想。不期十一岁时。先君早逝。十五又母亡。一时家产荡尽。得依外祖恩抚。至十九。屡遭离乱。决意出家。投宁远西关白衣庵。正印老宿剃发。明年遂行脚。二十二至京师。授愍忠寺太虚和尚戒。后礼莲华庵教宗禅师。请问本分事。宗曰。汝且去参。念佛的是谁。当时领此话头。寻止京西。龙虎嵎。住静。将此话头横在胸中。昼参夜参。如痴若騃。直得忘餐废寝。东西莫辨。一日小解。忽睹沟中蠓虫。倍起疑情。念曰。此等众生。形质虽微。佛性若何。沉吟既久。豁然有省。便述偈曰。剖破微尘得大经。渠侬提起越功勋。吾今打开分明说。世上迷流那晓闻。二十四岁至金陵古林庵。发心作务。担柴运水。劳力身染重疾。后病愈。又往姑苏尧峰山。参林皋和尚。问。灯灯相续。意旨如何。皋云。你参去。某云。者老汉。话头也不识。便出方丈。皋次日入堂。问曰。世尊拈花。迦叶微笑。其意如何。某云。买金遇着卖金人。皋云。不是者个道理。某云。和尚也不得压良为贱。皋休去后。参显圣尔密和尚。

　　问。根本即不问差别。请师明。密云。既会根本差别。不消说得。某云。实不明。望师指示。密云。千江有水千江月。千江之月一月摄。某云。觅一月尚不可得。说甚千江之月。密笑云。向你道不须说。密一日升座。某问。众手淘金谁是得者。密云。罕遇其人。某举坐具。云。者个聻。密云。你道看。云。某甲不道。且要和尚疑着。密云。靠老僧作么。又参广孝具德和尚。问。近离甚处。某云。显圣。德云。去年那边住。曰。径山。德云。径山显圣俱落死水。何不到天童去。曰。天童与广孝有何差别。德云。径山显圣甚静。天童太闹。我者里总不恁么。某云。若然。也不得放过。德云。你一向作么工夫。曰。骑牛不觅牛。德云。汝被理所缚也。某云。和尚又如何。德云。岂不闻德山入门便棒。临济入门便喝。汝为甚坐在此。某云。德山临济意旨如何。德便喝。某遂礼谢。又参金明若水禅师。问。向在那边住过。曰。去冬显圣。今春广孝。水举如意云。显圣。广孝。还有者个么。曰。尽法界一个不无。水云。唤着则触。不唤着则背。汝作么生。某一喝。便出。随令侍者留住。水一日讲金刚经。令众逐节作颂。有同参请某颂。某辞不已。为众颂世尊敷座。云。世尊敷座。空生看破。个事若何。饭是米做。水见甚喜。判云。句意俱妥。又问。空生看破的眼。在甚么处。某云。尽法界是空生一只眼。又令颂所谓佛法即非佛法。颂云。嗅着则触。不嗅则背。触背俱离。非贵非贱。又令下五位君臣颂语。颂云。学道先须识自宗。某云。向外驰求了也。颂云。莫将真际杂顽空。某云。我执不除。颂云。妙明体尽知伤触。某云。贼人心虚。颂云。力在逢缘不借中。着云。本无内外说甚么中。颂云。出语直教烧不着。某云。也须仔细眉毛。颂云。潜行须与古人同。着云是甚所在。说古道今。颂云。无身有事超岐路。着云。咄又恁么去也。颂云。无事无身落始终。某云。情知你放不下。又参报恩玉林和尚。问。迸碎虚空时如何。林云。你在那里站立。某拂坐具归众。林便喝。林一日上堂。某问。临济道第一句。荐得堪与佛祖为师。即今国里还有个巴也无。林云。有。某云。即今在甚么处。林云。举眼便见。某云。马将军旗前抚掌。林一日挂牌。令众作本来面目颂。某颂云。填沟塞壑满虚空。无限群灵在此中。自从金锁玄关碎。宝藏元来用无穷。林印可之。金粟参费隐和尚。遂问和尚。以何法为人。费云。山僧只有一条拄杖子。某云。看破者老汉了也。费捉住云。你见个甚么道理。便恁么道。某云。不妨疑着。费打。某便喝。费云。念汝远来。且坐吃茶。某云。是何言语。又一日问某。堂前露柱怀胎。是男是女。某云。也不是男也不是女。费打。云。是甚么。某云。描也描不就。画也画不成。费云。乱道。某喝。云。者老汉是何心行。费喝。某亦喝。遂拂袖而出。至遁村参浮石和尚。问。石而能浮。承谁恩力。石云。进前来。向汝道。某进前便喝。石云。再喝一喝看。曰。和尚唤作喝那。石云。汝又作么生。某一喝。遂拂袖出。又。端午日上堂。某问。端午升座。即不问二人相战。必定是那一个得胜。石震威一喝。某遂作礼。石云放汝三十棒。某起。以坐具向座上作劈势。石便休。自是历遍诸方。参寻知识。后转都门普济庵。遇本师和尚开堂命典。知藏师上堂日。某出。问。济宗炉鞴都京重开。四海英灵。咸集此会。和尚如何煆炼。师打。云。一棒一条痕。融云。莫便是和尚为人处么。师云。阇黎还荐取么。融云。顶门具眼方堪晓。耀古腾今达者知。师便喝。融云。万煆炉中铁蒺藜。佛祖当涂不让伊。师云。好个消息。某礼谢。归众。其后将古机缘謷讹公案。一一举出。命众拈颂。某便拈颂。甚惬本师之意。遂将源流衣拂。拄杖。一并付嘱。可为祖祢不了。殃及儿孙。这便是融上座半生行脚。今被诸公苦逼。不觉失口道出。倘有个汉。也似山僧这般钝置。正好三十拄杖。趁出久立。珍重。
