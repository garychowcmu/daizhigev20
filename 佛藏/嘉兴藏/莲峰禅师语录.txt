嘉兴大藏经　莲峰禅师语录


　　莲峰和尚语录序

　　泰山之脉出昆仑黄河之源从天上。故天下言山之高者必曰泰山，言水之大者必曰黄河，以其脉长而源远也。然舍泰山黄河而未足以言山水之高大者明矣。使山必如泰山而后可言山，水必如黄河而后可言水，其为山水者，不亦难乎。或有割泰山之脉而突兀为山，分黄河之源而波澜为水，即可谓真山水，名天下传后世者无疑矣。莲峰和尚幼入沙门，得法最早，开吾备气运之先，操履端正，机用纵横，不愧为明发之子、天童径山之孙，可谓能分割泰山黄河而自成一山一水之奇，脉长而源远也。二十年来数踞雄刹，振临济宗旨，壶兰为之增色。近退居云峰，于破故纸堆中烂葛藤丛里简点出来，自生光焰，斯其精光之不可磨灭者欤？犹之迅雷闪电震发虚空，凡有耳有目者莫不闻之见之。夫闻者既闻矣，见者既见矣，谅必知其可以名天下、可以传后世，是之为至公之闻见也。然闻见而出于至公，则余之所言亦公言也，敢阿其所好也哉？

　　丙午腊月望日同门法弟超裴书于养苔山房

　　序

　　原书阙

　　莲峰禅师语录目录序文卷第一福建兴化孤山禅寺语录兴化九座山兴国禅寺语录卷第二兴化报恩禅寺语录卷第三兴化龙华万寿禅寺语录兴化芦山通天禅寺语录兴化狮山西明禅寺语录卷第四小参卷第五示众拈古颂古代古卷第六入室机缘法语赞自题卷第七序歌传行实启引辞铭佛事卷第八文偈杂咏上卷第九杂咏中卷第十杂咏下(有序)

　　莲峰禅师语录目录终

　　莲峰禅师语录卷之一

　　嗣法门人性深等编

　　福建兴化孤山禅寺语录

　　顺治十年癸巳二月念八日，师在兴化府隐高寺受本府莆田县孤山寺监院慧闻等请至。

　　山门云：船来陆来，总须亲到一番始得。秪如入门一句，作么生道，遂策杖而进。

　　佛殿云：三世诸佛犹是素上座儿孙，毕竟与伊如何相见？大展三拜云：不可放过。

　　伽蓝堂云：神功叵测，呵护丛林兜楼一片，从古至今。祖师堂云：将谓列代祖师出世度生，谁知尽日向香烟里打瞌睡，遂举香云“祖师”，祖师惺惺着。

　　方丈云：汾阳门下有西河狮子当轩据坐，但有来者，即便咬杀。远祖恁么道：方丈前草深一丈，孤山门下不作这般去就，但有来者，令其觌面相见。众拜，师云：逢人切莫错举。遂据坐。

　　当日众请上堂升座拈香，云：此一瓣香，烟浮震旦，价重娑婆，爇向炉中，端为祝延
今上皇帝圣寿万岁万万岁，恭愿尧舜之风永扇，成康之世长存，路不拾遗，民沾至化。此一瓣香，国家梁栋，黎庶云霓，奉为文武采寮郡邑尊官暨诸檀那外护，伏愿维持赤子征途，闻五　之谣，忻慕宗风，悟道说溪山之偈。此一瓣香，得意难言，知恩有地，久默斯要，不务速说，最初拈出，奉为浙江嘉兴府海盐县金粟山广慧堂上传临济正宗第三十二世本师百痴元大和尚，用酬法乳之恩。遂敛衣就座。维那白椎云：法筵龙象，众当观第一义。师云：第一义谛不容拟议，放开一线，许汝商量，还有商量者么？僧问：佛为众生，出现于世，和尚出世亦为度生，众生未度时如何？师云：眼横鼻直。进云：众生已度时如何？师云：鼻直眼横。进云：众生度尽时如何？师云：一场懡　。居士问：万佛场中，即不问临济宗风，事若何？师云：一棒一条痕，一掌一握血。进云：天上有星皆拱北，人间无水不朝东。师云：赞叹则不无，乃云法幢未建，人人立地顶天，法鼓未鸣，处处青山绿水。及乎鸣法鼓、竖法幢，又是一腔曲调，行滹沱正令，开摩竭门庭，有实有权，毋固毋必，或时逆水撑舟，或时循途守辙，或声色堆头，寻群逐队，或清净地上高卧横眠。入门者须登阶级，登阶级者须入堂奥，一入堂奥，左之右之，处处逢原，自然不落阶级，自然透彻。门庭已彻者不在斯限，未彻者切须彻去，若不彻去，不被声色所埋，必被清净所困，似个徐六担板。更有一事须善护持，直待孤山微笑，即向汝道。维那结椎云：谛观法王法，法王法如是。师便下座。

　　林明悌祝寿请上堂问：叫不应山，即不问，如何是无阴阳地？师云：春来也，发花。进云：还有方便么？师打云：与汝方便了也。乃云：真参实，究别无妙诀，只要悟得本命元辰。若悟得本命元辰，便顿超限量，迥脱根尘，四相不相关，五衰抛度外，如出笼之鹤，脱网之鳞，日月星辰亦如是，山河大地亦如是，山僧拄杖子亦如是。兹因居士久植德本，正信吾宗，欲其慈闱同悟本命元辰，请为嵩祝山僧抖擞枯肠、无甚钩章棘句，只就日月星辰山河大地及拄杖子本命元辰合祝一人之寿，令其同日月星辰之光明，山河大地之永固，同拄杖子之矍铄，虽然，莫教撞着弥勒，呵呵，恐笑倒，浊世劳劳谁不老，正信胜餐王母桃，祗园不种安期枣阿，呵呵，下座。

　　荐觉予禅德请上堂问：赤肉无依，髑髅火葬，毕竟向何处安身立命？师便打进云：恁么则不涉根尘超色相，十方世界现全身。师云：死汉。进云：如何是活汉？师又打，乃云：炉香燕坐柏庭前，淡荡风轻花柳鲜，闻道铁牛钻入海，令人蹙额叹苍天，每相忆，最心坚，矢志遍参尊宿，打失鼻孔半边，于今水流云散，湄山依旧，俨然复举。僧问：长沙云：南泉迁化向什么处去？沙云：东家作驴，西家作马。僧云：意旨如何？沙云：要骑便骑，要下便下。师云：大小长沙疑杀天下人，今日若有问觉予禅德迁化向什么处去，秪向他道天上人间留不住，妙高山顶播风雷，且道古今还有差别也无？久立众慈，伏惟珍重。

　　陈明元等请上堂，僧问：长庆坐破七个蒲团，今日有个不坐底，还见么？师云：钝置杀人。僧喝，师便打。僧推禅床，师连棒打退，乃云：参禅上士迥脱寻常，铁额铜头，顶天立地，巨灵撼而不动，毒鼓檛而不闻，不与千圣同途，不与三贤共住，进一步山崩地裂，退一步雨暗云愁，有时向毗卢顶　上敲骨取髓，有时向山僧脚跟下剜肉吹毛，不顾危亡，单刀直入，方成个瞎驴，种草倘有人闻，恁么道便掩耳而去，三十棒赏他，其或未然，必须克勤修证，将多年铁酸馅咬嚼一番，日久月深，定慧充足，一闻千悟，头头物物，尽是自家底，要提起便提起，要放下便放下，受用现成，莫可穷极。犹未可挂放参牌。初学久参，各宜更进一步，且如何进步处，和煦春风才入室，炎威又渐逼人来，下座。

　　上堂问：如何是夺人不夺境？师云：针峰压倒阿修罗，进云：如何是夺境不夺人？师云：蚁口吞干大海水。进云：如何是人境俱不夺？师云：一片月生海，几家人上楼。进云：如何是人境两俱夺？师云：愁人莫向愁人说，说向愁人愁杀人。进云：向上还有事也无？师云：一串穿却，乃云风动幡动，那堪共语；船来陆来，且居门外。洞山麻三斤葛藤不少，临济干屎橛臭气逼人，赵州吃茶打湿唇嘴，云门胡饼膨胀肚皮，铁钉饭，木楂羹梗杀西天老比丘。金刚圈，栗棘蓬，吓退东土沙弥子。总不恁么，似觉家风冷淡，且二六时中如何得应用无亏去。良久云：一白钵盂两度湿，调羹须具调人心。王氏陈氏荐夫请上堂。纲常，道之基；慈悲，法之雨雪。志守深闺，戒定息繁暑，恬坐一炉香，乾坤阔如许，请余转法轮，正法无可语，超彼故良人，善处得居处，不图生梵天，亦不作灵圉，莲花国土中，菩萨为伴侣，一念已顿超，况对天人举，乐土本现前，不隔一端绪，闺闱亦可修昼夜速进取生灭两重关谁是关中主悟得本来人非他亦非汝同生乐土中长沾佛法乳诸佛同授记余门双信女山僧无说说竟诸公无闻闻竟死者无超超竟生者无度度竟且修因结果一句作么生道良久云一超直入如来地脚踏莲花步步生下座。

　　佛诞上堂问未出母胎度人已毕和尚俨然将何指示师云天无私盖地无私载进云世尊出世度尽眷属和尚出世眷属还度尽否师云明眼人难瞒进云家里人说家里话如何是家里话师云金钟敲动一天星乃云生本无生无不生指天指地最分明蓝园一段风流事要假儿孙脚下行竖拂子云释迦生也大众还见么便下座。

　　浴佛信士林明鉴等请上堂举遵布衲浴佛次药山云这个从你浴还浴得那个么遵云把将那个来山便休长庆闻云邪法难扶师云药山布衲大似把手上高山同行不同步今日因时及节为他拈出也要此话大行遵布衲浴佛同出一只手山云这个从汝浴还浴得那个么落草寻人遵云把将那个来贫儿索旧债山乃休不入虎穴争得虎子庆云邪法难扶人平不语水平不流好将药山布衲缚作一束抛向香水海里荡涤得干净净地免致贻累后人向这个那个里分疏不下何故聻天上天下惟吾独尊。

　　信官药斋林公请上堂向上一路千圣不传秪要大丈夫自信自悟自肯承当扫除见解剿绝廉纤融会精粗贯通表里德山棒临济喝雪峰辊毬禾山打鼓裴相国舞笏黄庭坚闻香看诸古人显发全体大用何等直捷山僧既作他家种草脱他印子不得所以要人人剿绝廉纤发挥妙用言言合辙滴滴朝宗同游不二之门共助无为之治竖拂子云若向这里见去又隔青嶂千重白云万里何故分明月在梅梢上看到梅梢早已迟。

　　上堂僧问人间四月春光尽孤山寺里花正开长恨春归无觅处谁知转向此中来如何是来的消息师云薰风生殿阁遍界发微凉进云春夏秋冬随变改若能转物即如来毕竟作么生转师画圆相进云自是不归归便得五湖烟景有谁争师云脚跟下泥深三尺乃云薰风拂拂度南枝黄鸟呢喃纤柳丝花下人传春欲去春光毕竟向何之实不去谩猜疑墙角海棠犹灼灼篱边笋蕨正新肥去实去怎留伊池内碧荷争出水林泉渐尔长炎威住不住几回醉却伤春客去不去杜宇声声月下催催任催意何为途路虽然乐到底不如归若知归也天地同根万物一体青年皓首不减不增白社红尘无彼无此我生列列立阶除莫被光阴两序使还有使得光阴者么闲烹雪茗空尘梦谈笑花轩作主人靠拄杖下座。

　　省觐福严师翁费老和尚命秉拂上堂僧问昔日优填王造旃檀像世尊下忉利天其像出迎此意如何师云巍巍堂堂进云世尊三唤三应云无为真佛实在吾身未审在那个身师云炜炜煌煌进云秪如宝像开光人天瞻仰还解说法也无师云信心成古佛甘雨润枯苗进云若将耳听终难会眼处闻声方始奇师云不是苦心人不知进云作家作家师云不劳赞叹乃云古路三千度翠云抱惭膜拜老慈尊去来尽是儿孙事祖父从来不出门竖拂子云诸大德于此见得祖翁如夔如凤无党无偏昔向金粟峰头呵佛骂祖今踞语溪渡口涤圣陶凡粟棘蓬金刚圈拈作寻常茶饭南斗七北斗八逢人彻底掀翻肃振颓纲何殊腊月莲花剪除异见诚乃法门甘露处动地惊天之际如清风明月之中魔外寒心英贤拱手此盖乘愿力而来作清凉大树覆荫人天若以一机一境一棒一喝谓觑见祖翁似向大海拾一浮沤大地得一撮土不肖昔曾瞻依座下特申省觐之忱幸蒙老和尚垂慈令两序大德降尊就卑命升猊座不肖自惭才德俱亏机用弗足再三辞而不免秪得借老和尚大光明助演实相义秪如实相义作么生演遮那应现遍风尘万福庄严净法身正眼当阳光突出嬴于夜半睹明星久立众慈伏惟珍重。

　　慈光寺请上堂达磨西来意迢迢怎举扬松直与棘曲凫短而鹤长龙归四海静春老百花香几多蹉过者叉手问空王谁知未举棹文彩已全彰于今委悉去何处不慈光复举尼妙总参大慧慧云古人不出方丈因甚却到庄上吃油糍总云和尚放妙总过妙总方敢通个消息慧云我放你过你试道看总云妙总亦放和尚过慧云争柰油糍何总一喝便出师云大慧拈出残羹馊饭将妙总作鬼神祭赛总若不是饱参衲子几被油糍塞却兹山僧把火助热诸人切忌面门着灸颂云长蛇阵势列重重铁骑单枪挫战锋若不疆场施敌手焉知大海有真龙今日这里有真龙么喝一喝下座。

　　请上堂信根难具信心难生信门难入信道难行信道一行南北东西四维上下随缘放旷任性逍遥信门一入顿超阶级豁达六窗行住坐卧常在其中信根一具敷荣盖天枝叶培植驾海梁材信心一生放下屠刀立地成佛兹潘信士广修净供请转法轮不为自求如同本得山僧无可回施惟祖翁一片信地对人天尽情授受令其向信地上长养信心长培信根长住信门长行信道画[□@○]相云还见么不用契券自当保任界至分明切莫错认下座。

　　上堂云大道直如弦大机疾如箭不动一毫端千化与万变本无利钝人秪要当机荐杲日悬空薰风朴面程路迢迢不隔条线枝头鸟语两三声错落飞花红片片复举梵志以梧桐花献佛佛唤仙人志应诺佛云放下着志放下左手花佛云放下着志放下右手花佛云放下着志云我今两手皆空更放个什么佛云吾非教汝放舍其花你当放舍外六尘内六根中六识乃至无可舍处是你免生死处志于言下悟无生忍师云世尊得人一牛还人一马梵志抱璞求荣一场富贵特为颂出重重放下没纤尘闹市范丹彻骨贫明月一轮琴一操高低弹动隔墙人下座。

　　祝东林师翁寿上堂展起袈裟覆▆天手培松柏梃苍然逢人问寿高多少行脚赵州老四年踏得祖翁田地着岩阿石虎花儿眼惭愧后生忙不辍街头犹乞草鞋钱殊不知我祖翁寿量别一乾坤不属变不属迁仰之弥高钻之弥坚弥勒不后威音不前亘古今而不昧历浩劫以长存不肖恁么指注也是起模画样千闻不如一见若见得彻因斋庆赞竟且庆赞一句作么生道洒雨摩风浑不改擎天屹地一莲山。

　　上堂问凤凰池上客特地集孤山三通法鼓震冗梦尚未删如何是冗梦未删师云手执夜明符几个知天晓进云喝散白云千万里数声鸟语噪天明师云莫瞌睡乃云有佛处不得住金猿绊倒悬崖树无佛处急走过檐前蜘网风吹破腾身透脱两重关十字街头卖滞货拍案左右云这一个那一个不是东土神光亦非西天达磨释迦弥勒犹是他奴六臂三头无处寻讨莫寻讨日上珊瑚光杲杲复举法眼问修山王云毫厘有差天地悬隔作么生会主云毫厘有差天地悬隔眼云恁么会又争得主云和尚如何眼云毫厘有差天地悬隔主便作礼师云法眼具抽钉拔楔之手山主失倾湫倒岳之机若不金针挑剔几乎病却法眼颂云碧云眷恋碧峰巅千里鸟骓也着鞭翡翠踏翻荷叶雨鹭鹚冲破竹林烟下座。

　　陈明开等请上堂问端阳佳节即不问五家宗旨请师宣如何是临济宗师云惊天动地进云如何是曹洞宗师云带水拖泥进云如何是沩仰宗师云日月齐明进云如何是云门宗师云铁骑踏破万重关进云如何是法眼宗师云六耳同谋进云五家宗乘蒙师指和尚门庭事如何师云放你一棒进云棒下无生忍临机不见宗师云还要吃棒乃云昨日说今日说黄面老儿何太切山色无非净法身溪声原是广长舌日面佛月面佛大地圆明是何物虽然烁破四禅天也是金毛恋兔窟如来禅祖师禅拈来不值半文钱巨灵抬手无多子劈破华山作鬲边根本智差别智观音原来是宝志翻身踏着上头关胜却牟尼亲授记这四偈有一偈如金刚王宝剑有一偈如踞地狮子有一偈如探竿影草有一偈不作一偈用有权有实有照有用有杀有活有纵有夺若倜傥分明锦标子当堂分付倘停囚长智拨转画艎归去也任他鳌鼓响喧天便下座。

　　端午上堂诸兄弟时节到来慎莫蹉过一年三百六十日无如此日吉一日十二时无如此时好凡我衲僧家豁然大悟犹如日丽中天暗室覆盆无所不照溪花涧草悉放光明暑雾浓云罗笼不得邪氛毒气侵昧无门直得虾蟆蚯蚓饮气吞声跛鳖盲龟惊心丧胆困龙悟此而倾湫倒岳游人悟此而拨棹还家山僧恁么举扬犹足画蛇添足曲为今时且不涉胜负一句作么生道踏得故家山地稳笑他门外竞头争下座。

　　永丰寺保禾请上堂问马祖一喝百丈耳聋三日意旨如何师云惊天动地进云某甲则不然师云你作么生进云时时得闻妙法师云更参三十年乃云朝来叉手立门前万顷嘉禾映碧天雨露若教无失候凶年自是转丰年茎茎熟粒粒圆相逢夹路商量者刚道于今不值钱珍重大家须护惜田犁依旧未辞肩画○相云乾坤以此化育人世国家以此膏泽寰区黎民以此安身乐业龙鳞以此致雨兴云且道衲僧以此作个什么竖拂子云拈起千斤金粟柄敲砖赓唱永丰歌下座。

　　寺邻诸信士请上堂近水知鱼性近僧知佛性近山识鸟音近寺识法音法音既识即僧即俗何圣何凡一水横门共度桥于树下孤山背屋同种圃于云阿善财之草盈堤灵云之桃载野砍香岩之竹舟棹华亭驱沩山之牛田耕百丈教儿读仲尼之史刈禾肩大仰之锹一一露自性生涯一一现衲僧妙用盖因不达本源自生殊别致毫厘有差天地悬隔秪如建家立业则固是鼓腹高歌浑忘化育一句又作么生道野老不知尧舜力衔杯共话古皇前下座。

　　珠林庵请上堂寸丝不挂雪峰勘破玄机公案掀翻大慧热瞒妙总台山问婆子过客还稀俱胝悟指头感恩不浅此皆上古之世佛法昌隆自证自了底如麻似粟至于播杨大教底亦代不乏人今庵主率众来叩孤山欲仿古人模范须是二六时中向语默动静行住坐卧处自穷自究毕竟是个什么一口布袋里捉着老鸦试看还有雌雄相可得也无珍重。

　　信官季芦余公请上堂佛身充满遍河沙至圣从来共一家鼻祖渡芦无剩语五千余卷等空花若悟得总是空花或说有道无亦得或出尘入刹亦得或现比丘身亦得或现宰官身亦得秪如宰官身已现宰官法作么生说永佩金鱼昌芦峤长悬玉带镇通天逍遥梅柳外吟咏竹林边风凛凛泽绵绵李翱参见药山处云在青天水在瓶复举昔一居士问大慧云天命之谓性率性之谓道修道之谓教意旨如何慧云天命之谓性即清净法身率性之谓道即圆满报身修道之谓教即千百亿化身士默有所契师云世出世间两个至人鼻孔被大慧一串穿却直至于今分析不得今特举似居士谅亦有契且默契一句作么生道横按拄杖云不须妙指频频拨已发先天太古音下座。

　　圆期上堂大人具大见大智得大用大用现前不存轨则结也得解也得收也得放也得利世利人也得超生拔死也得利世利人南山顶上培松桧超生拔死莲花国里吐莲花收也铜头铁额饮气吞声放也高低互应敲唱双行结也布袋里老鸦虽活如毙解也孤云野鹤任意高飞恁么也得不恁么也得恁么不恁么总得透脱范围骑声盖色虽然不是家尝淡茶也堪待客岂不见临济松赵州柏苍苍列立山门前永与后人为标格复云素上座久居草舍冷度清光今春被诸兄弟鞭挽将来向荒草场中拖泥带水连累扶犁扛耙者亦浑身汗出虽然水草具足未免神力劳疲兹当田熟禾香功圆事就拽断烂贯索东触西触去还有追踪觅迹者么竖拂子云谩言蹄角无堪寄自有山翁管带伊下座。

　　顺治十三年丙申十月十一日师寓本府仙游县九座山太平兴国禅寺受耆旧智镜华严公等请至。

　　佛殿云巍巍踞坐独称尊大地山河一口吞踏着个中无佛祖方知脚下有儿孙个中既无佛祖何作这般去就展坐具云正要大家知进。

　　方丈云生擒猛虎活捉狞龙瞎驴活计尽在其中且道以何为验喝一喝便据坐。

　　当日众请上堂至法座前拈帖云即此简章轻如毛羽重若丘山虽向胸襟中流出必须对众举扬宣毕师指座云大无私盖地无私载历代老古锥向此处偿债只如新长老又且如何有条扳条升座拈香云此一瓣香光超日月德壮山河爇向炉中端为祝延今上皇帝万岁万万岁伏愿端拱无为野老不歌尧舜力遐迩有赖国人长颂灵台篇此一瓣香庙堂瑚琏泉石凤凰爇向炉中奉为本府本县采寮尊官本山开创先和尚暨诸护法耆旧伏愿沐不次之深恩趋心妙道振中兴之正脉毗赞丛林此一瓣香水尽山穷头端尾正心不负人面无惭色第二回拈出爇向炉中奉为现住江南松江府华亭县明发禅院传临济正宗第三十二世百痴元大和尚用酬法乳之恩遂敛衣就座上首白椎竟问答不录师云法幢建立待何人水到渠成万象新珍重蟠桃休嚼破现前已露旧时仁旧仁既露难瞒具眼法幢建立贵在同条况流水高山时时现衲僧巴鼻光风霁月处处是古佛门庭一语一默本地光明显赫一草一木当人受用无亏于此挨拶得入始信古人劳心苦骨处岂不见正觉禅师移溪伏蟒创此洪基列朝宗匠拽杷牵犁洞诸正眼秪如应承鼎命则固是克振先声又作么生道卓拄杖云大家伸出拔山手拨转如来正法轮上首结椎师下座。

　　元旦立两序上堂问祝圣报恩今已晓新年佛法又作么生师云灯笼与露柱和南石女共木人抚掌进云春光传信早大地尽生辉师云却许阇黎道一半僧礼退师一喝乃云日丽风熙宇宙清万山霜雪变溪声梅花昨夜通消息瑞气腾腾绕太平呈拄杖云还见太平主人么若也见得巍巍堂堂无二无别乾坤未辟之先与太虚同寿朕兆才分之后乃率土皆臣草木林泉同沾雨露羽毛鳞甲共沐恩仁唤作深山中老僧又是闹市头天子唤作闹市头天子又是深山中老僧若也不见元正启祚万物咸新有无佛法双拈却又手桥头揖圣人后云巢居穴处未尽良谋领众匡徒难藏丑态药山就牛栏说法道传千古法昌搬罗汉开炉声盖诸方所以众不在三千五百亦不论初学久修只要人人展抟天之翅个个作驾海之梁整顿脚跟辉扬化日且重新条令一句作么生道东君如有意吹入我门来下座。

　　上元上堂此夜一轮满笙歌沸彩楼可怜灯明佛无处可埋头莫埋头魔宫虎穴一任横冲直撞柳巷花街何妨醉舞娱游模样妆来个个如狮如象皮毛脱落依然非马非牛惘憧底向锣鼓边自管瞌睡俊俏底就光影里卖弄风流休休休举头天外看谁是我同俦。

　　诞日上堂僧问沙盆已破还藉众扶否师云天高群象正海阔百川朝进云恁么则青山依旧也师云听事不真唤钟作瓮进云今朝师寿正逢圣诞如何是庆赞一句师云天地同根万物一体乃云孤峰兀坐嘴卢都搜索胸中一物无即此一条穷性命三千诸佛不如吾何故在诸佛有玄有妙有始有终在凡夫有爱有憎有优有劣山僧门下二边不立中道不居孤迥迥峭巍巍名模不得拔仰无由云门于拶足悟此俱胝于竖指悟此香严于击竹悟此山僧于唇皮播此大众于意识卜此倘向父母未生前上着自家寿命即同山僧寿命即同诸佛列祖寿命则见云门悟底不在拶足俱胝悟底不在竖指香严悟底不在击竹可谓移花兼蝶至买石得云饶还卜着么年登四十五为人多莽卤却把赤斑蛇唤作白额虎拍掌大笑下座。

　　开炉知浴云庄领一萧禅德请上堂问龙象交参即不问如何是狮子翻身处师云一任　跳进云堂堂无向背特地绝商量如何是第一义师云新出红炉金弹子簉破阇黎铁面门进云云生碧嶂月落寒潭师云自领三十棒进云和尚较一半师云速退速退乃云释迦出世达磨西来为一大事因缘故盖大事因缘虽人人具足个个全该柰含糊领略者多真实契证者少今云水高流同登选佛之场欲契证自家大事且大事如何得契证去竖拂子云言前荐得犹是滞壳迷封句后承当未免触途狂见直饶透脱二边一肩担荷早已迟了三生六十劫欲到无纤毫过患如千日并照直须三条椽下七尺单前三三两两逐队寻群白日青天挨篱摸壁至于冷不知冷饥不知饥但得雪消尽自然春到来拾得寒山相见面倒拖长袖舞三台下座。

　　若海西堂请上堂问世尊拈花迦叶微笑达磨面壁二祖安心祖祖相传只一句师今端的付何人师云西天四七东土二三进云自从一见桃花后直至如今更不疑师云学语之流进云惊群须是英灵汉敌胜还他狮子儿师打云未到汝在乃云参禅无秘诀只要生死切打透生死关石人迸出血迦叶不闻闻世尊不说说昼夜二六时圆满一轮月且道如何是月昨日圆今日缺复举俱胝悟于天龙竖指处其后接人亦惟竖指师云俱胝住庵真龙困死水若不得天龙一滴活水终身埋杀今古丛林谓其只得一橛山僧今竖起拄杖若有人同俱胝悟去庶得吾宗不坠若不同俱胝悟去亦得吾宗不坠何故将相本无种男儿独自强下座。

　　永丰寺三尊证师同请上堂一得一切得一戒一切戒一念失回光终身徒顶戴汝等诸人还识得一么画相云于此荐得就这里截断生死根源剿绝识情窠白十二时中直教如明镜当台物来斯照有时虽不鉴照瞒他一点不得不论佛来也杀贼来也杀直教杀到无可杀处始是诸人安身处始是诸人得戒处所谓护生须是杀杀尽始安居白牯黧奴如不会问取杨岐三脚驴下座。

　　朗玄首座请上堂问诸佛出世时如何师云大地山河一片雪僧喝师云乱喝僧无语师打退乃云西天四七东土二三这一队老古锥无端胡言汉语节外生枝鼓动铜头铁额赤手杀人党恶相济到处展三玄戈甲列八面阵图一纵一擒全生全杀直得敌国竖降旗万方归化育本色衲僧正眼看来也是平地掘坑陷人不少山僧昔年不识好恶陷他坑阱至今尽拔山之力　跳不出乃唤朗首座云汝还跳得出么朗一喝师云好一喝只是跳不出只如跳不出又且如何施设竖拂子云打面还他州土麦唱歌须是帝乡人下座。

　　念尔道旧偕昙易禅人请上堂若论此事如石含玉不知玉之无瑕似地擎山不知山之孤峻古人恁么道只具一只眼诸兄弟既在座山眉毛厮结八面峰峦耸翠一天松竹参黄无不尽知尽见若唤作此事只具一只眼若要两眼圆明必须洞彻内外捏碎虚空体用全彰人境俱夺向顶门上竖一只眼然后山僧与汝点眼喝一喝下座。

　　福严师翁费老和尚讣音至设供拈香云惊天动地播宗风千古何人识祖翁铁铸面皮翻一转依然日挂海门东昔日蒙提诲今朝事不同深恩无以答滴血占流通遂礼拜。

　　书记知幻等请上堂问法雷已震选佛场开不昧宗风请师指示师云山意冲寒欲放梅进云腊雪连山白雄风透户寒师云大抵还他肌骨好进云千里特来呈旧面师便打乃云古木寒岩一片冰潇潇鸟道断人行大家束手炉头坐嬴得眉毛眼上横到这里普天匝地滴水滴冻纵有枪旗亦无展处棒喝亦无施处无宾无主无佛无法无佛法而佛法全该无宾主而宾主历然赵州茶云门饼不妨应时及节破沙盆干屎橛一任东掷西抛更有一般奇特事梅花几点放高梢复举雪窦云客从远方来遗我径寸璧中有四个字字字无人识古尊宿闹里有钱素长老静处安身原宪儿孙虽不可与陶朱公斗富亦可高低唱和客从远方来遗我一盘果不是郑州梨亦非青州枣上下及四维无处可寻讨竖拳云和盘托出献诸方诸方未吃已先饱只一饱直到驴年不须喂水喂草且道寸壁好果子好便下座。

　　心镜禅德请上堂问众生受佛戒即入诸佛位时如何师云朝为田舍郎暮登天子堂进云如何是佛位师云脚跟下荐取僧弹指师云家里人说家里话进云跳出三禅天师云不可乱走乃云兹心镜耆旧设斋请扬正法山僧不向他说玄说妙说奇说特只就家里人说家里话遂披胸云于此荐得十二时中动转施为如镜照镜了无丝毫间隔穿衣同穿衣吃饭同吃饭两人同一碗两年同一春东涧水流西涧水南山云起北山云去来莫谓频相见踪迹从来不出门既不出门且道相见者是什么人喝一喝下座。

　　性原等请上堂向上一路千圣不传欲得不传之旨无论男女缁素必须把得定作得主直下如中流砥柱不被八风所吹不被万物所转一向与么去管取刻日成功不怕瓮中走鳖复举莲花色比丘尼变作转轮圣王往天界迎佛世尊见云莲花色何得越大僧而见吾汝虽见吾色身且不见吾法身惟须菩提岩中晏坐见吾法身师云须菩提晏坐身埋千尺莲花色见佛勇冠三军世尊只顾压良为贱不知头上安头今座山四众俨然也不须比丘尼变现神通也不须诸兄弟岩中晏坐从朝至暮诸点动静无不亲见莲长老且道见色身耶见法身耶特为颂出奴婢殷勤将主扶主人醉里乱高呼自家直下如亲见那个男儿不丈夫下座。

　　腊八信女朱照琦请上堂雪里藏身六载余饥疮拶出眼中珠明星若谓今朝现知君不是化龙鱼若是个汉向未离兜率捉败黄面老子六载饥寒不无虚设到此方解知恩报恩方解致雨兴云或破家荡产亦得或建家立业亦得将丈六金身作一茎草将一茎草作丈六金身一推推倒五须弥一踢踢翻四大海逞人天不测之机受佛祖不尽之用只如杲日当空无所不照因甚无人悟去男儿自有通霄路不向如来行处行复云信女居尘不染尘入山修供报双亲不惟一念超庸俗已胜卧冰求鲤人慈恩厚佛道深一番提起一番新。

　　谢诸山大德上堂乍驾一只铁船向孤峰顶上撒张巨网直得鲲鲸鱼鳖尽入其中或冲波破浪或吐纳风云或抛梭掷尺或逐队寻群总脱此网不得如今略开一面任其优游四海活泼百川展照日之鳞开吞舟之口何惧竿头钓翻身去不回头角若欲峥嵘势也须平地一声雷喝一喝下座。

　　孝子吴奇略荐严请上堂大通智胜佛十劫坐道场佛法不现前不能成佛道钝置杀人山僧拄杖子历劫住道场法法本现前皆已成佛道既拄杖子成佛已竟一处所一纤毫不成佛道无有是处况吴令先翁早已与拄杖子把手共行时时闻伽陵之音处处见遮那之体若待今日超拔然后得生善处岂不迟哉虽然如是若著于佛见便属声闻小果若离于佛见又属婆罗门外道所谓有佛处不得住无佛处急走过四海浪平龙睡稳九天云静鹤飞高。

　　元旦上堂问春风浩荡瑞气氤氲斩新条令即不问大振宗风事若何师云金鸡晓唱凤历新颁进云昨夜铁牛方醒梦今朝木马便鸣空师便喝进云玉蹄踏破深潭月金角冲开云外天师云犹在山僧脚下乃云昨夜辞年去今朝迎岁来去来与迎送总是强安排所以古之天地即今之天地今之日月即古之日月无终无始不变不迁衲僧家一向作只般见解也是徐六担板只见一边岂不见四时行焉百物生焉溪桃喷日岸柳舒烟霜自化鸟争喧东君面目一一现前笑却桥头何大姐借婆衫子拜婆年下座。

　　解制辞众维那般舟请上堂问结制之后水泄不通圣凡绝迹解制之后任运腾腾自由自在不解不结时如何师云天空任鸟飞进云争柰出门便是草何师云你何故向草里辊进云一念普观无量劫师云错瞽僧问某甲幻眼已坏即不问即心即佛事如何师云照破十方进云不是心不是佛又如何师云山僧亦不识进云云行岭面山无碍月到波心水不知师云莫错会乃云曩者无端画地为牢将无限平人拘禁其中有冤无处诉有屈无处伸进一步断贯索穿他鼻孔謦一声须弥山塞却口门于今春风和煦雪解冰消趁此芳展略开一线放出恶虎狞龙任其归山归海不论南北东西随处纵横自在捏碎临济三玄扫除浮山九带逢人越格提持自是吾宗有赖山僧恁么举扬大似嫫母怜儿忘却丑态复云林下栖迟者翻为去国人江山春万里杖履客孤身有约鶤鹏伴不违花柳新脚跟虽未动消息遍风尘。

　　心光印人二上座请上堂师云生死关头好着鞭重重打透未生前南山顶上云蒸饭檀度门前狗尿天风流无限受用现前有时凿圃有日耕烟茶来则吃客去则眠努目处雷鸣大野低眉处月印长川不问寒来暑往不图作佛成仙只怕阎老子末后讨饭钱秪如来讨时将何抵塞拍案云不是巴掌便是粗拳金粟百老和尚讣音至设座拈香云去岁福严师翁归今年金粟老人死虽然生死不相关法道之裒何至此怆惶大地人孤哀不肖子一炷清香一杯茶动地家声谁振起遂举哀。

　　开炉上堂去岁开炉贯天烈焰今冬结制不立一尘以虚空藏为伽蓝直令日月星辰山河大地人物龙畜草木昆虫同居平等性智放大光明底任其照天照地兴波播浪底任其普纳百川至于吟风泣露带水拖泥无不任其自性逍遥山僧也不拗直作曲截长补短移东篱贴西壁拈鱼目作明珠诳惑弟昆教坏男女何故顶门有眼明如日岂肯相牵入火坑卓拄杖下座。

　　腊八上堂地冻天寒处处山头皆雪云开星现人人眼里有睛时节到来甚莫蹉过既不蹉过且道是甚么时节莫是释迦老子成道日么也是杓卜听虚声诸兄弟明星现也且喜鼻孔不与释迦老子殊别还见也未尽日观山玩水出尘入刹必定是见秪如有眼者能见无眼者又作么生见以指向空一点云不是苦心人不知。

　　元旦上堂宝鸭烟飞万象新四方荡荡净无尘皇风普被江山外野老讴歌一片春春光一片兮置干戈于无用之地嵩呼万岁兮回化育于太和之天门外不惶庞也吠山翁枕石日高眠披沥一心如是祝不图成佛与成仙下座。

　　诞日圆期上堂问尼父五十学易伯玉五十知非和尚将临五十时如何师云十目所视十手所指乃云本自圆成何物坏汝本自解脱阿谁缚汝此两句语有一句能杀能活有一句能放能收更有一句也无放无收也无杀无活门门有出身之路步步有转身之机是以昔日结也不曾结今日解也不曾解诸兄弟倘会得不但与山僧祝寿竟而南来法道庶不寂寥也若也不会与汝一緉草鞋效善财行脚去。

　　到孤山寺请上堂虚空无行足时节不参移春风浩荡春气融熙水边林下蝶舞花琉桃红灼灼竹缘猗猗触瞎灵云眼拨动香岩机游春公子花前过万紫千红总不知既经花前过因甚不知仙子已骑黄鹤去徒劳崔颢复题诗复举赵州见一庵主问有么有么主竖拳州云水浅不是泊船处便行又见一庵主问有么有么主亦竖拳州云能纵能夺能杀能活便礼拜师云赵老狂心不歇到处费弓费矢虽然一箭落双雕也是龙头蛇尾殊不知水浅不是泊船处正好插脚能纵能夺败将竖降旗素上座到这里也不淘沙见金也不敲空作响行则同行坐则同坐宾主历然高低唱和家贫自有茶相款肯把蒿汤当礼仪。

　　佛诞上堂诸佛未出世人人鼻孔辽天及至出世后依旧杳无消息明露溪光暗藏山色妙高峰顶击帝钟急水滩头栽荆棘殊不知尽法界身本无出入风鼓不摇水洒不湿白雪阳春和者稀令人千古空相忆忽相忆谁端的叵耐太原孚上座却向角声里悟入山僧虽逐他群队终不拗曲作直莫谓今古无人多虚不如少实一肩若不重荷檐换手捶胸悔莫及悔则且置且道荷担个什么寥寥天地间独立望何极卓拄杖下座。

　　掺茶上堂赵州吃茶宾主历然沩仰摘茶体用全彰座山者里也不分其短别其长只要大家齐着力甘苦一般尝拨云寻鸟道趁雨上高冈枪旗信手拔滋味逼人香汝一筐我一筐归来奉献哑郎当山鸟山花间较杀相呼相唤笑人忙笑也任他笑忙也任我忙熨斗煎来铫不同下座。

　　送先和尚牌位进祖堂云尽力建法幢灵龟负图随机裂疑网宝剑伤锋纵有攫雾撄云之手总不似缩爪藏牙故我老人出则如杲日丽天归则如羚羊挂角不但踪迹无寻而且邈摸不得兹于岁当阏逢执徐令属王春首旦依旧老人在素上座手里既在不肖手里冀我老人永坐高堂作儿孙之榜样一灯不夜延佛祖之光明为甚如此是法住法位世间相常住遂安领众大展九拜。

　　　　　(同门弟杜赐居士林超裴捐赀助刻)
嘉兴大藏经　莲峰禅师语录


　　莲峰禅师语录卷之二

　　嗣法门人性深等编

　　兴化报恩禅寺语录

　　康熙五年丙午八月十五日师在兴化府云峰寺受仙游邑侯顾公乡绅泊庵唐公耘庵徐公芾斯吴公孝廉亦肯严公瞻岵吴公暨信士林性洁黄道亨蔡遂钦庄日荣僧寂林等请住报恩禅寺师至。

　　山门云踏着自家底何须涉路程才入报恩寺便是报恩人。

　　佛殿云蓝苑示生雪山悟道费尽婆心翻成话堕展具云千古累儿孙全身入荒草。

　　伽蓝堂辅弼三摩地昌昌日月长深心何以报凭此一枝香。

　　祖师堂微笑授金襕渡芦分皮髓一队老冻脓白日相狐昧于今夹路相逢好与一齐捉败遂作礼。

　　据室云释迦掩室于摩竭净名杜口于毗耶山僧到这里又作么生出群须是英灵汉敌胜还他狮子儿遂卓拄杖而起。

　　安期信官唐泊庵请上堂师至法座前拈请启云圣贤肺腑虎豹文章尽向个中流出虽有眼者见有耳者闻还要维那宣过指座云此宝华王座不上不下不东不西未到尽惊险峻到了方识高低拈香云此瓣香根盘今古叶茂春秋爇向炉中端为祝延
今上皇帝万岁万万岁伏愿永安四海体
先皇敬佛之心光壮两仪振觉帝利生之道此瓣香圣朝柱石鹿苑宫墙爇向炉中奉为满朝文武尊官本府本邑合属寮采绅衿暨诸善信伏愿同增禄位如杲日以升天彻证微心似莲花不着水此瓣香枯者任枯荣者任荣第三回拈出爇向炉中奉为江南松江府华亭县明发堂上传临济正宗三十二世先师百痴元大和尚用酬法乳遂敛衣就座首座白椎云法筵龙象众当观第一义问桂轮高映长空雪肥举头一瞬物物生机触目生机即不问当年玩月事何如师以拂子作圆相云任汝观瞻邀云某甲则不然师云汝又作么生进云知音岂在当阳举一点圆明鉴太虚师云重说偈言问诸佛说法为利众生今日和尚说法为利众生耶为光扬祖道耶师云千峰高有顶八极净无尘进云恁么则风云一致水月同观师云锦上花铺进云如何是高超一步师云进前来进云生擒虎兕活捉狞龙师便打乃云我若一向举扬宗乘法堂前草深一丈倩人撑门拄户去势不获已向诸人道个即心即佛已是图绘虚空那堪更向葛藤窠里打辊误赚阎问然虽如是事无固必岂不见三世如来向葛藤窠里拯拔四生梯航九有天下老和尚向葛藤窠里竿木随身逢场作戏天人宰官善男信女向葛藤窠里祝无疆福寿忏无相愆尤然无相愆尤如空中鸟迹水底鱼踪作么生忏无疆福寿仰而弥高钻而弥坚又作么生祝果是个中人向未生前一肩担荷去何啻东海放流南山增翠即此修因证果则固是诸佛法身竟向何处应现良久云此夜一轮满清光何处无首座结椎师下座。

　　邑侯顾公设斋请上堂问德星临僻地两岸尽生光如何是僻地生光师云爱菊游秋圃进云自天子以至于庶人壹是皆以修身为本如何是修身之本师云焚香礼世尊进云如何是臣报君恩子报亲师云总在这里僧拜云谢师指示乃云地泰天清面面好山呈瑞色民安物阜人人搔首乐丰年忆昔渊明娱种柳茂叔喜栽莲清怀迈俗节操移风美则美矣善未尽善盖远公闻陶公之贤以莲社招而不来及其来也闻钟声犹攒眉而去何似今顾邑侯受嘱灵山精尝法味持降尊之道作不请之宾径辞麹社游莲社笑把仙溪作虎溪雅集群贤光临十笏斟酌源头之水维持济北之宗虽嘉会一时亦奇逢千载且道山野如何酬谢竖拂子云万仞峰高期指日九秋鹤瑞合抟天下座。

　　期主林性洁黄道亨蔡遂钦庄日荣等设斋请上堂问如何是报恩境师云云含殿后山千仞桥锁门前水一湾进云如何是报恩人师云齿缺不关风进云如何是报恩一句师云倾尽此时心进云如何是向上一着师云铁蛇横古路进云龙得水时添意气虎逢山势长威狞师云旧话不须拈乃云勘破浮生梦拂空心地尘百花丛里过一叶不沾身是你诸人还曾到此由地也未倘或未到讵能运出家珍转正法轮若也既到何须庄严妙相向外驰求抛却自家旧面目却来大海觅浮沤然未有天生弥勒自然释迦未度己而先度人菩萨心肠度人复度己诸佛行径况此方真教体清净在音闻使人人向声色堆头磕破顶门正眼睹山河大地悉是黄金取而无尽用而弗竭始信行住坐卧不离宝山矣且如何是宝山耸身又手云莫将容易得埋没古人心下座。

　　居士梁冕王国臣设斋请上堂问秋菊未分红白色荷花出水已生香即不问今日居士请上堂还有向上事也无师云刹竿头向天进云恁么则曲涧流回千古月真风引入万山人师云丹桂正飘香僧礼退乃云西来意如何说八月秋处处热霖雨一番两番林下炎威顿歇临溪数朵芙蓉揭晓一弯霜月光明藏现前清凉山轩凸诸禅流须猛烈廓开阃外重关拶出眼中滴血莫学趁队瞎驴错过却几多好时节复举张拙居士问长沙禅师云弟子曾读千佛名经只见其名未审居何国土还化物也无沙云黄鹤楼崔颢题后居士曾题否士云不曾沙云得闲题取一篇好师云居士问佛土长沙答题诗拈出青州枣博却郑州梨简点将来大假听事不曾唤钟作瓮今日或有人问弟子曾见万佛名经只见其名未审诸佛居何国土秪向伊道有水皆含月无山不带云今当下悟去报答生恩有分。

　　居士林东震柯士章柯大浚等设斋请上堂师云马祖云即心即佛南泉云心不是佛智不是道古德云莫谓无心云是道无心犹隔一重关此三大老各具一只眼各开一张口续凫截鹤立界分疆平如镜面险若悬崖倘不是脚踏实地底人到此如何履践山僧也不管是佛非佛有心无心总与抛向粪草堆头任其风吹日炙闲来啸傲困来眠白发纤纤缀晓烟几度清风生户外半窗清梦足林泉下座。

　　上堂举甘贽行者入寺设斋次黄檗为首座贽云请施财请施财檗云财法二施等无差别贽云恁么道怎消得某甲嚫遂出须臾复入云请施财请施财檗云财法二施等无差别贽遂散嚫师云完璧夺珠须还行者安邦定国独许座元敢问大众既是一般答话因甚后肯前不肯果有具骑虎头把虎尾之作受他满国黄金供养不为分外脱或未然合掌云难消难消下座。

　　上堂云平平坦坦险险巇巇猛若虎毒如蛇推倒天关竖起赤旗令有耳者不敢问有眼者不敢窥且道是什么人具恁么用试举看临济一日栽松次黄檗云深山中栽许多松作么济云一与山门作境致一为后人作榜样道了将钁头　地三下檗云虽然如是子已吃吾三十棒了济又将钁头　地三下嘘一嘘檗云吾宗到子大行于世师云这个公案拈提者多透脱者少山僧不惜眉毛错下注脚也要诸方检点临济一日栽松次春色满园关不住一枝红杏出墙来黄檗见云深山中栽许多松作么从苗辨地因语识人济云一与山门作境致一为后人作榜样道了以钁头　地三下好手手中呈好手檗云虽然如是子已吃吾三十棒了也冬瓜印子济又将钁头　地三下嘘一嘘再犯不容檗云吾宗到子大行于世虚张声价作么更听一颂杰父生来英俊儿恶风流布也堪悲门前何必栽荆棘致使行人惹着衣。

　　斋主叶修爵等请上堂问如何是夺人不夺境师云满目青山进云如何是夺境不夺人师云万象之中独露身进云如何是人境两俱夺师云纤尘不立毫发不存进云如何是人境俱不夺师云国令久传清宇宙万邦同庆太平春进云人境已蒙师指示去来何处不称尊师云礼拜着问捧出扶桑日喝开空谷云如何是临济下事师云击石火闪电光进云一个胡麻饼临机孰敢吞如何是云门下事师云塞断你咽喉进云君臣风肃肃万里定邦畿如何是曹洞下事师云明投暗合进云花香原在树水去不离东如何是沩仰下事师云以楔出楔进云月色飞天镜百花尽笑颜如何是法眼下事师云扑落非他物纵横不是尘进云五宗宗旨蒙师指南岳相承事若何师竖拂子云你试道看进云可谓竹疏烟补密梅瘦雪添肥师云未为好手乃云世尊四十九年说法未曾道着一字塞断维摩诘喉咙至今无出气处从上老古锥口挂壁上山僧既传持此事岂可摇唇鼓舌驰骋言锋况人人怀赤水之珠个个抱荆山之璞顶天立地啸月吟风特来这里共奏没弦琴同吹无孔笛调高律吕韵彻青霄令无眼者见无耳者闻秪如无眼耳者作么生见闻拈拄杖云临济曾遭三顿棒鹫峰拈出一枝花复举庞居士问马祖云不与万法为侣者是什么人祖云待汝一口吸尽西江水即向汝道士于此大悟师颂云征夫疋马入长安夹路相逢话岁寒可恨当年吸不尽至今平地起波澜卓拄杖下座。

　　栖真庵际智领诸道婆请上堂乃云心净土净心空法空承言失旨滞相乖宗所以智积敷五障裔龙女献出明珠玄机日若出即镕却雪峰维那请疏意而庞婆插梳回向冯济川举话却为妙总掀翻这一队虽处女流宛有丈夫之作操持迈古发语惊人盖从大炉鞴炼过底金山僧非是将低就高压良为贱也不钓鲲鲸也不钓鱼鳝到这里总与一网收下以拂子作撒网势云今日有脱网金鳞出来冲波破浪看众无语帅云总是虾跳不出斗便下座。

　　宝幢龙华寺玉震禅师偕高田寺心月禅德请上堂问世尊四十九年说法未尝说着一字即不问如何是经律论师云三段不同收归上科进云如何是真三宝师云财帛栗僧竖拳师便打乃云一卷楞严读未终倒骑师子上高峰于今何处寻无隐丹桂飘飘郁宝幢竖拂子云这个唤作古人事也得唤作今人事也得无今人撑持则匿却古人光明无古人光明今人又撑持个什么莫是撑持一芥园林千年殿阁么不可错认莫是三藏十二部经千七百则公案么陈年历日且放过一边莫是地水火风根尘识性么也是隔靴搔痒总未端的须知灵源湛寂物我自如弥沦千古廓彻十虚人人本具个个不无名得状得翻成画饼闻得见得何异骑驴咫尺龙华人不识依然处处得逢渠抛拄杖下座。

　　西堂知幻知藏心镜悦众慧髻设斋请上堂问如来为一大事因缘出现于世出世分明即不问如何是大事因缘师云天上有星皆拱北进云秪为一花特拈出枝头千古惹春风师云卖弄不少进云大事已蒙师指示光扬祖道又若何师竖拂子云见么进云某甲也从这里来师云虾跳不出斗问如何是着力句师云一羽重千斤进云如何是转身句师云面南看北斗进云如何是亲切句师云朝来吃粥夜来眠进云不是一番寒彻骨怎得梅花扑鼻香师云三十年后来相见乃云大道只在目前要且目前难睹禅机独超物外依然声色言语语亦通默亦通高提鈯斧卧孤峰逆亦是顺亦是布袋横拖入闹市截佛祖爪牙展衲僧巴鼻八十老翁入场屋等闲不是小儿戏复举僧问睦州云一气转得一大藏教是否州云有甚饆饠　子快把将来师云这僧野老献芹睦州饥人得膳不须百味调和便与一口吞尽简点将来也是鼯鼠饮河只得一饱倘问山僧一气转一大藏教是否向伊道白牯黧奴普同供养下座。

　　信官评谓顾公请上堂僧问贤邑侯今日设斋请师举扬佛法敢问如何是佛法师云快睹甘棠树进云一方表率万古流芳师云欣聆单父琴进云师子窟中生师子未曾哮吼亦惊人师云两彩一赛乃云昔日灵山会上如来以佛法付嘱国王大臣永远护持庶佛日长辉宗风丕振今则一会俨然毕竟宗风作么生振竖拂子云会么世尊拈花徒标形影达磨面壁早涉程途引得儿孙不唧溜人人依样画葫芦临济喝德山棒总是一场干打哄禾山鼓雪峰毬恼乱春风尚未休复击云惟此一着天无私盖地无私载在凡不减一毫在圣不增一毫有时现尊荣身有时现威武身来作仙溪雨露擢为帝室股肱应彼应此如日循环则固是祗如山僧展师子威坐法王座摇唇鼓舌又且如何挥拂子云一曲钧天云外奏五湖四海尽知音下座。

　　金石山斐然禅人设斋请上堂问一座梵宫邃炼丹又炼禅等闲锅打破非佛亦非仙秪如锅子打破还许他进一步么师云犹是门外汉进云尽道中天星拱比谁知有水不东流师便喝进云也知恁么作活计师云脚忙了也乃云寻文解义镜里求形息念观空水中捉月不息念不观空马无千里漫追风不寻文不解义鹤有九皋凭展翅就地翻身事最难抬头见日非容易干屎橛无位真人柏树子西来祖意欲透万别千差须是三头六臂竖拂子云诸仁者秪这是山僧恁么举扬也是因风鼓浪就节生枝秪如浑忘化育独超物外一句作么生道闲持经卷倚松立笑问客从何处来复举吕真人参黄龙有省云弃却浮囊击碎琴如今不炼汞中金自从一见黄龙后始觉从前错用心师云真人恁么道大似见柳和烟折担泉带月归添却一番生意秪是错用心处至今千载无人与他发明兹借拄杖子与他发明去丹灶炎炎轻踢倒撑天拄地自长生下座。

　　隋严禅人领诸居士设斋请上堂问白鸟插空黄花点径祖意现前如何举唱师良久云露柱生儿进云无孔笛既吹得无弦琴作么生弹师以拂子敲禅床三下进云惟师弹得妙师云逢人不得错举乃云大尽三十日小尽二十九露柱忽生儿佛面呈百丑灯笼勤折腰石臼齐稽首惹得琉璃光呵呵暗拍手且道拍手个什么我本无生何庆之有我本无家何出之有既无家可出无生可庆毕竟十二时中向什么处行履呈拄杖云金轮高揭千门晓玉树宏开数朵花卓一卓下座。

　　石竺禅师领居士詹藩詹蒲设斋请上堂问秋从今日尽冬逐明朝来节事催人老阿谁正眼开师云顶门上进云秪如宾主历然共谈何事师云无孔笛撞毡拍板进云可谓齐出手扶起破沙盆师云有劳着力乃云匝地秋光老片心一水分黄花娱僻径握手话同门更有瞻风者追随到故园故园既到尘尘佛境物物天真无解无缚无冤无亲送客轻舟舣岸参天碧岫回青所以道亲附善者如露雾中行虽不湿衣时时有润矧经善知识时常引导发明心地增长道芽起一念诸佛皆知行一步诸天皆见造福何福不增济人何人不渡宿业今愆早已如汤沃雪也更到报恩请为证明大似锦上花铺秪如同门握手又话个什么复击拂子云个中无限低回意贵在知音侧耳听下座。

　　居士蔡国辅黄日生设斋请上堂问父母非我亲谁是最亲者师云万年松进云诸佛非我道谁是最道者师云三岁竹进云今日居士酬恩作么生道师云鹿苑多垂金粟果进云果然一句了然超百亿师云祥云长现吉人家乃云山苍苍水绿绿风生岭上松笋发庭前竹当人于此见根源水草何尝不具足所以道果得一回汗出于一茎草现琼楼玉殿若未得一回汗出纵有琼楼玉殿被一茎草盖却今城外草木漫空城中楼台插汉唤作一茎草又是琼楼玉殿唤作琼楼玉殿又是一茎草如何得成一片去有个汉出来道秋水长天一色落霞孤骛齐飞我要问伊大地无寸土许多景象向何处着这里拨得身转狻猊还产狻猊子鸑鷟多生鸑鷟儿下座。

　　若海首座偕云庄知客守弘禅德设斋请上堂师云句里无声言中有响举一明三目机铢两得之于心荆棘为伊兰之树失其旨者甘露成蒺藜之园久参上士自合知归乍入丛林不妨向这里构取临济一日示众云第一句荐得堪与佛祖为师第二句荐得堪与人天为师第三句荐得自救不了时有僧问如何是第一句济云三要印开朱点窄未容拟议主宾分如何是第二句济云妙解岂容无著问沤和怎负截流机如何是第三句济云看取棚头弄傀儡抽牵全藉里头人古今尽谓石火电光追莫及乌骓千里较犹迟殊不知云在岭头闲不彻水流涧底太忙生后有僧问慧淳云如何是第一句淳云脚下如何是第二句淳云口里如何是第三句淳云顶上师云汝看他恁么答话还续得临济烜赫宗风么山僧养子方知父慈特为颂出玉桂扳来素影多广寒宫里现姮娥自从舞得三台后拍拍原来总是歌下座。

　　昙易监院荐师比莹并考妣设斋请上堂问生从何来死从何去师震威一喝进云诸法从心生诸法从心灭如何是无生灭师又喝进云亡灵得旨超升去随步逍遥极乐邦师复喝乃云未悟师度悟后自度度己度人如水传器所以道父母生成德明师剃染恩不惟丘岳重且犹湖海深况此一会俨若灵山现任点点银缸瞩汉疏疏玉磬鸣秋百宝争辉千花竞秀十方诸佛同现其中说寂灭法直得天地神祗声闻缘觉九有四生同向其中证涅槃心受菩提记岂但本寺比莹觉灵及监院本生父母承此良因高超佛境佛境超也依旧门开八字桥锁千峰风动幡动人空法空是星皆拱北无水不朝东卓拄杖下座。

　　参玄密声无闻诸禅德设斋请上堂问白云一片净长天龙象交参辏法筵佛字古人闻不喜何须赞礼过十千祗此一场堪作什么师云带烟千井树进云秪如有人心口不动还许他赞礼否师云许进云黄花不藉东君力独傲寒霜次第开礼退师云和磬一溪风乃云徽猷丕振道情佛法融通正眼廓开城市山林不二龙行则雨致虎啸则风生一卷一舒一动一静如月行空照无不遍似钟在虡扣无不应然炉鞴之中多钝铁未免藉诸久参上士犹洪炉炼过之金不须柴炭钳锤自然光明赫奕照耀丛林丛林照耀则随处悉皆照耀惜乎无人酬价山僧不忍弃置付与观世音菩萨买胡饼一任大家咬嚼汝大家莫认作醍醐也莫认作毒药总与一口吞却祗如吞却后如何提起拄杖云鼓腹溪边招濯足移筇石上伴吟风下座。

　　三会寺充盘师设斋请上堂问闻声悟道见色明心尽大地是色那个是声师敲拂子进云掬水月在手弄花香满衣师云如何是汝声僧一喝师云好喝问宝殿崔嵬将插汉未审其中什么人说法师云见么进云雕龙展翅欲飞天未审什么时兴波作浪师云立地淹杀人进云优游不饵江河里惹得渔翁坐钓机师云一钩便上乃云一锥万仞高一羽千钧重大人具大见大智得大用报恩寺考钟伐鼓三会寺拽耙牵犁报恩寺凡圣交参三会寺栋梁堆积于一毫端现宝王刹坐微尘里转大法轮谓有差别笑倒街头憨布袋谓无差别愁杀晏坐须菩提差别不差别拈向一边国清才子贵家富小儿骄相逢出只手彼此不相饶不相饶云月溪山一担挑下座。

　　信官芾斯吴公偕弟瞻岵孝廉请上堂问子韶格物妙喜物格意旨如何师云一串穿却乃云马有鬣牛有角麒麟出世无人觉唱有埙和有篪瑚琏传家罕得窥既得窥也声振于金质润如玉地瘦栽松庭宽种竹十方佛十方僧合掌赞推恩之士南斗六北斗七增辉照积善之家兹者时维十月令属应钟帝乡万里水陆驰驱不惟路上望平安更听春来传及第及第先也得意回为揖为舟同济世卓拄杖下座。

　　居士萧光联杨明贵洪世禄谢起文等设斋请上堂问门开八字主纳宾来如何是相见底事师云薰庭花簇簇进云邀朋进寺为访知音如何是知音一句师云濯世雨潇潇进云两段不同收归上科请师再道师云罢拈三尺剑僧击床师以拂打云教休不肯休进云将谓得便宜谁知失便宜师云却是你便宜问将军马上乐参禅杀尽魔军见太平见太平即不问单刀直入时如何师云血溅梵天进云庭前桂子飘香远屋后青山叠叠高师云坐断两头乃云重法诸檀那请演第一义悟得本来人真俗原无二矧紫雾红尘尽是菩提之路高堂巨室无非华藏之门于此信得及去自然造古人田地且道谁是古之人岂不见庞居士悟道之后顿弃家赀惟鬻箍篱为业有颂云有男不婚有女不嫁大家团圞头共说无生话后有居士别云男大须婚女大须嫁讨甚闲工夫说个无生话所以悟底人与悟底人相见一机一用纵夺可观今诸居士尽有男可婚有女可嫁只是无生话未曾说着山僧为诸居士说去男婚女嫁事茫茫半日偷闲步上方乘兴举头云外望潇潇枫叶一天霜遂顾视左右云话已说竟莫错认定盘星好。

　　玉成偕诸居士请上堂缁素原无别所贵契真宗磕破红尘梦始知万法空法既知空则心不空而自空矣诸子百家琅函玉轴奚啻说梦所以赵州云佛之一字吾不喜闻念佛一声漱口三日美则美矣若固守一隅大似徐六担板有身转不得有口开不得参学人须知自家有一条通天大路逆行也着顺行也着八角磨盘空里走月里蟾蜍三只脚。

　　圆期上堂师云诸方今日结制报恩今日解制有条板条无条扳例圣制解也生天者生竟获福者获竟秪是未踏向上路在若踏着向上路则拯拔四生梯航九有也是梦竿木随身逢场作戏也是梦至于祝无疆圣寿忏无相愆尤无非是梦所谓一切有为法如梦幻泡影毕竟水须朝海去到头云定觅山归如是则十五日已前闹哄哄十五日已后静悄悄正当十五日皓月一轮当户皎下座。

　　佛日维那若静领诸居士请上堂云风暖鸟声碎日高花影重如来真面目不处死生中黄面老子虽则降身兜率示迹皇宫双莲捧足沐躯九龙上下及四维无能尊我者仔细看来也是天下无事庸人扰之云门路见不平要与一棒打杀麻三斤干屎橛出来道住住汝也休夸大口汝也不可和气自伤东家杓柄也不短西家杓柄也不长从兹瓦解冰消去同爇兜楼一片香下座。

　　到永庆寺访无依禅师居士王一美陈光会等请上堂云数载藏身烟霭间觐师千里下青山相逢尽是知音者不用拈花也笑颜况佛祖心印沿传至今化熟风行不论儒释仕民一拨便转一闻便悟千江有水千江月万里无云万里天以此祝
君寿寿等乾坤以此报亲恩恩齐海岳春雨潇潇春风匝匝岸系孤舟钟鸣野刹山门外流水高山百草头七通八达至于周旋往返喜怒哀乐无不与佛祖心印相符相合虽然如是犹属路途中事若与长年不出户稳坐高堂人相见又且如何竖拂子云横担楖栗访同门共嚼风霜卧白云未具片心弘法者焉知气宇各超群下座。

　　云门寺主请上堂问华严八十一卷与云门糊饼是同是别师云两头截断进云恁么则万古碧潭空界月再三捞捷始应知师云还汝念篇章僧喝师云莫乱喝乃云至大无小迥脱边表至小无大忘绝境界所以毗卢向毛孔里漏泄无尽风光蜗牛就角尖上托出微尘刹海东阁图书府西园翰墨林庭花繁吐锦陌柳暗舒金鱼敲落月鸟啭圆音文殊门随方合辙弥勒阁满目参天诸仁者向此揭开无尽藏即烦恼而证菩提处化城而登宝所五十三知识齐立下风百一重烟水如汤沃雪鹤有九皋凭展翼马无千里谩追风下座。

　　国欢合山为师祝寿请上堂云未出母胎度人已竟母胎既出竟度何人竖拂子云到这里说个佛佛授受祖祖相传已是将叶止啼担雪填井须知人人有如岳如嵩寿量盖天盖地光明日月不能增其辉修罗不能掩其耀石压笋斜出山悬花倒开与万象在春千枝发秀相似且世尊不出世亦无有涅槃还有庆赞分也无庆赞不庆赞百年过一半极力遍推穷依然是这汉作女人拜下座。

　　中元雪庵石航等请上堂云光阴劈箭急倏夏又惊秋道人行止处犹如不系舟本欲埋光莲灶翻成师子游行乍拟钓月潇湘却来此庵嚼雪不管南山起云北山下雨东家露柱圆西家贴柱匾到佛法不曾与诸人说个元字脚今被逼拶将来也无言可示无理可伸未免指鹿为马捏土成金酬偿庐陵米价去也竖拂子云乾坤之内宇宙之间中有一宝秘在形山拈来便用无人识秪要大家具眼看复击一下。

　　腊八上堂问世尊睹明星悟道敢问是真是伪师云一任阇黎卜度进云秪如未出母胎度人已毕又作么生师云坐断舌头进云当初将谓茆长短烧了原来地不平师云且喜没交涉乃云天无二日民无二王旷大劫来赁屋住何须相逼入镬汤黄面老甚着忙开眼哓哓成说梦添来雪上一重霜归去好渺茫茫泛个孤舟风雨外一竿明月钓沧浪以杖作钓势云还有负命上钩者么僧一喝师云好个随波逐浪汉下座。

　　霜剑西堂为师祝寿请上堂云顶竖摩醯眼肘悬续命符江山轻踏断森罗属指呼远泛孤舟何所事为爱风前听鹧鸪鹧鸪唱也宫商律吕派派生春节奏低昂拍拍是令释迦未出世喧动寰区达磨既西来亲闻者罕兹者不远千里而来山僧何吝一奏然虽亲闻何如解和竖拂子云于此和得齐递代相承绵绵不辍与山僧祝寿竟秪如祝寿一句作么生道踏得善财参遍处依然黑豆未生芽复举临济省觐黄檗适檗看经次济云将谓是明眼衲僧元来是数黑豆长老未终夏辞去檗打之济至中途有疑却归终夏檗以禅板付之济唤侍者将板焚却窠云不然他日以此截却天下人舌头去在济拜受今霜剑西堂到山适山僧不在山中数黑豆他日告别亦不强留庶古今相见各有迥别何故人贫智短马瘦毛长。

　　西明寺荐碧波禅德请上堂问千佛出世即不问碧波归寂事如何师云座上一轮圆进云生也不道死也不道请和尚道师云与汝道了也进云青山低处见天阔红藕开时闻水香师云还汝自道乃云秋光临七夕牛女会天河碧波归何处愁杀老头陀老头陀怎柰何卓柱杖云向者里见得不落阶级独证真常了也更超拔个甚么况三十年作尽梦中佛事降尽镜里魔军事师至谨首众无邪一念圆明六根精洁至撒手之际得大自由自在虽未曾踏着西来正脉敢许其一生参学事毕复举僧问大随云劫火洞然大千俱坏未审这个坏不坏随云坏僧云恁么则随他去也随云随他去僧不契举问投子子向空拜云南方有古佛出世汝速回去忏悔我无如是法与汝僧回大随随已迁化复回投子子亦化去颂云吃来官酒卧官街土块捏成铁蒺藜骏马追风蹄拨剌自南自北自东西下座。

　　端阳上堂云久雨不晴虚空浸烂倏启阴霾林峦灿烂一轮杲日挂中天打鼓普请大家具眼看若解看百舌消千妖散匝匝薰风没畔岸不解看举头一望眼眯　大地山河转昏暗惟有多年拄杖子不作随群逐队汉竟日东靠并西依泥水浑身忘晒　且道拄杖子有什么长处得与么自在提起云撑门拄户赤条条浩渺洪波只一探卓一下。

　　冬至上堂云玉漏声催不暂停群阴剥尽一阳生当人直到复苏处始解相牵入火坑诸兄弟尽大地是个火坑行住坐卧不离这里何待复苏然后能相牵而入耶此中有个淆讹处顶门须具辨别眼始救得一半若不如是不知以何为死以何为生似个盲人摸壁进退无门一向坐在这里眉毛落尽也不知秪如竿头进步则且置当阳祝
圣一句作么生道太平无以报愿上东方书下座。

　　元旦上堂云乾坤未判之先天寒地冻终始才分之后物阜人兴暖律回春青皇布令尧舜之风复振仁慈之政弘通遐迩同承化育陬隅共息干戈门不夜闭海不扬波山家富贵银千树渔父风流玉一蓑林下比丘何以答同音异口诵摩诃。

　　谢素机禅师吼庵西堂上堂云独掌不浪鸣独树不成林建法幢立宗旨须是有致雨兴云之作撑天拄地之材互相唱和引导后昆庶正法眼藏转转流通无有穷尽所以大安辅沩山至于众盈万指灵树待云门而虚位三十年古有其人今惟仰止复举密庵杰禅师因同参相访上堂云云横千嶂合木落一枝分相见又无事不来还忆君师云密庵见同参可谓子期与伯牙不是闲相识调高和寡千古罕闻兹素机法兄与吼庵法侄光临虽古今各别要且事同一家山僧谢以一偈对众拈出孤峰光映千江月一派高分百丈源宾主对谈无别事多劳扶起破沙盆。

　　荐僧石痴请上堂问生如是死如是生死死主无讳忌如何是无讳忌师云虎归山龙归海进云来无相去无相来去去来无两样如何是无两样师云东家人死西家人助哀进云今日请师为举荐顿超人间与天上秪如痴道人今在何处师画圆相云向这里相见进云原来月落不离天师云石火电光不久长何如一梦熟黄梁皮肤脱落无余欠拍掌呵呵笑一场且道笑个什么笑伊来无踪去无迹凡不居圣不立任性逍遥从容顺逆游水玩山锄云种石一锤击碎定盘星报道西方卯出日此是痴上座日用干净临末梢头无不干净所谓心净则土净早已自度竟若藉他人如何若何非石痴也缘伊双亲昆季相继而亡升沉未十所以特转法轮资助往生令不见有地狱之苦天堂之乐同向无阴阳地上安身立命还识无阴阳地么列代地师寻不到尽在龙蟠虎踞中击拂子下座。

　　春日上堂问佛法明明即不问立春一句请师宣师云山际烧痕将转绿枝头碧蕊渐舒红进云寒梅早已通消息浩浩春风满地天师云眼里着沙僧拜师云立后一句作么生道僧拟议师便喝问日月交谢寒暑迭迁如何是不涉者师云古之天地今日月进云一春立万象回一法说普天知秪如不说不立一句作么生道师云傍花随柳过前村进云一句全提超佛祖隔山朱紫尽知音师云落二落三乃云尺璧匪宝寸阴是竞昨日匝地寒灰今朝普天春信大家速除旧骨董提起新条令直得日面佛月面佛赤体生光驱得黑牯牛白牯牛犁锄如箭梅花一枝两枝山色千变万变若解变一任朝紫暮青不解变拂子与君通一线以拂子击禅床云再过四十五高梁宿新燕。

　　永庆寺念宗禅德请上堂云竹院清风起兰丛馥翠阶山窗睡忽觉闻道故人来仓卒呼童多煮茗频频话旧笑颜开与么会去佛法道情一时周毕更有何事几多门外汉将为容易商量便尔休去那堪共语倘是个中人立个铁石心肠凌霄气宇与从上古锥结一场生冤家与自已鼻孔出一场闲气息如鹤抟空如刀砍水何难之有所谓一难一切难一易一切易瞬目扬眉无所不是分明永劫难忘事庆快平生在此时击拂子下座。

　　石林寺一着请上堂问文殊是七佛之师因甚出女子定不得师云官不容针进云罔明是下方菩萨因甚出得女子定师云私通车马进云文殊与罔明得失在何处师打云汝试指出看僧拟议师便喝乃云灵光独耀迥脱根尘体露真常不拘文字心性无染本自圆成但离妄缘即如如佛古人早已剖胸裂胆倒腹倾肠了也伶俐汉一闻便悟一拨便转未出门已合辙未发足已超方多少直截多少省要方知千生罕遇万劫难逢若是石头泼水鸭子闻雷底任他吃泥吃土捞蚬捞虾直待咬破舌头方知饭是米做秪如凡圣交参则固是独耀灵光还容指注也无雨露不须多浸润参天石笋已成林下座。

　　天花庵请上堂云天花未散法说已竟正于错落天花又说个什么谓有所说翻成毁谤谓无所说又违时失候谓无说中有说正是野干鸣谓有说中无说方解狮子吼狮子一吼千妖屏迹百兽潜踪总不似毗耶杜口摩竭掩室千手大悲摸索不着摩醯正眼窥觑无门百鸟不衔花人天皆罔措一向与么去则多望崖而退所以山僧有时缄口度春有时和泥合水且道是为人耶不为人耶自有一双穷相手不曾容易舞三台下座。

　　弥陀岩诸禅德请上堂云烹金琢玉全藉良工弼教辅宗还凭知己况诸兄弟遍历丛林久参耆宿重法重人厚情厚道空寿者相折憍慢幢同诸居士特来相见请扬正法山僧何可向净白地上撒土撒沙若论相见威音那畔燃灯已前相见了也二十年前越岭登山搬柴运水相见了也发足参方担云宿露相见了也归来水边林下吊古伤今相见了也至于穿衣吃饭送往迎来无不相见何待今日且今日与昔日相见还有殊别也无若谓有似非本分衲僧若谓无又非明心开士试问如何得恰好去众默然师云千峰势到岳边止万派声归海上消下座。

　　受戒诸禅人请上堂云灵光独耀脱根尘坐断毗卢净法身燥性衲僧亲荐取举头谁是我般人不是罗龙罩凤岂图陶铸家珍诸佛尚非我道父母亦非我亲敢问诸禅人父母既非我亲谁是最亲者倘曾于此瞥地出来通个消息山僧与汝证据作个高沙弥不入如斯保社十圣三贤怪汝不得设或未然正好承此良因坚持正念日久岁深功圆行满看看戒是何人持是何物一朝撞倒银山突出虚空片骨喝一喝下座。

　　腊八上堂问脱却龙衣上雪山久经六载忍饥寒刚然触着毫端处大地山河展笑颜明星现时即不问如何是佛性师打云这里荐取进云不是一番寒彻骨怎得梅花扑鼻香师云几多依样画葫芦乃云一天霜雪冷飕飕冻杀沩山水牯牛假使当年星不现释迦何处逞风流无端眼里投金屑遗累儿孙卒未休谨珍重我同俦于今四海清如镜行人莫与路为仇下座。

　　荐林寂应请上堂问超生死出爱河魂未超时在什么处师云处处绿杨堪系马进云超后时又如何师云家家门首透长安僧云亡灵得旨超升去随步逍遥极乐邦师云石龟倒上水乃云如来藏现前无端遍处追觅十万亿路程不动脚根而到头头触着步步踏着何须梯山航水待指见月所谓不离当处常湛然觅则知君不可见亡灵于此会去超拔已竟其或未然伏惟尚飨下座。

　　　(信士余及人林符五滋谦陈伯升明开等捐赀助刻)

　　莲峰禅师语录卷之二终
嘉兴大藏经　莲峰禅师语录


　　莲峰禅师语录卷之三

　　嗣法门人性深等编

　　兴化龙华万寿禅寺语录

　　师于康熙丁未年十月初二日受本府龙华万寿禅寺都院玉震公领合山暨诸檀护请至。

　　山门云千峰围绕八字廓开任凡任圣去去来来秪如山僧到此又作么生卓拄杖云风云相会际平步上高台。

　　佛殿云求之愈远仰之弥高灵山一会不隔丝毫个中欲识真孙子三度倒身事已多。

　　伽蓝祠云青莲香入梦舍宅建伽蓝龙华名久著吾今不再三不再三法门重任自荷担。

　　祖师祠云无心可安无法可说四七二三只得一橛我今忍俊不禁把从上家风都漏泄遂拈香。

　　据室云此乃分玉石辨龙蛇之所有主有宾无阶无级英灵汉到这里转得身吐得气方堪挑剔倘若撞门磕壁顶　难免一锥。

　　上堂至法座前拈护法启云寻常林下度居诸一旦相逢契最初宝柞不须极力捧护持只贵数行书。

　　本山疏云头角昂藏烟波活泼无端被些须香饵深深钓出咦既难遮掩一任敷宣宣毕指座云此座须弥顶天立地看固寻常登亦不易谁似老丰干骑虎入闹市拈香云此瓣香端为祝延
今上皇帝圣寿万安伏愿帝心贯日历数齐天此瓣香奉为合郡合邑尊官暨诸绅衿檀护伏愿位增五岳禄进三台此瓣香只为桃花贪结子错教人恨五更风四回拈出专为先师百痴元老和尚用酬法乳之恩上首白椎竟僧问万峰坐断千古俨然胁下三拳即不问如何是最初句师云水无投涧声进云如何是入门句师云云有出山势进云如何是末后句师云待铁树开花即向汝道进云三句已蒙师指示四众临筵事若何师云瞻仰有分进云龙袖拂开全体现象王行处绝狐踪师云踏杀阇黎乃云出丛林入保社出保社入丛林一举一止一动一静如师子游行纵横无碍如壮士屈伸应用寻常所谓法无住相著相乖宗道不虚行随机应物矧值黄花点径白鸟描空千年殿上巍巍古佛舒光双塔檐前奕奕祥云散彩僧抱出尘之器人怀待价之珍转地回天闲如反掌扶宗翼教贵在同心秪如鱼水相投则固是初进山一句又作么生道藕穿大地为荷叶笋过邻家作竹林上首结椎师下座。

　　开炉淡斯监院领善信请上堂问日用事无别惟吾自偶谐今日结制又作么生师打云只为这个进云恁么则陶镕巨器凭良冶履历高风见古人师云切莫唤钟作瓮问从文殊门入森罗万象是权是实师云一椎两当进云从观音门入大海鱼龙是增是减师云且居门外进云从普贤门入诸佛菩萨是平等是高下师云奴见婢殷勤乃云地冻天寒云开日午炉冶重新烹佛炼祖钳锤拈起火星飞各自眉毛须照顾莫谓气宇本天然阿谁曾踏上头路卓拄杖云即此路头任十圣三贤也无插脚分只如诸山耆宿四海禅和还踏着也未倘踏着也正好运虚舟和雪曲未踏著者可以雍雍肃肃井井条条忘我忘人如规如式策起宾头卢眉毛努出阿那律眼睛东觑西觑一朝觑破恶元来处处触着步步踏着始见九旬无虚弃之功百劫有今时之用然后来山僧手里请棒吃何故有功者赏便下座。

　　安经上堂问宝座端严人天肃静收问如何是正中偏师云隐月照开停午天进云如何是偏中正师云玉盆洗破煤人而进云如何是正中来师云长年无事下天台进云如何是兼中至师云碌碌交谈向闹市进云如何是兼中到师云雍雍拜舞丹墀下进云五位已蒙师指示和尚家风又若何师便打乃云经归藏禅归海宝幢山下一彩两赛下水上树随人所爱诸方开底是真金铺我闲底是杂货铺你若买真金即与汝真金汝若买杂货即与汝杂货倘有个汉牙似刀山口如血海手握倚天长剑脚踏毗卢顶　将八十一卷烂葛藤如斩一綟丝一斩一切断婢视声闻奴呼菩萨把善财童子驱出山门之外然后来与山僧相见山僧向伊道善哉仁者大作佛事既无其人一声清磬一声经游遍南方百一城雪后始知松柏操事难方见丈夫心卓拄杖下座。

　　道旧至上堂山静如太古日长似小年饥餐渴饮罢无事只高眠不期童子报道门外有客至直得心慌脚乱应接不及溪头水无一滴厨下柴无一片聊移大方之物作自己之用松苍竹翠月白风清伏惟随分纳些些幸勿嫌少。

　　时香禅人领众请上堂问春去冬来古殿门开如何是龙华境师云玲珑八面塔苍郁千年樟进云曰入烟村浮万象胸空今古孰同群如何是境中人师云眼中童子黑发际眉毛长进云人境已蒙师指示金鳞透网意若何师云莫向死水里浸杀进云倾湫倒岳了也师云吓杀老僧乃云开炉已半月炉火逼人热朝打与暮敲心手无间歇只图大地变黄金那管他顽铜钝铁兹因化主请上堂觌面为君重漏泄遂吹拂子云这点火星拶出来辉煌今古自超越复举沩山侍百丈次丈命沩山取火沩拨炉云无丈躬自深拨见一星火举起云汝道无这个聻沩由是发悟呈所悟解丈云此乃暂时岐路耳明日同登山丈问云将得火来么沩云将得来丈云在甚处沩以片柴吹两吹度与百丈丈云如虫御木师云驾海撑天固须大器敲金琢玉必藉良工沩山若不遇百丈频频挑剔怎得一星火照天照地今龙华寺里英哲森森不可不照天照地也复以拂子吹两吹下座。

　　玉震都院别庵首座暨本山诸禅德请上堂僧问已识现前活祖意请师举似大家知如何是第一玄师云龙门无宿客道士不成仙进云如何是第二玄师云翡翠翻荷雨鹭鹚破竹烟进云如何是第三玄师云花朝花百发月夜月孤圆僧云某甲则不然师云汝作么生僧云黄鸟一声两声白云三片四片师云只见一边乃云千年狮子窟狮子常围绕爪牙虽未伸个个善咆哮所以门内有君子门外君子至如月印千江似水投巨器器界忘也则凫短而不短鹤长而不长珊瑚枝枝是玉旃檀片片皆香更有一番奇特事大家林下好商量复举临济远祖初住院时谓普化克符云我欲于此建立黄檗宗旨汝二人可成褫我普化克符珍重下去后普化问云和尚前日道什么济便打后克符又问和尚前日打普化作什么济亦打师云白拈建宗旨无风匝匝之波二老吃痛棒黄檗枝枝是苦特为颂出长剑倚天透胆寒悬羊卖狗甚无端鲸鲵自入风波惯摆尾昂头上钓竿擎拂子下座。

　　上堂春一去夏又到秋风乍起寒在后还有能为万象主不逐四时凋者么遂掷下拄杖。

　　弥陀诞日莲社志敬诸禅德请上堂问弥陀降诞即不问未生面目是如何师探身云见么进云百年三万六千日反覆元来是这汉还假修证也无师云不可草草僧拟议师一喝居士问试借一问得否师云答汝了也士云答后如何师云还闻么士云不闻师云妆聋作么士拜师云将谓汝是个俗汉乃云梅梢破玉雪夜传金闻声悟道见色明心当头坐断纡回路万里黄河彻底清于此会去弥陀触着磕着净土不东不西螭殿角云木千章柏庭前莲池八德匝匝金沙布地巍巍楼阁凌空水鸟树林时时说禅说道灯笼露柱个个照地照天不须遍历恒河沙直下已登安养国政恁么时诸上善人俱会一处因斋庆赞则固是只如诸佛未出世亦无有涅槃庆又庆个什么赞又赞个什么正眼看来大似锦上铺花添却一重光彩何故游人未到神仙地徒说巫山十二峰。

　　灵山为松附凤菜溪昙林同请上堂问教中道清净本然云何忽生山河大地师云露进云手里明珠休自惜当阳拈出大家看师云交也交也进云洪音耸耳慈云布石笋抽条古路奇师云错错错乃云昙林附凤客头角期相齐不向为松过安能到菜溪所以参须实参悟须实悟往古个中人必行向上路临济吃黄檗三顿棒却向大愚言下发颠丹霞不受石头戒却来马祖面前放丑笼也笼他不住唤也唤他不回只要他饮水知源藏身无地彻骨彻髓滴水滴冻推也推不出赶也赶不去滴血相承片心相照方不愧为黄面儿孙瞎驴眼目花簇簇锦簇簇麒麟只有一只角击拂子下座。

　　诸山长老暨诸禅德请上堂去年聚首报恩寺今日重来话岁寒一人有庆兆民赖一家有事百家忙忙又忙个甚么庆又庆个甚么拍膝一下云到这里任是千手大悲摸索不着摸得着说甚么见山不是山见水不是水直得南山起云北山下雨刍狗吠天明木人相耳语说道日日日东出夜夜月西沉姑熟潭流水平满无尘塔拔地峥嵘高处高平低处低平门前一片闲田地仍属他家旧主人只如越格超群则且置递代相承又作么生道良久云狮子林中狮子吼凤凰台上凤凰游下座。

　　诸山禅师偕诸居士请上堂问凡圣二途即不问一言道尽时如何师云山僧舌头短进云今古应无坠分明在目前时如何师云户外尽青山进云石塔巍巍原不动千峰围绕白云中师云料汝跳不出僧喝师便打乃云古德云夫取正命食者不得杂食余观天下古今不杂食者万中无一昔僧问睦州云一气转得一大藏教是否州云有甚饆饠　子快把将来此岂不是杂食又普化一日入临济院吃生菜济见云这汉大似一头驴化便作驴鸣济唤直岁云细抹草料着此岂不是杂食惟有杉山较些子杉山一日择蕨次南泉拈起一茎蕨云这个大好供养杉山云非但这个百味珍馐他亦不顾南泉云个个也须尝过始得大众欲识南泉则易欲识杉山则难况人人从始至终本自饱齁齁地肯向鼎边尝脔乎兹者诸山和尚偕诸居士特到龙华设斋汝诸人还知是醍醐耶毒药耶倘不识好恶被他一粒毒杀龙华救汝不得倘有人云某甲一咬咬啐五须弥一吞吞干四大海了也呵呵呵也不可空开大口下座。

　　佛成道日复白克章二禅德请上堂问受戒已竟即不问世尊成道时如何师云一点明星当午现进云海底龙吟云雨润林中虎啸谷风清今日和尚升座有何佛法与人师云与汝道了也进云若不泛舟亲举棹焉知碧水跃金鳞师云也是困鱼止泺乃云十拱北辰云收空界世尊睹星释子圆戒达磨九年神光三拜甘贽斋僧东坡留带天之所覆地之所载。

　　一呈向上之机一一偿不了之债不必涌金莲不须垂宝盖万象渐回春千灯齐散彩寄语驰名逐利人休笑我祛情割爱下座。

　　冬至上堂问和磬一声鸟迎霜千树花如何是冬来意师云寒梅未吐三分白化日又添一线长进云热时热杀子湖狗寒时寒杀雪峰象未审沩山水牯牛还属寒暑也无师云脱体无依进云如是则某甲随他入泥入水去也师云龌龊不少乃云暑往寒来春复秋夕阳西下水东流可怜一宝乾坤内东掷西抛不记收休休收得也冰河堪走马官路断人行收不得也枯木倚寒岩三冬无暖气直得尽十方世界折胶堕指冷飕飕地惟有龙华一坐具许与他方迥别天气不寒不暖昼夜不短不长水滔滔其远凑木森森以向荣碧桃三千年一度开花铁树八千岁一番发蕊慈氏老汉常处其中说黄道白梵音清雅令人乐闻是汝诸人还到这景象也未倘到同得受用其或未然且看寒灰重发焰峰前石笋又抽条。

　　谢戒请上堂问欲明向上纲宗须是古规重整如何是向上纲宗师云举头不见天进云秪如诸戒子谢戒未审如何分付师云觌面不囊藏乃云三聚清净戒千佛同嘱累好鸟不离群金鳞多逐队才进甘露门便登诸佛位可以自庄严可以自尊贵一心如切如磋异日为祥为瑞君看屋角松苍庭前竹翠久耐风霜容光不坠若欲出其类拔其萃须知古镜不生尘骊珠原绝颣只如顶戴奉行则固是且道佛位在甚么处莫是菩提树下绿草铺茵是么错莫是光明殿上青莲捧足是么错莫是山河大地明暗色空至于一机一境一草一木是么错欲得不错认佛位直待宝幢峰点头向汝道去下座。

　　元旦上堂隔墙钟鼓响撞醒五更天侍者欣然报旧年换新年山僧云天地无新旧岁月无新旧山川无新旧佛法无新旧侍者云此是诸方套语岂不见树木有枯荣时节有寒暑秋来燕自归春入鸟能语山僧云此亦是诸方套语忽程子峨冠束带向灯光中拱手云欲不落套语须是我道得云淡风轻近午天傍花随柳过前川时人不识余心乐将谓偷闲学少年山僧云先生虽不落套却不应时及节程子知非隐身而去敢问现前大众如何是应时及节一句还会么万仞祥光缠北斗一团和气奏阳春下座。

　　居士林符五赛愿请上堂佛说一切法为度一切心我无一切心何用一切法此是从上诸祖开一口吞却十方了也若谓处世之人阿谁无心观山玩水也是有心抱子弄孙也是有心齐家治国也是有心修身诚意也是有心至于报一恩酬一愿无非有心及其愿酬毕恩报毕心不负人面无惭色如放下千斤担子头头自在步步安然直得觅心了不可得一事如是事事如是则与从上诸祖同一眼见同一耳闻三世如来证明有分十方菩萨赞叹不及且道山僧赞叹及不及轻裘肥马客积善理相宜德大宜图答心平自不欺岭梅敷笑脸岸柳密扬眉为话春风好阶兰又发枝下座。

　　谢合山首执上堂祖道浇漓久回风根力孤何期诸兄弟出手乐相扶然诸兄弟不惟顶门眼正肘后符灵而且年高德备行满机圆诱引大家直得如盘走珠如珠走盘同申揖让之风不守寒岩之草所谓打鼓弄琵琶相逢两会家高低齐应和春色满龙华兹当万物咸新圆期伊迩山僧酬谢一句作么生道历然一喝分宾主千古交辉无尽灯下座。

　　解制良忠堂主偕慧灯禅人请上堂一番雨又一番晴依旧灯花赛月明布袋解开活泼泼芒鞋拄杖任纵横是以昔日安居而门开八字一朝分手而足跨千峰东亦通西亦通脚尖到处起春风顶门眼正及第心空由来遍界不曾藏逢人若问安居事莫如螃蟹落镬汤复举洞山禅师解夏云诸兄弟东去西去直须向万里无寸草处去只如万里无寸草处作么生去石霜闻云出门便是草又大阳云直得不出门亦草漫漫地师云三尊宿无端向净白地上拈出一茎草绊杀多少行脚僧山僧今日路见不平向火炉头拨出一星火与他焚却免致法堂前草深一丈还有同出一只手者么掷拂子下座。

　　师诞日众请上堂面目现然迥众俦本来无喜亦无忧只因看破浮生梦随处升沉五六秋诸兄弟似这般底人还受得大家庆也无大家还庆得他寿也无既庆亦不得受亦不得则不若人人庆自寿量与佛齐肩弥勒不我后威音不我前日日是好日年年是好年腊翠雪庭树春回桃李天龙华寺里客同悟未生前遂顾视左右下座。

　　上堂有一人日餐万物不道饱有一人从古至今不吃一物不道饥这二人阿那个合受人天供养。

　　中秋上堂松风清山涧冽八月秋何处热天热有时凉人热无间歇欲间歇回头须见灵山月这片月也不圆也不缺亘古亘今照世间不待今宵始皎洁遂顾视左右云汝等诸人还见么众皆罔措师下座一齐打散。

　　谢士祥为母祝寿请上堂饮水要知源学道要通理理通一切真寿量无所比松柏有荣枯海岳竟深峙月满还复亏日升还复止卓拄杖云惟有这片地无终亦无始万劫与千生超越于弹指善哉诸善人为母祈福祉人眷共称扬诸佛同欢喜佛喜寿必增人钦行所美安康度岁年含饴戏孙子堂北有彩衣阶前多兰芷一句妙伽陀身心勤践履昼夜一百八循环数不已春秋去复来悠焉何可纪年年逢此日家家献桃李山僧重说偈助扬而已矣且道父母未生前一着又如何话会虚空有尽年无尽芥子为筹款款添下座。

　　护法李竺西偕诸同门举请引金粟先和尚法龛云廿载琢玉烹金十处敲枷打锁末后有口难开遗得余殃及我不及我风从虎兮云从龙自家舁起自家宝捏作姑苏月一轮照破山河千万朵诸兄弟一齐至诚扶引。

　　进塔云昔日阿育王造塔为如来分身今日邓蔚山进塔为和尚藏身藏身分身耀古腾今一坏赤土满国黄金秪如进塔后又且如何山苍苍兮水泱泱先师之风天地长不用青鸟传吉壤分明有麝自然香。

　　芦山通天禅寺语录

　　檀樾季芦余公侄及人居士监院寂霞等请师就通天寺开炉师上堂拈香祝厘毕云举一不得举二放过一着落在第二二由一有一亦莫守珠浪塔与望夫塔斗额不高低分毫东施子效西施子颦眉那有妍丑就无妍丑无高低处具一只眼则见堂头和尚于方丈内舌头不动声震如雷山僧于法空座上摇唇鼓嘴何曾道着一字然檀越开檀度之门法幢高辅僧伽练僧祗之行祖印重光直令龙象骈阗人天辐辏千花献彩万象扬眉问者云兴答者瓶泻于建化门庭添却一场热闹则不无若于本来地上仔细看来翻成笑具今日还有解笑者出来与拄杖子相见如无拄杖子依旧随群逐队去也便下座。

　　若静西堂领将官侯登元王沾祺徐恒言等请上堂僧问世尊出世说法灵山某甲因甚视而不见师云天外雁斜飞进云又因甚听而不闻师云山头梅正放进云即今在什么处度人师打云擉瞎汝眼睛乃云运筹帷幄者必须精韬略足机谋方能震威于千里之外冲锋破阵者必须善纵擒知进退方能夺帅于三军之中山僧曾遣一员宿将单刀疋马直入烟水百城不贵八面争横只贵四方受化庶干戈不动立致太平今太平象已见太平歌作么生唱还有解唱者不妨出来赓和如或不然山僧独掌浪鸣去也山巅巅水涟涟三文鬻斗米万里息狼烟将军齐解甲枕橐日高眠闲寻林下客作赋与谈禅野老欣相告复见羲皇天下座。

　　醒觉若因复白吴明哲等请上堂居士问世尊四十九年未尝说着一字今日摇唇鼓舌是何意旨师云钝驽须装饰进云和尚莫是把火暗中行么师云神龙不挂鞍进云如何是无中有师打云是无是有进云如何是有中无师又打云是有是无进云有无不住中间不立又且如何师复打士喝师直打退乃云有问有答粪草堆头添搕　无问无答篮里死蛇莫打杀有问无答泥牛海底藏头角不问而自答独脚仙人吹尺八冲风破浪底闻之突出云霄寻香逐臭底闻之未免被蜘蛛丝绊杀烈烈轰轰豁豁达达德山棒临济喝也是将咸止渴喝一喝。

　　化主石[竺-二+堅]领六通禅人请上堂僧问一佛出世千佛赞扬千佛出世阿谁赞扬师云杲日当空照进云万派朝宗归法海千峰列势拱芦山师云寒风扑面来乃云多子塔前事普天绝漏泄特借所生口彻底为君说以拂子敲左边云不是释迦文敲右边云亦非维摩诘不二门豁开谷城山崱屴复举傅大士云夜夜抱佛眠朝朝还共起起坐镇相随语默同居止欲识佛去处秪这语声是大小傅大士迷头认影抱桥柱洗澡有甚么受用处又云空手把锄头步行骑水牛人从桥上过桥流水不流拟将黑豆换却天下人眼睛殊不知自己眼睛已自换了也是汝诸人还识伊么若也不识山僧为伊重干注脚去也横身宇宙独少长安推倒铁壁扶起银山驴头向北马头向南一把柳丝收不得和烟搭在玉阑干下座。

　　腊八凤山南山梅峰偕林滋谦等请上堂僧问昔日万乘尊荣弃如敝屣六年雪岭貌若枯柴还是不守本分还是力量过人师云千古罕闻进云老瞿昙夜半睹星悟个甚么师云突出眼睛看进云佛祖位中留不住堂堂何物受牢笼师云愁杀人僧云何人识得渠师打退云看破了也乃云爱闲不打龙华鼓策杖来探得度师业债些须偿未了半肩犁杷复何辞所以皮毛不惜筋骨任劳耕破劫外乾坤翻转祖翁田地直得凤凰展翅宝塔放光孤峰涌月万派朝宗秪如感应道交则固是祖翁田地人人还踏着也未若向诸佛未成道处一踏到底始救得一半倘向明星出现处荐取岂不落七落八阿剌剌阿剌剌将此深心奉尘刹下座。

　　诸山禅师至上堂天寒地寒山冻水冻十里谷城梅花遍放处其中者无限风光游其中者十分放旷青鸟一声两声罗浮似梦非梦动人春色不须多聊折一枝平奉送或有人云人人各有一枝要和尚底作么山僧向伊道岂不闻芭蕉道底遂掷拄杖下座。

　　岁旦上堂云祥麟瑞凤两相亲送去迎来没二人海底金轮才涌晓世间万事又翻新世事既新佛法亦新发新条行新令风雨调和人物兴盛草长平堤花飞深院耕者寻群读者结阵相逢相庆笑呵呵匝地春光赏不尽苟欲赏尽春光须向未动步已前具一只眼还识未动步已前么大家同登大殿上拈香祝圣下座。

　　上元知浴禅源领郑开汤大来龚彦容居士等请上堂僧问动容扬古路不堕悄然机因什么镜清道新年头有佛法师云鼻孔辽天进云经行及坐卧常在于其中为什么明教道新年头无佛法师云舌头拖地进云毕竟道有即是道无即是师云两头坐断进云一句了然超百亿大千无处不阳春师云休来扯葛藤乃云春气融和春云潋滟祖祖流芳灯灯续焰世尊拈花示此灯也迦叶微笑续此焰也西天四七东土二三逞神通显妙用皆是弄灯影汉临济三玄曹洞五位沩仰九十六圆相云门三句法眼六义至于古今诸善知识妆模作样巧出百端只增一重文彩耳兹值上元良宵美景将三千大千世界作一灯棚四大部洲作四棚柱把历代诸祖古今诸善知识之灯总挂作一棚任天下男妇缁素观者观游者游歌者歌戏者戏毕竟无一人觑见真灯兹现前大众要见佛祖真灯么遂画○相云亘古亘今明历历团圆桂毂任争辉下座。

　　师诞日及人居士请上堂冬有梅有雪春有桃有李月有缺有圆事有终有始惟本来寿量无缺无圆无终无始庆不在雪梅亦不在桃李只要众木成林百川归海鱼水相投白阳共奏和气十分道情一味兹山野无德可称无长可恃岂有寿之可庆乎幸逢檀樾合府书香远播德操精修不惟受灵山付嘱而且有性海之游政恁么时主道殷勤则固是互相庆赞又如何话会但愿青山长对立大家鼓掌笑春风。

　　金粟和尚讳日若静长老扫塔请上堂今朝四月念七正值先师诞日龙渊主人远来拜扫六尺七尺秪此六尺七尺灵山受记亦在这里人天福报亦在这里惟祖翁面目不在内不在外不在中间森森松木藏春点点峰峦拱翠汝见久矣至于祖翁全机大用处可更勇追庶得仿佛还知祖翁全机大用处么二十余年八闽两浙吹大法螺击大法鼓闻者如雷灌耳归者如水朝东能事毕备撒手西还若子若孙或韬光晦用或接物利生星分棋布处处皆是兹现前诸兄弟一瞻一礼莫不依依恋慕所谓杜鹃啼血满花枝惆怅春归未几时昔日笙歌今已矣追思自是锁双眉遂起身合掌云伏惟伏惟。

　　楼至诞日上堂明珠在掌大士交参宝杵横空魔军远退童真不坏成佛于星宿劫之初悲愿弘深护僧于四部洲之外直令人人见色明心韩干马嘶芳草渡闻声悟道戴嵩牛卧绿杨阴会则途中受用不会则世谛流布会与不会且置声色未兴已前心在何处喝云剑去久矣汝方刻舟。

　　冬至上堂举僧问雪峰云古涧寒泉时如何峰云瞪目不见底僧云饮者如何峰云不从口入僧又问赵州云古涧寒泉时如何州云苦僧云饮者如何州云死后大慧举此话云径山则不然若有问古涧寒泉时如何向伊道到江扶橹棹出岳济民田饮者如何清凉肺腑师云有者道雪峰只知引鬼入宅不解点龙破壁赵州病久谙药性有种空花抽暗楔之手大慧将寒潭死水翻作大海波涛甚是奇特若作恁么见解滴水也难消殊不知三尊宿各具一只眼各出一只手直得冰河发焰石笋抽条君子道长小人道消三脚驴儿活卓卓踏断赵州略彴桥喝一喝。

　　兴化西明禅寺语录

　　康熙十年仲冬受若海首座请开炉上堂师升座拈香此瓣香禀乾坤之秀气吸日月之光华爇向炉中端为祝延
今上皇帝圣寿万安恭愿圣恩沾万国睿算等南山此瓣香长川时作楫浊世遍为霖爇向炉中奉为本省阖郡邑文武尊官暨在筵绅衿善信伏愿卫法门而横担宝杵修天爵以永佩金鱼此瓣香携只履已久归望刹竿于倒竖第五回拈出奉为金粟堂上百痴先大和尚用酬法乳遂敛衣就座首座白槌云法筵龙象众当观第一义僧问灯灯续焰祖祖传芳如何是传芳师云鼻根闻不及进云如何是续焰师云东家点火西家暗坐进云今日檀那满座龙象交参和尚如何指示师云腊月园香三李洪炉雪发千花进云恁么则人人共庆太平春也师云千载一时乃云深幽法窟龙蟒所居松竹交参溪山远绕度光阴而随缘饮啄疏礼节故不杂风尘或依木石或涉园林一任云去云来不问花开花落到这里说甚么西来祖意向上宗猷有人未入门已一肩担荷去不惟千里同风抑可以虚位待之有般汉直待于今拷钟伐鼓向山僧口皮边拾涕唾那堪共语虽然如是事无一向兹当开堂祝圣之辰不免因时及节与现前大众豁开户牖去遂卓拄杖云还见么仲冬严寒有烦久立复举僧问西明琛禅师如何是和尚家风琛云竹箸瓦碗僧云忽遇上客将何抵待琛云黄齑仓米饭师云先哲家风虽则平实提持要使七佛芳规不堕只是待客似太清俭今日若问山僧如何是和尚家风向伊道岸植黄梅树田耕白牯牛上客到山将何相款满献西江水圆呈不夜珠且道今西明与古西明还有甄别也无具眼者辨取首座云谛观法王法法王法如是师便下座。

　　碧淘碧澜诸禅德为本师祝寿请上堂师云金风乍扇凉兔当圆人皆庆快白露在天政恁么时非关明暗相倾亦不系于春秋易迈盖为首座海公寿登六十合山特请山野直指此寿之源然此寿源不须别处寻讨四山乔木森森万顷清光皓皓雁回远浦蝉噪幽篁一一七穿八穴一一透顶透底于此廓得彻去威音弥勒与汝乞寿有分迦叶老师兄达磨臊臭汉无端将寿源向西头买贵东头卖贱山僧不合承其虚海公亦错接其响今者将错就错以灯然灯直令灯灯无尽则且置秪如现前祝赞又作么生话会良久云溪山有意留今古云月无私伴寂寥下座。

　　为霜剑首座至上堂一别三四载再来五六月接人庭际花下榻炉头雪不必叙寒暄龙蛇阵久决出匣龙泉剑临锋多带血不但利吹毛亦可截邠铁我现前大众于折旋俯仰之间可以勤勤照顾切莫犯锋伤手向暗地里咨嗟是谁之咎虽然如是于今休着磨砻手自有光辉射斗牛下座。

　　长至上堂问阴阳消长即不问瞻祥佳节事若何师云捧日云多瑞进云葭管飞灰待几时师云迎春梅未开进云如何是和尚说法处师云汝还闻么僧拟议师便打乃云空山寞寞易为风雪所侵炉火烘烘不若太阳当照一年一度暑一年一度寒当斯时也群阴剥尽一阳复生巨室高门村夫野叟互相庆贺林下道人惟见树梢叶落屋角霜堆衲被蒙头频瞌睡纵教鸟兔顶　催。

　　常山霜剑首座为师祝寿请上堂问有一人论劫在途中不离家舍有一人论劫不在家舍也不在途中敢问和尚阿那个合受人天供养师云却似山僧进云秪如首座师不远千里而来祝寿未审此人亦在其中否师云莫错过进云恁么则千年瑞气环猊座万古寿星映法身师云凭汝念佳章乃云众僧求受戒宰官为法来山僧未母难首座先设斋政恁么时大似柳为春催发梅因雪占开茶熟逢好友夜深月上阶击拂子云秪此一片地今古绝纤埃染也染不得荡也荡不得犯也犯不得受也受不得于不得中拨转关头染也染得荡也荡得犯也犯得受也受得所以无尽意菩萨以璎珞珠供养观世音菩萨而不肯受之将一分奉释迦牟尼佛一分奉多宝佛塔释迦多宝悉皆受之今日西明亦皆受之一任观世音菩萨鼻孔里冷笑阿呵呵下座。

　　元旦上堂乾坤之内宇宙之间一人有庆四海奠安个个仰沾圣泽人人图答皇恩凡我比丘得以安身林下修道山中皆赖帝王之力水土之功虽不能图答抑可以至心嵩祝兹值元正启祚万物咸新且清晨嵩祝一句作么生道一瓣清香通玉阙万方丹悃颂尧天。

　　龙泉寺白毫庵林明智等祝寿请上堂问托出娘胎一点圆个中消息不容传今日俨然临宝座如何特地落言诠师云山僧罪过进云还许学人毗卢顶上行么师云汝作么生行僧拟议师便喝僧云一毫头上翻身转十二峰巅任纵横师连打云跌倒了也乃云春山青春树绿春风和春花郁万象尽回春无私同嵩祝祝本来寿量无始无终无延无促三世诸佛亦如是大地群生亦如是山僧拄杖子亦如是祗如拄杖子有什么长处得与诸佛同一寿量经云凡所有相皆是虚妄若见诸相非相即见如来于此会去唤作如来又是拄杖子唤作拄杖子又是如来于此不会棒头有眼明如日要识真金火里看卓拄杖下座。

　　法弟林杜则居士祝寿请上堂问石人抚掌舞婆娑木女吹笙踏踏歌大众临筵齐庆仰娘生鼻孔却如何师云端居高四岳进云祗如林居士不辞跋涉到西明设斋祝赞和尚还有为人处也无师云五车载不得三藏岂能诠进云有个汉到这里不向这里恁么和尚如何施设师云逐出山门外进云踢开大冶翻身去却笑饮光在佛前师云速退速退乃云高山流水现前一路风光竹马笋舆展尽当人妙用妙用无亏兮不辞陟历风云际会兮意气堪夸不拆骊龙角也拔猛虎牙师川谒大慧灵云话玄沙同门出入夙劫一家到处则为祥为瑞岂惟打鼓弄琵琶黄河一千年一度清蟠桃三千年一度开花土旷人稀相逢者少且奉谢一句作么生道眼底群峰长拱翠泼天秀丽让壶华。

　　心澄印人二上座一明禅德居士方光斗请上堂大方独步脱体风流权衡在手纵夺自由衲僧到恁么田地方堪披衣据位展截流机抛险崖句打粗罗麓敲骨取髓祗如提振纲宗则且置因斋庆赞作么生道庭前柏树子翠色染春光复举金栗先师在百山。

　　上堂云举一不得举二放过一着落在第二密云▆翁掷下拄杖云举二了也一又作么生举将虾钓▆本师老人云举一了也诸人如何委悉明破则不堪百山则不然举一不得举二放过一着落在第二拈拄杖卓一卓云且道是一耶是二耶具眼者辨取师云画虎画皮难画骨知人知面不知心看他祖孙父子三代老作家向一二里移星换斗缩尾藏头毕竟成何宗旨检点将来也是字经三写乌焉成马可中有不唧溜儿孙好与一状领过便下座。

　　师诞日九座万善白云九峰云峰白泉祝寿请上堂乃云春光新布暖诸子绕禅关展开禅悦藏彩舞祝南山惭予方六十萧萧两鬓斑时光如过隙敢负。

　　家颜荣枯并寿夭与我不相干衲僧须将此事贴在额头然后或水边林下培养圣胎亦得或种田博饭勤修净业亦得或和光混俗随缘接世亦得悟则万善同归不悟则千波竞起悟与未悟则且置山僧自庆一句作么生道遇水有荷皆作沼逢春种竹立成林遂以拂子付侍者。

　　鞔法鼓上堂向上宗风辉腾今古大用现前何人敢睹剥沩山皮鞔盐官鼓警觉天人号令佛祖虚堂高架不独禾山解打雷音一震直教十处同闻可中承虚接响者固多就地翻身者亦不少王老师不打鼓来未为好手高沙弥唱和许伊是个饱参山僧今日忍俊不禁直与诸人先下一槌去也喝一喝。

　　圆期退席上堂尼父耳顺武公神化山僧向水边林下逗到此际耳也不顺神也不化何也盖由衲僧不求诸圣不重己灵所以不向锦上铺花空中钉橛只嬴得一张口一片舌逢茶便斟遇饭便吃任五十三别户分门八十一说黄道黑善财特地来参棒下车教出血毗卢老人见而喜曰善哉善哉若无此一棒怎得这公案了彻且了彻后事如何收卷丝纶归旧▆免将萝薜锁柴门下座。

　　上堂纵步松门外沿山人拜扫可怜征战人身首没荒草盖由不自觉念念随颠倒睹命而轻生忘却自家宝云门大师云乾坤之内宇宙之间中有一宝秘在形山拈灯笼向佛殿里拈山门向灯笼上多少人谓云门如珠走盘如盘走珠殊不知已撒土撒沙今山门佛殿露柱灯笼一一现前人人皆见惟形山之宝悟之者稀若也悟去可以周济饥虚梯航涂炭拈来掇去受用莫穷汝等诸人还见么以拂子作圆相云山僧已贱卖了也。

　　黄檗进塔后请上堂问扶桑和尚进塔未免落在圈缋不落圈缋请师举扬师云一点水墨两处成龙乃云祖庭久不到到即趣无穷泣露千般草吟风一样松白云飞朵朵紫气生重重铜头铁额汉尽在此山中政当此际虽谓太和山崩扶桑日坠赫赫之光依旧照天照地任以虚空为窣堵还掩得瞎驴边正法眼藏也无岂不见雪峰存禅师同玄沙行次峰指一片地云此处可造个无缝塔沙云请师塔样峰觑上觑下沙云人天福报则不无灵山受记未梦见在峰云汝作么生沙云七尺八尺天下丛林尽谓玄沙有超师之作殊不知觑上觑下拄地撑天七尺八尺撑天拄地灵山受记亦无增人天福报亦无减唤作多宝涌出亦得唤作疏山造就亦得一二三文用不穷永与禅林作标格靠拄杖下座。

　　上已安经荐诸阵亡将士上堂问三军战退千峰靖一将功成万骨枯即不问祗如尸横遍野鬼哭连宵和尚如何超拔师云掴破无明壳唤回不坏身进云如是则一超直入如来地剑树刀山尽作灰师云闻见尽攒眉乃云兰亭修褉值芳辰清众倾衷结胜因大地山河原坦坦鱼龙虎兕任翻身身若解翻也虎兕不恋深山鱼龙不沉大海击拂云这一点灵光辉腾今古充塞乾坤四相不能拘八风吹不动争城堕马之惊魂弃甲倒戈之逝魄果向此中悟去刀如砍水箭似穿风无坏无成自由自在直登华藏立见遮那其或未然全凭诸居士发菩提心启水月场拔诸苦轮同归真际政恁么时如何展演还会么当阳伸出经纶手拨转如来正法轮下座。

　　上堂佛净法身犹名虚空应物现形如水中月世尊漏逗不少今这里荒草盈堤桃花遍野风撑麦浪水绣秧针鷾鸸寻王谢之家鹿豕游渔樵之路若唤作应物现形徐六担板若唤作佛净法身徐六担板直饶向剑刃上翻身冰凌上走马始有自救分何故聻奏觊须还汗马士安邦全仗济川才下座。

　　监院诞日请上堂丈夫儿秉心立志割爱辞亲径入空门久参大事空生灭心了真实义作人天眼目续佛祖慧命忘人忘我愈久愈昌始有自庆分岂不见杨岐曾为慈明监院凡有参扣惟以世俗鄙言示之或云监院异日儿孙遍天下着忙作么如是者累一日云某甲亲炙座下有年未蒙示诲有失出家之▆伏乞垂慈慈明怒云是甚恶知识敢来裨贩我似教逐之岐伸救明掩其口岐大悟云原来临济道出当情其后宗风大播至今儿孙遍地兹监院果如古人秉心立志果如古人真参实悟杨岐一枝尚有望在设或弗然一年一度逢斯日须念劬劳天地恩。

　　上堂问华藏许多世界祗如毗卢未出世时什么人主持师挺身云还见么僧拟议师云漆桶不快乃云郊野春将尽芳花落又开山房睡忽觉闻道故人来依俙庞居士仿佛张秀才既是家里人正好说家里话如何是家里话若于言外承当山僧截舌有分若也尚存观听不妨因风举棹卓拄杖云即心即佛谁圣谁凡忙者任忙闲者任闲等闲看破浮生梦是非与我不相干踏着如来向上路迦叶门前倒刹竿掷拄杖下座。

　　上堂问三玄三要即不问四宾主句请师宣师云任你弄葛藤进云如何是宾中宾师云风雨涉长津进云如何是主中宾师云下阶接远人进云如何是宾中主师云入室忘寒暑进云如何是主中主师云口门吞海宇进云如何是和尚家风师云兴删庭际尊闲种雪中梅僧礼拜师打云放过不可乃云大道只在目前要且目前难睹欲识大道真体不离声色言语鸦鸣鹊噪柳翠花芳一一呈似诸人了也诸人枣下承当早已漆桶不快那堪东卜西卜复举智积禅师未得悟时偶入街坊闻人买肉云精底割一块来屠人放刀而立云长史长史那一块不是精底智积闻之大悟今日借地栽花特为颂出山一重兮水一重赤身奋跃碧波中迅雷恍惚惊天震不待风云自化龙喝一喝。

　　佛诞上堂参学人须向父母未生前诸佛未出世时参取始得功超贤圣眼盖乾坤若向出世时参取则有佛有众生有天堂有地狱是非蜂起声色枞然只一点恶知见染于胸次任四大海水洗到驴年不得干净云门云我当时若见便与一棒打杀真谓狮子窟中狮子吼旃檀林里旃檀香若有问有佛处不得住无佛处急走过又作么生向伊道欲穷千里目更上一层楼。

　　上堂雨过溪声震人归鸟道斜分明西祖意咫尺赐天涯会者钵盂添柄不会者拄杖拆牙即心即佛非心非佛不是心不是佛不是物徒劳终日口吧吧驱万别扫千差合眼一跳过流沙喝一喝。

　　上堂据虎头把虎尾第一句下明宗旨昨日有人从冀州来不得京都信报道潮州鳄鱼吞却嘉州石锦被大颠禅师打一掌变作金翅大鹏躲入金针鼻孔里汝等诸人还见么以拄杖作舞归方丈。

　　圆期黄超轮居士荐亲请上堂师云无边刹境自他不隔于毫端十世古今始终不离于当念四圣六凡同游性海三途九横共处化城五十三差别户东拄西撑总在善财脚跟下八十一烂葛藤口劳舌沸依然黑豆未生芽今日功已圆果已满与昔日钟未鸣鼓未响还有优劣也无于此会得宾则始终宾主则始终主拄杖头指天芒鞋足下举来时如云来去时如云去不必摘杨花行行皆伴侣卓拄杖一下复举洛浦示众云孙膑今日收铺去也有卜者出来僧云请和尚一卜浦云汝家爷死先师举云孙膑今日收铺去也有卜者出来孝子云请和尚一卜先师云汝家爷活师云两个卖卜先生各具一见致有吉有凶有生有死山僧当时若见便与钻破灶纹直得无吉凶可卜无生死可出本来真父母历劫不相离无修亦无证成佛已多时卓拄杖下座。

　　用卿林居士五旬请上堂师挥拂子云学道须是▆汉着手心头便判直取无上菩提一切是非莫管是柱不见柱非柱不见柱是非已去了是非里荐取柰附马修山主一人鹤度长空一人龙蟠大海比其知四十九年之非者岂不高出一头地哉祗如用卿居士处是非之内耶是非之外耶据其才登志学即知有出世之道立心茹素锐志参方理乱不迁圭角不露三十余年如同一日受作家宗匠千磨万炼迸出火星烧尽佛祖烂葛藤直登旧阁闲田地兹者小阳春暖丈室功成政其五十添筹嘉宾满座山僧摇唇鼓舌非为增其声价盖欲令人知尘埃之中亦有心空及第汉异日高踞瓮门莫孤负马簸箕好下座。

　　西明若海长老七旬迁化值诞日礼忏请上堂七十年前此日生生本不曾生七十年来此旦死死本不曾死生本不曾生万年树上挂虬藤死本不曾死梧桐叶落秋风里政恁么时谁去谁来奚终奚始大鉴徒自返新州达摩无端携只履任南赡部洲打鼓西牛贺洲唱歌东胜神洲低头和南北俱卢洲倾心哀慕增他一丝毫风光不得若总不与么直得冷湫湫地古庙香罏去深山白雪去减他一丝毫风光不得盖为长老海公自修自悟不假他力大家扶起无缝塔千古万古耀丛林下座。

　　师七旬上堂春色无延促流光趱岁华梅梢才破玉桃李又飞花惟有间田地黑豆未生芽无嗔亦无喜高枕老烟霞丛社任他闹浩浩何如同吃赵州茶复举僧问洞山价禅师云寒暑到来如何回避洞云何不向无寒暑处去僧云如何是无寒暑处洞云寒时寒杀阇黎热时热杀阇黎师云洞山大似百炼精金无瑕美玉若不遇这僧极力追穷几乎埋却至宝山僧履历七十度寒暑觅其无寒暑处竟不可得只是寒添衣暑脱袄秋对黄花春游芳草晓来无事立门前笑看东方日出卯下座。

　　云峰古珩请上堂大海无波大地无路大富无粮大道无悟祗这无悟处从上诸祖忘餐废寝树立▆▆雪峰三登投子九上洞山汾阳见八十一负善知识灵云见桃香岩闻竹如此之造善恶者封不声历不似今时衲子领现成境界吃现成茶饭向无事甲里虚度光阴将佛祖爪牙衲僧巴鼻立地埽除不肯参究仍谓从上诸祖欺诳后昆子细看来与臊臭气凡夫奚别此事不论深山闹市不论群居独处只要当人辨铁石心向荆棘林里下脚明月帘前转身门门通古路处处发生机险崖能返踯始是狻猊儿。

　　陈照清预修诵经请师上堂僧问昔日龙女献珠立地成佛今朝信女请转法轮意旨如何师云总是灵山会里人进云恁么则普天共庆法王孙也师云满目尽青山乃云向上一路千圣不传寻常之道皆堪履践可叹世人终朝照镜不知眉在眼上一日三餐不知饭是米佐只顾弃本逐末随邪逐恶自沉自堕不觉不知及至发白面皱悔将奚及谁似道婆陈照清天性恬和信根猛利早知四大无我百年有尽受持六字皈向三尊将火宅转为清凉世界运家珍大办净土资粮如斯举措令人赞叹不尽虽然如是也须善自护持从始至终无进无退如八岁龙女早证菩提与灵山圣众同承记萌老僧不敢轻于汝等汝等皆当作佛便下座。

　　大士诞日宝莲院主寂慧揩翁照贞陈照坚请上堂师云尘寰春已半处处百花开观音微妙相无去亦无来于无去来示有去来一月普现一切水于去来中证无去来一切水月一月摄于此会得不但▆▆山上紫竹林中亲见观音而且于水流风动鹊鸣唏唏刹刹尘尘无非大士坐宝莲花入人间世拔诸苦沦同归真际今四众现前还有契悟真证者么其或未然山僧特为指归去也击拂子云只在此山中云深不知处下座。

　　翁照贞修忏荐亲请上堂春风淡荡百花香偶泛轻舟过绿杨阅尽村郊老与稚阿谁不放白毫光盖为智愚各别以致迷悟不同现前大众迷又迷个什么悟又悟个什么岂不见古德云作无义事是迷心作有义事是悟心兹者节妇翁照贞早知幻质匪坚青春易度皈依三宝图答四恩念佛不辍六时持素已经多载转血池为莲池觉世法即佛法如此用心世亦希有今且修忏荐其考质斋妣李氏同登乐圞特请山僧举扬胜事然胜事已举扬了也更有父母未生前超生死截情谓一段大事山僧舌头短举扬不出要其行住坐卧寒暑温凉不间闲忙自参自究一朝豁然开悟直令熙宁桥石狮子奋身起舞勉旃勉旃。
嘉兴大藏经　莲峰禅师语录


　　莲峰禅师语录卷之四

　　嗣法门人性深等编

　　小参

　　孤山晚参云幻住山庵学种田扶犁拽耙度荒年诸方容我闲林下业债未偿蓦鼻牵牵得来将谓三月安居元来九旬利物且道利物与安居是同是别果向这里廓开只眼何佛不成何事不办秪如为众竭力则固是宾主和融一句作么生道卓拄杖云搘筇卓立孤山顶无限清风播谷城。

　　座山立两序晚参云本色住山不假雕琢宗乘举扬有宾有主主伴交参高低互应可中必须气分相投神心相照直如云腾雨致虎啸风生愈出愈奇尽善尽美且不辱师命一句作么生道扶过断桥水伴归明月村遂起身。

　　报恩安首执小参云佛佛授受祖祖相传体用不二事理昭然第一座第二座逢人不可错举如来禅祖师禅好与一状领过空中书梵宇门外接嘉宾大海倒倾净洗黧奴肠胃打开库藏运出无尽奇珍盐酱不须多沙米一齐去不呼而应不令而从非但一期佛事大观且亦宗风肃振秪如荷担重任者是什么人阿呵呵一手不独拍两手鸣掴掴果是克家儿自有大人作。

　　龙华立两序晚参云单单成两五五非十佛法无多也须辅弼冀各负杰出之才展抟天之翼舍己从人为众竭力方中有圆权中有实鹊能结巢蜂能酿蜜汝若忙时我便闲我若坐时汝须立记得古德有言面赤不如语直。

　　逸叟和尚至引座云师资相见事如何白雪阳春谁得和触着龙池一滴水管教作雨润娑婆极平坦最淆讹公案不将重审问何时待得鸭成鹅诸兄弟相随来也遂领众申请。

　　小参云堂里坐禅堂外禅坐行住坐卧不离这个检点将来大似古庙精灵行家滞货有价谁酬有相谁造水就湿火就燥为话诸禅流光阴莫错过果然用力十分自是疑团打破秪如打破后又作么生不许夜游刚把火大家吹灭暗中行遂担拄杖归方丈。

　　柯子尊诸居士请小参云世出世间心无二心道无二道处处绿杨堪系马家家门首透长安盖由坐井以致分岐何似乌山诸善信不惟敬重禅宗抑且不假外求深自砥砺所谓我本无心有所希求今此宝藏自然而至贵足以安邦富足以敌国不费心力应用现前诸善信还知宝藏现前么在眼曰见在耳曰闻在手执捉在足运奔古往今来人不识茫茫愁杀释迦文。

　　长至安执事小参师云阴极阳复始日添一线长大家出只手扶起正法幢一竿西一竿东一任天下人捉影望风。

　　铁眉禅人请小参师举应庵华禅师云赵州吃茶我实怕他不是债主便是冤家何故自古斋僧怕夜茶师云应庵打草惊蛇也是胆小这一杯茶有什么难吃处山僧则不然赵州吃茶我实爱他亦▆▆铁▆亦可待禅家忽有个汉出来遭和尚因甚么将他人物作自己用向伊道有情来十种无地不生芽。

　　孝子杨清杨涛请对心素居士灵小参师云一取一舍一去一来一动一静总是生死岸头事就生死中觅个无生死处须是个人始得心素道长乃人中之瑞地上之仙以佛祖为师以溪山为舍是非不入理乱不关在德为德中尊在齿为齿中尊兹者叶落知秋花开见佛则固是秪如稳坐高堂又如何话会良久云童容雪发凭描注须信壶中别有天。

　　雨岩主人请小参师云六鳌负岛逞狞狞岁月久长变作精却把虚空打一棒铁牛背上血淋淋一跳蓦然攒入海直至于今没处寻汝诸人寻得出来与拄杖子相见如无归堂吃茶去复举茶陵郁山主骑驴陷足有省颂云我有骊珠一类久被尘劳羁锁今朝尘尽先生照破山河万朵师云美则美矣悟未悟在山僧一颂也要诸人检点我有山庵一座八面无栏无锁漠漠雨浇不湿　　风吹不倒匪惟深固幽远而且无人能到好个住庵翁终日闹浩浩喝一喝遂转身。

　　为六观林居士对灵小参云十载辞家堕五台云中师子吼如雷翻身踢倒无根树万里江山去复曰此是六观老居士晚年行履处诸人还知么诸人知处居士尽知居士知处诸人不知特借拂子略通一线忆得二十年前居士念生死事大舍功名休文字向莲山顶上风雨连床朝夕受深锥痛拶至于山穷水尽得个转身一路截断佛祖葛藤跳出古今窠臼游戏名山饱餐风雪倏尔脱落形骸不动步已到家矣幕下孙子哀哀还亲见汝阿爷面孔么若也未见为尔指出竖拂子云秪这是复击禅床云苍天苍天遂退座。

　　默山西堂请小参云卧云深处不朝天尽在寒岩野水边渴饮饥餐无别事且随岁月种荒田所以古人得意之后三二十年影不出山大似破布褁明珠一点精光不肯透露至于经行掉臂无不与西来意契合仰不愧天俯不怍人然后被人推出作个后昆模范向佛祖行不到处接一个半个同炊铁钉饭共煮木楂羹堪报不报之恩共助无为之化一僧出云和尚恁么道也是怜儿不觉丑师云低声低声遂转身居士请小参云修己殊无别术只消一念纯真务本终不忘本知恩方解报恩且道谁是报恩者试窣▆昔释迦初行道时千劫学威仪万劫学细行尽十方世界无芥子许不是释迦舍身命处然后降皇宫远嫔侍弃山河社稷如抛敝屣登雪岭伏波旬受麻麦风霜如饮醍醐及乎夜半睹星悟道云奇哉一切聚生具有如来智慧德相但以妄想执着不能证得喜今罪根方净成佛无疑升忉利天为母说法回皇宫为父舁榇此是第一等报恩人也又卢行者初卖柴于街上闻僧诵经云应无所住而生其心遂有省问僧云此经从何所得僧云得于黄梅五祖处者即将母托养千人径往黄梅参五祖祖问云仁者从何方来者云从新州来祖云来何所求者云不求余物但求作佛祖云獦獠人焉能作佛者云人有南北佛性岂有分别耶祖知其敏利遣入碓坊后祖因见其偈曰菩提本无树明镜亦非台本来无一物何处惹尘埃祖即夜半传衣令其渡江隐于猎队将知缘熟往华林寺闻二僧论风幡不契者云非风幡动仁者心动印宗法师闻之大惊诘其所以者以实告印宗遂请剃度受戒仍礼为师开法曹溪为第六祖此是第二等报恩人也又睦州久参黄檗从得法之后归家惟制蒲履以奉母仍时时唤之母云我在这里何须呼唤州云母若不应儿即远去母疑之后有省云儿唤一声应一声声声唤出本来人于今不用吾儿唤月印寒潭彻底清此亦是第二等报恩人也如斯之类车载斗量不胜尽举兹现前大众各自揣摩看果有少分如古人者非但报恩竟即生生父母亦超入如来地矣其或未然向下文长付在来日。

　　除夕小参云赏菊东篱日未赊霜花倏忽散天涯光阴步步催人老犹有行人未到家秪如诸云水高流还有家可到也无竖拂子云向这里会去直得峭巍巍空索索宽若太虚闲如野鹤不为白首拘不为青年缚大家团圞头饱嚼干萝卜任腊月三十日到来依旧头髼松耳卓朔家家爆竹喧天处处笙歌沸垆总不干我等之事赵州云世人被十二时使老僧使得十二时岂虚语哉倘有人云如今年丰物阜海晏河清因甚不烹牛分岁向伊道春耕在迩不可犯禁遂归方丈。

　　万善天怀西堂请小参师云二由一有一亦莫守正眼豁开鸡不鸣丑柳绿花黄春三秋九同吃赵州茶共饮曹山酒吐尽野狐涎便解狮子吼万善虽同归一物亦不受大众饱齁齁拍案左边云苏州有拍右边云常州有。

　　陈瞳陈睓请荐考醒园居士小参云兔走鸟飞不暂停百年光景一宵灯人间况似华胥梦甑里黄粱熟朱曾以此观之出入轮回速如弹指弃遗身命顷在刹那从前生居望族名列胜流日与琴书作对以木石为家浑一大梦也杯中倾尽三更月庭际多栽有品花声利不干怀儿孙娱绕膝浑一大梦也至于苦乐逆顺生老病死总是一场大梦若以大梦之场转作大觉之场以荣华之界视作空华之界则何有身可遗有命可弃耶无命可弃慧命等金刚之固无身可遗法身超终始之圆万法不能拘万物不能坏该括百城周罗三界浊世乐邦面目现在竖拂子云还见么便起身。

　　陈明由荐亲请小参师云生事死葬当尽常仪以孝度亲须凭妙法使先人登般若之门游华藏之海直出苦轮永苏大梦是以孝子明由等秉持五戒奉行十善图报亲恩便超出常仪了也秪如伊先慈赵氏般若门作么生登华藏海作么生游以拂子打圆相云静夜寒光白散空庭之雪疏林枫叶红飞二月之花佛号经声钟鸣鼓响向这里安身立命去三千刹海不隔毫端五百应真常为伴侣山僧说尽老婆禅悟来也是闲言语且道如何是真实语遂起身作女人拜云伏惟尚飨。

　　冬至小参问群阴剥尽一阳复亨枯干花开寒冰▆发且道无根树还解开花也无师云一朵两朵了也进云叫不应山还会发焰否师将香一吹云见么进云无阴阳地还有剥复也无师举足顿地云会么僧拂具云争似这个不变迁师喝僧亦喝师云好个伶俐汉僧云且喜大众证明师云不识羞乃云皓月团团枯泉滴滴一雨少滋千山寒色栏有牛园有麦政恁么时升平之兆可期生动之机叵测不须瑞现五云蚤已阳生一画竖拂子云秪这一画苍颉见之攒眉鹙子亦难摸索叵耐洞山老古锥白日青天向家里作贼既在动用之中因甚么收拾不得遂顾视左右云诸人宜急究斯宗莫待当来问弥勒。

　　洋山良忠公请小参问洋峰顶上啸月观星拨草瞻风只图见性且道性在什么处师云扶过断桥水进云惟此一事实余二则非真师云伴归明月村僧云毕竟水须朝海去到头云定觅山归师云赚杀一船人乃云郁郁苍松漪漪绿竹缩尾藏头孤峰独宿开一片畬收几箩粟暑往寒来千匀万足总不似抱琴明月下弹出阳春曲所以道任汝两肩荷负如来至恒沙劫不能报佛恩欲报佛恩须是荷担大法作人天眼目与佛祖为师山僧三十年前曾中此毒无人救疗直至如今病犹未愈现前大众还有相救者么如无山僧自救去也倚杖作呕吐势云啊　啊　归方丈。

　　小参问选佛场开宇宙宽红罏拨着火星寒超宗越格即不问直指当人请师宣师云左搓草绳缚鬼子进云某甲承当去也师云也是自缚汉乃云入海不避蛟龙渔人之勇登山不避虎兕樵夫之勇法战不顾危亡衲僧之勇此一勇可以焰祖灯可以超生死轮刀上阵如入无人之境逢佛杀佛逢祖杀祖一朝奏凯方知功不浪施吾今为汝保任斯事终不虚也喝一喝。

　　王明慈荐考妣并诸亲眷请小参云山苍苍水茫茫云收万里月朗长空天花散彩玉磬敲风一一庄严法界一一透露本光还乡者不劳转步到岸者直下承当如出笼之鹤如脱网之鳞掷天堂地狱于三千界外任性逍遥于香水海鼓枻而歌曰暑往寒来春复秋夕阳西下水东流将军战马今何在野草寒花满地愁令见者闻者顿泻热肠寒毛卓竖正恁么时且道是人荐灵耶灵荐人耶击如意云不是久经行阵者何能一箭落双雕。

　　小参担囊负笈为觅知音拨草瞻风秪图见性即今诸人性在什么处若知落处一切淆讹尽皆瓦解冰消因甚有明与不明只为未曾下死工夫大彻一番所以触途成滞山僧今夜特向席上争光去古德云识得凳子周匝有余又云识得凳子天地悬殊又云识得凳子四棱踏地这三句里有一句敲金珠玉有一句斩钉截铁有一句和泥合水若辨别得却来方丈里通个消息赏汝一个胡饼若一向粟麦不分吃水也须防噎。

　　小参沉沉螭殿控渔樵一径纡回接石桥烟火丛中面得壁炎炎六月雪花飘秪如六月因甚有雪花飘若是个中人冷眼觑破闹市深山总一道场择火烧香无非佛事可以诸缘顿息可以众善奉行所谓说得一丈不如行得一尺说得一尺不如行得一寸卓拄杖云且道这一寸还有人行得么若行不得总是立地死汉众久立师云汝等总行不得且看山僧起模画样去遂归方丈。

　　荐许氏小参云树凋叶落露秋风镜里浮华彻底空无位真人何处去世间有水不朝东所谓处生死流骊珠独耀于沧海踞涅槃岸桂轮孤朗于碧天许氏孺人倘会得置身于闺阁之中觅其生相了不可得视天地若蘧篨种冰霜为茶饭至四相归空百年悟梦觅其死相了不可得净居乐土随念即家既无生相又无死相则生死自度了也山僧拄杖子未离莲山早已证明了也及乎泛孤舟临堂奥指点个什么若未证谓证未悟谓悟本是善因反招恶果拄杖子功不浪施特指个实证实悟处去画圆相云掌内明珠轻托出管教步步蹑莲花。

　　南林请小参云诸佛未出世各各眼横鼻直及至出世后便即脚跟不点地有名不宣有相不礼惟有南林诸禅人脚跟从来俱点地闻名便宣见相便礼数声清磬动林泉一派梵音通天地不但福慧双修且亦利人利世有个汉出来道这无意智汉到处不与人解粘去缚抽钉拔楔秪管顺水放舟乘风举棹山僧闻之点一杯茶赏他何故竹密不妨流水过山高岂碍白云飞复举僧问云门如何是诸佛出身处门云东山水上行云门老汉果然脚跟不点地圆悟云天宁则不然若有问如何是诸佛出身处向他道薰风自南来殿阁生微凉圆悟伸出一只手脱却天下人汗臭袄则不无争奈熨斗煎茶不同铫若问山僧如何是诸佛出身处向他道孟春犹寒不烦久立。

　　荐无波禅德请小参云顶天立地迥无依觅道觅禅没了期弄到眼光扑落地依然不见两茎眉卓拄杖云拄杖顶　通一线石人无口笑嘻嘻到这里释迦老子也须百离碎达磨大师倒退三千里外推倒葛藤椿平沉涅槃岸说甚么无云生岭上有月落波心伶俐汉闻着向背地里咬断拇指云老老大大青天白日说鬼话山僧也怪伊不得何故若非其父不生其子。

　　郑大经等请荐双亲小参云生不出死不入铁脚鹭鹚水上立生如寄死如归桂轮无处不沉挥敬宇郑翁若达此意则似腰缠十万贯骑鹤上杨州傍花随柳游水玩山无不自得倘若情生智隔想变体殊寒暑迭迁死生交谢门外已无回日信路头空有望乡碑山僧承孝子之请特为指归拨通线路画⊕相云直得敬翁不涉路程归宁稳坐令合门心安意泰辍丧考妣之哀夫唱妇随同取涅槃之概彼此之心已泯去来之相皆空且燕息高堂一句作么生道良久云当阳伸出僧繇手一对鸳鸯画不成。

　　荐僧洞如请小参云既着方袍须兴大志将生死大事当为己任古之悟证者如稻麻竹苇今之涂说者如稻麻竹苇岂不见大慧杲初参方云古佛放光留不住铁牛无脚也须行虽然未踏曹溪路且喜今朝离火坑汝诸人还出火坑也未如未必须整顿手脚一番又不见剑门分不舍寸阴遍叩尊宿未甚发明后于街上闻喝道云侍郎来侍郎来遂大悟云几年底事挂胸怀问尽诸方眼不开骨髓皮肤熬粉碎一声江上侍即来到此方谓悬崖撒手自肯承当而今世谛语言绵绵不缀因甚闻而不悟盖由不将大事为事甘自陆沉秪如骨髓皮肤已熬粉碎何处更有剑门无剑门则无洞如无洞如则无升沉生死更超拔个什么敲拂子云洞如洞如切莫忘却。

　　明悌荐母请小参云倒插荆钗八八秋树桑墙下乐清修一朝截断红尘累哭尽苍天不可留西阳坠东水流金沙布地任遨游复举世尊云诸行无常是生灭法生灭灭已寂灭为乐世尊四十九年说黄道黑至末稍头秪得依实供通亡灵黄氏若知乐处则无常生死法与汝不相干所谓百骸溃散心月孤圆无生无灭极乐现前击拂子一下。

　　得和明贤请小参云出匣龙泉光烁烁是魔是佛俱铲却本来面目露堂堂少室单传此一着即此一着或男或女或僧或俗具十分信根立地承当去匪惟入林不动草入水不动波浪平龙睡稳云静鹤飞高直得登涅槃之岸渡生死之河阿呵呵会也么龙华佛法本无多复举灌溪问末山尼云如何是末山尼云不露顶溪云如何是末山主尼云非男女相溪喝云何不变化去尼云不是神不是鬼变化个什么溪遂服膺师云末山大似韩信登坛灌溪何异子卿牧雪检点将来总为欺敌者亡当时若是山僧见他道不是神不是鬼变化个什么便云正好一棒打杀任他机如掣电眼似铜铃也须纳款归降今夜这里有为末山尼出气者么众默然师云地旷人稀相逢者少遂转身。

　　小参问世尊说法天雨四花和尚说法有何祥瑞师云人人鼻孔大头垂进云有问有答俱落魔境无问无答如何委悉师便打进云恁么则把手出长安师又打云这是什么所在进云青霄无异路师云退后退后乃云昨夜有个玉麒麟走入水牯牛队里东撞西撞没有出路被个蟭螟虫一口吞却直至如今寻不得顾视左右云汝诸人还寻得么如寻不得总与一棒打杀遂连棒打散。

　　孝子林人中请对灵小参云大野秋风起吹人及第归谁云难再见举首月扬辉不在彼不在此既无生宁有死况蕊斋老居士慧性昭昭贞风凛凛不为富贵所淫不为威武所屈且知有教外别传西来的意时与诸方尊宿游咏山水之间偏正交参高低酬唱至启手足如弃敝屣赴玉楼顷在须臾虽不出人天圈缋殊不愧大丈夫之所为也然既知有西来的意而未尝实证实悟终成途路之乐不得到家山僧今通个消息与居士到家也遂击拂子一下。

　　荐一脉禅德请小参云云掩青山断月沉碧海空鶤鹏何处去大地觅无踪虽然在净不忻在浊不厌生也无余死也无欠镇海明珠倚天长剑是甚衲僧闲家具秪如面目现前又且如何良久云一花一国土一叶一如来。

　　荐慧闻慧圆二禅德请小参云没来由没来由途路波吒几十秋踏得故家田地着他方此界等浮沤迷也似浮沤悟也似浮沤执持也似浮沤解脱也似浮沤竖拂子云向这里会去四大本空五蕴非有二不可立一不可守李公醉倒街头带累张公吃酒喝一喝复举僧问岩头起灭不停时如何头云是谁起灭师云这僧投身坑阱岩头开笼放鹤若问山僧起灭不停时如何向他道见月非关指归家罢问程直令二觉灵知恩有地。

　　元宵小参遍界难藏覆觌体露堂堂有灯不须挂六门总放光且林下道人与市廛之辈殊别肯向光影里东西驰骋自昧本光耶本光不昧匪但六门放光至于八万四千毛孔山河大地草木昆虫无弹指顷不放光明因甚天上月圆天下人传月半未明三八九未免自沉吟举头天外看谁是我般人喝一喝。

　　荐林雪宇居士请小参云真性心地藏非显亦非密宽博褁六虚光明超十日不假天地功不假春秋力皮肤脱落尽惟有一真实既脱落皮肤更将什么作真实须向棺材里瞠出眼睛不落断常之坑不游寂寞之海在三摩地三摩地真实在尘劳中尘劳中真实其或眼睛未瞠未免石上栽花镜中觅影以拄杖敲灵几云雪翁雪翁切莫迷头认影退座。

　　冬至小参云秋才分冬又至易转四时难留一气人用财交金用火试衲僧不用如何若何只要洗面摸着鼻只如摸着鼻有什么用处尊为根尘意识之君先为皮肤骨髓之祖三百六十节腠从此发生八万四千毛孔从斯成就枯梢花放南极阳回万象变迁独他依然大头向下所谓能为万象主不逐四时凋汝诸人有摸著者出来与拄杖子相见如无拄杖子穿却诸人鼻孔去也卓一卓。

　　若静堂主请小参云登山须到顶饮水要寻源若不寻源虽得一时庆快不知这一滴来从何处若不到顶优游于鸟道玄路之中犹不见天地之宽广及到顶一番景象自与从前迥别有口言不得有脚抬不起更说什么浮云连海岱平野入青徐直得人境俱忘虚空粉碎到者里无进步中正好进步若不进步便向者里坐杀所谓百尺竿头坐底人虽然得入未为真百尺竿头高进步十方世界现全身若静上座遍参有年行履可风昔日两登九座兹又特到云峰还知进步么静一喝师掷拂子云逢人切莫错举。

　　除夕小参云大尽三十日小尽二十九一年三百六十日谁不出乖并弄丑茫茫弄到末稍头个事依然不知有忽知有东村野老夜烧钱家家门前火把子是汝诸人知有不知有总须照顾眉毛莫被一星火燎却新年头讨甚么面目相见有个汉出来道某甲眉毛依旧横在眼上与和尚相见久矣阿呵呵莫道座山无人好。

　　为林俊良母进圹小参云飘飘两鬓白如云教子有方德可尊九九竟归何国土人间天上性长存自性既存六门和睦增不得一毫四大分离减不得一毫去岁游魔宫不为魔着今朝入佛界不为佛求逍遥乐土出没神洲中途撞着马即妇笑道林母陈老婆却是我同流政当斯际把手共行则固是高枕青山事若何一坏赤土生缘尽花鸟多情亦助哀。

　　久旱小参云青天何事绝淋漓万里无云大地悲溪涧沟渠干嚗嚗禾娘枯死唤谁医当斯时必须娑竭罗起舞四大海倒倾迅雷霹雳陟黑乾坤转霁月光风为浓云暴雨不分昼夜普泽沧桑黄梅浸烂青草蛙喧眉毛无处晒　黑豆就荚生芽白牯黧奴齐拍掌太平曲调唱家家是汝诸人还知这点滴落处么卓拄杖云不及掩耳。

　　圆期小参僧一喝问云唤作金刚王宝剑得么师云错会不少进云唤作踞地狮子得么师云重下注脚进云唤作探竿影草得么师云且喜没交涉进云唤作一喝不作一喝用得么师云泥里洗土块进云四喝已蒙师指示觌面全提事如何师便喝僧云也是钉桩摇橹师云果然错会乃云彻骨彻髓底句何人道得无穷无尽底机信手拈来拈得来且道是黄瓜是茄子果是个中人说甚么三月安居九旬守蜡声和响顺影直形端毗卢释迦犹是他家小厮子华藏世界海当甚破草鞋方能看破山僧尽日不顾铁面皮弄出闲手脚向虚空藏里头出头没觅个蟭螟虫抟风鼓翅毕竟了不可得不但劳而无功亦且弄巧成拙诸兄弟莫将驴鞍桥认作阿爷下颔向上一路大有事在。

　　腊八夜居士廖自远荐考妣请小参问大家集团圞共说无生话无生话即不问如何是无生体师云鼻孔大头垂进云如何是大事师云头顶天脚踏地进云底意已蒙师指示荐灵一句作么生道师云万里一条铁进云虽然一片旧田地一度嬴来一度新师云谢汝证明乃云黄面老云奇哉一切众生具有如来智慧德相但以执着妄想而不证得何谓执着在凡为凡情所缚不得径登净域在圣为圣量所拘不得放舍佛梯是也何谓妄想说时似悟对境还迷不信本原只望成佛是也昔有居士问三祖云请师为解脱法门祖云阿谁缚汝士云无缚祖云何更求解脱乎既无缚亦无脱天何高地何阔雪山六载徒苦辛透网金鳞活泼泼兹者居士廖宏质偕室中吴氏往西已久更承如来成道良因荐增品级山僧感孝子之诚特为指出智慧德相令其实证实悟与黄面老同一鼻孔出气去也良久云野色已无山膈断天光直与水相连。

　　帝释诞日陈子陵请小参师云我佛如来以慈悲心开方便门垂手入廛和光混俗应以帝释梵天身得度者即现帝释梵天身而为说法应以比丘居士身得度者即现比丘居士身而为说法令人人舍恶从善超凡入圣从微至着从始至终直造三摩地而后已嗟今去圣时遥人多懈怠不闻妙道错坠邪途盗如来之教作正法之魔广说异端潜修僻行年久岁深执迷不悟若是英灵汉子一沾甘露之濡直领慈云之覆生生受荫个个知恩必无窃符假鸡之事兹者陈信士信心坚固道念精纯得感我十方龙象降临就其因斋庆赞秪如因斋庆赞则固是应时纳祐又作么生烟霞新捧日歌鼓闹喧天。

　　信士陈伯升诞日请小参僧问道非促延一念万年道非促延即不问如何是一念万年师云梵音喧法海进云祝寿一句又作么生师云春色翠南山进云将此深心谢师庆赞师云礼拜着乃云无明即佛性重重春色含秦镜烦恼即菩提浩浩烟波涨虎溪无佛性无无明古路现前信脚行无菩提无烦恼随柳傍花到处好到处好悟须早莫云乌兔尚堪留蹉过一生空到老所以学道人时刻提撕向物物头头识得本命元辰落处则福不求而自多寿不祝而自永倘不知落处则业识茫茫无本可据纵饶富贵百年总是一场幻梦儿孙满眼无非三界空花竖拄杖云还识本命元辰么亘古亘今无向背顶天立地露堂堂。

　　檀樾黄应昼象观荐考劬岩请对灵小参云生从云峰来乐就云峰住本是林下人终归林下去去去实不去鹤栖无影树来来何所来月色射空阶檀机劬岩老居士自是识得无去无来之人不生不灭之体所以功名不着富贵不求体先贤高隐之风取自己清修之乐敬佛重僧舍家为寺此即高出时人一头地也昔庞公一家学道至临终之际干迥相公亲临问道庞公云但愿空诸所有切莫实诸所无遂尔脱化今檀樾不须请问于人而平生行履与空诸所有已相符契可谓一人行到一人说到说到不如行到行到必须说到行亦到说亦到天上人间无两个且道秪一个是什么人聻良久云金阁玉楼常独立接人直上宝莲台遂转身。

　　除夕小参年来抱病住丛林同吃同屙适有人逗到人间送腊际寒灰拨尽不知贫秪是思来算去无可分岁欲仿北禅烹个露地白牛与诸人分岁奈此牛用力过多兼经深冬穷谷草枯齿脱虽然头角完全四体不甚肥壮倘不弃嫌请大家出手烹调庶不今宵寂寞遂两手按地云请请众无语师云如今必须一回饱足不致尽日求索于人众又无语师云汝等若不领取露地白牛变作金毛狮子倒吞汝等去也以拄杖一时打散。

　　送通天逸叟和尚进塔风和春已半处处鹧鸪天遗骼不须扣灵光本现前呈起灵骨云现前大众还见我通天和尚么二十余年拨草瞻风向百尺竿头荐得这个圆陀陀光烁烁水浇不湿火烧不著于今托出庴青山莲花国里永盘礴。

　　西明挂钟板百丈建丛林古今师表达磨传心印孙子冤仇这冤仇若不图报者非其孙子欲图报者必须向这里捉败这老秃奴遂击。

　　元夜小参市廛灯月皎鼓吹闹喧天苍童白叟相驰逐日上三竿犹未眠我衲僧家也不可违时失候佛殿里灯华晃晃柏庭前野色娟娟正好高奏阳春曲饱餐五味禅曹酒临风酌赵茶击石煎任尔倒随尔颠虽然是个弄光影汉总不离一片真月汝等还见真月么若也依稀仿佛一并与汝道破挥拂子云仰不高钻不坚忽不后瞻不前千眼大悲觑不见十五团圆照满天。

　　堂众请小参问德山小参不答话药山小参不点灯今夜西明灯又点和尚还答话否师云两重公案进云祗如无舌人如何解语师击拂子云还闻么僧无语师云作佛着坐禅猛将事执鞭坐禅图作佛青天坠鬼窟不坐禅不作佛花街柳巷耍乐儿也堪授记于燃灯佛须知此一事明如日黑似漆追觅无从商量不及达磨西来犹不识虽不识急着力忽朝夹路相逢一生参学事毕复举药山一夜不点灯小参云我有一句子待特牛生儿即向汝道时有僧出云特牛已生儿矣自是和尚不道药山唤侍者点灯来其僧抽身入众师云药山藏头露尾这僧藏尾露头虽则明投暗合未免令人长吁短叹西明今夜灯烛辉煌照天照地也不说一句也不说三句汝祗一队特牛不解生儿作活只顾屙屎撒尿好与放出溪东溪西免致污秽清净伽蓝地兹因暮夜且放过一着。

　　彻空首座请小参师云拨草瞻风期逢明眼匡徒领众贵得良材还有恁么人行恁么事么试举看昔日临济在黄檗裁松次黄檗见云深山中栽许多松作么济云一与山门作景致二与后人作榜样道了以钁头　地三下檗云虽然如是子已吃吾三十棒了也济又　地三下嘘一嘘檗云吾宗到子大行于世师云二祖师资一言印证直得亘古亘今宗风显赫山僧虽作他家云仍俯仰扪心能无怍乎慰尔山居有年道行无疵不望超宗异目但得齐眉共躅幸矣遂顾左右云山僧恁么放丑未免笑倒傍观便退座请普说参禅须具参禅眼看教须具看教眼宗亦通教亦通犹如杲日处虚空个中倘有其人不妨出来喝散大众何等庆快如无一任山僧弄葛藤去昔世尊说法时有阿那律尊者只管瞌睡佛呵云咄咄何好睡螺蛳蚌蛤类一睡一千年不识佛名字尊者深自呵责至七日七夜不睡遂失肉眼立得天眼见三千大千世界如庵摩罗果尊者可谓剖石得璞抉蚌逢珠从古至今人多错会后杨岐远祖一日携一篮螺蛳入禅堂云买螺蛳买螺蛳命众下语皆不契窟老宿云某甲有语场岐云汝作么生道老宿放身便卧杨岐放下篮子便行师云若不同床睡焉知被里穿如此老宿土旷人稀相逢者罕今人若未到老宿处任终日眼瞠瞠地总是个瞌睡汉又云门问陈操尚书云如何是教意书云黄卷赤轴门云这个是文字语言作么生是教意书云口欲谈而辞丧心欲缘而虑忘云云口欲谈而辞丧为对有言心欲缘而虑忘为对妄想作么生是教意书无语门云经中道一切治生产业皆与实相不相违背且道非非想天今日有几人退位书又无语师云棒打石人头嚗嚗论实事末后不合白日青天开眼说梦今现前大众也须别具一只眼不可终日被黑豆换却又石巩禅师见马祖得悟之后只张弓架箭接人一日三平来参巩云看箭平展开胸云这个是杀人箭如何是活人箭巩扣弓弦三下平礼拜巩折箭云三十年张弓架箭只射得半个圣人平后再参大颠举前话颠云既是活人箭因甚向弓弦上觅平无语遂折伏后得悟承嗣大颠师云出齑缸入醋瓮三平未是真龙抛弓折箭石巩可谓劳而无功矣虽然比今之学者未参学先图印证堂头老汉也不审其有头脑无头脑只管将冬瓜印子印将去以致养子不及父家门一世衰又赵州谂禅师凡见僧来参便唤吃茶一日有二僧来参一进门一未进门州俱唤吃茶院主问云进门者唤他吃茶未进门者因甚亦唤他吃茶州唤院主主应诺州云吃茶去师云赵州老汉大用现前惯得其便今有会其意者也请归堂吃茶不会其意者也请归堂吃茶只是不许打湿唇嘴便下座。

　　对吴禹钦居士灵小参云尘世韶光促须臾四月天百花将褪落万景日推迁当人倘向推迁里悟得千生不坏万劫长存底面目虽死犹活若心随境转意为物迁明昧两岐自埋自弃虽活如死所谓活人路上有死人无数也禹钦居士生平素心自牧孝行无亏及至沉痾之际不为病苦所移无虑无思自由自在预知时至告众而归岂非生死海中脱生死汉耶如来所说说此众生所修修此山僧所指指此击拂子云即此物非他物人间天上不知名三世如来从此出复击一拂。

　　对林母陈孺人灵小参云萱庭春色正芳菲夜雨潇潇洒翠微姹女已归霄汉去依然古镜照人辉以拂子作圆相云这一面古镜本自天然不假鋾铸不但照人而且照天照地照古照今诸佛向这里成众生向这里度十方世界向这里立梦幻空花向这里结死生交谢寒暑迭迁总不离这里于今特与打破直令光影俱忘不见有天地古今不见有众生诸佛十方世界悉皆销殒梦幻空花扫踪灭迹正恁么时新故陈孺人向何处安身立命良久云蓬岛瑶池留不住七重宝树日优游。

　　为天马智融禅人小参云高升羽翼脱凡笼生死关头力用功天马一朝骑得着东西驰骋辅城峰城峰辅起受用莫穷行也天马住也天马坐也天马卧也天马有时向天马吟风笑月有时向天马补竹删云有时向天马送客迎宾有时向天马牵犁拽耙无端得意双骑马被马蹄一踢踢倒至今起不得现前大众还有相救者么如无山僧为伊救起去也遂耸身云还见么。

　　对余子玉居士灵小参天下秋将半流空月王▆西风吹落叶惆怅故人归击拂子云现前清众向这▆识得故人便识得居士子玉四十余年戒心不变道念日新见贤思齐闻过必改处市井而埽尽尘缘惜丹青以作佛事未造古稀寂然长往湖海相知谁不叹惜者哉但修道之人必须悟得本来面目离见离闻无名无相描不成画不就先天地而不生后天地而不灭一点圆明无向背大千世界等空花。

　　启忏居士吴起翰等请小参笙歌遍奏灯乃交▆▆林解袋庵舍安期不是扳条扳例盖为个循诱宜十方聚会千圣扬眉况复干戈寝息风雨及时天心既已转正法不堪离镜台勤拂拭宝杵力提持力提持胜与山僧庆古稀复举志公和尚寄语青原思和尚云何不下山教化众生一向目视云霄作么思云三世诸佛被我一口吞尽何处更有众生可度耶师云今日对境逢缘特为颂出骋马登山疾似飞拜封不受挂蓑衣若无光武寻知己谁识子陆坐钓矶。

　　为闇然监院六旬小参云昔马大师云自从胡乱后三十年不少盐酱兹监院闇然自从铲草后三十年不少盐酱初于座山晨钟暮鼓运水搬柴费多盐酱继于云峰摊经对月补衲裁云费多盐酱及乎随住此山扶凉人大树开顶门正眼费多盐酱即此盐酱与马大师盐酱还有分别也无今者年造六旬山翁对泉举扬毕竟如何酬价遂竖起拄杖云唤作拄杖则触不唤作拄杖则背全身拄户与撑门声名不亚杨岐会便转身。

　　为扶桑隐元和尚进齿发塔起龛师拈拄杖云付毕金襕归去来不游南岳与天台将云故国风光别依旧山门八字开这老汉虽然熟处难忘未免慈悲太煞末着犹遗照世之毫咬人之齿岂惟似普化之铎诚乃同少林之履政当恁么时提起好放下好潭北湘南都莫问脚头脚底总家山遂引。

　　进塔师捧起瓶云跨海非常木撑天必异材大人行履处岂是强安排二十余年建法幢于十二峰头二十余年提祖印于百千里外驱耕夺食罩凤罗龙播太白之真风衍杨岐之嫡派名高一代化被万方此皆太和老和尚行解相应所致虽然如是犹属光影边事祗如法眼无瑕法身无相敲瓶云这个是相耶非相耶是法身耶非法身耶于此息影韬光旋机就位去直得诸天散花无路四众景仰无门常寂光中端自在超今超古镇乾坤遂送进。

　　诸居士设斋请小参师云昔道宣律师戒行清高法眼圆明时与天人相见宣问天云世间功德以何为最天云斋僧为最宣曰何也天曰佛乃已成之佛世人悉知皈依供养不足为奇僧初修行道行未纯法眼未明世人发心供养令其心性无杂戒行精专法眼圆明直至成佛故乃功德为最师云于此信得极去唤作僧礼佛也得唤作佛礼僧也得唤作居士斋僧也得唤作居士斋佛也得心佛众生三无差别若但住相布施今朝植种子他年树盖天便起身。

　　为杜则林居士对灵小参云过量人作过量事动转施为纵横逆顺能令世间人疑杀亦能令世间人愧杀然上古之世比比皆然在今之世虽不多见亦往往有之如我同门杜翁林居士一生行履比古人不甚优劣但所知者罕未免借拄杖子为其饶舌也卓拄杖云还知么只这居士当年少之时惟诗画是耽以笙歌为乐有时行觞作赋有时驰马穿杨非傍花随柳即游水玩山及登壮岁遂自知非觉富贵若浮云视功名为糟粕打破悭囊潜行美事或重整浮屠或遍装宝像或挥金建刹或舍宅延僧诚今时之给孤长者也才知生死事大即遍寻师友问道谈禅人见其机锋敏峻识见高明皆生敬仰适我金粟老人从江浙入莆时即抠衣往叩朝夕盘桓深入阃奥我老人见其天资秀拔笔力精雄大事虽未豁然而作用有过人处故以如意付之仍嘱其更自琢磨是以从此闭门谢客向百尺竿头高进一步眠不倒床食无求饱日只焚香煮茗翻阅经书以自适几欲入山盖为世途孔棘而不遂其志不期一旦四大违和即药剂不求水浆不饮自知世缘已尽亲书辞世之语请诸山面别向谈笑中吉祥而逝观其如此操履岂不高出世人一头地耶昔维摩示疾佛命诸弟子到其家问疾各说不二法门维摩惟默然而已庞公将终谓于頔相公云但愿空诸所有切勿实诸所无遂枕其膝而化古今这一伙过量人多向尘劳中大作佛事所谓不出魔界而入佛界踢倒涅槃城优游生死海无脱无拘随处自在者也然则拄杖子恁么饶舌毕竟与其实际理地还有交涉也无良久云大抵还他肌骨好不涂脂粉也风流靠拄杖而退。
嘉兴大藏经　莲峰禅师语录


　　莲峰禅师语录卷之五

　　嗣法门人性深等编

　　示众

　　专使传衣至师拜受毕提起衣角示众云云开月朗水涨船高昔日大庾岭头提掇不起今朝三千里外特地传来且道还有优劣也无遂放下衣角云莫怪渠侬多意气他家曾谒圣明君。

　　中元圆期示众诸方三月安居莲山无居可安诸方今日解制莲山无制可解无制可解而尽日解制无居可安而长年安居去者随去住者随住个个如戏游师子人人似脱网金鳞倘悟得如是受用如是解脱不但此生父母度竟至于多生父母大地怨亲悉已超拔矣间有一二或报身于水火或偿债于刀枪总不出毗卢性海当恁么时掷华藏世界于大千界外摄大千世界入一毛孔里直得善财无处参寻诸大善知识退席有分且道毗卢遮那佛又向什么处安身立命戴角披毛人不识负鞍衔铁满尘寰。

　　除夕示众极目天地间一盘未了局未明一着先徒劳相驰逐任驰逐忽闻爆竹震惊天六六依然三十六何似林下穷道人也无荣也无辱竟日嘴嚧都高唱无声曲无声曲既唱个中觅个同拍相应者了不可得虽然素上座宁可独掌弄鸣终不移高就低何故动弦便落官商调白雪阳春何处无。

　　长至示众古之天地犹今之天地今之日月即古之日月寒暑变迁了无休息阴阳消长理合如然击拂子云惟此田地千生不动万劫长存洞山老人掇退果卓慈明远祖贴榜堂前大似枯蘖再糁花寒灰重发焰诸人会么即此是诸佛之本源即此是衲僧之慧命今日若承当得去向后也须仔细是事且置因时及节一句又作么生道日转南华添一线五云柂出映三台。

　　示众问如何是道师云龙蛇混杂凡圣交参进云如何是道中人师云面面相睹进云如何是人中境师云门前三疋径屋角一株松进云人境两忘时如何师便打乃云欲知佛性义当观时节因缘时节若至其理自彰况向上一路千圣不传临济德山漏逗不少见僧入门非棒即喝直教个个如狮子儿如白额虎到处咬人家猪狗灭野狐精魅直须恁么方不愧为瞎驴种草何故彼既丈夫我亦尔谁家无路透长安喝一喝。

　　寓中除夕示众光阴四序急相催薄雪冻开几树梅惆怅年穷岁尽际家乡咫尺不知回盖缘世路奔驰似日月循环一样直到腊月三十日始得一场合煞更有贪途忘返白首空嗟惟我衲僧又且不然遇缘即住到处为家所谓有一人常在途中不离家舍有一人不在家舍不在途中阿那个合受人天供养喝一喝云不会作客劳烦主人。

　　元夜示众衲僧行履不寻常城市山林一戏场本有光明浑灼灼何须待月照西厢拍膝一下云大众向这里见去犹落二三向未举之前见得本有光明即同诸佛光明即见山僧三十年前和尘混俗戴月披星以荆棘为家与龙蛇作伍及知有此事入一丛林出一保社忘餐废寝舍短从长不到山穷水尽而不已至鼻孔被穿之后有时把茅盖顶有时垂手入廛遇丑女赠他脂粉遇良人脱其汗衫不是调高和寡盖乎地旷人稀到住此山又是一番光景春锄一片畬秋收一箩粟吟风啸月于凤凰峰顶点鱼化龙于姑熟潭头松竹影高雪霜春重兹逢元夜所扯一段葛藤不出本有光明之外若认作本有光明何异西厢月色喝一喝云若不喝住几乎又扯葛藤去也。

　　示众云不悟从于不疑小悟从于小疑大悟从于大疑汝诸人倘曾十分息疑任汝东司头大宜臭桶边小宜左之右之无所不宜若触境逢缘尚有狐疑莫学灵云弄口嘴也道直至如今更不疑。

　　命妇董宜人送法衣至师捧衣示众云大众见么即此物非他物功薰旷劫色夺明霞有卷有舒不长不短不是黄梅密授亦非七佛流传秪从吴门董老宜人信心中拈出壮度人天永沾法泽即今山僧酬谢一句作么生道老来积善承余庆多出调羹补衮人遂展。

　　除夕示众云物我如如体迁同不变迁深山忘甲子古寺近村烟风剪林梢叶人归雪里天二三贫毳士相伴度残年不分临济宾主不辨曹洞正偏不烹露地牛不唱田家乐大家团圞头共向无烟火饥餐栗棘蓬渴饮西江水举头触着伊岩梅才破蕊。

　　回山示众昔日出山去草鞋狞似虎今日归山来山门八字开去去实不去风撼空庭树来来实不来皓日上苍阶不似百丈再参马祖岂若丰干远礼五台惟一事最奇哉相见尽是旧时人依旧眉毛眼上栽大家重聚首坐地焰寒灰莫辜霜雪里冷淡一枝梅。

　　拈古

　　举世尊初生。

　　拈云世尊出世太平奸贼云门打杀乱世英雄尽谓以冤报冤殊不知剑去久矣。

　　举世尊拈花示众时惟迦叶尊者破颜微笑。

　　拈云龙行雨致虎啸风生此事若不是饮光也大难担荷山僧今日只拈拄杖若有人微笑劈头便打且道与古人是同是别。

　　举世尊一日升座文殊白椎云谛观法王法法王法如是世尊便下座。

　　拈云世尊升座特地无端文殊白椎互相钝置殊不知未动步已前落二落三了也何故分明月在梅梢上看到梅梢早已迟。

　　举世尊自恣日文殊三处度夏迦叶白椎摈之而推不能举。

　　拈云文殊度夏好手手中呈好手迦叶白椎红心心里中红心若无世尊证据怎见二大老一场卖俏虽然如是迦叶也欠一着。

　　举女子出定。

　　拈云世尊坐贾行商女子卖弄奇货若无文殊开价怎得罔明还钱这四大老一时虚张直得天下人商量不得且道把柄在阿谁手里打面还他州土麦唱歌须是帝乡人。

　　举须菩提宴坐诸天雨花提云空中雨花者是何人天云我是梵天敬重尊者善说般若提云我般若未尝说一字天云尊者无说我乃无闻是真说般若。

　　拈云善现抱赃叫屈诸天簸土扬尘简点将来各与三十拄杖何故人平不语水平不流。

　　举文殊问维摩云仁者当说何等是不二法门维摩默然殊云乃至无有语言文字是菩萨不二法门。

　　拈云维摩运筹帷幄之中决胜千里之外检点将来犹欠一着若是越格底人和声便打不致遭文殊一杓恶水。

　　举忠国师无缝塔。

　　拈云国师良久已破一缝代宗不会补得浑全耽源起模画样则不无欲梦见无缝塔天地悬殊。

　　举肃宗命忠国师试验三藏忠问藏云汝得他心通耶藏云不敢忠云汝道老僧即今在什么处藏云和尚是一国之师何得去西川看竞渡(云云)。

　　拈云三藏觅通大似追踪猎犬国师末着犹如挂角羚羊虽然藏得头角未免露出尾巴总被他捉败了也且道甚么处是捉败处试检点看。

　　举鹅湖吃油糍。

　　拈云古德吃油糍有失大人之相庄主来谢证龟成鳖侍者若是个人便拍掌笑云将谓将谓元来元来直得这老汉偷心顿息不致诸方传流话柄。

　　举药山问云岩闻汝解弄狮子是否岩云是山云弄得几出岩云弄得六出山云我亦弄得岩云和尚弄得几出山云我弄得一出岩云一即六六即一。

　　拈云入理深谈略许云岩父子越格提持必须透脱衲僧药山若是作家待他问师弄得几出便与踏倒直教它作个咬人狮子方不愧为人天师范。

　　举王常侍问临济云这一堂僧还看经否济云不看经王云还习禅否济云不习禅王云毕竟作个什么济云总教伊成佛作祖去王云金屑虽贵落眼成翳济云将谓汝是个俗汉。

　　拈云临济柂陷虎之机常侍逞屠龙之作二员敌手纵夺惊人若是山僧见他恁么道便与推出禅堂免见递相锢鏴。

　　举云峰悦闻大愚芝云大家相聚吃茎齑若唤作一茎齑堕地狱如箭射悦后大悟(云云)。

　　拈云大愚芝因贪一只金鳞费却许多钩饵云峰悦从来活泼泼地无端向齑瓮里淹杀虽然漆桶打破虾跳何曾出斗。

　　举南泉斩猫。

　　拈云南泉为众竭力祸出私门赵州费尽腕头力只救得一半且道那一半还有人救得么。

　　举云门问直岁云甚处来岁云刈茅来门云刈得几个祖师岁云三百个门云朝打三千暮打八百东家杓柄长西家杓柄短又作么生岁无语门便打。

　　拈云云门费许多伎俩只打个无尾猢狲带累三百个祖师出头不得今向拂子头上出出没没诸人还见么若见正好朝打三千暮打八百若也不见与我刈茅去。

　　举兴化见同参来才上法堂化便喝参亦喝化又喝参亦又喝化拈棒参又喝化云看这瞎驴犹作主在参拟议化直打下法堂。

　　拈云兴化按杀活莫邪斩尽龙蛇此僧虽有冲关破阵之能且无斩将夺旗之勇当时见他拈棒便拦胸一顿不惟先下手为强抑且踞虎头收虎尾。

　　举西堂百丈南泉同侍马祖玩月。

　　拈云大小三古锥被马驹一拶直得手忙脚乱马驹虽赏罚分明未免节外生枝何似当时便归方丈教伊立地疑去自然知恩有日不致后代儿孙向光影里作活计。

　　举临济云大凡演唱宗乘一句中须具三玄门一玄门须具三要有权有实有照有用汝诸人作么生会。

　　拈云白拈铺出一盘棋局为寻格外知音柰乎不逢敌手致至于今分疏不下当时若遇个汉便掀倒禅床云莫魔魅人家男女好不惟啐啄同时抑且有收有放何故家贫生孝子国霸显谋臣。

　　举盐官云虚空为鼓须弥为椎什么人打得南泉闻云王老师不打这破鼓。

　　拈云盐官抛砖引玉得遇知音南泉止响扬声如雷震耳山僧夹路相逢不但与二大老相见也要今古共闻遂作打鼓势云谛听谛听。

　　举德山到沩山顾视方丈云有么有么沩山不顾德云无无便出至门首云也不得草草遂具威仪再入相见才跨门提起坐具云和尚沩拟取拂子德便喝拂袖而出(云云)。

　　拈云按佛祖灵符探诸方邪正不无德峤柰老汉具顶门只眼向冷地验人不妨奇特何似当时见他取拂便作礼云勘破了也管教沩山瓦解冰消阵后兴兵不得。

　　举宗演禅师云南泉道十八便解作活计赵州道十八便解破家荡产演云南泉赵州也是徐六担板只见一边华藏也无家可破也无活计可作。

　　拈云南泉驱耕夫牛赵州夺饥人食华藏大似街头穷乞儿风吹日炙无容身之地殊不知衲僧也有活计可为也有家业可破岂不见道时挑野菜和根煮旋折青枝带叶烧。

　　举僧问云门如何是清净法身门云六不收圆悟云一不立。

　　拈云云门知放不知收圆悟知收不知放两个老古锥各各道一半若问山僧秪向他道三脚驴子弄蹄行。

　　举雪峰见僧礼拜便打僧云某甲未曾问话因何便打峰又打。

　　拈云雪峰羊头狗肉太煞贱卖可惜痴人不识时价致老汉一场失利。

　　举僧参临济云拜即是不拜即是济便喝僧便拜济云这贼僧云贼贼济云莫道无事好(云云)。

　　拈云龙蛇易辨衲子难瞒人人尽道这僧被临济勘破殊不知白拈被首座捉败。

　　举芭蕉示众如人行次忽遇万丈深坑背后野火来逼两岸是荆棘林碍却正当与么时作么生免得若免不得堕身死汉。

　　拈云芭蕉恁么道也是萧何制律。

　　举沩山摘茶次谓仰山曰终日只闻子声不见子形仰撼茶树沩云子只得其用不得其体仰云和尚又如何沩良久仰云和尚只得其体不得其用(云云)。

　　拈云把断要津须还大沩展露锋芒独许仰山虽然各具只眼争柰话作两橛若是山僧便云瞎瞎把沩山口挂壁上不致分体分用。

　　举六祖闻一僧对论风幡祖云风幡非动动自心耳。

　　拈云望空捉影自埋本地风光因邪打正翻成带水拖泥若据正令之行祖师也无回避处。

　　举夹山问虎头云目前无法意在目前不是目前法非耳目而所到头云今日虽问要且不是山云片月难明非关天地头云莫　沸便作掀倒禅床势(云云)。

　　拈云虎头逞射日之能穿过铁限夹山施拔山之力跨倒乌骓虽然若是临济儿孙见掀禅床便连棒打出不惟席上增光抑见有宾有主。

　　举乾峰云举一不得举二放过一着落在第二云门云昨日有人从天台来却往径山去干云典座明日不得普请。

　　拈云乾峰把断要津韶阳私通车马明暗相投不妨奇特且道明日不得普请又作么生天共白云晓水和明月流。

　　举凌行婆问浮杯云尽力道不得底句分付阿谁杯云浮杯无剩语婆云未到浮杯不妨疑着(云云)。

　　拈云明枪易避暗箭难防眨着眼来剑去久矣古今谓浮杯被婆儿扭捏一上殊不知浮杯泼出一杓恶水引得虾蟆满地　跳傍僧云和尚是什么心行师云逢人切莫错举。

　　举五祖演拈拄杖云者个不从天台南岳得亦不在西天东土且道生在什么处若知生处同得受用若也不知遂靠却下座。

　　拈云演祖放去太危救来太速我则不然若知生处一任横拈倒竖若不知明年更有新条在。

　　举赵州问婆子甚处去婆云伦赵州笋去州云忽遇赵州时如何婆便掌州休去。

　　拈云赵州平地掘坑陷人不少婆儿若不是久经行阵蔡州几被打破虽然若到侬家门下直教他倒退千里。

　　举僧到章敬绕敬三匝振锡而立敬云是是其僧又到南泉亦绕三匝振锡而立泉云不是不是此是风力所转终成败坏僧云章敬道是和尚何道不是泉云章敬是是汝不是。

　　拈云尽道这僧担个冬瓜印子被南泉一捏百杂碎殊不知南泉被这僧一拶直得撒土撒沙。

　　举大岳见五祖戒戒云作么岳画一圆相戒云是什么岳云胡饼戒云趁炉灶热更搭一个岳拟议戒曳杖趁出。

　　拈云大岳献璞求荣反遭刖足五祖开关破敌胜在焚牛当时纵有减灶之谋亦未免遭他涂炭山僧恁么道也是辅强不扶弱。

　　举孚上座问晏国师云师兄向甚处去晏云九重城里去孚云忽遇三军围绕时如何晏云他家自有通霄路孚云恁么则离宫失殿去也晏云何处不称尊。

　　拈云孚上座中途打劫不顾危亡晏国师散宅抛家谩言作者纵然到处称尊也是徽宗比狩。

　　举马祖送书与径山钦钦发缄见一圆相即一点却封回忠国师闻云钦师犹被马师惑。

　　拈云马祖垂钩千里为钓狞龙钦师虽惯入风波未免陷他圈缋当时若见其书便与焚却不但和赃捉败且令天下人检点不得。

　　举南泉上堂赵州问明头合暗头合泉便归方丈州云这和尚被我一问直得无言可对首座云莫道和尚无语好自是上座不会州便掌云此掌合是堂头老汉吃。

　　拈云南泉归方丈声震如雷赵州道无语心毒犹蝎若不是首座证据几乎一场失利秪如劈面便掌又作么生剑为不平离宝匣药因救病出金瓶。

　　举黄檗捧钵向南泉位中坐泉见问长老甚年行道檗云威音王已前泉云犹是王老师儿孙下去(云云)。

　　拈云黄檗不顾危亡深投坑阱若无南泉一钓几向威音王已前坐杀南泉就窠打劫则不无若非黄檗拨转枪旗未免在儿孙阶级下站杀检点将来二俱弄险。

　　举南泉问黄檗定慧等学话。

　　拈云黄檗具减灶之谋南泉失超方之眼只顾扬鞭策马不知身陷重围当时待檗云不敢便云长老是什么心行直令黄檗无地藏身。

　　举五祖演初行脚时举兴化打中间话问圆照本本云此是临济下事须问他家儿孙演又问浮山远远云譬喻三家村里卖柴汉夯个匾担向十字街头问人中书堂今日商量什么事演不契。

　　拈云兴化吓鬼瞒神浮山拨油救火不惟血脉贯通且亦大方独步圆照老退己让人也是病久谙药性。

　　举婆子烧庵。

　　拈云婆子探竿在手拟钓狞龙柰这僧似困鱼止泺怎解兴波当时若是个人直教他如贫得宝顿息偷心检点将来一场失利。

　　举赵州因一婆子令人送钱请转藏经州下禅床绕一匝云传语婆转藏已竟其人回举似婆婆云比来请转全藏如何只转半藏。

　　拈云赵州转藏文已加点婆子半藏眼里偏枯素长老恁么说话也是逆风举棹试问诸人如何转得全藏去。

　　举兴化谓克宾云汝不久为唱导之师宾云我不入这保社化云会了不入不会不入宾云总不恁么化云克宾法战不胜罚饡饭一堂仍须出院(云云)。

　　拈云兴化恁么为人太煞落草克宾荷担得起也是有力大人诸人还知得力处么犀因玩月纹生角象被雷惊花入牙。

　　举径山杲云古人道侍者烧香已成多事大众问讯转见病深恁么说话大似无病着艾捏目生花育王则不然侍者烧香不为分外大众问讯理合如然若作佛法商量生身堕地狱。

　　拈云全收全放则不无争柰育王只见一边何故烧香问讯若作世谛流布亦堕地狱如箭毕竟如何展两手云分身两处看。

　　(颂古)

　　世尊初生。

　　脱壳鸡儿毛羽全一声啼破五更天谁知犹有夜行客却把恩情反作冤　惊天动地逞奇才究竟何会出母胎遍界韩卢皆逐块云门大口亦空开。

　　世尊升座迦叶白椎云世尊说法竟。

　　满树花开色正浓东风一扫绝残香可怜无限游春客摘叶寻枝空自忙。

　　世尊拈花迦叶微笑。

　　倒腹倾肠说向君盲龟跛鳖竟何闻巨鳌不避钩头饵万里沧溟一口吞。

　　外道问佛不问有言不问无言世尊良久。

　　落花铺满地明月映西厢啼出杜鹃血佳人暗断肠。

　　文殊普贤起佛见法见被世尊贬向二铁围山。

　　正令当行吓小儿瞿昙自是暗相欺青山只解磨今古流水何曾洗是非。

　　世尊救产难。

　　春风开竹户夜雨滴花心叵耐瞿昙老令人恨转深。

　　文殊请世尊再转法轮(云云)。

　　都来摆尾与摇头半满偏圆一笔勾秋夜无云天似水相将携手上高楼。

　　金椁示双趺。

　　长江后浪推前浪世上新人趱旧人四十九年弄不了犹来作祟魅家亲。

　　临济三顿棒。

　　三汲浪高起卧龙翻身突出爪牙雄玉楼金殿都推倒万里无云鼓黑风。

　　经云不汝还者非汝而谁。

　　不汝还者非汝谁声声杜宇唤人归残花无限随流去依旧青山映落晖。

　　经云清净行者不入涅槃破戒比丘不堕地狱。

　　渭北春天树江东日暮云一杯清淡酒随处乐纷纷。

　　经云止止不须说我法妙难思。

　　深闺美女逞风流半掩柴扉半露头门外奴郎添怨怅家人呵骂不知羞忽知羞孰同俦家家池内含明月引得笙歌上小楼。

　　调达谤佛生身堕地狱。

　　矿里黄金色色真一番煆炼一番新相逢饮罢高歌去君向潇湘我向秦。

　　舍利弗逢月上女(云云)。

　　唐虞世路尽英贤随去随来共碧天鹙子命根原不断一条红线手中牵。

　　城东老毋不欲见佛以手掩面至于十指悉皆是佛。

　　同条共住不相知一种风流赛国奇到底还他肌骨好懒将烟黛画蛾眉。

　　老婆气宇自高强不向他家觅短长无柰东君频漏泄枝枝红杏挂低墙。

　　迦叶云倒却门前刹竿着。

　　刹竿倒却事重宣呼应相酬岂足传急水滩头捞得月谁家灶里火无烟。

　　文殊命善财采药。

　　潦倒文殊七佛师画蛇添足太无知若将茎草分生杀自病浑身尚未医。

　　世尊灭度(僧求颂)。

　　灭度非灭度当人何契悟金椁示双趺指天行七步头也露尾也露昆仑山顶鹰追兔。

　　六祖风动幡动。

　　随波逐浪不知羞带累傍观强出头痒处虽然抓得着浑身泥水动人愁。

　　僧问马祖离四句绝百非。

　　满院芳花次第开枝枝红紫映楼台狂蜂不领东君意几度随香去复来。

　　初祖面壁。

　　滞货珍藏不自甘东头卖贱抑何堪普天尽是妆聋客九载徒劳话再三。

　　马祖升座百丈卷席。

　　太平奸贼平地干戈因风吹火用力不多惹得闲神野鬼白日暗里悲号。

　　赵州勘二庵主。

　　两手摩娑日月一身掌握乾坤几多春色洛阳放谩把枯荣物外分。

　　僧问赵州云狗子还有佛性也无州云无。

　　角声暗地冷相呼愁杀长征几万夫欲透大同关捩子也须肘后有灵符。

　　兴化摈克宾。

　　膏粱盈席酒盈樽月下花前醉劝君仁义肯从贫处断殷勤相送出柴门。

　　临济上堂云有一无位真人常在汝等面门出入未证据者看看时有僧出问云如何是无位真人济下座搊住云速道速道僧拟议济托开云无位真人是甚干屎橛。

　　狡徒开口便虚张日向街头话短长四顾恐遭人勘破急拈莸草换麝香。

　　本师百痴和尚侍金粟师翁次翁问云如何是佛师答云破米筛翁颔之。

　　谁家落落古墙傍斜傍株梅饱雪霜倏为春风吹破蕊暗香无处可遮藏。

　　凌行婆见浮杯。

　　临锋谁不逞英雄进退机谋莫可穷纵使波涛翻大海还他深处卧真龙。

　　临济将迁化云汝等不得灭吾正法眼藏三圣云怎敢灭却正法眼藏济云汝作么生圣便喝济云谁知正法眼藏向这瞎驴边灭却。

　　造枷容易卸枷难分手途中泪欲弹敌国家资都荡尽闻风谁不骨毛寒。

　　灵云悟桃花玄沙道未彻。

　　穷儿奇遇喜难申粪草堆头拾得珍无奈五行犹未愿一场富贵落他人　壮士欺强不欺弱黄金赠富不赠贫扰扰世途何日靖相逢尽是带刀人。

　　女子出定。

　　双双战马出辕门剑戟丛中建丕勋破阵冲锋推猛烈埋兵谁识老将军。

　　百丈野狐。

　　左边郁垒右神荼一样桃神两扇糊多少外边之绕汉青天白日暗悲呼莫悲呼打破牢关彻底无。

　　临济两堂下喝。

　　无多佛法许谁参宾主历然喝喝间个里拨开泥水路倚天长剑逼人寒。

　　僧问赵州云如何是赵州州云东门西门南门北门。

　　东门西门南北门蜗牛角上现乾坤分明指出如弦直何事空山恋白云。

　　德山托钵。

　　低首归来月满天相逢知己共连颠鸡鸣犬吠沿街闹恼乱人间不得眠。

　　首山新妇骑驴阿家牵。

　　新妇骑驴阿家牵家舍路途任倒颠无▆傍观抚掌笑家声不值半文钱。

　　仰山说梦。

　　白日青天似放憨梦中说梦太无端面门从此遭涂污直到于今尚未干。

　　僧问天童密和尚如何是三宝密云一餐胡饼两餐粥。

　　大洋海底红尘起太白峰头波浪生荡荡一条官驿路古今曾见几人行。

　　鸟窠吹布毛。

　　拈起布毛信口吹伶俜穷子便知归不因连累　辛苦一片风光付与谁。

　　僧问令遵云如何是有漏遵云箍篱如何是无漏遵云木杓(云云)。

　　阿魏无真黄金无假得人一牛还人一马。

　　临济掀德山禅床。

　　海门才涌千寻浪平地便摧万仞山岂只鱼龙生怖畏雷轰电掣逼人寒。

　　汾阳十智同真。

　　巍巍坐断万重关南北东西绝往还笑杀东村王大姐残花斜插满云鬟。

　　僧问米湖从上诸圣还达真正理否湖云达(云云)。

　　从上圣贤达正理如何把臂尚迷津泼油救火浑闲事雪上加霜愁杀人。

　　南泉斩猫。

　　横按莫耶行正令两堂云水尽横尸狰狞牙爪重伸出匝匝腥风播四维。

　　婆子烧庵。

　　假妆窈窕探风流炉炭镬汤得自由枯木枝头施点火丛林烈焰炽千秋。

　　百丈再参马祖。

　　月转星随夜正妍虚空变动电交穿一声霹雳摇山岳脱壳乌龟飞上天。

　　南岳让因石头问云不慕诸圣不重己灵时如何让云子问太高生何不向下问头云宁可永劫受沉沦不从诸圣求解脱让便休。

　　金鳞鼓浪向沧洲冷地渔翁试曲钩谩道罗笼不肯住还他突出化龙头。

　　僧问三角总印云如何是三宝印云禾豆麦僧云不会印云大众欣然奉持。

　　听事不真却更真百千变化释迦身虽然滋味无多子未动喉咙饱杀人。

　　僧问赵州万法归一一归何处州云我在青州作一领布衫重七斤。

　　七斤衫子出青州恼乱春风卒未休天上有星皆拱北人间无水不东流。

　　法华举访琅玡觉。

　　宾夺主兮主夺宾当锋败北更愁人相逢谩道不相识鬼祟从来魁全亲。

　　赵州洗钵盂。

　　吃了教伊洗钵盂天然不用巧工夫世间除却王维手谁写辋川入画图。

　　赵州勘破婆子。

　　台山路上绝岧峣多少行人被舌摇不是久经行阵者何能一箭落双雕。

　　丹霞问国师侍者。

　　珠回玉转人皆见恶水浇头那个知不是南阳亲捉败几乎罗国过鹞儿。

　　国师三唤侍者。

　　莺啼鹊噪媚风光几度枝头和管簧音韵高低谁听得许多岐路泣亡羊。

　　大颠打首座。

　　夺肘后符拔眼中屑父子不传神仙秘诀。

　　南院颙上堂云赤肉团上壁立千仞僧便问赤肉团上壁立千仞岂不是和尚语院云是僧便掀倒禅床院云你看这瞎汉乱做僧拟议院便打趁出院。

　　青天捉贼只凭赃暗架神弓不易防总是贪杯逢醉客眯　携手上高岗。

　　五祖演云释迦弥勒犹是他奴且道他是阿谁。

　　他是阿谁诸佛不识一线傍通拦腮劈脊。

　　赵州庭前柏树子。

　　庭前柏树子千古落人间易会西来意难通赵老关急似箭峻如山拶着通身都是眼依然白日被他暪。

　　北禅烹牛分岁。

　　生涯谁作罪谁招蹄角纳来款款消尽道门哀多引鬼焉知家富小儿骄。

　　赵州因秀士问佛不违众生愿是否州云是士云某甲欲求和尚手中杖得否州云君子不夺人所好士云我不是君子州云我亦不是佛。

　　入水求鱼不得鱼是龙项下岂无珠一因完璧归邦后列国王侯惧相如。

　　廓侍者问德山从上诸圣向什么处去山云作么作么廓云敕点飞龙马跛鳖出头来山休去。

　　街头接嘴数如麻惯讨便宜老作家收拾丝纶归去也从教井底跳虾蟆。

　　高峰落枕子。

　　一声轰霹雳平地猛翻身举头天外看谁是我般人。

　　僧问洞山道本无言如何理论山云十里鼓。

　　胸中藏甲胄舌上起风雷取得楼兰首浑身带血回。

　　麻谷参慧忠国师绕禅床三匝振锡而立忠云汝既如是吾亦如是谷又振锡一下忠叱云这野狐精出去。

　　投刺逢知己披襟趁好风杯中任笑骂醉后各西东。

　　德山招手高亭横趋。

　　追风骏马迅如雷才见扬鞭挽不回万里重云轻一突银山铁壁尽成灰。

　　汾阳三句。

　　嘉州打大像古今为榜样一锤落顶门火星烈霄汉陕府灌铁牛千差一并收举头天外看孰是我同俦西河弄狮子气宇自超群踞地一声震直教海岳昏。

　　曹山三种堕。

　　横身宇宙自风流气格分明异众俦秦国不收汉不管任他呼马与呼牛。

　　春林野鸟如簧啭深院芳花似锦飞游子何妨▆里过古今曾见孰忘归。

　　独据巍巍万乘尊未容经纬探高门禁宫寞寞生青草谁敢当阳犯圣君。

　　僧问五祖演云如何是临济下事演云忤逆闻雷如何是云门下事云红旗闪烁如何是曹洞下事云驰书不到家如何是沩仰下事云断碑横古路如何是法眼下事云巡人犯夜。

　　忤逆闻雷胆自寒普天匝地黑漫漫男儿未具超方作铁眼铜睛也被瞒。

　　红旗闪烁万军中战马嘶时将帅雄胡饼虽然超佛祖也成饭后击洪钟。

　　千里驰书不到家倚门傍户事如麻一槌击碎轩辕镜满地纷纷尽落花。

　　隐隐断碑古路横瞎驴脚下祸重生鶤鹏早已冲霄去不向黧奴行处行。

　　巡人犯夜屈难伸捉贼元来作贼人认着依然还不是可怜大地尽家珍。

　　恋窟委蛇未化龙吃泥吃土卒难穷巨灵抬手无多子劈破华山作几重。

　　临济四人境。

　　夺境不夺人娇妆倩女锦铺茵倏然猛火连天焰画栋雕梁化作尘。

　　夺人不夺境玉楼醉客犹未醒江南三月鹧鸪天行行坠入琉璃井。

　　人境两俱夺江山满目尽涂抹将军阵里血漂尸说甚天高与地阔。

　　人境俱不夺十字街头闹聒聒斗酒担来贺弄璋同赏春园花百发。

　　四宾主。

　　宾中宾不蓄锱铢盖世贫竟日波波门外走泥团拈弄作家珍。

　　宾中主扫荡胡言与汉语家舍路途俱不居草鞋踏破绝俦侣。

　　主中宾月明帘外探疏亲傍敲正打凭谁力泥水浑身愁杀人。

　　主中主正令全提杀佛祖千手大悲没处摸骊龙折角向谁诉。

　　十牛颂(和千岩长禅师韵)。

　　寻牛。

　　遍无踪迹可穷寻几度驱驰入浅深错在最初忘管带今于岐路费沉吟。

　　见迹。

　　泥云悬问似无多闻见之中是甚么惟要主人高着眼蹄蹄相踩岂非他。

　　见牛。

　　偶向稠丛震一声磨牙嚼尽万山青虽然头角无殊别任是戴嵩画不成。

　　得牛。

　　从来得失总山渠恨为狂心未了除贯索于今常在手他山故国恣安居。

　　牧牛。

　　晨昏水草足延身高卧山中不染尘蓦鼻拽回犹费力三千八百更愁人。

　　骑牛到家。

　　耕犁卸却望谁家咫尺逍遥过落霞牧笛一声天地晚栏无四壁可藏牙。

　　忘牛存人。

　　几回叉手对青山牛去山空得自闲放下竹鞭随饮啄一身落落水云间。

　　人牛俱忘。

　　无多家业荡然空破屋萧萧八面通极目沧桑无寸土风前月下绝行踪。

　　返本还源。

　　水尽山穷亦费功当人本体自盲聋翻身直出乾坤外夹岸桃花笑日红。

　　入廛垂手。

　　拖泥带水去还来闹匝诳呈驴马腮明眼衲僧犹不识知音一见笑颜开。

　　洞山五位。

　　正中偏。

　　嫦娥怀玉兔隐隐渐离云表里时相照团团光影分。

　　偏中正。

　　华堂归白首注意奉晨昏不见阿爷面依依懒出门。

　　兼中至。

　　朝中天子贵林下道人高狭路相逢际交谈意气豪。

　　兼中到。

　　凤辇回宫后簪缨尽退朝御街人寂寂星斗灿中霄。

　　正中来。

　　御服皆更换素身出九重山河凭独步不待百王从。

　　代古

　　药山问僧甚处来僧云湖南来山云洞庭湖水满也未僧云未山云许多时雨水因甚未满僧无语。

　　代云满即浸倒药山。

　　僧参赵州谓州曰某甲从长安来横担一条拄杖不曾拨着一人州云自是大德拄杖短僧无对。

　　代一掌云今日放过不得。

　　南泉圆寂陆大夫至院主问大夫何不哭先师陆云院主道得即哭主无对。

　　代云大夫不可忘却。

　　雪峰问座主云如是两字尽是科作么生是本文主无对。

　　代叉手云疑杀阿难师兄。

　　有僧问讯南泉叉手而立泉云太俗生僧便合掌泉云太僧生僧无对。

　　代云老老大大分别不少。

　　庞居士访大梅常禅师相见便问久向大梅未审梅子熟也未常云熟也你向何处下口士云百杂碎常云还我核子来士无对。

　　代云待老夫与你屙出。

　　僧问鲁祖禅师如何是不言言祖云你口在甚么处僧云无口祖云将甚么吃饭僧无对。

　　代云问取贪嘴阿师。

　　夹山问华林禅师云远闻和尚念观音是否林云然山云骑却头时如何林云出头即从你骑不出头骑个甚么山无对。

　　代云总遭跨下。

　　南泉问维那今日普请作甚么那云拽磨泉云磨从你拽不得动着中心树子那无对。

　　代云动也动也。

　　睦州问僧近离甚处僧云江西州云踏破多少草鞋僧无对。

　　代云从来赤脚走。
嘉兴大藏经　莲峰禅师语录


　　莲峰禅师语录卷之六

　　嗣法门人性深等编

　　入室

　　典座进师问调和百味即不问离却木杓道将一句来座无语师打云未是踢净瓶汉髻光进师云我见灯明佛木光瑞如此如何是本光光拟议师一棒光云烁破和尚面门师又打云迟了八刻知客进师云父母未生前即不问宾主相见时如何客云好手手中呈好手师便打云红心心里中红心库头进师云爱惜常住物如护眼中珠如何是眼中珠僧云满口道不着师打云擉瞎了也足一进师云牛在山中草足水足时如何足云孤峰绝顶师云牛出山去东触西触时如何足拂具便行师打云免不得这一鞭若海进师云师资授受祖祖相传且道传个什么海云一雨普滋千峰秀色师打云政恁么时又作么生海云一棒当头落山山尽点头师云且喜棒有人吃巡照进师云不许夜行投明须到是如何照云青山原不动师云未在更道照云白云任去留师打云是赏你是罚你照云求师开示师直打退顾侍者云今日入室有几个野干几个狮子者拟议师亦打退。

　　勘辨机缘

　　维那参次师指果云不得动着动着即祸生那拈起便吃师云贪嘴禅和傍僧云吐不出那云城门失火师打傍僧云殃及池鱼那云某甲今日失利师云果然果然。

　　僧问如何是和尚为人处师云牵牛过太虚僧云此心能有几人知师云汝亦未知在。

　　僧伴行次云今日懒师云水牯牛却健僧云水牯牛亦懒师云因甚水牯牛亦懒僧云这几日肚饥师云大地尽是草因甚不肯吃僧云被和尚碍却师云可怜饿杀水牯牛。

　　师问僧汝无拄杖子我夺却汝拄杖子时如何僧拟议师便打僧乱统师与一顿。

　　僧参师问上座名甚么僧云古弦师云古弦无音韵汝试一弹看僧无语师云且坐吃茶。

　　僧问如何是诸佛出身处师云山门八字开僧无语师云自埋了也。

　　僧问和尚出山即不问归山一句作么生道师云楖栗横担不顾人直入千峰万峰去僧云忽遇毒蛇当路时如何师推退云信步踏杀僧无语。

　　僧辞云某甲归家去师云家在甚么处僧云在者里师云既在者里又归个什么僧无语师便掌僧咄师连掌出。

　　僧看经次师云离却文字道将一句来僧云待某甲再看几行师云徒劳眼力。

　　居士问如何是本来面目师举箸云会么士云会师云汝作么生会士无语师放下云认着依然还不是居士参师云行也是坐也是脚跟在甚处士云点地在师云忽遇翻觔斗又如何士罔措师云未点地在斋次老宿云今日可吃多些师云日日是好日宿微笑居士云昨日正好着力师云何谓也士云父母未生前师云吃向何处去士举箸思之师与一掴。

　　师问僧汝在九座还有得力处也无僧竖拳师云不是不是僧云请和尚开示师云礼拜了向汝道僧礼拜师便踏倒僧罔措。

　　老宿问人天交接两得相见且道见个什么师与鼻孔一捏云会么宿云不会师云八十年来空白首。

　　僧参师云今日有几人在这里僧云五人师云阿那个不在其数僧云拄杖子师云错认不少一僧云佛祖位中留不住师遂入方丈。

　　本源问妙应出世灶产白莲和尚出世有何祥瑞师云山青水绿源云也是闲家具师云如何是汝真底源喝师云也是闲家具。

　　居士问世界许多阔因甚钟声披七条师云马蹄何处避残红。

　　师问居士无梦无想主人翁在甚么处士呈偈云踏破草鞋无觅处得来原不费工夫倦时长伸两脚睡翻身岂藉别人扶师圈之复示偈云子未升我堂何以入我室勘破主人公一生参学毕毕不毕好夺判官手里笔士答云数年随众不升堂一偈登廊便入室得法原来发里人何曾机锋污纸笔师颔之。

　　僧问百丈未建丛林古圣栖在何所师云深山树下进云忽遇狂风吹倒时如何师云灰头土面进云争柰铜头铁额何师云拖出死尸去。

　　僧问譬如有人将指指月只见其月不见其指师云你见月耶见指耶僧云见指师云你指在甚处僧无语师竖指僧又无语师掌云莫道见指好。

　　僧作务师云此一卷经诵得辛苦僧云一字也无师云汝在者里作甚么僧云筛米师云莫道无一字好。

　　师问僧云曾有上首否僧云有一个师云是住庵是行脚僧云也不住庵也不行脚师云在什么处僧云莫当面蹉过师与一棒。

　　长修孝廉问弟子要觅个人不到处有么师云有即有恐居士行履不得士云末后一句是有是无师掌云会么士笑之师云此事须是个人始得承当士云承当即不得也师云虽然承当不得也要着力士云有口吃饭用力作么师云有口且置秪如无口将什么吃士无对。

　　师问居士古人问如何是佛答云独木桥其意如何士云请师代一转语师云度牛度马士云秪如独木桥如何度得牛马师云切莫颠倒。

　　士问万念方兴念从何起师云百花丛里过一叶不沾身士云一念未起念从何止师云无处摸索。

　　问猛虎不食其子因甚蜻蜓自咬尾巴师云求人不如求己。

　　问鱼以水为命因甚向水里死师云口是祸门。

　　师问僧向上一路千圣不传如何是不传底路僧云险师云错僧云错错师云乱错作么僧云明眼人难瞒师云勘破了也。

　　师问僧云洗面摸着鼻时如何僧罔措师打云当面蹉过。

　　师问僧云饥餐渴饮须有寻常茶饭茶饭俱无将何抵待僧云金刚圈栗棘蓬师云鲠杀你又问一僧无对师云饿杀阇黎又问一僧云某甲不吃师云争柰饥何僧云从来不饥师云如何是你饱处僧嘘一嘘师云典座明日不得普请。

　　问佛法只是一个道理因甚有明与不明师云秋水共长天一色进云生如寄死如归了生脱死时如何师云顶天立地僧拜云谢师指示某甲承当去也师云谢三娘秤银。

　　居士问壁立万仞即不问转身一句请师道师云朝往西天暮归东土士伫思师推云还在这里站脚。

　　问山河大地悉皆消殒和尚向何处安身立命师便掌僧无语师云向何处去也僧云师子窟中无异兽象王行处绝狐踪师云也是无尾猢狲。

　　僧参师拈纸问有可用无可用僧云有可用师云作么生用僧云符到奉行师云许汝道得僧掩耳师又拈云有可用无可用僧云雪上加霜师云何不道无可用僧云从来不落人圈套师云虾跳不出斗僧挥案便行师大笑。

　　法语

　　示若海深西堂

　　佛法如大海转入转深而大彻底人要且通身无涓滴赤洒洒干嚗嚗始能勘破从上老古锥立地为人处尽是虚张声势赤手杀人见僧入门非棒即喝直得人人眼中血出雪里花开更说什么隔山见烟便知是火隔墙见角便知是牛正好倒折其拄杖塞断其喉咙方称衲僧好手也有一种无正因行脚不穷彻底渊源只顾随波逐浪将谓宗门实有如是事悲夫上座既已登我堂入我室好把闲家具尽底抛却将自家十成金刚钻摊向十字街头自有良贾酬价。

　　示石藏书记

　　石藏于玉玉中有石则人皆见之玉藏于石石中之玉非智者则不能明辨或呼为燕或指为碔而玉人馈献反招刖足之辱一旦奇遇良工剖而出之精光夺目洁泽润人不但价重连城且亦珍为递世之宝讵非其物虽贵亦须遇人始不沉埋于世耶况乎出世之宝非石能藏非玉可比光超日月价越大千良匠雕琢不及佛眼窥觑无由若杂在瓦砾瓦砾生光坠在枯荄枯荄发秀然有如是奇特如是受用焉得人人而不自剖耶阇黎既已自剖必知宝作何色可以呈似座山座山自不压良为贱也时雪雨飘飘连旬弗霁倏启寒窗旸辉正挂于疏梅之上特笔此以勖石藏记室也。

　　示黄百拙居士

　　在家学道须以信为先信乃道之源德之毋无信则不图成佛不思修德无信则不舍贪嗔痴不持戒定慧至于诸恶莫作众善奉行盖由信始居士既信斯道视名位危如累卵随素分安若泰山宠辱之惊亦何有于居士哉然而己躬事要当时时省察无论正念邪念力与扫却看看日用之中主人翁在什么处朝如是暮如是动如是静如是年久岁深工夫纯熟则不照自照不觉自觉矣庞居士云日用事无别惟吾自偶谐头头非取舍处处勿张乖朱紫谁为号丘山绝点埃神通并妙用运水及搬柴所以大悟之人入林不动草入水不动波折旋俯仰与道相符并书与居士勤而行之匪惟居安深造而且有逢原消息。

　　示一音侍者

　　万法归一一归何处观世音将钱买糊饼放下手原来是个馒头古人居于学地启一问端皆从真疑中所发而宗师家垂一两则语捞捷后昆亦与铁门限相似除非参透向上关捩子者举止皆为其所碍一音禅人既久历丛林必须过此门限始造一音演唱处若只向水流风动鹊噪鸦鸣会大似徐六担板若向青州七斤衫庭前柏树子会犹是徐六担板任你更向诸佛未出世达磨未西来世界未立形名未兆会去也是个担板汉直饶将此三段葛藤抛向大千之外直得净裸裸赤洒洒没可把性命犹在别人手里未免眼目定动口里胶生禅人何以免斯过患试下一转语看。

　　示心镜禅德

　　本色住山人原无刀斧痕日出而作日入而息凿井而饮耕田而食说什么祖意教意即五千四十八卷是他家揩卓布一千七百则公案是东壁角秃苕帚风吹不摇雨洒不湿佛祖到来也须立在下阶十圣三贤无处插脚虽然具此天然气骨犹未是吾家巨器正好向大炉冶中受恶辣钳槌从头煆炼一旦火星迸出碓嘴花开始见从前所厌所弃底尽是自家宝藏无贵贱无余欠横拈直用不假外求然后以此接待诸方以此济诸贫乏报黄面之深恩了自家之大事心镜禅德自脱白以来惟务种田博饭影不出山且亦训徒足法修德可风书此为赠少当鞭影▆日倘向此中翻转面皮始不负余饶舌耳。

　　示古拙维那

　　上古之世人崇简朴抱智若愚施巧若拙木食草衣以自富巢居穴处而恒安盖其饫天地之精华固圣贤之元气者也趋于今之时道渐微衰情窦日穿狂澜不障异端百出大义乖张而元气泄矣然匪圣贤复出则不能挽斯风而由斯道也是以从上古锥特为此事单提向上一著令人深造于阃极耳昔云峰悦参大愚芝芝见其仪容表表可观谈吐条条有绪但未知向上一着特上堂云大家相聚吃茎齑若唤作一茎齑堕地狱如箭悦闻之茫然不知所以请益于芝芝云我这里忍饥不暇何暇与汝说禅乎与我街坊作化主去悦不敢违命及归纳疏又求指示芝云佛法不怕烂却我堂中无人与我作维那去悦虽领命恨芝不与说破正怏怏间忽闻架上桶箍堕地一声豁然大悟迳趋方丈芝一见云且喜维那大事了毕此正回风之手也古拙维那参侍山僧有年锐志研穷矢透纲宗今春予有云间之行而上座仍到明发省觐不惟为法切且亦道谊深矣更冀其如云峰悦亦卒地折嚗地断一番匪但眉尖添却十分光彩而肩上担子亦无可卸处。

　　示吴辉如居士

　　高峰妙禅师参雪岩钦有年钦一日问高云日间浩浩作得主否高云得又云梦中作得主否高云得又云正睡无梦无想主人翁在什么处高于此茫然立心研究后闻枕子落地豁然大悟今居士处于闹市之中眼见耳闻无非郑声赵色剑树刀山即高峰大悟处且置为第二之门从前二处作主是第一要紧关头可于此咬定牙关摄住猿马将世间景象作一场傀儡观设或浑身入草去好与蓦鼻拽将回不为色声所埋不为荣辱所困日久岁深照顾纯熟自然行履与他人迥别举眸一顾管弦楼花柳巷与光明藏菩提场何所殊异哉然后更研穷无梦无想主人翁向何处安立一日漆桶开花山僧遥助汝喜。

　　示古临上座

　　拄杖头一拨便转犹是回头转脑汉脚跟下得路便行犹是逐浪随波汉长年不出户诸佛不知名犹是避声躲色汉设或总不恁么未免业识茫茫无本可据故此事不在语默上不在知见上不在思惟上不在一切境上你可放下诸缘立心参究直到向上关捩重重透脱自然通身是眼别有生涯时时与古人把手共行鼻孔相拄不但血脉贯通成吾家之种草且亦智过于师乃法门之英杰也祝祝。

　　与朴庵上座住山

　　朴庵上座吾莆之名人也少年遍访知识已知有宗门旨趣因海氛日炽脱臼参方余尝怀之而不知其何往庚子夏初会于福严见其出言吐句与三年前有异所谓禅和家三日不相见莫作等闲看语不诬矣未久到华亭参本师于明发仍朝夕过余寮请益余诘其所得虽向上一着力不甚充然敦敦究明此一件大事也欲返闽中把茅盖顶向折脚铛下挲裙擗裤不到古人田地而不已我老人嘉其志有逢人不出出谁是此际凭君且熟筹之句勖之余见其气象过人终非笼中之物乃与首偈以当钵袋子令其不作洛浦向他家齑瓮里淹杀亦可以仿香严于南阳掷砾处脱颖也偈云从来坐卧在其中家具现前用不穷好把一枝无孔笛月明吹过海门东。

　　示诸道友

　　处世修身殊为不易出则非繁华美丽即丑恶艰虞入则非恩爱团圞即怨憎迫逼多少英烈丈夫被此瞒却有欲不被其所瞒无铁石肠金刚志岂可得耶然言之易行之难舍丑恶怨憎易舍美丽恩爱难暂时易长时难有此难易之殊犹在苦海头出头没也欲直出苦轮永离生死必须兴勇猛心发精进力如将军出阵骏马追风不顾危亡单刀直入将痴顽昏昧魔军一并斩断矢参自性弥陀向何处安身本来善知识是甚形仪积日累月岁久年深忽一声　地如大地平沉杲日东涌从前美恶爱憎尽皆瓦解冰消择火烧香无非现前佛事到此田地山僧未免一棒赏之若不如斯是自暴弃。

　　示禅人

　　百丈开田迦叶踏土普化摇铃禾山打鼓可谓古今罕闻丛林标准莲长老虽不与从上诸祖把手共行要且与时时相见既从上诸祖过去久矣作么生与他相见莫是他开田踏土我亦开田踏土他摇铃打鼓我亦摇铃打鼓么若作如斯解会大似捉影捕风认指忘月汝须向闲忙动静之中真实参究参见从上诸祖面目古之今之了无间隔方不愧尔远离宗亲剃除须发若不兴此决烈之志徒向禅林空过日逢人也道出家高。

　　与念宗禅德

　　颂古之作始自汾阳慈明之世盛于雪窦大慧之时后一代不如一代至于流弊之甚莫过于今也古人发明大事之后向水边林下养成头角方施自家手眼播弄佛祖机权或拈或颂或抑或扬是皆发挥到人而所未到发人而所未发不吝余波以光后世所以雪窦大慧有百则之奇道震一时名扬千古是皆波澜阔大气宇超群所致非强然也如无尽悟德山托钵之颂黄龙南悟赵州勘婆子之颂亦是随机发作非强然也不似当今二三初学才入丛林尽谓欲究明大事立地参寻到一期半期钻无入头咬无意味便无长远之志攒入葛藤窠弄出汗臭气窃别人涕唾作自己风光不顾自瞒珍为至宝到处逢人即便拈出真可谓鹘臭当风立也兹因禅德进言不觉忉怛如此若是过量人必不堕斯覆辙也。

　　示诸居士

　　竖法幢击法鼓振法音洒甘露拈出云门一字关忏尽杀佛与杀祖忏已忏竟且佛祖作么生杀庞老云护生须是杀杀尽始安居大小庞老爱憎之迹未忘杀护之机犹在张拙云欲除烦恼重增病趣向真如亦是邪堪笑二居士同途把手不同归到此田地方称了事凡夫一种平怀泯然自尽也无佛可杀也无生可护也无福可求也无罪可忏无罪可忏罪若冰消无福可求福如川至虽然总不似诸上善人当劫灰之后发希有之心度诸苦轮同归真际自是顿超古人一头地特拈首偈要自信得及旷劫结来胜妙因共弘悲愿运家珍须知三世如来种尽是寰中浩浩人。

　　示雪疑上座闭关

　　上座所掩之关者非利名文字之关也非闲散恬退之关也乃脱死生超佛祖之关也透差别出平实之关也况诸佛大事遍界难藏即此关目已枝生节外矣倘是铜头铁额任百匝千重一时粉碎山僧许汝同出只手若局躅逡巡爪牙不敢伸露必须循途守辙将从上烂葛藤极力咬嚼一朝错口咬破舌头方知滴滴血从口出而法法不从人得也所谓悟后不疑言句犹谓大病非经劳筋苦骨则不能成镇州之大器矣兹上座处于关中除二时茶饭外一切逆顺缘境俱付罔闻则自然安乐作个透关汉子或小不忍则乱大谋是吾忧也是以特寄数言少助药石。

　　示髻光禅人

　　赵州丱髻与师同参南泉泉问云还见瑞像否州云不见瑞像只见卧如来泉起云汝是有主沙弥无主沙弥州云有主沙弥泉云如何是汝主州云孟春犹寒伏惟和尚尊侯万福泉器之许其入室此少年入道第一个样子也又开圣觉参五祖演有年祖问云释迦弥勒犹是他奴且道他是阿谁觉云胡张三黑李四祖首肯明日再勘觉云昨日答和尚了也祖云不是不是觉云为甚昨日是今日不是祖云昨日是今日不是觉于言下大悟后拈香不原所得当下胸如刀剜竟至不愈此是真参实悟第二个样子可为昧本负心者戒子在座山提挈有年才学虽敏俊于人而大事殊未洞达譬犹饥者见残羹馊饭津津不忍置虽可嘉而亦可虑也倘自知非从肠倒泻则及第之消息现前矣苟或不然本是醍醐翻成毒药今之丛林中此毒者多所以采斯入道之真方二则为子明镜一日照破自家研丑始信吾不汝欺矣。

　　示希悦禅人持法华经

　　法华者统诸佛降灵之本致也夫本致者乃开佛知见示佛知见令群生悟佛知见入佛知见世谛语言资生业等皆与实相不相违背是故僧问古德云如何是佛答云麻三斤又云如何是佛答云庐陵米什么价伶俐汉与么悟去一句了然超百亿奚必从朝至暮寻文数墨如伶俜之子甘守困穷哉然悟须实悟若未实悟不妨向沙里拣金石中剖玉一日努开正眼穿破牛皮如贫得宝如暗得灯矣岂不见秦国夫人云终日看经文如逢旧识人勿言频有碍一举一回新此所谓真看经也又法达云诵经三千部曹溪一句亡未明出世旨宁歇累生狂此所谓真诵经也岂今之人不若古之人乎堂堂僧相不若闺阁女流乎盖为自信不及所以法王大宝不敢担任汝今勉诸。

　　复示林汉藻居士

　　浑身俱是痛谁是不痛者若捉得这汉痛与不痛总不干他事始知宗门之下棒不虚施如杀人刀如活人剑不可向死水里淹杀直须棒下有出身之路向髑髅上放大光明方有少分酬恩处西来直指指此灵山成道成此山僧棒棒棒此惟此一事实余二则非真凡所琐屑不足介怀邪正之门须自具眼若问如何是髑髅上光明痛痛。

　　示海宁禅人

　　男子汉立身学道必须真参实究直造头头合辙步步相应犹未称衲僧分上事那堪册子上渔猎意识里抟量抱负聪明自立知见如坐井观天凿筒窥豹病之甚矣今因病来求示故不忍缄口度春问汝四大本空病从何起双树还真佛从何觅仲尼夕死道从何闻大地尽皆是草药从何得向这里讨个消息然后来我手里吃棒未为迟也。

　　示希忠禅人

　　梅花未吐菊圃犹黄偶蹑足于蜚山之顶啸月烹泉有僧希忠者火里煨芋影弗下山向前作礼求示余曰汝生平所作何功所修何德一一举似山僧是处与汝证据不是处与汝铲却忠曰某少年曾受人指诲常学坐禅到四大皆空神游遍界万境现前天龙皆至昼夜晦明眼不交睫未知是邪耶正耶余曰西来祖意如杲日丽天神龙出海不自参取白日无端向鬼窟里作活计纵然坐到终年不动与木偶人一般高推圣境辜负己灵悉是波旬眷属耳岂不闻永嘉云绝学无为闲道人不除妄想不求真无明实性即佛性幻化空身是法身于此荷担得则行亦禅住亦禅语默动静体安然不须妄想求成佛万里无云万里天倘将信将疑好把狗子无佛性之话时时咬嚼刻刻提撕赵州老汉是何面目一日贼身败露不惟从前圣境如汤沃雪终日穿衣吃饭运水搬柴无入而不自得矣忠礼谢而退。

　　僧请益示之

　　僧问大通智胜佛其义云何师云我非座主焉能论义僧云岂无方便师云此不具别传眼目者总依因缘事迹阐演不惟有负如来大意亦瞎却将来眼耳据子所问大通智胜者即无相真身当人之本觉也无由窥觑不可名模强名曰大通夫通者该括十虚包罗三界意识根尘精粗表里无不贯通若有通相可见即非大通也智胜者不可以智知不可以识识扫顿渐空有之踪越见闻觉知之宇佛者清净本然不从人得长年家里坐北斗面南看十劫者十智也智眼未开为识膜所障谓之劫洞开智眼识海自枯如日照临谓之通此智既通与真身同寿即古即今无终无始坐者如如不动而常在其中也道场者万象森罗尘尘刹刹应物现形如水中月古德云尽日烧香择火不知身是道场即此谓也佛法不现前者佛即法也法即佛也法性本自空寂大功不宰正位不居所谓不现前也文殊普贤起佛见法见被世尊贬向二铁围山非过量人不能达斯田地不得成佛道者法身无相何圣何凡真佛无为何成何坏譬若虚空具舍众象于诸境界无所分别所谓不得成也无坏无成者在圣不增在凡不减非言可诠非心可测须是悟彻一番岂不见古人或坐破蒲团因卷帘之悟或努力击石出火之悟或悟于闻鸡或悟于吹烛今人不善求妙悟希望成佛高推圣境堕入邪途而不知也子欲善求妙悟须效古人用功一日漆桶开花面目与大通智胜何别僧礼谢而退。

　　赞

　　弥陀佛

西竺应身娑婆独步垂手蓬头已敌国富无端撒土撒沙大似贼身败露恶声今古挂唇皮满面惭惶浑不顾

　　雪山

捐身檀特伏波旬两道眉毛霜雪春三十六宫留不住空遗一钵累天人三龄过了又三龄饥火熬如木石形弄得一场无合煞刚言夜半悟明星

　　观音

水流风动谁能识鹊噪鸦鸣尽露颜应现岂惟三十二大悲救苦遍人间

洛伽之中磐陀之上箕坐巍巍接人靡量手眼通身兮超于见闻慈悲一种兮不可模样何须紫竹引清风白雀久依也解唱皎皎秋江月一轮天人何处不瞻仰

蛤蜊说法特度仁君犹莲出水遍界清芬洛伽留不住鱼鸟各超群任超群何所闻如意高挥千嶂云

稽首菩萨自在何观潭澄静夜雪覆长安太虚未广芥子尤宽闲云出岫明珠走盘圆通门户尘尘启月上青山玉一团

　　马郎妇

普门应现古如来双髻平梳满面埃得意高眠湖海外何须破浪待春雷低头看孰心灰未到龙门点额回

不向洛伽藏滞货却来闹市逞生涯堪嗟卖尽无人识流落一身知几家

　　初祖

芥不投针立地忙强分节目赚神光虽然只履迢迢去今古何尝出大唐

　　善财

咄哉小孩儿宛有丈夫作打透文殊门廓开弥勒阁脚跟在处兮截断千差缥渺百城兮天飞一鹤

　　六祖

识义不识字是心不是风鬻薪与踏碓随处展宗风何必传衣夜渡呵呵笑倒山翁

　　准提像

清净本然靡闻靡见妙用圆　千化万变能武能文能恶能善雄猛慈悲不隔条线福慧一如动静双遣面如满月机犹闪电天人心倾波旬胆颤作诸佛之爷娘开法门之方便幸然现出宰官身顶门有眼须亲荐

　　布袋和尚

这个胖汉惯混天真不居内院遍露贼身高提扇子兮直令邪风远播横拖布袋兮可中有甚奇珍肚皮内参天荆棘面门上径尺埃尘花街柳巷无人识笑里藏刀赚杀人

　　罗汉图

这队老臊胡从来好卖弄无一是真实聚头干打哄寸丝不挂兮费却几许金针般若无言兮潦倒开眸作梦搔得自家痒处庆快浑身扫得闻尘净时耳目何用布袋横拖兮等闲笑破虚空蒙头枯坐兮未免热瞒海众交参龙象兮现前水月一家师子颦呻兮惊起须弥不动天宫受供嘴未干犹望百鸟衔花送莫奉送西天东土佛梁栋

　　十八罗汉赞

　　竖指

心月孤圆不劳直指瞻之仰之白云万里

　　拨眉

剔起眉毛眼睛突出大地山河竟是何物

　　入定

长年箕踞自困玄关鬼窟打破满目青山

　　击磬

白雪阳春一击粉碎四海鱼龙切莫瞌睡

　　降龙

倒岳倾湫乾坤陡黑托出摩尼风雨顿息

　　伏虎

密运慈机虚张怒目向化烟菟无绳自缚

　　朝阳

　毵布衲补缀难全金针刺罢日丽中天

　　对月

熟读琅函东方月亮一句了然口挂壁上

　　弄狮

未曾绝乳便解咬人况遭教坏牙爪维伸

　　扶杖

既承渠力得路便行横拈直拄疑杀后生

　　洗耳

净扫闻尘松风谡谡勘破观音圆通第一

　　写经

拾柿裁蕉涂鸦泼墨写到驴年竟无一画

　　凭几

隐几曲肱深观自在不审人间是何年代

　　执卷

执持文字徒自劳神一篇闲语分付何人

　　托塔

重似丘山轻如毛羽一座巍巍掌握寰宇

　　负袋

团团叉口包括乾坤提起放下笑纳风云

　　抱膝

不入那伽端然抱足若解转身任君伸缩

　　合掌

三界独尊更礼何物有情无情皆当作佛

　　云栖大士

貌恍枯柯道高震旦佛祖葛藤一笔勾断五十余年撒真珠大地眼睛皆自换分身处处现那伽休云独坐钱塘畔

　　曹山慱山湛然万如四和尚暨黄居士合图

这队古锥惯挝毒鼓佛世之鸾宗门之虎不是文殊问疾于维摩亦非庞公问道于马祖宾主交参言不闻君臣回互面相睹去来现在尽其中东土一花开叶五洞上家风付与谁近得慱山高接武龙池汲浪活滔滔达磨口门犹未补莫谓僧繇画不成万松林下镇千古

　　座山狮林和尚

力担重担杰立丛林丈夫之胆赤子之心灭瞎驴眼脱太白针见佛便杀逢虎便擒簸土扬尘十有载座山顶上龙高吟窃却文钱买履去高山流水不知音

　　金粟百老和尚

才离漳南便承祖印振临济宗新金粟令拈起破米筛随处设坑阱夺食与驱耕风雷未足迅海岳掀翻二十年返踯师兄皆受命模样若教画得成直待瞎驴成佛竟

　　莲山超有公宝峰禅宿及诸上人像

稽首我祖浊世导师重光莲灶廓振清规剖宝峰宝发金山枝五侯结膝万象扬眉诸相非相徒费王维百年三万六千日个里也须着眼窥

　　月川禅师像

齿登四皓貌若苍童规模远大表里融通吮金栗乳折鼓山兮龙蛇翻笔下山水富胸中身外无长物逍遥播祖风老更入廛垂手还我法弟川公

　　十华黄司理像

谓翁是佛须眉满面谓翁是仙未抛邪剑谓是靖节先生五柳无栽谓是和靖居士梅花未种袍笏不欣溪山长眷格外之操可仰可扳形中之宝谁称谁羡羡不羡凭借笔尖通一线

　　心月藏主像

心月孤圆光吞万象万象现前鼻孔辽天与夫二三老汉对谈何事尽其五千余卷了不能诠白云淡泞兮从容出没丹崖壁立兮孰可比肩正法于今皆扫地谩将贱卖作真传

　　惺寂禅德像

这个阿师言而不言住而不住大地是家欲从何去杖头杖底兮拨动清风师子戏游兮不求伴侣老成若再见诸方八十赵州即是你

　　象龙柯居士像

怪石岩岩奇花簇簇一榻高闲四维清乐山中之仙云外之鹤隐宰官身现长者作唾令自干搅亦不浊遗书子孙施德耕牧甲子从头数到周乌山转作无生国

　　龙泉院尼净白合门出世图(念尔公求)

立抛闺阁振龙泉度尽家亲脱世缘不愧庞家成四果已超孟母训三迁眉班露出末山顶脉远正承爱道传匪但姑亦贤女亦贤且有鸾胶续弹弦蒲团下竹杖边尽是空王未语前山巅巅水涟涟树数株经数篇须弥为笔写难全分付尔公高着眼满盘托出老婆禅

　　雪痴禅德小影

当年借路过乌衣闽汉山川更险巇梦境一场陟历尽春风花发故园枝烂熳花飞春复秋堂堂晏坐息驰求等闲坐得蒲团破庆快沩山水牯牛

　　座山智镜禅德

不耽世味自童真壮岁侍师遍问津两处招提同掌握苍苍须鬓已如银面目未生兮何所名邈佛心无相兮不可疏亲蒲团坐破知何日智镜常明梦不侵

　　止言居士小影

咄这年少超超卓卓曰佛曰禅不耕不读脱先进遗风恃文章满腹为窃渡芦之赃翻投面壁之壳一身无处不风流何事荷担多络索若遇法王正令行拨转杖头与一掴线路傍通知不知毫端变化君头角

　　朱明一居士寿像

即释即儒无解无缚自有山林何须楼阁苍苍之松岩岩之硌云出岫其无心书横摊以独乐寿不问于王乔身已齐乎鹏鹤吾道何闻幸无穿凿

　　欧道者像(有大士在上)

宴坐磐陀了然自得谐老室家未尝间隔子承父教兮道者遗风共话无生兮庞公标格舌头不动声如雷舍却观音谁证得

　　林门黄孺人像

荆山之璞赤水之玑所闻者广所见者稀何为品譬节烈相晖林有黄母少守贞帏慈音绕膝檗志如溰缝麻衣暖嚼雪疗饥案盈烈史女教玄机虽遭患难高享古稀不假春风频点缀蟠桃香已喷仙衣

　　自题

身无可藏齿尚未补脑后见腮风前播土入与笔砚为俦出与犁锄作伍撞着夙世冤家费却一张弓弩半生漏逗得人嗤恁么为人太吃苦未吃苦不作不食惭怀祖(霜剑西堂请)

尔其生耶岂非卤莽慧不满升福不足两随处浮沉逢人勉强既落丹青何妨卓赏树老叶稀水流石长才着破草鞋江山痛脚指不传临济宗焉得少林髓髓处结生冤拔人出死水面目虽可憎英灵奚足齿一回相见一回羞自己头屙自己屎(若海首座请)

　　径山师翁费老和尚赞

稽首老师翁道誉盖先达大用活如龙玄机峻似岳棒喝一齐施人境两俱夺挽浇漓之风瘳瞑眩之目丛林历踞而万派朝宗正统弘通以赤身荷法谁云不是马大师天下英灵遭踏杀

　　又自题

这汉不受罗笼反招殃祸亲见汾阳错礼达磨鲲鲸直钓兮玉麈横挥英杰热瞒兮金毛独坐一身随处得自由罢驾铁船向九座(座山知幻尔首座请)

耳朵卓朔鼻孔轩昂未曾描写已露堂堂或钩或锥兮提持自在一语一默兮文彩全彰师子生来师子子几回哮吼震诸方云何又逐春风去为爱常山一脉长(光泽常山霜剑首座再请)

坐若孤峰映日行犹活水流川金睛眼昂头拂尾拄杖子覆地掀天不图小利不竖空拳阿谁烈汉直契机先一枝拔出千花外万善同归万象前(万善天怀本西堂请)

眼若星光貌如柴瘦展驱风逐电之机开呵佛骂祖之口陈年历日一笔勾笑看瞎驴成队走买山莫怅无钱养子谁知若母生涯不尽白云边从人唤作骑牛叟(白云默山演西堂请)

椹衣赫赫猊座巍巍眼光蓦射鼻孔下垂犀扇不取布毛不吹有子凭呼唤未尝别指麾骅骝岂但驰千里济北风高任远追(雪英中侍者请)

这龊汉甚无端埽直指惯热瞒逢鳞则钓遇案便翻六处冬行春令半生脚瘦鞋宽见面闻名谁不识白头犹自踞木兰(石憨西堂请)

顶若峰高脸犹核瘦胡蜂不恋窝狮子合咆吼闲拈龟毛拂明瞒逐块狗言语颠倒颠如篮盛水走老汉真仪描得就笑他普化翻觔斗(彻空西堂请)

昔年此地发春风芳韵袭人西复东大树盖出培得久枝头梅子熟双双(孤山心澄印人二西堂请)

年少夺锦标垂老卧庵舍两孔气冲天双瞳光照夜棒下辨龙蛇海内腾声价果是忤逆儿不妨将伊骂骂任骂一幅寿山永高挂(寿山慧严西堂请)

面玷朝霞胸空鲁史开宝幢花结宝幢子谁伪谁真匪朱匪紫舒展收藏总由伊从来机用如云驶(龙华自牧上座请)

啸月卧云疏懒行径种田博饭本分生涯曾向此山几经寒暑复携竿木遍弄爪牙翠竹苍松皆依旧今年树吐去年花(云峰监院古▆请)

貌如古木顶如峰懒散无能振祖风拄杖凌凌长阁壁从人唤作住山翁(遁庵常住请)
嘉兴大藏经　莲峰禅师语录


　　莲峰禅师语录卷之七

　　嗣法门人性深等编

　　序

　　书写法华经后序(林定于居士求)

　　黄面老子教化四十九年未尝道着一字窃怪后人唤钟作瓮添足画蛇翻梵语为唐言指空花为妙义至于剥皮为纸出血为墨书写受持皆不出于方便之门矣故此经开方便门示真实相夫真实相者超日月之光越威音之岸非言可诠非意可量向本光未发妙德未扬处着眼犹属观听了也若以开示悟入漆雕赞礼为实际大似离蚌求珠镂冰作玉岂不远哉然则非实无以证法非权无以导生所以车御白牛引嬉儿于火宅粪除论垢宿逝子于茆庵慈云普覆滋大地之三根直献明珠证凡心之即佛分座令坐申始觉合本之机父少子老启道出常情之见黄面种种垂慈菩萨频频唱和是将佛慧引入于佛慧者也居士久植德林多沾佛慧倒倾大海摩动须弥于一毫端作大佛事全身游阇崛之山摩顶受法华之记诚非赞叹所能及也但愿见者闻者瞻仰取足母令暂舍我不敢轻于居士居士亦当作佛。

　　募收骸序(居士求)

　　四大本空五蕴非有灵光一点今古不磨果无眷恋臭皮囊任其风吹日炙未曾脱落娘生裤还须土掩山埋况乎入腹出胎换却几何头面舍身受命嬴得遍地枯髅或刃于疆场或陷于炮烙或葬江鱼之腹或供虎兕之饥是皆丧于非命者不可胜说矣且古冢荒郊尽是昔时惊世汉眠霜宿露空为眼底积金人千里中是地尽膏标杵血三灾后无宵不哭守尸魂枯草边韩卢逐块破席下臭肉来蝇黄土未遮苍天空覆仁人触目自必伤心见义弗为何勇之有冀兴广大愿力共转慈悲法轮近之见远之闻收拾免遗千载恨有其家无其力提携悉作一丘藏得髓得皮想作生前身发折肉折骨莫分门外疏亲令饿鬼无处可鞭天人无方可礼始是诸仁者放下心手处。

　　石竺禅师源流颂序

　　昔世尊谓迦叶曰吾有正法眼藏涅槃妙心实相无相微妙法门付嘱于汝无令断绝嗣后西天诸祖东土诸大宗匠承虚接响尽以心传心以的破的施闪电之机鼓澄波之浪棒喝交驰语言纵夺至我天童密老和尚中兴临济正宗人皆向化有夏居士以递代正传诸祖符契之机缘扣问于天童童即垂答并颂梓行于世名曰源流海内衲子如获至宝而角立一方者喜夫蝉联貂续所谓西子之颦人皆效之养由基之神箭得有几人哉兹西岩竺法弟禅师头角峥嵘昂昂气宇久欲争横于当世遂凭赃捉贼据款结案有若玉转珠回弗类茅白苇黄今则案案昭然赃赃现在诸方有识者自是拍案称奇割城酬价庶见我金粟老人南来只箭亦不轻发也。

　　莲社序

　　性海澄清谁解舟撑般若心源平坦殊堪果种菩提佛法无多圣凡不二杰阁巍楼尽是风云景象青山碧嶂无非水月门闾昧者错认化城达者直登宝所况向上一路千圣不传全提一句千斤至重非大根器久长心者焉能造诣哉是以拔俗出尘了生脱死必藉扩充心志勤密工夫以云何为念云何为修所念何物所修何事时时策励步步提撕初如是后如是壮如是老如是至于生亦如是灭亦如是则浊水自清乱心自佛矣倘工夫未办切不可驾空妄语虚度光阴自弃尘劳中圣人辜负三界外长者任道是追风骏骥抑可以鞭影加挥。

　　题香潭咏志

　　香潭叔子唐居士参学三十余年于儒道释深有所得余久闻其名而未探其实乙巳春从座山回寓于报恩寺而寺与香潭邻士亦慕余过谈至夕如水投针到月亮东方犹依依不能去别后复以诗偈寄访相见频以祖道商量聆其言润如金玉观其行洁若冰霜至于放情酒国寄志词坛醉而非醉诗而非诗非诗之诗调高唐宋非醉之醉品迈陶刘世人咸谓苏子瞻黄山谷诸儒文学渊深禅机卓俊嗣是天下后世徒取其华而未得其实无可比拟者矣如香潭子之实证实践亦何逊乎哉因为之序。

　　更生居士诗集序

　　历周以来传诗三百皆维风砥世托物刺时之咏沿至于今二千余载其间开大手眼设大模范者指不胜屈岂方外人所能窥觑然吾莆古称兰泗会源壶华钟秀之地不惟斯文多萃即具仙风佛骨者亦代不乏人如先竹岩希斋诸祖名传海内岂独诗章而已乃衣钵相传灯灯续焰现在更生居士矣居士少与余游余见其赤心耿耿又有林泉气象深默异之今遭时不偶似鸿鹄栖于鸡林局蹐不能展其翅而居士不以为介一丘一壑怡然自乐窃叹士生斯世有欲林泉觞咏之乐诚不易得而或有其情难其地有其胜而难其才者居士得林泉之胜又得诸高士日与之游奚异晋代风流江南才子随觞随咏搅水成纹倾囊缀锦借花詈月就竹鞭风恍若大海波澜望无涯际矣若以落冷叶于吴江敲僧门于月下摘句寻章非同日语也居士持以示余仍命予序余何敢序而亦何敢辞也。

　　募诵华严经序

　　窃以华严秘典者乃如来最初成道之标帜也一性圆明万法皆备竖穷三际横遍十方诸佛菩萨魔梵天龙山河草木有情无情同一心证同一口宣广大摄圆顿之机周遮含行愿之海信解行证而门开次第同异成坏而相显差殊光明种种遍照三千体用如如不离当念昔匪龙树深游海藏记忆而归则实又无从阐演也况乎生逢末世身处边邦弗自澡心谋道积善贻庆譬向宝山空走一遭耳敢冀仁人君子同游华藏之玄门共获骊珠于赤水太平复见乐莫大焉。

　　慧源庵序

　　庵之距仙邑者二十余里山明水秀人杰地灵东近回龙之寺钟鼓相闻西跨石马之桥风尘远隔古有缁流构舍其中久经倾圮不知何名生忍师遍择名胜盖茆为隐老计乡邻檀信素重其人乃捐地布金以成其愿余特过访忍师请为庵名余不可辞见山涧泠泠净如明镜澄益清而用不竭恍若人之慧性本来明净而无明净之相间有不悟者终身晦昧焉古云千日学慧不如一日学道岂道与慧有泾渭分乎然道不得慧则不能博古今精妙理而知见干枯也慧不复道则不能空诸相明正眼而修证偏颇也亦犹水不穷其源则本不清源不就于水则波不衍推而广之道即慧也水即源也非一非二如空合空是以名其庵曰慧源云。

　　歌

　　十二时歌

鸡鸣丑碓嘴生花佛面丑拨天门户未尝开翠竹苍松先拱手

平旦寅白发髼松对翠岑数声啼鸟林前过等闲唤出庵中人

日出卯麻线补衣分外巧从来与世别奢华御得风霜自恰好

食时辰拈匙把箸露天真从兹一饱便休去大家谩作碗鸣声

禺中已一把钁头万事备溪边林下任翻锄种了胡麻又种芋

日中午七佛仪式流今古更无别法可商量只管钵盂湿两度

日昳未运水搬柴明指示几多蹉过好时光逢人又问西来意

晡时申楖栗横担不顾人笑看东村王大老骑牛觅牛遍水滨

日入酉凡圣交参两只手荡尽家资彻骨穷门前何必仙庞守

黄昏戌客路谁人归家毕满天星斗灿夜阑何如孤月辉茆室

人定亥八面清幽睡自在长伸两脚挂虚空笑倒街头憨布袋

夜半子大道无方谁到此几多费尽草鞋钱梦不回头总被使

　　四威仪歌

山中行几片白云脚下生流水无弦弹不住停筇例耳响铮铮

山中住松壑清阴浑绝虑芳花不必鸟衔来涧底溪边吐满树

山中坐林下水边无不可何必蒲团破七枚长庆古锥成话堕

山中卧宇宙横身谁看破了无幻梦翳心田只觉月明窗外过

　　和古德歌十五首韵

迥绝商量动静双忘四大空何物为床展开正眼翻转屎肠却也无声也无色也无香

待旦忘餐冗梦未删拈须弥击碎玄关鹤飞天外月照松间应如是知如是见如是闲

安止孤峰舒卷清风教外传不在▆▆追音忽迩蹑足无踪宽如虚兮杲如日活如龙

妙用无穷凡圣皆同未达人甄别家风东村李白西舍桃红我亦栽松亦栽竹亦栽榕

树已归鸦篱落将花西来意分付谁家溪山有竟天地无涯倏尔为旸倏为雨倏为霞

道本寻常何必猖狂谩剪裁凫短鹤长逍遥竹径寂寞山房经几度寒几度暑几度凉

昔人采薇隐于渔矶薄王侯无暇万机白云卧榻黄鸟鸣扉莫是毗蓝是兜率是非非

清思倍加截妄金牙老古锥同种空花烟波千顷水月一家正好吟风好嚼雪好烹茶

古树危楼新月悬钩碧空中万象深幽清泉漱石甘露在瓯是何人境是何世是何秋

侈侈骚翁矫矫蒙童何如余除粪之佣居乾坤外乐山泽中也不餐霞不餐蕨不餐松

谩费辛艰至道无难不动尊坐断尘寰早空五位宁涉三关任荆棘林任铁壁任银山

透脱罗笼语默皆宗谩追寻处处相逢名模不得施设还空说甚玄微甚轨则甚机锋

粝饭淡齑无不相宜妙家尝谈吐绝疑真空物我无碍戏嬉即即即离即正定即纷飞

薄雪临笆几点梅花无布置随月横斜生前极乐世外荣华况一卷经一炉火一杯茶

有休匪休无物堪勾佛不为更有何求黄花对语白石相俦时与云来与云去与云游

　　传

　　　　　莲山超有东林狮林三禅师传

　　如来应世度尽人天菩萨现权多为父母而大师昆仲虽人天度犹未尽而父母家亲皆沾其法泽矣然千圣之域既跻则一时之美可述蒲阳水南徐氏三子长曰超有次东林季狮林超公年登志学受林龙江之教嗣后矢志出尘父母妻儿慞惶涕泣不知所之倏大士现身为通消息仍点化合家早离世网时东翁在傍见其怪诞以亵语辱之其人对众化去彼母俞氏感悟宿因夜就大士像前潜除鬓髻脱换裙钗立辞夫子携孙女云游而去一门哀恸挽留不住邻里闻见无不称奇师到榕城礼大中寺静庵老宿为师专心净土刻意莲宗慈以化物普于度人因果重若泰山毗尼晶如冰雪有善士不能茹素欲求三年斋期以报鞠育之恩特问诸僧而僧皆呵笑士有赧色师闻之深生赞叹遂自减三年与之士即倾心皈依而权巧方便率皆类此适照空公延主莲山初卓锡其中四面皆峰孤庵惟草日则望村烟托钵夜则对月色摊经廓其旧基成弗数载不蓄道粮广超生命至于脱衲衣以售螺蛳(师遇生命随买随放至囊空解衣酬之人见其度生之切皆礼为师)施方孔而度童竖(师遇童子或钱或果与之令其念佛童后见师来皆高声称念远近成风)苏新亡于千声佛号(有外道问念佛有何灵验师云能起死回生外云果如是我邻家有人新故可往救之师至其家令人同念至炷香亡者果醒人皆返邪皈正)瘥重病在一扇清风(时疫气盛行师忏之即愈有一家皆病适暑气蒸人师至教合家高声念佛扇我体冷病即愈矣果如师言皆起身礼谢)默祝龙天起珍儿于已毙(有士晚生一子发痘而亡求救于师师祷于路至家其儿复苏乡人始知奉法)指归善士谈贝叶于终宵(缁素参叩师随宜讲论日夜不辍人皆如贫得宝如暗得灯矣)身命不关弘法是务郡邑绅矜盛结庐山之社市廛村落相闻禅诵之声曩者莆阳梵呗不鸣毗尼不识迨师垂手之时如洪钟在虡随扣随应致正法之中兴若此惜乎龙藏初颁涅槃时至鹿苑栋梁中折海滨慧日西沉木虎中秋倏示微疾僧徒善信皆嗟嗟恋慕而如丧考妣时将坐化朗诵弥陀寿登天命塔同东林翁建于本山之东麓东林禅师有口吞湖海目视云霄之概破网焚舟从林三教游亦有年矣后因母兄同时割俗亦延父登福城同脱白于大中时亲戚男女二十余人三年之间皆受化离尘矣翁为己事未明教旨未谙径参天恩法师于支提习讲莲经如水传器且追随数载行履如一恩见其敏利非凡累命分座翁誓居学地不为人天模范移锡还莆共兴莲刹寒不贴席疲亦任劳适觉浪禅师云游到山示以别传之旨乃极意研穷病中有省施出周金刚手眼将着辑文字一并焚却浪师以偈赞曰珍重雪庭双桂子他时苗裔永昌昌因是力振百丈家风仿黄梅道者种田博饭凿圃栽松陶铸脚下儿孙开辟门前路径足不越阃名著禅林博山闻其道行以偈招曰住持如何不动步翁有雨后溪声雪后山眼前耳底任忙闲之句答之仍寄书合山云汝这五百僧尽向博山手里乞命浪师住鼓山驰书累召翁见其知解未忘坚辞弗就五十年干嚗嚗净裸裸始终弗变若夫忘寒暑而持莲经捐余赀以修兴国造延寿之石梁恢芙蓉之法席斯皆翁之绪余也春秋既晚尤锐参寻信口所宣皆成偈颂癸巳秋自知缘尽以偈示众云来时无迹去亦无踪赤手空拳行脚向东至甲午秋浑身是病坐卧如常夜见梵僧舒光榻前曰报缘已尽不可强留翁遂告众曰吾即逝矣汝等各自珍重仍自书化火偈云丑恶不堪观腥臭真可怕一任付火光三昧中转大法轮打鼓普请大家具眼看有问云三日已后七日已前即不问撒手归家时如何翁云老僧舌头干不能向尔道酬酬分明吉祥而逝寿高五百甲子其弟狮林和尚貌古眉棱量洪才敏生未总丱志慕离尘父母怜其奇而许之投礼愚庵禅师于三山无何二兄亦先后割俗师遂归莲山赞化请经至法席将隆即遍参尊宿无可其意者后到博山山问古涧寒泉水作何色师云滴水滴冻山云不萌之草因甚能藏香象师云浑身一齐露何处不称尊山云念汝乍入丛林姑免拷楚命师领众十有余年于洞上宗旨深有所得是以遍择名山寻得芙蓉旧址土人应梦喜为倡兴朝夕凡圣交参远近知闻瞻仰不三五年而灵训法席重光矣后因天童丕振临济宗风遂抠衣散众远造天童童即命首众师问云拄杖结制时如何童便打进云拄杖撑天拄地时如何童又打进云拄杖别行一路时如何童复痛打师于此全身脱落一日童自檛鼓以纸示众云此是李警庵学玄沙套子诸人有出格手眼呈似老僧看师便夺扯碎而去童赶打师一喝又因上堂云今日某人祈嗣现前大众还许么师云石虎生下狮子儿童首肯忽归闽心切以偈见志云朝来簸土暮弄砖别无消息播人前腾身一跃禹门外不藉秋风头角全童遂召入室中付偈一首古炉一座师遂拂衣而行适方伯季琳陈公请师开法于仙游九座太平寺师高撑铁艇远播宗风或种芋开田或卧云啸月遇贫则济逢难则扶不数年而古刹改观矣僧问云门饼赵州茶即不问如何是德山棒师云自领三十僧参师云那里来僧云龙泉来师云曾见百丈么僧云见师云那里见僧无语师云元来不是龙泉僧师问居士云本分事得力否士云不得力师云既不得力如何得上山来丁亥春过莲山度夏孟秋示疾自书遗语云太平无限罪过私偷常住三文钱买草鞋廿九日午时向他方行脚去至是日果端坐问众云临行一句作么生道众无对师按拄杖而化阅世五十九坐夏四十七塔建本山蟒岩之前刻行语录一部受嘱门人心持公等而亘信元密诸和尚亦多得其启发矣亘和尚有偈挽曰我昔圭峰遭毒手伤痕也要大家看素虽不敏受诲难忘特述诸翁之大概以励后学云尔。

　　行实

　　维那领众请说行脚颠末师云予住山年久所有参访机缘皆已忘却兹惟约略陈之予即本府莆之柯氏子父号竹林母姓洪氏童稚之时见山水便发出尘之想十八岁礼樵云大师受持五戒专心念佛时读诸经全不解意乃占云贝叶西来汉至今不知那句最是亲无得无传大道旨有终有始岁寒心后闻费老和尚在黄檗开堂主持棒喝疑而且慕累欲出家而母不忍舍至戊寅执役于本邑弥陀岩长兄寄诗召云道心虽似铁世念未能灰子答云根株原似铁枝叶尽成灰兄见之知其不可挽越明年廿七岁投国欢寺参礼本师即今逸叟和尚也尝请益于东林师翁翁云我无示汝惟雪峰语录一册汝可熟读自有得力处子领诲看到投子指一片石云三世诸佛总在里许参究半载疑情不破径往曹山问朝宗和尚云觌面相呈事若何朝拈棒子一触有省便喝朝连棒打云汝甚么处见余耸身云见么朝复打值。

　　上堂问钟鸣鼓响人天普集曹山露相钟未鸣鼓未响时如何朝云分身两处看子云钟沉鼓寂后向何处去朝云速退速退余云截断三际向何处安身立命朝打三棒云全身在里许予拜退辛巳春参狮林和尚于座山问云截断生死根源掀翻圣凡窠臼时如何狮连棒打出此时虽未大彻亦得些子生路入室次狮将签头向下云汝因甚脚向天头向地子云和尚莫颠倒狮云吾不如汝子云白纳败阙作么便行又落堂唤云莲峰莲峰子出云男儿自有冲天志不向他人行处行狮赶打地三下子连喝三喝后因。

　　上堂举话云莲峰何不答话子云某甲今日无语可答狮掷下拂子予云不要不要便出癸未秋参本师于建州百山寺师问世之良马见鞭影而行是如何子云今日亲见和尚本师云见则不无争奈在这里钝置何予拟进语被师一打顿发碍膺偶阅语录圆悟谓大慧云悬崖撒手自肯承当绝后再苏欺君不得(云云)始得冰释而喜溢于外本师一见问那里去予云挑柴去师云要汝作先锋子云某要和尚作殿后师云忽遇贼首来时如何余云和尚照顾性命师云头落了也余云低声低声一日又问牛在山中草足水足时如何余云饥飧渴饮又云牛出山去东触西触时如何余掀禅床而出当开炉师命作偈云从来鼻孔日辽天云月溪山任倒眠堪笑村翁犹未彻却将断索把牛穿师首肯入室师按拄杖云高山耶流水耶若是知音向者里辨别看余云玎玎珰珰师云毕竟是何曲调余云和尚未知音那师云却是汝未知音余拂袖而出针芥之机不尽缕缕春侍本师到金粟省觐乙酉七夕受师付嘱于太平寺时年三十三缘思亲念切寻夜渡江不幸到家母已谢世矣适道友林君招隐紫峰癸巳春受本府孤山寺请开堂本师命专使赉送法衣源流从金粟而至丙申冬受请于仙游九座太平寺己亥春往华亭明法寺祝本师五十寿复造福岩省觐师翁费老和尚翁命秉拂。

　　上堂辛丑秋本师护送老和尚舍利回黄檗山进塔余与诸同门请就国欢寺开炉度岁期毕退居云峰时年五十不幸又接本师讣音于是奔丧华亭预迎本师舍利回闽造塔奈浙中诸同门檀护主葬之姑苏邓蔚山是以只请衣钵而归国欢建塔愧予平生事事亏缺时常返省有乖于诸祖多矣况此颠末总是过山蚁迹渡水鱼踪而不可摸索兹因诸禅德一时逼拶不觉复漏逗如此腊八十▆坐夏五十▆塔建国欢寺西麓。

　　复报恩寺诸檀护请启

　　伏以大道无门假信门以入室长安有迳凭捷径以朝宗檀林叶叶皆香鹿苑人人是佛纵使瞿昙拥瑞曷如摩诘默然恭惟檀护老台台宰官身现菩萨行高转闹市作禅场调羹手妙施群生以法泽为雨天宽远降瑶章召我明看秋月同培道树仰君高并泰山切念某箭锋迟钝德水混淆寡于入廛欣乎荷蓧养就卧云之骨惭亏应世之机但佳节既已奇逢知夙债偿犹未了叨蒙雅爱焉敢坚辞况法苑风清木犀之香在迩仙溪流远鹫峰之派现前楖栗横担万德林中间作主舟航独泛千重山外自来宾伏愿知儒知释时握手于东篱选佛选官俱称心乎及第天欢人庆水到渠成肃此奉酬不胜悚仄。

　　复孝廉瞻岵吴公请住龙华寺启

　　伏以知释知儒远绍尼山之正脉乃忠乃孝丕承圣世之徽猷惠泽难思法门多赖恭惟大檀护吴老台台岩廊巨器台阁宏材解带镇金山应机惭非佛印生儿从露柱闻桂喜有庭坚仙溪之法鼓重挝合释了疑情早破龙华之宝幢复竖俾宗风随处播扬贤者立身先不求其自利衲僧指趣贵亲见于本来然无闻之闻既闻早形牛迹一说之说复说奚啻龟毛但盛事已全彰快古琴而再奏所愿人天交接缁素同参顿悟一音棒喝浑如电掣掀翻三乘筌蹄扫若尘飞节近阳春特泛清波呈旧面花飞白雪同登古刹启洪炉盛德永怀深恩奚答谨修尺楮少谢瑶章。

　　复龙华寺玉震禅师请启

　　伏以恢弘祖道钦硕德之高踪掖播宗风羡英才以好手卷舒自在敲唱同时恭惟住持老禅师僧中领袖世外鶤鹏竭力竖宝幢大冶铸成铁汉动容扬古路四棱踏断仙溪慈训端庄座下之熊罴济济丛林秀茂庭前之柏树森森西来的意俨然予复何说向上真机灼尔幸有高提切念某德薄缘疏只好闲依紫帽发白面皱那堪更出青山但鞭喝齐临水牯难藏头角箭锋相拄将军又战疆场所冀壮骨弥坚立拨风光回古刹阳春有信横担楖栗扰长河愧赧弗胜欣庆靡量肃裁奉答并候起居。

　　复六观林居士请住栖隐寺启

　　伏以法身无住空法界以为家山色相迎赴▆▆之作主恭惟居士老台台见通三教学富五车忠孝声芳袍笏相承于列世圣贤泽远廉贞丕报于先朝匪但慕道志勤待旦忘乎寝息而且事亲义尽守庐饱乎风霜未悟木犀鼻孔何尝殊山谷特与梵刹祗园今又见给孤切念某有玷宗风无光祖烛幸承鼎命焉敢坚辞缩爪藏牙所藉水云深处兴波播浪直教风雨会时一领蓑衣林下锄耘半亩千年慧命棒头分付何人伏祈门上弗忘嘱累长作维持眼具超方翻转万重关捩机施掣电追穷千里乌骓奥室深堂何处不堪进步高山流水今朝幸有知音无尽宣心指点峰峦来户外不胜适意荷担衣钵上石头。

　　引

　　斋堂引

　　满席饾饤受用由来不尽二时展托现前只贵平常不图猿鸟衔呈肯负人天信施家风而随宜丰俭日用而莫辩精粗木碗里片片是羹钵盂内粒粒皆饭即此一回饱足呼唤何必金牛假饶彻底掀翻酬恩不落普化。

　　把住毗耶城圣凡结舌廓开香积国龙象交参或主或宾萝卜任尝镇府足水足草米价休问卢陵折箸翻波显彼衲僧妙用转身散嚫还他长者作家谩云消亦奚难毕竟施亦不易鼍鼓喧时正宜大嚼钵盂放下始见饱餐。

　　龙华巨刹创自隋朝雪径丛林盖乎仙邑贵宗风以肃振庶法海其澄清万象交参匪但食轮先转七般足用还期库藏常盈古尊宿安禅曾感天厨送供阿阇黎办道不图鸟兽衔花有米有柴庆快钵盂两度度湿或凡或圣任从肚量十分宽。

　　募斋引

　　火种刀耕还他孤峰独宿衔花献果未足饿肚粗餐西江水一口尽吞始见衲僧气概破沙盆千家共掇方称乞士面皮细抹将来一任喂牛喂马烹调得好何妨费酱费咸家丑从头举似人个中只为无多子。

　　募戒衣引(僧求)

　　无身可束法王子提掇太孤我国晏然高沙弥得戒已竟欲超渐次须假行持衣钵未全师资何授穷释子特地拈来信檀那和盘托出果因不昧公案现前。

　　西明寺安执事引

　　丛林礼乐大冶范模一时振作万象欢呼不嫌拣择何害精粗堂奥中有咬人狮子山门外有逐块韩卢取之舍之负汝负吾。

　　募安期引

　　西来祖意柏树高者高低者低山中佛法石头大底大小底小纵有伶俐衲僧殊不容易分晓欲分晓必须眉毛厮结溪涧同流象个陇头梅花久经几番霜雪至于冻解春回放出三朵五朵自然香韵逼人与夫西来祖意山中佛法互相证据庶无差忒也理既如是事亦如是事理两全贤者攘臂。

　　募请明发百利尚就国欢寺开堂

　　师道南来白露垂法幢高竖振杨岐千般应有千般用不是作家人不知旃檀树琥珀枝随丰随俭两相宜管教端坐春风里白棒掀翻狮子儿。

　　募塑佛

　　古云山今殿阁新主人旧面目未闻未见大家知捏土成金长者作不惟嬴得独称尊且亦先觉觉后觉。

　　心光副寺乞偈施茶

　　炎风匝地火云烧行客劳劳路转遥七碗相逢都吃尽爽然六月雪花飘源头水山头樵总要高人一担挑。

　　募修寺镀佛引

　　优填王造佛先人作后人之榜样梁武帝建刹圣者续长者之光明孰谓因修有漏诚乃机契无为从古迄今尊崇者众况西明巨刹创自唐朝倾颓既久幸略恢兴黄面慈容成于众手雕塑虽工未经增色菩萨子嚼饭满堂奈乎真不当伪空王殿垂檐数载还须瓦上加泥福度之门既开给孤之身普现名德并垂贤良普劝。

　　募重修寺宇

　　石中有玉宜为栋海上是檀尽可梁珍重高明一片月留心永照古禅场。

　　化柴

　　赵州茶铫如冰冷王老粥锅久覆天家里枯柴担得出何愁莲灶不生烟。

　　化钟

　　欲与大家成大器同归炉冶受陶镕一朝高震雷音处惊起人间久困龙。

　　化知浴

　　镬汤之下焰车薪脱却汗衫卓露身谩道尘尘▆▆污也须入水见长人祈长者运家珍▆▆▆▆▆▆新。

　　募礼万佛名经

　　选佛场开万佛场胜缘自古藉相襄殷勤揖得春风转万紫千红尽涌香。

　　重修华严寺

　　禅林唐代建圭峰成坏盖由世不同▆起▆▆▆▆力高扶全赖给孤翁福如海人似龙华严法界重▆焕野鸟山花展笑容。

　　辞

　　　　　和归去来辞(云峰作)

归去来兮大块茫茫欲胡归老云峰以放旷笑阮藉之狂悲惜流光而莫挽幸去圣以堪追境不耽其寞寞想岂着乎非非时眺登于翠窦罕谈笑于白衣适幽栖之林鸟说不竟兮玄微有石岩岩不与云奔松萝梅月展夕在门峰高水深丹落青存剪茅补舍煨芋开樽顾何人以知己望孤鹜其舒颜鹿苑之花遍发维摩之榻恒安野径终年不剃竹篱竟日忘关溪弥清之可鉴书虽积亦慵观任炎凉之迁变凭杖笠以超还眼既空其佛祖肯闻问乎齐桓归去来兮期▆▆▆优游虚喝月棒风之设徒担囊负笈之求谁为己躬戚谁为法道忧殚沽名于浮世罕拔俗之英俦惭子衰老懒泛芦舟听樵歌于空谷牧黄犊于苍丘效缀大梅之服忝作龙山之流谢平生之落草信斯日是真休已矣乎鳞羽潜翔亦有时缥缈归云不可留舍却溪山将何之道以贫为本山以静为期嗟艰难于稼穑乐不辍乎耘耔倦卧一天残斗兴吟满目新诗应用盖由无所别吾无隐兮复奚疑

　　铭

　　笔铭

柔为心虚为府靠墨赖朱褒今贬古靡子则文字不成一毫为性情所补慎可藏兮不可侮

　　镜铭

形不可逃光不可掩丑兮妍兮尽斯一点时自照瞩幸无污染

　　杖铭

欲尔扶予反予携尔拨草穿云随倒随起闲来荷蓧亦可矣

　　炉铭

既脱范模无方可拭星火自灰妙香弗息常于竹榻山窗对群芳之独立

　　佛事

　　报恩寺挂钟板云龙吟虎啸职到威成向上一着盖色骑声且道以何为验遂击云还闻么。

　　孤山寺挂钟板师举槌云久向烘炉铸出来盘天固地异常才三条椽下声相应直得顶门正眼开遂击九座太平寺挂钟板云古帆高挂处轮槌举起时铜头铁额汉也须着眼窥咦遂击。

　　龙华寺挂钟板云高挂丛林木铎同方圆振起旧家风洪音陡尔喧天地引得鱼鳞尽化龙遂击云还有不闻者么。

　　为师祖东林禅师起龛云不度赵州关不饮曹溪水终日只牧沩山一头牛屙却大安一窖屎此是莲山老人一生本分行履处只如末稍头一着又且如何稳坐高堂谁是我乾坤踏断迥无人遂引之。

　　举火云从来壁立千仞于今月朗云收自在门前呈手眼沉痾席上逞风流作圆相云这一宝孰能酬大冶一回烹炼后为灯历劫照神洲便撺。

　　挂帧云身从无相中受生犹如幻出诸形象幻人心识本来无罪福皆空无所住古佛以此揭示众生老人以此启悟孙子是汝诸孙子如何得启悟去举真云抬眸直荐丹青里一段真风画不成遂挂。

　　为考竹林柯公妣洪氏化柩云昔日爹娘生我身今朝儿子化双亲生也化也同归幻地水火风一聚尘祗如化后还知我二人安身立命处么高山流水华胥梦佛国天宫安乐窝遂下火。

　　进塔云良禽择木而栖良人择国而处辞却旧家乡春色生寰宇本是水部儿孙来作莲山伴侣多宝塔无缝塔今古俨然忉利天净居天总在里许祗如不孝亲身送进时如何如嵩如岱长安厝为瑞为祥衍本源遂进。

　　为石窦禅师起龛云恭惟法兄令人钦慕脱落贴肉汗衫撑拄白拈门户谩云大教未扬缁素已皆得度既得度在在涅槃门处处菩提路谨请法兄更进一步遂引之。

　　茶毗秉炬云芙蓉倒卓也希奇拔出南山第一枝大化门前留不住放光动地振洪规诸布衲莫攒眉归根得旨处须高着眼窥以炬作圆相便爇。

　　为洞源耆旧起龛云竟日随缘放旷于今任性逍遥去住一身轻似叶母劳仙子举幢招大德大德相随来也遂引之。

　　举火云拈茅建刹向村烟撒手悬崖自晏然古洞源头一滴水汪洋弹指到西干且道以何为验举炬云性火炼成三昧火光明尽在骷髅前莲化。

　　为杨心素居士举火云人间谁似尔清修高享鹤龄九十秋一旦悬崖撒手去何愁诸佛不同俦然虽如是犹有自性光明未尝显露山僧到此特与汝点出遂撺下云腾腾烈焰无回避跳出灵山水牯牛。

　　为念华禅德举火云人以道交金以火试公端坐而行我骤然之至且道生死路还有分别也无况公本色住山不假刀斧箕踞风霜四十年青天无恙赖修补皮肤脱落尽耀今复腾古遂爇。

　　普照耆旧火举炬云昔日恁么来今朝恁么去脱体见风流头头合本据本据既合一任东土西天若落处未知分明为汝点破遂撺下云即此光明藏普照遍大千。

　　石痴上座火举炬云四大空时石亦灰无言童子语如雷摩胸肯作痴疑汉生死路头走一回删万有脱五哀风火还凭风火力济颠相见倒倾杯。

　　为非日师举火云非日非日何可伦匹独耀灵光无处寻觅漆桶放下正好着力火焰堆头转得身西方一路如弦直且道路头在甚么处遂撺云直下荐取为印西禅人举火云印东印西诸佛菩提印子打破千圣不携只这是绝悟迷坐断风尘水一溪。

　　希闻禅人火云才现比丘身便歌归去来臭皮囊放下火里一花开。

　　碧潭禅人火云十载慵移半步一朝独跨大方浑身不避风雨节节柴头放光。

　　希载禅人火云净洁沙门行平持心地戒圆月正当空撒开破饭袋直得天不能盖地不能载以炬作圆相云超坤超坤高着眼看。

　　为念振直岁举火云未离胞胎已露鼻孔才入大冶便脱形模拽耙牵犁尽力担荷搬柴运水从头指呼昔日带累三百个祖师出头不得今日向火焰里也要会得转身一着且道如何是转身一着遂下炬云撒手悬崖活泼泼空王顶上任纵横。

　　为达空耆旧火云生来卧不坐死去坐不卧透脱四威仪柴头迸出火大地山河一聚灰菩提涅槃何处讨遂化。

　　为一脉禅德火举炬云一番脱白事如何成住坏空在刹那风火散时生死断无毛铁鹞过新罗秋雨澍秋风和只要行人到一遭祗如清凉地作么生到放下炬云于今已度桑干水莫认并州作故乡。

　　米头心章火云无解无缚何精何粗拈掇不起是甚形模用尽许多闲手脚到头依旧嘴卢都下炬云我今与汝轻点破光明藏里见毗卢(自经而寂)。

　　为古升禅人火云无端着却娘生裤蹂踏阎浮四十秋生死关头作得主虚空无碍任遨游还会得作主底么火烧不着雨浇不湿便撺。

　　为温陵定鸿禅师起龛云扬鹤侧骑铁牛倒跨既是福建老因甚向苏州脱化不是脚跟浮逼逼盖由到处即吾家千花院里相逢着秋风堤畔摘杨花。

　　化火举炬云梅子熟已久桃花少人扳适意担衣钵游戏遍江山半生白眼烟霞外一个闲人天地间这点风光收不住凉宵放与大家看遂爇。

　　清明为慧闻上座及诸山灵骨入塔师捧骨云寒食风初暖杜鹃血泼开层层无缝塔凡圣一坑埋埋则不无塔既无缝向何处出入良久云海底金乌天上日圆明不在见闻中遂进。

　　为足一监院举火云左手耕耘右手开创举足下足滴水滴冻今朝抛却皮囊看破一场幻梦匪幻梦去来识得主人翁兜率阎浮凭放旷遂爇。

　　为米头广门举火云堂堂跛足汉顿弃臭皮囊呵呵赋归去龙华安养同粒米若能春得白何异黄梅坠石翁末后更添一把火遍身炼得烂通红。

　　(曹山莲山西岩弥山东坡龙渊塔庵同捐赀助刻)

　　莲峰禅师语录卷之七终
嘉兴大藏经　莲峰禅师语录


　　莲峰禅师语录卷之八

　　嗣法门人性深等编

　　文

　　金粟百老和尚讣音至挂帧祭文

　　哀哉我师机峻群贤甫登黄檗彻见青天金粟流毒铁枷上肩八闽两浙坐贾行船驱驰龙象扫荡蹄筌如雷震耳似月临川有子如凤展翥大千升阶赐紫对御谈禅帝王机契国一名阗既光列祖奚厌延年方回▆泖便谢九巅灭度时至亲口宣传讣音远降令我狂颠才违裘葛怎止泪涟愁肠欲裂屈志难▆千斤之担一脉如线众星落落焉若孤圆法幢顿挫驽骀谁鞭素殊蒙昧承命惭先未能图答徒自悲怜山花献丽猿果呈鲜倾心座下叩首帧前愿师垂悯俯降香筵纳受禅悦辉焕林泉一瞻一仰面目俨然哀哉尚飨。

　　进塔祭文(在苏州邓蔚山)

　　呜呼我师无容凑泊巉巉岩岩洒洒落落光凌照乘之珠翼巨搏天之鹤玄机敏峻兮蚤廓彻于桃花楖栗孤危兮力荷担于金粟建法幢于立身之始兮超古超今示泥洹于知命之余兮何延何促出世之缘既毕兮月掩中秋凉人之树摧残兮声腾西竺令水云白足兮无处参寻湖海知音兮吁天恸哭孰不譅祖运微祖道衰法灯灭法门覆有露谁沾有雪谁立某等座下忝居兮惭匪追风之骥室中幸入兮未酬剪拂之私各处一方兮图翻米筛之案不期去岁兮闻抛枕子之音吾师虽离生灭兮纲宗奚赖诸徒难忘恋慕兮昕夕攒眉今夫塔建邓山兮匪缺阇维之炬龛存躯壳兮讵遵嘱累之规且震旦事周兮达磨终归熊耳曹溪叶落兮大鉴仍返新州然师之质可拘兮而神不可测寿可量兮而法不可穷青山重重碧水溶溶梅花满坞霜雪盈空以有穷之物供无穷之法亦徒然哉惟冀我和尚再来法轮再转永津浊世永朗禅釭庶某等重受莂于耆阇共传衣于多子是大快也不罄遐思祈垂洞鉴尚飨。

　　祭衣钵塔文(在兴化莲山)

　　伏以道用无方兮由遇缘而垂迹法身无相兮凭印物以现形佛佛传持百代之金襕不毁团团托出一线之祖脉弘通盖自鸡足迟留惟龙华以有待黄梅纷竞岂甲胄而能担然而舍利遂求仅人天之福泽曹溪密授重道法于鼎彝从记莂于灵山谁谓无闻可进脱范模于多子何尝遍界难藏是以我和尚全躯乍葬于邓蔚犹存少林之履衣钵今韬于莲峤同追双树之思况乎师之声震于寰区师之机利于锋镝纲宗畅其丕振尊宿皆钦济道赖其中兴英灵远凑某等辱为附骥之蝇才匪千里效展描真之手面见盘山兹者节届阳春东篱锦吐功圆宝塔万象眉杨特拈数片兜楼恪献一心苹藻设最后之供酬莫报之恩伏祈本地弗忘载奏归来之调慈风转播光临化育之天量廓虚空纳禅悦于随丰随俭灵妥营宅焕溪山于即色即声。

　　偈

　　奉答金粟百和尚寄示韵

昔日追风叹马驹几遭腾踏任先驱三秋执役心成铁半夜渡舟月印湖师道南来虽未振刹竿高竖岂愁扶欲酬千里浪传句穷到玄沙纸也无

　　与若海深西堂

既廓顶门眼祖风可振扬昔年同立雪异日远飘香脊竖支天骨胸余济世粮临机全杀活吾道自然彰

　　与知幻尔上座

截断千差路现身万象中既谙今日病须有古人风煨芋忘形世诛茆骂祖翁倘能如是用不愧续吾宗

　　与霜剑玟上座

久跨征鞍着战袍龙蛇阵里逞英豪锦标夺却翻身去岂但连城价倍高得虽易兮守还难突出头来始好看大用临机全杀活倚天霜剑逼人寒

　　与天怀本上座

实修实证离差忒无悟无迷更险巇个里洞明正法眼接人一着在临机我今展出开笼手万里长空任尔飞

　　与石憨莹上座

遍历诸方眼空佛祖明辨端倪捏碎今古休去歇去未为丈夫赤体荷担岂云莽卤冲霄气宇自昂崇莫报之冤任尔诉

　　与若静禅上座

丈夫期出世行履别风尘久习淘教净新锋发更神力扶无底钵明验过关人一语因符契丁宁共采薪

　　与默山演上座住海潮

汪洋万里望澄清时耸蜃楼啖福城车马劳劳行不到长江一艇任君撑

　　与心澄清维那

嚼碎杨岐栗棘蓬横身保社振宗风既知佛法无多子春到孤山花自红

　　与雪英中上座

驰驱数载弼宗风正眼廓开八面通时至别予千里外一条拄杖活如龙无固必任西东栖贤原是住山翁

　　与朋桐皇知客

清操妙行类群贤矢志遍参亦有年祖印无文何处觅梧桐枝上月高悬

　　寄仪部小眉林居士

抛却凡胎养圣胎空花褪即觉花开谁家途路无亏缺须信斯身是再来

　　与圣寿慧严定上座

参遍诸方廓顶门摩醯只眼竖乾坤于今正好居林下高视云霄谩出群羽毛备湖海尊信手掀翻大(法轮)

　　与龙华自牧谦上座

戒品初登脱布毛犀牛戴角出洪涛且自纯淘无点疵曹溪路上逞英豪须永锐莫辞劳峰头驾艇要(帮篙)

　　▆石铿年上座

固守封疆未足猛冲锋破阵始为雄腾腾施出惊群作赤手▆▆▆▆▆吞栗棘吐霓虹烈汉为人自(不同)

　　十可行

　　行脚

木人拈起似狞龙水脉浅深一探中那管青山高兀突当头踏断万千重

　　宴坐

溪边林下结跏身无去无来自在人莫谓文殊难出定罔明弹指亦劳神

　　经行

脚跟在处自优游佛殿禅堂漫去留拄杖等闲轻一卓毗卢脑盖血鲜流

　　入室

未入门来已纳输宁容进步拟何如顶　具办龙蛇眼湖海禅和枉掠虚

　　扫地

谩云拂拭费工夫拾得家风付谁扶明眼衲僧遭污染皆因认着本来无

　　应钵

行行雁阵共开单粒米茎齑任饱餐休学毗耶老病者借来香饭塞饥瘢

　　浣衣

破衲多年荡转新免将汗气污他人提持笑却曹溪叟今古阿谁裸度春

　　诵经

一字入门病转深琅　未展已先临浑身演出如来藏句句全提示古今

　　普请

长鲸震处两相呼古策风高满路途运水搬柴须着力草鞋踏破嘴卢都

　　礼拜

晨昏叉手向金容得意忘言在己躬谩道玄沙太饶舌洪波近处有蟠龙

　　寄云庄知浴

廿年操履绝纤尘辅弼宗风任苦辛况复居山符本色春来劲发一枝新

　　赠复白禅德

脱白久经霜雪春出尘鹏鹤迈群伦即心清净谁堪比笑指长空月一轮

　　学仁书记盖茆养亲勖之

堆山文字似传神无影无传更逼真种芋养亲虽尽意何如现出那吒身区区盖顶剪茎茅绿野青山作故交杓柄溪边寻得着乘时掬水灌茄匏

　　示镜如庵主

出尘容易入廛难作用须如水下滩好手龙蛇同捉败见闻自是骨毛寒

　　赠心光副寺

烁烁灵光不用寻非佛非物亦非心杨岐以此为灯盏照古原来也照今

　　百山开炉

从来鼻孔日辽天云月溪山任倒眠堪笑村翁犹未彻却将断索把牛穿

　　赠献可禅人祝发

选佛场中谁最长天然名姓又重香殿前茎草轻删削脑后圆光遍界彰

　　赠莲如师启关

莲花国里孰相如画地为牢三载余百匝千重轻打透十方世界一籧篨

撑开正眼乾坤净透脱全身海宇宽大用现前活泼泼分明秪在一毫端

　　示实光道人

灵山女子佛难窥灵照也曾卖竹篱化得红尘成白雪不须临镜画蛾眉

　　闻桂

岩头秋桂忽然开无位真人笑满腮不是晦堂饶寸舌几乎山谷自生埋

　　送云崖上座回狮子岩

谁家养得克家儿恶虎狞龙亦被欺何不遥招金地手却来筹幄竖降旗

　　赠别峰禅人参方

才脱须眉便不常眼空佛祖探诸方德山参见龙潭后倒跨牯牛出法堂

　　寿师祖东林禅师

三万日轮月一千春秋不息顶　旋丝丝螺发从教百寿量何曾有变迁

　　示林明曩居士病中

风火不调时斗战未空七大奈伊何维摩榻上翻身转犹怪医玉药太多

　　留密行侍者

丈夫气宇自高强正好冤仇结一场莫似投栖林下鸟弹弓未举先飞扬

　　千佛期斋单(僧求)

无盖钵盂口向天三千诸佛共垂涎醍醐上味谁家少牧女香糜好献先

　　示慧顶披剃

割爱虽然是丈夫恢弘大法始良图拶开佛性无南北午夜传衣恰老卢

　　示朱汉卿居士

老来奋志欲参禅累叩孤山四月天悟得浑身皆是喝好将困马痛加鞭

　　余传芳居士诵莲经求偈

如来不说最幽玄诸法空无一法传门外三车轻击碎满盘托出任君宣

开眸豁见灯明光归子嬴身没处藏一会俨然勘破孑莫教辜负法中王

　　示月如柯道人

倚天长剑白如霜截断万缘体法王好手镜台高揭起不须拂拭自风光

寒来暑往独惺惺永向闺门作典型劫外昙花重发瑞谁云遍界不闻馨

　　示姚际瑶道人

节操坚持比白圭老犹学道谧深闺一生受用何为贵好悟自心与佛齐

　　挽也懒禅师

数年盘谷扬家丑为法忘躯泛海东渡苇翻闻携履信滹沱一胍远流通

　　别雪庵诸居士

骨格天然异类畜踢踏绿丛水草足临行哮吼欲何为冀君共和阳春曲

　　集同门造先和尚塔

临济堂堂正法眼无端灭却瞎驴边虽无缝罅堪寻觅总要吾曹着力先

　　赠杰庵贺居士

举案双修不染尘占为天地一间人君看芳草嘶金勒争似无粮野鹤身

　　赠厉会庵居士

挥鞭马上力参禅斩尽魔军血溅天何日雕弓高挂壁与君长见太平年

　　挽石堂耆旧

卓锡座山德腊尊戒珠朗耀照禅门翻身踏断无生路惊起泥牛海底奔

　　林邦钦老者乞偈以预往生

佛性人人知本有平生立志护山门他年就地翻身去八德池中必见君莫忧戚须勤薰尊荣贫贱等浮云

　　为明曩林道友对灵

拨开爱网脱尘缰扑鼻莲花觌面香迷悟二途俱坐断巍巍寿量越彭殇

　　示善人

何曾佛法离红尘尘里拶开金栗身莫谓相逢多不识眉毛八字自尖新

　　寿良忍禅德

水牯山中共岁年昂藏头角插云烟随收随放无拘束几变沧桑体自然银河倒泻秋色高悬明明父母未生前

　　示彻微禅人

昔年何事谢青山铁脊须撑霜雪间三脚驴儿骑得着阳阳胜挂锦衣还

　　示玄湛禅人

黄犊养来力气全溪南溪北任辽天莫将蹄鱼▆▆坞孤负祖翁一片田

　　佛诞示诸禅友

顶天立地伟男儿脱体风流彻四维若谓今朝方出世现前蹉过几多时

　　示明询林信童

烟水南询五十三圆通门户不须参鸦鸣雀噪自家底为要善财力荷担

　　示云淡禅人

雄雄年少懒安邦放下刚刀辅法幢万里无云天似水一轮明月印长空

　　赠自品禅士

衲僧品藻自和融高隐楼台趣莫穷翠竹苍松培多少相寻试问住山翁

　　示女僧思修

西来祖意最幽玄渴饮饥餐要了然果得胸中空万有逢人任说老婆禅

　　慈修禅人求示

性本如如不假修顶天立地迥常流禅人若也达斯旨林下溪边得自由

　　示实和道人

本色道人截悟迷久长研究羡深闺试看龙女献珠处七岁已登佛祖梯

　　步六观林居士读莲经韵

堂皇何处不圆成黄面无端设化城驾动高车牛似雪掀翻朽宅火如晶掌中托出皆龙女衣里拈来是酒氓谩道为怜穷子切门前荆棘太多生

　　赠净慈社居士二偈

社创虎溪始大儒圣凡迹尽体如如诗囊不贮长生药芥子能藏万卷书静坐高堂天似水默持半偈月凌虚更期信手开金锁凿壁工夫渐扫除

四海鲲鲸不可穷亘今游戏在其中隋侯岂望含珠答宋子全忘载蚁功一善不彰亏至化万机顿息赖神锋当年我亦从斯过线路与君特地通

　　佛日答十华黄居士

弗生亦弗灭休问日兼时大地谁如佛普天尽小儿欣然摩海墨信手和君诗毫端忽举处了无一字之

　　示石谱禅人

特地求吾示吾何以示君悟迷宜自拭山水谩相分操比严霜洁游寻野鹤群禅关击碎后枕石伴闲云

　　石狮子

千锥万琢露全身踞坐当轩孰敢亲未动爪牙先破胆何须哮吼始惊人

　　示慧亘禅人

切切切生死关头打得彻饥餐渴饮度云峰莫谓洪炉皆钝铁

　　诸禅者有掬水弄花之作以此示之

勺水捧来量不穷澄澄也可隐鱼龙岂惟良夜临明月万象森罗一掌中

当阳拈出笑洋洋无影枝头扑鼻香怪却瞿昙轻卖弄至今遍界不能藏

　　挽余母梁氏老宜人

万象森罗一镜收百年鹤发化东流堂前忠孝双双列不必西方心外求

　　黄超成居士求偈结社

真如面目遍尘寰缁素同参向上关苏噜一杯花一朵是真供养古灵山光阴速修证难不似偷闲半日间

　　赠昆仑岩大禀禅德

迳上昆仑探老僧孤峰亘古翠崚嶒问渠仁寿高多少笑答乾坤剖未曾

　　示徒云羲披剃

洪荒觑破似浮沤择友寻师是大谋时节到来承滴水昂昂突出化龙头

　　赠圣寿寺慧严禅人

圣人寿量本无疆流水高山古道场个里聊通一线路荔奴千树倚斜阳

　　示雪然禅人

见见之时非是见本来正眼露堂堂那吒骨肉休分折昼夜无云月未央

　　募衣单(僧求)

翻转游囊彻底空采无荷叶补秋风幻躯未解逃寒暑所以剪裁藉志公

　　示惟一沙弥

生身父母归何处五尺零丁寄法门大事不将时苦究茫茫愁杀两亲魂

　　寄禅人

女子浣沙少少哉河边非水动人猜出头便是无心本须用两人将木抬

　　荐牛

耕空田地疾如风数载山门积苦功蹄角皮毛脱落尽翻身直出水云中

　　攒火(廛中即事)

破灶冷青烟邻家尚未起一击火星飞元来在石里

　　得薪

青山何不住自析入红尘寒灰重发焰调燮一间人

　　汲水

上下一贯通卷舒不断绝漆桶忽放光圆满一轮月

　　烹茶

江心不可得得之成远涉白雪沸红烟空阶拾落叶

　　送米

从来不外求教尔自然至钵盂口向天龙蛇同一致

　　买蔬

共吃一茎齑谩云价如桂虽不种匏瓜尚有间田地

　　闭户

喧寂不干关岂是避声色借问扣扉人相识不相识

　　展书

古人何所见言言皆心血指顾自分明教我如何说

　　话客

胸中无只字口角费狂澜鸟啼花笑里明月映阑干

　　击磬

不入喧嚣耳疏敲花雨边楼台人睡尽铮铮遏管弦

　　焚香

一缕浮烟白韵致向何来可中真消息付与梅花猜

　　燃灯

银碗满盛雪也须用火试心头忽放光始知真授记

　　与师伯林居士

参禅贵直截不可存分别十圣与三贤俱是眼中屑参禅莫着佛着佛便是祸透脱万重关长伸两脚卧参禅忽彻悟灵机随处长花飞阁外香水漱石头响寄语参禅士葛藤莫扳扯若向途中求孤负自家底

　　示般舟维那

欲渡生死海须翻般若舟脚跟浮逼逼到处自风流

　　赠寄生悦众

石笋抽条蚤尖新欲刺人不辞培养力异日自成林

　　示僧

言行宜无疵参寻贵作家清风下载后坐地看飞花

　　座山礼正觉祖师无尘塔

觌面超今古巍巍不可攀一年登一度空扫无尘山松花侵径郁梅子隔溪黄祖意无人会抠衣各自忙

　　示祖风禅人

既入如来室须参向上人抛除旧骨董振顿懒精神卢老长春石天童独采薪焚香原大用扫地现全身须发为谁落皮肤岂我亲无多西祖意流播遍风尘

　　答叔子唐征士见访韵

教外传无元字脚宁容毫发起猜疑知君深造彬彬地曾与空王重画眉空王之相无眼耳认着依然还不是清风明月露全机现前受用奚穷已可怜世界扰纷纷谁似采薇独闭门即此不须图作佛溪山无口任称尊黄鸟喃喃春已老为寻高士踏芳草倾心谈到月明初不问落花扫未扫

　　题林门俞氏亲绣普门品

哲哉媛人能作佛事尘不染尘类不相类盘里明珠璞中美璲一卷莲经千生嘱累诵忆弗忘见闻多愧疋素为笺金针是刺千缕千言一心一字随类现身线路中现前说法竖青帜大悲救苦遍指端罗纹结角无人识琅　熠熠亘古今闺门幻出如来使

　　佛日示心宗禅人闭关

昔年黄面老此日设奇关巍巍犹壁立人天不敢扳世有杰中杰岂无山上山却为韶阳老推倒似等闲此关破已久子今又活埋将错而就错撞入此中来行住与坐卧事事绝安排破户不须闭虚窗竟日开掀翻黄面烂公案扫荡韶阳旧祸胎百匝千重跳得出石人抚掌笑咍咍

　　和韵复洎庵唐居士

古来学道人一片心如铁跳出是非关饮干贤圣血龟毛信手拈檀树和根折况复老维摩桑榆逼眉睫鸿鹄翥冲霄肯为藕丝绁自性等虚空终始无生灭何日见桃花从人话未彻

　　示廓然禅者披剃

黄面老瞿昙贪心欲作佛弃国舍世荣睹星始行乞为法不为身先作而后述咄哉小厮儿出家志不屈见闻与觉知此家如何出掀倒鹦鹉洲击碎毗卢骨天上及人间明明是何物不是达摩禅亦非波离律大事一廓然须弥山嵂崒

　　赠林超寿明智姊妹同修

祖师心印铁牛机迢迢传入大唐国获证菩提如稻麻夙根深种羡闺合仁者寿智者乐万里长空翔独鹤绣佛堂前截尘嚣数声清磬通寥廓我忆当年秦国太熠熠琅　勤顶戴就中契悟本来人温故知新无滞碍我忆空室参黄龙拶透玄关机峻雄无阴阳地轻拈出一花五叶影重重道人同气复同修不造古人志不休但得万年一念去长江皎皎月临秋

　　杂咏上

　　同十华黄居士及诸禅者登囊山辟支岩用澹轩林先生虎去尚留溪句为倡各赋四律

虎去尚留溪溪深路转迷山容苍蔼宿石纵古人题万籁沉岩壑千峰绕杖藜未成麹社结杯茗坐高低虎去尚留溪奇踪约我跻企桥陪水笑倚树伴云栖升斗村村屋牛羊井井畦辟支高隐处岩户辟双磬虎去尚留溪山高孰与齐僧无凡圣别人自废兴凄嫩草香堪佩奇峦独可栖寻幽招隐者摘叶欲分题虎去尚留溪春深鸟竞啼烟囊钟磬渺天接海涛低阅世浑图画休官胜隐栖未忘还路思振羽度庵西

　　附凤岩坐雨

淙淙声愈震山色晦如无墙角斜杨柳松阴睡鹧鸪椎窗惊旭晚临水笑形孤不必王维手全身在画图

　　访贤谷居士次韵

留云敦扫榻停午静闻鸡户外何山好秋深万壑凄催梅香雪里结社近岩西适意寻残叶挥毫续旧题

　　柘浦访柯臣班居士寓居

家园千里外一笑付风尘未得江淹梦深尝原宪贫望云依远堞凿壁度长春老我欣奇遇徘徊懒泛津

　　秋海棠

不受烟霞染娇姿出自然清新微带醉潇洒几成颠绿扫炎威减香飞秋色先溪山培植久朵朵占高悬

　　龙华集雨示自牧侍者

昕夕从谈吐知心何所闻炎天宜沛泽古刹快风云柳线柂烟湿荷盘泻玉纷扬眉庭际看尽是化龙群

　　荔月从西明归云峰

徘徊离古寺禅侣亢朝霞半世全为客还山漫作家炎途原可畏高木不嫌奢谁道乾坤阔东方日又斜

　　再登紫霄岩访许又米居士不遇

徙倚松阴下喈喈仅鸟声一溪花雨灿千树夕阳平石险无人伴云高独自行不忘玄度约支杖复登峥

　　睡燕

缭绕将云晚寻花入旧巢梁高同寂寂月白息交交飞迹空中没归心梦里抛天涯谁是主四海任波涛

　　登东山岩访别庵法侄

万仞无人到峰高特远攀新苔浮绿砌宿雨没青山悬室一灯皎衣荷百虑删道衰宜共振未许永安闲

　　游中和寺

寻芳由僻径兰若独幽然竹发撑天笋池香出水莲蕉庭飘绿羽松坞织青烟我爱买山酷恨无支遁钱

　　赠本源禅宿返凤山

忆别虽多载老来骨更坚道交忘齿腊机办敌英贤因吃座山棒故安莲灶禅分明如骏骥回首不须鞭

　　过永庆寺访念宗道友

十亩风尘外松关午未开云生两岸石雪泛一溪梅面壁图何事翻经见几回我因寻衲叟脚下路纡回

　　到杭州偶成

倏尔临吴地始知共碧天轻舟云出岫远岸树流烟野迳千弓按湖光一镜悬不因探水脉争费草鞋钱

　　暮雨蝉声

哽咽天将暝淋漓入半秋韵新闻古树山静隐清流高洁无人识吟歌适意游不知同调者风露若为酬

　　仙溪路上

不忘险峻路蹑足入深秋兴废怜丘土浮沉寄扁舟岩高香有桂树怪老成虬自是山中好白云伴去留

　　登鸣峰岩

谁家闲只艇千载系林皋秋织一山锦风生十里涛老僧犹在定古树未辞高我到冲寒际霜花郁布袍

　　送林十叟居士往新乐省兄凝山邑宰

长安何处是极目尽江山师友分襟易烟霞得句闲书云才拥道鞭影渐冲关元季如相见文章细论还

　　登友可山访铁容禅师

不独山如友知音自可人瞻风登岭峻晤而发机新幽径桃花蚤寒岩雪雨频盘桓忘昼永天际碧粼粼

　　宿金沙师子岩(正觉禅师遗迹)

古人何所慕拨草上巃嵷修竹凌空翠落花织径红玉泉微灌顶龙树静遗风卓尔浑吾道不劳神斧功木末悬孤刹石门古不封车舆游自罕鹿豕睡惟浓树宿衔花鸟云亲盖世松我来闲极目山水秀重重

　　福严寺偶成

粒粟藏楼阁清光一望遥林培插汉树门锁劝农桥鼍鼓喧桑梓禅风震海潮途中未返客徒与隔江招

　　仙溪访妙门居士

道交原不浅远扣怅无由天下成仙窟山中遁世秋空潭千树老野色一筇收际此休弹瑟峰高水自流

　　座山芍药初开

嚼尽彤霞色新馨播远风秀宜深处发神向媚中通含笑医群物流辉赛晓瞳依稀莲出水春占一枝红

　　闻莺

兀坐松窗下倏生睍睆音如簧娇独奏同调远相寻多羡锦衣贵谁追乔木深须臾三五啭引起惜春心

　　黄改庵十华余季芦诸老居士过谷城看梅留宿通天寺赋诗索和因次之

凛凛冲寒际花飞占谷城千家春信早十里梦魂清踏雪天留晚寻香月送晴空山凭啸傲刻烛愧难成寒梢繁喷玉僻迳灿铺茵清白同高士萧疏象野人谈心分半榻结社集西邻不尽村中酒深宵促饮频

　　十一夜玩月

良宵春浩浩明镜半高悬照世休嫌冷留人不在圆光清分雪莹质素助梅妍嬴得天如昼相依犹未眠

　　偕石竺同门康君平居士游渔沧溪

路入春山暮飞花逼袖香渔樵分动静畎亩杂青黄桥锁溪千里僧居水一方偶因寻胜概徙倚话松篁

　　次君十林居士见访韵

山静无人到君胡独扣扉凉阶展席坐素手带云归作客家如在抟空鸟谩飞极眸风景外自不涉离微

　　游智泉同康君平居士

奇胜寻何处纡回一线荒到山知险峻观水忆沧浪残局遗仙子芳菲没草堂游人不忍去朝市自相忘

　　秋过国欢寺逢姚子于林献十居士

自笑耽游览蹉跎已白头寺青千树锁门碧一溪流立雪风犹在卧云山更幽况逢闻道客倚杖话深秋

　　同月川禅师别庵法侄过附凤岩

款款扳禅叟纡回一迳深群峰间入户夹漈远闻音水映山花亮烟含鸟语沉个中浑太古乐我每相寻

　　除夕前一日再过九峰

不逐寻春队焦庵到几回山深忘岁晚僧老为梅催寒色生丘壑晴光自去来萧萧溪畔柳碧眼几时开

　　九日书怀

时节易迁换人情谩叹嗟道贫疏故友园瘦罕黄花看树惊秋老登山信路斜不知彭泽令今日醉谁家

　　通天度岁

吾生无定止随处寄孤踪忆扫侵阶雪翻闻送客钟探春犹一夕烧烛尽三冬际此谁堪侣梅花越样丰

　　龙华退席

昔值黄花放泛槎上宝幢风翻松竹翠月带水云淙种火娱烹雪移藜想渡江道情何所适两地灿秋釭

　　十六夜玩月

清光犹未减此夜欲精神古树疏沉影长空冷照人一轮湖海望八表林峦新相对忘归思临流拟结邻

　　癸亥孟冬付闇然赅监院

处处辅法幢步步踏实地晚景忽翻身云有出山势振顿旧乾坤始堪称祖裔我有拄杖子久荷要人替

　　付愧斯任上座(丙寅孟春)

如水传器火传薪岂是超宗异目人返踯狮儿牙爪备险崖平地任翻身

　　与光严持维那住山(丙寅仲春)

古德住山刀耕火种鹑羽为衣松花作供苟能若斯奚虑不中佛祖爪牙有擒有纵拈起龟毛击碎齑瓮花笑鸟啼水流风动一段真机当人受用我不再三尔须自重
嘉兴大藏经　莲峰禅师语录


　　莲峰禅师语录卷之九

　　嗣法门人性深等编

　　杂咏中

　　复柯更生居士见嘲梅花百咏韵

妙矣斯花随方弗变香骑幽兰色盖轻霰非有非无如圭如瑱质不染尘机犹闪电闻既真闻见非假见真闻之闻不在中涯假见之见枝枝美丽或傍松坞或立水漪高兮下兮了无亏遗枯兮茂兮迥绝差池拓开烟雨突出瑰琦人间天上独此一枝任咏任拈认即不是既难含藏纵教泄漏奇以千言会归无一截我葛藤破君心结心结既破载馨载清灭尚无灭生更何生头头应现物物逢迎雪中之雪英中之英秋也能瘦春也能萌炎也能邃腊也能明明斯妙义弗一弗二溯厥未生无闻无视枝叶色香空乎大地竹迳山窗乃行乃寐妙在其中不可思议

　　赠石竺禅师

我观上古人却似一山木木固不足多可以支堂屋芳草遍芊芊徒然塞岩谷象季愚者多虽多不如独堪羡避嚣人立身高且淑非匠不低头非梧不驻足针芥未相投逢人笑如哭寒谷数枝梅秋风半亩菊留月咏新诗倚杖招孤鹤何日登我山石床聊一宿

　　偶成

天地空无涯曾许谁为屋万古旧溪山一时新草木景物不长存色声易反覆抱膝望烟城闲情奔满目岂若居山人深深乐岩谷放旷逗天机任运忘躯壳祖师禅不参夫子书不读卧石枕云根听泉步山麓昨日采松花今朝煨芦菔童竖山中归驯驯牧黄犊有客来扣扉炉内茶将熟借问下方人何日罢匍匐

　　寄南泉郑牧仲居士

相率贫之隐古人亦弗如归耕五柳晚辟谷赤松迂北海空垂钓南泉擅卜居休心诚治世见道自忘书木落秋风老壶高山色余梅花犹寄语多种两三且

　　为密声禅德寿

大块谁称寿道高寿弥久千年弹指间所贵达本有物外一间人清操四十九不追行脚债数椽安露肘年年桃李春色色溪山友茗碗逼人香蔬园用力厚凡圣相皆空是非何所受闭户独高吟日月任飞走屋角有苍松为君傲白首

　　送止止上人参方

忆昔参方客不因山水游瓢空吞日月衲破补春秋骨脊如梁竖眉端为道忧君今知老至始欲访高俦远度白云岭倦眠泛月舟雪峰毒鳖鼻黄檗活藤头针芥机须契师资法永流临行一句语有待后相酬禅者应斯志况将书剑休

　　庆雪檀陈居士母丘氏宜人七帙

泰华何以尊群峰列下拜江淮何以广涟漪纳万派仁寿越僧祗童真永不迈七十古来稀须弥投一芥不但天能覆且亦地能载我忆鹙子毋慧论闻皆惊与子成妙道秋月齐其明我忆孟氏母比玉片片精三迁成大器今古仰贤名况复太丘毋停杼育群英三从宗戚重万卷荆钗倾见笋期凌汉催梅早调羹元恺迎慈训燃藜续簪缨济川舟楫猛柱国栋梁宏乔松未足老萱德翠为荣我欲登堂庆蟠桃犹未生

　　和十华黄居士大雪纪赋韵

江北遍奇绝未腊先飞雪野人雪里归颁毛珠满襭更有峨嵋山凛凛寒六月琼树与圭峰老稚常获瞥蹯趾尽潜踪羽毛皆截舌有叟处其中成道空生灭于今何南来凌空飘屑屑莫欲闽中人肌骨知冻冽莫欲闽中山万丈玉屏列天地本无偏气候始复微花雨散春城无香亦竞折积翠老渔樵筛风填巢穴饥雀不惧人驯阶无可噎征夫马不前拥牖足如鳖冻云望不开烘日少点缀卿士久抱寒缔袍谁多讥嬴得居山人蒙头胜附热一衲岁寒松片心炼后铁策杖遍徘徊洪荒未剖剟皓爽夺晴光峨嵋殊无别飞絮动高吟得句自怡悦

　　乙未六月从城中回莲山

薰风生别思丘壑减炎威病骨青山耸轻舟孤鸟飞居廛谙世味得水浣萝衣百里炊无麦何山采有薇田畴今固稔庭径尚皆菲久住梅容瘦新烹菜甲肥蠹书疲整理野鸟偶相依出入情奚似水云迹弗微昆虫家草莽钓父恋渔矶世外殊无著山中便息机

　　寿余散耳居士母陈氏

水南山水奇参天高嵂崒秀气夺精华贤哲时间出谷城况比邻人性近仙佛金屋不为荣图书不足术木食胜玉浆屠钓韬幻质不但处衣冠闺闱亦守谧余门有陈母元季娱绕膝修己无投杼安贫慕怀橘明镜老犹磨教子德可述春风临初度月满适今日山中柏与松苍苍叶正茁蹊边桃与李灼灼华带实万物始发生瑞气腾筹室谁知天地间化育功克滥余母亦何殊玄龄不可匹称觞一杯水交庆仪必必

　　九日岩游步澹公方居士韵

寺不在山山在寺无齿东山屐不费险窄溪桥得再来猿鸟追随欣且悸秋风石上快谈心古木庭前曲伸臂大地抹作微尘拈茎草转为金身视独立林泉慨古今优游尽逐黄花媚峰头峰下皆浮云世出世间无实义法音震吼遍寰中毕竟何闻复何示微妙如香饵急向竿头试谁住又谁寄白日多梦寐我来岩谷觅同参同鸟飞兮同树企树凋叶落露空山一片秋光空亦记

　　和砍树吟韵

君勿效碌碌凡庸只守株凉人岂必满林乎但得中心树子在自然垂荫遍道涂古人宁不契斯旨为播黄梅覆桑里斧斤一旦入山林音韵丁丁胡未已已焉哉从此无闻众鸟声远望江山尽不平嬴得个中风景别东方未晓天先明

　　通天度夏

大地气炎炎清凉生何处山深六月秋薰风发高树芦峤虽未幽乔木青四顾禾黍逼人香出水莲花吐竹簟日高眠松门闲独步肺腑自然清不须想甘露况复诸文人盘桓朝与暮车马竞驰驱可怜不自寤

　　到西岩晤赤庵张檀护归自蜀中仍步来韵

高山飞疋练放棹出林麓丘壑间丹青云霞连起伏到寺笑相迎清风引松竹握手话崎岖主人茶正熟万里异山川行行谁敢独数载履冰霜垂橐归乡曲林下日偷闲箭锋乐相触东山一片月须臾高照烛倦鸟何处栖庭前有乔木

　　山居(用石屋禅师韵)

数峰隐隐翠东西独构茆庵啖小溪枫叶惊霜红上下梅花笑月白高低安心道者休文字博饭山翁带水泥佛法任从都烂却依然归鸟屋头啼

本色住山本自由胸中何喜复何忧登山不见玄沙虎落草为鞭大沩牛露邑碧桃先破眼烟囊紫岫久埋头一条归路春风里今古迢迢觅未休

诸方挈挈逞机模冷淡家风孰肯图流水澄清分曲笕飞岚缥缈拥穷厨趁春携侣寻茶萼添灶呼童拾桂枯受用奚惭自了汉谩夸懒瓒芋煨炉

邪法炽然正法哀生埋头角得便宜半龛烟雨微茫里四壁藤萝放旷时欲歇狂心犹有漏顿空慧性始无为渠侬岂是逸群汉往事何人不可追

得意居山不在深孤标与世别浮沉霜严凛折千烽膏月朗印开古佛心草榻永消枕底梦寒钟敲出劫初音相知何必频相问一道圆通贯古今

山房布置异人家有圃也培桃李花冒雨栽松伸翠盖乘春种竹长新芽古锥出世寰中电先圣埋头草里蛇毕竟本来空索索六窗虚静听啼鸦

心源湛寂映池塘求法求名两着忙各立门庭争楚汉谁修浑朴复周商无情偏解惊秋蚤含识也知泣露长我自居山得意后数株松柏不成行

数武藤萝织矮篱篱头挂月半盈亏黄花不假秋光力翠窦还为泉眼窥得髓传来槐国事枯形怪却雪山时当阳偶尔抬眸鉴万象森罗尽发机

都来苦海弄浮沤若个英雄放得休鸟亦知春心自悦花才闻雨脸先愁炎凉事幻凭迁变声色路长任去留不尽蒙蒙烟蔼里谁家高拥几层楼

屏息诸缘与世孤一间草舍盖圆颅长留须发为山主远唤猕猿作佛奴门外任从天雨霁庵中不见树荣枯有人问我住庵意叉手无言听鹧鸪

从来山市不相侵幻质无端遁至深人语罕然闻谷口樵歌每自到庵心门环流水春初涨月挂空山晓不沉遥忆餐松移舍者孤风凛凛振当今

草鞮脱向钁头边出入相随似应便讥羡函山探慧迹自惭百丈老开田荷衣破处云重补喻火残时夜不眠斯事非关予造作古人标格更超然

每自乖违百不能得无一法继燃灯先将具骨埋丘壑懒学诸方弄葛藤野鹤无粮常独立金猿归嶂竞高登昔人谬向途中觅乐我青山有几层

疋迳纡回与世分阶前草木也生薰眸中景色空中见律外宫商野外闻破衲洗新三月雨孤筇触断数峰云自从踏着闲田地笑看劳生竟日奔

去圣遥兮似可悲分明底意少人知鹫峰古路原平坦火宅穷儿自险巇信步高登天地阔翻身回顾水云奇只因樵父通幽径百亿山头尽展眉

松扉谁设复谁关朝夕烟云自往还旅梦沉沉何日寤溪声灏灏唤人间兴来独坐阶前树倦至高眠户外山对景了然忘去住徒犹移舍入林间

渴饮饥餐不易忘头阤半似耕夫忙村鸡初唱鞭牛起岸圃未锄任草荒一望秧针柂雨绿数疄麦浪槛风长年年活计频如是不问丹家辟谷方

懒惰禅翁懒说禅卧云嚼雪度长年案头书卷自深蠹涧底藤萝树久缠宿劫为谁培佛种斯生感我结山缘几回提起其中事笑破阎浮一粟天

瞻风拨草遍追寻遗祸至今恨少林茅屋盖头山斧缺竹窗粘纸蜗房深云僧访侣迷青嶂田父担蓑过绿阴试问溪声长灏灏如何流水不流心

石屋无门竟日开声声色色现如来杨堤和煦鸣黄鸟竹径迂回长绿苔坦度光阴忘动静淡交师友愧陈雷红尘不识深居意谩怪西山与大梅

不学天龙竖指头孤峰拔削任优游补茆屋脊防深腊架竹山腰接上流岸树年高从潦倒潭光夜静费寻求道人既得安身诀渴饮饥餐即便休

▆粮为门缚草庐不穷宽窄任他余山花斜点高低岫石笏横刊草篆书运水搬柴原合道棒风喝月等归尘本来大意离言说多口阿师谩举敷

诛茆大意若为夸粒米茎齑富作家曲径平铺褁石藓圆盆独吐出泥花眉端展托三千界口吻播扬一聚沙嬴得万机不到处任余高卧老烟霞

朝朝幽鸟屋头催喧动庵中一着棋破灶无烟从石乞高峰有路指樵知千年狐魅将离穴半夜寒蟾尚在池岂是名山多占住乾坤容我老天时

　　百山解制

大道无门处处真不劳开廓自相亲庭前柏树连天翠野外桃花匝地春得意分明先吐露诸方何必涉关津须知任运纵横者尽是心空及第人

　　登紫霄岩二律

浪迹于山山任颠卧云树种是奚年洞门无锁空罗汉(有罗汉洞)劫石未灰辟线天(有峡石)望海窗虚长涌月(有石窗)度溪桥险急流烟(有天台桥)何须遍觅同风客触目辟支意俨然

奇书何代镌峰巅擦尽苔痕不见年寺隐禅翁疑即佛山高樵子竞登天嘤闻花外千声鸟杳视人间一缕烟惆怅沧乘经几度岩阿松柏翠依然

　　访龙潭主人不遇

春霜踏破绿将萌谷口徘徊幽致生一派嵯峨还石怪万峰光霁亦龙鸣水帘懒卷耽高卧鸟道初修兴独行何事我来君又去空留古树挂愚峥

　　云崖侄岩游回用韵似之

插碧岩高动胜游看来溪涧拟何流空庭种树从龙老远岫归云入梦幽授系滥觞休逐队卓锥无地可埋头于今且话风光好几片落霞天外秋

　　寒岩夜雨

暗洒群峰雨色平潇潇枫叶落无声隔窗松坞疑堆雪滴腊梅梢渐放英孤刹栖云山益静空阶琢玉梦尤清枕边溪涧来何处几度澄心听不明

　　谢别髦伯陈居士皆山楼度夏

半生随处寄孤踪城市林泉野鹤同落笔成诗惭贾岛垂机接物体灵峰山皆梦里难为画树老庭前易得风揖别草堂谁是主又凭兰棹泛桥东

　　赠人山居

劳劳世路竟何求老对青山自寡尤耕凿不知尧舜力吟歌浑在羲皇秋门无车马惊眠犬时有鱼鳞上钓钩嬴得此身闲白发犹然移舍向罗浮

　　明发寺避暑有怀

炎炎巨冶欲流金何处清凉不可寻戏水鱼翻菱艇暮迎风人坐槿篱阴浮生谁到无寒暑大树还期荫古今蝉子也知秋色好连绵枝上奏新音

　　花月吟

花自娇痴月自光移花待月静中忙凝枝月似贪花媚破蕊花疑笑月香月殿高飘花若粟花轩冷照月成霜几回寻到无花月片片花飞月未央

随花移步月微明晒月花容分外清花下诗成山月小月中梦落雪花轻重重月色花梳影皎皎花诮月写情花月相逢谈未已莺花枝上月三更

　　次黄任者尔矩二居士双峰访友不遇韵

邻近山高想未休独怜草榻续庄周寻风海外疑将隐泛月峰头胜远游负我吟穷千片石多君弹落一天秋浮生景象浑流水何日披蓑共狎鸥

　　题紫霄图为无依禅师寿

旷世巍峨不变迁壶华远揖自何年无生犹采溪边药得意多逢海外仙磊落天台长挂瀑高标松柏翠摩肩我今笑问同流者墨迹山光孰后先

　　除夕

懒向炉头焰桂薪谁家雪调奏弥新三冬寒色消今夕半世低眉愧古人岁月如舟长送客江山似我亦徒春可怜无限梅花好独立穷岩野水滨

　　寓镜庵雨后观湖

隐隐峰峦洗未休竞来城郭震中流兴波鳞甲潜明镜贴水芰荷泛小舟树隔人家春浩浩岸空烟霭思悠悠吾生踪迹云何似月印湖心任去留

　　祝定于林居士八帙

无心钓渭貌如童培植名花振古风闹市▆禅高▆里齐眉闻道肖庞公兰亭墨迹千金重莲社寿山七轴功自是瞿昙真胤瑞戏游场屋仰翁翁

　　乙未东十华黄居士

深山户外绕风尘箕踞终朝不厌贫静养道容同野鹤懒询时事向傍人图书架上青毡旧花石庭前白发新买酒无钱奚足问飞笺千古羡名臣

　　鹭

翩翩远近渐成群瘦影翻风渺见闻天际归来千点雪松边散去数峰云白衣虽有山林气洁操未除湖海氛田父不知独立意将为终日伴耕耘

　　到柳塘有感

溪山谩道不如前自古风云易变迁杰阁无端倾沼曲疏杨依旧系桥边荔阴摘锦嗟芳草石罅摹诗见昔贤瘦策未忘彭泽路数声清磬落秋烟

　　莆阳积雪

昔年何事吝闽关千载峰峦忽变颁活泼明珠旋大地横斜古木冒寒山梅花户外乾坤老柳絮阶前鸟雀闲林下谁如乘兴者氛氛兰水一舟还(时有客过访旋即归掉)

随处楼台不见高村村砌玉逞英豪苍松指日颁发鬓白石连宵长羽毛一色江山迷水月半空花雨▆林皋夜深晛晥疑将晓呵冻推窗望几边

　　云顶岩访友不遇

谩道无缘却有缘我来依旧各山川空峦寞寞惟闻鸟怪石岩岩自插天不意主人移锡去只余童子伴牛眠古今那个忘行迹眼底群峰锁暮烟

　　再登弥陀岩

寺老僧稀古路荒禅林与我不相忘旧时野色随秋变何处梅英遏雪芳扫石畏言兴废事采芝忆入水云乡堪嗟樵子犹未返洞口凄凄日又黄

　　次韵赠蔡子谷居士归耕

名场战罢隐乘田学就耕锄老岁年半亩黄花荣别业数疄紫芋谢尘缘闲携竹杖风前咏倦枕蓑衣月下眠受用现前忘取舍人间任笑老庞颠

　　百山朝云远布

松扉才启锁重重何处飞来淡且浓几片山浮天国外万家人落冰壶中深林有意留栖鸟高木出头慕远风千里弥漫归幻化依然日挂海门东

　　挽长兄无瑕公

昔日君来既占先于今归去又争前戏游浮世同春梦敬奉慈闱契孝篇笔底已偿翰墨债杖头犹欠酒罏钱连枝别处宁无泪滴滴红痕溅梵天

　　登青入楼

四壁藤萝挂石芽楼居素构闲乘麻凭栏何处来山色飞鸟无心度水涯巷僻多藏支遁鹤路深浑过葛洪家极眸隐隐人烟里几树荔奴几树花

　　百山别韵峰禅师回莆省母

钵挂峰头已度秋下滩孤棹似难留归心虽未逢壶峤梦境犹如离建州兄弟别时明月共母儿会处望云收他年好忆今朝约老我青山借一丘

　　赠可光禅师从金粟归漳省母

饱餐金粟几多年回步岭南色转鲜蒲履未成难释手樵薪得价始辞肩追风骏马道途别脱网金鳞气象全珍重莫为煨芋汉投机句子待高宣

　　送古门汶石二禅师回柘浦旧隐

同门出入日无多衣钵共担离薜萝少室久培双桂子南宗预播满娑婆归途不涉舟之陆过岭任他险且峨旧隐于今花正发时看百鸟噪岩阿

　　赠未发禅师

峰峦十二久藏身拨草瞻风度剑津黑豆拈来芽未发青霄指出日高申梅花破雪休嫌晚松柏经霜不变春庾岭近闻消息好一枝横亚盖天人

　　明发守龛同渊堂禅师

匆匆踏断路三千筹室风微只影悬座下踌躇秋未晚灯前追慕月犹圆凭栏畏睹空庭树拂几愁看绝笔篇嬴得先师灵骨在何须更觅铁锹边

　　慧源庵

来源浩浩自何年流出未灰劫石边贤圣不从穿凿得溪山岂为古今迁龙凭一滴时为雨庵若孤舟日泛天假使马师都吃尽老僧奚处可安禅

　　秋同林献十居士夜坐

待月无人月自迟傍花共坐两三枝深林寂寂鸣栖鸟落叶疏疏过短篱钟磬敲残蝴蝶梦溪山题尽谪仙诗多君闭户风尘外独对青灯不下惟

　　寄怀林六观居士于应州丈室

几度冲寒望转迷拟登霄汉恨无梯雁门八载鱼书杳道义何人丘岳齐栖隐未归徒入梦文殊已见胜留题奚时大奏旋师调使我闻风兴倚藜

　　到普明寺和南光禅师同苞瑞竹韵

沿林翠色溢青眸独尔分枝合出头引凤栖岐胞乍裂钓龙播浪影双浮交成九节扶吾道无让七贤隐此洲借问幽篁何并胤紫芝朵朵羡同流

　　甲辰荔月访月川禅师不遇阻雨有感

奇峰叠叠拥行舠才憩梅阴暑渐消书在案头人未返花飞庭际竹随娇一筇山水同为客六月楼台让挂瓢几欲快谈庾岭事翻空风雨恨连朝

翻空风雨恨连朝村舍城隍欲并漂半载田畴遭旱魃百川舟楫系山椒人虽无力回天地世合何年治舜尧四顾炊烟平寞寞寄言野老谩歌谣

　　喜晤云和徐居士于报恩寺兼以言别

久交方外寡相逢几寄山音远不封晤对仙溪春印月留谈佛国晓闻钟著书岂独为亲老闭户何如自性恭千里别君无别嘱归期从此看苍松

　　悼明觉憨璞禅师

皇冈聚首愧英才南北信音去复来祖道盖天期共振形山拔地愕先隤都欣师子喧金阙何遽鼠声吼夫梅莫是群生无可度翻身从此出轮回

　　和镜庵即事韵

偶随花雨出青巅湖上于今半是莲门外草深通鸟道梅边僧老寂人烟邀松共话三更月倩晓高眠一榻天此际藏身何处好数间茆舍碧岩前

　　龙华元旦

峨峨古寺控乘麻春色先临道者家庭际未消残腊雪檐前犹绽去年花江山乍暖和风转草木新青生意赊老稚都云添一岁谁知须鬓染霜华

　　度岁

烟市鸡村事若麻当来春色属谁家出墙竹老疑抽笋带腊梅寒竞放花自笑年高迎送懒几经山静雪霜赊群英聚首浑鱼水乐我烹泉度岁华

　　慰用光张居士读书山中

远别高人路觉疏拥门草色倩谁锄知安忘却家如瓮不馁幸然腹有书桃李山深皆胜友池塘春涨半新鱼休云学稼非吾乐元亮当年也种蔬

　　挽仪部小眉林居士

昔叩松扉月正明望君世外作长城心花吐出惊人句玉斧凿开盖代名久梦华胥今始寤亟归蓬岛尚如生历观尽是崎岖路且喜翻身此一行

　　嘉兴严　轹居士重建普明寺落成和韵赠之

开基昔想是高僧高士再来猛振兴螭殿俄含浙水秀祗园多拥法云增聚沙作塔功犹戏捏土成金愿至弘胜迹古今虽未见何人选佛占先登

　　别林定于居士往浙省觐

乌山结社忆苍童为道周流鸟迹空世使有君闲逸少心期与我老崆峒寻秋远泛钱塘月入幕高瞻隐者风不尽悠悠方外意一藜草色碧关东

　　雪庵度夏寄林介卿居士

为爱绿阴伴翠霞订盟月色作邻家草荒僻径无鸣犬客去空庭剩落花不尽清风长独得何曾紫陌隔千差真如面目尘尘现洞口寻源错泛艖

　　雪消

丘壑苍黄不变迁重重粉饰信徒然寒林野鸟翻春梦皓发山翁转少年日晒琼瑶惟树在玉成楼阁几家全枢衣极目松门外万里画图卷碧天

　　挽南山二胜和尚

寻常履践异凡胎吴地闽关去又来六载当轩挝毒鼓九秋和叶落黄梅凤冈月隐姑苏暝筹室云封兰水哀自是丹青描不就依然撒手返天台

　　和余诸居士禅堂茶话韵

穷尽玄微总不干且烧木佛共医寒吃茶好觉赵州语拜将犹惊汉主坛缁素谈禅星欲转安怀闻道岁将残暗香何处通消息疑在庭前白似珊

　　答赤庵张居士见赠梅花百咏韵

岁寒无处避香尘白傲孤山不动神一字多偿笔底债枯肠倒吐陇头春中峰独唱酬高士孟俯续题见美人月色朦胧临薄暮数枝横亚更天真

　　又和莲山夜宿韵

独掩禅扉夜未央隔墙杳渺任花香无思岂但溪山静得意何如梦寐长定里疏钟敲落月觉来幽鸟噪寒床侬家不为光阴转间伴希夷卧上方

　　祝同门林杜则居士五旬

尘世又来戏一遭半生白眼视英豪静吟海内惊人句险夺江心度苇篙和俗嫁婚传祖印移风须发挂禅袍知非岂待从斯日自有南山插汉高

　　再登座山赠智镜耆旧

莲灶分身十载余磨砻山斧共山居风霜历画眉皆雪田地坦然草自锄古德应承龙树后遐龄好悟威音初我来幸得秋光旧一迳黄花一架书

　　辛卯重阳从栖云寺登壶山

何曾壶峤在尘寰天外巍巍立翠鬟草莽奔驰惟尘豕烟霞舒卷半江山秋深古寺黄花罕僧倚乱松灯石间弃兴更登高一步长空无际可跻攀

　　和韵祝宓仲居士五十初度

搔首抚松读易初品茶灌圃兴难除高踪遍寄名山上大业咸推太史余邑露芳兰多放蕊藏春道树翠凌虚惭予马齿徒居长一片浮云自卷舒

　　赠林四紫居士见访

历尽康庄险与平现前妙用撼群英禅关廓彻藏屠钓国士驰驱慕姓名几度过山寻白足不时采药拯苍生谁云相见无余说户外峰峦事送迎

　　同居士半山观漈

晓起招邀望翠容停筇坐破冷淙淙风尘不宿溪间石云月常居天际峰何代山灵遗半榻寻秋隐者入千重岭头松下皆清响奚必雷音震碧空

　　省逸叟和尚干通天次季芦余檀樾韵

处士逃禅性自明数茎雪发理寒铛交将廿载同称老病久何人不厌生竹叶风敲深夜雨梅花月晒碧天晴个中无限炎凉处剔尽残灯话不清

　　通天元旦候余居士不至适寄诗索和因次之

忽闻鸟语噪生台旧雪呼童扫未开拭目堤边看放柳临风户外听吹梅多情白首遥相望有约青春近再来但得心游鹿苑里胜将屐齿印新苔

　　怀莲社诸居士

慵追白叟跨青牛高枕深山万虑休闹市安禅迟复道寒江钓月托孤舟闻涛松下思清咏拂石梅边忆胜游语寄华轩春色老数声黄鸟啭南樛

　　游西明龙潭

山深秋色半阴晴野迳蒙蒙鸟语清溪涧纡回流不歇烟云变幻画难成垂帘洞口空尘迹蘸月波心冷世情我到偶然高謦欬卧龙闻亦不须惊

　　重阳后一日同林圣祯访灵山主人

寻盟登眺拟奚同帽落萸筵信已通门外接人千尺涧峰头凉客一秋风见樨莫谓闻香晚话月偏欣游履空处士逃名聊借问几回移菊醉篱东

　　送朱李二居士回建州步韵

一天秋色正纵横分手空门月未倾归海波澜方浩瀚从龙烟雨湿肥轻鸡催茅店千山渺棹裂困津两岸鸣沽酒不须频借问家僮预奏洗尘行

　　咏拜岁兰

山谷深幽懒结家庭前奕奕恍流霞才闻葭管催春信特挂朱衣迓岁华间灵何嫌添秀丽放梅休羡独横斜数株浓淡风尘外笑里含香韵更赊

　　龙华八咏

　　宝幢峰

千寻崛起秀芙蓉望似高垂宇宙中纵有毗蓝吹不动巍巍亘古卫琳宫

　　万岁石

峰头片石自玲珑价重连城蕴绿丛神斧错留尊贵迹劳他烟霭日磨砻

　　文榕(树神曾于宋朝试中状元名曰章榕)

盘根错节护招提叶叶荣垂霄汉低樗腹剖无元字脚怪将名姓榜头题

　　古椿

积翠心空不记年如松如柏势擎天阵风倏忽狂吹倒认作苍虬陆地眠

　　龙井

乾坤凿破忆前朝跃出双龙达海潮千载甘泉犹混混何时头角复昂霄

　　蒋公桥

舍宅家移别一溪欣通线路驾虹霓昔贤闻道浩歌去芳迹倾欹控马蹄

　　放生池

春草离离溢砌芳化龙鳞甲隐方塘年年不但莲花好明月自来水自苍

　　双塔

石笋抽条贯古今亭亭拔地镇丛林玲珑八面凭风雨剖出虚空不动心

　　廛中度岁

兀坐毗耶夜未央数声爆竹震笙簧门前灯火谁家少直待年穷始放光

怡然共话一枝香绣佛尊前日渐长饶舌梅花三五朵浪传春色过高墙

　　送韵峰禅师回长庆

一春花柳正绸缪何事春风不久留舍却江郎三片石乾坤谁是尔同流

大人克振大雄风长庆山川况不同脱肉螺蛳轻▆起惊天动地一吹中

　　途中赠木庵禅师回温陵

金粟饱餐忆有年途中握手共怡然春风吹动泉鳌远为雨为澜逆百川

　　寄别芙蓉石窦禅师

几回结膝话榕阴两处行藏一处心惭愧芙蓉开铁树令人扳仰向秋深

　　到天台石梁

谁道奇峦路不通嵯峨片石贯西东珠帘万丈无人卷留作雷音震碧空

　　答玄锡禅师韵

清臞道貌日忘疲杰出法王老小儿只手匡扶双世界江山为口叹希奇

　　归家拜母

横担楖栗下千峰低首和南老北堂自恨平生无俗骨故临世外振家风

　　母讳日有思

昔年此日丧慈闱逆子途中尚未归欲睹真容难再见低声秪得泪双垂

　　挽陈博仲道友

少年何事着忙生踢破情关撒手行到此谁人留得住杜鹃枝上月三更

　　收骸

髑髅满地绝人收水浸风吹何日休拈起青山一撮土几多死汉受埋头

伟貌严装假外修一朝败坏恨何休于今一穴同埋却是智是愚谩出头

　　瓶梅

暖阁寒窗素所宜横斜托出两三枝阵风忽向冰壶过引尽清芳入雪诗

　　别雪车参友

归路三千共一盂松林茆舍喜同居故山不羡君先到脱落芒鞋快有余

　　采豆

一番下手一番疏收拾归来不可余粒粒珠成香积供任将老干带根锄

个中缁素不劳分叶落花残独子圆无底篮儿盛得去明年成实又凭君

　　走马灯

一点灵光照四天劳劳谁圣复谁贤中心树子轻摇动千里乌骓不用鞭

狂心未息也堪哀疋马单枪去复来胜负尽从风火转不知谁是出尘才

　　九鲤湖

两字利名彻底空何劳特地叩丹翁春秋来去知多少已梦还如未梦同

闻道再成入九天依然共在水帘边梦中说梦无昧息疑尽浮生似可怜

　　舟行

朝暮冲云泛远汀生涯何必问华亭高低未度前村树又见数峰峰外青

须臾解缆过沧洲棹裂青天逆水流分付蹲身篷下者未经登岸且低头

　　端阳怀古

惊心几度改山河宁有忠魂恋汨罗投黍空流曩日泪不堪回首问渔蓑

　　待木樨香

吾无隐尔契谁能借问枝头吐未曾未吐香前闻得彻又添公案上传灯

　　赠狮山上人

倏居城市近闻知户外传来消息奇师子能生师子子狰狞不被文殊骑

　　寿余母吴氏七秩

无树菩提久自培年高结子象黄梅闲来含笑问王母千载蟠桃嚼几回

　　谢金栗赍衣专使

吴江越岭两间关满路春风送客还衣钵劳持千里外汗颜无任强开颜

　　腊八

树凋叶落四无邻风雪弥天冻杀人纳被蒙头晓未起徒然夜半灿星辰

　　咏眠牛石

高卧绿丛不记秋风吹雨打懒昂头乘田沧海从迁变新月母劳再下钩

　　途中别友

杖底划开一片秋平分归路各优游何如故国风光好红蓼盈堤映客舟

　　赠柯无右居士倡放生会

劳劳不尽放生人独有维摩放最亲鳞甲羽毛同一体骊龙原是赤梢身

　　送石涛侍者住塔山

昔执巾瓶伴九巅生涯今寓钁头边片心不坠先人志千载浮屠尚俨然

　　过钓台

胸罗天地傲风尘岂慕王侯立渭滨恨自客星消殒后江边不见钓鱼人

　　咏佛手柑

为掌为拳在屈伸牵枝带叶示天真秋高不舍黄金相结果林间遍接人

　　题竹石图

苍苔未发已深幽古木亭亭不记秋为问嵯峨几片石山中谁是尔同流

　　探梅送徐云和居士读书归舍

枝头含蓄几多香岂可山中久晦藏时节到来人尽望分明有意待东皇

　　鸡冠花

昂垂翠羽立阶除迥夺千年鹤顶珠几度临风争鼓翅恍传晓曙动阎闾

　　咏笋

林下冷埋头寸心坚似铁揭石出南山破箨成九节春来雨露滋耸与云交结

　　路中作

行路难经尽水潦山寒旅亭上霜月初残千里复蹒跚隔墙花发如丹翛然举首停看石头松下胜长安野老馈盘餐

　　赠千花监院悉远

一朵拈来扑鼻香分枝结子永昌昌春林红紫皆如彼况是千花大栋梁

　　赠印水禅人

流通百丈事何如浩浩波看出岳初彻夜一轮圆印破了无明暗可分疏

　　赠黄秉中居士

几度寻僧乐品茶禅林谁道不如家片心养得闲于鹤高卧羲皇扫落花

　　七夕

秋色乍飞月乍蛾天孙夜静渡天河巧机不必年年送士女于今巧更多

　　题松石图为澹然禅德寿

傲尽风霜势插天苍苍秀色染林泉谩云不藉栽培力亘古根盘劫石先

　　偶成

劳生扰扰总空花金屋玉楼未足夸万顷青山何处好随缘去住老年华

　　和采桑小词韵

晓起匆匆觅小筐含羞出户未梳妆采来俱得群蚕足始忆庭花入袖香

　　赠郭卓人居士

吸尽西江卖箍篱一家行径惹人嗤君今造得庞公地任是丹霞不敢窥

　　勖常山质山监院

参方衲子莫愁贫木食草衣度一身万仞祖关惟得倒山河齐发少林春

　　赠知公黄居士

名山已赏半坤维行迹惟多云鹤知举世何人能遁世如公高蹈信希奇

　　赠尼圆善

童真侍母出温陵扫尽浮云志愿弘古镜磨来光远照胜于月下读传灯

　　示常山侍者慧幢

赵州悟道值青年羡子事师志益坚执侍巾瓶无倦已夺标异日自争先

　　勖眉圭禅士

参禅坚发志诸祖莫能欺锦鲤嗟淹瓮虚空徒画眉溪山高养性花鸟富生机俯仰心无愧超群自有时

　　莲峰禅师语录卷之九终
嘉兴大藏经　莲峰禅师语录


　　莲峰禅师语录卷第十

　　嗣法门人性深等编

　　杂咏下

　　梅花百咏

　　梅种

遗来嘉实木天然嬴得色香一着先枝叶奇从个里发溪山何处不堪传

　　种梅

为爱闻香霜雪前多培岩下与溪边个中含尽未生韵发干成花任岁年

　　丐梅

久慕林逋骚兴奢株株搜索通邻家山翁谩笑余贪爱异口流芳占百花

　　移梅

蟠根岂必定何宜官合未尝异素篱瘦影忽随斜日去寒蜂空向故园窥

　　溉梅

绿叶萧疏雨色迟不辞朝夕洒枯枝因贪霜夜香明月费尽劳心秪自知

　　接梅

截断他枝见本原别拈芳萼续新痕寒花未即树头放紫陌从今变雪村

　　盘梅

请披雪干自高低巧结层层剪不齐何待天花如雨下满盘闲托小亭西

　　寻梅

远近无端烟谷迷此间春色向何栖方随倦步前村去文道相逢在小溪

　　催梅

山谷冲寒意已深况多骚客每相寻连宵好向南枝放莫负原来一点心

　　梦梅

高卧山窗百虑清空花踪影见分明几将身置罗浮上争柰檐前鸟一声

　　望梅

停策极眸光霁天数株含雪倚墙边分明里许无人见谁信孤山尚俨然

　　闻梅

清香拂拂自何来莫是梁园花乍开得意不堪重话破阶前月下独徘徊

　　话梅

孤标绝世动评论淡致不亲艳冶魂有说会归无说处舌头香喷两三分

　　见梅

不尽清高兴倚阑枝枝横亚竞冲寒现前消息无心得总与时人一样看

　　赏梅

几回高咏玉林间静致须还静者扳支杖更询何所有六桥深处是孤山

　　咏梅

阁笔山房与雪邻花心知我亦伤神现前一句轻拈出字字清馨欲逼人

　　折梅

东君有意付阿谁立雪高扳香满衣归取永壶聊索笑草堂倏尔漏春晖

　　寄梅

江南春色闲先得方外交情淡更深千里借君通线路见君便见故人心

　　浣梅

雪骨永心绝点尘临溪犹沐笑颜新一枝拈出深深处分外香侵物外人

　　扫梅

无端片片落东风拥彗寻常恼晓童幽径何曾嫌砌玉山翁偏爱色尘空

　　簪梅

懒将红紫插鬟间几点斜分雪月间冰骨不须多粉饰自然清雅夺朱颜

　　嚼梅

攒却眉头折却牙拈来借问熟谁家谩云滋味无多子得意方知韵更嘉

　　绣梅

含藏春象一机先闲想冰肌到宛然玉线未抽花已吐谁知不向指中圆

　　画梅

几点墨波传素质孤山未雪吐低昂草堂高挂清如许错引追芳蝶数行

　　梅箭

孤高骨格夺春风直干多抽曲干中未射已穿斜日影梢头栖鸟误伤弓

　　梅叶

花落玉林萼又新晴轩幽径翠鳞鳞清霜剪尽非干妒破腊高梢旧有人

　　梅蕊

碧眼纤纤乍有无连宵霜露酿成珠阳春景色含多少恼杀游人未肯舒

　　梅香

芳韵沉沉西复东袭人远近只凭风岂无形迹堪追觅尽在花中与雪中

　　梅影

寒花错落映苍苔不定光中去又来生灭根原何所有真容见后绝疑猜

　　梅子

多餐雨雪产春烟叶载青黄相间妍辛苦酿成滋味别偶然闻见亦垂涎

　　含梅

五叶花芳迥不群似迷似悟树头分化工指日同开眼白傲山中聚散云

　　开梅

杰阁寒林倩玉妆飘飘远望一天霜东皇不解深藏舌漏泄枝头多少香

　　残梅

素心默地每相留不住孤梢恨不休去亦不须风雨送频将流水作游舟

　　孤梅

独立山中与世遥风尘不傲自高标等闲放出花三五羞杀群芳浪斗娇

　　瘦梅

历尽冰霜独占贫乾坤无碍一臞身孤标不以形容媚谁识花中骨立人

　　矮梅

庾岭遗来久屈身年高枝叶更低人东风几度吹难动嬴得花飞大地春

　　枯梅

高居物表势何雄兀突爪牙半是龙鳞甲虽然脱落尽明珠犹吐碧空中

　　倒梅

迢递春光不记多一堆白雪卧烟萝孙枝几欲高扶起争柰傍无著力何

　　蚤梅

夺得东君第一丛先来垄上饯秋风竞霜菊叟休相讶为爱追陪晚节中

　　迟梅

同芳何事不寻盟独立溪边褁雪英待遍楼台无觅处放来偏占一山清

　　夏梅

昔时美景尽惊过珠玉皆空剩绿罗林下炎蒸谁解得含冰几朵不须多

　　秋梅

霜露繁凝叶渐空亭亭赤骨傲金风有香何似无香好免使游蜂恋碧丛

　　红梅

秾艳数株间碧丛胭脂点点缀东风明朝假使随流去人道桃源路已通

　　彩梅

随残随艳总非真生意虽稀亦有神借问谁家传妙手一枝剪出缀阳春

　　玉梅

不从培植吐林丘质润香空异素俦五叶琢开霜雪外孤高声价待谁酬

　　夹色梅

东君何事喜揙斓一树娇分两树颜自是清高禁不住多涂脂粉卖人间

　　重台梅

数朵叠成一朵奇心花如雪吐南枝本来无树台何有假设重重欲待谁

　　绿梦梅

冲寒满口嚼青霜芽茁纤纤趁蕊妆不但绿珠颜似玉至今肌骨也芬芳

　　品字梅

同气交参不二门分身鼎足小乾坤妙容脱落春风后多把摩尼认作孙

　　磬口梅(即腊梅)

轻风细雨击无声满口香骑兰蕙清高士休夸多结子谁如黄面不留情

　　点额梅

春心托出许谁知一点高县缀翠眉撩乱禁宫同窈窕买多京国贵胭脂

　　纸帐梅

山房布置淡相宜纸帐疏摊雪数枝疑是有香生竹榻仲舒旦暮故垂帷

　　樵担梅

一山春色一肩挑几度相寻独老樵岩谷自怜留不住却来烟市卖清娇

　　鸟衔梅

逐队高翔入雪林衔花已见献花心无端错落寒岩下犹向空中取次寻

　　杖头梅

潇洒数枝任倒颠闲筇头上白云翩几经雪后增清价买醉何愁缺酒钱

　　盆中梅

枝蟠何以异浮山不动根原去住闲大地无私香不着谁家孤鹤立庭间

　　灯下梅

漫将澹致寄山房香散深宵雪满床一朵忽然和影落惊多蝴蝶暗中忙

　　瓶中梅

几本横斜清韵多壶中寄迹似岩阿支颐试问忙忙者门外寻芳意欲何

　　舟中梅

满棹清香自去留乾坤无著漾悠悠年深懒作罗浮梦伴钓寒江雪一舟

　　马上梅

征鞍欲挂已传馡万里春光急似飞野草如茵鞭影过相逢尽道玉郎归

　　挂月梅

彻夜寒光映雪枝花明犹怪众星稀婆娑影里人天静几度暗香独自飞

　　临风梅

梢头浑似散珠玑逐景蜂狂战雪飞到底为怜春色少家家斜贴半萝扉

　　云栖梅

浓淡留连未肯飞陇头谁道故人稀忆从出岫无心后高卧芳丛任白衣

　　带雨梅

碧玉翩翩不染尘淋漓树下恍铺茵寒香洗去知多少几度凭阑叹美人

　　冒雪梅

破腊香沉六出间氛氛千树戴芳颜清光一片描尽就珍重赵昌莫等闲

　　▆苑梅

久培素质淡如浓倚日撑云傲汉宫嫔侍只怜肌骨瘦不知身在雪霜中

　　丹墀梅

吐尽珠玑压众英似留香味待和美不知林下归何日白首犹耽玉漏声

　　边塞梅

百花丛里逞英雄卓立孤城势若龙谩道玉门春不到年年香衬马蹄浓

　　海鸟梅

琼花错拥一江天鸡犬声稀春色全任尔夭桃夸艳冶蓬瀛消息占传先

　　僧舍梅

铁干亭亭挺出尘久经冷淡见天真数枝庭际将舒腊浑似当年立雪人

　　隐居梅

谢尽浮华洁一身深居岩谷倍精神王侯不解高扳赏惟有琴书入梦频

　　书馆梅

独培庭际意何如为爱香侵几上昼夜半忽然花影落惊残春梦到华胥

　　琴阁梅

暖阁花飞逸兴增古弦弹罢月初登孤梢斜倚西轩外休作玉人侧耳听

　　笛楼梅

歌管声喧雪未开高低吹入别楼台江城五月残犹晚好向阳春律里来

　　谯楼梅

严凝楼外碧高低画角飞霜子夜凄漠漠烟城人睡尽独陪明月下峰西

　　酒店梅

烟火丛中雪数枝香延仙侣醉相知解貂客去多珍嘱楼角于今莫挂旗

　　妓馆梅

雪干相宜傍竹溪无端斜倚青楼低春新花下多车马回步娇容付雨泥

　　客馆梅

黄昏时节正冲寒白首嗟君行路难高洁一枝频作主何妨征马暂辞鞍

　　村舍梅

鸡犬声中白似霜数株屋角卖清芳岁寒价重无人识嬴得春深带雨黄

　　窗前梅

琼蕊数枝月一庭暗香拂拂透疏棂寻光时缀琴书上高卧主人见未曾

　　户外梅

凝霜瘦质立檐牙消息未传预放花隐者相寻何处是举头认作林逋家

　　井边梅

瑶花何事傍疏悟展转春声近辘轳几丈泉深长濯魄骚人犹折寄水壶

　　桥头梅

雪冒危桥夹岸馡去来袭尽度人衣可怜花外风尘客犹笑蓑翁坐钓矶

　　篱边梅

黄花乍老槿余酣碧蕊须臾放二三腊到故园催点缀高人几度倩筇探

　　路傍梅

阅遍风尘白满眶霜华未结也清凉虽非大树遮天下留尽行人扑鼻香

　　溪头梅

数朵萧疏挂碧流淡容不漱自清幽渔樵竟日忘来往花下何人泛剡舟

　　江上梅

乍渡阳春春又辉亭亭不逐芦花飞相知惟有波心月彻夜梢头照雪馡

　　松下梅

清操同老质同坚寒色临梢不变迁谁似苍颜与皓首盘桓林下两忘年

　　竹间梅

竿竿翠里立芳颜春色深藏孰解扳为问龙孙何日长高扶老叟出青山

　　柳堤梅

未展新眉古陌黄先开碧眼瞷春光乱丝不必长相绊自有清风播远香

　　居山梅

木石作邻雪作窠相知惟有牧樵多孤高不斗闲花艳谁信春光在薜萝

　　出墙梅

园外春光不尽窥引多车马叩松扉横斜何必人如玉过客也沾香满衣

　　覆池梅

根蟠水际别风尘荡漾清波枝叶新鱼鸟休疑花影动是龙早已自翻身

　　倚石梅

傲骨长依片石幽花晨雪夜恍罗浮年高正好酣春梦矫首话君谩点头

　　挂瀑梅

瀑布飞花一样清纵然藏迹未藏声水晶帘外云初卷粒粒神丹炼不成

　　悬崖梅

临危古树偃崔嵬潦倒花飞春乍回远望何人扳得及还他高士老山隈

　　坟林梅

花落花芳俱不知徒传春信向南枝浮生到此须开眼去后追馨亦已迟

　　圣庙梅

素心时傍至人居树不在春韵自如雪里文章天地老浮生空读焚余书

　　道院梅

赛玉花飞别一天丹成何处更求仙孤高不为刘郎种桃李休来问岁年

　　佛寺梅

不假天工自破颜枝枝香拥雪中山东皇面目无高下分付伊人信手扳

　　落花吟三十首(次黄十华居士韵)

　　一东

群英次第托林东倏尔孤飞度翠丛倩月疏摊书案白承风斜点钓矶红神光闲寓枯荣外芳躅徒驰枝叶中蜀魄啼时春已老几人对景悟真空

　　二冬

渐减南枝一片浓不堪烟雨遍遗踪药阑艳冶多延客香国虚无错引蜂树老青存龙甲莹村深红逐马蹄彸高低为语休争价俯仰茫茫尽醉容

　　三江

缥缈非图掩雪釭惊回幻梦到山窗未曾结子垂仙苑几度随流濯楚江和靖空遗梅鹤影富春惟见去来艭芳心一点今奚在不逐狂风独自降

　　四支

繁荣久恋亦堪嗤浪逐韶光弃故枝失队黄莺犹欲语离巢紫燕向何之画艎泛尽无人渡金地铺平映月迟自有天工间作主从来形影不相思

　　五微

把臂相寻入翠微烂红一迳掩松扉离人始觉留无计衔鸟何曾去不归点缀古今能几朵廓开天地只空帏许多犹作红尘梦惆怅残霞对落晖

　　六鱼

红紫何曾染碧虚一天潇洒浪居诸篱边瘦干犹堪爱栏外清香望再舒不尽声消鸟语后偶然影落夜明初年年景象浑如是匝地芳踪懒扫除

　　七虞

极日园林半绿芜从前粉饰费工夫空枝未晓星初陨残蒂深宵月更孤斯际歌中犹有酒谁家脸上不垂珠眩人颜色须臾改徒把黄金鬻画图

　　八齐

红雨潇潇望不齐晨风夕月洒东西淡浓错落苔千点桃李虚妆梦一蹊羽士悟身洞幻化高人托意遍留题春光何事随流去路曲山深▆▆▆

　　九佳

物华节候偶相谐多恨群英自活埋几度鸟声催▆梦半生国色葬空阶丹翻大地疑仙岛春去谁家脱草鞋石罅苔斑皆落处谩追孤鸟过天涯

　　十灰

窈窕难辞岁月催爱君几度独徘徊积多珠玉门成市栖老烟霞水一杯柳畔相逢浑有约窗前无语伴谁来东皇借问归何促伸手栏边挽不回

　　十一真

逍遥无处不天真任泊芳丛任出尘上苑于今休击鼓故园奚异昔逃秦心空谩说成仙术叶落浑如去国人举世未忘炎冷态频频回首暗伤春

　　十二文

家僮未扫遍缤纷疑是长空散彩文碧蕊含春惊破玉黄鹂绕树啄流云江山满目哀迁谢版荡弥天忍见闻时去虽非风雨事可怜片片灿溪渍

　　十三元

无意送春独闭门枝枝月色漏黄昏参差鲜滴杜鹃血潦倒暗惊蝴蝶魂浮动江干舒瘦影从容庭际听香痕上林忆昔颜如玉借问于今几树存

　　十四寒

未生消息觅还难偶涉春秋撩乱残闻尽木樨非在树飘空阆苑不成丹高僧定里疑天散处士闲余呼鹤餐此际主人休眷眷明年依旧笑长安

　　十五删

高低无处隐微颜一别青山望不还窗外催诗轻曳曳江头别赋对潸潸色香过眼何堪着云水追踪未肯闲最是有情枝上鸟殷勤相送下苔斑

　　十六先

贪生汉武遍求仙悟到空花亦可怜满国黄金飞缥缈一池青草染浑全今朝岂复为渠妒昔日无端越样妍月照空庭人睡尽寥寥愁杀美人天

　　十七萧

绮园涉遍冷萧萧西子依稀懒卖娇坠露惊残栖蝶梦临风疑伴落霞飘汉官绿暗无人到隋苑春深任草骄失路渔翁多怅望武陵何复获招邀

　　十八肴

花片参差散远郊犹余残蒂半春梢一枝胭粉原无著几度杖藜是素交浪迹溪濆凭自浣独吟松下宛相嘲山翁另有山中趣多种珊瑚缀草茅

　　十九豪

色香脱尽始为高气候相催似太劳柳絮遥寻归燕路杏村红入酒家醪满园采女怜铺砌孤影移人懒读骚惟有老僧多妙用六时收拾补方袍

　　二十歌

谁家高阁乱抛梭寂寂无声生意多莫向春城争艳冶肯辞祗树共蹉跎香山积雪寒樵子曲涧堆朱染钓蓑面目现前聊借问当年微笑事如何

　　廿一麻

回首桃源路不遐流涟千里泊谁家天香夜静凋明月金谷春深散小霞志士苍黄留眼觑诗翁潇洒向人夸寄言市上卖花者依旧归耕问黍麻

　　廿二阳

游蜂久矣息追香香去余枝自短长彭泽伤心宁种柳兰亭得意独流觞江梅早占群英老岩桂疏铺幽径黄士女休嬿多变态古今面目掷虚妆

　　廿三庚

山谷嘤嘤晓未晴山翁高卧任凋英翩翩墙外扶无力点点阶前恨有声妃子已辞楼阁去正孙犹向村郊行一身自是轻如羽何处烟波不纵横

　　廿四青

怪却枝头渐拥青几多朱紫尽飘零贞魂冷泊江心月凉夜孤依草际萤深望禁庭谁解醉试看觉树遍垂馨陆离芳草徒延茂何复春风上锦屏

　　廿五蒸

家家梅雨甚相陵洗尽红妆独久凭鹤过画轩疑羽脱人归香径骇云凌天工此日成乌有雪发今年长更增看到荣枯环转际何如高卧枕横肱

　　廿六尤

浮华踪迹谩延留醉舞高栖得自由车马已辞喧户外烟霞无复恋梢头芳声扑地春还在幻色媚人败始休何似松篁长滴翠饱餐霜露不知秋

　　廿七侵

不尽芳丛变绿阴晓风犹恨急相侵萧萧台榭沉荒草灼灼精华带苦心万象关头多着眼何人林下独投簪看他蜂蝶空来往自是无香可细寻

　　廿八覃

草色苔痕月二三娇移玉步下晴岚人因对景惊春老树亦辞金砥世贪潇洒不承繁露力倾欹仍带去年酣枝头生灭经多少黄鸟于今孰与谈

　　廿九盐

数枝疏影挂疏帘百亿分飞动顾瞻人在玉楼犹未醒鱼惊香饵却争噞原非仙子抛神剑岂是天孙坠幅缣无限升沉何所似残云摇曳过低檐

　　三十咸

东风吹去似轻帆象外群芳取次芟缭绕何殊天女散凋零犹有野禽衔了知景色原如梦净扫烟霞自不凡回首故园多感叹敲深夜月续玄函

　　　　　　(康熙三十一年三月板送嘉兴
　　　　　楞严寺般若堂大藏流通)
