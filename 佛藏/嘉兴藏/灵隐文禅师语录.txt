嘉兴大藏经　灵隐文禅师语录


　　灵隐文禅师语录目录第一卷上堂第二卷小参法语机缘颂古第三卷杂偈联芳杂着

　　灵隐文禅师语录目录终

　　灵隐文禅师语录卷第一

　　贵筑东山发昙寺嗣法门人福度复编

　　上堂

　　戊戌年师住贵州安顺府静乐庵，受贞威将军友政张居士暨阖府官员等请住紫竹禅院，师至山门云：“瑞气随灵驾，丹霄映御题，试看紫竹里，鸾凤几枝栖。”佛殿云：“一团乾矢橛，堂堂紫么身，忤逆儿孙者，佛字不喜闻，今日撞著作么生？迴避。”良久云：“敕。”

　　指方丈云：“道人家龙宫虎穴尚可栖止，何况此处？剖心接人，还识此意么？龙天推出千圣证明，巍据此室，与人敲枷打锁，虽然为人则不无，且道如何是入门句？”喝一喝云：“老衲披云乘瑞气，师声吼处象王回。”

　　师拈帖云：“白白一张纸，黑黑几个字，分明共双眼，莫将耳来视。既然法令当行，岂可囊藏覆被？”

　　结制上堂，指座云：“百亿世界都是个华王宝座，今日现于一毫端上，且道新长老作么生登？”喝一喝，遂升座拈香云：“此瓣香栴檀林里最尊最贵，师子丛中气郁山河。恭为今上
皇帝圣躬万岁万万岁，钦愿圣睿弥固，国运永昌，玉叶金枝，亘古亘今。此瓣香玉雾祥中笼满月，紫云彩里露金身，奉为本府在任尊官，请主檀越乡绅士庶，伏愿高登禄位，坚固筹基，共游法海，方证菩提。此瓣香栖凤城里，横穿鼻孔，双桂堂前拶破脑门，今日不辞对众拈出，爇向炉中供养现住西川梁山双桂堂上传临济正宗三十一世上破下山本师老和尚，用酬法乳之恩。”敛衣趺坐，上首白椎竟，师以拄杖画[○@三]，震威喝一喝云：“烟水滔滔两岸宽，洪波浩渺一江湾，今朝欲把丝纶掷，几个金鳞上钓竿？”复以拄杖作钓势，云：“有么？有么问？旧院未曾离，新殿何尝涉？个中即且置，应世事如何？”师云：“雨过镜台添绿色，月穿莲沼淡花容。”进云：“恁么则物物沾恩去也。”师云：“天回万象出，驾动六龙飞。”进云：“且道收拾一句又作么生？”师便打，问：“尽大地是个选佛场，且道此间有何祥瑞？”师云：“短翠风生栖凤竹，疏阴月度舞花台。”问：“如何是紫竹庵中境？”师云：“看取庭前柏。”进云：“如何是境中人？”师云：“手握吹毛剑。”进云：“人境不立时如何？”师云：“月同净镜难窥面，云似轻绵不暖身。”乃云：“紫竹风生入翠娇，横斜弄影半窗摇，今朝唱和无生曲，幸有知音同共敲，同共敲，节令不相饶，三春已度过，九夏正芳新，柳绿开眉眼桃红。契本心，所以不离这宝殿，不越菩提场。重重华藏交参，一一珠纲圆莹。据道承谁恩力？”举拂子云：“会么？于此会得，不负大檀越张居士新建梵刹，有感人天聚会，凡圣同居，既然如此，且道住院一句作么生道？横按莫邪全正合，太平寰宇斩痴顽。”

　　谢知事上堂：“烹佛炼祖须假作家，钳锤扶宗荷教倚仗，本分弟兄交加肘臂，互唤主宾，知音明眼，相照同心，统三界以为家，作四生之依怙，可以发大机，施大用，起祥云，布瑞气，令满堂大众个个如龙似虎，人人珠回玉转，不为扶竖宗乘，亦乃流通正眼。既然如此，且道烹佛炼祖意作么生？敲出凤凰五色髓，击碎骊龙明月珠。”下座。

　　浴佛日说戒，上堂问：“天下同此日，大地昙花现，且道花现时如何？”师云：“知音不必重拈出。”进云：“指天指地意作么生？”师云：“落汤螃蟹。”进云：“还救得也无？”师云：“救不得。”进云：“为甚么救不得？”师云：“祸出私门。”乃云：“年年四月八掬水浴，悉达特地始称尊。云门欲打杀，到这时节路见不平，山僧如此告报，众中莫有代世尊出气者么？如无，未免聊通一线。”举起衣云：“会么？若向这里进得一步，不须渐次安排，便知世尊非离兜率，已降皇宫，未出母胎，度人已竟，何劳四级而登？不然正是无绳讨缚。”良久云：“昔日岭头提不起，今朝付在汝身边。”

　　中秋上堂：“树凋叶落，梢头独露，四海金风，五湖处处，夜月孤圆，佛祖难顾，海印发光，人天回互。其体也，奚四山之可恃，其用也，非五色之能酬。正恁么时，不涉体用一句作么生道？门外任他时节换，常将衲被自蒙头。”下座。

　　偶事解制上堂：“法爱最难别，柰其世道何？他年同聚首，古镜复重磨。暖瓶连雪水，鸣锡带风多。满堂龙象客，暂别度山河。且道今朝圣制告圆庆赏一句作么生道？”良久云：“长将日月为天眼，踏破乾坤脚底云。”

　　师住云南云集寺，佛成道日说戒，上堂乃云：“年年于此日，岁岁是今朝。举头金星现，觑着眼生劳。苦行刚六载，不直半分毫。自从拈花后，祖意在梅梢。”复举衣示众云：“既在梅梢，因甚么在山僧手里？若会得，便会得世尊睹明星成道，会得睹明星，便会得拈花传金，襕袈裟付太迦叶，会得拈花，便会得各人本来面目，何用山僧开两片皮，传衣传钵，自己有无价之衣钵，试问无价衣钵在甚么处？会得不辜太和吕居士设斋，则山僧不传而传矣。且道传个甚么？手把猪头持净戒，衣包狗骨入淫房。”

　　值雪上堂：“彻骨寒威正寂寥，红炉焰上六花飘，卷帘荐取西来意，无限琼枝拂柳条。”

　　除夕上堂：“俄惊佳节与年穷，横架炉边三两松，独我此间分外别，寂寥寥处闹烘烘。”

　　太史公文季刘居士入山请上堂，拈香云：“此瓣香信手拈来，祥烟缭绕，结而为盖，瑞气氤氲，散而为云，爇向炉中，庄严史公大檀越。伏愿道心坚固，智种圆明。”遂坐云：“昔日簪华绣锦上，而今绣锦上簪华。众中莫有明得者么？试出来激扬解拈看？”僧问：“未明心性，乞和尚一接。”师和声便打，乃云：“心非是性，认性乖宗，性非是心，立心失旨。性本无为，心亦无形，于无为无形处一辨得端的，一切诸形尽都是心，一切有为悉都是性。有时放则乾坤惊动，有时收则风行草偃。且道不收不放一句又作么生？竿头丝线从君弄，不犯清波意自殊。”下座。

　　披新衣上堂：“大庾岭头提不起，今朝何得山僧披？诸兄若会其中意，笑杀拈花示众时。”

　　上堂，问：“古人睹桃花而悟，因甚今人见花不悟？”师云：“为汝不荐。”僧云：“悟也，悟也。”师云：“还我消息来。”僧无语，师便打，乃云：“春到门首幽人富，烂熳桃花在目前，敢问两堂云水客，灵公觑破唤何禅？莫道是拈花微笑么？莫是击竹擎叉么？莫是用棒施喝么？莫是辊毬张弓么？莫是打鼓摇铎么？今日简点将来，总没交涉。”蓦拈拂子召众云：“毕竟如何？”维那击磬一声，师云：“不劳矢上加尖。”

　　浴佛上堂：“此日正值四月八，净饭宫中生悉达，九龙吐水浴金躯，七莲捧足特地发，指天指地独称尊。海口大张，舌头滑却，被云门老冻侬当时一棒，欲打杀后代儿孙。报佛恩，将此深心奉尘刹，唯有山僧更不然。”以拄杖打圆相云：“大众会么？既不然，且道是甚么消息？请煤墨看，若煤墨得出，到方丈里露个分晓。脱或未然，也是布袋老鸦，须活如死。”掷拄杖下座。

　　上堂，举马祖玩月次，问西堂：“正当恁么时如何？”堂云：“正好修行。”次问百丈，丈云：“正好供养。”复问南泉，泉抽身归众，祖云：“经归藏，禅归海，惟有普愿独超物外。”师云：“马祖眼窥四海，意在五湖。三大师各出手眼，不觉翻为极则。自古迄今浩浩喜悦者甚多，丛林玩月话为奇特者不少，简点将来，三员知识也是乌焉，成马名扬礼居士，请住双狮山紫云室。”师指室云：“者里是铸佛烹祖大炉韝，炼生煆死恶钳锤，休怪山僧铁面皮，法王法令非强为。且道入室一句作么生？”喝一喝云：“双狮哮吼乾坤动，丹凤鸣啼日月明。”

　　辛丑年拾壹月十五日，谯艳鹿宝玄朗陈昱明蔡鳌峰，及文学僧俗等，请住贵州窦堡观音禅院，结制上堂，师诣法座前以拄杖敲座云：“拄杖轻敲霜树月。”挥拂子云：“挥开贵筑岭头云，当阳露出华王座，孤迥巍巍孰敢登？”复喝一喝云：“大众见么？”遂升座，拈香云：“此瓣香神头鬼面，殃及儿孙，爇向炉中供养
本师释迦文佛并及十方诸佛、历代祖师普同供养。”次拈香云：“此瓣香玉叶金枝，根盘大地，爇向炉中，端为祝延今上
皇帝万岁万万岁。”次拈香云：“此瓣香高迁禄位，永固筹基，爇向炉中，奉为满朝文武，本省在任，尊官乡绅文学，本山护法，并远近檀越，伏愿齐登华藏世界，共入般若正因。”次拈香云：“此瓣香酒楼肉案戴角擎头，此是第二回。不辞对众拈出，爇向炉中供养现住西川梁山双桂堂上，传临济正宗第三十一世上破下山本师老和尚用酬法乳之恩。”敛衣趺座，上首白椎云：“法筵龙象，众当观第一义。”师云：“坐断乾坤还觑得者么？只饶一椎未举已前荐得，犹落二三，作么生是第一义？诸兄弟还知落处么？请出相见。”问：“从上宗乘即不问，如何是结制底消息？”师云：“雪后始知松柏操，事久方见衲子心。”问：“放去悬岩撒手，收来太阿随身，如何是禅？”师云：“舌头不出口。”进云：“满目青山，如何是道？”师云：“火官头上风车子。”进云：“自性了然，如何是佛？”师云：“粪箕笤帚。”进云：“三藏拈向一边，如何是法？”师云：“瑞云空里布，霹雳震乾坤。”进云：“禅道佛法分明，和尚又作么生？”师打云：“颠倒汉。”乃云：“法幢建立，龙象从依，蜗牛角上独唱玄机，是故诸佛出世为一大事因缘，祖师西来亦不出见性成佛，所以道，法界不容身，佛眼觑不见，圣智离言说，海口莫能宣。今日是我鳌峰居士营斋供众，请山僧登曲录木床，不敢卑瞒八字，打开露个消息去也。”竖起拂子云：“大众见么？”敲禅床云：“闻么？见处明，百处千处尽光辉。闻处通，千言万言悉透脱顶门。若具正眼，千圣齐立下风，高步毗卢顶，不禀释迦文。既然如此，且道是甚么人底境界？倚天宝剑横空挂，万里歌谣乐太平。”复举庞居士初参石头，士问云：“不与万法为侣者是甚么人？”石头以手掩士口，士乃有惺，复持此语到马祖，亦如前问，祖云：“待汝一口吸尽西江水，即向汝道。”士于言下大悟，作偈云：“有男不婚，有女不嫁，大家团圞头，共说无生话。”试问大众：“团圞头且置，如何是无生话？还委悉么？溪声尽是广长舌，山色无非净法身。”上首白椎云：“谛观法王法，法王法如是。”

　　上堂，问：“达磨来此土直指人心，见性成佛，和尚今日指个甚么？”师云：“金刚圈。”进云：“且道是有是无？”师以拄杖打圆相，云：“会么？”僧礼拜，师便打。问：“如何是佛？”师云：“▆寥寥。”进云：“如何是法？”师云：“白滴滴。”进云：“如何是僧？”师卓杖云：“会么？”进云：“佛法僧拈向一边，请和尚道。”师和声便打，乃云：“昨日升座罢，今朝又上堂，启口无说处，动舌搜枯肠。”蓦竖拂子云：“三世诸佛谈妙谈玄，也只为这一大事因缘，历代祖师以心印心，也只为这一大事因缘，今日檀越摄心营供，也只为这一大事因缘。试问大众，且道这一大事因缘从父母未生前而发耶？已生后而发耶？速道，速道，试玉须经火，求珠不离泥。”下座。

　　昱明陈居士请上堂，问：“昔日慕役司，今朝宝宫堡，两头截断，和尚在甚么处？”师云：“吹毛宝剑横虚空。”问：“大韝炉开即不问，烹佛烹祖事如何？”师云：“知音不用频频举，答者须教暗里惊。”进云：“恁么则学人夺却和尚钳锤。”师云：“汝具甚么手眼？”僧无语，师云：“虚头汉。”问：“万机休罢，千圣不携事且置，祝国开堂一句作么生道？”师云：“雕弓已挂，狼烟息万里，歌谣贺太平。”乃云：“一向恁么拖泥带水，辜负先圣，一向不恁么土面灰头，埋没宗风。不恁么中却恁么，拣孤峰而栖，未免失却正眼。恁么中不恁么，择静地而安，则理涉多端。若是本色衲僧，直下一刀划断，离相离名，无彼无此，随处作主，宽如太虚，且应物利生一句作么生道？杖头涌出金刚眼，四生六道示津梁。”复举韩文公参大颠禅师，公问：“近日春秋多少？”颠举念珠云：“昼夜一百八。”公遂回致疑，次早叩寺，撞着堂中首座，座云：“官人何来太早？”公举其故，座云：“何不问我？”公乃问：“如何是昼夜一百八？”座扣齿三下，公复造大颠之室，亦如是问，颠亦如是答，公即鼓掌，呵呵大笑，云：“原来佛法无两样。”颠征其所以，公乃实告，颠召首座问的，拈拄杖责二十，摈出院。师云：“这个消息文公若不入惊人浪，争得称意鱼？大颠虽有杀人刀，且无活人剑，大似打草惊蛇。”师召大众云：“如大颠摈首座则且置，且道今之人与古之人春秋数目毕竟有多少？请分析看，若直下分枋得出，则超越古人一头地也。其或未然，更听普门颂出春秋一百八，扣齿两三下，驴年数未终，频添子花甲。”下座。

　　腊月初一，艳鹿谯居士请上堂，僧问：“如何是释迦心？”师云：“高升日月光宇宙。”进云：“如何是弥勒面？”师云：“大阐洪音唱凯歌。”进云：“如何是宰官身？”师云：“眉横八字。”进云：“恁么白云不离青山外，绿水只在涧中流。”师云：“全令提纲行正法，却须当道与人看。”问：“善财参德云比丘，于妙高峰七日不见，何故于别峰相见？”师云：“不是冤家不聚头。”乃云：“一二三四五六七，今朝腊月是初一。昨宵大地浇银霜，令人彻骨都拟议。咄，拟议个甚么？解脱门广启，选佛场宏开，佛佛授手，祖祖相传。佛佛授手，授此心也，祖祖相传，传此妙也。今日是我艳鹿居士请山僧升座，激扬此事，作大法施，建大法幢，演大法义，雨大法雨，殊胜中现殊胜，奇特中显奇特，且道奇特中一句作么生？已荐者掉臂不顾，未荐者请出付戒。”

　　上堂，问：“门外梅花笑，堂内觉花香。即今是甚么消息？”师云：“云中抽石笋。”进云：“还结果么？”师云：“炉内出青莲。”乃云：“梅花初放袭衣香，钟鼓轻敲过上堂，启口▆门无说处，莫教怪石点头。”茫以拄杖打圆相云：“会么？其中会得即会得。昔日庞居士舍百万家财学出世法，与妻云：‘难难难，十担油麻树上摊。’庞婆云：‘易易易，跳下床来脚踏地。’女灵招云：‘也不难，也不易，明明百草头，明明祖师意。’诸兄弟，看者三人各出手眼，不同是为极则。今日刘居士打开无尽藏，运出无价珍到此，频添草料，总要诸兄弟如龙如虎，各出手眼，以报佛恩，正当恁么时，如何拨转上头关捩子？分身百亿化无边。”下座。

　　值雪上堂，问：“师王据座，人天拱法演，一音沙界闻，据座演音即不问，师王哮吼势如何？”师云：“百兽群中魂胆丧。”进云：“为复是神通妙用？为复是法尔如然？”师云：“梅须逊雪三分白，雪却输梅一段香。”进云：“恁么作略，阿那个是报恩者？”师云：“会么？”进云：“阿那个是领略者？”师和声便打，进云：“人天普集，海众云臻，今日上堂得何祥瑞？”师云：“匝地色铺银世界，弥天光吐玉毫容。”问：“未出方丈时如何？”师卓杖云：“且道是已出未出？”僧便喝，师便打，乃云：“父母未生前何为本来面？荐取祖师禅，红炉飞雪片。已荐者杀活双全，未荐者葛藤自现，荐得荐不得总不恁么时如何？雪风凛凛自南来吹，彻寒毛，透骨髓。”下座。

　　上堂，问：“从上宗乘即不问，今日升座说甚么？”师云：“不容东瓜瓠子会，惟许通方衲子知。”进云：“和尚还有为人处也无？”师便打，僧一喝，师亦打，乃云：“冬日晴，喜鸟鸣，听来无别意，声声唤惺人。且作么生惺？荐取本来真面目，红炉焰上雪皎明。皎明且置，敢问诸兄弟如何是本来面目？”以拄杖打圆相云：“会么？长舌不离开大口，原来鼻直两眉横。”下座。

　　上堂：“工夫稳当底，促手促脚，探头太过，各显神通底无下足处，掉臂未转。直饶三家村里纵横，朝打三千，暮打八百，犹较些子，试问诸兄弟謷讹在甚么处？若知端的，始见杀活双全，倘或未然，也是哑子吃蜜知味道，不得喝一喝。”下座。

　　元旦追严上堂，问：“旧年已尽，新年到来，今日和尚升座，且道是甚么消息？”师云：“一声爆竹风前荐。”进云：“恁么则寒毛着力去也。”师云：“惊起猢孙夜簸钱。”问：“大地本无动转，如何有新有旧？”师云：“柳眼迸开枝头翠。”进云：“且道是新是旧？”师云：“任你卜度。”乃云：“俄惊爆竹报年新，两字苍天祝圣恩，荐得春王一句子，桃开祖意复重明。如是则我启林杨老大人，素性破格操家训子，还悟得祖意重明也无？若也悟得，东方妙喜世界也在这里，西方极乐世界也在这里，上方兜率世界也在这里，还委悉么？”良久云：“请孝子拈香启林杨老大人，被山僧拄杖头接引来也，尔等诸人还见么？倘或见得，物物头头俱为妙用，尘尘刹刹悉是真乘。其或未然，更听一偈与启林杨老大人，收因结果去也，尘劳顿脱归何处？抛却妻儿弃却情，圆具圆修三世界，德池波涌绽莲心。”下座。

　　元宵施衣请上堂，问：“尽大地是佛，如何头上安头？”师云：“荷叶团团团似镜。”进云：“团后如何？”师云：“菱角尖尖尖似锥。”问：“有口赞不尽，无言心自明。是则裂破虚空，不是则鬼家活计。端的一句请和尚道。”师云：“风吹柳絮毛毬走。”进云：“走后如何？”师云：“雨打梨花夹蝶飞。”乃云：“韶华正月半，漏逗浑莫算，澄湛月孤圆，皎光灯晃灿。施衣请升堂，因斋与庆赞，分外立门庭，秦时　轹钻。　轹钻且置，如何是门庭边事？”蓦拈拄杖一喝，下座。

　　上堂，拈拄杖卓一卓云：“大众闻么，观世音菩萨来也。在普门拄杖头上，口喃喃地道无尽藏世界。诸兄弟还信得及么？大千沙界海中沤，一切圣贤如电拂。”

　　上堂：“认真卓一本分钳锤，放云收来，师家受用，拖泥带水处千仞壁立，千仞壁立处带水拖泥，自然全杀全活，为祥为瑞，还委悉么？觅火和烟得，担泉带月归。”

　　上堂，举临济大师示众云：“我于先师处三次问佛法大意，三次被打，如蒿枝拂相似，如今更思一顿，谁与下手？”时有僧出云：“某甲下手。”济拈棒度与，僧拟接，济便打，师云：“临济大师好个锋铓钩锥，虽然用得活，便奈乎者秃居士不是作家。当时若遇山僧在，待他道：‘如今更思一顿。’好与他拦腮一掌，直饶有机括如电掣，管教他亡锋结舌有分。今山僧正恁么时，众中莫有全提正令下手者么？”众无语，师蓦拈拄杖击禅床，下座。

　　玄朗窦居士营斋，解制上堂，问：“圣制告圆即不问，临行消息事如何？”师云：“草鞋狞似虎。”问：“达磨未向东土，佛法未从西来。今日解制是何意旨？”师云：“普门瑞气连天际，杖笠放开海眼睛。”僧一喝，师便打，乃云：“水云聚集以长期，此日解开布袋口，放出一群师子儿，五湖四海任哮吼。”喝一喝云：“哮吼且置，如普门这里调心三月，法岁周圆，临行庆赏一句作么生道？云水半瓢为道业，蒲团一架是家风。”下座。

　　壬寅年十月初一日受请住湖广洪江回龙禅寺。

　　结制上堂，师诣座前，以杖指座云：“录木曲兮师子座，由旬八万四千余，震威赫赫行王令，泯绝烟尘佐帝居。”挥拂子召众云：“还见么？”遂升座，拈香云：“此瓣香端为当今
皇帝万岁万万岁，钦愿尧日与佛日增辉，金轮共法轮并转。此瓣香奉为本省、本州、本县文武尊官、缙绅、文学、远近僧俗等，伏愿智慧具足，德厚如山，福寿庄严，量宽似海。此瓣香受尽数载钳锤，难伸怨海仇敌，此是第三回拈出，爇向炉中，单为现住西川梁山双桂堂上，破山老人用酬法乳之恩。”乃敛衣趺坐，上首白椎竟，师云：“虎穴龙宫竖刹竿，活惊活杀，别人间其中，唯欲金鳞聚，不许盲龟跛鳖参。”顾视大众云：“内有透网金鳞么？”问：“万山不隔今宵月，一片清光分外明，且道为国一句作么生？”师云：“一愿风调雨顺，二愿天下太平。”进云：“如天普盖，似地普擎，阃外人来如何相会？”师云：“手握锋铓剑。”进云：“恁么则处处绿杨堪系马，家家有路透长安。”师云：“闲言语。”乃云：“结制安居，人人鼻直眼横。云堂高坐，个个拈匙弄筋。慧光朗耀，瑞气辉腾，体露真常，那拘文彩？直要诸人脚跟下顺去横来，透顶透底，得此一种三昧，所以十次诸佛得此一种三昧，坐微尘里，转大法轮，诸代祖师得此一种三昧，高提祖印，广度群迷。今日我马阔然，兴慈心布喜，缘开宝藏，运家珍于此，选佛场中频添草料，唱和
佛事，莫不从此三昧中而发现耶。”以拂子召众云：“且道文上座得何三昧，便能随处建竖法幢，创立宗旨，东语西话，广布宣扬？速道，速道。”挥拂子云：“龙袖拂开全体现，法王会上独称尊。”复举昔日维摩诘入于三昧，以神通力于众香国盛满香饭供养诸大菩萨，广作佛事，师云：“维摩俗汉虽然极显极幽，设化香国，奇哉，妙哉。文上座简点将来，未免假婆衫子拜婆年，今日回龙者里也无三昧，亦无神通，随缘设个饭店供养十方，龙象无不张牙露爪，会吃会屙。且道与维摩尚年佛事差别多少？”卓杖云：“摩空鸠鸟九头毒，护世那吒八臂长。”

　　上堂，问：“去岁黔风，今年楚水，黔风楚水即不问，如何是回龙彻底一句？”师云：“洪江渡口露长舌，绿水矶头显法身。”进云：“四海盛空是甚么人底境界？”师云：“待碧岩尖点头即向汝道。”僧便喝，师便打，乃云：“昨日上堂打葛藤，今日升座葛藤打，有人会得个中意脱体▆，流任潇洒，所以昔日庞居士为人风流脱洒，将百万家财倾向湘江，学出世法，逢人便解，夸经卖弄，只道不与万法为侣，者是甚么人？今日祥宇张居士舍赀财，诣回龙，营斋供众，而请山僧激扬个事，甚超出庞公一头地也。然虽如是，犹与他知心不知己，知己不知心。”蓦拈拄杖召众云：“且道那里是他知心不知己，知己不知心处？试辩别看，若辩别得出，释迦不先，弥勒不后，脱或未然，道业未成空白首，大千无处着羞惭。”

　　上堂，问：“提兵统将须凭帝主灵符，领众匡徒惟仗祖师心印，请问和尚如何是祖师心印？”师云：“千圣共传无底钵。”进云：“犹是法身边事。”师云：“尔唤甚么作法身？”僧便喝，师云：“尔者一喝当得甚么事？”进云：“恁么则不劳三月安居，便乃大千独步。”师震威一喝，进云：“作家宗师。”师云：“莫谤回龙士。”问：“如何是洞然体一明明，露师云雨涧有声泉眼活乃云时今若雨不晴令人彻骨毛悚，滴穿乾坤眼睛，浸烂衲僧鼻孔？”蓦拈拂子召众云：“诸兄弟，各人摸鼻孔看还在么？相救，相救。”复以拂子向空画[○@、]，良久云：“幸喜今日君选贺居士诞辰营斋供众，请文上座举扬大事因缘，只得因斋庆赞，不然鼻孔几乎没杀了半边，且道作么生庆贺一句？西来大意庭前柏，指出昆仑作寿山。”

　　上堂，问：“长天一色万古光辉，即今乍晴乍雨，毕竟润益在甚么处？”师蓦头一棒，云：“在者里。”乃云：“今朝十月十五，寒天乍晴乍雨，珍重，两堂衲僧切忌和泥合土。”乃顾视大众云：“惺惺灵利，灵利惺惺，等间问着八两半斤，秪是不知落处，既惺惺又灵利，因甚不知落处？”卓拄杖云：“向下文长付在来日。”

　　上堂，问：“涉水登山，千里而来，忽闻水声投涧洪江汇，未审是甚么消息？”师云：“溪深杓柄长。”僧便喝，师亦喝，进云：“是何意旨？”师云：“一个破粪箕，对把秃苕帚。”乃云：“屋后青山门外江，水声投涧共弘扬，分明好个真消息，如何令人逐境忙？且道忙个甚么？莫是朝参暮请而忙么？莫是拈匙弄筋而忙么？莫是出没卷舒而忙么？莫是屙屎放尿而忙么？莫是纵横收放而忙么？莫是七穴八穿而忙么？莫是东涌西没而忙么？或向此间审得谛当，不妨一为无量，无量为一，大中现小，小中现大，坐微尘里转大法轮，脱或未然，大法不明宜自谴，灵源未透欲谁甘。”

　　上堂：“痛棒热喝，大生莽卤，当下了然，超佛越祖。”蓦拈拄杖召众云：“就中莫有超佛越祖者么？试出来现跃飞腾看？”时有僧拂袖而出，师云却道：“金鳞现，谁知跛鳖来。”卓拄杖下座。

　　上堂，举明招向火次，僧忽问：“目前无法，意在目前，不是目前法，非耳目之所到，未审此四句那句是宾？那句是主？”明招拨开火云：“你向这里与我拈出一茎眉毛看？”僧云：“非但某甲，尽大地人丧身失命。”招云：“何故自把髻投衙？”师云：“者僧有活人剑，无杀人刀。明招有杀人刀无活人剑。诸人若道得杀活双全句，回龙与你拄杖子。”喝一喝下座。

　　上堂，问：“达磨由历震旦国中，纯以第一义为人，回龙者里场开选佛，毕竟以何法接待？”师云：“金刚圈栗棘蓬。”进云：“恁么则与古人同耶？别耶？”师云：“一任你卜度。”乃云：“一二三四五，个个疑着碧眼胡，五四三二一，人人却道好消息。好消息亦是回龙分上事，诸人无分。今日或有人问回龙，未审是甚么消息蓦？”拈拄杖云：“不得动着，动着则祸生。”掷拄杖下座。

　　上堂，举僧问同安：“如何是和尚家风？”安云：“金鸡抱子归霄汉，玉兔怀胎向紫微。”僧云：“忽遇客来将何秪待？”安云：“金果早朝猿摘去，玉华晚后凤衔来。”师云：“同安家风虽然奇怪，回龙家风又且不然，或有人问：‘如何是和尚家风？’即向他道：‘穿衣吃饭浑忘日，时节到来总不知。’‘忽遇客来将何祗待’即向他道：‘隔江峰顶云蒸饭，石火谩敲煮松根。’”乃顾视大众云：“且道与同安是同是别？试辩明看，若辩明得出，许尔是英灵衲僧，若辩不出，三十年后却来回龙座下与尔道破。”

　　上堂，问：“观世音菩萨唯以圆通三昧应现普门，即今和尚以何三昧导物济生？”师展两手云：“会么？”进云：“者个犹是圆通三昧，如何是和尚接物底句？”师便打，蓦竖拄杖云：“大众见么？观世音菩萨来也，在回龙拄杖头上口啾啾底道个元字脚，你诸人还见么？若道不见，有眼如盲，若道见，则在拄杖内？拄杖外？试分析看。只饶分析得明白，也须吃棒始得，其或未然，三条椽下，七尺单前，还有事在。”

　　上堂，举僧问赵州：“如何是祖师西来意？”赵州云：“庭前柏树子。”师云：“赵州老汉名播古今，从来恒调金镞，惯弄巨场，夸富奢贵，惑乱人间，却被者僧一问，逼得身贫彻骨，未免取笑识者。”蓦拈拄杖召众云：“会么？若向此中荐得，回龙分半院与你，脱或未然，听取颂出：庭前云树暗飘香，流落古今话短长，堪笑赵州贫彻骨，答渠祖意怪苍苍。”

　　值雪上堂，问：“昨夜浇银霜，冻得一贫彻骨时如何？”师云：“大好消息。”进云：“今朝大地雪，未审是何消息？”师打云：“者个消息。”乃云：“昨夜浇银霜，今朝大地雪，消息于其中，诸人彻不彻？彻者则掉臂不顾，未彻者不妨万仞峰头眉毛厮结。”

　　纯心寿辰，请上堂，问：“灵丹一粒，点铁成金，至理一言，转凡成圣。请问和尚如何是至理一言？”师云：“象骨辊毬。”进云：“昔世尊初生，以手指天地云：‘三界内外，惟吾独尊。’他具甚么手眼便恁么道？”师云：“他家自有通霄路。”进云：“后云门云：‘一棒打杀与狗子吃，贵图天下太平。’又作么生委悉？”师云：“泛起干戈百草头。”进云：“恁么则释迦、云门二老借和尚鼻孔出气去也。”师打云：“不劳赞叹。”乃云：“日久不谈禅，嘴上生▆醭，相煎苦激敡，偶登曲录木，棒喝要分明，莫入拔舌狱。三圣口招风，遭人骂瞎秃，直如回龙者里场开选佛，演最上乘，且庆贺一句作么生道？满堂龙象客，共祝无穷寿。”

　　解制上堂：“去年十月，者公案今岁中和方结绝，选佛场里许多僧，个个有口难辩别，众中莫有利词饶舌者么？试出来辩别看，只饶辩别得去，也须裂破舌头始得。”下座。

　　灵隐文禅师语录卷第一终
嘉兴大藏经　灵隐文禅师语录


　　灵隐文禅师语录卷第二

　　贵筑东山发昙寺嗣法门人福度复编

　　小参

　　大圆诞辰，请师小参：“朔风凛凛，如浇冰雪，令人彻骨毛寒，大众未免荐得山僧特地一场愁寒暑，迭迁被他惑。咄，且愁个甚么？莫是法道不行，众生未悟么？莫是轮回不息，地狱未空么？然法道不行，众生不悟，蠢动含灵，皆有佛性也。轮回不息，地狱未空，是一切惟心有所造也。世界中种种琉璃百宝，一一玉殿楼阁，无所不足，何故至愁？山僧所愁，不愁别事。”举拂子云：“单愁者个交代不得，故所愁耳。今日幸我大圆诞辰设供，请山僧升堂激扬，只得因斋庆赞，以酬所请。然铁作脊梁骨，金铸坚实心，操持法席，荷负丛林，大用得大圆，大人得大智，正当恁么时，庆赞一句作么生道？山僧得捧土培汝寿山高。”

　　小参。“堡城禅客集来云，选佛场开建普门，有愧前贤济北老，当堂一喝尽皆闻。闻者不如见底，见者不如唱和底，众中还有激扬唱和者么？”问：“《金刚经》云：‘如何是过去心不可得？’”师云：“刹竿头上翻筋斗。”进云：“如何是未来心不可得？”师云：“葫芦壁上悬。”进云：“如何是现在心不可得？”师云：“水府捞明月。”进云：“三心未设时如何？”师以拄杖打圆相云：“会么？”进云：“三心已设后如何？”师便喝，僧亦喝，师便打，乃云：“不是过去、未来、现在心，亦非现在祖师正法眼，三贤穷之不到，十圣究之莫及，直饶威音王那畔空劫已前，正好金刚宝剑，何况乎威音王已前，以至穷过去未来之际，只是打口鼓子弄这葛藤，终非本分草料。所以道，从门入者非是宝，从门出者是家珍。一一从自己胸中流出方才盖天盖地，为人天正眼。说甚么德山棒，临济喝，乾矢橛，麻三斤，却拈向一边，何故？须知当人分上各有个水洒不着，风吹不入，清寥寥，白滴滴底一段大光明也。而今多少只为从无始劫来妄想，浓厚在无明烦恼诸尘境界中作活计，不曾与生死二字为念，焉能踏着本地风光，何明见性本来面目？若是大智大见人，直下承当了。生本不生之地，死本不死之处，向不生不死处，千圣着眼觑不见千手，大悲提不起。而今诸兄弟若能回光返照，更无第二面目也，更待山僧开口动舌，说心说性，谈妙谈玄，未免落七落八，觌面相瞒去也。既不相瞒，且道诸兄弟面目在甚么处？不起纤毫修学心，无相光中常自在。”复以拂子击案云：“还委悉么？若也未能，更听一颂：过去未来同至道，心心相续本来心，了然威音那畔外，地久天长面目存。”

　　小参：“净榻半趺坐，溪风送凉来。语清成佳韵，境寂即天台。地迥尘弗到，径僻花自开。问禅堪指月，幻梦讵足哀。试茗邀梵侣，谈古忆浮杯。寥廊千山外，相对任徘徊。未审众中还有与山僧共徘徊者么？”良久云：“落涧松声风里听，过桥山色雨中观。”

　　小参：“腊残事毕逢春日，瑞气佳和万象新。忆昔两堂齐下喝，而今始识主宾分。”复喝一喝云：“且道山僧这一喝是宾是主？还有共相证据者么？”问：“腊残春已至，梅梢暗偷新。梅梢偷新即不问，格外提持事若何？”师云：“茶煮岩前雪。”进云：“恁么则普天匝地去也。”师云：“花拈座上梅。”问：“旧去新来阳春曲作么生唱？”师云：“啰啰哩哩。”进云：“如何领会？”师云：“脚跟下荐取。”进云：“离却脚跟又作么生？”师便打，乃云：“颠拈倒弄，呵佛骂祖，全提向上太生莽卤。所以今夜立问立答，立主立宾，行棒行喝，说妙说玄，无事生事，平地兴波，犹是莽卤处。直下不立问，不立答，不立主，不立宾，不行棒，不行喝，不说妙，不说玄，也是担枷过状。设使恁么中不恁么，不恁么中却恁么，也是布袋老鸦。到者里佛祖也摸索不着，其中或有个汉一棒打不回头，出来掀翻露布，截断葛藤，山是山，水是水，僧是僧，俗是俗，一丝毫不得动着，直下承当，便能丹霄独步，与诸圣把手共行，同和阳春雪曲。且道阳春雪曲作么生唱和？”良久云：“曾忆江南三月里，鹧鸪啼处百花香。”

　　小参：“辨龙蛇眼，擒虎兕机，非破格超越，不系富贵者，即以为戏论也，故我临济宗旨最难继续。近来参学之者不肯退步，就省力处做工夫，只以无明烦恼聪明意识计较思量，向外驰求，以为极则，胡谈乱语，胡喝乱喝，以当宗风，山僧看来这辈种草岂非谩人而自误也。不见临济同普化在镇州赴施主家斋，济问：‘毛吞巨海，芥纳须弥，为是神通妙用？为是法尔如然？’普化便趯倒饭床，济云：‘太粗生。’化云：‘者里是甚么所在，说粗说细？’济便休去。次日又同赴一施主斋，济复问：‘今日供养何似昨日？’化又趯倒饭床，济云：‘是则是，太粗生。’化云：‘瞎汉，佛法说甚么粗细？’济又休去。”师蓦拈拂子召众云：“且道临济两次休去，还有计较思量驰求分也无？若道有，作么生思量？而今文上座孜孜打口鼓理者葛藤，更无别意。总要诸兄弟除却计较思量，办真实心，决个大智，把生死二字贴在鼻尖头上，拈匙弄筋处，行住坐卧处，酬酢宾客处，屙屎放尿处，不得舍却，常似方寸中有一紧急未了底大事碍塞，除却不去，日久岁深，勇猛精进，方有少分相应也。若或因因循循，不奋然透脱生死，及至腊月三十到来，无明也用不着，烦恼也用不着，聪明也用不着，思量也用不着，恩情也用不着，势力也用不着，百般总用不着，眼光落地，唯有平昔所作所为，种种境界一一现前，随业飘流，转头换面，不知是甚么面目也，那时莫道文上座不与诸兄弟说破。天寒勿劳久立，珍重，珍重。”

　　小参，举洞山云：“须知有佛向上事。”僧问：“如何是佛向上事？”山云：“非佛云门云名不得状不得所以言非师云二老宿一个头白，一个齿黄。”“作这般见解何故？佛之一字尚不喜闻，说甚么非有非无？今日或有人问普门如何是佛向上事，劈脊便打。”蓦拈拄杖召众云：“且道普门利害在甚么处？试简点看，若简点得出，不妨到方丈里露个消息，脱或未然，莫把光阴容易度，牛头自北马头南。”

　　君辅张居士率众请开示，师以拂子拂一拂云：“会么？若唤作拂子未免错过，若不唤作拂子，昧了当人。且道唤作底是？不唤作底是？于此进得一步，不劳三七思惟，其或未能，秪得饶舌鼓口子去也。昔日世尊拈花，百万人中独有饮光破颜得传衣钵，为灵山第一代祖师，后传阿难，乃至二十八祖也。秉谶为我东土初祖见梁武帝，机缘不契，故栖嵩山少室，面壁九载。复后神光立雪断臂，而乞安心，证得其髓，迨传六祖，衣止不传，法遍天下。若传此衣，命如悬丝。将此衣钵镇于曹溪，后得南岳，让为嫡传，让下而出马祖，发大机大用，祖出八十四员知识，惟有百丈海、黄檗运下出临济，续至本师破山老和尚。祸事相牵，冤家路窄，及至山僧手里。今日直得眼若海量，口似桑盘，尽底寻来道不出个元字脚，只好向前代古人说千说万处，为汝通个直指。人人明心见性，立地成佛，试问众居士，且道性向何所见聻？”良久掷下拂子云：“见月休观指，归家罢问程。”

　　小参：“韶光易迈，道业难成，不究生死为急，只图延缓度日，饶汝参至尽未来际，终无出头日也。而今诸兄弟已今进堂三日，须知各人分上事不明，欲山僧开口动舌，与汝露布，要且此事非在言语上讨禅讨道，非在册子上立问立答，非在利辩上立机立境，何也？回龙这里虽然开个灯心皂角铺，实无一法系累，于人教你将心领略已错了也。讵矧千方百计而可及乎？不见香严在百丈会里纯是聪明灵利塞却悟门百丈迁化后到沩山，山云：‘我闻你在先师处问一答十，问十答百，此是你意识抟量来底，父母未生前试道一句看。’香严却被沩山一问只得茫然，屡乞沩山道破，山云：‘我若向你道破，恐你后来骂我。’香严遂辞沩山，隐至白岩宴息。一日芟除草木，掷动瓦砾，击竹作声，忽然大悟，譬如贫人得宝，乃焚香遥礼沩山云：‘和尚当时若为我说破，怎有今日？’复有偈云：‘一击亡所知，更不假修治。动容扬古路，不堕悄然机，处处无踪迹，声色外威仪。’诸方达道者咸言上上机。诸兄弟，你看他悟后出语更不相同，若在聪明利辩文字学解上宗风，早已堕地了也，争得继于今日？所以古人怖生死如救倒悬。若不明者一着子，誓不休息近来。学者今日履者家户，明日造那家门，贵图浩浩商量，道者个堂头好诗偈，那个堂头好慈悲，此等见解，且道与古人相似不相似？若凭伎俩取胜于人，上古名公露尽多少风花水月，烟霭云林，合皆个个超佛越祖去也，还得到我出家人而行之？又如俱胝住庵园，一尼顶笠直来，绕禅床一匝云：‘道得则放下笠子。’俱胝无语，尼拂袖便行，俱胝云：‘何不且住？’尼云：‘道得则住。’俱胝又无语，尼过后，俱胝自叹云：‘我虽丈夫，不如女辈。’便要烧庵下山。夜梦山神云：‘长老不须下山，不久当有肉身大士于此为长老说法。’忽期果见天龙和尚到，俱胝遂举前话，龙云：‘你问我，我与你道。’俱胝云：‘道得则放下笠子。’天龙便竖一指，俱胝于此大悟。大凡后来有人问道佛法，惟竖一指，自云：‘我得天龙一指头禅，一生受用不尽。’身畔有一童子亦学竖指，人报云：‘和尚，者童子亦会佛法，有人问他，也竖一指。’俱胝乃藏刀于袖中，唤童子近前云：‘你会佛法是否？’童子云：‘是。’俱胝云：‘如何是佛？’童子才竖指而被俱胝捉住，以刀断之，童子叫唤走出，俱胝复唤童子，童子回头，俱胝云：‘如何是佛？’童子举起手，不见指头，豁然大悟。”师云：“且道俱胝底佛法是在指头上耶？不在指头上耶？若不在指头上，何故惟竖一指？若在指头上，何故与他截去？毕竟在甚么处，便向者里了得？何劳克期取证，再假思惟？正与古人无别，然后不违本愿，导利群生，恢张法化，佐助丛林，不枉袈裟角下走一回也。如此恁么，日食斗金非分外。其或未能时，餐粒米也难消。”

　　小参：“达磨大师航海而来，唯以个无文印子，东印西印，印至我震旦国中，直指人人，以心印心，如水合水，当下见性，成佛之旨更无别外之法，故谓之单传教外。时今诸兄弟莫只图因因循循，今日不悟，而有来日，来日不悟，而有后日。浩然虚度，蹉跎白首，此生不得谛当，转眼则是来生，未审趣向何所？易何面目矣？称而回龙者里，一众聚首，粥饭依时，各人厮结眉毛，打起精神，把生死两字贴在额头上，如戎场相阵之势，一人与万人而敌，回首不能。行住坐卧念孜在孜，时时靠定，挨拶去挨拶得，稳稳怗怗，疑情顿发，蕴在胸中，千没奈何，万没奈何，绝究者一念归于何处，豁然漆桶自穿，冷灰豆爆，那时玲珑八面，出语惊天动地，方不负各各剃发染衣。由历参方而不辜回龙鸠辑结冬之愿也。山僧曾日在黄檗座下，不惮身心，励志数载，阅禅宗正脉。向‘车不行，打牛即是？打车即是？’底公案忽尔透脱，如卸千斤担子，一时轻快。然后而走中路，司参万峰老人，入门便问：‘数千七百则公案即不问，如何是学人吐不出底消息？’老人蓦举拂子云：‘汝道老僧者是那一则？’师随声便喝，老人亦喝。师又一喝，老人亦喝。师又一喝，老人便打，复随住天字城。因事而辞，老人问云：‘汝曾看过客宾维那公案么？’师云：‘不劳再浇恶水。’忽日老人坐席，举杯云：‘持戒比丘不上天堂，犯戒比丘不落地狱，汝作么生？’师夺杯覆却而出。复有客僧至，老人举前话而问，其僧不诺，老人逐云：‘汝不会我师徒意。’又壬辰年，侍住开县，栖凤城，老人结制。一日落堂云：‘我为法王，于法自在，有人颂得出，老僧衣钵两手分付。’师偶呈二颂。乃至七月七日，逢天童忌辰，上堂付源流一纸书，联芳云：‘忆昔鸟窠吹布毛，而今特地觉风高，老僧翻藉慈明口，骂彻渊鳞上九霄。’诸兄弟不但以古人克念作圣，一日不悟，一日不丢手，一时不悟，一时不丢手底样子，取证试觉山僧种种苦志，种种行履，讵是以因循苟延岁月而得底耶？曾不见黄檗运禅师云：‘尘劳迥脱事，非常紧把绳头做一场，不是一番寒彻骨，怎得梅华扑鼻香？’”

　　法语

　　示密参禅人

　　达磨大师航海而来，不立文字，谓之教外别传，授▆上机只贵一闻千悟，直下承当，既承当之后，向白云堆里三二十年，折脚铛煮饭吃，保养圣胎，如铁如石，待龙天推出，竖立刹竿于利刃场中，敲枷打锁，解黏去缚，觅一个半个，务报佛恩，流通大法，出一言半语，毒尽诸方，惊▆大地，令人瞻仰不已。近时参学未谙来脉，唯要择诟句论亲疏，便夸淘汰得多，就去求人印证，秉拂据位称大宗师，我是某人法嗣，胡争胜负，图卖傀儡，良可愍哉。而今山僧埋名遁迹深隐山林，偶遇密参禅人，索法语，山僧不惜面皮，饶三寸舌与汝勉励，慎之，慎之。

　　示梅溪禅人

　　驱耕夫之牛，夺饥人之食，趯翻大海水，拳倒须弥卢，生擒虎兕，活捉狞龙，犹未是衲僧本分。而今要具顶门正眼，刚是作家。山僧寓棋州西山，始识梅溪禅人，有超群越众之形，呵佛骂祖之志，山僧权付法语，指住山头，保养圣胎，他日有末后句子，与汝道破。

　　示瑞寰熊居士

　　戎马场中参禅学道，亦是奇特事也，然而奇特事要具个大丈夫志气，具个绝罗笼手段，所以杀人刀，活人剑，则东则西，向上向下，有事无事，佛界魔界，一时截断。试问居士，刀剑在甚么处？从前汗马无人识，▆破九重代功高。

　　示智声禅人

　　既为出家儿，须要度具参禅，做个破格长老，不然，是个秃头百姓，有何用哉？而老僧在罗平坐夏，有智声禅者持纸一轴来，索老僧法语，试问智非性，声从何处而发耶？是威音而声，何用舌？是雷音而声，何用鼓？是琴音而声，何用指？且道妙音在甚么处？速道，速道。

　　示瑞雪道者

　　普门座下无禅可说，无道可传，虽聚云水，衲子唯以个金刚圈栗棘蓬，跳者着力跳，吞者用意吞。莫怪普门茶饭无滋味，大孤峻。故达磨初祖航海而来，直指人心，见性成佛，以心印心。近来学道者不与见性为主，都去寻行数墨，贪名求利，而失宗旨，辜负先圣也。今日是我瑞雪道者信念特达，拜求指归，只得引个金刚圈栗棘蓬与汝，二六时中，行住坐卧，透来透去，透到无可透处，奋然漆桶自明，别有一段风光，那时才来吃吾痛棒。

　　机缘

　　僧问：“千年暗室，一灯能破，为甚么还有三尺暗？”师云：“月穿海底窟，烟水自悠悠。”进云：“如何龟能识人间祸福，因甚不知其死？”师云：“几树秋蝉催夏去，许多归鸟尽迷巢。”

　　僧问：“丹霞访庞居士，如何是灵昭女放下篮子处？”师云：“漏逗不少。”进云：“如何是提起便行处？”师云：“做贼人心虚。”

　　师问：“南图禅人，你虽好，犹欠聪明在。”进云：“和尚唤甚么作聪明？”师打一圆相，图于圆相内着一点，师扯碎云：“汝作么生？”图又以手打一圆相，师便打。

　　僧问：“如何是无根树？”师云：“撑天覆地。”进云：“如何是无阴阳地？”师云：“照顾脚跟。”进云：“如何是叫不响底山谷？”师云：“处处逢渠。”

　　僧问：“如何是此处境？”师云：“几点青山常积翠，一溪明月色光辉。”进云：“如何是境中人？”师云：“一句迥超千圣外，松萝那许月轮齐。”

　　僧问：“虎以肉为食，因甚不食其子？”师云：“青山不▆▆，月下岂挑灯？”进云：“如何是达磨不说底句？”师云：“▆▆西归道人不顾。”进云：“如何是无舌人说话？”师云：“▆▆诸方。”

　　僧问：“云集开堂，今为何事？”师云：“溪松万载鹤来聚，月中丹桂凤凰栖。”僧拟测，师便打。

　　僧问：“狮子出窟时如何？”师云：“百兽群惊。”进云：“未出窟时如何？”师云：“吓杀人。”进云：“已出未出时如何？”师蓦头一棒云：“且道是出不是出？”

　　僧问：“如何是夺人不夺境？”师云：“尘埃影里不拂袖，云占松梢月上迟。”进云：“如何是夺境不夺人？”师云：“雪覆数枝栖凤竹，寥寥几个化龙儿。”进云：“如何是人境两俱夺？”师云：“茅舍无宿客，青山不展眉。”进云：“如何是人境俱不夺？”师云：“洗池积水邀明月，扫石留云待故人。”

　　僧问：“如何是持戒底消息？”师云：“一把香刍拈，未暇六环金锡响遥空。”

　　僧问：“二月双照时如何？”师云：“蚌呈无价宝，龙吐腹中珠。”

　　僧问：“如何是第一句？”师云：“杀人不眨眼，棒下血淋淋。”进云：“如何是第二句？”师云：“元字脚。”进云：“如何是第三句？”师云：“冰消瓦解。”

　　僧问：“如何是接初机底句？”师云：“头上吃棒，口里喃喃。”进云：“如何是辨衲僧底句？”师云：“会么？”进云：“如何是正令行句？”师云：“横按锋铓，云头截断。”进云：“如何是立乾坤句？”师云：“寰中天子，塞外将军。”

　　僧问：“如何是宾中宾？”师云：“万里长安君自去，临行▆怅怨阿谁。”进云：“如何是主中宾？”师云：“座前夜月临半榻，渌水行舟万里程。”进云：“如何是宾中主？”师云：“行即肩挑云水衲，堂堂大地一蒲团。”进云：“如何是主中主？”师云：“深山藏独虎，绝此往来人。”

　　僧问：“如何是和尚家风？”师云：“持刀按剑。”进云：“因甚如此？”师云：“死活不知。”

　　僧问：“佛未出世，祖未西来，还有佛法也无？”师云：“有。”僧云：“在甚么处？”师云：“会么？”僧拟开口，师便打。

　　师一日与五陵上公坐次，公忽举杯云：“请老和尚一杯酒。”师随接杯云：“若道得一句即吃。”公即进前合掌问讯，师云：“却道得一半。”

　　道台汉庭薛公问：“弟子为尘劳所染，乞师一接。”师随举念珠云：“会么？”公云：“不会。”师云：“辜负山僧。”

　　督台天虞郑公问：“禅师每日寻常作么生？”师云：“披衣吃饭。”公云：“父母未生前光景胜妙。”师征云：“那是父母未生前底光景。”公云：“不敢妄对。”师云：“又言妙。”公拟议，师云：“切莫放过。”公揖而别。

　　太史文季刘公入山，师坐禅不起，公云：“请老和尚出定。”师云：“何定可出？”公绕一匝而出，师抚禅床三下。

　　文衡仲含黄公问：“邻居有高僧否？”师云：“无。”公云：“有佛书否？”师云：“无。”公云：“佛法僧俱无。”师竖起扇云：“单单只有这个聻。”公默然，师云：“苦。”公云：“此道论无又有，论有又无。”师云：“看你开口处吃山僧棒始得。”公笑，师不顾。僧问：“如何是回龙境？”师云：“雨蒸荷叶香浮屋，风搅芦华雪满舡。”进云：“如何是境中人？”师云：“随情系缆招明月，取性推蓬看远山。”进云：“恁么则荡荡而法界全彰，历历而祖机独耀。”师云：“天左旋，地右转。”僧伫思，师便打。

　　僧问：“如何是父母未生前本来面目？”师云：“洪江独露大圆镜，绿水全彰净法身。”进云：“如何是法身向上事？”师和声便打。

　　僧问：“学人千里而来，乞老和尚一接。”师以拂子作钓势，僧举两手，师云：“却道金鳞子，谁知跛鳖跳。”僧拂袖而出，师云：“果然。”

　　颂古

　　世尊初生

一个囫囵无罅隙，指天指地好生羞，早知千古风流事，殃及儿孙恨未休。

　　世尊升座

朔风凛凛逼春来，独放门前一树梅，却被东君刚折伏，馨香特地活深埋。

　　世尊拈花

为何拈起一枝花，引得儿孙露齿牙，迦叶破颜虽荐得，风流还让有钱家。

　　女子入定

佛前女子卖虚头，弹指无端把价酬，若遇白拈摘得去，落霞孤鹜一齐收。

　　南泉斩猫

南泉斩断死猫头，云水两堂个个愁，若遇当锋能救得，等闲何处不风流？

　　赵州狗子

佛性，佛性。人人疑著者个畜生头上戴角。

　　灵云见桃花

满园桃绽暗抽枝，觑破灵云老面皮，却被玄沙旁不肯，一溪烟水展双眉。

　　柏树子

八十犹行老赵州，无端庭柏向僧酬，谩把朱砂认赤土，人间无水不东流。

　　雪覆千山因甚孤峰不白

千山雪覆碧天空，一个孤峰迥不同，清浊清兮明历历，赤条条处带霜浓。

　　破山和尚一日示众云：“我为法王，于法自在，有人颂得出，老僧衣钵两手分付。”师颂云：

“倒行日月易山川，掌上灵符得自然，觌面还他宗正眼，任从鹄白与鸟玄。”

　　临济四喝

金刚宝剑露锋铓，血溅梵天不敢当，遍界山河汾绝信，巍巍独处法中王。

金毛踞地吼乾坤，百兽群中丧胆魂，海岳云深窥不见，鸡鸣午夜复黄昏。

探竿影草辨当人，长短短长岂易亲，谩把金钩抛四海，休将玉烛续灯明。

当阳一喝势威雄，祖意相传三日聋，羞愧昔年老面皮，祸根从此立宗风。

　　三玄

　　第一玄：

照用体中圆，红炉莲灿烂，巍巍绝圣言。

　　第二玄：

便把黄金拳，思量敲骨髓，面破▆▆▆。

　　第三玄：

最妙最方圆，犹放峨眉月，青山玉一团。

　　三要

　　第一要：

饮光微微笑，簉破铁面皮，看来无巧妙。

　　第二要：

金针垂手妙，四海并下钩，乾坤一大跳。

　　第三要：

蹋尽寒山道，掌内握乾坤，午夜天星照。

一玄具三要，三要具一玄，体用双全句，杀活舌头尖。

　　黄龙三关

我手何似佛手，处处弄花折柳，撞着野狐儿孙，不妨棒打颠狗。

我脚何似驴脚，怀恨当年错过，今日七步周行，蹋倒南山海岳。

人人有个生缘，包藏日月壶天，放出七星晃耀，烁破乾坤底穿。

　　汾阳三诀

　　第一诀：

知时节，楖栗横肩担，蹋破天边月。

　　第二诀：

难辨别，衣裹腊猪头，酒店寻弥勒。

　　第三诀：

多饶舌，蓦头觌面打，眼中复添屑。

　　四威仪

山中行：蹋碎岭头云，吹毛剑触着，血淋淋。

山中住：对月敲诗赋，笔生花凑兴，成联律。

山中坐：休笑蒲团破，无孔笛一曲，高声和。

山中卧：梦回圆木堕，觉知非始信，当年错。

　　牧牛颂

　　拨草寻牛

山迷迷处水迷迷，拨草瞻风已觉迟，深慕牛儿难觅迹，几回惆怅过前溪。

　　蓦然见迹

溪山一带恨无穷，几度穿云复转东，追到源头方有益，蓦然始见个形踪。

　　捕步见牛

几度披蓑几度悠，一溪追到一溪头，忽然触著白苹岸，抚掌童儿始见牛。

　　得牛贯鼻

追觅溪山绿水前，白牛一个在溪边，连云捕捉横穿鼻，放去收来把索牵。

　　牧护调驯

牛儿深养不分群，牧护调和始见动，苗稼从来犹不犯，频▆▆▆自殷勤。

　　骑牛归家

策鞭信步漫▆▆，得意童儿歌▆流，▆笛横吹山色里，归家莫厌倒骑牛。

　　忘牛存人

一带青山几树秋，归来得意却忘牛，桃花烂熳缈然去，唯有馨香逐水流。

　　人牛双忘

苔封竹径无踪影，脱体风流两俱忘，春色满园密不住，鸟啼花发自馨香。

　　返本还原

堪笑童儿逐臭香，登山涉水癞疏狂，而今始识家常事，空费从前脚底忙。

　　入廛垂手

一条白棒不容情，竖去横来带血痕，禅债至今何日了，戴枷项上播汗名。

　　灵隐文禅师语录卷第二终
嘉兴大藏经　灵隐文禅师语录


　　灵隐文禅师语录卷第三

　　贵筑东山发昙寺嗣法门人福度复编

　　杂偈

　　题木鱼次本师万峰老人韵

哮吼如雷气岸雄，频将消息耳根通，棒头手里知轻重，敲着脑门始化龙。

　　除夕

虚掷韶光又一年，谁催玉漏物何迁？一声爆竹风前荐，惊起猢狲夜簸钱。

　　春日为觉路禅人竖院

春日寻诗度野堂，梅花几片袭衣香，水云聚集拈新句，霹雳雷轰竖法幢。

　　示梅溪禅人

大器大根连大叶，撑天拄地岂寻常，而今果熟馨香布，遍界山河不覆藏。

　　示师林禅人

师子林中师子山，爪牙▆就刺人间，有时哮吼于东土，百兽闻之心胆寒。

　　寄拄杖与密印禅人

白棒一条随纵横，诸方闻着胆寒惊，师王授受金锥客，临济门庭重复兴。

　　示能圆禅人

世乱奇逢清净侣，调心三月岂常情，普门瑞气连天际，杖笠五湖放眼睛。

　　示云彻禅人

春逐风和柳叶新，桃花正放思灵云，而今多少失迷者，不效前贤惜寸阴。

　　示云嵚大德

老僧佛法大悲慈，说向人前令尔疑，十二时中休放过，话头举起莫教迟。

　　示佛意禅者

一株丹桂嫩苍苍，细叶轻清傲雪霜，莫道狮山无雨露，他年有日喷花香。

　　示慧知禅者

随师伴友住山家，惟有溪山带翠霞，警策之人茅▆下，一天请日▆梅花。

　　示发泉居士

父母未生一着疑，经行坐卧紧提撕，忽然悟得本来面，不与同伦分外奇。

　　示大图禅人

法幢建竖尔▆劳，一曲胡笳唱和高，忆昔当机亮首座，而今始识鼓风涛。

　　寄烁吼法孙

发脉滇南第一枝，中兴吾道莫依俙，直须奋起牚天力，大吼乾坤始震威。

　　示云岫禅者

茅屋横杈三两间，栽松种竹遣清闲，时来无事蒲团上，斜月临窗自掩开。

　　示慧颖法孙

月逐潕阳不忍分，风敲锡响一肩云，有时和得无生句，破格家声世所闻。

　　寿明慧禅者

翠屏禅院白云间，露出翠屏作寿山，若识其中端的意，低头问讯省亲颜。

　　示光钦宴居士

建立法幢三月余，时拈祖意向君提，不知会得些儿否，莫负灵山付嘱渠。

　　示虎山杨居士

善势洛阳名海宇，掀腾百亿作金汤，频提祖意君知否，漫负三年选佛场。

　　示瑞图汪居士

完具吾门潕水时，袈裟脚下莫狐疑，江南风味同禅味，了得些儿法法宜。

　　示众

唤作火坑原净土，拈来全露岂须参，相逢如辨真消息，月在长空影在潭。

　　送梅山张居士之长安

舟去秦川过鄂州，轻桡摇动洞庭秋，不忘潕水投机处，载月归来乐自由。

　　示彬如贺居士

学道犹如敌万兵，张弓架箭破重城，有朝识得大梅意，莫效大梅佛即心。

　　示云峨禅者

父母未生前，何为本来面？珍重狮子儿，看取石巩箭。

　　示立雪禅者

少年有志要勤劳，每日诗书共月敲，若识前贤全大意，恐将声价与天高。

　　联芳

　　苍璧明睿禅人

袈裟拈起亲分付，一任依山傍水行，胜过当年瞌睡虎，爪牙切莫露人惊。

　　大同合仁禅人

济北儿孙大不同，当阳一喝震宗风，护身符子密分付，莫道老僧瞌睡翁。

　　密印真传禅人

忆昔灵山第一座，而今接续法王儿，锋铓宝剑亲分付，临济中兴独汝持。

　　天如清觉禅人

静乐相逢忆昔年，师王授受与齐天，今朝分付无无法，一任江南处处传。

　　密参古山禅人

世乱纷纷话别离，谁知聚首是师儿，老僧与个杖头子，打雨打风切莫疑。

　　龙梅发兴禅人

千里途程呈旧面，锋铓独露阿谁知，老僧付柄吹毛剑，临济宗风杀活持。

　　师林发育禅人

师儿胆大又心粗，哮吼惊天震五湖，踞地威狞人莫测，爪牙独露在皇都。

　　西竺觉贤禅人

宝剑锋铓佛祖冤，颠拈倒弄有三玄，钵囊举起亲分付，绵密古今续正传。

　　大慈悟度禅人

开口惊人舌底长，几回默契普门堂老僧，始识峨眉客，踞地威狞白象王。

　　梅溪福度禅人

师儿哮吼震乾坤，一喝锋铓海水浑，今日老僧亲嘱付，栴檀林里报吾恩。

　　用晦如明禅人

相逢几度老阇黎，痛棒三番令尔疑，折脚铛儿深嘱付，孤峰顶上缚茅茨。

　　慈济海舟禅人

当机亲切语分明，喝彻人天海岳淘，独有济公超世外，高提祖印棒无情。

　　鹤林性贤禅人

明暗相参杀活衡，一条白棒那容情，今朝付汝归山去，骂雨呵风任纵横。

　　石珍发弘禅人

数载巾瓶竟未疏，明来暗去自如如，破山印子亲书付，持遍天涯胤祖图。

　　杂着

　　登鸡足山

道人旅次日登临，便憩鸡山狮子林，断贯索头穿孟浪，破沙盆底待知音。芒鞋有耳忘行脚，拄杖无情起住心，华首门高衣钵在，自从微笑到如今。

　　住双狮山

黔山卜得一双狮，且歇天涯个杖藜，高卓茅蓬横架榻，密栽松柱顺牵篱。炉烧翠叶当风竹，镁煮黄花向日葵，刚到林边行半匝，溪深舀水被人知。

　　寓镇龙庵为惺源禅人

错综滇池临楚塞，经纬黔地客云踪，松声密密依虚席，竹景森森放短筇。路隐林中僧寺隐，山重溪上佛楼重，虽然置钵延祈夏，直为安禅伏毒龙。

　　住北山为南章禅人

清浪城边上下航，橹声直入瑞云堂，一冬毒鼓恒敲唱，百日胶盆信举扬。惟使千山风月化，何妨万壑水云忙，浮幢高树东南地，将谓无人学楚狂。

　　住翠屏紫阁

镇远山城列翠屏，从今紫阁已禅灯，辉煌楚国由黔国，照彻胡僧与汉僧。奇嶂千寻翻鸟落，飞泉一道泻龙腾，舌头裂破岑楼上，延客终朝打葛藤。

　　溪声

有问源头何处发，还从此地起玄声，泠泠韵激千林迥，历历梵倾万壑鸣。欹枕客窗疑夜雨，风流僧蹋杂松笙，就中若识春涛意，山自悠兮水自清。

　　岩亭

岩亭孤迥倚天开，空籁漻漻欲下来，短翠风生栖凤竹，疏阴月度舞花台，桥横洞口连青汉，藤挂芸窗绣绿苔，坐赏其中世外乐，一朝莫厌到千回。

　　闻钟

金钟高挂玉楼中，清夜轻敲声梵洪，有耳能闻归落院，无声解听奏深宫。数番讶韵和虚籁，几度余音续晚风，借问圆通彻遍处，飘飖嘹喨半浮空。

　　吟雪

谁散六花坠满溪，由来乘兴话难题，穿林野鸟峻巢失，度岭悬猿怪穴迷。五夜色妆粉绀阔，三更光吐彩丹梯，也知素质从虚幻，堆积何劳叠户低。

　　游仙云洞

嵯峨峭壁倚壶天，鸟道腾腾蹋日边，碧汉岭头云▆鹤，丹梯阁下洞飞泉。月穿池沼▆溪▆，柳度松阶▆▆烟，有问蓬莱怜利客，莫辞消息到人间。

　　与云腹禅师分开字韵

乘风散暑竹门开，近水凉从溪上来，欲伏禅心同野鹤，不妨欹枕卧高台。拖云探水乌藤杖，荷叶满池甘露杯，对月栽诗分字韵，几回惆怅愧无才。

　　与云腹禅师游双峰山雨归

遥望双峰紫气浮，云公邀我策鞭游，浪翻绿水霞生含，雨洗苍山翠欲流。旷野经骑舒畅快，未曾着锡兴偏悠，举眸天籁歌无尽，回首溪声韵不休。

　　游中和寺

久闻名利耸峰头，今日谁知策杖游，云度斜窗似墨画，月临高笕泛泉流。青松枝茂禅房静，翠竹影浓花径幽，欲隐此间声价重，徘徊逸兴复登楼。

　　秋日喜晴

东升旭日雨初晴，鹤放丹霄羽翼轻，玩赏登高山境旷，兴生犹豫笔尖倾。芦花向暖秋光淡，云衲朝旸艳色清，世界辉晃明皎洁，哦成禅赋五湖▆。

　　镇龙庵

镇龙溪上镇龙庵，水几曲兮溪几▆，风卷波涛宜▆韵，云搜竹径度幽关。钟声▆树▆▆▆，▆影萦窗弄壁间，此处情深描不出，游人到此不思还。

　　游阁霞洞

紫溪一带薜萝鲜，万里披云入洞天，兰臭亭高花有露，胡麻饭熟火无烟。泉声沥沥鸣丝竹，岩谷悠悠奏管弦，欲问桃源端的意，避秦秦世是何年。

　　　　　　其二

凤舞丹霄鹤舞巢，洞天卓锡养龙毛，闲游花圃流云滑，时扫柴门风竹娇。皓月点开怪石眼，飞泉长挂渡河桥，庭前徙倚频敲韵，笑破溪头碧玉桃。

　　　　　　其三

玉洞孤危半倚天，朱扉悬月照长川，苔文似锦难描画，仙籍留霞喜共传。赤壁龙吟疑夜雨，绿岩虎啸听飞泉，谁知此处乾坤别，怪石玲珑惺旧颜。

　　云集寺遇诸文学题(寺前树有风铃)

何年辟古寺，竹径白云封。窗破一楼月，铃鸣几树风。说禅明祖意，谈笑惺山空，幸逢诸胜侣，愿祝大清宫。

　　绿英溪

峡云深锁处，桥迥分相宜。水绿斜开面，山青暗展眉。松头放鹤舞，洞口问龙之。石籁鸣清韵，悠然索我诗。

　　住金凤山

此山高万丈，凤舞出云霄。阁迥接天籁，溪回咏海潮。钟声空院发，竹影石窗摇。四顾有余兴，联诗带月敲。

　　游长春庵

策杖访精舍，披云度几重。壑风飘远磬，涧水击疏钟。苔藓上阶绿，柳烟入座浓。谁知行乐处，祖意在孤峰。

　　题大酉洞

石窟藏书圃，洞天接日斜。青山横翠色，绿水泛流霞。惺面池开镜，破颜林吐花。乾坤迥别处，那复问仙家。

　　中山寺夜话

玉洞横阶上，山城落镜中。沙回两岸阔，月映一江空。亭僻浑无扰，楼高别有风。羡渠清夜话，留寄与灵公。

　　除夕

旅泊闲无事，推窗看六花。岁除唯拨火，夜守只烹茶。此道何新旧，妄情自减加。春来梅竞放，百卉任排芽。

　　春日怀友

别来记何时，残雪已空墀。梅谢谁同咏，春回我独思。因之怀旧侣，遂以赋新诗。石上月留坐，惟余瘦影迟。

　　秋日出蜀怀玉泉禅友

极目天涯外，满山黄叶飞。云高鹤梦冷，水涧雁书稀。只影三巴近，孤舟万里归。何期同聚首，眷念日依依。

　　游龙隐山访云腹禅师

为寻龙隐迹，策杖入深山。雪点梅花上，泉香石室间。貌高年复古，心练鹤同闲。始识清修处，扣扉世外攀。

　　赠玉环禅人

祗园树久茂，香刹待君开。扫石留云住，洗池邀月来。一江风织锦，两岸叶浮杯。清夜钟声出，登临客未回。

　　与续常禅人夜坐

清香兰臭味，兴至笔花开。人语三更寂，钟声五夜来。帘疏星代烛，茶熟月临杯。今夕与君坐，敲诗客梦回。

　　侍象崖和尚住大酉洞天

因过曹溪水，忽逢鳖鼻蛇。洞门开碧眼，石堀卧丹霞。饶舌无多子，破颜有几华？妙年于此处，日以赵州茶。

　　宿长嵌寺为苍璧禅人

野寺依云宿，秋山放月迟。灯传三世焰，桂发万年支。午夜留分韵，凌晨起别思。长嵌诗几句，莫负白头丝。

　　邀诸子游凌玄洞普慧寺

三二探奇者，俄然得胜游。凌玄铭古迹，普慧启今眸。竹粉黏襟细，窦云出洞幽。徘徊难尽兴，付与五溪流。

　　别怀莲月和尚(有小序)

　　甲辰秋回蜀梁山双桂堂，省觐本师破山老人，值法兄莲月和尚别经廿载，俄然聚首，越乙巳大蔟同时出堂，途次分袂，感成一韵。

复聚由双桂，香分异国敷。幢标云世界，法印水天湖。是洞龙惊舞，无山鸟不趋。连支虽送别，未免晤京吴。

　　复过崇安江宿大士阁次韵为六行法孙

崇江秋水碧，殿阁宿烟红。今夕黔山月，何时楚国风。诗留千古韵，话剩五更钟。复做　　思，杖头猷未穷。

　　游婺川长春洞

曳杖因行掉臂游，藤萝深径鹿同俦。不知仙子归何处，野鸟衔花去洞幽。

　　夏日游诸天阁

散暑寻诗登宝阁，丹梯百尺绕云头，不知身在诸天里，更觅诸天顶上游。

　　次本明禅兄韵

岭头无日不生云，龙象依依孰忍行。若要此间留得住，江河谁肯更倾盆。

　　秋日怀莲月禅兄

山自幽幽结一茅，云来入户每相交，倚栏唯见篱边菊，对月吟诗谁共敲。

　　钟山道人邀师游凤凰寺

楚王邀我凤凰行，偶度凤凰细论心，昔日灵山今似否，重拈祖意笑相迎。

　　题麦浪

悠然耳听无声也，目击波涛似渺弥，会得熏风无限意，竟从何起复何之。

　　送宋伯成赴举

名压江南应世才，笔花纸上为君开。月中丹桂今秋胜，伫听高攀得意回。

　　灵隐文禅师语录卷第三终

　　　　　东山嗣法门人福度(胜觉法▆▆▆旗山法孙如▆)共捐重刻
　　　本师灵老和尚语录壹部附藏流通伏愿生生传
　　　　无尽灯世世度有缘众
　　　　康熙戊寅岁季夏月吉旦
　　　　　　　　　　板藏嘉兴楞严经坊
　　　　　　　　　　嘉兴(▆▆▆张书▆)二居士写刻
