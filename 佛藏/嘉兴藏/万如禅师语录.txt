嘉兴大藏经　万如禅师语录


　　万如和尚语录序

　　昔如来以一大事因缘出兴于世续其命者荷担之责无时可懈故未悟悟难悟已守难守已行难往往有善力偶谐虽名唱道秪属世谛流布于祖父田园未免抛家失业非具正见达圆机如覆载无心顺应不滞者不能堪斯任也吾于万如大师深向往焉师受法天童老人不事矜炫深居一庵与二三衲子草衣木食多历年所昨冬亲觐老人还适缁素合词坚请方起诺之会闽江善信不远千里虚曹山法席请师开炉于是飞锡南指勉应一期复弃而还则龙池勤旧赍彼中名公暨诸檀护尺牍请师继席龙池为祖父开化地慈音胜轨昭然在前照耀等于日月自非本际契合若磁石之于铁自然相吸者安能践其位披其衣行其令哉师虽每事恬退而时缘稔会法尔难辞况通真达俗等心普爱随宜摄受真得一行三昧者今读其语有收有放全杀全生肘后灵符逗机发药殆所谓腕头不费丝毫力恢恢乎游刃有余地者矣夫顺风之呼应者加疾当两世化缘已熟缵其绪者暨茨丹雘以终厥图事半功倍前哲有光使人谓禹门不死天童复生盖深蓄厚养培之者有素也为报百川来朝此地请歌唐人龙池篇为左券焉。

　　晋昌唐世济敬题

　　万如禅师语录序

　　万如大师住持东塔随机响应广度含灵余谒
师禅室中偶举因缘数则丝来线去大有作家风规且喜天童一枝佛法又与么流将去也。

　　海岸道人黄端伯拜题

　　万如禅师语录序

　　德山入门便打临济入门便喝何处更著文字语言然浮山以一偈识白云祥庵主以一转语识聪老香林远在云门作侍者十八年称大悟辞行时一语不惬更留三年古人重言句如此盖贵知其落处耳末法淆讹雌黄莫辩非具正知正见续佛慧命嫡嫡相承谁能于十斛驴乳以一滴狮子乳迸散却万如大师天童密和尚法嗣也天童得法于幻老人上溯临济为第三十世源流历然谱牒具在单拈白棒掀翻窠臼穿尽天下衲僧鼻孔令十方参学义路偷心无处栖泊万大师于师传秘密深入阃奥亲承嘱累宗风大振今所居龙池故幻老人选佛场云山钟拂提唱重新遂使幻老人当年灯花熚爆声雷轰电掣照天照地孙祖同堂灵山一会俨然未散岂非栴檀之宿缘震旦之胜事哉所愿一切有情于此法语若见若闻若相传颂如闻涂毒鼓丧身失命去。

　　佛弟子梁溪高世泰斋沐书

　　万如禅师语录序

　　临济一宗代有杰起至天童密老人乃复载振凡瓶锡所临法筵龙象师师济济遐迩四众闻风神肃猗欤休哉可称极盛矣吾万大师参承有年得印心印今其据座敷扬拈条白棒断人命根若方便接引处横说竖说有说无说俱是大师婆心昊也捧读大师语录见其扫尽枝蔓抉剔本根斩绝理路单明向上真机所谓狮子出窟百兽潜踪亿千载之下何时何地何人而不归向于大师也哉斯临济一宗得密老人而中兴而大师于老人又始称克家之子谨序。

　　槜李如如居士黄承昊敬题

　　万如禅师语录序

　　万如和尚于崇祯辛巳间开法如如禅院刹竿方建日绕千指岁殣洊臻香积无匮尔时语录初就即属埽道人为序序曰尝论震旦圣贤之书一言半句尽可彻底不得彻者滞语言文字也于是大部般若西来以梵书左行滴骨滴髓开示何言非棒喝何句非麻三斤干屎橛无奈语言文字习气熟烂认翻译不认般若辜负黄面老子婆心无出头吐气分于是面壁老子西来抹煞翻译经典单提直指人心见性成佛讵知八字流传益添烂熟话头公案支离曼衍三车八藏难分轩轾认得棒喝字麻三斤干屎橛字者曾不认得西来意无乃此方语言文字实为魔崇何若并此八字梵书左行之教震旦人摸索鼻孔不着庶得少分相应有日　地一声响耶昔高坐道人不学晋语非简应对之烦的是面壁前直指一着子今万如和尚幻住苎溪微尘刹里机缘凑泊说法炽然只眼冷看却不曾道着一字句一时骑临济项筑天童肋掀倒黄面面壁两老子窠臼总是到家后白地风光不许旁人将甜颂蜜多浇佛头一点也倘此时有菩提流支在应弹指赞叹仍翻梵书左行转流西土两老子见之咄咄怪叱震旦中语言文字尽的的西来意的的威音王那畔事无有差别云此序自明迨清已阅沧桑万和尚延主龙池整顿祖庭历有岁年复经鼎革于顺治丁酉示寂之后法嗣介为重梓如如曹山禹门三会语录送入楞严紫柏院经坊附藏流通拮据将事可谓法门干子矣奈因龙池原本付嘱机缘辄多更无异同于是同门昆季自立素严中明古镜松若古鉴法海永如尔初一辈法嗣群起有言和尚语录行世多册自于丁酉春汇刻全部删存十之一二编为十卷时欲送入藏坊因梓叙不恭留镇龙池覆按生前原本持论确有证据质成于埽道人稍加点定字句真迹得还旧观此慧命衣钵所关法语义难假借片时率尔徐复翻然因为录成原序明着事宜以白诸方而昭千古谓是震旦中语言文字可谓是西来意梵书左行亦可而万和尚光明且长炳于三千大千世界矣。

　　顺治己亥春仲国子司业前戊辰二甲进士虞衡郎副廷尉曹溪憨祖弟子福征道一居士谭贞默槃谈谨撰

　　万如禅师语录目录卷首序文传卷第一住浙江嘉兴府如如禅院语录卷第二住福建兴化府曹山上生禅寺语录卷第三住荆溪龙池山禹门禅寺语录卷第四荆溪龙池山禹门禅寺语录卷第五荆溪龙池山禹门禅寺语录卷第六荆溪龙池山禹门禅寺语录卷第七示众机缘卷第八法语拈古颂古卷第九书问真赞自赞卷第十佛事杂着偈行实行状塔铭

　　万如禅师语录目录(终)

　　荆溪龙池老和尚列传

　　槜李严大参吕嘉祐同校正

　　师浙之禾郡秀水张氏子也讳通微号万如婴龄丧父随母金氏育于外家稍长从世父习业遽有出尘之志年十九投郡南兴善寺礼涵初公脱白后参方受具戒阅禅关策进遂提撕无字公案历扣名宿偶阅楞严至诸可还者自然非汝不汝还者非汝而谁恍有所得往参湛然澄和尚问无梦无想话一日湛上堂云众兄弟且道一切放下阿那个是主人公竖拂子云举头天外看谁是我般人师闻若暗入明特归养母遂卜居于华严桥之西创净明庵居处是时密云师翁住盐官金粟寺师造其室翁一见便问者位僧那里师便喝翁云老僧过在什么处云再犯不容云犯后如何师拟议翁便打云该我打你师汗流浃背从此心中疑塞仍归事母朝夕克证一日入城闻人家打小厮云看你藏在那里去师闻之释然遂口占偈云没处藏没处藏全身独露在街坊堪笑华亭摆渡汉葛藤打得太郎当虽然尚未自肯适因母逝遂再之金粟由是情不移物立志益劲一日见僧问师翁云如何是佛法的的大意曰近前来僧近前曰老僧从来未曾眼花僧罔措师闻洞彻玄旨顿释从前宝惜及观经诸公案是甚么弄猢孙圈缋欣归旧隐有居士黄清伯者与师道契日深遂鸠资买民屋易名桐月庵迁师居之寒暑一衲学不杂习经史传纪一目知源师虽了悟纵夺随方意不傲物交接冲和禾之士大夫咸推师德请主东塔师辞让不已遂勉赴焉一时闻风趋影道俗具瞻于是结拈花社以策励同志居三载四方耆宿咸来咨决于师师每却席以待如杭郡司李端伯黄公临禾必问道于师机缘载语录中师临众宽直所是必进之以礼非是则规之以道及辞院之日内外眷恋如失依怙焉崇祯乙亥冬天童老人七十大庆师怀香拜祝入门便喝翁云胡喝乱喝师又喝翁又云胡喝乱喝师遂礼拜翁打云你再喝喝看师云苍天苍天便行翁呼云万如我直下疑你者两喝道道看师云歇歇与和尚道遂出自兹师翁钟契固留住山师以院事辞归未久退院寻依座下命典客司次侍巾缶方亲智证咨辩益新一日翁问师云般若无知无所不知速道速道师拍膝而出又侍次举一翳在眼空花乱坠你如何会师诺声便出又一日问师云薰风自南来殿阁生微凉汝作么生会师云严霜初降彻骨皆寒曰天地悬隔师拂袖出复呈颂云薰风自南来殿阁生微凉遍界寒毛竖将身衲被藏鼻息鼾鼾一觉醒从来越国是南方师翁深加器重岁丁丑履素黄公承昊致书迎师归旧隐翁遂授师大法之嘱因山主履素别号如如居士故欣然书如如庵匾额是以改桐月为如如庵也于时德声益彰三年如庵遂成丛席辛巳冬檀护躬请开法四众骈集千指悦依壬午履素公莅任闽宪公清风俭节一临境俗易民欢闻曹山法席久虚钟鼓声沉杳公驰书有住持之请师欣然以赴进院之日公亲临请法升座其参叩盈室而风行闽粤是岁天童师翁示寂于台之通玄师闻计奔往且迎翁全身入塔于天童时癸未二月也居无何而随有龙池之请龙池者元一源禅师受得法师某逢龙即止之识始卓锡于上龙池次成丛林于中址当是时源师三赐号五敕大刹俱辞谢而独休老乎其间其骨塔遗颓幻祖在日嘱迁共一塔焉有凭虚阁避暑窟尚在余废莫知其代迄神庙间林壑寥落于时有毗陵唐太常凝庵公者居京师问道于幻祖机契执弟子礼遂延祖南来卜居于此即今下龙池是也重辟堂宇大成法席题曰禹门院而济上宗风从兹得振于南矣历甲寅幻祖西归密翁礼奉三祀方鄙接踵开法因同门眷属不相为谋遂拂衣长往一虚此席念有三载维时翁主金粟赴黄檗迁育王后居天童所至道风遐播王公贵戚无不倾仰翁虽时恋祖庭不免千里间隔且眷属藩衍日久事生勤旧涤尘公者商之郡邑檀护议请天童法嗣择其德量相宜者来继此席俾山门尊重檀护悦其言辄致书天童敦请适因师翁葬事同门毕集众兄弟咸推师主龙池为久远之计遂以书敦请师慨然应诺踵幻祖绳规而虚己接物和风渗人一住十六载明道德之广振祖父之条内外远近一时悦服始信众举之不谬耳师初入院薪不继炊廪无储积甫三载适遭鼎革烽烟遍布剑戟封林村野之民辄城移山遁所留僧伽黎辈兀然萧寺中凭陵冠盗时恐吣肤及骨有谓师曰事将逼迫奈何师曰行教化临患难自古不免况祖塔重系奚可委而去之宁束手俟命而已众闻师语并力坚持幸无恙呜呼为祖拥护为道持身而临难不惧者求之于时孰若师乎历乙酉越丙壬间虽天步初安道路间尚草窃充斥但闻入龙池者喟然兴善迁义或操戈入院瞻师颜聆师语皆拜谢而去繇是樵采入山之童牧俱沾师德云当是时禾中檀护屡致书迎师谓如庵为师发迹之地欲求重理缘兵燹之后芜秽不治师不忍从前心力隳于一旦于己丑春至禾晤诸檀越专为如庵嘱托务求得人泊一夕即返毗陵不意山中忽被横累有囚执僧行去者师闻之骇异不知殃及何由适常郡协镇曹公虎慕师拜访一见投诚叙次有山中书报遂对众开缄始知波及之累即将事细白于曹公公曰龙池虽密迩寇穴海内谁不钦仰为祖师道场即全身担任亲提面鞠其事一山之安赖公之佑也此非道德所感何机偶若斯耶时又屡经岁馑海内丛林俱告窘唯山来众甚多执事谓师曰廪虚库乏将若何师意殆欲言时尚未出口座下弟子各以意领而罄囊典衣捐金持化来众以安于是口碑载道参慕争先四方列刹莫不渴仰师至时径山天童兴善累次求请师以祖庭塔立创守非易概谢不赴顺治癸巳仲夏师临花甲之庆缁白披诚而祝者罔辞远迩跋涉称一时盛事云师三建法幢任必先劳早夜勤督弗倦衲子升堂入室者机融利钝病去膏肓抚众御下老幼咸宜猥屑顽愚者师亦恕容相待聆师之诲皆抱谢负愧焉众中有病者师必躬临抚慰恒以香资备药饵调治师历尝甘苦自居禹门祖道重新百废具举道胜之韵应若春姁人人实往虚归乃至林木增翠草色遥香檀信云凑雨合皆不期然而然洵德符道化所至也师阐化念有余载有语录若干卷行于世师世寿六十四法腊四十五所化者数千嗣印者数十剃度者二百余人丁酉元夜舟在燕都普济院忽得梦境自立露地见大雪飘身口齿俱堕遂以手捧牙而觉遂增疑虑急欲遄归次日告其院主主曰此梦中幻境何足怪焉勉留坚请结夏解制于秋八月旋南至冬月抵常之龙兴院正拟谒师不俄顷而惊闻讣至心翳语绝逮奔赴师入灭七昼夜矣呜呼师逝也智灯灭焰法海停波天人悲集道俗失仪山光掩映泉鸟咽声大众孜孜兀兀若婴儿之丧怙也是山有娑罗树二株围数抱高百余尺相传谓一源禅师手植向甚凋落及师入院花叶荣盛师化之后花叶顿然衰萎亦异矣哉越明年八月十九日奉师全身入塔塔在山门前若干步塔基为毗陵唐氏所施师诞于万历甲午五月十五日示寂于顺治丁酉十月二十九日梁溪学宪汇旃高公世泰为师铭其塔。

　　顺治十七年岁次己亥清和月嗣法门人行舟谨述

　　万如禅师语录卷第一

　　嗣法门人行猷等编

　　住浙江嘉兴府如如禅院语录

　　师于崇祯辛巳年十一月二十日诸乡绅孝廉文学等请开堂。

　　师拈疏云大众者道符子从作家手中出来诸佛妙义祖师骨髓尽在里许却请维那对众剖露宣毕指法座云三世诸佛历代祖师咸登此座提持法印诸人还知么若也未知为汝指点去也遂升拈香云此一瓣香端为祝延
今上皇帝圣寿万岁万岁万万岁伏愿道超尧舜德迈成康睿算等南山至尊齐北极次拈香云奉为满朝文武天下官僚及本郡各位尊官今辰请主暨现前四众人等伏愿禄位崇高寿基永固同明出世胜因共证真常妙理又拈香云此一瓣香一十五年拨草瞻风东边请益西边寻讨觅得些儿如贫人暴富便有许多境界末后撞着个老作家劈头一棒直得瓦解冰消今日对众拈出爇向炉中端为供养已经六据大刹现住明州天童堂上传曹溪正脉第三十四世密云大和尚用酬法乳之恩敛衣敷坐上首白椎云法筵龙象众当观第一义师云数载荒村藏我拙夜图一觉日三餐今朝推上华王座指出人人旧面颜众中还有举一明三底衲僧么不妨出来互相激扬看僧问大冶▆金圣凡不立正当师资契合未审如何分付师云也要你委悉进云恁么则千年古令重拈出万派朝宗一脉来师云不妨伶俐进云满院馨香谁不足几番彻底在长安师云好语多同僧举坐具云谢师答话师打云不可放过问世尊出世为一大事因缘祖师西来直指见性成佛和尚出世斩新条令一句作么生道师便打进云恁么则今日重光灵鹫事法音震处利群生师云赞叹有分进云声前一句超调御鼓腹讴歌乐太平师复打问选佛场开人天普集学人有一句子举似和尚得么师云合取狗口僧喝师便打问未结制前即不问正当结制时如何师云行住坐卧在其中进云结制意旨蒙师指还许学人单刀直入么师云恐不是者手脚僧喝师云果然僧复喝师便打乃云当阳显露迥绝周遮觌面提持顿超语路苟能机先领略立处皆真言外知归头头合辙便可向孤峰顶上盘结草庵不离十字街头灰头土面十字街头灰头土面不离孤峰顶上盘结草庵从教出没卷舒纵横自在直下坐断报化佛头揭示顶门正眼无一法不为妙用无一物不是真乘然后兴慈运悲广作梯航接引未悟同登觉岸秪如彻骨彻髓一句作么生道还委悉么巨灵抬手无多子擘破华山千万重复举保寿开堂三圣推出一僧寿便打圣云恁么为人非但瞎却者僧眼瞎却镇州一城人眼去在寿掷下拄杖便归方丈师云保寿虽则全提正令有宗师作略检点将来未免龙头蛇尾若是山僧待三圣道非但瞎却者僧眼瞎却镇州一城人眼去在即时摈出为甚如此诸人但晓逢强弱惟有山僧棒硬人上首白椎云谛观法王法法王法如是。

　　小参未举念时早蹉过才拟心处即染污个中消息少人知不是英灵徒露布到者里纵饶玄沙不出岭高亭不渡江脚跟下早吃三十棒况复三登九上一句千山虽然若一向把住牢关汝诸人向甚么处摸索不妨少垂方便使汝得个入处竖拂子云大众还见么若也见得文殊即汝汝即文殊山河大地万象森罗一一为汝发机击拂子云还闻么如其闻得观音即汝汝即观音松声鹤唳鹊噪鸦鸣悉使返本归源只如山僧未举拂子诸人未见未闻已前毕竟是个甚么还委悉么知音不在频频举达者须教暗里惊。

　　上堂人能弘道非道弘人天高地厚海阔山深向上一关岂立主宾东西南北处处通津从门入者不是家珍胸襟流出着着皆亲拈拄杖云欲识个中端的旨蟭螟一口吞乾坤卓一卓下座。

　　上堂举西天国王问波罗提尊者曰我欲作佛不知何者是佛尊者曰见性是佛曰师见性否尊者曰我见佛性曰性在何处尊者曰性在作用曰是何作用我今不见尊者曰今现作用王自不见曰于我有否尊者曰王若作用无有不是王若不用体亦难见曰若作用时几处出现尊者曰若出现时当有其八曰八处佛性当为我说尊者曰在胎曰身处世名人在眼曰见在耳曰闻在鼻嗅香在舌谈论在手捉持在足运奔遍现俱该沙界收摄在一微尘识者知是佛性不识唤作精魂王闻是言心即开悟师召众云西天国王且置现前大众二六时中四威仪内还是佛性耶精魂耶若也定当得出可与西天国王同一开悟同一证入其或未然只知事逐眼前过不觉老从头上来。

　　上堂一大藏教有奇特事笑倒街头赵十四一大藏教无奇特事铁牛踏出虚空髓澄澄刹海月孤圆历历云山尽流翠子规啼血唤人归痴顽正被无明醉道不离人人自离寒山拾得槌胸背灵山空费老婆心少林直指阿谁会大众且道那吒忿怒菩萨慈悲相去多少竖拂子云一点水墨两处成龙。

　　上堂十五日已前总有西来大意诸佛玄机不得举着何故过去已过去十五日已后虽是白鹭下田千点雪黄鹂上树一枝花亦不得道着何故未来犹未来正当十五日天是天地是地僧是僧俗是俗穿衣吃饭运水搬柴未尝欠少一丝毫为甚十个有五双不知落处如如不妨放开一线使汝诸人得个入路竖拂子云拂子　跳上天变成金翅鸟王将两翼一扇直得海水俱分把寿尽诸龙一时啖尽你诸人还知么良久云恶。

　　腊八上堂二千年前腊月八夜明星现时释迦老子蓦地抬头便知本命元辰着落处流传至今谓之佛成道日正当恁么时明星尚未出现诸人还知本命元辰着落处么若也知得超过释迦老子一头地何故为伊有个明星在傥其未知更为指陈去也蓦拈拄杖云还委悉么千圣相传心地印当阳抛出大家看掷拄杖下座。

　　上堂宗门一着离言说万象森罗早漏泄睦州担板赵州无看来犹是多饶舌不饶舌顿超越陕府铁牛吼一声沧州狮子吃一跌旁观抚掌笑呵呵六月炎天飞白雪喝一喝。

　　除夕小参年穷月尽日无余拶到罗纹结角时但得转身亲吐气方能不负两茎眉东村王老烧钱讫西墅卢童鼓乱椎一段天然真境界惟除知有许谁知且道正恁么时如何通信卓拄杖云否极泰来通变化春回腊尽不颟顸。

　　元旦上堂僧问世尊拈花迦叶微笑未审笑个甚么师云笑你不唧溜僧喝师云果然乃云元正启祚千山寒色改仪容万物维新在处冰河齐发焰新年头佛法是有石牛耕破劫前田新年头佛法是无处处敲锣并击鼓直得尧风普扇四夷八表乐升平瑞雪呈祥蛮洞溪山蒙化育所谓庆集一人福流沙界且道林下衲僧以何报答遂插香云香爇一炉沉水供万年长祝圣明君。

　　天童专使送法衣至上堂僧问大庾岭头提不起如今已得在师边如何是祖祖相传底事师提衣角示之进云恁么则一句迥超千圣外满筵目击尽知音师云伶俐衲僧一拨便转乃云祖祖相传即此衣师师相授本无欺如今披上华王座普使人天着眼窥大众且道承受后又作么生将此深心奉尘刹相逢即便用钩锥喝一喝下座。

　　上堂春到阴晴不一那事从来条直日出万象光辉雨下虚空打湿日宫天子与四海龙王战斗不休舜若多神吓得通身冷汗出蓦然突出须菩提无诤法门为宣说自此各各罢干戈人人拍手生欢悦大众既是阴晴不一且道无位真人在阴处耶在晴处耶良久云依稀似曲才堪听忽地翻腾调不同。

　　上堂天地与我同根万物与我一体庭前指出牡丹花途路之人唤方止昨夜三更虎咬大虫天明起来蛇▆鳖鼻沧州狮子吃一鞭陕府铁牛流出血汝等诸人且作么生会良久云参。

　　晚参举僧问洞山云寒暑到来如何回避山云何不向无寒暑处回避僧云如何是无寒暑处山云寒时寒杀阇黎热时热杀阇黎师云洞山老汉能向百沸锅中下一杓冷水虽得暂时宁静犹未得永久清凉如有人问如如寒暑到来如何回避山僧亦云何不向无寒暑处回避待伊问如何是无寒暑处向他道退后着诸人还知么若也未知更听一偈热时白汗通身出冷彻寒毛遍体撑退后若能知落处从来寒暑不相侵。

　　上堂古路坦然平堂堂绝回互不动到其中举足即蹉过扬岐三脚驴玄沙白额虎秘魔爱擎叉禾山解打鼓咸谓度众生实无众生度虽然官不容针私通车马蓦竖拂子云还委悉么掷拂子下座。

　　解制上堂僧问草鞋踏破千山月瓦钵还余旧岁霜楖栗横担即不问竿头进步请敷扬师云近前来与汝道僧咳嗽师便打乃云心源湛寂澄澄不露智海渊深滔滔不竭鼓起春风扑面门无位真人遍体皆寒揭开丽日照虚空西来大意漏泄无多直得亘古亘今无别法前圣后圣悉同源不落功勋纵横自在且道布袋头开一句如何分付虽然竿木随身走须看途中绊脚绳。

　　上堂僧问古人云自从一见桃花后直至如今更不疑如何是不疑处师云待山僧有疑即道僧礼拜师便打问从门入者不是家珍如何是家珍师云领取者一问乃云灵云见桃花眼中着屑香严闻击竹耳里着水玄沙　破脚指痛苦自家知雪峰九上洞山草鞋虚踏破者一队汉总是把髻投衙如如虽则不管闲非也要与诸人指个正路卓拄杖云我见灯明佛本光瑞如此。

　　上堂举云门和尚一日拈拄杖云凡夫实谓之有二乘析谓之无缘觉谓之幻有菩萨当体即空衲僧见拄杖但唤作拄杖行但行坐但坐总不得动着师云云门恁么分疏未免令人作鬼家活计蓦拈拄杖云拄杖子在有破有在无破无在幻破幻在空破空凡夫二乘缘觉菩萨以拄杖画一画云许多闲名闲字一齐划断衲僧见拄杖不唤作拄杖行不唤作行坐不唤作坐直须动着何故住着即不堪。

　　上堂举叶县省禅师云广教有验人关截人机活人句还有人道得么若道不得孤负平生师云如如且无验人关截人机活人句惟有一条拄杖未入头底与伊一顿使伊入头已入头底与伊一顿使伊离其窠窟已离窠窟底亦与伊一顿前两顿诸人皆知后一顿莫说初学摸索不着纵饶久参禅客亦未知落处在卓拄杖下座。

　　上堂举南岳让和尚问僧云道一曾为人说法也未总不见持个消息来僧云已为人说法了也遂令访彼待伊升座但出问云作么生有甚言句持将来其僧依教往问一云自从胡乱后三十年不少盐酱其僧回举似南岳大称赏之师云马祖如贫儿暴富对人卖美家私南岳大为称赏亦似怜儿不觉丑如如当时若见便与一坑埋却何故曹溪波浪如相似无限平人被陆沉。

　　上堂猫有歃血之功虎有起尸之德声闻念念趋寂菩萨当体全空北俱卢洲长粳米饭食者满面春风文殊忽起佛见法见贬向二铁围山且道达磨九年面壁又作么生卓拄杖云罕遇知音。

　　上堂在天而天在人而人不求解脱本自无绳文殊自文殊文喜自文喜苟能如是见何须别问津龙蛇混杂凡圣交参若也不荐蹉过目前云门糊饼赵州茶曹山白酒金牛饭虽然滋味十分佳沾着些儿通身烂且道你有拄杖子与你拄杖子你无拄杖子夺却你拄杖子又如何话会还明得么乾坤容我懒名利任他忙。

　　上堂一猛直前万牛挽不转全身退后千圣不知踪不前不后一句子三世诸佛不能诠历代祖师提不起直须盖天盖地耀古腾今正眼洞明迥无依倚更须知有宾主相见底事却如大将临敌自有鬼神不测之机岂不见僧问百丈如何是奇特事丈云独坐大雄峰僧礼拜丈便打若是个中人一些瞒他不得苟或意地踌躇未免乡关万里。

　　上堂曹溪路上不许别开蹊径少室峰前那许指东话西若是倚墙靠壁之徒到者里未免茫然偶忆旧因缘两则不妨举来重为注破六祖问南岳云甚处来可谓探竿在手岳云嵩山来忒杀朴实头祖云什么物恁么来不可咬名嚼字岳云说似一物即不中计穷力尽祖云还假修证也无重重勘验非好手岳云修证即不无污染即不得难出鬼窟家乡祖云即此不污染诸佛所护念汝既如是我亦如是误赚几多人又二祖神光问达磨云诸佛法印可得闻乎举心即错动念即乖磨云诸佛法印不从人得你来东土作么光云我心未安乞师与安泼油救火磨云将心来与汝安惯会就窠打劫光云内外觅心了不可得什么所在去了磨云我与汝安心竟且信一半所以三世诸佛历代祖师实无一法与人只解解粘去缚使个个独脱无依人人自繇自在今有将佛祖言教以为宗旨密室商量递相传授他日阎罗面前吃铁棒有日在不见岩头云若将实法与人土也难消拈拄杖云大众且道者个是实法耶非实法耶若道是实法土也难消若道非实法茫茫业识还委悉么此处不能明实际他年怎透死生关卓一卓下座。

　　上堂十方无壁落四面亦无门杲日正当空内外悉明彻过去诸佛现在诸佛未来诸佛各各住于本位山自青水自绿松自直棘自曲未尝变易一丝毫秪如诸佛出世祖师西来更为甚么事忽有师僧闻恁么道呵呵大笑而退山僧即唤维那明窗下安排何故不见道伶俐衲僧难得。

　　上堂水不洗水金不博金雨下地湿日出天晴释迦老子雪山受了六年饥冻徒自苦辛明星现时似乎证入却也未真临济大师三度于黄檗处问佛法的的大意三度被打忍气吞声且道极则一句又作么生卓拄杖云碧岫云生。

　　上堂有水皆含月无山不带云壶公瓢子里别有一乾坤若也知消息归家罢问程所以道其住也坐断天下老和尚舌头其去也千人万人罗笼不住到者里更须知有照用同时人境俱夺始得。

　　上堂迷之原无失悟之原无得得失既忘怀扶桑耀红日喝一喝下座。

　　上堂威音那畔空劫已前者一着子未尝动着一丝毫及乎万姓纷纭千差显露者一着子亦未尝动着一丝毫只贵伶俐汉子直下承当便能得大受用苟或三撘不回岂免沉迷苦海秪如龙潭吹灭纸灯处德山见甚道理便尔自肯虾蟆吞大虫。

　　上堂释迦掩室于摩竭净名杜口于毗耶明明鬼窟藏身普慧云兴二百问普贤瓶泻二千酬要且葛藤不少直饶二途不涉别有出身之路正好朝打三千暮打八百秪如古德云你有拄杖子与你拄杖子你无拄杖子夺却你拄杖子大众既无拄杖子又夺个甚么千古万古黑漫漫填沟塞壑无人会。

　　上堂一大藏教是个切脚正文从来无人读着山僧今日从头读去也空手把锄头步行骑水牛人从桥上过桥流水不流忽有个师僧出来道也是切脚山僧即向伊道许阇黎具眼且道是醍醐句毒药句。

　　上堂即色明心附物显理白鹭下田千点雪黄鹂上树一枝花千峰顶上浪滔天大洋海里火光焰露柱着衫南岳去灯笼沿壁上天台秪如华严会上五十三员善知识各显家风引得善财童子百城烟水走得脚皮穿毕竟有何所得释迦参见然灯。

　　上堂举古德云忍忍三世如来从此尽饶饶万祸千灾从此消默默无上菩提从此得慈受禅师云会得此三转语好个不快活汉慈受正是得人一牛还人一马泼水相唾插嘴厮骂卓拄杖云平出平出师云慈受禅师恁么批判初看时似有超宗异目见解仔细检点将来却是自无决胜之策一味纳币讲和且道如如意在甚么处铁鞭击碎珊瑚树惊起土神藏北斗。

　　上堂良久云若恁么承当去分明头上安头更或别有商量未免斩头觅活到者里直饶将佛祖言教一时会尽亦是噇酒糟汉于本分事了无交涉把三千大千世界中物一时觑破唤作逐物奔驰直至弥勒下生未有歇脚处在岂不见经中道无色无受想行识无眼耳鼻舌身意无色声香味触法无眼界乃至无意识界忽有师僧出来道既无五蕴六根六尘六识得非落空乎山僧向伊道浮云散尽虚空阔自有孤轮耀古今。

　　上堂言中有响句里呈机举一明三道头知尾若是者般汉自然外不见有山河大地内不见有见闻觉知上不见有诸圣下不见有凡愚直得一念不生全机独脱千差合妙触处圆成至于一动一静一语一默一去一来一出一入似金博金如水投水全凭此个威光不向别处流转且即事即真一句作么生道风暖鸟声碎日高花影重。

　　上堂心不是佛智不是道千手大悲何处寻讨欲寻讨须及早海上诸峰半插空必须亲到蓬莱岛无目仙人遍界观丈六金身一茎草西风急林叶扫熟睡东山王大老须弥顶上浪拍天长安城外日杲杲喝一喝下座。

　　上堂百草颠头一句子久参未免踌躇一毫端上三千界伶俐衲僧罔措若是其中人自然机先领略言外知归直与过去诸佛现在诸佛未来诸佛同一眼见同一耳闻同一鼻嗅同一舌尝同一身触同一意思凡一举动无不皆同虽然秪如无位真人又同个甚么掷拄杖下座。

　　上堂腰包顶笠紧峭芒鞋万水千山参寻知识此唤作舍己从人向外求觅见得个事牢牢把定二六时中未得脱洒唤作骑驴弗下病在膏肓还有不堕二种窠窟者么如有出来通个消息如如为汝证明如无其人蓦拈拄杖云看看惟有者条拄杖子亦不舍己从人亦不骑驴弗下信手拈来着着超今迈古截断凡情圣解独露本有光明只如透出情尘一句作么生道心花顿发轮回息高步毗卢顶上行。

　　受福建曹山上生禅寺请上堂拈帖示众云二千里外有知音特地来通个消息大众若欲悉端倪却请维那朗宣出宣毕僧问闽城消息即不问临行一句是如何师云紧峭草鞋进云未审常随多少众师云只是山僧乃云衲僧家风毋固必出入都来难较量若道我行我却住若道我住我却行所以道动若行云止犹谷神既无心于彼此宁有象于去来云月是同建水吴山不隔线随身竿木八闽两浙脚跟头在处即真遇缘即应不用安排拍拍是令且箭锋相拄一句作么生道相逢不拈出举意便知有。

　　上堂如如院里无禅道可参无佛法可学一味栽田博饭引水浇蔬你诸人向诸方学得底本子上看得底必须一齐飏下做个洒洒落落衲僧设或宝惜不舍总名噇酒糟汉莫谓山僧不道破便下座。

　　上堂妙峰顶上从来不许商量直得风飕飕地第二峰头不妨说七道八未免闹浩浩地若有个汉出来两头坐断中道不安自谓见识超卓若到如如门下正未有吃棒分在何故不见道你恁么我却不恁么你不恁么我却恁么且道毕竟如何若无举鼎拔山力千里乌骓不易骑。

　　上堂举教中道见见之时见非是见见犹离见见不能及师云大小释迦老子话作两橛好与三十拄杖蓦竖拂子云还委悉么野色更无山间断天光直与水相连击拂子下座。

　　万如禅师语录卷第一
嘉兴大藏经　万如禅师语录


　　万如禅师语录卷第二

　　嗣法门入行猷等编

　　住福建兴化府曹山上生禅寺语录

　　师于崇祯壬午年四月初六日入院。

　　三门我此法门八字打开脚下无私直往直来且入门一句作么生道拽拄杖便入。

　　佛殿灵山一会俨然未散直下见得不隔一线从他三十二相八十种好山僧到者里都卢盖覆却展坐具。

　　伽蓝堂护教伽蓝丛林之主山僧敬爇一炉香灵山受嘱尽在此拈香便烧。

　　祖师堂默然坐地已成话堕才涉言诠葛藤露布而今截断两重关一句当阳绝回互拈香云大众急着眼觑。

　　据室摩竭掩室毗耶杜词虽然坐断古今要且不堪为法且山僧如何施设纵饶铁额铜头汉几煆红炉始放行。

　　上堂师指法座云坐断报化佛头独踏毗卢顶上诸人若欲共观瞻普请大家高着眼遂升拈香祝圣毕又拈香云此一瓣香冲风冒雨一十五年未得歇脚末后撞到金粟峰前打破疑团如如已曾酬价今日第二回拈出爇向炉中专为供养现住浙江台州府通玄堂上传曹溪正脉第三十四世密云大和尚用酬法乳敛衣敷坐维那白椎毕师云飘飘一叶过莆中列岫浑呈世外容千古曹山亲到此不妨重展旧家风众中还有擎头戴角底衲僧么出来试　跳看僧问远离秀水到曹山济济人天共仰观五位君臣即不问斩新一句请师宣师云万古长空一朝风月乃云揭千圣正眼阐向上宗乘只贵法脉流通当阳直截所以从上古德或行棒下喝或辊毬打鼓或建立五位君臣或说六相妙义或言满天下或默然面壁门庭虽异无非显扬此个威光若是伶俐汉子举着便知落处直下家邦安贴其或未然山僧更为当阳披露去也竖拂子云麈尾头边亲荐得卷舒杀活总临时复举僧问本寂禅师世间何物最贵寂云死猫头僧云死猫头何为最贵寂云无人着价师云本寂拈出死猫头无人着价包藏臭秽直至如今山僧今日既继其席不免与伊拨开一线放出恶辣气息一任熏天炙地毋论有鼻孔无鼻孔闻着管取裂破脑门脱或未然听取一颂曹山拈出死猫头千古令人价莫酬日炙风吹狼藉尽腥膻扑鼻卒难收。

　　小参夏共秋来口懒开须知个事绝安排诸人直下明端的方见山僧为尔侪大众还知曹山为人处么若也知得日用之中四威仪内便能如天普盖似地普擎如日普照如风普吹自然头头获妙处处逢源如其未能且向三条椽下七尺单前高着蒲团挺起脊梁觑捕看毕竟是甚么道理今日也觑捕明日也觑捕忽然一日觑捕得透亦莫生满足之想更须觑捕到尽十方世界无非此事乃至淫房酒肆虎穴魔宫无边香水海浮幢王刹无一处不是此事无一法不是此事全身契入始得自繇脚跟稳密胸次无疑坐断报化佛头直踏毗卢顶上婢视声闻奴呼菩萨到与么地方好来山僧手里请棒吃喝一喝归方丈闇斋黄兵备请上堂僧问佛祖门风即不问台旆光临事若何师云谁不瞻仰进云可谓门内有君子门外君子至师云知心能几人进云与么只有好风来席上更无闲话落人间师云寒毛卓竖一句作么生道进云直得通身庆快去也师云真个那进云不妨高着眼师云分付自己问作家相见即不问如何是佛法的的意师云雨过万山青进云谢师指示师便打乃云堂堂独露离是绝非赫赫灵明辉今耀古宽廓非外十方世界目前观寂寥非内无边刹海毛孔里不落二途千圣罔测超出格量触处皆玄所以桂花香处裂破山谷鼻孔蛙鼓鸣时打失子韶眼睛尽谓穷途落魄谁知衣锦还乡今日明眼人前岂敢囊藏被盖直与当阳拈出竖拂子云还会么天上有星皆拱北人间无水不朝东。

　　上堂明头合暗头合直得虚空活鱍鱍日往月来岂暂停亘古亘今不坏灭日面佛月面佛千变万化何曾歇灵山拈出一枝花迦叶头陀笑不辍说时默默时说空生岩畔花如蝶英灵岂向那边寻扫尽自己闲枝叶两堂首座蓦相逢彼此同时下一喝伶俐衲僧眼未清劳他临济分明说大众且道分明说个甚么不见道宾主历然喝一喝下座。

　　上堂放下便安稳直得四棱蹋地撩起任纵横管教八面玲珑东胜神洲打鼓西牛贺洲起舞拄杖子蓦跳上兜率陀天将弥勒法座一掀掀倒惊得诸天怖走蟭螟虫把四大海水一吸吸干诸大龙王不觉齐声大叫大众且道叫个甚么卓拄杖云从今窠窟无安立直得全身没处藏。

　　上堂佛佛道同祖祖相印旷劫只在目前不落言思动静直得天高地厚海阔山长于一毫端现宝王刹坐微尘里转大法轮易短寿作长年改禾茎为粟柄自然罪花顿落转祸为祥惟凭者着子不用别商量大众且道如何是者着子喝一喝下座。

　　上堂天晴日头出雨落地上湿若也荐得时万事俱了毕傥其不荐未免茫茫业识山僧少垂方便不动旗枪使汝诸人坐享太平顾视左右云幸然家里坐不用别追寻。

　　上堂觌面荐得犹涉途程机先领略乡关万里更若谈玄谈妙论性论心满脸风尘通身泥水须知此事三世诸佛说不到历代祖师提不起惟贵格外衲僧等闲坐断千差亲证不生灭地自然不落第二见不落第二机直得孤迥迥峭巍巍谁敢当阳觑着秪如古人道须参活句莫参死句且道如何是活句良久云参罢归堂吃茶。

　　上堂一念不生万缘脱落超出格量天宽地廓佛祖尚未知他人焉摸索碧眼胡僧入大梁满把珍珠蓦面撒东海龙王伎俩穷笑倒街头徐八伯拈拄杖云大众且道碧眼胡僧还带得者个来么复云若不带来将甚么撒喝一喝下座。

　　上堂举起便明触着便断毫发无差难逃识见问着不会拶着不识铁壁银山犹未透得山僧别有个指示处卓拄杖云天不能盖地不能载随处称尊迥绝对待复卓一下。

　　上堂举僧问南泉摩尼珠人不识如来藏里亲收得如何是藏泉云王老师与汝往来者是藏僧云直得不往来时如何泉云亦是藏僧云如何是珠泉唤僧僧应诺泉云去汝不会我语师云若论摩尼珠非惟者僧摸索不着直饶南泉亦未知落处在众中还有与古人雪屈者么有则出来与山僧拄杖子相见如无听取一颂摩尼珠光烁烁千手大悲难摸索惟许英灵猛丈夫当阳拈出济贫乏喝一喝下座。

　　上堂道无方所那堪住着道绝功勋岂容造作道非知解安许卜度道非形相胡为执捉洞山拈出麻三斤赵州直指庭前柏龙女献珠世尊纳受善财南参入弥勒阁虽然路径各别要且同归者着秪如扇子　跳上三十三天触着帝释鼻孔东海鲤鱼打一棒雨似盆倾又作么生商量良久云金刚与泥人揩背一擦骨出。

　　上堂他家自有通霄路十圣三贤皆罔措同道之八方许明不是知音徒话堕棒如雨点谩施呈喝似雷奔总蹉过纵饶言下即知归早被灯笼来看破所以道参禅须是铁汉着手心头便判直趣无上菩提一切是非莫管且不落阶级一句如何通信以拂子打圆相云若能未举知端的千圣齐教立下风。

　　上堂士问如何是夺人不夺境师云门外山河秀庵中坐寂寥如何是夺境不夺人师云堂堂常独露大地无寸土如何是人境两俱夺师云追到乌江刎江山尽属刘如何是人境俱不夺师云圣主垂衣治渔樵乐太平乃举盘山云心月孤圆光吞万象光非照境境亦非存光境俱忘复是何物洞山云光境未忘复是何物师蓦拈拄杖云冲开碧落松千丈截断红尘水一溪卓拄杖下座。

　　上堂法无二相道绝多岐但能蓦直行将去透过云门一字关相逢敲出金刚髓截断楞严义八还到者里若说有生有死有去有来总是正眼未开寐语不醒山僧忆得宝公一偈举示大众鸡鸣丑一颗圆光明已久不见头亦无手天地坏时渠不朽未了之人听一言只者如今谁动口喝一喝下座。

　　通玄讣音至上堂昔日世尊涅槃会上告众云汝等若谓吾灭度非吾弟子若谓吾不灭度亦非吾弟子本师大和尚于本年七月七日午时示寂于通玄堂上且道是示寂耶非示寂耶如其未知岂不见道当阳一着不落两头脚下无私贵传正脉且道正恁么时如何施设普请大众齐诣真前烧香供养。

　　上堂路逢达道人不将语默对拈出死猫头膻风遍界起或有触着时牙爪通身备直得花开雪谷春日出冰壶晓不萌枝上凤凰飞无影树下狮子绕喝一喝下座。

　　上堂眨得眼来早已蹉过笑杀旁观现成公案放汝三十棒颟顸不少台山婆子我为汝等勘破水中咸味我当时若见一棒打杀与狗子吃贵图天下太平梦里惺惺若是久参宿学一一自知落处傥或晚进初机难免银山铁壁所以道单明自己不明古今此人工夫未到田地未稳若明古今不明自己亦是关键不透眼目不开直饶明得自己透得古今若到曹山门下正好吃棒何故欲作我家亲嫡子还须痛受恶钳锤。

　　上堂一句明千句万句悉皆明一机透千机万机一齐透五百尊者变作牛却使赵州笑破口集云峰下四藤条梵志两处亲负堕百草头上荐老僧直得面南看北斗若是风吹不入雨打不着底衲僧直下向朕兆未形已前一觑觑破自然无人无我绝是绝非得失短长一时坐断于二六时中四威仪内一语一默一动一静尽是本地风光西来大意只如直显本宗一句作么生道石虎空中吞皓月泥牛海底吐风雷。

　　上堂法离见闻见闻非法道绝言诠言诠非道若是个中人自然顶门上具眼脚跟下无私出没卷舒得大自在万缘脱落千圣莫窥得失两忘是非杳绝蓦拈拄杖云大众还会么如其不会听取一颂金刚妙智离名相赫赫光明耀大千欲识当阳一句子试看火内绽青莲连卓拄杖下座。

　　冬至上堂群阴剥尽一阳生铁树枝头花正新佛道儒宗同泰运冷灰爆出一星星直得万物光辉千山改色虽然如是犹是生灭边事若是个中消息往复无间动静一如宽若太虚明如杲日且道毕竟如何以拂子打圆相云独露当阳无向背不随寒暑自相亲。

　　上堂僧问古人道佛来与祖来总与三十棒未审利害在甚么处师打云在者里进云莫便是和尚为人处么师云莫谤曹山好僧喝师复打乃云一九二九林林落木赤条条仲冬季冬叠叠云山呈面目望州亭与汝相见了也乌石岭与汝相见了也僧堂前与汝相见了也乃是彻底婆心如何是佛麻三斤如何是佛殿里底如何是佛新妇骑驴阿家牵可谓十分成现果是通方上士便见物物归元迷性之流难免头头逐妄山僧总与绝断使诸人各各归家稳坐以拄杖画一画云虽然说得十分真不若一番亲见面。

　　上堂十五日以前踏破铁鞋趁不及十五日以后尽其伎俩跳不出正当十五日涧水碧枫树红须信禅门触处通拈拄杖云一条楖栗纵横用直指当机达本宗卓拄杖下座。

　　上堂便恁么去两重公案不恁么去痴猫守窟恁么不恁么总与截断须知当人分上如天普盖似地普擎直得净裸裸赤洒洒本自圆成岂容外觅良繇群情不了所以劳他先圣出来应病发药随机设教但为救迷原无实事众中或有个汉才闻恁么道撩起便行千棒打不回头然后向有佛世界互为宾主无佛世界独自称尊扫尽名言惟传正脉使依草附木之徒各各自成自立方不忝为佛祖儿孙且道不从人得一句如何通信释迦老子贫如洗迦叶头陀富有余。

　　上堂经中道应如是知如是见如是信解不生法相蓦拈拄杖云大众唤者个作甚么若唤作法相却是曹山拄杖子若唤作曹山拄杖子唤甚么作法相苟向者里检点得出管教一切处作奇特事不动一丝毫脚跟下亘坚密身遍尘沙界坐断千差路不出四威仪含古今于一念空人我于刹那直下是个现成公案岂用纤尘造作秪如无障碍一句作么生道三十六条花柳巷晨昏曾不禁人行。

　　上堂谈玄谈妙业识茫茫说有说无葛藤窠窟行棒行喝鼓粥饭气举古举今守株待兔更说向上一关末后一句大似钻冰取火掘地觅天到者里直饶伶俐衲僧无处下手且道毕竟如何即是数声清磬是非外一个闲人天地间。

　　上堂诸佛是了事凡夫凡夫是不了事诸佛只缘一念迷悟便有圣凡之别岂不见天龙竖个指头俱胝忽然悟彻鸟窠一吹布毛慧通当下休歇我此门中只贵直截根源那许寻枝摘叶果能如是相应纵遇锋刀常坦坦假饶毒药也闲闲通身不挂一丝毫坐断十方孤迥迥秪如不落常情一句作么生道一切圣贤如电拂大千沙界海中沤。

　　上堂才见山僧鼓两片皮说黄道黑便作佛法会殊不知山河大地万象森罗风动尘起云腾鸟飞皆为诸人显扬第一义谛若也会得便可归家稳坐虽然如是劫火洞然大千俱坏且道第一义谛在甚么所在卓拄杖云不是苦心人不知。

　　上堂莺化为鸠眼在鱼化为龙鳞在凡化为圣心在拈拂子云拂子化为天大将军无在不在有时把此世界掷于他方世界中有时把他方世界向此世界安着其中众生不觉不知击拂子云天大将军复化为拂子此世界原依此世界住他世界原依他世界住未常动着一丝头何以见得旷劫至今日从来不变迁掷拂子下座。

　　腊八上堂岩头道从门入者不是家珍须向自己胸襟流出方始盖天盖地大众秪如世尊睹明星成道还是从门入耶胸襟流出耶若道从门入者埋没先圣若道胸襟流出诳惑后贤还有知得落处者么若也知得落处许汝具辨古今眼苟或未能卓拄杖云总被拄杖子领过。

　　上堂僧问不守自家活计不遵先圣规仪和尚还许他也无师云不堪共语进云孤月照临山岳静几多人向此中休师云休将鹤唳当莺啼进云怎奈学人遭钝置吾师惯得夺人机师便打僧喝师复打乃云有时语说凡道圣何凭据有时默黑山鬼窟谁相委若是夙因不昧汉子直下坐断两头别有通霄活路傥机思迟钝缁素不分未免逗入邪途拈拄杖云惟有拄杖子语时说伊不着默时该伊不得指出时人正眼掀翻从上窠窟既有如是奇特且道从甚么处得来不繇南岳天台出岂可从人觅得来。

　　元旦解制上堂今辰三百六十日之首衲僧个个尽知有亦是二十四气之初家家户户换桃符直得人人怀恭揖让各各和气蔼然新年头佛法全彰旧岁里无明俱化山僧放开线路一任七纵八横百草头边突出祖师巴鼻长街短巷显露诸佛玄机者边那边咸是祖翁田地江南岭北无非本地风光且放行一句作么生道驱出群牛去从教踏遍春。

　　上堂僧问桃红柳绿皆真智燕语莺啼向上机四众临筵即不问师登宝座意如何师以拂子左拂进云龙袖拂开全体现象王行处绝狐踪师以拂子右拂乃云前三三后三三个中消息许谁谙春风处处花成锦秋水澄澄月一湾唤作真如不坏法此人会未踏乡关唤作无常生死法管教累劫受余殃敢问诸人毕竟作么生即是以拂子打圆相云生佛未形消息露不知若个肯担当掷拂子下座。

　　上堂西天梵语东土唐言两彩一赛日丽长天狮子吼时草头流翠象王行处花落岩前竖拂子召大众云过去诸佛现在诸佛未来诸佛总在拂子头上异口同音云吾不敢轻于汝等汝等皆当作佛。

　　上堂有句原非有无句实非无有无成一片古今作范模如藤倚却树令人解路多千里卖布单通身没奈何树倒与藤枯句子归何处笑倒沩山老古锥直至如今爬不起拖泥带水独眼龙提得醒来甚处用有处用曹家女子颜无共劫初田地不栽他独种梧桐以栖凤喝一喝下座。

　　上堂僧问时节若至其理自彰今日是十五学人道了也和尚又如何举扬师云风和嫩柳垂金线进云恁么则空劫今时独露目前师云日暖梨花展玉容乃云惺惺直是惺惺蒙懂直是蒙懂从来疆界甚分明旷劫至今谁敢动弃本执法妄修行大似灵禽拘竹笼西天外道九十六一毫之差成邪种拈拄杖云大众唤作拄杖子是具缚凡夫不唤作拄杖子是落空外道纵饶二途不涉别有生涯亦未是到家消息且毕竟如何卓拄杖云觌面无回互当机任卷舒。

　　上堂举古德与僧云有五件事替你不得余皆替得僧云那五件事德云着衣吃饭屙屎送尿拖个死尸在路上行其僧忽然悟去师云若论者僧悟去只悟得今时门头事未是威音那畔事何故若是威音那畔事决不在着衣吃饭屙屎送尿拖个死尸路上行且道如何是威音那畔事父母所生口终不向汝说。

　　上堂朔风劈面来触着寒毛竖底事甚分明何烦言直指物物显真常头头扬妙理若是伶俐人自然知所止洞达佛祖心岂复寻言语宛如日处空无不在光里一句绝商量冰河红焰起。

　　上堂猫有歃血之功虎有起尸之德大悲菩萨千手眼舜若多神无形质妙德空生直得分疏不下将欲请问老瞿昙憍梵波提连声叫云不消不消何故此事从来不欠少。

　　上堂僧问花笑莺啼已泄全机妙用山青水绿觌露本有风光既是三贤十圣因甚不明宗旨师云为落阶级进云玄机密运周沙界灵鉴高县耀古今师云未是放身命处在进云顿超三际外已见不磨心师卓拄杖云者个又作么生僧喝师云乱喝僧又喝师便打乃云玄机独露妙体虚灵不假修证本自圆成于此悟入者未免粘皮搭骨独脱无依底自然触处玲珑直得须弥顶上波涛滚滚大洋海底赤焰腾腾天台五百尊罗汉赶斋路绝舜若多神叫屈连声大众且道是何意旨拍香几云吾无隐乎尔。

　　晚参举丹霞问僧从甚么处来僧云山下来霞云吃饭也未僧云吃饭了霞云将饭与汝吃底人还具眼么僧无语后来长庆问保福将饭与人吃报恩有分因甚却不具眼福云施者受者二俱瞎汉庆云尽其机来还成瞎否福云汝道我瞎得么师云丹霞幸是问著者僧若问着个作家直教头破为七分长庆保福恁么酬唱大似盲人摸象难免旁观者哂曹山恁么批判意在于何还有人明▆么只除英俊衲僧会那许粗狂学者知。

　　万如禅师语录卷第二
嘉兴大藏经　万如禅师语录


　　万如禅师语录卷第三

　　嗣法门人行猷等编

　　住荆溪龙池山禹门禅寺语录

　　师于崇祯十六年四月十六日入院。

　　三门师翁以虚空为门户是以本师亦从此出今日不肖儿孙拨转路头天下衲僧阿谁识得喝一喝便入。

　　佛殿紫磨金色身慈容满月相觌面见得时依然成两样不两样撒开坐具大家看突出光明更无上便礼拜。

　　伽蓝堂卫护丛林惟我与汝觌面一炉香不必重为举拈香便烧。

　　祖师堂赤县神洲俱有大乘根器默默坐地商量却似穿窬之贼虽然如是若不是者一队老古锥向外驰求之徒决定自信不及。

　　方丈据座云不学维摩默然岂效达磨面壁喝喝使伊全彰棒棒令渠见血且道独脱无依底来又作么生亦好与三十拄杖何故放过则不可卓拄杖便起。

　　上堂师至座前拈疏云言言显扬无上妙门句句披露正法眼藏若向个中荐得自然绝后光前其或未然却请维那宣过宣毕指法座云须弥灯王彻骨彻髓为汝诸人了也若见得彻各请归家稳坐其或未然山僧更上一崚嶒去也遂升拈香云此一瓣香包罗天地抚育万灵爇向炉中端为祝延
今上皇帝圣躬万岁万岁万万岁复拈香云奉为满朝文武暨珇任各位尊官今辰请主阖邑缙绅及诸春元文学远近檀那诸山耆宿现前缁白等伏愿同明大事因缘共证无生法忍次拈香云奉为开山一源祖师及幻有师翁敬爇瓣香均申供养又拈香云此一瓣香踏破铁鞋无觅处得来全不费工夫禹门堂上第三回拈出爇向炉中专申供养先住龙池后住天童传曹溪正脉第三十四世密云大和尚用酬法乳之恩敛衣趺坐维那白槌云法筵龙象众当观第一义师云山僧未入院时诸人未到座前早落第二义及至高升此座鼓舌摇唇已是落七落八还有明得第一义底衲僧么出来呈露看僧问远离秀水来赴龙池秀水龙池则不问如何是兴波作浪句师云打得你血出进云恁么则大地含生皆有赖八蛮四表悉沾恩师云一雨普施问昔日世尊居鹫岭今朝和尚主龙池未审正法眼藏如何举唱师便打进云宝藏拨开于此日五叶千灯事转新师云更须拔却眼中楔僧呈坐具云天人群生类皆承此恩力去也师云不唧溜汉乃云目前无异路尽大地无不通同格外绝千差遍法界俱成一辙者边那边无可不可长水荆溪了无固必辱承众护法台翰远颁山僧勉尔允赴今日既登此座岂得缩手藏锋将祖翁田地一锄翻转先师未了因缘一句全收建法幢于山中立宗旨于宇内俾云水师僧知有向上一着不泥文字语言各各擎头戴角立处惊人个个六臂三头迥然超卓且不涉功勋一句作么生道雕弓已挂狼烟息万姓讴歌乐太平复举僧问幻有师翁云如何是西来意翁云屋北鹿独宿僧云不会翁云溪西鸡齐啼师云师翁答者两句话致令天下衲僧咬嚼不破山僧忍俊不禁直截吐露去也屋北鹿独宿溪西鸡齐啼的的西来意惟除作者知连卓拄杖维那白椎云谛观法王法法王法如是。

　　师诞日上堂乃拈拄杖云只者个不与千圣周廛不与万法为似三圣闻之胆丧十地见之魂惊驱邪外不留踪迹指人天直了本因或时虎穴里横身或时孤峰顶侧立建立也在我扫荡也在我建立时金刚圈栗棘蓬跳者跳吞者吞万象之中不致冷清清地扫荡时圣凡皆绝有无不存尽十方世界直得寒威威地所谓我为法王于法自在且超出数量一句如何道生死两关俱坐断风行草偃自繇人卓一卓下座。

　　上堂金刚正眼洞彻无遗妙净明心超今越古宽若太虚明如杲日当阳显赫智者犹迷袖里藏锋作家罔措净裸裸绝承当赤洒洒莫可把故云常在动用中动用中收不得到者里还容得三玄五位么还容得黑白圆相么还容得一字三句么还容得六相十玄么既总不容只贵直下坐断默尔知归如夜光在盘横斜莫测太阿在握杀活自繇且道随流得妙一句作么生道白鹭下田千点雪黄鹂上树一枝花。

　　师过显亲寺诸护法请上堂无边法界一尘中百亿须弥不露踪检点将来犹空缺当知别有一家风所以道大人具大见大智得大用掀翻野狐窠窟截断生死根株若宝月之行空如吹毛之出匣杀活擒纵佛祖不知出入行藏鬼神莫测圆融无际妙用恒沙烜赫光明辉腾今昔兹承众护法命升此座山僧不敢自秘直与当阳拈出竖拂子云还见么历劫无明字分明觌体彰达磨言不识彻底为敷扬掷拂子下座。

　　开炉上堂僧问商量极处见题目途路穷时入试场拈起毫端风雨快者回不做探花郎请问和尚如何是状元消息师云头上花冠色正鲜进云恁么则出群须是英灵汉敌胜还他狮子儿师云切莫诈明头问如何是结制底意师云涧深流水聚进云学人把住牢关去也师云山峻鸟飞迟乃云天寒人寒滴水冰生红炉初架烈焰腾腾诸禅德须惺惺个事从来本现成九十日间休外觅行住坐卧在其中卓拄杖喝一喝复举永首座同慈明辞汾阳后▆从二十年不得休歇一夕围炉夜深明以火箸敲炭召云永首座永首座永咄云野狐精明以手指云讶郎当汉又恁么去永于言下顿悟师云永首座虽然悟去却被火炉看破慈明纵有起死回生手段且不出野狐见解若到龙池门下总与一坑埋却设有旁不甘底师僧出来道未审龙池有甚长处开恁么大口山僧劈脊便棒云棒头有眼明如日验尽龙蛇方始休。

　　当晚小参僧堂内几人坐卧达者方明日用中一切仍旧知音始谙若是作家相见岂用形言目击道存如镜照镜傥或根基暗钝不能领略机先山僧今夜掀翻窠窟截断淆讹拈出当阳急须着眼蓦拈拄杖卓一下云诸人若向者里会去龙池未肯点头在复卓一下云诸人若向者里会去山僧便合掌赞叹敢问诸人前一卓后一卓本无差别为甚肯一不肯一还有人知得落处么若也知得非惟山僧被你看破三世诸佛历代祖师心肝五脏总被你一时觑透如其未悉端倪待正月十五日与诸人道破。

　　上堂悬崖撒手须是其人绝后再苏欺君不得若非夙具灵根那能当下领略不见张拙秀才参石霜霜问秀才尊姓拙云姓张名拙霜云个中觅个巧字尚不可得拙自何来拙于言下大悟即说偈云光明寂照遍河沙凡圣含灵共我家一念不生全体现六根才动被云遮断除妄想重增病趋向真如亦是邪随顺世缘无挂碍涅槃生死等空华张拙秀才打开自家宝藏七珍八宝用之不竭石霜手段非惟点铁成金亦使转凡成圣可谓伯牙与子期不是闲相识。

　　贰公吴孝廉入山请上堂僧问临济重光即不问禹门接续事如何师云波浪滔天进云昔日世尊以佛法付嘱国王大臣今日和尚恩归何地师云上大人丘乙己进云不昧灵山亲付嘱故能此世作金汤师云可知礼也乃云秘密妙严圣凡莫测圆融无际杀活自繇不滞一隅随方得妙所以有时把住要关万别千差齐截断有时群机普应三草二木悉沾恩直得一切国土中遍彰奇特事无边法界内刹刹现全身泛慈航于苦海波中驾牛车于火宅门外了此出世本怀方为尔我事办令日贰公居士入山且道如何施设相逢自有知音知何必清风动天地。

　　上堂僧问灵鹫拈花赵州指柏未审和尚作么生师云山僧不恁么进云等闲识得东风面万紫千红总是春师云如何是东风面进云山花开似锦涧水湛如蓝师云迷己逐物乃云佛祖顶　一机除佛祖何能知其落处衲僧个中消息非衲僧焉能明其的旨降斯以下直是蚊子上铁牛无伊下口处所以灵鹫拈花当时百万人天悉皆罔措惟迦叶头陀破颜微笑故有正法眼藏涅槃妙心付嘱之说以至西天四七心心相契印印无差及乎初祖东来神光觅心了不可得曹溪散席之后列刹相望各各全机出没杀活纵横若也究其底蕴总不出拈花一着子故云万派千流皆渤澥七金五岳总须弥竖拂子云者一队老古锥被山僧拂子穿却鼻孔缚作一束掷于他方世界去也使诸人各各自成自立免得倚他门户傍他墙却被时人唤作郎掷拂子下座。

　　长至上堂一阳才复和气渐调君子道长小人道消惟有山僧拄杖子从年历岁赤条条拈拄杖卓一下云有时卓在千峰上划断飞云不放高。

　　上堂朔风凛凛人人寒毛卓竖滴水冰生个个彻骨彻髓明明绝覆藏历历无向背若是伶俐衲僧才闻举着如龙得水似虎靠山便能向佛祖顶上行佛祖顶上住佛祖顶上坐佛祖顶上卧既作法中王于法得自在傥或机思迟钝未能领略山僧不惜眉毛更为道破去也举拂子云千峰势倒岳边止万派声归海上消。

　　上堂大慈悲为室柔和忍辱衣诸法空为座大众且道何人住此室披此衣坐此座纵然检点得者里分明犹在半途何故不见道识得根源认得伊全身犹堕在尘围假饶和座俱翻却尚有烟霞绕翠微到者里须是英灵汉子便能踢翻大海掀倒须弥尽十方界是个自己尽十方界是个光明藏也无佛也无祖也无禅也无道若也说佛说祖说禅说道总是钵盂安柄画蛇添足喝一喝下座。

　　上堂一机拈处万机圆一句全提万句全坐立俨然非别物分明突出未生前木童岭上一声笛惊起岩前石虎眠露柱灯笼齐拍手狸奴白牯话生缘诸人更问还元旨平地兴波浪拍天。

　　上堂只者个便是头上安头离此别求拨波寻水两头坐断中道不安正是业识茫茫无本可据所以道须参活句莫参死句活句下荐得便能铁树上生花红炉中鼓浪称锤里捏汁黄连内取蜜了无圣凡情见打破生死关头彼我不立是非两忘方是独脱无依大人境界还委悉得么山堂夜静蒲团冷汝等诸人合自知。

　　荐严请上堂般若妙智岂容生死金刚宝剑截断淆讹证入处本无多子受用处千圣难知到者里说有也得说无也得说亦有亦无也得说非有非无也得说即四句也得说离四句也得蓦拈拄杖云大众还是有耶无耶亦有亦无耶即四句耶离四句耶若也知得落处便知群灵一源假名为佛体竭形消而不灭金流扑散而常存乾坤未判生佛未分一着子直至如今未常变易未常增减圆融无际物我一如且托生胜地一句如何道极乐无边清净土管教随处现全身。

　　腊八上堂弃却王宫入雪岭六年饥冻对谁宣抬眸忽睹明星现突出光明照大千智慧德相人人具妄想执着隔天渊遗失自家本来面却于心外觅真传蓦拈拄杖云大众还见么世尊见明星出现豁然大悟诸人见山僧拄杖子还曾大悟也无若也大悟可与世尊把手并行如其不然且道淆讹在什么所在有一等痴汉道世尊见明星所以悟我等秪见拄杖子所以不悟明星拄杖固是不同见明星拄杖底汝道差别在甚么处苟或有血气底才闻举着撩起便行等闲坐断要津直证不生灭地然后向万别千差处指出正眼为迷途指南作苦海航筏且诸病不侵一句作么生道卓拄杖云能为万象主不逐四时凋。

　　上堂举临济大师云有时一喝如金刚王宝剑有时一喝如踞地狮子有时一喝如探竿影草有时一喝不作一喝用师遂喝一喝云大众还是金刚王宝剑耶踞地狮子耶探竿影草耶一喝不作一喝用耶若也检点得出非惟临济鼻孔一捏粉碎历代祖师性命俱在你手里便能驱耕夺食拔楔抽钉擒纵人天提持一切其或尚怀观听意地踌躇山僧与诸人剿绝去也连喝两喝下座。

　　上堂行见俱到宗说皆通揭露人天眼目剖出佛祖心胸假饶德山棒如雨点浑似水中捞月临济喝若雷轰犹如捉影捕风俱胝竖指青原垂足总属驴前马后认奴作郎龙池门下不动旗枪各使安家乐业打开无尽宝藏运用不穷自然千差绝迹万派朝宗显示正法眼松涛响众峰且迷途之中如何指导般若智灯才一照千年黑暗悉通明。

　　上堂见闻不及处风清月白思虑不及时山高水深庭槐放绿岸柳舒金杜鹃枝上声声唤青山无限好犹道不如归直得玄沙三种病人盲者见聋者闻哑者言将谓有多少奇特得来不异本真行不越岭渡不过江纵饶未曾踏破草鞋早已摇动脚跟其余三登投子九上洞山一宿曹溪藤条四下非惟不唧溜亦自显颟顸还知龙池落处么拈拄杖卓一下云等闲一掷成龙去换却时人眼里睛。

　　上堂经云三世诸佛皆从此经出又云是法平等无有高下纵饶见得十分真大似无灯走黑夜石女腰间一宝刀卖遍天涯无著价归来放在卧床头截断梦中诸话杷到者里假使云门糊饼赵州茶将来供养也不顾何故不堪齿嚼。

　　上堂金生丽水玉出昆冈月从西没日涌扶桑法法仍旧物物真常只为迷心著相睹影颠狂升沉不息六道茫茫若能回光返照顿见本有法王步步脚踏实地在在总是帝乡盐官云虚空为鼓须弥为槌什么人打得南泉云王老师不打者破鼓大众为甚王老师不打良久云虽然不打其声如雷。

　　上堂有一人在孤峰顶上目视云汉把三世诸佛一口吞尽不见有众生可度好与三十拄杖何故事上不足有一人在十字街头三头六臂合水和泥随机接引亦好与三十拄杖何故理上不足有一人不离十字街头和泥合水常在孤峰顶上目视云汉若到龙池门下正未有语话分在且道龙池为人在甚么处横拈楖栗当门踞狮象狐狼一并敲。

　　岁旦上堂举香严云去年贫未是贫今年贫始是贫去年贫犹有卓锥之地今年贫锥也无真净云去年富未是富今年富始是富去年富惟有一领黑黪布衫今年添得一条百衲袈裟岁朝抖擞呈禅众实谓风流出当家师云香严贫实未贫犹有家私未尽倾真净富实未富遮得东边西边露龙池者里也不贫也不富黄齑澹饭挨排过新年原是旧年人赢得春风满面播。

　　上堂一句中具三玄一玄中具三要青天吃棒谩商量杲杲红日当空耀木童骑鹤上扬州石女梳籹越样俏壁上灯笼笑不休阶前露柱齐声道未审道个什么良久云毗婆尸佛早留心直至如今不得妙。

　　上堂举僧问临济云如何是三眼国土济云我共汝入净妙国土中着清净衣说法身佛又入无差别国土中着无差别衣说报身佛又入解脱国土中着光明衣说化身佛师云临济恁么答话欲作百世宗师恐未得在汝诸人还知龙池意么如其未知更为道破法身报身化身都来立号安名拈出金刚宝剑截断陈烂葛藤。

　　上堂僧问如何是从上佛祖的的大意师云江南地暖进云如何是和尚示人的的意师云塞北天寒进云谢师指示师云又恁么去也乃云一饱忘百饥一觉精神足一念了生死一言悟尘俗风来树树凉月照山山玉达本忘情者闲闲若空谷谁是个中人共把云峰斸大众且道德山棒临济喝还明甚么边事众中有知得落处者么如无其人龙池自道去也卓拄杖喝一喝下座。

　　上堂僧问圣凡共集缁素临筵谩劳棒喝如风急直截根源事若何师云手长衫袖短进云不借时机请师别道师云脚瘦草鞋宽乃云龙池一滴润林丘枯木枝枝叶自稠不是一番亲到此焉能解得渴咽喉大众且道如何是龙池一滴以拂子左右洒云晴干不肯走直待雨淋头。

　　上堂僧问天得一以清地得一以宁君王得一天下太平未审衲僧得一又作么生师云平地风波乃云十方法界一尘中活鱍全机用莫穷却把虚空敲出髓掀翻海岳觅无踪相逢直指本来事觌面提持向上宗甘雨普施三草木千峰顶上播真风所以德山入门便棒临济入门便喝使人独脱无依不居惑地超出格量迥越有无到者里管教尽大地是个解脱门尽大地是沙门一只眼尽大地是当人自己既是尽大地是当人自己且道四圣六凡蹲坐在甚么处良久云有眼如盲。

　　上堂过去未来现在一念顿超三世东西南北中央究竟从来无定故经云应生无所住心若心有住即为非住果能无住自然不住凡不住圣不住迷不住悟不住生死不住涅槃不住空不住有不住权不住实然后见山是山见水是水见僧是僧见俗是俗是谓一种平怀更无他物且道实证本分一句作么生指示卓拄杖云不须更费纤毫力击碎金圈栗棘蓬。

　　上堂现成公案放汝三十棒夫子门前讲孝悌撞着道伴交肩过一生参学事毕时清休唱太平歌虽然如是也须实到者个田地莫学矮子看戏随人哭笑他时后日大有事在且道如何是自成自立一句以拂子击禅床下座。

　　上堂水不洗水金不博金灵山一脉本自现成堪笑从上老古锥横担拄杖紧峭草鞋天涯海角遍觅无亲忽然洗面摸着鼻孔吃饭咬着舌头呵呵一笑千真万真既然如是须弥山突出在你诸人额角边大海水倾入你诸人耳朵里为甚么不觉不知良久云不烦节外更生枝。

　　上堂僧问不问有言不问无言请师答话师打云且道是有言是无言进云恁么则觅水和烟得担泉带月归师云失却也不知乃云芭蕉闻雷而长葵花向日而开海底泥牛吼似雷岩前石虎衔儿走蟭螟吞却七金山惊得南辰藏北斗堪笑临济三度问黄檗佛法的的大意三度被打雪峰三登投子九上洞山却于鳌山打失鼻孔争如龙池者里一众惺惺伶俐伶俐惺惺何故不须更费纤毫力日用头头总现成。

　　上堂如来禅祖师禅水在长江月在天南北东西通踏遍不知何处觅真传德山棒临济喝岩前石虎奔入穴香象忙忙失却威丰干那敢多饶舌台山路上蓦直婆赵州勘破谁能瞥古今无限作家翁十个五双口挂壁良遂敲门许自明却对学徒一一说亮公一唤便知归直入西山绝消息拈拄杖召大众云消息既绝且道者个从甚么处得来若知来处自然见超佛祖独步大方如其未知不见道未明三八九难免自沉吟。

　　解制留两序上堂春日晴春鸟鸣春水漾虚碧春山叠乱青大众三月以来虽然把住绳头那容静处躲跟不是担沙运土便是舂米负薪还知山僧为汝诸人处么今日布袋虽开钵囊不得动着何故岂不见道单丝不成线独木不成林大家出只手扶起破沙盆各依本位住莫向外边寻默默养成法器一鸣直使惊人传续佛祖慧命永作照世明灯且道解制后如何行履黄齑粥饱无余事白日天长任运过。

　　上堂此事从来活卓卓不是生心可卜度觅遍天涯绝影踪无意见时却撞着泥牛翻转石板田木马踏杀云中鹤乾闼婆城蓦地崩阿修罗王念菩萨大众且道是何意旨无风荷叶动决定有鱼行。

　　上堂离心意识参绝凡圣路学无手人行拳无舌人演法打尽四天下不费纤毫力说完大藏教唇皮未动着所以道参须参到无参处学还学到无学时无参是真参无学是真学虽然如是你拟向者里躲跟不免死水里浸杀喝一喝下座。

　　上堂诸供养中法供养为最大众还明得法么若于此明得自然在天同天在人同人随处自在曾无住着如其未能不免别垂方便去也蓦拈拄杖云过去诸佛现在诸佛未来诸佛俱在拄杖头上异口同音宣说平等法门未证入者令其证入未解脱者令其解脱未离苦者令离诸苦众生各各受益若是衲僧分上总用不着何故金屑虽贵落眼成翳。

　　万如禅师语录卷第三
嘉兴大藏经　万如禅师语录


　　万如禅师语录卷第四

　　嗣法门人行猷等编

　　　　荆溪龙池山禹门禅寺语录

　　结制上堂。出一丛林。入一保社。铁鞋踏破无踪迹。那边经冬。者边过夏。妄想如苗逐日增。若是皮下有血底汉子。自己犹是冤家。岂肯向人求禅求道。傥或机思迟钝。且向九十日内挨拶明白。谩谩与汝商量。

　　上堂。十方同聚学无为。抵死和他战一回。选佛场中须及第。莫教孤负两茎眉。喝一喝。下座。

　　上堂。打破从来窠臼。觌露当人者。着山巅黄鸟声声。陌上桃花灼灼。此事本来成现。切忌生心卜度。休卜度祥麟只有一只角。喝一喝。下座。

　　上堂。弥勒真弥勒。分身千百亿。时时示时人。时人自不识。若也识。却将影子当真实。如不识。鬼窟之中坐白日。拈拄杖。云。拄杖子。朝到西天。暮归东土。其间几多青山突兀。绿水波腾。只是不敢动着一丝毫。何故。目前无异法。不用强安排。卓拄杖。下座。

　　上堂。心王不妄动。六国一时通。罢拈三尺剑。休弄一张弓。此是古德。直指诸人。稳坐家邦。绝无意外之忧。且有天然之乐。虽然如是。仔细检点。将来亦未出阴界窠窟。在龙池亦有一偈。非敢与古人较短论长也。要大家委悉。心王本来妙。在处自圆通。拈出吹毛剑。邪魔绝影踪。

　　上堂。圣人无二道。百姓无二心。眼睛原在眉毛下。鼻孔依然撘上唇。若向者里领略得去。禹门与你草鞋。正好行脚。如其未能。三世诸佛亦救你不得。诸禅德还有全身证入者么。拈拄杖。云。人平不语。水平不流。冬至。上堂。群阴消尽一阳生。铁树枝头花正新。卖被卖牛俱不涉。寒炉迸出一星星蓦。拈拂子。云。大众。寒炉迸出底只者是掷下。云。见之不取。思之千里。

　　上堂。知有底道不得。道得底不知有。信手斫却月中桂。自有清光辉宇宙。六不立。一不守。才涉思惟。剑去已久。车行陆地水行舟。七七元来四十九。喝一喝。下座。

　　上堂。根源直截岂落阶梯。大用现前不存轨。则一切处风行草偃。二六时耀古腾今。三世诸佛。于一毫头上现出无边妙相。十方国土。何处去觅封疆。只此公案现成。岂借他人之力。且应时及节一句。如何通信。西风吹落木。千山露本颜。

　　上堂。钵盂口向天。拄杖长靠壁。晨朝有粥噇。斋时有饭吃。不妨信手擎来。要且不借他力到者里。为甚么十个有五双。问着口如木橛。良久。云。只为分明极。翻令所得迟。

　　上堂。僧问。雪峰在德山作饭头。一日。饭迟。德山擎钵下法堂。值雪峰晒饭巾次。乃曰。钟未鸣。鼓未响。托钵向甚么处去。德山便低头归方丈。意旨如何。师云。千圣不能明。进云。峰举似岩头。头云。大小德山未会末后句。在甚么处。是他未会末后句。师云。杓卜听虚声。进云。山令侍者唤。岩头问。汝不肯。老僧那头密启其意。如何是密启其意。师云。道破即不堪。进云。山。明日升堂。果与寻常不同。那里是他不同处。师云。换却汝眼睛。进云。头在僧堂前拊掌大笑云。且喜者老汉会末后句。甚么处是他会末后句。师云。向汝道杓卜听虚声。进云。虽然如是。也只得三年活。因甚果符其言。师云。疑杀天下人。进云。公案已蒙师指示。别展旗枪。请师接。师云。放汝一顿。乃云。参禅直要离心识。学道应须不住功。脚下果然红线断。从教南北与西东。故云。有一物上拄天。下拄地。常在动用中。动用中收不得。收不得。绝踪迹。东掷西抛会未失。智者自能暗点头。拟议思量堕鬼窟。勿思量。莫寻觅。鲁祖见僧便面壁。和盘呈露绝商量。雨过千山如黛泼。

　　彬然。首座入塔。上堂。顶门上眼开万象。不能逃影质脚跟。下着实千差踏断。绝淆讹从此展舒。大用杀活自繇无。不纵横无不玄妙。正堪于迷途之中为人解黏去缚。拔楔抽钉。不意时节忽至。撒手那边于胜热门头。直趋而过。无缝塔里正好安身。当下坐断古今。湛然凝寂。且道向后如何受用。苍松翠竹常围绕。日倚青山看白云。

　　腊八。上堂。最初净裸裸。末后赤条条。从来绝遮障。不了徒忉忉。所以黄面瞿昙。雪山坐了六年。到腊月八夜。抬眸触着明星。便知者一着子落处。忙忙出来说法四十九年。谈经三百余会。本欲显扬者一着子。未免说真方。卖假药。谁知并无一实。末后拈花。当时百万人天。罕闻就体。知归多见。韩卢逐块。惟有饮光尊者。破颜微笑。即将正法眼藏。涅槃妙心。付嘱摩诃迦叶。从上西天四七。东土二三。递相印证。以为心法。及乎南岳青原之后。便有五宗之别。临济以立三要三玄。曹洞以五位君臣。云门以一镞破三关。分明箭后路。沩仰以父慈子孝唱拍。相随法眼。以三界惟心。万法惟识。直得异端纷起。邪法难扶。人人陷于参天荆棘之中。拈拄杖画一画。云。今日山僧一齐画断。使诸人不堕窠窟。个个活卓卓地去。卓拄杖。下座。

　　上堂。透过向上牢关。罗笼不住。踏着本有田地。在处纵横。自然头头玄妙。物物天真。敏捷不类。举止超群。虽然更须向高高山顶立。深深海底行。养成头角以待风云。喝一喝。云。天外一声雷。震起万山烟雨。尽为霖。

　　上堂。举三圣问雪峰。透网金鳞以何为食。峰云。待汝出网来向汝道。圣云。一千五百人善知识。话头也不识。峰云。老僧住持事繁。师云。硬者硬如并州铁。软者软似兜罗绵。虽然气岸不相同。不妨用来各尽妙。众中忽有个师僧出来道。龙池恁么批判。大有人未肯。在山僧与伊二十拄杖。何故赏渠大胆。

　　上堂。诸佛心地藏包含万有。祖师正法眼不立纤尘。什么物恁么来觌面。使伊亲荐取。说似一物即不中。当机直下便相呈还。假修证也无。真金不碍。重重煆修。证即不无污染。即不得光前绝后。没商量。可谓风行草偃。水到渠成。针芥相投。师资契合。虽然如是。龙池众中若有个汉。亦恁么答话。即时趁出。何故。丈夫气宇如王。岂踏他人故步。喝一喝。下座。

　　上堂。举临济云第一句下荐得堪与佛祖为师。第二句下荐得堪与人天为师。第三句下荐得自救不了。师拈拄杖云。大众且道是第一句耶。第二句耶。第三句耶。若也检点得出。龙池与伊三十拄杖。若检点不出。亦与三十拄杖。检点不出三十拄杖且置。只如检点得出者。为甚亦与三十拄杖。卓一下。云。不入祖师室。茫然趋两头。

　　上堂。林间猛虎肉为命。何故不食自己子。杲日当空无不明。片云遮却从何起。大地都来一火坑。得何三昧不烧死。禅人一一透将来。拟议思量千万里。喝一喝。下座。

　　上堂。忘功绝照。十方刹海。黑沉沉大用。纵横四圣六凡。齐听令。棒头点着。使伊顿见旧生涯。喝下分明宾主历然。曾不昧。所以个中人。相见如镜照镜。似空合空。只如正恁么时一句。如何通信。竖拂子云。藉得东君力。千山尽改容。

　　解制。上堂。有一句到你诸人。瞎却汝眼。无一句到你诸人。哑却我口。若是二途截断。非惟汝诸人无处摸索。直饶三世诸佛。历代祖师到来。亦无著眼处。只贵没量大人。方能领略。于机先不肯滞情。于句下且放开一线。如何指示。南北东西不是你。喝一喝。下座。

　　上堂。问。拟将心意学玄宗。大似西行却向东。和尚升座。如何指南。师云。待汝离却心意。即向汝道。进云。者便是垂慈处么。师云。错。僧拟进语。师便打。乃云。南泉一刀斩却猫。赵州头戴草鞋走。玄沙错过验当人。普化风颠打筋斗。镇州萝卜重三斤。青州衫子谁知有。千圣不传一着子。蓦然触着便哮吼。惊起岩前老大虫踏杀嗥嗥子湖狗。以拂画一画。云。还会么。便下座。

　　上堂。拈拄杖。云。为万物之根源。作天地之太祖。或时孤峰顶上。啸月眠云不记春。或时十字街头。敲落空花千万朵。善财于此未能了。茫茫烟水百城参。弥勒于此见未圆。犹待龙华方结果。所以只贵猛烈丈夫一肩担荷。自然罗笼不住。呼唤不回。便能握土成金。风行草偃。卓拄杖。下座。

　　大士诞辰。上堂。涧水潺潺不断声。黄莺呖呖树头鸣。普天之下皆如是。尽是观音入理门。入理门且置。只如观音菩萨即今在甚么所在安身立命。还委悉么。宝陀石上端然坐。刹刹尘尘现妙身。

　　上堂。日面月面佛。动转施为活鱍鱍。万机休罢绝商量。诸圣到来口似结。腊月莲。九夏雪。不是知音空漏泄。无手之人挥一拳。无舌之人叫不辍。善法堂中钟乱鸣。东海龙王遭一跌。水族众生共叹奇。此事谁人能谙悉。竖拂云。暑往寒来春复秋。广劫至今无变灭。南涧和尚入山扫塔。请上堂。僧问。昔日世尊拈花。迦叶微笑。便恁么相承教外别传之旨。只如阿难倒却刹竿。意旨如何。师云。眉横鼻直。进云。恁么则弟承兄力。子酬父恩去也。师云。你那里见得。进云。不妨好手重呈妙。更借师机较一筹。师云。放汝一顿。僧喝。师便打。僧礼拜。师云。晴天不走。直待雨淋。乃云。灵机独运揭正眼于言前。大用纵横截千差于杖底。有时把住直饶佛祖。未免茫然。有时放行咸使人天。各各知有。是谓真风普扇。皎月临空。在在沾恩。波波顿现。所以向上人行处。如火消冰。不执一隅。随方导物。或有廉纤搭滞底。即与斩断。管教独脱无依。故云。善知识者。似优昙华出现。千载难逢。今南涧和尚过禹门扫塔。欲为一切人作榜样。复命山僧升座。是以不敢固辞。山中大众。久仰玄音。下座。统序申请。伏希垂示。

　　上堂。太虚寥廓含万象。以无遗正眼洞明。鉴千差而不漏。大用现前。佛祖莫近。一念未生。人天罔测。击开大解脱门。独露本来面目。且本来面目是何形相。拈拄杖卓一下。云。三脚虾蟆吞却月。

　　结夏。上堂。僧问。护生须是杀杀尽始安居。正值者时节。请师格外施。师云。三千里外绝淆讹。进云。作家宗师。天然犹在。师云。更要棒吃那。进云。钢刀虽快。不斩无罪之人。师云。招状现在。进云。恁么则学人退身有分。师云。怕死底岂是好汉。僧喝。师打。云。果然难逃。乃云。龙池结夏。匝地风生。衲僧安禅。通身毛竖。说甚么护生须是杀。杀尽始安居。直得人人独脱无依。个个通身庆快。迥绝淆讹。坐断今古。秪如水牯牛。为甚东触西触。良久。云。不是个中人。不知。

　　当晚。小参踞菩萨乘。不落声闻缘觉。修寂灭行。岂容妄想。嗔痴以大圆觉为我伽蓝。一有多种。二无两般。身心安居。平等性智。释迦自释迦。弥勒自弥勒。正当恁么时。且道把柄在甚么人手里。若也知得落处。四月十五结元无可结。七月十五解亦无可解。直得年年如是。月月如是。日日如是。时时如是。是谓忘功绝照。打成一片。苟或未能。必须发起新鲜志气。顿开特达之怀。把本参话头如十字街头遇着杀父冤仇相似。便欲一刀两段。如堕千尺井底求出。念念不移。如猫捕鼠。四脚踭踭。首尾一直。果能如是用心。定有到家消息。珍重珍重。

　　上堂。灵山会上谈经三百余座。末后拈花当阳显示不得。迦叶微笑却成一场戏设。少室峰前。面壁九载。虽然口缝未开。已是狼藉不少。若非神光断臂。看伊坐到驴年。蓦拈拄杖卓一下。云。大众且道者一卓落在释迦老子分上。落在达磨大师分上。若也检辩得出。非但识破二老心肝五脏。管教历代祖师鼻孔一捏粉碎。如其未能。白日只陪人事过。青春那得再来时。

　　晚参。结夏以来第六日。脚下依然浮逼逼。欲将安享太平时。须是一番白汗出。白汗出。能独立。方才不作倚门客。金毛狮子奋全威。千妖百怪潜踪迹。喝一喝。归方丈。

　　上堂。举金刚经云。须菩提。诸菩萨摩诃萨。应如是生清净心。不应住色生心。不应住声香味触法生心。应无所住而生其心。师云。释迦老子惯会拖泥带水。好与三十拄杖。新州卢行者向葛藤窠里打失鼻孔也。好与三十拄杖。堪笑。后来座主们注底注笺底笺大似掉棒打月。亦好与三十拄杖。何故。不见道八百余家呈妙手。都来依样画葫芦。

　　上堂。三世诸佛不知有。突出当阳便哮吼。狸奴白牯却知有。须弥顶上浪飞走。放行把住不繇他。堂前铁树花开久。薰风　　殿生凉。触着寒毛似壁陡。西来祖意草头边。谁肯将身藏北斗。顾鉴之机接钝根。堪笑人前伸出手。未了之人听一言。七七从来四十九。喝一喝。下座。

　　端阳。上堂。僧问。处处龙舟竞。家家角添香。争如穷衲子。风味自寻常。寻常风味则且置。衲僧巴鼻事如何。师云。天左旋地右转。进云。只如天童老和尚竖拳。云。只将者两个粽子供养大众。还出斯旨也无。师云。塞断你咽喉也不知。僧喝。师便打。乃云。今朝却是端阳节。俗舍人家循旧例。艾虎檐头处处县。灵符门上重重贴。禹门寺里古家风。从来节序多疏失。只有一事众须知。说法忉忉不动舌。娄东旧识请上堂。瞬目扬眉俱漏泄。若人直下便承当。四圣六凡顿超越。且道。承当后作何行履。一句当天八万门。二六时中活鱍鱍。

　　上堂。举五祖演和尚。因诸寺长老入山。上堂。云。临济入门便喝是什么热碗鸣声。德山入门便棒拗曲作直。云门三句。洞山五位。大开眼。了作梦。何故如此。国清才子贵。家富小儿骄。师云。五祖恁么批判却被四大老在常寂光中呵呵大笑。且道。笑个甚么。笑个大开眼。了作梦。

　　上堂。豁开顶门正眼。觑破梦幻空花。胸中疑念顿消。管教四棱蹋地。现成公案。岂落阶梯。在处家乡。随流获妙。昨夜那吒太子发怒。把须弥山一掴直得百杂碎。惊起陕府铁牛。撞破虚空。三千大千世界一时震动。你诸人因甚瞌睡不知不觉。

　　上堂。今辰却是五月半。山田处处栽秧遍。殿角薰风阵阵来。明明拂着本来面。衲僧家。欠灵变。三条椽下如临战。大似掘地觅青天。须知此事本成现。长空万古日轮明。岂容更作别方便。喝一喝。下座。

　　上堂。仲夏暑蒸人。通身白汗淋。明明无别物。岂用外求真。殿角薰风拂。都来彻骨惺。情忘诸见泯。众苦不相侵。且道。正恁么时一句。如何通信。竖拂子。云。青莲才放清波上。扑鼻馨香不假寻。

　　上堂。开口成双橛。无言丧本宗。须知此段事。谁敢强形容。竖拂子。云。个中识得文殊老。管取无烦过别峰。

　　上堂。举十方同聚会。个个学无为。此是选佛场。心空及第归。师云。庞居士信口道出。耀古腾今。多少师僧咬嚼不破。龙池不惜唇皮。更为下个注脚。十方同聚会。人人离向背。个个学无为。宝剑时时挥。此是选佛场。登者绝商量。心空及第归。日出浮云驱。你诸人拟向山僧注脚下领略。料掉没交涉。不向注脚下领略。别有见处。杜撰不少。何故聻。一有多种。二无两般。

　　上堂。台山婆道蓦直去。多少禅和不知止。秘魔见僧便擎叉。拟议不来叉下死。十个有五双到者里望风而退。所以道我若一向举扬宗教。法堂前草深一丈。倩人看院始得若也。放开一线便见三百五百。攒攒簇簇。商量向上向下。全提半提。果如是。何有宗门事哉。且道。如何是宗门事。昆仑骑象舞三台。

　　解夏。上堂。四月十五结制。高挂钵囊。不许丝毫走作。七月十五解制。横担楖栗。从教海角天涯。当处不迷。此世他生不说梦。顿忘诸念。树凋叶落露金风。所以道。是法住法位。世间相常住。正恁么时。如何分付。虽然入眼青山好。须信前途有断津。

　　晚参。举仰山坐次大禅佛。到翘一足云。西天二十八祖亦如是。唐土六祖亦如是。和尚亦如是。某甲亦如是。仰山下禅床。打四藤条。师云。大众。仰山为甚不打五藤条三藤条。只打四藤条。还有人明得落处么。众中有般漆桶。商量道。为伊道个四。如是所以仰山打四藤条。如此见解。要称祖师门下客。不知面皮厚多少。

　　上堂。僧问。铁牛之机即不问。祖师心印请师拈。师便打。进云。恁么则曹溪一脉传今古。五叶千灯事更新。师云。你本分中道一句看。进云。眉毛分八字。鼻孔大头垂。师云。未本分在。僧喝。师复打。乃云。诸佛妙心不涉功勋。祖师密意岂容造作。不落见闻。不堕声色。不与万法为侣。不与千圣同廛。自然高超十地。迥出三贤。到者里卷舒收放。杀活擒纵。无不纵横。无不自在。只贵有力。大人一肩担荷。秪如坚固不退一句作么生。道。雪后始知松柏操。事难方见丈夫心。

　　上堂。举法眼。问觉铁嘴近离甚处。觉云赵州眼。云承问赵州有柏树子话。是否。觉云无眼。云往来皆谓僧。问如何是祖师西来意。州云庭前柏树子。上座何得道无。觉云先师实无此语。和尚莫谤先师。好师云龙池有五十拄杖。十拄杖打者僧不合问祖师西来意。十拄杖打赵州不合道庭前柏树子。十拄杖打法眼不合道有此语。十拄杖打觉铁嘴不合道无此语。还有十拄杖待打个人。忽有师僧出来问。未审打甚么人。山僧劈脊便棒。云。只者漆桶。

　　上堂。僧问。风穴云。若立一尘。家国兴盛。野老颦蹙。不立一尘。家国丧亡。野老安贴。请问和尚。立即是。不立即是。师云。截断两头。进云。只如五祖演道。若立一尘。法堂前草深一丈。不立一尘。锦上铺花。又作么生。师云。也是语脉里转却。乃云。好日多同作者知。铺花锦上妙难思。灵明廓彻先天地。透出重关岂有师。云散日辉冰释水。风来香喷劫前枝。欲识他年亲切句。真心发现道根基。喝一喝。下座。

　　师造寿塔讫。上堂。举昔有僧为疏山造寿塔竟。白山。山曰。将多少钱与匠人。僧曰。一切在和尚。山曰。为将三文钱与匠人。为将两文钱与匠人。为将一文钱与匠人。若道得。与我亲造寿塔来。僧无语。后僧举似大岭闲和尚。岭曰。还有人道得么。僧曰。未有人道得。岭曰。汝归与疏山道。若将三文钱与匠人。和尚此生决定不得塔。将二文钱与匠人。和尚与匠人共出一只手。若将一文钱与匠人。累他匠人眉须堕落。僧回。如教而说。山具威仪。望大岭作礼。叹曰。将谓无人。大岭有古佛放光。射到此间。虽然如是。也是腊月莲花。大岭后闻此语。曰。我恁么道早是龟毛长丈二。师云。者僧与疏山造寿塔。问着非惟口似磉盘。亦且传言送语。疏山虽得寿塔。匠工钱至今未酬讫。罗山古佛注脚。分明即不无。只是少了一转语。直至如今。亦未结绝。争如自调道坚。大林三禅人为山僧造寿塔。匠工钱一一不欠少。山僧亦不问伊。伊亦不去传言送语。今同众信请山僧升座。不妨因斋庆赞。复为说偈。森森松竹万山中。三塔巍峨撼晓风。看取烟霞笼岁月。玲珑八面振纲宗。

　　重阳。上堂。举真净和尚云九日无白醪。饱餐黄栗糕。十日有黄菊。催人打禾谷。五更钟未鸣。邻鸡已数声。将军不下马。各自奔前程。师云。真净老人应时及节。可谓即世相而谈实相。仔细检点将来。未免使人奔驰太杀。山僧亦有一偈。不妨举似大众。九日无白醪。苵萸茶自饶。十日有黄菊。金风撼岩屋。五更钟未鸣。频闻落叶声。本来成现事。何必涉途程。

　　孔闻上座请上堂。灵鹫峰前一大事。师师相授始无欺。不须别处问端的。直欲当阳显大机。显大机。绝支离。杀活纵横截所疑。孔闻道契今来此。老僧用处亦无欺。他时指点群生类。悉使迷途人自归。

　　万如禅师语录卷第四
嘉兴大藏经　万如禅师语录


　　万如禅师语录卷第五

　　嗣法门人行猷等编

　　　　荆溪龙池山禹门禅寺语录

　　开炉上堂。僧问。弘开炉　陶铸。圣凡宾主相逢。如何酬唱。师便打。进云。如何是宾中宾。师云。客路如天远。迢迢去问津。如何是宾中主。师云。踏着故乡田。自然有本据。如何是主中宾。师云。拄杖横拈着。时中直指人。如何是主中主。师云。霜刀曾未举。直得斗牛寒。进云。宾主已蒙亲指示。末后一句请师宣。师云。速退速退。乃云。堆起死柴头。点着无烟火。便将黄金白银。顽铁赤铜。俱入红炉一煆。判然真假不同。锤锤敲去渣滓。下下要见全功。各各使成法器。突出八面玲珑。遍界无人酬价。是为超世大雄。只如不受红炉煆底。来又作么生。亦好与三十拄杖。何故。打从门下过。争敢不低头。

　　上堂。龙池施设异诸方。一日普梆敲两番。不是挑柴即肩树。通身白汗湿衣裳。白汗出。妙难量。脱体风流绝覆藏。百草头边舒正眼。孤峰顶上驾慈航。蓦拈拄杖。云。大众。过去诸佛。现在诸佛。未来诸佛。俱在拄杖头上现。大人相发大妙音。穿过你诸人髑髅。刺破你诸人眼睛。为甚不觉不知。卓一卓。云。不妨亲切。

　　上堂。黄檗佛法无多子。天涯踏遍只者是。鲁祖见僧便转身。堂堂独露难回避。山鸟山花更发扬。见彻方知自家底。南泉刀下血淋漓。赵州草履风流布。龙池从来百不能。日惟打眠三五度。秪如道。海底泥牛衔月走。岩前石虎抱儿眠。铁蛇钻入金刚眼。昆仑骑象鹭鸶牵。内中有一句。能纵能夺。能杀能活。若人检点得出。一生参学事毕。大众且道是那一句。若也未知。山僧道破去也。卓拄杖。云。通身无影象。遍界不能藏。

　　上堂。举兴化谓克宾维那曰。汝不久为唱导之师。宾曰。不入者保社。化云。汝会了不入。不会不入。宾云。总不恁么。化便打。云。克宾维那。法战不胜。罚钱五贯。设饡饭一堂。仍须出院云居。舜云。大冶精金应无变色。其奈兴化令行太严。不是克宾维那也。大难承当。总似而今泛泛之徒。翻转面皮多少时也。径山杲云。云居恁么道未免拗曲作直。径山则不然。要作临济烜赫儿孙。直须翻转面皮始得。师云。云居径山只在面皮上作活计。若是兴化克宾。就中一着。要且摸索不着。虽然当时幸有个面皮容伊葛藤。若是无面皮底。不知二老向甚么处下嘴。

　　上堂。孤光贯彻劫初前。无位真人赤肉团。荆棘丛林俱踏倒。通霄活路直如弦。棒头指出金刚眼。喝下能摧万仞巅。把住要关消息断。从他诸圣显颟顸。

　　冬至。上堂。仲冬严寒。雪覆山巅。泉鸣涧底。法法天然。释迦世尊空谈四十九载。达磨大师徒然面壁九年。斯事原无欠少。何劳掘地觅天。秪如否极泰来。一句又作么生。道。六爻未动群阴塞。一气方回万象新。

　　上堂。日中一食。夜间一宿。不在溪南。便在溪北。锄一片畬。下一箩粟。活计丰腴。胜如种菊。南泉云。我十八上便解作活计。赵州云。我十八上便解破家散宅。竖拂子云。大众。者个还是南泉底。还是赵州底。还是龙池底。良久。云。直饶检点得出。也是玄沙道底。

　　一揆取副寺。入塔。上堂。佛祖命脉。生死根株。达人分上。原无有殊。所以山河大地。全露清净。妙身万象。森罗齐显。无生法忍到此地位。自然生未尝生。灭未尝。灭来未尝来。去未尝去。故云。是法住法位。世间相常住。且道。取副寺毕竟向甚么处安身立命。竖拂子云。青山常在白云中。

　　上堂。一句随他语。千山走衲僧。三遭吃痛棒。点着始知归。如龙得滴水。便解鼓风雷。故云。不是一番流白汗。焉能触处悉光辉。到者里不妨唤南作北。指东为西。将十方世界纳一微尘中。碎一微尘散十方界内。无不自在。无不融通。虽然犹是出世边事。若诸佛未出世。祖师未西来。已前一着。直饶大悲千手摸索不着。大悲千眼鉴视不到。会么。知音不在频频举。达者须教暗里惊。

　　腊八。上堂。妙道绝方所。亦复离名相。旷劫至于今。最尊无有上。若肯自承当。佛祖亦不让。日用任纵横。永绝诸遮障。出生诸功德。真实不虚妄。可怪当年老释迦。错认明星成卤莽。喝一喝。下座。

　　上堂。僧问。沩山道有句无句。如藤倚树如何是有句。师云。泥牛吼月。如何是无句。师云。面对青山。如何是有无句。师云。刀斧斫不开。乃云。日面月面。无刹不现。无实无虚。起坐不拘。向上玄关。西来大意。海底起蓬尘。山头跃鲤鱼。若是英俊衲子。一些谩他不得。苟或懵懂禅和。撞着还如铁壁。且道。总不恁么又作么生。道。大地撮来粟米粒。无边法界一毫端。

　　上堂。僧问。龙池一滴信知源。远流长白纸三张。谩说子承父业。今日首座师入山。未审和尚将何款待。师云。云门糊饼赵州茶。进云。谢和尚供养。师云。未到你口在。进云。秪如玄沙。当时封三方白纸上雪峰。意旨如何。师云。多少人摸索不着。进云。雪峰道君子千里同风。又作么生。师云。好事不出门。进云。和尚蹉过也不知。师云。今日且放过你。乃云。县崖撒手。大地平沉。绝后再苏。罗笼不住。所以道根本若真。正眼洞明。风行草偃。在处为尊。纵饶文殊普贤德山临济到来。尽作参徒。且道。他参阿谁。喝一喝。下座。

　　上堂。举古德云。风动心摇树。云生性起尘。若明今日事。昧却本来人。又古德云。万法是心光。诸缘惟性晓。本无迷悟人。只要今日了。师云。二古德大似见处偏枯。将常住田地分疆列界。各执一边。今日山僧不免多处添些子。少处减些子。使个个圆成去也。蓦竖拂子云。大众。不是本来人。击拂子云。不是今日事。若向者里领略得去。自然日用事无别。立处总皆真。如其未能。更听一颂。从来一片闲田地。四至分明不属他。指出当阳无向背。急须荐取莫蹉跎。

　　上堂。凫短鹤长。松直棘曲。有米煮饭。无米煮粥。随家丰俭。事事皆足。孤山种梅。彭泽种菊。水底游鱼。山头走鹿。一一尽显天真。不用东卜西卜。兴化赴个村斋。途中遇着卒风暴雨。向古庙里躲得过。蓦拈拄杖云。且道拄杖子在古庙里。在古庙外。还有人委悉得么。如无其人。龙池自道去也。卓拄杖。便下座。

　　上堂。龙池钳锤迅疾。钩锥应机而出。纵饶伎俩。通身管取。一时顿失。你欲离我者里。用钩钩你。直饶草鞋狞似虎。拄杖活如龙。走尽天涯海角。也不能离我者里。你若住我者里。用锥锥你。却如须弥山撼摇不动。早已千里万里。忽有个不去不住底汉子到来。还是用钩即是。用锥即是。良久。云。分身两处看。

　　上堂。现成公案弗劳打算。南北东西浑无界畔。春水滔滔舟移两岸。万别千差同归一贯。虽然如是。只得一半。那一半佛眼觑不见。打破赵州关。总是腊月扇。苟或力未充。龙池为汝判。蓦拈拄杖卓一下。云。须弥顶上一声钟。看取三门骑佛殿。

　　上堂。沙裹淘金。用工深者得。文字求道。脱言诠者明。岩中默坐花雨纷纷。说法台前石头点首。者般境界。生灭门中。许伊着脚临济门下。正好拦腮劈脊到者裹。是也铲。非也铲。圣也铲。凡也铲。向上也铲。向下也铲。何也。无孔铁锤当面掷。佛来祖来俱不识。

　　上堂。举教中道。居一切时不起妄念于诸妄心。亦不息灭住妄想境。不加了知于无了知。不辩真实。师云。天高地厚海阔渊深天台五百罗汉逐日赶斋应供蓦地撞着焦尾大虫哮吼一声却向蟭螟眼里躲得过且道以何为证卓拄杖云以此为证。

　　解制上堂真心无相处处全彰奇特事真佛无形头头显露本来人即之不得离之却在劫火洞然渠不坏为万法根源作诸圣太祖普应群机发千钧弩谂公参见南泉镇州萝卜真个大黄檗六十乌藤敲出白拈似猛虎蓦拈拄杖云大众唤作拄杖则触不唤作拄杖则背毕竟唤作什么若也明得落处便知一句中具三玄一玄中具三要有权有实有照有用傥其未知直饶说得名相纷飞总是无本可据只如布袋头开一句如何分付卓一下云果得脚跟红线断杖头在处起清风。

　　上堂我有一言绝虑忘缘巧说不到只用心传还会一言么若会一言千言万言一时明得若也未会拄杖子与你道破去也蓦拈拄杖云虽然佛法无多子拈出当阳耀古今卓一卓下座。

　　上堂直下荐得已是涉泥涉水更复打葛藤扯露布何有宗门事哉所以道向上一路千圣不传学者劳形如猿捉影便恁么坐断去死水不藏龙若也随缘事事了难逃识见坑且不落窠臼一句作么生道喝一喝下座。

　　师到平陵广教寺上堂世尊一音演说法众生随类各得解卓拄杖一下云大众还闻么若也闻去可谓一根既返源六根成解脱六根既解脱六尘亦解脱六尘既解脱六识既解脱六识既解脱以至山河大地万象森罗情与无情无不解脱虽然如是也须到者个田地始得若是依依稀稀彷仿佛彿欲求解脱安可得哉岂不见陆亘大夫问南泉云肇法师也甚奇怪解道天地与我同根万物与我一体南泉指庭前牡丹云大夫时人见此一株花如梦相似陆亘大夫认金谷园以为安宅南泉为伊指出本有家乡直得明月清风不呼自至青山绿水本自天然今溯端上人同诸护法恭请山僧举扬大事因缘欲使人人知有若论此事本自现成不假造作只贵当人回光返照便乃觌体现前恐其未能更听一偈此事从来本现成超今迈古绝功勋当机直下知端的火里优昙花正春。

　　师到法藏寺心达上人同诸护法请上堂僧问乞食城中分卫俨如舍卫弘宗法藏荆溪不异曹溪今日缁白临筵当何所示师卓拄杖一下进云更别有指示处么师云待汝别问即道进云先后一揆之旨又且如何师云一字不着画进云恁么则秋水长天一色落霞孤鹜齐飞师云闲言语乃云道无方所明之即圣法无住着了之即真所以一处明千处万处一齐明一处了千处万处一齐了直得弥纶万有遍满四生无处不周无处不足故云佛身充满于法界普现一切群生前随缘赴感靡不周而恒处此菩提座大众还知随缘赴感底道理么若也知得则树凋叶落头头体露金风花灿心田烁烁光明遍界其或未然三世诸佛说不到历代祖师提不起底一机因心达上人同诸护法虔请升座直与当阳剖露去也卓拄杖云千圣相传真命脉光明烜赫贵知音。

　　师到梁溪南禅寺上堂僧问古德道宗教两俱通如日处虚空请问和尚如何是宗师便喝如何是教师云如是我闻进云宗教已蒙师指示非宗非教事如何师便打乃云自出山来无定期募粮一路到梁溪相逢不用多饶舌自有通方作者知拈拄杖云大众唤作拄杖则触不唤作拄杖则背不得有语不得无语毕竟唤作甚么若向者里会得便能随处作主遇缘即宗如其未能不免重为指示卓一下云莫向他方寻落处和盘托出在当阳。

　　师到琴川维摩寺上堂僧问世尊降诞檀信设斋锦上铺花一场奇特如何是不二法门师云有口只堪吃饭进云净心受食者如何师云常安常乐进云无舌人解语时如何师云你那里见无舌人来僧喝师便打乃云空生大觉中如海一沤发左右若逢源途中即故宅有语葛藤桩无言堕鬼窟坐断两头关千圣同一脉拈出一丝毫遍界成狼藉如龙得滴水万卉悉受泽动转与施为步步脚踏实坐享太平年佛祖不能惑。

　　师到娄东潮音寺上堂僧问转天关回地轴盖是寻常擘太华吸沧海未为奇特秪如不动干戈坐致太平时如何师良久进云一人有庆兆民赖之师云知恩须是报恩人士问自从认得曹溪路了知生死不相关如何是曹溪路师云脚跟下荐取士云谢师指示师云又恁么去也乃云达磨西来若言有法与人正是诳吓闾阎若言无法与人毕竟来作甚么若也直下领略得去自然目前无阇黎此间无老僧列诸圣于下风独踏毗卢顶上然后奋起全机太用杀活纵横电卷星驰圣凡莫测故云须知空劫从来事只在而今二六时。

　　师回如如庵上堂僧问舞掉呈挠即不问到家一句事如何师云大家在者里进云摄足敛衣登宝座满筵尽是故乡人师云瞒禅人不得进云请和尚归方丈师云你管甚闲事乃云屈指从头数不觉已七年今来复相会两鬓皆皤然世事无穷尽光阴去莫延须明个中意免被死生牵若是得底人如杲日丽天无幽不烛似太阿在手谁敢当锋显露佛祖大机开凿人天正眼秪如直达本分一句作么生道莫言此事无门路须信当人亘古今。

　　师回兴善寺上堂僧问掀翻大地拨转乾坤心空及第即不问衣锦还乡事若何师云双塔巍峨都漏泄进云雨洗花颜澹烟笼幢色寒如何是兴善境师云一带清波绕寺门进云耳倾四海眼盖须弥如何是境中人师云口吞佛祖从来事乃云千圣不传一着子舌根未动已宣扬英灵直下知端的天上人间绝覆藏大丈夫汉顶门上豁开正眼脚跟下不挂一丝全提向上钳锤剿绝衲子命根向无明窟里指出无尽家珍生死岸头铲尽葛藤露布果能如是始不负出世一番山僧离此三十余年暂回本寺承诸旧识敦请升于此座且道如何是暂回底意旨相逢相见呵呵笑更有春风春又春。

　　护法王直臣请师东塔上堂天长地久海阔山遥威音那畔岂异今朝所以或来或去或住或行随流得妙在处皆真如象王回顾狮子颦呻狐狼绝迹野犴潜形从来不借他人力日用施为总现成且道如何是现成一句山头翻白浪海底起红尘。

　　素鹤庄侍郎为夫人王氏请对灵小参僧问阐千华之戒律拈少室之心宗现在蒙恩即不问未审王氏夫人高超何所师云无处不称尊进云恁么则地狱天堂留不住九莲池畔露全身师云赖得阇黎共证明进云谢师答话师云又恁么去也乃云大智慧光烁破昏衢之黑暗吹毛利剑截断生死之根株受用处诸圣难知透脱时头头自在所以道一切法不生一切法不灭若能如是解诸佛常现前诸佛既现前自然生也不可得死也不可得来也不可得去也不可得亘古亘今湛然常住秪为情生智隔想变体殊着境迷心致使轮回不息以拄杖点一点云更为当阳点出直令返本还源顿消幻影空花永证金刚妙体且道王氏夫人毕竟在什么处安身立命还会么地狱天堂俱不住九莲花内现全身。

　　结制上堂禹门寺里实劳碌逐日茫茫无了局不去东霞埠出坡挑米便向合矶山挑柴几束日里手脚不得停夜间两眼睡不足若作佛法商量累及平人受涂毒若作世谛流布佛祖慧命谁相续可中有个伶俐汉子定然不去东卜西卜傥或机思迟钝且把住绳头九十日中不许丝毫走作。

　　上堂水中盐味色里胶青决定是有难见其形拈拄杖云拄杖子朝到西天暮归东土穷年历岁不曾遇着一人何故从来无伴侣在处独称尊。

　　晚参举寒山诗云我见瞒人汉如篮盛水走一气走到家篮里何曾有保宁勇拍手大笑云有意气时添意气不风流处也风流师云保宁虽向山穷水尽处指出一条活路却是坑坎堆阜人不堪行山僧另指出五达通衢不妨东去西去遂卓拄杖云还会么荡荡一条官驿路晨昏曾不禁人行。

　　冬至上堂群阴剥尽一阳复生岂改旧时天地天晴日出雨下地湿不闻烂坏虚空虽然节序循环何碍随流得妙任他卖被买牛那管月头月尾但愿来年蚕麦熟罗候罗儿与一文。

　　上堂相逢不拈出举意便知有识得谢三郎原是钓鱼叟打开三要门抹杀子湖狗一句绝商量风吹佛殿走。

　　上堂百草头荐取老僧闹市里识取天子纵饶见得十分真禹门未敢深相许所以道借一句是指月其中事是话月从上来事如节度使信旗相似若是不受欺瞒底汉子拈出金刚王宝剑才有丝毫当下截断直得孤迥迥峭巍巍千圣寻觅无踪万灵皈投无地秪如壁立万仞一句如何道青天轰霹雳平地起风云。

　　上堂举玄沙示众云诸方老宿尽道接物利生或遇三种病人来作么生接患盲者拈椎竖拂他又不见患聋者语言三昧他又不闻患哑者教伊说又说不得且作么生接若接此人不得佛法无灵验有僧请益云门门云你礼拜着僧礼拜起门以拄杖挃僧退后门云你不是患盲复唤僧近前僧近前门云你不是患聋乃竖起拄杖云还会么僧云不会门云你不是患哑其僧于此悟去师云玄沙犹自可云门笑杀人者僧虽然悟未免好肉剜疮。

　　上堂一念不生面目现在三心无得作者犹迷万树笼云呖呖莺声俱漏泄千山流翠潺潺涧水润焦枯秪如洞山道有一物黑似漆常在动用中动用中收不得既收不得且道即今在甚么处大众还知落处么若也不知龙池为诸人指示去也竖拂子云突出当阳活卓卓通身是眼莫能窥掷拂子下座。

　　解制上堂豁开顶门正眼睛绿水青山绝点尘官塘步步长安道立处明明觌体真岭头幽鸟啼春树江上扁舟天际行前途忽有人问汝一喝须还具主宾拟议不来诚可笑被伊穿却鼻头绳且绵密无间一句作么生道休把脚跟轻着地上人门户枉劳辛。

　　上堂云生青嶂水泛前溪鸟啼春树花放南枝头头呈妙理物物显真机者里明得自然脚踏实地迥脱离微根源透彻全体如如苟或未明更为诸人道破去也卓拄杖云晷运密移。

　　上堂有一人于此事尽形寿求个入头处不得入头有一人于此事尽形寿求个出头处不得出头若到禹门各与二十拄杖何故不得入头底使伊入头不得出头底使伊出头且道向后如何行履竖拂子云见月休观指归家罢问程。

　　上堂心是根法是尘两种犹如镜上痕痕垢尽时光始现心法两忘性即真蓦拈拄杖云无事晚来江上望三三两两钓鱼艇。

　　上堂灵明廓彻湛寂常恒诸佛以之为本源众生以之为佛性当人直下了得踏破化城亲归宝所自然二六时中头头显露四威仪内处处全彰且道不是心不是佛不是物毕竟是个甚么良久云切忌咬名嚼字。

　　上堂僧问昔日世尊升座今朝和尚上堂未审是同是别师云一字两头垂进云恁么则今入即是古人也师云古人在甚么处僧喝师便打乃云摩竭掩室毗耶杜词咸谓全提向上岂知鬼窟藏身最初一着末后一句不入祖师室茫然趋两头须知此一段事诚如击石火闪电光眨得眼来已是千里万里那堪伫思其间所以从上提持纲宗者只有三句咬去咬住欲去不去欲住不住或时一向不去或时一向不住明眼汉没窠臼若论战也个个力在转处却物为上逐物为下直下坐断要津不存丝发知见然后遇茶吃茶遇饭吃饭百不知百不会如痴呆人相似一切人测识他不着渠却知一切人来处果能如此始不负最初行脚且道策进一句如何指示若不此生亲打彻他年苦海没头沉。

　　过毗陵龙兴禅院请上堂古镜高悬万象岂能逃影质吹毛在握千差截断悉无余尽十方界普现色身遍尘沙刹作殊胜事到者里自然空有不异动静无别古今同时死生一揆着着显个中消息头头彰本地风光且道正恁么时又如何通信卓拄杖云相逢不必重征问自有知音默点头。

　　师禾中回寓龙兴曹总镇请上堂正眼洞明千差绝迹全机杀活佛祖难知直得尘尘解脱物物皆真有超宗越格底气岸离见绝情底根元乾坤倒覆而不疑万象纷纭而不惑至于一动一静一语一默总是本有底妙用自来不借他人力兹曹居士捐赀供佛供僧敦请山僧升座举扬妙法将此功德专祈国泰民安千祥骈集袛如直截根源一句又作么生道拈起拄杖云还委悉么千圣共传不二法英灵一见便心开。

　　万如禅师语录卷第五
嘉兴大藏经　万如禅师语录


　　万如禅师语录卷第六

　　嗣法门人行猷等编

　　　　荆溪龙池山禹门禅寺语录

　　端阳上堂僧问久医谙药性得效敢传方全杀全生句当机请举扬师云放汝一顿进云文殊去后无消息今朝且喜遇知音师云知音知后更谁知进云百草头边无限意一回拈出一回新师云是甚么意僧呈坐具云亦能杀人亦能活人师云放下着举笑岩和尚端阳日举大慧上堂云今朝又是五月五大鬼拍手小鬼舞蓦然撞着桃符神双手捶胸叫冤苦大众大慧恁么道大似少个禁方何谓向青天白日里见神见鬼笑岩则不然今朝正是五月五云从龙风从虎山僧要与十方现前诸大圣凡赌个赌信手拈来百草头甜者甜兮苦者苦师云笑岩老人虽不见神见鬼只是舌头不得休歇何故岂不知甜底苦底俱要尝过龙池又且不然今朝却是五月五不说桃神并艾虎以拂子打圆相于中书个日字云当阳书出一灵符诸般妖怪皆潜躲蒲似剑榴如火池内青莲香欲吐虽无角黍与雄黄众信斋馐个个普。

　　上堂把住牢关佛祖亦须敛衽放开一线含生咸归正觉施格外钳锤有所得底当下冰消瓦解秉杀活宝剑廉纤搭滞管教截断无余若是个中人闻山僧恁么道自然如暗得灯如贫获宝只如初入门底境界毕竟如何通信寻常一样窗前月才有梅花便不同。

　　上堂佛祖相传不二心含灵共禀少知音劳他普化摇铃铎复有丰干骑虎行船子垂钩一鳞足禾山打鼓普皆闻无非尽显从来事为要人人两眼明喝一喝下座。

　　上堂僧问前百丈云不落为甚么堕野狐身师云我也不信进云后百丈云不昧为甚么脱野狐身师云向你道我也不信乃云有作思惟生死缠无心难免落空边有无俱遣非真旨不拨纤尘业识牵向上一关明若日淆讹坐断碧天宽所以道各各当人分上有一段大事辉腾今昔含裹十虚如洪钟在虡有扣皆鸣水上葫芦捺着便转不因修得本自天然不堕见闻灵明独妙只如子湖放出狗子南泉斩却猫儿又作么生商量当阳纵夺谁能晓杀活全提作者知词林周茹公荐严请上堂僧问掀翻四海大地平沉踢倒须弥虚空粉碎未审相公向何处安身立命师云吾无隐乎尔进云威音一点真消息独露当阳几个知师云独许阇黎进云恁么则不遇中郎鉴还同野舍薪师云一钓便上乃云佛祖顶　一机超诸岐路衲僧面门一着不落阶梯明明离向背法法归源历历绝覆藏尘尘获妙如驾海之慈航直趋彼岸如丽天之杲日万暗俱明只贵猛烈丈夫一肩担荷便能随所住处常安乐其或未然不免少垂方便经云知幻即离不作方便离幻即觉亦无渐次到者里全心即佛全佛即心心佛无二觌体纯真今辰茹公居士因令先君挹斋相公三周忌辰敦命山僧升座举扬般若奉荐相公高超三界迥脱四生见彻心源了明性地证圆常于一念消诸妄于刹那且道相公即今在甚么处安身立命尘劳界内高超出兜率宫中现妙身。

　　师诞辰上堂山僧今年五十九随顺世缘说世寿须知寿量非口宣威音那畔亦不守诸人寿量亦如然一念回光即复旧梦幻沤花岂足歆正眼观来原不有丈夫气宇当如王岂肯落在他人后擎头戴角绝罗笼在处不妨狮子吼喝一喝下座。

　　上堂广额屠儿放下屠刀云我是千佛一数平地登高易文殊师利乃七佛之师于迦文会里作弟子从空放下难不落因果五百生堕野狐身为甚么却作人语不昧因果当下脱野狐身犹有野狐气息在众中还有知得龙池落处者么苟或知得不妨出来剖露看如其未然不见道释迦弥勒是他奴那个男儿不丈夫。

　　上堂举傅大士云须弥芥子父芥子须弥爷山水坦然平敲冰来煮茶师云傅大士恁么道若是平常一路略较些子傥遇蟠根错节则用不着在大众且道山僧意在甚么处如其未知听取一偈芥纳须弥人罕信须弥纳芥悉无疑一拳打破野狐窟大用纵横绝所知。

　　曹镇台为严慈请上堂僧问纛旗南下誓不杀以扬威一苇东来示无生而设化祖令王师还可同舟共济也无师云有何不可进云恁么则草木恩沾同雨露大家齐唱太平歌师云但愿如是进云皇天无亲惟德是辅师云者一句少不得乃云自性天真佛诸福妙庄严起坐未常离十方即目前所以道空生大觉中如海一沤发有漏微尘国皆依空所生须知大觉真心有如是奇特广大玄妙只贵有力丈夫一肩担荷自然圆机普应遍界光辉古镜高悬千差泯迹直得尘尘刹刹独露真常物物头头齐舒妙用总镇曹公幼离严慈恒缺晨昏之奉劬劳恩重每怀寤寐之思是以捐俸入山供佛供僧供诸贤圣修诸善事特请山僧升座举扬大法将此功德专祈严慈寿山高耸福海渊深转祸为祥全身远害且道如何是孝诚感格一句瑞气生麟甲祥光映彩衣。

　　上堂入荒田不拣却也特地显颟顸有佛处不得住无佛处急走过不知何处可住脚得人一马还人一牛未免徒费精神见僧来便面壁也是好肉剜疮若是纯钢打就汉子直得孤迥迥峭巍巍当下坐断四路葛藤视释迦佛是老比丘三乘十二分教是拭疮疣纸一千七百则公案是弄猢狲圈圚诸方提唱是热碗鸣声还有恁么人么如无其人拄杖子使神通去也连卓拄杖下座。

　　上堂宝鉴当轩光吞万象吹毛在握凡圣潜踪直得人人常光现前个个壁立万仞到者里若说有修有证岂免头上安头若说无修无证已是堕空落外汝诸人向山僧未出方丈汝等未到座前时领略得去方有少分相应若待挝动法鼓撞起洪钟山僧升座摇唇鼓舌说黄道黑汝等攒攒簇簇注耳侧听总不出见闻觉知鬼家活计大众还信得及么分身诸佛皆云集多宝如来绝覆藏。

　　祈雨上堂诸佛本源绝思绝虑祖师心印无古无今苟或热毒顿除自然清凉遍界若是万里不挂片云青天直须吃棒秪如感应道交一句又作么生雷声震处天关转四野云兴雨必来。

　　上堂寸丝不挂赤条条万里无云月正高蛙鼓池塘人荐去桃花触着事难描古今不改虚空相寒暑难将此道凋不见昔人曾有语圣凡名号总虚标所以道有是便有非有事仍有理是非事理两俱忘自然深证无生旨世尊道若见诸相非相即见如来法眼云若见诸相非相即不见如来还是世尊是耶法眼是耶若道世尊是法眼岂可不是若道法眼是世尊岂可不是到者里如香象渡河截流而过苟或绳子慕膻不免为唾所粘喝一喝下座。

　　天童老和尚忌辰拈香昔日几番遭毒手今朝忆着恨弥深因缘会遇难回避且把黄檀蓦鼻熏便烧。

　　上堂山河走大地旋个中消息许谁宣千眼大悲觑不破无舌之人说炽然逞小慧使神通弃本逐末诚愚庸忽然一日知端的自有家珍用不穷西风急黄叶飘繁枝脱尽赤条条生涯岂向他方觅手握吹毛神鬼号。

　　上堂妙法本无生灭真常岂属变迁僧俗曾无异致山青水绿依然所以道古之天地日月犹今之天地日月古之万物性情犹今之万物性情天地日月固无异也万物性情固无变也道何为而独变乎大众还知不变之道么若也知得便好饥来吃饭寒则添衣更有甚么事如其未知龙池为汝道破去也良久云人天本竖畜生本横。

　　上堂一日复一日一年复一年未来数不及童貌忽衰颜悟底人证入真常迷底人念逐变迁变迁只因昧本衲僧行处不然打破死生关捩管教触处皆圆梦幻空华俱舍却泥牛耕破劫初田卓拄杖下座。

　　中元上堂画地为牢明眼人前真笑具解开布袋草鞋踏破脚跟浮所以龙池四月十五不结制七月十五不解制彼自无疮勿伤之也众中若有个汉出来亦同此见拄杖子未有吃分苕帚柄自领去三门外打三十何故罕逢未举先知客多见韩卢逐块人。

　　上堂肘后符灵顶　眼活提持向上纲宗直与抽钉拔楔所以道有时恁么有时不恁么有时恁么中不恁么有时不恁么中却恁么此是衲僧底家常茶饭如何是出格一句嘉州大象吞蒺藜陕府铁牛流出血。

　　上堂当堂慵正坐那赴两头机但得随流妙腾腾任所之山空云自在天净鹤高飞的的无生旨应知不自欺若也未能如是纵饶南泉斩却猫未免手忙舌沸赵州顶草履亦乃笑杀旁观云门放洞山三顿棒惹得饭袋子开张大口直至于今合不得拈拄杖云拄杖子朝到西天暮归东土还是神通妙用耶还是法尔如然耶卓一下云夜行莫踏白不是水便是石。

　　上堂从来不借借当阳常显露旷劫受沉沦不能自担荷果能自担荷梦境都打破三世如来一口吞万缘脱落横身卧般若功勋妙莫量一念不生全体露。

　　上堂卓拄杖一下喝一喝云棒非德山棒喝非临济喝用出当阳活鱍鱍闻时何啻三日聋触着直教亲见血若是知恩解报恩丈夫意气天然别金毛狮子奋全威野犴狐狼俱屏迹大众且道屏迹后如何天下太平各安其业。

　　上堂举庞居士问马祖不与万法为似者是什么人祖云待汝一口吸尽西江水即向汝道五祖演和尚有颂云一口吸尽西江水洛阳牡丹新吐蕊　土扬尘没处寻回头撞着自家底师蓦拈拄杖云者个是龙池底那个是你诸人自家底若有知得落处者到方丈里来请棒吃。

　　重阳上堂碧树秋深叶转黄篱花初绽乱飘香远山历历撑天外近水潺潺投涧凉雁叫星河惊蝶梦猿啼客路断人肠非惟济北门风泄佛祖家私尽发扬大众还委悉么欲知此日登高事且向深深海底行。

　　上堂毗陵众居士施法衣一顶恭请山僧升座说法且道说甚么法即是若说六度十二因缘四谛五戒十善法者个已是雪山大沙门打过底葛藤若提三玄三要四料拣四宾主四照用已是临济老人吐下底残羹馊饭若也便尔休去怎奈诸人未肯歇心不免放开一线别有个指示处拈起衣角云还会么若能直下了得如远客还故乡泗洲见大圣其或未能听取一颂觌面相呈万法圆何须更用口谈玄当人若领机先旨万象森罗说炽然。

　　上堂举僧问马祖离四句绝百非请师直指西来意祖云我今日劳倦不能为汝说问取知藏去僧问藏藏云我今日头痛不能为汝说问取海兄去僧问海海云我到者里却不会僧回举似祖祖云藏头白海头黑师云且道三大老还答者僧话不答者僧话若道答者僧话答个甚么若道不答者僧话又埋没古人衲僧家须具千里定淆讹眼方始不虚踏破草鞋者个且置秪如藏头白海头黑又作么生会若非言外知端的未免多从语脉寻。

　　结制上堂僧问霜风飒飒树头空纵目疏林露远峰觌体真机都漏泄何须打鼓又捶钟今日禹门未审如何结制师云水泄不通进云恁么则结制二字无处安着师云错下注脚僧喝师便打僧又喝师复打乃云天涯觅遍无相似徒把芒鞋脚底穿拄杖持来且靠壁钵盂高挂绝攀缘三条椽下真风露七尺单前面目全　地一声消息断虎头戴角出林间。

　　当晚小参即心即佛兔马有角非心非佛牛羊无角不是心不是佛不是物纵饶见得十分真仔细看来第二月是故从上古德亲造到彻头彻尾住无所住超出名言理路胸次中虚凝湛寂无欲无依保养年深或露锋芒如倚天长剑才有一物现前直下斩为三段管教诸天献花无路魔外丧胆亡魂汝等既未能如是必须向去不得处着实挨拶挨拶来挨拶去挨拶到情穷理极寝食两忘蓦地冷灰豆爆便见枯木花开那时来方丈里吃棒。

　　上堂举僧问香严如何是道严云枯木里龙吟僧云如何是道中人严云髑髅里眼睛僧又问石霜如何是枯木里龙吟霜云犹带喜在如何是髑髅里眼睛霜云犹带识在又问曹山如何是枯木里龙吟山云血脉不断如何是髑髅里眼睛山云干不尽遂有颂云枯木龙吟真见道髑髅无识眼初明喜识尽时消息尽当人那辩浊中清师云三个老汉恁么廉纤幸作他家种草若是临济门中正好买草鞋行脚去。

　　上堂山河大地炽然说从古至今无间歇当人若也早知归老僧不用多饶舌不饶舌已漏泄不见庞公曾有言日用之中事无别秪如超情离见一句作么生道卓拄杖云云边木马飞如电海底泥牛吼似雷。

　　上堂钳锤妙密铲尽廉纤宝剑全提淆讹截断直向石火电光中接人洪波浩渺里利物果是个汉便合来时拟议思量白云万里复举僧问云门云不离三德六味还有佛法也无门云即恐你不问僧云请师道门云三德六味供佛及僧师云云门答话虽然不负来机只是葛藤不能剿绝致使者僧不了如有人问龙池不离三德六味还有佛法也无劈脊便棒云即今欠少个甚么岂不使伊脚踏实地。

　　晚参或是或非人不识逆行顺行天莫测踢倒须弥没影踪掀翻大海无涓滴大众且道是甚么人境界卓拄杖云此时若不究根源直待当来问弥勒。

　　冬至剃度弟子为师预庆请上堂群阴剥尽一阳生万象苏回各有神触目冰河俱发焰岭头梅放泄先春众徒为我先申祝我寿从来难可评旷劫至今无变异沤生沤灭不须论喝一喝下座。

　　监院一如同诸眷属预祝请上堂僧问昔日如来寿量历劫靡穷而今和尚六帙如何分别师云古之今之乃云山僧今年恰六十五月十五是生日承诸法属预为祝个个发心皆真实伐鼓考钟请上堂举扬般若波罗蜜竖拂子云大众者个是龙池拂子唤什么作般若波罗蜜击拂子云者个是般若波罗蜜唤什么作龙池拂子向者里缁素得分明自然千眼顿开十方坐断显露通身活计不听他人处分如其未能更为指示去也掷拂子云果知扑落非他物始信纵横不是尘。

　　师诞上堂无孔铁锤当面掷佛祖难窥金刚宝剑截淆讹魔妖远遁直得遍界绝遮拦乾坤常独露用去超宗越格收来耀古腾今本无寿量可祝说甚鹤算龟龄只如亲切受用一句作么生道夜来床荐暖一觉到天明。

　　合明蒋孝廉请上堂一念不生遍法界无非清净妙身一念才生尽十方处处全彰妙用所以道空生大觉中如海一沤发有漏微尘国皆依空所生到者里惟同道者方知同得者方证若是个中人闻恁么道如水投水似空合空能见无见之色能闻无闻之声拨转向上一关个个超佛越祖秪如植福培因一句作么生道三心无得消诸障一念纯真福慧隆。

　　上堂俱胝竖指雪峰辊毬汾州莫妄想鸟窠吹布毛者一队老古锥只知一机一境向人前鼓弄若是末后一关正未透在众中还有透得末后一关底么如有透得便能权衡佛祖镕锻圣凡换斗移星旋天转地秪如尘中解脱一句作么生道万景徒有象孤云本无心。

　　上堂佛祖顶　一着惟出格汉子方能直下见彻衲僧面门一机独个中人谩伊一点不得或时坐断千差朝宗万派或时小中现大大中现小于一毫端现宝王刹坐微尘里转大法轮且道何物高于天生天者是何物厚于地育地者是何物宽于虚空包虚空者是何物超越佛祖位植佛祖位者是到者里管教一一绝罗笼头头成解脱单嗣灵山正音密授少林的旨秪如出群一句作么生道令人常忆李将军万里天边飞一鹗。

　　上堂虚空划破不堪言笑断春风莫记年不是克家亲嫡子目前妄见许多般所以有等人忽得个身心顿空便尔坐着本有神通光明不得发现又有等虽能透过不堕胜妙境中便尔随流忘返有甚用处直饶超出两路别有转身句子正好吃棒未有了日况乎粘皮撘骨觅妙寻玄那堪其语只如极尽一句如何指示待离墨山点头与汝诸人道破。

　　上堂打破死生关独露本来面不落知见坑何曾有顿渐触处自圆成天真原不变烜赫于目前只贵当人荐果能荐得时稳坐空王殿喝一喝下座。

　　上堂青山白云古寺禅房万缘顿歇卓立超方门前涧水流无竭屋角梅花递远香伶俐衲僧自得通身受用懵懂汉子未免着境生狂秪如超情离见一句又作么生道观音菩萨将钱买糊饼放下手却是个馒头。

　　解制上堂还乡尽是儿孙事祖父从来不出门由此观之出门二字便是祸根既是祸根解制何为秪缘诸人九十日中眉毛厮结沉于死水今日不免把缆放船直溯其源只是不得动着脚跟何故虾跳不出斗。

　　道场和尚入山上堂德山棒临济喝禾山打鼓雪峰辊毬华亭撑船沩山牧牛者一队老古锥尽力提持只提持得向下事若是向上事正未梦见在且道如何是向上事山僧到者里亦只钳口有分兹蒙道场和尚象驾入山扫塔兼祝贱诞大众当殷勤劝请必为道破。

　　众法嗣请上堂老僧今年寿六十明朝便是我生日法嗣预祝请上堂怎奈老僧口门窄口门窄牙齿天生一具骨佛法虽有不须宣自是诸人先漏泄拈拄杖卓一下云临济未是白拈贼。

　　上堂众生处处贪着日与境缘亲狎不知生老病死四面火来烧杀父母妻儿在前毕竟不能替却若是有力丈夫截断生死绳索猛操智慧宝刀披起忍辱铠甲稳坐诸法空座管教在在解脱直取无上菩提契证真如妙乐便好兴慈运悲普与愚夫发药使其转凡成圣破迷为觉者是出家本分莫效寻常落魄且不昧初因一句作么生道打破祖师关捩子方为出格自繇人。

　　上堂功勋不立独露当阳慧剑单提淆讹截断所以道寒窗皎月万里不挂片云春水船高千江涌滔天之浪到者里只贵全身契入自然脱体风流苟或拟议思量未免新罗过鹞且出格一句如何通信万仞峰头趺足坐十方世界掌中观。

　　上堂心法无形相不离四大五蕴圣智绝言诠岂碍大藏小藏演出一大藏教字字尽从此中出演入一大藏教包含万有悉无余欲证者个境界须是过量汉子自然如天普盖似地普擎便能纵目所观全体文殊显现随耳所闻咸是观音妙用随心所知无非普贤境界只如一念未生已前又作么生委悉五眼不能亲觑破惟除实证始方知。

　　上堂举世尊常在尼俱律树下坐次因二商人问世尊还见车过否世尊曰不见曰还闻否世尊曰不闻曰莫禅定否世尊曰不禅定日莫睡眠否世尊曰不睡眠商人乃叹日善哉世尊觉而不见大众世尊既不见不闻不禅定不睡眠毕竟在甚么所在着倒若也知得落处日费斗金非分外如其未明管教粒米亦难消。

　　上堂竖拂子云只者个非有非无绝非绝是不堕威音那畔岂在今世门头不落语默动静寻常独露当阳你才拟心觑捕眨眼鹞过新罗到者里须是格外汉子方能领略且道三门走入佛殿灯笼倒挂露柱杨岐三脚驴儿踏杀大雄猛虎又作么生商量良久云确。

　　上堂举道吾云高不在绝顶富不在福严乐不在天堂苦不在地狱相识满天下知心能几人大慧云高在绝顶富在福严乐在天堂苦在地狱谁知席帽下原是昔愁人师云二大老恁么提唱大似徐六担板各见一边且道龙池又作么生拈拄杖云秪者个不唤作拄杖则万事俱了毕竟唤作甚么卓一卓云不可咬名嚼字。

　　万如禅师语录卷第六
嘉兴大藏经　万如禅师语录


　　万如禅师语录卷第七

　　嗣法门人行猷等编

　　示众

　　示众举祖师云正说知见时知见即自心当心即知见知见即如今师云若是脚跟着实肘后符灵底汉子虽终日知见其间觅一毫知见相了不可得者个且置毕竟如何是如今底事卓拄杖云雪里鹭鸶飞始见柳中鹦鹉语方知。

　　示众灵云见桃花悟道香严闻击竹明心长庆卷帘透彻玄沙　指豁然大众且道者四大老毕竟悟个甚么还会么当知此事不是等闲古人为一则因缘不明千里万里求人决择如僧问大随劫火洞然大千俱坏未审者个坏不坏随云坏僧云恁么则随他去也随云随他去僧不肯后参投子子问何处来僧云大随来子云和尚好么僧云来时万福子云何不在彼住僧云因缘不契子云有甚因缘不契僧举前话子云你不肯伊么僧云是子展坐具向西川拜云大随古佛放光到此谓僧云速去忏悔僧如教到大随随已迁化复到投子子亦迁化因有一句随他语千山走衲僧之说须知不是小事诸佛出世为一大事因缘祖师西来为向上一着要且无一法与人直欲使人自证自悟然有几种人不得入道一种在册子上看得明明白白自谓了当不知依他作解障自悟门焉得亲切受用一种持戒精严更不信有此事自谓如是行持不负生平不见楞严经云持戒但束身非身无所束岂不亦要你明心见性又有种不信有悟门你既不信直饶读尽五车书贯通三藏教千七百则公案注解得如瓶泻水总唤作多知鬼去道转远所以道参须真参悟须实悟今生若不打教彻去未免三涂一报五千劫出得头来是几时。

　　漏泽寺观音诞辰请示众二月园林渐放花黄莺枝上语声嘉分明直示圆通境试问诸人会也么若也会得各请归家稳坐如或未然山僧为汝诸人打葛藤去也拈拄杖云大众还见么观世音菩萨在山僧拄杖头上降生了也现妙色身出微妙音而告之日我之降生不为别事只为众生不了妄随生死流转是故刹刹现身随类度脱若以佛身得度者即现佛身而为说法若以菩萨身得度者即现菩萨身而为说法若以声闻缘觉身得度者即现声闻缘觉身而为说法若以帝释梵王身得度者即现帝释梵王身而为说法若以长者居士宰官身得度者即现长者居士宰官身而为说法若以比丘比丘尼优婆塞优婆夷身得度者即现比丘比丘尼优婆塞优婆夷身而为说法乃至天龙夜叉乾闼婆阿修罗迦楼罗紧那罗摩睺罗伽人非人等身得度者即皆现之而为说法喝一喝云观世音菩萨被山僧一喝走入拄杖里去了若唤作拄杖又是观世音菩萨若唤作观世音菩萨又是拄杖正恁么时佛身也不可得菩萨身也不可得声闻缘觉身也不可得帝释梵王身也不可得长者居士宰官身也不可得比丘比丘尼优婆塞优婆夷身也不可得天龙夜叉乾闼婆阿修罗迦楼罗紧那罗摩睺罗伽人非人等身也不可得观世音也不可得拄杖也不可得既皆不可得无人无我绝是绝非一道平等浩然大均且迥绝罗笼一句又作么生道卓一卓云天高群象正海阔百川朝。

　　示众人人无欠少个个本圆成惟其不自悟犹似隔关津茫茫随境转喧寂搅胸襟回光能返照日用自然亲森罗及万象独露本来身从上诸佛祖方堪把手行丈夫当如是安可漫因循岂不见庞居士问石头和尚不与万法为似者是什么人头遂掩其口士有省复参马祖亦如前问祖曰待汝一口吸尽西江水即向汝道士大彻玄旨遂呈偈云十方同聚会个个学无为此是选佛场心空及第归者是在家办道第一个样子又不见李文和参石门聪禅师叩及宗门中事聪举崔赵公见径山国一禅师因缘李忽契悟亦呈偈云参禅须是铁汉着手心头便判直趣无上菩提一切是非莫管者便是在家办道第二个样子还有第三个样子诸人还知么苟或未知山僧亦不说破何故若说破恐后无人承当喝一喝。

　　示众春溢重山翠欲流子规啼血正绸缪纸钱灰满千家冢哭到斜阳恨未休此是清明即事古人感悼语也大都人生一世美到临末梢头总不出者一场把戏惟我衲僧家以尽十方世界作个安身处生也在里许死也在里许凡也在里许圣也在里许至于一动一静无不在里许山河大地万象森罗亦在里许不见世尊一日见文殊在门外立乃曰文殊文殊何不入门来文殊曰我不见有一法在门外何以教我入门若是踏着源头底人到者里直下如镜照镜未常移易一丝毫许虽然者犹是格内事未是格外事在且道如何是格外事以拄杖击空云一击虚空扑落地三世如来脱垢衣。

　　入室机缘

　　僧入师问瞎驴灭却正法眼后人以何为眼目僧喝师云当不得僧连喝而出师云便逃走。

　　僧入师问香严道一击忘所知那里是他忘所知处僧竖一拳师云未在僧喝师云再喝喝看僧云更要第二杓恶水那师便打。

　　僧入师竖拳问云向者里道一句看僧云天寒请和尚袖手师袖手云我袖手了汝作么生僧云老老大大随人脚跟转师打云且道赏你罚你僧礼拜退。

　　僧入师问德山托钵下堂因甚被雪峰一拶便归方丈僧云不风流处逞风流师云那里是岩头密启其意僧云疑杀天下人师云你自还疑么僧云有疑堪作甚么师打云也不得放过。

　　僧入师问如何是末后一句僧呈起坐具师云者是最初底僧云错师云错错僧云看破了师便打僧云草贼大败师复打。

　　僧入师问屏却咽喉道一句看僧云今日冷如昨日师正色云话头也不识僧云苍天苍天师便打。

　　僧入师问不落因果为甚堕野狐身僧云莫谤他好师云不昧因果为甚脱野狐身僧云换却多少人眼睛师云恁么道又争得僧云不得压良为贱师便打。

　　僧入师问你向未动唇吻已前道一句来僧展两手师云还别有么僧云放和尚三十棒师便打。

　　僧入师问世尊初生古今榜样为甚云门要打杀他僧云那个男儿不丈夫师云未在僧喝师云你者一喝还是喝世尊喝云门僧云一任和尚分疏师便打。

　　僧入师问觌面相呈一句作么生道僧云放和尚三十棒师便打。

　　僧入师问恁么也不得不恁么也不得你又作么生僧以坐具作摵势师云乱做僧喝师云再喝喝看僧礼拜云苍天苍天师便打。

　　僧入师问马祖道三十年不少盐酱你作么生会僧云尽情吐露师云你聻僧举坐具师便打。

　　僧入师以拄杖画一圆相云者是沩仰家风为甚从山僧画出僧即以脚抹杀师便打僧喝师复打。

　　僧入师问达磨祖师那里去了僧举坐具云和尚见么师云真个那僧礼拜师云假底假底。

　　勘辩机缘

　　僧参师便喝僧亦喝师便掌僧亦掌师复掌云我打你有落处你落在甚么处僧亦掌云请师道看师连掌托开僧云今日亲见作家师云莫乱道且坐吃茶。

　　僧参师问那里来云弁山师云做甚么工夫云参谁字师云参几时了云三年师云一谁谁了三年僧无语师便打。

　　师偶不调诸衲子问候师云不动脚行两步看皆无语请师代师行两步一僧云动了师举足云动了甚么。

　　僧看春秋传师云伍子胥过昭关也未云已过久矣师云为甚须发不白云莫眼花师便打。

　　师问僧一念未生前时如何云露师云生后如何云七纵八横师休去。

　　僧参师问甚处来云径山师拈拄杖云径山还有者个么僧云少卖弄师便打僧云不得草草师云且喜打着一个僧喝师复打。

　　僧参师云那里来云天童师云天童和尚鼻孔深多少僧拟议师打云你不从天童来。

　　僧参师云闻你掩关如何是关中主云觌面无回互师云背后底聻僧掷坐具礼拜师便打坐次师复举一句中具三玄一玄中具三要即竖拳云者是第二句如何是第一句云尽力道不出师掌云伎俩只如此僧喝师复掌。

　　师问僧你正发无明时佛在那里僧喝师云你还喝佛喝无明云请和尚道看师便打。

　　僧参师问甚处来云杭州师云杭州甚么所在云长明师云既是长明来做甚么僧拟议师打出。

　　僧参师问那里住云古佛堂师云古佛聻云弟子初出家求和尚开示师云出家几年了云六七年师云逢人不得错举。

　　二僧参师问一僧云那里来云漳州师云脚跟下一句作么生道云不会官话师云你何曾会乡谈来僧拟议师便打复顾一僧你是何处人云亦是漳州师顾前僧云你与他打打乡谈看僧拟议师云同坑无异土。

　　僧参师问曾见甚么人来云金栗和尚师云有何言句僧云忘却了也师云你管甚么事僧拟议师便喝出。

　　师问僧云一子出家九族解脱为甚目连母亲入地狱云甜瓜彻蒂甜苦瓠连根苦师以拄杖画一画云者一画又作么生僧便喝师便打。

　　师问僧云不涉廉纤道一句看僧作圆相抛向后师云涉廉纤了僧拂袖便出师云出丑。

　　师问僧如何是你实受用一句云三冬破衲暖烘烘师云未在僧礼拜师云伎穷力尽。

　　师问僧你是江西么云是师举拄杖云江西还有者个么云有师云何不呈似老僧僧作掌势师便打。

　　师问僧你心上可太平云和尚照顾性命师打云者草贼云苍天苍天师复打。

　　问答机缘

　　同参过访问日落西山去林中事若何师云虎行樵子径鸟宿故枝头。

　　问如何是夺人不夺境师云土旷人稀相逢者少如何是夺境不夺人师云扑落非他物纵横不是尘如何是人境两俱夺师云狼烟通扫尽塞北一齐收如何是人境俱不夺师云太平世界朝天日野老频赓稚子歌。

　　问未结制时如何师云十方世界任纵横云结制后如何师云凡圣绝行踪云和尚见何道理便指示人师举起拂子云如何得入师放下拂子云未开口前又作么生师打一拂子。

　　问运水搬柴即不问参禅学道事如何师云放下着僧举手向前云又作么生师云放不下在。

　　问法性周遍时如何师云北俱卢洲人在那里说甚么话僧拟议师便打。

　　问麻三斤意旨如何师拽僧耳云会么僧云晓得了晓得了师云你晓得个甚么速道速道僧无语师连棒打出。

　　问如何是无厌足王师云照顾手足如何是弥勒楼阁师云即今是甚么所在云人人有个影子寸步不离为甚踏不着师云却较些子。

　　问如何是父母未生前本来面目师云黄河九曲。

　　师不安僧问和尚还是身病心病师掌云是身是心云还我不病底来师复掌。

　　问来朝结制将何煆炼衲子师便打云除却棒还有么师云一脚踢杀你僧喝师复打。

　　问云生四野雾起长空时如何师云山僧也欢喜僧礼拜师打云直待雨淋头。

　　问一归何处即不问青州布衫意如何师云难为你提来提去僧喝师云你为甚恶发僧拂袖而出师劈脊便棒。

　　问如何是宾中宾师云赤脚髼头走四邻如何是宾中主师云独坐无知已如何是主中宾师云拄杖头边一点春如何是主中主师云倚天长剑逼人寒僧礼拜云谢师答话师云是何言欤。

　　问鸭吞螺蛳意旨如何师云眼睛突出。

　　问和尚手中底唤作甚么师便打僧拟夺师连打退。

　　问古今同一色如何是一色师云千差万别。

　　问大通智胜佛十劫坐道场佛法不现前不得成佛道为甚么佛法不现前师云何须头上安头。

　　问不在内不在外不在中间未审主人公在何处安身立命师云高声问来僧拟议师便打。

　　问如何是东塔境师云绿树撑天拄清波绕屋流如何是境中人师云终日间闲地常年坦坦然如何是触目事师云瞎僧喝师便打。

　　问如何是明中暗师云白日扶篱如何是暗中明师云黑夜摸枕僧云明暗两关如何透脱师打云不快漆桶。

　　问如何是主人公师云你曾游庐山么僧罔措师云身在其中总不知。

　　问如何是目前事师云遍界金风起云意旨如何师云林间黄叶堕。

　　问如何是临济宗师云穿过髑髅如何是云门宗师云百万军中标赤帜如何是曹洞宗师云枯树花开劫外春如何是沩仰宗师以竹篦打圆相云多少人出者个不得如何是法眼宗师云森罗齐稽首云五家宗旨蒙师指东塔门风事若何师云不是拳头便是掌。

　　问如何是佛师云肥人偏汗多如何是法师便打如何是僧师云速礼三拜僧便拜师打云逐块汉。

　　司理黄元公过访坐次问云四面贼来时如何师以手一扑云今日和赃捉败云人人有个影子寸步不离为甚踏不着师云跳不出云如何是无寸草处师云莫出门云如此无作用也师举足云谁人碍得我云方丈容得多少众师云十万八千云恁么则和尚无容身之地矣师云宽廓有余云云门天童是同是别师云一个鼻头两孔出气云可谓天童真子也师云居士莫涂污人公大笑。

　　问狮子窟中狮子吼如何是狮子吼师云脑裂也不知。

　　问晴空闪电时如何师云烁破汝面门。

　　问年荒米贵大众如何度日师云从来不肚饥云恁么则不曾嚼着一粒米师云那里得者消息来僧喝师便打。

　　问大修行人当遵佛行因甚不守毗尼师云怪伊不得。

　　问云门饼赵州茶拈向一边未审和尚又作么生相待师云放汝一顿僧礼拜云谢供养师便打。

　　问千里屯兵即不问当场决战事如何师云败将不斩僧喝师便打。

　　问树高千丈事如何师云叶落归根云春来又作么生师云莫生枝叶。

　　问千句万句总是一句如何是一句师云少室峰前。

　　问清风送明月意旨如何师云彼此两无心。

　　问倩女离魄未审那个是真底师打云还会么。

　　问世尊初生为甚指天指地师云打草要惊蛇。

　　问调达堕无间地狱何故如三禅天乐师云同道者方知。

　　问文殊是七佛之师为甚出女子定不得师云深山藏独虎云罔明乃下方菩萨因甚出得女子定师云浅草露群蛇。

　　问如何是新年最初句师云今日是初一如何是学人自己师云问我作么。

　　问万法归一一归何处师抓头云山僧头痒。

　　问既是人人具足为甚达磨又来东土师云为汝瞌睡。

　　问某甲做工夫没个巴鼻求和尚指示师云待山僧有巴鼻即指示汝。

　　问吹毛用了急须磨如何是吹毛剑师云照顾性命云灵光一点异万古照人间师云血流也不知。

　　问超凡越圣须识自己如何是自己师云问我即不得云某甲为甚不识师云恰好僧喝师便打。

　　问今朝四众皆云集师将何法利人天师云雨下地上湿云谢师指示师云照顾袈裟角。

　　问语默涉离微如何通不犯师云黄河九曲水出昆仑云恁么则纵横妙用去也师云未信汝在云争奈我何师呵呵大笑。

　　问一念不生全体现一念若生全体在甚么处师云俱见汝问话僧礼拜师云拟议思量隔万山。

　　问如何是常住真心师云鹤飞千尺雪僧云不会师云龙起一潭冰。

　　问久仰和尚今日到来未审如何接待师便打云是即是只是费力太多师复打云不知痛痒汉。

　　万如禅师语录卷第七
嘉兴大藏经　万如禅师语录


　　万如禅师语录卷第八

　　嗣法门人行猷等编

　　法语

　　示石航英侍者

　　达磨西来直指人心见性成佛初无者也之乎所以德山见僧入门便棒临济见僧入门便喝使其当下知归做个洒洒落落出格汉子今时学者情窦日凿不能尽底掀翻一味依草附木而诸大宗师眼不耐见便乃易格变通凡出言句如铁钉饭木札羹直得无下口处若是未举先知底衲僧自然一咬百杂碎傥或根机迟钝未免望崖而退有等或于见闻觉知上着倒或向黑山鬼窟里藏身俾单传直指之道如九鼎悬于一丝况法门凋丧狐兔成群惟赖有志后昆办久远铁石之心造到古人田地方能力救其獘石航侍者山僧居如如庵时便来同住服劳最久用心亦苦是可谓有志者矣一日辞去掩关因书数语切嘱。

　　示德藏知藏

　　世尊谈经三百余会皆应机方便末后拈花示其本怀当时百万人天悉皆罔措惟迦叶头陀破颜微笑世尊云吾有正法眼藏涅槃妙心付嘱摩诃迦叶从此西天四七东土二三以心印心间不容发曹溪之后列为二派分作五宗各擅门墙提持法要临济德山唯以棒喝接人或喝下领略或棒下翻身无不活卓卓地今时人心不古弃本逐末或向册子上寻讨或向宗师嘴唇边求觅直饶　得一肚皮邪知邪见到临末梢头总用不着德藏知藏参老僧于如庵又相随于禹门直心直行竭力为众始终如一忽一日袖纸求老僧法语遂书从上榜样示之为牢关钥尔。

　　示复生典座

　　从上诸大老为心地未明或千里万里求真善知识朝参暮请陆沉贱役为法忘躯或十年二十年不发明大事不已所以流芳后世名振当时岂不见善财童子百城烟水参五十三员善知识后入弥勒楼阁方得稳当又不见雪峰三登投子九上洞山却于鳌山成道无不皆从艰苦中来精进中得耳复生典座始参老僧于如庵复相随于八闽老僧后住龙池执劳用力作事皆先故示法语一纸以助竿头进步。

　　示怀玉琦侍者

　　古人为己事不明亲近知识辅弼丛林未尝不尽其心力所以香林参云门十八年为侍者凡一言半句皆录之纸衣内如高峰妙为雪岩钦侍者一复尽心尽力于是名振当时芳流百世琦侍者自老僧与伊披剃后任劳任怨不遗余力而于本分事上密密用功一些谩伊不得然不自矜拟学西山亮辈老僧实爱之特书数语为诛茆之本。

　　示季总上座

　　脚踏实地底不与万法为侣不与千圣同廛立处既孤危自然中虚外顺彻证无心寻常只守闲闲地及至为物作则便如风旋电转待伊眨得眼来已是千里万里自然出人一头地岂不见末山尼空室道人郑十三娘皆见彻法源应机时自然恰好不堕偏枯兹季总道人处富贵不被富贵所笼络于此事穷参力究既有省发楚来吴参老僧于龙池屡征诘而当机不让且操履苦心遂书偈付云曹溪一滴无多子时节若到便兴波分付道人深蓄养提携同类出娑婆。

　　示吴醒斋居士

　　我佛如来因游四门便悟生老病死之苦是以欲求出离不获其门于是弃王宫投雪岭穷究六年腊月八夜明星现时忽然大悟便成正觉正恁么时欲觅生死之相若火里寻冰历劫不明之事豁尔现前回观四生六道无不具足喟然叹云奇哉众生具有如来智慧德相皆以妄想执着而不证得此是大慈悲父实证实语今人不肯自信贪世间快乐作久远计殆至临末梢头悔之何及老居士是莆阳英杰夙有根器必须猛加精彩造到透顶透底大安乐之乡与释迦老子同一证入同一受用那时方可放参。

　　示朱胥庭居士

　　佛祖无上妙道只贵有力丈夫向一念未生时全身担荷直饶千圣到来无他下口处有者个骨力有者个气概方可说行亦禅坐亦禅语默动静体安然尘劳内无非解脱之场火宅中尽作清凉之所傥其未能且于古人方便门头深自参取如僧问赵州狗子还有佛性也无州云无只者个无字便是截生死底金刚剑渡苦海底大法船日用中念兹在兹默默自叩蠢动含灵皆有佛性为甚狗子无佛性行也如是参坐也如是参至于迎宾待客亦莫间断挨到情穷理极处忽然　地一声直得虚空粉碎那时坐享太平矣。

　　示承爱塘居士

　　世尊有密语迦叶不覆藏若是伶俐汉才闻举着便直下知得落处把无量劫来生死业识尽底掀翻欲觅一丝毫生死相了不可得然后目之所见耳之所闻鼻之所嗅身之所触无不是迦叶不覆藏底所谓佛法遍在一切处者是也居士决意超脱生死但将世尊有密语迦叶不覆藏话置之怀抱昼参夜参忽一日觑透山僧所示皆为剩语矣。

　　示于特千居士

　　若论此个法门一举便知落处已是落二落三更或寻言觅句意地丹青那堪齿录纵饶向威音那畔更那畔一时坐断亦是钉桩摇橹盖为今人机思迟钝不能直下了明所以古德有教人参话头之说若肯遵而行之自然不落岐路如僧问赵州狗子还有佛性也无州云无只者无字如金刚王宝剑便欲断人命根苟或未能必须穷参力究猛力挨拶到情穷理极身心顿空正恁么时却要牢把话头讨个下落忽然　地一声始知怀州牛吃禾益州马腹胀是时方好来龙池手里吃棒。

　　示祖印尼

　　古德云棒下无生忍棒在老僧手里且道无生忍在甚么处道人若知得无生忍处便知得棒头落处知得棒头落处则一切法皆从此出方不落虚岂不见六祖示慧明上座云不思善不思恶正恁么时那个是明上座本来面目明即大悟云如人饮水冷暖自知复进云上来密言密语外还有密意否祖云我说非密汝若返照自己面目密在汝边自此心地太平道人果能如是契证便不向外驰求歇尽诸般妄想直契本源苟或未能更忆高峰上堂云万法归一一归何处左右顾视下座一并录示道人当置之案头苦心参究。

　　拈古

　　举百灵问庞居士云石头得力底句还曾举似人否士云亦曾举似人灵云举似阿谁士点胸云庞公灵云直得妙德空生也赞叹不及士却问灵云阿师石头得力底句还曾举似人否灵云亦曾举似人士云举似阿谁灵戴笠便行大慧云者个话端若不是庞公几乎错举似人虽然如是百灵输他庞公一着何故当时若无个破笠子遮却髑髅有甚面目见他庞公师云大慧只见锥头利不见凿头方殊不知百灵才戴笠时庞公虽有通身手眼欲见他面目长短鼻孔浅深正未得在。

　　举外道问佛不问有言不问无言世尊良久外道赞叹云世尊大慈大悲开我迷云令我得入外道去后阿难问佛外道有何所证而言得入世尊云如世良马见鞭影而行雪窦云邪正不分过由鞭影大慧云邪正两分正由鞭影师云世尊默对外道外道便乃得入语对阿难阿难却也茫然正所谓东土衲僧不及西天外道若是雪窦大慧荆溪纸贵一状领过。

　　举六祖受道之后过法性寺坐廊庑间暮夜风飏刹幡二僧对论一云风动一云幡动往复不已祖曰可容俗流辄预高论否二僧曰愿闻其义祖曰不是风动不是幡动仁者心动师云龙池有四十拄杖二十拄杖打二僧不合道风动幡动十拄杖打六祖不合道仁者心动十拄杖待打个人忽有师僧出来道未审打甚么人山僧劈脊便棒云惯钓鲸鲵澄巨浸却嗟蛙步　泥沙。

　　举青原思和尚问六祖当何所务即不落阶级祖云汝曾作甚么来思云圣谛亦不为祖云落何阶级思云圣谛尚不为何阶级之有祖深契之师云若无举鼎拔山力千里乌骓不易骑。

　　举沩山问云岩云承闻子在药山是否岩云是沩云药山大人相作么生岩云涅槃后有沩云如何是涅槃后有岩云水洒不着云岩却问百丈大人相作么生沩云巍巍堂堂炜炜煌煌声前非声色后非色蚊子上铁牛无汝下嘴处师云云岩摹拟药山大人相竭力形容只得一半沩山形容百丈大人相虽是当阳不昧可惜装点太多如有人问龙池天童大人相作么生即向伊道僧繇难下手道子枉劳心。

　　举南泉云江西马大师说即心即佛王老师不恁么道不是心不是佛不是物恁么道还有过么赵州礼拜而出时有僧随问赵州云上座礼拜了便出意作么生州云汝去问取和尚僧上问云适来谂上座意作么生泉云他却领得老僧意旨师云笑杀人者僧驼个漆桶走上走下着甚死急虽然殊不知南泉赵州总被伊看破。

　　举僧问南泉摩尼珠人不识如来藏里亲收得如何是藏泉云王老师与汝往来者是藏僧云直得不往来时如何泉云亦是藏僧云如何是珠泉唤僧僧应诺泉云去汝不会我语师云南泉虽则头正尾正不能令人瞥地者僧驼个漆桶但不知几时生光龙池当时若见即与一棒打破管教伊庆快平生。

　　举临济与普化同赴施主家斋济问毛吞巨海芥纳须弥为复是神通妙用法尔如然化乃趯倒饭床济云太粗生化云者里是什么所在说粗说细济来日又同赴施主家斋复问今日供养何似昨日化亦趯倒饭床济云太粗生化云瞎汉佛法说甚么粗细济不觉吐舌师云临济一味廉纤普化十分卤莽检点将来二俱不了龙池恁么道众中还有为二大老雪屈者么良久云纵有好与三十拄杖。

　　举法眼因僧问如何是曹源一滴水眼云是曹源一滴水师云法眼恁么答话大似顺朱填墨今日若有人问龙池如何是曹源一滴水即向伊道不是曹源一滴水此语有得失两意具眼衲僧切须辩取。

　　举丹霞访忠国师值睡次乃问侍者耽源国师在不者云在即在秪是不见客霞云太深远生者云莫道上座佛眼也觑不见霞云龙生龙子凤生凤儿师睡起侍者举似师乃打二十棒趁出丹霞闻之乃云不谬为南阳国师师云丹霞恁么问答赞叹少伊不得侍者吃棒出院何处不闻名国师虽然据令而行要且瞌睡未醒龙池恁么批判还有人知得落处么脚下若无泥水路机先直透万重关。

　　举云门道直得触目无滞达得名身句身一切法空山河大地是名名亦不可得唤作三昧性海俱备犹是无风匝匝之波直得忘知与觉觉即佛性矣唤作无事人更须知有向上一窍在师云云门恁么分疏不出座主见解若无末后一句几乎笑杀旁观。

　　举德山一日有僧才相看便近前作相扑势山云你恁么无礼合吃山僧手中棒僧拂袖出去山云饶你与么也只得一半僧转身便喝山便打云须是我打你始得僧云诸方自有明眼人在山云汝天然有眼僧以手擘开眼云猫山云黄河三千年一度清师云者僧虽则久经行阵到德山面前却也自纳降款德山虽欲坐致太平被者僧旗枪一展直得伎俩俱露未免旁观觑破大众且道谁是旁观者若也识得龙池痛与一顿何故有功者赏。

　　举赵州云金佛不度炉木佛不度火泥佛不度水真佛内里坐雪岩钦云揭示如来正体发明向上宗猷赵州固是好手只是不合节外生枝新龙兴见处又且不然金佛度炉木佛度火泥佛度水真佛聻切忌话堕师云赵州三佛不能度却将真佛困于鬼窟之乡雪岩三佛虽能度欲觅真佛要且杳无消息龙池也不管你金佛度炉不度炉木佛度火不度火泥佛度水不度水真佛内里坐不内里坐何故不见道佛之一字吾不喜闻。

　　举兴化见同参来才上法堂化便喝僧亦喝化又喝僧复喝化近前拈棒僧又喝化云你看者瞎汉犹作主在僧拟议化直打下法堂侍者问适来者僧有何相触忤化云是他适来也有权也有实也有照也有用我将手向伊面前横两遭到者里便去不得似者般瞎汉不打更待何时师云兴化验人有据只是费力太多者僧初时相见大似作家末后无功赢得一顿棒吃虽然秪如兴化道我将手向伊面前横两遭便去不得大众那里是他横两遭处还知落处么若也未知切忌钻龟打瓦。

　　举洞山云须知有佛向上事僧问如何是佛向上事洞山云非佛云门云名不得状不得所以言非师云二老汉恁么道只道得佛向下事若是佛向上事恐未得在且道如何是佛向上事拈拄杖卓一下云父母所生口终不为汝说。

　　举真净和尚上堂云衲僧门下无非是过量境界自在禅定喝一喝云岂不是过量境界又咳嗽一声云岂不是自在禅定阿呵呵将此深心奉尘刹是则名为报佛恩师云真净和尚虽能显示过量境界自在禅定只是费力太多反成不自在龙池则不然听取一颂红芍药边观蝶舞绿杨堤畔听莺啼归来茶熟能消渴兀坐山堂日转西。

　　举保宁勇禅师云风鸣条雨破块晓麦枕上莺声碎虾蟆蚯蚓一时鸣妙德空生都不会三个成群四个作队向前村后村折得梨花李花一佩两佩师云保宁恁么道虽则风流逸格事理双彰未免向百花争艳处着脚若是秋空皎月木落飘金千山露骨万水澄渟总未知消息在。

　　颂古

　　世尊未离兜率已降王宫未出母胎度人已毕。

　　兜率降王宫母胎度人毕口款甚分明也须棒血出棒血出衲僧行处无伦匹。

　　世尊于腊月八夜明星出时忽大悟云奇哉一切众生具有如来智慧德相但以妄想执着不能证得。

　　才出明星豁两眸梅花雪夜更香幽虽然不比群芳艳扑着众生鼻孔头。

　　世尊一日升座大众才集定文殊白椎云谛观法王法法王法如是世尊便下座。

　　丹桂枝头月正盈含灵咸共一光明何须更假金风力送得蝉声聒耳门。

　　魏府兴化院存奖禅师在三圣会里为首座常日我向南方行脚一遭拄杖头上不会拨着一个会佛法底人后大觉闻举遂曰作么生得风吹到大觉门里来师后到大觉为院主一日觉唤院主我闻你道向南方行脚一遭拄杖头不曾拨着一个会佛法底你凭个甚么道理与么道师便喝觉便打师又喝觉又打师来日从法堂过觉云我直下疑你昨日者两喝师又喝觉又打师再喝觉又打师曰存奖于三圣师兄处学得个宾主句总被师兄折倒了也愿与存奖个安乐法门觉曰者瞎汉来者里纳败缺脱下衲衣痛打一顿师于言下荐得临济于黄檗处吃棒底道理师后开堂日拈香日此一炷香本为三圣师兄三圣于我太孤本为大觉师兄大觉于我太赊不如供养临济先师。

　　画饼如何充得饥棒头有眼不饶伊衲衣脱下无藏处彻见先师吃棒时。

　　万法归一一归何处。

　　春至百花开秋来还叶落饶他过量人到底难摸索。

　　南泉心不是佛智不是道。

　　万里云烟绝影踪一轮皎月印长空世间无限人来往几个亲曾到此中。

　　首山竹篦。

　　背触俱非直举扬吹毛利剑凛如霜个中更欲寻言句此去新罗未是长。

　　灵云见桃花。

　　桃花一见绝狐疑不用重栽眼上眉争奈旁观添注脚至今描画未尝无。

　　万如禅师语录卷第八
嘉兴大藏经　万如禅师语录


　　万如禅师语录卷第九

　　嗣法门人行猷等编

　　书问

　　与道场山翁和尚

　　龙池僻处一隅自法幢徙建西吴尚未驰片楮讯候自愧疏慵歉仄为甚日者闻有孚之窒而惕中不吉虽先辈主持大法每涉风波矧当末运则偶尔小失其何损乎至德酷暑蒸逼伏乞为众珍调临楮瞻望不既。

　　辞天童两序诸公

　　前者设供遣使时便以天童龙池二祖庭有不可彼此去就之理有不得彼此去就之势何则以先师翁中兴道场且先师脱白明道于此是龙池较天童为重且大病朽荒乱时冒突艰难支撑到今傥一他往不保无虞是龙池较天童为难且急兹蒙二法侄冒暑进山极宜如命兹又违戾出不得已若同门未住祖庭者诸公可议别请不惟二祖庭两全而病朽暮景亦幸暂安感激容有尽乎不悉。

　　复闇斋黄宪长

　　双径诸师来蒙翰谕极宜领教但龙池是先师翁及先师道场况山中未宁不可一日离也双径祖席甲于江南非不欲赴请第祖父遗业不可顿弃而兴外慕耳如别请一道大德备者主之则山头鲤鱼重跃于今日也谨复。

　　复贰公吴孝廉

　　前接尊谕并承额书因结制事冗未及裁谢来教白昼碌碌多属虚掷惟向晚琉璃光际一坐蒲团少息尘机非夙于般若中留心曷能如此若论工夫只贵究明本有本有既明则头头皆道不见庞居士问马祖云不与万法为侣者是什么人祖云待汝一口吸尽西江水即向汝道士遂大悟辄述偈云心空及第归门下既恐虚掷即参个不与万法为侣是什么人向二六时中四威仪内密密参究刻刻挨拶拶到没滋味处越要把定自有到家时节但请深信决不相赚。

　　与茹公周词林

　　古云心为一身之主若不究明难免轮回请问阁下何者是心若善念是心是善非心若恶念是心是恶非心除此二途将何为心若也不知落处是失其本矣苟失其本则一动一静一语一默总是业识茫茫如何免得轮回乎阁下灵根夙植道悟机先决不肯自欺也。

　　与启凡金司马

　　往年蒙谒天童先师于梅溪又承枉驾如庵不获面聆清诲至今耿耿大兵以来江山迢递道路梗塞况野衲所居僻处虽云水进山切讯起居然无的耗近闻高迁北上忻慰殊甚方今祖道垂秋法门衰替谅阁下坚持愿力始终不忘灵山付嘱庶佛法得以稍振尔不宣。

　　与上慎戴给谏书

　　前者闻门下不忘灵山付嘱发大愿心修荒山志并撰碑记此固山野素心况是千古不朽胜功德门下成之亦即千古不朽矣今粗定稿大约仿天童志款例稍省之兹遣自立禅人一并赍上盖门下识高见远不在山野忉怛凡禅林法席惟主持演法为正余不繁赘亦犹人王法王之所以一致也但名公巨乡骚人韵士游览本山有题咏者亦烦采入且龙池从未有志于丛林关系非浅浅谅妙致清裁自为法门经画周到使一言重于九鼎耳。

　　与汇旃高学宪

　　佛法至要即常住真心也人若昧之日用无非妄想但妄想不实便流转无穷门下不昧夙因自能见彻法源二六时中皆妙用矣。

　　与尔采马进士

　　门下与般若有大因缘且用心坚猛自有到家消息第此事只贵言外知归不许言中取则所以达磨西来不立文字语言直指人心见性成佛若落言句必在意地思惟古人呵为鬼家活计谅门下自能见彻岂在野衲多嘱。

　　复周振伯居士

　　来教云见老和尚始知有最上乘事昨问及主人公殊觉茫然又欲野衲开示方便入门野衲所问主人公者即方便开示也但于茫然处毕竟讨个下落拶到一旦豁然便知入门已久若别有方则是画蛇添足矣。

　　与黄复仲居士

　　居士第于野衲一指处知得落处便见得孔子与释迦同个鼻孔出气子韶云学佛然后知儒岂虚语哉。

　　与石渠吴督学

　　若论此事固人人本具个个不无盖缘背驰已久非是一番亲证终为自欺方寸亦无宁贴惟在猛力直前不明白越要明白越要明白越不明白拶到结角罗纹无有转身之处尽力一挨忽然卒地断爆地折便有通天活路即是到家消息也。

　　复清伯黄居士

　　来教云恨钝根未能拨尘见佛清夜踌躇惟有挥泪此极真切之言也但未踌躇未挥泪已前回观是甚么光景若于此觑得透不须拨尘自然万象之中独露矣。

　　复光倩顾居士

　　接手教足征居士于本分事苦心有年矣每呈见处皆途中事非到家消息即最后见处似属本分未到本分田地何也此乃极则依通见解耳秪如灵云偈云自从一见桃花后直至如今更不疑玄沙云谛当甚谛当敢保老兄未彻在且道那里是他未彻处若向者里下得一转语谛当山野方肯竖摇头耳。

　　真赞

　　观音

大士持数珠惟念观音佛云何不念他与己无干涉普示诸群迷咸令自悟彻广大慈悲心千江正落月

　　须菩提

衣红顶雪手捉杖藜行而复立不涉山溪善能解悟真空旨无碍观瞻东与西

　　初祖

廓然不识露寒光扫尽烟云宁八荒罕遇知音空自怅萧萧一苇渡沧浪去梁国历魏邦赢得儿孙满大唐

　　　　　　又

梁皇殿上道不识少室峰前又狼藉却将皮髓妄披分只履西归何自迫若言直指于单传大似晴空轰霹雳

　　天童密老和尚

严威面目没人情坐断乾坤孰敢亲棒下击开千圣眼拂尖点处悉通津曹源流脉将枯涸太白波涛复大兴幸我昔年不沾滴也无欢喜也无嗔

　　　　　　又

拈条白棒直截痛快扫尽魔风掀翻佛界高坐天童道闻海外起临济宗古今独迈

　　唐京堂像(讳世济)

不尽虚空妙性中轮珠随处露真风苍松怪石西来旨一句无言万法宗

　　朗涵吴孝廉行乐图

古云尺壁易求千丈石黄金难买一生闲若如此看来尽世间人直忙到老欲觅半刻闲了不可得兹朗翁老居士青桐树下四缘石上兀坐间闲逍遥自得讵可以黄金买耶龙池老僧忍俊不禁遂援毫以书此

　　李次公放牛图

胁下无字鼻上无绳溪山云月信步腾腾

　　若蕉老师像

天地为庐据坐匡床身无遮障常飘戒香轮珠百八一任沧桑

　　木子知藏小像

一人自牧一头牛空阔溪山信步游大树阴森日色少牵回放去在绳头天地变我何愁蓑衣箬笠卖风流忽然扯断娘生鼻拍手呵呵笑不休

　　吴九蓬头小像

若道寸丝不挂却也穿条犊鼻若道衣冠俱整大半身又露出山僧亦不管伊幻仙幻佛幻山幻水幻人物且问渠缘何把父母未生前底面目如此狼藉

　　鉴虚上人请

蒲团默坐究无生三际无从万法新鉴得虚空脱落地长年松石伴闲身

　　六休侍者小像

一根返源六根解脱一念无生万缘休息蒲团兀坐无依面目分明漏泄

　　自赞

　　印虚猷西堂请

面上慈悲胸中荆棘拈条白棒问着劈脊贫底富有余富者贫彻骨若恁般为人岂可作标格咄

　　永泰模首座请

者汉无准的人天皆罔测或时拈条白棒敲出虚空骨髓或时鼓两片唇皮说破从前消息未见面时价逾连城见面后分文不值平生杜撰莫穷安可以为轨则

　　铁关能西堂请

一句当天圣凡莫测分付西堂以此为则

　　古帆楫首座请

一句全提人天罔测一机才展魔外绝迹截断从上葛藤桩指出当人本烜赫分付古帆楫首座权衡佛祖为标格

　　佛可式首座请

佛佛授手祖祖传心龙池老汉无法与人导迷亲切句一棒一条痕

　　中明恭西堂请

者个村僧嗔喜难必喜时弥勒世尊让他一头地嗔时阿修罗王伎俩都打失吃佛祖茶饭翻佛祖窠窟禅道无些些问着棒劈脊

　　智庵宁堂主请

百丈付禅板沩山送拄杖仔细检点时彼此成卤莽龙池老秃奴从来没两样一句截流机千圣绝伎俩

　　介为舟维那请

者阿师佛不让接方来一条杖拟思量拦腮掌使其独露本颜岂许依稀相像或时展出与人看大似虚舟泛波上

　　箭机敏首座请

机发如箭箭发似机机箭两忘佛祖难知恁般持去衣锦而归

　　介石登西堂请

者个汉莫说他人不识和自己亦不识真实告报与人家私尽底狼藉登上座莫信渠便是从上轨则

　　楚水古知客请

吴山历历楚水滔滔老僧面目现在岂用蘸墨挥毫恁么持去待看平地起波涛

　　昙舸麟上座请

龙池老汉难可测量随机说法原无定向棒头击处绝商量佛来魔来总不让

　　灵玄鼎西堂请

者汉从来曾不别虽然说法弗动舌掀翻玄要不留踪日应群机竟无竭

　　明初复侍者请

一明个事复还本初老僧面目即此无余恁么传去历劫如如临济正脉自然属渠

　　响谷彻副寺请

耀古腾今者着子佛祖以此导群生龙池老僧即不然惟将拄杖指迷津杀活纵横无准的者些活计自超伦

　　大博干知藏请

旷劫只者个所贵自担荷量廓包乾坤恶风瞥尔过道人气岸能如斯说甚西来老达磨

　　自立惠知客请

者老汉只贵自成自立那许倚墙摸壁临机杀活纵横千圣有所不及

　　石航英侍者请

者阿师面上慈悲心中不善好肉剜疮以贵为贱说禅如扇挥风觅时丝毫不见家业原无多子六月常飞雪霰

　　素严渊侍者请

月明帘外单提向上一关紫罗帐里撒出七珍八宝棒头敲出玉麒麟狮象狐狼通踏倒

　　松若昭书记请

千圣顶　一着龙池用处出格直使伎俩顿空佛祖亦难凑泊难凑泊一任填沟与塞壑

　　不惑慧知客请

者个老汉截断两头关中道亦不守戒定慧弗修贪嗔痴尽有灭却临济宗打杀子湖狗当阳一喝如雷吓得昆仑倒走

　　午明旭侍者请

老汉用处却别懒把葛藤饶舌棒如雨点喝如雷英俊衲僧当下决

　　古镜符知客请

闲看青山消白昼长天万里一虚空水云接踵来参问棒下令伊省旧容

　　觉天文知客请

拈条白棒岂论疏亲问着便打令渠自醒时人若问何知识向道龙池微老僧

　　愍生念上座请

巍然而坐绝商量体露真风岁月长问着乌藤劈脊搂使伊永劫不能忘

　　曦昆玉维那请

从来没伎俩岂用别商量夙具灵根者直下便承当咄

　　廓堂遍维那请

老汉太无状佛祖不肯让没法与水云问着劈脊杖恁么称宗师讵堪为榜样

　　古鉴彰维那请

老僧不打葛藤禅向上玄关非口宣扫尽诸般错知解棒头直指未生前

　　断疑果侍者请

巍坐禹门院里向上全提正令直教草偃风行千圣到来难近

　　大木训知藏请

面上慈悲嗔怒少临机杀活绝思惟纵饶铁额铜头汉到此无能措一词

　　文弱盈知藏请

坐断乾坤绝较量一轮红日涌扶桑草鞋走杀参玄士赢得虚名众口扬

　　永如龄知客请

雪顶庞眉一老僧惟将者着指当人横拈麈尾巍然坐万象森罗尽作宾

　　尔初正侍者请

据坐胡床全体显现宾主蓦相逢驱雷掣电或时饱饭拽杖游倒骑三门走佛殿

　　卓庵岳知客请

卓然而立便是家庵个中一着不落言诠我真亦复如是直须恁么流传

　　若水由知藏请

者汉曾无别伎俩彻骨彻髓一条杖直饶佛来与祖来劈脊拦腮亦不放堪笑恁么样阿师也有人来描供养

　　大歇芳西堂请

无歇之歇是大歇临机纵夺活鱍鱍老僧拄杖亦如然点着当人顶眼豁顶眼豁十方世界等聚沫

　　闲云海知藏请

终日间闲地如云常在山有时飞出谷一雨润尘寰老僧亦复尔提持向上关当机直下荐自此绝追攀咄

　　法海涯知藏请

禹门无法说拄杖如龙活扫尽葛藤禅当机直下决直下决任施设法海滔滔天样阔

　　潜辉铭副寺请

拙守龙池无法可传水云参叩蓦面粗拳

　　化中庆书记请

者汉有时风行草偃逼塞虚空有时珠回玉转迥绝罗笼揭露人天眼目恢张佛祖家风

　　文裕衡知藏请

虚空内擦骨闪电中穿针佛祖不能测降斯窥无门且道何人境界便是龙池老僧

　　衡世融知客请

面有慈悲胸无岸畔斩尽廉纤直指旧案南山起云老僧亦复尔提持向上关当机直下荐自此绝追攀噙

　　法海涯知藏请

禹门无法说拄杖如龙活扫尽葛藤禅当机直下决直下决任施设法海滔滔天样阔

　　潜辉铭副寺请

拙守龙池无法可传水云参印蓦面粗拳铭副寺悟机先夺得骊珠光灿烂须教他日耀中天

　　化中庆书记请

者汉有时风行草偃逼塞虚空有时珠回玉转迥绝罗笼揭露人天眼目恢张佛祖家风年来老大成疏懒担荷吾宗有化中

　　文裕衡知藏请

虚空内擦骨闪电中穿针佛祖不能测降斯窥无门且道何人境界便是龙池老僧

　　野庵智知藏请

龙池家风无别麈尾横拈漏泄当机若也拟思量一条拄杖蓦头楔其人更或未知音问取野庵为汝决

　　衡世融知客请

面有慈悲胸无岸畔斩尽廉纤直指旧案南山起云北山雨遍个是阿谁龙池老汉

　　唯一宗上座请

者汉生来最倔强舌根不动惟用杖截断圣凡差别踪直指灵机更无上行宗但恁持将去是则名为真供养

　　瑞明震知藏请

瑞明传我真我真难思议有时满面嗔有时却慈悲云水来参问不惜两行眉彻骨彻髓一条棒直指当人毋自欺

　　孔闻熹上座请

龙池老汉别无所长赤心为人一条拄杖直截当机岂容依傍熹公熹公堪作榜样

　　体圆足知客请

句中全杀活棒下泄玄微不用纤毫力令人勿自欺勿自欺龙池老僧直指归

　　相隐伊上座请

说法不动舌处处露真风伶俐衲僧见便知个事同相隐描我像我像实难穷一任持将去相逢话此宗

　　逸叟高侍者请

巍然默坐绝多岐日应群机不落思天童传得临济旨龙池用处没支离没支离许谁知如此持将士真我克家儿

　　自谦让侍者请

日面佛月面佛二六时中活鱍鱍一句当天百万门杖拂未拈已漏泄已漏泄老僧不用重饶舌

　　怀玉侍者请

可笑者汉曾无有伴指点当机出身白汗叠叠青山不去观巍巍端坐空王殿

　　德藏直岁请

无量劫来翻覆的的不离者个德藏直下承当坐断千般蹉路

　　月映典座请

者汉戒定慧弗修贪瞋痴具足言言扫尽葛藤棒棒打人见血月映典座合应知打刀须用并州铁

　　密音侍者请

只者便是曾无两样坐断千圣顶　更靡有上或时放开一线迥绝遮障若问父母未生前直使当机吃拄杖

　　达心副寺请

赤手提持曾无拣择直指当机复还故宅一句当阳孰敢亲杀活纵横自出格咄

　　张子才居士请

描我像求我赞赞得亲只一半若也必欲十分真识取当人旧公案

　　万如禅师语录卷第九
嘉兴大藏经　万如禅师语录


　　万如禅师语录卷第十

　　嗣法门人行猷等编

　　佛事

　　金栗石车和尚掩龛生擒猛虎活捉狞龙杖头断衲子命根喝下了当机大事者是我法兄石车和尚寻常用底茶饭而今末后提持直使人人彻骨彻髓且把住要津一句作么生道遂掩龛云巍巍坐断十方界谁敢当阳正眼窥。

　　净庵禅人入塔西风急叶归根皮肤炼尽真实存红尘闹市无心入险峻高峰亦不停净禅人须惺惺家山莫向外边寻直向此中明落处大地山河一片银(时值雪)。

　　道助维那火脚跟着实底顶门上自然眼活胸次安贴者生死岸不用挨排所以道助维那虽未利生自信不从人得临行撒手却也绝后光前山僧固是无法与人不免铺花锦上撺下火炬云与汝一把火遍体悉光明。

　　耆旧玄猷师火来时不挂一丝头撒手县崖得自由个里了无生死相驰求心念悉皆休恭惟玄猷师于绿阴浓处抽身红焰光中进步直得瑞气腾空烟云匝地且道毕竟向甚么处安身立命踏破化城归宝所莲花国土任遨游。

　　耆旧幻空师火四大都来总一空幻生幻灭了无踪但恁去绝罗笼佛国天堂触处通。

　　谦光禅人火太湖水龙池山此事从来无覆藏不向他方求的旨管教步步是家乡只者是绝商量子规啼处落花香。

　　普照禅人火妄念顿息云散长天虚空迸裂日涌山巅普照普照欲识末后句烈焰了生缘。

　　觉然上人入塔真觉光明焕灵然无间断撒手忽西归遗下者公案付与丙丁公露出本来面欲识本来面且向塔中须自看。

　　续灯师入塔师举灵骨云半世苦奔驰辅弼先师无二念一生能事毕武林精舍即归真弥勒内院却参胜热门庭皮肤炼尽坚实皆存遂放下灵骨云此处安身妙云霞四面生。

　　拙生禅人火举炬云拙生拙生触处圆成信脚行去步步皆亲三途成解脱佛国不留情古今当念了刹境一毫明汝若信得及我不再叮咛脱或未然烈焰光中休放过无位真人露面门遂下火。

　　徐无隐居士火举炬云道人行履无留恋浙水闽山成一片猛然觑破死生关不妨是处作禅苑恭惟无隐居士时中清净护衣珠而尝在随流得妙了当处以湛然囊橐萧萧视世相若空花道心切切操真常之不变及乎临末稍头内无所累外无所牵结趺长往了一生案虽然恐其见处未圆行处不到更听一偈无位真人无背面直下荐得犹隔线一炬红光相助公管教触处自成现遂撺炬。

　　祖权维那火执火炬云虚空既迸裂火里急翻身去去原无去是处乐天真。

　　梅谷侍者火触目是家乡脚跟红线断个中既不昧岂复有变迁飘然恁么去处处无余欠火光从地发独露春风面。

　　成唯寮元火生来死去原一贯亘古亘今无间断放下许多闲念头全身证入空王殿成唯寮元还会么如其未能大火炬中煆一番管教脱体风流现。

　　杂着

　　梅溪庵序

　　道无贵贱无男女无老幼无智愚无僧俗惟不明道者起种种情计如道已明自然忘彼我融万物廓如也朝闻夕死岂我欺哉昔庞公弃家私于湘水参石头和尚问云不与万法为侣者是什么人头遂掩其口公有省即述偈日用事无别云云又参马祖如前问祖云待汝一口吸尽西江水即向汝道公大悟遂述心空及第归之句遍谒诸方日益智证脚跟未点地者莫敢当其锋是真在家访道参禅样子若善财一生取办龙女八岁献珠憍梵波提念苕帚而彻悟广额屠儿放下屠刀千佛一数安有贵贱男女老幼智愚僧俗哉长水冶堂居士生华屋植善果参名宿访古梅溪而结庵兀坐蒲团研穷向上不逊前代诸公虽然觑破一念未生前消息方知插一茎草建梵刹竟那时谁敢向居士面前撒沙撒土也。

　　跋楚文上人血书华严经

　　有大经卷在一微尘中量等三千大千世界惟过量人能剖而出之缘一切含灵迷而不觉故遮那世尊共诸菩萨忉忉怛怛打了一部华严葛藤今上人深体佛意刺血书成使无量法门无边法界悉皆血滴滴地且道遮那未动舌根已前唤甚么作经向者里下得一转语不移寸步不劳弹指已见五十三员善知识矣。

　　祭贰公吴孝廉

　　於戏先生清标玉立川岳钟灵树骏腾芳南国之杰士翊宗崇教西方之伟人缅昔禹门墙堑者寡惟我石翁弘其檀护先师道契龙池聿振哲人云逝伊谁其荫所幸先生遹追厥志剪荆棘以卫我籓篱值桑沧而禅林安戢方祝遐社于将来谓九如其罔斁胡年逾强仕遽乃奄忽兀坐空山惊闻易箦先生生兮如大海之波扬先生蜕兮如碧天之云散有生死兮无生死不变常兮有变常我固知先生瞑目兮玉树森森且先生不死兮满箧瑶琨山苍苍兮云悠悠挽杖履兮不少留谨供伊蒲载焚柏子为写忧心聊申道素信犹不昧灵其来格於戏尚飨。

　　偈

　　题拈花社

拈花微笑有来繇只为痴狂向外求幸得社中无此辈人人铁额与铜头

　　春日寄空林禅师

春日桃花烂熳开吴山越地两徘徊清宵频掬鸳湖水自有天童月到来

　　辞禾中檀越赴闽

拙守鸳湖已有年因风垂钓闽江渊屡蒙赤手为墙堑几赖真心结胜缘不是多生熏般若岂能末世信单传无私一句酬檀度影落溪流月在天

　　舟中作

野性从来懒去留临溪轻泛一扁舟寻常最怕低低睡却把青山作枕头

　　示法旨禅人

无影枝头一点春鸟啼花笑泄天真顶门若具超方眼南北东西罢问津

　　示天咏禅人居山

世上红尘劈面来居山松竹不须栽钁头边事能端的历劫无明当下灰

　　礼幻有传祖塔

灵山法脉到师翁一滴龙池太白弘闽地远来瞻礼毕抬眸松柏叶藂藂

　　示汤居士(号起云)

八十七年只者个回光直下须担荷黄莺深处一声声佛祖本怀俱说破

　　初入龙池

一入龙池憩此身万山罗列作嘉宾声声黄鸟啼清昼不必山僧更指陈

路僻林深人迹稀青山唯见白云归闲携拄杖三桥步惊起幽禽绕树飞

　　赠道助知浴掩关

黄檗棒头出临济龙池滴下有知音天然沾着通身快虽未兴云罢问津

　　示陆侍川居士

欲识真常理最玄山河大地炽然宣薰风阵阵吹毛孔荐得方知有别传

　　示陶渊盛居士

觌面堂堂复是谁老梅斜放映清池馨香扑鼻无多子泄漏春光一段奇

　　示吴国佐居士

无位真人赤肉团面门出入好生看碧天云散孤蟾耀遍界流光影自寒

　　示蒋奉明居士

西来祖意庭前柏蓦把家私当面掷顶眼豁开笑不禁方知赵老白拈贼

　　挽问卿吴孝廉

儒门宗主佛金汤清净心田洵是刚富贵不能笼铁汉尘缘安得系檀郎才闻西土青莲放忽见东方白玉藏阳焰波翻空世梦禅林千古逗余芳

　　示蒋西来居士

大地都来不二门黄莺啼在绿阴村豁开正眼无余事天上人间我独尊

　　示杨光甫居士

庞公弃却家财后一见石头便知有再叩江西马大师吸尽西江绝所守金沙有个杨居士苦志参禅日已久把此因缘说与渠他日相逢须哮吼若还拟议意丹青一条拄杖劈脊搂

　　示毛德卿居士

绿暗红稀景自幽薰风拂动钓鱼舟一归何处亲知得始与庞公把臂游

　　示陆萃林居士

参禅须是猛烈汉如一人与万人战扫尽烟尘见太平看取三门骑佛殿

　　司寇朱广原居士丧子求偈

人人具有真常道悟彻方为长寿仙大福德公可担荷小根茎辈岂能肩前来眷属曾无面现世亲姻亦暂缘挥动金刚王宝剑尘劳截断复先天

　　秋日酬黄老居士见寄佳什之韵(即闇斋)

情忘何处觅亲冤大地都来作一轩足下条条皆觉路目前物物总家园明心岂用寻章句见性方知没半言寄与毗耶黄居士秋风庭际叶偏反

　　题钱尔赤居士南询手卷

童子南参五十三家家有路透长安虽然不出门庭去自信毫端法界宽

　　赠鹿苑道人(并引即讳可程史公也)

　　鹿苑道人者昔晤濑水今幸又同寓龙兴院因山野上堂领意遂呈偈故书为赠。

从门入者非家珍一着明明日用亲大地撮来栗米粒此中惟证独惺人

夙植灵苗大有因脚头才举便通津目前万象难穷数信手拈来不是尘

　　示声远金邑侯

道在当人扣己参心花顿发绝言诠圆明光照三千界纵处尘缘不受缠

　　吴萃凡居士荐母性安罗氏乞偈

日前一着离名相无证无修无死生全凭者段真消息能与冥途作慧灯

　　凭虚阁

数椽小阁架虚空四面群峰盻莫穷不是歇心人到此焉能把住岭头风

　　挽许振侯春元

儒释殊形道自同因耽言句背圆通临行指汝书中旨不昧虚灵生死空

　　春日偶吟

村中住无一事穷年竟日闲闲地人来相唤吃杯茶鲜能知味空垂饵有人问直指示拦胸搊住难回避拟议还他劈面拳要伊识取自家底衲僧家心无累孤云野鹤堪同髅佛祖洪名不喜闻谁能更着贪嗔使柳舒青桃放炽分明泄尽天机秘杜宇声声叫蚤归时人正被无明醉日用间原不异纵横游戏无不备曾将的旨向人拈蟭螟吞却嘉州骥

　　先和尚全录存日自订共十卷为上下部计乙百陆拾参叶序文三叶目录二叶并附行实三叶行状尾连塔铭九叶共计乙百捌拾叶于顺治丁酉冬日起梓于龙池禹门寺至戊戌孟夏工竣遂送入嘉兴府楞严寺藏经房永远印行。

　　嗣法门人行舟较正监梓

　　万如禅师语录卷十终

　　行实

　　辛巳十一月二十一晚两序执事息乾化林等恳师说行实师云夙生不昧如释迦老子初生下地便显扬此事堪为万古规模山僧始初行脚不遇大作家受尽艰辛今日既蒙诸职事坚请不妨尽情吐露山僧生禾中思贤里俗姓张五岁失怙母金氏居外家山僧依伯氏资生幼而失学十九礼兴善寺涵初师出家二十三过苕溪圆证寺刺血书法华呗诵三年每遇耆硕即求开示一僧持禅关策进相示山僧如获大宝意谓必是出生死法门一着但不知如何用工惟看无字疑情渐发杂念稍轻适常住请闻谷大师心窃喜之比至问如何用工谷为开示且云速上径山做工夫去山僧依命即往蒙首座南明师开导昼夜奋励过二年回禾阅楞严经至诸可还者自然非汝不汝还者非汝而谁恍然有得心中了了开口又却疑似闻云门湛和尚显圣开堂遂往参问正睡着时无梦无想主人公在甚么处安身立命湛云汝是个无主孤魂山僧拟对湛摇手云拟议即不堪进堂三七不许坐惟东行西行一日湛上堂云众兄弟且道一切放下阿那个是主人公竖拂子云举头天外看谁是我般人山僧如黑暗中跳出期毕复回禾住静养母每忆古人十死九生几番悟彻方到大休歇场如何便歇手闻本师和尚住金栗结制往参茶次问者位僧那里山僧便喝本师云老僧过在甚么处山僧云再犯不容本师云犯后如何山僧拟议本师打云该是我打你山僧通身流汗伎俩都尽同伴者促归朝夕放不下一日入城闻人家打小厮云看你藏在那里去即便身心踊跃口占一偈云没处藏没处藏全身独露在街坊堪笑华亭摆渡汉葛藤打得太郎当终日快活却被快活境所转默默检点依旧信不过乃因先母去世送灵骨入云栖塔回弃静室复参本师时同寮淑之空林惟一雪济诸兄日夕提本分事山僧转放不下一日有僧问如何是佛法的的大意本师云近前来僧近前本师云老僧从来未曾眼花僧罔措山僧闻之顿释从前宝惜亲见佛祖及一切含灵立地处回观佛经公案是甚么弄猴狲圈缋因念历劫沉迷今幸发明深蓄厚养为生生计亦不去方丈通消息便归静室时年三十九也众檀延主东塔冬结拈花社故有问答机缘语乙亥年本师七旬山僧预到天童祝寿入门便喝本师云胡喝乱喝山僧又喝本师复云胡喝乱喝山僧礼拜本师打云你再喝喝看山僧云苍天苍天茶毕礼出本师云万如我直下疑你者两喝道道看山僧云歇歇与和尚道便行次日本师固留山僧云待回去退了院来亲近和尚遂回禾清理常住交付檀越入山充侍者一日侍本师洗面次问今日是几时山僧云腊月二十四俗家送灶日本师云送在甚处去山僧大笑本师复云甚处烧饭吃山僧云从来不饥烧甚么饭本师休去又一日侍话次本师云般若无知无所不知速道山僧拍膝而出又一晚侍次本师举一翳在眼空花乱坠你如何会山僧诺声便出又一日侍次本师云薰风自南来殿阁生微凉汝作么生会山僧云严霜初降彻骨皆寒本师云天地县隔山僧拂补便出复呈颂云薰风自南来殿阁生微凉遍体寒毛竖将身纳被藏鼻息鼾鼾一觉醒从来越国是南方本师颔之早晚提诲日益智证丁丑春旧檀闇斋黄公请归如庵因辞出山本师遂付嘱山僧于此禁足数年便成丛席大众者是山僧不唧溜所以走却许多屈路若有力汉子如古人娘肚皮里便作狮子吼岂不出释迦老子一头地若看山僧样子便耽误了众兄弟多少好光阴久立伏惟珍重。

　　行状

　　公讳通微字万如禾中人族姓张氏父卒公方孩提其母金携之育外家至逾龆龀未知所学乃从其诸父习世间资生之业既而矢志出尘年十九依本郡兴善寺涵初上人剃染凡四载过苕上圆证寺会有所感沥血手书法华经继以读诵历三寒暑不辍公具有夙种遇法中耆宿即恳示出世法有僧授公云栖禅关策进一帙公阅宝之谓出生死一着在是也遂提撕赵州无字话诸念屏绝适圆证将延瓶窑闻谷大师者公心窃喜谷至公求示用功方便谷策令上径山有首座南明为公开导公朝夕奋励坐两夏出山回禾怀疑未泮偶阅楞严诸可还者自然非汝处恍有所得遂渡钱塘入云门山以无梦无想话请益湛然和尚于湛语下如破重昏旋归禾公之所以往来桑梓者时母在温清甘旨未能去心然念古人三登九上必悟彻到大休歇地方为了手会先师天童老人方结茅天台通玄峰顶海昌蔡子縠居士请住盐之金栗公抠衣来参于棒下汗流遍体打失从前伎俩愤盖切一日入城闻路傍人家殴吒小厮云看你藏在那里去公不觉跃然口占一偈云没处藏没处藏全身独露在街坊堪笑华亭摆渡汉葛藤打得太郎当自此庆快无似然时中默照云未能自信缘母逝公尽丧事抱母骨入云栖藏诸窣堵复弃旧隐之金栗居行食单是岁余亦在老人会里公寮中有淑之空林惟一盐梅诸同参与余善皆具有气岸晨夕克究以本分事相激发余每入寮见诸抗论切磋语常哗公独默默坐单头上私自惟曰此古所谓铁橛子禅也从是敬畏公渐成相识逾时会有僧问老人如何是佛法的的大意老人日近前来僧方近前老人咄云老僧从来未曾眼花公在旁闻之顿释所疑从前宝惜一时放下自谓亲见佛祖及一切含灵立地处回观佛经公案是甚么弄猴狲圈缋其年盖三十九公既了彻不自表暴径归静室余尝与今雪窦和尚过禾必晤公或倾倒即去或留连浃旬见公尝提古宿语于近代则爱雪峤老人语脱洒有致夫禾之道俗知公者日渐归信檀护闻风延住东塔结拈华社一时扣击囊锥少露崇祯乙亥冬老人从育王迁主天童已五载雄工庀材丛席方新又值七旬诞四方趋庆公瓣香来祝入门便喝老人云胡喝乱喝公又喝老人复云胡喝乱喝公遂礼拜老人棒之云你再喝喝看公云苍天苍天将出老人蓦呼云万如我直下疑你者两喝道道看公曰歇歇与和尚道便行诘朝相见老人提奖公令住座下公衔命仍以东塔归檀护寻入山居侍寮后复典客在老人左右质勘不一公日益智证行实自详载之丁丑春宪副闇斋黄公致书山中邀公归旧隐公辞行老人始以大法嘱累之公前后住静数载又三年如庵成老人为书其额己卯先老人以修祖塔事杖屦飘然渡江将之南岳道经槜李黄公闻之迎住素园与公居隔带水适同学林野奇公亦至余三人泛舴艋晨往夕归在老人侧踧踖而侍归庵怡怡如也辛巳禾中檀护请公就如庵开法与余古南相去仅一舍弟子常往来于门彼此无间壬午赴闽中曹山之请是岁先老人示寂通玄峰公奔讣跋履山川恰先老人入塔天童癸未之二月矣公与同门昆季重晤太白峰下相叙悲喜葬事甫讫公将还禾随有龙池之请先是龙池自一源禅师卓锡后林壑寂寥幻祖住台山秘魔岩燕都普照寺时与毗陵唐太常凝庵公为方外契于是延祖重辟榛莽复构禅宇临济一宗中兴于斯海内龙象如闻谷印抱璞莲雪峤信无择某靡不走参于山犹登龙门冀一变其骨逮先老人受幻祖付嘱于此开法寻意有不合拂衣上江西其席遂虚虽多历年所任眷属相守檀护无异议者叶落归根盖复望先老人还山也至是告寂胥愕然陨涕曰向之所以虚此席者待天童也今其逝矣如此席何莫若告于幻祖阄其法嗣之可者众皆曰善乃首阄余众为然矣先老人侍者昌公号续灯者进曰龙池自先老人出山二十余年禅规大弛眷属蕃衍甚难乎住持也古南为人不受委曲傥入山万一不相合是可为虑莫若择其间慈和平易者内可以调众外不倦应酬庶几祖庭之福天听民听其揆一也于是勤旧从其言以檀护书迎公归龙池焉公初至谷无十石储所谓眷属少者他迈年老而皤然者尚二十余辈公一加意抚循内外和上下安法化大行一住十五年得法者五十辈剃度弟子二百余增置禅室山产皆半于先仓库盈溢昌公之言于是乎验也沧桑之后青山白云萑苻充斥或告公日事将不测盍去诸公日祖塔在我将何之卒不应时径山卜住持合山勤旧阄公于伽蓝前遂得一声宏和即致浙吴荐绅具书登请旧等跪求必赴公固却虽天童虚席檀护及同门坚请累次力谢不往又禾中兴善乃公脱白之所同寺馥生馨公于癸巳岁持诸士大夫书躬请开堂于寺欲建立法范以传久远而启后昆公以兹山危嵲概谢绝呜呼捐躯卫祖庭求于古人乃不多得又谁复如公者乎当其时操戈者屡屡入院公不少避亲为劝谕幸来者瞻公颜色聆公语话皆载拜而去至途遇缁素称往龙池者悉不犯噫非公愿力弘大至诚感人与兹山有缘其能若是乎哉昔司马头陀相沩山大吉堪为禅林必得其人居之百丈祖曰老僧若何头陀日和尚多骨此山多肉不称丈祖乃令头陀遍相会下人得佑典座者头陀日此真沩山主人矣佑遂居之后果成丛林共住千五百衲子名著海内公之住龙池殆相合焉公世寿六十四僧腊四十六生于万历甲午五月十五日寅时于顺治丁酉十月廿九日巳时示寂其徒以讣来告余抱同条之戚即入山吊之为掩龛在山月余当岁穷雨雪交作见溧阳溧水金坛句曲建平广德淳溪等邑道信越峻岭沙泥泞尚憧憧不绝以一到龙池为幸则公存日之奔赴必相倍蓗又可知矣信乎庄生之言日水之积也不厚则其负大舟也无力风之积也不厚又何能搏扶摇九万里而图南耶公初于金栗发悟自誓深蓄厚养为隐居之地名庄曹圩村舍数椽一行童事薪水朴实恭谨余常过公公或他出行童见客如法款留暨公归喜见眉宇促膝相对茗碗共之谊甚浃洽其寻常不事外饰不尚杂学口齿之间惟拈提己躬事意必恢张法门及夫时节既至果熟香飘向之村舍焕成宝坊其入龙池也道风遐播缁流云赴檀施川积皆不期然而然要亦有所本与公天性温厚事师处友念甚笃挚生平慈摄居多曩如庵见公如此今无异焉是皆公具真实荷众心而天龙默为相之余于以见公缘之能称其心也又因以见公法化入人之深也盖得五祖御下之遗意焉方病甚有檀信请升堂垂示众苦公为辞谢公曰彼到山者皆几百里不惮辛苦来求法我可不耐片时之劳为一开导乎乃命侍者掖登法座满其初愿其心慈切不倦如此公往住静夜寐夙兴不杂用心能拺辨古人言句后在天童典客余忝记室一日扣公曰云门出雪峰之门语大奇峭雪峰见学人有问多云是甚么何也公曰云门之机如险崖绝不可攀揽雪峰非无变通要亦揭示全机所谓语不失宗便休二老似有不同其实无优劣时余谢不敏从是知公所见出世后三会语甚多至晚年自订二册行世皆切实本色衲子具眼目者竞求之公之塔在山门之左下坡若干步山为唐氏所施公在时剃度弟子某化造公自题额日青山常在其诸弟子将奉全身藏于兹塔上一片石将乞大手笔铭之以垂不朽念公生平悟由虽表道行未详复念宗长中与其师契阔而无间者莫如余知其师一生履历行事者又莫如余且首座永泰模西堂铁关能皆先从余于古南而介为舟者又素知余主张丛林纲纪不失发言不阿乃同辞请为状余虽不敏义弗能拒略述如此奔吊之日挽以四诗中有云主宾互换明宗旨棒喝同时建法幢盖公开法时节适与余同主宾互换余苏人而住槜李公禾人而住荆溪借明所住之巧皆实事也曾共鸳湖朝夕泛或随渔父咏歌旋盖忆先老人寓黄公素园时与公追随之景余主太白记公腊六旬遥以诗为寿云春风相送两来舟忆别松陵又五秋两来舟者己丑春公送介侄住如庵而返余从虞山法席挂帆而南相值于吴江也是后余以病懒遂至契阔末章云尺素岂难通问讯一枝私愧异行藏乃余又自状也雪窦和尚重阳登山礼幻祖塔小阳四日至润云龙池病甚余心恻然未几而讣至所以云桂香虚问清秋疾枫老遄奔近塔霜盖伤迟暮之年同条奄忽宗社凋零感慨系之用附于末耳说者云达磨西来面壁九年不立文字黄檗谓若也形于纸墨何有吾宗抑潜符密证克绍个事山林之分如斯而已曷俟乎刻画其面目点缀其行事章章表于世耶余日绝书契废纪牒佛祖无以闻圣贤无以镜日月虽照有生不将冥冥然若处长夜矧向上一路又谁喻之夫宇宙所以有文字者乃天地生人之眼目上瞩千古下昭百世世出世间不可已者存其人留其范然后吾宗斯久住于世惟当世主张斯道王公大人儒释一贯宗说两通立言君子采此芜辞锡之珠玉贲我山林则灵山付嘱有在谨状。

　　住京口鹤林寺同门法弟通门述

　　塔铭

　　龙池万如禅师以丁酉冬迁化明年春其徒介为乞塔铭于予予虽辱与师周旋然所谓卿用卿法我用我法者安得作家如张无尽为湛堂点出光明哉既不获辞乃阅师生平语录与山志中所载前后因缘铭其塔曰。

　龙池金地　　源公卓锡　　毒龙听戒　　白虎侍侧
　龛内神光　　至今晔晔　　幻公后启　　来自台山
　一笠之覆　　大千攸关　　蔼然提奖　　拍膝而还
　再传密公　　服勤杂佣　　独授心印　　扶临济宗
　往开法席　　于彼天童　　天童楖栗　　敲尽窠窟
　又传铁汉　　坚苦竖脊　　历劫沉疑　　一朝大彻
　虽经炉锤　　自出标格　　禹门田园　　从此掀翻
　三池泉脉　　是▆是歕　　未了因缘　　同收片言
　参学就之　　春风霁月　　士绅同瞻　　敬松爱栝
　应机而启　　何迷不豁　　幻之慈悯　　密之风霆
　更泯色相　　而斩葛藤　　于劫火中　　振此迦陵
　是万如师　　超然果位　　曹溪嫡传　　三十五世
　山静泉深　　主兹福地　　师之结宇　　娑罗再荣
　师之藏骨　　石塔峥嵘　　绵绵法嗣　　同证圆成

　　赐进士出身奉议大夫湖广提刑按察司提督通省学政佥事梁溪高世泰敬撰并书

　　(门人行融募信官吴崇宗捐资刻)
