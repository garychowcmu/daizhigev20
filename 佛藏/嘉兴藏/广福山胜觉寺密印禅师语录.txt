嘉兴大藏经　广福山胜觉寺密印禅师语录


　　密印禅师语录序

　　明心见性三教同原其传之语言文字者末也然而不得不以语言文字传之者现前说法示后之津梁也故孔氏有两论子舆作两孟曾子诚意正心子思原天明道皆以语言文字流传古今而后之大儒得其渊源垂为著述者历世不少乃考禅门亦然自达祖渡江以来传至六祖一花五叶厥派攸分然五宗中临济为最历代相传不可殚述近所最著者有破山和尚语录盈案其开示棒喝实为后人而密印和尚是其宗派焉籍出西蜀飞锡楚南兹寓广福山者三十余年矣有语录赞偈汇成一集皆明通了彻洞见本来不坠破山衣钵今者请序于予予曰吾固儒家子也何足以言禅然阅其文辞领其意旨大约以明心见性为宗超脱尘凡为要所谓现前说法指示后学者端不外是宁得谓禅家之言非吾道也而可不为之称扬赞叹哉至其会心自得旷然天地之外有非语言文字之可传者则吾不得而知矣。

　　赐进士第河南按察司副使分巡汝南道前督理张秋河道工部营膳司郎中庄鏻谨撰

　　目录卷第一之三上堂卷第四小参卷第五之六开示卷第七法语牧牛颂十无语颂卷第八机缘勘辨拈问代颂卷第九颂古卷第十山居集诗水居卷十一杂偈诸赞真赞卷十二杂偈疏引塔铭

　　广福山胜觉寺密印禅师语录卷第一

　　门人如暐等编

　　上堂

　　顺治十八年辛丑冬师住湖广会同县洪江回龙禅院次受合山耆旧善长人等恳请结制上堂至法座云座压山前第一峰千妖百怪尽潜踪法轮独让谁人转列圣丛中显大雄顾众云还见么山高云共聚海阔水相从遂升座拈香此一瓣香根盘四大海叶盖五须弥更古垂芳远恩从第一枝爇向炉中上祝当今皇帝万岁万岁万万岁伏愿舜日高光瞩地久人间仰荷德无私次一瓣香丹心弘圣道贯日耀寰中声震千邦界名标万代功爇向炉中奉为合国文武满郡檀那伏愿淳风一鼓烟尘尽四海林泉正化通这一瓣香钟鸣月五夜应处绝高低云断清风起乾坤宇宙齐披毛不了债相续共拖犁欲罢不能解依然下水泥不辞拈出爇向炉中供养传临济正宗第三十二世上灵下隐和尚用酬法乳之恩伏愿到海鱼龙增意气现身狐兔绝疑疵敛衣就座上首白椎云法筵龙象众当观第一义师云诸天旋绕无路外道觑入无门除是声前荐得格外转身窄路相逢明通一线僧问诸佛出世为一大事因缘祖师西来独了目前一着且道了时如何师云日月无两貌山水一般春进云恁么会得还彻也未师云正在途间进云从前汗马无人识只要重论盖代功师云大海若知足百川始到流进云骊珠夺在手须教一时干师云闲管多罗问譬如暗中宝无灯不可见佛法无人说虽慧不能了过量人来如何理会师云饥餐渴饮全身用咳吐掉臂杀活机进云烟横渡口虽然辨雪覆芦花尚未分师云拟分则不中进云应作么生了当师举拂子云便作狮王吼休同野豻鸣乃云烟横渡口自有来因雪覆芦花不出眹兆轰动地之晴雷击翻滞岸转迅风之机要卷尽氛埃锦云共散一轮丽出于性天绣气同消万法全彰于慧海钵里饭桶里水头头放光有漏篱无漏杓物物现瑞若逢焠汉不落商量如船将没一篙便转似门欲闭一推便开方知不动道场遍十方界夤缘不挂体合太虚到此眼见如瞽耳听如聋万圣垂手则差千佛开口便错山僧然尔如是大似虎口横身有人掀下座来为众竭力不少如或未能这个缦天网子如何得透情尽见除逃至化珠回玉转乐升平上首白椎云谛观法王法法王法如是下座。

　　明然大德请上堂僧问请益呈解即不问目前生死事如何师云风刀才过去业镜又当台进云今向何处迴避师云打落空中果倾翻水内天进云头头物物皆三昧因何颠倒返为仇师云这边须了了却向那边行僧礼拜师乃云正院寥寥勿甚禅门开便见好因缘云舒雾展天连水浪静风恬水接天秋到清光彻透底春来瀑雨涌齐边游鱼不觉水中月飞鸟能迷岸上烟云月水烟俱坐断出头分外独超然且道在甚么处断蓦拈拄杖云旷大劫来沉溺者于斯放过落深渊喝一喝下座。

　　越凡贺居士请上堂举昔印土国王请斋次众乃转经唯般若多罗尊者默默宴坐王问曰诸人尽转经尊者独何不转祖曰贫道出息不随众缘入息不居蕴界常转如是经百千万亿卷非但一卷两卷师云无奈红轮西隐黑雾东　障蔽真经无人信受不敢坐视详细剖开击拂一下云鹤不停机迥脱蕴界蛇不钻草超出众缘且道谁是众缘竖起拂子云堤杨多被狂风转水藻长随瀑布沦这是众缘谁是蕴界掷下拂子云枝上不容宿鸟住潭中谁许卧龙蟠山僧虽如是道也是一场漏逗未审诸人又作么生若从众缘来开口便喝非是良善不分若向蕴界去低头便棒非是好恶不辨且道为甚如此将情凑境终难会脱体无依好受持下座。

　　泯凡李居士请上堂僧问举目雄峰势气高源从何处起波涛师云溅湿诸人袈裟角进云只如摆尾锦鳞又作么生辨验师云拖泥并带水尽教点额回乃云大海波涛阔千峰势气雄当头一坐断直下展家风故所无地卓锥处船子桡截众流相见不识时普化铃鸣万户锋铓不犯有处转身倒卓云头别看方便且道方便又在甚么处看白苹风细秋江暮古岸船归一带烟卓杖下座。

　　湛辉大德请上堂见清似海蹋翻千圣顶　机迅若雷震断十方岐路明暗色空不劳两手拨开顿渐权实须直一椎粉碎到这里四面风清各安其分一色世泰共享尧天既尔如此未审其间还有同生共死者么众无语师拈拄杖喝一喝云举头天外看谁是我般人又喝一喝下座。

　　德然周居士请上堂僧问水面葫卢风来就转掌上摩尼日出便见今日四众同瞻不知是何光彩师蓦头一棒云唯此一事实余二则非真僧便喝师复打乃云僧来僧共见俗来俗共闻眉毛横眼上因甚不同群卓杖一下云大方独步无拘处异路行时又有分复举僧问投子如何是十身调御子下禅床立又僧问凡圣相去多少子亦下禅床立高峰道一转语言端语的一转语天地县殊具眼人试辨看师云这老汉大似择草料按牛头直至而今无人抬起时或有人云具眼人试辨看只向佗道石火已挥天外去不劳更看月边星下座。

　　净凡张居士请上堂士问变地为金即不问脱迷获悟事若何师云不握有漏影攃手便无生士云清浊不分高与下一腔风月映山河师云不劳过誉乃云那吒太子析骨还父析肉还母然后示现本身运大神力而为父母说法既尔如此且道身从何处现法向何处说于此缁素得出不假父母所生口法法无间断不假父母所生体身身遍十方脱或未然山僧只得注破去也击拂一下云法身非在口相传明镜无私大用全万象从来逃不得且道为甚么逃不得时时应现碧台前。

　　元旦明鉴周居士明辉罗居士请上堂僧问如何是新年境师云绿柳拖开两岸眼白梅笑出万园春进云如何是境中人师云碧岩山下千秋树明月堂前一众僧进云天窍拨开无二路长安稳坐一般平师云到此无功不许受禄乃云拨开天窍迥非常昼夜炜煌溢满堂运转家家腾瑞气阳回处处发祥光长江风顺舟归岸短笛音和客到乡九野丰登怀雨露八荒宁静仰忠良且林下知恩又作么生相报一统山河属有道三焚柏子祝君王下座。

　　秉然贺居士请上堂生死如瀑流不停昼夜漫转身跳出来大地无边岸遂举和安禅师因仰山作沙弥时常唤寂子与我将床子来仰持至安云送旧处着复问寂子床那边是甚么仰云枕子安云这边聻仰云无物安又召云寂子仰应诺安云去师云灵山应病不到如此纵有千方怎如去之一字若要了当正好就窠打劫一唤出头扬刀直进且道节角在甚么处若辨得出大小仰山命在诸人手里不然更听一颂时人若会此因缘历劫沉埋在这边近看痴狂何处走出门失马另行船下座。

　　盛我杨檀越请上堂僧问如何是西来大意师云烟从炉内起水向石边流进云无物不明心地印拈花微笑有何殊师云开颜虽在枝头上别有风光一段奇进云未审学人还有分也无师云不假栽培本现成进云因甚到此觌面蹉过师云只为分明极翻令所得迟僧便拜师云又在这里失却乃云独掌从来不响赖遇知音可嘉檀信挑灯拨火山僧辨龙验蛇南泉能作活计赵州便解破家把手同上高山就中一点无差奈何徐六担板只见一边生涯不向静中潜躲纯在闹里諠哗所以爱视云霄只晓铁脊撑天贪观泥水不觉脑门着地脑门着地风动尘飘收拾不得铁脊撑天海竭山崩转身无路若据回龙门下如何并作一家蓦拈拄杖卓一下云断霄分云无异境磨光刮垢有同珍下座。

　　超凡陈居士诞日请上堂僧问如何是父母未生前底消息师和声便打乃云彻底穷其不可得分明遍界莫能藏沾春无限山花放一度风来一度香所以道百千法门同归方寸河沙妙德总在心源人天宫殿从此建去溪涧流泉向此出来只因蕴情盖覆不见本有天真熟境遮瞒顺着生死流转竖起拂子云这是熟境如何不被蕴情盖覆南阎无限落谁手往往英雄不会逃若是猛力丈夫便向未举已前一觑觑破攃手归来霜叶落而体露金风忙云散而天开晓面方知未生之前不曾减一毫已生之后不曾增一丝堪与三世诸佛把手同行历代祖师相搀有分既然如此且县弧瑞兆之辰如何与佗庆祝悟取无生出有漏量同空界越南山。

　　上堂举鲁祖凡见僧来参即面壁而坐南泉闻云我寻常向僧道空劫已前承当佛未出世时会取尚不得一个半个佗漝么驴年去师云也是谅蚊子上铁牛殊不知佗老汉惯在半路抽身干地落臼我若当时相见让过一着后向面前置一盆水遂与一指到此迴避不及掀倒蒲团就出何故曹溪波浪如相似无限平人被陆沉下座。

　　解制了凡大德请上堂僧问结起制瓦砾生光摘下板真常独露二俱置此那则便是师云建昌纸贵一状领出进云只如古人道须向高高山顶立深深海里行未审今人行得也无师云易开终始口难保岁寒心进云一旦水穷山也尽有何长处在其中师云还我一冬饭钱即向汝道僧云拶师云未在乃云有结有解世谛流布无结无解生客迷路打破牢关莫待日暮若有去者与我留住若有住者与我遣去不去不住两不相误但得同碗不须弄箸复顾众云箸不须弄别有何故俨俨然然在在处处。

　　师受阔然大德请住湖广靖州绥宁县波罗山云栖寺上堂指法座云当堂独露显真宗正觉门开尽不封荐得华王狮子座镬汤立地长芙蓉到此头头合机拍拍共令不然直须法尽不立人情去也乃喝一喝遂升座拈香此一瓣香瑞气弥金阙祥光布紫宸天然玉贵袭品类不同伦爇向炉中专为祝延今上皇帝陛下太子储君伏愿金枝玉叶绵荫远覆龙楼凤阁地久天长次一瓣香处世如空界居尘似水莲忘言同至道达本共单传爇向炉中奉为满朝文武各任尊官伏愿衍秀仁弘为国玉柱福弥慧广助佛金汤这一瓣香着眼难见遇处成祥拈来逼塞虚空放下无人趣向且道不拈不放如何分析得出喝一喝拈起云此是第二回爇向炉中供养传临济正宗第三十二世上灵下隐和尚用酬法乳之恩伏惟那畔结实根深蒂固今日拈出枝茂果成敛衣就座上首白椎竟师云天北斗中住海南水上游逢鲸出洞口必定会吞舟就中莫有鼓浪为雷者么出来与云栖相见僧问古人道千峰势到岳边止万派声归海上消且道海又向甚么处消师和声便打僧拟议师又打乃云雷轰宇宙北济家风火迸青天德山境界真狮子儿便能当下嗥吼奋迅一声猛然突出见碍表里一如玄解双泯不昧本有共报深恩致使漂舟到岸远客还乡觅佗种草绵绵不绝果如此志不枉林下走一回也喝一喝扶杖起身云还共委悉么翻身跳出狐踪路便向毗卢顶上行上首白椎云谛观法王法法王法如是下座。

　　上堂僧问宝寿开堂三圣推出一僧寿便打且道意旨如何师云具分石火眼进云三圣道恁么为人瞎却镇州一城人眼去在便是不肯佗么师云不得错会进云未审此意若何师云不待黠儿落节进云宝寿掷拄杖归方丈是甚么消息师云明眼衲僧不知落处进云就向棒头边会去时如何师云不出三圣道底乃云水潦一蹋便了高安滩上知归酒楼闻曲便悟裴公一呼就回若作契证理会趯倒系驴橛丧尽目前机傥或踌躇未免自伤己命若善操持方然倒断佗非既尔如此他非又向甚么处断拨火求沤都是错执鉾觅缝尽相违下座。

　　上堂拨开妙高峰顶彻见祖佛家风饮尽大海波涛流通人天正眼洪钟在虡有扣皆鸣宝石当阳无粒不现同包万有历历真机不断共印古今朗朗道范增辉既然功不浪施出在谁人分上卓杖一下云秋来从地方成实春到逢新乐化年。

　　值晴上堂僧问阴雨连日不止雾卷须在一时如何师云红日一东照灼开万户门进云只如照不到处过在阿谁师云冥泉投古涧顽石隐深林乃云昨日今朝事不同晓来慧日已升东五湖四海冰潭化千岭万山雪窟融不萌枝上寒风敛无影林间睿色充朗坐晴明绝顶上任佗翻浪搅鱼龙虽然妥当如山稳休厌云来返故峰放去收来随自便情穷理极莫停踪善能检点其中旨本不出门路自通下海寻天捞不见千生陷在水泥中遇这般人如何相救不问山云共水月一椎点破太虚空下座。

　　上堂山自青水自绿松自直棘自曲于此明得控佛祖大机揭人天正眼如来教祖师禅不参得过菩萨面夜叉头不较何妨负米担柴不隐通身妙用出杖洗钵明彰纵夺家风既尔如此且道德山棒临济喝曹山酒赵州茶当作那一件事剑为不平离宝匣药因救病出金瓶下座。

　　上堂僧问绿水岸边开田种地雄峰岭上动手伤锋去此二途请师直道师云既要觅活不劳斩首进云直在这里因甚么道不会师云你在其间搅乱僧无语师乃云今来楚地有余年鞭犊常开数亩田不忆今朝无寸土杖头触着尽皆圆亦非道亦非禅何劳多事苦交煎有人试问吾宗旨饥则餐兮困则眠虽如是不堪传末上有人算饭钱处处不随风雨转锥锥按定髑髅穿复顾众曰锥已按何不穿可怜无限顽皮靼直到驴年尚未然下座。

　　上堂举法眼问觉铁觜近离甚处觉云赵州眼云承闻赵州有柏树子话是否觉云无眼云往来皆谓僧问如何是祖师西来意州云庭前柏树子上座何得道无觉云先师实无此语和尚莫谤先师好师云有柏子谤赵州无柏子灭法眼若到云栖门下总用不着既用不着所将甚么与佗诸方相会清早起来不许妄通消息下座。

　　元旦上堂僧问今朝无限新年客如何不见旧时人师竖拂子云是新是旧进云头头常不昧处处达本来师云目前放过也不知僧便喝师云过后张弓落贼笑问爆竹说法有耳皆闻明烛放光有眼皆见师云你又见个甚么进云某甲不识师云负了当头乃云一声爆竹响高台东际城门两扇开有耳不通圆顿教无中放出善财来且道善财来此作甚么蹋翻烟水回头看五十三人一处埋下座。

　　剃发上堂长短直凭三寸铁高低尽露一轮圆其中更有描真手着着呈来越样鲜复举幽州宝积和尚告众云有人描得吾真否众皆写真而呈不契其旨普化出云某甲描得宝云何不呈似老僧化便打筋斗而出宝云这汉向后来掣风狂去在师云出格道眼脱体风流万世如今天然有几若是云栖第一不得放过更添脑后一椎试问诸人还知落处么若也知得春兰秋菊各自馨香其或未然更听一偈出门三步在人开各展威光莫自灰达本求其皆有分一层金贴一如来下座。

　　上堂僧问古来三祖向二祖忏罪今日大德对阇黎悔愆未否是同是别师云渠无今古进云二祖道将罪来与汝忏为甚么三祖将不出来师云你又将来看进云莫道学人三世诸佛觅起处不得师云方知病眼见空花进云三祖于此大悟不知悟个甚么师云海乾方见底僧礼拜师乃云觅罪中间不可得了然豁悟上传灯无非一点情云蔽甚隔溪山几万层勘来尚与古人不隔怎奈事无一向蓦拈拄杖喝一喝云大众见么三祖大师倒向拄杖头上发露忏悔因缘复被山僧一喝当下冰消而去信得及么若信得及如汤泼雪似火燎毛百世冤业一时荡尽若也未能事阻难归故山崩始太平。

　　上堂迷失正眼将亲作仇看掉转匙头知饭是米成所以道一切戏论恶悉从是处灭诸佛萨婆若悉从是处出举起拂子云这个非从不是处来于此荐得世界依此建立造化依此运行诸佛依此成道万圣依此利生何劳贪德痴尽定慧方明画地为牢长年自禁不唯失利虚度一生仔细观来错在何处沉水铁牛眠死地脱绸金凤有生涯下座。

　　佛诞日上堂僧问一佛出兴捞捷众生未尽五叶周遍这场祸事不休学人上来请师开示师云失候违时进云还追得上也无师云截断脚跟进云既是无所从来亦无所去故名如来何必先向皇宫降诞鹿苑度人师云阇黎莫谤瞿昙进云云门闻得因甚么便要一棒打杀师云一人清舜世四海乐尧天进云有人打杀和尚又作么生开交师云三十年前不曾多事进云恼乱大众又是阿谁师云风来江浪起水涨渡船高进云云门把断要津依然跳不出去师云风高岂奈天何进云琅玡道将此深心奉尘刹是则名为报佛恩为复是赞耶是诽耶师云也不是赞也不是诽进云毕竟如何聻师云佗知跛贼切处进云相识满天下知心能几人师云恰有半边僧礼拜师嘘一声云一赞一扬平地掘窌一问一答抱璞投沙当为本分草料瞿昙陷在毒海唤作直指家风诸人滞在途程且不涉万有一句作么生道万仞崖前休着眼黄金国内绝思量喝一喝下座。

　　师住新州白云山众士追思请上堂僧问目前未了风隔雨阻当阳坐断云近天低且道恩容在甚么处师云问得甚分明进云到此未免相委指示师云莫掩盖别人乃云父母非我亲谁是最亲者诸佛非我道谁是最道者蓦拈拄杖云会么若向这里进得一步亲疏相共迷悟皆同家家垢尽处处尘消是圣是凡顶天立地或僧或俗眼横鼻直手提灯笼休寻火炬身居正位莫问长安故不昧于己灵岂得孤于先圣君恩亲恩一时酬尽我相人相当下消除既到这里更有转身那一步在遂卓拄杖云还委悉么添柴凑水知来处耕田凿井看深平下座。

　　众戒子请上堂白云峰顶莫问清净法身响水溪边突出舍那心地所以道欲长菩提苗光明照世间应当静观察诸法实相义竖起拂子云这个不从虚处而来含十方为真境金声玉韵包三世于目前月耀星辉浑无差别与千圣同游丝无盖覆则全身独露且道盖覆不得是甚么人劫火烧时原不动青山依旧白云中下座。

　　辞院上堂涉尽佗方穷子珍指衣里战败魔军轮王珠示髻中且道不涉不战还有指示处也无遂击拂子云三要印开朱点窄未容拟议主宾分下座便行。

　　师住东城观音庵请上堂僧问历遍关山即不问顿断命根事如何师云啄木觜堕地灵犀眼通天进云今日小出大遇去也师云死中得活乃云活人须要死死了活无妨如析栴檀树枝枝尽是香出此没彼致使沉沦上岸舍身受身能令瓦砾叨光岂不闻净法界身本无出没大悲愿力示现受生你且知佗是凡是圣喝一喝下座。

　　上堂僧问百丈被喝聋却两耳临济吃棒意旨如何师云彻骨透髓进云后至大愚肋下还拳未审得何消息师云沾风恶发进云为甚么道汝师黄檗非干我事师云自古冤家有对头进云原来一条杖两处共相扶师云家丑不可外扬乃云结舌缄口搕　堆头多死汉朝歌暮饮酒台盘上足苍蝇移星换斗何日是了一椎粉碎山裂石崩到此朝打三千暮打八百若于棒下领会依然天地悬隔隔不隔从来亭径无羁客遂掷拄杖下座。

　　上堂僧问传衣传钵即不问解黏去缚事若何师云决不向你道进云为甚么不道师云久雨不晴僧便喝师便打僧连喝师连打乃云痛惜无生一段光迷沦滚滚当寻常三衣虽挂同僧像仍向浮生逐事忙若是猛利高人当下毁破生死窟宅截断佛祖通津百劫尘劳于此荡尽一轮玉兔耀出海门向忙闲中无忙闲束管于憎爱处无憎爱欺谩内绝纤尘外无依倚百千三昧现前常光一道无别复入炉中煆过几回梯航三有津济四生不枉离尘脱俗辞亲割爱既尔如此且安家落业一句作么生道雕弓已挂狼烟息万里歌谣贺太平下座。

　　上堂举昔日裴相国入寺见壁间画像问院主云是甚么主云高僧裴云真仪可观高僧在甚么处主无语裴云这里莫有禅师么是时黄檗在众院主云有一希运上座颇似禅师裴遂召黄檗檗云但请问来裴云真仪可观高僧在甚么处檗便呼云相公相公裴应诺檗云高僧在甚么处裴于言下领旨师云裴公就事藏锋俄尔斗针合斧黄檗随澜下钓千载易俗移风美则甚美落向威音已前未透空劫那畔今或有人如是问答若然应诺但向佗道转尽无功伊就位孤标不与汝同盘下座。

　　上堂迦叶传灯挑出不息之焰达磨接嗣拈了未宁之心传虽有据顿超象外荷则无疑稳坐寰中只如十方世界俱是诸佛慧命遍周刹海悉皆列圣心源既到这里又作么生接采石渡头风浪静三三两两钓鱼船喝一喝卓杖下座。

　　上堂指出庭前柏子非是西来大意拈起一茎草来非是丈六金身佐国分茅如何辨主霹雳飞来平海岳锋铓拔出定乾坤下座。

　　元旦上堂净意一炉三瓣香现成公案莫思量别无余计酬恩泽对众拈来报我皇负义杳冥放过知恩仰荷威光草木昆虫俱蒙震动寒岩古涧悉仗和阳坰外相逢暖风浩荡寰中得遇喜气昭彰岩上花色从新似锦林间鸟语依旧如簧十方梵刹千春有赖当今圣主万寿无疆逮有乐国福民一句作么生道太平高挂将军箭年丰不犯岭头芒下座。

　　上堂举庞居士问灵照女古人道明明百草头明明祖师意作么生照云老老大大作这个语话士云你作么生照云明明百草头明明祖师意师云放过一着落在第二移转机枢经天纬地识得活计么明明百草头明明祖师意下座。

　　元宵上堂僧问六街灯火即不问映水月机事如何师云清光无向背进云令人转忆南泉老独超物外甚惊群师云低声低声乃云一月孤圆光吞万派千灯相照火灿六街玄径坦然风规不坠左右一贯上下皆通头顶青天何犹亏欠足不点地尽在朦胧所以道法不孤起仗境方生道不虚行遇缘则应平开正眼功涉万行亲尝世味雨澍三春若遇个里知音始获一场好笑既有知音且道笑个甚么本来无一丝头事都是劳生眼里花下座。

　　广福山胜觉寺密印禅师语录卷第一(终)
嘉兴大藏经　广福山胜觉寺密印禅师语录


　　广福山胜觉寺密印禅师语录卷第二

　　门人如暐等编

　　上堂

　　康熙二年癸卯秋师受从前众檀越请复住回龙禅院临冬结制上堂至法座云宝王现座越规模万道神光迥不殊非但回龙今有分千华到处拥毗卢岂待冰河发焰空谷传声不然只得倒行此令去也喝一喝遂升座拈香此一瓣香五云捧日最尊最贵群星拱月至德至仁爇向炉中祝延
皇帝万岁圣后齐年伏愿寿域同霄汉福鼎并乾坤次一瓣香雨露通津仁安海宇风霜盖地勇镇边疆爇向炉中奉为满朝文武在任尊官伏愿安邦施惠泽助国秉忠良这一瓣香谷口抽条能荫三际金炉发焰周贯十方此是第三回拈出爇向炉中供养传临济正宗第三十二世上灵下隐和尚用酬法乳之恩伏愿源流千里派光显万重山敛衣就座上首白椎云法筵龙象众当观第一义师云铁额狞龙抬首不起黄面老子结舌有分内有不顾危亡者出来观看时有僧出师便喝退次问法幢高竖龙象云集祝国一句如何措举师云无计堪酬德唯凭一瓣香进云皇风一卷无香臭赫日威光照大千师云星宿总失色进云乾坤兴盛世野老唱丰年林下人作么生会师云龙闻不在耳角听始相应问如何是回龙境师云两道清江交渡口进云如何是境中人师云满船风月正波心进云人境已蒙今指示全身担荷谢师恩师云原无希望士问一尘不立万法露今朝升座为谁人师云千里呈方寸对点乐升平进云从来远近无分别一合花开万里香师云莫教飘入眼特地出还难问一灵空荡荡万境自如如有理难申辩请师为分疏师云别日又商量进云今日不得让过师云剑放甚么处僧拟议师云笑杀旁观乃云一灵荡荡离相绝名万境如如削知断解金绸未展鹤翀霄汉雕弓已架鹞过新罗假使机如疾焰分疏不下辩若奔流吐露不出正恁么时还有眼中不让着屑者么若有便向这里啐地一折当下壁立万仞管取四生九有同蹑上岸三贤十地齐立下风何劳七日观察堪见德云一珠献上方证无垢虽然先佛出世俱是事不获已吾祖西来独了甚么边事定乱归功清世界随缘赴感绝罗笼复举三圣道我逢人即出出则不为人师以拂子拂一拂云错拏莫错放次举兴化道我逢人即不出出则便为人师以拂子拂一拂云错放不错拏且道出底是不出底是遂掷下云分明一对郎当汉换尽时人眼里睛上首白椎云谛观法王法法王法如是下座。

　　上堂赤旗耀日休拟议辊芥投针最眼亲倒影林中急走过吹毛剑下莫横身于此有进有退有展有缩检点得出众钏入金金一体群波归水水同交如或未能浪翻平地鱼迷眼云乱长空鸟失巢。

　　开凡饶居士请上堂僧问石巩逢人云看箭僧到赵州唤吃茶回龙受请又作么生师蓦头一棒云直下出生死别路绕多岐进云今古赵州漏逗不少师云裂破始得乃云一轮出海棒破发明帝网交辉喝分显露圣解凡情俱皆宝藏砒霜甘露尽是醍醐虚空无向背一任法性周流大地没遮阑堪可随机应用不黏唇吻吐凤英华越出参差射雕手段只如放下归来安贴家邦一句作么生道皇风浩荡乾坤廓野老讴歌春昼长下座。

　　上堂举子湖和尚门立一牌上书云子湖一只狗上取人头中取人心下取人足拟议则丧身失命有僧问子湖狗湖云嗥嗥僧无语湖归方丈临济下有二僧来参方揭帘湖喝云看狗僧回顾湖便归方丈师云据实勘来这僧虽与临济同盘不与临济共盏若是同共底来莫道一枚臭狗子任是狮子出窟也要斩为两段且道在甚么处下手蓦拈拄杖云等闲一放过突出便伤人下座。

　　越凡贺居士请上堂僧问四楞着地人相委悉且道眹兆未分时如何师云释迦老子无面目进云人天交接来往又在何处相见师云昨日北宸今朝南岳进云空生不解岩中坐惹得天花动地来师云一家有好事引得百家忙问着衣吃饭林间事一饱休歇意如何师云洗净钵来与你道僧无语师云滴水难消乃云隔山问人不如亲到钵头底穿别通一窍且道是那一窍试检点看检点得出三头六臂开塞外四方八面入长安其或未能荆棘林中下足易夜明帘外转身难下座。

　　上堂僧问万法归一即不问一尘不立事如何师云你要哑却山僧口进云还许学人上前三步也无师云退后始得进云只如古人道末后句又作么生师云截断当头僧礼拜师云今日失利乃云末后一句子三界难收拾千牛曳不动万马追不及未审诸人还有分也无既尔有分提不起处许你担荷见不及处许你参学不然曹溪路头天高万丈少室堂前地厚千尺若是眼底清白迅如金翅擘海耳中洁净猛如巨象出群万法绵绵从来笼佗不住惟心滚滚从来浪佗不着肯向这里承当须是现成公案抑尔未能莫将闲学解埋没祖师心下座。

　　达心大德请上堂僧问户外江山是诸佛眼如何不会师云更亲切进云满堂钟鼓是万圣耳如何不明师云更亲切进云只如见闻分明是何意旨师云堕地狱如箭射乃云秋江岸畔境如然风卷涛声落殿前两耳圆通蓦悟得分身百忆化无边清光溢目洞明本有天真白浪扬声显发无遮妙用法随法行片云只鹤心绝心由列岳安山若是越格超宗不向灵山问佛少林觅祖口边讨道句里寻真且了达不昧一句作么生道一堂风冷淡千古意分明。

　　上堂举大愚辞归宗宗云向甚么处去愚云诸方学五味禅去宗云我这里只有一味禅愚云如何是一味禅宗便打愚忽然大悟云嗄我会也宗云道道愚拟开口宗又打趁出愚后到黄檗举前话檗上堂曰马大师下虽出八十四员善知识问着个个屙漉漉地只有归宗较些子圆悟云若非黄檗深辨端倪洎乎劳而无功师云曾闻近日道非二尊宿怎显归宗的旨勘来正是土上加泥若是恁么见解做佗儿孙太远着在殊不知这老汉被佗二尊宿连牵缚作一束浪在前江水里至今还在受屈莫有为佗雪屈者么遂掷拄杖下座。

　　上堂悬岩攃手三缘未就草地侧足玉石难分竖起拂子云唤作拂子玉石难分若不唤作拂子三缘未就善透得出止如谷神出三际动若行云覆九州若也未能鸟常惊恐山常静花爱飘飞水爱流。

　　上堂僧问佛未出世拄杖子在甚么处师云横遍乾坤外森罗密不收进云祖已西来又作么生师云随方不失体应物直归根进云可见撑天无向背拄地绝高低师云不计工程得便休僧礼拜师乃云眨上眉毛一蹉过随知就解落深村先须击碎门边岸云月溪山一并吞时节到来不顾埋没自己只图剑去刻舟岂足施恩且道有恩施向何处钝铁常堆炉韛所病人专在医房门下座。

　　超凡陈居士请上堂僧问如何是临济喝师云截断呈解舌头进云如何是德山棒师云敲破当机脑盖进云诸人到此退身有分师云皇恩开诏后有剑不斩渠问上无佛道可成下无众生可度时如何师云汝为甚么纳败阙僧拟议师便喝乃云隔河旅馆对高楼两岸烟霞喝下收放出红轮开牖看往来俱是度人舟烟筏浪艇全皆古佛家风柳陌花街尽是维摩境界法法显露直在一微尘中祖祖出兴不离五浊世内千般指示独贵知归一念推穷白云万里若遇知归到此又作么生指示卓杖一下云随类三尺一丈六分明触处露堂堂下座。

　　上堂僧问如何是宾中主师云见得分明还是瞽进云如何是主中宾师云峰头拔剑斩浮云进云如何是主中主师云情尽不留佛与祖进云如何是宾中宾师云这个问头何处得来僧无语师云徒劳摘在手不辨枝头春乃云目前荐取镜中认影句边作解海底捞月说理说事拖泥带水立主立宾干上生枝不见道闭门打睡接上上机顾鉴颦呻曲为中下到这里利如吹毛魍魉近前不得壮似铁牛栗棘罗笼不住非特纤毫不让能令影响知非正恁么时据令全提一句作么生道喝一喝云风卷长空千里净日轮当午万家明下座。

　　除夕上堂僧问如何是有为法师云扬声止响进云如何是无为法师云赤手空拳进云正与么时如何定度师云当头一截断八面起清风乃云学底非是道参底非是禅人人头拄地个个脚朝天曹洞分五位临济列三玄拈来一劈破不直半文钱既则如此将甚么度岁过了三十夜家家是新年。

　　元旦无玷杨居士请上堂僧问如何是新年境师云烛火光中开半眼进云如何是境中人师云香烟堆里现全身乃云一阳复始万物重新光归苑圃气入池塘碧水溪前柳眼眒开于两岸玉版陇畔梅梢香放于千头和风动处翠竹时时撼影暖日辉时野花处处抽枝唯有一物春潮翻不动劫火不能烧聊然别世外求之转见誵且道是个甚么扯破若层纸商量隔九霄下座。

　　明然大德净然徐居士值雪请上堂僧问天花乱坠即不问直截为人事若何师云白棒敲开潭底月利鉾插透雾中天进云早知和尚惯如此师云你又作么生进云太平境界无征战一色尧天四海清师云风行草未偃休负出头人问灵山顶上光辉三界少室门前雪覆一人未审是同是别师云千年田地八百主进云只如二祖觅心了不可得又是那一年底事师云莫谤古人乃云为彻寒梅几树新天花片片苦劳神江山大地平铺尽不见当初立雪人复以拄杖卓一卓下座。

　　上堂举僧问利山众色归空空归何所山云舌头不出口僧云为甚么不出口山云内外一如故师云也甚奇这僧点地不现其足利山敲空不露其手检点将来只在光明里转那边消息未足尽善今日或有人问众色归空空归何所便向佗道日照寒江鱼戏水春来幽谷鸟啼林只如尽善又作么生白云有意常周遍法界重重始信深下座。

　　元宵云岳禅人至请上堂僧问同声相应同爱相求时如何师云本以现成更欠何事进云且道百尺竿头入虎穴又作么生师云切忌横身问海众云臻即不问元宵境界事若何师云一轮出岭上千盏照人间进云上下交辉如何庆赏师云禾山未打鼓尽在此光中僧礼拜师乃云十五日已前龙吟雾起海众云臻十五日已后绝点纯清诸佛退位正当十五日高低岳渎共转根本法轮大小鳞毛普现色身三昧如日正照摄万象于光中似镜当台容十虚于鉴内彻明本地风光频拈杀活机柄是甚么人获此境界坐断千差点不留从空放下孰能休阿锋善使无伤犯方与回龙作对头下座。

　　上堂举庞居士后参马祖问不与万法为侣者是甚么人祖云待汝一口吸尽西江水即向汝道师云马驹蹋杀天下人暂且留瓜藤接瓜气只如一口吸尽时又向佗道甚么便下座。

　　解制上堂僧问如何是常行而不住师云足下泥深全不顾进云如何是常住而不行师云门前赚杀一船人进云无阴阳地非交涉枉向桃源深处行师云向无阴阳地道来看僧云磕破面门了也师云不是这个消息乃云古人道秋初夏末兄弟或东去西去直须向万里无寸草处去殊不知净地迷人回龙这里又且不然何故本无去有何来江风拂动水帘开远观深处无人卷近看滩头古钓台不移寸步涉遍河沙便向一毫含十方界指石为玉不成分外点铁成金亦非浪为只如适来道底无阴阳地上还着得也无情见到头窥不得离心意识始方知下座。

　　康熙五年丙午春师受黔阳县安江广福山胜觉寺请正月二十二日进院。

　　山门八万四千门此门为最三贤十地此地为尊有如是地建如是门有如是门立如是地顾众云还见么能载三千界堪容四部洲。

　　佛殿才出母胎便立纲纪云门贼一棒打杀传上座两手扶起既尔河清海宴又要扶起作么耸出云头天外看千峰未到岳边止。

　　祖堂家风磊落眼界空荡人天眼目法门榜样从无住生现希有相且道生来有甚用处冲开佛祖上牢关劈破衲僧情见障。

　　方丈据座云清和天际舒光华啸傲乾坤物外家独步大方明了了何劳至海泛仙槎正令当行如何施设三尺吹毛横在手端居正位验龙蛇遂起。

　　次日本山耆旧并洪江檀越普请上堂师至座云曙色分毫相钟声露广长显然狮子座礼甚须弥王便升座拈香此一瓣香万国遵至化千邦仰泰平烈风淫霁敛甘露庆云生爇向炉中祝延
皇帝万岁太子千秋伏愿击壤而歌逢盛世垂衣以化利生民次一瓣香根深沾惠泽枝茂操冰霜战出棘围外名吹四海香爇向炉中奉为满朝文武合国官僚伏愿齐家治国关山静节雨时风社稷长这一瓣香栴檀林中收不住狮王窟里去翻身爪牙一露无能敌奋迅全威辨假真此是第四回拈出爇向炉中供养传临济正宗第三十二世上灵下隐和尚座前用酬法乳之恩伏愿雨华垂处烟尘息棒喝交时佛日新敛衣就座上首白椎竟师云云饵月钩格外持相逢称意不须疑一弯映入寒潭里正是金鳞上钓时间有现跃飞腾者么出来相见僧问人境分明即不问福山峰顶事如何师云立地不相远登高意自殊进云狮子窟中因甚栴檀围绕师云艺压当行进云杖挑日月辉今古拨转如来正法轮师云旧有知音僧礼拜师乃云清风拂退九重烟彼我如如共一天积劫迷时随相转今朝悟后总生缘出穴丹凤云中摆尾透海金鳌浪里翻身野外青山重重泼黛江中绿水滚滚拖蓝高峰打失眼目尘尘现在宾头策起眉毛处处展开山僧如是洞达未审诸人何见蓦拈拄杖卓一下云通天作用同归方寸跨海神机不越掌中提得起风不坠地放得下鸟不栖巢自然弦筈相扣箭箭不虚珠网相连粒粒贯串方与胜觉游三昧海建总持门日初夜后两轮共照人间天上一脉流通万古丛林层层添秀千载泉石屡屡增辉同其德合其明岂向水中捞影耕而食凿而饮不从节外生枝设向一毛端头截断还有为人处也无千家共月忘诤论万里同风绝是非上首白椎云谛观法王法法王法如是下座。

　　淇溪期主明达大德同本山执事人等恳请开炉上堂僧问十方同聚四众咸集拣圣场中具何作略师云鞭调千里骏杖拨九渊龙进云即今学人在数还逃得也未师云无你迴避处进云今日须承爰搦手如何得力便腾云师云接海溪无碍通霄气有风问如何是山中境师云傲雪松千树进云如何是境中人师云寝堂月一弯进云处处浪平龙睡稳此间云静鹤飞高师云水阔鱼有势林窄鸟不神问海底采来非具眼炉中炼出是作家如何是作家师云龙儿擒出唯金翅华石劈开让巨灵进云用不虚发仗赖阿谁师云没量大人乃云洪开大冶运神通烈焰灼天耀地红钗钏瓶盘齐赴火轻轻触着尽销镕遂喝一喝作打势云还识销处么若委悉得便见赤焰冲霄千矿化尽灵光射斗百怪逃亡说玄说妙正是贴身汗衫论道论禅何异野狐涕吐若逢出格英俊便乃全身直入到此独脱无依方许旁敲正拊始知猛火无情顽铜出锈严锤有力钝铁成钢以一炉续一炉风火不息以一锤应一锤金声动地惊起嘉州大象昂藏鼻孔陕府铁牛奋地翻身不待百廿功成管取克期成就到此田地能酬千家之信供日消数两之黄金且红炉炼出又作么生应用出匣独能开混沌当场不让始豪雄下座。

　　淇溪惟阔惟献二大德明辉明灿二居士请上堂僧问声前句后一边见顶目高观事如何师云谷应钟声远云收日色宽进云脚跟未稳随风变这个障门那得知师云识得过后不为冤进云假使释迦再来也只如此师云唯空常不革了达又何难进云谁是了底谁是不了底师打云是了不了僧一喝师又打乃云声前荐得落向今时句后承当迷头认影举起拂子云前也不得后也不得若前若后总不可得于此会去六和堂中岂择心苗性地五德山前倒却异见稠林以致圆未圆处不受关阑世出世间永无障碍三界火宅当作旅亭生死海中以为游戏搅溷渤水不带尘泥击碎昆山不招过犯如此三昧如何证得直切分明说与君鸿蒙裂破尽超群冰轮出没清如镜来往何曾带着云喝一喝下座。

　　洒溪重修杨居士思修易居士请上堂僧问海上客来频频待怀中珠价作么酬师云宝落天平知轻重物来盘内见高低问未明前随情逐见时如何师云只图水上影不看月当山进云己明后不被物谩时如何师云花木常凋艳青山未改更进云处处投机毕竟承谁恩力师云炉中有焰是器皆成进云时清休设寰中禁世泰何须阃外权师云万邦归有道帅帐岂谈兵问大地山河然不昧全彰独露事如何师云你道露个甚么僧进语师便打乃云扑落非佗物纵横不是声山河及大地全露法王身万岭青松长围古寺一江绿水旧绕平原芦花岸畔渔唱沙汀古木阴中樵歌石径所以道随缘不变触闹常宁一道圆光阿谁无分正恁么时合是谁人地步翀霄太鹏天地阔跨方狮子路头宽卓杖下座。

　　慧达大德至请上堂僧问昔年相会如何意今日重逢意若何师云花开原树上笋出旧林中进云且道林下操持又为何事师云奈乎长江水不肯向西流问云深路旷水远山长傥有客来将何待佗师云木柤羹铁钉饭进云学人见处又且不同师云如何是你不同处进云园内佳茗清水煮山前野馔白云烝师云这个镌章汉进云假使罗笼不住呼唤不回底来和尚又作么生师云也须照顾面门僧礼拜师乃云量含法界通霄志气吐虹霓盖日文一旦雷霆施号令摆开云阵显奇勋开疆立界然必在此展天缩地更是谁人辨龙蛇于百草头边擒虎凶则一毛端上随缘立理而敲唱双行应物持权而杀活自在全体施为全体放下自己作用自己挽回门外风行草偃家里何曾动着且道不动消息如何指示水干真见底人死不知心喝一喝下座。

　　淇溪合族人等悼荐始祖宗泰杨公请上堂僧问方便多门即今不问返本还原意旨如何师云叶落归根来时无口进云恁么则夺转先天真妙用点化凡情作圣心师云依然跳不出进云现存众士今请升堂未审先祖还来谛听也无师云天共白云晓水和明月流进云且道近在何处相见师云人从黔邑来却得沅江信乃云廓开天地一胸襟瓦舍茅庵皓月侵不用兰膏光满院眼前便见古来心既然见得且道宗泰杨公在甚么处遂以拄杖画⊙云会么就中一点了了越出四生拊案一下云闻么格外箴规密密融通万有到这里方知不圆之处而处处皆圆不会之时而时时相会既会如是古人如何光前照后月耀巢中惊鹤梦夜明帘外转灵机。

　　旗山监院圆容大德请上堂僧问至道本无言法从何处起师云春到花开岸进云妙用本无亏句归何处止师云秋来叶落堤进云刹境无边俱是幻寻真何向幻中求师云珠藏蚌腹里玉隐石头中问学人上来请师一接师云目前无人抬手进云凡圣若浮云从今俱看破师云只知看破不解捉贼僧便喝师云过后安枪乃云凡情水上泡圣解影中花万法一法了同归佛祖家以拄杖卓一卓云这一法作么生了若也了得华藏界中人人稳坐圆明径上个个优游何须引凤箫声吹出汉外止啼黄叶置向此间正恁么时纷纷未了看利根人如何定度喝一喝云云收星放弹雨散月如弓又喝一喝下座。

　　众戒子请上堂僧问未行道时拄杖子在甚么处师云横遍十方无障碍进云已行道后师云竖穷三际落始终问禅戒不立何法为人师打云十方薄伽梵一路涅槃门进云三贤总乞命四果尽带悲师云非阇黎承当不下进云恁么则竟不与人添缚去也师云荐得丹霞旨掩耳便出门僧礼拜师乃云闻风捕影特非过量应病与药未是作家到这里方知贪嗔痴本便是戒定慧因不须两钳钳来按定一锤便透致使烽烟息尽迷情顿开山前山后一齐敛气天上天下各自称尊以心印心功不浪施以楔出楔用不徒然方知众生尽处何有佛成诸佛尽处何有生度二道齐平千差一致虽然不得春风花不开花开须藉春风力下座。

　　秀寰明开李居士明湛覃居士融照大德请上堂僧问未悟时如何师云顶毛旧来头低下进云已悟后师云鼻孔依然搭上唇进云且道若无众生佛度个甚么师云佗便无心我也休进云即今峦峰添秀德仗谁人师云露垂千叶翠雨洒万峰青问山容海纳时如何师云林深多俊鸟进云风驰电卷时师云水急少游鱼进云恁么则无渐次中立渐次得饶人处且饶人师云山有梯能上航无水不行乃云释迦不出世达磨不西来佛法遍天下谈玄口不开虽尔不开要且朝朝云接岭岫暮暮月抵池塘叶落鸟啼声声梵语水流风动句句真诠四方八面迥绝遮阑四智三明一齐漏泄何劳言中取则窒自悟门句下停思孤佗先圣蓦拈拄杖云还委悉么格外知归休拟议魔宫虎穴定权衡卓一卓下座。

　　元旦海宇唐居士请上堂僧问息浪停风舟到岸长途无隘客还乡且道五谷丰收时如何师云常逢甘泽进云边界安静时师云幸有忠良进云八荒宁静承君德四海安然仰圣恩师云千里闻风阿谁归附进云四夷俱皆拱八表尽来降师云至化总难逃问旧去新来节易过头尾相称事难逢如何是新年佛法头师云独耀无私进云如何是旧年佛法尾师云对扬有准进云有头无尾时师云明珠敛焰进云有尾无头时师云暗宅常昏进云头尾相称时师云聚向丹山能起凤会归沧海必腾蛟进云今将头尾承师教格外家风那个知师云自有通方问元正启祚万物维新时如何师云人人随景转进云户户村歌乐世泰家家社饮庆华年师云个个被物谩进云且衲僧分上道人个中又作么生师云岁岁今朝不改旧年年此日岂迎新僧礼拜师乃云慧鉴洞明更无佗物情生智隔相变体殊不能自悟自彻未免谈新论旧若遇知归上士奚图道尾说头喻如海底珊瑚云开月出便露山头白玉锤到一击便开何也多言多虑转不相应非心非佛情关已透方知三乘教外佛祖别传万象之中迥然独露于此明得今日不异灵山上无攀仰灵山不异今日下绝己躬幸尔。

　　皇风浩荡万国钦崇狼烟顿息千邦镇静如何庆祝栴檀树下千声佛狮子林中一瓣香。

　　国楚陈居士君选贺居士启明周居士请上堂僧问古人道百尺竿头更进步十方世界现全身未审此意若何师云觑破随身影前塘俱是天进云只如竿头上坐底还肯佗也无师云木龙虽有角未必会腾云问文殊妙体诚难会普贤境界未曾知如何是文殊妙体师云寸丝不着全身现进云如何是普贤境界师云物我一如万法彰进云白象青狮前后步一齐输让与当人师云具何眼目便恁么道进云历历吼时芳草绿明明行处绝狐踪师云虽分雪里粉难辨墨中煤进云如何是墨中煤师云滞货滞货乃云灯烛交辉光通道路人天聚会瑞拥禅林一灵不隐万圣共知觌面无言千贤不隔所以道法身无相触目皆形般若无知对缘而照竖起拂子云见么源从这里一根既返分明始得六通相应云山缥缈文殊妙体净日和融普贤境界顺风打鼓观音彰用逆水撑舟势至开权大人出身自有大见大智入门自有大机且道释迦老子在甚么处掷下拂子云物我圆融超五分根尘透脱越三祇喝一喝下座。

　　解制明达大德请上堂僧问期满九旬即不问春光普照意如何师云时和蝶舞扇日暖鸟吹笙进云古德见人到此教作务去未审作甚么务师云采薪入虎径汲水下龙泉进云佗日功成行满有甚么畅快处师云江阔涛声况水清波线微问古人道见与师齐减师半德智过于师方堪传授如何是见与师齐师云圆同太虚无余欠进云如何是减师半德师云万象发辉运未齐进云只如千重百匝如何得透师云云行山定秀水到必渠通乃云路径虽差理则同头头相应孰能穷瞻风拨草一条杖涉尽千山自己功若然随处作主步步蹋佛阶梯遇缘即宗时时显己妙用若向热闹场中走埋没多劫绝人烟处坐孤负平生既然如此为甚玄沙不出岭宝寿不度河万岭云从心上看千江月向掌中观下座。

　　留众上堂僧问未明枉涉千岐路不二场中事如何师云顶天同月窟立地共云衢进云好手手中欲呈手谁知当机事更难师云收得返魂香来挝涂毒鼓问心地开通原不隔智识不明为甚么师云烟八棘门易云行竹径难进云一即是多多即一趣无一向不同伦师云花柳空思雨松篁实耐霜僧礼拜师乃云一轩风月照开诸佛心地万叠千山显出正眼全轨然尔妙用现前未免重经炉韛若也良工惜器泥水难分大冶无人金沙相混今逢作者无宝不辉旧有成家无业不办假使缘即到来又作么生相契翻身跳出是非场尺璧难酬一寸光竹伴青松操晚节化龙枝上有奇方下座。

　　立执事上堂僧问大事未明时如何师云云梯未步先居洞进云工夫未就时师云灵树未栽花已香进云佛祖门庭甚处建立师云一毛端上进云自己受用何所得来师云万顷波中乃云家有一场好事总要诸人共知遂以拄杖画⊙云风云聚会来不出于此界龙象蹴蹋足不外于其中远迎近送礼不越点东回西互义不离圈诸佛道德从此而播祖师公案从此而精维那纲纪从此而立监院法社从此而兴傥若船随风转内缘岂就禾任雨伤家务难成若论个个周圆须先了达见地且道地在甚么处见又画[○@∴]云石卧雄关狮子径竹生翠岭凤凰山。

　　为灵隐老人入塔上堂僧问未应迹时何处安身师云黄金国里进云已应迹后何处立命师云白牛车上进云不挂丝毫无一物弘开道眼仗何缘师云巴山与楚水黔石并滇池进云事毕临行又向甚么处去师云东家驴腹里西舍马胎中进云假使层层无缝罅面面亦无门入得舍利是甚么人师云杀人不眨眼汉进云且道此人有甚利便处师云觌面破情关当门抽识锁进云既有何不先与学人道破师云转见不堪乃云宝塔巍巍人人相对常规荡荡缝缝不瞒所以道是法住法位世间相常住故我本师和尚如龙得水道逗群机寻常揭示一宝价重秦城末后平拈四句光流楚地不忆金乌出队啄破琉璃泥牛入海触翻屿际而今安向其中六合光生如在时烦四顾而来未审全情何尽喝一喝云三眼摩醯窥不透半函舍利远流芳下座。

　　广福山胜觉寺密印禅师语录卷第二(终)
嘉兴大藏经　广福山胜觉寺密印禅师语录


　　广福山胜觉寺密印禅师语录卷第三

　　门人如暐等编

　　上堂

　　康熙六年丁未春师受会同县若水乡鲁冲众檀越同各庵众大德请住旗山永兴禅寺进院。

　　山门百千诸佛莫不从此而入河沙三昧莫不从此而出出则行不出户入则坐不当堂到得这般行坐处门门尽是法中王。

　　佛殿阇崛山中十号全彰标不就娑婆界内五浊浪涌没不沉没之不沉六凡一体标之不就四圣俱平儿孙受屈何须礼半是思君半恨君。

　　方丈据座云大展全提用何劳细语征髑髅汁已尽触目见山僧只择星中月不挑日下灯且星中月作么生择轻轻伸出拏云手验不分明不放行遂起。

　　戊午冬复受智目大德并众居士阖山耆旧等请结制上堂师至座云百亿须弥百亿身毛端一一露天真许多不受然灯记现坐道场转法轮于此会得不待麟儿出现凤子呈祥不然只得依模照样去也遂升座拈香此一瓣香尧风广布万民歌有道之声舜日高辉四海乐无虞之化爇向炉中祝延
皇帝万岁太子千秋伏愿位同北极寿等穹苍次一瓣香步月阶梯在文韬而参通造化持干柱础凭武略以定肃烟尘爇向炉中奉为三台宰辅八座公卿现任尊官乡绅士庶伏愿恒隆国运永继家璋这一瓣香绵绵相续一枝秀出于灵山密密单传五叶芬从于少室此是第五回拈出爇向炉中供养传临济正宗第三十二世上灵下隐和尚座前用酬法乳之恩伏愿迷悟同跻贤愚共证敛衣就座维那白椎云法筵龙象众当观第一义师云抬眸增一线用意隔千岐会得转身去脚底已着泥山僧忍俊不禁拈第二义来通个消息僧问流水会合朝东去云归岭上事如何师云相扶日月通天意运遍山河覆地心进云且道言不展事句不投机过在何处师云夜露凝江岸秋风摆树台进云要提无相毗卢印须向千峰顶上行师云谁是恁么人进云日来并月往何处不作家师云切忌诈明头问钟鸣鼓响法令当行现成本来请师示众师云不须为蛇添足进云恁么则宝镜当台无私不照去也师云交光无彼此面面不相瞒问大开炉韛普煆十方只如无面目汉来作么相见师云触处无分别清光一道齐进云临济宗旨还借问得也无师云一任若云兴进云十方坐断如何是第一玄师云悉达不曾指地天进云密移一步如何是第二玄师云露地白牛角不全进云大用全彰如何是第三玄师云拖犁曳耙在人间进云不列三玄归大段劈破其中作两边这里如何得破师云锋铓觌面举拟议实难通问西竺国王请益佛记俱成道果东土檀越设供师将甚么为佗师打云碎破空花境安闲劫外人进云非个中人承当不下师云殃及阇黎问如何是旗山境师云门前秀丽千枝柏进云如何是境中人师云岭上青高百尺崖进云人境已蒙师指示向上一句作么生师云碧汉一轮满清光六合辉问日出东山冰霜尽化时如何师云非汝境界进云赫奕腾腾何得错认师云如何是你不错处僧便喝师则打乃云烈日如炉冰霜释化刚风似箭云雾卷开机前会得管取三世能仁口挂壁上历代宗师眼盹额边赵州柏子连根拔起金牛饭桶就底打穿何故唯有佛祖分上本具天然法王位中原无造作假使火炼真金其色难比沙磨白玉纵美不中自己宝藏开时现成受用摩尼灿处自有光辉明明普露一花宗旨历历全彰五叶规模河带山襟绕秀量包沙界无双灵源玉派朝宗理合虚空第一道德永固万圣推尊智眼精明千贤辅佐论甚指天指地才道称尊利己利人方云证果举目前观钝置不少掉身看后惠爱有余既然如此且道瞿昙老子费了甚么心力良久云天回斗柄联灯胜水绕山川续练长复举法灯上堂曰本欲深山藏拙养病过时奈缘先师有未了公案出来与佗了却有僧出问如何是未了公案法灯打云祖祢不了殃及儿孙僧云过在甚么处灯云过在你殃及我天童觉云这僧若是个汉便与掀倒禅座不唯自有出身之路亦免祖祢不了殃及儿孙师云已如是者掉臂不顾设若未能仍将世间草木丛林身中毛孔骨节化成一座物我无殊悉从是圣是凡于中横眠竖坐安之则喜居之不厌又作么生掀若也掀得山僧退身有分脱或未能尘尘尽作宝王刹处处皆为选佛场维那白椎云谛观法王法法王法如是下座。

　　湛辉大德请上堂僧问识得一万事毕万事即且置如何是一师云破二成三从此出进云混沌未分时师云未见两眉横眼上进云两仪既判后师云顶　一目鉴山河问如何是西来大意师云树老犹如画山苍偶似图进云未审谁人会得师云碧眼胡僧不知落处问飘荡随风去何处达本来师云猿啼岭上鹤唳林间进云觉不自觉何所不觉且道觉个甚么师便打乃云见色闻声耳中着水口传心授眼里添沙挥案一下云闻么要且不是声拈起衣角云见么要且不是色既然声不是声色不是色未免打杀大众若道声即是声色即是色毕竟埋没老僧到这里十个五双往往放过若不放过合作么生若也道得汪洋竭尽共证无生猛火聚中不藏蚊蚋设若未能更听一偈非色非声非是禅穷源究本在山前新年若遇春雷震惊起潜龙上九天。

　　鲁冲高明黄居士同仪廷亮宇翠寰合团众居士等请上堂僧问龙女献珠当成佛果檀信设供有何功德师云廓落虚无倚圣凡一体同问不落渐次弹指顿超时如何师云放下屠刀合道果雕弓已挂即无生进云如是则不须龙吟雾徒劳虎啸风师云阇黎怎得到这里进云了了见时无一物师云如何是你了底消息进云云水满堂皆吃棒望垂一语利佗方师云云收天本净风恬海自清问如何是密密意师云叶落垂丘壑花飞点石渠进云昔日赵州访二庵主一样问答为甚么肯一不肯一师云休作这个见解进云且道意旨如何师云崖分两岸窄流水一江宽问三贤利生凭六度诸佛出世演三乘和尚开堂将何为众师打云直下超凡圣别味巧施设进云疑情从此破正路那边回师云日烛当轩僧礼拜师乃云当轩一条正路觌面无不最直返身一折归来管取顿超阶级迷云散而一轮出现阴界破而五蕴尽空所以道灵光独耀迥脱根尘体露真常不拘文字到此境界身边浑无丝毫滞碍目前岂有影子相瞒前后际空中无所住齐吼一声壁立万仞五果四向同立下风理虽如是且道文彩字义落在作家手里未审还有相应处也无良久云语出篇中彰有道句超言外合无心下座。

　　月庵大德请上堂僧出礼拜起震声一喝便出师云掉头不顾后长安绝往来问如何是先照后用师云白银界起狮子颦呻进云如何是先用后照师云铁围山穿象王回顾进云如何是照用同时师云粉碎铁围山推倒白银界进云如何是照用不同时师云立起白银界耀破铁围山进云所谓拈头作尾遭涂炭露影藏形受热谩师云适来问照问用僧拟议师便打又僧出云答也答得妙问也问得奇孰不知大有人不肯在师云佗为甚么不肯进云驴鞍桥亦非阿爷下颔破木杓岂是先祖骷髅师云这个贼进云和尚也是普州人师打云甚么所在错下名言僧便喝师又打乃举高峰原妙禅师云海底泥牛衔月走岩前石虎抱儿眠铁蛇钻入金刚眼昆仑骑象鹭鸶牵此四句内有一句能纵能夺能杀能活检点得出一生参学事毕故将此语辨验天下衲僧罕有契其旨者如今观来又瞒家里人不得故拈一句续成一偈举似大众海底泥牛衔月走深深未透欲嗥吼怒发海神打一鞭月轮吐出形无有岩前石虎抱儿眠身缺威狞口欠涎浅草深藏筋力健迎风一啸爪牙全铁蛇钻入金刚眼透出顶　由自转擦得身光面也开七通八达无收管昆仑骑象鹭鸶牵验罢方兮又勘圆飞出芦花踪不见单山独象别重天这老汉向无风浪处作浪可谓没杀鱼龙山僧与有矢处加尖不妨开通峻路且道为甚如此平径旋归多去就险山　　少人登下座。

　　秀坤胡居士诞辰请上堂僧问洞天境界即不问蟠桃久熟事若何师云满盘拓出明明露不许时人过树攀进云恁么则千秋结就黄金果万里人闻一段香师云阇黎鼻孔还在么僧一喝师便打问椿萱恩难报不倦到山间福田里面有何功德师云种禾不是豆生苗进云已报劬劳归本有将何庆祝寿遐龄师云旗山峰顶万年松进云且道未生前还落延促也无师云劫石有消日此翁无老时问慕道登山心已有居尘不染事如何师云丽水一金星流沙混不得僧礼拜师乃云人天福报水中沤究竟何曾有尽头起灭不停无日了山僧正看一场愁咄愁个甚么今时受用佗日培成人间富贵皆由分定何足致愁山僧所以愁者不为别事单单只为春秋迭变时不待人日月往来光阴催我故所愁耳正忆之间幸逢觉凡居士悬弧瑞兆之辰登山营斋供众请举佛祖宗乘然居士之本意欲求寿山高耸福海弥深何不将有求之心而便参无生之旨参到寸丝不挂处物我双忘时　地一声幻缘勘破觉得父母未生前原无纤毫垢秽父母已生后本无半点尘埃日日自逍遥时时无挂碍五行罗不得四相岂能拘可以真得弥天之高寿可以实报罔极之洪恩红尘堆里永夜放光闹市场中终日见道全凭此个威力不假佗人相助到这里不求福而福盈万世不修慧而慧足千生不祈嗣而嗣满区宇不延龄而龄同太虚未审有何奇特便到如是境界喝一喝云云开昨夜庚星现日出今朝狮子鸣卓杖一下云拱峙千峰呈远瑞归宗万派庆长生下座。

　　盛我杨居士玉卿张居士焕宇李居士志达李居士胜甫曾居士君锡贺居士请上堂僧问自从识得林中事活计天然不浪呈如何是天然活计师云星惊林木鸟月戏石潭龙进云衲僧以道为乐未审道乐何处师云雅趣风和月幽怀竹并松进云葛藤遍地人皆理受用齐天那个知师云具眼难瞒进云如何是齐天受用师云山月侵窗近林云接户低进云归到和尚分上又作么生师云福薄难消问人人本具何不回光返照师云一点沙泥塞洞口几多虾蟹不知归进云初祖西来直指人心见性成佛为甚么有佛不成师云只为有佛所以不成问这边须了了却向那边行如何是那边底消息师云秋月春花全在世风流独许个中知进云天上有星皆拱北人间无水不朝东师云得何道理便恁么道僧一喝师便打乃云千溪万壑归东海不隐目前真妙义群象分辉朝北斗全彰向上净玄微一念不兴月弥霄汉六根才动雾隔关山影响混入推脱不下超宗运动进退自由到这里方知见之不见逢之不逢有道乃得无心者通且道无心界内通个甚么彻底掀翻无觅处笙歌一曲画楼中下座。

　　君选贺居士请上堂僧问自见自心情见便破时如何师云神光横世界朗耀绝尘埃进云到这里扬身不顾还有过也无师云大地无光彩槁木不逢春进云恁么则毛端欲建千条路句里还彰一段光师云古今无异见只贵眼双明士问峰顶云开即不问随身大用事若何师云草鞋狞似虎拄杖活如龙进云纵横不知经几度历历明明应世间师云鄙事难瞒问多说不如少说少说不如自觉且道觉个甚么师云德山焚钞丹霞掩耳进云恁么则万机休罢千圣不携去也师云坐视平千圣澄观昧己灵乃云四句不立百非倾尽千差坐断一道齐平到这里佛生两忘凡圣双泯虽然直得一色边事犹且未足观光若约举唱宗乘别有转身一路所以道威音那畔休话如何曲为今时犹人施设可以无阴阳地上启死回生有捷径途中添只手眼相扶祖道毗赞宗猷鳞甲俱备荡漾三千羽翼齐周翱翔九万如是共相建立且道其间有甚长处遂卓拄杖云以道为亲同四海合心作友遍乾坤下座。

　　国楚陈居士诞辰请上堂僧问海屋添筹人间事延生一句作么生师云莫随花甲子披云访洞天进云父母未生前何处安身师云北斗里头出头没进云已生后何处立命师云南海边豁来豁去进云前后坐断又作么生师云旁列虽近谁敢抬眸士问一阳来复万物咸新上上人来如何接待师云石火光中垂手进云中上人来如何照管师云电光影里出身进云中下人来如何指引师云尾上续尾头上安头进云且道头又作么生安师云不敢轻于汝等汝等皆当作佛问如何是空劫已前底消息师云瞬目三星现云尽一轮孤乃云两仪既判后光含大地无差别空劫未兆时体同太虚越古今本来人原无生灭旧面目何尝改变寒暑交驰尚未相催岁月迁更不能移动直向一毛端头了当何劳答话呈机矧此天地不足喻其高厚日月不足喻其光明山川不足喻其青秀河海不足喻其广深辩如瓶泻赞之莫及心如灰冷少分相应既到此圣位中无不随心满愿生生延寿寿无不永世世集福福无不臻当来求贵贵登上品现前资亲亲脱苦轮虽尔般般如意未免落向今时且未生前如何庆祝乃喝一喝遂敲香案云明明未听听非声六月冰花焰里生若荐无生端的旨琼楼日午打三更下座。

　　云祥惟庵二大德请上堂僧问峰头把断云横路出身行径作么生师云徐行蹋断流水声纵观写出飞禽迹进云衲僧本具超群志誓不随人草地眠且道如何是超群志师云胸怀意气吞幽谷项佩圆光耀远林进云只如八林不动草八水不动波底人来又作么生师云旗山门下验过始得进云若遇冰棱上走马剑刃上翻身如何管待师云明窗下安排进云可谓龙得水时添意气虎逢山势长威狞师云事难方见丈夫心问现前亲受用活计自天然如何是自然受用师云月来塘布影风到水书文乃云霜天鹤唳雪夜鸡啼点破乾坤清气何假言而复露晴空鸟过活水鱼游漏泄活鱍灵机岂在句以重宣所以道一心靡异万法非殊临机不碍应物无拘且道这段家风是谁人分上底事竖起拄杖云出头天外无同并独步寰中少共双喝一喝下座。

　　鹞畅团纯修梁居士觉本向居士省修林居士同悦修悟本省世等请上堂僧问鸾凤翀霄才歇下鹞子畅快出身来师云金翅鹏边难展翼进云今日虽逢石巩老箭锋未举过新罗师云在数难逃问曹源一脉因甚列为五派师云岛屿分诸国星河共一天进云五家宗旨是同是别师云纵有千般巧终无两样风进云如何是临济下事师云混沌诛开三寸剑寰中大定一声雷进云如何是云门下事师云众流截断无余径函盖乾坤别是天进云如何是曹洞下事师云道合君臣归一体门开渐次接三根进云如何是沩仰下事师云体用昭彰同显露灵机呼唤共交参进云如何是法眼下事师云千山发秀无殊理万派分辉有助扬进云同中出异人人晓异里还同那个知师云只见锥头利未会凿头方问大悲千只手那个是正手师云气尽浑身方得遇进云大悲千只眼那个是正眼师云两眸双瞽足能开进云尘尘混俗无私意处处随流有妙音师云看己脚下着乃云和光混俗理无彼此随流得妙用有卷舒起大神变祥光耀宇兴大佛事瑞气腾空悉是化门边事假使坐断报化佛头向上一窍又作么生到这里还许伸拳竖指远问近对得么夺却拂子抚掌顿足得么直饶机前荐得早成钝置格外明规便落关阑俱到这里如何退步震声一喝云寝堂历历无来往宝殿寥寥绝见闻又喝一喝复举世尊因文殊忽起法见佛见被世尊威神摄下二铁围山五云逢云如今人有起法见佛见五云与烹茶两瓯师云世尊诚有定乱之谋五云梢有长志之见虽然如是不得大小文殊向铁围山里走这一回至今尽大地人谁知世尊下落举起拂子云会么知恩者少负恩者多颂曰肃除杂锦在秋严一阵风霜万物歼有日春归芳草砌依然分绿上疏帘下座。

　　佛成道日高锡团相极杨居士同缘谭氏请上堂僧问集众升堂拟作何事师云翻转目前境挽回劫外春进云武帝不识达磨漂漂一苇而去相极请师说法未审有甚功因师云顿超尘相外福际等虚空进云且道衲僧分上又作么生师云一棒一条痕进云如是不觉望风而退师云也只看货安钱问皇宫不恋琼花锦子夜逾城事若何师云沉齁梦未醒罔测圣人心进云不统金轮王宝位雪山六载道方成且道是为人为己师云天运无私照孤光遍界通进云如此佛日长明还有照不到处也无师云清光无向背何处不分明进云只如世尊一睹明星得悟便叹奇哉一切众生具有如来智慧德相便是这个消息么师云若遇仙陀客何须更下椎进云既有如来德相为甚么还成妄想执着不能证得师云明将蜜果子换汝苦葫芦进云如此性天灿灿为甚么学人被他迷却师云你道释迦老子还悟也未僧便喝师打云火炉跳出铁乌龟问如何是夜半明星现师云何处不昭然进云如何是梅花带雪开师云清香不自昧进云带雪梅花才放过出云星宿露胸怀师云重说偈言乃云夜半明星达本真辉天鉴地绝疏亲灵光洞彻无穷尽复叹奇哉觉后人大众那里是佗洞彻处试辨别看若辨得出凝然湛寂发明四智廓尔圆明包裹十方滚滚镬汤点成玉露森森剑树化为宝林岂特浪行不为分外傥然未惬更听一偈众生诸佛既无别妄想缘同智慧因直下了然云未蔽一重恩报一重恩下座。

　　彬寰李居士美寰覃居士忠宇黄居士新泰李居士茂轩忠轩胡居士各团众善女等请上堂僧问众士登山设供全凭信地中生今日到来有何利益师云弹指超物外立地与佛齐进云分上皆然只恐承当不下师云扑破疑团子个个露心花问学人得用即不问旗山得体意如何师云金风消暑尽满月露秋光进云假若无鼻孔铁牛到来将甚么相为师云杵翻热性命冷骨要回春问三界无心何处求法师云月到窗衔影风来竹动声进云三界无法何处求心师云墙边葵向日篱畔菊经霜进云心法有无俱不滞如何了当在人间师云逢缘不滞境处处乐天真乃云未达境惟心起种种分别达境惟心已分别即不生心境两忘顿归实际理地照用双行平展越世枢机所以道真实之理证成法身照用之功作为报土头头不昧处处皆由在天同天在地同地在佛同佛在生同生谓之大道体宽不隔法性大机普振应彻十方正恁么时功归谁人分上蓦拈拄杖云会么门前殿后逢一众人间天上更无双下座。

　　若水岳云山觉圆大用二大德同恒忍黄居士乾德明居士请上堂僧问云开岳顶露日照水光生光生即不问岳顶意如何师云无足平如掌有梯愈更高进云既有高处因何亲觐旗山师云一点若圆明两轮相互照问世尊升座文殊白椎意旨如何师云月下弄琵琶进云文殊曰谛观法王法法王法如是这里如何着眼师云对面忽拟千万里进云世尊便下座此理如何师云东得一边西失一半问将甚参究了死脱生无常到来如何迴避师云喝前出有漏棒下契无生进云到这里方知兀兀浮生犹如梦劳劳幻化似空花师云丝毫窥不破依旧若迷人乃云见闻如幻翳三界若空花闻复翳根除尘销觉圆净净极光通达寂照含虚空却来观世间犹如梦中事大众昨夜山僧同在梦里观见文殊大士身乘狮子便离五台竟赴灵山亲见世尊先须作礼然后起云恭喜贺喜世尊曰贺些甚么大士曰世尊六通鉴照五眼圆明岂不知佗南阎浮提内岳云山顶头有一比丘字曰觉圆严修戒定旌崇道德佗日灵山会上又添一座门弟子众依佗方便勤修十善供养三尊后来善法堂中又添数人因为此事特来贺喜世尊曰善哉善哉惟愿四天之下万国之中个个严修戒定入圣超凡旌崇道德积功累行勤修十善果感人天供养三尊咸超苦趣说是语时天雨宝花缤纷乱坠地摇六种悉皆震动惊得须菩提在岩壑中宴坐不下仓忙速赴灵山一手搊住文殊曰大士大士我且问汝当时已在楞严会上道个见闻如幻翳三界若空花闻复翳根除尘销觉圆净如许法尘向甚么处销这段妙觉向甚么处圆你若道得这两转语不谬称为七佛之师若道不得捶折狮子腰去大士被佗一问逼得无言可申无理可对触发金毛狮子奋迅出来大吼一声各各逡巡而退山僧从斯而觉默默静听下方罔明大士弹指一下百亿世尊光彻梵天二乘声闻无见顶相未审众中还有单为文殊大士出气者么便与旗山相见不然还请木上座代渠出气去也蓦拈拄杖云意未涉帘纤孤光彻梵天俨然成一片何处不圆圆喝一喝卓杖下座。

　　元正大念大德请上堂僧问玉历早颁即不问春王行令事若何师云万木叨光彩千山总色新进云园里百花犹未放山间何物出头来师云灵梅战出雪特露显东君问如何是新年境师云黄叶未曾扫时来树又青进云如何是旧年人师云浅水观鱼跃轻烟看鸟飞进云只逢摆尾拖泥过未见摇头解攫云师云既有解攫何不下手僧拟议师便喝僧亦喝师打云这掠虚汉乃云草木青秀花雨芳菲万象发辉千峰拥翠雷惊深蛰频频变动风和幽鸟数数转声水涌波澜狞龙跳跃林生瑞气野鹤飞腾物物造化俱皆承斯恩力个个圆光无不触处发现所以道天然上士岂受提撕中下之机钩头取则且不立言词一句作么生道迷时实有三乘教悟后了无一字关复举真净和尚问一座主曰火灾起时山河大地俱皆焚尽世间虚空是否主对曰教有明文安有不是之理净曰如许多灰烬将置向何处主无对净曰汝所讲者纸上语耳师云涵清之月未免明中堕影延木之蔓不觉暗里抽条当时有个衲僧在数待佗道如许多灰烬将置向何处不妨上前对面一吹管取老大真净当下结舌而退还识落处么于此识得妙中更有妙奇中更有奇若也未能行脚不开如是眼草鞋终被石头欺下座。

　　上堂举南泉鲁祖杉山归宗同吃茶次鲁祖拈起茶盏云世界未成时便有这个南泉云今人只识这个未识世界宗云是泉云师兄莫同此见么宗拈起盏云向世界未成时道得么泉作掌势宗以面来接掌师云一个把函就盖一个把盖就函一人不得受用一人被他埋却纵辨得出不知这伙破落户是何心行颂曰元宵美景月升天爽气清和夜不眠见得时光人快乐频添灯火庆丰年下座。

　　解制上堂僧问古人道有佛处即不住意旨如何师云住则三十棒进云无佛处急走过又作么生师云金鳞冲散浮萍绿玉骥蹋翻掩路青进云衲僧行径蒙师指涉遍归来事若何师云鸟歇山自静花罢树梢闲僧礼拜师拈拄杖云结从此处结疑团未破岂休歇卓一下云解从此处解灵光晃耀知端楷如是则尘尘皆圣制刹刹圆觉海不然逐境迷一生顺世流千载若是超群人自然觉方采凤凰必不入鸡栖狮子终无恋兔奶铁铸馒头仔细吞充饥画饼休劳买既然如此如何保任蒂固不愁结果时花开切忌风来摆下座。

　　　(菩萨戒弟子真慈号恒融真意号恒通发心抢刻
　　密印禅师语录第一卷第二卷第三卷伏愿福足
　　慧足常为佛法栋梁因圆果圆永作人天耳目
　康熙二十一年壬戌岁季秋月板入浙江嘉兴府楞
　　严寺般若坊附藏流通本郡信士吴知先书梓士
　　倪天章刊)

　　广福山胜觉寺密印禅师语录卷第三(终)
嘉兴大藏经　广福山胜觉寺密印禅师语录


　　广福山胜觉寺密印禅师语录卷第四

　　门人如暐等编

　　小参

　　师住回龙禅院小参有僧出问师打退乃云迅机捷辩尽是空华浓澹越格超宗分明兔角短长所以道司南之车本示迷者照胆之镜为鉴邪人倒拈锄柄平开凡圣滞路纵使锋铓断尽生死根株若论向上向下泼油救火说性说心对脸扬尘一毫不了千重宛转二执未融万般障碍门庭施设构起干戈入理深谈返成滞见岂不闻机轮转处智眼犹迷宝鉴开时纤尘不度到者里不劳展演举步蹋着高挂钵囊拗折拄杖如或未能且向一峰头下披云自究两岸江边得坐自看若不一生了当难免万劫沉沦须从顶上翻身莫向言中取则既然如此务令亲得一句作么生道月行空界凭虚指花发心田贵实参复举僧问法眼如何是曹源一滴水眼云是曹源一滴水僧不契时韶国师在众闻之得悟师云事存函盖合理应箭锋拄怎奈者僧放顽若非国师深辨来源浑家没得无有消时且道会合在甚么处举起拂子云同见么源头直接绛州河涌起龙门三丈波烧尾拏云攫雾去曝腮犹待曲钩拖下座。

　　小参一年一度好春风栽竹成林便种松攃手今朝绝顶上了然无事又相逢相逢即且置个中意如何若也道得各请归单去不然将身就葛藤时有僧出师云绞杀不少乃云世尊未离兜率个个鼻孔辽天达磨已来东土人人舌头舑地若向佛后承当已落空谷应便佛前荐取必然裂破古今青草渡头不可久住五蕴山前贵在转身一滞情消玲珑八面若论毛吞巨海吸在甚么处芥纳须弥合向那一方如此恁么头头相契若不恁么法法难明理若周至事乃方圆假使辩若悬河切忌开口不得处快如良马谨防下足不得时威音已前把手同行威音已后虚空消殒法界为身岂蟭螟之见解太虚为量非蛙步之形仪二里一个村过去诸佛行不尽三里一个亭未来诸佛了不完道个见月休观指归家罢问程竖起拂子云且道是程是指若道是指有月如何见若道是程有家如何归一共两头三处又作么生推脱喝一喝云只许门前知不许堂中会跳出金刚圈便吞栗棘蓬遇着及时受用悉从甚处拈来遂敲香几云海为龙世界天是鹤家乡复举僧问曹山灵衣不挂时如何山云曹山今日孝满僧云孝满后如何山云曹山爱颠酒师云忤逆街前有圣谕低头落眼孝子堂中无灵柩大步宽行山僧到此不觉通身踊跃随拈一偈举向诸人豁然忘却来时路百尺竿头辊绣毬幸得太平无忌讳不风流处也风流。

　　小参贫人得宝兆开无尽藏明头不隐印破太虚空据此莫能非同其类不是倚松之藤便是入草之葛前来求解会如灯蛾而赴火退后不欲闻似饿鬼以无依即今莫有过量者么出来相见僧问随方就圆即不问截断众流事若何师便喝进云后来衲僧将甚么面目相见师云列在下风乃云一念普观无量劫无去无来亦无住如是了知三世事超出方便成十力者个方便如何超出到此以击石火犹成滞碍而闪电光尚且延迟傥或未能莫道山僧钝置于人连佗古圣先贤行好返成过患以累多少痴人饮洋铜落碓臼直至而今不能跳出若能于此出得须弥顶铁围城人我相贪德痴天堂径地狱门不消一捏尽皆粉碎迥然不挂一毫便如是去未具衲僧气象贵将己本买鞋行脚不唯足底磨穿尽教通身是眼复子放下双目齐瞽便到者里略较些子不说甚么七事随身逢龙便有角锯遇虎便有须拔不惊守冢之鬼拍甚投枝野鹊理得一身毛衣到底不堪群队山僧恁么说话大似择乳鹅王内有通方衲子明来自假深信千钧发出非为等闲箭中鸑鷟定出丹山分明无避在者难逃一路稣回时节休放击案一下复举僧问夹山拨尘见佛时如何山云直须挥剑若不挥剑渔父栖巢僧复举问石霜拨尘见佛时如何霜云渠无国土甚处逢渠僧回举似夹山山上堂云门庭施设不如老僧入理深谈犹较石霜百步师云图夸汗马功高有剑不平世乱放出传言送语当作一等风流今日或有人问拨尘见佛时如何不妨随声便打何故见则亦不拨拨则亦不见正眼蓦然开红炉雪一片下座。

　　小参僧问当阳坐断始是半提如何是全提境界师云按龙泉收虎尾进云且道是何心行师云车不横推进云和尚只有杀人刀且无活人剑师云那个是杀人刀僧便喝师云谁是活人剑僧云已在言前师云教得孩儿会破家蓦拈拄杖云诸佛含生两无向背卓一下云活人死汉一贯相通触处逢渠全彰法体有时杀人不眨眼离功绝用有时眨眼不杀人顺物和光当头截断二际全消攃手了然更无余事三世诸佛辨不得历代祖师传不到唯有无孔铁锤出得险峻不拨万象死在平阳直下出情尘不许一言着意信步通锦里何妨八面生辉言而不展百草头边收放句而不滞一毛端上杀活如龙得水堪打石人头似虎逢山嚗嚗论实事有时恁么入廛垂手有时不恁么退处孤峰所以道有物先天地无形本寂寥能为万象主不逐四时凋且道为主是谁竖起拂子云于此不顾转位不饶追风见鞭影蹋翻岐路寒炉居古庙常被火烧如是观来何尝躲得应时出身方为作者原来千百亿身不出舍那心地舍那心地能容千百亿身体大量大智宽用宽若然于此会得把断出身始信无心须知向上且道无心如何知得向上树凋叶落残暑退星灿云收半月开复举僧问忠国师古人道青青翠竹尽是法身郁郁黄花无非般若有人不信云是邪说亦有信者云不思议不知若为国师云此盖普贤文殊境界非诸凡小而能信受皆以大乘了义经意合故华严经云佛身充满于法界普现一切群生前随缘赴感靡不周而常处此菩提座翠竹既不出于法界岂非法身乎又般若经云色无边故般若亦无边黄花既不越于色岂非般若乎深远之言不省者难为措意是僧作礼而去复有华严座主问大珠和尚何故不许青青翠竹尽是法身郁郁黄花无非般若珠云法身无相应翠竹以成形般若无知对黄花而显相非彼黄花翠竹而有般若法身故经云佛真法身犹如虚空应物现形如水中月黄花若是般若般若即同无情翠竹若是法身翠竹还能应用座主会么主云不会珠曰若见性人道是亦得道不是亦得随用而说不滞是非若不见性人说翠竹着翠竹说黄花着黄花说法身滞法身说般若不识般若故以皆成诤论主谢而去师云此二尊宿一个是荷叶团团团似镜一个是菱角尖尖尖似锥但不知翠竹与法身黄花与般若到此犹较多少复以拄杖卓一卓云出来断看若从者里分断得出是非倾尽直接梵天始信无心须知向上其或未能大有人不肯在且道因甚不肯此际未能平地土后来何处定乾坤。

　　小参明镜当台分好丑莫邪在手断缚缠若还放过白拈手向后施张总是偏正恁么时还有不放者么正好出来透顶一　是命全交与你莫道灵龟负图自取丧身管取露柱灯笼两无得失不唯把断要津能令识法者惧如此平沉千圣那得花开五叶放开三步与汝诸人相见去也者个消息时时现前叶缀花联混失主店且道在甚么处混失莫非色有青黄赤白之状姓有宫商角征之音便是混失之时也如此说话梦眼未开殊不知尽大地是一领褊衫时担时放时穿时脱我未生时丝毫不挂佛出世后两袖相通正恁么时又向何处着来遂拈拄杖云天高地厚直在目前海阔山遥不离方寸用不远人必定指鹿为马法无定相便得越样新鲜换尽诸人眼睛不出化龙拄杖不是本不是末镬汤当为甘露不是心不是佛剑树可作禅床力充法界威震十虚不愁道超佛祖自然位越人天教内教外一时收世出世间咸周备明明真灯列焰历历少室分辉无阴阳地广种博收有漏河中长津远济大功不宰果是作家末后全提十方坐断复举马祖见药山便问子近日见处如何山云皮肤脱落尽惟有一真实祖云子之所得可谓协于心体布于四肢既然如是将三条篾束取肚皮随处住山去山云某甲又是何人敢言住山祖云不然未有常行而不住未有常住而不行欲益无所益欲为无所为宜作舟航勿久住此师云看佗马祖为人处意欲后流识进退直得恁么道药山老汉不负上头人直得恁么行山僧者里又且不然放开三条篾门开通后殿无有一真实受用当面来管取坐地看不须随处去既则如此且道其间有甚奇特芦花两岸雪烟水一江秋下座。

　　小参僧问佛身充满于法界普现一切群生前且道为甚么不见师举拂子云刺瞎汝眼进云瞎瞎师云是谁瞎僧拟议师便喝僧亦喝师打一拂子云随风逐变汉乃云佛身充满界非在口头举直下承当去何曾有半语所以七佛偈云见身无实是佛身了心如幻是佛幻了得身心本性空斯人与佛何殊别但能于此证据将来无高亦无下无尊亦无卑无人亦无我无利亦无钝乃至天龙夜叉八部鬼神六道四生蜎飞蠕动到此无二无别法既是无别为甚么尘劫已来互相牵连宛转不息换像改形杳冥不辨且道者点增差又在何处举起拂子云见么有眼共见击一下云闻么有耳皆闻只因见闻分明难免堕坑落堑正恁么时遇个有眼不见有耳不闻底来向此挽回一折根尘齐齐倒断人人回光返照个个了知苦空一路拨转船头处处总皆是岸便与先佛世尊同一见闻同一受用同一境界同一出没到此方知九霄绝翳不在穿通一段光明未曾昏昧理中也透事上也彻不劳转身直下便见到此不开如是慧眼自然尽被影子所瞒十无一二转头更生临机怖畏出生入死无了期也现有一类顽无所知不识情随境转境逐情生情境相凌不能取证只得乘时发机就此相为目前不了执向事边谓曰何不与我直说返道借事而谩悲夫愚之胜也所以教中道菩萨见水如甘露天人见水如琉璃凡夫见水便是水饿鬼见水如脓血正谓而不差矣此之一辈未出常流怎免随情混合而去只晓观前不知觉后陷在分别落于取舍攀著有漏汩没本真熏就结习空得榜样全不看佗从上佛祖未见无悟而可休歇今日大概观来直在扬眉之际倏然顿破何较多矣所以破有法王出现世间四十九年葛藤牵佗不尽无中生有遗累后人彼此不了成了祸根不觉一番春过一番一林掩盖一林高踪借径而过燕子就水而衔夹在觜角头边返与师家相验自不知其性命还在作者手里故合有时略通一线有时不顺风头有时展开阵势有时把断关津若不恁么施设尽成一类懡　十个之中五双杜撰见处不清有误后人但看昔日黄檗老人上堂众才集拈拄杖一齐打散复召大众众回首便云月似弯弓少雨多风殊不知者个明白处返成不明更听不明重申一偈老婆心切为儿孙揭露曦轮出海门复把肝肠虽倾尽青霄依旧转成昏喝一喝下座。

　　小参僧问还丹一粒点铁成金至理一言转凡成圣八字打开为甚么有眼不会师云只为佗有眼进云还是见则不逢底是不逢则见底是师云分身两处看进云劈开拄杖去也师云惟恐不是玉是玉也大奇乃云绿水秋来绿青山春到青落花随浪转怎教不迷人所以道凡夫见诸法但随于相转不了法无相以是不见佛竖起拂子云者个是相却在甚么处了乃喝一喝云既在此了教无眼人向甚么处见复竖起云者个不是相那个是佛喝一喝云已了见者名为正见未了见者即受渠谩寻常若向穿鞋戴帽出杖应钵收书卷策开单展被处见正是觅毒疗病认冤为亲不向穿鞋戴帽出杖应钵收书卷策开单展被处见恰如背灯乞火别库寻珍洞庭秋月一点障佗不得江村夕照定然金鋀未辨毛拂子上换却眼睛血性男儿便能了达尘中作主化外自来方知一句一偈一尘一刹无一不是如来清净妙庄严路谓之从无住本立一切法拈将出来不瞎人眼忽然放下尽教鬼神莫测既到者里堪作甚么理论诸山喻遍难分解较尽河沙数不明复举云门大师道从上诸圣为甚么不到者里莲华峰庵主云古人到者里为甚么不肯住师云云门接人归家何尝打开中道庵主引人出户未曾点破田庄使人两不着地未免一场退屈山僧只得拈来下个注脚从上诸圣为甚么不到者里举起拂子云直较者些子古人到者里为甚么不肯住击拂一下云尽教皮穿骨露若是具量衲僧权将一状领赴且道领佗作甚么回而更相涉不尔依位住下座。

　　继秀饶居士请小参僧问法身无相对相而显法眼无瑕因瑕而现未知此理如何师云又要恼乱春风进云不入惊人浪难逢称意鱼师云少卖俏进云今朝因甚不肯放行师云一字入公门九牛曳不出进云只得别处领话去也师云且向者里了着僧礼拜师乃云清风匝地皓月当空光照九天太阿横按到此外离境相内绝情思碧眼胡僧尚无启口猛力素士有何话参非是山僧法吝本没系驴橛头岂不见香严道去年贫未是贫今年贫始是贫去年犹有卓锥地今年锥也无看佗古人实悟处吐出一片赤心便是净裸裸赤洒洒丝毫不挂绝承当无回互幻影全消可惜时人不能于此契合若是大丈夫汉放下百斤檐子攃手逍遥了然无碍拟欲更进那步现有活路出身多因热大不觉茫然放过故不能向冷冰冰地拨焰寂寥寥处动机若到者里不同捞天摸地向外驰求凡皆长行久坐负重担轻也是一个话头森罗万象明暗色空也是一个话头操家治业教子训孙也是一个话头拨来拨去动来动去始到盖屋收脊处自然周成一片一即一切一切即一大中现小小中现大粗中有细细中有粗展转磨光几经淘汰尘消垢尽量满力充谓之无去无来冥通三际非中非外洞彻十方如云卷舒无有挂碍似谷相应无论高低了达自己心光作个护持榜样正恁么时且道自己心光便向甚么处达竖起拂子云见义不为非勇士临机不变始惊群下座。

　　小参西天四七唐土二三莫不皆以顶　向上一着直切指示于人过去庄严现在贤劫大喻三千小喻八百顿渐偏圆权实半满无非要人出生死海脱见碍缚开方便门示真实相奈乎去圣时遥邪师过谬不依本分妄分节目引人波波一生不能归到故家田地若是夙有灵骨智者定不将身而换蜗角蝇头须向二六时中自己猛着精彩犹如紧把隘口守护边墙忽见外应里合按定吹毛一挥便了攃手非功转凡非圣从前一切恶知恶见邪是邪非本无一毫着处朗然心花发现洞达十方宛如秋月无点障碍不疑一念皆成正觉人我众生等无差别一切智智清净无二无二分无别无断故于无断处随机赴感或时兴慈云于方外或时把要路于寰中提得清全彰今古收得净不玷圣凡一肩担荷大报洪恩不枉离尘脱俗一番志也但看昔日保宁勇禅师初入天台教更衣参雪窦显显以堪任大法复视而诃之曰央庠座主勇然发愤下山遥望雪窦山礼拜云我此一生事业若不过于雪窦誓不还乡便往泐潭疑情未泮复参杨岐心地发明研穷玄奥不比寻常可见当日古人未到彻法源底不以此志而便休也又如长庆棱禅师未曾悟时初参灵云问如何是佛法大意云曰驴事未去马事到来庆不契参雪峰在雪峰玄沙处往来二十年坐破七个蒲团一日卷帘豁然大悟便有颂云也大差也大差卷起帘来见天下有人问我是何宗拈起拂子劈口打试看到此底人等闲露出一两句子不妨便有了已为佗处怎似而今人恣意乱道热碗鸣声口里指东说西心中全疑半信因因循循一日延一日散散荡荡一月待一月未及闲暇几日你不告往陆去我便辞向船行者里捱一捱那里混一混混到年终岁尽依然还是一条鼻孔两个眼睛挂名头与知识同坐犹如大虫看水磨听得两句言语恰似波斯吃胡椒终日说为生死不知业镜当台终日求出苦海不知源头何处只图一世贪生埋没万劫大事风刀解身岂容得过山僧须如是道我者里无此辈人尽是真参实悟办心竭力不甘作此见解正恁么时傥有个汉出来为众出气云和尚不可教人离波别寻水劈脊三十棒又一个出来道学人得水便行船劈脊三十棒且道因甚如此未到人亡家破先须处断分明下座。

　　师住旗山永兴禅院结制小参僧问绕水躔山即不问当先直截句如何师云千生苦本锤边碎万劫尘劳剑下休问如何是有为法师云千头百绪进云如何是无为法师云只杖单条进云可谓执言未尽无明眼着句还同有漏心师云不因樵子径争到葛洪家乃云旗峰岭上选佛场开一句当先万机顿息不劳肯綮修证管取及第心空耕云种月无非西来大意引水开泉尽是古佛家风所以道当机不昧千眼顿开智镜洞明十虚普应言言见谛悉从沧海以龙吟句句超宗始得幽岩而虎啸可以高超三界拔济四生空王殿上众力相支生死岸头慈航普驾尚不枉披法服亦乃酬答四恩设或未能三界无安犹如火宅众苦充满甚可怖畏一息不还便是来生尽尘沙劫谁能逃避正好七尺单前高着只眼三条椽下莫负时光但慕灵山之旨顿悟今朝休循怠惰之心虚延度岁故以特为此段因缘欲开正路云集正信参竟正宗恢张正道此是人人不无之事个个本具灵明感得宗风一振吹落妄想空花扫开生死阳焰不容是非露布掀翻今古途辙难存足处更进一步须知方外普现全身正恁之时且在甚么处现竖起拂子云等闲得路明如日举步回头直似弦复举文殊一日令善财采药曰是药者采将来善财遍观大地无不是药乃白曰无有不是药者殊曰是药者采将来善财遂于地上拾一茎草度与文殊殊接得示众曰此药亦能杀人亦能活人师云于此别转药性大有起死回生之功说甚么黄连甘草人参白术别转不得未免返成毒味落在后学手里且作么生应用须是脉明堪下手未曾得效莫传方。

　　小参僧问山险无人往泉清有月来幽深不到处还有佛法也无师云山花开道眼溪水印禅心进云恁么则相见不须问目前本自彰师云有语不昧无语汉埋头放过出头人僧礼拜师乃云心月孤圆一段光何论东土与西方通身显露诚难见使得时人分外忙咄忙个甚么竖起拂子云适来通身显露如今俱在拂子头边还见么正见之时非是眼被物瞒击案一下云闻么正闻之时非是耳随声转于此会得一路转身方知著相之本便是合道之原虽然如是犹且未了必须从斯退身始得只如山僧口未开时无声可闻诸人眼未动时无物可见透脱根尘无相可着截断原头无道可合彼此六根清净一体圆明取之不得舍之常在不变不动无减无增有道者得之曾于生死岸头时出时没全体应现永无欠缺一时成就无边佛事到此境界非是将心何处得来俱在各人净地发现住此地中如船在水随风快便不假多力如是已得宁同释迦老子向一法界出此妙用量同大千或把大千融成一道充满法界以大入小以小入大无刹不贯无海不通如是受用如是作为如是自在如是解脱可以权衡佛祖号令人天不与异见同辙了然共佛一处顾众云还识一处么掷下拂子云放过一着复举昔有秀才参长沙岑禅师因看千佛名经遂问百千诸佛只闻其名未审居何国土还化物也无沙云黄鹤楼崔颢题诗后秀才还题也未才云不曾沙云得闲题取一篇好师云长沙措紧犹忙远构不能近抵秀才问佛居处决定下落难明今有人问山僧百千诸佛未审居何国土但向佗道浑身已在含元殿何事劳劳问帝都。

　　小参僧问如何是不落间断底佛法师云杨花才落地又到杜鹃啼进云且道各人见处是同是别师云绿水随溪转白云伴月还进云荡荡长流混合而去时如何师云源头未出时好与三十棒乃云同归圆顿没多途道契虚空体自如举目出头天外看一回雁过两行书于此明得不独见处亦同佛法有何间断方知世尊道十方世界中尚无二乘何况有三可以动弦别曲叶落知秋既知且道东山打鼓西寺撞钟前门喧闹后殿寂寥即是一乘法不是一乘法若道不是分明抱赃叫屈若道即是何妨唤瓮作钟正议之间莫顾危亡一刀两段放下昭然别无佗术现有一轮秦宫宝镜当日云门善用得恰鉴透衲僧心髓天魔望见心寒是圣是凡并无可逃岂不彼既丈夫我亦尔哉良久顾众云未审此间还有避得者么若有试出道看若也道得不唯耀无明窟亦乃通彻慧眼连传上座要向诸人手里乞命不然仍复钓鱼船上谢三郎复举天圣泰到琅玡玡云埋兵掉斗未是作家匹马单枪便请相见泰指云将头不猛带累三军琅玡打泰一坐具泰复打琅玡一坐具琅玡接住云适来一坐具是山僧令行上座一坐具落在甚么处泰云伏惟尚飨琅玡拓开云五更侵早起更有夜行人师云觌面相逢宛若二龙斗骊临机察辨犹若距爪双狮幸得古人别有出身一路不然洎合打破蔡州大众还识古人出处么行藏机变神难测动静施为圣莫知下座。

　　小参僧问心不散荡时如何师云水澄泉月灿进云道不干枯时如何师云雨润竹台青进云恁么人来还有吃棒分也无师云恰然相称乃云缁流若具眼中睛善不容人下火坑尽底干枯无法救临时又在杖头生插手难入缘即则应吐语不及节至而彰所以道我本无心有所希求今此宝藏自然而至尘尘垂手不违佗本处处提撕不执己见石虎天明自吞露柱木人夜半解拨灯笼更古更今无间无断瞻前瞻后无党无偏故所天地以此发生万物圣贤以此启迪含生真善知识以此流传正眼大明悟人以此敌败邪群须过量人得此殊胜非劣见者显此真机到者里如雷附电似雨依云虽然动地惊人家中其实湛定单传直授门外不立阶梯且道以何法修以何法行得入如是境界猛力蹋着无住本随机自应有方圆复举南泉巡堂次牵头水牯入堂首座以手拊牛臂一下泉便休少顷赵州将草二束放于首座面前座无对师云南泉异类中人要渠头角完备赵州重添草料图佗气概惊群父子首尾相扶可惜散不着处若是通方首座何不对众表明且道表个甚么满堂云水俱有分将来此处作私情。

　　除夕小参僧问上古尊宿至今在甚么处应现师云堂堂日月无今古荡荡乾坤绝去来进云拟欲请益还应机也无师云天共白云晓水和明月流乃云佛说一切法为度一切心我无一切心何用一切法有法传授是外道法有语相通是凡夫语何也道由心悟不假言传然有方便据有来端令参学人得正见知昔有大珠初参马祖祖曰从何处来珠曰越州大云寺来祖曰来此拟须何事珠曰来求佛法看佗大珠和尚便不说来此处看门庭延岁月专以究竟此事为本马祖见得是条正路上走底人令佗识取本有之事唯以直言而相为曰自己宝藏不顾抛家散走作么我者里一物也无求甚么佛法可见马祖愍物尽于神情然大珠并不朝思暮想分外踌躇拟欲直下便见遂作礼又问曰那个是慧海自家底宝藏当时马祖也不牵经引论说妙谈玄对佗宝藏库门首近指云即今问我者是汝宝藏一切具足更无欠少使用自在何假外求若是而今决不可言何也斯人鲜福德不堪受是法大珠于己分上方知埋没多载不自觉知忽然指出现成受用感恩不已踊跃礼谢便不走东去西事祖六载后因受业师老遂归奉养晦迹藏用人莫能识所著顿悟入道要门论一卷法侄玄晏窃呈马祖祖览讫告众曰今越州有大珠圆明光透自在无遮障处也众因询访依附一日谓曰我不会禅并无一法可示于人故尔端直树上不长曲条僧随问拟申一问师还对否珠曰深潭月影任意撮摩凡听法者适来头上放过如今又向者里撮摩纵然摩得只是个弄影汉喜没交涉僧又问如何是佛珠曰清谈对面非佛而谁所以非父不生其子当时恁么得而今恁么用可见正法眼藏上下相承垂手之际不失宗旨便是本色宗师为人体裁可叹近来驰虚者多何曾随得古人脚步聚得才有三五众并不提起此事就去夺了乡学应赴两家饭碗详此辈人无非以借祖师门路炫耀出身今古相并先后观来则天渊矣全不察其古往名宿然无者番行径固有则不须出家而在家者亦可为也既尔出家古人不曾教汝与世间人逞学解论文章贩经书图世利无非直教脱有漏出生死悟正道明法眼绍佛种利人天以心印心心心相契更无少剩亦复不教学者忘本逐末背正投邪内有觉者但看马祖大珠二老因缘始终不负平生何也欲行千里一步为初者里了得净尽别有达路出身打开宝藏取出家珍用得恰当到处相应非是强为法应如是故曰我为法王于法自在既尔了达又在何处相应良久云善财将七日到此不知踪已后谁相会德云在别峰遂喝一喝卓杖下座。

　　小参八字打开全无向背当阳点破迥绝异同既无向背又绝异同不疑古释迦不先今弥勒不后曹溪水不深石头路不滑说甚隔山见烟方知是火隔墙见角可知是牛所以道情存圣量犹落法尘已见未忘还成渗漏不落诸数喻若摩尼尽意能超仍归空界若也归得亿劫沉迷此时透脱万载风规如今整顿不妨展一事则万理全彰收一理则万事俱息尘尘无拘全皆道眼刹刹无碍尽是心源方可显发祖意吼震地之雷音烁破幽关布弥天之瑞色如此递相连辉因甚杳冥不辨华鳞弄藻在长波不别双清怎奈何映水往来千古照金光分布满江河下座。

　　　(菩萨戒弟子如昢号云嵚捐赀助刻
　　密印禅师语录第四卷伏愿六根清净发明正
　　见之因一体圆明显达真如之理
　　康熙二十一年五月　日楞严寺般若坊藏板)

　　密印禅师语录卷四
嘉兴大藏经　广福山胜觉寺密印禅师语录


　　广福山胜觉寺密印禅师语录卷第五

　　门人如暐等编

　　开示

　　壬寅春国楚陈居士请开示棒喝师云棒头有眼须离回互喝下无私应绝承当假使凤舞鸾飞不能出头展翼龙骧虎骤难以露爪张牙何以如斯盖为此机出度过量越见超情激变化之鱼龙不扬春浪揭当空之朗耀不带秋云超出一切有为始至无功用地若乃滞溺之流非堪究竟岂不闻马祖一喝百丈两耳双聋黄檗复闻不觉舌头便吐犹恐灵芽根断只得绝后再稣又如周金刚善评三乘十二分教走到龙潭夜里吹灯得悟天明把钞焚却单提白棒一条便至孤峰顶上佛来亦打魔来亦打详乎此老善能讲说安得如是而行又如临济在其黄檗会下知是法器遂将此机三度而接然后指参大愚譬如真风度籥一窍虚通临机发枢一拨便转后向河北建立宗旨全机大用惊稣木塔老婆智越先贤羞杀河阳新妇碎开佛祖滞臼裂破狐狸肝胆故此光明大器代代峥嵘百家冤仇枝枝不坠名吹海外道满寰中或扫烟城倾刻寂静或击寒岩当下回春分明兔子无角须直如斯相为不然乖诸佛之正见滞四众之英贤理合如是提撕如是究竟尚不满乎愿也怎奈一种捞齑手装糟袋不识者段奇风谬云破山儿孙多是一棒头而已若是明了高人何得惜疵作患因尔习气不除此之谓也蓦拈拄杖卓一下云还识此意么送鬼只须连水饭驱蛇休用打龙鞭。

　　开示僧问说破疑情落渐次单刀匹马透重关且道在甚么处透师拈拄杖云急急如律令进云仁义道中事和尚甚分明师云将直作曲问幻化不长久韶光不待人随情逐见何处荐取师云求珠不离泥进云一椎碎了时如何师云是真难灭僧礼拜师乃云梦里浮生影中幻化闪烁变易劈箭韶光若图延缓度日到底终不能也具惭愧者当知佛恩难报岂不闻大觉世尊为众生云于三七日中思惟如是事我所得智慧微妙最第一众生诸根钝着乐痴所盲如斯之等类云何而可度如是观察不得而已故以种种方便无非随顺一切众生末后云始从鹿野苑终至跋提河于是二中间未曾说着一字既是未曾说着且道者一大藏教又从何来若向者里有个推脱处释迦老子定不受屈方知自己终日着衣未尝挂着一缕丝终日吃饭未尝咬着一粒米终日说禅未尝举着宗门事终日看教未尝道着元字脚头出头没不受客尘所扰得大无畏得大安乐不唯信知一佛出世当知佛佛出世离兜率降皇宫成正觉转法轮度众生入涅槃分明亦为此事传正法眼授受不绝亦为此事达磨面壁神光断臂百丈被喝临济吃棒亦为此事长庆坐破七个蒲团胁尊者永不着席亦为此事云门折足玄沙筑指亦为此事睦州见僧便道现成公案放你三十棒亦为此事雪峰辊毬石巩驾箭俱胝竖指秘魔擎杈亦为此事天下老宿逆行顺行倒弄颠拈亦为此事历代衲僧经霜傲雪忍冷耐饥磨肩踵足毁形割爱亦为此事四十九年巧设殊方一旦拈花开颜笑破亦为此事所以道唯此一事实余二则非真终不以小乘济度于众生既尔如此为甚么又有三乘顿渐之殊所以菩萨于一切境无依无住无有分别明见法界广大安立了诸世间及一切法平等无二所以智力出过一切二乘之上虽在世间而常行出世间法二乘见解犹如困鱼止沥病鸟栖芦举步出门便有两条岐路不憎凡便爱圣不厌生死便趣涅槃不乐天堂便恶地狱此辈人虽入圣流依然凡夫境界若能揩磨执着心病自然生死笼罩佗不得于生死中着着自有出身之分凡无一物不从清净智中显发殊胜妙力至于经行坐卧俯仰折旋无一处而非佛事无一则而非庄严所以南泉老人道王老师自小养一头水牯牛拟向溪东牧不免犯佗国王水草拟向溪西牧不免犯佗国王水草不如随分纳些些总不见得于此会去荒田不拣用得亲切进则逢缘作主任意而行退则透出法身片云不挂灿灿一天历历未动不彰而彰不现而现曰贤曰圣平等一如是寒是暑随佗迁变去住自由如鸟无异更有甚么管带更有甚么根尘虽然如是内有个汉忿性出来收了止静牌推出大众去掉臂而行更不如何若何我说是人未曾悟在莫是山僧屈人么良久云天地尚空秦日月山河不见汉君臣喝一喝下座。

　　佛成道日为办供众檀越等请开示僧问如何是祖师禅师云抱儿石虎当山吼进云如何是如来教师云灌稻水车就岸鸣进云未否是同是别师云直荐取来处进云可见水向石边流出冷风从花里过来香师云闲言语乃云心地随时说菩提亦只宁事理俱无碍当生即不生如何是不生底道理若向者里放过百无一返茫茫苦海何处消竭饶佗伎俩搬尽还如梦里积金身处南阎不知生从何来百年之后不知死从何去故曰生死事大无常迅速若乃心地未明尽是随风而转凡俱一切作善作恶念佛持经礼拜布施无一不是随风而转现今世间念佛如河沙之数类持经似稻麻之有余有为生死者有求解脱者莫可为喻如何不见悟去不见彻去单单只为者点子不能觑破假使执持百千万劫不能得证无生法忍出牛胎入马腹不知是苦生天堂住人间不知是乐譬如苦瓜暗暗而长不知苦根何处到者里百中难遇一个下得手人与佗连根拔起不复再去七七思惟如将梵位直授凡庸若论今日扶藤明日接架只向头上沃水不知脚下开渠现成性地一旦浸没无明苦子成熟已就缘将坠地随处发生一枯一荣何日是了所以诸佛悟者总不出于见色闻声香味触法等事众生迷者总不出于见色闻声香味触法等事既然同一见闻同一境界为甚么则有迷悟差别众生执情谓之迷诸佛离相谓之悟岂不闻释迦老子夜半睹明星而出现乃叹曰奇哉一切众生具有如来智慧德相但以妄想执着而不能证得看佗于此得悟便有慈云荫覆世间之心然后于生死海中置造法船不住此岸不住彼岸不住中流而能运载一切众生者不是顿空三际彼我一如普观世间等无有异乃见色明心也又如观世音菩萨云彼佛教我从闻思修入三摩地初于闻中入流亡所所入既寂动静二相了然不生如是渐增闻所闻尽尽闻不住觉所觉空空觉极圆空所空灭生灭既寂寂灭现前忽然超越世出世间十方圆明获二殊胜一者上合十方诸佛本妙觉心与佛如来同一慈力二者下合十方一切六道众生与诸众生同一悲仰试看当时古圣一得悟后上合故不别有佛下合故不别有众生众生悲仰诸佛慈力平等一如了无二径而今多少瞌睡汉莫测云月是同独见溪山各异故以十方圆明不舍法界随类应身拔恶道苦同证诸佛本妙觉心只为众生不觉妄有轮转生死先圣一觉便垂手眼之济者不是顿空三际彼我一如普观世间等无有异乃从闻得悟也又如大势至菩萨云其最后佛名超日月光彼佛教我念佛三昧又云若众生心忆佛念佛现前当来必定见佛去佛不远不假方便自得心开看佗分明道若忆念时现前定见虽去不远不假方便曷得而自开也毫无执着之心怎教佗不悟去者不是顿空三际彼我一如普观世间等无有异乃念佛明心也又如天台智者大师因看法华经至药王然身处诸佛赞云是真精进是名真法供养如来忽然大悟得证法华三昧便见灵山一会围绕世尊乃是彻底穷源心花发现后来不昧本有将此三观教法渐接群生以报佛恩者不是顿空三际彼我一如普观世间等无有异乃看经得悟也而今亦有广闻一生诵持一世不能得悟此事者为何也穷其不可数论略说则有几种障门后进不识犹如烟寺晚钟一者不审其正理如卢逐块只图赶得溜趁得赢专计数目不求了知二者将来资其口体当作营生流转世情不求妙悟遇着好人不受诫勖鼓愚痴气灭智慧灯有宝在手其实未辨不唯后来苦事现前冥昧一生三者假使不行世利方能善用其心或明此事如隔一纸遇着盲师便向佗道即今得遇以种往因未了当人定然随佗而转如梦中人将至天明才要醒来被佗稳定枕子岂不是障门也如何得离化城近到宝所决定埋没空劫大事若乃真实达道人须先会其本而后不愁其末本末契合圆成道用不妨依然看经依然念佛一香一花尽无虚设举足动步纯是自己家珍其或未能只如经中道如人数佗宝自无半钱分于法不修行多闻亦如是何足较哉下座。

　　除夕监院云嵚请开示僧问佛法本来无多子谁是一行三众人师拈拄杖云者是第几众进云囫囵尚未晓儱侗觉难明师云要明作么进云如何是第一众师云世界坏时原不动进云如何是第二众师云阳春白雪无人颂进云如何是第三众师云今朝有事来相共乃云明明大意原无覆藏不通有碍了达无疑若非顶　具眼焉能缁素得出缁素得出无边刹境自佗不隔于毫端十世古今始终不离于当念既知不离于当念千源万源总是一源千体万体总是一体方知古人道去去实不去途中好善为来来实不来路上莫亏危虽实不去便将第三众移向长松树下经过一匝沾点润气前后交合合来合去顽石自然点头何愁枯枝不茂举目无边世界尽是一人行履不出半分白毫十二时中并无虚过见处周圆则机能活神悟尽彻则锋能利不可于未足中生满足想异日蹋翻平地骨堆有个妥当处假使一冬烧不尽彼时改换门庭不怖黑头老子打算饭钱恶类现前作得主宰何故仗此般若之力与世不同譬如天子生于欲界然未补阙此界天人无不钦奉盖为苗裔之不同也目前虽有成败聚散未曾损着未曾伤著然此主者东西不挂丝毫南北不沾一物无来无去无起无倒只因未明此道认奴作郎历劫招事带累主家一刻发明不受牵连八识田中种成般若种子一出头来自然香从枝放果结林中定不虚也岂不闻昔日赵州曾作沙弥时同本师到南泉值泉卧次本师礼拜了赵州方礼拜泉问曰近离甚处州云端相泉曰还见端相么州云端相即不见只见卧如来南泉遂起又问你是有主沙弥无主沙弥州云是有主沙弥泉云那个是你主赵州近前云仲冬严寒伏惟和尚尊候万福泉知是器许其入室看他者个样子若非夙植德本种就般若种子千唤不转万呼不回现今多少发白齿黄死到头来不明此事且道过在何处只因向道心轻趁流意重教佗参究上单便有瞌睡脚才着地不顾沟坑闹浩浩地打哄度日不往乱草地里横眠侧卧便向荆棘林中走进穿出教佗操履置待来生殊不知置待来生愈甚荒矣儒且尚云朝闻道夕死可矣况此出家人甘作如是见解惟恐未来千佛出世已尽依还保汝尚无出期似一针投入大海万顷沙泥不知失在何处焉得岂有今朝过后赵州又问南泉如何是道泉曰平常心是道所以赵州会得者个平常心当下别转面门而复又问曰还可趣向也无泉曰拟向即乖此老人便下挥斤之手州云不拟怎知是道看佗才入林下会弄探竿果然拨着是处南泉故此不吝为佗透底打开曰道不属知不属不知知是妄觉不知是无记而今人若具透关眼好向者里决断与佗一坑活埋又曰若真达不疑之道犹如太虚廓然荡豁岂可强是非耶当时赵州于此言下了了明明如日正昼岂不是八识田中种就般若种子一出头来香从枝放果结林中轻风动着馨香播地本出尘劳不厌生死既然如此且不舍法界一句作么生道随顺世缘无挂碍涅槃生死等空花下座。

　　师住东城观音庵月朗大德敷座请开示僧问佛佛出世祖祖相传且道传个甚么师云莫作野狐精见解进云未审有传即是无传即是师云一刀两段进云岂不灭佛种草去也师云天上人间僧礼拜师乃云佛佛到头圆归不二祖祖出兴直露一乘心病多般屡设药方而对治苦火交煎大降甘露以消除执顿执渐迷头认影分教分禅摇橹钉椿把持圣解令长途人而不归断灭凡情使近厨人而受饿故以世尊道若有比丘实得阿罗汉若不信此法无有是处除佛灭度后现前无佛试问诸人假饶此法信得及现前有佛必在甚么处莫非口耳相习耶纸墨露布耶若作恁么见解从上宗风几扫地矣何得继于今日又曰唯有诸佛乃能知之且道知个甚么乃喝一喝云当时有人下得者一喝免得塞却鹫岭一会人天耳目将楔出楔遂有三乘之话堕末后拈花终成一场之败阙幸有迦叶一人略契些子又作世谛流传便云吾有正法眼藏涅槃妙心付嘱于汝汝当流布勿令断绝偈云法本法无法无法法亦法今付无法时法法何曾法从此传灯续焰迦叶流芳至西天般若多罗尊者二十七代达磨尊者二十八正在梁时尊者观此东震旦国法法相似器器皆同所有大乘根性特特航海而来名称东土初祖接至曹溪第六故以衣钵为据祖下所出四十余人内有南岳让青原思两派流行密有源流为据南岳让下出马祖祖出八十四人内有百丈海大沩祐天王悟三人百丈下出黄檗运运出临济玄称为临济宗大沩祐下出仰山寂称为沩仰宗天王悟下出龙潭信信出德山鉴鉴出雪峰存存出云门偃称为云门宗又雪峰存下出玄沙备备出罗汉琛琛出法眼益称为法眼宗以上四枝俱在马祖下分派流传上从青原思一派出石头迁迁出药山俨俨出云岩晟晟出洞山价价出曹山章称为曹洞宗自从五家接续之下枝叶广阔莫可全记唯临济一宗上从南岳让下以一枝而接一枝以一器而传一器传至破山师翁三十五至于本师三十六承承有据嗣嗣无虚有悟而无据则野狐紊乱于法门有据而无悟则影响借势而诈位虽然妄立高幢只掩世类一动一静具眼难瞒随喜者多详细者少一概不分龙蛇相混长秽气之风光迷者不能觉其非背净日之朗耀悟者不能行其道达者不顾祖道稍微黠鼠得便野豻翻身障世人之眼目捏异论之妖术或言灾难恐怖于人或将尘劳眼花诳惑于人或将肉身迁名指示于人或将长夜梦境解证于人又言某佛何处出现吾乃何人再来某灾何起某日方见鼓动盲人入佗邪网若跳不出果在三途三途报尽方复人身虽得人身生居边地仁义罔测因果何谙荏苒一生报尽还来入诸恶趣名为厉鬼年老成魔恼乱世间此类是也岂不别干戈起倒古来有之世间杀业甚重积在一时夙报售毕依然消散乃人心之所造非天地殃及于人若是正道佛法击鼓鸣钟云集四众高提举唱六和同参旁门小法背后捏怪影响讹言闾巷扬声只因心地未明大齐合眼共跳山僧并不闲管无奈数次请出若不表个来源依然真伪不辨如是观来分明刺脑入胶但能当下了然方知不在事上既不在事上又在何处蓦拈拄杖云会么喝一喝下座。

　　开示竖起精进幢愤发勇猛志不被境风吹何愁不到地从上古人废寝忘餐立死限者播世可知也若有坚固之心何愁不与古人相似要且古亦无所增今亦无所减会得古今一致不出日用头边惜乎瞬目蹉过别处追穷转渐而不明也故此初进步者不可执定已往常情见解如靠泰山不可坐在无事甲里闲闲度日不可趣向黑山鬼窟中沉沉昏昧不可前思未散后想复生不可执向一边抱着死话头如钉钉木果乃同作者般去就不唯虚度岁月愈甚迟凝十数之中然无一二所以病在此也但能一肩放下自然洞达何必独向口头索言取句过后对境热瞒所以雪峰道望州亭与汝相见了也乌石岭与汝相见了也僧堂前与汝相见了也者个消息便是古人向急水滩头着力为人处竖起拂子云还见么一波才动万波相随果中有个逆流汉向未举已前一截到岸本无如是络索后来保福问鹅湖僧堂前即且置望州亭乌石岭甚么处相见鹅湖骤步归方丈保福便入僧堂到者里鹤不停机龙难凑泊独有汾阳知佗落处颂曰望州乌石与堂前相见相知几万年惟有鹅湖并保福此时相见解推迁既则解推迁还你现事在不劳你去用意思量既到用意不得处正好思量何故譬如虚空具含万象尘尘刹刹全是大解脱门当知先佛出世吾祖西来无一不向此门接物利生须凭利器为先非是专一无事而失后人之眼或关山未透溪涧未通点着源头便是本参一忙一间一动一静触处生疑疑处必诀如钩连锁如锁连钩此间正是好个消息顿在面前精着眼觑到者里山水亦非山水声色尚非声色且道是个甚么检点得出应在此间是条正路所以高安白水仁禅师上堂云老僧寻常不欲向声前色后鼓弄人家男女何故且声不是声色不是色有僧问如何是声不是声仁云唤作色得么僧云如何是色不是色仁云唤作声得么僧礼拜仁云且道为你说答你话若然会得许你有个入处看者老汉无面见人便将南山以就北斗者僧虽未彻底勘来也合定盘星舜老夫拈云本仁既入荒草者僧又落深村然则阳春雪曲时人难唱村歌社舞到处与人合得着可见舜老夫不择鞍辔得马便骑烂泥地里虽有扶人之力怎奈时人翻身不转传上座即不然借者僧底定盘星别出钩头意以一重透十重千重万重一重透以一机明十机千机万机一机明明到眼界开廓处理事相称时自然首尾利便并无阻阑路径不涩何犹障碍所以从上先贤未见一法而从懈怠中生皆出本乎精进之力如此言者未免各人自去始得且道去有何故必到惊险处行来见高低下座。

　　开示虚空未透妄立知见湖海不通滞碍杀人膏肓之病故不发药肯受调理痛垂一剂一切众生因无明本流入颠倒因颠倒想流入诸趣谁知而今明底便是当时昧底当时昧底便是而今明底觑破明昧两岐自然生死根断只为此根不断便有种种差别独以壁立万仞者纯一坐在硬纠纠地不善圆融遂成倔强后学访问无言指趣再假征之忿起嗔心使人怖畏失其善利又以泯然无闻者专一坐在死墩墩地遇着拨火挑灯有眼而不欲见缩在人家后头长年等个悟处谓之无转智孤魂空消信施现有一等梢子磕破情见暂得轻安遇人问着便云空非有此本无言说一味执无执空到底不欲繁所躲向静处人来人往总不相顾似仇一般所以古圣诃为落空亡之外道魂不散之死人或以语言变通者睡在浪滔滔地一概偏见寡闻再不受人拏捏谓之倚草附木精灵勾邪引崇鬼子或以誉世炫声者并不忖量绍如来种达出世法破世间暗只想奉上谦下谩神盖鬼无精彻眼泾渭不分行事之间伤锋犯剑近来一等饭袋子莫测如是错处一一号为禅病一个禅道何曾得有病来既尔禅道有病先佛亦非圣人岂不知历代古德无一莫不教人参到丝无过患处方乃据位为此人天师范非是根尘未断智识未明之者而可承之须尔勉者甚多全然不知惭耻口说空话行在有中身承佛业心行魔事纵心恣意颠倒作为令人侮慢绐而不从践菩提苗不复发生可见上古先贤犹虑寂寥而败种而今法道落在扰攘以焦芽不唯光扬圣化返为开除不得罪人一期报尽为魔眷属到者般人十个有九而易行本色道者百中无一而合世为佗两下习漏未尽如火见火偏想做来似冰合冰逗着风力圆成一块递相捧赞引人堕佗网中正眼高观一场顽废不但坑其自己亦乃耻辱先宗殊不知少室门风无秋毫许便有直截荷负堪可为佗苗裔所以僧问六祖黄梅意旨甚么人得祖云会佛法人得僧云和尚还得否祖云我不得僧云为甚么不得祖云我不会佛法看佗六祖揭示黄梅意旨如挥金刚宝剑一般不独断者僧底命根乃至天下人未了之事到此冰消瓦解若无恁么倒断则同西天九十六种之数无殊矣所以大法明底始得如是说话然会黄梅意旨么长鲸一吸海水尽森森露出珊瑚枝下座。

　　鲁冲高明黄居士秉孝仪廷遂寰翠寰合族众居士等请开示僧问次第不劳重指示一言普利事若何师云云散千门月阳回万户春进云旁开径路人来往者段风光那个知师云阇黎还知么进云不知怎得到者里师云贼儿休认为嫡子破散家缘不可当问从上因缘还许学人问得否师云渡头秋月影一任浪风翻进云空生不说说释梵不闻闻此理若何师云清早起来山寂寂进云空生已说说释梵已闻闻又作么生师云晚间归去雨蒙蒙进云未审其中不闻底是甚么人师云赤条条汉进云古今长篇短句是为阿谁师云汝等业识未了僧随喝师便打乃云祖师门下如来教中长篇短句只为众生尘劳业感昼夜不息从旦至暮如锁连环相续不断如在梦中故有种种言词唤醒转来尽教知非既知非已然发一念向此门中从心理会会到意识安排不得处不肯放手欲求明白及至对境逢缘撞在面前被者明白盖了本人便随佗去日久不返孤负初心故以亲处太亲疏处太疏虽然暂时进步终是道力而不能胜业缘谁是业缘亲处便是谁是道力疏处便是既尔如此不忙定度待汝诸人终日去看自然有胜而不胜者强过道力强过道力则触途成滞触途成滞则境缘盖覆境缘盖覆则处处相着处处相着则抱苦为乐风动尘飘空色未辨随顺情由着世间有便是业缘而不能胜道力如何是道力而胜业缘看佗上古先贤个个靡不心地圆明光成一片无理不周无法不贯所有差别一道宣述便是道力而胜业缘然尔一有多种二无两般第一义中了不可得若是弃业缘而趣道力者我说是人皆与诸佛违背定不相知遇著有智之流权以道力为器仗必要攘除业缘业缘既除道力无住所以六祖闻客诵经悟得无住之心便乃直造黄梅参见五祖祖问曰汝自何来曰岭南祖曰欲须何事曰唯求作佛祖曰岭南人无佛性若为得耶曰人有南北佛性岂然祖曰随众作务去曰弟子自心常生智慧不离自性即是福田未审和尚教作何务祖曰者獦獠性根太利随众作槽厂去六祖作礼而退负舂数月后来露出明镜非台之语亦是无住之心到者里望影犹难追踪莫及如水之净彻底无痕是妍是丑逃之不得始信无私圆明周遍纤影不了尽是病根良久云然觉病根起处么若也觉得一锤脱去是贤是愚同归一致真与非真了无二途既了二途作么生是同归一致千里溪山随指顾一川风月任逢迎下座。

　　密印禅师语录卷五
嘉兴大藏经　广福山胜觉寺密印禅师语录


　　广福山胜觉寺密印禅师语录卷第六

　　门人如暐等编

　　开示

　　纯修梁居士等请开示僧问古来道五蕴非有四大皆空且道五蕴未空时如何师云旋山烟盖顶绕涧树遮阴进云佗日看破四大又作么生师云潦停秋水净云破晓山开进云昨日钓舟随浪转今朝渔网顺风牵师云你还出得也未僧无语师云更与一层乃云舍身受身为甚形躯遗累不了从劫至劫因何困苦连住不休故有贪爱因缘展转成质所以道有爱则生爱尽则灭故知生死贪爱为本且道贪个甚么贪着四大浮囊不净之身为自身者犹落颠倒爱个甚么爱着六识缘影为自心者都成梦幻故始劫来流浪生死经百千劫无时休息积骨如毗富罗山饮乳如四海水只为冥无智慧不能觑破四大本空六识非有埋真逐妄被境所拘身影相随不得自在四流漂荡八苦交煎故世尊云诸苦所因贪欲为本若灭贪欲无所依止汝等若能了知幻身是假幻影非真异见不生本自空寂无我人无众生无寿者便是远离颠倒梦想究竟涅槃始知虚玄大道道亦非道无著真宗宗亦非宗微细流注点点不关圆满觉心俱已周遍虽然洞明此理恐情难以足除前尘妄起切莫相续临终欲得自在尘境先得自由尘境若得自由临终而得自在所以道狂乱随情念临终被业牵惺悟不由情临终能转业不见欧阳文忠公游嵩山遇一老僧问曰古之高僧类皆谈笑脱去何道致之耶对曰定慧力耳公又问今乃寂寥无有何哉老僧笑曰古之人念念在定慧临终安得乱今之人念念在散乱临终安得定忠公大喜而不知膝自屈也者个说话大似携杖步险把缆放船令人难以攃手山僧者里又且不然要你诸人必假自觉觉了无明必假自照照空有漏有漏尽而非照将何以空无明尽而非觉将何以了到者里照亦不可得觉亦不可得无明不可得有漏不可得生死不可得涅槃不可得且道得个甚么扬眉直须便棒瞬目直须便喝历劫根尘当下消除至今无明一时倾尽中阴脱落不滞故名清净法身到得者个田地出此没彼纵横自在显身隐相任意往还人间天上随处寄拓此界佗方随机赴感不爱天堂不恶地狱爱恶之情已泯永无分段之形事犹己作广利群生既然如此未审法界还尽得也无明明不了一场事舞到驴年尚未休复举雪峰因僧参峰问曰何处来僧曰覆船来峰曰生死海未度如何覆却船僧无语归举似覆船船曰你问我僧理前话船曰渠无生死师召大众云既则无生死渠在甚么处喝一喝云常光一道无迁改八万尘劳本不该又喝一喝下座。

　　开示僧问无问无答已明本分时如何师云每有目前事全彰大觉仙进云虽然有问有答未明本分时如何师云溪籁和风响桃花伴雨飞进云恁么则随波逐浪去也师云岸上底又作么生僧便喝师云未信汝在乃云凡欲人道之先莫随憎爱起倒而欲随之得非碍乎及其恶之又成大错必在当人一念不着不避心似湖海量若山谷不拣细事便得平等心也然尔亦得所入道疾使其廓荡不滞于微末之间故此初祖云亦不睹恶而生嫌亦不观善而勤措亦不舍智而近愚亦不抛迷而就悟达大道兮过量通佛心兮出度不与凡圣同躔超然名之曰祖者个境界如天普盖似地普擎不择优劣岂别凡圣故无拣择心也然尔亦无如负百斤重物连绳解下惟个空人来到此间点破则易靡不如斯难以措手假使释迦出头权且作个无用事不获已但以冷眼观之任佗随波而去逐浪而行或依盲人取便或向墨籍讨寻纯一妄自囚执认指不能见月只说此事要做方可得成要作方可得就随例倒地是故如来说为可怜愍者永嘉所谓亦愚痴亦小騃空拳指上生实解执指为月枉施功根境法中虚捏怪此之谓也据实而论但以无心于事上蓦直觑破则疾所将语言里在意识中间每日思量则迟抖起忧闷甚不能入枉施其功返成不验年深月久而生退屈试看法华会上娑竭龙女八岁疾得成佛者何也现有偈云深达罪福相遍照于十方微妙净法身具相三十二且道罪福二相在那一相上深达即便转女成男速证无垢世界个中人一点谩佗不得门外打之绕者何尝梦见且将棒喝放在一边不惜眉毛指条古路而作方便内有识者须知古人道二由一有一亦莫守一心不生万法无咎到者里外不见有做作之事内不见有取证之心内不取证则外境幽闲外不造作则内心宁静微妙法身净尽不隐三十二相随形具足还信得及么乃合掌云伏愿家家转女成男揩除胭粉气相处处无垢世界不成有漏家风我今为汝保任此事终不虚也且道为汝保任底是甚么事二宗得旨非南北五派归根绝异同复举赵州问新到僧曾到此间么僧云曾到州云吃茶去又问一僧僧云不曾到州云吃茶去向后院主出来问曰为甚么曾到底也云吃茶去不曾到底也云吃茶去州召院主主应诺州云吃茶去师云还识赵州落处么若也识得逢金莫点见玉休琢无限盲龟并跛鳖一同出网不张罗喝一喝下座。

　　开示僧问有问有答时如何师云拈起石头即是玉进云无问无答时如何师云卷起门帘月在堂进云如何是定中之慧师云适来放过进云如何是慧中之定师云再乱不容乃云扰扰尘埃起倒不干于正定昭昭影象往来岂碍于空王非同观照守默之流亦非衔言嚼语之类所以道不可以有心求不可以无心得不可以语言造不可以寂默通一切不可毕竟如何遂喝一喝云若也入得不欠一人其或未能只得分名列相去也六波罗蜜万行之本禅者六中之一也天竺之语具云禅那东土华言翻为静虑又云思惟修俱已定慧之称明之曰慧了之曰定定慧了明故名曰禅第恐众生心识纷纷堕在散乱须以禅定而对之圆顿法门不作对治境界但看定者何人乱者何物一▆了然不成二见见不能及以得正定而达慧命也若以将心所止为定灵利辩聪为慧弃有着空为禅尽属小乘外道凡夫但看六祖云定是慧体慧是定用即慧之时定在慧即定之时慧在定若识此意即是定慧等学又曰莫言先定发慧先慧发定各别作此见者法有二相犹如灯光有灯即光无灯即暗灯是光之体光是灯之用名虽有二体本同一此定慧法亦复如是诸人于此明得如前后步进退之间不劳弹指同登圣道三世诸佛不逾此门历代祖师皆得功用故名一行三昧若能念念熏修念念观察自然渐得百千三昧一切神通一切妙用莫不从此三昧而得又名总持包含万象该括三乘具出辩才四无碍智凡是妙义悉皆具足既具足已方知非慧而不能成就佛事非定而不能顿同佛体顿同佛体迥异诸门非禅非定非出非八非散非乱非智非慧内无所得之心外无所失之法譬如虚空不着空见能所俱泯凡圣两忘体自空寂无时不定所以道那伽常在定无有不定时复举世尊因外道问昨日说何法世尊曰说定法曰今日说何法世尊曰不定法曰昨日说定法今日何说不定法世尊曰昨日定今日不定师云昨日今朝定与不定倒握龙泉必行正令咦古今外道与天魔尽向此间来乞命蓦拈拄杖云会么一喝便下座。

　　开示僧问敌手逢敌手作家遇作家时如何师云一窍全通两轮并照进云正打旁敲有何利益师云风前识得月中桂满面飘香一路归进云直下承当底来又作么生师云小歇曷能通大见进云何处安置于佗师云马厩牛栏乃云欲入此道不假思惟提起放倒一齐舍却直下承当承当亦舍是小歇场复来返观佛祖妙用不越此道净光明中须知古德云映眼时若千日万象不能逃影质又云应耳时若幽谷大小音声无不足如是分明何尝隐蔽只为目前放过茫乎不觉纯向典章里而求知解谓我聪利明白不受人谩直饶记了一大藏教如瓶注水限尽到来未免忘失本因随识漂堕盖因已往性地未曾得明尽向意根蕴习而所得也那时节正如宾主相散不割舍离业浪一来宾不放主如船未翻被佗带下水去所以道损法财灭功德莫不由斯心意识山僧见没欲救是以口业难息不入深村何以相为昔日有个太史黄山谷初谒东京法云秀不工艳词痛戒酒色日唯朝粥午饭志锐参求次依晦堂得个省要处后来复谒死心随众入室心见问曰心长老死学士死烧作两堆灰向甚么处相见公无语死心约出曰晦堂处参得底后左官黔南道力愈胜于无思念中顿明死心所问报以书曰往年尝蒙苦苦提撕长如醉梦依俙在光影中盖疑情不了命根不断故望崖而退耳谪官在黔南道中昼卧觉来忽尔寻思被天下老和尚瞒了多少唯有死心道人不肯乃是第一相为也可羡当时尘劳中人己事不得了明更加如是精进进到不疑之地始得大休也山僧尝言今时为学者不重己灵为师者不体先圣据论然不差矣者个样子便是重己灵者且道为师者体何先圣有个兜率悦和尚乃张无尽之师室中设三问以励来学一曰拨草参玄只图见性即今上人性在甚么处见二曰识得自性方脱生死眼光落地时作么生脱三曰脱得生死便知去处四大分离向甚么处去兜率悦和尚如此为师谓之救众生如救头然体得先圣之模范黄山谷居士如是参究谓之大事未明如丧考妣作得后人之眼目且世俗中然不忘此段事况我出家儿父母不供甘旨六亲固以弃离一衣一钵不同在家更有许多障道因缘岂肯一生空过荒草扬身那时节前路茫茫莫测何往正好诚心竭力不舍寸阴当究此事间有智慧者岂让古人乎且道有智出来如何当究迷悟二途端在我是非两字不随人复举湛堂初谒真净和尚净问近离甚处曰大仰净曰夏在甚处过曰大沩净云甚处人曰兴元府净展手曰我手何似佛手堂罔措净曰适来祇对一一灵明一一天真及乎道个我手何似佛手便成窒碍且道病在甚么处堂曰不会净曰一切现成更教谁会师云不出旧时行履等闲举着便有淆讹可怜生何不待他云病在甚么处直向他道无端新戒入荒草因何老大落深村下座。

　　开示僧问囊锥未露时如何师云人天莫测进云囊锥已露时如何师云知疼方可刺无血不须劖问道泰时清即不问野老讴歌事如何师云几句还乡曲无犹接拍人进云如此拍拍相接为甚么前日不许问话师云言须见道方开口句不投机枉用心进云且道知心达本底来又作么生相见师云并作一坑乃云知心合体达本情忘无碍真身湛然发现如斯境界方得大事了然竖起拂子云者个当途作么生避既避不得情且未忘如何达本若也达得不妨摆手出章江若达不得正好七尺单前竖起脊梁所将未释疑团贴在额头上无急着急无忙着忙异日方有趣向分方有了达分若道开口处我能知提起处我能会自不觉知之一字正是障闭魔王隐在六根门头任佗行事蹭蹬之间豁随佗去蹉跎之际又入风尘此人决定不知被魔所摄不久则倚倒作颠随狂发乱有过不肯自省无事爱疑佗人身居众中如油入水两不相生避喧求静自作妄想履不上路一气梢然为佗眷属岂不令人悲哉然肯洗心育德止绝慢心求人决择尚不迟在所以道亲附善者如雾露中行虽不湿衣时时有润久久从佗拨正方知已往前非今时欠缘不能利生种得根苗稳当异世出来更省心力常逢正见不落邪途遇有道人满盘拓出譬如虎生三日便有食牛之气揭开毗卢顶门便向化佛门前经过一一于报身中涌出大用全机拯济一切无不充之件件始得相应方与佛祖为师坐得曲录木床受得人天礼拜若也未到恁么田地一向虚头进退不知佗日阎罗老子未肯放在且知进退又是何人当日佛眼会中有个世奇首座瞌睡中闻蛙鸣误听为板响亟趋往有晓之者曰蛙鸣非板也奇恍然诣方丈披露佛眼曰不见罗睺罗奇遂止曰和尚不必举待去▆看未几有省乃占偈曰梦中闻板响觉来虾蟆啼虾蟆与板响山岳一时齐由是益加参究洞遵玄奥眼命分座奇固辞曰此非细事也如金针刺眼毫发若差晴则破矣愿生生居学地有暮年学者力请以偈辞曰诸法空故我心空我心空故诸法同诸法我心无别体直在而今一念中且道是那一念众罔措奇喝一喝而终试看当时古人到此地步尚且不敢粗心善纵而今多少灯影之下坐底不等天明眼前未谙三尺之光并不知非出来欺谩后进今日较来看与世奇首座犹隔多少以拂子拂一拂云超宗无异见影响隔千岐遂掷下云放过一着复举五祖演垂语曰譬如水牯牛过窗棂头角四蹄都过了因甚尾巴过不得师云古往今来钝置多少好人乃召大众曰如何是佗钝置处不愁剑戟从空下独惧藕丝绞杀人下座。

　　开示僧问经题八字云以字不成八字不是未审是甚么字师云篇头亦不载进云何所检讨师云无处不切着进云昔日有僧问地藏藏云看取下头注脚且道脚注何处师便打问佛未出世时如何师云彻底无物彻底尽进云已出世后师云几处随方几处圆进云凡圣到此是同是别师云谷口兰兮岸上菊风来都是一般香进云既然如斯因甚心中不了而求解脱师云水中兽恋水中乐树上禽思树上欢进云未审何日才得觑破师拈杖云此间不得了敢保到驴年乃云一切众生往还三界旅泊四生因不信了自心而求解脱随识漂转无有出期故以诸佛愍念众生难出之苦故于十法界内一音演说令诸众生随类各解犹如春雷一震百蛰皆惊承斯恩力或得四果或登十地或证三贤或生天上或在人间或发清净愿力不图福报绍隆正宗乘般若船于劫海中往来周济奈乎末法将至减劫时来众生垢重贪着眼前沫泡以为真实固执现行无明难调难治顺其情习则生欢喜逆其情习则怀恼恨虽然依附良朋未能决择深奥纵遇明眼何得启悟真源无非上下相瞒一概打哄度日试看当时雪峰三上投子九到洞山本分未明机缘未契与岩头到鳌山不肯休志危坐终日幸得岩头与佗屏去从前知解方得心地开通窒塞不滞岩头云佗日播扬大教须是一一从自己胸襟流出始得盖天盖地便是丈夫可为既然如此要且山河万象日月星辰情与无情尚非分外之物一一别转面门但看落于何处如斯明得正不外于此也及至未涉典章先达理路今古一贯两不参差旁于稽古无不谛当随人取用可谓快活若论终日吃饼而不知是面做以为流出之法如此见解佗日被人问着定然目盹口哑饶有祇对大似抵水撮沙虽拈古人语句如将方榫以投圆窍故斯之与胸襟流出不相类也实乃胸襟流出者则力量胜佗门而入者则力量微力量微者只可平地推车难过险径力量胜者八得恶道进得魔宫欲到古人地步必看来处为先未得自己心开权且放下已往领览知解素性做个百不知百不会向那不知不会处一会会得管取雀飞窠堕树倒藤折那时节三世诸佛不敢将片言与汝理论何也脚跟点地还随步脑顶门开不让情复举谷泉闻慈明住道吾往省觐明问曰白云横谷口道人何处来泉曰夜来何处火烧出古人坟明喝曰未在更道泉便作虎声明以坐具摵之泉接住推明至禅床上明又作虎声泉笑曰我见七十余员善知识今日始遇作家师云玲珑岩峻古策风高一抑一扬真显临济无碍之道若是裁长补短较重论轻实管中窥豹矣还与商量处么飞星爆竹难留意裂石崩崖岂纵情下座。

　　开示僧问如何是前三三师云灯笼跨马山中出进云如何是后三三师云露柱骑牛水上来进云未审从上宗旨还借问得也无师云彻底碧潭月从君任意捷进云如何是临济宗师云轰雷掣电惊天地进云如何是曹洞宗师云鹭入芦花一样同进云如何是正位中事师云历历黄金殿堂堂不敢窥进云如何是偏位中事师云门门青琐对跻跻玉阶朝进云如何是君视臣师云一轮秋月鉴四海映波心进云如何是臣向君师云尽知黄屋贵齐听静鞭声进云君臣道合时如何师云偏圆常呼唤上下每交参进云幸得皇风成一片不知何处有封疆师云大家出只手齐贺太平春僧礼拜师乃云灵山拈出无法可传少室得来无禅可授接正续者奋雄音绝唱于国中除偏见者振大机普应于天下正眼观来诸佛诸祖无显无示是贤是圣无说无闻不见须菩提尊者在岩中宴坐诸天雨华赞叹者曰空中雨华赞叹复是何人云何赞叹天曰我是梵天敬重尊者善说般若者曰我于般若未尝说一字云何赞叹天曰如是尊者无说我乃无闻无说无闻是真说般若者个消息非是豆从冷灰爆出之者难得少分相应若得相应果乃其中实不见有授法者亦不见有领法者亦不见有说法者亦不见有听法者既已俱不曾有且道临济三玄要曹洞五君臣云门顾鉴咦沩山三种生法眼六相义又从何来良久云风过鱼矶冷霜来月棹寒但恁么喻须知无意之间别有好事到来自然全彰显现无舌人偏不费力无手人善能举措须落见闻觉知佗有出身道路等闲出一语神鬼莫能测寻常退一步人天莫能至到者里虽知人天有为幻化而莫轻其小善虽达自己罪性空寂而莫纵其小过纵其小过则同污染不净中人轻其小善则堕拨无因果数类诸佛尚无护念神鬼岂有钦崇所以六祖问让和尚曰甚处来曰嵩山来祖曰什么物恁么来曰说似一物即不中祖曰还假修证否曰修证即不无污染即不得祖曰即此不污染是诸佛之所护念汝既如是吾亦如是便是者个道理恁么酬酢谓之迥超位次不落阶级理绝修证本自现成纵然无病须当忌口不使污染入心免受杂毒之害的的保养圣胎直待霜露果熟堪为弘佛道化且佗时播地馨香一句作么生道万象森罗皆喜庆龙天八部尽葵倾复举天衣怀室中问僧无手人能行拳无舌人能言语忽遇无手人打无舌人且道无舌人道个甚么师云只恐不是无舌人果然是佗非只一口八万四千毛端都会现身说法且道说个甚么法炉中飞雪扬三界碓觜生花遍大千。

　　开示僧问孤峰垂手即不问移险就平事若何师云雷霆收号令星斗现文章进云恁么则周天俱显露点点尽皆圆师云若明失却眼不语落沉平进云怎奈背向不同何师云你在甚处见得进云松高经岁久花疲怯春寒师云又被风吹别调中问惺悟觉来知义堕沉沦转去理如何师云休随澜影动面水看空轮进云且道本合清虚还分方向也无师云巴山无殊理楚水一江天乃云沉沦界内惑苦纷纷惺悟场中灵明寂寂惺悟觉来慧日不沉于有地沉沦转去昏云掩蔽于空门昏云掩蔽则触事惛懵触事惛懵则我见重增我见重增直晓佗人过失自己不能退顾逐日上单下单自不返省离尘脱俗所为何事割爱辞亲图些甚么若不报国资亲难酬水土若不导利檀那枉披法服况且心头未悟道眼未明我且尚不能了将何利益于佗寻常如是自策为之有智慧者无奈近来愚顽不肖懒求深进兀兀度时取性随缘轻师慢法身如僧相心似俗流徒消信施并负四恩知惭愧者须当退顾向自己脚跟下默默推穷能知佗人好恶底能辩佗人是非底从何而起是个甚么因何我自不知推穷来推穷去不可怠惰如救头然推到无可推穷处内外中间了不可得全然不费毫力管取人我山崩爱欲水枯嗔恚火灭无明壳破前无遮障后无壅塞六窗悠荡一室清明量同法界体合真空方知今日说出者般语话于了事分上半似掬水浇疮内有决断之流和盆打泼不为性燥今既无人复向泥里再洗土块何以如此盖为泥不知土本土不知泥原随逐愚见妄取分别阿谁有世法又不通佛法阿谁通佛法又无有世法且道世法佛法是一是二是有是无到者里不得说一不得说二不得说有不得说无然且佛法世法一二有无之义亦如毒药亦如甘露落在有智人前毒药化为甘露落在无智人前甘露化为毒药亦能益人亦能损人昔日楼子和尚游街市间于酒楼下整袜带次闻楼上有人唱曲云你既无心我也休忽然大悟岂不是落在有智人前毒药化为甘露可以定作世法得么昔日盘山和尚因于市井行见一客人买肉语屠家云精底割一斤来屠家放下刀叉手云那个不是精底盘山于此有省又一日出门见舁丧而出歌郎振铃云红轮决定沉西去未审魂灵往那方幕下孝子一齐作哀盘山当时身心踊跃举似马祖祖印可之岂不是落在有智人前毒药化为甘露可以定作世法得么有一座主到南泉泉便问近日座主讲甚么经曰弥勒下生经泉曰弥勒几时下生曰还在天宫未来看此见解莫是佛法中人因何下落不省南泉老婆心切与佗上下按定活捉中间云天上无弥勒地下无弥勒座主无对傥有衲僧见识者两句下正好回身掉战安得气息不通岂不是落在无智人前甘露化为毒药又可以定作佛法得么若定作得六祖不合云乎佛法在世间不离世间觉离世觅菩提恰如求兔角你若直下缘起无生之旨者个甘露毒药俱是当人受用你若强勉执定妄去分别三十夜来定然撞向阎罗老子面前领铁棒吞铁丸便是者等说佛法世法底更不是别人近时已来数十人中觅个无此病者果亦难得为佗往昔不能圆归理地干被此等见解趣向两排中乖圣道障自悟门若肯一路回观但向日用应缘处恒常不昧间则日侵月久圣谛俗谛佛法世法圆成一道更无别矣既至此已有话只对家里人说草地无人切忌不可放箭何也或是或非人不识逆行顺行天莫测复举五祖演示众曰吾本来兹土传法救迷情一花开五叶结果自然成达磨大师信脚来信口道后代儿孙多成计较要会花开结果么郑州梨青州枣万物无过出处好师云地头货省了多少心力不历程途便得无限受用试问大众如何是佗所出处众无语师指案上云香炉铜铸就砚本石磨成下座。

　　开示僧问空劫荐得犹是半提如何是全提境界师云出匣太阿截碍见入门辣棒破疑情进云学人只得敛衽而退师云万劫千生问不涉弯环路切径事若何师云水里失物水里捷进云也是上大人唤作丘乙己师云若不得后语前话也难圆僧礼拜师乃云顿悟同如来议思总是碍连思所议心飏在佗方界所以道若有欲知佛境界当净其意如虚空远离妄想及诸取令心所向皆无碍除得净尽不许丝毫蕴向中间然将议思不到底妄想不及底更进一步者一步而虽险然且易进只是无人拌命舍身傥若一舍舍了便是悬崖攃手自肯承当绝后再稣欺君不得方知如是功德不思议解脱境界非隐非显朗朗如日之明无句无言历历如雷之震故曰寂然不动感而遂通所以四祖一到如是功德不思议解脱境界谓懒融曰境缘无好丑好丑起于心心若不强名妄情何所起妄情既不起真心任遍知者个境界莫道群狐脑裂狮子须要腰折便是顿超无学而出有漏也昔日庞老一到如是功德不思议解脱境界便云但自无心于万物何妨万物常围绕铁牛不怕狮子吼恰似木人见花鸟木人本体自无情花鸟逢人亦不惊心境如如直者是何虑菩提道不成者个境界莫道阎罗一老千圣奈佗不何便是顿超无学而出有漏也昔日大沩禅师一到如是功德不思议解脱境界便云内外诸法尽知不实从心变起悉是假名不用将心凑泊但情不附物物岂碍人任佗法性周流莫断莫续者个境界莫道波旬觑见千眼大悲观佗不着便是顿超无学而出有漏也奈乎去圣时遥人增上慢认虚为实狐疑未了愈追愈远不能取证遂将三老彻证因缘与汝炼成一柄断命刀子置向面前教伊触之不得背之不是触则丧身失命背则万劫千生既到者里如何展脱得去蓦拈拄杖喝一喝云还见么适来华严会上所有无数七地菩萨聚向拄杖头上中有一上首为你诸人道我今住此地中单只求佛智心未了尚有法尘烦恼然后发大勇猛起大精进以至第八不动地既至此地已即舍功用行得无功用法被佗一喝齐证如是功德不思议解脱境界未审大众信得及么若信得及更不长问短问如何若何脱或未能先须触瞎娘生眼然后挑灯看古人复举临济见僧来举起拂子僧礼拜济便打复有僧来济亦举起拂子僧不顾济亦打又有僧来济又举起拂子僧云谢和尚指示济又打师云到者里然无偏党莫论亲疏野鬼闲神俱殄灭不烦咒水与书符喝一喝下座。

　　　(菩萨戒弟子如明号云彻照慈号颖微助刻
　　密印禅师语录第六卷伏愿道德永固世世流
　　通法宝般若常明生生继续宗乘
　康熙二十一年壬戌岁季秋月板入浙江嘉兴府楞
　　严寺般若坊附藏流通本郡信士谢颖仙书梓士
　　倪天章刊)

　　密印禅师语录卷六
嘉兴大藏经　广福山胜觉寺密印禅师语录


　　广福山胜觉寺密印禅师语录卷第七

　　门人如暐等编

　　法语

　　示了凡大德

　　九旬一休冻天地廓然春光明无向背全是法王身具眼者见此法身光明一色清净无有坏杂无有错乱无有分别在家菩萨虽则不能契合全凭依此一段光明操家治业林下衲子依此一段光明究古穷今历代祖师依此一段光明传佛心印十圣三贤依此一段光明接物利生既然一色清净无有坏杂因甚么十个有九不知落处为佗随相而转故生分别弃尘劳觅佛事翻本子便有法无言说亦非道皆然一义认为两则也所以先贤明知后人错处谓云至道无难惟嫌拣择但莫憎爱洞然明白若是达道高人不住岐路之上直下觑破憎爱双忘连此光明起处了不可得遇人逼到无吐气处方知老拳一起喝下翻腾其或未能莽卤不得。

　　示谷颖禅人

　　上古尊宿以有矜式凡欲出来整顿颓纲扶持末运者每常见人堕在知解网中举步不能出得临时故有剿绝方成利器现今尚有随言逐句者就将心意识来领会蕴在其中如伤食人未能消化日久成疾不若常存一口宝剑休问佛来魔来抽出便斩向这里攃手不疑者任佗宇宙横行不被风隔雨阻遇着皮下无血之流眼内无珠之辈贵乎者直下承当不贵乎者一任推脱岂在敲砖打瓦祭鬼烧钱所以圆悟老人道如引上万丈悬岩上打一推令佗命断你若在平地上推到弥勒下生也只不解命断如人在梦欲觉不觉是也而今人下得这番恶手脚不独令佗漆桶子破要且不失住持大柄方可提得古人心印揭露今时向上一着岂能令人住在智识里面只恐多多和和将将就就纵历金锁玄关终是返成滞殢莫道与他开通正路累得个个东倚西立日久则长途路上难觅一个不落佛后之人也凡据此位者先须己眼自正不被妖异以涂糊何也譬如碧海而相似万象到此影质莫能所逃也岂不见临济侍立德山次山云困济云老汉寱语作么山便打济掀倒禅床山便休看佗二老用处迅如闪速如风若非顶　破裂眼光脱落障碍消融见佗古人犹如纱罗帐里观月到得这般田地如狮子王得大无畏然不避忌硕大光明真丈夫也岂徒然哉。

　　示出凡王居士

　　个中事不假造作成不假安排就先从自己了得妥当始识不受人谩所以上古先贤未获妥当处终日怕怖生死如救倒悬不惟现世无常回观无量劫来受尽多少苦楚多少煎心为甚么跳不出这个网子故佗先有如是知非如是厌患然后纯一向道不逐多言就将这个知非底心当下顿除便至如来不动之地那其间方知此道坦然会得不曾增蹉过不曾减从前妄想颠倒流转生死底事如空中花及第二月试问贤公王居士这个知非底心即今向甚么处顿除举起笔云试道看须向这里进得一步蓦直到地稳坐长安更不疑也何足论哉。

　　示断崖禅人

　　迦叶印心已前达磨直指已后西域的的相承东震密密符契事不获已道个直指人心见性成佛殊不知这一句子令人提起也求生不得放下也求死不得是佗屋里人方知落处若是汾阳道底定如掉棒打月所以道向上一路千圣不传学者劳形如猿捉影贵在当人舍却荷负跳出支离到那赤条条地不挂一丝一毫千人罗笼不住万人呼唤不回方向那边履践过来觌面驱耕夫之牛夺虎口之食正眼观来都是奴儿婢子边事亦非大善知识可为到此境界做佗儿孙决不谬矣奈何一种强痴儿不受师教不依古行不肯上前不自了却随佗性去策子里逐日寻讨谓之学事背地下三三两两乱将古人直切公案委曲议论如个论主相似殊不知这分人最难尽未来劫不成大器所以神鼎諲和尚怜愍此辈道个参须实参悟须实悟阎罗大王不怕多语而今说个悟之一字亦是为拔沉沦之语盖为众生无始以来不能觑破五蕴随顺三毒捉水中影以为实事流入诸趣不能了休教佗舍迷向悟若是夙植德本一出头来落在真善知识座前境风摇佗不动烦恼碍佗不着如个死了一般相似轻轻拨动心地开通轴轴展开性天朗耀谓之向悟舍迷既然迷悟了不可得顿彻达磨心髓亦无心髓形段到这里从前一切五蕴三毒烦恼境风犹如空中片云相似来无所黏去无所缀佛法世法打成一片菩提烦恼放下两头谓之不疑之地近来也有一类半醒半醉底方解道个本来不迷有何所悟逼着问佗无迷悟处依然退身不得现出丑来似这等人便是涂达磨之眼目坏释迦之慧命安可同日而语哉参学人须要大彻法眼何故明镜当台妍丑自分耳。

　　示湛辉大德

　　圆顿法门量如虚空非论佛之与祖凡之与圣并及六道四生本来具此一段大事因缘故以诸佛诸祖出现世间为佗了却头头法法尽是一云所出一味之水为诸草木而有差别随佗根器受润故有三乘渐次之说果有悟入佛之知见者其实皆一道也盖为众生多劫不能悟入落在迷真逐妄此时或闻是语不能透彻落在舍妄寻真所以道言妄显诸真妄真同二妄又云真非真恐迷我常不开演正好在此一刀两段真妄情消一种平怀泯然自尽小出大遇受用现前应物边事恰如掌中拈出亦非外法或时放下凝然湛湛寂尔无痕如座须弥山相似而欲报佗深恩唯有南泉临教衔草一则始得。

　　示净然徐居士

　　习世间艺精世间业梢子用心不到处则不能成求出世间道达出世间法无你用心处无你计较处人多于此蹉过专向情见日长萦缠把捉空花认为实事故尔先圣愍之权将金弹子而博泥弹子谁知后来人吞在肚里不能消化若是决定人不拘是泥是金连胆一齐呕出个里一点然着不得廓荡荡寂灵灵道眼无碍佛境现前凡皆风吹树动雨洒花飞尘尘刹刹无一不从本地而彰若到此间分明治世语言资生业等皆顺正法也。

　　示古风禅人

　　学道心直如弦透关眼明似镜非是张乖卖俏而可得成必须珍重一番透到无有纤毫所碍处堪以出头利人非是偶然得个豁荡荡地管取草草匆匆就教行得具眼宗师难以相保藻鉴之家求其不上若不急早觉察必成过患矣所以永嘉道豁达空拨因果莽莽荡荡招殃祸此即是也试看当时香林和尚在云门作侍者十八年凡得一机半语录于纸衣而下方知古人不独重法久久熏成大器透出表里之外始得八面通霄乃狮子窟中真狮子也莫不上从德山雪峰老人一脉源深之所流长欤故所是大根器必经晚成昔日云门一宗当代行道只有香林一派最胜香林后来接得智门智门下复出雪窦转见不同愈和愈峻愈唱愈高卓然孤绝天下无双自古传于至今至今浅见之流拟欲履佗行径而不能下足已退矣又如此庵和尚首参圆悟老人深藏众中未尝露出丝言片语求人所知纵有许多龙象不能深辨得出为佗眼阔似海量如虚空划破银山铁壁会尽物我一如故尔不肯将将就就便去罗张里李终日穷究脚跟下事只待时缘一至天龙捧出着着拈来贯通今古能令遥闻近瞻倾心归伏叹近来佯佯之类善不存诚立志折伏身心逐日炮焦火燎未见一星凉气虽然作诗做偈尽是一味热烝攃向明眼人前大似七颠八倒或时说话有始过后立志无终专检别人长短不觉自己香臭返道人不合我假使这些毛病不除莫道一人二人尽世间人总合不得合与不合还量得过又将昔日古德林下作务行由唤作瞒人唤作虚事唤作无益惜哉到这里甚可悲矣不忖良心倾丧更拟破败别人可见狮子身中虫自食狮子肉又为破和合僧使圣道不行似这般人千佛出世难以忏悔还想甚么出世因缘今我古风禅者勘破如是薄德之徒来到此间堪为大量从此已后明说一丈不如密行一尺不待汝去表扬自然吹出林外一动一静人皆信受一劳一苦莫挂口头一言一语出乎实地一愿一力终归到底一是一非抛出门外看惜丛林如自眼目慕念勤劳如作依怙道行若高龙虎自伏德泽若重鬼神自钦不在安心用意施计行权如龙行处自有云随稳重如山风吹不动欲求出世并无纡曲者哉。

　　示净凡张居士

　　凡上进人一起一止定不随情牵引头出头没定不被境遮瞒若乃随佗而去转见相违遂不能入须当发大勇猛必欲截断生死路头了达未生一着到此田地五欲八风撼摇不动人我是非收摄不得弥天云尽至道全彰犹如星中皓月照耀世间不择净不择秽不分高不分下无所不周无所不普无边世界总在光中发现所以盘山道心月孤悬光吞万象光非照境境亦非存光境俱忘复是何物直在这两句下须是临机不滞者始得截断生死根尘了达未生一着若复拟议思量则天地悬隔矣。

　　示明然大德

　　入门棒与喝承当者亦非开口谈妙义领会者便错何况就地翻藤隔山呼唤以为究竟者殊不知送入深宅远窟里所以玄沙道直饶得似秋潭月影静夜钟声随扣击以无亏触波澜而不散犹是生死岸头事设使恁么道底免得生死也无既免不得合吃回龙手里棒若乃顿超方便者始获倾尽无余当知佛未出世已前一段大事原非修证耳何干伎俩哉。

　　示泯凡李居士

　　凡所有相皆是虚妄若见诸相非相即见如来要且山不是山水不是水若向这里会得当时祇园一会俨然未散便是达磨直指心宗衲僧放身命处并无两般矣从来传授不得惟独自契自悟悟到无虚妄所一咬便断攃手归来依然山又是山水又是水且道这个传授不得底在甚么处到此逢人不得错举才涉路径总不可得。

　　示雪嵋禅人

　　夙有般若近善知识实非细事纵然深达此道开言进语不得妄谈微露手眼要有来历非是倚草附木之辈无主孤魂专在第六识里得水便弄泥团塞人耳目引得盲人犹如夜里持物相似虽然在手不辨赤黄上下浑然递相钝置故有习气深入难改旧时行履且道错在何处盖为从前自己了不彻底昔时遇人来处不清复到明眼人前如镜照妖近旁不得或经一年半载忿起烦恼依然走向背地捏怪效设师位欺诳盲俗有始无终遭人贬剥试看当时高峰和尚忽被雪岩老人一句逼得口哑自发誓云我拌一生作个痴呆定要见这一着子明白经及五年一日寓庵宿睡觉正疑之间忽同宿道友推枕子堕地作声蓦然打破疑团如在罗网中跳出自古迄今不独高峰和尚前辈仰山香岩相见沩山并无两般矣可见他是真法王子善不小小便了焉敢造次承当怎似这般瞎见人妄披狮子皮就作野豻鸣只图说得快便是禅打得赢便是道也学棒下翻身不脱口里水漉漉地为佗当时初得见处着向见边见边不脱专爱说玄说妙卖弄踪迹谓之为人事业殊不知正是障蔽黄面底魔子也所以云门道光不透脱有两般病一切处不明面前有物是一又透得一切法空隐隐地似有个物相似亦是光不透脱而然是也假使黄粱梦断闺合情忘尚与古人彻证无别依还不得强作主宰不见白云老人道悟了须遇人始得若不遇人只是个无尾巴猢狲才弄出来有人便笑近时看来觅个别有长处底人正如天上择月谛观此道愈渐可怜近日雪嵋禅者昔在融彻处来经及数载不惮劳倦诚肯用意殊不知我侬门下并无甚么奇特直将这个千圣近旁不得底万灵景仰无门底速舍身命便与从前古人并作一坑后来有人向汝手中乞命那时节方知此话实不诬矣脱或未能从前有个撞死老鼠瞎猫切莫效样。

　　示全一禅人

　　当明此事不假多程一念才兴关山万里故不能合佛知见达祖心源所以道正说知见时知见即是心当心即知见知见即如今从上历代先贤总不出这一见下顿忘所知方与诸佛同孔出气始获无二也奈何灵利者多有蹉过朴实者多有难入难入者必生退屈蹉过者必生矫乱未尝不有也虽有言句概是胡卜乱度得来将去瞒神盖鬼吐向无眼人前不辨来风方道祖师门下不过如斯也遇着明眼作家轻轻挑动犹如酱缸虫子相似所以教中道如聋奏音乐悦彼不自闻于法不修行多闻亦如是上根之人见月忘指中下之人依语作务凡看佛教览群书者先明其本然后则有少分相应也。

　　示省凡罗居士

　　直心向道不假佗力须要当人有大信根但于二六时中里行住坐卧处时时返照切切提撕看是甚么道理豁向一毛端头觑得彻去在圣位中亦如是凡夫地中也亦然所以道三世诸佛共法界众生尽是摩诃般若光光未发时汝等诸人向甚么处委到这里有心莫能测有语莫能宣正宣虽不得触着又现前管取一动一静便与先佛世尊圆一受用也。

　　示越为禅人

　　彻明此事非在舍闹而趣静背境以观心若作如是见解则成大病也举世莫能医但看触境逢缘觌面放过当知落在第二义边蓦直拈来举向山僧无药对治定然一棒打折你腰教你伸也不可得缩也不可得痛也不可得痒也不可得病然出体丝点无存通身畅快本不相干设若未能又成毛病矣毛病既不除一味业识茫茫无本可据专在意识里卜度情解中思想朝吟暮咏不生厌繁无有收拾无有断绝一生至老总不得力返被一切善恶境界包含顺逆因缘笼罩欲逃无所逃欲避无所避过在这一点子了不干净未达罪福本空一着正在此也复拈法语云空得这个么越无语师云若向这里倒断出来方为狮子吼其或未能依旧野豻鸣。

　　示众法语维那融通请

　　然未入湖海必先通涧溪出言须稳当得语见端倪起首先明目颂中要合题事存堪借境理极莫黏泥通达理相应圆融事并齐理偏事未正纵悟返成迷虽是无文印莫将容易提预申玄学士高步必从低欲作人天眼险中更架梯松门须应过竹径要常栖信步行将去无阑阻玉騠追风千里势出众越群黎懒出茅檐矣何沾雨露兮披云斑起豹玩月文生犀愤起凌云志犹如贯日霓横空色相壮不被矮人挤。

　　牧牛颂古(原颂只一因后屡而诱之故以成三予得之并录补入于此也)

　　拨草寻牛

仿佛林中逐日攀奔波那讨片时闲困来卧向青莎里醒后依然隔万山

天将日暮鸟归啼寻出山林竟过溪只听声声频噪晚茫然不觉又沉西

野牛岂受直绳牵专在沙坑草里眠两两三三翻不见一齐孤负草鞋钱

　　蓦然见迹

寒云日布锁山阶荫蔽难寻去又来幸遇微风轻扫荡端然遗迹印苍苔

瞻风拨草过山巅行到溪边甚皎然便把狂情一歇下不随流水过前川

云外山高水又深披星戴月少追寻无风若见垂杨舞莫向前村问信音

　　捕步见牛

举目相逢觌面观朗然越格出幽峦明明蹄角全彰露水绕山旋受曲盘

红日方中一见清眼非色相耳非声频呼幽谷连相应愧杀当初涉远程

捕影描踪甚日休峛山旷路使人愁而今退到无攀处　地一声迸出头

　　得牛贯鼻

信手曳来把鼻穿寻常紧着过山田疏狂谬道吾拘束体性柔和岂用鞭

翠拥岚光映水流一溪两岸好田畴初回恐犯人苗稼蓦直收来不外游

全身现在锦江边得意童儿自俨然两孔分明一白练何劳分外把绳牵

　　牧护调驯

百花香喷染深云青草池塘渐渐温不负家山时节至每餐直到日斜昏

牧久纯时不待牵白云影里任从眠年年山下出头放一度春来一度鲜

谷暖阳和解岁寒灵芽芳遍水漫漫何方不是东君道一味无余任饱餐

　　骑牛归家

形仪脆美笑呵呵并不违时岂用拖意欲骑来先有趣一声麦笛过烟萝

回头稳步出云霞诣路歌欢兴转奢重叠关山留不住昂然迅步直归家

水草均充俊不饥日斜倒影慕归时扬鞭咏动还乡曲到跨牛儿恨步迟

　　忘牛存人

遂把鞭绳放下时俄然攃手便如痴有人问道牛何在对面忘形总不知

无影山前独自闲和云一片白其间于今顿脱皮毛外俗眼何曾识故颜

笠蓑高挂两相违无事童儿绝是非啼鸟新催花满地恬然不展俏巍巍

　　人牛双忘

金井梧桐一叶飘停云卷尽便青霄冰轮移过西峰去不见秋光水面摇

一不存兮二不容虚无一点甚难穷凄凄一阵金风起带水拖泥尽绝踪

叶落秋来万树空普天匝地起清风寥寥碧汉廓无际非是驯调作用功

　　返本还原

万象森罗一鉴周全彰过后影何留随情逐见如毛者聚首纷纷唤作牛

嗥吼一声出外缘愧乎巴掌浪为拳来朝更有山前事正眼何曾认得牷

不分异类复原由非是童儿非是牛到此分中无向背白云明月两悠悠

　　入廛垂手

了此无疑罢问程问时随指落深坑其中有个知归者不待扬眉掉臂行

鹿队羊群莫乱猜非甘力壮会能开各人一片闲田地据在威音分付来

凡圣同圆一路休丙丁寻火不须求春来处处花开苑夜静家家月满楼

　　十无语颂

　　无为国

涉罢长安路归来出正躔溪山情坦荡云月炳皆然道泰不传令时清岂用权凉回一叶落三岛共壶天

　　无星秤

衡上无锱铢权边有重轻任持千两至移就一般平不较泥团子惟称耀日晶定盘原分外相混实难明

　　无根树

萧疏标地锦秀丽壮嘉猷若过三冬雪能成万古幽轻烟垂玉带新月挂银钩滴露含圆相通明一概秋

　　无底钵

宛然一钵用分外转求何但只随丰俭曷须苦恁么德山拓不到临济太行过拈却匙头看还嫌一味多

　　无底船

休逐东流去优游拨转行烟纶结网篆风鼓助潮声野渡同秋碧芦花共雪明和光常得妙无底没深坑

　　无弦琴

执妙犹天远捐功就位操无弦超异见有用辨秋毫展拓家风俊平弹格调高山寒云断处此义在甄陶

　　无须锁

锁断人天户禁封佛祖喉圣凡无出路报化有来由得遇方能透难逢必定愁昭然通此窍宝藏一时周

　　无孔笛

非在声中巧当风一曲亲洞明三际旨调转万家春吹入水穷处坐观云起辰未闻闻听得抖出耳中尘

　　无孔锤

信手拈来用蛟龙不敢吞敲穿潭底月粉碎镜中痕若乃除心病自然彻顶门水云思凑泊到此实难论

　　无缝塔

物我无殊境自佗总一般窗开常寂照户闭永沉谩周匝一光耀玲珑八面宽当阶攃手进岂碍一毫端

　　无底篮

工夫圆得到提出定光辉能纳四天下不差半粒微捷浮浮趣向救溺溺来归鱼鳖翻身过成龙带雾飞

　　　(菩萨戒弟子如聆号月庵廓耀号法藏元见捐刻
　　密印禅师语录第七卷伏愿苦海浪里共遇直截
　　舟航暗昧林中同睹皎洁慧焰
　康熙二十一年壬戌岁季秋月板入浙江嘉兴府楞
　　严寺般若坊附藏流通本郡信士吴知先书梓士
　　倪天章刊)

　　密印禅师语录卷第七(终)
嘉兴大藏经　广福山胜觉寺密印禅师语录


　　广福山胜觉寺密印禅师语录卷第八

　　门人如暐等编

　　机缘

　　僧问据虎头收虎尾第一句下明宗旨如何是据虎头师云八面全威进云如何是收虎尾师云一毛不让进云只如空劫那畔将甚么施设师云你到得空劫那畔也未进云分明提不起拟议即乖真师云也是郑州出曹门。

　　僧问仰山以梦为觉南泉以觉为梦且道古人具甚么眼目师云二俱是个瞎汉进云和尚分上又作么生师打云是梦是觉僧拟议师连棒打出。

　　僧问蹋翻须弥顶坐断碧落云时如何师云入地狱有分进云为甚如此师云拂开金世界劈破鬼门关。

　　僧问如何是威音王已前自己师云横身当宇宙进云威音王已后师云一句定乾坤进云且道是那一句师便打僧礼拜师又打。

　　僧问相见不恁么恁么不相见师云当中不肯断谁赴两头机进云在甚么处断师竖拂子云试道看僧拟议师便喝。

　　僧问灵鹫拈花果结何处师云不萌枝上进云未审滋味如何师云还我核来僧无语。

　　僧问云接水送有辱宗风口干舌结方负自己正在二途时如何师云一椎便透进云当下了然能有几师云薄处先穿。

　　士问今日有话相问得否师云我不会答士云未审谁人答得师云三生六十劫。

　　僧问大通智胜佛十劫坐道场佛法不现前不得成佛道是何意旨师云祖师门下却较些子进云大有人唤作布袋老鸦师云笑破乞儿口。

　　僧问如何是佛师云内无心外无目进云如何是法师云痛处针眼底沙进云如何是僧师云五湖四海月千岭万山云。

　　僧问透网金鳞以何为食师云身在海中莫寻水僧礼拜师竖拂子云透得这个么僧无语师云将谓赤梢鲤又是癞头鼋。

　　僧问如何是金刚王宝剑师云斩断灵龟尾进云如何是踞地狮子师云惊退野狐群进云如何是探竿影草师云开口则勘破进云如何是一喝不作喝用师云你又作个甚么僧便喝师则打。

　　僧问昔日僧参仰山便问和尚识字否山云随分且道是何分晓师云此处不言权在手进云僧右旋一匝云是甚么字山于地上书个十字酬佗此意若何师云天回地转进云僧左旋一匝云是甚么字仰山就改十字为卍字师云武就文成进云僧画一圆相以两手拓如修罗掌日月势云是甚么字未审有甚奇特师云鱼龙得变化虾蟹枉遭殃进云仰山又画圆相围却卍字是何道理师云阇黎咬定牙关跳不出去进云为甚么僧便作楼至擎拳师云声闻辟支所不能及进云仰山道如是如是汝善护持便就肯佗师云始终事尽共在其中僧礼拜师云无限仰山都被这汉钝置不少僧展手师归方丈。

　　僧问如何是第一玄师云不许浪捏拳进云如何是第二玄师云云散月当天进云如何是第三玄师云到处总方圆僧礼拜起师云这是那一玄僧罔措师云假鸡声韵难瞒我未肯馍糊放过关。

　　僧问如何是涅槃心师云青山一片云进云如何是差别智师云上苑几团雪进云云散雪消时如何师云今日不曾天晴僧无语师呵呵大笑。

　　僧问近日佛法如何师云两山合掌一溪行道进云且道为甚么如此师云觅个不会佛法底人进云适来一众从山后下来和尚还见么师云观音妙智力能救世间苦。

　　僧问离四句绝百非时如何师云亏你开臭口进云口有甚么过师与一掌云离四句绝百非。

　　僧问如何是第一要师云杜绝口头妙进云如何是第二要师云万象分明道进云如何是第三要师云天空任鸟飞水阔从鱼跃。

　　师一日宴坐有僧来参师拈拄杖僧便喝师下来令僧就座僧不肯师即打出时有僧云适来这上座过在甚么处师云鼠偷鸡蛋莫认狮子辊毬。

　　僧问德山见僧入门便棒临济见僧入门便喝不知是何消息师云乌龟臂上无毛。

　　僧问离言说绝议论时如何师云放下着僧伫思师云酬衣去。

　　僧求开示师云且去明日来忽闻板响旁僧云吃饭去师与一掌云是何所在指东说西僧便喝师又打复示偈云一声相应炳无私历历分明说向谁桼桶豁然箍爆断方知过用苦钳锤。

　　僧问古人道有时夺人不夺境那个是人师云截断来时意进云如何是夺境不夺人师云摧倒案前山进云如何是人境两俱夺师云摧倒案前山有甚来时意进云如何是人境俱不夺师云追风天马戴麒麟复拈拄杖云这是境那个是人僧拟议师便喝。

　　僧出师问何处去僧云随众作务去师云一堂人汝随那一众僧罔措师便打。

　　僧问住世脱尘埃何处最洁师云烂泥脚底进云行道涉岖崎何处最平师云尖峰顶上僧礼拜师搀住云这是甚么处僧无语师云只说是个人。

　　僧归夜坐次云某甲有一偈不敢举出师云放汝命通汝气僧云对境无心荡荡清师云已浊了也僧云透出关阑没化城师拈茶杯云透得这个么僧拟议师便喝僧礼拜师云且证一半着。

　　士问如何是超宗异目师云三头六臂士云如何是齐眉共躅师云不高不低士云如何是影响音闻师云闭眼说梦士礼拜师云汝是闭眼来问开眼来问士便喝师对众云记取这汉。

　　僧至师云这几久在何处来僧云沩山师云水牯牛在甚么处放僧无语师云汝不在沩山来。

　　僧问寸丝不挂时如何师云裸形外道进云千补万衲时如何师云惹火烧身进云恁么也不得不恁么也不得师云恁么也得不恁么也得进云门外人来如何相见师云或时权在手便把令来行。

　　僧问如何是先照后用师云云行雨到进云如何是先用后照师云雷轰电掣进云如何是照用同时师云三山齐粉碎六鳌尽绝踪进云如何是照用不同时师云月明初夜后鸡叫五更前。

　　僧到师问上座今日在何处来僧便喝师云善来佛子何得恶发僧无语师打云已后不得乱做。

　　僧辞行师云何处去僧云穿山透海去师云这只眼尚未明僧云是那一只师便打僧云未曾拈棒已会了也师云汝作么生会僧拟议师又打。

　　僧侍立师竖起拄杖云痴狂外边走不识拄杖子招剑自伤身唤作拄杖子到汝分上又作么生僧无语师与一棒归方丈。

　　僧归师问你从那几处来僧叙师云还是在那一处得力僧复叙师劈口便拳次日讨单师云汝拟进堂切忌瞌睡僧应诺师云浩浩之中如何辨主僧礼拜师云到底皮下无血。

　　僧问四山相逼时如何师云一椎粉碎进云坦然无碍去也师云又添幡上风。

　　僧问如何是第一句师云空无一点聚进云如何是第二句师云分明难吐露进云如何是第三句师云垂慈相济度。

　　二僧到师云何处来僧云船上师云船在何处僧无语师便打次问一僧这一众聻僧作把桡势师亦打遂后不伏有僧出云昨日公案会也打不会也打成何宗旨声未绝师又打云任从举向诸方去。

　　僧问寒泉蛟龙还有变化时节也无师云无时节也有时节进云若到大禹门下有何方便师云摇头是云摆尾是雨。

　　僧问一尘不立时如何师云足下泥深三尺进云如何是意中句师云头抵威音前进云如何是句中意师云尾扫空劫后进云句意不立时如何师云洗足来与你道僧拟议师便喝。

　　僧问默时虽无语明头岂覆藏仿佛多蹉过请师为举扬师云朝朝鸡向五更啼岁岁春来山色秀。

　　僧问如何是十方同聚会师云两眼对两眼进云如何是个个学无为师云现成底事学佗作么进云如何是此是选佛场师云罕逢穿耳客多遇刻舟人进云如何是心空及第归师拈拄杖云空得这个么僧便喝师则打。

　　僧问家家有路透长安何处是长安大路师云出门便蹋着进云不顾脚下时如何师云痛与三十棒进云已今到了又作么生师云食草饮水曳耙拖犁。

　　僧问泥牛石虎对面相见时如何师云一喝无踪迹潜身北斗藏。

　　僧问了无一法和尚说个甚么师云今日送供底甚多进云本无一物学人参个甚么师云自领出去。

　　僧问如何是正法眼师云不在眉毛下进云必在何处师云张三一对李四一双。

　　僧问如何是体明无尽句师云通身是病通身药进云如何是妙玄无私句师云遍界全真遍界尘。

　　僧问学人近前拟欲礼拜则是不礼拜则是师和声便打进云一气不来又向甚么处去师云镬汤炉炭里驴胎马腹中。

　　僧问法门大阐广集四来如何是衲僧入门句师云稳坐从天命进云如何是衲僧出门句师云常沾雨露恩进云出入不虚常运步一行蹋破岭头云师云何处不光辉。

　　僧问如何是大鞴炉内底消息师云烈火不留矿分金岂让情。

　　僧问剑未出匣时如何师云冷静光生进云已出匣后师云烟尘气敛进云今得呈剑手一任定乾坤师云将来验看僧便喝师对众云来日东廊相会。

　　僧问此处得水金鳞后来如何变化师云扬身抛玉尺戏碧欲腾云。

　　僧问如何是山中境师云曲曲弯弯逼直路进云如何是境中人师云轻轻巧巧过山云僧次日相会师云昨日问底甚么话头僧拟议师便打。

　　僧问目前无法意在目前时如何师云浪展千条缕潭收一洞春。

　　僧问得何神通有此大用师云不是借来底进云十二处忘闲影响三千界放净光明师云你底光明在甚么处僧便喝师云可惜许。

　　僧问如何是衲僧出身处师云特地秋风至不凉人自凉进云头头举起承佗力步步相随是故人师云出身放过说甚故人。

　　僧问父母未生即是已生即是师打云你道是已生未生僧拟议师又打。

　　僧问久雨不晴淹杀狐兔久晴不雨渴死鱼龙如何是久晴境界师云霜月到头藏不住进云如何是久雨时节师云谷云覆顶出头来进云且道不雨不晴时如何师云来日天晴又向汝道僧无语师云通身泥水也不知。

　　僧问拄杖子年多少师云又被阇黎添一岁进云寿同天地久结果有余春师云家无小儿有甚用处。

　　僧问古人道虚空为鼓须弥为椎且道这鼓用甚皮鞔师云现成两片进云谁人打得师云独让阇黎。

　　僧问木人每唱无生曲石女常抚没弦琴如何是木人曲师云单为作家谈进云如何是石女琴师云专等知音听。

　　僧问狮子吼时狐兔绝踪假若棒如雨点喝似雷鸣作么迴避师云棒下无生忍临机不见师进云这是古人底师云寻常借路过不向臼中藏。

　　僧问即今佛法遍地人为甚么不省师云直观眼前境忘却岭后人进云何不与佗点破师云既已遍地用点作么。

　　僧问泥牛吼处天关转木马嘶时地轴回如何是泥牛师云耕破波心月吼通劫外风进云如何是木马师云蹋翻栗棘地跳出金刚圈。

　　僧问世尊拈花示众和尚将何为人师云清早起来不曾有利市进云谢师余惠师云既不曾有谢个甚么进云云向山中腾出巧月从林外过来新师云你又向何处过来进云请师下棒师云道破不灵。

　　僧问学人从偏位中来请师向正位中接师打云是偏是正僧拟议师连棒打出。

　　僧问古来有个十无语谆谆有语是何缘师云门外山阶是谁砌进云不识师云惭惶有负行人心进云师意若何师云有处问将来进云如何是无为国师云圣凡不在里头歇进云如何是无星秤师云拨两分星成滞钝进云如何是无根树师云百鸟从来栖不住进云如何是无底钵师云一来一往是谁拓进云如何是无弦琴师云天真嘹喨少知音进云如何是无底船师云这边蹋着那边掀进云如何是无孔笛师云一曲当风明历历进云如何是无须锁师云香厨封禁无烟火进云如何是无孔锤师云八部天龙尽带悲进云如何是无底篮师云不放鱼龙到长江进云如何是无缝塔师云聚垩飞尘点不纳进云有语得明无语义不知无处义如何师云今日客繁且去着僧果行师云何曾得明。

　　僧问宾主到来如何相见师云眼观东南意在西北。

　　僧问金风吹玉管那个是知音师云有个灵利道者不觉放过僧进语师便喝。

　　僧问学人一宝请师酬价师云将来验看僧作拓盘势云请师鉴纳师云无处收藏。

　　僧出打圆相云是佛是祖俱在这里未审和尚出得这里么师打云鬼眼睛来这里卖弄进云毗岚风动何处安身师又打。

　　僧问诸佛未出身时如何师云冻云弥四野寒雨滴千峰进云已出身后为个甚么师云鄠杜月频满潇湘人未归。

　　僧问释迦老子鼻孔在甚么处师云已被迦叶穿却进云坐断千差将何化为百亿身师云祸不单行。

　　僧问曾思明珠欲来献上正觅不可得时如何师云好个消息。

　　僧问如何是金刚宝剑师云一挥无滞碍当下绝烟尘进云如何是踞地狮子师云同类增威势群狐丧胆魂进云如何是探竿影草师云有语不须辩抬头见假真进云如何是不作喝用师云休设安邦计端然享太平进云假使战将临机又作么生师云不知是何武艺进云适来夺得宝剑在此师云把出来看僧拟议师云生铁难瞒。

　　僧问钟鼓交加是何妙音师云聋着两耳才堪听进云龙象相会是何面目师云瞎似眉毛方可窥进云只如不住内不住外不住中间又作么生师云须得一半未足可观。

　　僧问未出方丈时如何师云四众莫测进云已出方丈后师云知音方可问无解不须言进云学人拟欲夺却拄杖得么师云具何作略僧云梢具衲僧手当机不让情师云如何是不让处僧便喝师打云人人有分莫道私行。

　　勘辨

　　师问僧按吹毛剑截断根尘提迅雷机打彻正眼只如兆未分时动着也无僧云不曾动师云这个来为先锋去为殿后底僧拟议师喝出云莫道奴郎不辨。

　　问僧跳出生死关头如何又要披毛戴角僧云祖祢不了殃及儿孙师云莫谤他好僧云此意若何师云莫道不了自愧始得。

　　僧进将礼拜师以杖头抵住云道道僧便喝师便打僧连喝师连打。

　　问僧看佗适来喝个甚么僧云老大宗师话头也不识师云一坑埋却。

　　问僧古人见花悟道击竹明心且道明底是那一个心僧竖一拳师云这个为复本有借事而生僧无语师云来朝更献楚王看。

　　问僧如人数佗宝自无半钱分将你分中道来看僧进语师打云再露不堪。

　　问僧生死交谢寒暑相迁唯有甚么人不被佗转僧近前师云火上更添油僧不动师云瞎汉归堂去。

　　库头进师云汝不是堂里人到此作甚么头云和尚莫错认师卓拄杖云你作么生抵敌头便喝师打云同寮无别殿。

　　问僧我这里一无禅参二无道学你在此间图些甚么僧云饱餐饡饭师云只是你不会洗钵僧无语。

　　问僧一个无意味底消息他便唤作饡饭你又唤作甚么僧拟议师一并打出。

　　问僧一语不疑是为大病疑情顿破别有何物僧乱道师便打僧不觉坐具落地师云好个消息。

　　问僧门外描踪捕影不如直下承当此意如何僧云即心即佛师便打。

　　问僧佗道即心即佛合皆吃棒你今又作么生僧云非心非佛师云马大师将甚么面目见人僧弹指一下师打云也要赏罚分明。

　　问僧适来二人答处山僧一机定度且道赏底是罚底是僧拟议师云放过不打要你领出。

　　问僧现成公案不用别参正与么时如何折合僧滞立师云去僧才行师云且来着僧回首师便喝。

　　问僧佛未出世你在何处安身僧云口小道不出遂问一僧祖已西来何处荐取僧举起坐具师云佗行不到你又太过。

　　问士南泉老师斩猫佛日和尚喂猫这两个老汉那一个是士云二边不立师云三世诸佛再来出佗圈外不得士无语师云今日失利。

　　问僧未曾出堂脚下蹉过而今觌面何处相通僧云觅火和烟得担泉带月归师微笑。

　　问僧这个上座来得路远便道觅火和烟得担泉带月归我这里也不担泉也不觅火且道月在何处僧茫然师一共打出。

　　僧进云某甲初入乞师指示师云翌日又来僧出师召云且来着僧近前师云是甚么僧拟测师便打。

　　问僧碧天孤月朗沧海骊珠明在甚处相映僧云不出这段真风师云是那一段僧拟议师与一棒便行。

　　拈问代颂

　　师居山暇之时然不绝往来者鲜值中正谛当之缁尝曰像季佛法果尔如斯也故拈数问以激来学间有着语并颂尚未扣其机耳故师戚之不已感叹自代而颂之。

　　谓众曰古人闻声悟道时时有声今人因甚不悟师代云迷流别影响达者不闻闻颂。

静夜钟声彻四邻拟心相听已乖真时人欲证三摩地休向耳边认识神

　　古人见色明心处处是色今人因甚不明代云触目无分别清光一道齐。

万古明星灿碧天原从雪岭至今传如何不合瞿昙意瞬目扬眉落见边

　　直饶不是声不是色不是心不是道又作么生代云云收天本净风恬海自清颂。

绥靖华夷意若何太平时境息干戈不劳定国平天下现位王登野老歌

　　佛出世祖西来有禅参有教诵未出世时且道诵甚么参甚么代云直下翻筋斗活机遍大千颂。

眉间现有白毫光出格男儿岂傍墙一色山川俱道眼分辉草木尽文章

　　三乘教典俱是后人径路如何又是教外别传代云日照孤峰翠月临溪水寒颂。

蜂蝇交舞共窗游纸上寻光岂出头忽遇其人轻扯破百千妙用一时酬

　　古人道终日吃饭不曾咬着一粒米谁是不咬着底代云天堂收不得地狱孰能该颂。

无影山前竟未深何须着意远推寻三禅风卷原非动越出春秋更古今

　　三世诸佛俱成正觉为甚又云上无佛道可成代云折却月中桂清光应更多颂。

等闲觑破镜中花弹指圆成共一家此际若随名相转真金依旧混泥沙

　　历劫众生俱沦苦海为甚又云下无众生可度代云既化山头雪难停砌下冰颂。

痴心恋着草头霜梦里登台作戏场大夜翻身一觉醒天明便是普光堂

　　缘觉声闻皆得道果为甚么不到这里代云毫牦有差天地悬隔颂。

欲避难逃景在先日光朝与水光连只须看破其中影始信前潭非是天

　　大乘菩萨已到这里为甚么不肯住代云蹋破须弥顶纵横非是虚颂。

不立峰头别有程云峦海岛任佗行一朝拄杖成龙去遇旱为霖济有情

　　三世诸佛之玄微为甚么口说如哑代云暗里抽横骨明中堕舌头颂。

禾苗卉木枯森森一动天心便转阴甘雨悠悠然未降云铺五岳半天沉

　　历代祖师之妙道为甚么无心乃证代云放彩霞收尽悬钩月在巅颂。

晴空朗朗正青天风卷残云点不连万户千门澄似水杜鹃啼在月明前

　　　(菩萨戒弟子如惺号明慧如暟号雪涧廓学号了
　　见捐刻
　　密印禅师语录第八卷伏愿解如来义同明出世
　　之因悟祖师机共入无生之旨
　康熙二十一年壬戌岁季秋月板入浙江嘉兴府楞
　　严寺般若坊附藏流通本郡信士吴知先书梓士
　　倪天章刊)

　　密印禅师语录卷第八(终)
嘉兴大藏经　广福山胜觉寺密印禅师语录


　　广福山胜觉寺密印禅师语录卷第九

　　门人如暐等编

　　颂古

　　法华眉间现瑞。

　　遍界为身不覆藏本无留碍露堂堂三千行布凭斯鉴百亿法门在此彰浊水波中浮桂影清风座上拥炉香白毫半分含沙界莫教扶墙走路旁。

　　安详而起。

　　唯此无余直顿超思量滞见隔天遥开舟犹为风江浅拂雾只因月汉高少向劫前达本旨多随句后择灵苗聚沙童子皆成道响水关山落断桥。

　　譬喻品。

　　苦火循环晓夜然扬声高叫为谁颠排珍置宝俱皆计驾鹿乘羊总是权稚子心开欲海尽白牛蹄破慢山穿更于何处出三界把断前峰一带烟。

　　穷子喻。

　　余年漂荡枉奔波今契家怀意不蹉富到犹嫌千口少贫来独恨一身多博财置业将垂地枯骨还魂便肯佗老朽年高无力伎得儿轩下理机梭。

　　药草喻。

　　蠲除热恼洗霾尘万类同沾愈色新在地根茎分小大从云雨露勿疏亲高山草木频频秀浅水池塘渐渐均野外林中枯槁者雷音转震又回春。

　　化城喻。

　　至宝难通设化城谁知中道入常坑月巢鹤执千秋梦雪径人忘一色程拆锦还须织锦剖抽桥依旧架桥平自扶自倒何堪任可见当时没俊英。

　　系珠喻。

　　旷劫圆成衣下珠云何辛苦涉程途离娄浪隔因存意象罔光通贵绝谟欲向金台越宝器但将银缕贯玑图层层缝露休劳指曷到远方把自孤。

　　凿井喻。

　　满轴霖漓正不偏秋风卷处落谁边沧溟普纳无殊理细涧分流有别缘船压海中休问水日衔岭上免窥天等闲识得源头处何必深穿费力坚。

　　髻珠喻。

　　尘尘尽是圣轮宫岂在当人用力充战败魔军凭那用掀翻窝臼显谁功王珍加赏防柔病梵语重安畏境风本自不从佗处得天然贵贱一般同。

　　父少喻。

　　大梦觉来管自明不分老少论枯荣拨开天窍识真境裂破香囊见假名皓月无心圆净器清风有意扫疑情纤毫不立残年尽柳岸莺啼共日生。

　　良药喻。

　　解脱珍衣披垢来三祇返复为尘埃良方用尽堆山草生界依然满地灾此土久留生厌退佗乡远嘱送音回谁知着药翻成病累及儿孙堕恶胎。

　　三句颂。

　　第一句铁眼铜睛不敢觑忙忙欲近前直取丧身去。

　　第二句夜半星辰皆拱聚寥寥彻正时有眼莫能遇。

　　第三句两丿分明一、具堂堂动用中到处咸周备。

　　总颂。

　　同天共地一轮孤运照山川落二途喝退浮云空劫外原无半句立规模。

　　三玄。

　　第一玄千圣从来不肯传树撼皆风动烟飞是火然。

　　第二玄出海银蟾耀碧天清光成一片未见白云连。

　　第三玄千峰相对一溪前多年桃李树春到一回鲜。

　　总颂。

　　触目三玄理事彰前明后暗莫思量普观落堑阴弥处丽日腾消大夜霜。

　　三要。

　　第一要两镜交辉明白道拟言更若何不觉熏身尿。

　　第二要鱼到龙门绝计较掣电两分身云开星月耀。

　　第三要荒田瘦地一光照未曾下手敲湿豆当阳爆。

　　总颂。

　　三要同开选佛场了无一要绝承当不能就体裁衣式万象森罗日播扬。

　　夺人不夺境。

　　毛端把断绝知音万里无烟碧洞深月白风清当五夜山河纯是一团金。

　　夺境不夺人。

　　捉雾飞龙出海渊翻身磕破钓鱼船生涯了当人无路直得归来坐岸边。

　　人境两俱夺。

　　疾雷急电两相逢倒岳倾湫世界空莫道张良多巧计河沙诸佛也难穷。

　　人境俱不夺。

　　云起南山雨北村牧童鼓舞过柴门一声嘹喨东风里不遇时人枉自奔。

　　总颂。

　　先贤愍物太叮咛水内影须岸上形圣解凡情皆幻事痴人着眼似流星。

　　金刚宝剑。

　　龙蛇阵上直相冲落草沉潭总不容及尽氛埃清四海了然独坐大雄峰。

　　踞地狮子。

　　金毛气象迥非同踞地全威八面风百兽远闻皆伏窜那堪狐兔隐其中。

　　探竿影草。

　　辨伪不妨探一竿调胭弄粉实难瞒旁边有个掠虚者快教盲涎彻底干。

　　不作喝用。

　　一喝双分杀活齐无边境界绝高低可怜翠竹黄花类飘向当锋染血泥。

　　总颂。

　　大用全施圣凡难并异类逃亡乾坤肃静。

　　四宾主颂。

　　宾中宾历劫沉埋在苦沦相逢便问衣中宝带水连泥辩不真。

　　宾中主月下端然等十五桂毂飘香扑面来便如狂蝶乱飞舞。

　　主中宾春萌秋落未同伦腾今耀古多龙聚少有盲龟到此亲。

　　主中主高提祖印光辉普大器分金不吝锤一花五叶绵千古。

　　总颂。

　　分宾分主验龙验蛇当阳一喝万无两家。

　　先照后用。

　　闪烁光中欲辨魔那容展演更如何直明未语出身意匹马单刀不用多。

　　先用后照。

　　活捉生擒把用施将军令到岂容迟不逢生死同条辈此处徒劳定业基。

　　照用同时。

　　塞海填河少聚堆棒如雨点喝如雷人亡家破无依倚旷野精灵当下灰。

　　照用不同。

　　有时照用不同时分付灯笼少自痴要会个中端的旨日间曲唱五更词。

　　总颂。

　　照用双行摘虎金铃敲枷打锁痛处插针。

　　五位君臣颂。

　　君位。

　　天然正位坐皇都别有功高用力扶慧眼精明何莫测从来玉院勿瑕模。

　　臣位。

　　万古同天共国齐明彰圣代觉群黎百花丛里才开尽又到子规月下啼。

　　君视臣。

　　织就玄文锦对天龙颜独露在其前青云路廓尧风转朕兆分辉化日绵。

　　臣向君。

　　天开文运出来香金榜题名百世芳荷国忠心恒不倦威扬海外佐朝纲。

　　君臣道合。

　　金钟扣罢月明楼概院琼宫夜色悠偏去正忘功用尽无情卉木总低头。

　　总颂。

　　空劫寥寥有甚传玑珠帘外转身玄龙楼到影方圆备玉镜交辉理事全夜静霜飘黄叶老天明日照碧潭穿不能勘破清波影一坞云遮十里前。

　　续集颂古

　　世尊初生。

　　步步泥踪点赤金当时未契老婆心从新泛起无边浪就水淘沙渐渐深忿性截流兮气冲霄汉随机设化兮平露胸襟初出眼睛空四海依然末后有知音。

　　东印请祖。

　　国筵座上愍痴顽纬武经文列满班更向威音前一棒昂然击碎两重关。

　　达磨廓然。

　　廓然无圣尽虚玄教外一花果别传下载清风彻不透到头霜月过江前独坐超诸有银山一贯穿伎俩搬空得半个原来不在止啼钱。

　　镜清出身。

　　风摇嫩柳窗中画雨滴苍苔石上琴圆顿法门难得会皮肤脱尽见人心见也未削追寻雨凑长江水(更深)。

　　慈明银蟾。

　　薄花随水莫能看这个家风下手难最好晚秋霜五夜一声新雁灼天寒。

　　赵州问二庵主。

　　自稚破家与佛齐为谁经绕翠林西佗方有月乌云蔽此界无春白鸟凄双放双收分照用半开半掩共拈提临机一箭穿心过两个猢狲血染泥。

　　沩山水牯牛。

　　不怀就市有生缘涵秋河目近通天航幡掉转清风起两两船归一岸边。

　　少室分骨分髓。

　　水月镜花如意珍随来映现一般均得鱼掉臂忘筌去两岸芦花莫认真。

　　马大师黑白。

　　离波别浪觅源头不觉漂漂水上浮咫尺关山隔万里被佗辊出混天毬白头会得大畿已定黑头了当干戈便休复持首尾来相告烂铁无钢真个愁。

　　世尊指地。

　　清秋一色照寒松莫把糟糠昼夜春鉴处生缘皆有分何愁变化不成龙。

　　马大师不安。

　　日面月面朝辉暮鉴八节更而历历当空四时迁而灼灼未变得山水之同秋合君臣之运遍含紫光也敛雾收霞发玄枢也拏云捉电。

　　六祖不会佛法。

　　彻底追来没半灰随机赴感动春雷道人不会单传旨世计难分墨里煤。

　　赵州狗子有无。

　　才高智大会铺张似鹘提鸠孰敢当有翅不能飞出去任佗舌上摆旗枪英雄客在那厢莫待西峰影渐长或有或无声未绝还佗一掌又何妨。

　　盘山心月。

　　昭昭显露照无穷鳞甲羽毛彻正通莫道端居明白里端居明白被云笼。

　　金牛饭桶。

　　笑里悲风二十秋落花流水莫能酬当时有个知归者连席掀翻一旦休。

　　药山升座。

　　昨夜三更过急滩流沙滚滚最为难莫云老汉生悭吝扬起眉毛各自看众集下座兮不辞道破一语不施兮望梅止干饶将枝叶齐搬尽塞断烟肠不到寒。

　　文公访大巅。

　　动容非外静涵则弥拨乱之节太平之时发机不把千钧用这个春秋无了期咄莫待迟真诚不是小(儿嬉)。

　　临济大悟。

　　晴空霹雳正无私为破鸿蒙恨命施极则难容无说处危亡不顾望前吹星风轻一飒摧破顶　皮无依彻底行宽步平捋虎须便不疑。

　　盐官犀牛。

　　藏锋就事辨端由惊出头来少欠收落得闲踪卓在地贼人看见好成头。

　　乾峰举一。

　　寝堂门外草茸茸剖得分明付与侬非是韶阳来辨出髑髅倒地不知踪。

　　香严击竹。

　　捷辩难酬无下落白岩灰志便如痴冰盘秋露无心恋玉树春霜岂意思劫石消完否极尽芥城空罢泰生时临机自有合投语几辨方知是出奇。

　　严阳一物。

　　一鹗飞来过九天昂然已落正中偏斯时不遇开弓手贴肉皮毛怎得穿。

　　阿难遣二比丘。

　　那个出头这个招两成一过不相饶莫能觑破秋千影单爱东风把树摇。

　　云门拄杖。

　　化龙拄杖吞乾坤格外全提觅正贞鼓动风雷看变化锦鳞得当不虚名头也正尾也精非同扰扰竞头争杀人放火还皆恕理极情穷让不成。

　　世尊升座。

　　霖雨将垂遇大风和云送去杳无踪良天至意红轮转乾断长江渴坏龙。

　　宝寿开堂。

　　纵处超奇夺者强顶门有眼辨秋光俄然非是真狮子遗累人间作棒疮。

　　玄沙三病。

　　翳空片尽出情尘天上人间绝四邻宴坐空生无说说散花梵众不闻闻灰光岩畔觉犹错活眼寰中见未真三种人归一处了千门绿柳万家春。

　　慈明提不起。

　　提不起不动尊云居罗汉怎披襟昆仑顶上无栖处竹径松门有梵音。

　　铁磨到沩山。

　　披毛同类有家传体段风流格外玄雪尽云蹄疾似箭临机全不费心坚。

　　无位真人。

　　明明空界鸟难栖是地荒来作鹧啼天晓不知何处去时人望树走前溪一放过万劫迷直下连根一(手提)。

　　临济拓钵。

　　以凭一口剑天下任横游乞儿图小利犹落下风头独惟末后较些子欲得不能正好休。

　　女子出定。

　　云挂青山玉片浮蝉鸣深树不知秋今朝已散天空廓万籁全彰尽丧谋寂然不动兮明明相映感而遂通兮历历方周若于此处轻留意孤鹜落霞一箭收。

　　台山婆子。

　　已定寰中又出边何缘不契老婆禅触伤多少贤良客勘破分明不偶然。

　　赵州打毬。

　　镜本无痕不用谟当台遇境见根由毛毬碌碌是谁打念念滔滔那个流咄。

　　麻谷持锡。

　　残岁尽便逢春端然不是两家人黑白分明何向背偏圆合就好时辰那八两这半斤打成一片也惊群灰飞焰灭然非动雪上加霜太杀勤　次颂谷暖春回一是一非咄平地骨堆。

　　灵云得悟。

　　一觉翻身见晓明便张旗鼓振家声远风送出林间去惑乱时人耳不清。

　　玄沙不肯。

　　雪心为人一片忠何妨特地鼓春风寒山不借阳和力怎得桃花满地红。

　　德山大悟。

　　跨鹤单言灵鹤俊乘船独道木船强一风送到东洋海把着篙竿没处量佛来○难较魔来○难张巍巍坐向孤峰顶骂雨诃风压诸方。

　　赵州四门。

　　大方不择荒田地马到功成用得亲若向空花研色相当门蹉过赵州人。

　　云门糊饼。

　　苍蝇觅缝枉纷纷如印印空岂有痕滞句乘言犹昧己投机展事见云门。

　　黄檗噇糟。

　　眼清似海量同空威凛堂堂出大雄变化鱼龙烧电火扫除狐兔露金风拂开毗卢顶不存报化功此处分明难凑泊连云际断月如弓。

　　高峰枕堕。

　　日间浩浩春暖莺叫无梦无想椎到钟响枕子堕地哑巴便掌休将钝置五年看千里之驹无卤莽。

　　次颂

　　顿破沉齁不可孤梦中颠倒梦中扶梦来枕上和衣觉带雨芭蕉入画图。

　　镜清啐啄。

　　万世权衡定不公迷云荡尽有奇风石头火溅分缁素闪电光飞列异同母弃能怀日正昼子离滞　月当空诸天捧献无窥处出没同轮映海中。

　　南泉住庵。

　　水不成茶要人煎随佗起倒就佗眠倾间不止还来犯拔出吹毛列半肩。

　　外道问佛。

　　剑匣光生难近旁烁迦罗眼不能张堂堂坐断舌头路外道天魔息战场同宝所合一方将谓追风自(有良)。

　　仙天野狐。

　　野狐儿逆风鹞子老秃奴顺水葫芦见个甚么意二俱莫含胡忘前失后兮南敲北动谓失不补兮滴乳成酥强不甘心我便犯仙天笑过一轮孤四隅不昧空王殿珠走盘兮盘走珠。

　　九峰不肯首座。

　　一轮煦日映榑桑非比人迷雪屋场变化飞龙犹夹带锥锥点着见行囊守家当失威光时缘未遇返魂香当时不是九峰老师丈炉中彻底凉。

　　七斤布衫。

　　水冷天秋一色圆分珠帝网自绵绵知音莫去酬斤两正用将来遮半边。

　　世尊拈花。

　　分付原来在劫前那堪拈笑便流传换花无限盲聋眼不信壶中别有天。

　　百丈野狐。

　　一重烟水一重关五百生来非等闲不落脱皮烧化去当来不昧带毛还撞入里不是顽休言非迹在其间试看东风随律转依然舞翠不离山。

　　傅大士讲经。

　　不会灼然稳当当拈沙搅污一锅汤若非海纳真天子两个一齐摈出方。

　　长沙进步。

　　扑破琉璃碗草堂夜不关始从绿水去又逐白云还怪鸟吟乔木狂猿啸岌山春回无限意靡不到其间。

　　临济擒定上座。

　　大展全机接待人孰容胸次作情尘九牛一挽随收放列土分茅见主宾。

　　法眼行脚。

　　东土西天没两途妙门撼脱有何孤再将知解投明镜事到临台列象殊。

　　南泉斩猫。

　　烟尘扰扰动高尊一举齐来断命根满院惊惶失大利通身畅快报深恩草鞋头上堪求路狼藉堆边休染痕真是死中得活者衔刀直顾进吾门。

　　佛日喂猫。

　　频频喂养莫拘功精壮威狞转渐雄老鼠出头才定动全身丧在爪牙中。

　　迦叶摈文殊。

　　当阳举起聚来忙无剑分身岂散场钝置当时犹百亿至今谁肯一棺装。

　　陆亘养鹅。

　　损不坏长何存翀开异路别乾坤出瓶不出擎来问一掌和声休谓疼须剿绝莫囫囵共入维摩不二门。

　　世尊涅槃。

　　报化非真总是权执持四大落攀缘两头不着中开眼百亿金容一相圆。

　　异学问佛。

　　拈除戏论亦非诚常与无常二间坑鹦鹉虽学人语句不知人事作么行。

　　船子接夹山。

　　清廉之节将相之英不图牵伴独钓鳌鲸垂丝千尺还易展离钩三寸实难争老华亭老华亭电光出手使人惊输却前身也船篙倾尽赢得后山也花果(结成)。

　　石巩架箭。

　　原是深山畋猎汉偶除须发见超情飞潜到此难逃避只有当锋少断魂人孤峻道愈尊不是垛生不(上门)。

　　万法归一一归何处。

　　赖有摩尼无价珠生涯转盻尽何殊家山绿水光天德野草黄花壮帝都。

　　僧掀夹山禅床。

　　贼儿攻打富家珍命未逢时依旧贫佛祖位中留不住翻回地轴转天轮。

　　云门一宝。

　　片云风卷尽万里绝遮阑把定乾坤肃放开体用宽南星对北斗洞达是谁观不待金乌催玉兔门开直下啸澄团。

　　甘贽接待。

　　连铛拓出又何妨纵夺临时任主张两个古锥齐捉败胜如百味巧盛庄。

　　临济嘱三圣。

　　皎然一喝播宗风血脉无涯尽界充破胆瞎驴成队去天关撞碎地皮通。

　　云门扇子　跳上三十三天筑着帝释鼻孔东海鲤鱼打一棒雨似盆倾。

　　鲤鱼帝释常相会休执多年骨董禅静夜银蟾初出海人间天上两昭然。

　　观世音菩萨将钱来买糊饼放下手却是馒头。

　　绿水青山更古悠有钱莫用冷馒头霸王未到乌江畔一到甘心便肯休。

　　僧问云门如何是一代时教门云对一说颂。

　　识得韶阳对一说答从问处合时节脱笼灵翮便翀霄望树猕猴尽失穴。

　　僧问云门不是目前机亦非目前事时如何门云倒一说颂。

　　识得韶阳倒一说日轮耀化万山雪不须炉焰起光辉尽界冰河一路彻。

　　宋时兜率悦和尚住龙安室中垂此三问一曰拨草参玄只图见性即今上人性在甚么处见颂。

　　云水茫茫四海宾将心用意总非真一朝参到无参处几点梅花天下春。

　　二曰识得自性方脱生死眼光落地时作么生脱。

　　迷去云开六不收涅槃生死两无忧寒光彻地金风起一叶落时天下秋。

　　三曰脱得生死便知去处四大分离时向甚处去。

　　梯山航海路高低退步长安一理齐大寂定中原不住黎明天晓凤凰啼。

　　总颂。

　　了了了时无可了休休休处未能休当时欠下嵩山债不作驴兮便作牛。

　　密印禅师语录卷第九(终)
嘉兴大藏经　广福山胜觉寺密印禅师语录


　　广福山胜觉寺密印禅师语录卷第十

　　门人如暐等编

　　山居

古木交环隐处深嵾天嶂外月来侵影旋丹桂经宵久露滴庭兰坐夜沉白石云垄居静境绿崖烟树乐闲林垂阴　动微风起扑面清香染素襟

十里嵘山傍水凉不同世焰倚风狂屈原被谮投江死介子因焚抱树亡蹋碎行云拨野径扫开积雪住山房柴扉昼夜无关闭坐看升山月转廊

塌地炉边架一铛每餐饭后缓经行遥观玉练飞泉舞近听金锵溜石鸣云幕揭开山露顶雨帘卷罢笕停声妙明尽在重岩里胜出乘槎万里情

芟出岩深古静基何尝乐意得便宜迎宾石径和云扫煮芋松枝带雪炊池窄犹嫌溪水凑山高独怨笋园迟到来几处难周备异念同消莫自欺

由来得意住山巅古涧寒松话此禅细雨才休风鼓崒残云将破月临泉天明鸟出雏随后日暮猿归母向前万点岩花从下坠般般佳趣果奇然

幽林鸟语噪高枝人谓深山春到迟吐玉白梅开五瓣拖金绿柳散千丝莓苔郁郁蓊新砌藤蔓萧萧长旧篱莫测东君行令早浑然放过许多时

万壑林中居上嵘纸窗吹破一时明山花织地呈新锦社燕喧巢语故情芹蒂有泥凭雨洗茶炉无扇待风生其间但得相宜事纵不方圆也现成

山一重兮水一重澜狂岭峻势如龙鸟啼春昼百般语云伴晓峰几样容斜竹生斑横古径曲藤起蔓挂幽松苔封险巇桥难度未免频频倚竹筇

暮见朝闻仔细详一声莺啭达心光萝悬峭壁拖云乱花落澄池恋水香弯涧泥深鳅鳝喜平原日暖蝶蜂狂等闲识得维摩意香积从来出上方

时来和煦物皆通满目遥看见未蒙麦浪风翻千顷绿桃霞日映一坪红龙吟志涌山头雾虎啸威生月下风是处暖来多境致超群拔萃有奇功

世事浑忘意不专山居有趣最萧然浅溪低步逢新月危磴高观见远天风拂绿烟几树柳水浸白雪一池莲萦萦火宅一生者让我深山乐晚年

钵囊久挂在崧寮德合乾坤义自昭雷迸山头声震地云横谷口气吞霄弯藤倚树如龙绕攲石居巅似虎朝现境生成观不尽谁知春去落花飘

草堂壁破脱泥沙暮见山间别是家风动阶前竹扫地水流涧下浪推花吞钩弄影思幽滟舞拍偷香望早霞近抵非唯通野趣远观目极玩无涯

林下柴门竟未开寥观晚寂懒徘徊金乌低降衔山去玉兔高悬映水来新采香芸安睡褥久收曲榾暖炉灰枕头方木拓圆相一觉横眠乐俊哉

一带烟岚簇锦文晓峰深处鹤为群花开药圃泥沙润雨过芝田草木芬翠柏苍苍逢赵老红桃烁烁遇灵云圆明一鉴通今古好向溪山共采芹

清居无伎挂心田树有松花石有泉榻卧深云多快乐厨烹淡饭少交煎闲行林下身轻健独坐水边意皎然近道荣场烟境好怎如一屋隐山前

未入崚嶒世念休林间不了第相酬惭将兔角敲空月愧把龟毛系水鸥柳巷花街人惯住鹤林鹿径我能修娱山乐水谁堪对独有华亭坐钓舟

万缘消向此高巅断岸分崖别是天对境云开山见面当门雨过柳抬肩幽林果实春风静湛水光生夜月圆鹤作寒巢清夜梦觉来一唳出岩前

瞻风玩月出幽层风满山川月满陵月下煮茗风作扇风前指韵月为灯窗衔月影通三际钟应风声演一乘皓月清风常助兴吟风啸月有谁能

抹月批风娱野层风俦月侣共丘陵月升雾敛风和籁风卷帘开月伴灯挂月松缨拭玉镜梳风竹韵点真乘因风指月全佗意风月双忘我未能

傍水依山度岁华山为根业水为家水边趺坐山陈供山外经行水献花水似玻璃彰用处山如图画起生涯青山绿水常相伴咏水题山岂外夸

水阔山高对日华山嵘水滟助诗家水舒白练山抛玉山叠青蠃水喷花近水谧观心地印远山悬望海天涯将山就水全彰道离水忘山尚未夸

旷野林中万木森黄鹂隔叶弄玄音迎风栀子齐梢玉吐火榴花满树金山峭悬枝愈挺秀天晴染露更颜深清光六合开幽面意气盈怀下翠岑

巍巍接汉静居堂四顾云依别有常一夏清凉门近柳三冬　暖户当阳不贪尘世风光美只喜山林菜饭香每日如愚随分过并无外计落思量

繁华愁见隐山中送往迎来久不逢心净常怀明月共身轻每忆白云同才能盖世登台剧气节惊人过树风正叹之间时不待夕阳西去水流东

雨过山间锦自铺何须策杖绕程途溪含白水一弯玉树带黄梅万颗珠雾卷云飞即意旨鸟鸣花笑是工夫清晨未览长篇上起篆香烟预出炉

一枕波涛几树风不翻贝叶也相同朝烟锦布层林外暮水歌流洞壑中平地承雷龙骨换深山披雾豹文通往来背道区区者莫测云峦有静功

松岭门高竹径深一庵长掩乱云岑穿棂玉色辉寝案拂翠金声动宝林碧嶂丹崖悬古帧清泉白瀑演幽琴更沉意欲登阶听月过山头树转阴

山阶月落影离池闭眼鼾沉梦未知身后轮回蚕作茧目前光景燕衔泥黄金累石有期尽白发堆霜无药医一阵西风空似洗然而不醒待何时

云布岭头意不偏其间是事偶将圆乘凉果木秋来实淘米溪泉雨到穿汲水煮茶歌树下敲松拨子种山前灵苗但看生时稳日久成林盖屋边

万类光生一月连悠悠朗发过山前青云影里鸣秋雁绿树阴中噪晚蝉岦岌峰峦同敛雾潺湲溪涧共收烟有人得义忘知见始信山家不夜天

白云堆里一居安不识人间住世繁藤捆竹寮一榻坐烟熏瓦钵二时餐涛声出远朝风听日色升高对壁观无限生涯随分足山中岂得受贫寒

从来应用有乘时但得时乘不远思灌芋随分山峡水烹羹任采野蹊藜厂煎茶灶当风置露坐蒲团对月移遥望当山先有兆清光影到岁寒枝

寄住岩阿已数年衲衣磨破一条肩灯油暮拾松生乳瓶水朝提石涌泉有物现前堪应用无心过后取方圆随拈黄叶朝阳补误落溪头过百川

风鸣叶落雨丝丝泪想尘劳一局棋千载蟠桃不种子一宵月桂要攀枝瞻天俯地真堪愧望影谋香果太痴天上五衰犹未免人间何事远相宜

彻底觉无应世能眼空荡荡隐深嶒水清行潦千岐尽山紫滞烟万叠凝飘叶随流流那住浮云横谷谷何升一番雨过将才了风到其间又放腾

凉回溢目见秋光廓尔圆明映八荒耀破昏沉中夜月洗清天地五更霜杳无烟篆笼峰顶未见苔文绣石床数日不逢风饯雨山泉洁似白银浆

无人厌患苦娑婆三分光阴已二过昨夜金风拂野磴今朝木叶掩山坡菩提结果无心种剑戟埋光有意磨特地悲秋思近日贪荣甘忍受奔波

高峻闲居得近霄烟崖碌岸莫能超集霞现起齐天绣堆雪铺成满地瑶树稳不妨鹦鹉跳山宽岂碍霁云飘晓风相送出东岭池沼流泉一色昭

高枕云峦一梦中觉来大地迥皆同三家村对千丘水两舍寮开万里风占陇梅翘春色老积墀雪泻日轮充目前不省寻常过廛市山林尽失功

残冰释尽有余昏正好回光识见闻插汉峰峦彰美画抱林溪水展佳文推沙浪暖鱼分队拂柳风和鸟唤群新景时来关不住声声噪向岭头云

锡挂青山绿水涯敲风笑日两无差春雷惊竹园添笋夜雨打梨涧出花落蕊翻波迷去蝶幽林舞翠召归鸦天然不择重岩下均布空山物外家

端坐幽居悦兴来红轮赫赫照高台逢春柳絮千枝秀出雪松花万树开山境依时增艳丽灵光失度混尘埃临风撼动涛声吼不觉清音过九垓

林深若不正当春怎得寒岩万物新入水山光消白昼迎人野色赏清晨峰头戴日悬天镜草尾垂珠献地珍了念安然同运转一般风率汉来云

一目山河境界宽不能见道受欺谩茫茫水骤朝东涧霭霭云行向北峦风振松涛呼鸟韵池留竹影钓鱼竿俄然劲节从兹显须要时人肯自观

啸月吟风几度春随方乐道不愁贫熬羹灶内烧黄栗待客盘中剪绿苹一圃茶椿春复旧半瓢豆种晚成新方原雨足十分美廪贮林间待上宾

　　雪谷

谁把琼瑶掷向空削成片片落无穷情非野谷传时冷意为家山报岁丰玉壁岩前松发乱银岧岭畔竹腰躬蒙头草木今休怨自有来朝日出东

　　月梅

干柢坚荣势不灰时逢六九占春来寒山受淡标魁首冷地经霜立上台蕊放时惊千鸟啭香飘处动百花开天间甚物同知己玉影辉兮月步哉

　　除夕旗山题

烟水茫茫莫问舟年穷且住碧云头烁天电势情俱敛震地雷音量已收放彩星疏光万丈含元殿古壮千秋残更一尽东山晓不异前贤剖白牛

　　　　　　其二(胜觉作)

林中瑞气静边生胜似歌欢乐锦城世暖罗帏尘意纵山寒纸帐道心清风翻岸上云千丈钟醒船头梦五更静夜声声出汉外阿谁向此悟圆明

　　　　　　其三(回龙题)

远眺山光近抵幽懒从浩浪泛轻舟催年爆竹节前放占陇梅花雨后收挥尘拂开两岸锦拈藤点破一江沤焕然天意春回首云水滔滔孰共流

　　元旦

纷纷赏乐岁中华不省浮生甚可嗟晚出才圆仍复缺朝升将正又偏斜行观醉舞当风蝶坐听酣歌伴水蛙本有未明随景转迎新改换旧时家

　　秋菊

百卉纷芬志不忙任佗凋谢我才芳花簪秀杪黄金炼叶佩苍条绿翠妆数浃阶前承雨露一秋月后战风霜千红万紫空争斗待此时来放晚香

　　喜晴

一榻昭然枕上明晓山窗白日初晴四维锦绣胸中起六合风光足下生皎皎禅心如玉洁醇醇道念若冰清抬眸局外无云蔽秋水长天一色迎

　　晚景

度岭夕斜渐渐昏卷帘待月不关门炉中火暖香浮座檐外风生叶落盆几片白云横谷口一弯绿水抱山跟前行举步垄冈望长笑一声独自焞

　　山行

暂息山亭望野方风从叶里过来凉苔生曲径沿途秀薰出斜坡满路香柳陌铺绵春日尽竹林解袒夏天长晴川荡荡翻银浪喜映高辉一段光

　　船行

长江拖练嶂堆琼绕嶂成纹彻底清岸上崖悬花到长篱边石压笋斜生香飘戏蝶风中舞饵动游鱼浪里争入水天光红日丽影端相对伴舟行

　　次仪廷林公韵

曾闻才茂与名芳起凤丹丘得正阳秉就文雄开泮水生成志锐绍书香墨池宜点山河翠翰海能淘日月光不待胪传声已唱犹观预兆五云祥

　　春日

阳回禹甸十分嘉映日春山放彩霞乍暖鸟嘘烟里韵初晴鱼泛水中花发宣美景毫非错运转良辰点不差幽谷旧来多雅趣重添野色壮山家

　　住耕广福山堂六首

　　玩月

谁向海门抛玉毬浮波万顷尽莹周清宫有影狞龙跃暗阙无光狡兔愁天际星辰同晚现人间烟景共时收重门若闭昏沉里即负长空一色秋

　　竹筇

未曾作就已先嘉能战清霜拂晚霞秀杪插天摇凤尾灵根窜地长龙牙无心出土超尘辈有节成林荫物家倚过中庭门外看皎然红日上山茶

　　芒鞋

玉粒晚齐秋月天空梢择去与人编入泥出水无嫌怨值雨逢阴有价钱久冻偏坡称作首新苔滑石让为先着来若向深山走先是跟头透底穿

　　蓑衣

不合公卿并宰僚长年山水伴渔樵春时缀雨琼珠滚冬候凝冰玉片飘度岭拂开苔上露穿云绊断萼中条游蜂恼闷皆能解恐挂垂杨坠折腰

　　纸帐

碎许热烹不动情直图洁彻透天明一池死水相扶出数缕轻丝贯合成冷叟逢冬夸暖气饿蚊遇夏谂饥声恬然一觉将回醒恰在白云洞口横

　　耕犊

骨骼生来健力多曾怜火宅把车拖鼻中贯就香绳练足下蹋穿碧镜波带水连开三叠亩随童常听四时歌助持野老家丰稔满案盈樽对月和

　　山居五言(十首)

春归青嶂里无历甚知时庭竹抽新笋陵花发旧枝原高风到早山峻月来迟举步登阶望悠悠向上移

重林幽谷下无客可相亲点秀山为伴涵清水作邻月明天不夜壑润石长春静处弥佳景拈来意转新

天色连山秀幽怀一旦开日临松影到风转浪声回春草生圆砌山花发满台莺吟还未尽又听杜鹃来

安居丘壑下节至不虚传兰放碧岩畔柳荣绿岸边风来闻鹤唳雨过见山鲜每借目前境常消粥饭钱

平明开半户清兴已同时报曙鸦声况侵窗日影弥红霞衬屋角白露缀松枝一色浑无异不吟甚有奇

风动云将尽凉回夜渐长一天星现斗满地菊经霜淑气笼仙刹祥烟起御香东林竹与树倒影在池塘

霜飞林叶老片片落高台扫石留云住洗池待月来清风摇古树薄雾染苍苔野径无人种黄花自晚开

世尘溪隔断终日自安然风到竹鸣籁晴来松带烟山空云作伴夜静月孤圆宴坐虚窗下宁同化乐天

片云消点尽一月映山光甚处秋花放满庭夜气香广寒宫未远蓬岛路何长握转当风桂天然异世芳

野老栖闲处天成岂自夸树风喧树呗山水绕山家岁尽春回草夜沉灯吐花竹篱隔外月移影上窗纱

　　楪榆美尔李先生别号省省道人至安江临胜觉访师之三韵附此

古寺栖名宿宗风已焕然偶从方丈室闲觑雨花天识面余无解忘言别有禅暂时餐法乳何日得还钱

　　　　　　师次韵

曾坐三生石今逢不偶然访僧辉野院扶日丽中天林鸟鸣俱道庭花笑有禅西来无别意正用不须钱

　　顾余公署

山门常不出今日为余来影拂霜前叶痕穿露后苔溪山随顾盻风日趁徘徊应有三生约重逢绝点埃

　　　　　　次韵

移舟泊野渡获晤转归来两岸飞黄叶一江长绿苔曙光遥映照云影近徘徊喜证无生忍居尘不染埃

　　夜读师之语录

通身浑是法满口滴醍醐只就现前喻何曾象外拘野干应震慑古佛任诃呼指出西来意闻人识得无

　　　　　　次韵

清光无向背吹照作醍醐溪浅足何论山容尽不拘水澄秋月鉴浪震晓风呼若到声穷处归源字字无山居绝句

铛煮三餐璎珞饭身披百结断云衣恰如蓬岛鹤形像得到鹤形真可希

激源落曰吟寒韵藜杖出山拨野联岩畔春光传信早今朝不倦到溪前

天意回兮一概平高原低阜总增荣新樱长满山风乱旧雪消完溪水清

屋伴青山竹一台人间名利不相催常时趺坐磐陀上闲看春花谢又开

云到岭头屋接天更缘何意听溪前夜来水涨鱼翻浪节至花开鸟噪玄

瞬息韶光不待饶逢时作务要同条倚山休种空花树傍水还栽结子苗

古木林中秀色苍出山经过一冬霜峰高莫谓无人往远看风吹百世芳

息下云锄懒种田声声布谷报林泉悬梁雨笠言无用春到深岩也直钱

尘非到地以何穷绝顶无攀有处通一揭柴扉山下望绿茸芳草对春风

笋未出头节已先竿竿不与草同连虽然傲出东篱外根本依然在石边

郁郁乔松耐得贫能生凤羽长龙鳞山花簇锦须然俊何得一年四季新

杜语声声叫杏花诤浓斗淡枉徒夸既然不出春山外浅白深红共一家

山非色相浪非音转首披沙便得金欲听流莺声咏巧春光一道落幽林

山河瀑浪响滔滔归到池塘未见嘈四面云收光照近一堤柳动影涵高

寒来煨火暑披襟有杖何劳探浅深寂尔夜来攲枕卧弥漫山水对君吟

炊火烟烟满灶堂柴抽火灭自清凉而今揭去昏窗纸明月清风露两廊

夕斜影草弄黄昏仿佛之人畏虎蹲顷刻婵娟一色照千山对望总消魂

擢秀芳松品不同扬声里外吼清风根茎自历谁能比胜出林泉万木中

速把尘缘在此休晚山带露莫惟愁风烟扰扰何时尽寒雁一声满地秋

平径旋归多去就险山　　少人登寒厨旧日无佳馔紫芋将来带叶烝

岭头客到好商量松自高兮葛自长岂待凌云一树桂风前阵阵吐秋香

晚景关山障落晖寥寥孤雁影偏飞牧童直就原牛臂抚掌呵呵一路归

夜翻贝叶扬银缸便见飞蛾共一双不忍犹伤吹息后满廊秋月进书窗

含秋月窟净无尘岫岭云归暂作宾不掩庐门深夜看菊梢带露长精神

月移松影到禅龛那听寒蛩永夜谈一宿天明辽四顾好山青势在晴岚

一室幽哉夜正清天然分外有奇声石横溪口鸣山籁露滴萝梢挂月晶

宴息恬然屋一间里无堆障外无关玲珑壁破光前境巉崒云开显后山

玉露垂松义可周一轮月色万枝头入林晚客辉开眼失穴猕猴止断愁

高低云散山原在凸凹情忘境自分鹿鸟衔花无觅处神光一道不同群

每凭一钁到昏斜翻转云堆见月华对月薅藤留石竹就岩烧土种山茶

日久长晴物不堪松枝色燥菜生蚕浇提拗在云肩上明月清泉一杖担

卜筑当峰多向阳三间茅屋正中央岩前树结千枚果云外风传一段香

寒霜摧茂已秋深撩乱飘飘落满林有菊不随枫叶坠独留盏子送黄金

徐行步步下高岑药采灵根涉险深一带青烟藏兽貌半崖黄叶露禽音

破屋不瞒锦自彰席帘掩壁露斜阳祥云拥日一天紫野菊扶篱遍地黄

草头珠露遇冬凝感得清风一阵兴荡尽游云红日现不能倚地结成冰

树绕茅庐溪绕山间来无事境难关雪眠涧底琼花片苔卸石头碧落斑

松门须静景无穷晓发庵前眼界通绕树云开千屹翠升山日出一帘红

水满溪头月满天纯清静夜体如然寥寥独向山前坐倒挂悬萝舞翠烟

带瑞灵芝标野画沾风净水起池涟来人若到山中顶一到山中息万缘

得意游山山境好投言问路路方周坦然信步行将去藓石文章看不休

山高异气染苍苔阵阵盘旋拨不开顶笠担柴随雾去披蓑负米带云来

长年守出岁寒心至道全彰勿远寻云宕江山穿珞线松飞堤磴贯衣针

一叠三旋路不多登山日暮影犹过来人莫畏岖中险直透方知接汉峨

　　宿沚水题新月

金风独露楚天秋暑气腾腾万里收无事倚楼窗外望一钩挂向碧云头

　　响山月照雪楼

纷纷攲竹纵横该殿阁重重尽粉开照夜蟾蜍出岭上光含一色玉楼台

　　久雨忽晴

高山渐次得阳和夜雨催诗漏泄多黯黯浓云天外去空如洗净月如磨

　　长岭之柳池

湛满幽然一鉴清涵天光景甚分明春残树动因风鼓舞落杨花不见声

　　福山咏红梅

休劳远步出山阶近看春从何处来雪未化时先有信庭前独放一枝开

　　茶溪隔渡桃花

云收雨住喜相逢倒影桃花映水中未度江头隔岸看一山分作两山红

　　旗山咏秋菊

秋深露滴冷山房万木林中叶已黄幸有阶前菊两序金杯捧起接清霜

　　雄溪之碧岩峰

超出群峰卓在前丹青纵巧也徒然雷惊秀出春萌动连接青霄一洞天

　　松林题网形山

逐浪生来在碧沧因何不展晒高冈无心下水捞虾蟹挂向山前网凤凰

　　回龙和舒居士

日融雪化水通淮非是溪山透浅湝春到巫峰逢雅峻月临三峡见诗怀

　　　　　　其二

昨夜寒山放月毫窗棂射透不须逃明明千里同风事岂在拨云现手招

　　水居

绿水同天景未蒙烟霾卷尽影涵空一轮净面千秋照四季幽清万古通独耀无私观岭上对扬有准看波中流金簸动帆飘转满载船归一岸风

苔封石砌枕高庞现境分明在晓窗雨点沙矶遗落籍云行蓼岸展飞幢风飏钟响千山社水笑波腾万里邦日暮渔舟归古岸微烟一抱起长江

一派弯流一曲崃弯旋曲绕共奇哉石衔倒树朝风长崖覆悬花对水开吹笛迎凉牧野苑垂丝避暑钓阴槐幽深境界无船过多少行人立渡台

回风曳雨在云头洗罢峦峰一阵休鼓落残花生陋巷推来翠叶出山沟黄沙浪里惊鱼跃白石滩前趁鹜游映水星辉龙献宝明珠搬出夜无收

千溪万壑会平川透石灵源志力坚堤阔柳苍烟绕岸流清光湛水浮天乌轮有意瞠开眼沙渡无人拨转船为与红鳞通汉径一升岩谷照江边

汀边散步看行藏暗去明来各有方朗朗长天风月窟攸攸近岸水云乡翻金落鸭投寒浪放火流萤恨夕阳今古不齐多少事融消一念得平常

日出浮金布满河人从此际认真多当阳见影招狂病对岸忘形堕寂魔水色原来空里印渔音本是浪中歌一声送去风才了未尽长流又泛波

出粼蟹子过芳洲低处横行罔测由曳伴离乡沙上雁漂生浪死水中鸥江边云网随风挂空界虹桥顺雨收记取涣公千里目必须更上一层楼

节逢秋后渐生凉光景逼人似水忙江上芦分两岸白陇边菊绽一篱黄游蜂恋蕊终须弱良骥追风始到强休谓此间无活计曹山有酒贺重阳

　　五言

驰舟江上客逍洒有奇缘空运云腾雨山移水送船来鹚千点墨去浪一堆绵取性推篷看随流得自然

　　　　　　其二

往来同一派天水共双清舟摆龙形壮涛翻虎势声平观高浪涌近照倒山横化出金鳞去拏云四海惊

　　绝句

朔风飒飒转花梢冻彻寒潭未见蛟逐浪游鱼空戏水夜来桹板不须敲

天边云晦雨淋淋对对鸳鸯戏浅深昨日飞来方草渡今朝又在绿杨阴

北风吹动敛春熅依旧　天日色昏得锦老渔不就市一篮提进落花村

得鱼偿却酒家钱绿树阴边系钓船不管钩头香饵尽满江风月正安眠

绵绵柳线任风拖惊起鱼儿乱织梭影子当时窥得破成龙不住浪沙波

昨宵甘露胜醍醐红蓼白苹不受枯复感来云一宿雨千溪尽合满江湖

天边未契水中投何必登桥又步楼白鹭飞来烟鸟去交然直在一江秋

移舟谙水在江滨万顷风涛鼓动人先有斑须腾碧汉而今才有化龙津

时光不觉近清明洒落桃花满　盈半逐东风随水去隔江啼鸟唤流情

潦倒渔翁望店廛安心沽酒在鱼船迥然遇着卒风雨斜挂蓑衣侧岸边

每忆长江直至今终归必到海中心泓流因甚无穷尽一过澄潭滞住深

一湾渌水向东行两岸苍山列树荣休谓此间无法说深藏鸟语佛千声

风尘浪艇醉如泥顺水东归不复西卧到五更天未晓金鸡两岸为谁啼

瀑归沧海一江静烟出高丛四顾宽不待晓风重拂拭纯清相契有何　

晚霞散尽月升东满目澄渊现碧空顺水客舟归似箭宿林鹭序转如风

秋江澄彻似琉璃佩网渔人趁夜时几度水寒捷不得扁舟只在月中移

阴连柳渡云穿网风拂沙汀水泛舟夜宿芦花不着岸日行沧浪岂随流

瑞云含雪洒江湖叆叆乘风万里铺邻近江边开牖看转成玉岸白银途

　　　(弟子曾如度号胜甫捐刻
　　密印禅师语录第十卷伏愿世世熏修不迷正路
　　生生觉悟得遇真机
　康熙二十一年壬戌岁季秋月板入浙江嘉兴府楞
　　严寺般若坊附藏流通本郡信士吴知先书梓士
　　倪天章刊)
嘉兴大藏经　广福山胜觉寺密印禅师语录


　　广福山胜觉寺密印禅师语录卷第十一

　　门人如暐等编

　　杂偈

　　住胜觉旗山随处示众共二十首

当机贵在力逢缘一任云兴问上前千涧水流必到海万山月落不离天两头担出拦中断格外呈来对面穿中得雪峰鳖鼻口悉从方外打秋千

行一香完坐一香本来无碍也相防千生有漏情难尽万劫无明影未忘非止闲行消白昼岂甘空坐守清堂忽然迸破娘生面不负林间走一场

天长地久总相然一色光含亿万年烈日如炉烝豹髓飞泉似剑触龙渊电光豁闪穿针妙云貌才兴转臂玄无数能仁今古共一回拈出一回鲜

白昼雷鸣声震空知音闻听耳双聋勾神快向声前荐引祟休于电后通仙侣浮槎逢汉月商人采宝遇时风入流亡所同归处渴饮曹溪水一钟

从来大道绝疏亲臂腕相搀掖后人水底金虬呼獬廌空中玉兔照星辰一来一往千年灿或缺或圆万载新上下高低同只眼风飘香桂远传因

百川湛合理何穷光接澄渊上界通急浪滩头休探影宁波岸畔且收篷龙藏东海登天势鲲化北溟掩日雄香水重重来集会恢张法性任圆融

无端向外忆生缘满目家山转弃捐延客马师仍合酱祈贤让祖故磨砖薪山雪禁无人采花圃风摇有蝶穿枯木龙吟无所碍游人尽被葛藤缠

相逢不滞有无机一蹶翻身到翠微独我宫中光曣曣从佗山外雨霏霏龙天捧足祥云粹玉兽衔花瑞相希初吼一声狐气尽人传狮子奋全威

皑皑雪月未尝昏休把安心断臂论一色无余钦慧命纤尘有动触慈尊掀翻法座仍扶几寒透肝肠复转熅一印不疑须了当太鹏出现取龙吞

玲珑无碍若虚庭云散窗前月满棂带露乔松常拂翠当风兰卉远飘馨三明普照六尘净九窍全通万虑停到此圣凡情共尽何分劣相与殊形

标出奇峰撑碧寥野云荡尽色连霄曾经慧鉴双轮照那惧寒风五夜飘德忝光辉舒秀气恩沾雨露长灵苗分明不假神通力法尔如然本自高

深深绿草起东皋长养乌驹得俊毛蹋透玄关知地稳瞠开慧眼见天高扭回野鸭权为伴呼转魔军且代劳妙用今腾何处息一江风静敛波涛

单着一边只谓无无锥卓地有通衢凤凰山下收金粟翡翠溪边摘玉芦海宝千般还易负摩尼一颗最难孤随心满愿皆如意应物场中不堕枯

有漏身藏无价珠遂忘故此涉长途逢人指出其中宝信手擎来献老夫烁烁走盘光不减堂堂映物焰何孤功归续向如来藏耀遍丛林义不殊

祥云作盖本非根豁尔因风又现存伴鹤飞来旋鹤树从龙行去绕龙门有收有放非闲走无束无拘岂乱奔运向林中枯槁处平常带雨洒乾坤

腾今耀古露真常祖刹何曾夜寂凉开眼明知灯是火归家始觉殿为堂金针玉线条条彩铁壁银山座座光截鹤续凫俱勘破高低相应广流芳

祖庭秋晚赖谁能一道圆光触处兴茶熟地炉无客待芹生水际有云烝随缘放下何曾减信手拈来尚未增百尺鸟窠能作主布毛吹起续传灯

波澜深处泛轻舟一曲渔歌泊渡头芳草堤边堪晒网疏芦岸畔好垂钩始知影到人非到方信桥流水不流复问其中端的旨满船风伴一轮秋

真诚乌弋产狮儿百兽群中孰敢欺嗥吼斡回天际月蹲踞坐断岭头岐独行独步人难并为瑞为祥自不疑出窟若无声震地万峰深处有谁知

尺璧寸阴殖价难披衣得坐静时看然无法鼓当风奏现有瑶琴对月弹云帐揭开天眼净墨花飞遍砚池干更沉漏永将休下灿灿银河斗柄寒

　　居山示众四首

恋着空花受往还徒劳披雾隐深山执情漂堕长江浪背境沉埋永夜关穿径竹边和鸟噪过霜橙里效猿攀真然巨量吞舟者不作潜萍合水湾

为人愤志莫辞艰直下迸开五蕴山露地玉毫辉万象辽天金镞破三关居荣岂被荣场碍处辱何妨辱境攀一片闲云留不住行通鸟道接流湾

知归休用管窥斑当下无心尽此山芳草马嘶回地轴绿杨牛吼转天关通津春浪随消长拂树秋风绝仰攀黄叶从来犹分外何妨飘荡落泥湾

顷尽微寒无两般鹧鸪啼在月当山尘尘朗耀通天际刹刹圆明透海关灰志难逃落见障存缘未免受魔攀独行窄路无宽见那觉沧溟纳众湾

　　示病者

触着锋铓便舍头无明大症一时休依方拣药来疗治烈焰坑中又泼油

即时气断乐无疆莫教来年返祸殃野祟相牵容易解家亲作耗卒难禳

　　春耕示众

急箭韶光实可哀田园休待草深来古今养子不如父无限家门一世灰

　　赠云嵚禅人

二暑一休遍界秋孤光越出万山头神仙不贵封官职稳坐蓬莱乐自由

　　赠云岳禅人

此寺荒凉久硁心欲播扬谁知今日意还是旧时光果满回龙院花开胜觉场风云相聚会终有一番香

　　赠云彻禅人

倒却竿头誓不栽苦心常要一肩抬厮儿境界非能小楼至擎拳再后来

　　怀云岩禅人

倚天照雪利无私杀活全彰在一时离相绝名人不会临将短笛隔山吹

　　赠云岸禅人

长年沥胆为林泉引水开池应有缘一任鱼龙生诽谤何曾枉使昧心钱

　　赠云岫禅人

心无碍处若晴空朗朗端然在个中上下圆明左右看并无南北与西东

　　赠古风掩关

独向峰头顶上行须知卓处要超情一朝跳出牢关外始见曹源正脉清

　　赠全一禅人

知恩相报苦难休绝后镬汤走一头无影林中悬日月不萌枝上辨春秋

　　赠云峥禅人

归来不昧己当时作栋为梁在此基古寺颓零三六载今朝又仗汝撑持

　　赠云嵘禅人

大富门风家最贫时来节至换衣巾一年一度山前看谷暖阳回自有春

　　赠断崖禅人

迸破疑团当下休莫将山水再惟惆顶门自有通霄气包褁乾坤在里头

　　赠云崇禅人

灵苗稳当出头来岂被风霜阵阵摧植在林中不妄动有时也作栋梁材

　　示云峰禅者

殿后藏身虚岁月门前侧足误平生草头珠露休贪恋坐断峰云顶上行

　　赠养忠禅人

一列青山一派溪迢迢曲径使人迷今来收足单前坐无耳闻钟个个齐

　　赠云瑞禅人

冰情化尽雪心融眼面浮尘渐渐空好出松门旋一匝时常触动有真风

　　赠云野禅人

千山叠叠渺难穷直在当然一鉴通应化随方虽有异无锥卓地又相同

　　赠云亭禅人

不攀月桂不寻枝光景何曾欠一时落在掌中随取用休将意马走多岐

　　送纯修王大德

新成旧岁岁成新目下难忘一段春谷口停猿惊坐客松枝待鸟唤行人

　　赠云昆禅人

春到钩帘归乳燕秋来穴纸出苍蝇林间休了这场事余外清闲不过僧

　　赠云祥大德

云耕月种不差时尽在把锄见处宜博饭开田林下务家常能有几人知

　　示惟庵大德

水从大海月从天湛则清兮净则圆水湛月圆情坐断出头分外独超然

　　赠廓然大德

珍囊不惜念常存拟向何方助法门　点一○全信受雷音未震已叨恩

　　赠归元禅人

扬起孤灯少睡眠拨前看后是何缘影光脱落眼空廓一觉天明正不偏

　　赠简心王居士

一折了然便到家交光雪月定无差寒情化尽东风转结实还培五叶花

　　赠云觉禅人

求智不若了无明了得无明快一生智慧无明俱了了魔宫虎穴任横行

　　赠云贯禅人

门外炎天似火烧谁人不爱雪花飘一朝顿入空王殿寒暑不干本寂寥

　　赠法海禅人

僧祇不历便称尊掘棘分明要断根根断力微锄柄折十方一路涅槃门

　　赠法藏禅人

誓入当来驾此舟怎离两岸与中流夜深不向芦湾宿一色圆明正九秋

　　赠超凡陈居士

寂寞门庭冷似冰长年自忆百无能东君德布丛林下吹彻寒梅树树兴

　　赠陈门萧居士

喻若池中朵朵莲淤泥不染自新鲜觉除净秽无分别东土西方一坦然

　　示端石禅人

寂寂灵灵莫放憨有何禅道与君参吹毛剑下分身去仰望商量落二三

　　示融通禅人

天魔相近不知踪坐断当央第一峰到此了时无可了高人岂肯便疏慵

　　赠宝峰大德

凡圣同居个个圆目前转变隔重烟毗岚风卷无高下市井林泉月一天

　　赠月朗大德

人夸了当只除心无焰明珠易得沉更进龙门行一匝方知沧海几何深

　　赠越凡贺居士

寒山枯木黄昏际古殿残灯夜静时撑出瞎驴正法眼流传千载鉴愚痴

　　赠贺门陈居士

生死轮回是妄招心光未灿障难消秋江白雾齐收尽一刻圆明当下超

　　示开照大德

佛祖本无一物传拂牛剑气为愚贤尧天境界无征战不令而行乐化年

　　示如心禅者

清光满眼照无边只为瞳儿被物迁非是物兮非是眼当阳一棒脱萦缠

　　赠开凡饶居士

灵根夙种果非差把断长江直到家烟尽晚来窗外看一轮明月映天涯

　　赠汉卿马居士

无限迷头入苦哉溪山磨尽几英才知归达士常如是步步莲花火里开

　　赠盛我铸钟

纯钢炼就甚堪夸须是当炉遇作家一火铸成真法器洪音千古震中华

　　示雪嵋禅人

夜水金波少去翻必须先要顶　端返身踢倒杨花岸方效渔人把钓竿

　　寄云山谢居士

药囊空尽就抽头几个男儿得便休不涉波澜归故里任佗门外逞风流

　　赠明鉴周居士

非是物兮非是心从空放下绝追寻弥云喝退没来往露出青天盖古今

　　赠明辉罗居士

长河浪静涵新月枯木花开露早春拈却圣凡无二路通天彻地一时均

　　赠君召贺居士

进步如登万里山须当着力莫回还緉鞋踏破峰头止越出人间非等闲

　　赠贺门金居士

努力参禅休畏崎当轩直露不移时人间到此推无分处处风清月满池

　　赠瑞雪禅人

直切分明指示君○中无点不须分此间莫待唇皮动啐啄同时便出群

　　示月来大德

要绝根尘第一株休随浪蕊涉程途先须勘破浮生事始信闲名播五湖

　　示继武梁居士

故园结果满其枝恼乱猿情未了时酷暑今从秋晚断一钩新月上峨嵋

　　赠达心大德

大事难明路径多不能折合便成魔果然达得无心处百亿修罗尽罢戈

　　赠觉凡胡居士

水上浮沤梦里花终朝使我日偏斜万缘一目轻窥破攃手归来是故家

　　示应天大德

未曾跳出刺中栏不历栴檀到底难假使一炉烧化尽年终依旧孟春寒

　　赠元见大德

雨过云开晓半明天边一发尽圆成清光耀出乾坤外非是依山傍水行

　　示忠和禅者

岩头佛法从胸涌摩诘香馐在上方会得古人出办处一时周备万年粮

　　示悟一大德

见道从教眼似眉迥然越出路中岐客常来往无留碍本住长安不用思

　　示明一大德

一光东照应皆全万法同彰在此圆次第观来穷不尽何劳别外转求玄

　　赠秉然贺居士

为人在世莫同痴火宅交煎仔细思思到无思安稳处云开山旧不曾移

　　赠恒融大德

欲离有漏出凡笼念念犹如救火同异日烟消灰冷尽分明别是一家风

　　赠恒通大德

处处桃花三月放家家鸡向五更啼能藏不住非声色觉了所知尽不迷

　　寿彭居士

九品莲台万朵香七重行树千枝秀速将情见尽揩磨同证金刚无量寿

　　赠应禄彭居士

水中顾影枉劳神虽现其中未是真淡淡秋云无点蔽旧时风月却从新

　　示寂定大德

合水和泥须换步平田浅草要翻身顶　若具通方眼一陌花开万里春

　　赠雪谷大德

诸行无常总是空浮生梦稳被他笼幻缘不着出情量荡荡无云天地通

　　示息尘大德

昔年一别至今来心地方知尚未开莫谓无人重指示夜猿啼在月当台

　　赠无玷杨居士

树逢秋老难留艳水向东流无复波莫把光阴容易过灵台一点要揩磨

　　赠本净杨居士

青山屹屹水茫茫会得犹如在故乡举目相亲亲切处休生惆怅望斜阳

　　示无著大德

毛端放过有千差得本何愁聚海沙若要不经阎老案灭除阳焰与空花

　　示含藏大德

行尽千山在那方牛栏马厩普光堂不翻贝叶文相现一度门开义两行

　　示不二大德

这段因缘会也么滔天浪是湛澄波有时把断源头路苦海全超一刹那

　　示得元大德

灿灿明珠昼夜光亲逢实得却相当若然见理不圆处纵尾金鳞易落汤

　　示悟见大德

谁是如来正法轮江山色秀洞中春炳然离此寻方便海外求珠非是珍

　　示悟旨大德

杜绝言词不在音作家有甚芥投针就中一点齐拈却正昼晴阳一色金

　　赠无尘大德

父母未生一着前智如鹙子亦难宣世人不识入头处唤作将心直指传

　　赠明觉向居士

这点灵光不可轻沉埋未悟没深坑回头勘破娘生面锋镝林中任纵横

　　示从修杨庵主

眼前有事要人知垢尽明来处处宜识得苍苍眉两道不同情境外边驰

　　示重修杨居士

风飘云练出危壑雨洒山溪漫古台莫道不逢天意转春光动地一时来

　　示思修易居士

顿破胸中一点疑犹如空界越须弥白云若向黑山走不被弯藤怪石欺

　　赠灵冶禅人

草里不驰器易成久经大冶见灵明清音铸出何方扣野店黄昏唤有情

　　示华峰禅者

晚上无灯月现瑞风前有路桂生香回光顿入圆通里不枉旗峰住一场

　　赠了为大德

远观近听有奇缘宝剑一挥定正偏到此水穷山也尽中天直露一轮圆

　　赠脱凡王居士

凡情迥脱事非常应念沉沦在苦乡了已若还不济物谁来海内作慈航

　　示本然大德

念佛参禅须到家不然还是守空花眼前把捉消时岁失主临危甚可嗟

　　示惺知向居士

眼观莫及耳何闻山月一弯正不分人谓此间消息断秋风动处水成纹

　　示了见禅者

出家正路别无求只要坚心看白牛春草萌芽若不顾枉来林下剃光头

　　示惺然邓庵主

为僧非是乐便宜生死循环要出离杳杳冥冥消日过眼光落地苦难辞

　　示惺见张居士

朝朝溪涧顺江流泛起漂舟要转头满载月明若荐得不虚此岸度春秋

　　示明达杨大德

灭却心猿绝细详不明明处好承当山前鸟语声声噪道破元初一段光

　　示明觉大德

暑往寒来苦不休退身一步孰能酬斯时不辨宾中主滞到当来佛也愁

　　示明辉杨居士

昨夜东风吹满林松涛落涧是何音不疑一念光通达五百年前在此今

　　示明灿居士

河沙妙用一微尘理有来源事有因莫道无波龙变化朝阳干地尽沉人

　　示明俊杨居士

隔溪树动有西风一物明时万物同何必香烟从兽口端端只望出炉中

　　示杨门聂居士

曹溪一派理无多搅则差兮泛则讹活水山前若未契绿杨桥下望长波

　　示明本大德

寒蝉劝织鸟催耕岂待钟敲月下声闻所觉空空觉满回头返顾一般平

　　示明德范居士

少室玄微不较多岐分丝染太淆讹当阳划断分宾主莫教将身凑网罗

　　示惟阔大德

一处了然六不存全无障碍普称尊随将宝剑一时按尽教天魔丧胆魂

　　示惟现大德

证道人人事可能只缘拨火要挑灯昏昏一尽天明晓照化千山万水冰

　　示佩玄杨居士

参禅似种朝阳地照着耕牛在面前顿断绳头无管带绿杨两岸任从眠

　　示秀川杨居士

受戒杀生勿两岐是谁犯了是谁持返观本自无来处当下云开月正时

　　示国甫杨居士

不惜途劳胜觉来当阳一喝破尘埃了知幻化非干己一道清风送月回

　　答德公刘居士次韵

栋梁近日少人为君向南方择异木用在一毛端上头转新架个狮儿窟端居吼退野干群续焰传灯上正录不独旗山观皓月紫云佗日呼幽谷芬芬水草纳金牛郁郁藤萝调玉鹿弄巧以成拙未拙削尖而作秃非秃一锤击碎琉璃瓶共与维摩把口杜幻境有凋亦有成性天无罪亦无福清波弄影不堪传石火翻身方可续接物并无水和泥利生岂用皮黏骨阎街市上有忙忙常寂光中何碌碌越出世间天莫测别传教外人难卜往来三界任为宾果是瞿(昙真种族)

　　初祖赞

一苇浪里度娑婆若遇知归不较多影落寒潭人不会将来纸上起风波

　　　　　　再赞

来不喜去不忧一轮月万载秋无心映入长江里鱼龙认影几时休咄

　　吕岩真人赞刘居士请题

始会钟离醉汉受渠仙术之功后将一粟问黄龙开眼依然似梦叱云守尸鬼子未免到头落空怒将飞剑触高宗怎奈一毫不动再拜复求指示觉知漏尽非终灵明一点近相通不把琴囊拨弄君来欲我书赞山事犹忙不恭春时放过等秋风吹出西江月颂

　　自赞月庵请题

处世一生全勿含养截佛正偏断人伎俩理极情穷拦腮便掌这般恶僧谁肯瞻仰

　　胜觉监院请

破山续派灵隐传芳握临济之宝剑剖衲僧之锦囊贫者即与肩担臂荷富者便教家破人亡非是平地波浪从来万古纲常

　　啸峰禅人请

看这一慵僧半喜半不喜已生有此凭未生无可比用意即不中谁人画得你画得你具眼儿孙明的旨

　　云觉大德请

旁观略可凭正觑没交涉幻像随人看真心难辨别难辨别云过山头觉有月

　　旗山监院请

不觉来楚地迄今数十年心直遭人怨口快被人嫌问道不许唤作道参禅不许唤作禅灼然拨去眼中屑更要如何便动拳想起这般恶辣汉儿孙不把当为然

　　顶目禅人请

百战功成一时卸下佛来亦打魔来亦骂尚非粗心何曾胆大有据可凭无人着价然尔较些不妨张挂

　　融通维那请

衲僧林下祸害佛祖位中冤家有时诃风骂雨有时攃土抛沙打穿无限桼桶不知那个堪夸返身都归正位胜过五叶一华

　　法派

真如廓际悟心宗继祖联芳道裔隆正照灵明开慧鉴一光普映达圆通

　　联芳偈

　　樵山如奂

脉发川黔到楚天单提祖印授高贤时来休挂寒岩上据令当行续正传

　　云嵘如晥

绍隆佛祖意若何横按莫邪不较多觌面一挥传正眼人间天上本无佗

　　月庵如朎

地转天回一阵风长空皓月出云笼前贤不昧今相照光透圆明映楚中

　　德峤如奕

越出描踪捕影门英雄堪是济儿孙眉间带印出头去万古提持共报恩

　　雪涧如暟

先圣己灵概莫孤曹溪嫡派满江湖只须蹋破沉潭月递接高人上祖图

　　啸峰如暐

翼展摩天气象殊新罗岸畔那能拘有时金翅入沧海夺尽狞龙顶上珠
嘉兴大藏经　广福山胜觉寺密印禅师语录


　　广福山胜觉寺密印禅师语录卷第十二

　　门人如暐等编

　　杂偈

　　随处安居示众二十首

滔滔巨浪觅鱼踪杜绝根尘许进功识得去来无去者不妨泥水污英雄

人言宴坐己心休雨到泉通水又流浅壑深溪无滞碍同归大海漾天秋

龙门透出是豪英平地一声万里惊六合风云相聚会自然头角便峥嵘

机轮转处不差移明暗交参要合时只在工夫圆得到黄花晚放未为迟

疑团既破已超情岂在如棋局局争一着之先如会得不劳起手定输赢

无棹呈桡在水中现前舟稳又无风寻常不用人拖扯伴月和流处处通

两无著岸一舟轻惧甚中流有浪惊不舍光阴还进步为人岂负一平生

对境情忘一旦休生来死去海中沤度人悲愿无余事万顷沧溟一叶舟

无根树子与天齐只见鹤眠鸟不栖静梦稣回一觉醒规成万古作标题

一光景过一光鲜宝镜家家似月圆白发老人羞见面不惭落丑在人前

漏滴铜壶永夜长到头霜月莫仓忙从前任运行将去古木林中尽是光

我王库内勿干戈正用将来着力磨佐国安邦犹在后先看演武事如何

初晴乍暖遇奇场切莫学颦去点妆试看古来操进者甘尝上味必经霜

人间有雨上方晴直达虚玄格外明雾卷星飞如弹射林中宿鸟一齐惊

曲水成湾雨不调难通海屿未能消禹王见得无何计独把狞龙尾后烧

轰雷掣电两开张逆者闻之尚未详落叶从容铺满地归鸦点点噪斜阳

为人休效井中蛙见未宽时莫浪夸一跳出头开眼看青天无际海无涯

灵猫捕鼠待深更不被寒风永夜生此物况能当仔细啖龙金翅莫非轻

一任佗喧我不嚣休随世类当逍遥排身直到青松岭鹤唳方知片月高

迷流不省甚堪怜两袱一担到处旋失业抛家全不愧传言送语当新鲜

　　赠明旨胡居士

虚灵不昧转身酬凡圣同圆一贯周蹋雪寻梅山外取披云择玉石中求明窗入定寒庭冷暖阁传声夜漏幽欲见如来真实相一溪两岸展双眸

　　昭然朱居士

春回幽谷一声雷震动青山发秀开起雾兴云冲碧汉插天卓地赛崔嵬曾经劫火终非坏纵遇岚风定未摧便是妙高难觅处善财相见别峰来

　　广智胡居士

昭然大道绝攀求才涉思惟过九州丧尽目前黄檗棒爰通肋下大愚钩梁王西慕情愈远童子南询路转幽弹指门开弥勒院河沙妙用一时周

　　赠越凡徐居士

居廛宝殿住山堂万象当轩岂覆藏夜雪蓝关长客路秋风蓬岛远仙乡三乘有辩千差起四果无修万法忘直切若能明祖意门开一见悟心王

　　六明刘居士

浪中别宝识源由识得源由入圣流纸黑灯笼防露柱水清月影占鳌头逢缘照着通身显对境掀翻彻底休体性光明原不减平常一味绝驰求

　　广福徐居士

悬岩绝磴少人知不属阴阳运变时那有毛端吞巨海然无芥子纳须弥春回野甸花才放风到长江舶自移顿破凡情非圣解空投空处没多岐

　　赠明皓尹居士

碧嶂生辉翠不昏舒光照处有谁论道超物外离言径用向轨边启妙门鸾凤声声鸣造化麒麟步步动乾坤清音咏出东风转历历千年此道存

　　赠曹居士

四大沧溟一月连同交共映总相然翳除可见光生普障尽方知影现全事合目前圆觉海理归脑后夜摩天桂轮更有青霄外单许盲人达此禅

　　赠梁居士

胸中文彩没毫丝云在天边水在池万里同风离觉鉴一尘有滞落情疑求珍必假从斯岸采宝何须论渺弥吸尽西江还教吐现成底事绝言词

　　广荣曹居士

孤光无际有谁谈锦未出怀早已含塞断识流忘幻梦熏开心地长优昙千年桂毂然辉世万里天青现指南共显一如高着眼梳通门外请相参

　　赠明湛陈居士

几点明星对月边风摇不动映山川一声啸矣药山震三叹奇哉雪岭传乱石和泥堆野径纷沙合水混清源若然浩浩随流去恩负当时大觉仙

　　赠明和孙居士

海底明珠灿白毫龟浮木孔未曾遭悬思鸟道千旬雾深想鱼踪万顷涛皎皎灵光侵海岸团团慧焰烁尘劳位登无垢成男子果感文殊万古标

　　赠明晶杨居士

试问何时会合头梦中做梦梦无忧人间花暖三春乐岭上风寒万古愁初祖真机依髓尽大梅密语至心休怎如临济吹毛利四海烟云一剑收

　　赠化清瞿居士

径逢险处愈能通通得精明孰与同焚钞德山情已尽推门偃老路先穷方悬照胆光明器正运司南造化功擎罢蚩尤无辙迹当知意气是豪雄

　　赠明莹马居士

妙湛灵源洞本然一波才动万波漩金沙混合休随浪云水依俙莫认禅江岸二途如是度明珠九曲作么穿搬穷伎俩复来问笑指澄潭月在天

　　如寿王居士

宝明空海阔无边只为风来有浪漩韩信囊沙终是计秦皇鞭石尽为权沥干浩若超生死才动毫茫落正偏湛寂凝然何处住洛伽依旧向西天

　　如福何居士

频频拈出自家珍立意推穷便不亲死水藏龙珠作伴阴山覆玉石为邻轮王顶上慈光现良友怀中慧焰伸历劫应机无向背尘泥揩尽依然新

　　赠硕云禅人

物得先天雨露恩风云聚会在龙门星明海底珠千颗春到园中锦一村宝藏俱交娑竭老家常尽付饮光尊当时处处垂方便末后如空点不存

　　赠默定禅人

作雨为云事不愁威音那畔有来由周游梵位三千界旋绕仙台十二楼慧日当阶微有影心风拂社尽无酬一声霹雳除高下润叶滋花当下收

　　赠暹月大德

虚堂寂静本悠悠体露常光岂用谋日出黄鹂吹玉管夜来白月挂银钩侵庭色相门前现匝地清阴树下留举目能知时节至家山稳坐不须游

　　赠法脉大德

春暖阳和淡荡风晴霞残日映山红幽澜滚滚归沧海翠岭巍巍衬碧空白雪消琼心便了清冰化玉意方穷云屏近日无遮碍四智三明一窍通

　　赠指月堂监院

南城北郭一般春得意参玄道日新禁夜楼台钟扣缓催年闾巷鼓吹频千门灯火分光彩万户笙歌露法身莫逐时情作境会拈来都是自家珍

　　赠烁吼法侄

细炼精磨觉有神将来载道远相陈黄金果熟风云暖白玉花开雨露新沧海岸头常有润蓝田地里自生春时来用在目前取应物无亏现彩彬

　　怀美尔李先生

重重雨露接江城浴日功深两岸迎碧洞兴云山岳秀沧溟涌月镜台清洗心屡看前贤义观世常怀济物情莫是灵山亲有愿护持此道秉权衡

　　赠国楚陈居士

瞬目相逢一切逢尘尘无碍露全容返身就位明斯旨转步投机达此宗走雾天边呼玉雁飞云海上钓金龙竿头放下端然静撑月珊瑚一色同

　　赠君选贺居士

升空耀宇照疏帘一片光莹万法全宝鼎香飘参玉篆洪钟声应悟金仙智源永作曹溪浪慧焰长辉舍卫天冉冉祥云犹未蔽群星拱在月明前

　　赠胜甫曾居士

闲向波澜深处游慈心不倦泛轻舟悬篷把舵观风动探浪谙波看影浮两岸无依同碧眼中流不住合黄头一幡倒卓安然坐云自高飞水自流

　　赠觉圆上座

长江月映敛秋岚朗耀无私信水涵香象度河截巨浪苍龙斗影卧沉潭两轮普照原非二六合齐明只有三识得其中光遍布了无禅道可交参

　　赠大用大德

猛力乘船出爱河满江风顺片帆多久垂细雨空如漏忽散轻烟月似磨祇树休推贤长者毗耶莫问老维摩逆流拨转回光照共岸同登一刹那

　　赠云量禅人

云弥敷布量无涯绕遍阎浮覆万家自去自来随变化相牵相伴任周遮迎蟾出海彰琼幔送日归山放彩霞江国春风吹不散回文高挂映中华

　　赠顶目大德

阖国安宁四海清霜迎甲胄为谁争全提石巩单弓箭射退魔王八洞兵华藏云开星现彩黑山风动雨传声邪机搜尽分宾主一片寒光万里晴

　　赠破浪大德

秀丽阴浓正不蒙因心是境在其中枝联翠叶含春色花喷清香露晓风龙象相参观上下天人往返问西东若然到此亲分析便与庭前柏子同

　　赠伯联蒋居士

饶有修行未脱空目前有碍被情蒙浮云岫出山头白落日穿霞海面红就岸寒蝉能饮露出群骏马惯追风然俱一到天明晓直在前潭一鉴中

　　赠慧达大德

漪纹海漫彻清渊藏满龙宫莫外旋浩浪俄澄舟稳当浮烟乍散水新鲜相持鹬蚌都皆丑飞跃鸢鱼总是偏触目无疑明此事尘埃半点不相连

　　赠玉成大德

妙明空际展浓云弥布山川卉木欣伏虎岩前风飒飒降龙座下雨纷纷见圆必假从初地理极何劳守大勋黄叶枝头犹未谢青苔石上偶成文

　　赠纯和大德

顿忘所知未生前无玷白圭有妙传象骨辊毬声播世祇林舞剑气冲天承当一路归家舍拟去千方涉外廛佗日话头今日意相逢莫道我重宣

　　赠圆明蒋居士

莫将学海较江河达本逢源岂自佗慧日初升彰净影心风才动发狂波收来一钵乾坤窄放出千溪路径多顿彻百川清见底交参上下照娑婆

　　示月庵禅人

虎骤龙骧一喝擎磨光直射斗牛京飞星爆竹难留意裂石崩岩岂纵情霞老骨寒烧木像卢陂话堕展降旌蛟龙不怖吹毛剑险处翻身任纵行

　　示颖微禅人

四维古树立山冈风撼涛声震大荒开卷焚香云掩砌迎宾卷箔月临堂迢迢野色鹤归陇浩浩晚风燕歇梁共看当阶然各惺那堪诗偈落禅房

　　示惠林禅人

勘破浮生一幻休孤村无客夜堂幽朱沙宝石千家兆玉露金风万里秋举首当天休动步抬眸对月免登楼晨钟击破佗乡梦开眼依然在此州

　　示德峤禅人

吹毛钝了急须磨见不平时也用佗无影山前截烂蔓不萌枝上斩烟萝剿除魔党功犹胜断灭邪群智转过辅弼法王行正令一人有道万人歌

　　赠纯赋大德

天鼓洪音蓦地挝惊开蛰户睹光华穿山透海遵神禹炼石补天让女娲白浪滔滔翻日影洪波滚滚荡河沙归东不碍承渠力辟就通淮共一家

　　示月辉大德

圆明心宝即摩尼妍丑分明未有私对物应形无隐也随方现相任周之没之又没经多劫迷所以迷到此时障蔽苟非亲见者万般施设总非宜

　　示正照禅人

云覆青山见者希平中有险更巍巍不同百鸟调音唱岂作孤鸿带影飞两盏清灯烛夜暗一声静磬发天机人来欲觅庵中主难免将身步翠微

　　示应法禅人

不用安心心自安安然林下静中看世情名利输佗分山色烟岚让汝观岭上松青经岁久途中兰翠待时难少林别有真消息只要时人不自谩

　　示光辉禅人

活计从来随分定清贫常乐道人风堪怜西径无贤往却笑南岩有物同侧耳方闻莺与燕抬眸难辨色和空心心湛寂澄如水任尔操戈何处攻

　　示智目大德

万别千差一道圆出云杲日丽长天观山玩水分浓淡逐妄迷真论后先休纵情缘依世境常回智水濯心烟并除一念同真际正好开池去种莲

　　示本净禅人

古人为道入林中一片虚无达者同碧落空中消影相珠玑帘外阐家风波腾阔海千层白日运高山万顶红灿烂烝霞皆佛事随机应遍转灵通

　　示慧峰禅人

滞雾凌霄少见晴涉山多谓路非平千岩岂独分高下万木何犹论竖横有体虚空须应证无门道路莫刚行风驰宇净蟾光现巧手尖新画不成

　　示灵益禅人

搏风九万化鹏鲲会合川流一口吞每视金轮旋海藏常观玉鉴绕昆仑禾山打鼓惊沉梦破岭栽松作径门非古非今然荐得明明有眼未曾昏

　　示空石禅人

同光一宝定中原兴化投机逗此缘有漏河中安铁舵无为国内涌金莲陈年故物浑非用今日新条一顿圆大道门开俱在眼禅床窄处莫随眠

　　示啸峰禅人

灵翼脱笼出现高仙乡蓬岛任游敖别传少室机犹错更指石头路转劳尘尽盘中珠灿灿风生海面浪滔滔不闻月下猿啼事触目无心见碧霄

　　示焕然禅人

南华一派古今传不合灵源堕悄然宝寿杖抛禅座下夹山语挂碧岩前两仪未判归空际万象犹彰落见边红影箭穿言路尽屈将良驷苦加鞭

　　示尽得禅人

不分高下普门堂大意全彰不可量海底春熅生玳瑁昆冈雾暖产琳琅穿帘皓月垂光远绕寺青山列画长举步间能行一匝方知嫩桂久昌昌

　　示智懿禅人

日到榑桑动晓鸡声声山岳等皆齐水寒夜静鱼犹隐林茂春暄鸟正栖风送飞云归岭北花随流水过桥西红轮本不分高下曙色清光映满墀

　　示雪涧禅人

识得金刚体最坚摧邪辅正有威权量含法界离拘执本证虚空越变迁光照三禅开慧鉴风生八极扫尘烟分身处处为良友胜出寒山去作颠

　　示泽先大德

不绕阎浮觅梵宫各藏一宝在山中刖和楚帝德无用剖璞文王勘有功凡圣当阶同共见天人觌面总相逢如今遇石休重抱赤肉团边显璨容

　　赠实音大德

将心理会莫安排背则差兮向则乖有月溪头知未蔽无云岭上见何埋风帆远浦悲秋望觱篥边城苦夜怀内有法身无出没逢缘同钵赴香斋

　　示明慧大德

人间夜静月中央心境同圆一镜堂经入藏边法住久禅归海处派流长千江有水团团影万里无云片片光伫望循环今不远回头返照不瞒藏

　　示法常大德

休择山凉与寺荒经行坐卧独寻常不随孙敬悬头髻一任匡衡透壁光无碍无留风过树有清有洁月临塘饱餐放下忘人我散步逍遥乐此方

　　示破暗大德

静夜灯辉彻殿堂除昏破暗未瞒藏明如宝镜然非镜灿若金光岂是光兔子休思天外月蚕儿少恋地头桑不存玄解分妍丑外象由来影自彰

　　示澄湛禅人

水国湛然合太清汪洋不动正澄盈有心采宝宝难构无意求珠珠现成偶尔风生翻浩浪须臾雾敛显长庚休提吸尽西江事万派同归直下迎

　　示圆容大德

风满瑶台月满楼六窗显露孰同俦林中捣药祥云润廊下煎茶瑞气柔得意禅人孤迥迥寻牛童子闹啾啾古人更有天真佛圣去凡来不肯收

　　示岩璞禅人

宝置岩前岁月深逢渠孰忍应埋沉粗锤击石分晖玉烈火烹沙炼赤金落向声前属有象裂开句外得无心和盘拓出难分辨对面思量又过林

　　示印心大德

弱水三千漾碧波一恬便静本无佗渭滨枉用抛金钓剑峡徒劳放木鹅煮淡熬清心事少煨炉采柏案香多离钩速道山拟议怎怪华亭肯让过

　　示本意大德

雪岭瞿昙睹夜星辉天照地鉴沧溟一时彻悟无凡圣三叹慈音动岳灵得旨回头归宝所忘怀举步落山陉休劳普化风颠起又向长街振木铃

　　示佛明大德

深沉宝藏不须捞浪静光生见白毫穷子奔驰经险峻骊龙骧骤起波涛明明对照非佗物历历平观在尔曹从古至今辉不减思惟蹉过价钱高

　　赠云嵚上座传戒

阎浮欲海浪漂漂去圣时遥愈渐潮好把福田亲整顿弘开戒度惜嘉苗

　　赠仰忠上座传戒

像季时来虽眼清不存律法被人轻阇黎有德堪加赠单效波离样子行

　　附灵隐老人塔铭碑记

　　嗣法门人真传拜撰

　　师号灵隐讳印文四川夔州府梁山县王氏子龀从本邑兰木寺披剃参越二十载正续临济三十二世乃破山明翁之法子天童悟祖之嫡孙扇真风于滇黔印心法于蜀楚至丁未春世缘已毕坐脱于贵筑之大兴寺予十载前缘化楚地远未知终偶闻讣音不惮时炎遂　而至突见不遑次年复令弟子照俸迎归师之舍利幸以檀信乐从而窀穸得所矣便捐衣钵之用建塔于湖广靖州会同县若水乡鲁冲旗山永兴禅院之西麓忆师存日心光透脱迥出根尘末后到来转身物外平步青霄始终全提今之是也遗作指顾乃述其铭曰旗岭之下秀峰之前创其窣堵卓尔巍焉妙象超格奇标入玄层层峭拔缝缝联绵不落偏际所因正传三重递接六合相连巨壑流水长松舞烟青狮踞地翠笋插天一嶂云尽千山月圆常光贯世道范如然。

　　时
康熙七年岁次戊申黄钟月蓂凋十荚勒石建立

　　重修广福山胜觉寺疏引

　　能仁出现悬慧日以当空应化无方驾慈航于欲海古以人诚感格圣迹昭然而况水绕山旋林郁境秀按碑建自周朝递代重修屡次迄今十载余前兵戈攘坏僧将半百逃窜四方香烟绝侍瓦片零落墙壁颓毁佛身曝露予以观之实乃感伤何得仙境焕然一新故集有志缁流募修古寺堪为选佛之场然非独手而可为之既谓选佛之场所为何事欲会达磨不向东来释迦未曾出世向上一着超出有漏之因顿入无生之旨心包法界体合真空离四相越三乘虽度众生无生可度断翳眼灭空花俱成佛道无佛可成辟未辟之昏衢了未了之公案以此先觉而后觉佗名曰胜觉选佛之场也功莫大矣乎安有涯量哉凡仗宰辅高贤贵客达士深察古往今来莫负灵山之嘱须知三宝住世福田一种一收定无虚也作如是因获如是果果因满足人中尊胜咸荷匡扶法社无以朽之云尔。

　　癸卯孟冬上旬述于广福山中

　　重修旗山永兴禅院疏引

　　苦海沉沦永不休故劳诸佛重兴世遂离兜率舍皇宫六载雪山曾悟契睹明星观大地情与无情同一器因病多端使药方执方成病复难治末后来拈花示迦叶露颜得此意正眼流通永不绝始传四七西天记初祖来光两地一花五叶相承嗣炳然杲日正当空幽壑林中说未备见不平何以利须建丛林立佛寺见闻瞻礼及称名一念了然非渐次慕檀越最胜志体佛心而行佛事身居尘世亦非尘超出世间非越世能令法界未闻闻共愿同圆一切智。

　　己酉年仲秋月众请题于旗山永兴禅院

　　密印和尚塔铭碑记

　　楚南金城七十叟刘禹甸焚香拜撰法弟子刘汤

　　懋沐手敬书

　　原夫干肃象正瑞蔼坤灵冲虚结萃贤者出焉自西天东土历代祖师乘悲愿以出者莫不示其由也盖白业境界讵常情能所测之逮以圆机应世云水驰名王公钦羡神鬼遵崇犹恪然者而生卫法之心也予以履师捷径箴芥相投体契紫云用明师典无以自效辄赞其源故永贻于后耳师讳真传号密印姓李氏原籍四川叙州府寓以贵筑之安顺天启乙丑岁诞日晴霄正昼白气舒腾时母忽倦就榻而寝正寐之间见得满屋无障四壁俱空熟桃满株从东扑向觉而诞之其年六月二十八日也师垂髫之时弗从佗教自不茹饮省知世间俱属幻化尝诵法华经至火来逼身苦痛切己心不厌患无求出意之句掩卷不觉潸然因此遂有出尘之念家缘世业浑不着己事其二亲谢世自诣观音洞剃发除务之暇尝阅教典并览宗猷虽未深谙道义然心中爌有契焉遇一老僧谓曰陈年茶饭不必苦啜须知有教外别传师曰何为教外别传老僧曰放下自有端的师从此后少以执卷默而静坐身心浑忘如此半载偶尔一宵月地经行闻钟豁悟觉得已往所看教中从闻思修之旨炳然不疑胸中碍膺当下冰释闻得语嵩和尚住贵筑之牟尼次受三潮水禅院之请整理参见四来云集临冬结制具圆戒法不忆次年有病辞归调理后寄书以问之师览修复兼呈偈曰鼓浪长鲸出海游风云相聚要吞舟谁知泳入三潮水是病浸成永不休(又)固病不离生死因离时谁共我相亲纯清绝点难留住应用权将作故人(又)袖未藏锋一着先然无月色过前川今时不肯将心负任运分辉显洞天自复书之后病未脱体举步难行未几复遇灵隐和尚从蜀而至驻锡师庵共居一载未周偶值世乱因众檀信欲同接上滇中遂将曹溪来源而谓师曰佛祖位中有个了不了事要汝承当师曰如此病质不能担代复辞不允勉而受之师从己亥春率众临楚锡挂白云东城次受波罗请以辟建然后结制于回龙砌修前楼七栋复迁胜觉预成棘林草地朽础败甓今之殿堂旋庑百废俱兴不幸灵老和尚以向贵省圆寂师不惮劳以往次迎舍利而归众眷之虔塔就缘以故创旗山连修祖院广其砌而拆垩更新殿立恢宏高楹三丈廊接四周每坐道场共有语录锓行于世盖近以来甚有稗贩徒炫声名承虚接响误赚后昆以致法门渐渐寥薄殆将古人宗风每每移易多矣师屡因劳苦鲜以御下燕处息心不甚酬酢间有久依弟子长亲居士诚捐确意建塔于湖广辰州府黔阳县安江广福山胜觉寺之前陇故请铭于予也夫唯师之道而心意识尚以莫测讵铭之所能欤但以行实家风微以述之详师髫而厌世越出常流冠以严持梵行清白满千武士瞻德容而息恶从善成百异道观行径而归正却邪乡友称其应化之贤宰辅赞其再来之圣居法位后犹前悟彻渊深工夫急切原以性根猛利发机甚疾当锋者少利物如鹏擘海接人似剑出匣具炼佛祖之用足煆凡圣之能门徒晚辈及度后人承炉韛以未授复别出而各擅家声唯师道眼精明吹之数省德海澄清溢之四外故摭其由爰系之尔铭曰。

　临济真宗　　天童独盛　　法传破山　　枝茂根正
　灵隐相继　　绍于密公　　全提祖印　　正脉弘通
　手垂格外　　剑按当门　　云水相望　　迎锋已奔
　观今甚滥　　效古行持　　扫尽狐族　　觅狮子儿
　育德耆旧　　久依不孤　　孝当竭力　　建此浮图
　江山作供　　日月为灯　　地久禅谷　　天长寿陵
　迷有生灭　　悟无涅槃　　常光更古　　慧眼能观
　予言石载　　师行冰清　　诚以稽往　　故为是铭

　　时
康熙十四年岁次乙卯孟春月中旬上元日阖山耆旧同四众人等是日勒石建立

　　　(湖广辰州府黔阳县安江胜觉寺众弟子等靖州
　　会同县鲁冲旗山众弟子等同共捐刻
　　密印禅师语录十二卷伏愿生生迥出幻缘敷因
　　花而严万行世世不忘正见圆道果以归一乘
　康熙二十一年壬戌岁季秋月板存浙江嘉兴府楞
　　严寺般若坊附藏流通本郡信士吴知先书梓士
　　倪天章刊)

　　密印禅师语录卷第十二(终)
