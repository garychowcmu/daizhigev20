嘉兴大藏经　颂古钩钜


　　颂古钩钜

　　鄂州　龙光蕰上达夫颂　参同蕰宏宽夫着语

　　世尊升座(世尊一日升座文殊白椎云谛观法王法法王法如是世尊便下座)。

　　阳春欲奏宝云低(全机独露我立地待汝构去一子亲得)拍版门椎且共携(当家种草三台须是大家催扶犁曳耙须还此老)此日华筵堪庆赏(四美具二难并更嫌何处不风流)如何百万醉如泥(知恩者少只为分明极众中莫有拔剑相救者么一队无孔铁锤)。

　　达磨廓然(梁武帝问达磨大师如何是圣谛第一义磨云廓然无圣帝云对朕者谁磨云不识帝不契遂渡江至少林面壁九年)。

　　圣谛之一(亲切道将来切忌向老胡模子上脱出)光逾千日(依然刺脑入胶盆和泥合水了也别时向你道)烜赫兮觌面无私(果然惊群动众觑着则瞎触着则死)平实兮何尝秘密(向汝道甚么山门骑佛殿穿过髑髅去也)身同不系之舟(柳絮随风自西自东点)行藏了无碍窒(一任南洲北洲咄照顾　轹钻)江上清风萧瑟(彻骨彻髓还觉寒毛卓竖么)砌下寒蛩啾唧(七穴八穿微风吹幽松静听声愈雅)雪深之夜真子来(千古万古殃累人未有了日在)老胡一朝能事毕(草贼大败放不下担取去情知你计穷力竭)。

　　东印请祖(东印土国王请二十七祖般若多罗斋王问曰何不看经祖曰贫道入息不居阴界出息不涉众缘常转如是经百千万亿卷)。

　　昨夜谁吹塞上笳(分明听取繁兴大用举必全真)庭华摇落趁飞霞(无边春色满皇都拾得么狼藉狼藉)瓣红流出桃溪口(一场漏逗随波逐浪去也劄)香泥涂来燕子家(岂祇乌衣国哉尽大地均沾恩泽)回首庭前玉树(枝枝撑着月春青夏赤秋白冬黑莫眼花)森然精莹无瑕(随色摩尼一任瞻仰取足)黔雷功用布三车(水到渠成逢人但恁么举)四序推迁凭转毂(中心树子还曾动着也未千圣莫能窥)阳春有脚遍天涯(须弥南畔卷尽五千四十八向下文繁咄)。

　　世尊指地(世尊与众行次以手指地云此处宜建梵刹帝释将一茎草插于地上云建梵刹已竟世尊微笑)。

　　合取瞿昙雌黄口(吞声有分赤眼撞着火柴头)袖却帝释白拈手(自家招得口含霜气交噎一场懡　)赤须胡也胡须赤(一并收下今日不得闲打你)者里不劳重献丑(抹杀无见顶相千圣卒难措词)草屋八九间(拥万卷图书坐一林风月尊贵生)方宅十余亩(南有松北有竹东西一路马骤车驰只是不得蹋着身后底)随机展演白超方(朝眼青暮眼白直下来也汝等诸人大须好看)更嫌何处不丰厚(七事随身垂拱八荒也得塞北安南也得还知么适来不合多口)。

　　清源米价(僧问清源如何是佛法大意源云庐陵米作么价)。

　　清源舌头无骨(不怕烂却看长老眉毛在么不如缄口过残春)须知大辨如讷(水银堕地荐取格兮提撕)若是滞句泥言(拟着思惟白云万里何不直下领略)敢保钻他鬼窟(为得诸人彻困还有知恩报恩底么也是按牛头吃草)。

　　马祖白黑(僧问马大师离四句绝百非请师直指某甲西来意马师云我今日劳倦不能为汝说问取智藏去僧问藏藏云何不问和尚僧云和尚教来问藏云我今日头痛不能为汝说问取着兄去僧问海海云我到者里却不会僧举似马师师云藏头白海头黑)。

　　寻常机柄(拨开向上一窍千圣齐立下风也好与蓦头一蹋)剿绝凡圣(争奈山僧何放一线道普)折股知医(曾患几场热病来么自救不了)更问阿谁(事无一向也要大家知)两头三面兮索盐奉马(特杀痛快真不失为父子一堂)奔南走北兮自昧全机(几曾屈着奈者僧皮下无血)悲兮悲兮四天下(屈判者多明刑者少)谁向者僧痛处锥(赖有龙光蓦顾左右云要识他父子落处么掷下拂子便起)。

　　药山升座(药山久不升堂院主白曰大众久思示诲请和尚为众说法山令打钟众方集山升座良久便下座归方丈主随后问和尚迩来许为众说法云何不垂一言山云经有经师论有论师争怪得老僧)。

　　纪律分明王者师(六纛飘飖军威整肃看取令行时)何须更论武威时(破敌冲锋临时机变岂似照孔着楔之流哉)私门祸出亡廉谨(虽是折篱放犬亦是泄漏春光空触下一天星斗)打瓦钻龟益可悲(一声佛陀一声达磨一声碗揵丘倚门傍户底汉三十棒且待别时)。

　　百丈野狐(百丈上堂常有一老人听法随众散去一日不去丈乃问立者何人老人云某甲于过去迦叶佛时曾住此山有学人问大修行底人还落因果也无对他道不落因果堕野狐身五百生今请和尚代一转语丈云下床因果老人于言下大悟云云)。

　　士之生(湛兮似或存咄)斧在口(吾不知其谁之子缩却舌头)一字沉泥即过咎(满口含霜驴事马事一任担枷过状)五百生为野狐身(孟八郎自己招得谁教你坐在黑山鬼窟里)今朝赖遇雷霆手(如麟无角似虎有角看取令行时)震灵丸(千圣不识)君知不(问着十人九个哑)其力也起死回生(风行草偃一番新雨过翠色满林梢)其功也永垂不朽(偶尔成文真足俊伟一时矞皇后世)青囊继起吐舌儿(针芥相投不失为当家种草)迎风一掌何其赳(俊哉大丈夫捋虎须不为分外倒岳倾湫随后来也便打)。

　　南泉斩猫(南泉一日东西两堂争猫儿南泉见遂提起云道得即不斩众无对泉斩猫儿为两段赵州自外归泉举前话州便脱草鞋于头上戴出泉云子若在恰救得猫儿)。

　　天王车驾御玄黄(诸侯避道万骑争歌杨柳春)乌合之流魂已亡(蚩尤胆裂脱得去始称好手)滚滚髑髅弥四野(我国宴然从教热焰炽长空收)滔滔鲜血溅沙场(山川失色日光寒兮草短)功超百代(长如白练飞北口所宣)德并成汤(万古颂彻猷花根本艳)皇皇露布兮以宣风化(罪不重科频呼小玉元无事举伊尹)堂堂振笏兮燮理阴阳(一等是济困扶危心术下水见▆人全▆独露)歌圣德(大似毁亦似赞)祝无疆(口如蜜心如毒总不是好心)方将万舞协宫商(秘魔叉道吾剑演祖巴歌一时拈出)一任雷霆施号令(移山倒岳繁兴无尽诸身▆)满天星斗焕文章(▆虎▆龙且拈过边来日不得普请)。

　　台山婆子(台山路上有一婆子凡有僧问台山路向甚么处去婆云蓦直去僧才行婆云好个阿师又恁么去也僧举似赵州州云待与勘过州亦如前问至来日上堂云我为汝勘破婆子了也)。

　　从来惯说老婆禅(道破今时法弊合取好惹祸来也)撞着老婆没奈何(何如烂泥里有刺教伊不得乱统)夸经卖纪赵州老(咄呀如剑树目似磉盘赚杀一船人)浑身辊入葛藤窝(为众竭力不辞和泥合水)勘破了(无风匝匝之波)臭老婆(蓦面便掌)将谓机关有几多(无尽庄严切忌一状领过从始至终从本至末巧历不能得)。

　　云门两病(云门大师云光不透脱有两般病一切处不明面前有物是一透得一切法空隐隐地似有个物相似亦是光不透脱又法身亦有两般病得到法身为法执不忘己见犹存节在法身边是一直饶透得放过即不可仔细检点将来有甚么气息亦是病)。

　　幻化空身与法身(金明头上风车子▆下▆相随来也)众生颠倒昧天真(瞿昙种草太杀减人身价谁不大丈夫)灵龟曳尾添狼藉(七花八裂也要大家知)皓月扬晖影汩沦(普▆卓不立阶下底一场懡　)溪口云横归鸟迟(者是监院房那是典座房咄)千峰雪尽啸猿频(虚空笑点头黄河头上泻将过来)一声樵唱夕阳里(祇许老胡知高声道来百杂碎)君向潇湘我向秦(切忌分身两处高揖释迦不拜弥勒底且向者边立)。

　　地藏种田(地藏问修山主甚处来修云南方来藏云南方近日佛法如何修云商量浩浩地藏云争如我者里种田博饭吃修云争奈三界何藏云你唤甚么作三界)。

　　南方遍历几多秋(六十小劫住住谁教你东走西走)草鞋蹋破价难酬(天台山唱来底逢贱即贵遇贵即贱)浩浩商量钻鬼窟(理无曲断捺令而行七十二棒翻为一百五十)种田博饭亦常流(土旷人稀钓鱼船上谢三郎鹿鹿不少)争似龙光没意思(放教冷地看欲隐弥露)饥来吃饭倦来睡(正恁么时如何炷香消受一楼山向下看取)昨宵明月破窗来(失又恁么去也缩却舌头识法者惧)照我榻前一片地(不消一拶从教千古万古)。

　　临济瞎驴(临济将示灭属三圣吾迁化后不得灭却吾正法眼藏圣云争敢灭却和尚正法眼藏济云忽有人问汝作么生对圣便喝济云谁知吾正法眼藏向者瞎驴边灭却)。

　　末后重征能不能(着甚死急放不下担取去)依依顾命郑州僧(诃佛骂祖在甚么处好不大丈夫)正法眼向瞎驴灭(担枷过状此处无银三两)敌国家私彻底倾(乞儿破席袋何曾放得下)扶摇羊角(拨转风头疾)长夜光镫(黄鹤楼前鹦鹉洲)破千年暗(覆盆下作么生)奋六月鹏(御楼前验取)三段不同休卜度(千手大悲卒难摸索收下了)密移一步看飞腾(十八变朝游衡庐暮返天台底我早斫却汝胫)。

　　廓侍过茶(廓侍者问德山从上诸圣向甚么处去也山云作么作么廓云敕点飞龙马跛鳖出头来山休去来日山浴出廓过茶与山山抚廓背一下廓云者老汉方始瞥地山又休去)。

　　为甚德山两度休(白拈骁似贼深险过如坑)赚人原不在多谋(放出者老汉坐断诸方)全明全暗刹那顷(无风匝匝之波)虎尾虎头一并收(不劳弹指还我话头来)堂屋里贩扬州(领你若眼目定动打折你驴腰)头长三尺兮突出难辨(山僧从来不眼花虎以蛇申)卷帘放燕兮别是风流(唬过石桥西去也不得辜负罘恩)。

　　仰山插锹(沩山问仰山甚处来仰云田中来山云田中多少人仰插下锹子又手而立山云南山大有人刈茅仰拈锹子便行)。

　　问彼田中多少人(相次到你头上前三三后三三)插锹叉手陈端的(依旧无言可对情知你惯用此机有张本底草贼)别资一路向南山(铁蛇横古路拨转风头大须仔细)金印酬他汗马绩(消得恁么消得恁么)。

　　麻谷振锡(麻谷持锡到章敬绕禅床三匝振锡一下卓然而立敬云是是谷又到南泉院禅床三匝振锡一下卓然而立泉云不是不是谷云章敬道是和尚为甚么道不是泉云章敬即是是汝不是此是风力所转终成败坏)。

　　绕床三匝(未跨门时好与一顿)卓然而立(道甚么孟春犹寒)全是全非(直似杜撰巡官之屈判)同出同入(夫岂明刑执法之允详)[○@牛]兮芦管吹灰(动也动也遍界不能藏)[○@佛]兮称锤捏汁(坐断舌头拟欲进前伏尸万里)二谛分明示正偏(葛藤拈放一边朗州山澧州水)六度圆成非品级(是何心行朝打三千暮打八百)而今年久事多乖(鲁鱼帝虎之流何处不有)且看鲛人觌面泣(抛出大家看一子亲得)。

　　法眼毫厘(法眼问修山主毫厘有差天地悬隔汝作么生会修云毫厘有差天地悬隔眼云恁么又争得修云某甲只如此和尚又如何眼云毫厘有差天地悬隔修便礼拜)。

　　全体问时全体酬(雨彩一赛志公尺高而无上)更嫌何处不风流(东南西北一家风广而无涯)饶君把定乾坤眼(早是不着便那堪土上更加泥华劈了也)也是平常第二头(水泄不通作家宗师天然有在)。

　　赵州狗子(僧问赵州狗子还有佛性也无州云有僧云既有为甚么却撞入者个皮袋州云为他知而故犯又僧问狗子还有佛性也无州云无僧云一切众生皆有佛性狗子为甚么却无州云为伊有业识在)。

　　解语由无舌(惜取眉毛不顾傍观者哂)一任纵横道(口巴巴底为他闲事长无明)雪拥屠苏寒鸦噪(冻折你版齿几个解知恩)金篆香消锦鲤沈(是甚么时节普贤失其境界)咿唔时听鶤鸡报(俊哉撞断眉毛也未)云水流容相告(向道甚么推倒禅床犹较些子)圆明双眼休颠倒(我行荒草里汝又入深村)称在星兮不在盘(擒折了也还我称锤来)更须药病一齐埽(切忌坐在洁白地上他时日后山僧救你不得寐语寐语)。

　　云门须弥(僧问云门不起一念还有过也无门云须弥山)。

　　说食从来不饱人(按牛头吃草终不向二乘人说)者僧何事假惺惺(举世皆然长连床上学得底逢人便统)一回饮水一回噎(随邪逐恶有甚么限满口含霜)大抵陈年病未宁(苍天中别有冤苦也带壳迷封)韶阳老惜伶俜(忽值大医王剖心露肠须是此老)度将折箸搅沧溟(鸩血砒霜一时拈出)须弥山也玲珑甚(七花八裂掇出来也还觉通身轻快么)年来占断万峰青(一任鸟啼花落日往月来切莫错会)。

　　地藏亲切(地藏问法眼上座何往法眼云迤逦行脚藏云行脚事作么生眼云不知藏云不知最亲切眼豁然大悟)。

　　遨游江北与江南(虚消岁月此中还稳当也未)蹋破芒鞋好罢参(婆着脚指头那胸中碍膺一时消)就里金锤轻掷下(通身庆快者闻家具不碎却更待何时)诸方公案不须谈(想是口门窄不得攃上眯人眼)豪吟竹径随消受(也不意到得者里打起黄莺儿)倦卧松阴任放憨(秦地不收汉地不管山果琐碎罹其前)残月晓风杨柳岸(也胜秋露滴芙蕖描也描不成画也画不就)前三三与后三三(放去从容收来自在一切圣凡不敢正眼觑着)。

　　云岩埽地(云岩埽地次道吾云太区区生岩云须知有不区区者吾云▆▆▆有第二月也岩提起埽帚云者个是第几月吾便休去)。

　　伯氏吹埙仲氏篪(昆仑起舞醉后郎当愁杀人)太平有象乐怡怡(千场队舞绣麒麟玉郎衫袖阔郑老帽檐高)偏中归正明功用(儿孙得力室内不知虎尾虎头一并收)不忝药山克肖儿(肯诺不得全退己让人一箭落双雕)。

　　岩头拜喝(岩头到德山跨门便问是凡是圣山便喝头礼拜洞山闻云若不是奯公大难承当头云洞山老汉不识好恶我当时一手抬一手捺)。

　　枉山老(低声低声闹市里▆草头七纵八横来也)何径庭(推不前约不后岂是法尔如然)按下千丈云头(劄雷公浩太雨点全无)度出一声清磬(聋人争得闻天不盖地不载)大唐天子临朝(珠回玉转象蹋师呻)枯木老僧出定(眉横鼻直长长看不尽)横看成岭侧成峰(得恁么丰采直得无尽庄严)七又宜兮八又称(遍界没遮阑借白云为盖流水作琴知么)。

　　鲁祖面壁(鲁祖见僧来便面壁南泉闻云我寻常向他道空劫已前承当佛未出世时会取尚不得一个半个他恁么驴年去)。

　　虎以蛇申(好菩萨人中来汝也不妨灵利)豹以猬止(好菩萨羊中来百城烟水渺无踪)三缄其口兮超然(吐辞若雷一微尘里转大法轮)一线旁通兮已矣(攃下缦天网子着甚死急)龟丧命由壳灵(拈却自己分上底且安放华藏界中)树保年以材鄙(幸哉值君子声色不持)园林风度兮台榭飘香(填沟塞壑松林月冷霜咸远)长空云净兮寒潭清泚(物外尘劳一阔坐断大众要觅龙光起止么迎之不见其首随之不得其后咄)。

　　雪峰看蛇(雪峰示众云南山有一条鳖鼻蛇汝等诸人切须好看长庆云今日堂中大有人丧身失命僧举似玄沙沙云须是棱兄始得然虽如此我即不恁么僧云和尚作么生沙云用南山作么云门以拄杖撩向峰面前作拍势)。

　　柔能克刚(春至百花开因时值宜)智能服勇(平地上打个　跳静处萨婆诃)直下翻身全大用(露捩转了也空手把锄头)云门手里返魂香(不劳拈出近日功令森严不许抢行夺市)死蛇不妨活处弄(举者先犯向须左之右之)活处弄(伤锋犯手)田鸡不跳草不动(因汝置得莫眼花蝴蜨生枯椿)谁羡彼六出六奇(终不向他脚下重书草本张韩流亚)不尚渠七擒七纵(含元殿里不问长安还我金刚王来)今朝且举问诸人(雪上加霜遍教上树去)几个惺惺识痒痛(土旷人稀何必彻困如此)。

　　盐官犀扇(盐官一日唤侍者与我过犀牛扇子来者云扇子破也官云扇子既破还我犀牛儿来者无对投子云不辞将出恐头角不全石霜云若还和尚则无也资福画一圆相于中书一牛字保福云和尚年尊别请人好)。

　　犀牛儿索一个(脑后金锤如麟无角似虎有角举处甚分明)成群争向窗棂过(方以类聚龟负出来丧性命于赤字)绳头在我谩咆哮(看取令行时三玄戈甲万里神光)且去磨房轮日磨(令不虚行只饶临济德山到此吞声有分)。

　　仰山指雪(仰山指雪师子云还有过得此色者么云门云当时便与推倒雪窦云只解推倒不解扶起)。

　　过得此色(用过作甚么可青可黄)无可不可(云门是你同参处处全真争奈脚下泥深三尺)今日冷似昨日(冻杀也未腊尽看春回)事妥何如意妥(一句截流万机寝削)门前大道绝人踪(知者能有几不得蹋着)屋里扬州看婀娜(自古至今罕有人恁么赚杀人)报君知(言犹在耳)休颠簸(大小龙光却来泥里洗土块)击着便休(只恐轮锤不到)何劳琐琐(向你道甚么)东风解冻兮斗柄指寅(三尺杖子搅黄河白云重重红日杲杲)孟春犹寒兮乌龟向火(牛头没马面回两头三面恼乱春风卒未休)。

　　法眼指帘(法眼以手指帘时有二僧同去卷帘法眼云一得一失)。

　　龙蛇相半(缁素自分明看过了打)凡圣一宦(棒头喝下总按过收下了也)枢机未动(放一线道许你有个转身处)作者前知(汝但举心尘劳先起)凫鹤也宁嫌长短(自领出去逢人但恁么举)鹏鸠也各自委蛇(不劳蛇足留眼看山寒翠中)无柰虚空钉橛(疑住许多人智者知疏)袖中掇出须弥(一等是个毒气碎也碎也)巨灵神力任撼(退后着无你做手脚分)摩醯正眼从窥(且过者边立三生六十劫梦见也未)五九严威销尽(明朝更有新条在那里得者消息)春风又上寒枝(露也露也是处百花香触着磕着通身红襕)。

　　护国三懡(僧问护国鹤立枯松时如何国云地下底一场懡　僧云滴水滴冻时如何国云日出后一场懡　僧云会昌沙汰时护法善神向甚么处去也国云三门头两个一场懡　)。

　　一颗无文如斗印(点画甚分明师形象钮)年来洗刷甚精奇(费许多气力作么本无尘垢)今朝不惜轻拈出(因时值宜逢贵即贱遇贱即贵)印破虚空水与泥(总不恁么时又如何印破了也还知二老落处么)。

　　风穴铁牛(风穴在郢州衙内上堂云祖师心印状似铁牛之机去即印住住即印破只如不去不住印即是不印即是时有卢陂长老出问某甲有铁牛之机请师不搭印穴云惯钓鳗鲵澄巨浸却嗟龟步辗沙泥陂伫思穴喝云长老何不进语陂拟议穴打一拂子云还记得话头么试举看陂拟开口穴又打一拂子牧主云佛法与王法一般穴云见个甚么牧云当断不断反招其乱穴便下座)。

　　郢州衙内(此处最吉祥何异菩提树下)祸出私门(口含霜是汝招得静处萨婆诃)三令既申神鬼泣(举处全真精明神武千圣齐立下风)万骑倒戈日月昏(把断要津脱得去方称好手)风驰雨骤(疾霜寒十四州)电走雷奔(足蹋风火轮手挥金刚杵)抑扬纵夺(谁敢婴其锋左之右之)朕迹不存(利剑斫虚空水中书字)塞北安南收拾下(风行草偃且待须臾自能证知)军威严肃看旗幡(繁兴无尽诸身云花枝摇曳春风里还见风穴么)。

　　大惰劫火(僧问大惰劫火洞然大千俱坏未审者个坏不坏惰云坏僧云恁么则随他去也惰云随他去僧又问龙济济云不坏僧云为甚不坏济云为同大千)。

　　坏不坏(两口无一舌错下名言)脱体无依绝蒂芥(去住随宜消摇自适)就路归家犹涉程(徐行蹋断流水声底且过者边立)泥他言句愈澎湃(三生六十劫何能剿绝)会不会(第二棒打人不痛)直下分明休自昧(下坡不走快便难逢)一片白云谷口横(百匝千重迎之不见其首)数声清磬是非外(七花八裂夜来何处火烧出古人坟)。

　　云门露柱(云门垂语云古佛与露柱相交是第几机众无语自代云南山起云北山下雨)。

　　四棱着地(功不浪施黄河头上泻将过来)言诠理备(拥万卷图书坐一林风月)自卖身也舍己从人(讶郎当作甚么赚杀一船人)乘悲愿也转功就位(能放亦能收将勤补拙)玉产荆山兮绝瑕绝玼(冷地里有人觑破终不和沙卖与人)名题雁塔兮出类拔萃(蓦鼻曳将回且问你长安近日有何消息)古佛露柱两无依(谢答话长长看不尽)相逢狭路难迴避(阑愿便掌)。

　　仰山心境(仰山问僧甚处人僧云幽州山云汝思彼中么僧云常思山云能思是心所思是境彼中山河大地楼台殿阁人畜等物返思思底心还有许多般么僧云某甲到者里总不见有山云信位即是人位未是僧云和尚莫别有指示山云别有别无即不中据汝见处只得一玄得坐披衣向后自看)。

　　骊龙玩珠(一回出手一回奇特杀新鲜)塞雁呼奴(唱出故园春归去来归去来)神情落落(果然气宇如王)步武于于(师行象踪蹋杀天下人)分野色于桥畔(含元殿里不问长安莫被境瞒好)折琼玉于天衢(一日看遍上林花未到者不妨奇特)钳口结舌兮胸中碍膺(情知向黑山鬼窟里吐气犹难)诃佛骂祖兮肘下灵符(家无白泽图山鬼伎俩露柱镫笼笑点头)。

　　三圣金鳞(三圣问雪峰透网金鳞未审以何为食峰云待汝出网来向汝道圣云一千五百人善知识话头也不识峰云老僧住持事繁)。

　　透网金鳞(五百年一间生霜露果熟)洋洋自得(东南西北一家风随处乾坤)一任遨游溟海北(委蛇委蛇霁月光风)菰米菠菱信意餐(家常茶饭光明生齿牙)何须仰面求人食(特来者里捋虎须黄檗树下有甚蜜果)虾蟆脔蓦口塞(大人作略不怕噎杀者厮看取转身吐气)破浪翻身在顷刻(陶家在蛰之投放一线道)烧尾霹雳相继来(拨转风头雷声浩大雨点全无)龙门万仞看轻陟(善始善终头正尾正)甘愿从此遍乾坤(翠色满林梢见者清凉)三草二木咸被德(争如高卧白云目视霄汉从渠露香和月落纷纷)。

　　风穴一尘(风穴垂语云若立一尘家国兴盛不立一尘家国丧亡)。

　　道人念不挂沧桑(韵高一世鉴明则尘垢不止)说甚兴盛与丧亡(众空四海平生活讨无窖子)春笋蕨芽随分足(消得恁么幅巾椹衣面骖风骖确)缓挥白羽听松篁(坐一林风月拥万卷图书饮哉弄云命酌相娱择且道与之较多少)。

　　洛浦伏膺(洛浦参夹山不礼拜当面而立山云鸡栖凤巢非其同类出去浦云自远趋风乞师一接山云目前无阇黎此间无老僧浦便喝山云住住且莫草草匆匆云月是同溪山各异截断天下人舌头即不无争教无舌人解语浦无语山便打浦从此伏膺)。

　　圣箭一只出济北(全火抵候只恐未到金刚百炼)寒威凛凛褫人魂(拗折了也爝火萤光)无端误入伏龙计(欺敌者亡全身在里许)扑落机前惊杜门(圣箭何在从来疑著者汉)将错就错兮深入虎穴(险见机而作第二番败阙)以楔出楔兮碎却重藩(放去收来末后太险)离钩言离钩言(速道速道一味葫芦提)模子脱来是几番(中九下七惑乱许多人)当日华亭犹此日(草本直头拈出谁敢论疏亲)瓣香盂水可酬恩(笑中打个筋斗三十年后此话大行一干亲得)。

　　马师不安(马大师不安院主问和尚近日尊候如何大师云日面佛月面佛)。

　　宏才诩诩(至理一言转凡成圣还有领话底么)晖今曜古(黄金失色尽大地草木丛林悉皆起舞)有象兮以明鉴(抛出大家知总不恁么来时如何破也破也)无私兮惟德辅(不劳赞叹从教大地山河语)君不见(听取葛藤咄)师子吼时百兽潜(万里无云纤尘不立)圣人作而万物睹(瞻之仰之无不欣乐诚哉)。

　　沩山业识(沩山问仰山忽有人问一切众生但有业识茫茫无本可据子作么生验仰云若有僧来即召云某甲僧回首乃云是甚么待伊拟议向道非惟业识茫茫亦乃无本可据沩云善哉)。

　　高县秦镜验当人(瓦砾不劳拈出两重公案)业识茫茫无本据(忒杀灭人身价朝眼青莫眼白众生颠倒迷己逐物)百丈云庵是一流(党理不党情有牵伴底癞儿)三台舞罢拖铁锯(大似毁亦似赞分付不着人猫儿尾上系榴椎)。

　　临济真人(临济示众云有一无位真人常在汝等面门出入初心未证据者看看时有僧问如何是无位真人济下禅床擒住僧拟议济拓开云无位真人是甚干屎橛)。

　　至理皇皇(句后声前子细看)大还熠熠(岂是一日炼就功包天地炉)转凡成圣兮片言(领取钩头意咄)起死回生兮一粒(莫认定盘星随后便掌)灵山曾放眉间光(闪得好一室严冷如虎方吼)百万人天觑不及(瞎无位真人走入鱼行酒肆去也)累彼逸多问曼殊(漏泄春光打葛藤须还此老)良久云者一句却不向汝道(不得涂污人面孔特杀道了也缩却舌头)。

　　赵州洗钵(僧问赵州学人乍入丛林乞师指示州云吃粥也未僧云吃了州云洗钵盂去)。

　　萧萧清磬出疏林(穿过髑髅了也祖师无秘语)解带峰头独个吟(万象昭回碧一天而电收)底事不劳重注脚(矢上加尖忉怛雪白必污花馨必委)钵盂装柄冷云侵(后代儿孙竖毛呵手吾不知此生之焉及聊浮沉任运以倘佯拶)。

　　云门白黑(云门问乾峰请师答话峰云到老僧也未门云恁么则某甲在迟也峰云恁么那恁么那门云将谓侯白更有侯黑)。

　　霜天皓月(层落落影团团纤尘不立)静夜钟声(闻么只得耳聋三日脱体风流)照寒潭而光光相映(万象森罗尽失踪如无边春透尘透海)传空谷而隐隐鲸鸣(满眼满耳更疑何处不是)鼓曾晰之宝瑟(落草了也千古动悲风)吹子晋之鸾笙(大好一场曲调七正之节六合之和)发奇音也萧郎退步(山河大地悉皆起舞)撝妙指也伯牙吞声(山僧手舞足蹈盖师矌之清角▆也)。

　　洛浦临终(洛浦临终示众云今有一事问汝诸人者个若是即头上安头若不是即斩头觅活首座云青山常举足白日不挑镫浦云是甚么时节作者个说话时彦从上座出云去此二涂请师不问浦云未在更道从云某甲道不尽浦云我不管你道尽道不尽从云某甲无侍者祇对和尚至晚唤从上座你今日祇对甚有来由合体得先师道目前无法意在目前不是目前法非耳目之所到那句是宾那句是主若检得出分付钵袋子从云不会浦云汝合会从云实不会浦喝云苦哉苦哉僧问和尚尊意如何浦云慈舟不桌清波上剑峡徒劳放木鹅)。

　　峨嵋山月半轮秋(不露影土旷人稀大地黑漫漫)影入平羌江水流(为甚么把不住全无一点气息)夜发清溪向三峡(直得火星迸散尽大地吐气犹难)思君不见下渝州(一把柳丝收不得和烟搭在玉阑干何曾放下)。

　　南阳净瓶(僧问南阳忠国师如何是本身卢舍那忠云与老僧过净瓶来僧移净瓶至忠云安旧处着僧安毕理前问忠云古佛过去久矣)。

　　脱略形骸(从不向鬼家作活万有不能羁)不假安排(与长即长与短即短寂灭难思议)清风两袖(眼底俗尘消过也)明月一斋(莺花无语鸡犬自恬)凝眸千里(拟着思惟远之远矣好与蓦头一蹋)回首天涯(落七落八了也石火电光犹迟八刻)郎当孟八(理无曲断正好脱下衲衣痛与一顿)直下活薶(者伎死汉薶却千个万个有甚么过直是辜负他忠国师莫有全身担荷底么苍天苍天)。

　　罗山起灭(罗山问岩头起灭不停时如何头咄云是谁起灭)。

　　咄者草里汉(晴空霹雳尽大地山川草木悉为三段)还要棒吃么(据令而行车驰马骤天下衲僧没奈何)脱下贴肉衫子(只恐脱不下脱得下一切圣凡没奈伊何)跃过透顶洪波(全身没却一蓑烟雨下沧洲)呵(千古英风合当辨的)须知谈笑定干戈(东西十万南北八千疾不劳弹指)。

　　兴阳妙翅(僧问兴阳剖和尚娑竭出海乾坤静觌面相呈事若何阳云妙翅鸟王当宇宙个中谁是出头人僧云忽遇出头时又作么生阳云水鹘捉鸠君不觉御楼前验始知真僧云恁么则叉手当胸退身三步阳云须弥座下乌龟子莫待重教点额痕)。

　　总群僚(道参文殊德侔慈氏)持万姓(建功立德肩摩▆五天)号诏明威(好事大家知亦得仁矣)击鼓宣令(道甚么莫是半偈义么合取口)何劳中毂一推(人天众前不得寐语此犹是功勋边事)岂用阿衡三聘(空劫已前不劳弹指犹未是转位就功)神武不杀兮自然德服遐荒(须弥南畔卷尽五千四十八犹未是功位齐施)兆民是赖兮端的一人有庆(无为而化垂拱而治八荒犹未是功位俱隐错错)。

　　觉经四节(圆觉经云居一切时不起妄念于诸妄心亦不息灭住妄想境不加了知于无了知不辨真实)。

　　哆哆啝啝(道甚么怜儿不觉醒)忉忉怛怛(特杀老婆心是何言欤)冰刃徐行(一条拄杖两人扶)屠门大嚼(特地一场愁养子之缘)圣凡情尽了无依(鸱吻相对终日无言教谁领话)浑沌之窍不劳凿(事无一向争奈脑后金锤何)不劳凿(望空启告)大用临机看杀活(赖有末后句一句截流万机寝削咄)。

　　德山学毕(德山圆明大师示众云及尽去也直得三世诸佛口挂壁上犹有一人呵呵大笑若识此人参学事毕)。

　　休(惜取眉毛白云影里招手)着甚来由(罪过罪过昨日寒风起今朝刮地霜)伤锋犯手(时节不相饶不为分外)以玉博鋀(日中弄影换手椎胸浑身草里辊)永夜迢迢龙睡稳(乾坤一草庐朝眼青暮眼白)徒劳犗饵在钩头(不▆一掴还知德山老汉失利么幽州犹自可最苦是江南)。

　　赵州柏树(僧问赵州如何是祖师西来意州云庭前柏树子)。

　　根盘大地(古冢露枯骨东西十万南北八千)干耸云霄(不露顶突出难辨大地没遮阑)枝横虬蠼(春山含翠春水碧漪)叶舞萧韶(雨滴空庭砧敲寒夜)天人之帜(一任瞻之仰之)释梵之标(切忌一状领过)泼天潮泼天潮(不是等闲看取倾湫倒岳)协和万窍韵刁调(苔滑非阑雨松鸣不敢风分明听取)殷殷声撼兮半天风雨(塞却汝耳千圣不能窥测)团团月映兮遍地星杓(穿过髑髅花说无边春月落后一场懡　)。

　　摩经不二(维摩诘问文殊师利何等是菩萨入不二法门文殊云如我意者于一切法无言无说无示无识离诸问答是为入不二法门于是文殊师利问维摩诘我等各自说己仁者当说何等是为菩萨入不二法门)。

　　成群作队不相应(戴角擎头奔百川而地喘)问疾毗邪舌浪腾(倾湫倒岳坐中金玉锵然)义海蹋翻须到底(山断疑无路溪回别有村失)见山行尽更还登(又一层进步犹难甚么处见文殊　)微雨怯尘兮千峰积翠(撞断眉毛露拶出虚空髓)春风送暖兮万壑消冰(七花八裂流水一溪声未已)默然也(其声若雷)自绳绳(狼藉不少)而今满地看葛藤(土旷人稀截断天下人舌头咦)。

　　洞山供真(洞山供云岩真次遂举前邈真话有僧问云岩道只者是意旨如何山云我当时几错会先师意僧云未审岩还知有也无山云若不知有争解恁么道若知有争肯恁么道)。

　　争解恁么道(两重公案笑杀人笑杀人)换却头兮转却脑(▆长▆一点不得一手抬一手捺)争肯恁么道(第二棒打人不痛疑住许多人)苔荒三径迷秋草(头上漫漫脚下漫漫露香和月滴芙蕖)机梭绵密示箴规(浑仑擘不破洎合打破蔡州)兼带纵横明白皂(▆▆阿劳癞马系枯桩)月圆当户兮夜色朣朣(放一线道可谓是个时节)日出连山兮晴空杲杲(东西南北一家风明珠在掌)。

　　雪峰甚么(雪峰住庵时有两僧来礼拜峰见来以手拓庵门放身出云是甚么僧亦云是甚么峰低头归庵僧后到岩头头问甚么处来僧云岭南来头云曾到雪峰么僧云曾到头云有何言句僧举前话头云他道甚么僧云他无语低头归庵头云噫我当初悔不向他道末后句若向他道天下人不奈雪老何僧至夏末再举前话请益头云何不早问僧云未敢轻易头云雪峰与我同条生不与我同条死要识末后句只者是)。

　　同生同死(刺脑入胶盆合当辨的)供状一纸(醉后郎当口含霜气交噎)力挽九牛之车(花劈了也如我按指海印发光)帜竖三军之垒(点红旗闪灼战士卧龙沙)下重围也象犀(黄头碧眼虎骤龙骧)却劲敌也虎兕(七纵八横七花八裂)末后句(高声道将来)只者是(龙头蛇尾将谓有多少奇特)三十山藤合到你(说甚三十拄杖未到折在朝打三千暮打八百不为分外何故不合将屠龙手去弄死蛇)。

　　法眼船陆(法眼问觉上座船来陆来觉云船来眼云船在甚么处觉云船在河里觉退后眼问旁僧你道适来者僧具眼不具眼)。

　　不劳弹指(土上更加泥落七落八了也)楼阁门开(已在言前你拟挨身而入便夹折汝胫)历四时而成岁(不烦赞叹此是黔雷功用)得酒趣持空杯(但识琴巾旨何须弦上音)万顷烟波无限意(只许老胡知郎当衫袖)笛声柳岸韵悠哉(领须知远烟浪别有钓鱼人)。

　　曹山法身(曹山问德上座佛真法身犹若虚空应物见形如水中月作么生说个应底道理德云如驴觑井山云道则特杀道只道得八成德云和尚又作么生山云如井觑驴)。

　　空可空(疑则别参碎也碎也)月可月(圆时一任圆尖时一任尖山僧从来不眼花)寥廓无方(尽思共度量亦复不能知咄不劳弹指)明察毫发(照破髑髅还见舆薪么错下名言)一曲无弦琴(不落今时宝王殿上绝知音)清音非指发(龙吟雾起虎啸风生)而今买石得云饶(小出大遇还我元本契书来)缥缈青山看出没(高着眼红霞穿碧落白日绕须弥)。

　　黄檗噇糟(黄檗示众云汝等诸人尽是噇酒糟汉恁么行脚何处有今日还知大唐国里无祢师么时有僧出云只如诸方匡徒领众又作么生檗云不道无禅只是无师)。

　　老胡不到支那国(早是葛藤满地掬水月在手)那个男儿不丈夫(随缘放旷也胜秋露滴芙蓉)及至少林分皮髓(转见不堪平地骨堆攃土眯人眼)而令大地尽支吾(影响之流源清流浊根茂枝枯)柯亭之竹(试点出来看如虎之缺)峄山之梧(犹欠一斫在如马之馵)一树之果(初三十一中九下七)一本之芦(不得一句言讫)黄檗老(下坡不走快便难逢)何其迂(言中有响)平空装柄向钵盂(杀人刀活人剑醍醐鸩血一时拈出具眼衲僧仔细检点)。

　　云岩大悲(云岩问道吾大悲菩萨用许多手眼作甚么吾云如人夜半背手摸枕子岩云我会也吾云汝作么生会岩云遍身是手眼吾云道即太杀道只道得八成岩云师兄作么生吾云通身是手眼)。

　　背手枕子(金银刮财脑后轮推)七穿八穴(万象齐合掌　)其谁之子象帝先(莫乱指注从来共住不知名)冯虚御风如电掣(按下云头有则公案与伊酌议)遍身是又说通身(两口无一舌有甚共语分)举似人前笑杀人(口合也未更笑三十年)但使尘中能作主(第二番指注一任乌啼花落日往月来)须知化外自来宾(总与按过饭罢浓煎茶吃了池边坐石数游鱼)。

　　雪峰饭头(雪峰在德山作饭头一日饭迟山托钵至法堂峰云者老汉钟未鸣鼓未响托钵向甚么处去山便归方丈峰举似岩头头云大小德山不会末后句山闻令侍者唤岩头问汝不肯老僧那头密启其意山乃休去至明日升堂果与寻常不同头抚掌笑曰且喜老汉会末后句他后天下人不奈伊何虽然也只得三年活)。

　　末后句(是甚热碗鸣声)众生苦(苍天苍天更有苦众生)成群作队花斑虎(大似毁亦似赞今日大有人丧身失命)一朝失足陷阱中(赤眼撞着火柴头威猛何在吾深为汝惜)五五依然二十五(老吏断狱款案甚分明你道德山父子还甘么)。

　　密师白兔(密师伯与洞山行次见白兔子面前走过密云俊哉山云作么生密云如白衣拜相山云老老大大作者个语话密云你又作么生山云积代簪缨暂时落薄)。

　　中流失船(看汝作略切忌脚慌手乱)一壶千金(何如情知你放不下钝汉倚门靠户有甚了期)梭蛰陶宅(脱珍着垢虾蟆蚯蚓一任卜度)岂慕蹄涔(他家自有通天作用)止宿草庵惟客作(饥逢王膳驾与苍龙不解骑)天街独步每长吟(潇洒出尘月下披云啸一声)他乡零碎连宵雨(特地一场愁栖迟偃仰)滴破思归客子心(觅之不可得我正要滴破了的向上体取)。

　　严阳一物(严阳尊者问赵州一物不将来时如何州云放下着严云一物不将来放下个甚么州云恁么则担取去)。

　　下坡不走更一推(脑后金锤黄河头上泻将过来)直使铁山当下摧(冰消瓦解拈却眼上眉毛)百尺竿头进步客(谁是其人掩卷高眠客去一声殿角风瓯)肯从炉畔拨寒灰(相打饶你泼水相骂饶你接觜只是不得动着是甚么破沙盆)。

　　刚经轻贱(金刚经云若为人轻贱是人先世罪业应堕恶道以今世人轻贱故先世罪业则为消灭)。

　　胶柱调弦(阿谁恁么恰好痛与一顿)情生智隔(过也过也且抛在红焰炉中看)你若无心我便休(千差坐断凡圣不立俊哉五湖烟景有谁争)鸱吻咬着佛殿脊(一千年觅起处不得好个消息)报君知(蹋萨阿劳)休蹙额(阿谁打你鹞子死无智疑悔则为永失)乞儿拾得轮王册(眼目定动拈却大地山河来向女道洎合错下注脚)。

　　青林死蛇(僧问青林学人径往时如何林云死蛇当大路劝子莫当头僧云当头时如何林云丧子命根僧云不当头时如何林云亦无迴避处僧云正恁么时如何林云失却也僧云末审向甚么处去也林云草深无觅处僧云和尚也须堤防始得林附掌云一等是个毒气)。

　　掇出胶盆子(秦庭宝镜万象森罗齐举首)眼目休定动(阿谁领话犹向影响中头出头没)全体在其中(咄掀翻了也汝还求出么瞎汉用出作甚么)犹自相鼓弄(也须有个分晓始得捏却鼻头汝试　跳看)竹实收来好攃扬(可惜许费却多少盐酱)者僧恐是丹山凤(切忌认奴作郎错错使碎自己心)。

　　铁磨牸牛(刘铁磨到沩山山云老牸牛汝来也磨云来日台山大会斋和尚还去么山放身卧磨便出去)。

　　收放双双看作家(穿却时流鼻孔白练套红锦索)秋江孤鹜共落霞(换却诸人眼睛者里一色不立说甚么南山云北山雨)座中一望情无限(塞却衲子咽喉牛头出马面回无可不可)霜叶红于二月花(碎却圣凡顶　大阿锋金刚剑万里神光能放亦能收　)。

　　乾峰一画(僧问乾峰十方薄伽梵一路涅槃门未审路头在甚么处峰以拄杖画一画云在者里僧举问云门门云扇子　跳上三十三天筑着帝释鼻孔东海鲤鱼打一棒雨似盆倾会么会么)。

　　乾峰嚼饭喂婴儿(山花开似锦涧水湛如蓝高着眼)云门把手更与杖(始随芳草去又逐落花回高着眼)人言郭象注庄子(林花埽更落径草蹋还生高着眼)谁知庄子注郭象(曲径通幽处禅房花木深高着眼)。

　　米胡悟不(米胡令僧问仰山今时人还假悟不山云悟即不无争奈落第二头何僧回举似胡胡深肯之)。

　　悟即不无落二头(功令森严不得抢行夺市)仰山机用越常流(非驴所堪消得龙王多少风)遥天碧落双行篆(又恁么去也蓦鼻曳将回)夹岸芦花一色秋(朕迹不存江水流日夜)战国谋臣多固宠(尊王贱霸私窃名位者悉化为冷风飞尘)羲皇上士贱封侯(清泉可以濯足块石可以枕头)松风水月随清俭(长长看不尽一色不立)洗耳溪边谩饮牛(诚哉是言也山僧何敢措辞)。

　　赵州问死(赵州问投子大死底人却活时如何子云不许夜行投明须到)。

　　不许夜行投晓到(就身打劫借婆被子拜婆年)落他岐路涉言诠(并却咽喉唇吻笑倒露柱镫笼)昼长人静无余事(归去来辞高声读一遍)高枕北窗一觉眠(青山入座忘言江月照松风吹)。

　　子昭承嗣(子昭首座问法眼和尚开堂承嗣何人眼云地藏昭云太孤负长庆先师眼云某甲不会长庆一转语昭云何不问眼云万象之中独露身意作么生昭乃竖起拂子眼云此是长庆处学得底首座分上作么生昭无语眼云只如万象之中独露身是拨万象不拨万象昭云不拨眼云两个参随左右皆云拨万象眼云万象之中独露身聻○子昭僧宝传作子方)。

　　欺敌者亡(胔修罗方瞋诸天正乐)料事者败(何其不知量也若殆为人灾夫)道殊半满(惟证乃知我终不向二乘人说)机分纤介(者个事如金针拨翳咄葛藤)看他酬对亦轻便(长连床上学来底有甚么用)及征姓字全不解(不消一拶倒戈卸甲了也)按过也重惩戒(雪上加霜前箭犹轻后箭深)返景深林明月来(拨开向上一窍千圣齐立下风)天然一幅辋川画(眼见如盲口说如哑)。

　　首山新妇(僧问首山如何是佛山云新妇骑驴阿家牵)。

　　虢国夫人承主恩(露生在帝王家言说不能尽)平明骑马入宫门(露那复有尊贵赞叹不能穷)却嫌脂粉污颜色(露自应着珠玉描也描不成)澹埽蛾眉朝至尊(露顾鉴何惊异画也画不就还会么打鼓普请看)。

　　九峰头尾(僧问九峰如何是头峰云开眼不觉晓僧云如何是尾峰云不坐万年床僧云有头无尾时如何峰云终是不贵僧云有尾无头时如何峰云虽饱无力僧云直得头尾相称时如何峰云儿孙得力室内不知)。

　　青镫黄卷(拈了也更参三十年)三坟五典(及尽也未不可坐在死水里没头浸杀)功成百炼之炉(利器试撝虚空看百杂碎)妙出千钱之选(山形拄杖子锯解称锤)鸟迹龟文(蹋萨阿劳半秦书半汉字)龙章凤篆(印破面门了也全明全暗)了无向背(八字打开横成岭侧成峰)随机展演(总不恁么时如何左之右之)烜赫阳鸟蜀犬哮(也怪他不得左顾千生)桂轮孤朗吴牛喘(对冰虫不可语夏日右顾万劫)廓落太空兮无欠无余(十分月满万国春同)光逾牟尼兮随隐随显(黑月则隐白月则见少卖弄)。

　　严经智慧(华严经云我今普见一切众生具有如来智慧德相但以妄想执着而不证得)。

　　干一兑二(全机恁么来索盐奉马)离三震四(更听葛藤遍界不能藏)西伯加之象明(演出一代时教)仲尼以之辞系(是甚钵罗娘)理极言诠(两口无一舌添足画蛇)道隆德替(不劳赞叹非心所测)变化升沈看微细(千圣莫能窥测十地望岩震惊)荐取庖羲未画时(舌头不出口拟欲翻款结案)众生眉目何乖戾(早晨吃白粥到晚仍觉饥还识箸底鬼么)。

　　夹山撝剑(僧问夹山拨尘见佛时如何山云直须撝剑若不撝剑渔父栖巢僧又问石霜霜云渠无国土何处逢渠僧回举似夹山山上堂云门庭施设不如老僧入理深谈犹较石霜百步)。

　　手提一剑静风烟(我国宴然苕帚柄时流公干)伫看勋名勒燕然(落得一场好笑虚声满大唐)野老不知黄屋贵(眼空一世朝蹋万峰青暮看孤轮白)日高三丈正安眠(万有不能羁卧藤萝下块石枕头俊哉堪与石霜为伍咄)。

　　南泉白羖(南泉示众云三世诸佛不知有狸奴白羖却知有)。

　　巍巍堂堂(不坐空王殿胡张三黑李四)剿剿绝绝(和泥合水了也何曾得剿绝)心佛众生(一并抹却驴事马事干屎橛气炙诸方)三无差别(试点出看白云万里)灼然道着头角生(三生六十劫口是祸门)平空摹拟驴腰折(今日不得闲打你影响之流)春风括底没遮阑(牛头没马面回作家作家收)深院梨花飞玉屑(露也露也带累许多人眼见如盲口说如哑)。

　　进山问性(进山主问修山主云明知生不生性为甚么为生之所留修云笋毕竟成竹去如今作篾使还得么进云汝向后自悟去在修云某甲只如此上座意旨如何进云者个是监院房那个是典座房修便礼拜)。

　　大道寥廓(迎之不见其首随之莫得其后)鸢飞鱼跃(渠侬得自由愿观盛作)舀水还他长柄杓(抛出大家知大唐打鼓新罗舞)借箸画成定乱谋(不费些子气力放去收来天然自在)圯桥秘授黄公学(果然是拨乱反正经济箭不虚发)学黄公(五百年一间生己在言外)赤幡之下起清风(孤峰顶上点头白云影里招手咄鹞子过新罗)。

　　翠岩眉毛(翠岩夏末示众云一夏以来为兄弟说话看翠岩眉毛在么保福云作贼人心虚长庆云生也云门云关)。

　　一夏来(可谓不虚度九旬禁足百日安居)空怅怅(依然放不下为众竭力)撮将沙土当场飏(日中弄影丑拙自家呈)只消一字也拨转风头(须是者老汉始得百杂碎)何劳再三也加尖矢上(也不得袖手傍观多口阿师)普州人(捉败了也)休轻放(别有明条)者里来与一坑葬(不得污却者片地好贬向无生国里)筠袁虔吉也头上插笔(大虫戴纸帽看过了打)嘉眉果阆也怀中有状(猢狲吃毛虫上来所供是实)。

　　中邑猕猴(仰山问中邑如何是佛性义邑云我与你说个譬喻如室有六窗中安一猕猴外有人唤云猩猩猕猴即应如是六窗俱唤俱应仰云只如猕猴睡时又作么生邑乃下禅床把住云猩猩我与你相见)。

　　佛性猕猴应六窗(两两三三旧路行合当辨的)说来譬喻我心降(无孔笛撞着毡扣版顿鸟栖芦)转身一拶重相见(平地上打个　跳各自守封疆)浩浩虚声落朗江(一人传虚万人传实以耳为目底敢保驴年梦见)。

　　曹山孝满(僧问曹山灵衣不挂时如何山云曹山今日孝满僧云孝满后如何山云曹山爱颠酒)。

　　曾经百战克楼兰(一一具陈上来大功不立赏)醉后琵琶马上弹(好个曲调如泣如诉如怨如慕)回首月中人弄影(妄想作么演若迷头心自狂)剑摇陇上电光寒(顺流与百生树相触)烽火息内外安(尧封禹甸四海歌谣)功宴麒麟带笑看(铁券彤弓髑髅博得底)十载边臣今已老(何不急流勇退丧车背后抛药袋)拌教归去步跚跚(恰好陶陶入醉乡功成名遂身退)。

　　法眼质名(僧问法眼承教有言从无住本立一切法如何是无住本眼云形兴未质名起未名)。

　　拂踪迹(灵龟曳尾特地一场愁)泯消息(皂上绣乌鸡吐气犹难)旋乾转坤(尽汝神通来中心树子曾动着么)骑声驾色(擎头戴角草里辊)持造化以权衡(难逃至化无心秤子手中提)捉象兔以全力(至道无难惟嫌拣择)碎圣凡之窠巢(我不在此住)埽天人之轨则(用埽作甚么一色不立)千山寒色也疑住普贤(彻骨彻髓独向短松青处眠疑则别参)一亘晴空也笑杀弥勒(也好笑笑须三十年不合走入水羖牛队里有甚么限刺脑入胶盆)。

　　瑞岩常理(瑞岩问岩头如何是本常理头云动也岩云动时如何头云不见本常理岩伫思头云肯即未脱恨尘不肯即永沉生死)。

　　浑沌不凿(尊贵生早个七穿八穴了也)圣贤不觉(怀六合于胸中镜万有于方寸立不教坐不议)大工之下无完璞(百杂碎智劳至人形患大圣)心境双忘犹滞忘(到此也须洗却山僧从不作野狐见解)更须忘尽方卓荦(也不意到得只饶动若行云止犹谷神未在未在)。

　　首山三句(首山示众云第一句荐得与佛祖为师第二句荐得与人天为师第三句荐得自救不了僧云和尚是第几句荐得山云月落三更穿市过)。

　　月落三更穿市过(一队无孔铁锤尽大地人提不起放不下)轻摇玉佩声琐琐(漏泄春光委蛇委蛇自公退食)者僧舞袖何郎当(孟八郎支离攘臂)夜半归来炭里坐(漆桶讨甚么碗且看龙光作用)照乘珠奉一颗(可惜许不是其人)拟心向右却居左(尽大地眼迷心悸无所措手描)光分五色兮捏目生花(圣僧适来道甚么苍苍者天)烛破幽暗兮无可不可(恁么那我等诸宫殿光明未曾有咄切忌错商量)。

　　仰山随分(僧问仰山和尚还识字不山云随分僧乃右旋一匝云是甚么字山于地上书个十字僧左旋一匝云是甚么字山改十字作卍字僧画一圆相以两手拓如修罗掌日月势云是甚么字山乃画圆相围却卍字僧乃作搂至势山云如是如是汝善护持)。

　　绣出威音面貌(关针锋线缕日就月将不把金针度与人)描成至圣仪容(五彩相宣千花犹发僧繇阁笔有分)刹刹尘尘无间(从始至终从本至末如弹指顷且待须臾)炽然独露真宗(中人未分于存亡下士抚掌而弗顾)霜天皓月(鉴老僧不在明白里)后夜疏钟(耳听终难会分明荐取)影见千江兮光光相映(将回紫金山随机赴感)音传万壑兮哳哳犹龙(寒松瑟瑟哀霜风还见么骑佛殿出山门去也)。

　　云门胡饼(僧问云门如何是超佛越祖之谈云门云胡饼)。

　　超佛超祖是何谈(长老合道得请道道看)大藏雄文诠不及(也只道得八成参同门下不消咳嗽一声)看取云门用白拈(放出者没面目老汉捉败了也)一枚胡饼三升汁(雷声浩大雨点全无云门是你同参)。

　　长沙进步(长沙令僧问会和尚未见南泉时如何会良久僧云见后如何会云不可别有也僧回举似沙沙云百尺竿头坐底人虽然得人未为真百尺竿头须进步十方世界是全身僧云百尺竿头如何进步沙云朗州山澧州水僧云不会沙云四海五湖王化里)。

　　祖翁田地肯干休(失却了也鹞子过新罗)看取南泉棬下牛(鼻孔没半边推不向前约不退后)蹋遍洪荒无寸土(何曾蹋着脚下底是甚么)春回大地任优游(不得犯人苗稼露地可眠)王化里(无地不三阳十字街头孤峰顶上)五湖悠(携两袖清风钓一轮明月)朗山澧水自风流(湘之南潭之北一声长啸海天秋)。

　　龙牙过版(龙牙问翠微如何是祖师西来意微云与我过禅版来牙取禅版与微微接得便打牙云打即任打要且无祖师西来意又问临济如何是祖师西来意济云与我将蒲团来牙取蒲团与济济接得便打牙云打即任打要且无祖师意牙后住院僧问和尚当年问翠微临济祖意二尊宿明也未牙云明即明矣要且无祖师意)。

　　西来祖意岂寥寥(打水碍盆只得分疏不下)禅版蒲团兴自饶(无孔笛毡拍版一模脱出三个)不是当人强解事(说得龙牙欲笑猴愁搂搜头)柰何两手赤条条(说得龙牙欲哭狗走抖搜口)按过险崖句(说甚么犹是小技)蹋翻江海潮(不得惊群动众　)大都种草天然别(诚哉是言也山僧从不压良为贱)岂是临机句不超(说得龙牙笑不得哭不得满口含霜)今日圣朝颁赦诏(幸值隆渥哭也得笑也得亦任亦任)当年死款自供招(何曾屈着拄杖不在苕帚柄聊与三十虎尾虎头一并收)。

　　玄沙到县(玄沙到蒲田县百戏迎之次日问小塘长老昨日许多喧闹向甚么处去也小塘提起袈裟角沙云▆▆没交涉)。

　　问既有则(相唾饶你泼水有半斤方称八两)答亦奇特(相骂饶你接觜有十尺方量一丈)等闲拈出自新鲜(滞货埽地长裙溺臊气贼贼)如来藏里亲收得(只者个更别有我王库内无如是刀)玄沙老(山僧在者里道甚么)惯作贼(惟汝能知)我早侯白(妄自承当任大也须从地起)伊更侯黑(莫滥许人更高争柰有天何)没交涉人醉玉楼(填沟塞壑苍天中更添冤苦)　挑也马嘶金勒(绳头在山僧手里八棒对十三也不得放过便打)。

　　云门声色(云门示众云闻声悟道见色明心观世音菩萨将钱买胡饼放下手却是馒头)。

　　八角磨盘空里磨(昆仑起舞弹指堪悲舜若多)一回罗又一回罗(飏下了也费许多气力作么)做得馍馍天来大(阑里白拈巧偷几人得恁么血刃堂堂师子乳)双手递与赵哥哥(分付不着人一把柳丝收不得和烟搭在玉阑干)。

　　道吾看病(沩山问道吾甚么处来吾云看病来山云有几人病吾云有病者不病者山云不病者莫是智头陀么吾云病与不病总不干他事速道速道山云道得也没交涉)。

　　青囊焚却久矣(有甚共语分后代儿孙竖毛呵手)口诀授与神农(低声低声莫来者里望空启告)震灵丸不劳在握(早是不堪耶更刺脑入胶盆)养生篇岂挂于胸(下存点墨冰拈雪老不胜衣)不象而冲(春色华万卉廓尔无朕)不受而容(耳得之为声目遇之成色)坐却真妄之本(一千年觅起处不得)埽除魔外之踪(佛祖亦难着足末后去险)谁管他七花八裂(驴事马事山僧不打者鼓笛)更说甚百匝千重(朗大明于冥室奏玄响于无闻不劳弹指)。

　　俱胝一指(俱　和尚凡有所问只竖一指)。

　　天龙模子脱来底(金刚铸就众宝所成)逢人问着即拈出(须弥山寒却天下人咽喉)陈年烂月用不穷(骨底骨董旷大劫来以至今日)天上天下无伦匹(绝胜兜罗绵古今榜样)初三十一(日日是好日虎以蛇申)中九下七(恁么则某甲在迟也豹以猬止)三十年来如一日(如是如是大冶精金应无变色)诸方各自有生涯(说者一队弄泥团汉有甚么限涂垩丹臒)盐铁判官撝不聿(东指西画胡搽乱抹惑乱世人未有了日在)蓦召大众(讨甚么碗乞儿索旧债)众举首(是甚么相随来也)乃云失(赖有者一句铁橛一切圣凡摇撼不动咄)。

　　国师塔样(肃宗帝问忠国师百年后所须何物师云与老僧作个无缝塔帝云请师塔样师良久云会么帝云不会师云吾有付法弟子耽源却谙此事后帝诏耽源问此意如何源云湘之南潭之北中有黄金充一国无影树下合同船琉璃殿上无知识)。

　　无缝塔(威仪可观即使阿育王神通亦难施设)影斑斑(中有全身无安舍利)势凌霄汉绝跻攀(楞伽山瞻仰有分)溪山掩映光一带(触着通身轻快步步相随)云水含晖月几湾(处处全真绝胜凉风洒擎腕)珠回玉转(妙德空生也赞叹不及团团无影相)雾拥云环(不露顶花簇锦攒)青苍间错许多般(风柯月渚烟霭云林)三拜得髓兮达磨眼碧(合尖了也于中无影相▆镜相照)夜半传衣兮弘忍毛斑(霜露果熟放一线道可谓权实双显)。

　　临济大悟(临济问黄檗如何是佛法的的大意檗便打如是三度乃辞檗见大愚愚问甚处来济云黄檗来愚云黄檗有何言句济云某甲三问佛法的的大意三度吃棒不知有过无过愚云黄檗恁么老婆为你得彻困更来问有过无过济于言下大悟云云)。

　　等闲掉得(是甚么乞儿遇馊饭滑头)虎骤龙奔(泥猪癞狗三脚虾蟆跳上天)黄檗之子(眼睛突出舌头落地白拈骁似贼)百丈之孙(亲受记莂江汉以濯之)三遭痛棒蒿枝拂(顽皮癞肉笑中打个筋斗)一掌阑腮赤日昏(孟八郎自领出去不得惑乱诸方)建洪业起家门(冰消瓦解十方无壁落鬼窟里头出头没)滹沱号令遍乾坤(未敢相许一马生三寅土旷人稀觅一个下茶底也无)。

　　疏山有无(疏山到沩山便问承师有言有句无句如藤倚树忽然树倒藤枯句归何处沩山呵呵大笑疏山云某甲四千里卖布单来和尚何得相弄沩唤侍者取钱还者上座遂嘱云向后有独眼龙为子点破去在后到明昭举前话昭云沩山可谓头正尾正只是不遇知音疏复问树倒藤枯句归何处昭云更使沩山笑转新疏于言下有省乃云沩山元来笑里有刀)。

　　四千里路到沩山(未出门时脚跟下好与三十到即不点)一笑还同风过树(甚么处去来可惜明月珠翻为路傍土)不是明昭雪此冤(纵横十字轻将无孔笛吹出凤游云点即不到)至今有口堪谁诉(舌拄上腭棒打石人头也须还我草鞋钱来和声便打)。

　　严经不见(楞严经云吾不见时何不见吾不见之处若见不见自然非彼不见之相若不见吾不见之地自然非物云何非汝)。

　　大哉世尊(帝释引前梵王随后百宝光从肉髻中涌出也)演斯妙旨(万重云散月初来其出如纶)白云净太空(须眉可鉴万象森罗齐稽首)清光涵万里(东南西北一家风见者清凉)默默各相契(满口道不出)皇皇不相委(拟向即乖拟着思惟白云万里)揭开化外一枝春(古涧寒泉涌青松雪后苍)鹧鸪啼在深花里(普天匝地不堕悄然机月落咸池意转殷顿令听者寒心骨)。

　　洞山无草(洞山示众云秋初夏末兄弟或东或西直须向万里无寸草处去又云只如万里无寸草处作么生去石霜云出门便是草太阳云直道不出门亦是草漫漫地)。

　　江南客(如麻似粟担囊负笈竞头走)脚头脚底自明白(全身没却蹋破多少草鞋何似生拖泥带水)庭上高县秦帝镜(十日并照打破来与汝相见破也破也)杖头斜挂志公尺(明珠在掌好抛向大洋海中)怿怿(幸值升平不堪持赠)随朝夕(饥来吃饭困来打眠琐末不相关)斸尽南山百亩筇(言中有响眼观东南意在西北)终日间闲钓秋碧(离钩三寸作么生特地一场愁一轮明月两袖清风自有知音暗点头)。

　　仰山谨白(仰山梦往弥勒所居第二座尊者白云今日当第二座说法山乃起白椎云摩诃衍法离四句绝百非谨白)。

　　至诚之道可前知(恶水蓦头浇祸事祸事)睹史陀天事正宜(平空寐语山僧不作者去就)一椎扑碎如来藏(千椎万椎堪作甚么者里一字也无)片语舒开列圣眉(空拳诳小儿岂是梵音清远令人乐闻)是瞿昙种(且过者边立到即不点)是师子儿(野干之属退去)善能哮吼(虾蟆鸣风吹石臼)善露风规(描你老面皮厚多少)五天德播由今日(一人传虚万人传实)四海衲僧雷电驰(赚杀一船人迤逦行脚)离四句绝百非(欲隐弥露已是满口含霜)千圣何能措一辞(全火抵候倾出一栲栳山僧恁么也是向痴人前说梦)。

　　南泉牡丹(南泉因陆亘大夫云肇法师也甚奇怪解道天地同根万物一体泉指庭前牡丹云大夫时人见此一株花如梦相似)。

　　寂寥游泳古初先(彼且恶乎待哉青猿前导白鹿后随)凡圣悠悠本自然(龙吟雾起虎啸风生四海一家风)僧肇不因添注脚(始作俑者其无后乎)大夫重举问南泉(开口便错机未发时荐取不合添足画蛇)姚黄魏紫轻盈甚(点出许多般引得黄鹂上柳条)朱槛碧楹气质妍(土上更加泥再三再四)一手指来成滞钝(忒杀老婆心假寐作么)只今四海浪流传(一任卜度若蒙雾而望远孰能知其埏埴哉)。

　　云门一宝(云门大师云乾坤之内宇宙之间中有一宝秘在形山拈镫笼向佛殿里将三门来镫笼上)。

　　临刑犹祈七日假(何自苦如此咄男子牵牵缠缠有甚么限)拈出葛藤绊杀人(斩王老夜烧钱两口无一舌)宝秘形山光逾日(钝置杀人使尽自己心满口冰霜)头迎白刃赘离身(能事已毕虚空书卍字)镫笼佛殿合泥水(怜人不觉自丑攃土眯人眼)门上镫笼转涉津(朗州山澧州水刺脑入胶盆)昨夜一方清汉月(转见葛藤直上觑)天明依旧下西邻(犹较些子据令而行也须吃棒何故聻不合向诸人眼里攃沙攃土)。

　　鲁祖不会(鲁祖问南泉摩尼珠人不识如来藏里亲收得如何是藏泉云王老师与汝往来者是祖云不往来者泉云亦是藏祖云如何是珠泉召云师祖祖应诺泉云去你不会我语)。

　　补衮才(咳唾落九天有美若人)调羹手(拨乱反正纬地经天山形拄杖子)木李投(吞却三个四个白月则见黑月则隐)报琼玖(吐却七个八个小出大遇)欲识岁寒心(珊瑚枝枝撑着月同道方知)看取始终口(语势连环意实孤诞倾出一栲栳)金刚钻之愈坚(湘之南潭之北提水放火)轮椎摧之不朽(尽汝神通来错过了也)内于衣(夜行有彼袖神光罕逢穿耳客)县于肘(河清海宴从教天下乐欣欣)待遇其人方与剖(谁是其人切忌违时失候倚阑惆怅望江南)。

　　洞山不安(洞山不安僧问和尚病还有不病者么山云有僧云不病者还看和尚不山云老僧看他有分僧云和尚看他时如何山云则不见有病)。

　　我笑七佛师(冷地里有人觑破黄河从源头浊了也)问疾毗邪离(问事得事惹职来也一室严冷天魔哭)以致飙风生(彻骨彻髓子不闻调调之刁刁乎)吹落天一涯(零落无方所摘阳花摘杨花)恰值洞山拾得归(赖遇者老汉及尽也未)授之大觉无遗移(当家种草此道南行天神呵护一子亲得)得往得来得自由(南岳天台西天此土是甚么境界放出大觉老)看他看我看维持(万里绝同侣也好个心行只不合大方小授)只恁么(捏聚大千三灾弥纶而行业湛然)饭愚痴(和心呕出打鼓为三军)古佛家风泄漏尽(针劄不入尽大地人眼答痴底)令人千载仰须眉(负恩者多知恩者少鸳鸯枕上两行泪半是思君半恨君)。

　　临济一画(临济问院主甚处来主云县中粜黄米来济云粜得尽么主云粜得尽济以拄杖一画云还粜得者个么主便喝济便打次典座至举前话座云院主不会和尚意济云你又作么生座便礼拜济亦打)。

　　乌藤七尺轻拈出(作贼不须本惯用白拈手段何不袖却)凡圣齐教落下风(恶赖一口吞尽也是古庙里师子)纵夺抑扬明至化(电卷星驰势心劳力)主宾玄要显崇隆(不消咳嗽一声从头按过)持治乱(愿闻其政三岁孩儿抱花鼓)判鸿蒙(莫来阑我毬门路威音王以前又作么生)纷纷寰宇走英雄(臭肉来蝇一盲引众盲)令行不是徒施设(草箭子山僧拗折拄杖)祇要重论盖代功(截却舌头龟毛兔角空自口喃喃地望空启告)。

　　九峰不肯(九峰在石霜作侍者霜迁化后众欲请堂中首座接续住持峰不肯乃云待某甲问过若会先师意如先师侍奉遂问先师道休去歇去一念万年去寒灰枯木去一条白练去且道明甚么边事座云明一色边事峰云恁么则未会先师意在座云你不肯我那装香来座乃焚香云我若不会先师意香烟起处脱去不得言讫便坐脱峰乃抚其背云坐脱立亡则不无先师意未梦见在)。

　　广大门风(佛眼觑不及旷劫庄严虚空逼塞)威严特杀(射杀阳乌如大猛火聚)顶上一锥(▆逼教跳岩云令不虚行)冰消瓦解(首众眼目何在赤眼撞着火柴头)长连床上枉施功(摸头不着脑鬼窟长年打坐可惜许)五谷不熟不如稗(祸不单行千古万古劳人唇齿)良骥出枥即超骧(惊帆八千俊鹰快鹞趁不及)成都市上空占卦(剑去久矣三汲浪高鱼化龙痴人犹戽夜塘水)。

　　光帝幞头(同光帝谓兴化曰寡人收得中原一宝只是无人酬价化云借陛下宝看帝以两手引幞头角化云君王之宝谁敢酬价)。

　　君王之宝价谁酬(抛出大家看)凛凛威风十四州(光射十虚迅雷不及掩耳)百战功成归此日(清风明月头上卷轮冠足下无忧履)一回托出倍风流(果然异乎寻常非清风非明月)浑如双剑凌空舞(作家作家一人执壶一人犯盏引满更劝酬)万姓欢呼欣快睹(千载适一遇瞻仰取足勿令后悔)遗下一天星斗寒(亘古亘今取之不穷用之不竭如意珠)佛之心兮禅之祖(赖有龙光授记莂说甚么灵山一会)。

　　洞山常切(僧问洞山三身中那身不堕诸数山云吾常于此切)。

　　争不足(啮镞功前戏放一线道)让有余(不是好心两头截断无依倚)春风满面香徐徐(百卉承恩在处开时节不相饶领)夜来送客忘扃户(更上一层楼垂下夜明帘子)饶得朣朣月一庐(团圞无少剩水流东涧归西涧云起南峦下北峦高着眼)。

　　云门钵桶(僧问云门如何是尘尘三昧门云钵里饭桶里水)。

　　钵里饭(馨香弥上国合盘托出了也不得咬着)桶里水(波浪涌千寻蓦头泻过来也险)大用堂堂不存轨(拈放一边棒打石人头谁能近傍)释迦弥勒是他奴(撞着露柱狸奴白羖放毫光)且道他为谁之子(从来共住不知名渠无国土描)卷轮冠(一回拈出一回新放光动地)无忧履(蹋遍洪荒万里山河道坦平)灵利衲僧兮掉得便行(减却多少身价自家宝藏里底尚用不尽奚用外觅)凤翥龙骧兮豹变鹊起(何曾有恁么事好肉剜创弹指一下云急急如律令)。

　　琅邪山河(僧问琅邪觉和尚清净本然云何忽生山河大地觉云清净本然云何忽生山河大地)。

　　毒以毒攻(明珠在掌帝释庭前放赦书)楔以楔出(金刚杵打铁山摧大用见前不存轨则)滁州甘露门(举处分明绵绵不漏)来自西河窟(透顶透底器器相传看取弄潮人溯源而上自滹沱以至曹溪又何如哉葛藤且说到者里)。

　　颂古钩钜(终)

　　自跋

　　颂古钩钜乃余学步于天童觉和尚者偶以藏之不密为参同伯兄搜出且蒙大展斧斤开关击节真乃瓦砾之于前而珠玉布其后者也或请付梓余谓之曰惟我参同和尚德重道隆握刮翳金鎞列秦庭宝镜纵横施设种种垂慈揭日月之重光作将来之津济其刻宜矣顾蕰上何人敢以琐屑之言而灾梨枣使见闻者作呕也邪请者不能止姑从之而书其由于卷末云。

　　除馑蕰上跋于涌泉之清足堂

　　(板存嘉兴府楞严寺经房)
