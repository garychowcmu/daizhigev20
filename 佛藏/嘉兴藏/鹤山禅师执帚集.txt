嘉兴大藏经　鹤山禅师执帚集


　　鹤山禅师执帚集卷上

　　记室德敷录

　　五言古

　　溪堂书怀十八首

学之虽有志，践之终不能。所贵存乎勇，一往似不胜。蹑云驰而上，戴石履春冰。屈伸肯与较，宗风庶秪承。

慎勿交以利，利尽而交弃。慎勿交以权，权倾而交毁。蜗角与蝇头，争夺犹儿戏。泉石拓奇怀，世焰终难致。绿骥望天嘶，逸群非无自。

世以智为荣，道以愚为贵。譬彼婴儿时，六识忘情谓。扬之亦不欣，抑之亦不畏。试之天地间，文经而武纬。

松柏经隆冬，不凋亦不变。非若桃李花，秪识春风面。大道本无华，愚者自惊炫。择术而不精，懵懂何繇遣？

鸿鹄已翱翔，罗者视薮泽。悲哉举世人，但去寻陈迹。我有尺素书，书中皆肝膈。请君读汝坟，鱼劳而尾赤。

古人惜光阴，无暇去剪爪。今人胡不思，老大空悲恼。驰逐声利中，悠悠何足道？石室与牛栏，端不在温饱。

我生何所为，毕志在岩壑。扪虱取公卿，笑谈赴鼎镬。不难帝者师，岂易饱藜藿。莫轻天下士，斯言固凿凿。

麟龙岂为瑞？草木光林丘。能贵而能贱，至人总不繇。大海勺杯水，泰山撼蜉蝣。勿学浮沉子，秪将恩怨酬。

能不矜乎能，位不矜乎位。如实而极谈，酬彼上人意。缅思昔所行，庶几勿自愧。斯言相勉旃，志者毋自弃。

地择知所处，人择知所与。往往天地间，此意畴相许。大雅弃黄钟，风人讥相鼠。对面而睽心，奚在山川阻？

辞拙不必愚，言甘不必智。巷尾炫新奇，庸禅方孔炽。相率竟成风，法苑日凋弊。登高望远人，泫然而流涕。

世路方迫促，长揖谢风尘。所闻不合道，偃蹇终其身。卖法以渔利，群聋安足论？慧命在躬者，感慨向谁陈？

维昔泉大道，孑身而住山。得预六人数，高风未易攀。古人浩浩去，忧心日夜叹。楖栗层岩外，开眸一笑看。

隘者惊以异，浅者顾以忌。毋为懦丈夫，一鼓而作气。独鹤翔霜天，伯乐空北冀。此道久湮沉，肝肠坠于地。

师求良弟子，弟子求良师。法源多利弊，风气日下之。男儿立天壤，岂肯安其卑？古人虽已远，纲宗不在兹。

名不称其实，行不侔乎心。滔滔天下是，感慨亦良深。禅纲已板荡，宗旨尽埋沉。五灯老不作，渺矣绝知音。

睦州退古寺，慈明还故乡。养亲以全孝，灯史何煌煌。悲余幼失恃，读此真痛肠。旷世而相感，中夜独傍徨。

江上之清风，山间之明月。今昔无异同，用之终不竭。长啸落人间，两峰高突兀。骐骥困盐车，冰霜验老骨。

　　赠拈华和尚

大雅欣有托，高怀旷古今。一聆阳春奏，俯仰多清音。微云停逸响，素风澹尘襟。遐思诚不远，为君一鼓琴。鼓琴曲未终，整衣更沉吟。本无登高唱，何繇达贞心？声价在一顾，驽马亦骎骎。执义固终始，庶几明所钦。

　　寿中斌为先生

吴中有高士，结庐远城邑。绿萝凝户霭，白露沾衣湿。放情丘壑间，四皓时为揖。偕老喜齐眉，丹井相往汲。花甲同一周，鹿门真莫及。阀阅旧家风，紫泥来天日。

　　念齐先生七秩

川岳钟名世，台垣列钜贤。学探回泗水，望重属林泉。忆自鹏抟海，旋看凤傅天。文章千古上，经术二京前。丹陛清斑邃，银灯内渥偏。星回三殿履，月照五湖船。春色凝香雪，秋光带薜烟。玉箫花外度，瑶草座中搴。辞爵尊绮里，还山结辋川。青鸾衔蕊笈，白鹤舞华轩。共羡生申日，欣逢洛社年。朱颜姿矍铄，苍鬓步翩跹。阊阖云霞丽，蓬莱宫阙鲜。彩衣夸玉笋，逸藻迈青莲。群壑瞻春旭，高山仰斗躔。王臣膺付嘱，草野致微虔。化日冈陵祝，和风卉木妍。伫征调鼎鼐，霖雨遍垓埏。

　　振衣千仞冈赠汉云炼师

丹梯接云表，桂树凌苍烟。杖策一跻攀，幽渺入天渊。珠树鸣翠羽，石磴溜红泉。云日相映覆，藤萝自缠绵。仰视逼云汉，俯瞰媚清涟。放怀寄长啸，下应澧阳边。喜晤山中人，道话可忘年。倘悟无生理，何必问群仙？

　　登穹窿仙观

落日下崇巅，轻烟出远林。红霞澹余晖，苍松蔽清阴。篮舆瞰平川，振策登高岑。归鸟飞鸣急，哀蛩客思侵。言从二三子，翱翔匪自今。旷怀发长啸，畴昔弃华簪。春风采薇蕨，秋日赋登临。盘旋丹阙下，徜徉碧水浔。凉飙自南来，慷慨披我襟。相携香玉案，共聆群仙音。冷冷天乐奏，相持金石心。

　　忍公法侄四十适逢岁晏拈此以赠

隆冬寒气肃，朝起喜融和。层岩积前雪，晨曦照林阿。闲身如孤鹤，高致未应磨。握手发清啸，回飙卷薜萝。岁晏百物变，松色郁嵯峨。槎丫几树梅，新蕊动寒柯。愧我疏狂甚，惟君意气多。空门无骨肉，肝胆岂淆讹？谈笑集竹林，感慨鬓毛皤。

　　新秋同诸子夜谈

剧雨涤烦襟，凉飙生秋壑。商气动林端，星河渐寥廓。重子缱绻情，雄谈忘寂寞。风泉激沦漪，月淡梧桐落。读古绎奇踪，不妨自我作。安得命世人，肝胆共相托？

　　秋日送体仁书记丐云间

子行暑正残，凉风引情绪。扁舟渡三湖，重寻旧游处。孤月傍村途，潮声听来去。瞑色生微烟，波光浮远树。我屋望非遥，纶竿始相遇。怜余夙昔心，禅债何时住？食至思上方，声闻真习气。吾乡多真人，不妨寄斯语。

　　送宗澜侍者丐里

谋食岂禅者，为众敢辞劳？出门尚余暑，新月挂轻舠。世风虽有异，吾侪贵清高。开疆诸辅佐，岂必尽英豪？遭时固不易，祖域竞扬镳。平生旧游地，踪迹久相抛。古道如可作，金牛笑尔曹。

　　谢张内翰文一先生斋

蹑屐餐松屑，焚香拂雨痕。才华称哲匠，世德早承恩。时引青丝骑，常从金马门。蟾蜍宫砚润，翡翠御笺繁。挥洒空文藻，忠勤锡凤鹓。岁星霄汉远，卿月鲤庭温。旧泽依尧衮，新荣洽舜樽。青禽传叆叇，紫桂伫昆仑。香积何能颂，虚惭对玉昆。

　　咏南墅书庄并引

　　书庄为明经荀萃马公别业也。丁丑冬，乞食江城苟老斋。余于此己卯秋征诗入山，因赋一首并以志谢。

江城携杖笠，松屑饱书庄。早见云霞气，遥分兰蕙香。交期虽历落，兴致独飞扬。绛帐还推马，兰亭何必王？高文传绣虎，雅调发清商。醉里翻书帙，闲来拂剑铓。家声垂奕世，对策动明光。后晤知非远，重登君子堂。

　　旧庐述怀

结屋爱村溪，地僻罕人到。远树生微烟，凉风惊晚噪。晨起柴门开，苔花应不扫。苍然一笠寒，云霞寄啸傲。住兹十余年，任彼冷与燠。闾井日已荒，知交日已耗。婆娑水石间，曲淡谁能好？芙蕖香纷披，深篁厉清操。感慨百年内，虚名何足道？

　　挽一上人

邓尉山水窟，高栖多佳士。悠悠尘外踪，冥冥孤鸿志。结屋掩深云，松风不入市。忆昔南询时，探梅常到此。回思四十年，耆旧存无几。昨来访故交，开襟对知己。相看眉宇间，清言析净理。方期慰远心，古道不复起。楖栗入千峰，感叹何容己？

　　题吴伯伦卷册

晚近道愈衰，世风更偷薄。华宗出会稽，一见知诚朴。孝友性所敦，古处淡而漠。且深济世怀，苦口近良药。于人绝妄求，于己重然诺。卷舒足贻谋，俯仰靡愧怍。善养器必完，何须畏盘错。命达岂由天？造化同自握。君非尘劳俦，天地纵寥廓。玉树灿庭前，光芒烁海岳。

　　七言古

　　潘嗣安道社六秩

安仁之胤天下士，手握金鞭隐廛市。呼童种柏掩柴门，名高东海达西秦。兴酣日月诗千首，啸傲乾坤酒一尊。春江花月风尘外，紫气盈盈凝瑞霭。修竹千竿抱草堂，凌云百尺松欹盖。问年甲子正初周，烟霞生处即浮丘。蓬莱清浅殊非昔，我欲携筇问十洲。

　　行路难之一

汲水须探骊珠渊，采山须入虎子穴。百折崎岖莫可移，人世坦途何足说？济北禅风海岳秋，挽强壮士立封侯。西河师子一哮吼，野犴闻之尽惊走。君不见，灵龟曳尾畏中途，甘向卑流伏泥溲？

　　五言律

　　乙亥夏吴山道中

滩头放艇后，野色对苍然。曲岸沼流出，孤颿带雨悬。催颓怜此日，登眺记当年。蓑笠胡为者，歌声入暮烟。

　　进艇

雨歇乘流便，平川日已昏。一天新夏木，万鸟乱晴云。梅杏墙隅出，烟波望里分。舟人还喜甚？夹岸棹歌闻。

　　从灵岩至华山两坐合流精舍二首

奇云起天半，万仞渐容瞻。不觉松风好，那忧夏日炎？茆堂巢燕燕，莲沼戏鹣鹣。谁向清流看，孤杨独系帘。

篮舆辞鸟道，仍向合流还。犬吠深林外，风来两袖间。蝉鸣清谷口，松影罩溪湾。无限羁栖意，风尘未易攀。

　　赠五云主人

泉石还如故，重来鬓已霜。相看原旧识，把手话沧桑。红叶空樵径，黄花伴竹床。信知居穴好，冷热总相忘。

　　锡山道中

一棹江城外，秋风黄叶天。渔灯明晚市，霜雁叫长川。乞食空王制，施轮长者缘。摩娑应量器，破浪忆当年。

　　与寂然禅宿话别

分卫来沙上，杖藜破海天。沧桑谈旧谊，江月照高禅。落叶堆荒迳，寒鸦起夕烟。明朝怜别后，道韵企前贤。

　　和宋中丞绵津先生春日入山看梅六首

万树绕溪南，清香带雪含。春风留晚钓，花日映晴岚。野鸟旧相识，幽人谁解探？登临兴未尽，谢传可无惭。

霸迹今犹在，风吹钟梵沉。椒兰楚子佩，山水伯牙琴。轻暖花间入，苍云鸟道深。陇头曾有意，重慰故人心。

吴山如画里，一望旧关河。雁度春光远，溪流花影多。忽闻吟郢曲，不觉引巴歌。盘折层岩上，曾经
翠辇过。

曲路蟠青嶂，风回身染香。穿枝花上月，瀹茗水边房。久切盐梅望，还瞻近日光。摩娑惭老眼，万顷浴渔洋。

邓尉山前月，浔阳宅畔花。幽香翻蛱蝶，疏影出槎丫。为爱林泉趣，应怜市井哗。吾生何所事，长伴有名葩。

晴雪照千山，春风薄霭间。鸣禽驯牧竖，吠犬识村蛮。袅袅穿林入，依依带月还。怀人旧有梦，时忆广平颜。

　　春暮雨余溪上

春尽潇疏雨，禅关夜卧寒。名花葩渐落，游客兴犹看。风啸松涛急，云深水势宽。朝来溪水上，独坐嗅芳兰。

　　喜武康天然禅契到山

不因存故旧，那得到吴关。鱼雁从寥落，芒鞋独往还。吟尝增白发，梦每绕青山。回首对溪路，何年再复攀？

　　登万峰台二首

蜡屐登山去，蒲帆钓浪来。石台无客到，花径为谁开？野鹤巢松顶，残碑卧绿苔。上方清梵处，把手共徘徊。

空翠层岩上，携筇此后过。地偏游屐少，风竞落花多。梵宇沉钟磬，袈裟挂薜萝。虎溪相笑后，回首隔前坡。

　　雪韵兄入山话旧二首

尚忆追随日，蹉跎又十年。溪山故无恙，云树自依然。杨柳春风夜，菊花秋雁天。怀君殊未已，相对可忘言。

自昔称知己，于今四十年。君归娄水上，我向钓滩边。共入汾州室，谁高清素禅？遥怜带水隔，重问剡溪船。

　　重阳前一日游五云洞二首

去岁曾携杖，重来访五云。泉声流曲径，秋色澹斜昏。白雁冲寒过，黄花带雨分。登临共清赏，此地绝尘氛。

叶落西风急，寒花忆旧年。早知冰雪质，肯逐艳阳天？冷色凝秋黛，幽香引碧泉。孤云归石窟，虎迹至今传。

　　乞食江阴宿朝阳山房

来宿朝阳院，还同海岸行。高贤谈白法，矮榻忆华亭。日落江天远，风寒草舍清。烹泉相对坐，剪烛慰平生。

　　沙上登巫山有感

曾闻西蜀地，此亦有巫山。远浪兼天涌，平沙候雁还。渔颿催夕照，江月出烟鬟。登眺能无感？惭叨乞士间。

　　除夕次拈华和尚韵

剩有今宵在，不须更问吾。曾烹双髻雪，又嚼万峰茶。地穴何容缺，盘蔬或可无。云堂饭罢后，疏影上跏趺。

　　丁丑元旦

群峰迎旭日，岁序又更星。往复今非古，循环甲与丁。世情多软暖，佳句独空灵。遥忆拈华外，春风万壑青。

　　赋得小雨暗人日次灵岩和尚韵二首

湖天腊未尽，梅蕊占先春。细雨逢今日，空山剩故人。惭无蒲宰粟，愧绝岭南薪。那得安锥地，长年一味贫。

深山绝尘事，微雨报将春。冷淡终违俗，清闲近古人。漫寻岩下菌，且拾涧边薪。破衲裁云补，吾生未彻贫。

　　赠许元伯

幽怀澹如菊，雅意冷于水。鹤发霜华染，松颜雪色凝。商家闲渭水，汉代老严陵。月旦凭谁定，峨眉天几层？

　　送涧云上人归里

去住知无著，于君独怅然。艰难长久日，容易别离年。庭树蝉声老，秋江月色娟。平生怀气谊，芒屩旧山川。

　　过鹗翁道社斋居

大隐傍南城，苔花不世情。著书消岁月，长揖谢公卿。谁入维摩室，人传孺子名？南州重到后，衣毳觉香生。

　　过珍珠坞

禅扉面平旷，春蔼麦畴深。草树催农事，禽虫领道心。幽潺萦磴曲，返景缀峰阴。兹地无鸣虎，精蓝晚更寻。

　　寄东山海印和尚

法社推高谊？殷勤独有君。披襟同坐月，惜别共停云。白发惊时暮，青灯怅夜分。还怜溪水上，无复着雄文。

　　寿德圆禅宿

老宿家风在，高踪何处寻？翻经明月冷，携杖白云深。大隐堪城市，澄怀旷古今。千秋宝掌传，庭柏正森森。

　　赠报恩实典谒

仰山曾典谒，雪窦踵芳尘。旧梦青松老，残霞毳衲新。薰风几寂寂，苔迳石磷磷。在众无圭角，前贤可拟伦？

　　分卫郡城夜坐听雨

客馆难成寐，披衣听雨声。暗泉流夜壑，残烛响茶铛。还忆当年事，偏伤此日情。晓来晴便好，一钵向街行。

　　赠居天锡

喜晤同庚友，霜髭笑两翁。浮云间自看，道念与谁同？槐树黄鹂雨，桐花紫燕风。披襟谈往事，桂影落庭中。

　　中秋喜晤陆临潭道社

忽枉空山驾，秋崖飘桂香。丝纶新价重，桑梓旧情长。月好当佳夕，风清自觉凉。九峰知有道，高韵似柴桑。

　　中秋后一夕同彻公玩月

挟袱登山寺，从游澹薄中。竹风吹衲冷，岩月照囊空。把臂谈肝膈，看云忆雁鸿。孤怀殊仿佛，原是旧村翁。

　　绝粮遣怀二首

清苦生平惯，饥寒甚往年。一丝宗鼎系，短鬓岁华迁。瘦骨藏山谷，虚名续祖编。秋花零落尽，古柏翠撑天。

忘贫始合道，刻励益须坚。天与清闲福，人多精进禅。茎齑留古味，一钵信前缘。缺陷称斯世，家风清白传。

　　赠郁良才老友

相看如旧识，把臂领高谈。老去同秋淡，心空似水含。禅机征夙契，妙悟在真参。却笑攒眉客，何烦更指南？

　　哭南园卧公

死固寻常事，于君感独深。沧桑谁共语，风雨孰同心？木叶辞秋壑，夕阳下翠岑。南园新构在，一望痛人琴。

　　依谷侍者以师命欲归赋此留之二首

归去非长计，殷勤听赠言。致身应祖苑，毕志向鸡园。道以穷枯重，人因岩壑尊。平生有微尚，不觉为君论。

暂寄烟城日，行看道自伸。缘知孤客意，且作未归人。澹泊才能老，艰难味较真。天涯相聚久，漫说故乡亲。

　　送尚弘侍者归里二首

此去当残腊，霜天晓气侵。疏林无剩叶，哀雁有余音。暮雨剡溪雪，怀人江上琴。不堪论往事，寂寞岁寒心。

岁暮多愁绪，兼之君欲行。笠瓢寻旧侣，篝火坐残更。徒自穿芒屩，谁携折脚铛？明春香雪里，还复问烟城。

　　七言律

　　寄三峰硕揆和尚

虞山遥睇屹云中，湖海争传气象雄。道并汾州天下望，源分鹫岭本支崇。独留砥柱回澜任，重奏狮弦奕世功。何日得联肝胆话，秋风万里听霜鸿。

　　次韵赠翠峰轮庵和尚二首

同源兄弟出天山，当世空群孰敢攀？望重曾颁龙钵宠，辞归高卧毳袍闲。石屏啸咏添图画，楖栗登临点俗顽。自昔宗风推雪窦，孤标遥映惜衰颜。

雪窦高风旧擅称，法中肝胆托生平。嘤鸣道合真师友，雁序情谐实弟兄。云树十年思赠句，烟波万顷对班荆。翠峰此日聆挥麈，回想依依一棹横。

　　次韵答灵岩字云和尚

破夏扶藤入祖庭，孤舟风雨渡烟汀。鳌山旧日曾联袂，砚岭今朝见典型。涧道飞泉思石榻，松林蹑屩听雷霆。千秋上下行相念，清梦时时到碧扃。

　　次韵答瑞光三雨和尚

暮云春树久徘徊，望里湖山未易陪。小聚昔年怜别后，孤怀此日向君开。高峰喜接家声在，四瑞重看花雨来。犹幸同源肝胆外，廓清法社藉真才。

　　过华山访自求和尚兼忆僧兄

松影参差鸟道盘，却从初地共跻攀。那知林外当三伏，且看吴中第一山。万仞峰峦环法座，
九重宸翰映禅关。回思旧日联床句，流水潺湲想像间。

　　寿顾中丞伊在先生

盛朝德望冠三台，坐镇西京宪府开。黄石秘书天上授，丹纶异数日边来。风高雒社瞻星彩，云拥蓬莱进寿杯。奕世声光勋益远，金汤法苑颂盐梅。

　　秋感八首(乙亥秋作)

秋风短葛怯新寒，散步庭除强自宽。心性毫无名利束，世情一任马牛看。檐前点鼠欺人懒，湖上轻鸥狎我闲。修竹娟娟摇月影，山光如旧且盘桓。

一泓如鉴照离忧，芒屩重来已白头。万顷寒涛惊鹤梦，千山冷月伴蛩愁。金风披拂收残暑，玉露凋伤下早秋。俯仰满怀身世外，推窗又见火西流。

欲绝人群势未能，秋蛩唧唧咽青灯。水云垂钓难逢友，山寺闻钟赖有僧。庭草迷离花架月，石泉清彻玉壶冰。知音千里仍同调，松柏凌霜耐久朋。

秋旻皎月助豪吟，夜静山楼听捣砧。徙倚孤云随懒意，潺湲流水涤烦心。快看归鸟舟难系，愁听寒螀思不禁。一自高岗登陟后，形容困惫到于今。

深秋短晷恋斜晖，读罢禅灯心事违。露冷长空蟾皎皎，寒生绝塞雁飞飞。芙蓉江上秋光老，丛桂岩间香气微。无限参差迟暮景，宁甘养拙伴渔矶。

扫尽纤云一碧天，萧条村舍远生烟。菰凋禹甸根方好，霜染枫林色更鲜。山削芙蓉岚霭霭，涧流丹壑水涓涓。膏肓泉石谁同调，秪恐人间无此仙。

独对空庭步小檐，心灰不复理牙笺。巉岩有梦忧天杞，堂陛无心畏虎钤。晚景催颓风势勇，秋宵沉寂月光纤。凉生纸帐阴虫切，灯尽兰膏且再添。

凉飙天气已忘炎，幽壑重岩任意探。一片闲云归远岫，半钩明月印寒潭。木绵细细遮琼树，花雨森森护碧龛。陆地藏舟犹惧窃，我生早已绝痴贪。

　　寿醇还金内翰

霜清木落雁声稀，玉陛初辞正授衣。蓟北残砧明月夜，江南寒梦白云闱。思君归鹢西风捷，远道轻裘夕照飞。更羡华堂三祝日，万山草色沐余辉。

　　寿积善碧天和尚

千华涌出旧规模，宗教于今敢借扶。律虎声名冠四世，戒幢烜赫振三吴。席敷草座天人护，衣秘明珠劫石符。极目江城红树里，遍空紫气集云凫。

　　丙子春大中丞绵津先生贻赠鸿篇赋呈奉谢

层湖叠嶂拱如椽，白雪高悬映薜烟。绛节重开天寿日，金汤曾记竺皇年。三川风雅推当代，八座嵩华启后贤。万树寒香春渐近，好留玉带重林泉。

　　朱少尹送宋抚军诗匾入山赋谢

久羡于公阀阅高，金汤邓尉旧曾叨。丹楼对日诗偏美，青翰看山兴转豪。万壑天香迎早雁，一颿夕照听寒涛。惭余雅荷柴桑谊，别后停云梦寐劳。

　　丙子元旦

梅柳参差岁事新，冻云阴霭也宜人。檐花细落银镫昼，只叶香浮元日春。万叠湖山惊入眼，十年霜鬓黯伤神。　毵毳衲还能着，堪笑头颅依旧尘。

　　岁朝立春

冻雪初晴烟景新，青青松柏满芳茵。一天云物苍龙丽，万树梅花古寺春。吴俗椒浆迎四始，家风柮火拥诸人。闲心漫忆当年事，何日重归理钓纶？

　　寿秦封翁

岁星何事照人间？硕果风流未可攀。自昔楷模留石室，至今文献在龙山。钓璜梦发非熊旧，拜石书传辟谷闲。争道帝师黄发在，梅花春水对朱颜。

　　繇七十二峰阁至石壁即事

碧浔丹嶂迥崔嵬，危阁凌空势自回。万顷晴湖天外合，千林香雪望中开。风涛奔激连岩壑，烟树参差接石台。时忆旧游清绝处，白头重到共徘徊。

　　宋刑部声求法护奉　使入山呈谢

晨趋玉陛旧黄扉，伫看皇华勒马归。吉甫功名常圣世，广平风节振邦畿。文章远致鸡林贵，姓字还教金管挥。最是青云年正少，沙堤觐日映朝晖。

　　清明日展先老人太母墓有感

榆火烟新春信中，波明花暗晓扉空。轻寒岸柳看摇碧，细雨溪桃听落红。燕语寻巢飞上下，纸钱拜冢逐西东。我来转忆当年嘱，护草同悲痛晚风。

　　海印堂诸老宿邀看牡丹

春暮晴看芳景丛，与君相向兴还同。泉烹花底红霞里，人在云深绿树中。群燕栖梁初入户，双鸠唤雨复呼风。一株记得南泉句，人世真如逐转蓬。

　　送昆州瑞雪上人

昆州万里向南询，烟水茫茫问旧林。芒屩出云蛮岭阔，蒲帆落日碧鸡沉。孤怀始觉乾坤小，远道偏惊岁月深。记取故山金马路，不应虚费半生心。

　　陈林岫先生为令弟太史公入山结坛即事

首夏清和景色芳，坛开海印福星光。明霞东绚珊瑚出，旭日晴辉鸑鷟翔。烟袅湖山龙篆远，钟鸣霄汉凤徽长。太丘风范家声在，天语遥传出玉堂。

　　赠董正度先生

彩笔凌霄海内传，鹿门暂隐此翩翩。当年文焰推三策，此日才华接后贤。入夏黄鹂花外啭，隔湖青嶂望中悬。神交喜得今联袂，好结庐山话旧缘。

　　丙子夏送轮庵和尚补住灵岩

悬丝那复惜前驱，大鉴家风总不殊。玉麈旧挥原列戟，金襕遥映昔题舆。山前翠积
宸光近，亭畔红深法雨初。念到同源频致问，从今不用觅江鱼。

　　赠自安法师

讲席曾开走万村，天花时下杂苔痕。庭兰日暖香生座，渚柳春深绿覆门。妙观弘传欣及听，幽溪家学快重论。匡庐旧社还相订，台岭高风此日存。

　　送严叙和尚归洪山

草长庭前已丈深，薰风绝巘听筇音。廿年兄弟衰还健？千里湖山远独寻。面目几人存故旧，夕阳何处惬登临？好因盛夏迟归路，黄鹤楼头足放吟。

　　赠李西有

招提钟磬午阴移，放艇秋风香桂吹。松柏远看山寺出，芙蓉遥映夕阳迟。群贤词赋滕王后，万里襜帷吴苑时。闻道元和丰采旧，嘉声曾听凤凰池。

　　寿宁邦圆实和尚

法门铁脊几人存，独踞峰头绝点尘。拨草瞻风芒屩阔，眠云啸月岭猿亲。黄花渐放重阳节，翠壑遥临宝掌辰。一望千山秋色老，石床花雨坐来频。

　　丙子岁暮杂咏四首

惭负师门又一年，层湖叠嶂雨依然。荒岩安饱人心慰，故国风尘客梦悬。来去忘情酬露电，登临无力信山川。深宵篝火清寒甚，尝记华亭雪夜船。

小桥斜日澹晴烟，坐听松风忽入弦。梅瓣乍开香细细，溪光如画响潺潺。千山杳霭寒孤梦，两世清华起后禅。谁道壮心销未尽？一声爆竹自年年。

萧条山色不胜情，潦倒偏当岁又更。鱼已离竿非饵及，马因老惫向人鸣。崖边冷暖梅先占，湖上烟波眼倍明。千载清风高钓艇，岂缘匡领藉微名。

岁月艰辛且放开，生平出处绝疑猜。群公共有澄清志，丛社何难梁栋材？山径虬枝停暮霭，云霄逸翮起香台。惭余未到忘形累，曳杖穷幽兴未颓。

　　寿大转禅宿

道在天涯若比邻，喜同一室倍相亲。去留争识当年意，冷暖无如旧友真。衣毳岂容迎俗客？竹筇聊复示迷津。知君亦自忘机久，独立阶前鸟雀驯。

　　寿维极老宿

一生高洁衲如鹑，白发垂垂七十春。忆别惜年峰泖隔，喜归今日笑谈亲。胸中至性终难割，眼底浮云何足论？香茗篝灯同夜坐，追思往事暗伤神。

　　寿本真老宿

梅花香冷近黄昏，又见春风到寺门。旧日诗怀难再得，老年知己不多存。人从娄水烟波澹，梦入匡庐社火温。毳衲未容轻易补，万山飞翠点衣痕。

　　寿元静耆宿

那有间情着此身，古稀强饭见精神。勤心每到三更月，苦行尤难五十春。雪冷澄江谁问渡？梅深断壑自为邻。赠君拈得寒山偈，白发相看是故人。

　　春仲喜晤云间王太史维士

笋舆重过万峰岑，仰企清光慰夙心。霖雨早从天下望，春风遥递谷中音。漫欣此日人如故，快话当年意独深。最是辋川门第近，莲花旧社许追寻。

　　赠尤卓人先生

学海咸推硕望尊，鹿门高卧重贤昆。社中耆旧宗雷在，世外催颓杖笠存。江月渐盈留雪棹，梅花初放忆南村。湖山隔阔年如许，法道千秋喜共论。

　　春日宋大中丞入山看梅寒香细雨留宿山斋赋呈二律

万山香雪问如何，芳草春江鹢首过。奕世文章苏父子，旧时图画晋山河。冰姿相对宜风雅，道韵寻常恋薜萝。祖刹年来叨眷注，湖光浩荡尽恩波。

清风高致继前贤，棨戟重留一宿缘。自昔人文推邺下，至今黼黻颂吴天。香围虎座岚光润，花映宫袍獬色鲜。法苑金汤传盛事，穷崖绝壑得安禅。

　　送学愚侍者归宛陵省母

三月春风花柳妍，子行正及艳阳天。琴溪秀色诸峰外，香阁黄鹂深涧边。千里担囊归路近，十年倚闾北堂悬。桃花潭上还山日，定有青莲好句传。

　　过华山晤自求和尚不遇

石磴参差峰势横，山花绕迳振衣轻。行看鸟道金仙界，坐听松林玉涧鸣。
　御笔远清光贝叶，　宸衷遥眷想霓旌。经年旷别迟相晤，归屐重携冷翠行。

　　寿三峰硕揆和尚

生平好作惊人句，欲颂三峰半字无。海内宗风称独步，法门文献实先驱。漫论肝胆心能古，窃比嵩华道不渝。一棹剡溪终未得，暮云江树两相俱。

　　赠芋香绀池和尚

法苑抡才并绝伦，读君诗句更清新。烟云落笔元无敌，风雨论交托契真。寒涕垂膺分芋火，高贤走币尽纶巾。回思白社皆尘土，投老吴山剩此身。

　　寿尤太史晦庵先生

山外茆堂松竹幽，素袍筇杖自优游。群贤拟续耆英会，函谷遥看紫气浮。溪上桃花秦日月，门前柳树晋春秋。天书此日求名硕，渭水重征第一流。

　　寿陆德甫居士

渡世高名七十春，平原旧望道方臻。祗园到处称须达，岐伯重来并甫申。法社岁华如晓日，禅林勋业已贞玟。蓬莱清浅殊非昔，庞老家声踵后尘。

　　溽暑南音先生入山赋谢

高岩消暑隔炎晖，洗钵烹茶尘事稀。昼静珠宫香气远，云深石磴梵声微。当年摩诘贻松屑，此日渊明解葛衣。坐爱凉风生几席，东山游屐谩云归。

　　送谷泉侍者归龙舒

秋色苍苍木叶稀，芒鞋紧悄去何依？师资契合惟余梦，人世升沉叹落晖。万树凉飙催短鬓，一庭新月近寒衣。龙舒遗迹君须记，他日相逢话钓矶。

　　过洞庭赠海印和尚

十年法社企丰标，篝火谈衷慰寂寥。四瑞声光留海岳，万峰衲影隔云涛。崚　滑石凌青嶂，浩渺澄湖映碧霄。折脚铛边高卧稳，狮弦重奏听非遥。

　　洞庭归乞食长沙山下寄海公

行尽群峰落照黄，扁舟斜系水茫茫。摩娑应量随云影，撩乱田衣数雁行。藉草不嫌松屑饭，重崖无隐桂花香。曾从摩诘谈遗事，猿鹤犹知恋上方。

　　别东山海公

东山争羡碧嶙峋，此日谈衷感故人。万顷银涛乘八月，千林红叶拟三春。交情共向灯前尽，世事惊看别后新。识得双峰猿鹤意，怪余犹是旧时身。

　　留别洞庭道侣

深秋天气日萧萧，满谷惟闻香桂飘。不尽长湖波渺渺，数行归雁影迢迢。已虚此夜山楼月，还忆当年谷水潮。无限离怀频怅望，布颿风急下轻舠。

　　送灵岩轮庵和尚赴江北请

一棹秋风此送君，狮幢遥指恋斜昏。山中日月归沧海，笔底峰峦拥碧云。武库纵横看法将，神灵拱卫动星文。莫嫌把手轻离别，祖刹岧峣勒策勋。

　　丁丑岁除

暗香初动恰春回，雪鬓霜髭岁又催。无补师门空老大，独嗟法道谩徘徊。黄齑荐尽平生味，红蜡烧残百念灰。惟有痴怀消未得，携筇长啸向荒台。

　　寄友

梅花满坞正芳辰，草色山光触处春。冰雪几经存劲节，肝肠犹喜见丰神。人间往事供谈笑，林下幽情契主宾。寄语当年西域客，芒鞋还记旧松筠？

　　送还西堂归里

怜余衰惫劝加餐，共对层岩历岁寒。此日晨光云外度，故乡春色雨中看。幸从祖窟推玄麈，未许华亭把钓竿。香雪满山芒屩滑，一帘花影坐更残。

　　寿雪香介本和尚

两峰相对效嘤鸣，香雪林中岁载更。茎草插成新院宇，巉崖高卧旧茶铛。手披河洛神偏旺，眼盖乾坤梦自清。松火一龛何日共？不须宝掌问平生。

　　寿杨滋生居士

关西夫子旧风流，阅历冰霜六十秋。两汉伟功光奕叶，异时文采继前俦。谁能慷慨怀千古，肯信英雄老一丘？我欲携舟来问字，碧桃花下话沧洲。

　　谢蓉湖集公法侄惠茶

模糊烟雨惜芳辰，惨绿愁红总困人。世外身心怜易老，天涯消息远难真。荒芜草木终因懒，弊垢衣冠未是贫。最喜空山无一事，谩将茶谱日相亲。

　　赠顾奕芬道社

诘问禅心邓尉堂，山花开遍落空香。世家鼎鼐名谁并，学贯珠玑姓未忘。一树松风尘梦远，千堤桑柘鸟声凉。催颓白发知交外，伫看经纶事业长。

　　李司空莱翁入山赋赠

入座薰风花落天，寻幽岂肯让前贤？山横宿雾生新雨，日永空林似小年。携屐重来参玉版，谈诗应复见青莲。荷衣自笑忘情客，时对春阴听杜鹃。

　　妙高峰观牡丹

岭头花信又春阑，偶得今朝放眼看。步障不施千叶艳，石台斜倚几枝残。别峰相见谈何易，古道如君谊更难。同学昔年俱老大，烟波一望万山寒。

　　王太史维士入山赋赠

把臂真堪慰所思，襟怀时切几人知？湖天空阔非无翮，丛席艰危敢弃枝？梵唱清吟留谢屐，苍岚翠霭近仙姿。匡庐白社还如旧，东晋高贤话未迟。

　　贺张兆先昆仲

圣世英才六翮成，洛阳裘马任纵横。九霄雷雨飞腾始，万里风云指顾生。曲到郢中真寡和，文于邺下有谁京？莫言芹水多名宿，早听终军已着声。

　　天中前一日过尊胜读尔维禅宿辞世偈奉挽一律

楖栗横肩不可留，家风莲峤夐谁俦？拟将僧史标新范，岂谓铃声返旧游？竹树沉沉朝露冷，葵榴闇闇午风收。生平高致深余企，犹对诸贤可共求。

　　赠顾西翁先生

五月温风吹绿蒲，江城一棹入蓬壶。长康世德声名重，少室禅机颖悟无。物望三吴谁比并，才华两晋孰堪俱？心空及第高今世，蔬水箪瓢亦可娱。

　　过周龙潜道兄斋居

蹑屐来登观月楼，绿蒲吹雨麦逢秋。云连高阁临风迥，水涨胥江入座流。兰玉盈庭香气远，烟峦满案笔端收。濂溪家范推今古，更喜庞门可共求。

　　寿德圆禅宿

春田积水长新秧，蒲叶葵花暗草堂。江树远连千涧碧，寺门高对万山苍。汾州愧我缘难熟，庐岳思君道正长。蹑屐重来追往事，剪蔬相共话沧桑。

　　立秋日赠鹤舫居士

久企吴中隐士名，高庐遥望更亭亭。管宁避地冠仍皂，阮籍逢人眼乍青。咫尺涧阿嗟蠖屈，旷悠湖上羡鸿冥。万峰深处君家在，试听秋声到石屏。

　　新秋过双城河亭

堂临万顷绿波平，坐爱河亭秋气清。叠嶂远浮云外碧，层湖遥隔鸟边明。香芬兰室谈心快，风落桐枝得句评。尽道高门双戟在，东山别墅古今情。

　　雪窗寄渔洋董书麟道社

雪深群嶂入幽思，春到梅稍花尚迟。纸帐云寒寻旧梦，地炉火暖赋新诗。相期结屋终非智，欲待移山老更痴。一室晤言应不远，布袍藜杖笑霜髭。

　　寿润芳阇黎

法社耆英有几人，湖山间看乐天真。迂疏似我长怀愧，雅望如君每绝伦。自笑燕巢多恋旧，抑知棋局又翻新。年华倒数方初度，松柏千秋好结邻。

　　赠李世德孝廉(北直巡抚讳光地之长君)

吴山越水共苍苍，裘马风流出建章。染翰花斋怀捧日，弹琴山阁自焚香。褰帷到处声光远，揽辔从来雨露长。道气千秋谁比并？伫看骐骥步南邦。

　　三两和尚招看牡丹赋谢

万绿方稠君独开，妙高绝顶敢辞来。色分仙苑明霞合，香袅春庭细雨回。多载匡徒原是客，一株如梦未容猜。烹泉相对浑忘世，极目湖光落日催。

　　寿华山自求和尚

把臂相看又一年，鸡鸣风雨思依然。清华旧锡名山重，
　御笔新悬胜地偏。斑马文章推世外，杲嵩道望许谁先？莺花三月浓深谷，遥听单提赵老禅。

　　初夏

天外奇云度晓风，池头绿影日蒙蒙。蝉鸣初夏杨枝上，鱼戏先窥莲叶东。小艇乘流寻胜侣，南窗坐啸倚孤桐。年来每到朱明节，葱郁遥看祗树中。

　　寿净闻和尚

朝来爽气满湖山，竹屿松扉半不关。香绕桂花添硕腊，星辉崖岫见清颜。此心片月凌波莹，老我孤云出世间。杖策相携宝掌祝，掀眉笑看衲斑斓。

　　送慧日上人之武林

曾从选佛话平生，芒屩辞余此日行。芳景初临千嶂迥，绿阴浓处一帆轻。江流东去思吴会，山色西来想越城。莫谓南询多胜侣，隔林黄鸟寄幽情。

　　送张钧庭先生视学滇南

昆州万里楚江西，奉使谈经动马蹄。旌旆入云蛮岭阔，桄榔夹路蓟门低。秋清绛帐披鸿宝，月皎仙祠问碧鸡。倘遇头陀凭寄语，
　金轮重道好扶藜。

　　寿戴南枝先生

先生模楷重群伦，矍铄还看远俗尘。古貌岿然存绮季，高风久已托松筠。西山薇蕨原无恙，白社衣冠只自真。顾我缁袍时慕义，一瓢长与道相亲。

　　寿王维士太史

九峰丛桂月中香，紫气遥瞻到草堂。世典丝纶声价重，亲膺付嘱愿轮长。辋川别墅花成绮，洛社耆英鹤举觞。盛事非惟乡党艳，铢衣芥石算无疆。

　　谢朱敬岩居士

岩滩渭钓古肝肠，此日欣看晚节香。山骨高寒争返雁，水容清浅近斜阳。廿年耆旧徒存忆，百里音书敢自忘？香粒满船凭展钵，不须束篾拟休粮。

　　九日游五云洞

扶藜盘折度层冈，极目群峰黛色苍。村谷人家堆落叶，菊花天气正重阳。满山红树含晴霭，夹道青松带晚香。三十年前曾一到，此来应笑发全霜。

　　赠积翠问山和尚

巉岩积翠自高寒，一衲萧然迥绝攀。晦迹新添僧宝传，孤标旧振吾宗坛。霜催晚菊花成锦，风急秋林叶渐丹。何日禅余分半榻，烟筇雪笠笑盘桓？

　　岁暮即事四首

三载师门叹式微，思归日日问渔矶。漫言烟水禅心合，秪觉风尘出世非。矮榻晓钟催梦断，长天孤雁背人飞。九峰猿鹤知余早，好向西山采蕨薇。

寒蝉吸露尚云廉，羞向僧徒课米盐。五月披裘心自冷，连朝束篾意还恬。邻村夜警听山柝，寮舍宵残入酒帘。法道眼前难梗化，归欤肯让老夫潜？

数椽近在夕阳中，归计依稀逐雁鸿。铁山自吹千里月，纸衾不断五更风。诗成放眼惟留白，梦里看花又落红。到得庭前春雨过，一窗空翠上梧桐。

便尔言归未可怜，故山云物总依然。飞飞乳燕依茅屋，点点眠鸥狎水田。旧友相还谈夜月，新诗赋就醉茶烟。忽来鸟语听泥滑，谡谡松风到枕边。

　　咏庭松寿月公

孤松矫矫倚山堂，霜雪深埋岁月长。晴日涛声来藓坐，春风云影拂匡床。试看麈尾琳球样，谩指龙鳞琥珀香。祖苑已成梁栋用，岁寒从此郁苍苍。

　　雪窗寄怀石湖冯竹溪先生

春山一望接平芜，绿涨盈门忆石湖。茶熟香清花气澹，雪深人远月痕孤。谁寻古道嗟离索，尚赖耆英作楷模。何日重携剡曲棹，嘤鸣谷口听相呼。

　　寿秦丕仙先生

紫气遥瞻映涧阿，鹿门高致外荣枯。大年始遇周花甲，嘉隐尤深寄薜萝。辋水画图诗里见，剡溪情与雪边多。悬知松鹤和鸣处，翘首晴峦一啸歌。

　　寿尧封过庵和尚

长松环列古尧封，高陟篮舆残雪中。螺立千峰开旭日，虬翻万壑舞春风。汾州道望空今古，大鉴门庭尽象龙。浩劫未容穷寿量，回澜砥柱纪丰功。

　　挽吴子渊先生

延陵赠余新诗卷，披读未竟转凄然。千载文章推季重，一生心事异时贤。春风入壑梅花放，夜雪高吟鹤梦还。俯仰南皮俱往矣，杜鹃啼处乱苍烟。

　　挽水月庵物则禅师

十年洙水结深盟，白石青松远世情。君向秋江留雁影，我从春谷听莺鸣。宁知久别心如故，岂料高搴泪欲倾。回首钓滩烟翠里，冷然水月恰双清。

　　寿黄掌纶先生

信宿山楼意共倾，喜从华萼话高情。赤松迹避人间世，黄石书传天下名。悬矢蓬壶当节晦，开筵榴火报花明。纶扉旧席须臾至，更看藜辉满凤城。

　　过西山诸胜

寻幽揽胜万峰西，宿雾冲湖信杖藜。曲涧风回红欲舞，层峦云拥绿全低。山翁垂老谈遗事，石壁重来识旧题。七十二峰天外断，秪怜华表鹤归栖。

　　恭纪圣驾南巡

宫柳初黄出禁闱，
翠华南指六龙飞。山川清道行仙仗，黎庶呼嵩识衮衣。瑞日照临金刹丽，祥风披拂宝幢微。讴歌此日同尧舜，尽望
宸游览德辉。

　　夏日过旧庐谢同社斋

偶归乡国息村庄，熟处人情尽已荒。细摘草蔬添钵满，远寻泉水煮茶香。湖流野渚青蒲乱，雨润沙田白豆长。曾读辋川饭覆釜，至今松屑忆山房。

　　七言绝

　　西坞看梅

乱峰花拥雪茫茫，涧曲篱疏不断香。谁道武陵人解事，只栽桃李赚渔郎。

万顷寒香万壑幽，微茫难辨白云流。此花祗合呼巢许，莫误吟魂作俗愁。

晓趁霏开出上方，无边花气与花光。寻梅一样偷闲屐，丝管从他好事忙。

拟寻茆屋向山椒，此后生涯谷口樵。惭愧梅花怜客去，带香直过虎山桥。

　　菰溪旧居即事

绕屋梅花映曲塘，晚风春月夜凝香。村深喜隔人间世，碧峤丹崖是帝乡。

似避风尘入翠微，瘦筇相倚听莺啼。一帘晓雨侵衣袂，杨柳青青罩碧溪。

漫说当年继祖灯，冰霜端不昧平生。青山笑我归来晚，一片荒畬着意耕。

曲曲溪回老圃家，石桥春画柳烟斜。田翁也解其中趣，放下肩锄看落花。

　　同友人看梅遇雨

浅绿深红惨淡天，催人细雨带疏烟。杏花林里追曩日，屈指春风三十年。

一片寒香绕寺门，迎风晴雪点衣痕。芒鞋未及前村去，远眺渔颿似夕昏。

　　题荷花手卷

无限清华透绿池，亭亭翠盖动相思。偶携叶笠来洙水，正值荷香暗度时。

　　题乡老卷册

梅花深处倚孤筇，翠壑苍崖绝不同。欲向春风寻旧迹，万山雪拥白头翁。

青鞋踏破白云堆，为爱梅花特到来。好境自然人世别，更于何处觅蓬莱？

　　扬城道中

月冷霜清客路迷，芒鞋信步晓星稀。莫嫌远道擎空钵，惭愧空生道力微。

　　题程君册

关闽家声旧日传，幸于纸上识高贤。柴桑风俗犹存古，书卷纶巾不记年。

岸帻欹倾短鬓稀，山童煮茗日相依。多情叶上萧萧雨，故国湖山梦未归。

　　山右圣标上人贻余画竹拈赠

琅玕写就雨余香，半卷疏帘据竹床。老去喜看风味在，未应吟啸学苏狂。

　　绿萼水仙图

翠袖盈盈不受扶，蓬莱缥缈降麻姑。花中巢许堪相侣，雪虐风欺始见渠。
嘉兴大藏经　鹤山禅师执帚集


　　鹤山禅师执帚集卷下

　　记室德敷录

　　序

　　吼崖和尚语录序

　　和尚示寂之明年，门人上授等编其二会语录，将流传于世，请一言以冠其首。余告之曰，余乌能为尔和尚作序哉。请再四，乃勉应之。序曰。夫列祖相传之道，上下古今绳绳不绝者，宗旨也。宗旨不明，大法焉透清净心光认为实法。三峰师翁以不世之资，抉滹沱之奥，奋捐七尺，血战纲宗。开玄要于沸鼎之秋，验英雄于透关之日。令生死魔军不倒竖降旗，太平寰宇不痴顽斩尽者不止。岂特称济北功臣，直谓之滹沱复出可也。今去临济千有余岁。大法既衰，其间盗名字者不可胜数。若非脚下同符三圣兴化，乘时而出翼扶法运，则何以俾逐鹿之徒狂机顿息。我先师圣恩老人，躬膺末命，中兴祖山，三十五年大其狮吼。栉风沐雨，莅众勤劳，卒为宗门砥柱。克绍宏模，功勋盖代，洵法门之盛事也。当是时，海内崇其道化，如汾州双髻，俨然再来。嗟乎，先世之建立光明如此，而为之后者不能继武承胜，接其标流，岂不令披灯续史之贤瞻妙高而咏叹哉。吼和尚以分座宿将，起而嗣之二十余年。不言之教，电激风驰。不令之机，山行水立。至若夺五宗之旗鼓，剖差别之门庭，开开阖阖，变变化化，如天之象纬，人之丝纶。虽本于家法，神而明之，皆不出吾和尚掌握中。所谓先后同揆，古今一辙，不其然乎。闻和尚在天目时，截瓮为铛，燃膏代独，苦参力究，方得了一大事因缘。既而出世武林大觉禅寺。寺为密庵杰祖开山之地。重披荆莽，提唱宗风。灵隐老和尚叹为犹子之贤，而遣使赍供，并为增置寮舍。其亦有妙喜天童之遗风欤。尝考之灯史，古来尊宿名重王侯者代不乏人，而修龄宿福未必能兼。和尚得五百余甲子，去赵州之年不远。其主祖山，恒满万指。福与齿俱隆。及其晚年，会
圣驾南巡，驻跸优崇。旷典近古未有。盖其一生冲怀恬澹，耆艾康强。仪式型祖宗之德，激扬开后学之蒙故。一语一言，取法从上。读是录者，须向笔墨未形，齿缝未开会得，早落第二。若止以父母所生之眼寻行逐句，岂和尚说法之意哉。

　　万峰同戒录序

　　禅宗律学，佛祖慧命所在。方今法道下衰，人根卑弱。担荷如来心印者可不并励焉。昔世尊道成，说修多罗而宣戒法。戒之义大矣哉。盖三世圣人，历代贤哲，自此而出。三千威仪，八万细行，自此而生。菩提涅槃，真如解脱，繇斯而起。烦恼尘劳，无明恶业，繇斯而断。然则断无所断，起无所起，生无所生，出无所出。如是精研，如是成就，于法于心，离诸染着。岂惟波离尊者，俨然如在。即三峰师翁缵述弘戒，法仪流布末世，显示如来光明之体。遐迩尊崇，无有穷尽矣。圣恩自先老人阐化之后，三十余年，后先一辙。迩者华顶仁兄和尚继主祖庭，三吴新学来兹求具。济济英贤，于斯为盛。余行愧荒芜，叨居末座。不图禅律凋零，复获睹其大观。虽三坛木叉，不随时升降。而和尚之循蹈矩矱，惟祖武是绳。至于提唱真乘，使人重见滹沱祖令，其扶树正法之功岂小补哉。将来大畅先猷，奔腾龙象，布叆叇之慈云，澍滂沱之法雨，德风薰被，又何让南山律虎而已哉。展此而得师法相承之据，并以知南询烟水之踪。一期同学，幸毋忽诸。是为序。

　　　　　　又

　　灵山设教，有禅讲律之诸门。先圣宏纲，在戒定慧之三学。然有律则禅讲方严，得戒则定慧始固。斯乃今古同风，后先一辙者也。无奈法久弊生，以致波旬荡检。赖古心馨和尚乘木叉愿轮，巨荒再辟复得三峰藏师翁。具金刚道力，戒法流传。南山律学，郁然中兴。今海内戒坛规范严整。所以眼目人天，津梁凡圣者，皆禀二老人之宏模广化。虽谓圣师再出，谁曰不然。邓尉自三世以来禅律并行。每岁四方英达不呼而至。余忝继祖席，勉绍家规，深愧道业荒芜，奚堪师表。敬遵祖父之矩矱，为新学之梯航。现前一众，得遘胜缘，可谓不费纤心，立成僧宝。应当生庆，出苦海之浮囊。兼用怀惭，勖比丘之实德。具定慧以圆三学，登贤圣以报四恩。所以上翼
王纲而下资世福，端在是矣。故先列二师七证之腊德，次书四方同学之生缘。登斯录者，不特秉承可考，并以征异日师范人天，岂止志一时之盛事云。

　　翠峰和尚颂古序

　　今之荷拈华担子者，不务行解，惟逞词锋，不明性源，徒守杯勺，所以不能上光列祖，下凿后英。君子未尝不深叹息也。灵山一会，自担雪老人潜辉以来，法雨滂沱，人天欣慰。字兄和尚从楚中归，继席兹山。三吴学士翕然响风，无不谓先灵岩俨然如在，而门人此公。花药相随，深入堂奥。是真得见地谛。当者绝无些子软暖习气。余爱之重之。适翠峰虚席，字兄命往住焉。丁丑秋余乞食过洞庭，见溪流菜叶，知当世有如隐山而声望并汾州者，即吾海印和尚高卧处也。遂同访翠峰，抵掌快谈，不减昔日金轮峰之旧话。乃出平日颂古暨示语一册。快读一过，实足醒目。因念雪窦去翠峰五百余载，复得继踵前猷。流风逸韵，今古宛然。一言一句，如击石闪电列眼便过。应非即言定旨滞句迷源可比。不惟觉悟尘劳，真使从上宗乘法印，无异若是。通方作者何妨相共证明。

　　书问

　　复圣恩仁和尚

　　去春远拜。隆仪准拟周甲之后理棹入山，一舒情愫。适值江水冻合，不获。遂抠谢之愿。改岁以来，晴日甚少而冷热不时，贱体无日不病。疏惰如此，罪何可言。其亮我恕我止有法兄耳。云山睽隔，音问寥寥。缅怀知己，惟有跂予。昨接手谕，深荷注存。三复之余，曷胜感骇。大概丛林本来无事，皆因六群构衅，以致幻出非常。终赖山川效灵，中流砥定。非但山门之幸，凡属宗党罔不相安。今为祖父法席长久之祝，有和尚在，诽誉莫忌，忧劳可甘。灼然圣恩一柱，又为海内衲子称庆无涯矣。敬遣寓子，代申顶谢。首夏清和，惟冀顺时珍摄。临颖神溯。

　　与徐鹗翁山主书

　　去夏晋谒崇轩，饫聆教范。匆匆旋棹，不及抠衣话别，此中至今耿歉也。云山睽隔，奏记久疏。缅想高风，惟深梦寐。迩来知台履轻安，欣慰无量。某息影深村，栽田博饭，法门两字绝不敢谭。四月二十，边山中旧住忽持仁兄请札并邻封名柬，言方丈于十二日退院出门。突如其来，闻之疑骇，谅诸大护法未必信其果。决在阖院大众，亦不料其若此之速也。佥谓祖席不宜久虚。非但强某不能，且更迫于就道。此情之所难堪者。因念诸兄俱往，止存某一人，实难推委。第祖庭任重，岂驽劣可能担荷。台护以须达大檀，金汤累世，不得不以真情奉渎，出于不已。向人孤鸣，忝在至谊，必为某重怜之矣。兹择刻下十三日，携杖入院。令亲金缪两护法并诸老先生不敢遍致，晤时统祈鼎言代布鄙衷，足仞道谊。临颖惶悚。

　　复灵岩字云和尚

　　某以驽钝浅鲜之躯，岂堪负重致远。矧久处湖滨，雪笠烟蓑，自分一竿投老。兹乃插足祖翁田地，老马为驹，自贻伊戚耳。前入院时，道经山下，风雨满船，不及诣山头一话衷阔。已承法兄和尚不鄙同源，公函远辱。顷又隆贶下颁，兼开佳箑。谬蒙奖谕，读之凛然，不知将来何以仰副法兄和尚之盛心耳。惭谢惭谢。花药暨贵记室二公风雨入山，慢去为歉。观其言论丰采，为法兄得人之庆。先此附复，候梅雨稍霁，躬诣丈室快聆麈教不尽。

　　复三峰硕揆和尚(附来札)

　　某自酉戌以来，一犁滨泖。同源兄弟，鱼雁无闻亦已二十余年矣。遥佩法兄和尚盛雅垂及，焦芽无时不心维而口颂。第以某之匪才，岂能滥膺祖席。然执帚之役，势不容辞。几欲怀办香，躬炙函丈以申积年景仰，并瞻上祖，堂皇侧聆狮弦独奏。其如院事羁縻，私心莫展，言之不胜。赧然反承隆贶宠颁，安敢拜嘉一二。谨附贵职，完上尊录。敬留讽读，快活法益。某与和尚久切神交，肝胆相照。自今而后，惟望法兄和尚锡以诲言，策其不逮，庶不致颠越。三复慈翰，秪觉汗惭浃背。两公久阔，喜得把袂谈心。又悉和尚法履康强，道怀和畅。近复大作，繁兴百般轮奂，补前人之未完，真丰功盖代，非笔舌所能赞也。先此布谢，未尽欲言，天气凉爽尚容躬候。临颖神溯。

　　吾法兄和尚之补处圣恩一席也，天与人两心相协，弟闻之合十称庆，无任雀跃。徒以拮据土木，身为众缚，有失以时专贺。然神驰左右，则从五月十三以至今日，无时无刻不于方寸中打个辘轳转也。此刹虽称祖山，一椽一瓦皆从先法伯毛端现出。吾法兄为剖老人嫡子，汉老人亲孙，而又久潜鳞甲，今正一鸣生风雨之时。惟愿不起于座，一住百年，伫见儿孙，遍满大唐国。是吾党之望，亦吾党之幸也。维那旦方，是他日曾受青目者，特令同侍僧时隐代为九拜，匪敢云有以称贺，聊一忏其疏阔云耳。诸惟以时珍摄。

　　致慕大中丞

　　夏间承乏祖山，得叨慈庇，再叩。崇阶未获一觐祥光，至今耿耿。当霜重风严之际，犹蒙大护法锡以上方香积，念存两世，隆眷若此，能令人不时铭胸臆乎。冬前闻台候违和。适行乞骥江，有失讯候。昨还山时，备悉杖履轻安，道怀高畅，欣慰之私无以言喻。兹者维岳降祥稀寿，平格自应躬祝冈陵，乃为戒期所系。惭负恩知，何以自逭。敬遣监院代申九顿，率泐芜笺，聊纾芹意。倘存细流，幸赐弘纳。明春香雪林中颙望大护法惠临山头，俾得侧聆教范。临颖瞻注。

　　致三峰和尚(附来书)

　　吾法兄和尚道德文章卓绝千古。以一身之去住，系法社之兴衰。惟是三峰一席，为天山老人发源之地。兹得狮弦接武，堂构聿新。云汉光华，骅骝腾踏。观气象之峥嵘，益知大宗之有自矣。法门之庆，未可言宣。某自分庸谫，猥蒙高谊，如接清辉。顾承垂念同源，情笃雁序。然自执帚以来，触目荆棘。读昔人行路难，恐未有此艰险耳。所幸琴川密迩，时切溯洄。卒以碌碌尘襟，未遑专候，方且抱愧万端。乃先辱瑶椷，远颁珍贶。拜讽之余，益深感悚。过蒙勉励，遂欲策其驽钝致之上厩。将来正虑不及长兄厚期，秪增惴惴耳。本拟躬叩山头，侧聆麈诲，因分卫郡中，未获遂愿。古侄向曾受知和尚，特嘱同知客忍侄代申顶礼并忏疏怠之罪。菲物一二，略展尘毛，非敢云报章也。惟冀莞存，临楮可胜驰恋。

　　范文正公作秀才时，便以天下为己任。所谓为己任者，行路难行路易，皆置之度外所不论也。语有之，不遇盘根错节，无以别利器。今天下丛林何处不荆棘满前，我辈之所恃以不畏者，亦曰法运兴衰一付之，头上天公作主宰而已矣。但不可无事生事，所行不顾所言，为识者所耻笑，是第一义。每见诸方蔑视宗党钓誉沽名，轻易濡笔形诸梨枣，甚至呵笑天下传衣付法尽失榜样。及乎自己攫攘邻鸡以当鸾凤，视鼠窃狗偷之不若如此者，是为可悲可涕也。吾法兄和尚素有长厚之名，今日补处祖庭出于龙天推出，非用伎俩而得也。邓尉三世耆旧，皆有德自爱者。多不比弟之初住灵隐而调所难调也。为今之计，一以大公无我之心而摄受之。伫见天山师翁之道，复新南阳气象也。三峰土木之举，出于势不容己，故不揣菲薄而孟浪兴工耳。靡不有初，鲜克有终，但不知告成一句在何月何日也。谬承齿及，可煞惭惶。吾兄初莅祖山，百凡冗集。乃辱专使惠顾，且币贶之三复。扇头佳什，同心断金之谊溢于言表。但誉过其实，所不敢当耳。谢谢。虞山邓尉，朝呼夕应，会晤有期。诸惟顺时保爱不备。

　　与念斋缪太史

　　曩者乞食郡城，晋谒崇阶不获一聆教范，耿歉何似。迩来秋飙气爽，伏审台履安和，道怀高畅，殊庆慰也。某以驽劣，勉住祖山。幸邀大护法鸿庇，凡百粗安。自分瓜期既逾，固应立贤逊能。岂以迟钝之翮，遭此从未经见之事。七月廿三之夕，毗岚鼓发，室庐几倾。秪就所亲历而目睹者，数十里内周崖林木十不存一，三门外几百年覆荫之大树迸裂无遗。绕寺墙垣压坍殆尽。世界之盛衰，梵宇之兴废，虽劫运使然，薄福如某而当之，良可慨叹。昨专人到竹山一询，大护法尊茔林峦如故，是皆福泽深厚之所致也。大护法祖庭世护，谅必关心，即欲报闻，因河岸尚淹，芒鞋濡滞。兹特专忍公奉候起居。凭颖神溯。

　　与汉广金侍卫(附复书)

　　曩者肃叩崇墀，饫聆教范。至今犹铭刻五内也。奉别后，询知老护法绿野亭榭邺园书签，优游静养比于洛阳，庆慰之私无以言喻。某以驽劣，勉住祖山。自分瓜期已逾，固应立贤远引。不谓迟钝之翮，卒遘所未经见之变异。毗岚怒号，山石崩裂。秪就目击而身历者，寺前后参天松柏为名山之障蔽十不存一。惨淡之状不可胜言。虽林木之劫数，薄福如某而当之，能无慨叹。老护法祖庭世护，必切关心。特嘱忍公报闻并讯台履。传闻郡中亦然，或未必如山中之甚耳。

　　烈风淫雨数百里内无不惨遭。奇变至先茔，合抱大木尽行颠拔。尤为伤心，接手教知大刹被灾更甚。此实气数使然，虽佛祖亦无可挽回，幸老和尚无用过为戚戚也。第灾异在天，补救在人。惟愿老和尚弘大法力渐次整理，俾梵宇复兴如旧。是则弟所深祷者耳。秋暑尚酷，弗获躬候起居。容稍安，集当图入山以悉种种。先此附复不既。

　　与李司空

　　曩承隆赐下颁，抠衣躬谢。幸辱荣光之睐，弥增凉德之惭。奉别以来，俄已秋飙荐爽，桂镜方升。伏审台履安和，道怀高畅，颂吉甫补衮之章为赞皇召拜之日，佛法金汤不待言矣。山中近遭大风拔木之厄，顿觉荒凉。闻郡中亦然。真未经见之事也。山果几种佐公子梨栗之需。且因暑热，久迟遣问。想握印提戈之后，步趋渐壮。草野之士无以仰答清辉，惟有顶祝台垣蜚声麟凤。况旧德世勋，君家文饶何难再见。昨传
圣驾有南幸之说，县父母有谕单到山。不知确否，万祈指示。临颖神溯。

　　复程林岫

　　花深碧嶂间获觐祥光，渥聆高论，镂刻五衷。别后遂尔洞庭叶下矣。昨忍公还，拜读手翰并悉杖履康豫，喜慰无量。当继阇黎之示寂，适逗留云间，不及视其辞世。承老先生谆谆垂念，古道照人，真衔感无尽也。拙语谬蒙奖誉，惭甚惭甚。札中所谕，敢不敬遵台命。前月之夕烈风鼓荡，绕寺乔松尽行颠拔。致使梵宇苍凉，林峦失色。老先生灵鹫会中人，不知作何伤感也。专此奉复不尽。

　　致徐明府

　　琴堂雅化，仰沐清辉。秪以山林野衲，不敢溷谒崇墀。虽夙荷金汤，谅大护法能鉴其迹，疏心切也。昨贵役奉命到山，拜接台谕，知　圣驾不日幸临。粉饰丛林，清尘道路，不待严旨，固应体宪台与郡县各大护法之心。第前月廿三之夕，烈风淫雨不止。林木拔尽，墙垣悉遭坍隳。兹将半月安集未遑。兼之厨库萧然，一盂几绝。方且救饥无策而欲效从前太平景象，恐非一朝一夕之所能也。伏祈鼎言转详各宪大护法从容补救。倘有不及处，幸念天数使然，冀宽其罪，足仞明德无涯矣。

　　与郭蕙芝

　　夙仰道标，无繇瞻对。昨冬乞食江浒，登堂晋谒。遂下榻高斋，饱餐香饭，并得一观凤毛麟角，足征德门世瑞，深庆吾家复有大年无垢辈出也。山中一众感颂长者道谊不置。改岁以来人事纷杂，未获专谢并候新祉。雨雪频仍，梅花信晚，万壑清香，殆天意欲俟杖履一游耳。幸即命驾。令亲暨公郎不及一一遍致，均祈致怀。

　　复灵岩轮和尚

　　前相约北寺古公登巅奉谒。将放剡溪之棹，适风雪大作，兴尽而返，至今犹怏怏也。古人谓住持事繁，法兄吟咏自适，度越寻常万倍矣。捧读佳制兼拜彝茗，心眼豁开尘襟顿涤，谢何可言。万山香雪，恨不得与法兄把臂林中一谈阔愫。稍俟空隙当面请教益也。草泐不尽。

　　与三峰和尚(附来书)

　　惟我法兄和尚，济北斗山江西宗主。凡在同源，无不承辉藉荫，仰就维屏，况某尤受春风眷注者乎。兹者躬逢大庆，咫尺清光，深为踊跃。本拟一棹剡溪，思登祖室听金石之声，班冈陵之祝。不谓一春来应酬日溷，撑持日艰。北望虞山，宛接几案。正如颖滨入都见黄河嵩华，而独未得见韩太尉，比之某亦复如是。虽然清凉一枝，汉祖血脉，和尚精神贯注，懋绩丰功，山花涧水无刻不向峰头涌现。某诚下劣，终不甘列于色见声求，致烦长兄呵责也。敬遣职事远赍凫酱。自愧尘陪华岳无益崇高，露滴天池或同一味。瞻霞载祝，愿道腊与清凉齐年，住世同赵州俱永。庶滹沱波澜，江流海注。异日卸却担子，紧捎芒鞋，得同文远诸公与和尚赌胡饼为法喜游，真快事耳。临楮可胜瞻注之至。

　　伏自我法兄和尚补处圣恩，内外安和，德风遐播。鲁申公之言有曰，为治不在多言，顾力行何如耳。吾徒之治丛林，独不然乎。此弟所以每询口碑，不胜向太湖北岸合十称庆者也。方以不得一埽祖塔，向知己弟兄倾积年肝膈为憾。而草木之年反辱专使惠临，称诗致币，有出谓情，既惭且感何以自处。若乃天山老子肉身所在，正所望于不倦津梁，一坐百年。此图报从上之第一着也。区区谦退与夫畏难畏苦致多起倒，皆非祖庭幸事。吾兄真人，定当心味斯语。灯下目昏，不欲假手他人。草率不恭，惟原而宥之不备。

　　复王僧士先生(附来书)

　　老先生旷达清襟，与道为近，方寸间时时念及。秪以湖山迥隔，致多疏阔。秋间徐素老来山，备询台履增胜，甚慰远怀。墓上之文得先生手作，三世周详，真为不朽。感德之深，难以言喻。先严慈于十五日入土。虽因缘有在，得侍墓傍，终无补于风木之恨耳。极承垂念，故并及此。明岁先生杖国之年，当一棹江乡首瞻华岳，敬聆清诲。杖履二事附家兄奉上。先生道高松柏，造诣益深，岂常情所能称祝哉。腊底严寒，惟冀顺时珍爱。凭颖神切。

　　自飞锡入山，宗风大振。远迩道俗，靡不瞻企。弟以老病不能修候，惟从贤昆处时闻德音，不啻亲侍座右也。兹以练川徐素书先生山行之便，附询道履。素老高怀远度，世擅青乌之学，神鉴特绝。尤耽禅悦，久切皈依。扶筇奉访，一慰夙愿。幸进而教之，晤对之下知必有宿契也。弟亦托其山间觅一菟裘，未知机缘若何，并望指示。前草忠孝墓碑，贤昆曾达阅览否。颓龄才尽，深愧不文，乞加斧正，使鄙人得附不朽，幸矣。统惟玄鉴，口授未悉。

　　与李司空(附复书)

　　龙旗北上，记岩桂香飘之初。适维絷洞庭，不及祖送，抱歉何似。大护法峻德格天，丹忠翊日。行且晋跻揆席，霖遍方州，其为深山野衲藉荫何如。昨闻荣旆南旋，即拟携舟躬候节钺。会山中禅期方启，又恐大护法署中贵冗，未敢轻溷。恃在照临之下，当不以后至加责也。第跋涉数千里，上下劳顿，况涧道冰霜，获知台履安适，阖府清宁，耿耿之私得以稍慰。先专监寺代叩崇墀，并致远怀之念。来岁梅花必早，俟盛放时恭迎黼黻。肃泐不尽。

　　周道驰驱往返四阅月。每念老和尚超然物外，自愧风尘。昨甫旋署，未遑遣候法履。正用溯怀，乃承监院枉顾，翰贶先施，何以克受。然雅意勤惓，又不敢却。勉尔拜登，以勒明德。肃此先复谢忱。更俟暗香浮动，疏影横斜，与老和尚把臂林泉，以涤尘俗万斛也。临楮神驰。

　　与郭蕙芝

　　旧冬复乞食澄江，道经珂里，正值木落霜飞之候。未遑趋觐台阶并谢厚谊，此中至今耿歉也。献岁知杖履康宁，德门迪吉，欣喜无量。山中梅信不待，月轮光满而花瓣香深矣。良辰好景当勿后时。望道驾来山，把手香雪林中，诚快事也。圣阇黎以耆年硕德，模范木叉。兹暂归庵，必过谒尊府。幸老护法速其同到山中。专此附候不一。

　　与吴炳文

　　去腊留宿景琛，得晤高贤。重蒙道爱，匆匆返棹不及一罄谢，私此中歉仄不安也。新春知起居增庆，足慰远怀。圣公虽年逾古稀而强健非常，山中耆宿屈指称最。德门世为须达，其徒辈足能撑持。又叨护法干城之固，真可安心在山矣。兹暂还杖履，时附数行代候。梅花将盛，望玉趾到山作平原十日之谈，何如。

　　与法华海和尚

　　去秋下榻东山，窃聆绪论。更叨深情厚谊，非骨肉之爱何以有此。别后尝想高怀幽韵，第恨限以带水，无繇时时促膝，思之惘然。寒谷春回，梅花将放。渴欲奉邀杖履一览香雪之胜，不意天色久阴，恐公无渡河之念。适令孙从拈华来，得悉新祉清宁，道怀弥畅，欣慰之私无以言喻。虽山色湖光晨夕相对，终不若觌面倾倒之为快耳。秋间还山，小咏录呈，别幅请教。浪静风恬时肯移一棹过我否。望之望之。

　　与陆鲁詹居士

　　分袂以来春风两度矣。每念先生高怀古道，梦想为劳。未卜何时复得把臂溪头，一倾积愫也。去夏祖席既虚，吴中缁素催迫入山。急遽就道，出于不得已而后行。兹及瓜期，未知卸担何日。法门当此际，真有百川东颓之势。薄德如某，既不能障其狂澜，又不能效泛泛之凫与波上下，而徒窃灯传之名，奚其可乎。先生留心理学，志趣略同，故敢一吐胸襟，谅必有以教我也。适以便邮，附讯起居。扶风绛帐，想多乐也。湖滨三月花放莺啼，遥盻停云曷胜恋恋。

　　复李司空

　　岩壑秋深，蒹葭思切。忽云翰之来询，正天香之始吐。篮舆入山，与山谷当年佳话亦复不远。肃候清辉，临楮瞻切。

　　复南音张大尹(附来书)

　　尝读摩诘饭覆釜山僧诗，语语见道。不意叔世中继辋川之风如先生者，深心厚谊，殆有过之。一众罔不合指加额，仰祝德门无疆之庆。第盛暑中漫，及台从为不安耳。近复乞食山村，未获鼓云间之棹。辱承瑶翰，深荷注存。适乏便邮，致稽裁答，尊札见谕，自当遵命。俟殿记撰成，订诸先达，重修山志，补入诸贤，真不朽之事也。先生其留意焉。

　　信宿山头，快聆麈诲。备接老和尚慈光和霭，道气凝人，似可悠然忘暑，竟不知烛龙之为虐也。欣快何如。临岐已佩仁风之惠，复蒙贶及豚儿一门，叨厚感愧交并。敬谢敬谢。细阅山志，前人编辑尽善，可无遗议。但续纪　幸临盛典，诚为旷世之遇，所当急为拜飏者也。至于殿工之早竣，实赖老和尚赞成盛心。拟附一记，垂诸久远。因见前贤先有寺记一编，似不嫌其创也。未识朗鉴以为然否。并此预恳，容当呈教。道驾何日还山，舟过胥江，尚图面候近履。泥叩以悉。

　　与恪庭沈太史

　　山塘红叶中轻舠夜别，忽忽两易秋风矣。一笠荒村三年不见。问尝入郡，知先生迹遍名山，徒切剡溪之兴。昨掠旅兄同诣毗耶，快聆教范。适闻掩室，未敢轻扣崇轩。鼓枻烟汀徒增郁结耳。兹遣小孙敬询台履，并吼和尚语录拙序呈教。祈先生不弃微言，得赐斧削，感何如之。典谒忍公所恳行状，不审能彻片晷为一挥否。以先生金汤吾道，洞悉纲宗，舍而不请向谁请乎。若云以张杨比拟，真唐突不浅。

　　与仁兄和尚

　　别时雨雪载涂，遂复阴阴夏木矣。春光如驶，驰念为劳。前禅者来，获悉杖履康强，深慰悬切。嗣而监院至，挑灯相向，备述今春四远辐辏，法轮食轮俱从不思议中流出，可不负法兄担荷佛祖慧命之苦心也。梅花相约又成梦游。江浙丛林负大声望于祖苑者，不过一二所赖为砥柱。今颓波日剧，外议风生，繇不思临深履薄之戒，可不为贤者惜之。弟僻处深村，栽田博饭，安敢曰从上先哲，有此高致。因忆当年法兄结茆华顶，拾橡燃松，虽山木之趣不同，而所遇之境一也。春夏之交不时，抱病衰迈之状不堪为知己道。所最喜者，法兄福慧兼隆且精力之旺过弟百倍。兹据祖庭有为之地，展其生平所蕴之心，不徒使丛席富殷，直可与先师吐气矣。寓子来山，敬泐数行代候。夏制将临，惟冀顺时珍摄。临楮依依。

　　与佛华智铠西堂

　　去腊峰头承老侄惠顾，殷殷情文周挚，非骨肉之谊何以有此。流光如驶，转盻绿阴。遥想山塘春雨中，依依杨柳助我来思，而良晤不易，殊为惘然。梅花放时，每与二三知己相订续香雪之胜，卒以缘悭不果。迩来知诸昆竭力为众，内外相安，更询老侄操诣日进，夹辅丛林，尤见仰体令先和尚之深意也。寓子来吴，特令造候。杜注春秋左传一部，奉置案头。异日老侄柄法苑之斧钺，未始不为无益耳。诸惟自爱不尽。

　　与隆润西堂

　　丛林之所重者在乎得人。如老侄之辅我法兄，真不废光彩矣。欣羡之私可胜言喻。春间满拟一棹来山，竟以病魔纠缠不获倾倒。想分座之余，道候冲胜。敝相知张迪哲兄欲求俟斋先生大笔一幅，为母夫人寿。其所恳者，皆海内高人名士。俟翁星中之月，仰望而不可得者也。小札一缄特嘱寓子来请。白云与涧上咫尺，望为指引。余言不尽。

　　与斗南李护法

　　久注祥光已非一日。昨者山头得瞻台范，兼佩高情，铭刻之私无以言喻。先宝华和尚息影台山四十余年，足不出壑。客冬赴继祖庭，三吴道俗无不以古佛称之。又蒙台下不忘付嘱，极力护持，且受最后之托。此固往昔因缘，非今生之偶遇也。榻前之诺尤见盛心始终。完此一段大事，不独某辈衔报不尽，即先法兄在常寂亦感德无穷也。准今月吉日起龛长行，恐水肃江寒不宜久滞，想护法亦同此意，故敢奉闻。临楮翘切。

　　与日千吴高士(附来札)

　　今海内名节之士如星中月，而独朗然如故者，惟先生一人。忆曩在带三先生斋头一瞻颜色，迄今四十余年。萍踪吴越，远寄笠瓢。维桑硕果，仅留先生。不获绊緉鞋一访高庐侧聆，前言往行，懒拙如某真为大君子之所耻笑。然景仰风范，无时暂忘。所可慰者，从见公处每悉道况，霜松雪柏孤撑于云汉之表。世道颓波，我心砥柱，非先生畴足当之。先叔苏门居士与先生知最深，殁且数年矣。先君又长谢人间。皆先生志同道合之友。某谊应修弟子之礼，时亲杖履之下饫闻教诲，策其未逮。岂谓苇航之水不克展愿，抱愧良深耳。兹以见公之便，肃勒数行附候，并迪哲兄一札，托致外先苏门传稿一册呈教，祈先生赐以斧削。倘不见遗，乞题一语，取信后人。则先苏门虽死犹生，感且不朽。

　　和尚道望高邈，仆不得常聆绪论，每为怅然。苏门先生与仆同庚。仆昔赠句有，同齿庚申岁，寒愁亦不殊，适逢王气尽，讵恨爨烟虚。回想昔游，声容如昨，而永诀已逾一纪，不觉涕零。读大传，生气勃勃，字字实录，定传千古。附题一律，虽不足重轻，然不敢虚和尚之命。幸教正之。

　　与冯奕绣

　　别来八阅月矣。寤寐神驰，未敢谓各天睽隔也。残暑既消，秋香满院。计此时社兄斫桂月中，看涛江上。昨至石湖，候尊大人先生，始知高卧溪堂，承欢晨夕。旷达之怀，人所罕及。虽转瞬三年，终未免为志士惜之耳。兼闻染恙，不及一诣榻前把手谈愫，何歉如之。两郎君学业日进，深为助喜。尊大人强健如故，然久处一室，高年人止觉寥寂。晚桂放时当一叶奉迎，作山水游。先为我申致兹便。草泐不尽。

　　复彭伯升先生

　　三年以来，总为山中之役。每秋入山，岁底而归。今秋幸贱体多病，遂得稍安。懒拙渴欲一觐毗耶，侧聆教益，并谢疏怠之罪。昨已买舟，复为风雨所阻。薄暮承尊使来拜，接手翰并知老先生杖履康强，阖府清吉，深慰积怀。当天香云外之候，切聆南宫好音，何意又迟迟珠玉也。承谕俟重阳前后，当诣高斋，快饫道范。草复。

　　寄轮庵和尚

　　忆辛未冬于邓尉祖山获联雁序，深宵剪烛饫聆诲言。此时木落霜严，犹蒙法兄和尚念切同条，谆谆恳恳。古道若此，能不令人时铭胸臆乎。分袂后嗣闻象驾北游，山川遥间不通闻问者，三载于兹矣。玉泉一席，海内钦风。想著述之余，法履安和，道怀休畅。况老法兄以先圣之学，继临济之传，佛法文章共推当世。将来丰功大业昭映人天，又不止为法门砥柱而已。夏间远拜书扇，深荷慈注。捧读尊咏，如接清光。虽远隔三千里外而此心未尝不在西山云月间也。某理迹深村，虚抛岁月。幸托垂荫，耕钁粗安。第今岁江浙之间水旱相踵，耳目所闻见者，萧索异常。桑梓故地，知老法兄亦在念想中也。冬底在报恩室中晤令嗣水公，细悉近况，庆慰良深。时水公有江楚之行，匆匆别去，未尽欲言。兹以敝护法孝廉沉声垂公车都下，敬勒数行附候杖履。时下严寒，惟冀为法珍摄不备。北望燕云，曷胜神往。

　　复胡霖生道社

　　自洙水别后，嗣闻台车游粤。南北相望，旷隔几千里。屈指阔衷四更寒暑。春山二月，花笑鸟啼。触物兴怀，安得无天各一方之叹。昨诸同社到山，接手翰始悉杖履言。旋道之云，远悠悠我思，从此放怀矣。札中极承垂注，感愧无量。社翁以磊落不羁之才交游满天下，然红尘浩壤中，决非柴桑中散一流人可得展其骥足。庶几清泉白石或堪悬道驾耳。至如鹤韵松姿，时时在目。必待笔尖相见，真钝置不少。寄怀拙句，录似扇头，请正。绿阴满径时，容当把臂溪上。附复不尽。

　　与石湖冯竹溪先生

　　违教以来岁星五易，此心何尝一日不绕传忠堂哉。惟是院事繁杂，兼之远隔湖山，未遑专候。然先生善饭矍铄之康强，燕居寂寥之景况，无不从自信口边讯悉其详也。奕兄召赋玉楼，不惟先生抱西河之痛，世外知交尤深人琴之感。不得及时走石湖一哭，至今哀悼无已。某承乏邓山在乙亥夏，兹年将四匝。福轻缘浅，无补师门。又值人穷岁瘠之秋，元气丧尽之日，艰难万状不堪为先生道也。忆二十年前，风晨月夕时获周旋于杖履之下。谢公梵院，白社重寻，曾几何时。诸贤不可复问矣。思之惘然。某疏懒之性，岂堪久拘。当期与先生重缔莲花旧盟，再话桑榆晚景，固快事也。两令孙学业想与年俱进。既失其恃，又丧其怙，惨哉。春风多厉，惟冀珍摄。遥望三湖，曷胜怅结。

　　复轮和尚

　　渊明诗云，饥来驱我去，叩门拙言辞。荒秋乞食，设使巧于言辞，亦无足用。世道如此，能无慨叹。前假馆关中，法檀兼施，至今铭刻五衷。顷接尊翰，知池阳之行在即。不获祖送，殊深怅结。江水方寒，高年远涉，风晨月夕之下不宜过劳神思，亦摄养之一端耳。来教云，晤时在香雪纷披。瞻彼日月，悠悠我思。杖履登九华五溪诸胜后，开法之暇，宾鸿南来，幸勿惜片羽。相见甚遥，临颖闷绝。

　　与华严闻后堂

　　华严颓久，得公整顿一番，即先老人在寂光未尝不手加额也。但经营劳苦，万倍于前，刻刻为公惜之。意谓肩佛祖之道，万里腾骧始于初步。今华严，公之初步也。异日远大之业，抑不从此而起乎。故又转姑息之念而更深苦辣磨炼之。望惟在宽大其胸，坚励其操。是所愿也，公其勉之。

　　致董书麟

　　澄江持钵还山，无片刻得暇。兼以空山多雨雪，惟有跂望而已。道驾归渔洋在几时。松郡收成与此间略同，年饥不足未有甚于今岁之苦也。道翁闭户深山，养高埋迹。范文正之齑瓮，碧绿青黄，想足乐耳。异目肩天下之担，不于此而待乎。山味几种清寒殊甚，敢以致几席。幸挥之。同在七十二峰间，湖波隔绝，反不若洙水之易于把臂也。灯前欲归故里，不审有家报寄否。晤期不远，冗次草率不尽。

　　复愚山禅师

　　荒歉洊臻又遭多故，艰难景况不堪为知己道也。言别以来，岁序俄更。每诵自我不见于今三年之句，黯然神伤者久之。想座下悠然一室，方诸碌碌者奚啻霄壤耶。前接手翰，眷注之余兼蒙慰劳。千钧一镂，未免惧心有负教言多矣。令徒在山，际此澹泊，殊为慢及。然能奉贤师徒之家法，叹羡叹羡。期毕归庵，先此道鄙。或于灯前一叶趋候，以图良晤，未可知也。草草奉复，不尽欲言。

　　复霖公

　　把臂溪上，凉风徐来，况旧交相对，别有真情耶。冲炎旋棹，转瞬残冬。雪积空山，萧条万状。奇荒又经目见，岁事咄咄逼人。总之尘劳世界，毫无趣味。冬初日望道驾到山，作火炉头话。不意公必欲拘以人事，则终无进棹之期矣。昨于清师手中接读教墨，极承垂注，且知公坚于愿心，以世态艰难不能遂念。然亦不必以此芥蒂耳。某潇洒自由之人，不幸打入群队。一丝九鼎，日夕彷徨劳苦，所不敢辞。负重安能久远。出得笼中复与诸公握手水边林下，真快事也。不知何日得遂我心。九月朔日送先老人尊像进影堂，效大阳故事。代嘱三人。其一接嗣幻庐兄，因王维士太史曾有此言故也。嘱语呈览，故乡诸相知闻之必为点首。明春令其法嗣来扫塔，并候诸尊长也。清老归，附此奉复，诸不尽言。

　　复莱嵩李司空

　　盛使到山，拜读翰教，始悉荣旌自岁朝归府，想止嬴余哀，不惮雨雪之载途也。及询台候轻安，欣慰无量。承赐忏资，又费大护法之清心，山僧安敢坚却。敬留饭僧再为太夫人修冥福耳。先此鸣谢，即当躬候崇墀，面颂万福。

　　致夏无瑕孝廉

　　献节后伏审台履安和，阖府康吉，欣慰无量。旧冬两承面谕，订晤香雪林中。因春风尚厉，未敢相邀。日来梅花盛开，寒谷渐暖。正谢公游屐之时，甘老完愿之日也。特放小舟奉接，幸即命驾入山。当专候于雨华桥畔。临颖翘切。

　　与斋僧馆胡杨诸护法

　　斋僧一席，诸位台台诚心大愿，所聚多年经画渐次成功。俾方来群衲，得免饥渴之忧，又获居停之乐。此段福缘真垂不朽。但前此主持，某实未来山，不敢议及。止就近日交代之举，山中毫不相闻。与者竟与，受者竟受，世法佛法均为不通。且无一人证明，恐于因果两字未必清楚。将来必致散漫无稽。有辜前人创始，并负诸大护法一片热衷。已后物议自然涉及，荒山某何可当。特专禅者代叩台阶，幸详始末。出于至公，祈示台柬。山中另择主之。佛门幸甚。临颖翘切。

　　与谷森禅座

　　去冬荒歉之余，下榻尊庵。荷蒙贤昆厚谊，叠扰香积，抱愧之私无以言喻。改岁以来，想新祉冲胜，慰甚。春山渐青，春草渐碧。别时承订香雪之游，良辰已届。乞致淑老，望道驾同入山中，坐花下作十日留。不尽。

　　启

　　请天台宝华月航和尚补住圣恩启(代吴门诸护法)

　　伏以河北源流，遇大风而令行吴越。岭南血脉至太白而道旺。万峰考之禅史，代有其人。恭惟月公大和尚座下，法海神龙，宗门威凤，首众邓山。止用睦州手段，拂衣台岭依然。德峤风规，佛祖定为许可，诸山罔不仰遵。非负过量胸襟，焉具超方眼目。会吼公一代终期，双林高逝。四煞雄之家法，须待真狮。三玄要之重关，打醒睡虎。顾兹祖席已虚，继踵谁任必会先师的意，此座堪登。况同条共本已欣呼应，同心换象抽爻更喜后先一辙。某等久属金汤，颙瞻玉麈。敢附东林之末，惭追天觉之踪。合词葵恳，伫候宝幢。伏冀剑挂眉端，雷轰舌上。树河阳之旗帜，梵宇肃清。奋雪夜之神机，禅关顿破。聿新祖席，重听法雷，曷胜翘企之至。

　　请翠峰轮庵和尚补住灵岩启

　　伏以马驹踏杀天下，临济挺生天山。法战寰中，灵岩杰出。系数之隆有待，非常之略难逢。恭惟轮翁法兄和尚座下，宗门宿望，名世应期。溯瓜瓞于庐陵，偏宜忠裔。指风幡于燕邸，不愧灯传。玉泉膺　特简史册，辉煌偕滹沱而并灿。法海矢澄清家风，炳奕与衡岳而争奇。慨夫千百年大统纲宗，滥同巾帼。几十世列祖正脉，宽泛门庭。法兄汾州再出，雪窦重来。机用双提于拈颂，玄要特唱于主宾。云卧洞庭，风高翠峤。兹者砚山崇报禅寺为吾老叔和尚道场。弟应兄呼，自必刹竿扶起。子承父业，岂容法席空虚。某忝窃同源，叨陪末座，用是敢布诚心，肃笺上恳，惟冀剑挂眉端，雷轰舌上。开人天之眼目，群籁皆清。秉正令之莫邪，野狐绝迹。弟某临启，不胜虔切之至。

　　请尧封过庵和尚补住灵岩启

　　干遇乎巽，令节方届。天中斗转乎箕，祖道重兴日下。辉煌共仰，濡润咸思。大音无久郁之机，至宝有毕呈之略。恭惟过翁法兄和尚，宗门狮象，法苑星云。金缕亲传，奕叶绍灵山之业。宝云垂映，连枝齐大鉴之名。丕振先猷，弘扬家范。道价重诸方宗匠，立言推当代伟人。垂钩钓海底狞龙，波澜阔大。布网截云中威凤，绚彩缤纷。法运与景祚维新，　御翰共禅灯交灿。某忝窃同源，叨陪末座，素渴醍醐之想，久钦椎拂之风。典型斯在快聆毒鼓之音，祖席依然不改名山之胜。伏望踞象王宝地，吼狮子威音，俾七十二朵岩峦风雷并厉，三万余顷波浪机用同施。幸蒙慈允，俯洽舆情。肃布悃诚，遥瞻猊旆，临颖翘切瞻依之至。

　　记

　　先师璧和尚影堂记

　　堂之建也，始于康熙辛未腊月。越七年，己卯三月告成。数先师去世，寒暑阅三十，主法已四更。乃于是年菊月之朔，奉安遗像以慰式瞻。所谓因缘时节亦不易也。嗟乎，从上佛祖出世，或千百年一出。如优昙钵华，时一现耳。其出也，则必有法身大士同愿同行，辅翼之，继述之。故其道愈久而愈远，愈光而愈大。昔世尊为一大事因缘出现于世，说法四十九年，未曾说一字。最后于灵山会上拈花示众，独迦叶微笑。世尊云，我有正法眼藏，涅槃妙心，实相无相微妙法门付嘱于汝。教外别传，源始于此。遂称迦叶为西天第一祖。迦叶二十八传菩提达磨。航海而来，传佛心印。此土之人知有禅宗，乃称达磨为东土第一祖。达磨六传至曹溪，并出南岳让，青原思。自后派分五宗，因称南岳为第一祖。南岳五传出临济。济于滹沱小院建立纲宗，故又称临济为第一祖。临济二十一传出万峰。蔚开辟万峰，故兹山称万峰为第一祖。万峰十传至天童悟祖。悟出三峰藏翁，崛起三百年将坠之纲宗，重复邓山已废之法席。如日月丽天，雷霆震地。得其传者十有三人。而其克绍邓峰之祖席，应机说法，遐迩响慕三十五年如一日者，实惟先师璧和尚。师十二岁出家。十七岁剃染。二十二参学。二十四开悟。三十一得大彻。三十八而得受源流衣拂，即开堂说法。至七十有二而示寂。又二年，塔全身于华严坛后。又二十八年，得入影堂。司空李公颜其额曰，真狮。盖取汉祖记先师之语。凡师精进之勇，悟入之深，机用之峻，操履之笃，誓愿之弘，利济之普，固非小子笔舌所能殚述。而其建立规绳，精详周备。无一事不禀佛心，无一法不遵佛制。摄化人天，感悟兴起，此(志)所以追叙生平之实，以告将来。俾人人瞻之仰之恋之慕之，于以见一代中兴师法之不朽。呜呼，劫石或有时尽也，先师道德周行于天地之间，则无时尽也已矣。后之贤者，当思绍述先宗，绳其祖武。庶不辜真狮之意。是为记。

　　赞

　　德全禅师道影

　　昔狷庵先生于东皋结同志缁白，修上生业。余与示独老宿俱在社中。余年最少。老宿德腊双高，为先▆敬重。迄今四十余年。而其子若孙皆以道行自励，远近叹慕。德兄，其高足也。为人本色，有古德风。乙亥春，梅花盛放。令孙萼公持兄道影索余一言。观此幅托迹高致，其亦有遗世之心乎。回想旧游，略同感慨。况余齿当残照，不禁神伤。因缀以诗。茸城第一山，西来不可及。祖孙五十年，高风犹壁立。道义固平生，门庭在真实。贤德如全兄，吾宗堪表率。劲操行胸怀，高托西山迹。独临香雪中，千峰浓翠积。遂使尘壤间，洗尽多生习。

　　彦临兄两尊人遗影

　　余与彦临兄交最久，得悉其尊大人公辅先生之懿行。顷从邓山归里，展阅龚太夫人遗像，一种幽怀贞静之风溢于纸端。母仪阃范，遐迩钦崇。若子若孙俱克遵家教，而衍千百世麟趾之庆，未尝不从孺人德性中培养也。将来名光彤史，封诰德门，世外亦预有荣施矣。

　　公就毕居士遗影

　　幽怀淡于菊，雅意冷如冰。独坐梧桐下，秋风香几层。居士游邓尉之间，证晦堂之旨。木樨香里，吾无隐乎。此图之景而于涪翁不相上下。兹得观瞻，因追忆二十年前丰姿神骨，丝毫靡间。虽宗雷世谊社火犹温，抚今思昔能不慨然。偶以恒若兄之请，率书数语。俾见毕氏之高风硕范云。

　　毕恒若母氏像赞

　　岩岩母范，出自虎头。整整坤仪，隆于宗周。惟其德重，所以无俦。珠藏川丽，玉蕴山休。环佩珊珊兮，仙娥帝女。霞冠烁烁兮，蓬岛之流。真归莲沼而影留五浊，家风世业而远布阎浮。

　　敏道人像赞

　　秉丈夫之操，具菩萨之心。半百年修普贤大行，一茎草现丈六金身。末山道韵，妙总芳尘。龙盂虎锡，感动天神。故能破群迷于昏夜，起律学于久湮。庶几标表于斗诤坚固之僧伦。

　　先严孝节先生先慈俞孺人合赞

　　双九云掩，长留故国衣冠。万木风号，罔报当年鞠育。自非百千亿劫都从那边修来，安得拨转珠轮，顿见菩提果熟。乾坤定位而道必双，凡圣难名而心相续。此中日月何代不明，此中纲常无远不复。慈范足以启后阃之贤，清标真堪踵高贤之躅。冰心铁骨，举世莫知。月韵山情，晚年弥笃。最可恨者，既不能留陈睦州织屦供亲，又不能效李清湘持盆称祝。惟有望岭云而兴思，读莪篇而痛哭。

　　张封翁丽甫先生像赞

　　负太公之奇略垂钓渭滨，藏用于天下者惟先生有之。抱绮园之高风采芝商岭，而能下汉高之节者亦惟先生有之。是皆得画前一着参化之机，故能处高门而不居，弃人间而绝欲。黄石寻踪，赤松辟榖。前身后身，恍然一局。翠壑丹崖是余所栖之谷，道人何年向此濯足。虽然昼锦堂开，天书满屋，带砺河山，复封齐国，吾恐先生逃之不得，岂能安此幅巾道服者耶。

　　周山泉先生暨陈孺人像赞

　　丰神肃穆，壶范清淑。瞻旧国之衣冠，想当年之高躅。颖水回舆，濂溪归曲。乾坤定位而兰玉盈庭，禅净兼修而联镳佛国。绮阁香分，萱阶草绿。麟兮凤兮，百祀相续。追慈容于法航，痛孝思于风水。更喜一门学道，不让庞老之家风，两世知交，足称邓山之法属。敢缀芜言，表章灯录。

　　宁子遗影

　　夫最无穷者情也，最无根者命也。命若可待，何难拔风尘之骨，致尘刹之心，今不可得矣。因系以赞，来时无鼻，去时无口。虽则面目宛然，终不出乖露丑。翻身直上太虚空，依旧面南看北斗。

　　题跋

　　题歇心居所藏诸名公卿诗卷

　　天下有一可传，虽死犹生。无一可传，虽生犹死。是册也，诸名公无一存于世矣，其诗其文岂与败坏之躯同朽腐耶。万峰当天山老人恢复之初，外护如申文定蔡忠襄辈。问道往来，诗文玉藻，固吴中第一胜事也。岂独为法苑光乎。当珍而惜之。

　　题看山图

　　积雨初歇，水田晚晴。见公示其祖灵公看山横卷。观之叹息弥日。古之得道者，往往泯迹深山，摩娑苔石。不似今人驰逐于声色之场。灵公秀出东林，牵缠院事不能向千岩万壑中，辄以肖形寓意其风流余韵非俗眼所能窥也。昔远公画长江万里图，讥者谓其有用世之略。灵公此图，岂无谓耶。

　　百鹤图

　　琅玡居士得此图以奉母夫人寿也。以余观之，虬松媚人，怪石迷径。诚妙于笔，非俗工所能办。当日净风微，松影在地，试顾林间，百鹤有跃者，宿者，跂者，耸颈欲鸣者，欲啄食而呼群者，振羽向人而惊不敢前者，有蹈而却走者，所谓雪翎朱顶墨翅丹距，无不一一相肖而生意天然。况濯濯鹤鹤，在阴在野，或鸣于九皋，或饮于重渊，而百鹤欣聚之名始现。相经云，鹤寿二百六十岁则色纯黑而常游蓬莱三岛之间。今以此寿而愿母夫人与松鹤齐年，人子之心何其深且长也。因缀数语以表其微。尚云。

　　题简庵师画

　　参禅而得无功之功，学道而悟无用之用。于以观图画，悉知其巧拙用意，造微入妙。然此岂可为浅见寡闻者道哉。简兄游戏翰墨，声名借甚。要之，不从意识中流出，所以超出寻常万万。

　　题松竹图

　　苍苍者松，亭亭者竹。或宜高山，或宜邃谷。看尔龙麟，乐尔凤服，具寿者相，有君子目。结岁寒盟，维此为淑。

　　景行录题辞

　　幼读云栖老人崇行录，慨然想慕其人。既而腰包顶笠，遍历诸老门庭。锤拂之下，日炙月亲，总不离本分一着。然其间取舍不同，行藏各异。或有抱一事之奇，一行之美，尤深企重。至于灯录所载不论，若近代尊宿卓然有过于古人行事而未及表扬者，后人之责也。心丧之后，移居泖上，钁头之暇尝阅宋元诸谱。盖主张宗教之外，发言行事有关于世道人心而雄伟奇绝者，采录成编，题曰，景行。呜呼，法道下衰，宗风日远，至人不得而见之矣，得见贤者斯可矣。今学者不走软软一路，根本上实实有悟处，兼之行履取法于古，自然圆满精明，垂励后世。诗曰，高山仰止，景行行止。如此则斯编亦不为无益矣。
