嘉兴大藏经　不会禅师语录


　　清果禅院开堂疏

　　伏以深鼓震空林出迷涂于不夜慈航通彼岸开寿域以无疆至道待人而能弘万物随缘而普度群情久企肃启虔迎恭惟不会大和尚出世苞苻空门龙象阐临济宗风识久超夫象外接天童正派悟已彻于言先曩者乘杯吴会法语曾布于山明水秀之乡今兹返驾蜀川慈云重覆于白骨青磷之地乃占清果干以诛茅开炉结制秉莫邪而锻圣锻凡续焰传灯执钳锤以降魔降佛诚禅宗之领袖后学之渊源也某等自惭顽石不解点头共仰法门尝怀进步惟冀狮驾速临作四门殷鉴卓期早示为六道津梁用翘首以齐瞻谨斋心而合请两郡护法信官潘之彪沈灿乡绅蒲拱宸杨鼎谭性何宁王起蛟何其伟等疏。

　　康熙十年十月初一日具

　　　　　又

　　伏以律转黄钟四海寒鱼依密藻景添红线一天宾雁咽长空芬芳梅蕊暗传香潇洒雨华新邑润一阳既复万善当崇恭惟不会大和尚六道解空三乘旨透月下谭经千里海龙听去云中拈拂一时山虎归来不独披缁衲子仰怙慈悲抑使戴发头陀共参道法句有句无坐看水穷云起炼魔炼佛当教薪尽火传愿奉香华于尘刹幸来龙象之三千惟冀俯俞曷胜庆幸法弟子陈盛陈昌陈潜思陈起祚王登程陈起裕等疏。

　　不会禅师语录目次序开堂疏卷第一上堂卷第二上堂卷第三上堂卷第四小参卷第五小参法语卷第六示众开示问答机缘勘辩机缘卷第七颂古行实佛祖赞自赞参学吟十二时歌分灯卷第八指禅说和牧牛颂杂偈卷第九杂偈卷第十杂偈法派山居船居佛事后跋

　　不会通法禅师语录目次(终)

　　不会禅师语录卷第一

　　嗣法门人性灵等编

　　康熙甲辰年八月二十六日
住潼川州射洪县金鳌山清果禅院至
三门云者所在阔直直无把鼻古今多少人犹向路头觅且道路头在甚处一喝便入。

　　佛殿拈香说甚过去未来现在俱在里许彼此眉横眼上三拜不可不礼。

　　伽蓝殿炷香三宝丛林全仗着你僧众和合檀那福慧金风吹我骨毛寒华开清果因时至。

　　开炉上堂师至座前拈请启示云虽是纸上松烟含了许多大概言言漏泄天机句句令人惺快诸公添炭添煤山僧只得顺风扇火披沥佛祖肝胆拈提人天性命弘扬正法眼藏是今朝大檀越一齐伸出手扶起破沙盆宾主相逢意气投定是灵山同受记人众未闻便请维那宣过指法座云坐曲录高床蹋毗卢顶盖只因大死几回来当场才做者买卖即今祖脉流通毒中儿孙冤害遂升拈香云者一瓣香鸿蒙未判之先阴阳未动之际拈来爇向炉中祝延
今上皇帝万岁万岁万万岁伏愿帝心与民心契合圣躬同日月长明此瓣香如天普盖似地普擎爇向炉中奉为满朝文武天下官僚本省府州县当道尊官并两郡绅衿伏愿长为国家柱石永作法门护持暨诸山禅德现前四众同明般若正因不昧灵山付嘱此瓣香非眼所见非鼻所闻自从根源有据而今痛憾不休无背无面须臾弗离无火无烟昼夜常炽爇向炉中颛伸供养前住浙江嘉兴府东塔后住四川夔州府梁山县双桂堂传曹溪正脉第三十五世本师破山大和尚用酬深锥痛骂之恩敛衣就座上首白椎云法筵龙象众当观第一义师竖拂云已落二三了也僧问清果结制龙象蹴蹋吐雾拏云各吞宇宙未审以何法示人师云清风敲翠竹进云恁么金鳌添瑞色凡圣普沾恩师云四海谁不归皇化进云会得深恩先报主管教日日太平时师云夜深谁共御街行进云祝国酬恩今已晓清果未结时如何师云能为万物主进云清果正结时如何师云遍界不曾藏进云枝焦叶落果归何处师云脑后看时更转精游蜂竟不知何处问世尊未出母胎一句作么生道师云烁破虚空进云出母胎后如何师云看取令行进云且道与老汉相去多少师便打乃云高提祖印千山一贯举唱宗乘是水同源敲骨打髓木儿眼里滴泪翻转而皮石女脑后见腮劈破虚空单擎古镜驱耕夫牛夺饥人食向空劫已前格外吐气照用同时人境俱夺蹋翻海狱别觅知音任是释迦老子弗敢正眼觑着所以开炉结制锻尽凡圣命根抽钉拔楔销尽一腔痞块明明在利刃快剑上藏身万人头上翻筋斗发机休落他人后其或未然更向三条椽下不妨超宗异日通身手眼十方坐断若到与么田地何须画地为牢是则是正好朝打三千暮打八百且道结制祈嗣一句作么生道良久云露柱怀胎久担泉带月归复举临济远祖与王常侍同入僧堂侍问者堂僧还看经么祖云弗看经还习禅么祖云弗习禅侍云经不看禅弗习做个甚么祖云只教个个成佛作祖去侍云金屑虽贵落眼成翳祖云我将谓你是个俗汉法上座看来王常侍与临济祖师宾主相逢恰似买金遇着卖金人针去线来毫不让价觌面掀开宝藏只贵自识家珍今日茂玄陈公舍世间难舍能舍之财来山办供请升此座别无奇特酬其所请指出灶里有烟金鳞每遇若有问者堂僧还看经么答云万华丛里过一叶不粘身又问还习禅么答云满眼满耳又问金屑虽贵落眼成翳答云愁人莫向愁人说且道与古人是同是别若道别皇天无二道圣人无两心若道同分明月在梅华上看到梅华早已迟复白椎云谛观法王法法王法如是卓拄杖下座。

　　陈漪玄陈茂玄请上堂僧问如何是第一玄师云大虫舌上展脚眠进云如何是第二玄师云针锋头上驾铁船进云如何是第三玄师云须臾已过大三千士问如何是第一要师云适才闻得赦书到进云如何是第二要师云百万军中听令号进云如何是第三要师云大千沙界一轮照进云请师尽底掀翻直指向上一着师便打乃云至玄至妙至难指踪电光弗及石火罔通回头转脑别是家风一念知非耳热面红是甚业畜为万物宗遂举拄杖云天上有星皆拱北人间无水弗朝东复举东坡居士悟道偈溪声便是广长舌山色无非清净身夜来八万四千偈他日如何举似人护国此庵禅师别前话云东坡居士太饶舌声色关中欲透身溪若是声山是色无山无水好愁人师云二大老各见一边更为颂出溪声山色两非真谁信无弦发妙音声色俱忘谁是伴大家吹灭暗中行。

　　屺瞻周居士请上堂瞻问者一瓣香向甚处着火师云看在甚处启口士云毕竟请下一语看师云到安顿你不下士云正搔着痒处师云切莫得少为足僧问浮云消散日正当空时如何师云也浮逼逼地进云千江同一月万户尽逢春师云犹是门庭边事问向上一着乞师指示师云横按莫邪全正令进云恁么三世诸佛一口吞尽师云只贵流通乃云月月初一十五四众耳闻目睹更请举扬向上拨动鯬奴白牯法堂钟鼓轰天啸杀云中石虎自觉无处启口只得攃沙攃土污却凡圣鼻孔莫怪山僧粗卤复举应庵华和尚问密庵杰云如何是正法眼答云破沙盆师云据法上座看来问似癞猪擦痒将错就错答似无端祸出带累儿孙向秤锤上着锯更为颂出吾师殃我破沙盆久煮清风接上宾果是无家飘荡子可堪携去若膻腥。

　　上堂僧问佛祖机先提正令蟭螟眼里舞三台正恁么时是谁家曲调师云八臂那吒辊绣毬问师今升座四海来宾请问如何回顾师云天高群象正进云只如铜头铁额汉来又作么生师云正好打僧喝师云鼓粥饭气僧拂袖师云钓尽江波金鳞罕遇问如何是明心见性师云借婆衫子拜婆年进云内不着影外不见形必定在甚么处师云龙女明珠夜不收乃云海底泥牛衔月走岩前石虎抱儿眠铁蛇钻入金刚眼昆仑骑象鹭鸶牵此四句内有一句能纵能夺能杀能活若人检点得出参学事毕此是高峰生平伎俩验尽天下衲僧无一人出其上者看来此句不经检点清果也有四句抽解撩衣方努气鼠吞铁柱须弥醉石羊头上瞎驴眠火里乌龟眼春碓此四句内有一句先体后用有一句先用后体有一句体用双泯有一句体用双彰检点得出参学事毕。

　　上堂世尊拈华事同一家迦叶微笑乾坤　跳何等亲切何等省要儒圣有言参乎吾道巧设万般驴马草料风吹树摇鸟啼华笑莫怪山僧不指玄妙复拍掌云妙舞会须夸遍拍三台应令大家催。

　　上堂僧问倒却门前刹竿著者一语关系天下人性命师云只有你一个不在进云因甚学人不在师云为汝命根不断进云和尚莫压良为贱师打云念子远来与伊颂出倒却门前刹竿森罗万象齐翻干戈从此平息白云依旧青山还有向此承当得么师以杖架肩云羚羊挂角千峰外更有羚羊在上方。

　　上堂举圆觉经云居一切时不起妄念于诸妄心亦不息灭住妄想境不加了知于无了知不辩真实师颂云秋来叶落春到花香冬寒日短夏热天长渔翁睡重一任波茫掷拂子云海神知贵不知价留与人间光照夜。

　　射洪邑侯维铭沈公同总戎相寰赵公建盂兰会请上堂师指座云道既人弘逢场作戏抚没弦琴吹无孔笛家常茶饭反为惊异正令全提几人瞥地遂升。

　　僧问十二类孤魂即今生何道师云满眼满耳承谁力杜鹃啼处百花新进云既已得大逍遥未审县主增何福德德云秋水静时连天碧文星高去拱紫宸问如何是大渝境师云任他后浪催前浪三三两两渡人舟进云如何是境中人师云青山只解磨今古流水何曾洗是非进云如何是向上事师云鹭飞影落秋江风送渔舟到岸乃云波斯仰视鼻黏眉杲日秋空解脱机机先岂是随声色从本何曾涉水泥因被见闻情识转还向见闻觉处提灯笼突出眼睛听露柱撒开两手舞不是世间是出世法单教众魂出幽苦是则是若言有生有死亦是截龟毛于铁牛背上若言无生无死亦是折兔角于石女腰边舍此二途恒居常寂光土不起一念得见本性弥陀不趋一步便生惟心净土到与么时乾坤收不得凡圣强安名喝一喝以杖指空云落霞与孤鹜齐飞秋水共长天一色。

　　斌吾文居士请上堂僧问如何是清果境师云月满双溪流不去峰高巢鹤似云钟进云如何是境中人师云晨昏钟鼓应时伐拽　拖犁力甚充进云人境已蒙师指示向上宗乘事如何师云蓬溪土好射洪咸进云如何是转身句师云明月挂青松问人人把着灵山头步步脚下要寻真因甚学人觅不着师云突出难辨进云把住则天回地转放行则海晏河清师云切忌妄通消息乃云一二三四五六七灶上乌鸡夜独立七六五四三二一渔翁船上多狼籍朝朝暮暮暮朝朝无星秤子谁称的莫把黄连作甘草沙糖原不是蜂蜜一念未生处承当万籁又吹无孔笛痴人爱说骨肉亲多闻反自生荆棘更为颂云还不还兮一非一沩山只把净瓶趯云门纵说六不收何似圆悟一不立。

　　上堂僧问头头是佛物物是道因甚觌面不逢师云渠无面目进云打破虚空底人向何处着师云天上天下乃云单提向上石火电光羚羊挂角草深一丈人天莫测二乘胆丧所以道止止不须说我法妙难思喝一喝下座。

　　腊八说戒上堂僧问虚空随月走因甚不到家师云推不向前约不退后进云不去不住时如何师云囫囵劈不破遍界无方圆进云者是和尚底受用如何是学人底师便打进云打面还他州土麦唱歌须是帝乡人师云针劄不入灵耀才拜师打耀与师同喝师复打耀又与师同喝师云无孔铁锤相对掷乃云逗到腊月八担子两头抹波斯笑春风一场没傝　声色里翻身千古老作家且道还有捏目生花者么如无普示一偈戒行精勤助道基丝毫才动堕污泥情忘物化何持犯做个敲枷打锁儿。

　　上堂古人道月生一无角铁牛眼少室月生二赤脚波斯入闹市月生三冰生于水青出于蓝师云且道唤甚么作铁牛师便提起左足唤甚么作波斯师复提起右足捡点得出冰生于水青出于蓝其或未然自携瓶去沽村酒却着衫来作主人。

　　果城凝和尚偕文学苟云从杨含章王乘六设供请上堂僧问如何是夺人不夺境师云黄叶如金铺地锦长安大道少人行进云如何是夺境不夺人师云金风吹散烟尘尽醉饮渔歌江上闻进云如何是人境两俱夺师云雪压山河俱失色牧童樵子不知踪进云如何是人境俱不夺师云金榜挂名人尽望满城悉是读书声进云一枝挺秀千年茂万古徽猷壮帝都师云满眼看不尽问尽大地是个毗卢境界因甚堕在毒海师云七纵八横一口吞进云要识目前玄妙句毗卢顶上播三玄师云切莫诈明头师乃喝云者一喝虚空尚且难比岂落言思义理能为天地之母四生孰不同体不是泥塑木雕诸人切莫昧己四十九年滔滔真是一棚傀戏若识未生端的鼻头两孔出气更问祖意西来满眼山河大地唤作世法商量井底虾蟆鼓翅若作佛法理会却又分文不值虽然不值分文时在诸人脚底山僧已堕拔舌犁耕只愿诸人荐取复举临济云有一人在高高峰顶无出身之路有一人在十字街头亦无向背且道那个在前那个在后清果看来临济远祖说前说后说出说入自不碜口且道入于何方出于何土恰似画龙画虎难画骨臭口才开泥水不少更为颂出峰顶高高不是人无端翻洗四时新孤云本是无家客子夜鸡啼枕上闻无向背兮是甚么蝼蚁衔在飞禽窠寻常莫教尘污却万斛摩尼难换他。

　　上堂开示清果有一要不必重祷告一统山河一个君国泰民安谁觉妙复举教中道诸可还者自然非汝不汝还者非汝而谁颂云不汝还兮是甚么黄鹂枝上巧声多明明月映秋波里满地烟霞不似他。

　　上堂清果有一境久待诸子领乌龟认作鳖驴年梦不醒药多病亦多药盛病亦盛若复古家风囊橐俱丧尽且道如何是古家风一人有道边邦静偃息干戈乐太平。

　　除夕上堂腊月三十打破鼓堕灶走出石獠虎翻来覆去仔细看真金依旧混泥土混泥土贵在临时大丈夫复举岩阳尊者问赵州一物不将来时如何州云放下着岩云既是一物不将来放下个甚么州云放不下担取去令尊者有省看这尊者恰似担起一担古董到处与人比论自不识轻重赵州惯会顺风使帆当头把定扯破封皮颠觔拨两令尊者无地容身只得脚跟点地颂曰一物不将来全身黏泥水指伊担取去秤锤生两翼骑鹤上扬州古今能有几。

　　上堂今朝又十五日轮正当午莫问宾中宾只看主中主烁破太虚空气吞诸佛祖形端影亦端物物无藏覆更问如何若何早以阴云弥布喝一喝云世外乾坤阔壶中日月长。

　　元旦上堂问去旧迎新时如何师云卷帘当白昼进云新旧不立时如何师便喝若石问如何是君师云至尊乾坤眼山河一色新石云如何是臣师云时怀冰雪志四面尽流通石云如何是臣向君师云赤心常奉重敛念悉归真石云如何是君视臣师云湛然常应物处处一轮圆石云如何是君臣道合师云有何隔碍乃云新年头佛法有万象森罗尽抖擞新年头佛法无孟春犹寒思火炉人人拜贺迎新不知旧安何处若识旧本无归周而复始一度竖拂云唤者个新即头上安头唤者个旧怎肯埋没家风唤作非新非旧又见春生夏长秋收冬藏毕竟唤作甚么一任华开华落到驴年全承此个撑门户。

　　元宵祈嗣上堂僧问阐临济宗风还他作家手眼续先人后裔须是克肖儿孙请师续先人后裔师云个个鼻孔撩天进云熊罴协梦辉今古鸑鷟降瑞应人间师云下雨地上湿问行脚不逢人时如何师打进云举处平常看其中一点无师云祇闻烟水动山月映波池进云某甲向何处讨个消息师横担拄杖作怕势乃云日月灯明昼夜彻家家歌鼓庆不歇人人剔起火里灯杳杳冥冥俱漏泄释迦漏泄雪山中灵云狼籍桃华瞥若能念念不昏善恶当下消灭祖脉代代昌隆寿山直透空劫三世诸佛向火焰上转大法轮火焰与三世诸佛说法且道说甚么法我见灯明佛本光瑞如此。

　　虎章韩文学送子寄名请上堂月到重楼满院赊儒童来捧佛袈裟长生本具垂今古黄面当机独举华瓜瓞联生祖脉灵飞鹏时遇太阳星朱藤直指登云路半侍丛林半侍君。

　　玄枢上座送法衣至领信士陈一林陈腾宇设供请上堂枢问严寒凛凛瑞雪纷纷师登宝座有何祥瑞师云金乌才出谷照彻晓天霜进云和尚即今垂示为大乘者说为最上乘者说师云离垢金霞真胜地庆云遍覆万人家乃云大庾岭上力难提冤有头兮经几几今日玄公亲手陈儿孙次第重拈举群魔外道弗知名鳞甲羽毛因弃舍提袈裟角云若向者里见得覆天地而全彰世出世间无上非增非减非色非空非戒非禅非离非合纵是千丈卢身披之不短丈六老比丘搭亦非长只因打成一片一任人天瞻仰莫怪渠侬多意气当年曾踏上头关。

　　八关院六岫法兄领玉海梁居士请上堂僧问佛殿罗汉长笑不休未审笑何意师云待八关水逆流向汝道进云逆流了也请师速道师云他既逆流与你道个甚么进云望和尚指示师云少年一段风流事只许佳人独自知乃云者所在是我法兄和尚把断佛祖咽喉扫却圣凡路学截断五色命根总教人人快活拨转风流公子赤脚倒走惊醒红粉佳人情爱尽脱一段亲切家常不敢向净地　土自愧法乳同源大家浑忘宾主且道浑忘一句作么道齐看八关关木阔其中鱼龙变化多。

　　灿吾蒲居士请上堂僧问如何是西来意师云点铁成金易忠孝两全难进云恁么则当阳无向背觌体露全机师云无你卜度处进云学人若也通消息只恐射江水逆流师云照顾眉毛乃云山僧久不升座一出方丈刺破诸人眼学人久不问话句句漏逗及至撞钟击鼓四众云集不惟起模画样亦似安营扎寨彼此丧失不解保任且道如何保任不起纤毫修学心无相光中常自在。

　　上堂举临济祖师将终示众云吾灭后不得灭却吾正法眼藏师云祸从叮嘱生三圣出云怎敢灭却和尚正法眼藏师云全身担荷济云已后有人问汝作么对师云杀人见血方解远忧三圣便喝师云正脉流通济云谁知吾正法眼藏向瞎驴边灭却师云满腹沙糖吐出砒霜临济寻常吞尽十方佛祖惯用白拈手段末后被三圣恰似纯钢打就把住当锋果是克家不容弄丑所以本师临终有偈付云得吾眼也觑浮沉浅则浅兮深则深莫学瞎驴趁大队破沙盆句对谁吟且道二老临行只将一副铁石心肝挂在眉尖上用底是甚么心行震威一喝檐声不断前旬雨电影还连后夜雷。

　　山主陈明宇请解制上堂大制从来无解结解结只对儿童说动静无非古道场个个杖头挑着月木马蹄边劫外春蜗牛角上三千界满腔冤憾自消镕莫言清果多饶舌且道纵横独步一句作么生道以杖指空云水向石边流出冷风从华里过来香。

　　建报恩会上堂问如何是死句师云衲被蒙头进云如何是活句师云出头天外看进云如何是不死不活句师云暗含春色明露秋光乃云妻荐夫兮子荐亲惟凭日午打三更通身现出那吒眼大千无处不全身旷劫双亲空聚散古今父母不离身有生有灭非真父不合不离真祖亲盏子扑落无人会家家月映水无痕。

　　上堂问如何是和尚活计师撩衣挺身云日日不别进云只者个更别有师云者个是甚么僧礼拜师云切莫儱侗问百尺竿头如何进步师云烟里木鹅高着眼进云坐断千差路师云咭嘹舌头三千里乃云丛林炉鞴煆情疑一箭收功犹未奇良匠独剖石中玉钳锤直敲顶顽皮翻身只透威音外开言吐气莫支离若无疋马单刀力空费啼鹃血染枝。

　　上堂僧问学人有一清果请和尚酬价师便打进云离此又作么师云性命也不顾乃云看看冬月半切忌重打算此事古家风文彩不成段死水不藏龙秋空飞一雁莫待头角生脚下红线断遍界绝遮拦目前无物见何必问君平谁家不成现复举洞山云五台山顶云蒸饭华殿阶前狗屎天幡竿头上煎　子三个猢狲夜簸钱法上座到此只是不肯放过所以狗尾续貂示云石牛吐火昼夜然月中桂上打秋千三个瞎驴争毬踢弥勒呵呵笑在先今古者些说话定要戳破顶门方才相合还委悉么假使沧海枯到底终不与君通姓名。

　　结夏上堂问大开炉鞴事如何师云佛祖难容进云丈夫气宇冲牛斗师云青天也须吃棒进云龙生金凤子冲破碧琉璃师云又被风吹别调中乃云一个禅和一个口无绳自缚自家守鬼神觑破枉劳心莫粘阴阳地抖擞遂倚杖立身两手作撑天势若向者里会得伸拳打落天边月口里舌头家家有。

　　圆通会上堂问如何是宾中宾师云青山处处挂浮云进云如何是宾中主师云长在途中不出户进云如何是主中宾师云八两分明是半觔进云如何是主中主师举起拄杖乃云雷震风吹山海口梵音潮音一齐吼此是观音悟入门惊起泥牛藏北斗觅心忏罪两俱忘楼阁门开家家有反闻空性妙难思乾坤只在一毛孔师震威一喝云三世诸佛历代祖师一切有情被山僧一喝个个耳门中箭一齐悟人圆通古镜胡来胡现汉来汉现求智慧男女得智慧男女求解脱超升得解脱超升是即是犹是菩萨方便之力复一喝下座。

　　上堂举拄杖云者个物始于未有天地之先本自现成毫无拘束只因动则祸生满盘俱错然虽如是能为佛祖心宗人天眼目四生根本苦海津梁且道是甚么物与么成现复举杖云家无二主。

　　上堂问如何是第一玄师云塔尖头上打秋千进云如何是第二玄师云猢狲上树尾在前进云如何是第三玄师云无毛纸鹞向空钻举世尊不说说迦叶不闻闻以杖击香几云葛藤遍地几能扫石女怀胎暗转身。

　　春元端垣谭公送子寄名请上堂春到林泉意气赊绿袍藏寄紫袈裟金刀剃尽关头雪玉带长垂忠孝家杖头风月流千古铁树时开不老华曹源一滴能消垢为佛为官本不差复示彩凤飞来入异林光辉闪烁逼乾坤从此瓜瓞联生至何虑光宗无智人。

　　上堂示众彼此原无字脚何必区区再索幸有拳头巴掌当阳指伊快活你若外求玄妙醍醐翻成毒药你若无心自得明明错过一着你执忘形死心自是不识好恶你向举处承当鼻孔被人穿却贵在动静闲忙只把虚空细嚼古人自不染污今人何太穿凿喝一喝下座。

　　起吾赵副戎送子寄名请上堂终不和沙金自金太阳星耀映长庚枝分发秀垂千古拄杖头边别有春复顾左右云万里金鹏才展翼千年龄鹤便翱翔。

　　解夏上堂问风冷霜凝事若何师云春回草木舒进云放行一句作么生道师云路逢死蛇莫打杀无底篮儿盛将归乃云复开炉鞴待当机圣制告圆月正辉拽杖胸藏烹佛祖横身天外电光飞未跃龙门休卖眼东西南北任栖驰傲菊不随秋桂发更竖苍苍两道眉禹力不到处河声流向西。

　　顺庆府主正堂苍苔李公讳成林新建觉华庵功竣请上堂此一瓣香天地同根万物一体拈来爇向炉中奉为府祖太尊阖衙官眷福同沧海寿等须弥禄位高升三多衍庆以夙植善根供俸三宝抚绥残黎如天普覆似地普擎恩施无相仰荷德心者不独果城士女也弘法护僧而大护法不忘灵山一会灵灵不昧了了尝知原是生因之所生乃晓因之所晓日用应缘如同宝镜君王得此万国咸宁官员得此为国爱民庶民得此育子孝亲衲僧得此续佛慧命直指人心见性成佛正眼看来妙明心印人人本具个个不无如官长印信一印印定前后无差二六时中见闻觉知神契于此则虚而灵寂而妙不求官位官位自臻不求福寿福寿遐龄如净琉璃内含宝月以妙明心印弘护三宝克绍前徽以妙明心印普洽四民统归化育所谓明窗处处书声晓户户门开见善财见色闻声无二道无声无臭育三才柳巷花街开正眼色空空色是心齐一人有庆万民赖之共乐升平无事于心孤明烜赫阴阳万象智愚贤否皆从妙明心印中流出一气化生护法以妙明心印特建觉华胜迹卓绝壮丽诸圣俨然金壁灿然丹垩森然远迩胥瞻焉令见者闻者仰慕弘麻永垂不替且道大护法建修功毕增何祥瑞递代联芳为国柱迥超世外越安排复举六祖大师示众云汝等念佛求往西方我今移西方来东土汝等各愿见否众云若此土得见何须更往彼国祖云精进即是释迦平直即是弥陀喜舍名为势至慈悲即是观音碧山云日坐公堂应万几分明都是自家底眼前现出宰官相光耀三台壮福基一喝下座。

　　(嗣法门人庆云识嘉兴楞严藏经坊存板)

　　不会禅师语录卷第一(终)
嘉兴大藏经　不会禅师语录


　　不会禅师语录卷第二

　　门人圆澄圆星编

　　康熙十九年庚申腊月八日本郡文武绅衿乡耆众姓请住顺庆府南充县碧山禅院至三门云外方执钓已多年今日收归近水源一喝云此地烟霞尤更拥鲸鳞队队逐腥膻。

　　佛殿云天上天下惟我独尊且道是什么人震威一喝遂展具三拜。

　　护法殿拈香云护佛护法护僧切莫庄憨空过曾忆灵山付嘱在你当头把柁若要祖脉流通须仗儒门一伙是则是即今已到无波处还向有波时用心。

　　土主殿拈香云不住街头与路旁五龙峰顶看云忙有人问我山中意一似当年救主昂护主护僧如护目大家荐取就中光。

　　踞方丈云幼曾参遍少林宗瞬目儿童又白翁笑指两轮无暂歇闲忙莫外古家风三万二千狮子座非内非外亦非中。

　　当日众乡绅衿请上堂师至座前拈请启云言言锦绣字字珠玑维持祖印拥护法幢在笔尖头上全彰第一义谛仰烦维那对众宣读师指法座云登王座绝跻攀非是惊群敌胜子谁堪遽下顶门锥山僧到此别资一路徐行踏断流水声纵观写出飞禽迹此一瓣香宽若太虚明如杲日爇向炉中端为祝延
今上皇帝圣寿万岁万岁万万岁伏愿龙图永固凤历常新八表称臣四维歌化此一瓣香上拄天下拄地非古非今奉为满朝文武天下官僚本省本道顺庆府主南充县主诸位尊官伏愿官星显耀如天日常把瞿昙担子扶此一瓣香包罗今古容括二仪不可以知知不可以识识奉为本府本县文武绅衿远近檀那诸山禅德现前四众伏愿屏翰禅林多意气匡扶祖道永联芳此一瓣香干戈队里受尽惊险二十余年参遍诸方末后遇着一个绝情老汉当头戳破毒中空前自从亲遭毒手至今踞解不开爇向炉中专为传曹溪正脉三十五世本师破山和尚用酬法乳之恩遂敛衣就座上首白槌云法筵龙象众当观第一义僧问如何是碧山境师云亭柏多年龙鳞古几度乘风拂翠烟进云如何是境中人师竖拂云山势倚天忘突兀拂影澄潭起化龙进云人境不立时聻师一喝进云人境已蒙师指示释迦老子今日成道和尚即今入院登座是同是别师云雪上更加霜进云略较些子师云也是一场特地起自无端乃云饿瘦枯肠冻缩筋明星一耀不成人胡言汉语多奸猾搅乱人天定太平是则是谁家不通长安道个个眉毛眼上横你只自知清早起不知更有不眠人星光普耀无遮覆一番风雨一番新那边不坐空王殿岂肯耘田向日轮上首复白椎云谛观法王法法王法如是便下座(谢辞不录)。

　　上堂僧问如何是宾中宾师云青山之外有行人进云如何是宾中主师云拄杖活如龙处处风云护进云如何是主中宾师云大地山河一色新进云如何是主中主师云万象之中独露身乃举百丈问沩山屏却咽喉唇吻道将一句来山日却请和尚道师拈云百丈杀人骤喉沩山丝毫不让若有人问碧山屏却咽喉唇吻道将来看山僧只向他道苍天苍天更若拟议又云猛火着油煎万古碧潭空界月再三捞捷始应知。

　　金刚会请上堂师震威一喝云一喝金刚觌面施拨转情关契上机遍界遍空是者眼机忘执化平等齐截断圣凡破空有何劳耳目强生疲应无所住虚玄妙兔角龟毛非合离色见声求背主恩弃却园桃寻野李破相迥超空劫前万别千差一以贯复一喝云一以贯当门撑户是者汉更示一偈有形谁不具金刚万亿乾坤难覆藏蟭螟眼里着不满人天小果乱思量复举庞公问讲金刚经座主云无我相无人相阿谁讲阿谁听主无答士示偈云无我亦无人作么有疏亲劝君休历座何似直求真金刚波若性外绝一纤尘我闻并信受总是假名陈碧山看来庞公能搜穴道杀人凑喉虽则活逼生蛇化龙怎奈情义尽绝座主在人天座前难开口处未免方寸中七上八下恍恍惚惚白汗通身满面惭惶欲吐吐不出欲咽咽不入唤作是金以今世人轻贱故不唤作是金谁肯自瞒自昧只是不解转身吐气甘为座主数他人宝自贱家珍今日有问碧山谁讲谁听只道无舌人能讲不歇无耳人能听不灭且道有何证据复示偈云黄鹤楼中吹玉笛江城五月落梅花堪嗟不入聋人耳空使西山日又斜喝一喝掷拂子下座。

　　开炉结制上堂本自现成何须伎俩长期短限犹隔霄壤遣昏敌散重增妄想于斯觑定踏着故乡所谓道身口意清净是名佛出世身口意不净是名佛灭度我今为汝保任此事终不虚也问如何是此事师连打云千年桃核里原是旧时人未审如何保任师云依稀似曲才堪听又被风吹别调中复举僧问琅玡清净本然云何忽生山河大地玡云清净本然云何忽生山河大地众复问清净本然云何忽生山河大地师高声云言之有理智人自断复颂曰怀胎露柱似无情忽尔华开世界成堪笑无名无住客花开花谢一微尘千圣不知何处去倚天长剑逼人寒。

　　上堂举僧问五祖一大藏教是个切脚未审切那个字祖云钵啰娘师云者僧虽则善问穴道大似不识口碜五祖人天众前似难回避只得道个钵啰娘今日或有问碧山未审切那个字只向他道切复作惧怕势掷拄杖下座走入方丈。

　　射邑邑侯鼎泉杨公同绅衿建盂兰会请兜率殿上堂师诣座前以杖书○相云无上妙道二乘莫测正令全提知恩报德震威一喝铁树花开一天星月遂升拈香云此瓣香日月难比其明乾坤难方其阔拈来爇向炉中却又无形无迹供养中元圣帝惟仗大慈恒叨默佑僧问如何是第一玄师云黄梅踏翻无底船进云如何是第二玄师云磨砖作镜破家园进云何如是第三玄师云卷起席来大家看问如何是第一要师云一箭安邦绝闹号进云如何是第二要师云不许夜行投明到进云如何是第三要师云秋至梧桐叶自飘乃云当阳拈出匝地普天唤回枯木龙吟全彰脑后春色木童唼碎火里冰石女翻空赤脚走单拈白棒迥诸流截断情尘竟何有若向情忘物化处荐得金华山顶毫无尺寸大江潭底不见涓滴正恁么时各姓宗亲成佛已竟多生罪福瓦解冰消所谓假藉四大以为身心本无生因境有前境若无心亦无罪福如幻起亦灭到此时节天堂地狱总是假名善恶机祥无处安着故我雪山老人尽力道不出的枯肠付与国王大臣宰官居士弘护正法幸有信官不惮簿书鞅掌犹记灵山之嘱专拟中元赦罪之期敬捐俸金供佛饭僧坚请山僧登曲录木只得八字打开全身漏泄益见信官体忠笃孝凛烈冰霜抚字心劳竭力偕众惟冀人人清平无事家家百昌咸若并资众氏宗亲共沾余泽且道报恩一句作么道一幡直送无生国真风普扇十洲春下座。

　　上元日圣业陈镇台报恩祈嗣请上堂师拈香毕僧问未升座时水泄不通既升后不堪共闻如何是一阳来复万物咸新句师云红日照开新气象进云江山不立万象未彰前是甚么境界师云普问西来大意即不问即今陈镇台报亲和尚以何法指示师云得意春风外飞扬化日中进云镇台显考向甚么处安身师云一月普现一切水文学问有一衲子为生死二字被知识一棒打杀而今在拄杖头上声声叫苦和尚如何得救师云不能直下超玄锁难免山河碍眼睛乃云赤心一片贯彻古今满怀忠孝草木皆春龙灯斗额花树离尘火喷人面痛杀观音木童抚掌石女吹笙珊瑚枝上月满三更刀山剑树化作香林天官赐福蚤送麒麟秪此一着为天地根非离非合旷劫双亲和而不流为君为臣返闻闻性不是耳闻是甚么物为照世灯举拂云满把摩尼觌面掷知恩方是报恩人且道观音在甚处安身交肩搭臂成群醉夜半笙歌扶到家复举无著菩萨问善财我欲亲见文殊不知何者即是财曰汝发一念心清净即是着曰我发一念为甚不见财曰子是真见文殊山僧看来问似见未忘也真未泯也自不识羞答似隔帘呼茶亦似死水藏龙有体无用二俱失利今日或有问陈大护法过去父在堂母作么生见向他道洗脸缩身露出肘便来蓦直去抖擞山南山北看桑麻吃盐同咸非舌口下座。

　　师诞日蓬邑生员杨蓁送公子寄名请上堂混融兀坐忘花甲鼻孔今朝没半边身藏北斗身含斗法界全真法界真震威一喝云旷大劫来无二主至亲何故反因循仰高弥坚非离合密密绵绵天地根性天日出冰壶晓心地花开不藉春圣凡情尽空诸有兔角何尝有减增寸步不移超劫外月穿潭底水无痕止眼看来都是梦万亿乾坤一点尘若向此荐得世尊未离兜率已降皇宫未出母胎度人已毕所谓心同虚空界示等虚空法证得虚空时无是无非法若言有生有死亦似接龟毛量比太虚若言无生无死怎奈春生夏长秋收冬藏既是太虚不可比量当人正体无今古凡圣无生死去来无僧俗男女无善恶修证无天堂地狱佛国黄泉是则是毫厘系念三途业因瞥尔情生万劫羁锁人人逍遥物外个个物外逍遥虽在色尘之中不被色尘污染虽在五行之内不被五行拘碍有时倚杖峰头立笑指两轮无暂歇有时直向街前过看他个个为谁忙有时曲臂和衣卧任他桑田变沧海偈曰儒童昨日寄麒麟越过云关宇宙新佛照圆明能破暗他年忠孝独超群且道不属阴阳一句作么生道能为万象主不逐四时凋数声清磬是非外一个闲人天地间。

　　天中节上堂僧问如何是第一要师云拍手呵呵笑进云如何是第二要师云凡圣同一窍进云如何是第三要师云放去收来只自照乃云今日天中节千妖百怪任欣悦看来多少老古锥都将宝剑当头截唯有山僧不恁么任他鼓舞任他悦何也见怪不怪其怪自坏竖拂云切莫眼花复一喝但自无心于万物何妨万物常围绕。

　　上堂师至座前震威一喝者一喝非有非无莫自糊涂非色非空法法流通非出非入随方应物非内非外包含法界复喝一喝云逢场作戏遇水安桥明明独耀难画难描遂升座拈香毕上首拍椎竟问文殊为七佛之师因甚出女子定不得师云各人家里事莫向他人求进云下界罔明因甚出女子定得师云春到树头花自发进云女子因甚么得近佛座师云终不与你通一线僧问隐珠法道久已荒残师以何垂示师云红日照开新气象偏岩暗室尽生光进云家家有路到长安师云归家罢问程进云即今千叶主人追师报本一句作么生师云凤阁垂帘踪不见潭移月影照幽人进云过化慈容师掉背临行一句作么生师云白云为盖流泉作琴进云恁么垂示则合会先灵弹指超物外师蓦头一棒僧喝师云一月普现一切水问如何是隐珠境师云群峰各有翀霄势水和明月别人间进云如何是境中人师云从来不藉他人力气吞北斗眼藏神进云如何是人不离境境不离人师云老农耕破千畬绿稚鸟蹄开万树红进云人境不立时如何师云通身无影相遍界莫遮栏乃云真容无相呼之有声不涉阴阳具足圆明星移独耀无住碍尽虚空外露全身不识星移独耀翳眼说有生死历劫能为万象主万亿乾坤眼里尘契得先天元本物本无明暗无减增若问众亡今何处在眼能见在耳闻所谓生本无生镜里之形灭本不灭水中之月来似着冬袄去脱夏天衫青山绿水过客铺店万花林过一叶不粘说个天堂地狱是制狂子之方止儿啼之说元无实体只贵妄歇情消见忘执化自然虚而灵空而妙风流公子岂穿破裤腾龙不藏死水无求到处人情好不饮随他酒价高从今契得虚玄妙世出世间不二门且道慈容禅德与众姓亡灵超荐后得何快乐云合云消空本净月来月去不离天偈云者段家常天地先至尊无相至虚玄仰高弥坚非离合无声无臭越三禅复举昔日肇法师曰乾坤之内宇宙之间中有一宝秘在形山雪窦云乾坤之内宇宙之间中有一宝挂在壁上碧山看来一人说远一人说近依稀仿佛似隔万山山僧则不然乾坤之内宇宙之间两手作擎天势中有一宝震威一喝下座。

　　上堂僧问如何是第一句师云照天照地进云如何是第二句师云人天莫测进云如何是第三句师云受用不尽乃举古人道木马冲开干骑路铁牛透过万重关且道木马铁牛在甚处良久云惊起暮天沙上雁海门斜去两三行碧山则不然跳蚤冲开干骑路蚊虫透过万重关今日设有人问蚊虫跳蚤在甚处师嘘一声一夜搜人睡不着天明只见血痕斑只为分明极翻令所得迟。

　　上堂僧问如何是宾中宾师云葛藤窝里出头看进云如何是宾中主师云你也着些筋骨进云如何是主中宾师云终不和沙金自金进云如何是主中主师云日照池心上下天乃云群木萧疏月更辉秋空云静雁高飞五色线条断不尽长年泥水日煎催不是他人带累还是自不知非千峰势到岳边止万派声归海上消。

　　上堂以杖指灵位震威一喝云大道本无男女相亦无苦乐诸取含道体无形包含尽虚空遍法界尘尘刹刹现全身原无凡圣生死去来天堂地狱四生六道善恶污染只因一念妄动万象三才今日还源无声无臭本光破诸暗妙性圆明离诸名相且道即今孝子韩文炳新故老母在甚处安身立命以杖画○圆相云非离非合超今古本光独耀越阴阳。

　　上堂荐十九岁文学赵国彦以杖指灵位一喝云石火光中转电忙情关觑透越阴阳谁家不具无生路偶寄人天犹属狂尽空遍界当人眼恒河沙国体全彰本无生死无来去本无六道岂久藏万象三才一念有不生一念本家乡寿同太虚无长短只数花甲外思量本体无形无住碍无声无臭荐新亡教云佛身无为不堕诸数正当恁么时独超一句作么生道忽尔翻身空劫外从教北斗面南看　外吊一偈挺秀天姿难测量几闻猿叫断人肠祖庭幸续传家子一脉联登递代昌。

　　邑侯沈公请上堂僧问县主修齐请师说法且佛法填沟塞壑遍满大地和尚从何处说起师云问从何来僧一喝师便打进云杖头纵有真消息那是和尚第一机师和声连打文学问弥勒弹指楼阁门开未弹指时作么生得见弥勒师云两眼对两眼士云见时如何师云上是天下是地士礼拜师便打乃震威一喝者一喝能育三才万物母须臾违悖风烟阻心月圆明诸暗消父母宗亲离忧苦顶门独耀古爷娘百亿化身主中主万花林下不沾身聚散无非水火土转身移步任屋栖兔角腾辉古今古八角磨盘真非真梦幻空花有非有息见忘机达本乡净土秽邦俱抖擞三汲浪高鱼化龙不劳更向夜塘守蓦竖柱杖云看看信官过去父母宗亲在山僧拄杖头上七纵八横露头露面了也且道有何所证不见道一念回机便同本得不历僧祗便护法身能与天地同根万物一体未审本来父母与本得法身是一是二侍僧云在者里师云妙体不须重话会只此寻常奉顺间复举那叱太子析骨还父析肉还母然后现本身具大神通为父母说法既是骨肉俱还父母将甚么作口为父母说法师以两手作擎天势云只是梵音清雅令人乐闻。

　　相寰赵副戎请上堂师举拂子一喝云心生万法生心泯万法无有无俱不立当下绝尘途返观罪福空本体无形垢善既从心生恶岂离心有善恶是外缘莫向两头走舍恶向何国取善令谁守若了心非心四恩一时酬善恶俱不立桥流水不流善恶两俱忘面南看北斗古今舌头原在口从来鼻孔不朝天卓拄杖下座。

　　生员周宪文请上堂僧问世尊说四十九载正法眼藏遗流一轮未透节时如何师震威一喝看是透不透僧礼退周居士问念彼观音力能救诸途苦如何是着力救人处师以杖指空云全仗者个生员王在囿问生死二字举世所不能免不知亦能得脱否师云非离非合士云若能得脱向何处安身立命师云在子顶门上乃云那吒真面目不用口喃喃此道如何会江南地暖塞北春寒越圣超凡句目前无正偏世尊才拈起饮光便破颜亦似龙腾沧海凤渡长空大千沙界一点尘遍界无非是妙体更说甚么红尘世内清虚界外明明赤手空拳处处逍遥无碍一切存亡向此透脱本有家风自然上契佛祖根源下合众生心地所谓通玄峰顶不是人间心外无法满目青山且道报恩一句作么生道仰望碧空空不见无心回顾正当头拍膝下座。

　　佛诞日蓬邑生员杨大来请上堂黄面无端此日生满腔毒放太惊群胡言汉语分高下秪到于今成祸根以杖指空云谁家不具超群智个个眉毛眼上横李老君云大道废有仁义复一喝太平本是将军致不许将军见太平。

　　师诞日上堂若道今日是生月前湛无水之波教云若取法相即着我人众生寿者若道无生劫外糁枯木之花若取非法相即着我人众生寿者若道无生即生生是无生是故不应取法不应取非法法上应舍何况非法既作出家丈夫豁开正眼了了明明求生不得生求死不得死此是古家风本无阴阳万象其或未然长年堕在讲诵学解永为外道种族偈曰不识何缘天地先至尊无相至虚玄非离非合非明暗遍覆大千不露颜。

　　示众上堂禅道若用参学污贱家珍反外雕错绝虑忘机达本妄歇情消无著若执无心无事人何异声闻执法缚万古碧潭空界月再三捞捷始应知。

　　上堂开示学个大丈夫不论僧俗男女只遗达本莫逐其末达本人无为绝学无事无住着随流得妙无事于心无心于事世出世间无染碍无事合融万象空逐末人学解多闻生灭取舍染静修证精进间断因果福田种种分别执法万千人我自高将谓有佛可成有禅可参有道理可学有众生可度将谓有家可归有生死去来将谓有彼岸可登别有佛国可居将谓有阴阳万象将谓实有天堂地狱四生六道有法可传将谓有神通福报是玄妙善恶如浮云本体如太虚佛说一大藏教止啼黄叶途路药方历代祖师直指现前人人具足物外污染今时人秪向途路药方上寻讨任你数算到八万劫后堕在声闻外道于己无益看来到江吴地尽隔岸越山多。

　　上堂开示问答不录风和日暖国泰民安古佛家风柳绿桃红满眼玄妙鸟蹄花笑开正法眼昼明夜暗历历孤明本无增减春生夏长秋收冬藏无言之说日往月来星移斗转迥然无碍水流风动共演无生天地同根万物一体同一眼见同一耳闻不曾欠少有色心先见无色不见心等闲识得东风面万紫千红总是春太湖三万六千顷月在波心说向谁。

　　不会禅师语录卷第二终(嗣法门人庆云识嘉兴楞严寺藏经坊存板)
嘉兴大藏经　不会禅师语录


　　不会禅师语录卷第三

　　嗣法门人通耷庆法同编

　　住蓬溪县普庵寺语录

　　建圆通会上堂僧问如何是先照后用师云玲珑八面如何是先用后照师云八面玲珑如何是照用同时师云通身手眼如何是照用不同时师便打乃云闻性不随缘生灭纵闻种种忘分别有声之时亦任声无声之时亦任歇无取无舍无断常无明无暗时亲切若将亲切挂心头本是骊龙化作鳖。

　　上堂僧问如何是普庵境师云门开峰顶绝岐路四山云拱主山云如何是境中人师云赤脚者多倚杖者少如何是向上事师云风应空谷和空响日转西山山影长举镇府大王问赵州和尚年尊还有几个牙齿州云只有一个王云怎吃得物师云虽然一个牙下下咬着师云者个老古锥谁是他群队唼碎春风不在牙镇府大王犹瞌睡莫道从前多意气他家曾踏上头关。

　　谭公子圆胤脱白请上堂师举杖云寄入空门养翼成星辉云散映长庚子今已到无波处忠孝全时忆祖灯勿谓佛田非正觉饮光昔年曾打金杖头独擢超今古大道同源劫外春喝一喝云三尺龙泉光照胆桃花浪涌自联登且道出林一句作么生道鹤飞千丈雪龙起一团冰掷拄杖下座。

　　春日孝徒道忱道恺荐本师象野请上堂师以杖击灵案震威一喝云尽空空外是当人眼遍河沙国体全彰世出世间无住碍报恩谁不露堂堂应化迥如千江月非离非合透阴阳今古换衫无来去常寂光中不覆藏既不覆藏即今象野禅人在拄杖头上全身显露无增减无明暗现前青黄赤白人人具足同一眼见了了明明天地同根万物一体复一喝云等闲识得东风面万紫千红总是春是则是分明香在梅花上莫向梅花更觅香问和尚追荐本师甚处安身师云夹岸桃花风雨后马蹄何处避残红。

　　孝徒照佑照受为师竟九春日请上堂师至座前一喝云遇水安桥逢场作戏三世诸佛无处回避遂升座拈香毕僧问未出碧山时以何法示人师云遍界不曾藏问到天台以何法示人师云个个眼横鼻直士问有无俱不立时和尚作么师云澄潭月现进云弟子处有无不立时如何师云天下太平进云虽然如是也要和尚对众拈出师云了了明明更拈甚么问如何是佛法僧师云儿不嫌母丑问弥勒面笑达磨面黑二老出身处乞和尚指示师云你还有黑白在进云和尚与二老差别几许师云切莫自生分别进云佛子住此地则是佛受用师云道破则不堪问凿池不待月师云池月已现进云水清月现时如何师云池月俱泯照佑问释迦既舍皇宫因甚称为大孝师云腾龙独跃普润恒沙进云瞿昙已灭摩耶绕棺未审孝在何处师云湛然常露进云恁么则一堂风泠谁人识师云用识作么问释子修斋为报严师未审得否师云本无得失进云色身已坏未审法身坏否师云原同太虚问云太地平沉虚空粉碎和尚在甚么处安身立命师震威一喝看在甚处问四众云集师登宝座即今天雨禅人在甚么处安身立命师云在子顶门上全承他力乃云天雨禅人曾入先师双桂之门凝法兄和尚时时痛处深锥方识风云雷雨不从天降佛祖妙道人人具足不从地涌木无得失取舍本无圣凡四生本无善恶福田染净山河天眼世界法身青黄赤白见色见心亲切家常万象同根即今换衫转步妙性圆明离诸名相到此天堂地狱不能拘系青山绿木岂能久居世出世间无住碍转步何须论时月一出一没总真身所以处处直尘尘尽是本来人竖拂云天雨禅德在拂子头上全身显露诸人若见千红万紫从君看那把春风度与人若不见若见诸相非相即见如来忽尔翻身空劫外金乌依旧海门东复举世尊一日举五色摩尼珠问五方天王曰此珠作何色五方天王各说异色世尊藏珠入袖复举手云此珠作何色五方天王曰世尊手中无珠去何有色世尊叹曰何其迷倒之甚我将世珠示之便说有青黄赤白等色我将真珠示之即云无珠时五方天王闻言各各契悟碧山看来瞿昙老汉探竿在手辨念龙蛇当机契合千古作家世尊漏泄家风卖弄不少天王自贱家珍将谓别有后来契悟重重关锁不得到大自在处从门入者不是家珍亦似贫儿暴富住善生心古宿云见未忘也真未泯也。

　　师诞日尔定伏老封君送子出家并供僧衣请上堂乃云四大本空佛依何住针劄不入水泄不通金刚宝剑无正无偏敲空有响击木无声觌面提持突出难辨恁么说话南斗六北斗七亦任拈施前三三后三三打成一片历历明明森罗起舞万象辉腾正是锦上添花重增光彩若向此荐得终日于声色堆头不被声色染污终日于生死界中不被系縳说个生死去来亦是止儿啼之说翳眼空花且道伏老封君送子出家并供僧衣有何福德举杖云足下腾龙齐发桂真风普扇十洲春是则是犹是福德边事未曾踏着向上关头如何是向上关头更示一偈本体无形似太虚忙闲动静紧提持果能契合先天意施受两忘与佛齐。

　　一文张居士请上堂僧问如何是有句无句师云雪尽千峰透进云如何是如藤倚树师云春转百花香进云树倒藤枯句归何处师一喝进云一喝遍满三千界触目无处不菩提师云你秪道得一半乃云一叶落天下秋一尘起大地收本体育含尽空界愚人每更觅踪由高低普应法法头头种种声音各具风流千红万紫谁分妍丑随流得妙无喜无忧为万象主孰证孰修形容万般凡圣同裘动静闲忙自不知羞我单举扬向上拨转铁马泥牛只得随高就下有玷摘芦比丘其或未会青山只解磨今古流水何曾洗是非下座。

　　佛诞月鉴辉禅人率众建会请上堂僧问圣诞日敷设高座第一义且置如何是诸法寂灭相师云远观山有色近听水无声进云毕竟以何法为人师云山花灼灼鸟语纷纷进云大乘法要蒙师指教云不在内外中间在甚么处请师别转一语师作听势你看在甚处僧问摩泥珠无人识如来藏里亲收得如何是珠师云只可自怡悦不堪持赠君进云不收不放时如何师云果金色问时当四月八降诞号悉达重沐瞎驴身学人添一杓请师证盟师云也不消得进云恁么则万里云消尽红日挂当天频将一滴水洗出旧山川师云那个池无月谁家树不春乃云一念还元诸疫消家家垂照五云高晴空慧日狼烟息福寿绵如春水潮分明不藉他人力善恶两忘无茂稠本体春光犹不荐花香鸟语为谁飘是则是千红万紫从君看那把春风度与人既已佛诞且道僧俗向甚处见佛若有见即见诸相非相若无见开眼也着合眼也着更若寻思填沟塞壑复示一偈云山花枝上鸟音浓唤醒长途醉客翁情与无情开正眼举头天外骂春风卓拄杖下座。

　　诣西克雨化堂扫圭峰和尚塔上堂大机大用电光石火契其机者恩大难比会其源者似流入海其或未然洪波浩渺白浪滔天明明一具黄金骨亘古今来体自然恁么成现弗假安排即今仁义道中缺一不可遂恭展三拜偈曰宗教齐融兔角穿禅源字字示空前舌尖戳瞎摩醯眼三脚虾蟆吞大千咦虽是一双穷相手不曾轻揖等闲人。

　　孝子信官陆泰追荐父母请上堂上座象野拍椎竟僧问孝子延僧建斋请师说法朱审得否师云本无得失脚根下七纵八横进云太夫人火化后向甚么处安身师云无生国里任优游僧问如何是佛师云知事少时烦恼少进云如何是法师云话说三遍是闲言如何是僧师云长年在土不沾泥僧问法身与色身是一是二师云金乌朝朝东起玉兔夜夜西驰侍僧问秋末冬初万物潜形就中有不随伊去者么师云塞北千人帐江南万斛舟进云不属迁化一句作么生道师云普天匝地无向背分明遍界不曾藏进云恁么古今明历历时人亦罕逢师云夜行人只贪明月不觉和衣渡水寒乃云烜赫家风无向背包纳太虚破暗灯万亿乾坤难覆载非生非灭非无情忽起空花情见隔千差万别混诸尘梵香唤醒多生梦花香鸟语吐家珍谈玄说妙途中事真本爷娘在顶门满眼满耳非离合倾肠不必外沉吟不落诸缘贯今古善恶两忘本现成雕弓已挂狼烟息万国歌谣贺太平复举昔有一僧问赵州如何是清净法身州云金木水火土进云不问者个身州云若无小人不显君子碧山看来者僧问是明修栈道终日拈香择火不知身是道场赵州答似暗度陈仓半明半暗惹人疑者僧问似儿嫌母丑犬怨家贫赵州答似点铁成金客闻名不现身者僧问似除烦恼别觅菩提色身外另寻法身赵州答似水中盐味色里胶青决定是有不见其形赵州卖弄腥膻不少者僧偏枯太甚千古之下令人检点今日有问陆孝子过去父母在甚么处只向他道吃醋满口酸风吹满面寒。

　　志一禅人领众姓善建醮祛瘟请上堂拈香毕苟丹培问大学言心不言性中庸言性不言心心与性是一是二师云一尚不立本无有二进云如何是色即是空空即是色师云天下太平僧问众姓酬天谢地作么生道师云雨过山添翠云开日倍明请和尚遣瘟获福师云天高群象正海阔百川潮乃云拨正龟毛龙虎伏唤回枯木正当阳正眼看来都是梦清平不必外思量释迦老子云法华经藏深固幽远无人能到碧山看来者老汉说话只知有己旁若无人且道唤甚么作经谁在半途即今与诸人通个消息法华经法华经澄不清兮搅不浑丈夫各有超群志祖父从来不出门若向此会得惟此一事实余二则非真其或未会且向门外止宿草庵且道遣瘟获福一句作么生道家家转瑞气户户乐太平。

　　西邑绅衿同僧方润建盂兰会请上堂师拈香毕僧问十方聚会即不问如何是淫房酒肆寻弥勒师云莫眼花进云布袋统乾坤是何意旨师云道破即不堪进云布袋坏时向甚么处安身师云白云为盖流泉作琴范老先生问如何是见透盏底银花师云秋空月正明范云如何是月正明师云莫认着恐狼籍师乃一喝云者一喝在天而天在人而人在凡不减在圣不增八寒八热无喜无嗔不知是甚么能为万物根殿残云不老林枯鸟不群舌头长在口珊瑚月三更古今无盖覆何故自沉吟转步移星处眼翳说死生山河心上影佛祖眼中尘四恩如何报凡圣一毛吞所以圭峰云常以空寂为自体勿认色身以灵知为自性勿随妄念妄念若起都莫随之临命终时自然虚而灵空而妙天上人间随意寄托且道众灵转身何处当初只说茅长短烧了方知地不平大地山河无彼此分明独露本来身。

　　上堂僧问如何有念谢天师云云开日杲进云如何是无念酬地师云雾卷碧峰青问供养三宝和尚以何济度师云大冻江心水不流乃云腊残霜雪冷侵衣玉骨冰姿转笑罧独占春先香宇宙时人切莫外寻思镇海明珠时时显露灵锋宝剑刻刻辉腾死猫头无人问着谁能定价麻三斤尽力提持截断众流柏树子撑天拄地不顾脚根这些烂葛藤只贵眼里有筋那堪舌底喃喃久参上士不必弄影捞形未悟初机动静舌头在口世尊说一大藏教单洽狂子脚手不稳起灭不停自贱家珍临涅槃时又道吾四十九年不曾道着一字若向不曾道着一字处会得本自现成了然独耀所以南岳云修证即不无染污即不得赵州云佛之一字吾不喜闻念佛一声漱口三日六根清净无遮隔一道长光昼夜明下座。

　　诞日上堂云混混沌沌朴朴憨憨寿无生灭在天地先寿无增减那同等闲寿无形住无正无偏只因一念绿水青山三缘和合穿臭汗衫干形万面自不羞惭流荡忘反自系自关作善作恶背明投暗善恶俱忘本体自然心境俱空越圣超凡随形应化泥水不沾随缘不变不变随缘禅道佛法了不思参谁不具足无后无先无声无臭万派还源下座。

　　天台照佑为本师凝和尚除禫请上堂报真无相荐凝无形既无形相何有死生无死生性圆明未有阴阳本具足恒河沙劫历古今定光湛寂性海澄清一喝妙体不须重话会只在寻常奉顺间下座。

　　说戒上堂旋持旋犯戒灵根大坏持而不犯不堕幽暗五戒若持人天路绝五戒不持人天路绝不持不犯大事了办世出世间戒光普灿执持不化者持戒但束身非身无可束本体如虚空云霞似戒衣破和尚云参禅持戒被参禅持戒碍缚不参不持亦被碍缚庞公云戒相如虚空迷人自作持病根不肯拔执是弄花枝但自无心于万物何妨万物常围绕又有一等只怀个平常自然灵知无事是道若怀者几种更不快活尤增执缚。

　　上堂多年山野作官街步步还乡忘着鞋谁不两眉横额上一尘一刹一如来明窗处处书声晓户户门开见善财见色闻声无二道色空声泯是心斋不是息心忘岁月迥超世外越安排。

　　师诞日蓬邑吕文学暨任顺全送子寄名请师上堂僧问麒麟当轩象王不现麒麟当轩即不问如何是象王不现师云步步现前进云现时又何如师一喝云且道是现不现三书陈文学问作么作么师云恁么恁么进云学生多此一问遂拂袖直出师云自己定当始得乃云应物成形身外身了无动静了无生色里胶青随色现红心心内耀红心若将花甲轮增减只认衣衫不认人云合云消天本静波生波灭水无痕木石况含无根火故把家常倒腹倾复一喝不知是个甚么物能育三才万化恨所谓佛身克满于法界普现一切群生前随缘赴感靡不周而恒处此菩提座既是随缘赴感大家也要应个时节且道应时及节一句作么生道金刚际下翻身转信手拈捶击梵钟乃示偈云儒童个个侍寒温削尽风尘对吉星总是空门育万象同沾慧日永长庚再示偈云麒麟山里覆麒麟普泽人间瓜瓞荣闲汉扶龙深历险一腔血护众生灵。

　　西邑文学高道章同缘李氏祈子请上堂拈香毕僧问世尊不拈花迦叶不微笑是甚么意旨师云无名之始天地位焉世尊拈花迦叶微笑又是甚么意旨有名之母万物育焉祈嗣一事师又如何指示师云觅火和烟得担泉带月归乃云求子求心心作福心和神圣赐恩育克家凤子正当时栽竹门墙连胤续瑞气喜逢佳运转灵苗双发故园春故园春三多堂里应长庚传国传家忠孝人。

　　上堂信吏苏霖同室任氏发心捐资刻录一卷专为祈嗣师预命名为圆祖圆曾圆兆偈云修心修宅吉星来天赐三多产异才内外六门时盖补光前裕后笑颜开。

　　观音圣诞上堂僧问如何是第一玄师云拨转虚空非手拳如何是第二玄师云入水不湿入火不燃如何是第三玄师云独耀空前与目前士问如何是第一要师云应化万般无形貌如何是第二要师云和光混俗不同调如何是第三要师云至尊无比至玄妙今朝二月十九耳聋眼瞎献丑遍界鸟啼花笑青山绿水伸手观音妙相全彰人人各自抖擞一段亲切家常这样谁家不有更问祖意西来天地坏时不朽应化万般一贯仰高弥坚非首出没充满太虚弥云普覆星斗碧山看来大似春眠不觉晓处处闻啼鸟夜来风雨声花落知多少蓦竖杖云观音菩萨在拄杖头上说法已竟诸人有眼皆见有耳共闻既见既闻天下无二道圣人无两心所以或现帝王身说法或现宰官身说法或现将军身说法或现比丘身随类说法且道即今观音毕竟在甚么处复一喝一气不言含有象万灵何处谢无私拍禅床下座。

　　何其高为剃僧设斋请上堂僧问前无轻遮后无重难寸丝不挂还有戒受否师云一刀截断两头空进云举头尽是目前意鼻直露出顶中圆师云星光独耀无遮覆尽虚空界秪一人进云青山常不动旋绕玉麒麟如何是麒麟主师云突出难辨僧问许多家常不办事相逢觌面目难开望和尚洞察其情师云渔歌惊起沙汀鹭飞出芦花不见踪进云旷劫尽成罗刹汉今朝铁额又相逢未审是甚么物师云汉地不收秦不管进云乞和尚瓦解冰消师一喝连打僧问腊月八我佛成道还有人成道否师云谁家灶里无烟火进云禅和不开口诸佛难下手如何是下手处师高声云是真下手进云举一口无底钵如何受持师云大家在里许进云一口气不来钵在甚处师云普乃云多时不上堂满肚无一字受新戒沙弥两脚踏实地勿随五欲染当头直切去如自守孤城不容烟尘聚本体如虚空云霞似戒衣不住持犯戒方堪出家儿复举戒云戒戒戒这段家常非内外衣衣衣玉兔金乌难系拘持持持兔角龟毛等不齐若向此荐得六祖云心地无非自性戒心地无乱自性定心地无痴自性慧众生受此戒即入诸佛位重示一偈戒相如空强作持明明不荐弄花枝寻常契合虚玄妙遍界无非一坐具。

　　为见空监院对灵上堂师以拂子打○相云见空见色非眼见今朝与公通一线踏碎烟尘日转西大似长空收过电明暗尽时一颗寒有见无见俱坐断既是俱坐断且道见空监院在甚处一喝处处林泉堪寄马明明独耀个郎当个郎当人归算子水归江智光迥迥射寒窗。

　　为常鼎忏罪请上堂僧问请师设法如何救济师喝云我这里无良方求甚么救济进云四大安乐向甚么处求师云浮砂难塞金刚眼问如何是寄名大事师云本来无罪福进云寄名后如何师云智镜长明暗自消乃云罪福如同妙性空只因背觉露浮踪精勤顿脱尘沙劫宝镜长明证己躬种种医方修证语太虚原不属牢笼若能直下知端的觅罪了无罪自空。

　　生员陈弘开送子寄名请大悲阁上堂师卓杖云反闻闻自性应化化无穷一切险难处能施无碍功婆心时切切只因双耳聋慧日破诸暗常送麒麟童且道观音在甚处下坡不走共住难逢拍膝下座。

　　为圆庆圆续寄名上堂众集师以杖敲座初飞凤子寄丛林又指护法云老大梢公显个能每护主宾如护目人能弘道道弘人只将忠孝传家国拄杖敲开几暗津无限清平堪自乐真风普扇十洲春。

　　上堂开示南斗六北斗七本分事无阶级无住着一不立无分别无得失时时现休更觅烦恼兴撞破壁是甚么明历历面壁老血滴滴。

　　象野上座腊八日上堂僧问落第二了也师云你满口道破更要山僧说个甚么进云大地无一点微尘乾坤无半毫锋刃师云好个消息不解转身僧问如何是回龙境师云夹岸芦花铺玉锦群峰高拱护回龙如何是境中人师云也有额阔眉遮眼也有衣穿露本形进云人境已蒙师指示向上宗乘事如何师云万缘罢尽龟藏六一性圆明鹤出笼僧问如何是即此用师云现在这里进云如何是离此用师云充满太虚塞壑填沟不即不离一句作么生道师云月色和云白霜风带露寒僧问如何是父母未生与生后是同是别师以杖掷云且退后看僧问昨日安乐说戒今朝龙山说法法与戒是同是别师云今日好暗明进云新受戒子得戒否师云有受有持还执碍无持无犯古家风进云戒子兴波作浪大翻天下和尚将何招安师云不见有烟尘进云招安后何如师云雕弓已挂乃云碧山长老不会禅九年卖弄中深冤腥膻遍界难藏覆克家子贵破家圆入入独耀空前外正眼看来个个圆万别千差元一气只因岐路有多般倒复倾肠无别事丈夫岂肯住福田随流不染家常饭空无一物实本钱雪山六载全机丧冤冤縳杀报根源且道释迦老子在甚处满眼非离合向火背犹寒檐声不断前旬雨电影还连后夜雷。

　　为象野禅人上堂三月春光万象新拖金垂柳弄啼莺满眼满耳全身露声色场中悟本真一喝云真体似空空应色色空空耀迥无痕阇黎能识色空旨应化随方破暗灯一切尘中尘不染明明日午打三更超声越色随他去花笑鸟吟静意身。

　　为凝真法兄请上堂性不属拘不住定情忘独耀含空镜随方化育露全真凝然不动超凡圣以杖画此○相者是一切人天圣凡四生六道人非人等玄妙本体随形应化有何凡圣复一喝云世出世间无染碍万亿乾坤眼里尘下座。

　　师对灵上堂摆脱情关在此行超越天堂地狱轮生前赢得闲闲地乘此间闲遍界腾不与人天为伴岂与六道为邻丈夫各有超群志霜花映水碧层层分明一段虚玄妙不属阴阳自在身以杖打○相云即今岳父母茂玄陈公文氏伯岳母杨氏显考赵甫在甚处两手撒开随步乐大千界外不拘留偈云新亡岳父在何方望断白云拟故乡大道本无形住碍分明遍界不曾藏▆外吊一偈半要偷闲为息忙临行方契顶门光昔年勤护山僧座几变桑田忆不忘。

　　上堂举临济远祖第一句荐得与佛祖为师第二句荐得与人天为师第三句荐得自救不了碧山看来远祖惯爱捞捷水月翻洗虚空山僧则不然第一句荐得愁人莫向愁人说第二句荐得知事少时烦恼少第三句荐得黄金自有黄金价更为颂出荐得还同未荐时乾坤犹是故人衣可怜多少参玄客将谓土中别有泥不是与人难共住大家缁素要分明。
嘉兴大藏经　不会禅师语录


　　不会禅师语录卷第四

　　嗣法门人法衍法玉同编

　　小参

　　结制小参问云水济济听说无生法未审唤甚么作无生法师云天无时不风进云则庆幸于此日流芳不记秋师云地无处不臭乃云树凋枝叶尽霜凝不动尊万籁俱藏定衲子护灵根唼碎栗棘蓬独看火里冰尽虚空是个毛孔遍大地是只眼睛果到与么时节三世诸佛秪得口挂壁上历代祖师尽力提不起复喝云意气不从天地得英雄岂待毒钳锤昔南泉示众云文殊普贤昨夜起佛见法见各与三十棒贬向二铁围山赵州出云和尚棒教谁吃泉云王老师有甚么过州礼拜泉归方丈法上座看来南泉把定当头十方坐断赵州塞断要津分毫不让家有是父必有是子清果三门有个石土地连连起佛见法见适才与他三十棒秪教他莫着内外中间动则丧身失命若有问和尚棒教谁吃答云切莫以己方人复举临济祖师示众云有时夺人不夺境有时夺境不夺人有时人境两俱夺有时人境俱不夺师云者是远祖蹋翻陕府铁牛骨髓揭开嘉州石像脑盖荡尽旷劫家财单赢清风一载有时先照后用有时先用后照有时照用同时有时照用不同时者是远祖利剑上求人电光中垂手拟议觌面千山不堪种草单以棒喝接人是他生平买卖令人无地容身他才有些庆快雷轰电掣雷掣雷轰去亦无路住亦难客回避不及伎俩尽穷逼得通身白汗七花八裂收拾不住偈云不是金毛不是狗明明虾跳不出斗生平不爱巧梳妆无裈无鞋赤脚走。

　　小参举圆通秀禅师示众云少室九年冷坐刚被神光觑破如今玉石难分秪得麻缠纸裹者一个那一个更一个若是明眼人何须重说破径山今日不免狗尾续貂也有些子老胡九年话堕可惜当时放过致令默照之徒鬼窟长年打坐者一个那一个更一个虽然苦口叮咛却似树头风过师云特特来此起祸个个肝肠搅破抖擞虽无一些须臾切莫放过者一个那一个更一个既堪忤逆儿孙更向炉中添火。

　　小参做个胡种汉切莫回头看杀人不眨眼亦任血飞溅有甚麻三斤月净云消散有甚干屎橛海咸河自淡坐断死猫头亦是胸中患一事不干怀木有充饥饭。

　　小参问如何是佛师云百病从口入进云如何是法师云百祸从口出进云如何是僧师云莫染污乃云明心见性无病生病竖拂拈拳已落后天说妙谈玄破散家园口上生醭已含一物所以佛之一字吾不喜闻世尊初生一手指天一手指地周行七步日顾四方天上天下惟吾独尊一大事已竟人多不荐所以说了许多不干不净涴浊巧语涂污人家男女不得快活惹得云门恼怒要一棒打杀喂狗子吃贵图天下太平世尊大似为人难做做人难一要热闹门庭又怕宗风扫地。

　　竖大悲阁小参楼阁重撑林泉土地尽生光长竿初放四海金鳞翻浪腾能壮古佛家风揭开人天眼界龙飞凤舞齐绕画栋雕梁紫微高照峰峦聚总是地秀人贤看来犹属化门何如不动斧凿家家楼阁自开不设钳锤个个撑天拄地所以道一茎草上现玉殿琼楼若识玉殿琼楼不假修持岂属染污与么说话不是苦心人不知秪在人人肩头脚底抬木运石自识轻重处荐得方知乾坤作殿不为高广日月为灯光还有欠其或未然不免宾主交参和泥合水且道如何是宾主交参齐伸安邦手扶起大栋梁复举世尊因地布发掩泥献花于然灯然灯见布发处遂约众退乃指地曰此一方地宜建梵刹时有贤于长者持标于指处插曰建梵刹竟山僧不曾指地长者善识其时今遇别宝番商方知波斯鼻孔举目焕然聿新切莫当面错过偈曰巧匠撑楼势接天彩云尝锁白牛眠大悲不比闲和尚送子人间续后贤。

　　六奇陈文学为父除禫请小参藏身处没踪迹没踪迹处莫藏身所谓有物先天地无形本寂寥能为万象主不逐四时凋正恁么时令先考亨玄陈公不凋底在甚处安身立命师震威一喝竖拄杖云即今在山僧拄杖头上七纵八横动转施为因甚不会原与天地同根万物一体若能会得乃至佛与祖僧与俗男与女老与少生死关头任去来物外逍遥真快活真快活万里天边飞一鹗山僧不惜唇皮重施一偈古今节孝合天缘滴泪如冰未息烟纵过三周难舍服悬知早已伴瑶仙。

　　晚参问玄沙不过岭保寿不渡河是何意旨师云不向他人行处行进云雪峰三上投子九到洞山是同是别师云掀翻四海进云恁么春色无高下花枝有短长师云尽思共度量弗能测佛智乃云东西两序正体堂堂晴空月朗照我山房深幽曲径处处增光吃茶湿嘴焚檀鼻香更有一番亲切处健则经行倦有禅床何须用摇唇鼓舌摆货开张是则是切忌认奴作郎。

　　为杨重之居士对灵小参佛祖妙道阔同太虚四生之类无欠无余秪因情生智隔爱水滔滔若得情忘自然性天则耀照破根尘单单向喜怒哀乐处一觑觑定返观动静忙闲谁动谁静若识动静无二自有活鱍路头气聚气散不离方寸岂隔丝毫入胎出胎尘自不染任性逍遥独无侣伴所谓处生死流骊珠独耀于沧海踞涅槃岸桂轮孤朗于碧天默竖拄杖云紫罗帐里翻身转满地黄花扑鼻香。

　　为在躬杨檀越对灵小参年将五九寄娑婆未审情关透也么暗里抽身空了脱莲开依旧不离波以拂子打○相云生也不离此个死也此个不离若识此个不离天堂地狱任意逍遥佛国污邦随处无碍其或未然当阳与汝道破有物先天无背面木人步步火中行劫火坏时毫末尽石笋抽条无旧新云去云来天本净沤生沤灭水常存故释迦老子道惟此一事实余二则非真正恁么时且道杨公在甚么处安身鼻孔搭上唇书声秋阁晓。

　　小参刚到五十四说话无意义一副铁心肝尽脱烟霞气别无巧妙施指人脚点地丝毫弗顺情佛祖难回避蹋翻弥勒破布袋喝转杨岐三脚驴有时佛头上着粪有时晴天轰霹雳打碎陈年花甲不落圣凡机位一任鹿鹤成群我只饥餐饱睡。

　　对灵小参师一喝若向山僧者一喝荐得起落处三世诸佛为侍从犹未是本分极则以杖击灵几云若向者里会得便是一击忘所知更不假修持一花一佛国处处现牟尼本光破诸暗谁言有悟迷秪因一念妄动迁流异面故有入胎出胎转身移步者一喝向未有天地时荐取是汝旷大劫来本自现成风火未散施设万般变化无尽一段真消息恍惚虚度即今毫发不少幸汝临行高超独步妻财子仆顿然撇脱复示一偈六九春光又值秋无弦琴韵几经收翻身兔角无踪迹空使山河泪滴愁。

　　小参问一句绝流情境外入廛真智利群机师云罕遇知音进云和尚眼花邪师云还识羞么僧作女人拜师云漏逗不少乃云大道虚玄无正偏单单秪究未生前痞块若存消不尽徒劳接火去烧天所谓仰之弥高钻之弥坚露柱撞灯笼山门骑佛殿微笑与拈华吾道一以贯。

　　拜扫宗祖庐墓小参大道渊源天地同根无边法界冤亲一体吾寄此身秪将此报连喝云翻身脑后看凡圣一齐吞头头彰宝所一一露全真大洋海底不见涓滴须弥顶上了无寸土木人火里嚼寒冰石马嘶时天外走不是家常茶饭亦非格外提持若向者里会得历劫宗亲当下酬毕所以道父母非我亲谁是最亲者诸佛非我道谁是最道者复举那吒太子析肉还母析骨还父然后现本身具大神通为父母说法是则是那吒太子也是一把柳丝收不得和烟搭在玉栏杆法上座不向他人行处行三十三天说法龙宫殿上打鼓百草头边共和无生之曲石头瓦砾一齐起舞正当此际阿谁证盟山花野鸟俱含笑明月清风伴古今。

　　小参古人道三朝一七讨个把鼻者里三朝一七有甚巴鼻时时好时日日好日缓则昏沉急似强敌不缓不急如墙如壁如火消冰万缘自息念念不停有何利益鬼神觑破一文不值。

　　小参举僧问赵州学人乍入丛林乞师指示州云你吃粥了也未僧云吃粥了州云洗钵去其僧有省师云诸方拈判者甚多注脚者不少未有一人分明说破今日为诸人点破既吃了去洗盂两手捧莫那移拨转走自家知鸟能飞兽能驰赵州老肝胆施。

　　小参举汾阳有三诀衲僧难辨别拟议问如何拄杖蓦头楔清果与诸人颂出第一诀说无歇山河为口风云为舌第二诀最亲切木人花鸟有甚分别第三诀非迷彻秋风扑面一腔心血时有僧问如何是第一诀师云不是乌龟不是鳖进云如何是第二诀师云哑子做梦怎生说进云如何是第三诀师云烈焰红炉一点雪。

　　小参一切具足是自昧五欲三毒作群队纵说机锋满口流只与修罗添一臂念念纷纷不暂停不如长伸两脚睡者样初机学道流口里谈禅心鼎沸所以太蛛虫处处能栖难栖火焰之上众生心处处能缘难缘般若之体正如中庸不可能也。

　　冬至小参问如何是翻身句师云红粉易妆端正女无钱难作好儿郎进云和尚得老人破沙盆与古人是同是别师云天共白云晓水和明月流进云石女持梅暗里香师云杓卜听虚声乃云冬至一阳暗生谁识午打三更万象顿开寒面穿透凡圣顶门冬行春令又如何道师复嘘一声官不容针私通车马。

　　小参问南泉斩猫是何意师云令不虚行进云赵州戴草鞋作么师云此心能有几人知举张拙秀才问长沙某甲曾看千佛名经百千诸佛但见其名未审居何国土还来化物也无长沙召秀才才应诺沙云黄鹤楼诗崔灏题后秀才还题否才云不曾题沙云得闲题取一篇好师颂云针去线来锥破封当机那定有西东欲知诸佛居何土黄鹤楼前水不穷。

　　佛诞日小参皇宫降生名悉达指天指地分高下从此干戈遍地生云门恼怒要打杀忤逆儿孙不恁么看来俱是没傝　一个向紫罗帐里撒珍珠只知有己一个具截铁斩钉手段为人闲事长无明大众且道释迦老子过在甚么处云门要打杀试定当看。

　　小参问迷悟两字犹未是学人本分事师云赤土涂牛奶进云和尚又作么生师云千圣共传无底钵乃云射界铺前朝朝人去人来能有几个踏着青山秪解磨今古洋淘江上日日船聚船开未见几人无垢流水何曾洗是非。

　　本师忌日小参举僧问长沙和尚南泉迁化向甚么处去沙云东家作驴西家作马僧云未审意旨如何沙云要骑便骑要下便下师云若有问破山和尚迁化向甚处去向他道十方诸国土无刹不现身未审意旨如何答云既为法王于法自在生以不生生死以不死死恁么不恁么泥牛入海底无相身无迁魔王空欢喜殃及破沙盆儿孙冤债起欲识吾师恩闻香鼻孔里。

　　小参古人道者一片田地分付来多时也我立地待你构去法眼云者一片田地分付来多时也我坐待你构去师云者一片田地不用分付复以杖指云四维上下无处不是。

　　小参僧问金鳌峰顶即不问登堂哮吼事如何师云一句了然超百亿进云三心不可得又如何师云兔子吃牛奶乃云既作出家儿莫逐情妄使有甚麻三斤有甚柏树子胸中一物不须存秪要猢狲捏得死任他天左旋地右转善恶境缘俱莫取单看空劫未生前动静闲忙是谁使更有一路与君通最要疑情时时起疑情疑破方太平千七葛藤无用矣。

　　小参学道先学心行好莫噇人馊饭莫随人起倒莫弄口头滑莫被鬼神晓一片铁石心自把方寸保尽意决不休莫外打之绕莫念死话头因甚我不了秪将不了心便是还源妙更要彻底翻一了一切了。

　　小参狂子爱弄影世法里深染贫儿喜数宝佛法中滥醉古今多少客家亲自作祟谁堪无事人饥餐饱瞌睡所以破和尚提持初学做工夫偈云咬定牙关捏定拳非思量处自萧然诸人个里合如是谁怕阎罗算饭钱清果也有一偈虽不似古人亦能遣昏除散亦能不怕阎罗偈曰觑破猢狲休弄拳依稀一息枉徒然大家鼻孔若同得管教山河变作钱。

　　诞日小参问海屋添筹事若何师云满口道不尽进云与世尊初生是同是别师云南斗六北斗七进云恁么则虚空不可量师云重言不当吃师于座中左右观定云若以松柏比寿松柏有时摧折若以南山比寿南山有时崩裂若以江河比寿江河有时涸竭若以乾坤比寿乾坤有时消灭遂放下拄杖子两手作擎空势莫是者个么休错认坐中若有荐得参学事毕其或未然三途一报五千劫出得头来是几时大抵参学人要明无生之理始不被阎君制缚恁么告报切不可堕在偏枯网里此间若言无生家家扶起破糟瓶若言无死兔子不在旧窝里若言有生有死大似开眼做梦。

　　小参正令全提十方坐断满怀杂毒急须吐尽带水拖泥不堪种草玲珑八面甚处启口直饶一口吸干四海一脚蹋碎须弥未是衲僧本分故我远祖西来建立直捷犹累儿孙遂使山僧向人天众前无中说有正如国家军器不得已而用之。

　　小参有善有恶有恶有善天堂地狱权巧之言无善无恶无解无缚无恶无善罪福如幻善恶俱忘无处不现切莫狐疑神目如电。

　　小参举僧问赵州如何是毗卢圆相州云自小出家不曾眼花看来赵州秪知有己傍若无人或有问如何是毗卢圆相答云谁家灶里火无烟试捡点得出光焰大些。

　　修造毕小参清果门通长安路水里有桥山有铺两江碧浪足鱼龙飞阁铃鸣绝狐兔轩窗一一对天开宾是宾兮主是主来来去去弗知名饭时敲板一齐住碗底箸头各自知撞头磕额无回互更有一事不顺情问着直打三五度所以马祖示大梅即心即佛梅即岩居穴处日夜深究祖知稳当又示非心非佛梅云任他非心非佛我秪即心即佛今时人多求知解是名运粪入。

　　小参举长生问长庆混沌未分时如何庆云露柱怀胎生云分后如何庆云片云点太清生云只如太清还受点也无庆无对生云恁么则含生弗来也庆亦不对生云直得纯清绝点时如何庆云犹是真常流注生云如何是真常流注庆云如镜常明生云未审向上还有事也无庆云有生云如何是向上事庆云打破镜来相见师云一个偷天换日掀开库藏颠觔拨两一个开张摆货能放能收或藏或露正是唱拍相随如水同流如火同明者边那边无彼无此生与未生全身显露且道打破镜来作么生相见见不见虚空忽尔轰雷电。

　　佛诞日小参指天指地是今朝末后重重多卖俏难怪云门深恼怒即今平地生起倒山僧只得随顺世绿无老少也将杓水蓦头浇长沙道三世诸佛共法界众生是摩诃般若光光未发时尚无佛无众生消息只如光未发时诸人向甚处委悉师云直饶悟去未免平地吃交即今光已发释迦已生且道如何是已生消息万古碧潭空界月再三捞捷始应知。

　　重九小参今朝正直重阳节惟见菊花成彩结万木凋残叶乱飘不随寒暑傲霜雪更有一物不凋残我若说时作两橛不见道三玄三要事难分得意忘言道易亲一句明明该万象重阳九日菊花新山僧向古人注脚下添个注脚三玄三要事难分用分作么得意忘言道易亲自不碜口一句明明该万象落眼成翳重阳九日菊花新也不消得。

　　小参问杨岐正令临济三玄即不问妙高峰顶事若何师云当面错过进云善财七日不逢且置文殊为什么百劫摸索不着师便打乃云今朝六月六乍晴乍雨几催促适才晴天轰霹雳白雨又同红日出寒暑相蒸恼杀人汗臭布衫泥水黩更听一偈寒暑相侵有妙方恰似巧云无肚肠阴阳▆我机关发不属阴阳坐道场。

　　(嗣法门人庆云识嘉兴楞严寺藏经坊存板)
嘉兴大藏经　不会禅师语录


　　不会禅师语录卷第五

　　门人通吉通悟同编

　　　　小参

　　邑侯沈公同绅衿追亲中元请小参僧问即今师说何法师云单单拈起无孔笛为君吹出太平歌进云一切宗亲在甚么处师云全身出宇宙何处不称尊进云未审县主得何祥瑞师云大江一片深秋月彻夜无云照世灯乃云摆脱情关疾步行灵光不夜体常明无生国里香风起劫外琼枝劫外春击灵案云嘉州石象簸红日烈焰炉中彩凤腾山僧亦要应个时节重拈一偈中元在处一轮圆信手掬来越相先白骨青磷今仗此人人祖祢得生天卓拄杖下座。

　　邑侯慧业杨护法荐亲请对灵晚参僧问县主设斋报恩时得何祥瑞师云春风日日到园林进云未审先灵在甚处安乐师云夜夜面南看北斗问邑侯追荐先灵今夜安位师将何法指示师云或在西南或东楚进云毕竟在甚处师云顶门谁不共青天问生死去来万物推迁且置即今众灵现在何处师云返观故园古今月进云如是举步踏倒黄金限回头不着旧蓝衫师云原来遍界不曾藏进云虽然无盖覆那个是知音师云不必重注脚邑侯捧灵诣座前问云佛子清果金华和尚弟子欲求一枚清果度我宗亲得登金华宝座共成佛子请师各下一语师云如月映空非内外优游终不混常流侯云佛子不须清果度金华原自放毫光师云不遇春风花不开花开全仗春风力侯作礼乃云月轮正当午存亡眼共睹冬瓜笑春风人心何不古觑破凡圣关蹋碎五色鼓虚空扑落地空谷唤石虎善财才合掌龙女便起舞露柱上金华灯笼别水土颠拈断贯索不涉阴阳路此道如何会月圆正十五是则是犹未踏着向上关头向上无圆缺无明暗无生死休打算以拂子画此○相云一切存亡向此转身独耀迥脱尘根与三世诸佛把臂共行不为分外佛说一大藏教泥水不少一似国家军器不得已而用之祖师棒喝纵是以药消毒早落二三了也若言天堂地狱有智主人二俱不取若言生死去来头上安头梦中说梦若言烦恼菩提名异体同复一喝云者无面目汉只堪撑门抵户人之生也如片云点太虚人之死也如万派归大海若言有生有死是凡夫妄见病眼空花若言无生无死是声闻知解执而不化若言即死即生是菩萨子知犹挂唇齿若言非生非不生非不生非生是诸佛圆明祖师门下则不然生也不道死也不道突出凡圣顶　头格外春光日杲杲举张无尽居士参长沙和尚问弟子常看千佛名经未审千佛居何国土还来化物也无沙云黄鹤楼诗崔灏题后秀才还题也未士云不曾题沙云得闲时题取一篇好山僧看来问似陆地兴波自把家珍叫他人定价答似矮子看戏不解覆藏二俱失利所以古德颂云黄鹤楼前法战时百千诸佛竖降旗问渠国土居何处赢得多才一首诗山僧有一颂针去线来锥破封当机那定有西东欲知诸佛居何土黄鹤楼前水不穷今日设有人问邑侯宗亲居在何处山僧只向他道劫外灵芝多秀茂阴阳不涉自长春毕竟直下如何相见师云动静忙闲里变化几万千顶门各具摩醯眼明暗抑扬互换高。

　　为陈明宇对灵小参云灵然不昧今古恒辉动则祸生山河大地妄歇情枯太平无事着衫脱裤妙体无迹天上人间一场儡戏自投宝舍显个身形经历世务无中现有教子训孙福田广种更有不可说无穷变化一一皆从空性中流出反观性空湛然应物何曾去来以杖击灵案云天堂地狱却被山僧一击七花八裂了也复画此○相若向此会得黄泉路上犹处天宫秽土莲邦随处快乐即今八字打开当阳显示直切根源再示一偈空戴龟毛八十春而今觑破假冤亲青山依旧随云走满面惭惶乐本真。

　　信官陆泰荐母请对灵小参师以杖指灵龛一喝云碧山无别济迷途直指皮囊独耀珠拨转机轮超佛祖无生国里越荣枯南地不收北不管黄泉佛国岂能居既是黄泉佛国不能居住绿水青山安能久留一任逍遥物外物外逍遥非去非来非离非合非明非暗非远非近所谓处处真尘尘尽是本来人只在忙闲动静观忙闲动静谁自觉即今孝子陆泰与过去父母寻常向甚么处相见远望故园千古月无心回顾正当头。

　　文学陈捷为父荐七请对灵小参空系娑婆方七十星移全具龟毛力离形离患古风规充满太虚不露迹复一喝朝朝不见常相见时时相逢不相识应缘化物着腥衫还源破户身藏密存亡向此契根乘天堂地狱俱不立既是天堂地狱拘系不住一切罪福如梦幻一切恩爱若风云所谓虚空无内外心法亦如此若了虚空故是达真如理且道孝子陈捷过去先考即今在甚么处震威一喝云万亿乾坤收不住在眼能见在耳闻。

　　除夕小参僧问棒头吐出无私旨遍界咸沾法雨恩师云关你甚么事僧一喝师云这一喝有何交涉进云张公吃酒李公醉师云谁是知音遂举北禅贤大师除夕示众年穷岁尽无可与诸人分岁老僧烹一头露地白牛炊黍米饭煮野菜根烧榾柮火大家吃了唱村田乐何故免教倚他门户傍他墙刚被时人唤作郎师云北禅虽则不随人起倒不热闹门庭看来络索不少山僧今夜与诸人分岁本是一味寻常遂举起茶果云拈来放去无减无增露地白牛何拘何定学道人贵在年年月月好日日时时好刻刻打成一片生老病死也好四大分散回头转面也好腊尽春来也好更有一个好各人自荐取即今荐得春风面地久天长海更深来年更有新条在恼乱春风卒未休。

　　向北赵檀越为故室人杨氏请对灵小参师一喝以杖拍灵案云方才四十暗抽身觑破情关越苦轮脱下汗衣光独耀从今不看画楼新佛祖大道廓同太虚当人本性无欠无余大道本无男女相亦无苦乐诸生死大道本无天堂地狱本无四圣六凡若云有生死是脑门着楔若说有去来是平地吃交来无所从去无所至新故善人生前敬三宝种福田有此一念回光便同本得不历僧祇便获法身且道新故亡灵在甚么处以杖画○相云忽尔翻身空劫外九品莲开遍界香孝子赵文光同荐慈母示二偈新亡赵母去何方望断白云如在堂万象三才同一母非离非合顶门娘残冬白雪冷侵衣苦瘦梅花动笑眉狼藉枝头人共晓春光一线有谁知。

　　大劫后圣像污损不全请瘗之僧问如何是和尚传授人佛法师云山僧性情急进云如何是急师云石火电光难可比进云教后人如何担荷师云只知君行早更有早行人乃云赵州云金佛不渡炉泥佛不渡水木佛不渡火真佛内里坐赵州老汉总是齿不关风能可胀破肚不可引坏路何也知恩者少糊涂者多山僧一一舁来各还本处所以诸可还者自然非汝不汝还者非汝而谁咦天共白云晓水和明月流卓拄杖下座。

　　孝子杨春溥荐母请对灵小参师以杖敲灵位云白棒点青天亡灵开笑眼当下越情尘超脱无明暗不入三途苦趣岂登极乐彼岸所以似地擎山不知山之孤峻如石含玉不知玉之无瑕新故善人夏氏即今契合虚玄妙遍界莲华火里开智慧光吞日月明圆照恒沙无二相更示一偈三十七年似电过千方巧计自思磨翻身了脱多生梦万亿乾坤难覆他摆脱情关任运腾优游劫外乐无生空花落影原无住不减须弥一点尘。

　　新故亡人苟门杨氏对灵小参师一喝以杖击灵位云十八春光转太忙只因越过女形妆青山今又随云走独耀虚玄识短长所以有佛处不得住无佛处急走过若能于此彻根源独许英灵空里步且道亡灵在甚处石笋抽条空劫外铁树时开不老花。

　　门徒性静请对灵小参师以杖敲灵位云来时无二去无三来去犹如换骨丹说个去来仍是梦袈裟覆体好羞惭若识羞惭开正眼方才了脱是非关充满清宁无向背遍界莲花灿普庵既是遍界莲花即今示寂灿微禅人应化何方示偈云六十六年寄爱河翻身独耀月离波龟毛兔角当人体聚散何殊电影过。

　　小参举药山与道吾云岩游山次见两株树一枯一荣山问岩云枯者是荣者是岩云荣者是山曰与么则灼然一切处光明灿烂去又问道吾枯者是荣者是吾曰枯者是山曰与么则灼然一切处枯淡去少顷高沙弥至山又问高枯者是荣者是高云枯者随他枯荣者随他荣山回顾云岩道吾曰不是不是师云药山老汉虽有后语也是随人起倒纵识边邦隘口却无定国之机乃颂云强生节目问枯荣眼里无筋一世贫不识药山施巧妙随他犹隔一重津动容扬古路不堕悄然机。

　　小参举僧问赵州未有世界早有此性世界坏时此性不坏如何是不坏之性州云四大五蕴僧云此犹是坏的如何是不坏之性州云五蕴四大师云人千沙界阔无边分明香在梅花上莫向梅花更觅香。

　　小参举盘山云心月孤圆光吞万象光非照境境亦非存光境俱忘复是何物洞山云光境未忘复是何物大慧云白鹭下田千点雪黄鹏上树一枝花师云鸠是鸠鹁是鹁鹿不是马马不是鹿衣足食足可用分疏大抵还他肌骨好不搽红粉也风流。

　　小参举寒山偈云吾心似秋月碧潭清皎洁无物堪比伦教我如何说师云吾心似太空能含万象中昼明夜复暗时在与君通金屑眼中解自抽丹霄独步无拘系。

　　小参云大圆镜空含万象佛祖传心不传语心无物兮强安名法法何曾有定止言遣言理遣理大圆古镜恒如此所以首山云咄哉拙郎君机妙无人识打破凤林关穿靴水上立师云海神知贵不知价留与人间光照夜。

　　小参举先圣道江月照松风吹永夜青霄何所为佛性戒珠心地印雾露云霞体上衣师云古人说话泥水不少江月照松风吹永夜青霄何所为啼得血流无用处此心能有几人知卓拄杖云只许老胡知不许老胡会。

　　慧惺请为自如本师对灵小参师云人人自如本体个个本体自如才生一念即有阴阳万象生老病死苦所谓假借四大以为身且道自如禅人脱下臭泥汗衫还有因果罪福也无从今契得虚玄妙长年在土不沾泥偈云罪福本无妙性空性空不着泥水踪眼前万派千江水同合清流入海中。

　　小参示众参禅无别旨单要偷心死殷勤空里捕切莫有依倚如破万重关不借他人力吸干四海水肚内无涓滴凡圣总虚名处处烟尘息以杖指云一把柳丝收不得和烟搭在玉栏干。

　　为千叶禅人法语

　　学道之人不可因循放过光阴则无济于己事必须打贴一片心地稳稳贴贴好恶长短毁誉是非及动静忙闲着脚处具一只眼自然开发遇境逄缘皆是佛祖出身处也然而佛祖之法无他只贵鼻孔端正心无异缘不可外求高远奇妙惟在寻常日用间善用其心亦无其心是汝太平时矣古人云此是选佛场心空及第归吾徒勉之。

　　(施资信善任顺▆吴氏　男盛李氏　陈长应任氏　男彩英罗氏　现英张氏　瑞英蒲氏　孙男生员章贾氏　曾孙圆福　任为灵王氏　任　登何氏　杨启祚胡氏　媳陈氏　光晓　信女青门任氏　冯门蒲氏　杜门张氏　陆门张氏同刊
不会和尚语录祈人人证果有分个个得悟上乘　嘉兴府楞严寺经坊藏板流通　倪尔绳等刊
康熙三十年八月中秋日嗣法门人庆云识)

　　不会禅师语录卷第五(终)
嘉兴大藏经　不会禅师语录


　　不会禅师语录卷第六

　　嗣法门人净意等编

　　示众有句无句如藤倚树十字街头对门对户树倒藤枯句归何处大千沙界无去无住放下呵呵在在处处且道与古人是同是别同不同大家扶在灶门东别不别何必区区弄水月。

　　示众举庞公云十方同聚会师云无你栖泊处个个学无为者里不属修证此是选佛场未审肥瘦增多少心空及第归日头依旧向东出且道与庞公是同是别若道同又一一与他注破若道别那里是别处检点得出不枉同口吃饭其或未然此是选佛场心空及第归。

　　示众因看真妄偈有感第一义谛有甚么勿生一念总包罗时当空寂为真要恼憾他人指路多妄本无生迷真有真亦不立妄亦无真妄无根梦幻影妄尽觉明真本静圭峰云本静本不觉由斯妄念起知真妄即空知空妄即止。

　　示众举僧问智门如何是般若体门云蚌含明月如何是般若用门云免子怀胎死心和尚拈云如何是般若体一堆粪如何是般若用粪里虫应庵和尚拈云般若体相见便无礼般若用从来爱打哄师云设有问如何是般若体近日黄河冻彻底般若用一笛吹散八千众。

　　示众向上一着子不辞与君举举得十分现你怎得倒断五蕴本非真真似电非电逆风飏尘难把着马系枯桩时动变所以世尊说大说小说顿说渐历代祖师横提顺提不露当头岂向人觅残羹馊饭邪。

　　示众春风扑面绿柳翻扬鸟啼花树醒快人肠溪流荡漾非色非光尽力提持一段文章且道狼籍枝头一句作么生道能为万象主法法是心光。

　　示众古人道有时意到句不到有时句到意不到师云你若意句俱不到方木怎投圆孔窍饶伊意句一齐到者里不用驴草料何也分明月在梅花上看到梅花早已迟时有僧问意句不到底人且置意句到底人过在甚处师连打两掌你还有意句在师颂云意句齐通理事圆融一言截断佛祖家风。

　　示众雪雪雪无空缺白玉山河白玉结纵是龙王降吉祥锦上铺花难辨别不落八宝庄严一味清凉除热从前熟境永无踪步步在家途路绝外不入兮内不出便是衲僧太平节。

　　因事示众清果有一事欲写不成字搅乱天下人恶癞难回避掷拂云汉不管秦不收生平惯弄死猫头开示。

　　门庭糟粕盖谓人心不古法道须扬尽是分疆列界未得融通一贯个个穷煎饿炒所以鬼神觑破人天捡责既为人天师范也要夙具灵根方堪一器传器更要大忘人世大死几回大炉百炼方才彻底掀翻盖天盖地自然事事融通能含万物不被万物碍一切语言文字尽从空性流出却又不被古人语言文字缚不被自己偈句转虽则如是万行纵是庄严缺一不可才与人敲枷打锁令人转身吐气才不教坏人家男女今见一伙好为人师瞎秃不依戒律但以诗文写字为极则将第一义为谭论之端种种染污岂不有伤名教又辜负释迦拈花达磨直指六祖无一物将教外别传似乎情识穿似乎学解会似乎死心是似乎是四生无分似乎是外国奇珍似乎是师家有传种种埋没一伙好热闹门庭师范不出自然良心尽丧欲求出狱无有是处。

　　中秋开示参禅要个好心行先拼一条穷性命荡散家园一物无不须更觅西方圣今见一伙后学虽则参方行脚多不似古人心行每谈论某和尚秪写得几个草字某和尚只有因缘某和尚答语句迟某和尚不立品格只量别人长短不看自己脚跟看了别人猫儿走失自家狗子所谓参禅须是铁汉着手心头便判直趋无上菩提一切是非莫管又有一伙后学秪记得些嘴头滑逢人争论一番炫卖一上或遇师家只管胡喝乱问只图多问几句为胜又不知棒头落处纵夺杀活全然不知犹如猜枚一般如此参学真可怜愍古人有万亿问答单单秪问未有天地未生前一着善知识有万亿巧妙回答单单只答了生脱死返本还源目前一着别无有问答古人有未解腰包便问话善知识也要从苗辨地因语识人看他学者来处开口便见或是话头疑情不破公案未穿或是杂念纷飞熟境难忘或是静则有动则无工夫夫得成片或是生死心不切念话头过日子或是忘形死心抱石沉渊或是得个小休歇种种禅病难以枚举学者只得当炉不避针去线来答在问处问在答处如水合水似空合空讨个分晓善知识秪与他解黏去缚作个证盟人指他人人有个活鱍路头令他勇猛精进毫不间断一气呵成觑破未生前一着一名无事人一名出格汉别无玄妙与他说六祖云与汝说者即非密也汝若返照密在汝边达磨尽力提持秪道得不识但今时人伶俐处与古人一般秪是少培德行一种能所胜负未忘饶伊参到眼光落地四大分离神识昏昧业境现前毫无主宰毫无定当依旧黑漫漫地与俗何异甘为畜生群队修罗伴侣地狱根苗从前册子上记人长言短语总用不着一切四六文章写诗写字总敌不得生死未有实证实悟单以理路作靠山若以理路作靠山释迦一大藏教岂不是理路何故末后拈花迦叶微笑方才正脉流通岂不见大随参沩山十五年一日辞行沩云子一向在老僧边多年未曾问一句佛法随云若教某甲问秪得无下口处沩云子何不问如何是佛随急以手掩沩口沩云子得吾髓也此是参禅第一样子山僧也是见路不平只得将古人行履重举一番自扬家丑寒山子云吾心似秋月碧潭清皎洁无物堪比伦教我如何说山僧今夜效颦也要应个时节晴空月朗正秋凉快赏人间万虑忘智镜搜空千古梦原无一字可商量。

　　开示学道人也不要你除恶也不要你修善只要你不被一切顺逆境缘所转不被有为法所入贵要你直心直行更要一副铁石心肠方才有些倒断今时只修万行已为自足已为了当饶伊劳劳碌碌苦炼身心到百万劫秪被圣凡网缚不得到大自在大快活何也此事不属造作修证虚空岂受庄严所以诸行无常是生灭法只要伊外无所见内无所得忘机息见若要做个无事间人直向未有三界时未有六根时蓦直默契默默体究切莫间断本是活鱍家风最妙最玄祖云与汝说者即非密也所以忘机则佛道隆分别则魔军盛因有分别则有种种贪染则通身是病通身药古人纵说万种药方单治一心之病今人不识病源只向药方上寻药方理路上寻理路如人入海算沙终无了期有无病服药者正是无事生事好人不肯做却来屎里卧有病服药者自不知羞自起自倒殊不知病是妄病药岂实耶还要自药自治贪妄之病有病退药不消者最难医治正是自贱家珍贵他人宝古人唤作杂食不消忘失大道终无快活志公云一切由心作岂向文字求佛说一切法能治一切心若无一切心何用一切法故我远祖西来不立文字教外别传山僧看来正是以药消毒以药消药只要个个太平个个无事连别传也是多了又道直指人心见性成佛只者两句何等直切何等省要何等成现人多不爱只爱调和五味四六文章即今一个无名无相无依道人孤明历历现听说底正是祖师意何劳问东问西有何交涉。

　　示众举投子住山时有僧问和尚住此山有何境界子云丫鬟女子白头丝天目礼颂云住山境界问如何女子双鬟鬓已皤觌面不逢休更会白云飞过旧山阿山僧今日设有人问住山有何境界向他道石儿同行坐木女共起眠更为诸人颂出石儿木女衣同穿有甚先天与后天莫将境界来辩我饥来吃饭困来眠以手指云要识真金火里看。

　　示众本自无难易无端立易难纷纷测度者似有路可攀谁识才动念遍界荆棘参若是当家种草贵在一切无住着动静时坦坦吞尽十方界无二亦无三所以道一地具足一切地一法共含一切法一月普现一切水一切水月一月摄无风荷叶动决定有鱼行。

　　示众举傅大士法身颂空手把锄头师云佳人醉酒楼步行骑水牛师云蹋破封皮自觉羞人从桥上过师云丧身者少失命者多桥流水不流师云认着还非将古人颂子下个注脚与众人通个路师举杖作撑天势云是则是漏泄不少大地山河无彼此分明独露本来身。

　　示众举隔山见烟便知是火隔墙见角便知是牛隔帘呼茶便知有客此是决定义因甚自把家珍抛散百草头毫无定当更示一偈箭去中来还共住于中几个知端的娘生正眼莫蹉跎杲杲珊瑚撑着目狮子林中无异兽象王行处绝狐踪。

　　示众举古人道只恐为僧心不了为僧心了总输僧师云有心可了转没交涉无心可了又道为僧心了总输僧且道如何是诸人了的心良久云四方平定干戈息月照秋江说向谁。

　　示众本自现成认个现成早已盖覆你若衲被蒙头随队吃饭恰似烂泥枯椿腾龙不藏死水你若明历历孤迥迥亦似烈焰红炉诸尘不能聚染犹属间断只饶荐得当阳一着早已落二落三踏着顶门一窍未免落七落八所以六祖云菩提本无树明镜亦非台本来无一物何处惹尘埃。

　　示众此事无中现有分明八字打开直截根源贯通今古和泥合水时无处不周随流得妙把断要津时针劄不入打成一片离见超情含万象于方寸何尝碍着诸圣不敢安排本无明暗所以首山临终偈云白眼世界金色身情与无情共一真明暗尽时俱不照日轮午后示全身雪后始知松柏操事难方见丈夫心。

　　示众道无边表定相即非道绝思量穿凿转远今古应物无迁丝毫瞒他不得虚空尚无明暗明暗亦非虚空饶伊行棒行喝已落二三立个问答转见不堪竖拂敲床多生习气纵将千七百公案透过总是他人茶饭贵在一念不落诸缘所以道离心意识参出凡圣路学毕竟如何是自家境界风过花来遍界香游峰竟不知何处罕逢穿耳客多遇刻舟人。

　　示众一一超然一一玄盘走珠兮珠走盘未生天地原具足说甚空前与目前因何长系五欲染甘作穷途运粪奴朝朝日日随他去日日朝朝不返观且道作么返观秪向未具胞胎时返观秪向天堂地狱披毛戴角四生六道处返观秪向现前异形异面种种差别不可说处反观秪向烦恼场中喜怒哀乐处返观秪向万物凋残处返观豁然观透知端的不妨随类现形无染碍大千世界掌中观祖云此事如雁过长空影沉寒水雁无遗踪之意水无留影之心到此方堪出家丈夫儿所以道昭昭于心目之间而相不可睹晃晃于色尘之内而理不可分者些不倒断处直须在日用寻常四威仪中着只眼看得破始得。

　　问答机缘

　　僧问和尚得双桂老人正法眼如何是正法眼师云坑坎堆阜进云又道正法眼藏向瞎驴边灭却是何意师云江河晓夜流。

　　座主问依经解义三世佛冤离经一字即同魔说未审依经即是离经即是师云珊瑚枕上两行泪半是思君半憾君主云毕竟如何是真法真道师云一言不中千言无用。

　　士问如何是无价宝师云嫁与鸡随鸡飞嫁与狗逐狗走又问如何是大乘师云直而不曲士云如何是小乘师云曲而不直。

　　君贶罗春元问双桂老人圆寂末后句是有是无师云有士云如何是末后句师云白日青天谁共看士云别指示看师云波斯嚼冰牙齿寒劫外春风吹幻月七云恁么是马道人卖墨师云思量即不堪。

　　僧问释迦弥勒为奴仆文殊普贤为侍从犹未是衲僧极则处如何是衲僧极则处师云不敬功德天不嫌黑暗女进云与学人通个消息看师云兔子吃牛奶进云和尚莫压良为贱师云非公境界。

　　僧问佛是甚么人师云便是我寻常应用底僧无语师反问侍者因甚到者里说不出者云说不出是甚么师云不用口者云不用口莫是耳闻么师打云似三脚虾蟆。

　　僧问如何是第一要师云世尊拈花迦叶笑如何是第二要师云破沙盆子当玄妙如何是第三要师云船到岸头一齐跳。

　　射洪邑侯缘思孟公来山请问如何是禅师云不假安排公云与敝教无二师云怎生见得公云曲肱而枕之乐亦在其中矣师云向道不假安排亦非内外中间公遂休又问学人喜看语录秪是大半不知师云不知底是甚么公沉吟又问妄念起时如何对制师云用对制作么公云不对制何得清净师震威一喝是谁起妄又问见色不着色见空不着空时如何师云无色无空时你向甚么着脚公云自有着脚师云苦有着脚即被鬼神觑破公云和尚又如何师云色不异空空不异色公云因甚觌面吐不出师云相见浑无事不来还忆君。

　　僧问如何是和尚家风师云黄金自有黄金价进云古人以济人为粮和尚悭吝不少师云阇黎欠少甚么僧拟议师云海神不贵夜明珠。

　　僧问如何是本来身师云长一尺不如宽一寸进云不问者个身师云山僧六尺躯缝衣多费布进云者是幻身师震威一喝你看是幻不幻。

　　僧问不在内外中间在甚处师劈头一棒僧拟再问师云既不在内外中间切莫放过。

　　僧问如何是空劫前事师云不与万法为侣进云不与万法为侣是什么人师云金木水火土进云既不为侣何用金木水火土师云若无小人不显君子。

　　僧问如何是父母未生前面目师云天地不能盖载进云如何是生后面目师云穿衣先提领戴帽刚齐眉进云学人不知师云羊拣干处卧驴择湿处屙。

　　僧问远闻有个清果今日秪见黄土果师云你只见青果黄果不见不青不黄果进云如何是不青不黄果师云鹞子过新罗。

　　僧问本自具足不假修持未审以何行持即得师云一介不与人一介不取诸人。

　　僧问如何是人中境师云飞云阁上风铃动苍翠柏中鹤来巢进云如何是境中人师云同门出入两廊下放箸拈匙着着亲进云毕竟如何是亲切为人处师云悬羊头卖狗肉。

　　虎臣蒋太史入山请问如何是金刚正眼师云梦里写诗章不借三光势史云学人明明了了因甚吐不出师云秪为分明极反令所得迟史又问赵州下禅床一匝因甚秪转得半藏师指地云因下禅床所以不全师一日问太史者茎拄杖是你底因甚在山僧手里道得一语亲切便还史云请和尚替下一语师云谁不具足史云再代一语师云张三有钱不会使史云和尚还代得否师云在天而天在人而人史礼谢而退一日又问宗门骂不作骂会打不作打会是否师张目视云作甚么会聻史沉吟师云白云万里。

　　僧问如何是先照后用师云一言截断进云如何是先用后照师云裂破虚空进云如何是照用同时师云雷轰电掣进云如何是照用不同时师便打。

　　一日新到僧问如何是破沙盆句对谁吟师打○相止止不须说我法妙难思僧作女人拜师云弄精魂汉进云三圣一喝意如何师云檐声不断前旬雨电影还连后夜雷师颂云盖覆乾坤破沙盆瞎驴一喝又重新黄头碧眼难回避独许儿孙一口吞。

　　僧问如何是和尚家风师云掀翻四海寻知己进门你自骨毛寒。

　　僧问如何是夺人不夺境师云羚羊挂角无踪迹山自高兮水自深进云如何是夺境不夺人师云太平无禁忌独自任纵横进云如何是人境两俱夺师云久旱弗逢云雨布行人一去杳无踪进云如何是人境俱不夺师云水涨船高随流得妙。

　　僧问如何是第一句师云答汝便是第二句进云如何是第二句师云者里半句也无进云如何是第三句师便打僧作礼师当头连蹋。

　　僧问弟子中途出家还参得禅否师云泥融飞燕子沙暖宿鸳鸯僧礼谢师即示一偈参禅不拘迟早出家何论老少野鹤直透云霄解缆中流自妙瞥尔情忘爱绝不立途程便到。

　　行者问生死事大可讲说得否师云讲也讲得说也说得山僧只是不欲嵞污人面孔者拟议师云眼里耳里着他不得者云在甚处师云满眼满耳。

　　僧问万法归一一归何处师云不是天堂便是地狱进云毕竟在甚处师云不是牛胎便是马腹僧拟问师直打出云当面错过。

　　士问如何是本分事师云莫生枝叶进云不生枝叶时如何师云本分亦不立。

　　僧问经律论是止啼黄叶和尚以何示人师将拄杖作开弓势进云者是古人底师云山僧不属今古进云不属今古学人有分也无师打云客不离货。

　　僧问阿难问迦叶世尊传金襕外别传何法迦叶召阿难阿难应诺迦叶云倒却门前刹竿着是甚么意师以手加额高声阇黎唤甚么作刹竿其僧有省师示一偈刹竿倒着无病无药一法不存天下太平。

　　僧问如何是达磨九年面壁意师云盲龟钻破壁进云学人不会师云师姑原来是女人。

　　僧问既为善知识何名不会师云将你会底呈似老僧看僧一喝师便打僧又喝师复打进云和尚以何作用师云吃饭我先动口洗脸我先动手。

　　僧问如何是和尚家风师云要头斫将去终不涉途程。

　　僧问如何是佛师云又去屎坑中走进云如何是众生师云佛与众生无异进云现前种类若干师云你自不肯承当故有种类若干。

　　僧问不是心不是佛不是物是个甚么师云十字街头辊绣毬进云只者是别有师云者是甚么僧欲再问师打云心不负人面无惭色。

　　士问牛头未见四祖百鸟衔花是何意旨师云不是闲人间不住进云见后为甚么不衔花师云闲人不是等闲人。

　　果城王文学问儒家明德新民未审释家亦能明德新民否师正色云瞎士云和上即今是喜是怒师云矮子看戏士竖一拳师云是甚么士展手师云强作主宰汉。

　　僧问如何是临济宗师云未开口时三十棒迅雷掩耳以不堪进云如何是曹洞宗师云君臣道合不立程途进云如何是沩仰宗师云两口无一舌百草头边泄进云如何是云门宗师云北斗藏身淖泥有茨进云如何是法眼宗师云耳见即瞎眼听即聋。

　　士问一言道尽时如何师云恐你承当不下士云承当后如何师云有甚奇特士云十二时中如何得不被诸境惑师云利剑不如锥。

　　僧问蹋翻大海活捉狞龙捏碎虚空单擒古镜未审此人有何受用师云赚钱不费力费力不赚钱。

　　僧问如何是先照后用师云不许妄通消息进云如何是先用后照师云拟议则丧身失命进云如何是照用同时师和声便打进云如何是照用不同时师云来日再问。

　　僧问黑夜中认贼为子认子为贼有何分别师云分别多是贼进云如何太平师云青天白日说鬼话。

　　士问家宅是主人生身活计为甚么要破家散宅师云说破则不堪进云也要大家知师云知是病进云不知又如何师云浪走汉。

　　僧问如何是第一玄师云独战众兵前进云如何是第二玄师云扬眉不瞬眼进云如何是第三玄师云九重铁鼓一箭穿。

　　勘辨机缘

　　师寓宿三台与僧坐次师问僧你一向亲近何人僧云壁观和尚师云如何是壁观家风僧云行住坐卧师云离却行住坐卧道看僧竖指师云隔靴抓痒汉复示一偈为获金鳞上钓台几番惊浪月方来风云纵许阇黎吐不遇知音休放开。

　　师问僧大道无根因甚源流不止僧无语师代云和尚是何心行僧便问如何是道师云鹿过后放箭。

　　师问僧禅道各各有问着如何对僧无语师打僧云和尚又多一番起倒师云何不早道。

　　师与众同途撞着一伙醉汉一僧云一半是醉底一僧云一半是醒底师云看来醉也不醉醒也不醒僧云怎奈各各倒地师云是他快活无忧处僧云秪是天暮几时归家师云正是汉地不管秦不收。

　　师问僧在甚处来僧云灵隐师云飞来峰几时飞到僧无语师云你未到灵隐进云觉海呼猿洞也常随喜师云见猿么进云未见师呼僧名僧应诺师云猿出洞了。

　　师问僧你在甚处来僧云峨山来师云闻峨山崩倒无踪普贤在甚处安身僧云不知师云在上座肩头脚底一息不离因甚不知僧礼拜师当头一蹋云自起自倒作么。

　　师问僧你在甚处来僧云洋淘溪师云与谁作伴僧云无师打云你过我独木桥时脚生酸涩何言无僧云谢和尚指示师云较量则失。

　　一晚大众至方丈请开示师唤行者闭却门息了灯烛复高声云看此事抬头不见天低头不见地拈拄杖乱打出父母所生日终不与子道。

　　师问僧在甚处来僧云峨山来师云沿途有塘汝作么过僧云太平无禁忌师云既是太平又来者里讨甚么碗僧喝师连棒打出。

　　师一日同众向火朱居士问金刚经云三心不可得未审如何得师伸手云老僧向火许多快活士云未有纸墨时真经在何处师云夹岸桃花风雨后马蹄无处避残红。

　　(施资众善何大全李氏男显应杨氏苏霖老母陈氏任恒王氏男生员之杰杨氏孙男▆▆▆▆全杜氏孙男神祐再祐小祐正▆任忠▆杜氏陈光灿何氏孙男生员尔常王氏生员▆公列杨氏男圆恺同刊
不会和尚语录祈生生善果恒存个个福海长清　嗣法门人法衍法玉对　嗣法门人庆云识　嘉禾　倪尔纯刊
康熙三十年中秋月嘉兴楞严藏经坊存板)

　　不会禅师语录卷第六(终)
嘉兴大藏经　不会禅师语录


　　不会禅师语录卷第七

　　门人永定莲明慧惺同编

　　颂古

　　世尊升座。

　　舌覆长空机掣电文殊击处分明断满天星月自优分雷罢风停浑一片。

　　文殊令善财采药。

　　文殊漫天索价善财就地还钱不知是甚毒药拈来充满大千。

　　女子出定。

　　行藏岂借他人力出入从来各有时春到树头华自发因风吹火不须疑。

　　德山托钵。

　　托钵堂前老作家令人一见眼添沙岩头纵夺枪旗转几识全机露爪牙。

　　风幡话。

　　不是风来不是幡知风幡处是谁看明明动处明明动不是风来不是幡。

　　僧问曹山灵衣不挂时如何山云曹山孝满进云孝满后如何山云曹山好颠酒。

　　从来孝满最风流石女云中辊绣毬腊尽逢春华自发月明依旧照高楼。

　　雪峰示众尽大地撮来如粟米粒大抛向面前漆桶不会打鼓普请看。

　　万花丛过不粘身渡海飞星隔外腾遍界乾坤是只眼红心心里中红心唱拍相随无背面杜鹃历历吐家珍。

　　婆子烧庵。

　　不荐当头一着玄可怜者汉别还钱纵然坐断千差路未契翻身破笑颜。

　　洞山因僧问亡僧迁化向什么处去山云火后一茎茆。

　　火后一茎茆乾坤俱覆了孤灯穿暗室水涨见船高。

　　仰山向火次有僧参山曰一言说尽山河大地僧云如何是一言山以火箸插向炉中又移向旧处。

　　仰山说佛法火箸当头插放去迅雷机收来无片甲。

　　百丈侍马祖游山次见野鸭。

　　寻常出入教人归扭住和声不放飞顿令一时肝胆碎儿孙千古鼻头辉。

　　那吒太子析骨还父析肉还母然后现本身具大神通为父母说法。

　　明明一个本来身山自高兮水自沉谁许乱云来伴住长空月映渺无痕。

　　六祖因南岳大师来参祖曰甚处来曰嵩山来祖曰什么物恁么来曰说似一物即不中。

　　什么物也恁么来捏不成团劈不开今古一无名姓得人间天上震如雷。

　　僧问龙牙十二时中如何用力师云如无手人行拳。

　　无手行拳真活鱍全身直透那一着拈来打破者弦徽扑地高飞一只鹗。

　　宝寿因僧问万境来侵时如何寿云莫管他。

　　是谁不把金刚戴见怪不缘其怪坏一任雷轰电掣来历历灵灵观自在。

　　佛照因孝宗宣问释迦入山六年所成何事师曰将谓陛下忘却。

　　问佛分明帝不忘一翻提起一翻光明星时照雪山顶风递幽兰遍界香。

　　路逢达道人不将语默对且道将什么对。

　　哑巴歌唱打锣归丑态家常说向谁竹密不妨流水过山高岂碍白云飞。

　　庞居士云难难十石油麻树上滩婆云易易百草头上祖师意灵照云也不难也不易饥来吃饭困来睡。

　　一伙乡谈真俗汉荡尽诸尘自了办齐把春风顺逆裁箍篱名共湘江泛。

　　船子为夹山。

　　红波钓尽即抽身两岸芦华也断魂莫笑撑船江上贼水中拿住混天星。

　　裴相国问僧看什么经僧云无言童子经裴云有几卷僧云有两卷裴云既是无言因甚却有两卷僧无语。

　　无言海墨难书尽裴公问处意犹深看经看破无言意言言尽向无言生。

　　丹霞烧木佛。

　　劈烧木佛为天寒院主胸中鼓黑烟后识火灰无舍利依然红日挂眉端。

　　灵云见桃华。

　　春暖桃花色正鲜灵云一见醉翩翩其中更有良工手疑杀世人几万千。

　　香岩击竹。

　　蹋翻漆桶和声露吞尽风云瓦砾光喜得当初不说破至今春艳有谁藏。

　　沩山水牯牛。

　　沩山水牯甚奇怪不住圣凡真恶癞月映千江不共流当头受了深深拜。

　　德山棒。

　　当头把定不容丑劈破髑髅赤脚走十圣三贤丧胆魂盲龟跛鳖翻觔斗。

　　临济喝。

　　入门一喝主宾分拨转黄河彻底清电掣雷轰无别事千年妖怪尽挥腾。

　　南泉斩猫。

　　尽力伤心者一刀草鞋千古捕腥臊两堂僧众如风过谁解令行谁解销。

　　婆子请赵州转藏。

　　兀坐如钟法法流通再转一匝劳而无功。

　　楼子和尚因缘。

　　你若无心我便休街前人听有风流耳门忽中穿杨箭春满华枝月满秋。

　　曹山因僧问朗月当空时如何山云犹是阶下汉僧云请师接上阶山云月落后来相见。

　　个月从来无正偏何须平地起波澜鹭鸶独宿芦华里兔角龟毛仔细看。

　　大随劫火洞然。

　　坏说坏兮随说随伤心句子似针锥两个舌头俱无骨鼻孔依然向下垂。

　　高峰主人公。

　　万象俱忘一颗圆冥冥杳杳洞玄玄顶门迸出通身眼说甚当年打瓦砖。

　　麻三斤。

　　如何是佛麻三斤浑浑囵囵甚处称跛鳖盲龟衔乱走秋天孤雁抱飞腾。

　　干屎橛。

　　就手拈来一屎橛何定广南何定越云门袖里过轻舟痴人犹把梦书揭。

　　庭前柏树子。

　　庭前古柏非枯荣一肚肝肠彻底倾不顾脚跟泥水湿分明祖意点盲睛。

　　诸佛出身处。

　　诸佛东山水上行驴驮马载是观音看风把柁真弥勒运水搬柴孔老君。

　　南泉三不是。

　　不是佛心不是物云从龙兮风从虎饶君打算到驴年六六原来三十六。

　　拄杖子。

　　阴阳未具赤条条情与无情一担挑拈向人天开正眼当头切莫错风骚。

　　经首。

　　八不八兮以不以百万人天抬不起可怜多少数沙人还是自家瞒自己。

　　日面佛月面佛。

　　日面月面长空闪电更问如何赤心片片。

　　十智同真。

　　十智同真理事圆谁家无路透三玄汾阳老子何多舌一手犹分掌与拳。

　　和牧牛颂。

　　未牧

　　尾直头昂震吼哮溪山蹋遍不知遥通身放荡童难近壮气雄雄不看苗。

　　初调

　　蓦地相逢信手穿明明历历猛加鞭此回未肯轻容过紧把绳头着力牵。

　　受制

　　狂心渐渐绝奔驰放去收来步步随草料既调无少欠牧儿犹自不神疲。

　　回首

　　历尽心机唤转头从前烈性已调柔断绳暂系枯枝上云笠随身且再留。

　　驯伏

　　万华香秀水林边密密绵绵本自然踞定脚跟随处稳牧童遥视不加牵。

　　无碍

　　风飘日灸体如如一饱齁鼾何所拘无孔窍吹无孔笛个中醒快乐无余。

　　任运

　　俱在乾坤一窍中晴空草色四时茸饱餐餐尽忘今古赢得山童睡正浓。

　　相忘

　　兔角龟毛岂定中无心心与水云同月明光透和云白云自高飞水自东。

　　独照

　　牛自忘兮人自闲空空荡荡别人间牧童抚掌呵呵笑大地无非一字关。

　　双泯

　　有甚人牛有甚踪了无一物浑长空其中消息难描画自有春风笑绿丛。

　　行实

　　灵耀象野二禅人领众入方丈请开示行脚因缘师云予生来福薄愚钝气质粗卤若尽说出笑破诸方口耀云只饶不说也知狼籍不少师云予乃南克杨氏子母赵氏生天启元年辛酉十月廿二日辰时幼小呆蠢见人便羞说话凡遇人啼哭杀生及背真逐妄奸心巧计心口不合如割身肉满眼痛泪自觉幻形非坚人心不古再来恐迷与道转远虽处富贵之家如在火坑如带枷锁知色色是障道之根有为造作世事如飞尘过目俱不在意暗中只愁虚度予十六岁时暗走蓬溪智林寺出家老母在家一月减食形枯予闻速回且全母命志不同群虽入学堂不爱读书写字初遇天隐大师在予俗宅开示缁素做工夫教参万法归一只向一归何处起疑十年五年自有倒断予乃随众得闻时刻疑着顿在胸中如油入面后值劫运大变父母亲缘俱丧方得自由始投惺初师祝发其年廿六单包出蜀值抵汉上侍野诘和尚山居四载圆具足戒一日予问如何是父母未生前面目师云洗脸自抹着何必问外人予曰者个是已生面目如何是未生师大怒高声云快向未生时问来予罔措师连棒打出法堂痛骂一顿自此胸中如结石然行住坐卧只向一归何处起疑昼则随众作务夜则衣不解带每被昏散二魔打搅不得清平终夜昏沉甚重难遣常礼千佛忏一日师云我者一堂僧都是顽皮癞骨恰似泥塑木雕的饭袋子无一个转身吐气识老僧说话不惟孤负四恩一息不来不在蛮婆肚里便在牛胎马腹予闻得恰似在冰池里相似遂与同戒连打三七工夫自觉成片不疑自疑不被声色摇动动静一如只是不得倒断如担重檐一般担不起放不下自云大事不明何惜身命似鬼神催住一般数日内弄尽伎俩捏紧拳头踞定脚跟大张两眼尽力立参一副心肝如迸出来一般身体枯弱逼得吐血犹不放过连日师自打普挪予只得带病而出行至中路大雨不止四面山水瀑涨通身泥水透湿寸步难行天时已暮只得勉强回山正过悬岩大风震吼山谷应声予瞥尔通身似脱碎了一般身世俱空一归何处不觉出声追审自己听得在此得个倒断遂有偈云万法归一一归何尽虚空界总包罗带累通身泥水湿翻来覆去自磋磨予将偈念与师听师云此是途路得底山僧看来属途路在予云如何是途路事师云泥水不少予云如何是到家事师云待子到家方与子说予云者回瞒我不得一喝便出乃辞师下山其年满三十往南方参径山费隐和尚一见便问你是甚处人予云四川人师云你带有附子黄连何不呈出予进前两三步作女人拜师云四川僧个个是弄虚头予云既以亲见亲收何曾虚头来师云是玉须经火予云莫嵞污人师打予连喝而出至金陵天界寺参觉浪和尚予问云天不能盖地不能载时如何师云非公境界予一喝师云者一喝落在甚处予云者老汉犹嫌少在复喝便出予至天童参木陈和尚问如何是如如不动师良久予云者老汉卖弄不少师云只识老僧体不识老僧用予云请和尚归方丈予走南北十省参济洞二宗三十余员知识当机时受了许多痛打痛骂作务时受了许多苦磨多有机缘问答予手拙不能写但只缘自了尽行忘却其年四十忽见破山和尚语录果有过诸方处遂而还蜀住静一载将佛祖言教语录一目便知方参本师破山和尚一见始问通法末后来请和尚最初句师云老僧举杯吃酒不知甚么粗细予云恁么举处甚分明家家无二路师一喝云当面错过予云通法奔南走北全仗他力那里是错过处师云他是张保李保予两手叉腰作听势师便打云者汉久在江南吃馊饭却来者里讨新鲜予云若从他觅已不新鲜师复打予连喝便出一日同众拆房值瓦落打破头顶血染通身一众忙然师走出方丈云此子顶门具眼予云正要和尚证盟师云本无一物与子证个甚么予云既然无物何处不明师云正恁么时聻予揩血视师曰满目风云收不住红光一道射寒空即时呈偈香岩击竹闻声处何似当空蓦劈开惊起泥牛吞宇宙从前知解一时灰一日本师在众举路逢达道人不将语默对将甚么对予云苍天苍天丑态家常说向谁师云者个犹是语予云和尚又作么生师云默默自知田地稳腾腾谁为肚皮憨予云和尚犹在语中师云将谓老僧是语耶予云瞒通法即得次日出坡本师当路高声复举前话予大喝师云再喝看予云再喝即头上安头师笑云此子欠学次日本师唤予进方丈竖拳云唤作拳头却是巴掌唤作巴掌却又是拳头唤作甚么道一偈看予云明明古镜照无私觌面难藏向上机若作拳头巴掌会新罗鹞子过多时值中秋师指月饼示众云时临泠淡中秋节四海禅和心未歇云集同来觅指归一人一饼一轮月有时明中有暗有时暗中有明且道作么生吞吐试吐出看予云一轮光皎洁本自无言说森罗万象中体别神不别师云此是长连床上学来旧话予绕坐一匝师云此是月作么生吞吐予云若教吞吐已不圆全师咄予从东过西师即命众和韵予云吾师命众赏秋节本自无尘何用歇吞吐浑教宇宙空抬眸不见天边月师一日云我者一堂都是会底只有你一个不会予云教通法会个甚么师云难道你吃饭也不会予云若论吃饭谁不具足会亦是病师深肯之重阳日师指菊诫众云危石孤标菊正芳随风飘堕落禅堂诸人惜取娘生鼻莫逐目前臭与香予和云独立尖峰菊自芳满腔意气透云堂而今鼻孔随收放遍界人闻遍界香师同众坐饮夜深忽举杯云道道看予云团圞高举示禅流老大渔翁意在钩一吸曹源波月尽万亿须弥笑不休师一日唤予进方丈你不吃酒写把扇子作个宽限拿去收拾偈云闲来双桂习枯禅七破蒲团非偶然卷起帘儿云不隔始知不负草鞋钱予云者老汉漏逗不少师云却是你恁么子云做贼人心虚师瞠目云正是做贼人心虚予作惧怕势以扇遮面便出不数日师举牧牛颂德山托钵公案验众安职师颂云手持钵也身袈裟日逐形仪何太赊动静自忘才举念出门撞着生冤家归去罢较些些暗惊春鸟落藤花予颂云托钵堂前老作家令人一见眼添沙岩头纵夺枪旗转几识全机露爪牙师命予西堂职予本无学无福曾受许多惊险憎嫉予辞行师云老僧将满七十要来空手来不得要去空手去不好你此时在千人足下存后来在万人头上坐师正满七十众集二千余人共庆大年师将眼耳鼻舌身意各分一偈以付六人予得其眼偈云得吾眼也觑浮沉浅则浅兮深则深莫学瞎驴趋大队破沙盆句对谁吟遂将偈拂面付与予杜绝人事间居寝堂大众惊诤大震丛林予不敢辞予年四十五匿迹射江清果禅院甘苦备尝有志未逮又越辛亥冬其年五十有二始得拈香予赋性不敏未工文字种种丑态难尽举似略出其概以告众兄弟幸勿见笑。

　　佛祖赞

　　释迦佛

自觉觉他先输你天上天下谁能比末后拈花全不顾破家丧宅从此起只言你是无事人沙盆今又殃我举

　　接引佛

西方大教主却来东土立长伸一只手不知何年息山僧莫者闲工夫惟将白棒当头劈

　　弥勒佛

弥勒弥勒谁被你惑怕你笑面宁可直说闹市街头等个人不见几人能接拍或时伸手化文钱要人取出珍藏物千方百计按牛头笑杀乾坤颠倒客

　　观音

圆通观自在时把风流卖三十二应身处处现丑态虽然双耳聋借此多捏怪惯弄鬼眼睛凡圣一船载不是怜汝赤脚走定要打你天　盖

　　墨像观音

纸墨庄成名曰观音仔细看来妙在无心波涛衬足随类现形众生执我你太劳生虽然如是几个男儿摸壁行

　　普贤

普贤普贤万行庄严骑六牙象身满大千指挥如意随类方圆饶伊万行具足我秪不爱你说因说缘

　　达磨

满腔恶毒急来东土一见梁王本钱不顾独过江心伎俩穷九年面壁风雷露者汉翩翩得意回震旦果然无别路

　　　　　　又

你越九国来无事来生事一苇浪头漂未免全身湿不是神光老怎生回得去而今看将来遍界俱狼籍

　　六祖

砍尽云山一担挑黄梅腰石正英豪觌面难藏未筛米夜半冲营舍命漂

　　马祖

金鸡预谶一着先天来大祸在磨砖春色满园关不住旷劫英雄尽蹋翻

　　密云师翁

蹋碎桐棺山顶云扶起太白峰池月中兴临济正纲宗六坐道场犹未歇一棒揭开彻底穷是圣是凡俱脑裂不许人参隔夜禅吸乾龙池四海竭原是世外个樵夫细密不来粗出格

　　本师破山和尚

换尽魔佛人天胆医方全用十八反颠拈倒弄令人疑闻者见者骨毛散起死回生正脉通千七葛藤连根斩我亦深遭痛棒来冤家代代难收挽酒垆肉案是家风混俗和光别一款

　　　　　　又

第一讨便宜是者白拈贼冷笑鬼神忙又言无法说日午打三更魔王丧魂魄惯用吹毛剑坐断人天舌重疏滹沱河翻洗曹溪月思量憾不休犁　几时歇

　　丈雪和尚

剑阁险还可过者汉机迅难卜惯在痛处深锥搜尽一腔杂毒惹得腥膻遍地惊起神号鬼哭收尽南北番商业风转吹西蜀中兴圆悟家风卖弄破山酒肉搬砖弄瓦去黄叶尽多拈拳竖拂时云散空谷骂佛骂祖为由定感滹沱正续

　　六岫和尚

者汉将四海水掬干在手不漏一滴三光照不着处只用一枝秃笔扭转人天鼻孔不费一毫气力见者热恼全消行径非儒非释兀坐恰似钟无心临机倾出波罗蜜

　　九念和尚

龙睛虎貌气苍苍注破天文地脉场把住曹溪谁乱涌不将一滴播诸方一任人天齐叫渴或廛或隐骂颠狂定是上方闲古董懒把虚空论短长

　　凝真和尚

者汉原来活泼是非场中摆脱却又随类施机鬼神也难摸索生涯别是家风单提临济棒喝把断佛祖咽喉世法佛法铲却为人敲枷打锁当下个个快活每入洪波大浪说甚当年摇铎魔宫虎穴悠游不住圣凡位缚

　　寂光和尚

形如野鹤冲霄无侣夺骊龙珠击凤凰髓气骨苍苍似无情心融万物归一己只因狼籍高峰头是圣是凡都仰止四来金玉火中看钳锤时在红炉举鬼神随步觅无踪荣辱无嗔赞不喜者样忘情绝境人真堪嫡骨破山子

　　万竹和尚

疾焰过锋白拈手一言截断群机口不打从前旧葛藤齿露鞋穿现家丑卖弄老卢一物无或时又指衣珠有乍晴乍雨不如闻竹院遍栖蜂几斗

　　自赞

　　千叶云请像赞

者个川僧七十九逢人不解藏家丑拦腮劈面验群机细行全无赤脚走红丝蹋断任周流吸尽西江非舌口五味因缘不喜闻打翻跳蚤手非手昔年腾蹋暗惊群啸倒白拈双桂叟

　　灵耀慧首座请

据个甚么端的生平不喜纸笔那管文字三昧为人拦腮劈脊只教当下翻身不待今日明日处处人情尽绝供养有何利益

　　又象野意知客请

者个川和尚肚内无伎俩佛法人情不通全靠一条拄杖拨转生蛇化龙陆地无端起浪

　　又慈昆玉请

性急如电光胸无一物藏谈吐无义味圣凡难度量四来龙象多不知有何长

　　又彻参维那请

禅教不通字不知写者样村僧人天有几平地使人忙迅速难回避单提破沙盆灭瞎驴宗旨

　　参学吟

旷劫恩波随果身飘浮沤幻体风火几遭不随名利戒定慧刀寻山问水甘守寂寥麻袍重补草绳缚腰品字烘柴煨芋连苗朝朝活计野菜满瓢一天星月逝水滔滔风吹竹户无情品箫百华满地富贵无骄谁是知音孤云缭绕行果未圆益我劳劳草鞋　跳拄杖横挑参叩诸方顶笠腰包冤家聚头相木栖巢丛林规范能忍能调问禅问道白棒连敲针去线来机锋不饶觌面相逢狮子吼哮如水合水奋迅波涛似空合空兔角龟毛人境不夺格外风骚当炉不避丈夫英豪三拜得髓师资契交本无一物呵呵大笑千七百则俱是权巧者椿公案了无可了逢场作戏遇水安桥种种丑态也渔也樵国王水土四恩总报远近檀那福慧海潮本自具足难画难描原同太虚阿谁欠少临济门庭透三玄要后学初参讨个分晓顽皮浪子也须急早别有岐路败种芽蕉如斯将去大非潦草报参玄士衣盂禅继何论迟早

　　十二时歌

半夜子梦里无定止忽醒来惭愧无一事鸡鸣丑钟鼓一齐吼眼眯麻恐落他人后平旦寅不用窗前灯卷起帘大家吃糊饼日出卯休向他人讨莫动着一任堂前草食时辰虾蟆鼓眼睛活泼泼阿难问世尊禺中已剔起眉毛是任追寻何曾有一字日南午看看主中主影直端大虫原是虎日映未卢陵米价贵木楂羹只要嚼得碎晡时申八两是半觔古家风寂寞好愁人日入酉收拾子胡狗没关栏虾跳不出斗黄昏戌见黑是何物难瞒他剔起光明烛人定亥衣被一齐盖赤条条何必观自在

　　四威仪

山中行步步直到顶拄杖子惟是个中人

山中住不觉全体露好愁人幸有云来护

山中坐蒲团经几破提不起日月间中过

山中卧一归归何处忽翻身从前俱登破

　　分灯

　　付灵耀净慧

双桂移来个嫩枝射江山畔缚狮儿逢场遇着冤家种蓦鼻穿来报我知

　　付鼎足性灵

参遍诸方一古锥无人敢下毒钳锤金鳌逼得通身汗虎穴魔宫任子挥

　　付象野净意

济祖门庭觌面提赠条拄杖扫狐疑颠拈倒弄随收放直指鼻头向下垂

　　付彻参通耷

入泥入水老婆心总为阇黎彻骨贫幸据撩天鼻孔去飘来双桂射儿孙

　　付自惺庆法

金鳌队里露家常曾识阇黎锋太铓付汝龟毛拂一柄穿云透月祝吾香

　　付千叶庆云

五味场中得出来相逢一拶笑颜开千差路口齐关断汇入曹源达圣阶

　　付归一圆澄

三万八千路直来纷纷差别念都灰巾瓶久待忘归住情尽圆明正眼开

　　付慈裔法衍

法幢久竖碧山东每跃鱼龙懒验功独有阇黎腾踏别临机疾健续吾宗

　　付慈昆法玉

传法传心非本源无心无法本虚玄本来心法无传学付汝流通正脉传

　　赞慈容老宿

行径　毵语言庄粥浩气逼人宁直不曲清辉时映嘉陵江素影却藏于隐珠呵呵我拟原是再来人非僧非儒亦非佛

　　(至嘉禾造录入藏　参学禅人庆登庆永同理　嗣法门人法衍法玉对清　嘉禾信善倪尔绳等刊
康熙三十年八月中秋日)

　　不会禅师语录卷第七终(嗣法门人庆云识嘉兴楞严藏经坊存板)
嘉兴大藏经　不会禅师语录


　　不会禅师语录卷第八

　　参学门人冯述善陈搢杨章任之杰等编

　　指禅说

　　禅禅不属天生地涌那堪东土西干不属师承学解那堪满肚狐涎不属染净修证那堪理路钻研不属生灭取舍那堪迷减悟添不属思量卜度那堪文字语言不属观心静坐那堪默照邪禅不属语默机境那堪着意忘缘不属将心待悟那堪坐地上肩不属无心自妙那堪庆快悠然不属死眉闭目那堪良马不鞭不属大千沙界那堪内外中间不属泥塑木雕那堪色象庄严不属安排造作那堪簸弄金钱不属五行拘系那堪执坐方禅不属顽皮钝骨那堪棒喝指端不属四相诸相那堪人法不蠲不属得少为足那堪化城不前不属静极生妄那堪妄引妄连不属妄似浮木那堪逐妄长年不属毁誉荣辱那堪花现金莲不属是非辩论那堪机心还源不属人天小果那堪奇异为禅不属住心内澄那堪抱石沉渊不属精进惺惺那堪急火油煎不属十全称意那堪五欲为便不属随人起倒那堪自失真全不属欣厌进退那堪断续成篇不属喜怒哀乐那堪卖弄腥膻不属不用证据那堪认瓦作砖不属自言无分那堪自弃自迁不属若存若亡那堪多费盘缠不属凡圣阶级那堪拟议天悬不属残羹馊饭那堪巧语新尖不属名闻利养那堪有玷先贤不属寂寂无记那堪古庙炉边不属草衣木食那堪吸露升仙不属旷劫修因那堪今日来年不属死句活句那堪空劫已前不属私欲坐驰那堪养翼飞钻不属半梦半醒那堪古墓翻砖不属心随境转那堪身坐蒲团不属念念迁流那堪和不返旋不属将心用心那堪药载满船不属死木土灰那堪水滴石穿不属弃有着空那堪掘地觅天不属热闹门庭那堪堂前无草不属刹那变灭那堪红丝不断不属记相似语那堪认影认响不属昏沉散乱那堪起念屏除不属有知无知那堪有空无空不属心外有法那堪内有可得不属求佛求法那堪有漏有为不属人天供养那堪神通异端不属自怀自足那堪心住无生不属不忘己见那堪识情渗漏不属逐境不化那堪随梦颠倒不属依语生解那堪随照失宗不属有佛可成那堪有众生度不属意识领解那堪家亲作祟不属一物当情那堪法法邪生不属步步行有那堪口口谈空不属拖泥带水那堪机缘说破不属思量测度那堪方寸魔绕不属着意纷飞那堪忘怀鬼窟不属有形遮障那堪空堕悄然不属入定凝神那堪劫满不堕不属一念疑佛那堪心生法生不属智知不知那堪不息心源不属把捉不放那堪湛湛深坑不属有物可比那堪本同太虚不属执净解脱那堪执净魔侵不属广谈因果那堪黄叶为金不属执迷待悟那堪妄尽觉圆不属截断此岸那堪别有西天不属冤债罪福那堪罪福不蠲不属水边林下那堪间隔山川不属心怀无著那堪起念搜旋不属安闲爱乐那堪自在魔天不属能所能了那堪能是魔根不属普贤行门那堪纸褁麻缠不属平常无事那堪死水龙眠不属见闻觉知那堪竖拂拈拳不属善恶因果那堪舍妄求玄不属非难非易那堪直指单传不属凝心入定那堪冷灶无烟不属将心无心那堪暗合金仙不属神通妙用那堪狗尾续毡不属举处承当那堪影卸心田不属解悟为悟那堪意识引牵不属阴阳福寿那堪帝释侍前不属悟后怀悟那堪执悟悄然不属不疑言句那堪自合管弦不属有迷有悟那堪二种成颠不属成住坏空那堪万物同源不属色空明暗那堪和会粘连不属似空合空那堪空合了然不属离合聚散那堪谁后谁先不属药病对治那堪执法万千不属守一为正那堪醉卧花毡不属情识起念那堪短偈长篇不属有为功用那堪接竹点天不属凿破混沌那堪禅上安禅道云玄之又玄儒云仰高弥坚须臾遍周沙界无物难比难宣禅禅不知是甚么物却又随类方圆禅禅世尊拈起金莲饮光露齿破颜少林九年面壁神光一臂不全南岳故尔磨镜普化半风半颠斩猫正令太切百丈为人开田黄檗高声唤转寒山拍手笑天布袋街头立等石巩箭不离弦临济三玄三要曹洞君臣正偏龙潭吹灭纸烛华亭入水覆船禅看这一伙穷煎饿炒绝情汉子生擒活捉惯穿水月捞捷空花不容之乎也者只教个个零零落落无依无靠无佛无魔无去无住衣穿屋破躲避不及独露顶门教云法身无为不堕诸数妙性圆明离诸名相所谓离心意识参出凡圣路学破山和尚偈云打的不是坐参的不是禅快活日子不过逐日思想成颠此偈亦似尧风舜日太平无事其毒害更深且道利害在甚么处咦寒猿夜哭巫山月断肠何必再三声。

　　和牧牛颂

　　入山寻牛

奇松怪石几千层一向抛离今复寻峭壁悬崖真可长满林荆棘虎狼声

　　初未见迹

频频举步恁么行拄杖头边通个津水绿山遥无别路相逢只在野花村

　　摩挲捉获

觌面分明是个牛轻轻呼唤不回头慢把鞭绳蓦地掷咆哮忿怒一时收

　　得牛调治

牧童昼夜费心勤草料均调意更亲密密绵绵无间断鞭绳犹在手中停

　　牧牛驯伏

山悠悠处水悠悠放去收来得自由林下牧童犹未歇牛儿不用鼻绳头

　　骑牛归家

频吹铁笛梵音弘牛背牧童喜气浓拍拍相随能几识归家步步乐无穷

　　忘牛存人

忘牛处处任流通人住空山体亦穷法法从来无法法了无一法自玲珑

　　人牛俱忘

物我俱忘空合空量周沙界尽和融清风一片无拘束不记东西南北中

　　返本还源

无形无迹体还圆湛湛凝然宇宙间万亿须弥长作伴一轮红日照玄关

　　入廛垂手

春光处处设祗园柳巷花街大觉仙总为婆心倾法乳颠拈倒弄到驴年

　　三毒颂

无端放浪莫遮拦淹杀先天何日干只看贪从何处起沸汤炉炭化金莲

舍宅焚烧一念嗔昏昏黑暗昧天真修罗队里翻筋斗无价宝珠几复明

一上不立分三个长年痴醉自网罗衣中宝剑猛提取重重关锁当时灰

　　杂偈

　　总戎圣业陈公呈法衣

大将来呈补碎云冤冤杀缚个儿孙庄严有相归无相裕后光前破暗灯

　　辞射蓬两郡绅衿檀越

法幢久树在郪江草料频添不二场纵转渡头犹未歇檀那福慧自悠长

　　示戒子悟彻

依师教训莫因循百炼方堪神鬼钦眼耳若随身色染八寒八热是家亲

正眼圆明是戒根重重关锁指迷津披持尽属儿孙事祖父从来不离身

爱网笼中飞出奇何缘庆幸得便宜想伊全仗东风力粉骨难酬大护持

铁石冰心志贵坚檀那九族仗生天有时识破无持犯万亿乾坤一串穿

　　示静一戒徒

戒行如孀定慧基无持无犯是真持恒持自彻虚玄妙久侍巾瓶自有时

　　示慧惺戒徒

有持有犯戒珠亏无持无犯戒珠辉未到悬崖双撒手干戈战罢是谁非

　　示圆善戒徒

袈裟不是等闲衣越圣超凡出网梯不信师言空剃发三途都是悔修迟

　　示续祖戒徒

家贼难防家贼勾七擒七纵没踪由返观贼是家中宝戒性圆明岂属修

　　春日示徒孙偈道忱道恺道恒

春日晴和物物芳莫教虚度个时光杜鹃枝上声声语反听情忘达本乡

　　师七十自勉

浮生七十寄山河自觉疏狂错过多返看世间伶俐客自轻自贱更痴磨

　　任正宗祈嗣菊月生子寄名圆麒圆麟圆泽

这个儿童也异常上元祈保菊来芳麒麟山送麒麟子道一生生覆育昌

　　蓬溪文学杨大来送子寄名圆祥

赤城凤子寄麒麟佛照三多化育增后不久留桃浪客联登科甲报君亲

　　示徒圆通证一

辞亲割爱越尘轮妄歇情忘本现成不做一回新斩断又来行了又来行

出家学道行为先五欲场中休去缘动静忙闲开正眼不生一念证通圆

英年入道莫偷闲不住福田道自玄多少化城高枕客几人超出色空天

　　为千叶吾徒拈二偈

庆云遍覆大千叶是叶枝枝撑着月云月无心运化空吾徒堪举验贤哲

一国花乘一释迦大千世界一尘沙明明独耀阴阳外凡圣同源一叶花

　　山居

久寄溪山伴白云偶来尘世暂为宾同乡问我还源妙吃饭穿衣屙屎人

形枯鹤发将还沌万物俱忘醭满唇莫怒野人违律法恩施德胤公侯门

　　为吾徒圆泰

沙弥定有前因来勤侍巾瓶莫卖呆眼耳莫随财色转法门孤迥看英材

　　示真慧戒徒

戒是根基行是墙时时把隘紧提防挺身杀尽狼烟息衣甲销同不夜光

　　示慈参戒徒

三毒销镕体自然何须善恶两头担因何不重形山宝取舍无端住福田

　　示慈昆戒徒

戒性圆明破暗灯不迷焉得有贪嗔若能念念常观照堪与波离把臂行

　　示志一戒徒

戒是根基行是墙是谁披铠治谁狂干戈战罢忘功用白日青天贼献赃

　　示不愚戒徒

身心俱戒戒非身心戒俱忘越太清世界只因情爱有都来依样息贪嗔

　　示莲明戒徒

勤修戒定快超群去妄求真犹属尘不住色空忘染静方堪弘法报冤亲

　　示道忱

三毒销镕少放参自然五欲不相关挺身立个超群志双桂飘香望子担

　　示道恺

尽虚空是福田衣遍界当人个坐具历历孤明超象外菩提无树强除枝

　　示道恒

者个沙弥气骨强逢缘遇境要羞藏脚跟蹋断五云线异日回龙遍界香

　　示圆聪

者小沙弥也异常辞亲割爱礼空王勤修三学依师训普报冤亲极乐乡

　　总示

戒行如孀犹执碍不持尽属魔军界触尘不被根尘转兔角本无增减坏

　　为常光脱白

云关蹋碎去当时一曲高歌助子机常忆丛林如护目管教禄位与天齐且道出林一句有何祥瑞秋雁一声迥天空万里青

来寄丛林父有言九泉无虑子长年超群具有攀云势忠孝时怀遇墨仙万里云收天界净海心无浪月孤圆谆谆教戒无余事清白传家代代贤

　　吊慧昙法侄

慧灯转照六窗寒还借了明随类安无住优昙能破暗金乌犹出水云关

大千世界昙花里万象森罗慧育成妙体虚玄空染碍尘尘刹刹露全真

　　访天台法兄凝和尚

同源共乳饱先腾善识群机巧为人弟望阿兄吹一笛方堪水草寄浮身

　　笕水

暗通一窍效何灵半泽群萌半涤尘运用四时恒不间还源动定本无心

　　为幻融法侄

出水腾龙跃五天潺潺幽韵别人间都来玩赏浑如醉得意忘归乐道仙

　　自如大德寿

兀坐孤峰忘岁月下方忽报碧桃开剔眉试看松筠皤引得群仙驾鹤来

　　为象野吾徒建法堂

小院重辉胜五天龙回时过水云瞻黄梅递代真消息堪与吾徒验正遍

　　为圆宗常松脱白

袈裟数载覆鱼龙今化飞腾万里鹏清白传家千古秀担泉带月续流通

子依僧像寄空门拨转云关祟不侵此去文星光映壁联登独耀势超群忠孝全时弘祖道多生庆幸莫因循

　　为常生寄名

来寄空门越险津袈裟角里覆常生海心无浪三多秀拄杖头边不老春

　　护法殿

护小沙弥如待宾他年一念护丛林云关拨散文星耀忠孝传家世代荣老大梢公休瞬眼金鳌殿阁更重新

　　为智波禅人示二偈

上下四维不住踪有何南北与西东猛然踏转沉潭月义断情忘万象空

智波波含火智火火含波若识和合体佛常在此过

　　示通鉴沙弥

小小沙弥具大机侍师切莫厌劳疲有时堪续传家子紧把灵根善护持

　　示如善行者忏罪

如善善如如亦忘幻沤原是佛家乡猛然识得东风面罪福消同过电忙

　　示圆澄号归一

圆澄取号名归一烦恼场中贵暗识不记春秋暑与寒浑忘一笑知端的

　　示常见行者

常见见无见常知知无知非见非不见非住亦非离

　　示圆相

圆相无形天地先古今应化化无边时人不解无形妙还向无中识本源

　　吊湛虚禅人

生亦如兮死亦如如如之外尽皆虚明明独耀阴阳外应化随方不住拘

　　为圆海脱白

佛光主照十余秋覆育三多任自游今日空门留不住青云得路占鳌头

　　毛相公脱白(讳)飞鹏

来寄空门翼养成去登云路定超群好将忠孝传家国祖脉流辉递代荣

　　赞本源法兄和尚

者汉舌头无骨先拈黄叶止哭贫者直示衣珠富者不许住足分毫不肯放过踏翻凡圣窠窟活逼拈牛下儿人天偏肯推出住则如蜂护王行似战兵拥纛生平不梳妆钗钏镕一物西溪一派长充盈四海毒

　　赞大鉴老宿

无功受禄个老叟踢翻双桂只一口闲敲贝叶似风翻动静面南看北斗世外乾坤浑坐忘腾腾兀兀破空有颠拈倒弄似儿童不知尘世多花柳这样绝学隐山流转身定是扬家丑

　　寄住山行者洞彻

踏断脚根五色线何妨城市与溪山不能直下超玄锁处处浮花碍眼关

　　和凝法兄韵

浮生虽寄别人间笑指虚玄有甚拈一段家常公漏泄目前惟对五云烟

　　示圆星小沙弥二偈

者小沙弥世裔来圆明星耀越尘埃巾瓶久侍全机化格外令人梦眼开

截断情关爱锁来岂同点额逐空回阴阳难束忘家客普报双亲入圣才

　　病中有感

一轮花甲患咽喉把住关头气不周惟有太虚难掩塞风云忽散月当秋

　　避兵感怀

空寄山河刚六十法门无补狼烟逼闷来也忆旧陀天又觉娑婆愿未息

瘦骨如钢铸鹤翁懒登曲录效顽童眼前多少闲题目对境犹如过树风

　　七九作

假借形囊试几番皱痕凸凹觉　毵火风聚散无增减还借了明正眼看

　　因事有感

臭尸何必衣衾棺抛散山河将各还舍利纵明犹属幻不烦窣堵在人间

　　寄大鉴老宿

饱餐双桂老乡尊久处林泉毒更深远地归来如野客旁敲正打念伶俜

　　师六十四偈

年来八八通身懒过目如风念念灰试看有为无尽日玄机岂用巧安排

　　佛成道日

雪山子夜见明星一段风流画不成世出世间俱照破是谁眼里少瞳仁

　　为幼侄重阳

重阳来到碧山头一片婆心为子留诗对叮咛千万遍十年之后向谁俦

　　生员任玺送子寄名圆胤

子寄空门仗碧山风尘削净跃云关他年忠孝传家后尽性明心一样担

　　为三书陈文学分灯

就中消息念三书晋接机投志不孤释氏孔门今两得芳名万古作规模

　　为波转法侄

终年学道志超群贵在时时近至人蹋转波中星月迥大千沙界一间身

　　为端倪法侄

龙印山头养翼全魔宫虎穴任流传无边刹海张猊座倒弄颠拈越正遍

　　为可憨法侄

龙印山池一脉扬憨公吸去换人肠巾瓶久待全机丧骂尽诸方孰可量

　　吊象野门人

六九年来万象中龙回野鹤五云封忽闻转钓炉烟泠苦我劳劳白发空

　　为天猊法侄

龙印山头无别路教人绝学越迷悟大千世界一微尘只责儿孙赤脚步

　　为三凤送子寄名圆星圆常圆明

儒童投寄碧山高次第翔来寄祖祧尽性修真无二道莲生凤子满于巢

　　(施资众善杨春溥杨氏男圆祖　僧无碍本　云南武定府信士姚加爵　三木桥信女苏门王氏男珩珍珂琬杨国隆杨氏　至嘉禾造录入藏　参学禅人庆登庆永同理　嗣法门人法衍法玉对清　嘉禾信善倪尔绳等刊
康熙三十年八月中秋日嗣法门人庆云识　板存楞严藏经坊流通)

　　不会禅师语录卷第八(终)
嘉兴大藏经　不会禅师语录


　　不会禅师语录卷第九

　　法孙海澄海映海定同编

　　　　杂偈

　　坐禅偈

坐禅越世最希奇谁放身心间片时万象居然因念有寻常莫教阎罗知

坐禅切勿厌皮囊满耳如来满眼光旷大劫来为外护家无小使不成行

坐禅岂是死枯桩大韛红炉煆几场佛祖位中收不住魔宫虎穴任锋铓

坐禅惟忌论有无令色巧言何自辜问着扶桑多少路口衔匾檐眼生膜

坐禅切忌习诗文杂毒难除转不亲生死若将学问了达磨一派是狐精

坐禅切莫取心空若取心空更不空除色取空亦是病色空俱泯古家风

坐禅守一绝多方万行无非小歇场滚浪波中劈不散鬼神难觑佛难量

坐禅只贵起疑情独战能冲百万营定国空王莫妄动僧祗不历自清平

坐禅毫不隔途程求佛求仙丧本真拟议思量魔党缚无心又恐黑云侵

坐禅求静厌尘喧恰似狂狝入果园若识本然无取舍乾坤尽在一毛尖

坐禅不立坐禅工那管情忘心境空凡圣两途俱荡尽千江万派自朝东

坐禅直坐尽穷底设若依稀隔万里拿住骊龙照海珠丈夫岂被识神使

坐禅本为了生死故纸莫寻还扣己万仞峰头独步行现前佛法脚跟底

坐禅何定四威仪倒海翻天莫放逸动静了然中不立镬汤炉炭任施为

坐禅莫染五味禅小果人天福报缘瞠起一双清白眼可怜不荐待驴年

　　赠湛虚老宿

楞伽读罢喜高眠不效古人撑破船忽遇知音来接拍齐吹玉管乐余闲

　　赠越中剞劂居士

一片模糊仗汝庄毒流中夏换人肠从今笑破诸方口漏泄春光也着忙

　　瞰海示汉章禅者

万派归源升上方几回聚散透阴阳百千香海无边阔尽在当人一窍藏

　　圣节拈香

常应皇宫现帝身虚空为体物为邻人人共祝尧天寿万国来朝万岁君

　　腊八拈香

无端狼藉雪山头惊起梅开笑不休若识明星射眼处家园破散步骑牛

　　为不二禅契

古路迢迢自坦夷耕云种玉好提撕猛然蹋着无生路不二门中看是谁

　　为净念禅人行脚

行脚虚▆草鞋钱不如随处隐山巅想是个中无消息白云窝里对苍天

　　辞本师

多年养翼仗丛林自愧何堪直指心折桂去挑潭底月时烧柏子意深深

　　登赤城飞云楼示苇航禅者

巍峨飞阁碧云擎独壮人文在赤城寄语四来高上士上头一步好行行

　　登飞云楼示常松行者

挂月凌空紫气分巽峰垂秀衬青云阁中书剑增光彩定见龙飞势不群

　　为湛白监司

白头老衲貌熙然历阅沧桑几岁年不问春风明出入冰霜烈志得心坚

　　为见空监院

自憾疏慵越世情大都投老欲身轻孩心古貌如公少担荷丛林五百僧

　　赠君贶罗春元

名士分灯格外才能含万有在公培丹丘凤翥文明日兰桂芬芳自降来

　　圆宗寄名

既作沙弥半是宾关头已过便抽身巾瓶更有人来侍后作孔门柱一根

　　乘六何文学送子寄名

关煞全消祟不侵杖头拨散几愁云只将忠孝传家业常忆丛林如忆亲

　　送含章弟秋闱

满怀珠玉映星光此步青云特异常笔走龙蛇惊海岳高攀丹桂报秋香

　　寿泽寰刘文学

楼台风引碧桃香万物献来自有长价重乾坤那一粒请公细嚼始承当

　　秋日怀风窦兄

昔时同作飘蓬客因接水云各一方想是婆心都未歇羞惭已带鬓头霜

　　秋日怀(智白无尽)二禅兄

秋深无处不萧条每恨云关客路遥黄叶尽随流水去朝朝几望四来桥

　　初度示清湛侍者

天命之年似木儿形藏破碎已多时龟毛岂属人增减今古何尝有合离

　　挂板

人天耳目丛林号令震威一喝云万别千差一捶打正

　　示众新戒

戒行精勤助道基丝毫倾动堕污池情忘物化何持犯做个敲枷打锁儿

　　为普庵灿微大师

林疏叶脱满山窗适馈兼金益我囊无数秋光谁捡点孤清月下始难忘

　　为文孩何居士

悠然不昧根基久德备温恭全体彰数载优培多夙愿灵山想是亦同光

　　为堂兄杨茂高持经

手敲鱼磬口呻吟动静闲忙本现成若识满腔流不尽生天生地一函经

　　为维纯杨居士

旅泊寰中悟此身重光世裔累于尘不因时共山僧话谁见三生是一人

　　示归一禅人

佛祖门庭无别奇清虚恬淡养狮儿爪牙自有腾霄日两两三三骂我时

　　为憨石禅人

三台有石五云封纳尽山河势不同何似共吹无孔笛颠拈兔角笑长空

　　因事偶占

见顶见眉能几知律陀不是瞎波斯诚然辩得煤中墨堪与人天作导师

若将纸墨当宗风违背拈花一笑中凡所作为俱是病似磨五彩画虚空

　　示庄严僧

有成有坏假因缘难画难描实本钱法法无中生巧妙有无顿尽是先天

　　斫神树示瑞还王居士

若神若鬼野怪山精三宝丛林借你扶撑般若灵苗从此发大千何处不挥腾

　　为退斋杨文学

读书何用集秋萤孔孟心传格外明笔底文章光射斗幽兰香喷溢家庭

　　除夕挂真示光祐行者

去年除夕对机缘今岁师归别一天炮竹声声犹在耳空留雨露落人间

　　示雪晓禅人

学道虽多性燥少多贪玄妙生忧恼前期昨日与今朝是谁起灭谁昏晓

　　示雪朗禅人

中年学道尽力提事事相忘与佛齐勿谓故乡空寂寞纤毫丧失鬼神知

　　示王居士

几经霜鬓为谁忙甘把家珍抛异乡尽力掀翻陈梦影须臾莫负古今王

　　示射邑众居士

取个法名种个因若知祖意甚为僧黄金自有黄金价不厌时来打葛藤

　　示涅槃堂僧

林枯鸟散别家风妙体全彰有甚踪一切有为无著处还乡直路任流通摆坏犹如离桎梏痴人爱惜反为凶

　　居山有感

深山处处有蹄轮不信桃源可避秦只为住山盐米少思量掉背入风尘

　　登招宝山示隐岫禅者

半蹋海门半透霄潮音日夜吼山腰秪教个个耳根露大士从来妙用高

　　(参学禅人庆登庆永同理　嗣法门人法衍法玉对　嗣法门人庆云识　倪尔绳等刊　嘉禾楞严寺经坊藏坊)

　　不会禅师语录卷第九(终)
嘉兴大藏经　不会禅师语录


　　不会禅师语录卷第十

　　门人圆勋圆慧圆龄圆福编

　　　　杂偈

　　颂临济四喝示月春禅人

一喝金刚王宝剑空华阳焰一齐断山河世界碎微尘明眼衲僧见不见

一喝金毛狮子威藏形无路丧魂飞通身白汗难回避铁树花开第一枝

一喝探竿是影草方圆尺寸自分晓是金是玉须经火宾主相逢价不饶

一喝不作一喝用一喝古今谁不共一喝秋风遍界凉一喝主宾全体用

　　过潼关示众居士

脚跟点破关头西迥脱灵华杲日机展翅金鹏千万里痴人犹听笼中鸡

　　和罗春元韵

竹帘高卷共云眠叶落花开孰记年独看晴岚经不变休将言说当三玄

　　登栖乐山示通圆禅者

龙踞顶池仙硐峰群星高拱照文宗处身不落迷途里留与山家日面东

　　登黄鹤楼示道法禅者

鹤楼崭立大江头万倾狂澜送客舟几变沧桑名不异气吞霄汉孰同俦

　　过西桥示天轮禅者

谁将石接上云台越过龙门去复来泼浪烟霞能把定令人长不染泥灰

　　下棋罗汉示隐修禅者

棋逢敌手兴难收格外玄机笑不休动则满盘俱是错世人看破也同流

　　寄友

窦兄中毒已多时长困茅芦何自施若展锦江翻大浪凤凰原接凤凰儿

　　入院

河山蹋遍几经秋清果幽玄一笑收吞吐浑忘辉宇宙拈来随处任风流

放下蒲团即便休且将竿线挂云楼爪牙俱伏难藏志岂负金鳞逐浪游

　　登天童太白峰示自闻禅者

海南岸涌古灵峰顶有池龙月在中收尽水云仍放去流通八面若雷轰

　　示李门信女

香飞两度到囊中山舍疏慵不记功施受浑忘真供养长空无口笑春风

　　示得成沙弥

气骨可堪渐用功巾瓶勤侍自儿童他时偷得金鳌去到处逢人骂祖翁

　　示通友行者

看者儿童气骨清境缘顺逆要虚心黄梅一段真消息行者亲提耀古今

　　登南京舍利宝塔示道性禅者

日月旋腰傍碧虚焕然闪烁五云依层层荡漾开人眼舍利遥光壮福基

　　为灵耀首座

既担重任在林泉钓尽江波始放闲赃物验来酬祖意开言动静合先天

　　登金山第一泉示一幻侍者

孤峰卓立大江心石涌香泉畅入神十八高贤曾彻此等闲酌滴也身轻

　　为象野禅人

鼻祖单拈向上机人天小果弄华枝一刀杀尽十方佛才是阇黎歇手时

　　游西湖示一默禅者

名湖一望势溶溶翠柳横桥锁梵宫艳曲歌讴争唤赏几人失却眼中瞳

　　为彻参维那

金刚宝剑从君弄杀活分明觌面提若不吹开遮眼翳临机犹恐隔云泥

　　为鼎足知客

几年个事挂心怀一遇知音眼放开赠汝竹冠遮宇宙逢场作戏报吾侪

　　为若石书记

龟毛任与千斤担从上亲拈换骨方尽力掀翻西水浪放盈四海五湖忙

　　为自惺禅人

春时寄与那枝果刻刻提撕紧护锁不属阴阳劫外香三灾大坏要他躲

　　为映梅禅人

法门糟粕莫偷间嘗忆古人撑破船养得通身俱是力佛魔齐验透三玄

　　为我心禅人

参禅只贵丧家贫又要时时见好人拚命直冲情境断岭南衣钵许谁争

　　为月春侍者

狮子窟中狮子儿莫随异学外支离法门望尔如星月因甚庄憨闲过时

　　示果定禅者

头角玲珑休外流世缘截断且寻牛虽然只在根尘里十二时中好放收

　　为雪岭监院

老来世事念都灰一任阇黎去剪裁不是偷安闲过日光阴有限放谁来

　　为雪映侍者

入水入泥弄眼睛手提肝胆向人倾话头活泼如弦直贵要时时达本真

　　示发登袁居士

法幢久竖射江边草料频添已数年举动令人开梦眼火中鼻孔自撩天

　　示发轮袁居士

独有吾宗最上乘灵苗不昧始超群千般巧设人天果入火方知是假银

　　示孔昭陈居士

瞎驴蹋破水中天翻转面皮惺旧颜瞠起一双青白眼张公吃酒李公颠

　　示发洪张善信

在家学道莫迟疑念念如同救火时木尽烟消犹不放方才是个克家儿

　　为法门老宿

久住山窝未种缘今朝来扫葛藤篇棒风喝月家常事看破家常不值钱

　　值大劫有感

飞马枪旗不忍看同根半落鬼门关愁魂只解怀家土独有乌藤迈远山

乱锋刃上翻筋斗烈火光中跳几回不是山僧身眼疾寇王亦效罽宾才

山河大坏几能存默识空门别有尊旷劫恩波何以报单单扶起破沙盆

大劫临头各有因同群吃肉杀同亲乾坤合目君臣隐铁石人闻也断魂

戎装个个似天神我亦　毵不认真可惜千期犹未满沙场添得一堆尘

　　为明我禅人

天姿挺秀快超群自古灯传绝世情不做一回脑后看难将祖脉继儿孙

　　为问我禅人

每把肝肠倒腹倾阇黎何故自沉吟龟毛截断人天路直蹋毗卢顶上行

　　法派

通圆行果觉海弘昌悟宗真了祖印联芳智慧普照正脉常光

　　山居

移松几树就春栽瀑布殷勤日夜回野鹤高吟群鸟静山童微笑百花开频推竹户随云去深筑瑶池待月来只恐时人作境会许多幽韵若安排

白发鬖鬖两鬓生年来懒向别峰行倦眠竹榻忘宾主兀坐茅斋少送迎鹤唳长空惊幻梦心灰世外识虚名葛藤一任儿孙事不向街头弄俗情

茅舍无门竹数竿两轮来往作灯看青山叠叠青山锁绿水滔滔绿水关啼鸟日从花树绕狂猿时向果藤攀眼前尽有通玄要爱网笼中几复还

参遍天涯乐隐山回头觑破是非关任他沧海飞云变无事于心月映潭

麒麟高拱汉时龙普泽人间尽孝忠此处烟尘飞不到腰旋日月过西东

自觉疏虞远市廛行藏粗笨绝言诠无声无臭超群象动静何常不现前

山居何幸两相忘不住虚玄古道场取舍才兴魔党縳长年混入五行忙

大千沙界个茅庐极目寥寥四壁虚万别千差元一气只因情妄有多途

清净本然无点滴忽生一念有山河山河即是当人眼运化犹如月映波

为爱青山执个我偏逢狭路来同伙歌亭舞罢各还源无住无还是甚么

谁识无形着幻衫阴阳难定那三三坐忘岁月知多少始信须弥一芥含

参遍天涯三十春归来中毒向谁倾葛藤幸有诸方打独坐高峰对月明

天堂地狱忘欣厌虎穴魔宫似住山净秽不分尘自远龟毛拂挂火风庵

群机验罢隐溪山踪迹那容凡圣参可憾彩云垂不散寻香逐臭问三三

　　巫山十二峰名曰望霞翠屏朝霞松峦集仙聚鹤净坛起云上升飞凤登龙圣泉总联二偈

屹立望霞壮蜀川翠屏杳杳势虚玄朝霞光耀松峦顶暮集仙乘聚鹤天日照净坛狐迹隐风吹巫峡起云巅上升飞凤人难见亘古登龙对圣泉

　　绝句题十二峰

各踞吞霄意气雄分明不放水流东烟霞历尽磨今古唤作人间十二峰

　　秋夜雁度

孤灯黯黯雁声过合眼难眠尽夜歌动怯金风催白发闲同秋月映青波启帘滴露谈心少听树鸣蝉愁思多暮景桑榆堪自羡谁怜四序易蹉跎

　　返照

年来八八忘功用虎穴魔宫随类安净秽两途俱荡尽天池一滴不同潺

　　四季

春风吹醒树栖鸦举目山河尽放花莫道野人无好供谁能先我吃新茶

火云影里自清凉利锁情关在下方山果每同猿鸟摘谁分物类有余粮

秋飘叶落雁飞忙渐渐寒风扑面凉远望乱峰筋骨露石人于此也郎当

层层飞玉锁山房一个乾坤几样庄此际常年无热恼地炉松火夜生光

　　船居

一叶轻轻绿水飘烟霞影里伴君摇几经大浪挨身入独钓金鳞信手招鸿雁彻惊飞夹岸青山疾过截江桡舟人好看前滩石且把牢绳系柳桥

四面推窗看远山随流不动乐余闲放行自有风帆力把住何须橹柁板泊岸几亲沙上雁落蓬每共柳堤鹇水天一色浑无意廓尔孤明孰用关

　　行夜船

昨夜海潮逆送舟天明依旧向东流龙王别我三千里且系芦湾古渡头

　　芸窗独坐

自觉形枯事几朝也曾山水乐渔樵法堂有草风云聚拄杖无尘鬼魅遥百鸟衔花谁不喜一腔馊饭几能消非关祖道门难入因守清贫卖死猫

　　为伯兄寂和尚方丈落成

方丈初投意气亲明窗净几畅余情千枝青桂垂书黛万叶黄杨锁殿阴访旧尽成鲐背客迎新都是少年人吾兄何幸多矍铄快我扬扬绕去旌

　　春游

煦日晴空语燕忙偕行三五度梅墙绿妍芳草含新吐红丽苍枝已奋扬有意黄鹂声碎啭无心玉笋露茎枪古今多少玩华客独许灵云滥醉伤

　　自慰

五十春秋弹指过目前惟见旧山河今时把杖通津少往古葛藤碍路多满地黄花随蝶舞一天红日任云梭无生曲子谁堪和独放长竿钓尽波

　　哭本师

深遭钝置始难忘益我劳劳几度伤双桂炉锤犹未冷一竿钩线又移方风飘花落惊愁面泪滴溪流绕断肠雾重埋光魔族喜抬眸日已上扶桑

　　哭寿山法兄

初攀双桂是难兄岂料星移法社空佛祖钳锤今寂寞人天号令几撑洪黄华带雨含新泪绿草披霜掩旧丛幸有玄公能善继流芳千古振家风

　　为自如静主除灵封塔

　　来时无背面去亦无形踪者样古家风如何下手除达磨对不识迦叶双拳护以杖打○相云清风明月暂为邻鸟语花香全体露震威一喝云封。

　　为见空监院封塔

　　金刚体骨本如如万亿须弥是旧庐日月为门开又阁定中那管几荣枯所以心同虚空界示等虚空法证得虚空时无是无非法。

　　为寿山法兄起龛

　　喝一喝云卜得一穴吉祥地新修窣堵金霞聚紫微高照正当时四面野狐俱远避龙虎相交不算奇独喜彩云垂空系适才分付主山神密护法兄安稳侍入塔没踪踪处莫藏身松风为友月为邻是圣是凡觑不见明明日午打三更古殿虽残云不老撑天拄地意含春。

　　为玄枢法侄起龛

　　师云一向和泥合水忽尔收竿罢钓此方世缘已毕正好转身移步以杖击龛云尽行带出各还本处。

　　举火云来时无鼻口去亦无荣枯粗中显细细中显粗无中现有有复还无有无不立无染无污掷下火炬云火光烁破太虚空在圣在凡无拘属。

　　转龛师一喝以杖击龛云当阳请出那伽定带露披风提正印睹史陀天任自由随流把住无星秤展翼飞鹏势力充是佛是魔俱荡尽。

　　入塔

　　金霞垂盖兮流泉作琴古柏参天兮栖鹤常吟四山迥秀兮各吐风云不出不入兮日月为门得大自在兮处世超群安然不动兮拄杖一茎且道作么生是大定家风以杖拨灵骨云正体从来觑不见无缝塔锁万年春封。

　　为雪岭行者入塔

　　忽尔云埋雪里月谁知尘净体无踪不是云埋不是月明明独耀空还空。

　　为亡兄茂高起棺

　　溪山何处不容身偶尔吾兄带月行今既特来还共聚莲花先绽一枝春渡水穿云脚不染履险蹈危任纵横此去随方真快乐本无出入本无痕。

　　为陆夫人起棺

　　师举杖一喝云来不入门去不出户丹凤翀霄没形踪旷大劫来原无住以杖画○相云清风明月暂为邻户户门通长安路复举棺云雨催樵子还家风送渔舟到岸。

　　为陆夫人举火

　　师举火炬云水火焰中浴无垢云霞影里透云霞紧收红炉一点雪大千沙界作生涯分明不是无情物春来处处看梅花且道有何凭据落霞与孤鹜齐飞秋水共长天一色。

　　为静一起龛

背后空山有吉地通身泥水尽担去火光影里各还源一切凶星急走避

　　为金色侍者举龛

来时无鼻口去时无面目打个翻筋斗亦似翀霄鹤者回道力全蹋断红线索

　　示涅槃堂病僧二偈

四大将消未到时许多云雾待为衣乾坤难定无家客原是虚玄空性儿

八苦交煎莫放逸心王出入不停时吾身暂借为床坐一段清凉自护持

　　为灿微禅人安慰

南北东西去复还灿公何似得普安任他色界竞熙攘此际难舒掌与拳

　　豫留辞偈为伯兄寂光和尚

天伦一气将还源弟应兄呼格外玄不属阴阳谁盖载头陀非默亦非言

　　为胞弟完白和尚

不识何缘共二亲同居仍复又同根尽虚空界当人体万亿乾坤一点尘

　　为含章堂弟

同缘将别幻形仪怎奈阴阳有合离世出世间无住碍恒沙国土应群机

　　自题豫辞三偈

说甚前三与后三脱衣谁不骨毛寒单提拄杖为知己万亿须弥一笑翻

翻身兔角化无踪独耀虚玄空外空历劫能为万象主金乌依旧海门东

东西南北孰为邻充满太虚不见形这样家常谁不具明明犹示染污人

　　(嗣法门人法衍法玉对
康熙三十年中秋月嗣法门人庆云识)

　　不会禅师语录卷第十(终)(嘉兴府楞严寺藏经坊存板)
