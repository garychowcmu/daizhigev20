嘉兴大藏经　屾峰宪禅师语录



　　屾峰宪禅师语录卷一

　　门人(智质　智原)同编

　　住槜李古资圣寺语录

　　康熙壬子岁八月望日入院。

　　山门开楼阁门门门涉入踏向上路路路通霄秪如不恁么来时如何卓拄杖云丹霄腾彩凤铁锯舞三台。

　　佛殿你道我眉毛没八字我道你鼻孔失半边今朝觌面相呈毕竟如何回互良久云刀斧斫不开。

　　伽蓝英雄佛子不二丈夫赤心片片亘今亘古雨过苔阶日卓午。

　　祖师冷坐堆堆嵩庭雪赤抑逼将来道个不识固听尔言焉到今日背手弯弓当面着贼咄。

　　先老和尚像前拈起香云从上一队老古锥人人以此为验却又争得今日不肖儿孙亦以此为验独较些子遂烧云须知远烟浪别有好商量。

　　据室狮子窟原无异兽旃檀林不生杂木从来此处迥绝攀跻摩希首罗竖亚一目好大哥知时节与么来驴腰折且道新长老据何宗旨泥牛海底趁红尘纸鹞炉中嚼生铁。

　　上堂拈护法疏云楮墨未形已前金刚眼睛却被者个点出了也且道是何章句若未委悉更烦剖露看檀越疏晦堂木樨南泉牡丹相逢格外我岂再三。

　　同门疏千里同风更须觌面父父兄兄金针玉线。

　　本山疏离四句绝百非秪者是上上机鹦鹉洲一脚踢翻黄鹤楼众手扶起。

　　师到法座手指云唤作曲录木床一任诸人瞻观唤作须弥灯王谁敢正眼觑着到山僧分上又作么生踏着故乡田地步步不在别处便升拈香云此一瓣香尊贵全超空劫奇特极尽今时爇向炉中端为祝延。

　　今上皇帝圣寿万年恭愿一人有庆佛日无疆万国攸宁祖风远振此一瓣香论君臣则黄阁帘垂言父子则紫罗帐合普同供养散木师翁以上诸佛诸祖大和尚伏愿在筵弘护阖郡名贤受佛祖以印心现宰官而说法此一瓣香清凉池里泽成大火聚中迸出将谓盖天盖地彻古彻今末后西子湖头却被个没人情老汉掀髯一笑只得瓦解冰消和身靠倒至今不知是冤是恩人天众前拈出供养即此堂上开山第一代传曹洞正宗二十八世愚庵先老和尚用酬法乳之恩天华和尚白椎竟师云钩章棘句别日商量敌胜惊群便请相见僧问向上宗乘未敢特地商量斩新条令一众愿观施设师云亲切莫过此问进云三圣道逢人则不出出则便为人时如何师云多处添些子进云兴化道逢人则出出则不为人时如何师云少处减些子进云今日和尚开堂又作么生师云上座试卜度看僧拟议师便喝问鸣钟伐鼓咸知祝圣开堂竖拂拈椎毕竟明什么边事师云落七落八进云恁么则一句迥超诸佛祖吹毛密展露全机师云却被阇梨钝置乃云丹挂飘香筑破瞿昙鼻孔秋蟾吐耀打翻达磨眼睛握灵蛇魔外潜踪悬宝镜森罗遁质到者里任是棒如雨点底德山喝是雷奔底临济秪可傍观不敢正视须知我太阳门下不立主宾别通尊贵转身就父因明兼到同时退位朝君权借正偏回互起木人妙舞听石女高歌头头不露真机法法全彰大用此犹是我新丰门下旧时茶饭今日新资圣更要捩转关头掀翻陈案卓拄杖一下云拽新罗国与占波国斗额复卓一下云移南岳山入天台山肚里灯笼露拄拊掌呵呵大笑正当恁么时不居尊贵一句作么生道良久云渠不可作太阳脚下儿孙不得天华和尚结椎下座(谢词不录)。

　　中秋不参曹溪指月腕头力气用尽灵山话月口边白醭转多带累西天东土人人醉后添杯西子湖清歌妙舞阖闾冢品竹弹丝只有南湖风景从来面目天然任伊淡抹浓妆不宜随人脚转资圣恁么道众中当佛法商量须眉堕落作世谛流布平地吃交而今更要一手抬一手搦去也以拂子打圆相云夜明帘外许汝转身资圣堂前不容立地何故恐汝诸人他后道向者里见来擿下拂子下座。

　　小参僧问众香国里藏身资圣堂前露布未审君臣道合一句作么生道师云万年松盖祝融峰进云问答不无宾主句请师格外显全提师竖拂子云此犹是半提进云深领一问师云苍天苍天乃云西风一夜逼人寒赤骨条条秪恁般圣不收凡不管打鼓普请大家看喝一喝下座。

　　上堂僧问拈椎竖拂屈为今时向上宗乘请师直示师云阇黎置问不易进云洞山五位不敢重论浮山九带更烦垂答师云兔子有角水牯无角进云如何是正法眼藏带师云露天石臼子如何是佛法藏带师云黄河水自出昆仑如何是理贯带师云开口见胆如何是事贯带师云南山云北山雨如何是理事纵横带师云十字街头憨布袋如何是屈曲垂带师云嫡血验亲如何是妙协兼带师云倒卓吹毛不露锋如何是金针双锁带师云锦上鸳鸯绣不成如何是平怀常实带师便打进云九带已蒙师指示当阳一句少知音师云亲口出亲言举湛祖问众曰还有问话者么若有出来秪要打草惊蛇一僧才出祖云真是一场业地卓拄杖下座愚庵先师云者老汉图得一时俊快不顾后日风波者片地从古至今何曾清净得来偶然一时打草却被者僧靠倒师云看者两个老汉如龙得水难为把住似虎靠山未解放行今日不肖儿孙要圆者个公案还有问话者么不图打草惊蛇直要抛砖引玉一僧才出师打云要你出来成得甚么事便下座。

　　晚参举南泉斩猫话毕师云马头浇水则易马尾接水则难赵州可谓克家之子其如检点将来终非善法山僧也畜得一个猫儿拈向诸人如何下手蓦顾左右喝一喝便下座。

　　开炉上堂僧问资圣堂中挝毒鼓爽溪林下竖狮幢且道新丰一曲如何举唱师云大众侧耳进云如何是君师云炜炜煌煌如何是臣师云雍雍肃肃如何是君视臣师云屈屈垂垂如何是臣向君师云绵绵密密如何是君臣道合师云合时无道僧礼拜师嘘嘘问放行则天回地转把住则海晏河清即今把住是放行是师云是什么进云三圣道逢人则不出出则便为人时如何师云问取三圣进云兴化道逢人则出出则不为人又作么生师云问取兴化进云和尚即今是为人耶不为人耶师打云你道是为人耶不为人耶进云拈起一枝无孔笛临风颠倒两头吹师云不柰船何打破戽斗赵湛遇居士问十五日已前事作么生师云何不早恁么问进云十五日已后事又作么生师云临崖看浒眼进云即今事又作么生师云不妨疑着进云金风体露殿角生凉师云冬行春令师卓拄杖云即今荐得是第二句第三句诸人自领出去要知第一句么山僧未开口前却被露柱勘破了也还有人勘破露柱么喝一喝云画蛇添足虽然如是尽法无民拈却炙脂帽脱去鹘臭布衫有甚么过山僧恁么道落在半途未是到家极则事要知极则事么问取堂中第一座举湛祖上堂云以大圆觉为我伽蓝身心安居平等性智既平等已直以十方微尘刹土总是一个道场过去无量劫不曾结未来无量劫不曾解生死也在里许涅槃也在里许乃至是非得失邪正圣凡解脱不解脱轮回不轮回总在里许于中还有你用心处有你计校处师云者老汉声腾海宇价重人天伎俩秪得如是带累儿孙不成计校汝等诸人还计校得么更为颂出老汉顶门不踏窍解哭如何不解笑解哭不解笑塞却双耳瓮里叫。

　　早参今朝十月朔佛法开口错只担七事忧还虑三餐薄水旱既频仍飞蝗复凶虐自惭一力无不吐元字脚法堂任草深佛祖填沟壑停挝法昌鼓且用清平杓千七百葛藤言言尽糟魄有甚向上机人天眼开凿生死到头来灵龟生脱壳资圣少丛林惯触忤先学一任举诸方任诸方卜度蓦竖拂子云秪有者些子天地同寥廓便下座。

　　普请择菜小参拈起拂子云秪者一茎不是后园驴吃岂从溪涧流来未肯亲自栽培到底鲜能知味拈起也根株不断信手斩除放下也枝叶廉纤和身抖擞半青半黄扬下搕[搕-去+(天/非)]堆那怕烂却不湿不干打叠齑瓮里正好淹杀不到干爆爆地未许水漉漉地果能食时不啮一茎方可岁月消磨百瓮资圣恁么。

　　与他古人至道无难唯嫌拣择毕竟如何折合良久云唤出祖师来也少他一茎不得擿拂子下座。

　　除夕晚参拈拄杖云天下丛林逗到今夜谓之腊月三十不管迷悟圣凡是非善恶主宾内外总教一齐放参有个不解放参底猛地出来道和尚欺人太煞某甲从无量劫来不解放倒用参作么山僧便问是阿那个有甚伎俩试吐露看便扬声曰拄地撑天秪者头打开活路尽风流条条赤体无回互倒卓毗卢顶上游山僧拨眼一看原来不是别个木上座卓一下云善哉木上座巧能得佛智珍重见闻者分明只者是卓一卓下座。

　　元旦上堂僧问第一义谛某甲不敢造次新年头佛法还许商量也无师云山僧刮目相待进云昨夜灯笼与露柱交参属第几机师打云莫嫌造次进云且喜今朝是元日师云何劳注脚问凡圣性无别君臣体是殊如何是君师云无人得亲近如何是臣师云奉重在今时如何是君视臣师云万方忘化德一体感群功如何是臣向君师云不辩雍熙气安知造化心如何是君臣道合师良久进云恁么则天下太平万物蒙恩去也师亦良久乃云也大奇也大奇新年佛法不思议人云只有天在上我道更无山与齐无山可齐即且从敢问大众还识得天么不是浩浩其天亦非鸢飞戾天蓦起身云仰今
皇帝德处处乐尧年喝一喝下座。

　　小参今朝二月一日雨洗石头骨出落梅片片沾泥嫩柳丝丝吐碧光阴暗地催人脉脉齿疏头白自肯撒手悬崖放下腰包雨笠露柱夜半怀胎灯笼日出上壁新罗蓦地翻身拽取占波斗额若作奇特商量地狱如射箭入喝一喝下座。

　　诞日上堂僧问人人有个生缘且道不涉生缘底来如何相接师云从来疑者汉僧便礼拜师云瓦解冰消问和尚春秋一众咸知堂中圣僧知年多少师竖拂子云与者个不别进云虚空年多少师云两个进云恁么则和尚寿量不异虚空师云依样葫芦画不成进云只得瞻礼去也师云大随道的乃云父母非我亲谁是最亲者诸佛非我道谁是最道者那吒析骨拆肉不借他力达磨分髓分皮密在汝边未生面目描画难成才落今时见闻莫及得之于心伊兰作旃檀之树失之于旨甘露乃蒺藜之园但领目前莫求心外圣情不立凡见全消不见永嘉道不离当处常湛然觅即知君不可见取不得舍不得不可得中秪么得且道不可得中如何是得底道理卓拄杖云释尊得之四月八日称尊三界普尊得之二月十九克证圆通慈氏得之补处当来鹙子得之速超余漏人天得之增长十善三途得之永断轮回尽大地情无情得之齐臻佛性同住真常现前诸人得之各各自知心遍十方量周法界主微尘里转大法轮于一毛端现宝王刹且道山僧今日又作么生卓一下云五月五日年年度者回懒着娘生裤虚空背上架秋千烈焰堆中看竞渡复卓一卓下座。

　　说戒上堂僧问拈出火里眉毛未敢轻问和尚今日说戒请问如何是戒师云搭衣持钵进云如何是定师云鬼窟里作活计进云如何是慧师云山僧从来懵董进云戒定慧与火里眉毛相去多少师云上座拈得出么进云四众瞻仰有分师云谩山僧即得进云若无举鼎拔山力千里乌锥不易骑师云阿谁分上事僧一喝师便打问千圣不传之的旨请师傍通一线师云我若向汝道则辜负千圣进云恁么则密不通风去也师云早成露布僧礼拜师乃喝一喝云过去诸如来斯门已成就现在诸菩萨今各入圆明未来修学人当依如是法于斯会得水流花开着着显当人受用云兴雨霁头头露本地风光撮茎草现丈六金身拈粒米藏大千世界直须横该竖抹那容播两掂觔因斋庆赞偶尔成文竿头随身逢场作戏诸人还委悉么其或不然今日诸沙弥求进具戒巨上座请山僧升座少间登坛说戒之后各各须要持钵过堂喝一喝下座。

　　小参僧问若能转物即同如来如何是转底道理师拈拄杖云不可唤作拄杖进云秪如世尊睹明星悟道还转也无师云不可不唤作拄杖进云恁么则随和尚转耶师云瞎却天下人眼僧一喝师便打举殃崛尊者产难因缘毕师云长者家产难幸得殃崛传言一时分娩昨夜露柱怀胎产下个南山鳖鼻毕竟承谁恩力有人道得得力句许汝洒洒地作个了事衲僧其或不然饥时遇膳渴时遇浆不妨处处疑着寒食小参此事不是说不得底说不得是无句不是说得底说得是有句不落有无现前诸人试道看良夕云有无总道不得却被有无碍是死句有无总道得不被有无碍落在半途道有之时纤尘不立道无之时万法齐彰不落有无情解俱遣才是活句且道作么生是透活句拂一拂云东风匝地逢寒食雨洗桃花万户春。

　　五月分卫小参来朝五月五家家门前悬艾虎茅山道士卖灵符打破葫芦叫冤苦张真人与王元帅特地商量道近日诸方乞食塞巷填街秪是觑不见资圣长老大众你道他两个俗汉不顾自家活计便恁么问意在于何会得底依例出队不会底只消觅得胡须赤不须更觅赤须胡擿拂子下座。

　　晚参拈竹篦子画一画云江西来也在者里河南来也在者里四川八闽来也在者里山东山西来也在者里秪如有一人总不恁么来且道安放何处放下竹篦云烟霞生背面星月绕檐楹。

　　结夏小参举洞山老祖示众云秋初夏末兄弟或东去西去直须向万里无寸草处去良久云秪如万里无寸草处作么生去有僧举似石霜霜云何不道出门便是草师云诸兄弟如今脚跟下遍地荆棘拟向万里无寸草处去大难大难纵使踏破几緉草鞋究竟不离者里不如本分好诸兄弟要识洞山么拍禅床左边一下要识石霜么拍禅床右边一下秪如更有个道不出门亦是草漫漫地又作么生会若向者里透得许汝开粥锅度夏其或不然根尘流注髑髅穿昼夜惺惺要防贼喝一喝下座。

　　示众举法昌示众云夜半乌鸡谁捉去石女无端遭指注空王令下急搜求惟心便作军中主云门长驱沩山队伍列五位枪旗布三玄戈弩药山持刀青原荷斧石巩弯弓禾山打鼓阵排雪岭长蛇丘屯黄檗飞虎木马带毛烹泥牛和角煮赏三军犒师旅打葛藤分露布截海扬尘横山[番支]土击玄关除檄路多少平人受辛苦无边刹海竞纷纷三界圣凡无觅处无觅处还知否昨夜云收天宇宽依然带月啼高树师云者个乌鸡原是家中故物任渠霜天月夜高唱低鸣无端被法昌老子一趁直得罗笼不住呼唤不回带累一队老古锥扰动乾坤寻觅不得蓦竖拂子云原来却在者里遂擿下云月高不肯啼深树霄汉曾经抱卵归。

　　除夕晚参年穷岁尽更无奇特事与诸人商量拄杖子应声近前曰有奇特事启和尚昨见陈年壁上桃符扭痛傩神鼻孔傩神奋力跳上石敢当顶门大叫苦屈桃符曰甚么时节许你搀行夺市傩神大笑道一向受你谩昧腊月三十日到来也须让我一筹桃符秪得唯唯而退仍旧耸身上壁拄杖子依然立地诸兄弟都是参玄人到此莫卤莽逗到大尽夜看看无处躲卓拄杖下座。

　　元日上堂今朝丙辰元旦日此事从来无固必床头夜半日轮红天晓原来地下湿丛林阖众尽知时伐鼓鸣钟颂北极黄金瓦砾尽增辉敢保头头诸事吉两廊厨库谒僧堂佛殿山门相对揖重教日用任腾腾摩诃般若波罗密倘众中有个出来道堂中圣僧为甚么不在里许山僧便向他道来日更须下一光供养下座。

　　上堂诸禅德识得一道平当便是无限奇特穿衣吃饭腾耀古今放尿屙矢多少谛当所谓似地擎山不知山之孤峻如石含玉不知玉之无瑕山僧恁么道已为诸人入泥入水珍重诸禅本自无文慎勿雕镌刓劂喝一喝便下座。

　　晚参拈拄杖云诸兄弟甚时节直须撒町去畦何用循途守辙肚皮宽如布袋佛祖难容脚板阔似金刚虚空嫌碍器度如是才知千七百则原来虾跳不出斗三十三人何曾瓮里走失鳖你更如何若何眼里重新著屑卓拄杖一下云背手弯弓当面着贼。

　　冬至上堂僧问一阳才动大地春生请问和尚如何是阳春一曲师云耀古腾今进云僧问古德日长多少云长一线一线且置敢问今日佛法长多少师云谁敢论量进云天上有星皆拱北人间无水不朝东师云杓卜听虚声乃云葭管飞灰一气新山河岂是眼中尘衲僧鼻孔重添楔漏泄东君一段春冬至月头卖被买牛冬至月尾卖牛买被今年冬至喜得不在月头不在月尾更不在月中说甚牛被卖与不卖衲僧家既不受囊藏阿谁盖覆得你不犯苗稼阿谁拘管得你到诸方则得若到资圣门下更须一一按过始得卓拄杖云自从得合桑林舞游刃恢恢恁地闲。

　　上堂也大奇也大奇无情说法不思议以拂子指前曰此是亮鬲指后曰此是屏风左右指云此是露柱更要说甚么法便下座。

　　解制圆戒剃度上堂僧问昔日世尊睹明星悟道即今和尚见个甚么师云说似诸人即不中进云世尊以此为验和尚以何为验师云验你祖先进云毕竟还有优劣也无师云一任阇黎颠倒进云和尚得恁么瞥地师云莫谤他好乃云资圣结则大千世界同时结资圣解则大千世界同时解须知时节在山僧手里拈拄杖云三乘四果脱三界证寂灭在者个时节四生六趣越生死出轮回在者个时节行童沙弥剃度入大僧在者个时节释迦老子睹明星悟道在者个时节乃至三世诸佛历代祖师降生入灭证道转法轮都在者个时节识得者个时节便识得三世诸佛历代祖师降生入灭证道转法轮底时节诸人还识得者个时节么卓拄杖云下坡不走快便难逢便下座。

　　晚参举云庵和尚示众云洞山门下八凹九凸交交加加屈屈曲曲崎崎岖岖嵲嵲屼屼水云掩映烟岚重叠观者游者十人九人举步便迷却路头也其中莫有不迷者么乃喝云且道洞山路头在甚么处师云从来蓦直走大路无人能到何况如是凹凸屈曲崎岖嵲屼要人不迷却路头洞山可谓南行北辙大似鬼门上贴卦末后又道洞山路头在什么处早是自家迷却了也若较资圣太远在者里山门八字打开南通杭绍北通苏西接吴兴一带大路不管船来陆来跨入山门便好开单展钵但只要问你路头从何处来未跨船舷脚跟下好与三十棒何故我曾向人家屋檐下过不敢轻汝方来大众久立珍重。

　　小参拈拄杖云若据一大藏教是个转句若据祖师门下是个险句须知转路中有险路险路中有转路僧出问如何是险路中转路师横按拄杖进云如何是转路中险路师竖起拄杖僧拟议师便打退归方丈。

　　小参倒一说眉毛不用重撕结对一说鼻孔依然失一橛无言童子唱哩啰始终不落非关舌无头无尾非心非佛一等指鹿为马三人证龟成鳖杜宇无劳漫啼血。

　　早参师弹指云禅客相逢只弹指此是能有几人知要问诸人如何是此心僧出礼拜云相识满天下知心能几人师云何得把髻投衙僧云谩某甲不得师弹指云相去多少僧举坐具云不离者个师云惭惶不少乃云达磨不解安二祖不解觅煮豆燃豆萁豆在釜中泣笑杀当年马簸箕说非不了又说即累人千古不甘休胡饼重重要讨汁住住且道颜渊闵子骞子贡子游子夏者一队不农不圃汉终日浩浩地商量个甚么擿拂子云锢鏴。

　　上堂卓拄杖云不谩诸上座良久云都是自谩诸上座此话有两种负堕负堕处粗二乘见之如隔罗縠负堕处细佛祖犹隔一关在诸人检别得出山僧在你脚跟下检别不出莫怪山僧粗糙以拄杖卓两卓下座。

　　开炉上堂时节若至其理自彰山门佛殿厨库僧堂暮鼓晨钟粥梆饭板已为诸人彻困更要山僧好肉剜疮作么虽然不随渔父引争得见波涛卓拄杖一下云总在里许若更如何若何紧峭草鞋重起。

　　上堂教中道诸佛之所护念且道护念个什么顾视云劝君更尽一杯酒西出阳关无故人便下座。

　　腊八日上堂僧问雪覆万年松径云遮一带峰峦为复是人耶境耶师云青天影倒卓进云恁么则木鸡啼子夜刍狗吠天明师云白日泛黄河进云拈出一枝无孔笛等闲吹出万年声师云是何音律僧拟议师打云不是知音问今朝腊月初八个个暗中摸索正觉山前亲切句未曾拈出请师宣师云罕逢穿耳客多遇刻舟人进云某甲话在师云幽州犹是可最苦是新罗进云即得礼拜了退师云山僧今日失利乃云明星当午现夜半正詴讹笑破瞿昙面无风匝地波拈起拄杖云者个是明星阿谁不睹顾左右云更不可矢上加尖卓一下云只得诳惑大众一上不见道十世古今始终不离于当念无边刹境自他不隔于毫端情与无情同体世出世间平等灵山会上不异今朝香积国中还齐昔日世尊面目去今壬子二千六百余年证道转轮降生入灭觅一丝毫头许起处住相了不可得那容西干四七东震二三天下老和尚鼓弄舌头扭捏鼻孔以至末学后昆打瓦钻龟说青道白虽然事无一向资圣今日劈开大路脚下无私与现前大众同登解脱觉场去也且道无私一句端的如何卓拄杖云天高群象肃海阔百川朝下座。

　　除夕小参岁穷年尽一片祖翁田地洎合荒却半边欲得犁锄连夜出不免诸人怪笑资圣冬行春令秪得放置一边且说家尝澹话山僧自入院已来频仍潦旱带累一院淡薄自惭薄福何暇东语西语逗到大尽夜且喜无事举则旧葛藤权了岁除人事昔日香岩道去年贫未是贫今年贫始是贫去年贫犹有卓锥之地今年贫连锥也无香岩老子恁么道只见锥头利不见凿头方资圣当时若见更要问他觅锥在山僧与么道倘有傍不肯底出来道和尚只见锥头利不见凿头方资圣座下有者衲子山僧今夜不掇退果桌如无掇退果桌去也掀翻法座归方丈。

　　元旦上堂僧问时节若至其理自彰且如新年头有何祥瑞师云玉历悠长进云十世古今不离当念为什么更有新旧师云善知时节予不再三进云忽遇能为万象主不逐四时凋底又作么生相接师云无党无偏进云恁么则抛却陈年间骨董一回举起一回新师云审如是敢保头头活泼问元正启祚万物咸新未审和尚作么生道师云山河日月呈瑞呈祥进云恁么则红日迸虚空青山常独露师云未是衲僧巴鼻进云自是曹溪分一滴至今流出爽溪长师云须知新丰一路是别进云礼拜去也师云不更商量乃云今朝癸丑正月新丰一路是别那管鸡舌牛头信手拈来便爇垂裳玉历悠长翊卫金瓯无缺衲僧巴鼻日新光灿云门一橛风前柳眼迸开雪后寒梅漏泄象王鼻孔威严狮子爪牙猛烈山河日月呈祥万象森罗欣悦但能转物无私敢保头头活泼胸次无党无偏口里横说竖说佛法不更商量个个善知时节卓拄杖云予今不再三下座。

　　上堂教中道有智若闻则能信解无智疑悔则为永失好笑黄面老子话作两橛资圣要问你有智若闻作么生信解无智疑悔作么生永失诸人会么一条拄杖两人舁。

　　六赞化士丐武塘归领众请上堂僧问掬沙献佛果感轮王施米供僧得何利益师云今日且要拔本便打进云果然功不浪施师云且道得何利益进云施者受者还得受用也无师云龙得水时添意气虎逢山势长威狞进云野老讴歌忘帝力相逢同乐太平年师云再三捞捷始应知问当阳一句作者难谩觌面相呈请师一接师云大座当轩孰敢窥进云若有一法毗卢堕在凡夫万法若无普贤失其境界如何得行解相应去师云话头何在进云二俱坐断和尚如何举扬师云打点不是好手进云吸干鸳渚水独坐验龙蛇师云作家作家僧便喝师便打进云只得礼拜了退师打云不妨疑着乃云动静一原往复无际弹指功圆不离当处行时无说路说时无行路行取说不得说取行不得此行解相应也只贵眼正不问行履解摄行也难行能行难忍能忍行该解也果能如是搅长河为酥酪变大地作黄金驱耕之牛夺饥之食不为分外若只解参无事禅向寒灰冷焰里蹲坐则寸丝滴水消受良难今日武塘诸檀送赞禅还山赞禅发如是心行如是行诸檀满如是愿获如是益施者受者果因不昧功讵浪施山僧直下无开口处秪可举段葛藤权为影草昔日五祖演和尚云四五百石麦二三千石稻好个休粮方耆婆不得妙千岩长和尚云米不蓄一粒菜不栽一茎任渠往来者吃得饱膨脝看他两尊宿一人从天降下不道贫穷一人从地涌出不居富贵检点将来不无事理偏枯资圣则不然困来便打眠饥来有饭吃地厚天宽总不知摩诃般若波罗密下座。

　　弁山且拙和尚讣闻至上堂赤日忽翻雷雨阵江南持到弁山信石头斧子话空圆颠倒人天齐失令举起拂子云诸人还见么此是我弁山堂头且拙法兄大和尚为禅关钤键作法海梯航之标榜今则失半面而恨转九回示全身而道同千古逆流西注砥百丈之狂澜散木南支荫两山之苍翠阿閦国里再见良难善法堂中更闻不易且道即今觌面一句毕竟如何六月寒冰生烈焰白描彩凤入丹霄擿拂子下座。

　　退院上堂拈拄杖云祖风衰晚法运凌夷肩荷宗乘丝悬九鼎山僧既忝为洞山脚下儿孙理应力挽颓纲振兴祖席叵耐德凉力薄用寡知稀慧命不敢自轻世道忍看交丧秪堪被忍辱铠坐法空座说没意语展无作用已经四载矣诸人还知么随身竿木作戏逢场吹毛不挂于眉间要津把断凡圣不通灵符独悬于肘后白云覆青山主宾不用安排清风拂白月君臣随处建立我为法王于法自在卓拄杖云有时恁么有时不恁么今日总不恁么且道退辞祖席直入千峰一句作么生道三汲浪高鱼化龙痴人犹戽夜塘水下座拽杖便行。

　　屾峰宪禅师语录卷一
嘉兴大藏经　屾峰宪禅师语录


　　屾峰宪禅师语录卷二

　　门人(智质　智原)同编

　　住前溪古齐昌寺语录

　　康熙丙辰岁腊月八日入院。

　　山门不从人天来却向者里入直踏毗庐顶　堪与佛祖为师蓦卓杖云密移一步看飞龙便入。

　　佛殿古镜未磨时与汝相见了也即今礼即是不礼即是遂展大具云三十年后敢保有人道个不必。

　　伽蓝汝坐我立不为汝说法秪要锅里不少米灶里不少柴昔日灵山亲付嘱今朝何必更安排。

　　祖师捏不成塑不就东土与西天面南看北斗断淆讹绝渗漏三十三人眼[皾-買+耳]眵不值寒山破苕帚咦。

　　据室正不居正偏不坐偏要展向上机宜单提正令直饶临济德山到来犹是困鱼止泺钝鸟栖芦蓦顾左右云有么有么良久卓拄杖一丁行到水穷处坐看云起时。

　　护法疏未形文彩金刚眼睛在山僧脚下才落言诠山僧鼻孔在诸公手里还会么会则铺华锦上不会则矢上加尖。

　　本山疏历历无回互明明绝覆藏春回大地暖佛日镇齐昌。

　　法座未有善法堂先有此须弥灯王宝座用借山僧四大作么喝一喝云眼前有景道不得崔颢题诗在上头便升。

　　祝圣毕此一瓣香从前未曾暴露者回不敢盖藏供养匡庐开先堂上山鸣老和尚用报钳锤陶铸之恩此一瓣香若耶溪上传来西子湖头收得在鸳湖冷暖自知到前溪贵贱无价供养曹洞正宗二十八世梵受堂上愚庵先老和尚用酬法乳之恩白椎毕问踏入千峰最上层横拈楖栗验来宾掀翻海岳求知己拨动乾坤见太平乾坤拨动即不问如何是新入门一句师云大地春回无硬土进云萧梁古刹门径荒芜三世诸佛手足无措十八罗汉和身靠倒和尚到来作么生施设师云破砂盆要大家扶进云恁么则山灵赞助瓦砾增辉去也师云且容赞叹问吸尽鸳湖波万顷踏翻双径几层云承师证道真消息拈出当阳好示人证即不问如何是道师云莫向枯桩旧处寻进云秪如无修无证道从何立师云阇黎却会得进云明日世尊今朝和尚还有同别也无师云却较山僧一日长乃云坐断溪山罢问津寒岩花发劫初春繁兴大用原无事不动那伽定里身此是选佛场心空及第归净裸裸赤洒洒仰攀绝路趋向无门理绝玄微事无背向到者里三玄戈甲不用全施五位旗枪无劳更列秪可坐法空为座着弊垢为衣知尊贵而不居明功勋而不宰直下和泥合水不断声色去始有相应分现前缁素还委悉么其或不然向下分明荐取以拂子画○相云此是齐梁古刹唐宋名蓝为兹邑祝厘万寿道场是一境保绥千秋胜地既隆替不尽乎两朝其休征有关乎百代所以有时散歌舞于溪头鸟啼花笑有时论风幡于庑下水秀山明有时埋铜驼于茂草寒烟有时翻瓦砾为琼楼玉殿山僧今日仰承众力升此法座且道毕竟举扬个甚么事吹法螺击法鼓作大佛事拈茎草作丈六金身撮毛端现三千楼阁人籁天籁齐鸣佛法世法并唱直得三世诸佛动地放光十八高人手舞足蹈齐声赞善希有希有秪有南山石幢子与莫于峰横竖点头未全宜诺山僧只得呵呵大笑大众正恁么时且道斩新条令一句作么生道几曲溪回歌舞地万重山绕法王家结椎下座。

　　当晚小参问梅吐白柳含青前溪水后山云历历明明事现成因甚某甲到者里不会师云打破镜来与汝相见进云千年故物依然在师云何不别通一路进云虚空背上打秋千师云针锋眼里卓须弥进云某甲只得礼拜了退师不顾乃云我本秀州人不住秀州地觅得溪山深处居入门先我囊如洗杖钵萧条值岁寒村村木落秋风里山中佛法况无多石头大小谁相委填街塞巷尽时流逢人那肯频频举禅床懒下气力无客来相对浑无语带累诸禅苦不休个个和泥而合水开门七事件件无家私拈起无些子挈得随身折脚铛碗子无心篮没底粗茶澹饭仅充肠土木才兴乏柴米瓮牖绳枢带雪霜颓垣败壁兼风雨乍住杨岐屋壁疏满床风雪寒如许翻忆古人树下居我较杨岐几倍耳珍重同流共此心古人为道恒如此个事人人非等闲破砂盆要重扶起大众扶起固妙那解放下更稳忽然有个伶俐汉出来道长老惯用一手抬一手搦山僧便向他道你作佛法会又争得击拂子下座。

　　晚参者边那边全放全收事无一向叶落知秋从上佛祖千七百则陈烂葛藤都道是相楼打楼实是好笑昔日山僧问个师僧德山托钵意旨如何僧云相楼打楼问南泉斩猫公案云相楼打楼山僧乃呵呵大笑其僧不肯山僧便问即今问你是相楼打楼么云不是不是山僧又呵呵大笑其僧又不肯要问大众还肯么众无对擿拂子云明年更有新条在恼乱春风卒未休。

　　早参山僧昨夜夜梦不祥打个喷嚏一时内逼拟往东司书破不利便骤步拶入恶原来架上有人在便下座。

　　除夕小参举北禅岁夜晚参曰年穷岁尽无可与诸人分岁老僧烹一头露地白牛炊黍米饭煮野菜羹烧榾柮火大家吃了唱村田乐何故免见倚他门户傍他墙刚被时人唤作郎师云山僧今夜不敢效颦古人纵使畜得一头秪好东触西触随缘顺运叵耐年来水草不足骨露皮穿假饶烹向大众讨甚滋味不如依旧放出溪山足见大众恩力良久顾视云今夜纵不捩转鼻孔也不得犯人苗稼便下座。

　　元旦上堂去年有元日今年有元日扶起古云门日日是好日既是日日是好日何用扶起不见道破砂盆要扶起雪狮子要扶起拄杖子要扶起若是破砂盆有天童在雪狮子有雪窦在拄杖子还要山僧扶起始得遂卓一下云善哉拄杖子平生得渠力他日倚南山今朝颂北极便下座。

　　早参凉雨打更头风鸣殿角秋枯蝉嘶岸树新涨激滩舟此四句也无敲唱也无主宾也无照用也无偏正且道与古人立敲唱主宾照用偏正是同是别要透有敲唱主宾照用偏正则易要透无敲唱主宾照用偏正则难何故雪里撒盐还易辨煤中着墨卒难分。

　　因雪上堂击如意云看看大雪飘飖朔风如吼冯栏不辨梅和柳彤云片片遮牛斗三九过了又五九数更筹坐到鸡鸣丑橘汤一盏无中有最堪嗟荒台古佛扬家丑好禅流休乱走从今莫向寒岩守乌盆化白盆黑狗变白狗抛出雪峰烂木毬捉得寒山破苕帚祖师来休开口通身是舌难分剖懒吃赵州茶漫饮曹山酒分付小儿童看明朝人来否击如意下座。

　　屾峰宪禅师语录卷二
嘉兴大藏经　屾峰宪禅师语录


　　屾峰宪禅师语录三

　　嗣法门人(智质　智原)同编

　　康熙辛酉正月十七日众护法公请住东山妙觉院。

　　山门甚深法门具无量义户牖洞开风恬日霁东山顶上逆流长涌起扶桑照天地卓拄杖便入。

　　伽篮佛法赖汝屏翰萍实觅甜祖意叩我端的胡饼讨汁因甚如此活计不同。

　　祖师我怪你眼突你笑我齿疏虽然鼻孔略相似端的淆讹如何得不淆讹去遂烧香云明破不堪。

　　佛殿佛真法身犹若虚空弹指云敲空有响击木无声秪好听取一半展大具云全放全收。

　　先愚庵老和尚像前拈香秪者是峭巍巍记得昔年西子湖头白云堆里高峰塔出没虚空只是终年不露顶即今东山妙觉堂上拈香择火咳唾掉臂要与者老汉不隔毕竟住何三昧以坐具打圆相云红灯毬打白灯毬。

　　据室山中佛法石头大小夺得郑州梨放手却是青州枣腊月斗龙舟元宵夜乞巧不是冬行春令秪要拈弄却好卓拄杖云南海之帝为倏北海之帝为忽中央之帝为混沌混沌无七窍而倏忽试凿之日凿一窍七日而混沌死山僧今日倒握无孔铁锤▆却尽大地人咽喉要使个个混沌复初顶门眼活尔等诸人还甘么良久复卓杖云雪消泉涌穴雷动蛰龙惊。

　　上堂横肩楖栗万壑千峰飞腾隐现雾起云从卓拄杖云向者里信脚踏入一片稳密田地原是诸人本有清净觉场祖翁亲授手兄弟合同条舒卷自由古今一致可谓鹫岭风规旧观稍复矣虽然中心树子早属山僧掌握了也松风竹韵几度赢来山色溪声和身靠倒好笑东坡个俗汉无端道个广长舌清净身检点将来犹在半涂山僧到者里不管地久天长日上月下秪愿一人有庆千圣同风个个饱齁齁地齐唱没字哩啰敢保机关别露生面重开复卓杖云佛阤达么元和西干东震同涂骊龙颔下何物赵州东壁葫芦擿拄杖云当阳辨取复举昔日陈操尚书问洞山老祖五十二位菩萨为甚么不见妙觉祖曰尚书亲见妙觉师云洞山老祖与么答话幸是尚书任他风浪稳坐钓船不然洎合打破蔡州若是山僧不然今日倘有人问五十二位菩萨为甚么不见妙觉只向他道在诸人脚跟下秪是不得动着何故不许夜行投明须到便下座(拈香谢辞不录)。

　　本山三立和尚塔前拈香同生七子各自谋生道吾舞笏普化摇铃兄自藏身北斗我偏剑刃横行遂拈香云雨余春草碧风落晚花颦。

　　当晚小参波吒自笑浙西人业风吹入江南地虽无道法播诸方双眼何尝留出气诸禅鼻孔漫撩天脚跟须认闲田地到来乡语既殊涂唤钟作瓮要仔细假饶涂中蓦地有人唤你作么生答切忌回头转脑好此犹是诸人日用边事为甚么寻常问着麻三斤乾矢橛东山水上行我在青州作领布衫重七斤秪是鼻直口呆去不得良久云今晚不合与么问直饶与么去认着依然还不是便归方丈。

　　本州檀护请升座僧问云山迤逦溪水悠长自远趋风请师一接师云东山路滑子从何入进云挝鼓升堂共闻法要忽遇伶俐衲僧到来和尚如何接待师便打进云任从曲径松风冷不间溪流梅雨香师云休念言句问春风满座霁日当轩诸檀设供则不问如何是东山境师云万仞峰前独木桥进云如何是境中人师云千株松下一条筇进云石伞撑空普荫大地师云大家有分乃云四山空翠布花雨万缘千红相共举碓嘴花开映日鲜黄鹂飞上树头语击拂子云急荐取汝等大众眼目定动莫言不道今辰仰承本州诸檀护请山僧升座举扬先法兄三立和尚未了公案然此妙觉一席地风规尚在模范犹存善自知时我岂再三若论未了公案溯流从上自洞山老祖及我散木师翁愚庵先师递相钝置一椿陈烂葛藤亟欲举似大众叵柰水陆兼程顿生劳倦一时忘却了也若向空劫前起模画样埋没先宗落在今时赚误后学只得向无缝罅处补缀一上以拂子击右案云此是正位击左案云此是偏位正不坐正泥牛水面吼偏不居偏木马焰中嘶方名尊贵一路是别顾左右云会么我见灯明佛本光瑞如此便下座。

　　小参雨打桃花春欲去抛梭石女留春住去住本无情花开花落木人惊南山石虎蓦地跳入蟭螟眼里打个喷嚏惊起四大天王统领八万四千部落将南阎浮提移过北郁单越东弗于逮运过西瞿耶尼纵横互换不住本位乃至倒置三际互转十虚一处打鼓多处普请多处撞钟一处过堂更余神力将万象森罗有情无情涅槃生死烦恼菩提一串穿却撮向山僧拄杖头上扬声大叫求去住相本无所有何况尔等茄子瓠子讨甚巴鼻良久云切忌向虚空里钉橛卓拄杖下座。

　　早参一样居山见不同僧繇神笔画难工奇怪石头形似虎火烧松树势如龙若要风云际合直须山僧点眼始得卓拄杖云到点临时非好手从教佛祖丧全机喝一喝下座。

　　上堂妙觉门下毫不假借种田博饭经冬度夏地厚天高日迁月谢野径花飞层岩瀑泻水涨船高泥多佛大日用圆明光吞昼夜呵呵大唐天子幞头傍观争敢酬价喝一喝下座。

　　普请小参者个大义千古难圆临危不变悄然悄然腰下茅镰鸣剥剥祖师翻出钁头边古人钁田时钁出祖师来刈茅时刈出祖师来及随众作务筑着磕着无非显露自家本地风光何故尔等诸人秪是不会莫是钁田时被田碍却么刈茅时被茅谩却么随众作务时难道一一被他谩碍却么直教放到冷湫湫地一总没交涉山僧忍俊不禁秪得为诸人拈却炙脂鹘臭莫言不道击拂子云东山有个妙诀灼要无舌人说裂破山河大地不如放倒一橛擿拂子下座。

　　上堂长松夜吼月当前野烧连山焰亘天惊起深林瞌睡虎喝一喝翻身踏断祖师关。

　　上山采茶小参赵州秪解吃沩山秪解摘好笑两个老古锥吃了吐不下摘了拈不出都是不唧溜汉若到东山门下正好随群逐队一齐趁上山去摘到驴年未肯放你在何故不见道河里失钱河里捷诸上座古人分上如是汝等分上又作么生一僧出云直捷根源佛所印摘叶寻枝我不能师唤侍者点酽茶与者僧吃一僧云皮肤脱落尽唯有诸贞实师云作座主奴未许你在僧云和尚又作么生师云今不下手更待何时便掌戴笠就行。

　　上堂法不孤起仗境方生蓦竖拂子云者个唤作境得么击禅床云者个唤作法得么放下拂子云颟顸则一任颟顸拟议则千里万里得与么山僧即是诸人诸人不是山僧不与么诸人即是山僧山僧不是诸人良久云归堂吃茶去便下座。

　　上堂行脚衲僧不是无个住处直是歇脚不得当下歇得脚来妙觉有个住处与他众中倘有个伶俐衲僧出来道别处怎容和尚得山僧秪好呵呵大笑便下座。

　　上堂百千妙义触处周圆晴天斫麦雨后栽田白豆早种黄瓜宜壅佛法大有秪是牙痛。

　　上堂拈拄杖云诸佛秘藏列祖命门体之则迥绝离微用之则不存规则沤和并唱肯负截流之机兼带齐通转挟宗涂之妙衲僧分上得个甚么边事即得君臣边事耶宾主边事耶一色边事耶法身边事耶到者里须知君臣不能明其尊贵宾主未得别其亲疏一色未是今消法身更有事在蓦顾左右云且道是甚么事掷拄杖云后园驴吃草。

　　小参举镇府大王问赵州和尚年尊有几个牙齿在州曰只有一个王曰争得吃物州曰虽然一个下下咬着妙喜曰少卖弄师云大王虽则无事生事不妨搔着赵州痒处赵州年老心孤到处不忘情大王面前犹欠回互在妙觉当时若见下个毒手只者一个不许留着看他咬着什么妙喜道少卖弄矢上加尖山僧牙齿不曾欠少一个秪是疼痛试问诸人咬即是不咬即是咬则寒毛卓竖不咬教者两片皮如何合煞良久扣齿三下便下座。

　　蒲节小参今朝又是五月五盆倾大雨无拦阻山中节序更新鲜角黍原来糯米▆水岩蒲剑不须栽墙角榴花红似火八卦无劳帖鬼门百怪千妖没处躲笑杀家家悬艾人放出南山白额虎喝一喝下座。

　　除夕小参今朝腊月二十九家风拈起般般有寒山叉手笑呵呵济颠闹处翻觔斗舜若多神暗点头摩希首罗大开口嘉州石象鼻撩天陕府铁牛身倒走有中无无中有阎罗老子不容情饭钱打算扬家丑衔铁负鞍异类行须信东山是好手窠臼掀翻老冻侬石头变作金毛吼起身竖拂云时维康熙辛酉年腊月二十九日诸佛列祖同时证明东山妙觉院某山僧所供并皆诣实。

　　元日上堂溷迹袈裟又一年卧云深处不朝天爰知至化难逃匿沉水先烧玉漏前有鼻孔底不妨透顶透脑庆快平生应时纳佑事无不宜又何必打禾山鼓拍云门版唱新丰曲喝一喝云且道者一喝还有新故也无良久云一曲两曲无人会雨过夜塘春水寒擿拂子下座。
嘉兴大藏经　屾峰宪禅师语录


　　屾峰宪禅师北游语录四

　　嗣法门人(智质　智原)同编

　　康熙二十九年四月十八日山主高护法暨众绅衿护法请住观音院上堂拈香祝。

　　毕柏林悦庵和尚白椎师敛衣就座乃云垂老年华入　帝京闲云出岫本无心随身竿木逢场戏师子游行不问程竖拂子云看看此是观音入理之门补阤来从者里住台山来从者里住三竺来从者里住赵州来也从者里住云门老汉道见色明心闻声悟道观世音将钱买胡饼放下手来却是个馒头虽是老婆心切未免傍观者哂衲僧把鼻迥绝盖藏遇缘即宗随流得妙所谓法随法行法幢随处建立具此格外风规始可入廛垂手我为法王于法自在虽然有时恁么孤峰绝顶呵佛骂祖有时不恁么闹市丛中随声逐色有时不恁么却又恁么闹市丛中不异孤峰绝顶有时恁么却不恁么孤峰绝顶不异闹市丛中且道恁么不恁么总不恁么时如何寒山忘却来时路拍手呵呵道亦忘是事且置即今祝。

　　升座一句作么生道荡荡尧天致大化山河一统颂无疆结椎下座。

　　四月二十四日药师藏经圆满耿旃林护法请升座花雨帘钩远近鸟衔飞处处炉喷宝篆沤和梵呗转重重如来全藏尽出广长菩萨威神二光遍照以须弥为笔虚空为纸四大海水为墨尽其神力书个愿字卓拄杖一下云东方药师如来十二大愿在里许西方无量寿佛四十八愿在里许释迦世尊四弘誓愿在里许十方薄伽梵各各具有无尽大愿总在里许乃至三界二十五有四圣六凡具觉知闻见者无不乘此愿力而来成就世出世间一切胜善事业要知此愿力么即菩提心即三摩地是无上大道名正法宝藏统为一字法门古德道千头万头不如识取一头识得一万事毕天得一以清地得一以宁君王得一以天下平今日耿旃林护法亲证一字法门发此大心转此大藏树此大福获此大寿满此大愿正是移花兼蝶至买石得云饶既然如此为甚么又道海墨难书不见道虚空有尽我愿无穷山僧恁么举扬庆喜尊者不觉从定而起徐徐问曰句逗边亲见曼殊室利鱼椎下磕着琰摩法王且置一边秪如昔日灵山会上说四十九年法不曾说着一字即今白华堂中转五千余卷经不曾欠少一字还有同别也无屾峰拄杖随声答曰不须动烦长老木上座可释尊者所疑不曾欠少一字富嫌千口少不曾说着一字贫恨一身多尊者赞曰上座善得佛智尊者依然在定且道者段节文毕竟收归何处卓杖一下云心同愿海无穷尽拄地撑天秪在君复卓一下便下座金像释迦佛开光耿旃林护法请升座不从人天来但云秪者是佛赞琉璃光光护佛身住金相巍巍奇特尊宿有因缘时节至时节若至其理自彰水月主人自来崇信三宝不假奖劝不属思议一遇见闻便发无上菩提心庄严一切殊胜功德事者尊古佛向着弊垢衣住尘劫中不见今日妙相才披珍御服坐旃檀林不见从前古貌毕竟是一是二若道是一今日妙相与前古貌不同若道是二秪有一躯法身向者里具只顶门眼岂特辉天鉴地便知十世古今始终不离于当念无边刹境自他不隔于毫端其或不然山僧不妨下个注脚世尊降王宫出母胎指天指地云天上天下唯我独尊此是着弊垢衣腊月八夜睹明星悟道灵山会上五会说教双林树下入般涅槃此是着弊垢衣所以道着弊垢衣云是佛才披珍御复名谁试听一颂见觉无私处处真花明柳暗正三春门门万户长安道觌面相逢非别人(药师长期中佛事)。

　　耿四府护法设斋请上堂今朝六月十六八字打开门户倾出无价家珍都道陈年滞货不如了境忘缘莫笑屾峰话堕竖拂子云看看日烈风清树色参差横古壁云开天朗浮幢掩映插青林作境会钝置夹山别商量掀翻船子头头不露那个是渠法法全该阿谁非佛赵州共沙弥斗劣老大欺谩云门与瞿昙一棒惯自弄险有时寒时寒杀不妨古井寒泉有时热时热杀那怕红炉烈焰虽能杀活同时未是正偏兼到我太阳门下回互不同洞上家风尊贵是别今日仰承耿大护法特请山僧升座须知尊贵人知有尊贵事要明尊贵事须识尊贵人果能如此可谓佛法与世法并唱天籁合人籁齐鸣因斋庆赞不必重拈用不换机如何即是但愿好风齐着力一时吹入我门来下座。

　　十月十五日启建千佛忏百日禅期道场耿大护法领众设斋请上堂南阎浮提升座北郁单越挝鼓东弗于逮十八高人围炉听法西瞿耶尼百千妙义当扬露布三关放过禅流一棒敲磕佛祖任伊铁额铜头趋避无门休躲为甚禅流放过三关佛祖是甚生冤家要一棒敲磕伊顶　嫌他有佛祖之名且道除却佛祖之名毕竟唤作甚么云门唤作乾矢橛洞山唤作麻三斤赵州唤作柏树子临济唤作无位真人摇拂子云一总不得秪有赵州殿里的却较些子赞叹也得毁谤也得供养也得骂詈也得何故不见道渠无国土何处逢渠举长沙岑和尚因秀才看千佛名经问云百千诸佛但见其名未审居何国土还能化物也无岑云黄鹤楼崔颢题后秀才还曾题也未秀云未曾岑云未曾也须题取一篇好师云秀才恁么问话头犹在后来恁么答大似未曾看过千佛名经被长沙推出一座黄鹤楼塞住面前铁围山相似话头一总忘却瓦解冰消拟望放下屠刀汉便云我是千佛中一数太远在长沙被秀才一问将千年官物一时推出作自己用幸是秀才答个未曾不然何处见有长沙今日观音院里启千佛百日禅期要使三千诸佛个个眉毛厮结从头一一按过现前缁素亲自题名千佛中少他一个不得顿令选佛场金碧辉煌腾耀古今虽然如是山僧要问长沙黄鹤楼崔颢未题已前曾有阿谁题破也未举拂子空中作书势云一拳椎碎黄鹤楼一脚踢翻鹦鹉洲眼前有景道不得崔颢何曾题上头喝一喝下座。

　　耿府护法请为观音大士安座法语菩提为座法为身慈视群生遍刹尘收摄一毫头上现圆明五眼示天真毗卢顶　放大百宝光明光中化现无量无数微尘佛刹一一佛刹现诸庄严相好主伴交光如宝丝罗网重重交互映彻无碍旋绕观音大士法身升此宝座山僧拂子一时忍俊不禁欢喜踊跃白菩萨前寒香透雪玉糁琼葩春蔼迎风花铺锦绣所冀恩荣绵远与天地同根世德永昌合山河并固平分半座佛号释迦地涌七层塔称多宝光风霁日均调乐善之门凤舞麟翔每兆吉祥之地翠色耸南山佳气流霞泛东海晴澜寿衍千龄福臻万派虽则随宜说法不离入理深谈且道者个消息毕竟菩萨摄授之功当人敬信之力真是一点水墨两处成龙大士升座一句如何委悉大地阳回群物畅宝华端坐万斯春。

　　绍兴云门显圣寺请书至上堂一瓣炉中酬法乳三千里外报家音莫道全为不顾从来斧斫不开拈起书云看看此是我云门湛祖亲传洞上真灯联辉续焰底一道公验今日仰承越中诸大护法点出金刚眼睛一时委托不肖儿孙了此不了公案良久云然此不了公案阿谁了得未有古今世界先有此不了公案直得坐断古今世界销殒此不了公案更无了期山僧只得向四大部洲打个之绕总知柄霸不在别人手里把住则若耶溪平波息浪放行则石伞峰盖地遮天一任洞水逆流不通涓滴曹山颠烦任意纵横踏着祖翁田地掀翻佛祖家风佛法既付上臣祖道全凭作者且道辞离上国旋归祖席一句如何即是花雨南天无限意横肩楖栗五云深。
嘉兴大藏经　屾峰宪禅师语录


　　屾峰宪禅师语录卷五

　　门人(智质　智原)同参

　　住云门显圣寺语录

　　山门门庭阔大直透长安八字打开不劳弹指曳拄杖便入。

　　韦驮童真七世权衡两土大哉韦天宜善保护从今北郁单越也要宽肠大肚。

　　佛殿昔日相逢你坐我立今朝相见我立你坐彼此不必论量要且不曾放过接　倒戴转风流背面云遮不全露顾左右是甚么展大具云盖覆却。

　　伽蓝肱股法窟城堑禅林云臻万指只在同心炉峰气转百花春。

　　祖师者一队汉打破竺干震旦屈指三十三人闻名不如见面且道作么生见面拈香云遇赦咸放。

　　据室天台来从者里按过南岳来从者里按过河南山西四川八闽来俱从者里按过天来龙来佛来魔来一一多从者里按过有个出来道此是祖翁现成家风新长老何须特地卓拄杖云奔雷拔剑搅龙门那比寻常探虎穴喝一喝。

　　护法疏金刚眼睛当场点出到底不须回互果然曲不藏直。

　　檀越疏千里传来一时拈出至理无言傍通消息。

　　前住堂头疏函盖乾坤随波逐浪捩转关头一槌两当。

　　耆旧疏丛林标榜古今一辙因邪打正应个时节。

　　指法座云秪者个不落阶级岂属高卑峭巍巍壁立千仞道个百尺竿头进步探头太过新长老只得平展去也顾视云不用傍观重卷席拍手穿靴水上立遂升此一瓣香结乾坤秀气透日月辉光端为祝延上皇帝万岁万岁万万岁恭愿垂拱万方瞻圣化照临八极颂无私此一瓣香奉为郡侯　李大护法及各厅尊官邑侯王大护法及各衙尊官伏愿爵同寿以尊崇民与物而安阜此一瓣香奉为本山诸大护法檀越伏愿印心佛祖为屏翰现身宰辅作金汤此一瓣香供养本寺开山湛祖师翁老和尚伏愿传佛心印盖载无私振兴祖道根源有自此一瓣香明圣湖头起浪鸳鸯湖畔踏翻入桐汭随例攀条到耶溪归源溯本第五回拈出供养本山传曹洞正宗第二十八世先愚庵老和尚用酬法乳之恩尔卓和尚白稚竟师云搜奇摘句且过一边手快眼亲出众相见僧问三圣道逢人即出出则不为人和尚据祖室行祖令还有为人处也无师云水涨船高进云兴化道逢人即不出出则便为人还是各显己长为复共扬胜化师云泥多佛大进云与么则万方归至化佛日并增辉师云瞻之仰之问拈花授受家声远续焰联辉亘古今如何是斩新条令一句师云雪消泉眼活进云衣锦还乡是儿孙边事从不出门是祖父边事去此二途明甚么边事师云道即不难只恐太尊贵生进云龙吟雾起虎啸风生秪如今朝高居祖席未审如何施设师便喝僧亦喝师云再喝一喝看僧拟议师便打进云与么则石伞嵯峨撑宇宙炉峰缥缈透乾坤师云不必重说偈言乃云横身敲唱大地扬辉独坐当轩要津把住棒头迸雷电之机好看泥牛斗海言外绝死生之路顿教石女腾空灵符在肘魔佛齐归宝镜临台正邪悉照直下千差坐断实无一法与人君臣妙协以和光体用纵横而合道秪愿尧风坦荡同佛日以无疆祖道昌隆赞　皇图之一统竖拂子云看看今朝死猫头旧铺新开则是贵贱没价破砂盆推倒扶起从来佛法无多有时赏罚分明不存规则有时杀活同用不堕正偏尊贵本是天然受用何妨奇特祖翁田地入室真子得亲承越国溪山门外游人任瞻仰虽然如是且道整旧家风斩新条令一句作么生道一气不言含有象万灵何处谢无私结椎下座(谢词不录)。

　　埽慈舟老和尚塔雪尽千山孤峰不露无缝团圞更须回互千岩坐断是何年玄鹤翻身当夜半寻觅无踪去来无伴宝篆一炉清茶三奠一任石笋抽条那管苔生玉殿顾视云高着眼急须荐脚下儿孙通一线且道者一线作么生通分明香在梅花上寻到梅花香又无。

　　埽湛祖塔家山松竹清风起尽是祖翁亲手栽奉重时时推向里儿孙的的话归来祖翁有灵愿不肖儿孙到此作驴作马为甚么又有不愿不肖儿孙到此作驴作马虽则抬搦不同要且杓柄不在别人手里今日爇此瓣香可谓白发三千丈缘愁似个长大众毕竟如何即是良久云臂不向外曲。

　　埽东山尔密法伯和尚塔共本同条一气通撑开石伞展家风比儿犹子亲承事水上东山觌面逢拈香云分明验取。

　　埽具足和尚塔指塔云此是我法伯具足和尚藏真处也今日不肖侄到此不敢随例攀条特将五分法身供养析牛头栴檀当矢橛烧有鼻孔的不妨触着继起吾宗古德道因我得礼你似井觑驴因你得礼我如驴觑井竭力相为犹隔罗縠在即今茗碗炉香少尽犹子寸心且道和尚作么生来享良久云诚之不可掩如此夫。

　　埽诸山知识塔先后同途个里藏当扬扶起露堂堂诸方龙象同条贯到此方知大歇场无偏颇绝盖藏一一为君尽举扬大众且道作么生举扬座中尽是江南客莫向尊前唱鹧鸪。

　　埽先愚庵老和尚塔二十年前亲见亲闻二十年后不睹不闻亲见亲闻塞断咽喉不睹不闻穿过髑髅今日不肖子得到先师和尚垱头瞻礼不知费尽腕头多少力气要我返掷我偏踞地要我哮吼我偏不露爪牙且道老汉还肯诺也无看看窣堵波撑天拄地一任诸人上觑下覤率众旋绕三匝乾达婆王奏乐迦叶起舞山河大地草木丛林一时震动住住茶未曾点饆饠　子未曾下何得启告闲文躬身云已上所供并是诣实。

　　当晚小参夜月如钩挂雪滩玉笥高峙逼人寒横拈白棒开玄路却直山僧来放参果是知时节我今不再三古人云此是选佛场湛祖道此是一场业地且道是同是别若道是同落在见渗漏若道是别落在识渗漏一总不开口落在语渗漏有人透得三种渗漏举他为第一座若无山僧靠木上座去也倚拄杖下座。

　　为寓山法兄盟和尚上供二十年来迥隔风尘三千里外还同云月规模卓立从前面目依然不别吾盟兄和尚杀活临机妙唱吾宗的旨纵横无碍掀翻佛祖家风吹毛曾展花劈虚空宝镜试藏潜踪胡汉绵密处直是千圣不携尊贵边何妨一路是别脚下既有真子从上振起祖风即今碗茗炉香聊展法弟寸诚毕竟如何通个消息良久云六耳不同谋。

　　小参今是腊月十四夜此事从来不借借冒雨披蓑是甚人钓船三郎原姓谢显圣懒说老婆禅转眼将来大尽边参禅不把偷心死只恐阎罗索饭钱饭钱暂且置即今有一事要与诸兄弟商量古德云与道伴交肩过一生参学事毕若不得交肩过一生行脚草鞋钱阿谁替你还山僧与诸人检点不如赤脚好不特不被他绊住脚跟亦且使脚跟四棱着地既然如是为甚么达磨手里又剩下一只下一转语看良久云若无山僧自代去也榼　堆头着他不得擿拂子下座。

　　立春日上堂春回腊去万物生辉拈头作尾互换随机春打六九头九尽是上浣数到人日后又是正月半百年三万六千场反覆原来是者汉赵州道你诸入被十二时使老僧使得十二时是何言欤被十二时使在里许老僧使得十二时亦在里许一总出他圈缋不得卓拄杖云旋岚偃岳而常静江河兢注而不流野马飘鼓而不动日月历天而不周向者里会得则如来按指海印发光不会则汝暂举心尘劳先起呵呵会不会显圣拄杖一串穿却掷向面前漆桶不快虽然如是毕竟如何通个消息复卓杖云自从捩转山河眼拨草瞻风总在渠靠拄杖下座。

　　除夕小参鼓笛无腔调不同知音那在话家风岁除拈起无他物放出当门黑大虫北禅分岁用露地白牛或者易烹显圣分岁放出黑面大虫诸人如何捉倒寻常咬猪狗手脚一时柰何他不得有个出来道长老曹洞家风莫是借黑权正假白示偏么恁么错会白云万里若向山僧讨个分晓只恐语惊时听今是大尽夜有人道得得力句不特捉倒黑面大虫山僧弄个西河狮子与你诸人看良久云归堂吃茶去。

　　元旦上堂此一瓣香端为祝延　今上皇帝圣寿万岁伏愿金轮永御瞻双阙玉历钧调统百蛮参头问元正启祚万物咸新此是古人现成句子如何是和尚新年头佛法师云炉峰有路通霄汉耶水无痕逼太虚进云旧岁已去今岁到来未审何去何来师云一条楖栗横拈手打雨敲风镇日间僧礼拜云恁么则天高群象正海阔百川潮师云却被你道着问大哉乾元万物资始此是从新句如何是不落新旧一句师云不妨疑着进云昨日寒梅辞旧腊今朝幽鸟弄新声且道是何意旨师云就是者个意旨进云某甲即不然师云你试道看进云从来无历日一任晷迁移师云我不如汝僧礼拜乃云今朝春正元日佛法唯嫌拣择倒骑佛殿山门高揖释迦弥勒祝延圣寿万春普天顺帝之则恩有酬答四三己躬唯此事实首领序次贺年大众交参礼毕人人履地戴天个个承斯恩力恁事知得便休有口只堪挂壁口挂壁上不是新年头事禾山打鼓普化摇铃道吾舞笏雪峰辊毬者队老古锥惯弄闲家具一家有事百家忙甚是好笑放过则不可明明日午打三更佛法无灵验拂一拂云和风埽荡邪氛涌出一轮红日以拂子打○相下座(是日日蚀)。

　　二月朔日小参桃花鲜柳条碧一段春光明历历风风雨雨半阴晴鼻孔依稀都打失舌头坐断截流机明眼衲僧浑不识一众呆呆尽看天晒　须还日头出且道寸丝不挂的人晒　个甚么此去钱塘百廿里。

　　二月望日早参千岩竞秀不立一尘坐断清净法身万壑争流不通涓滴截断广长舌相且道见山是山见水是水见僧是僧见俗是俗底是见山不是山见水不是水见僧不是僧见俗不是俗底是还是依旧见山是山见水是水见僧是僧见俗是俗底是向者里具得只眼一人放参一人叫屈其或不然一齐叫屈去也。

　　小参举洞山价祖过水睹影彻悟前旨偈曰切忌从他觅迢迢与我疏我今独自往处处得逢渠云云僧问石霜拨尘见佛时如何霜曰渠无国土何处逢渠大众一个道处处得逢渠一个道渠无国土何处逢渠毕竟是同是别会则直下会取不会更听一颂同则总同别则总别切忌画蛇添足那许证龟成鳖擿拂子云切便下座。

　　清明日扫普同塔兼入众灵骨年年有此日此日自年年但能放下头头是宾主何须问后先既无后先便无主宾既无主宾则十方聚会一气同条箸蔬共餐陌纸均利五处杂居普同与万年常住相终始祠后山神蓦地笑曰长老何不应时及节说些佛法作世谛语言山僧便向他道理同一致事无两般生也如是死也如是僧也如是俗也如是男也如是女也如是老也如是少也如是若不如是焉能如是如是如是不见道如是之法我从佛闻复喝一喝。

　　鲁泾信女王净泰修建预修忏法设斋请上堂僧问默居阴界恐堕深坑请和尚别通消息师云云在岭头闲不彻水流涧底太忙生进云一句了然明的旨君臣五位请师宣如何是君谁敢正眼觑着进云如何是臣分明只在目前进云如何是臣奉君星辰俱拱北进云如何是君视臣雨露自天垂进云如何是君臣道合海晏河清进云洞上君臣蒙指示末后一句是如何师云今日晴如昨日进云恁么则一句迥超千圣外交参龙象振家风师云也少者一句不得问法不孤起仗境方生今日升座说法所因何事师云赵岐注孟子进云道不虚行遇缘即宗如何是宗乘极则师云宗乘极则即且置向脚跟下道一句看进云礼拜和尚去也师云瓦解水消问槌钟击鼓大众云臻和尚升座作何佛事师云你道作何佛事进云昔日杨岐今再见家声从此布诸方师云也不消得乃云弹指之顷一度春桃花流水自通津百草头边无剩句铁牛哮吼汗通身铁牛通身汗出不可得中恁得衲僧庆赞因斋却值普门诞日大千福聚门开恩有一时报毕今日鲁泾王太君入山饭僧修建酬愿忏法预布津梁特请山僧升座全提向上一着若论向上一着已迟八刻大事因缘诸仁各自具足开示悟入亦落在第二门又不可舌拄上腭口挂壁上秪得借路经过去也莫言不道吽吽举龙门佛眼和尚因施主还佛顶心经愿上堂山僧适看经得七字陀罗尼咒能灭千灾成就万德遂默然屈七指曰大众闻么唯佛与佛乃能知之自余群生悉皆罔措有方便门重说偈言七字咒曰佛顶心经斋愿了要知落处么若论佛秪是当人更无物若论顶昼夜舒光照前境若论心看时无相用时深若论经解语能言不是声若论斋所为所作尽和谐若论愿犹如身在龙门院若论了无虑无疑心皎皎此道真言能出万宗名三昧王微妙章句亦名秘密大总持至心受持大有应验复屈指曰一二三四五六七讽诵受持皆秘密犹如亲入宝山中一切珍奇从此出山僧不然依文解义三世佛冤离经一字即同魔说梁皇见达磨秪道个不识志公面门剖出十二面观音僧繇神笔描画难成直是闻见不到山僧勿得妄通一字毕竟如何擿拂子云下文还长赴在来日便下座。

　　陶仲章檀越设斋请上堂僧问春光溢目万卉齐彰如何是革故鼎新句师云泽广藏山理能服豹进云檀越饭僧植福和尚说法利生秪如水牯牛还有水足草足者么师云阿谁欠少进云向紫罗帐里撒珍珠未审是甚么人师云高着眼进云与么则水向石边流出冷风从花里过来香师云令我忆南泉问识得一万事毕何故临济有三句师云汝还识得一么进云且道三句合谈何事师云速退速退进云如何是超佛祖句师云又是从头起僧礼拜师云一拶便了问向上宗乘即不向高峰四句请师宣如何是海底泥牛衔月走师云再三捞捷始应知如何是岩前石虎抱儿眠师云此是高峰底如何是上座底进云今日檀越设斋便礼拜问昔日龙女献珠成佛直往南方无垢世界今日檀越设斋供众毕竟功归何地师云赞叹有分进云正是石伞撑开天地动无边刹海起红尘师云雷声甚大雨点全无僧一喝师云再喝一喝看进云再喝则不堪师云卤莽禅和如麻似粟乃云从上来事实无一法与人直下一肩担荷得去便能开人天眼目作佛祖标榜千圣不传之的旨横拈倒用举一明三目机铢两欬吐掉臂龙吟雾起虎啸风生才许驱耕夫之牛夺饥人之食朝去西天暮归东土有甚么难然此犹是建化门头日用施设边事秪如达磨不来东土二祖不往西天塞断临济喝拗折德山棒吾宗尊贵一路不许傍通消息全提半提一齐坐断山僧若不休去便乃旋风打散即得言虽如是事无一向今日远承本山檀越陶仲章居士率合门善眷入山供圣饭僧植人天第一福田种子大众拈匙展钵要知来历分明便能消受不见道端坐受供养施主常安乐大众端坐受供养山僧且放过一着且道常安乐的如何即是卓拄杖云我爱瞿昙多善巧横开方便门多少沧溟浩大福绵绵寿量还同天地老复卓杖下座。

　　三月朔日早参山雨蒙蒙溪云漠漠烟岚锁几处楼台石桥送一湾流水五更钟晓杜鹃啼断声声停午风摇岩花吹落片片击拂子闻不闻竖拂子见不见转处彻底淆讹无思当下成现秪者拟相亲未是娘生面傅大士曰怀州牛吃禾益州马腹胀天下觅医人炙猪左膊上尚且不在别处为甚么适才道个未是良久云剖悉与君知今朝不着便擿拂子下座。

　　四月十五日早参拈起拄杖云显圣门下道出寻常种田博饭逾绝商量青秧插毕菜麦登场日日普请夜夜茶汤栏中水牯着甚闲忙犁耙将罢体露堂堂凡情净尽圣解都忘纵横十字遍界难藏泥猪癞狗动地放光良久云逢人不得错举卓拄杖下座。

　　天中节上堂将谓堕地初生前不构村若道普天至节后不迭店前不构村直向父母未生已前也无锥来锥你后不迭店更待三生六十劫后也无钩来钩你不是老僧钩锥不利亦非得饶人处饶人秪要诸人自肯拈拄杖云我肯你不肯老僧在诸人脚跟下你肯我不肯诸人在老僧拄杖头上且作么生理会卓杖一下云且看葛藤今日五月五日午时尽世间百怪千妖诸虫杂毒乃至虾蟆蚯蚓藏窜无地一时钻入洞宾药葫芦内鼓发狂闹不料洞宾醉倒长安市上昏迷不醒老僧拈拄杖轻轻拨着葫芦蓦卓一下云百杂碎且道南山鳖鼻还得转身吐气么洎合有人丧身失命幸是诸人福力深厚太平无事良久云莫道老僧不是好心便下座(前一日师诞辰后一日夏至节)。

　　问如何是正中偏夜半乌鸡抱卵眠如何是偏中正三面黧奴背古镜如何是正中来空中石象舞三台如何是兼中至走马冰棱识梵字如何是兼中到体用纵横绝朕兆。

　　小参拈起拄杖云从上祖翁田地遗下后代儿孙契券界限一一分明将谓无穷受用争奈科税完其大半日夜不停煎逼正是甚到深山更深处也应无计避王徭催科甚严渐渐逼入牛角尖里山僧直是无转身吐气处对他说第一义谛也不要对他说向上全提也不要对他说涅槃妙心也不要暗地一回打算有个计较寂寂近前把他衣袖一扯把眼一覤他便道个知得抽身便走如世良马见鞭影而奔诸昆仲他不会佛法为甚么得恁般伶俐不见道官不容针私通车马复卓拄杖下座。

　　东蒲茹子祯居士装塑韦李二尊天开光拈起笔云秪者点洞明今古映彻大千托塔护恒沙诸佛有意气时添意气擎山翊尘刹觉场得风流处且风流试看足蹑祥云感三洲而威神赫奕顶开活眼冠诸天而功德妙严不须颊上添毛只在眉间着点遂点云看看辉天鉴地去也更听一颂慈威并摄应无方铠甲玲珑放宝光拥护尚能开正眼主人应是不寻常东塔蔗庵和尚讣闻至上堂僧问利生吴越已多年掷却尘缘话始圆昨夜床头一叶落今朝大地尽秋天大地秋天即不问落叶归根一句请师指示师云昔年东塔和尚住持此山汝还亲近么进云某甲虽不亲近岂敢相违师云更须努力始得进云从来无背向遍界不曾藏师云一片白云横谷口几多归鸟尽迷巢一僧出展坐具师云不用不用僧云涅槃心易晓差别智难明师云问话也须礼拜僧拟拜师云忙作甚么僧便归众乃云匝地凉飙霎至法幢摧殒堪嗟鸿雁无心来去凄凄目断天涯别调吹翻铁笛清秋月落谁家抛下青原鈯斧飞来白纸玄沙要识吾宗旨语默不相关当堂却正坐浑不露慈颜既当堂正坐为甚么不露慈颜拈起讣闻云看看此是吾东塔蔗庵老法兄和尚遗下末后句子诸人向者里见得不惟亲见东塔和尚一生出世亲切为人处抑且更见末后一段光明照天照地作千古徽猷开人天正眼直向威音王已前生实不曾生向楼至佛已后灭实不曾灭既和尚七十余年不见有生灭去来说法度生事显圣那敢将一杓恶水浇东塔头上便恁么去只得与同条生不得与同条死诸人还委悉么其或不然岂不见法乘秋晚运值下衰九鼎丝悬慧命一息焰续真灯担荷大法者有不悚惕战栗惶惧者哉大众从来孤掌不浪鸣两掌鸣掴掴今既秪留一掌且作么生好拍膝一下云记得别时亲切句再图相见实还难以袖挥涕下座。

　　为东塔蔗庵和尚掩龛不动本无来去应缘岂堕正偏迅速逆流倒峡铁船夜送归帆尊贵路别不居空劫巍巍独峙坐断千岩恭惟东塔堂上蔗庵老法兄和尚德钦湖海道播寰区汪洋若千顷波澜清不在渟而渟之不清浊不在扬而扬之不浊高朗如秋空浩魄洁不在比而比之愈洁冷不在亲而亲之愈冷是以四十年四坐道场物以澹存名惟宿著有时辟竿头玄路而触踏象龙到则不点有时窒末后牢关而不通凡圣点则不到言垂后学都谓名教重来道振吾宗可信同安再世今则津梁顿歇便不妨寝削万缘功位俱转为甚么不通一线致令天华不遑散彩慧焰倏尔韬辉魔外出潜人天失怙宪上座既菰石伞脚下儿孙为福城最小之弟得得冒暑渡江而来且相为一句毕竟如何委悉遂封云天高鹤翥银笼静雾起龙吟枯木花。

　　屾峰宪禅师语录卷五
嘉兴大藏经　屾峰宪禅师语录


　　屾峰宪禅师语录卷六

　　嗣法门人(智质　智原)同编

　　拈古

　　世尊初生。

　　拈云特地一场愁。

　　云门一棒。

　　拈云不顺非孝不奉非辅始见云门。

　　女子出定。

　　拈云窃钩者诛窃国者为诸侯诸侯之门仁义存焉有国者可不慎欤。

　　倒却门前刹竿着。

　　拈云兄呼弟应正恁么时且道门前刹竿曾倒也未诸人于此荐得不惟见过阿难亦且勘破迦叶如或不然个个门前壁立千仞。

　　世尊于涅槃会上以手摩胸告众曰汝等善观吾紫摩金色之身瞻仰取足毋令后悔。

　　拈云黄面老子末后播弄一上幸是无人证据一场懡　当时资圣若在蓦面便唾管取金棺里更不伸脚。

　　世尊因外道问不问有言不问无言(云云)至如世良马见鞭影而行法眼益因僧请益云外道问世尊不问有言不问无言声未绝眼遽约住云住住你拟向世尊良久处会那僧从此悟入。

　　拈云且道者僧悟去在世尊良久处不在世尊良久处若在良久处则依旧落他陷阱若不在良久处且道在甚么处向者里着得一只眼不惟勘破者僧许伊气吞佛祖眼盖乾坤如若不然作他外道奴有分。

　　世尊见文殊在门外立乃曰文殊文殊何不入门来文殊曰我不见一法在门外何以教我入门。

　　拈云世尊虎头蛇尾致令文殊停囚长智资圣当时若见待文殊道我不见一法在门外便拦胸把住道不见一法底是个甚么管取至今进退不得。

　　岟崛产难因缘。

　　拈云尊者持佛语往告而产妇当时分娩虽千佛竞出异口同宣莫测其涯量固非神通妙用岂同法尔如然而不知者谓尊者如虫御木世尊偶尔成文又何异盲者与以文章之观聋者与以钟鼓之声资圣判断如此久参上士暗里惊疑浅学初机明知怪笑。

　　世尊坐次见二人舁猪过乃问者个是什么二人曰佛具一切智猪子也不识世尊曰也须问过。

　　拈云瞿昙大似夫子入太庙殊不知未问前名目已彰但是有口开不得。

　　僧问赵州洗钵盂话(云云)云门曰且道赵州有指示无指示若道有且道赵州向伊说甚么若道无此僧为甚么悟去云峰悦云云门不识好恶大似为蛇添足云峰则不然此僧恁么悟去入地狱如箭射。

　　拈云看者一对老古锥费尽气力只解息黥补劓何能起死回生要知者僧悟去赵州也须参三十年始得。

　　僧参法眼文益禅师立次师指帘时有僧同去卷师云一得一失。

　　拈云福无双至祸不单行要知二僧自兆法眼既是一家宗匠不合误赚于人若是资圣不然见其同时卷起只消重教放下。

　　无著和尚往台山与文殊吃茶次殊拈起玻璃盏问南方还有者个么师云无殊云寻常将甚么吃茶师无对洞山代展手又云有无且置借取者个看得么。

　　拈云洞山老祖大似按图索马若是资圣接得便乃扑破不特显我南方受用不同抑使文殊有口只堪挂壁。

　　志公问一梵僧曰承闻尊者唤我作屠儿曾见我杀生否曰见志曰有见见无见见不有不无见见若有见见是凡夫见无见见是声闻见不有不无见见是外道见未审尊者如何见僧曰你有此等见耶。

　　拈云多虚不如少实则不无梵僧要且无佛法道理。

　　志公曰终日拈香择火不知身是道场玄沙别曰终日拈香择火不知真个道场昭觉云终日拈香择火不知拈香择火。

　　拈云三个老汉秪是贪程不顾脚跟泥水资圣下个注脚诸人切莫错会不知身是道场贫儿思旧债不知真个道场抱赃叫屈不知拈香择火虾跳不出斗秪如山僧又作么生遂拈香云戒香定香解脱香时者云火聻便掌云戊子己丑霹雳火。

　　南阳忠国师三唤侍者。

　　拈云大小国师向侍者边讨甚消息幸是侍者全无渗漏我负你你负我有屈难伸。

　　丹霞见忠国师才展坐具忠云不用不用霞退后三步忠云如是如是霞进前三步忠云不是不是霞一匝而出。

　　拈云恁么相见还当得么。

　　僧问大梅如何是祖师西来意梅曰西来无意盐官闻乃曰一个棺材两个死汉。

　　拈云西来无意千七百则公案俱成戏论若言有意莫谤祖师好者里着得只眼盐官一语瓦解米消。

　　陆亘大夫问南泉石上镌佛字因缘。

　　拈云将谓是个俗汉善识机宜若不是王老师几乎错下雕镌虽然诸人要识者片石么切忌钻龟打瓦。

　　夹山因僧问如何是夹山镜山云猿抱子归青嶂里鸟衔花落碧崖前法眼曰我二十年只作境会。

　　拈云法眼恁么道奇特不妨奇特只是失却一只眼且道作境会失却不作境会失却检点得出许伊勘破夹山。

　　径山竹篦子话。

　　拈云径山竹篦大似一段铁橛冷地变作钁头锹子霜刃禾镰汝诸人作么生理会咄痴人但用便休理会作么。

　　临济同普化斋次二度趯倒饭床因缘。

　　拈云虎骤龙骧军中之事何得彼此大惊小怪当时若遇髯将军一时退身有分。

　　僧问宝应遇如何是西来的的大意应云风送泉声来枕畔月移花影到窗前。

　　拈云风泉花月枕畔窗前明取西来的的意且许一半忽然泉枯风息月落花残看宝应何处出头。

　　雪轩成上堂云白云万里卷舒劫外真机红叶千峰灿烂个中妙旨入灭舍利无算。

　　拈云白云红树特地叫屈何故不见道舌不亲他玄旨。

　　朱晦庵问天童灭如何是毋不敬灭叉手示之。

　　拈云且道未叉手已前毋不敬更在何处。

　　万松示众云动则埋身千丈不动则当处生苗直须两头撒开中间放下更买草鞋行脚始得。

　　拈云老汉脚跟点地也未。

　　万松问僧洞山道龙吟枯木异响难闻如何是异响僧云不会松云善解龙吟。

　　拈云赤脚人赶兔穿靴人吃肉。

　　林泉承旨烧道藏伪经以火炬打圆相云只如三洞灵文还能证此火光三昧么于斯会得家有北斗经枉教人口不安宁其或未然灰飞烟灭后任教到处觅天尊急着眼看。

　　拈云且道后来大明天子独保底是个甚么。

　　松庭严于宝镜三昧契入尝作力田偈曰昼拈块石驱山鸟晓坐巢庵逐野豚肠断秋风频击柝目窥夜月更消魂。

　　拈云与其媚于奥宁媚于灶曲肱而枕之乐亦在其中矣。

　　少室改临没偈曰吾年八十七出夕复入夕遂坐脱。

　　拈云前少室秪解恁么来后少室秪解恁么去资圣将来一串穿却掷向诸人面前如何辨取。

　　僧问嵩山斌如何是空劫已前事斌云乌龟向火。

　　拈云乌龟向火会到空劫已前事正好五火抄逼杀且道嵩山答处意在于何良久曰参。

　　嵩山载示众云西来直指九鼎单丝汝等诸人打办个事直须努力。

　　拈云若是个事作么生努力如无手人行拳无舌人解语得么毫厘有差天地悬隔。

　　青州辨云二边纯莫立中道不须安且道甚处相见得个端的。

　　拈云手执夜明符几个知天晓。

　　又云念念释迦出世步步弥勒下生为甚拟心即错动念即乖。

　　拈云拟心动念达者易知秪如念念释迦出世步步弥勒下生还乖错也无具眼者试辨看。

　　宗镜书临没偈曰宗镜宗镜镜破宗正掷笔坐化。

　　拈云要知一向秪居偏位。

　　少室润参宗镜镜举洞山渠我话诘之润悟以偈答曰若要见此人有个真消息无相满虚空有形没踪迹镜曰子毋剿说须入悟门润曰尚不借缘从何门入镜曰不借一句于意云何润曰彩凤翻飞身自在铁牛奔吼意常闲。

　　拈云吾宗得润祖海阔天高然不肖远孙检点将来犹欠当头一棒若不点出将谓洞上家风别有奇特。

　　大觉念游初祖面壁处忽然悟入乃云五乳峰前好个消息大小石头块块着地。

　　拈云念祖石头与生公石头有同别否良久云要见生公石头易要见念祖石头难。

　　中峰禅师观流水有省即诣高峰求证高峰打赶出既而民间讹传选童男女师因问曰忽有人来与和尚讨童男女时如何高峰曰我但度竹篦子与他师于言下大悟。

　　拈云竹篦子被高峰一赶直得上穷有顶下透黄泉无立地处蓦然撞着露柱灯笼从头卜算始知厄阳奇数磨蝎临宫白虎丧门一时吊照幸是无位真人出在面门始终无事中峰悟底放待冷来再看。

　　云门澄诣云栖栖举高峰海底泥牛话诘之门推出傍僧云大众证明栖休去。

　　拈云老汉秪有者般伎俩何得声腾宇宙价重人天。

　　云门澄与黄檗陶学士向火次陶谓门曰黄檗师在阿师得力句乞为举似门云向火背犹寒。

　　拈云此是回互语不回互语切忌在向背里着倒。

　　云门澄因双髻问如何是杀人刀门云布鼓当轩谁敢击如何是活人剑门云虽然后学也堪为。

　　拈云吾宗语句迥异寻常何必别明尊贵。

　　云门澄升座才立次有老宿出云和尚莫要班门弄斧门与一掌云速道速道宿无对门云死汉。

　　拈云将谓千钧之弩秪是不欺之力。

　　僧问愚庵洞山云吾尝于此切意旨如何庵云老僧二十年亦曾疑着今日被你一问直得口哑。

　　拈云老汉虽则用处甚密倘若再被一拶看伊何处躲身。

　　居士问愚庵青州布衫庵翘一足。

　　拈云翘足伸足客听主裁要答青州布衫话犹隔赵州关在。

　　愚庵到天华请上堂西堂出众庵曰龙生龙子凤生凤儿堂云忙作甚么庵云话头安在堂便喝庵云忙作甚么。

　　拈云将谓主宾互换直是头尾据收若事到剑刃上老汉也须打退鼓始得。

　　昔有施主入院行众僧随年钱知事僧云圣僧前着一分主云圣僧年多少僧无对。

　　代云借施主钱看。

　　昔有僧到长者家乞食偶为犬伤长者因问龙披一缕金翅不吞大师全披法服为甚却被狗咬。

　　代云不借他力。

　　一喝分宾主。

　　目前无阇黎此间无老僧和声便喝。

　　颂照用无前后主宾应历然山河及大地觌面被相谩。

　　渠无我即死我无渠即余。

　　寰中天子塞外将军。

　　颂不同条宁两赛天安覆地何载将来秪可一坑埋不管诸人会不会。

　　入水见长人。

　　无人处斫额望汝。

　　颂万象之中何须独露正眼观来是甚骨剉。

　　世尊睹明星。

　　颂。

　　潦倒瞿昙客半涂抬眸转见入淆讹花生捏目重轮现试问今朝悟也无。

　　又。

　　梦里惺惺绝未苏添杯醉后倩人扶承虚脚下遭无限若个男儿不丈夫。

　　又。

　　六载吞声苦抱赃寒星触眼雪加霜千年滞货高抬价卖宝波斯泣夜光。

　　铁牛颂。触翻炉韝固雄哉岂堕沩山队里来不怕金毛牙爪利天生头角势崔嵬

　　日用颂。

　　习气消磨岁月长六窗虚静露堂堂心心无住方超学错节盘根大歇场。

　　之二。

　　性自无生体本真达空迷悟了无因寻常拨转山河眼水绿山青是旧人。

　　超方颂。

　　卓锥无地进竿头逆上须弥跨铁牛扑破镜台俱不立断头船子下扬州。

　　之二。

　　一剑磨来已十年不存魔佛贵天然痴人犹望丰城气眨眼眉间血溅天。

　　古德吃油糍。

　　老婆傅粉足堪夸爱插花枝云鬓斜惹得游蜂来满面徒贪香汗失归家。

　　无梦无想主人公。

　　百战忘躯建巨功兴亡帝业付冥鸿从今名姓埋天下不独严光拜下风。

　　僧问云门如何是超佛越祖之谭门云胡饼。

　　洞庭波上钓鱼舟雨雨风风又几秋冲浪锦鳞曾点额莫贪香饵上钩头。

　　本来面目。

　　本来面目未生前夹岸桃花红欲然自是渔郎无路入却疑不是旧山川。

　　又。

　　奇哉固奇廓然原廓一点不来两下俱错。

　　腊八。

　　指点长庚又一年无端鼻孔被人牵今朝更入泥犁去大地何人救得全。

　　又。

　　冷风扑面蹙双眉夜半无人鳖证龟赚杀男儿多意气一狐疑了一狐疑。

　　赵州柏树子话。

　　拈赵州被者僧一问不向柏树子里躲身几被者僧勘破检点将来不免依草附木今日若有人问只对他道次灭纸灯刚夜半大家齐向暗中行。

　　颂好峰何事绝人游绿满林皋红满洲开到牡丹容似雪洞宾尝醉岳阳楼。

　　洞山麻三斤话。

　　拈洞山平地上惯撒铁蒺藜陷残兵败马自称好手不消屾峰一拶看伊瓦解冰消虽然心不负人面无惭色。

　　石梯问侍者上堂斋去话。

　　拈石梯拨草寻蛇侍者临危不变不谬为吾侍者怜儿不觉丑到底不免淆讹且道上堂斋去毕竟当得本分事么具眼者试甄别看。

　　麻谷到章敬绕禅床三匝振锡一下卓然而立敬云是是雪窦云错麻谷又到南泉亦如是泉云不是不是雪窦云错麻谷当时云章敬道是为甚么和尚道不是泉云章敬即是是汝不是此是风力所转终成败坏。

　　拈云麻谷到处担枷过状不顾危亡二老汉虽则坐观成败要且抬搦不同诸人还会雪窦两错么且道是双放双收耶自倒自起耶妙觉今日也下个错字要与麻谷出气良久云点石化为金玉易劝人除却是非难。
嘉兴大藏经　屾峰宪禅师语录


　　屾峰宪禅师语录卷七

　　嗣法门人(智质　智原)同编

　　佛事

　　江日采为母潘孺人请对灵小参举起拂子云看看此是诸佛列祖指迷见性乘愿度生秘密不传底的旨即今要潘孺人觌面承当全身担荷会么会则头头迸露物物该彰生前六十八年躬操井臼卓立门闾守身奉佛晚年节愈冰霜教女课孙早岁志坚茶檗所谓现妇女身而为日用说具足法不见法华云一切治生产业与实相不相违背今则一念回光全身放下直教龙潭路口杯渡溪边埋没他不得何用山僧叨呾大众哆和即孝子江日采秪可投诚恋慕无劳毁志遗形击拂子云孺人还委悉么其或不然更有三时佛事有烦大众重为一一指陈擿拂子下座。

　　为尔新沈君对灵小参春雨春风吹断肠一腔孤调绝商量落梅飞作桃花片杜宇催人离恨长尔新沈君其生也守成以理外克有方定业攸关内省无咎所憾丁末运之艰虞失太古之淳素生事未报亲恩畏涂忽憎己累致使雁行失次令子遗孤虽然世谛观来不无此感佛法拯济讵有是言山僧既作不请友更须为君别资一路始得击拂子云涅槃生死一串穿却掷向面前不容拟议何故泽广藏山理能伏豹擿拂子下座。

　　为孺蜚沈居士对灵小参森罗万法不立一尘绝体无依超然物表是过量人始全宜诺恭惟孺蜚沈公声光不息言行斯存德峻耆年慷慨胸无渣滓志安晚世寻常理惬中和不佞佛而佛不愿违不悖道○而道不可得山僧虽失叔夜之交已获隐侯之谊故知沈公启手足时惟正念现前不被生死之所流转是平生齐家治身接物修己之效验也兹当五七忌辰孝子沈裳特请山僧作对灵佛事用资冥福到者里事不获已向石火电光中旁通一线击拂子云秪得道个目击道存真常体露迥脱根尘如如佛现虽则公案现成却要承当不谬沈公还委悉么还闻见么闻则听不出声见则睹不超色犹隔程涂万里言个色前不物声体本空犹涉半涂在且道归家受用一句作么生道坐断毗耶门不二一湾流水尽云横更听一偈竺土腾辉个里通非心非佛体谁同鹭鹚立雪休寻迹水木凄清十字中。

　　为幻居了蕴耆宿掩龛坐断今时八十秋不居凡圣迥常流横身妙唱无私句体露金风遍界周恭惟幻居堂上了蕴尊宿运广大心展平等智世出世间兼利慈风普扇于一方法与非法等观悲化均施于四众乐资生不吝髓脑行羼提岂碍见闻净尸罗身心交彻住禅那定慧双融于般剌若随缘观照于毗梨耶不惮辛勤洞华严俨然再世念法华有愿重来此我蕴老宿寻常行履一生实录也今既疲于津梁舍兹渡筏资圣只得向芦花丛里拨转风规枯木崖前别通消息且道转功就位一句毕竟如何遂掩云月沉万象无纤影云锁秋苔古殿深。

　　为慈舟禅宿入社塔劫前从地涌盘结出层林自得南阳旨流传直至今者个无缝幢子如优昙钵花未遇其人时不易现今日不劳弹指塔户洞开慈舟老宿先世旌幢今时模范虽入灭有年信瞻光如在拈起也主宾互换放下也功位齐彰尊贵自是天然始终不落阶级到者里秪要后代儿孙识取原委便是祖翁田地禅宿既生前末后得如是受用山僧秪可据款结案放骨衬云不审是定非定直是放下便稳为灵彻耆宿起龛卓立孤峰千仞迥超今古行藏揭起夜明帘看脑后放出神光且道临行一句还假安排也无踏着故乡田地稳密移一步转风流以杖击龛云起。

　　火空劫迢迢体本真千差坐断不通津归涂木马嘶风妙焰发冰壶大地春灵彻老禅宿德以性成道由事着与世不假浮名克己唯勤实行三兴废刹不惮艰辛孤守寒岩了达进退要看归家受用须知本地风光所以若子若孙而缵绪乃缁乃素以瞻风山僧末后相逢遂成知契谆谆遗语得得而来到者里直下千圣不传一言难构秪可为君别资一路始得卓拄杖云击石火闪电光蓦过二万八千六百昼夜逗到腊月大尽日撒手便行且道者老师向在面门放光动地无位真人即今毕竟如何转身吐气喝一喝云生不道死不道放出摩希首罗顶门一窍擿火苣云珍重我师伏惟鉴照。

　　为智日徐孺人封龛弹指头头遍刹尘心心无住本来真虚空扑落原非物坐断门门自在身兹惟徐母智日孺人德徽宿着懿范维新禀仁慈蔼同春煦持素操肃若秋霜出名族而不矜进耆年而逾化古稀刚度正睦州之奉养弥深新谷未登何乐土之音书遽至呜呼今则云龛既入玉户将扁山僧谨承孝子满堂头之请为孺人通个末后消息拈起封云看看夜明帘外密运潜移古镜台前转功就位不萌枝上糁丹葩无影树头停彩凤既然不借他力总知去住自由遂封云重门深掩湖山古密室春寒日月长。

　　起龛密移一步贴地莲生个里转身随流得妙。

　　火此是诸佛秘密妙门触之不得背之不得善能入者如清凉池今日要见智日孺人声和响顺草偃风行阿刍瑟摩秪可退身火首金刚不敢正视且道者个时节毕竟承谁恩力以火苣打圆相云莲花吐出十丈须大地山河炽然说炽然说珊瑚海底撑着月为鉴彻耆旧入社塔春风欲断不断吹起一湾碧浪桃花乍落乍开洒尽万枝红雨以拂子指塔户云看看此是涅槃门弹指超余劫不从人天来放下是何物鉴彻禅宿德休行美智广愿弘现居士身打叠团圞头话作比丘相掀翻绵密家风自三十年念息尘劳仿佛纸衣道者或二六时情忘渗漏依稀金色头阤最初句末后句无缝塔前重指出开门人闭门人旃檀林里许瞻依全身拶入要是其人觌面提撕须凭作者且道今日归根得旨一句毕竟如何委悉放下骨衬云回头忘却寒山路折角泥牛颠倒骑。

　　为天鉴禅师火涂中受用就路还家不用安排和身靠倒鉴公知么来时固非汝去亦不是你一并齐归烈焰中直下烈焰中荐取喝一喝。

　　为体安禅人封龛朔风吹彻五更寒月皎芦花不露天五蕴山头消息断铁牛午夜月生三体禅体禅一片祖翁田地直到者回一并交割始知四十六年不离者里今朝更与汝个护身符子别资转身一路随流得妙安隐自在遂封云暑寒不到藏踪处一点全收古镜前。

　　▆炽然说无间歇情与无情同一舌晓天和白云寒水流明月先锋力破三关殿后秪留一橛且道者一橛还剿截也无擿火苣云蟭螟眼里丙丁攻大地同时一齐发。

　　为玉文禅人火出丛林入丛林可谓去住自由居丛林死丛林秪可但随他去审如是始知一瓶一钵绝胜盈篚盈筐遗世遗身讵是趋名趋势用盖世之才华总属阎家铁案营多生之受用徒增他报金枪不若玉禅之翛然而来翛然而往江南淮北楚尾吴头今朝一脚踏翻了也大众还知吃紧一句么掷火苣云着着放下便宜步步便离生死。

　　为见彻禅人火本无来去绝行踪踢倒须弥第一峰灵鹤不来机不露山河烁破影重重此是见上座寻常日用言时言不到行时行不到底要且不出言行之外今日令汝入此金刚焰奋迅三昧上穷有顶下透重泉烧尽八万四千尘劳获取八斛四斗舍利消得龙王多少风擿火苣云无言童子属丙丁折角泥牛排子午。

　　为通林禅人火今夕是何夕昔人非昔人银花开火树白日照红灯时人秪解恁么来通禅更解恁么去三脚驴子趁不回丫角木人挽不住倩汝一炬祖龙禅黄金锻出珊瑚树(上元日)。

　　为五因禅人入塔归根得地承谁力潭北湘南秪么行藏身之处没踪迹没踪迹处莫藏身指骨衬云此是五因禅德一生用不尽底却要资圣向者里指个住处汝等大众还道藏身处有踪迹也无掷下云不道不道绝圣凡离朕兆掣开金锁重重个里同时兼到。

　　为悟先禅人火出龙池到鸳水离方所忘出处大事从来莫过此百城烟水苦殷勤未脱草鞋到者里一念回光不暂停寸丝不挂何终始历劫无明当下灰拄杖和根齐拔起打叠曾无骨董箱抛却随身钵袋子古人道火焰为三世诸佛说法三世诸佛立地听咦下坡不走快便难逢窜火苣云烧。

　　为济空禅师火夜夜抱佛眠朝朝还共起踏断草鞋绳抛却在者里济公二十年深心于净业寒暑不辍寝食都忘俯仰折旋心心无间赵州谓除二时粥饭无杂用心处济公诚有是事所以将西逝前抱微疾犹不失普贤行门无诸痛苦竟尔趋寂此岂不是末世修净业一个捷径样子也虽然捷径中更有捷径一路且道从前念佛底毕竟是谁还委悉么听我一偈皮袋一灵一灵皮袋东土西天两彩一赛擿火苣云烈焰腾空木马嘶不管渠侬会不会。

　　为梵音禅宿火横身万象绝踪由裂破云门六不收巨浪滔天无点滴随风独上木兰舟余自髫年识师一段真风出乎自然都无造作宠辱不干于怀得丧无关于虑转微尘数法轮言言见谛观刹那际幻形念念无常今则壁立万仞千差坐断且道梵禅宿六十六年已前消息还构得也无掷火苣云劫火洞开真面目烁迦罗眼顶门收。

　　为梵受天乳法侄掩龛烟波稍定钓船横月隐芦花秋水平铁笛调翻吹欲断一声哀雁木人惊吾梵受堂头天乳法侄和尚辨邪宝鉴辟妄灵符值丛林衰晚担荷全身丈室萧疏支撑一力忽遇盘根错节依然霁月光风丰俭随宜安危一致翛然而来翛然而往无忝为五山脚下真子何期一旦身藏北斗迥绝遮拦抛下个钵袋子势不留停其柰知音罕遇合拍难逢有一末后句子等个人来出只手眼始得即今灵龛既掩密室藏真山僧只得据款结案去也遂掩龛云一片白云横谷口满溪风雨尽秋声卓拄杖一下。

　　为冲玄耆宿掩龛八十余年生事今朝特地话圆冷然御风而往犹胜骑鹤腰缠拈起空诸所有放下正其所偏觌面和盘托出不劳竖指伸拳祖翁掉头不顾儿孙室内画全般若舟航到岸奋迅白藕花前立地顿教成佛任渠东土西天要知冲玄老宿么春秋八十八坐腊七十有余率性天然安排不及身心坚固德业圆明观罪福若平等绝爱憎似无念凝之不静摇之不动于刹那顷阅尽百年幻妄世谛略无留碍果如壮士展臂不借他力狮子游行不求伴侣所以有自由分秪如抛下不了公案如何了却掩龛云转身拶入众香国处处难教觅旧踪。

　　为太平息波尊宿起龛不动威仪潜行妙用密移一步大地春回道个动容扬古路不堕悄然机秪得一半虽然如是即今幡幢拥道天乐鸣空坐享太平一向事且道涂中受用一句如何即是几度春风吹柳碧一番夜雨噀桃红以杖指龛云起。

　　秉苣也大奇也大奇不传千圣岂容知当扬一句无回互燎却虚空两道眉宪上座既承同兄和尚命为息翁老宿放出末后光明照天照地然老宿平生德业道行尽己为人处无论近远缁素耆英凡所见知素所钦重不待者回画蛇添足秪以金刚茎草般若炽焰聚大千世界与三世诸佛同时发此奋迅三昧共转广大法轮尘说刹说炽然说爆地露一星子触着无舌童子高声唱曰师子窟中师子旃檀林里旃檀不住落红芳草从来尊贵天然与么道也是借婆衫子拜婆年若要老宿自全宜诺更须别资一路始得擿火苣云拶断千差无剩句夜排红日海门东。

　　为孟钦邹檀越盖棺七星石上旧时身倒正由渠不昧因五岳倦游先撒手尘情永断念头真山僧自披缁入道时便识得孟翁邹公面目一片真实为人心地济扶困厄提奖贤愚宽裕酬人啬俭修己所以能声誉致远世业恢洪即世获善人之报日后遗长者之风至于佛祖门下夙有因缘植下般若种子构精庐严饰圣像敬信大乘佛华妙莲华忏摩诸典无不一一精勤受持瞻礼或时饭僧若干于诸名山巨刹功德必倍可谓深心崇信三宝非世间泛泛轻信之士之所能及经云应以长者身得度者即现长者身而为说法应以居士身得度者即现居士身而为说法者是也今则奚缠顿弃净念纯真六门虚寂以无亏一性融通而不碍只顾坐享太平归心安养虽撇下未圆公案自有室内贤孝儿孙承顺严训缵述先志孟翁秪管恁么来恁么去不须更恁么始得听我一偈勘破云门六不收笑他头上更安头金风体露如何会落叶归根天地秋卓拄杖一下。

　　为资福远钦德禅宿封棺人间迫岁寒百路并攒簇秪有恁般事不听闲叮嘱来时与么来去时与么去夜半乌鸡趁雪飞晓来月没珊瑚树恭惟远钦禅宿行由言着德以性成和风恒扇于四时惠泽间施于群有抬搦不动处只自平怀毁誉无关时任他奇特所以性天独露正当腊尽春回体物不迁岂待树凋叶落其出生也金鳞透网以腾波其人死也玉象穿云而跨岫知归便乃撒手就路先已着鞭此是远钦禅宿平生一段真风今则吹毛藏镝暗合孙吴宝镜韬光影沉胡汉正恁么时且道者个消息还端的也无卓杖一下云暑寒不涉归岩窦别有寒香到枕边为邹母唐孺人对灵小参若人欲知佛境界当净其意如虚空远离妄想及诸取令心所向皆无碍要知佛境界么即当人自心现量如如不动清净之体时时现前与佛无二无别盖世间一切众生逐此妄尘轮回三有不宜当下直达根源自生退屈若人果能于此生死关头不被善恶逆顺苦乐诸缘之所系恋则直下全身受用自心清净佛境界何等现成说个西方净土已落第二义了也即今邹孺人身不越阃阀心不染尘劳长斋绣佛不即不离华年井臼躬操晚景家声克振年及古稀日新懿德虽尝时抱痾而心地清凉皆得孝子之麟阖门承顺尽心甘旨冥报劬劳所以不为四大煎迫死生之际得大安隐山僧到者里可谓举扬佛事已毕还委悉么其或不然更向第二义门通个消息遂卓杖云南阎浮提与西方乐国不分净秽拄杖子一串穿却古弥陀与邹孺人眉毛撕结花劈不开所谓如是因如是缘如是果如是报如是本末究竟等本则如是且道末后一着毕竟如何折合以拄杖指棺云没踪迹处莫藏身藏身之处没踪迹芙蓉露滴玉阶寒一声哀雁芦花白。

　　为梅里普庆清渊禅宿对灵小参落梅风占早春时就里韶光转眼迟铁笛一声吹别调满腔心事许谁知明历历莫端的斗海泥牛绝消息涅槃生死等空花一切圣贤如电拂恭惟普庆堂上清渊老禅宿生前虽失半面之交要且不隔一线举起拂子云鸳鸯湖相见了也秀水桥相见了也官滩头相见了也得恁么则未西逝已前我乃无说禅宿无闻但见雨花片片已为说法了也且道即今远承孝徒圆照等两度邀迎山僧得得而来毕竟举扬个甚么禅宿平生一体和光应物多年克俭治身朴茂成风宽柔以礼以致德业遗于后昆胜事遂于夙志赤手也而幻出宝坊謦欬播天王之屋灰心也而顿撒草庵弹指登弥勒之楼是非大用随机安得诸缘从事何故不逾大年一朝怛化才知小尽百虑并销休休到者里山僧秪得借伊鼻孔出气措一元字脚不得禅宿还会么教中道一切治生产业与实相不相违背且道不相违背底实相毕竟如何话会竖拂子云见么击拂子云闻么着此见闻即非实相离此见闻亦非实相直下道个离即离非是即非即犹是教家极则商量还委悉么其或不然更听一偈真人无位绝同参楼阁门前罢指南结案直教须据款千秋留与子孙传为宝莲禅宿象先兄起棺卧了寒岩自在春木兰舟送藕花人昨来一夜秋风紧万里无云一掌平好大哥相随来也取进前程以杖击棺云起。

　　茶毗二十年前旧公案一回举起一回新相逢狭路无回互伸手原来缩手人鸳鸯湖畔风动五更悲鼓角梅花溪上月沉子夜冷烟波象先兄与我同条生不与我同条死万古徽猷在帝先同根天地何终始一朝坐断空劫那管什么时节者点燎着星星自与诸缘超越弟在髫年时兄已现老比丘相于今屈指几三十载而我已以作老比丘矣盖见循环三际在刹那顷而刹那中现种种相作种种事成就一切众生殊胜善力因缘即今孝孙清瑞等特请山僧为乃师乃祖同日茶毗下坡不走快便难逢可谓一了百当然收归上科毕竟如何合辙擿火苣云匝地普天同一色金刚烈焰亘晴空。

　　为定澜禅师茶毗拈火苣云此是性空般若无碍大解脱净光明门善能入者八面玲珑通身庆快兹惟宝莲定澜显禅宿胸怀夷坦志性温柔恒杜门而不染世缘几晦迹而袪除尘累所以七旬既度一念回光本无挂碍于生前岂剩廉纤于过后因行掉臂脱体无依以是知公生未尝生老未尝老病未尝病死未尝死正庄生所谓安时而处顺哀乐不能入也公还委悉么狮子项中铃能解即是能缚手拈出火里两茎眉大地山河颠倒走且道以何为验掷火苣云以此为验。

　　为王母浦孺人对灵小参坐断阎浮八十春亲呈旧面是何人昔日宝公曾剖出僧繇神笔画难成形卓卓用腾腾一句无私亘古今王母浦太孺人壸仪尚古淑德维新节操逾于冰霜坚贞可式恭俭亲于井臼岁月弥深其四十年中夙兴夜寐课女教孙茹素修持知因识果正当年值八旬却是事如一向方将孝子顺孙得拟太原之余韵何期风摧木殒竟同庞蕴之遗风兹者届当六七之期孝孙王之桢等特请山僧为孺人指归向上一路击拂子云打开生死结根放出弥陀古佛与孺人眉毛撕结打成一片了此不了公案庆快平生且道孺人还得亲承记莂也无其或不然更为注脚击拂子云来来来实不来古路生苍苔去去去实不去月上珊瑚树去来不堕悄然机此是吾宗末后句。

　　为澳斐王公对灵小参露滴芙蓉两岸秋夜深扶上木兰舟还乡消息知何事一曲潇湘水倒流卓拄杖云此是诸佛列祖出生死入涅盘大解脱门山僧今日放一线道要与澳斐王公相见诸人还见么公之平生素称长者实谓达人闾里有淳素之风宗族美宽洪之度正当移风易俗振起家声俾若子若孙奉养耆颐以至耄耋何竟未登耳顺之年一旦弃捐尘世顿令党里恻怆庭帏泗涕山僧虽失半面之交得诸嗣君英才茂德概足观光在公可谓不负平生之志矣兹因讳日孝子王之桢等请山僧证明忏事正是一点水墨两处成龙王公还委悉么卓拄杖云看看三千诸佛一时同在山僧拄杖头上入那伽大定秪有楼至如来高声唱道子啐母啄妙圆独觉三千诸佛一时同声赞善希有希有且道在王公分上合作么生丈夫自有冲天志不向诸人行处行。

　　为祥符晓堂老宿封棺大道无门迥绝跻攀脚跟有路信步通霄卓拄杖云向者里入得天宽地阔恭惟晓堂老禅宿其平主履践知道不越乎寻常日用之间故拈起则万法全该放下则一尘不立烧香择火身是道场应用施为心同化境七旬颐养密行难知一旦归休掉头弗顾忆生前朴茂之风不假揄扬观末后郑重之光愈为增色是以若子若孙知有佛祖向上事目前济济皆老宿不惜眉毛一段真实为人之效验也兹者孝徒大梁等请山僧举扬个事且道事存函盖一句如何委悉卓拄杖云生不道死不道团圞无缝同兼到龙吟枯木识初乾始终不落如何道复卓拄杖一下。

　　为钱母陈孺人对灵小参行树重重长绿阴藕花香喷碧池深去来无迹超群有海影舒光耀古今处凡不减在圣不增谁道即心即佛原来非佛非心法法头头本现成兹惟钱母陈孺人心源不昧性体本然道在目前不从外得既不从外得则语言动静接物应事皆与实相不相违背所以道是法住法位世间相常住果然日用寻常与常住实相之体始终相应则生自无生灭亦无灭以故知孺人生前五十余年以贞静之德应事而事精详以贤能之度御众而众悦服世业以之振兴家声以之推重此虽内辅承顺之德且道毕竟凭谁恩力不见经云应以宰官婆罗门善女人身得度者即现善女人身而为说法者是觌面承当更无回互底事今孺人尘缘顿谢乐土云归冥程已当六七之期谨承孝子之诚特请山僧作对灵佛事指归向上用资不退山僧虽不能节外生枝也须了却公案始得竖拂子云看看此是大总持无碍陀罗尼门出生一切诸善功德克证无上菩提孺人还委悉么更为说偈秪此见闻非见闻圣凡情尽廓天真白玉毫头开正眼辉天鉴地愈光明擿拂子下座。
嘉兴大藏经　屾峰宪禅师语录


　　屾峰宪禅师语录卷八

　　嗣法门人(智质　智原)同阅

　　佛事

　　为东塔世益耆宿盖棺腊树霜催叶坠日边寒影故乡果熟香飘劫外春风时节既至理合自彰独露堂堂超然不昧世益老禅宿其生平不被世缘惑性迥脱尘劳但依净念持身竟趋寂灭始知七十四年已来尽属刹那变易石火电光不留朕迹古德云藏身之处没踪迹没踪迹处莫藏身犹在半途未是到家极则事直须当下万缘寝削一法不存裂破虚空别开生面始得禅宿还委悉么卓杖云嘶风木马峰头立抱月泥牛海底眠。

　　为光禄大夫赵宗周对灵小参木鸡啼破劫初春未始生前面目真万象纵横尝独露时人错唤本来人既是本来人为甚么错唤向这里会得则三世诸佛不知有不会则黧奴白牯却知有三世诸佛不知有山河大地颠倒走黧奴白牯却知有虚空背上翻觔斗明明日午打三更依旧面南看北斗四句中有一句转功就位一句功位齐彰一句转位就功一句功位俱隐只消一句中荐得便知诸佛不住涅槃众生不住生死善恶多无罪福平等宗周赵公还委悉么其或不然山僧别资一路去也举拂子云看看此是宗周公一生受用不尽的敬信三宝酬答四恩只是者个齐家治国接物利人只是者个只今则一念回光万缘寝削视富贵等于鸿毛弃恩荣如脱敝屣回头不住宰官身顿教直入如来地山僧恁么举扬且道眉毛还在么更听一偈风高柳色黄金嫩日暖梅花白雪香向上脚头无别路千差坐断绝商量喝一喝下座。

　　为王孺人对灵小参性本圆明体本真妄随生死觅疏亲踏翻五浊回头看永断尘劳即佛身尘劳既断亲证佛身不动真超越三有于世间法起生死相岂不昧其旨哉兹惟王孺人壸仪柔德闺范贤能禀心孝道事上无违赋质幽闲御下有节何寿算限于天年讵造物乖乎定数以致唱随失序琴瑟伤怀信士王一利为室人王氏首七之辰特请山僧举扬佛事用助往生若论向上一着圣凡情尽心识路绝坐断报化佛头不住威音那畔谈玄结舌正眼难窥只得向第二门头别通消息举拂子云见么击一下云闻么只此见闻无余声色向者里透得去八万四千尘劳一时顿断那有善恶罪福一切境界旷劫无明直下销殒孺人还委悉么刹那弹指超尘劫千叶莲胎焰里开。

　　为耿母方太太对灵小参薰风拂面藕花香阁道回旋百宝光弹指一门超出后大千沙界露堂堂此个本有如来智慧德相无尽大解脱法门上至诸佛一切圣贤下及无量众生情无情等各各周遍圆满具足诸佛之所护念列祖之所保任终不虚也即今耿母方太太还知么生前长育名门年逾知命处尊贵而勿矜居贤能而不伐一旦时至预知嗒焉怛化岂不是现王侯大家善女人身而为说法的样子今辰筵开佛事为用西资山僧得得而来指归向上一路听我一偈碧树蝉嘶夏日长日沉圆鼓是家乡泥牛斗入沧溟去消息而今绝覆藏喝一喝下座。

　　为柏林悦庵法侄封龛法幢摧殒凋丧吾宗慨此颓风倏焉入灭惟我柏林堂上悦庵法侄和尚法门乔楚丛社规模单提洞上真传兼备南山律仪头头任运道不违心事事全该心不违道领众固宜克己临事太煞忘身以致三千里外迥绝淆讹十八滩头了无回互无心住世乘愿再来脚下既有儿孙室中须识祖父今则云龛既掩玉户将扃转功就位芦花丛里密藏身功位俱隐明月堂前虚影像且道金风体露来时无口一句作么生道遂封云一片暮云横碧岭阴森古殿锁秋苔。

　　起龛要识最初一步直是禅床震动唤作无缝幢子着眼须知奉重且道三千里外不动威仪毕竟去即是不去即是门门齐透长安道脚头无事任纵横。

　　火祖龙一炬屈杀当人金刚一焰快杀当人且道快屈同时还有差别也无吾悦侄和尚既乘大愿而来何乃急流勇退观人心之不古慨法道之下衰故先我着鞭遽尔迁化抛下栗棘蓬为渠和根倒断倾出铁酸馅须自尽底掀翻白岩半只圣箭却怪吹折中途宝寿一橛生姜可惜辣无长味致使柏林一席扬下多少淆讹一任因邪打正何碍因正打邪大风吹倒梧桐树自有旁人说短长山僧今日得得为我悦侄点出末上一段光明照天照地且道竭力道不尽底毕竟如何通个消息掷火炬云经有经师论有论主末后一句争怪得老僧喝一喝。

　　为王母苏孺人对灵小参莲花腊月喷幽香彼土功圆此土忘莫道寂光常寂寂几声天乐树成行兹惟王母苏孺人身亲劳悴淑行无亏佐阀阅之规模辅壸仪之毓秀年当知命顿弃浮生不染尘劳且无留恋到者里须知即性无性觉知闻见时时卓尔独存无生而生根尘处界处处昭然不昧得恁么则五十年来白业多而黑业少善因积而罪因空虽然如是正眼观来犹是生死岸头事直须向父母未生已前色空不兆之初坐断今时不堕空劫处识得根源则不受生死之升沉岂落佛祖之阶级王孺人还委悉么击拂子云来来来实不来迢迢古路生苍苔去去去实不去海门月上珊瑚树镜台拍破本无形上下四维收不得擿拂子云目前验取便下座。

　　为周母陶孺人对灵小参寒食春风泣杜鹃灵台镜破再难圆浮生顿撇归何处托体莲胎绝爱缠爱缠既绝佛境洞明坐断淆讹圣凡情尽周母陶孺人自心即佛性本天真道在目前不从外得则头头上显物物上彰炽然生而当处无生倏焉灭而当处不灭孺人五十年来以贞静之德应事而事精详以贤能之度御众而众悦服世业以之振兴家声以之推重此虽内辅承顺之德要且不出此个恩力即今一朝谢世倏掷五旬升降难推用资大法若到者里山僧有口只堪挂壁更有何法示人不得已向第二门头通个消息拂一拂云罪福性空死生一致于中那有男女之相善恶之因当体皆空一齐放下且道孺人未生面目毕竟如何要知今日收归处只在从前动用中。

　　为福星三禅老宿起龛坐断毗卢顶　直透威音那畔不居凡圣绝同条脚下无私通一线风梳杨柳碧沉沉雨洗桃花红片片三禅老宿不妨乘上篮与春光多半出门大地草蔓蔓举头天外渠无伴以杖引龛云相随来也。

　　茶毗秉金刚慧焰触处周圆烁摩醯正眼不留朕迹正偏兼到把住虚空背触俱非横吞宇宙须逢格外人有此格外事唯我三禅老宿住世五十余年竖精进幢于末法以波罗提木叉为度世梯航六度万行兼摄无违不离无作妙用故建立宝坊于最难建立之地接纳云水于不易接纳之所人谓难行能行难忍能忍而老宿皆出不思议自在解脱法门度缘将毕撒手便行赖有继起贤嗣家风克振三周既及自命阇维谨承弟子圆彻圆惺圆本圆溶等特请山僧举扬佛事拈起火苣云看看锻炼古今陶铸凡圣总在者个万里神光一时焕彩黄金骨百炼增光白玉齿千锤不坏摩醯首罗与阿刍瑟摩明投暗合响应声和三禅老宿住精进幢放光动地得大自在去也掷火炬云象罔捏碎虚空骨火里青莲透法身。

　　入塔得旨南阳今古传号称多子卫人天团圞背面原无缝个里藏身得样全指塔云未有世界先有此个幢子上拄天下拄地仰弥高钻弥坚风吹不倒雨滴不入卓立当阳天然尊贵人天以之瞻仰佛祖不敢正视即今弹指顿开全身奉重三禅老宿须知不假安排现成受用似地擎山不知山之孤峻如石含玉不知玉之无瑕只要后代儿孙知源识委坐镇千秋不离当处且道归根得地事存函盖一句作么生道入骨衬云不识庐山真面目只因身在此山中。

　　为鬘云无闻禅师掩龛从前放下话初圆不待秋风已着鞭狭路相逢呈旧面白莲开遍藕如船竖拂子云只者个非心非佛何灭何生坐断千差不通一线诸人还知无闻禅宿么劳形悴志恬性坦怀慈能顺物不悦己而恶人和以得情且怀仁而友义安闲处一片婆心临危际三分辣气度岁月于形骸之外立言行于质直之中不审是渠是我从来无党无偏所以能不侔于人而伴于天不达乎时而达乎命恁么也得遇风即止不恁么也得符到便行今日逗到不变易处万缘寝息一念回光末后事既有儿孙直下承当不须枯木里脑后瞠眼且道退藏密室一句如何委悉遂掩云风雨尽时愁亦尽奇云影里笑呵呵(是日风雨骤止故云)。

　　为朱斗垣居士对灵小参炽热场中潜行得路顿获清凉了无回互藕花香里促君归弹指不隔东西土斗垣朱居士还会么年登上寿身历两朝茂德坦怀俭形节志故能阅尽浮华不啻梦幻空花眷恋朋情争似棚头傀儡今则诸缘毕谢不用临流假筏直须到岸舍船正恁么时如何指陈卓拄杖云三台铁锯舞薰风枯木龙吟着眼觑喝一喝。

　　封圹无阴阳地踪迹难寻响水滩头独开生面未始有天地已前先有此一片稳密田地深固幽远无人能到以日月为烛长夜之炬以宇宙为安巨寝之室或谓无缝塔或谓安隐幢寂寥无内宽廓无外得之者全身受用永享太平听我一偈红尘不到藏真处始信壶中别有春湘北潭南通一脉琉璃殿上得相亲。

　　为晚香德星禅师起龛一向把断要津今朝潜移一步不动者边那边直下更无回互因甚如此不是一番寒彻骨争得梅花扑鼻香。

　　秉炬尘说刹说炽然说朔风吹下一天雪携筇蹑屐送君归君归却好个时节德星禅宿还记得也无前年送吾北行眨眼错过已是长别今日送君西归只可短程得人一牛还人一马观其平生作略俭衣节食忘世遗身不知宠辱岂徇利名一介不取一介不与类芭蕉庵主勿顾拄杖之有无似懒瓒禅流那管芋头之大小抛却三间茅屋放出一道神光万境俱闲重关直透山僧岂无一言持赠掷火炬云半湾寒影正逢渠放下从头都自在。

　　为佩南禅人对灵小参寒旭凄清林风萧索嗟尔英年蜕然遽逝虽四大之匪坚惟一真而不昧夫出世为沙门者无论先觉后进各乘愿力而来弃俗离缘披缁慕道以至自利度人报资恩有方称出世来一生大事了毕兹佩南上人才现沙弥相始发丈夫志朴茂有余质讷无似何故年则倍云居之后身命只属颜回之半世聚沙成塔尚欠合尖到岸问津未应舍筏叹童年而有寔行逆顺难推悟真常不堕妄缘死生一致但世眼观来只觉有负师恩未酬亲德为上人有生缺陷事天乎人乎到底孰知其是生耶死耶即今不道何如恒河水童髦无殊楼阁门后先总入此是老比丘为幼沙弥说法幼沙弥为老比丘谛听举拂子云一灵真性不假胞胎即今离却胞胎且道一灵真性毕竟在甚么处拂一拂云毗目仙人才放手善财依旧去南询。

　　为周门王孺人掩棺夏木无云障绿阴南薰和瑟动商音镜台扑破原无迹生佛同源只此心兹惟王孺人生不为寿死不为夭白云一片和天晓来本不生去本不灭掷过威音那畔劫繁花零乱藕花新荼　枝上空鶗鴃孺人生前居常孝行临事肃恭事姑嫜于承顺不辱壸仪款亲党于得宜无违懿德何阎浮梦断乐土信传一旦竟尔云归万事遽知放下即今盖棺事定特请山僧作津济佛事听我一偈清凉境里是何身不惹纤尘体自真楼阁门前回首处亲乘宝筏出迷津。
嘉兴大藏经　屾峰宪禅师语录


　　屾峰宪禅师语录卷九

　　嗣法门人(智质　智原)同阅

　　真赞

　　释迦佛

威音非前弥勒非后垢衣时挂暂云逢珍御才披浑莫觏法无法东震西干住无住乌飞兔走祇者是还依旧山河万古长如绣

　　普贤大士洗象图

大士心闻逾彼留碍为觉前驱处无不逮侍多亿佛形影相对弹指刹尘分身净秽踞象王时白云叆叇香水何来从空澍溉水既是尘悟身无在踏遍落红峨峰如黛稽首瞻依花开石碓

　　观音大士像

坐断圆通二十四心无心相平等视众生善恶不可数菩萨化现亦随类鼻臭耳声眼色界门门自在而游戏根尘无碍不思议散发翛然为伊示众生机钝劣知见但识名字亦不异心量如空无有尽譬彼方圆但除器我心狭劣异群生拈却净瓶俱不识俱不识补陀石上花狼藉

　　鱼篮观音像

行六度万行现三十二影有时似井觑驴有时如驴觑井虚空逼塞耳门到底自知暖冷提条赤稍鲤鱼却是云门胡饼

　　布袋大士像

才跨明州草鞋挂起爱赤条条坐闹市里冷眼一双赤脚千里佛小不为肚大如许一个布袋遮风盖雨问我生涯逢人便举呵呵十字街头毕竟那个是你

　　　　　　又

倒卧横眠全没量笑杀丛林费盐酱憨憨何处觅藏身三十六条花柳巷

　　普门大士像

玻璃瓶插柳枝新坐断那伽定里身影现只瞻三十二鸟啼花笑是何人石齿齿水粼粼不露毛端遍刹尘

　　　　　　又

不住补陀宁居竺土跨个金毛爪牙不露手眼通身因人吞吐为物作则用拔诸苦时人不识故号慈父自一返闻当下勘破

　　三星拱日图

泰初未形混元一气何物芸芸始为天地烁破扶桑一轮涌沸万象舒光六眼同觑幂幂云凝泠泠风御始知彭篯龄延八百未为高唐虞富有万方奚足贵试问者三个阿翁那时曾出头也未

　　师子吼佛(有从者持函经锡杖)

古非前今非后踞个师子随时哮吼爪牙不露劣根难构拈起神珠光吞左右锡摇六振花雨四飞密谛在函剖上上机古今十世当念悟迷花劈芥孔横纳须弥电光石火东震干西

　　老子像

同根天地何终穷冲虚万物其犹龙青牛化去不知处遗言五千播玄风谁言周室柱下史我道老　不姓李深藏若虚貌若愚言独存而骨朽矣描不就兮画不像肉眼同观无两样唤出关尹问来由而今不在函关上莫求天上觅人间清净无为真供养

　　观音大士像(手提鱼篮斗笠)

菩萨以不思议愿力度一切众生而众生亦以不思议业力成就诸菩萨之大愿众生无尽菩萨之愿力亦无尽菩萨之愿力既无尽而众生之数量益无尽所以云众生无尽我愿无穷以此知穷未来际及无始时未有不乘愿菩萨未有不造业众生未有不度生菩萨未有不作佛众生当知菩萨众生原以一鼻孔出气直下求众生相菩萨名字了不可得譬如一灯然于巨室一灯之光遍照室内千灯照室交互无尽菩萨众生亦复如是合掌顶礼而说偈曰菩萨影现诸形像手携种种示众生众生睹相而执着云是菩萨度异类无我不一亦不异同入菩提大愿海我今稽首而赞叹生佛平等福无比

　　至圣大成文宣王像

道之宗世之师德性尊而黎庶化天心合而上下位生唐虞之后辟上古洪荒居佛老之左复太初混沌法垂万世哲人咸沐斯文道统无疆至圣特尊其德威仪麟凤容止海山穆穆渊渊栖栖厄厄至哉
大圣盖天地一人古今无间然耳其余删诗书定礼乐立纲常一治乱辙环天下坐不暖席亦犹十日并照不得专其明百川归海不能尽其广天高地厚鱼跃鸢飞一贯无余万物皆备予小子不得窥其门墙之万一也谨颡首顿首拜赞

　　李老君像(并序)

　　未始有天地未始有有未始有无无可名状强名之曰道虚无为体杳冥为用自然为理无为为宗曰老子子在重阆而容貌已老知其未始有始既去函关不知所之知其未始有终道无终始惟至人为能化赞曰。

名无可名道无可道母于帝先出玄入妙知稀曰贵宠辱若赘恍惚希夷迥无外内万物纭纭孰窥其根至道寓庸无毒无门玄言五千道德斯传清风紫气望之窅然

　　关夫子像

不二英雄人天丈夫义扶西汉智服东吴持正气名垂宇宙竭丹衷威镇寰区提青龙而偃月尝为佛氏金汤跃赤兔以追风永作邦家城堑星缠武曲位并文台灵山未散大道心开云端独步得旨西来大哉大哉三分鼎立成三义一体君臣只一人

　　达磨初祖像

从何处来却恁么住齿豁当门眼突似漆自毒毒人东撞西没梁殿风清嵩庭雪赤茫茫只履渡流沙至今多半道不识踏遍支那活赚人无端无端甘受屈屈屈百步红心谁辨的

　　观音大士像(骑吼有善财)

稽首圆通大自在慈悲填却众生债猛兽心同童子心爪牙露地浑无碍耳门空处倒闻机动静不生如何会繁兴大用展毫头法界重重无内外婆心太煞视众生众生甘堕阎浮界你若无瞋我不悲两彩齐来多一赛

　　吕祖像

袖拂青云气宇闲踏翻蓬岛枕三山桃花千度看如昨转眼乾坤一啸间跨浩劫露仙班天地容渠一醉颜

　　愚庵老和尚像

吾师乎谁伦匹奔轶步趋终莫及坐断威音古佛心世出世间非一一渊默时电卷雷奔闹浩中纤尘不立横眠倒卧那管是我是渠打雨敲风谁识非凡非圣等间接个人玛瑙阶前老倒爱骑白牯冷地劫枚贼鸳鸯湖畔颓然懒放金毛拈出睦州蒲履唤却志公剪刀形卓卓语昭昭月在潭心不用捞识得者翁真面目好来亲与验同条

　　五台先生刻藏经卷

大树垂荫祖风奕奕有宋振典璇公始辟开演陀那天花降席代有哲人灯传紫柏密藏继之布通方册绀殿嵯峨光交金碧法付王臣道同今昔斯卷斯人惟金惟石声公宝之还珠合璧千古一揆遇之旦夕

　　静闻关主师像

胸豁町畦怀抱琼玖与世同和其光泛爱渊默而吼辟丘墟为济众之觉场掩丈室杜谭空之异口竖毗尼幢于叔世记莂难忘溯逆流水于当年果怀不朽越古稀行比婴孩缅夙志气容牛斗随意指挥首众曾临万指惠风独扇益我宁非三友咦儿孙都认关中主原来却是赠云叟

　　高闲大师像

济海智航烛昏慧炬煦妪其容哆和其语古澜翻而耻钻故纸怀坦夷而勤复天心有时夺标万指不露爪牙有时高枕长林豁开胸肚追亮公之迹于花雨层台空忆西山横暮雨契皋亭于霜枫断岸闲看南浦带朝霞蓦地金风体露顿然玉尘尘生识得无半点淆讹不识添几许折合与么来休辨别渠是石伞亲孙何劳眼中着屑

　　王太素居士像

所欲从心莫计春庞家风物老犹真谭玄不借维摩舌说法还从居士身白社十年恢半壁青莲万卷破微尘家山尽有通霄路不二门前休问津

　　邹瓶山居士像(邹孟翁请题)

吾观德粹者溢乎声光怀坦者焕乎仪表神存静默固太古之稀音貌若冲虚俨谷神之不死矫矫立世挺百尺寒松楚楚凌波涵千顷虚碧是以得绳绳步武克振嘉猷脉脉云仍缵斯风度展孝思可伴长斋绣佛晨昏不昧本来念慎终何妨春酿蒪羹岁腊尚歆时荐即丹青之点染真响应之无私咦漫劳颊上更添毫左右昭昭恍如在传曰诚之不可掩如此夫

　　胜果梵点禅师像

貌古神清形臞气爽握太白之灵符慈悲作则续邓村之繁弦和意近情一条楖栗木纵横原在我几茎白麈尾收放岂由人有时马驹寺里水涨船高有时胜果山头鞋宽脚瘦是渠也是大神咒非渠也是大明咒呵呵更有个末后句子不妨分付外甥齑臼(请赞者乃梵公外甥)

　　孔颜克居士小影

啸傲溪山眼空云汉涤彼清流身心如泮烟磬声遥秋鸿影断玩世辘轳阅人冰炭兀坐萝阴日当停午手把遗编不问稼圃道达衣冠脉传东鲁晚岁逍遥谁堪称伍古今一人为君鼻祖

　　潘毅所居士小影

阆苑天游古岸前蹇驴倒跨入寒烟苍梧拾得还丹诀觑破谁家象帝先

　　邹孟钦居士小影

隐几者谁翛然逸致寄迹尘坌衣冠随世虚己为怀慷慨存志艺乐田园日涉成趣默坐焚香竺风远企俯仰天壤奚求奚忮奕奕家声绵绵德被玉树不凡兰孙挺异识得此翁现身不二

　　朱了凡居士小像

者个阿翁几茎长髭一双青眼闹处寻幽澹中觅趣见善不怕逢瞋且喜无说无言弄个如意爱寻白社口喃喃门门自在而游戏者回觌面问渠侬要且不是西来意咄

　　陶子仙小像

道子即仙蓬壶何处道子非仙尘撄不住非即都忘翛然人世爱佛日以徜徉抱天心而得趣等闲拨转关捩看始信从前俱瞥地

　　介如禅宿小影

只者阿师胸无个事拂面松风白眼看世寂寂惺惺三昧游戏随意指挥拈个如意有时恁么一切放下有时不恁么都道不是行藏却值古稀年勘破庭前柏树子金博金水洗水须弥倒卓天龙指

　　东塔世益耆宿像

坐磐石听流泉身唯潇洒性本天然松声鸟语觌面谈玄机能杜德物乃不迁何须更恁么勘破祖师禅惺惺昼夜一百八特地无劳叩大颠无端无端蓦直走入阿閦国脚下无私遍大千

　　题郭母李孺人像

昔之孟光今之少君举案尽敬以齐眉装饰弃美而勿珍抚嗣君以慈爱事姑嫜以孝闻无亏淑德有裨嘉声何期上品之音书遽至那管五浊身世之浮生儿孙鼎足承垂范传得遗容永可亲

　　题杨上佑文学小影

德业传家儒冠奕世持身凝默由义居仁味世贤愚忘骸克己自甘恬退叹五岳之未寻谁识高怀纵扁舟而已远心不违道放下坐断诸缘道不违心拈起只有一着儿孙克振家声大得遇风云自不凡
嘉兴大藏经　屾峰宪禅师语录


　　屾峰宪禅师语录卷十

　　嗣法门人(智质　智原)同阅

　　杂着

　　横山净土诗序

　　原夫净土惟心心净则土无不净圆修即性性圆则修无不圆斯净圆之性生佛同原觉迷一致但悟之则圣量都融昧之则凡情兢起于是前圣聿兴禅净爰立证修提单传直指当人在自肯而乃方亲摄一念横超果地离诸缘而始受用坠腰断臂惟知重法忘躯离句绝非抑见明宗合教洵夫道契真乘谶符大器者矣今则滥膺祖牒象狐莫辨于盲群秽厕僧伦钟釜难分于聩众宁不慨欤兹吾横山冰如禅宿髫年入道皓首成功三十载足不逾阃十万声昼夜无间喃喃吐偈尽广长之溪声历历孤明即清净之山色讵非道由一贯德被三根契理契机法法原明向上全修全性头头不昧本来以致刻期告众随念往生缁白固以钦崇禅净因之归一俾心灯焰续愈光先德之风竺土名标振启后昆之弊本怀畅于斯卷浅陋申于短言用施剞劂裨助津梁力勉真修公诸同事云尔。

　　东山丈室铭序

　　汾阳无业禅师曰看他古德道人得意之后茅茨石室向折脚铛中煮饭吃过三二十年名利不干怀财宝不为念大忘人世隐迹岩丛君王命而不来诸侯请而不赴岂同我辈贪名爱利汩没世涂如短贩人有少希求而忘大果妙喜曰灼然兄弟那时早有如此说话也更教他见我辈如今做处也好惭惶杀人看他二大知识法中龙象人天眼日真龙天推出接物利生尚以此言推重韬光晦迹者不以利物自居要知终身居深山是非等闲人所能为稍有动念尘劳萌心名利纵然勉强终成逗漏此间山深溪远林邃境幽净案明窗清茶白粥经年无事萦怀真可安贫乐道较他古人已是十倍受用不可不知足安分虽室中亲依少人当自念薄福所致慎勿嫌山深路僻况古之得道人单丁独处载录灯传者颇不少法昌遇一力挝鼓亮座主终老西山隐山自焚茅屋懒残不暇拭涕吾祖芙蓉和尚忤旨加刑怡然顺受迫念古人惭愧多矣谨书座右深自勉旃。

　　耿道符先生诗序

　　古之言诗者盖以敦德性修品节为重而风雅随之炼词琢句考声合度皆汉魏齐梁之绪余也读三百篇知雅颂各得其所非至性中流出能为万世法乎昔人论诗譬诸禅以顿渐大小诸乘例诗盛衰余则不然其说禅有顿无渐修有渐无顿顿渐之道惟悟能知而门外汉以诗论禅大有径庭论者不知也然诗之为法以性灵为旨静理为趣山川人物禽鱼草木悉我性灵中物喜怒哀乐言行品节本我性灵之全体既得性灵之全者则何禅之不在我耶道符耿先生为三韩开国靖南王嫡裔忠敏王之孙额驸悫敏公之大嗣君出自和硕柔嘉公主聪睿静默宽裕简重虽荣宠当世而车服素约与世澹如也燕居无事喜尝为诗精粹秀拔超然隽逸笔下无半点尘有高岑王孟之风所谓胸中固有而发乎性灵者在是矣试观今之登乐府趋骚坛者概不与之较量故不轻出示人其处世应物之暇与浮屠氏若有夙契醉心禅悦早知有向上事宗门关键透脱古今即禅者相对无敢撄其锋然虚容不少露予谓果地之再来人洵不诬也庚午夏余屡过私第憩书斋以手编所作诸什若干篇出示捧读之余每思属和但愧匪材故举夫德性品节之说而附诸篇末以垂不朽焉。

　　仁寿天逸和尚重修塔碑记

　　自达磨西来不传之旨发明震旦盖千有二百年其间法道盛衰不知有几而慧命所关惟系乎人人为载道之器得人其道光且大不得人其道不弘非道之有隐显而实载道之人之为重也由是观震旦五叶之裔班班灯录者皆间世伟人非等闲用世之才所能及古来立言治世特达之士日浮屠氏限于因果罪福小乘之说未尝深究心宗穷研教理无怪其所见异同即信从者亦未必皆具真知实见耳宋出大儒发明圣学虽以孔孟门墙自立而一着透脱处不出乎吾宗不传之旨盖浮屠氏之有补于名教益明矣但今禅道遍天下去圣日遥风斯下趋力愧不能挽良可慨也缅惟前贤芳躅既不可追而近代伟人愚以济下天逸和尚为法门载道重器足称后昆师表师早岁参夹山报恩两和尚后入夹山之室孤风峻拔卓立诸方于某年间驻锡都门戒坛仁寿二刹王公敬信缁素皈依三韩耿大护法栴林公靖南王嫡裔深信宗乘早契心要现身勋贵乘愿金汤弱岁礼师座下为弟子有年末后无缝合尖皆栴林公之力也余过私第盘桓日久及师往事切慕师之道行宗风因出所藏行述请尔为之记。

　　师讳本圆号天逸昭阳张氏子生而英拔智识过人幼具出尘之志弱冠游燕归即弃家求道诣参知识丙戌春过维扬东隐庵见玉如大师求度如喜师器宇不群复虑其世缘未断不允恳之再四方得脱白遂掩关阅楞严经如叩关问师经云累劫多闻不如一日修无漏业师不明厥旨如命师出关往参夹山箬庵和尚师见箬问某甲生死不明乞师指示箬便打师礼拜箬又打自此疑情顿起寝食俱忘箬命为侍者师愈加精进箬于稠人中指曰此子他日磬室之光明幢也后参报恩玉林和尚随众打七正提话头玉将香板掷地作声师由此悟入玉对众曰尔辈参学能似者铁橛子方有少分相应后箬移磬山师归省箬便问汝从报恩来还解报恩也未师曰粉骨碎身未足酬一句了然超百亿箬曰如何是了然一句师曰适来只对和尚箬曰老僧不曾听得师拟进语箬连棒打出一日箬举世尊拈花命颂众退思师立颂上苑笙歌早蛾眉脂粉多临妆添一笑失却旧山河箬颔之缘师亲受深锥痛拶有年机辨纵横默许可书偈曰世界原同古镜阔火炉特地解翻身因是嫡骨相承者将此深心奉尘刹并衣拂源流嘱师师拜受辞归东隐未几闻箬庵和尚示寂师大恸哭拟奔丧因病遂止服心丧事毕寻往五祖谒同门千仞和尚盘桓累日临行千有堪笑先师无剩物只留一顶旧袈裟之句送师东归于某年之都门扫啸翁塔戒坛文公重师道行请师卓锡自后移住仁寿寺凡上堂入室提唱宗风奔走请益者日无虚晷即饱参宿学靡不叹服真法门之柱石克振济上家声于勿替也师平生与洞宗佛光和尚交最深一日光至师喜曰吾缘尽矣遂择日至期闻钟声趺坐趋寂阇维获五色坚固子道俗竞分供养师生于万历己未九月十五日入寂于康熙戊申七月十三日世寿五十腊二十一建塔于西山天台寺大南峪之麓兹因年远灵塔颓废弟子耿旃林公发心募资重为修建复其旧观成不朽事铭曰。

法流兹土诞生伟人为光明幢结大地春杨岐嫡脉磬室真子大道斯存恰只者是窣堵重扶卓立云际不涉春秋撑天拄地松杉环荫云山缥缈瞻之仰之为人天表

　　客窗赘语

　　吾人胸中不能变化容物动处便成执碍顿生人我皆少学问力耳少学问不是做诗做文字不得做甚些小事便见学问深浅此学问不从文字上学来竟是夙生带来的所以行时处处便到若从书上看来有书看不到则所行学问有时有有时无便有缺陷偏枯处因是知千古圣贤大经大传是吾胸中先有读时不过读自己的说个温故知新已落第二义了宗门道佛法向自己胸中流出始能盖天盖地此语若合符契如此何古之圣贤先获我心俾我甘居后尘不能并驱千古为恨耳。

　　题璞庵禅师茅屋卷

　　今之出世者始则脱离尘网而卒复撄世谛作泛泛庸缁虽称释种而仍俗鄙也知者不然如壮夫展臂师子游行伴侣不求奚藉他力岂泛泛者能测量哉璞公三间茅屋坐破蒲团我故知其不妄也昔隐山有三间茅屋从来住一道神光万境闲莫把是非来辨我平生穿凿不相关焚之而去璞公抑得此意否惠子曰子非鱼安知鱼之乐庄子曰子非我安知我不知鱼之乐古人往矣我将奚问焉质诸璞公为之颐解。

　　题施宪章居士盆中树石

　　结庐在人境而无车马喧晋渊明诗也读其诗知其人千古罕得特胸次无物耳夫人生世间日与物处未尝不为物累与物处不为物累读圣贤书则近之否则欲避车马喧已染林泉癖问所为胡来胡现汉来汉现本来空洞元明何在也我于水北宪章施子得之施子处于阛阓门径虽不越俗而胸次别有一天居尝笃孝友睦邻戚盛年有长者风相对淡如俨心游于物初者予偶过斋头见其盆盎满架花石盈庭片山寸树澹远古雅摹仿出宋元诸家之右非复吴下阿蒙刻画手噫技进矣施子入乎其斋而嗒然忘我不知身在市嚣湫隘中出乎其斋而萧然无物不知志在摹石丛篁内直欲空天地间一切往来得丧超乎与造物者游又何一物之足为累也吾于施子有厚望焉。

　　募大悲像疏

　　此方教体只在音闻众生闻大士名号如雷入耳寤寐不忘此其验也若乃睹相生信能令众生瞻礼叹仰则像教之益可胜量哉海音上座久栖林下多经寒暑方将觅一座具地作把茅计床座之外期设大悲像供事之余曰子尚无个住处安用像为曰不然古人谓古镜阔一丈则火炉阔一丈像现则大地现矣又如某椰子一躯始终不离堂构况大士法身全露而翻令飘摇风雨中耶子合瓜赞善曰许子具一只眼即说偈曰法身现时大地现尘刹世界亦复然譬如心王及心所一念具足同现前。

　　南岳僧募方册大藏引

　　世尊四十九年不曾说着一字非扫荡言诠乃言诠不能到也古德云一大藏教是个注脚且道注脚个甚么这里透去不被注脚转方许途中受用南岳山头兴云浙江地面下雨东海龙王也须吃棒为甚嘉禾城中大藏不肯动着佛法到此殊不灵验敢告吾禾檀越之知音者决能别通消息则某之言又成注脚添足矣。

　　题募米疏

　　六赞禅人者乃丛林头陀苦行僧也尝跪诵金刚法华诸典集若有验而口终不为之启人谓之木讷而彼为之喜诵持辄无他想惟念丛林以饭僧为大佛事凡一举不如愿不假归昨乞武水获粟若干复欲他往予曰子既得陇何更望蜀耶赞禅曰心如墙壁可以入道而况兹一小因缘索册便行予佳其猛烈为众即书此以授之。

　　芦沟桥募建茶棚施茶汤引

　　芦沟桥者乃都会之通衢士人商贾往来暑寒不辍车马负戴杂沓昼夜无分一行数十里仍乏小歇场盖有年矣兹江南愿山上人审行人也慨发难行心欲竖精进幢于斯地冬则暖汤御寒要使寒时发焰暑则清凉除热管教热处生冰赵州公案与保寿同参云门铺面待清平合拍苦酽茶浇开肺腑一滴清凉辣姜汤暖生肠肚半饷消寒愿力如山始信当人自肯福田似海岂道阿谁无分幸得卓锥有地仰
皇图普载之恩但今片瓦未成赖檀信倾囊之施茶棚顿举广结万缘宝所渐成全凭众手福利之因无烦饶舌是引。

　　屾峰宪禅师语录卷终
