嘉兴大藏经　翠崖必禅师语录


　　翠崖禅师语录序

　　世运隆替存乎数法运盛衰关于时上下千古恒相倚伏于其际也孝宗绍兴年间号南宋中兴大慧禅师奉旨唱道径山及吾宁育王旺化多载脚下龙象九十有四分布寰区灯传灯派衍派所谓截琼枝寸寸是玉析栴檀片片皆香法运之盛烜赫一时
今上御宇化行中外道重桑门别庵禅师以大慧十七世孙自西蜀来宁主普陀法席予适以终养还里得与论道谈心良称厚善刚十余年脚下龙象已三十有余翠崖和尚其首出也印心后即开法武林之永寿未几入闽过粤弘法狮林再迁燕都主观音领嘉兴说法如云雨棒喝若雷霆凡　王公卿士莫不钦崇道范征诘玄旨直使普陀正眼照天照地运会之隆固有定数遭遇斯时岂属偶然翠公其人殆不可以寻常测矣其四会语录若干卷今检其关于节要者登诸梨枣丐序于予予虽未入宗门堂奥然与公辱两世交序曷能辞语云得兔忘蹄得鱼忘筌有能于语言文字之外得公旨者即视兹录为筌蹄也亦可。

　　时
康熙戊寅仲冬下浣
赐进士出身工科都给事古堇屠粹忠顿首撰

　　翠崖必禅师语录叙

　　吾儒之道纲维世教人伦攸系圣经贤传固足多也虽诸子百家不必其理之纯而言之有裨于世足为经传之羽翼者皆能有以示来兹传后世释氏之教木铎习俗四大本空拈花会意不立文字使其回心向道毋滋障也自达磨再传而信心铭作阐扬详复嗣是公案语录盈于几阁较富儒书吁亦盛矣哉翠崖和尚本贯名族夙秉慧契遍参诸方得法于普陀之别庵禅师别庵者继高峰三山老人之后承大慧之传者也和尚既受付嘱想慕其为人其在浙之永寿寺也以众绅之请其驻锡豫之狮林禅院也以闽帅施侯之请其礼五台进长安而入观音禅院也则应贵戚之命侍者裒其前后升座之语汇若干卷问叙于余余伏念
圣天子乘金轮以御世崇儒重佛佑启禅宗法幢遍于海内矣其间或以盲师瞽说妄自称尊以博荣名利养未几而刹竿旋倒视翠公和尚真心莫二妙契玄源贤于庸众远矣且能通儒书善属文可收为吾党也昔雪浪恩公常言不读万卷书不知佛法吾于翠公其信然哉若夫法语之揭大意畅宗风可信今传后具法眼者自能品题固非余之所知而亦无俟余之多言也爰是以弁其首。

　　时
康熙三十二年岁在癸酉寎月
钦差户部兴平仓掌印监督刑部山东清吏司主事署福建清吏司郎中事充
大清律例馆纂修官秋谷曹广端玉渊氏撰

　　翠崖必禅师语录目次序启卷之一上堂卷之二小参机缘佛事题赞颂古卷之三源流颂

　　翠崖必禅师语录卷之一

　　侍者道通记录

　　住浙江杭州府仁和县永寿禅寺

　　康熙辛未十月初一日师受缙绅毛公奇龄汪公霦归公起凤等公请入院。

　　山门　二周遮一径直楼阁门开入不思议召众云相随来也拽拄杖便入。

　　佛殿　本是家里人灵山曾觌面一会俨然存人天悉皆见展具作礼。

　　韦驮　童真示现愿力弘深破魔军众拥护丛林炷香云大家出手汝我同心。

　　伽蓝　祗树花开金砖布地妙用神通沙盆扶起遂插香。

　　祖师　以心印心会终不会东土西天成群作队黑豆换人眼珠也须自识惭愧。

　　据室　承父业遵严命斩新条行新令卓拄杖云雷轰电卷露全机诸圣从兹重勘定。

　　即于是日请上堂拈疏云珠玉联辉圭璋互映光庇丛林维持法印若向文彩未形之先荐得不必重宣其或未然分付维那剖露宣毕指法座云开阐人天大法王从来遍界不曾藏无端直踏毗卢顶万象腾辉悉已彰喝一喝遂升拈香云此一瓣香至尊至贵最妙最玄辉腾九有普覆大千爇向炉中端为祝延
今上皇帝圣寿万岁伏愿金轮永镇四海咸沾帝泽宝祚绵长八方共仰皇风次拈香云此一瓣香有物有则为盐为梅奉为满朝文武阖省尊官以及本郡缙绅当山请主伏愿栋梁朝宁长为佛法金汤契证般若同圆金刚种智次拈香云此一瓣香中毒于白华山顶受殃于光熙峰下直缘狭路相逢故尔冤家头撞几回刀斧劈不开今对人天亲拈出爇向炉中专伸供养传临济正宗第二十八世现住宁波府普陀山镇海堂上本师上别下庵统老和尚用酬法乳敛衣就座高丽和尚白槌云法筵龙象众当观第一义师竖拂子云于此未证盲人摸象于此未得水中捞月还有亲证亲得者么不妨出众相见问钟鼓雷轰香烟云布和尚升座即且置如何是诸佛出身处师云孤帆海上来进云两堂龙象位列分明如何是普利人天句师云杲日正当空进云竹密不妨流水过山高岂碍白云飞如何是向上句师云向下更分明僧拟议师便打问如何是戒师云依教受持如何是▆师云矢心不二如何是慧师云蒙懂禅和问天上月有缺有圆谁人补得师打云还须好手进云海中水有消有长那里减增师云收放由谁僧喝师打退乃云普陀栖隐住山人破浪冲波至武林满月风光浑漏泄枝头狼藉许多春鸟啼花笑香风遍柳展清阴翠色新六桥烟景谁无分薄德深惭作主人虽然如是今日勉应众请不免借拄杖子威光应个时节卓一卓云举起也乾坤失色放下也瓦砾生光搅长河为酥酪变大地作黄金是山僧寻常用处若是伶俐汉闻者般说话一任冷地里含笑其或未然剔起眉毛仔细看眼中切莫重添屑复举临济住河北小院谓普化克符二上座曰我欲于此建立黄檗宗旨汝二人须成褫我二人珍重下去三日后普化上来问和尚三日前问甚么师便打三日后克符上来问和尚三日前打普化作甚么师亦打师云临济老祖大好拈提可惜眼孔太窄山僧于此建立普陀宗旨天下人悉皆成褫若或问长问短拄杖子一时分付卓一卓高丽和尚复结椎云谛观法王法法王法如是下座。

　　当晚小参盘山道向上一路千圣不传慈明道向上一路千圣不然径山道向上一路热碗鸣声者三个老汉各见一边今晚新永寿入院之初将来捏作一团供养大众千圣不传白浪滔天千圣不然陆地行船热碗鸣声眼里抽筋且道山僧恁么举扬三大老还自甘也无。

　　立两序上堂僧问入林不动草入水不动波如何是左右逢源句师云任运腾腾皇化里进云如何是般若真体师云白云飞过碧山头进云如何是般若妙用师云月明皎洁落波心僧拟议师打退乃云大坐当轩行正令祖翁田地一番新沙盆竭力重提掇出手须凭好弟兄杨岐辅慈明监院三十载相国侍筏渡执劳十七春正脉传千古遍地多儿孙所以法随法行法幢随处建立旃檀林里旃檀狮子窟中狮子若论个事人人可以担荷个个不妨承当要行其事须得其人既得其人须行其事声气相投节拍相应方得法社永久颓纲重整派衍双溪薄海化行赤县神洲不有英灵谁相辅佐且道凭何为验良久云雪后始知松柏操事难方见丈夫心。

　　元旦祝　圣上堂年新月新日新大地山河云烟花鸟村桥野水川陵溪谷庭柯岸柳樵歌牧唱晴光物▆满眼满耳一时俱新直得尧风荡荡舜日熙熙万民乐业四海晏清且道林下释子又且如何仰答
圣明起身云全凭一句无私语睿算弥隆亿万春。

　　元宵上堂处处楼台歌管家家灯月交辉药师如来在银花火树里为诸仁者转大法轮演大法义直得森罗起舞万象扬眉万绿丛中醉倒风流公子千红陌上游遍艳冶佳人金樽檀板行春令喜逢佳节庆丰年且道衲僧分上一句如何举唱以拂子击香几云拈得一枝无孔笛为君吹出万年欢。

　　佛诞上堂问世尊未出母胎度人已毕因甚又上雪山苦行六年师云不入惊人浪难逢称意鱼进云文殊是七佛之师因甚出女子定不得师云四海浪平龙睡稳进云罔明是初地菩萨因甚出得女子定师云九天云尽鹤飞高进云出与不出相去多少师云君在湘江头妾在湘江尾乃云未出母胎度人已毕太平本是将军定既出母胎指天指地那许将军见太平后有云门要一棒打杀与狗子吃也是路见不平诸兄弟山僧恁么批判还有不甘者么出来道看良久云当断不断反招其乱下座拈拄杖旋风打散到温州府广福寺雪尘法师六十寿请上堂问如何是佛师竖起拂子如何是法师放下拂子如何是僧师云礼拜着进云寿域弘开风光满目法师分上又且如何师云烟云绕径松柏环庭乃云世间万物皆属阴阳消长拈拄杖云唯有木上座能为万象主不逐四时凋今日雪尘座主耳顺之年请山僧举扬法要用报亲恩卓一卓云若向者里识得落处何恩不报何寿不增虽然如是山僧毕竟将何为祝掷下拄杖云好将日月为天眼指出须弥作寿山。

　　住江西戆州府长宁县狮林禅院

　　康熙甲戌四月初一日入院说沙弥戒值智安禅宿六旬徒方玉请上堂拈香祝　圣毕复拈香云此一瓣香根盘双径枝发普陀向大洋海中被一阵恶风吹到者里第二回拈出专伸供养现住普陀镇海堂上本师别庵老和尚以酬法乳敛衣就座峰白大师白槌讫师云第一义早被峰白大师击碎了也若有鼻孔通气的试向第二义中出来道看乃挥拂子云诸方丛林立玄立要分主分宾我者里亦无玄要可立亦无宾主可分乃震威一喝云无量寿世尊来也优波离尊者即起于座向前问讯云今日山中说戒敢请世尊广说妙法普利群生世尊云吾本无法可说汝亦无戒可传复喝一喝云若人识此一喝信受奉行说法传戒已竟世尊说此法已直得纱帽石点头钵盂峰起舞尊者作礼而退诸人还信得及么若信得及庆寿喜逢开戒日风云龙虎际狮林其或未然数完花甲子又好从头起结椎下座。

　　说比丘戒监院昙馥上座同徒裔昌请上堂问三坛大戒即不问三玄三要请师宣师云次第问来如何是第一玄师云脚踏威音前如何是第二玄师云拄杖点青天如何是第三玄师云石虎抱儿眠进云如何是第一要师云午夜关前假鸡叫如何是第二要师云三脚虾蟆入栈道如何是第三要师云把断声前一句好问如何是大海无鱼师云个个成龙如何是大地无草师云虚空粉碎如何是大富无粮师云美食不中饱人餐如何是大悟无道师云汝唤甚么作道进云昨夜霜风露消息吹落林花三两枝师云可惜许问混沌未分还有世界也无师云须弥翻白浪进云父母未生还有面目也无师云大海起红尘进云如何是一句中三玄师便喝进云如何是一玄中三要师便打进云如何是亲切句师云霞红林展幕目白水生光进云如何是转身句师云此去西天十万八千僧拂衲归众师云看脚下问法无定相遇缘即宗师子林禅戒双行和尚如何分付师云棒头有眼明如日进云个个脚跟点地人人鼻孔辽天因甚又进三坛大戒师云要识真金火里看进云万仞峰头翻白浪大洋海底起红尘和尚在甚么处师挥拂云高着眼进云作家宗师天然犹在师云赞叹有分乃云丹霞说戒人人掩耳而出可见风流出当家狮林说戒贵图直下承当狮子自然知返掷虽然用处不同个里何曾有别竖拂子云会么若向者里会得分明千华台上卢舍那佛尝向汝等面门出入一朝洗面摸着鼻孔净裸裸赤洒洒本来清净何处污染吾亦无戒可传汝亦无戒可受其或未然十重四十八轻波逸提应当学一一受持二时粥饭切莫忘却钵盂匙箸下座。

　　佛成道日说菩萨戒秀岩上座领副戎黄公廷栋请上堂当年腊月八日世尊于雪山夜睹明星忽然大悟成等正觉正当今日秀岩禅人募衣领黄檀越入山作大功德成就诸人三坛大戒且喜灵山一会俨然未散诸人还见么若见且道昔日成道与今日圆戒是同耶是别耶向者里分剖得许汝诸人具半只眼若分剖不得亦许汝具半只眼何故明星午现眼生花一年一度腊月八。

　　住京都观音禅寺

　　结制祗园主陶公克兔同夫人明用明专请上堂拈香云此一瓣香乾坤藏不得大地岂能收爇向炉中端为祝延
今上皇帝万岁万岁万万岁伏愿
　皇太后慈寿无疆　皇太子诸王克仁克孝再拈香云此一瓣香如金如玉如圭如璋爇向炉中奉为满朝文武阖国公侯本寺檀越等伏愿高增禄位绵衍福基次拈香云此一瓣香昔在南海山中截断众流水泄不通今向长安城里作浪兴波普天匝地第三回拈出供养现住南海普陀镇海堂上本师别庵统和尚用酬法乳敛衣就座足雨和尚白椎毕师卓拄杖云山僧者一条楖栗今日要与越格英灵相见有么有么僧出问第一义谛即不问三玄三要请师宣如何是第一玄师云铁牛打秋千如何是第二玄师云木马上高竿如何是第三玄师云石女笑檐前进云如何是第一要师云放出冲天鹞如何是第二要师云杲日当空照如何是第三要师云谁通一线道乃云昔日泗洲大圣在扬州出现今朝南海大士在长安出现蓦竖拄杖看看在山僧拄杖头边高声叫道善来大众新长老到此安禅结制与汝诸人点出金刚正眼阐明少室真机炼凡成圣点铁作金汝等皆当作佛诸人还信得及么若信得及自是一闻千悟其或未然且向三条椽下七尺单前挨拶将去蓦地冷灰中爆出一粒豆来原来秪是者个且道如何是者个聻良久云鸳鸯绣出从君看不把金针度与人结椎下座。

　　元旦祝　圣上堂乾元伊始万物咸新灯笼作舞露柱欢腾五凤楼前歌　圣德山河大地沐尧仁风以时雨以时野老相逢开笑面普天同庆太平春且道酬恩一句又作么生道竖拂子作捧笏势云万岁万岁万万岁。

　　刺血书莲经兼为法慧剃度上堂欲识佛法大意无论是僧是俗是男是女单单只要一个信字信者成佛之本源入道之阶梯所以世尊舍金轮王位而上雪山由于此信末后苦行六年夜睹明星豁然大悟而成正觉由于此信达磨西来少林面壁神光断臂为法忘躯皆由此信临济大师在黄檗处吃三顿痛棒向大愚肋下还拳皆由此信只如诸人者里结冬那边过夏朝参暮究欲求见性也只是此信今日法慧割爱辞亲苦求披剃也只是此信又如王居士喜助山僧刺血书经六万余言字字从舌尖上吐出若男若女远近闻风而至也只是此信且人人本来是佛皆因不信永堕轮回升沉苦海故此一个信字若人体究亲切受用无穷虽然竖拂子云还须信得者个始得者个且作么生信任从桑海变终不为君通掷拂子下座。

　　书经圆期众信请上堂乾坤之内宇宙之间中有一宝秘在形山古人与么道未免钉椿摇橹山僧不然乾坤之内宇宙之间中有一宝秘在此经遂以两手作托呈势云若人识得此经即是识得此宝识得此宝便乃识得此经要知此经天得之以化育万物地得之而五谷丰登君王得之坐享太平士大夫得之福慧高增现前诸人得之心地开明秪如山僧得之又且如何有时在长安市上吟风啸月有时在五凤楼前转大法轮大众此经有如是利益还有人识得么如无山僧与说一偈若人识此经即是佛受用常在于其中经行及坐卧。

　　观音大士诞日上堂观音大士于威音王前从闻思修入三摩地尔时作佛已竟无量劫来本无生灭说甚今日降生蓦竖拄杖云拄杖子听得　跳出来道长老莫谩人好尽大地人那个不知大士诞日山僧向他道木上座你那里会得你若会得求男女得男女求官位得官位求长寿得长寿求富饶得富饶决不虚语脱或未然展两手云将钱买胡饼放下手却是馒头。

　　解制上堂九旬禁足三月安居有结有解丛林定制一向来与诸兄弟眉毛厮结未免缚脚缚手即今放开一线一任东去西去虽然踏遍天涯依旧不离当处咄。

　　佛诞上堂今日四月八香汤浴悉达一瓢恶水蓦头浇莫道山僧手段辣指天指地枉称尊云门一棒要打杀检点将来正是临崖看浒眼特地一场愁众中还有与世尊雪屈者么不妨出来知恩报德良久云如无山僧自道去也帝王自有擎天略不动干戈定太平。

　　住京都嘉兴禅寺

　　康熙丁丑八月初十日受赵府董氏大夫人暨监院孝先上座请入院。

　　三门　解脱门开七通八达未到长安早已踏过了也拽拄杖便入。

　　伽蓝　旧伽蓝新长老宾主同心凑合恰好一个破沙盆扶起莫放倒。

　　祖师　折芦过江阖国人追少林面壁只履西归伎俩般般已做尽堂中冷坐更何为。

　　大殿　夜夜同眠朝朝共起今日相见仍无彼此本是家里人因我得礼你。

　　方丈　据此方丈佛祖不让诸人到此个个吃棒且道新长老具何手眼者般利害卓拄杖云把柄在手多收少放。

　　当日请上堂师拈启请云一切修多罗无量微妙义总在里许还信得及么若信不及再烦维那宣过宣毕师指法座云者个宝花王座生生常坐世世常登今日不妨锦上铺花平地登高去也便升拈香祝
圣毕复拈香云此一瓣香与南海老汉拖犁拽耙穿闽过粤今日向长安市上呵佛骂祖偿他宿债不了第四回拈出专伸供养现住普陀山镇海堂上别庵老和尚用酬法乳之恩敛衣就座圣心和尚白椎云法筵龙象众当观第一义师云炉鞴新开烹佛炼祖若有铜头铁额汉不妨出来与拄杖子相见问今日和尚入院毕竟有何祥瑞师云彩云扶日出玉露滴天开进云五家宗旨凭师唱毕竟还归那一宗师云一句该玄要千机绝覆藏进云恁么则千溪万派皆归海四塞八蛮朝帝都师云阇黎观光有分乃云古佛家风原归大人境界大人境界方显古佛家风所以法随法行法幢随处建立法无定相遇缘即宗今孝先上座暨赵府护法敦请山僧承乏兹山只得勉应时机一番展演去也竖拂子云会么若道是拂子认奴作郎若道不是拂子证龟成鳖若道拈来便用抓沙抵水若道总不恁么开眼作梦直饶你直下承当犹吃山僧痛棒毕竟唤作甚么乃得相应去击禅床云击开千佛顶　眼放出威音劫外春复举世尊在天宫说法一日示随色摩尼珠问五方天王曰此珠作何色五方天王各说异色世尊乃藏珠入袖却抬手曰此珠作何色天王曰佛手中无珠何处有色世尊叹曰汝何迷倒之甚我将世珠示汝汝便各说有青黄赤白等色我将真珠示汝却总不知时五方天王悉皆悟道师云世尊把五方天王当面热瞒未识是何心行今日山僧入院之初虽有一宝珠不敢复蹈前辙何故黄金自有黄金价终不和沙卖与人圣心和尚复白槌云谛观法王法法王法如是下座。

　　当晚小参举会祖偈云杨岐初住屋壁疏满床尽撒雪珍珠蹜却项暗嗟吁翻忆古人树下居山僧亦有一偈嘉兴初住绝亲疏大富无粮米似珠道不穷何嗟吁铜头铁额与同居且道与杨岐老祖相去多少。
嘉兴大藏经　翠崖必禅师语录


　　翠崖必禅师语录卷之二

　　侍者道通记录

　　小参

　　除夕小参晷运不相饶岁序相催逼寒梅斗雪开香风初破玉王老夜烧钱杯盘多狼藉爆竹声中一岁除溪山处处开新绿烟霞梦入故园春高唤天涯未归客遂高声召众云大众莫教空过好时光明朝又是正月一。

　　小参古人道从门入者不是家珍但有一言半句须自胸中流出自然盖天盖地山僧则不然到者里直须入门入得门了无上至宝百千妙义一任流出大阐吾宗乃张口云诸人还见么山僧舌尖上吐出血滴滴喝一喝云休瞌睡好。

　　留同参寒谷上座小参才过新年头莺啼拖弱柳风林淑气新风光仍似旧世情澹处道情浓铁壁银山齐踢倒鳌山成道旧芳规白头如新直到老穷玄既透向上关何用他方更寻讨夜来一阵风雨声庭前花落知多少大众秪如投机一句又作么生展演拈拄杖云一条拄杖两人扶只要话行穷浩渺卓拄杖一下。

　　居士法满年七十求剃度小参赵州八十犹行脚七十披缁未是迟早晚修持无间断归家有路到莲池举起数珠云还会么士无语师云百八摩尼真妙执不怕老从头上来。

　　和硕亲王对灵小参勤劳为国万民欢海晏河清宇宙宽千载江山宜永镇如何摆手出长安恭惟
亲王殿下玉叶长春匡佐
熙朝社稷赤心捧日把定　清室乾坤山河一统
天子万年正堪共享升平同垂化育岂意俄尔碧殿风生玉阶尘动正当今日转功就位一句作么生道昨夜星河转南斗无生国里涌金莲。

　　瑞金龙山生生禅院分座解七小参师云一二三四五六七七六五四三二一从头数目甚分明怎奈无人领会得诸仁者莫放逸喝一喝云蓦然打破上头关瓮里何曾走却鳖。

　　机缘

　　到长寿谒石莲和尚莲问船来陆来即不问即今落在甚么处师云向脚下荐取莲云除了脚下又作么生师云觌面更分明莲云未见落处在师云话头也不识莲云大师话头在么师云有水皆含月无山不捞云复问至广几次了师云未动脚跟早已到过莲云问正经话师云那一句不正经莲云普陀和尚大慧一枝是否师云是莲云大师出其门下果与诸方不同师云即今不着便。

　　到圣感谒霁仑和尚问闻兄曾进广中是否师云是霁云到曹溪么师云到霁云见六祖么师云何处不见霁云未见六祖在师云和尚且吃茶霁云吃茶与曹溪何干师云到口方知霁微笑师云却遇着个迦叶。

　　居士参礼拜起问某诵金刚经五眼处不明请问和尚如何是肉眼师云你看着我如何是慧眼师云我看着你如何是天眼师打云照顾顶门如何是法眼师卓拄杖一下如何是佛眼师云当面觑不见进云不会师云通身是眼因甚么不会士礼拜师打云一棒一条痕进云和尚婆心太切师云知痛痒始得士有省。

　　智祥禅人诣方丈云某甲看破了也师云看破个甚么进云谩我一点不得师云速道速道进云踏着秤锤硬似铁仙桥原是纱帽石师打云未许草草承当祥礼拜云果然恩大难酬师乃以偈印之。

　　僧问如何是夺人不夺境师云满园春色阿谁赏如何是夺境不夺人师云偏你来时不遇春如何是人境两俱夺师云夜尽水寒渔罢钓如何是人境俱不夺师云出门俱是看花郎。

　　僧问如何是第一句师云暮夜波斯偷过海如何是第二句师云天明石女渡黄河如何是第三句师云你是因语生解汉僧喝师打出。

　　居士问十智同真请师垂示师云逐一问来如何是一同一质师云团圞秪一个如何是二同大事师云一箭定山河如何是三总同参师云灯笼和露柱如何是四同真智师云参透目前机如何是五同遍普师云杲日当空照如何是六同具足师云春来满眼新如何是七同得失师云枝头花狼藉如何是八同生杀师云宝剑露锋铓如何是九同音吼师云一声惊宇宙如何是十同得入师云吹入我门来进云是何物兮同一质师云两个五百是一贯那个与君同大事师云岩前石虎孰能与我总同参师云胡张三黑李四何人同此一真智师云认着依然还不是是甚么兮同遍普师云一月普现一切水阿那个同具足师云一切水月一月摄甚么物兮同得失师云大虫被虎咬作么生同生杀师云如个居士堪吃棒与谁说法同音吼师云两个黄鹂鸣翠柳与甚么人同得入师云一行白鹭上青天士礼拜师云会么士云不会师云徒然说梦。

　　佛事

　　悬钟板

　　丛林号令佛祖权衡高高悬向堂前击着心空及第指钟板云见么击钟板云闻么虽然如是切忌触着磕着岭击钟板一下。

　　径山扫慧祖塔

　　拈香云远孙海上来觌而无别说宝光塔点首全机俱漏泄一派源流双径长大海潮声吼不绝大展三拜。

　　曹溪礼六祖真

　　拈香云亘古曹溪遍大千人间无水不归源花开五叶本同蒂月印千江影共圆西蜀派连双径脉高峰枝发普陀巅祖师面目分明在殃及儿孙无了年便礼拜。

　　为法华山德修禅师对灵

　　师卓拄杖云德修何以修须得大彻悟山僧到此间指出菩提路且道菩提路在甚么处良久云朵朵莲花开沼上纷纷梅雪落岩前复卓一卓。

　　传黑子请为母韩孺人起棺

　　拈拄杖击棺云生死关头休错踏长安大道甚分明乃画○相云若向者里会得不妨撩起便行且道韩老孺人转身一句又作么生喝一喝拽拄杖引出。

　　掩棺

　　七十五年无休歇生缘已了万事毕即今四大已分离净裸裸地有何说无可说抛土云不妨土上再加泥平地莲花今涌出卓拄杖三下。

　　为陈氏孺人法名界明起棺

　　久居尘劳未离众苦才得回头即归净土归净土日卓午目前大道是西方九品莲花为父母若还拟议不能前脚下白云千万朵以拄杖击棺引出。

　　为威翁帅公护法对灵

　　挥拂子云调羹补衮擎天手武纬文经社稷安摆手便行归去也山河大地雪漫漫恭惟威翁大护法朝中梁栋佛国金汤正思熙朝永固孰期踢倒玉楼今日山僧到此以何报荐喝一喝云当阳指出西方路▆炉透起白莲花。

　　为师氏太夫人对灵

　　灵山记莂
皇眷恩厚时节一至便乃撒手叶落归根乌飞兔走不恋长安藏身北斗莫是帅府太夫人底落处么良久云九尽遍看冰雪化春来树树尽开花。

　　为齐氏太夫人对灵

　　本无来灯笼　跳上天台亦无去夜半铁牛吞露柱既无来去宁有死生既无死生即今齐太夫人毕竟在何处安身立命喝一喝。

　　为叶氏孺人对灵

　　挥拂子云才见春光今又过风来片片落花多满园春色皆狼藉可叹光阴有几何虽然如是即今叶氏孺人一口气不来向什么处去以拂子打○云会得个中真消息一轮明月落清波。

　　为祥翁厉护法对灵

　　春风荡荡春日迟迟山青水绿花落鸟啼悠然回首识取归期归期已至且祥翁老护法临行一句作么生道虽有云山千万里目前大道更分明卓拄杖一下。

　　为尤太夫人对灵

　　居诸迈往速迁变八十年来如梦幻不恋长安归故乡一心顿入空王殿以拂子打○相云尤太君若向个里荐得生本无生灭亦无灭一念万年诸缘顿息山僧到此只得无法可说无可说有可说觌面分明春风习习。

　　像赞

　　愍忠寺观音像赞

朝到西天暮归南海长安市上相逢处处得大自在驴鸣犬吠现圆通一任烧香勤礼拜

　　铁壁祖像赞

天生吾祖器骨不群十坐道场大振聚云双径一枝佛法从兹延蔓牵藤至今谁人不识大慧十五世孙

　　三山祖像赞

者老汉婆心切拈起拂子当面掷南方祖道赖重兴衲僧命根遭断绝据曲录于高峰顶上电闪雷轰流滴水于南海波中东涌西没咄殃及后代儿孙到处呵佛骂祖摇唇鼓舌

　　盘山转常老宿像赞

六十春秋一生诚实本地风光孤明历历盘山兀坐兮非佛非心轮珠常转兮即心即佛咄哉面目甚分明拄杖头边应漏泄

　　鄂阳大师小像赞

非道非仙不僧不俗一緉芒鞋周游列国有时在西域于阗游戏有时在天台华顶独宿一任时人错认湘子真容唤他祖师面目咄

　　足雨和尚索题达磨小像赞

折芦过江满目惭惶见性成佛毒药砒霜西天东土无处收藏引得后代儿孙到处家丑外扬

　　题昙献禅人小影

不解参禅偏能解脱爱住深山一心念佛持律甚精严皎如霜与雪平生伎俩少人知一朵昙花先现出

　　自题小像(详上座请)

优游石上兀坐松间手拈如意若风若颠佛法不会祖道无传一条拄杖游遍大千面目分明交付汝任把香薰鼻孔尖

　　颂古

　　世尊初生

气宇如王输一筹琵琶遮面半风流云门总有知恩处一句当阳未足酬

　　产难因缘

忽见枝头黄鸟啼一声高叫一声低东君暗里传消息一夜林间花放齐

　　女子出定

夜半金乌海底生飞凫惊起弄黄昏西风昨夜园林过吹落黄花满地金

　　六祖风幡

当于起处究源根不是风幡不是心莫认老卢口头话黄鹂空叫百般音

　　佛性有无

狗子佛性无瞿昙老子嘴都卢狗子佛性有海底泥牛衔月走佛性有无甚分明摸着鼻孔失却口

　　大道透长安

终日骑牛更觅牛一番风雨一番愁分明脚下长安道何必茫茫在外求

　　访二庵主

南山花发北山红黄鸟枝头调不同只为东君心太切花开花落在春风

　　沩山水牯牛

不是沩山不是牛腰缠骑鹤上扬州驴胎才出马腹▆更向人前出一头

　　婆子烧庵

正恁么时难覆藏当阳露出好风光个中不遇攀花手空使落花流水香

　　南泉斩猫

宝剑光铓出匣时赵州恁么却来迟南泉正令行将去血溅梵天遍界知

　　南泉卖身

千方思卖向人前鬼面神头真可怜且道何人肯酬价看来不直半文钱

　　倩女离魂

怀抱琵琶往帝邦一回清梦转家乡惺来泪落三更月依旧连身卧客房

　　乾矢橛

是佛何劳安矢橛分明注破向谁说白鹭飞来雪上行梅花影落天边月

　　洞山麻三斤

人来问佛麻三斤数目分明说与君点破当人端的事也须识得定盘星

　　雪覆千山

一色平铺世界新山河随处露全身古今贤哲多如评不识何人豁眼睛

　　香严击竹

一声霹雳顶门轰潭底惊翻起卧龙云雨却随风势转须弥　跳九霄峰

　　灵云见桃花

三春处处桃花放偏向灵云眼里栽尽在玄沙言里荐时流眼底着尘埃

　　新妇骑驴阿家牵

新妇骑驴阿家牵同行不必痛加鞭许多风月移情趣总在佳人笑脸边

　　无位真人

梨花蛱蝶闹芳菲花雨岩前阵阵飞一夜东风俱漏泄残红飘落钓鱼矶

　　须弥山

剑刃上行冰上走拈来信手道由口金刚宝剑轻抛却八面清风过牛斗

　　洗钵盂话

岩前枯木遇春风苑内黄莺怨落红个里机关轻拨转禹门一跳便成龙

　　庭前柏树子

黄鸟枝头报好音庭前指示太分明攀枝摘叶人无数几个能知当处寻

　　青州布衫重七斤

赵州做领青州衫盖却南山并北山识得其中较些子翻身跳出铁蛇关

　　一口吸尽西江水

庞公却被马师谩吸尽西江口不沾海底红尘飞不尽至今大雪满长安

　　首山竹篦子

已离触背太分明掘地讨天脚下寻具眼衲僧能扫却一毫头上定乾坤

　　仰山作女人拜

好个佳人不识羞阶前卖俏逞风流浑然不顾旁观诮笑脸微红踢戏毬

　　世尊有六通

你来问我那一通大洋海里火烧空忽然触着些些子失却眉毛满脸红

　　白马清净法身

井底虾蟆吞却月豁开正眼明历历红炉焰里结成冰万里山河一片白

　　长庆坐破七个蒲团

寒寒暑暑几多秋受尽风霜未出头若不卷帘见天下蒲团坐破几时休

　　爆竹(二首)

百匝千重心自空硝黄满腹不通风火星触着纷纷碎雨打梨花遍地红

截断两头一线通心藏妙药毒无穷当阳漏泄真消息入耳应须三日聋

　　牧牛十二首

　　寻牛

四野云迷曲径封山遥水远意何穷关河一片烟霞里鸟语溪声过谷东

　　见迹

绝顶烟收云渐开风吹阵阵带香来青山露出真消息狂走无烦满面灰

　　见牛

白云吹去露青天草有余餐饮有泉毛色依稀头角在穿云渡水乐长年

　　得牛

紧把麻绳蓦鼻穿收来树下自安然临风啸落峰头▆▆▆▆▆▆▆▆
嘉兴大藏经　翠崖必禅师语录


　　翠崖必禅师语录卷之三

　　侍者道通记录

　　源流颂

　　南岳第一世

　　南岳怀让禅师金州杜氏子年十五出家谒嵩山安公指参六祖祖问甚处来师云嵩山来祖云甚么物与么来师无对退参八载复来答云说似一物即不中祖云还假修证也无师云修证即不无染污即不得祖云只此不染污乃诸佛之所护念汝既如是吾亦如是得法后侍祖一十五载复居南岳。

　　甚么物兮与么来当下无言眼未开退参八载明端的遍界空花眼里栽。

　　南岳第二世

　　江西马祖道一禅师汉州什邡人姓马氏幼岁出家开元中习定衡岳遇让和尚问云大德坐禅图甚么师云图作佛让将砖一片于彼庵前石上磨师云磨作甚么让云磨作镜师云磨砖岂得成镜耶让云磨砖既不成镜坐禅岂得成佛师云如何即是让云如牛驾车车若不行打车即是打牛即是师无对让云汝学坐禅为学作佛若学坐禅禅非坐卧若学作佛佛非定相于无住法不应取舍汝学作佛即是杀佛若执坐相非达其理师闻开示如饮醍醐乃受心印开法南昌宝峰山僧问和尚为甚么说即心即佛师云为止小儿啼僧云啼止时如何师云非心非佛僧云除此二种人来如何指示师云向伊道不是物其化盛行江西。

　　磨砖坐佛两俱非拨转牛车露大机悟彻心空真印后精金百炼愈光辉。

　　南岳第三世

　　洪州百丈怀海禅师福州长乐人姓王氏丱岁出家三学该练及参马祖为侍者偶侍祖行次见野鸭飞过祖云是甚么师云野鸭子祖云甚处去也师云飞过去也祖扭师鼻师负痛失声祖云又道飞过去也师有省一日再参祖震威一喝师三日耳聋后黄檗闻举不觉吐舌。

　　群飞野鸭白云边扭痛鼻头甚可怜一喝耳聋千古意雄峰从此浪弥天。

　　南岳第四世

　　洪州黄檗希运禅师闽中人幼岁出家至京洛行乞吟添钵声一妪出扉问曰太无厌生师云汝犹未施责我无厌何耶妪笑而掩扉师异之后往南昌见马祖祖已示寂时百丈为祖庐墓师见丈丈举耳聋话师吐舌丈云汝嗣马祖去师云某来参马祖不料无缘因和尚斯举得见马祖大机大用若嗣马祖恐以后丧我儿孙及开法上堂众才入师召云大众众回首师云月似弯弓少雨多风。

　　闻举舌头忙吐出大张机用显全才月似弯弓论风雨棒头有眼豁然开。

　　南岳第五世

　　镇州临济义玄禅师曹州南华人姓邢氏落发进具志慕禅宗初参黄檗三度问佛法的的大意三度被打及到大愚处悟彻于大愚胁下筑三拳复转黄檗打黄檗一掌后临滹沱河侧开堂建立黄檗宗旨号临济宗。

　　三遭痛棒还拳处长剑倚天会者稀佛法无多亲口出当阳一句露真机。

　　南岳第六世

　　魏府兴化存奖禅师初在临济为侍者因讯洛浦来参机缘两遭济打及到三圣处为首座圣问师师便喝圣云须是你始得复到大觉处为院主觉问师师便喝觉便打师又喝觉又打次日觉又问师师亦喝觉亦打师再喝觉再打至脱下衲衣痛与一顿处直下荐得临济在黄檗吃棒底道理迨后开堂拈香云者瓣香本为三圣师兄三圣于我太孤本为大觉师兄大觉于我太赊不如供养临济先师。

　　大作雷声无点雨棒头拨转目前机其中荐得孤赊处临济先师供养伊。

　　南岳第七世

　　汝州南院慧颙禅师得法于兴化奖开堂后有僧来参云败也师引杖向其前僧无语师便打数棒。

　　杀活临机用最亲禅床掀倒不知音棒头点出金刚眼啐啄同时有几人。

　　南岳第八世

　　汝州风穴延沼禅师余杭刘氏子参南院院问南方一棒作么商量师曰作奇特商量师却问和尚此问一棒作么商量院拈拄杖曰棒下无生忍临机不见师师于言下大彻玄旨遂依止六年。

　　明明心印铁牛机棒下无生不见师掣电轰雷能杀活豁然句里悟玄微。

　　南岳第九世

　　汝州首山省念禅师莱州狄氏子参风穴穴上堂举世尊以青莲目顾视大众乃曰正当恁么时且道说个甚么若道不说而说又是埋没先圣且道说个甚么师乃拂袖下去穴掷下拄杖归方丈次日师与真园头同上问讯次穴问真曰作么生是世尊不说说真曰鹁鸠树头鸣又问师曰汝作么生师曰动容扬古路不堕悄然机穴谓真曰汝何不看念法华下语。

　　世尊顾视青莲目直下承当更不疑拂袖便行多潇洒当阳不堕悄然机。

　　南岳第十世

　　汾州太子院善昭禅师太原俞氏子幼有大智一切文字不由师训自然通晓剃发游方遍参尊宿七十一人最后见首山问百丈卷席意旨言下大悟拜而起云万古碧潭空界月再三捞捷始应知。

　　参遍诸方犹不歇霜眠露宿访师来应知皓月澄潭现放下身心旷劫灰。

　　南岳第十一世

　　潭州石霜慈明楚圆禅师全州清湘李氏子少为书生年廿二得度母贤遣之游方闻汾阳道望冒险往来依住二载未许入室一夕诉曰自至法席不蒙指示岁月飘忽己事不明失出家之利阳熟视骂詈举杖逐之师拟伸救阳以手掩其口师大悟叹曰始知临济道出常情。

　　披星戴月谒汾阳开口无端骂一场拄杖拈来开正眼始知济道出情常。

　　南岳第十二世

　　袁州杨岐方会禅师宜春令氏子久依慈明未有省发每咨请明云库司事繁且去他日又问明云监寺异时儿孙满天下在何用忙为明适出师侦之小径既见搊住云老汉今日须与我说不说打你去明云监寺知是般事便休语未卒师大悟即拜于泥途开法杨岐僧问少林面壁意旨如何师云西天人不会唐言。

　　西天人不会唐言个事当场启口难堪忆少林常面壁觉来无地着羞渐。

　　南岳第十三世

　　舒州白云守端禅师衡阳葛氏子依茶陵郁披剃往参杨岐岐问受业师为谁师云茶陵郁和尚岐云闻伊过桥遭什有偈能记否师举云我有明珠一颗久被尘劳关锁今朝尘尽光生照破山河万朵岐笑而趋起师愕然通夕不寐黎明咨询之岐云汝见昨日打驱傩者么师云见岐云汝一筹不及渠师愈骇然云何谓也岐云渠爱人笑汝怕人笑师大悟。

　　照乘明珠觌面呈笑中有意愕然惊忽从句里翻身去衣里寒光耀更真。

　　南岳第十四世

　　蕲州五祖法演禅师绵州邓氏子年三十五始祝发遍参名宿因浮山指见白云问南泉摩尼珠话云叱之师领悟献投机偈曰山前一片闲田地叉手叮咛问祖翁几度卖来还自买为怜松竹引清风云特印可云一日谓师曰有数禅客自庐山来皆有悟入处教伊说亦说得有来由举因缘问伊亦明得教伊下语亦下得秪是未在师于是大疑私自计曰既悟了说亦说得明亦明得如何却未在遂参究累日忽然省悟从前宝惜一时放下走见白云云为手舞足蹈师亦笑而已师后曰吾因兹出一身白汗便明得下载清风。

　　人人有片闲田地何必叮咛问主翁一笑通身流白汗忽然脱体露真风。

　　南岳第十五世

　　成都昭觉克勤佛果禅师彭州骆氏子儿时日记千言见佛书如获旧物出家首谒玉泉皓次依金銮信大沩哲黄龙心东林度佥指为法器而晦堂称他日临济一派属子矣最后见五祖尽其机用祖皆不诺师忿然而去到金山染寒困极试以平日见处无得力者乃转依五祖令入侍寮闻举提刑小艳诗话祖云他秪认得声师云他既认得声为甚么却不是祖云如何是祖师西来意庭前柏树子聻师忽有省出门见鸡飞上阑干鼓翅而鸣复自谓云此岂不是声遂袖香入室通其所得祖云佛祖大事非小根劣器所能造诣吾助汝喜由此所至推为上首。

　　鸡上栏杆鼓翅鸣梦中惊觉五陵春香风满袖通身快秪要檀郎认得声。

　　南岳第十六世

　　临安径山大慧宗杲普觉禅师宣城奚氏子年十六出家十七落发十九游方谒湛堂后参圆悟闻薰风自南来殿角生微凉语省豁悟每举有句无句话问之师拟开口悟便云不是一日师问悟云闻和尚曾问五祖师翁来不知道个甚么悟笑而不答师云当时想是对众问今日说亦何妨悟云我问有句无句如藤倚树意旨如何祖云描也描不成画也画不就又问树倒藤枯时如何祖云相随来也师当下释然悟云始知我不汝欺也遂着临济正宗记付之。

　　薰风南起阁生凉诸佛明明不覆藏万朵白云吹散去当阳一片露堂堂。

　　南岳第十七世

　　福州西禅懒庵鼎需禅师本郡林氏子幼举进士偶看遗教经叹曰几为儒冠所误欲去家母以亲迎难之师绝之以偈云夭桃红杏一时分付春风翠竹黄花此去永为道伴竟依保寿出家遍参名宿后依大慧慧问内不放出外不放入正恁么时如何师拟开口慧拈竹篦连打三下师于此大悟厉声云和尚已多了也慧又打师礼拜慧印以偈一日上堂云懒翁懒中懒最懒懒说禅亦不重自己亦不重先贤又谁管你地又谁管你天物外翛然无个事日上三竿犹更眠。

　　拈来竹篦甚分明棒下承当得本真最懒说禅无可说三竿日上懒翻身。

　　南岳第十八世

　　福州鼓山木庵安永禅师闽县吴氏子弱冠为僧谒懒庵于云门懒问不问有言不问无言世尊良久不得向世尊良久处会随后便喝师倏然契悟作礼云不因今日问争丧目前机懒许之上堂拈拄杖云临济小厮儿未曾当头道着今日全身放憨也要诸人知有掷拄杖下座。

　　问得分明答岂差一声喝出绝周遮目前惊散浮云尽月印千江玉浪花。

　　南岳第十九世

　　杭州净慈晦翁悟明禅师福州人上堂举夹山会下一僧到高亭才礼拜亭便打僧云特来礼拜亭亦打又拜亭又打趁出僧回举似夹山山云会么僧云不会山云赖汝不会汝若会即夹山口哑去应庵拈云高亭一期忍俊不禁争奈拄杖放行太速者僧当时若是个汉莫道高亭夹山便是达磨大师出来也斩为三段何故家肥生孝子国伯有谋臣师云高亭夹山门庭施设各得其宜但中间一人较些子应庵与么道也是巩县茶瓶师纂修联灯会要。

　　门庭施设法中王正令全提孰敢当识得中间较些子联灯千古继心光。

　　南岳第二十世

　　太原苦口良益禅师参净慈慈问近离甚处师云瑞光慈云正与么时光在甚处师便喝慈云且止汝道西湖水深多少师拟议慈便打趁出久之契悟作偈曰临机一句不露丝头吹毛才展大地全收师云从上心印汝今得之宜处深谷俟时行化。

　　问到西湖水浅深棒头点出甚分明临机一句吹毛剑从上心珠印得真。

　　南岳第二十一世

　　汾州筏渡普慈禅师初参径山端高峰妙各有契处后北还过燕游五台礼文殊感大士放光居台二年入太原参益和尚益云发足甚处师云五台益云文殊与汝说甚么师云脚下草鞋唱成一百文益云脚跟为甚么不点地师云且喜老汉见得亲切益云老僧罪过师喝一喝而出自此常造室中久之益嘱云汝缘当在本处他后设大法药宜号筏渡师礼谢归汾州。

　　径山参过谒高峰犹是文殊光影中草鞋踏断真消息一喝当阳播正宗。

　　南岳二十二世

　　洛京相国一言道显禅师雁门人生而岐嶷颖悟英特年十二自愿出家父母难之师云儿志决矣未可强留遂落发于郡之西山听讲圆觉至知幻即离章顿然默契恍若旧识乃辞师游汾州谒筏渡渡一见器之命入侍寮一日渡举竹篦问云毕竟唤作甚么师方进语渡蓦头便打忽然大悟礼拜云和尚且止古人道佛法无多子非虚语也渡云汝今方知吾意耶师云和尚大恩碎身难报渡嘱云汝年且幼时至理彰师执劳座下一十七载。

　　竹篦拈来活似龙蓦头一棒悟心空无多佛法明今古恩大难酬此日功。

　　南岳第二十三世

　　西京小庵行密禅师初以白衣礼相国显和尚凡见便礼拜显一日谓云道人礼拜且止佛法在甚处师方举首忽闻板声鸣显云只者是师从此有入遂求度显云汝诚精进宜名行密力参三年显举马祖三不是语未绝师云毕竟如何显笑云已多了也师于言下释然大悟显云佛法下衰正宜潜隐毋拘城隍得安身处最为佳耳。

　　一声板响通消息惹得三年满脚泥闻举南泉三不是忽于句下悟全机。

　　南岳第二十四世

　　二仰圆钦禅师禾之秀水人遍参诸方毫无所契入西京谒小庵密于旅舍密问浙中有个伶俐人汝还见么师云圆钦钝汉密云我要个钝汉作监收汝还知么师罔措密云数千里来可惜错过师相依扣参一日见鼠从架上过扑翻油瓮忽尔顿契走见密云某已捉得了也密搊住云道道师云一粒鼠粪污却锅羹密云瞎汉参堂去。

　　数千里来几错过油瓮翻时滋味长鼠粪锅羹污却了和盘托出露当阳。

　　南岳第二十五世

　　寿州无念智有禅师蜀之汉州人出峡游四明登天目后参二仰钦钦云行脚甚处师云南方钦云彼中佛法如何师云山川无异钦云我手何似佛手师良久钦云莫道无异好后看兴化打维那因缘始浩然大彻作偈云兴化打维那平地遭殃祸昨夜南山云飞向北山过钦见为之助喜云不辜到此。

　　遍历南方涉四明山川有异一般春南山云向北山去片片飞来露本真。

　　南岳第二十六世

　　荆山怀宝禅师渚宫人游寿州谒无念有有云猎县游州毕竟为着何事师云生死大事求师拔度有云汝是荆州人么师云是有云阇黎即今在甚么处师拟对有云若便恁么犹较些子佛法不是商量参堂去师潜心座下一日有唤云阇黎师应诺有云在甚么处师于言下领旨后于嘉靖七年正法付铁牛远师隐终南山。

　　呼来唤去有何因应答分明岂不亲荆山有宝从今识悟得真空一片心。

　　南岳第二十七世

　　秦岭铁牛德远禅师得心印于荆山庵居秦岭常披一红布裤一日顶笠挥锄地中月明联池过之池见云者汉好似一头军师云看箭池作躲箭势师近前携手至庵留住三月谓云我乃大慧之裔在此待人数十年矣汝今既来当为我求人光扬祖道付偈云就身能打劫劈筈善夺窝三玄从此出三要不为多探竿影草主宾分狮子迷踪奈我何。

　　身披红裤当僧衣顶笠挥锄掘地时好似一军须看箭光扬祖道露全机。

　　南岳第二十八世

　　叙州朝阳月明联池禅师本郡范司马之后幼居窗下有僧过访不遇题联于壁师见厌世祝发杖笠南游过洛伽道逢一僧伟仪殊相师前行失脚念佛一声僧云此敲门瓦子何不抛却师云抛却后如何僧云叶落归根来时无口师有省后于秦岭受印铁牛返叙州居朱提山朝阳洞聚云来参师问云如何是古佛心云拱手云请和尚尊重师问不用音声与色身将何唤作本来人云默然师休去。

　　朝阳洞口月初明指出当阳古佛心拱手端然请尊重浑忘声色贵知音。

　　南岳第二十九世

　　忠州聚云吹万广真禅师叙州宜宾人姓李氏以白衣参朝阳多载乃落发受具一日阳谓师云汝有一句未会在师问那一句阳云不用音声色身默然良久与我现出真空来师拂袖便出自思此事不可草草此中必有玄要辞往别山苦参三年复见朝阳问云毕竟如何现出阳引师手掩其口豁然大悟嘱后师涉海入吴穿闽过粤万历戊午于潇湘湖东开法还蜀阐化聚云出世三十年五坐道场语录二十卷广录五十卷行世。

　　退参三载聚云开喜得真空现出来每向红炉经久煆道行楚蜀显英才。

　　南岳第三十世

　　忠州治平庆忠铁壁慧机禅师营山罗氏子家世业儒师生而貌伟器骨不凡八岁随母持斋稍长厌俗于天启壬戌剃发后参聚云依住一夏不蒙垂示一日云出方丈师跪泣于前求云开示云笑而不答师谓遇至人而无缘得授不如捐躯赴水以待来生有谕以从讲肆游师听毕复来相依云命总院事一朝念诵毕登榻一踢浑身骨碎大笑不止拈偈呈云云不之印又力究三年忽尔大彻入室密以启云云云汝今才会老僧意那师云和尚大慈为人彻底云灭后师为庐墓四众坚请开法平都地藏院十坐道场语录二十卷僧问如何是正法眼藏师云乌龟开夜市。

　　浑身骨碎未相许三载参明得宝珠脱壳乌龟开夜市杜鹃啼血染珊瑚。

　　南岳第三十一世

　　忠州高峰三山灯来禅师垫江曾氏子世业儒师早年入泮性好佛书一日读聚云古音王传触发夙慧年三十从吊岩山南浙二师祝发参铁壁机和尚于青山领个没得话头终朝咀嚼不发泣语三巴掌师掌虽本色勉之师愈迷闷适闻笑亭维那读严阳尊者问赵州一物不将来时如何州云放下着师于言下释然乃抚案大笑亭曰见个甚么师与一掌即趋见机和尚机曰作么作么师连抚三掌机曰落在甚么处师作舞而出后随机和尚掌师山行见浮云东西飞度师问曰落在甚么处机和尚向空中指云看掌蓦面便掌由此脚跟点地受机和尚嘱后开法崇圣凡六坐道场康熙戊申岁嘉禾缙绅请住郡之天宁阐扬道化编梓三代语录入楞严大藏流通。

　　高峰绝顶全身露但见云飞西复东蓦而掌来如霹雳豁开正眼悟真空。

　　南岳第三十二世

　　宁波普陀别庵性统禅师高梁龙氏子年十二投高峰三山老人剃染二十二受具尝请益山参究下手工夫山曰只须向自家屋里打点师遂将平日读过经史从头细检究无一下手处心甚奋急一日闻山举南泉瓶鹅公案有省山谓曰汝只会得有何曾会得无遂示以狗子无佛性话逾年无所入请益曰秪如会得者个如何便了得生死山曰既会得者个如何不了生死心益迷闷后因山举百丈开义田因缘至展手处大彻玄旨山乃印可山示灭遂继席高峰寻迁普陀法化之盛风动遐迩正录外著有续灯正统盛行于世。

　　心珠早得在高峰拽杖南来正脉通坐断洛伽消万派从兹重整旧家风。
