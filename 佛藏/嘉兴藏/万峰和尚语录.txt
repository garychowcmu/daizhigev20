嘉兴大藏经　万峰和尚语录


　　刊万峰和尚语录旧序

　　万峰和尚。蚤岁于虎跑室中得其肉。壮岁于伏龙室中得其髓。自是通身庆快。彻骨清凉。无一丝毫为障为碍。尔后张铺席于蔚峤。开饭店于嵩山。不假文字。不资语嘿。单单以一色本分草料接人。而四方来者如归。不舍昼夜。室中得指明心者莫知其数。嗣法立宗者列布山川。化缘既终。其徒龄山寿上人。捧此帙过苕溪之上。见示于稿室稿室即合爪加额焚香。三复既而掩卷而谓龄山曰老师已和盘托出。尽在此书矣正是活人之丹杀人之药故其胸中流出。一一高妙。使天目正宗。伏龙的派。二十年后话当大行。或问余何以知之。曰我知言。

　　洪武癸亥秋季月吉日前净慈稿室翁弘智题

　　语是谤。嘿是诳。语嘿向上有事在。今观万峰蔚禅师举古验今语录。所谓言言见谛。句句朝宗。一一皆是胸襟流出。浚天目正派之深。得伏龙心髓之奥。如金翅擘海直取龙吞。燃龙猛膏变连山石。斯之谓欤。然语嘿向上事。非顶　具眼者莫能辩之。其嗣法弟子兹欲刊行于世。远来请题于上。余见其诚。故书之。

　　阿育王山弘辩崇裕时年八十

　　从上宗师应机接物。直是斩钉截铁。初不以言句示人。至如云门大师说法。如云如雨。犹不许记录其语。惧属流布也。今万峰蔚公禅师出天目之门。入伏龙之室。一出世住山。即庵居中吴垂三十年。履真践实。吴人多服其化。而登其门者可谓骈肩萦迹但随机开导。未尝以言句形于纸笔。其徒华首座私录其语。间以示予。请识其后。予闻此老末后一段光明尤为卓异。宜乎吴人家绘其像而敬事之。所录之语特其土苴绪余耳。虽然道本无言。因言显道。读是录者。忽然筑着磕着。洞见此老心肝五脏。未必无其人也。故为书之。

　　洪武癸亥春前住天界全室叟宗泐书

　　姑苏信士万应鹏捐资重刻
万峰禅师语录一册计字一万七千六百板刻增书三项共银六两二钱所冀见闻披读咸悟祖心获福无穷传灯不尽

　　板藏邓蔚万峰禅院流通

　　万峰和尚语录

　　参学比丘　　　　　普寿　　　集

　　万峰十一世嗣法嫡孙法藏　较重梓

　　住兰溪州嵩山开堂上堂拈香祝圣云。此香爇向炉中。端为祝延　今上圣寿。恭愿三千大千世界尽属华封。百亿万亿须弥咸归正化。次拈香云。奉为伏龙山圣寿禅寺佛慧圆鉴千岩和尚用酬法乳之恩。

　　就座千圣难明不了因。代代相传古到今。今日嵩山重举似。铁树花开别是春。向无影树下打眠宏开饭店。于虚空背上经行大阐宗乘。尘尘刹刹全彰。物物头头合辙。击碎魔王窠臼。断送衲子命根。不作奇特商量。不作玄妙解会。直得净名杜口共赞升平。岩头密启咸宣至化。正恁么时。开堂祝圣报恩句子作么生道。良久云。一片定光晖宇宙。直教万国奉君恩。

　　上堂舒两手云。大开方便门。便从这里入。复握双拳云。闭却牢关说家里话。且道不开不闭一句又作么生道。良久敛僧伽黎下座。

　　施主请说大法。升座良久云。三世诸佛如是说。历代祖师如是说。天下老和尚如是说。嵩山道者亦如是说。若有不如是说者。与他三十棒。若有如是说者亦与他三十棒。何故。卓拄杖一下云。嵩山门下令不虚行。下座上堂现成公案不肯承当。却向嵩山追求何物。若言求佛。汝即是佛。若言求道。道无可道。若言求法。法本无法。切莫妄想。时有僧问。佛法即不问。如何是嵩山境。师云。四面好山擎日月。一湖秋水浸青天。问。如何是境中人。师云。三仙描不就。终不与君传。问如何是目前事。师云眉毛眼上横。问莫不是他安身处么。师云错认定盘星。进云。争奈观山观水何。师云。观外如幻。观内亦然。去此二途。汝作么生观。僧无对师乃云。只如老子道内观其心。心无其心。外观其形。形无其形。远观其物。物无其物。三者既悟。唯见于空。亦是吾宗金锁玄关之难。何况观山观水观佛观法。所以道不是目前法。亦非目前事。且道是个甚么。喝一喝。卓拄杖下座。

　　示众。举古德云。溪声便是广长舌山色无非净法身。堪笑古人犹在声色里作活计。要见清净法身太远在。既不在声色里。毕竟在甚么处会么。良久云。须知更在青山外。

　　设斋示众。举古德云。不见三头六臂。却能拈匙放箸。也大奇也大奇。拈拄杖指左边一指云。这里是山。那里是水。又指右边一指云。遮里是水。那里是山举拄杖云。这个是拄杖子。主在甚么处。向这里一一见得明白。许你有口堪吃饭。然虽恁么。亦未见他三头六臂在。且道那里见得。拈拄杖一齐打散。

　　正月初一示众云。月头是初一。光明渐渐出。月尾是三十。光明何处觅。假饶老释迦。也道拈不出。拈得出。万事毕。大众若有人道得。出来道看。如无。嵩山与你诸人露个消息。舒两手云。我见灯明佛。本光瑞如此。下座。

　　一日有二僧来参。师问云。那里来。僧云。陇西来。师云。我闻陇西有鹦鹉是否。进云是。师云。还会吟诗作赋么。进云会。师云。吟甚么诗。试道看。僧无对。师打一棒云妄语汉。汝不从陇西来。师云。第二员道看。僧作舞势。师云。是即是。争奈上大人丘乙己。

　　示众(以拂子打圆相)云。天地未分。日月未明这一着子。观时无物。听时无声。无色无声。如天常清。如空常明。圣凡俱泯。生灭全沉。动静不生。非假非真。了无边表。亦无升沉。空空寂寂。绝见绝闻。你还识么。若向这里得个消息。便可与三世诸佛同一眼见。同一耳闻。历代祖师一口所宣。一音演畅。放光动地。亘古亘今。开迷情之眼目。洗执垢之尘心。转万物为自己。转自己为万物。融通法界。变化山川。说凡说圣。说有说空。说权说实。俱无障碍。亦不滞于空寂。亦不沉于有无。亦不堕于凡圣。亦不落于生死。放行把住。机轮互换。出没卷舒。纵横妙用。法法全彰。建立也在我。扫荡也在我。我为法王。于法自在。若也悟处不真。见处不实。执凡执圣。说是说非。沉空守寂。尽是生死垢心。轮回根本。如今多见丛林中有一等兄弟家终日说禅。自不识禅。终日说法。自不识法。终日说般若。自不识般若。诸仁者。还要识般若么。莫是德山棒临济喝么。莫是香严上树雪峰辊毬么。莫是云门胡饼赵州吃茶么。所以道。是法非思量分别之所能解。大丈夫汉。不可匆匆草草。迷头认影。埋没自己灵光。辜负先圣垂慈之妙。佛祖无传而传之法。无得而得之心。此心此法头头合辙。处处逢源。何以。将心捉心。以佛觅佛。若能如是。转无交涉。如今要得彻去。嵩山与汝露个消息。(竖拂子云)是佛是法是心是道。是照是用是主是宾。(作圆相云)非佛非法非心非道。非照非用非主非宾。马大师云。即心即佛。不是心不是佛不是物。正为此也。向这里见得明白。方是吾家种草。临济儿孙。只如法眼和尚问修山主。毫厘有差天地悬隔。师兄作么生会。修云。毫厘有差天地悬隔。法眼云。恁么会又争得。修云。某甲只与么。和尚又作么生。法眼云。毫厘有差天地悬隔。修于此有省。保宁勇禅师颂云。石城亲切问同参。不语东西便指南。明暗两条来往路。依稀屈曲在烟岚。二大老。一人面南看北斗。一人步行骑水牛。嵩山即不然(以拂子打圆相)云。寥寥自在本无说。寂寂空空岂碍留。荡荡悠悠无可立。心心不易绝玄钩。

　　因僧论禅教。示众云。如来妙道难解难知。灵山会上五千退席。大觉世尊愍物垂慈。开演三车诱引诸子。出离火宅。然后但以大乘而为度脱。若总不说。不为众生普施妙道。若别有说。反令众生随于诸有。经云。一切诸世尊。皆说一乘道。我有方便力。开示三乘法。世尊如是剖露。太煞老婆心切。后学初机不知圣意。往往沉于语言之下。不能体会玄微。徒观标月之指。不睹当天之月。遂以语言文字为碍。醍醐上味翻成毒药。岂不闻世尊云。为了此事更无余事。为你学人不明自己是佛。向外驰求。先圣以慈愍故。递相出兴。递相传授。开方便门。示真实相。或威或慈。或擒或纵。或隐或显。或棒或喝。头头显露。处处全彰。即要当人直下领会玄旨。不得已而为之。却将蜜枣子换汝苦葫芦。水潦和尚见马大师欲伸问间。被马祖一脚踏翻。起来呵呵大笑百千法门。无量妙义。即向一毫头上识得根源。了了分明。若也住心观静。举心外照。摄心内澄。凝心入道。总是无风匝匝之波。我此一门只贵利根上智领之于二言之下。若也世智辩聪。纵然通得一大藏教。乃至九经十七史。诸子百家。只嬴得口头滑。于本分事远之远矣。士大夫有留心意于此者多谓佛道悬旷。久受勤苦。乃可得成。又谓千生学威仪。万劫学细行。如何博地凡夫便得入手。此皆自推一座须弥山一障障了。岂不见黄山谷道人问道晦堂。因论吾无隐乎尔。山谷于是瞥地。张无垢居士初见灵隐明。善权清。久之不契。及登妙喜之门。因论但知格物。不知物格。顿悟厥旨。世出世间得人憎无出遮些子。如水行地中。无往而非水。若谓水专在是此澄清大海。惟认一浮沤目为全潮。若果得此事入手。只消一滴便可兴波作浪。全卷全舒。全起全灭。尽浮幢王刹海皆具吾一滴中矣。倘或不然。只守澄澄湛湛。未免死水里淹杀。大丈夫汉。向威音王以前空劫那畔担负得行。何处有许多周由者也。岂不见临济在黄檗会下问祖师西来的的大意。三度问话。三遭痛棒。不领玄旨。后至大愚和尚处。被他一拶。豁然大悟。便道黄檗元来佛法也无多子。大愚云。你适问有过无过。便道黄檗佛法无多子。毕竟有多少。速道济于大愚胁下　三拳。到这里一点子也谩他不得。自后开堂演法。显大机。发大用。开凿人天眼目。发扬佛祖宗猷。机锋如石火电光相似。实难近傍。凡见学人入门便喝。示众云。有时一喝是金刚王宝剑。有时一喝是踞地狮子。有时一喝是探竿影草。有时一喝不作一喝用。敢问诸人道阿那一喝是金刚王宝剑。阿那一喝是踞地狮子。阿那一喝是探竿影草。阿那一喝不作一喝用。向这里缁素得出。许尔具一只眼。看破临济祖师。会么会么。喝一喝云。是金刚王宝剑。是踞地狮子。是探竿影草。是一喝不作一喝用。又喝一喝云。是照是用。是照用同时。是照用不同时。又喝一喝云。是宾是主。是宾主同时。是宾主不同时。遮里会得。亦未全提。如临济会下两堂首座齐下一喝。且道那喝是主。那喝是宾。遮里见得彻去。便见临济老人立地处。便见汾阳白云慈明杨岐祖师立地处。便见自己立地处。便见大地众生立地处。怀藏智鉴。鉴在机先。显发大用。用超格外。以至东家杓柄长。西家杓柄短。无不知之。如今丛林参学高士。至死不明此事。病在何为。堪嗟学人不了。妄自执法为病。以病攻病。致使佛性愈求愈远。转急转迟。伶俐汉回光返照。直下知非。药病两忘。眼睛突出。烁破山河大地。耀开百亿须弥。全卷全舒。全杀全活。捉败德山门户。看破临济家风。是则是。要见德山即易。要见嵩山即难。何故。须知死句中有活句。活句中有死句。死句中有死句。活句中有活句。(蓦拈拄杖举示大众云)会么。善财到此无行路。有在渠侬弹指间。

　　示众。从上佛祖剖露单传。开权显实。说玄说妙。契理契机。只要学人识取自心。累他先圣曲垂方便。诱进斯门。所以道。摩尼珠。人不识。如来藏里亲收得。六般神用空不空。一颗圆光色非色。此珠人人具足。个个圆成。非特如来藏中。三世诸佛历代祖师。何尝少欠。若佛若祖。是圣是凡。莫不皆有此珠。汝等诸人六根门头放光动地。因甚不见。即为情生智隔。想念体殊。无端杂毒种在八识田中。醍醐上味翻成恶水。埋没自己灵光。决定无由得见。若是决烈丈夫。直下一刀两段。不被邪师惑乱。不受尘缘系缚。具大眼目。具大手段。直入斯门。得获大宝。岂不见大梅常禅师参马祖问云。如何是佛。祖云。即心是佛。便向大梅一住二十年。马祖令僧去探其是否。僧到便问云。和尚见马大师得何道理便住此山。常曰。向我道即心即佛。我便向这里住。僧云。马祖佛法近日又别。常曰。作么生别。僧云。又道非心非佛。常曰。这老汉惑乱天下人。未有了日在。任他非心非佛。我但即心即佛。看他一得永得。了无退失。遮个便是参禅问道底英灵衲子。一见便了。更不狐疑。如百丈问长庆云。如何是佛。庆云。骑牛觅牛。僧问西明和尚云。如何是佛。尚云。即汝便是便是自家珍宝。更莫他求。如斯会得。看破马大师心肝五脏。苟或不然。更听一偈。一对眉毛眼上横。莫问渠侬短与长。八字打开全剖露。分明遍界雨花香。

　　示众。禅无可参。道无可证。无证无参。是为禅定。定无所定。所定非定。欲得真定。但莫诤兢。诤兢既忘不存心境。道本无修。从兹而证。如斯证者。方知无三界可出。无涅槃可证。无禅定可修。无轮回可脱。无染无净。不生不灭。古云。不断烦恼而证菩提。烦恼即是菩提。菩提即是烦恼。离菩提即无烦恼。离烦恼即无菩提。菩提烦恼出乎心。更无别法。明只明自本心。见即见自本性。见又离见。离见之见即见本心。本心非心。非心之心。即见真心。此名为正悟。此名为精进。亦名为解脱。亦名般若真如佛性。大觉金仙总是假名。如是悟者。方知佛与众生性原平等。无二无别。只因迷妄不能修禅定智慧。沦坠生死苦海。无有出期。大觉世尊方便诱进众生。假说六度万行。布施持戒忍辱精进禅定智慧。若无禅定智慧布施持戒者何也。即贪嗔痴烦恼贼劫夺功德法财。若无贪嗔痴更无言说五千余卷。如叶止啼相似。达磨大师自西天十万八千里道途来至此土。教外别传不立文字。直指人心。见性成佛。自后神光立雪断臂。觅法安心。从此问答为禅。顿契明心为道。嵩山到这里恁么也三十棒。不恁么也三十棒。恁么不恁么亦与他三十棒。(卓拄杖一下云)夜来风卷残云去。一轮明月照天心。

　　示众。大凡参禅做工夫者。不得安然静坐。忘形死心。澄空守寂。昏沉散乱。须是抖擞精神。猛着精彩。急下手脚。剔起眉毛。咬定牙关。提起话头。立地要知分晓。不得今日也恁么。明日也恁么。便就万法归一。一归何处上大起疑情。疑个一归何处。即将此一则公案。尽平生气力提在手中。如一柄铁扫帚相似。佛来也扫。魔来也扫。邪来也扫。正来也扫。是也扫非也扫。有也扫无也扫。扫来扫去。扫到无下手处。无著力处。正好着力。无扫荡处正好扫荡。忽然扫破虚空。突出一个苕帚柄来。　元来却在这里。在这里。依前即是个张上座。一翻翻转山河大地。明暗色空。尽是自家珍宝。草木砂砾尽是自己法身。到这里说甚么一归何处。只这一柄铁扫帚亦乃和身放下。坐断常寂光。超出无生界。唤作无为无事人也。若是打不彻透不过。切莫匆匆草草。道我会禅会道。不用参疑。我问你腊月三十日到来。从前会得底道禅用得着么。所以参须实参。悟须实悟。不可弄虚头。认光影。不求正悟。须向遮里将本参公案三百六十骨节。八万四千毫窍并作一个疑团。顿在眉毛眼睫上。看定。通身是个万法归一。一归何处。行也如是参。坐也如是参。静也如是参。动也如是参。参来参去。通身是个话头。物我俱忘。心识路绝。澄澄湛湛。寂静无为。蓦然疑团子爆地一声。直得须弥粉碎。大地平沉。迸出一轮杲日照耀山川。遮藏不得。那时却来嵩山门下吃痛棒。

　　中夏示众云。达磨的的西来直指人心见性成佛。且道性作么生。一喝。于此直下死团百杂碎。便见青青翠竹显真如。柳绿花红明皎洁。风生虎啸石龙吟。燕语莺啼为汝决。衲僧家。活泼泼。满怀撒出夜明珠。献宝波斯难辨别。放倒和衣打觉眠。一任天崩与地裂。其或未然。参。

　　解制上堂云。一叶落。天下秋。一尘起。大地收。解开布袋口。衲僧得自由。脚头脚底风云起。撒土扬沙辊入流。逼塞虚空无影像。啼莺元在柳梢头。毕竟作么生取用。喝。

　　本净居士入山求语示众

　　达磨至金陵惟传一心之法。面对梁王廓然无圣。只此一句。已为诸人说破。圣量凡情悉皆扫荡。自后德山举棒。又是节上生枝。临济下喝亦乃无风起浪。禾山打鼓。石巩张弓。卓乌藤。拈麈尾。总不出维摩一默。岩头密启。何况嵩山。写长篇。书短偈。唤作开示初机。明今检古。正是胜量未忘。余心不息。违背少林直旨。迦叶别傅。净居士如令要得彻去。但即放教胸次中空劳劳地。虚豁豁地。一丝不挂。一念不生。恰如皎月含空照而常寂。寂而常照。自然为道相应。某自从至正十五年禁笔不书顶相。不写法语。单单一味杜田。将古人一则无滋味话八字打开。两手分付。方来学者不肯直下承当。却在那边咬嚼。这边穿凿。返被这些子银墙铁壁碍在面前销镕不得。若是了事丈夫。英灵杰士。于未举以前一拳打透。一脚踢翻。谁敢向你诸人洁净地上撒土抛沙。居士特特入山礼拜设斋求语。以为入道津梁。争是我宗无语句无一法为人。居士既信得及。便就父母未生已前看道那个是我本来面目。二六时中。折旋俯仰。静闹闲忙。心心无间。念念相续。即恁么参去。即恁么疑去。忽然泥团子爆地一声。撞破面前银山铁壁。踏着本地风光。土块泥团。呵呵大笑。方知此事不在语言文字上。勉之勉之。

　　　　　又云

四十余年除粪来。清清净净绝纤埃。如如寂寂那伽定。肚里无痾口懒开。

　　颂古

　　门人　普华　普慈　集

　　世尊昔在灵山会上拈花示众。众皆默然。唯迦叶破颜微笑。世尊乃云。吾有正法眼藏。涅槃妙心。付与摩诃迦叶。

　　师拈云。世尊也是无风起浪捏目生花。迦叶亦乃承虚接响无事生非。正法眼藏。涅槃妙心。阿谁欠少。且作么生分付。既以迦叶破颜微笑。直下承当。此一枝花付与迦叶了也。只今花在世尊手里。迦叶手里。试道看。

　　瞬目扬眉只此枝。栽培深处几人知。傍观若不扬家丑。无限香风付阿谁。

　　世尊升座。文殊白槌云。谛观法王法。法王法如是。世尊下座。

　　师拈云。世尊也是起模画样。文殊亦乃见境生情。出来道个谛观法王法。法王法如是。且道此语落在文殊处。落在世尊处。

　　轻烟薄雾实难描。更有何人手段高。惊起暮天沙上雁。双双飞去入云霄。

　　阿难问迦叶云。世尊临灭度时。传金襕之外别传何物。迦叶唤阿难。阿难应诺。叶云。倒却门前刹竿着。

　　师拈云。迦叶唤阿难。暗号私通。倒却门前刹竿。依前不会。若问嵩山。世尊传金襕外别传何物。只对他道。低声低声。且道古人是同是别。

　　金襕传外复何传。弟应兄呼强指南。倒却刹竿缘底事。免教南北兢头参。

　　达磨西来。初见梁武帝。帝问云。如何是圣谛第一义。磨云。廓然无圣。帝曰。对朕者谁。磨云。不识。帝不契。磨遂折芦渡江。至魏。帝后举问志公。公曰。陛下识此人否。帝曰。不识。公曰。此是观音大士传佛心印至此。帝遣使诏之。公曰。莫说陛下诏。阖国人去他亦不回。

　　师拈云。达磨大师当时何得道廓然无圣。却被梁武帝进后语。若问嵩山如何是第一义。吾即叉手默然。直教梁王进后语不得。且道毕竟如何是第一义。

　　廓然无法面梁王。无地容身暗渡江。直入少林岩下坐。无端又赚老神光。

　　二祖可大师初至少林参达磨。立雪断臂。悲泪求法。磨知是法器。乃曰。诸佛最初求道。为法忘形。汝今断臂。求亦可在。可曰。诸佛法印。可得闻乎。磨云。诸佛法印。不从人得。可曰。我心未宁。乞师安心。磨曰。将心来。与汝安。可曰。觅心了不可得。磨曰。与汝安心竟。可即于此悟入。

　　师拈云。九年面壁。暗地藏刀。立雪齐腰。泥中有刺。神光踏发毒箭。射中泥牛。却道觅心了不可得。和赃捉败。磨云。吾与汝安心竟。血溅梵天。且道觅心了不可得。如何话会。

　　神光立雪夜深寒。达磨天明转面看。断臂安心流血髓。至今涂污未曾干。

　　达磨大师将返西天。谓门人曰。时将至矣。合各言所得。时门人道副对曰。如我所见。不即文字。不离文字而为道用。师曰。汝得吾皮。尼总持曰。我今所解如庆喜见阿閦佛国。一见更不再见。师曰。汝得吾肉。道育曰。四大本空。五阴非有。而我见处无一法可得。师曰。汝得吾骨。最后慧可礼拜合掌依位而立。师曰。汝得吾髓。

　　师拈云。至道无难。惟嫌拣择。达磨大师分皮分髓分别不少。且道有法付神光。无法付神光。若道无。少林因甚么付嘱。若道有。且道付个甚么。

　　勘破少林端的意。了无一法付神光。近前合掌施三拜。好肉无端剜作疮。

　　文殊一日令善财采药去。善财普观大地无不是药。却来报云。无不是药。殊云。是药者采将来。善财拈一枝草度与文殊。殊提起示大众云。此药草能杀人亦能活人。

　　师拈云。善财拈起药草。家丑无端露尽。文殊举示诸方。文殊漏逗不少。嵩山不令而行。且道有何玄妙。千年松下茯苓得者自然不少。

　　大地普观都是药。枝枝灵草总医方。拈起口宣言杀活。直至如今药道行。

　　五祖演禅师示众云。释迦弥勒犹是他奴。且道他是阿谁。

　　师拈云。你还识他么。不离这个即这个。我是阿谁谁是我。不审不审。蹉过蹉过。

　　三个奴郎总一家。几多卜度路头差。虚空扑落呵呵笑。识得他兮莫问他。

　　唐宪宗迎佛舍利现五色光。百僚皆贺。惟韩愈端立。帝问曰。百僚皆贺。卿为甚不贺。愈曰。臣曾看佛书来。佛光非青黄赤白等光。此是龙神荷助之光。帝曰。如何是佛光。愈无对。古宿代云。陛下问处便是。

　　师拈云。帝迎佛舍利。现五色光。眉毛罅里耀古腾今。愈曰。佛光非青黄赤白黑。见即成邪。可惜韩愈末后无对。若问嵩山佛光作么。吾即嘘两嘘。

　　帝王法王。口放常光。一统乾坤。此土西方。

　　宣州安国挺禅师。因僧问五祖云。真性缘起。其义云何。祖默然。时师侍次。乃谓大德正兴一念问时是真性缘起。其僧于言下大悟。

　　师拈云。这僧只知开口问人。不知真性缘起。累他挺禅师道。大德正兴一念问时是真性中缘起。其僧打失鼻孔。虽然得个悟处。毕竟费力不少。且道未问已前缘在何处。

　　寥寥孤月挂寒空。大地山河寂照中。开口便能成话堕。缘风吹入九霄宫。

　　僧问云门云。如何是佛。门云。干屎橛。

　　师拈云。云门大师不妨奇特。看他突然一句子。疑杀天下衲僧。若道不疑干屎橛。汝作么生会。

　　云门公案亲提起。便使通身冷汗流。香臭不知何处去。虚空落地笑无休。

　　赵州到一庵主处问。有么有么。主竖起拳头。州云。水浅不是泊船处便行。又到一庵主处问。有么有么。主亦竖起拳头。州云。能纵能夺。能杀能活。便礼拜。

　　师拈云。赵州劈开古镜。两处分明。学人不识好恶。特地惊疑。汝还知赵州两次入门便问有么有么。被这庵主竖个拳头。州便礼拜。岂不是赵州失却一只眼。然虽如是。因甚肯一不肯一。

　　赵州当路掘深坑。却要行人自酌量。透得重关无别路。头头物物总家乡。

　　洞山到云门。门问曰。那里来。山云。查渡。门曰。今夏在甚么处。山曰。湖南报慈。门曰。几时离彼。山云。八月十五日。门云。放汝三顿棒。山明日却上方丈。山云。昨日蒙和尚放某甲三顿棒。某不知过在甚么处。门曰。饭袋子。江西湖南便恁么去。山于言下大悟。

　　师拈云。云门把住放行。洞山不知失礼。来朝案款重供。当下一槌击碎。虽然得个悟处。未免落在云门坑里。当时震声便喝。不致来朝结罪。

　　云门太杀老婆心。放过乌藤未是征。明日再来重案过。果然头角出群英。

　　南泉因两堂首座争个猫儿。泉乃提起猫云。道得即救取猫儿。道不得即斩却。众皆无对。泉遂斩之。至晚赵州外归。举似赵州。州脱草鞋顶在头上而出。泉云。子若在。救得猫儿。

　　师拈云。两堂首座无定乱之机。南泉乃有安邦之手。看他正令才行。谁敢当场开口。赵州救得猫儿。来迟未为好手。嵩山拂袖便行。且道救也不救。

　　白刃全提觌面挥。纵横杀活逞玄机。命根落在渠侬手。救得来迟总是非。

　　首山和尚拈竹篦示众云。汝等诸人若唤作竹篦则触。不唤作竹篦则背。且道唤作什么。

　　师拈云。首山和尚。两头截断。中道不安。争奈傍观。自有出身之路。且道那里是他出身之路。就手夺来劈面便打。且道唤作什么。道道。

　　拈来劈面便相呈。献宝还他龙子孙。捧出摩尼光闪烁。人间天上最为尊。

　　郢州芭蕉清禅师示众云。你有拄杖子。我与你拄杖子。你无拄杖子。我夺却你拄杖子。

　　师拈云。芭蕉虽曰能纵能夺能杀能活。要且不识拄杖子。若是这条拄杖子。阿谁欠少。渡水登山挑包过涧。倒用横拈随身受用。且道即今拄杖子在什么处。以手画一画云。扶过断桥水。伴归明月村。

　　与夺纵横显此机。拈来浑不涉思惟。揭开佛祖无私眼。突出寒光满太虚。

　　沩山在百丈会充典座。百丈将选大沩主人。乃请首座对众下语。出格者可之。丈拈净瓶置地上。问云。不得唤作净瓶。汝唤作什么。座云。不可唤作木突也。丈却问山。山趯倒净瓶而去。丈笑云。第一座输却山子了也。丈遂命山住沩山。

　　师拈云。百丈满地刀枪。沩山通身是剑。一踢大地俱倾。直得云开雾卷。海岳山川倒逆流。辊出摩尼光闪电。嵩山即作眼中花。是非休向瓶边辩。疾步归来作者知。不将家丑傍人见。

　　乾坤一踢不留踪。大智堂前暗号通。头角峥嵘藏不得。英灵千古显宗风。

　　子胡示众云。子胡有狗一只。上取人头。中取人腰。下取人脚。往来者各自防避。照管丧身失命。人至喝云。看狗。

　　师拈云。入门一喝。头正尾正。拟议思量。丧却性命。且作么生入得他家门户。喝一喝。阿耶阿耶。一喝门前三转身。侬家犬子没疏亲。朝昏倚卧门限下。踏着回头咬杀人。

　　瑞岩彦和尚每日自唤主人翁。复自应诺。乃云。惺惺着诺。他时后日莫受人谩诺诺。

　　师拈云。瑞岩翁自起自倒。主人翁阿谁不识。何须抱赃检贼。声里寻声。如未唤之时。主在什么处。

　　惺惺唤省更惺惺。苦苦拘龙入铁瓶。触着自声声里诺。乾坤翻转作沧溟。

　　僧问赵州。黑豆未生芽时如何。州云。好合酱。

　　赵州活计得能忙。黑豆浑沦入酱缸。今日有来筛磨过。破砂盆里响珰珰。

　　龙潭吹灯。

　　轻轻点出这些儿。耀古腾今烁太虚。两眼明明无别物。方知宫殿有龙居。

　　百丈野狐。

　　落昧都卢在半途。一掌分明脱野狐。梦眼豁开无一物。不将罪福问孙吴。

　　僧问云门如何是教外别传一句。门云。对众将来。僧云。直得恁么时如何。门云。照从何立。

　　师拈云。云门大师。一放一收。累及学人疏分不下。若问嵩山。如何是教外别传一句。当时振声一喝。直教学人言下悟去。

　　教外无言号别传。别传心印讷无言。马师一喝轻拈出。不属瞿昙话正偏。

　　黄龙三关。

　　我手何似佛手。无端播扬家丑。乾坤都在掌中。寒光射翻牛斗。

　　我脚何似驴脚。伸缩无非踏着。掀翻於菟草窠。臭皮袜子脱却。

　　人人有个生缘。大道不涉言诠。开口便欺佛祖。抹过东土西天。

　　生缘断处无驴脚。驴脚才行佛手伸。要识三关端的意。鹧鸪啼处百花新。

　　行住坐卧。

　　步步春风起碧天。脚跟不动到平田。自从踏着遮些子。那管人间岁月迁。

　　满目青山看不休。白云流水自悠悠。苑庵占断苍崖底。一片丹青画未周。

　　幽然兀兀若痴呆。禅道经书口懒开。有客过门休问话。葫芦无地与君栽。

　　老朽终朝卧石床。了无闲梦到诸方。转身不觉天边日又向纱窗透入房。

　　灵光。

　　一点灵光沤内空。风吹沤动走西东。沤生沤灭原无动。沤破还当觉性同。

　　昔有三玄颂其语。绝非老人面目且与济宗不侔闻。为后人搀改兹姑去之以附卷尾。

　　法语

　　寄雪山熙长老

我正闲时汝未闲话头今已落人间高提鈯斧万钧重付与新罗熙雪山

　　寄仰山无念学首座

五派传来临济宗入门一喝露机锋老婆心切能容易试看疑蛇变化龙

　　　　　　又

竹篦倒握辩龙蛇佛祖场中有作家两手展开亲付嘱佳声赢得震中华

　　寄日照慧首座

金鸡啼省觉心王杲杲圆明耀十方升腾不息缘何事要与众生作眼光

　　寄宝峰真首座

吕仙飞剑斩黄龙一喝当前入地中长老收看无用处拈来分付与禅翁

　　示虎丘圆首座

等闲坐断死生关寂寂如如得自闲三十年来圆道者清名从此落人间

　　示应侍者

如如寂寂绝思惟无古无今越太虚会得个中端的意夕阳元不落山西

　　送如大海

洪波浩浩广无边潮去潮来纳百川昨夜冷光浮海底澄澄湛湛水连天

　　示上人

金鞭在手莫迟疑进步逢人即便挥冷地一鞭知落处山河大地发光辉

　　示净慈性海真藏主

慧日峰前转法轮永明宗旨又重新试看百千香水海只消轻放一毫吞

　　示虎丘现藏主

海涌峰头笑转身五千余卷若为论绕床三匝敷扬处堪作龙峰派下孙

　　示径山照藏主

灵光洞彻刹尘周世界河沙海一沤万象森罗藏里许明明晃耀碧天秋

　　示因禅人

竹篦触背妙难藏分付渠侬孰可当信隐居山恁么去自然道价遍诸方

　　示悟首座

彻悟心源达本源学无前后悟为先室中黑漆竹篦子续焰联芳千古传

　　示灵隐妙藏主

六十乌藤显大机三玄三要绝思惟大愚胁下施三　万像森罗展笑眉

　　寄海舟慈首座

龟毛付嘱与儿孙挂角拈来问要津一喝耳聋三日去个中消息许谁亲

　　寄天界华首座

宝剑全提劈面挥祖师心印铁牛机嵩山今日重拈出分付渠侬继祖衣

　　赠陆钻龟

汝钻龟卜我钻心钻透灵源直万金爆地一声爻象露六爻平静绝追寻

　　示正庵主

正信参禅且学呆通身疑起震如雷情忘意寂高提话铁作心肝顿豁开

　　示普祥居士开肆

家珍剖出与君看万户千门宝一般卖与买人谁估价须知觌面不相谩

　　示就上人

涅槃心藏有何传七百千师总被穿五叶花敷春烂熳汝今休问棒头禅

　　示普明尼

百草明明佛祖机黄花翠竹展忻眉便从个里承当去超越当年尼总持

　　示本果尼

一花开发众花鲜花谢菩提果自圆肯向给孤林下坐清香拂拂满祗田

　　赠瑛首座

妙明真性本天然个事何曾有静喧问着西来端的意乌藤六十显三玄

　　赠清首座

传衣表法狱囚枷无底篮乘死活蛇撞着知音开痛口同生同死会龙华

　　寄源首座

铁蛇昔日透龙门吐雾兴云日月昏掣电光中轰霹雳腾身普雨润乾坤

　　寄宝藏首座

大愚胁下痛还拳三要三玄绝正偏临济窟中狮子子灯灯续焰古今传

　　寄果林首座

传衣表法为人师不是闲人说是非实地参来心自悟何妨语默涉离微

　　寄懒牛庵主

得来与我结生冤老牯当年懒向前大地灵苗耕种熟呵呵活弄手中鞭

　　寄光寂照

觉性无生五蕴空真如顿息幻包容无同无异如如体照用俱忘法法通

　　示本澄尼

澄源湛寂绝痕瑕妙在其中会也么若向那边明辩得不萌枝上散金光

　　示信上人

三遭发问显三玄六十乌藤话未圆却被大愚亲说破至今不用棒头禅

　　示徒十首(内第二首即示正庵主见前不录)

参禅犹似下弓窝莫放他行蹉路过寂静径来还是发忽然惊觉笑呵呵

安然坐定困茫茫滞寂沉空正念忘未待放参闲杂话可怜空过好时光

一个话头参到底不须更做别生涯若能念念心无退智慧花敷不二家

　转面皮爷不识情忘意寂好参疑平湖湛水波中月万里寒光拥翠微

道人誓不趁人情截断恩缘与爱憎大戒不违心寂寂真名三界福田僧

不用相拘自坐禅如初月出渐团圆经行坐卧心无间定证如来大涅槃

闻板方思去坐禅若能成佛待驴年死生大事何曾举此等愚人莫与言

打板拘他不坐禅不忧大事纵心猿披毛戴角都拼了警策徒劳结死冤

安然体健好参玄大道何拘身少年看他七岁黄梅老归来松柏已天然

　　示出家十首

出家坚戒精专礼佛烧香习坐禅佛祖也知无妄语依行父母尽生天

出家人发真心一寸光阴一寸金莫把世间闲骨董等闲埋没少林心

出家戒诸病瘥贪嗔顿息超三界坚持戒律等金刚邪魔外道不能坏

出家客达宗风古今佛法没西东一句了然超百亿万象森罗转笑容

出家主无散聚色身外相分男女赤白青黄体上衣灵通佛性皆相似

出家难冲玄关难中有易易中难兀兀顿忘尘世念呵呵一笑悉超凡

出家人莫因循物物头头合本真运水搬柴亲荐得铁树花开别是春

出家守莫游走既是参禅施毒手铁壁银山尽打穿草木丛林狮子吼

出家僧任腾腾大道玄玄息智能了了明明无可立心心无法续传灯

出家仙达无传西来祖意宜何宣棒喝交驰谈般若永祝皇图万万年

　　佛祖赞

　　释迦佛

如来誓愿化三涂错降王宫出路无不得净居天子力至今同我是凡夫

　　释迦半身

依旧无端下雪山将何凭据示人间全身不立乾坤别破尽有情生死关

　　出山相

雪岭堆堆坐六年无风起浪出人前未拈花已先微笑教外何曾有别传(松涧求)

　　　　　　又

众生未度出云霞一见明星眼里砂大地雪山春色转人间何必更拈花(明禅人求)

　　鱼篮观音

西来祖意觅无纵尽在盈盈信手中拶破鱼篮真好笑白莺飞过海门东

　　童真观音(顶上梅月)

善财敬礼观音相碧玉岩磐事大差要见童真端的处广寒宫里笑梅花(裴惟德求)

　　　　　　又

三十二应神头鬼面唤作观音童真示现善财龙女丧家风碧玉岩前通一线(南大师师求)

　　涌壁观音

碧玉岩前寒波浪起鸟啼花笑风生竹尾圆通极处了无闻龙女善财齐侧耳(晦岩求)

　　梵相观音

改头换面三十二应唤作梵相虚空安柄要见大悲观世音全身坐断大圆镜(新禅人求)

　　观音

白浪生神足衣珠泛海风普陀山顶月无处不圆通(钦侍者求)

妙音观自在海月印无心龙珠光夺夜善财仔细寻尽大地人无觅处浪花堆里听潮音(裴惟贤求)

碧玉岩前妙观自在大圆镜里了无挂碍莺啼柳眼舞春风儿童更在乾坤外(如禅人求)

人人有个观音相童子何劳向外看当处必然开活眼梅花影里逼人寒(裴学正求)

海底泥牛翻白浪善财龙女礼慈容若将此是观音相顶上圆光又一重(玉涧求)

玉石未分明皎皎妙观自在体如如岩前已有花含笑翠竹摇风拂太虚(相禅人求)

　　源上人赞

东州败阙过西州兀坐柴床得自由想汝别无奇特处一生偏爱杜田头

　　寿上人赞

也不赞也不骂有耳如聋有口如哑万古一青松盖覆四天下

　　昱上人请赞

遮头陀有甚德不是寒山亦非拾得手握竹篦口生荆棘胡挥乱打佛也不识咄面目分明是什么物

　　维摩

不二门谁能道老维摩入荒草顿嘿然未为妙把住云道道道

　　达磨

西来特地见梁皇不了依前暗渡江面壁九年无活计豁然双眼逼神光(慧禅人求)

　　童真五祖

面如满月困似泥团童真非五祖法界一齐观泥牛无觅处炉香贝叶逼人寒(空禅人求)

　　五祖

有娘生无爷姓一点心明似镜浊港滩头记宿归青松以满东山岭

　　六祖

担横肩入市廛舂米白镜非妍三更得后成何事岭上风光不乱传

　　布袋

憨布袋觅人钱祖师意乱相传将席铺开市廛怜俐汉见不见

　　　　　　又

弥勒笑嘻嘻问渠知不知全身倚布袋两眼挂须弥(咄)率陀宫里到人稀随处花开香满衣(杰禅人求)

　　朝阳

破衲袄没两般穿得透补得完抖擞看骨毛寒

　　对月

心恋倦意幪幪本无字读不通回首看日东红

　　蚬子和尚

笊篱日向江边捷不得虾儿未肯休人问西来祖师意酒台推出冷相酬

　　船子和尚

一桡打落洪波里即要男儿自点头掩耳得来独归去踏翻船子一齐收

　　赵州

赵州直截开口见舌拟议得来虚空迸裂(安禅人求)

　　警策

　　大凡参学做工夫者。先将平日所知所见。人我利名。尽情扫却。然后将本参话头顿在目前。行住坐卧时也参。着衣吃饭时也参。屙屎送尿时也参。静闹闲忙时也参。喜怒哀乐时也参。但于十二时中心心无间念念相续。不忘这个话头。须是大起疑情。大疑即大悟。不疑即不悟。悟即悟自本心。明即明自本性。古人云。佛见法见是二种铁围山。若有所见。尽成其障。所以证道歌云。心是根。法是尘。两种犹如镜上痕。痕垢尽除光始现。心法双忘性即真。此事不论根性利钝只要信得及行得切。时节到来。忽然触着磕着。洞明大事。祖师云。我本求心不求佛。法界元来无一物。佛者觉也。如何是觉。　呵呵。方知此语实无妄也。且道笑个什么。经云。心生大欢喜。自知当作佛。然虽如是。须经大善知识炉煹锻炼。将来方可续佛慧命(谨参谨参)。西来直指正单传。自念参疑意廓然。今古上乘无别法。尽皆心悟未生前。

　　破衣歌

野禅和超因果。把茅盖头痴呆坐。肌寒体露不知羞。八面狂风峭直过。赤洒洒。净裸裸。娘衫着久风吹破。真如面目本天然笑道修行求佛做。有因果。无因果。疑是疑非招殃祸。着衫脱裤露真常。灵通实性难包褁。孤峰顶。隐泉坡。无常老病谁能躲。或寒或热任交煎。且自长伸两脚卧。披白云风吹裸。寒灰拨散无星火。人间多少好柦那。仰面看渠谁识我。比荣华。少什么。寸丝寸线频难舍。不用千罗万两绵。青州布衫只一个。忽有缘。撞着嗄。眼光迸出天来大。手中执颗烁光珠。大地山河皆照破。东峰行。西峰坐。谛观日月穿梭过。未曾折乱三斤麻。着破娘衫知几个。南州生。北州大。父母未生谁是我。恩爱顿忘真出家。忍衣法空如来座。建法幢。立香火。堪笑堪悲老达磨。九年面壁向西归。不得神光至今坐。抛只履。露齿牙。身衣褴缕往回家。香至国王多富贵。且归宫里受荣华。通智胜。坐道场。梵众衣裓奉殿香。体暖安和心意乐。千生万劫不思乡。旷大劫未为长。系珠何离七斤裳。传布种麻栽石上。毳衣从弃火中央。经行坐。绝思量。隐山谁笑破衣裳。热即卷帘寒放下。西天此土统家乡。

　　师平常三等接人。凡人来便云在那里来。或云吃饭也未。或云几时到此。道道道。此语三十年未曾有人道得。若于此语一一道得明白。许你亲见万峰和尚。

　　慈光寂照圆明利济万峰大禅师塔铭

　　苕溪花城隐士海安同知沈贯撰

　　一真法界。万象无迹。妙有不有。真空不空。寂而常知。无机不备。洞照十方。含包天地。故名大觉。吾佛证斯。开方便门。示真实相。迦叶得斯。破颜微笑。越正法眼。少林得此。面壁九年。与可安心。以三即一。以一即三。四七二三。皆证此也。佛佛相印。祖祖相传。衣钵可藏而法不容泯。曹溪付与南岳。岳授与马祖。祖得百丈海。海得黄檗运。运得临济玄。一花五叶从此而分。临济沩仰云门曹洞法眼。济得黄檗亲传。古云。临济正宗。一十八世至高峰妙公。公得雪岩钦公心印。居天目山狮子岩三十年不出死关。四方从者雷动海涌。鲜有升其门者。唯中峰本公深造阃奥。以得其诀。通博无碍。以大辩才。息三教之有。破六宗之执。王臣慕仰。帝道施恩。入室弟子以数十计。惟千岩长公得其法。尔岩得其传。居义乌伏龙山。建大伽蓝。学徒恒数百人。搅动江山。名倾宇宙。齐鲁燕赵秦陇闽蜀。外而日本三韩八番。罗甸交趾琉球莫不奔走膜拜咨决。惟万峰禅师一人最为上首。师讳时蔚号万峰。温州乐清县金氏子。母郑氏。夜梦白气亘天。因时怀妊。癸卯八月二十九日午时生。母晚年生师双子。师得第二。母欲弃之。有姊金氏鞠以为子。年始七岁父母俱丧。忽一夜自睹白光满室。贤愚莫能知之。十三岁依本县演庆寺升讲主出家。十六岁为僧。因看法华经安乐行品云。在于闲处修摄其心。师有省问讲主。此语如何解说。讲曰。世尊教你向山间林下结庵办道。师闻其语不胜欣喜。长时打坐兀兀如痴。讲曰。汝非吾宗人也。令师游方问道。年十九岁更衣学禅。受具足戒。游于两浙。至杭州闻。虎跑止岩和尚道誉。遂往礼拜请益。岩曰。因甚参禅人不悟真性。逐日区区打哄过了也。或三五成群。说长老如何。或三五成群说丛林好恶。一向不在己躬下做工夫。若要了悟上乘。切要真参实学。从头开发一遍就付三不是公案。岩云。便从这里昼三夜三。心心无间。念念相续参去。师得开示。夜不寝席。日不涉缘。以经数月。未得其决。复回明州达蓬佛迹山卓居办道。正在疑网中。忽闻寺中宗律师举百丈问沩山云。不可唤作净瓶唤作甚么。山踢倒便行。触发疑情。不觉　地一声。打破疑团。直得虚空粉碎。大地平沉。非一切世间境界可比。不是心不是佛不是物。咄。这钝汉正好为渠三十棒。本来见成何有许多周折。颂曰。如来腊八睹明星。也是将虾作眼睛。为有远孙明悟处。日轮当午豁然明。自厥之后径往华顶峰无见和尚处求其决择。见问万法归一一归何所。师上前问讯叉手而立。又问如何是道。师云道无可道。见云。不道又不道个甚么。师云。正要和尚疑着。见云。疑着即错。师云。不疑亦错。见便喝。师亦喝。见又喝。师亦喝。拂袖而行。见云。侍者侍者。你虽悟得个真性。年纪小在。未可印证你来。汝且居山十年二十年。我自令人来取你也。其年二十六岁。复回达蓬数载。自后竟无消息。师忽闻虎跑止岩和尚圆寂久时。师遂往扫塔。偶宿灵隐旦过。忽闻方殿主举千岩和尚一颂云。断崖和尚春圆寂。无见知翁夏亦亡。毕竟有生还有死。千岩不久也无常。两轮日月如梭过。一合乾坤是磨忙。寄语诸方参学者。莫教蹉过好时光。一闻便知来意。一同本僧直造伏龙相见和尚。才入门便问。不是心不是佛不是物是个甚么。师将坐具打一圆相。叉手而立问答不录。偈呈。南泉不是恼人心。有要将心去捉心。不是我心不是佛。性空宽廓有何寻。师允诺就命堂中第一座。辞不获已。黾勉秪领忽。一日和尚升堂。举无风荷叶动。必定有鱼行。师出众震声一喝。拂袖而行。和尚示偈云。郁郁黄花满目秋。白云端坐碧峰头。无宾主句轻拈出。一喝千江水逆流。师见偈从此退职。遂往兰溪州嵩山结庵办道。奈何十方云水交参。四海高贤咨决千岩令人持书相招。前日堂中大众问老僧首座如何不来走遭以见众人之心欢喜。老僧门下得人。你如何执坐于此。以知斯意。师念愚鲁。于宗无补。不敢妄为担荷大法。后于壬辰三月二十四日。和尚令源藏主送法衣顶相来。岩云。老僧袈裟一顶送与嵩山蔚长老。略表丛林之道念。非诸方兜法子者也。呵呵。师得法之后因浙东田少山多。不堪着众。又遭三年亢旱。繇是行锡苏州。游玩水山。乃见光福邓蔚山山水相拱。龙虎盘旋。朱雀导而玄武从。阴阳合而子午正。创建道场。铺舒厥志。三十余年。道风遍布。如谷应声。往来云水靡间贤愚。骈集座下。致无虚日。于洪武辛酉正月十五日告众曰。吾今时节至矣。大众切莫远去。门人骇然不散。后于当月付嘱衣法与众弟子。门人行宗问曰。和尚会中几人得法弟子。师示偈曰。慈悲无念。华开果熟。因地分明。慧宝致嘱。清彻源源一派流。千古万古来相续。付法已讫。此日京都西天师父令庆侍者来报师。欲以奏闻请师相见。一一应答酬谢以毕。明日二十九日乙卯午时。付嘱门人曰。如今已得。须向山间林下钁头边接引一个半个。阐扬吾道。报佛恩德。不可攀高接贵。轻慢下流。逐利追名。迷真惑道。如今末法将沉。汝等切须仔细。道了结跏趺坐。说偈曰。七十九年。一味杜田。悬崖撒手。杲日当天。语毕而逝。春秋七十九。僧腊六十。夏停龛十三日。肢体温如形容俨若。门人普鉴等取二月十三日巳时。门人普鉴等奉全身瘗于院西涅槃山之永光塔。四众弟子哀声动摇山水。师一生清苦莫能言之。衲衣蒲履锱铢不蓄。数处开山略无顾盻。学徒皆称菩萨。不呼名讳。受化僧俗莫知其数。室中举古验今。直截根源。并无剩语。所有示众语录。送行法语。不肯留传。但曰从上佛祖种种言说。句句朝宗。言言见谛。后学初机。略不听从。况吾区区杜田话柄乎。悉付火烬。门人记录略成文卷。仍行于世。门人普寿敬持行实。勉余请铭。余才轻德薄。不敢污禅师之德。自念为师嗣法弟子。海舟和尚座下参学久矣。况吾祖父亦授天目中峰和尚戒谕往来不彻。余一日请问海舟曰。圆觉经云。修多罗教如标月指。若复见月了知所标毕竟非月。此理如何。舟举手云。经也月也指也。余懵然。舟拍案一下云。月落寒潭。因而有省。乃知月指不别。为经从此知师之道非凡情之所测也。了知一月当天。本无标指。无指恐观者不睹真月。直指之言。智者观之有进。故述其铭。铭曰。

　天目穹隆　　大道盘宗　　至高至妙　　本乎其中
　千岩一陨　　卓然万峰　　梦感母妊　　瑞应童蒙
　爰自落发　　性智圆融　　一闻妙义　　声入心通
　虎跑回首　　归隐达蓬　　机触百丈　　顿悟真空
　灵隐逢方　　道契伏龙　　遍历殊胜　　罔克惬衷
　相彼平江　　山水之邦　　蔚山秀拔　　群峰颉颃
　登临一览　　终焉允藏　　坎离中正　　龙虎超骧
　大展厥志　　洪肇道场　　天人拥护　　圣凡赞扬
　徒众云集　　跻跻跄跄　　援溺扶蹶　　道念遑遑
　寒之裘裳　　饥之膏粱　　汲引将来　　山海梯航
　维踵接迹　　靡间遐方　　世有余春　　其道大昌
　为人天师　　宜寿无量　　八旬相将　　偈说无常
　瘗院西傍　　涅槃之阳　　位正玄堂　　甃塔全藏
　维石昂昂　　松柏苍苍　　石烂松枯　　斯塔永光

　　(弟子普寿普福普坚普隐西序　普持普华普荣普慈等立石)。

　　圣恩禅庵开山祖师万峰蔚公传

　　承德郎刑部主事永嘉陈亢宗述并书篆

　　师讳时蔚。字万峰。出温州乐清金氏。母郑。梦儒释二人入其寝。觉而生二子。师居末。适有光烛室。郑惧欲弗举。其姑保而育之。襁抱中见僧辄微笑。作合掌态。父母度不可留。使礼越之永庆寺升讲主为师。时年十一。尝诵法华经。至诸法从本来。常自寂灭相。忽有省。遂入杭受具。参止岩禅师于虎跑。示以南泉三不是语。别入达蓬山卓庵佛迹寺古址。昼夜究竟岩语。至忘寝食。一日寺主宗律师举似沩山净瓶公案。触所参。即说偈云。颠颠倒倒老南泉。累我工夫却半年。当下若能亲荐得。如何不进劈胸拳。遂往见岩。诘前语。献偈云。南泉正是恼人心。更要将心去觅心。不是心兮不是物。性天宽廓有何寻。复之华顶访无见。睹公。见问从何处来。师云。从杭州来。曾见何人。师云。止岩和尚。有何指示。师云。南泉三不是。见云。我这里南泉三不是即不问。如何万法归一。师云。从生至死皆无一。又问。如何是一归何处。师近前叉手云。不审。见云。且居山保守。还返达蓬。独处者十稔已而往伏龙山中谒千岩禅师。初入室。问将甚么与老僧相见。师竖拳头云。这里与和尚相见。岩问。死了烧了向何处安身立命。师云。沤生沤灭水还在。风息波平月映潭。岩复云。莫要请益受戒么。师即掩耳而去。明日岩请众斫松。师拈圆石作献珠状。云请和尚酬价。岩云。不直半分钱。师云。瞎。岩云。我也瞎。你也瞎。师云。瞎瞎。即说偈云。龙宫女子将珠献。价直三千与大千。却被傍观人决破。谁知不值半分钱。岩顾昭首座曰。蔚山主颇有衲僧气味。烦请归堂。比佛诞日岩上堂云。今日有三种好事。一者世尊降诞。二者天道晴明。三者有大施主设斋。若向此三种好事上识得。老僧舌头落处。日消万两黄金。师从西过东。一手指天。一手指地。云。天中天。天中天。释迦弥勒谁后先。岩云。大师子吼过了也。还有小师子么。未几复还佛迹岩。遗以衣拂各一。并偈一首。见千岩语录中。既而移居嵩山。阅九载。岩三为手书招之。所以爱重期待者甚厚。比至请与分座。寻返嵩山。岩嘱云。汝缘在浙西。可往化导。大振吾宗。遂以元末己丑年入吴。凡三筑精蓝。卒之袁墓邓蔚山中卓锡半山。斩蒙幂结庵居之。久之四众归向。乃构为大伽蓝。号曰圣恩。自是缁素奔辏。远迩云集。师随机开导俾满意欲。初不为雕琢语。故人益慕而信之。一日忽沐浴更衣。召众诀别。书偈曰。七十九年。一味杜田。悬崖撒手。杲日当天。遂趺坐而逝。时洪武十四年正月二十九日也。龛留十有三日。颜色如生。倾城聚观膜拜瞻叹。其徒普寿等奉全身合二缶。瘗庵之西岗。遵治命也。师貌古而清髭鬓疏秀。寡缘饰。千岩称其纯粹质朴。有古人气象。深得之矣。师殁垂四十年。吴人无少长咸知。遵慕其行。嘉湖诸郡至有绘像而事之者。其生卒之辰远迩毕集如其生时。而杰阁重楼逾增旧观。焚修之徒。数常满百。归然为一大丛林。虽宿号名山盛刹。或未之能先焉。岩所嘱者。益又验矣。师平生未常读书。惟以深悟自得。其形诸语默者俱能刊落浮华而一践乎实。其徒普寿等辑为万峰语录一帙。锓梓流行。然非师志也。其所度弟子若干人得法弟子若干人。而胜学无念者独号能绍其传云。赞曰。昔中峰普应国师以临济正宗。振耀天目得其心印者弟子千岩也。千岩再传而师实承之。厥后无念学公复亲受师衣法之付。受知
太祖高皇帝。龙章宠锡。云汉昭回。天目渊源。遂为有托。师所付得人矣。呜呼盛哉。

　　永乐十七年八月二十九日徒弟比丘智璇立石。

　　万峰语录后跋

　　呜呼三百年来天下老和尚之真精神不得见其大全也审矣。何则。自元迄今。义学横出。遮障宗风。每议语录不应出自身前。故多后人窃录。漫附己意。稍于一字一语差池则毫厘千里。于文或妙。于宗则失。故国朝语录宗旨不备。多致湮没。间有好事者。翻刻旧录又以改削宗旨为自任。妄意增损。无从订正。则传灯一脉渐为微弱。良可慨也。兹万峰禅师语录。二百年余几经重锓矣。观其三玄颂。不以临济之三玄而蹈玄沙三玄之名则误矣。至若第三玄则曰。本来无一物。万象尽蠲蠲。若此。正六祖未彻悟时语。通身座主见解也。岂临济第三玄之旨哉。予询其来。则草本传自他家种草。不得不辩。特因姑苏脱尘万居士施赀重付诸梓。而出其疑案于卷尾。为后之明眼者证。所异宗旨载明。玄风永扇。为祖灯之光灿不替云。

　　时
崇祯三年庚午元旦。邓蔚天寿
圣恩禅寺住山比丘法藏志。

　　附出三玄原颂

　　句中玄。孤雁唳长天。泻出无生曲。随方解逐圆。

　　体中玄。无正亦无偏。容光吞万象。独露水中天。

　　玄中玄。维摩顿默然。本来无一昒。万象尽蠲蠲。

　　翰林院侍读学士王公达善复铭师塔寻出补刻

　　附刻东明寺虚白慧旵禅师塔铭

　　资德大夫正治上卿礼部前太子宾客兼国子祭酒

　　毗陵胡濙撰

　　中顺大夫京府丞前翰林编修东吴朱孔阳书

　　中宪大夫太常少卿经筵侍书广平程南云篆额

　　师讳慧旵。字东明。号虚白。姓王氏。其先湖广人也。父为丹阳税课司副使。遂家焉。母黄氏。方娠。一夕梦僧顶包入门。及产师。有异质。警悟不凡。经书过目即能成诵。甫七岁。尝梦坐稠人中挥麈谈论。醒以告母。母曰。此僧家说法象也。他日令汝出家。年十四。即礼邑之妙觉寺僧性某湛然为师。湛然问曰。汝为何事。答曰。作佛。然大奇之。既为落发受戒。晨夕精进。服勤三载。值湛然转江西疏山住持。时闻松隐唱导云间。即往咨叩其心印。至一小庵自誓曰。我今若不彻证。决不复回。遂禅定至六日方出定。举首睹松。豁然有省。自此昼夜无睡。坐如铁幢。故诸方号之为旵铁脊。寻又至苏之玄墓山。见果林和尚。针芥相投。然后指示见宝藏持禅师。师具陈悟因。藏斥之曰。佛法如大海。转入转深。那里泊在此处。师遂亲炙于座下。藏一日问曰。心不是佛。智不是道。汝云何会。师向前问讯叉手而立。藏呵之曰。汝在此许多时。还作遮个见解。师乃发愤忘寝食。至第二夜。蓦然彻法源底。遂呈偈曰。一拳打破太虚空。百亿须弥不露踪。借问个中谁是主。扶桑涌出一轮红。藏笑曰。虽然如是。也须善自护持。时节既至。其理自彰。师受嘱别去。至永乐甲申岁登天目结千日期期满。至昭庆受具。戊子访安溪古道场道通禅师遗踪。师见其峰峦秀拔。遂有终焉之意。山之先住静人恐其侵据。郁悒不乐。夜梦神人告曰。汝不可轻慢此僧。后当大建道场。弘法度人。师于山中入关。一住三十余年。影不出山。道风扬播。缁素信向。四方请益者接踵。虽耆年宿衲亦争趋座下。盖其诲迪奖励。未尝少倦。有疑而决者析以片言。莫不冷然省解。是致檀施填委。学徒云集。恒至数百。因居所狭隘。不能容众。宣德丁未遂拓基营缮。不二年间。殿堂门庑禅室方丈钟楼库宇僧寮庖湢。凡所宜有者。靡不毕备。遂成一大丛林。宣德乙卯钦蒙
赐额为东明禅寺。复为度僧。俾奉香火。至于己未。罄以檀那献施。羡余财帛重建净慈佛殿。辛酉六月廿有七日。命斋僧众。众知师意不久住世。请师留偈。师曰。一大藏教。无人看着。争用得遮几句闲言语。至二十九日辰时间。辞众跏趺而逝。停龛七日。颜貌如生。官贵僧俗。扶送者数千人。依法茶毗获设利无数。明莹如珠。众函遗骨并设利。葬于山之东坞而塔焉。师世寿七十。僧腊五十有五。弟子仅百人。受戒者。请诲益者数万人。盖师平昔训诲学徒无分高下。随机设变。各以其病药之。若遇初机则和颜悦色。软语恬言。使人醉心快意。如坐春风中。及其较勘宿学。务必辩其浅深。究其源委。毫发不容虚伪。苟有果能进道者。解衣推食而勉之。至于屠腊之辈。遇师训诲。无不改恶迁善。唯其道力强固。解行兼全。以身任道。务在阐扬宗旨。志在利他。有扣即应。故能致人信向皈依如是之多。今其上首本寺住持觉明。令僧智宗智鉴赍天竺灵山住持临川妙侃状师行业。征余为铭。余于宗门未尝究竟。罔措颂美之辞。特摘状所实为铭。庶几不失其实。俾末学得以瞻承遗范云尔。铭曰。

　大雄宗教　　昉于四域　　流入中华
　四海洋溢　　初祖达磨　　单传直指
　返照回光　　佛即在是　　惟师克绍
　挺然负荷　　竖立法幢　　作大依怙
　四众学徒　　川奔云集　　化如时雨
　罔不沾及　　赖慈方便　　人咸信向
　各领奥要　　得意忘象　　卓哉东明
　大元厥宗　　世缘既尽　　委顺而终
　山之东坞　　崇崇窣堵　　勒辞　玟
　垂休万古

　　己巳秋七月望日本寺徒弟比丘　觉澄　觉明

　　　　觉泉　觉净　觉昙　觉圆　觉海　觉真
　　　智林　智诚　智满　智宗　智庚　智鉴
　　　智茂同立石
