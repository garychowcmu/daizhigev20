嘉兴大藏经　华严圣可禅师语录


　　华岩圣可禅师语录目录一卷上堂二卷上堂三卷晚参机缘四卷拈古颂古五卷杂录

　　华岩圣可禅师语录卷一

　　门人光佛等编

　　上堂　重庆府巴县华岩禅院语录(二期十五则)

　　康熙庚戌年十月十五日双山里蒋弘道等新建本院请师开炉。

　　拈疏元符太白同斯理双桂华岩没两般祖脉渊源在里许维那剖出大家看。

　　法座不是曲录木亦非吉祥草唤作诸法空依前不恰好且道如何方恰好看取令行时升座。

　　拈香　此一瓣香初得广成子三祝华封人专为祝延
今上皇帝圣躬万岁万岁万万岁唯愿一人无事免股无肤胫无毛之劳众庶讴歌得日出作日入息之乐次拈香云此一瓣香在天乘东维骑箕尾在地隐傅岩举版筑奉为满朝文武阖国公卿暨本省本郡本邑当道尊官现前檀越今期请主惟愿在位者禄位高增在野者臻延福寿末后拈香云此一瓣香一出一入于极险地始自兵戈队里得来再甄再陶于百炼炉今就荆棘林中拈出热向炉中奉为双桂堂上传临济正宗第三十一世破山先师用酬法乳之恩敛衣敷座上首白槌云法筵龙象众当观第一义问新开炉韛设斯场四众欣欣睹建庄因此怀香呈一问以何法道播诸方师云理长则就进云就个甚么师以拂子拂一拂云会么进云不会师云幸尔不会若会打折尔腰进云过在甚么处师云道理也不知问如何是己躬下事师云脚根下荐取进云体露堂堂时如何师云光天灼地进云未出方丈时如何师云闭目看进云出后如何师云劈箭急进云拨转虚空笑一场原来无物可商量道了拂袖归众师云莫道无事好乃云把得便用意若死灰撩起便行心如墙壁闻言而信万年一念做工夫得意而归东去西来行祖道有生可度钝鸟栖芦无佛可成情同止水凯歌齐奏难乎不涉程途天下太平理宜归家稳坐安禅结制话已周圆祝国祐民作么生道但愿皇风弥宇宙尧仁舜德万斯年举南泉住山有一道者相访泉云我上山作务你做饭吃了与我送些来泉去后道者做饭吃了打破锅碗去床上卧泉见不来便归见打破锅碗在床上卧泉亦去道者身边卧道者便起去泉后出世举云我二十年前住山见一道者甚是灵利直至而今不见师云说甚么二十年不见殊不知道者打破锅碗时早不见了也泉去身边卧寻踪捕影耳二十年后恁么举意在于何从前汗马无人识只要重论盖代功上首复白槌云谛观法王法法王法如是。

　　上堂问世尊不说说迦叶不闻闻则背世尊说说迦叶闻闻则触不触不背时如何师云华岩向者里道不出僧拟议师便喝僧亦喝师云是背是触僧便拜师复喝乃云世尊不说说华岩不曾出方丈迦叶不闻闻大众何尝到法堂向者里直下肯承当如红炉上着一点雪将此事当机齐舍却似枯木上撒些子花大众还委悉么也是石臼呼风虚窗吐白各人回观返照自然口耳根寂闻说尘消凡圣同源古今不二谁非迦叶谁非世尊灵山一会俨然未散只如华岩依旧归方丈大众仍复还本位又且如何不离当处常湛然觅即知君不可见。

　　长至上堂天地之心今始开云何一复万机回为他枯尽闲草木律管吹灰力自来。

　　上堂昨日党元戎至静夜绎思几句佛法想今日升座背讽一遍与诸人结般若缘并酬信施洎乎诸人形问形答尽情遗忘华岩从头至足内而肝胆肠胃外而发毛爪齿乃至大地山河于其中间觅佛法如芥子许不可得且道将何以酬遂喝一喝下座。

　　佛成道王有功送子披剃请上堂以拂子召众云见么此是王元戎舍子出家底舍心也昔释迦老子舍王位国臣妻子皆同者个舍心今日子夜睹明星而悟云吾观大地众生俱有如来智慧德相亦悟者个舍心即是人人俱有如来智慧德相因甚释迦悟大众不悟释迦老子恁么道岂不是压良为贱汝等可以见义勇为见贤思齐也还委悉么山东宰相山西将彼丈夫兮我丈夫以拂子拂一拂下座。

　　刘光喜请上堂鸡鸣犬吠鹊噪鸦啼观音菩萨来也墙壁瓦砾大地山河普贤愿王在焉来在声色里求人闻见中垂手则不无掀翻声色踢脱见闻一句作么生道数声清磬是非外一个闲人天地间。

　　周启嗣请上堂将拄杖在目上视了复顾左右云者个木上座默也可卓一下云语也可竖起云直也可横拄杖云横也可语默直横俱可且置拄杖未出方丈倚墙靠壁时还解恁么也无一气不言含有象万灵何处谢无私。

　　元旦上堂问爆竹一声除旧岁梅花几点迓新年如何是旧岁师云桃符已唤进云如何是新年师云历日已颁进云不涉新旧时如何师竖拂子云是涉是不涉进云放下拂子又作么生师云阇黎且归众去僧便归众师云看者僧好稳脚跟乃云空劫已前一句子梅花吐露已多时今朝何故重重举贵要眼前人共知且道知个甚么恭贺大众新春纳祐。

　　解制上堂问寒去春来即不问如何是解制句师云紧俏草鞋进云向上宗乘又作么生师云铁蛇横古路进云与么则诸佛不出世祖师不西来也师云那里云来僧便喝师便打乃云父母所生眼毕竟坏父母所生耳毕竟坏父母所生鼻毕竟坏父母所生舌毕竟坏父母所生身毕竟坏父母所生意毕竟坏六根既坏六尘绝待心识全销无挂无碍大众还会么若于斯会得便可高高峰顶立深深海底行十字街头横行直撞者边那边西天东土无可不可如或不会不妨长连床上依旧觜卢都举僧问大随劫火洞然大千俱坏未审者个坏不坏随云坏僧云恁么则随他去也随云随他去僧不肯师云者僧与么问大随合答他甚么语免者僧不肯设有人问华岩劫火洞然大千俱坏未审者个坏不坏亦向伊道坏恁么则随他去也但答伊云一任举似诸方。

　　师诞雪林维那请上堂无明父恩爱母念念迁流莫可补赖遇朗公推出头与他道个云门普卓拄杖一下云者是无明父又卓一下云者是恩爱母云门普在甚么处复卓两下云于兹委悉得大地无寸土。

　　辛亥冬结制印金印刚请上堂以楔去楔棒头落处山河隐将错就错撒手归来机用齐临济悟黄檗宗旨首山改风穴忧思摩尼莫喻连城岂企上上人最贵中下者不知明明道破的的全施期九十日日十二时无分南北莫辨东西瞥然省得不受人欺执本现成犹是得少为足须吃痛棒大叫土广人稀连卓拄杖云还委悉么屋北鹿独宿溪西鸡齐啼。

　　光灿光鲜请上堂举昔日有一婆子到赵州斋僧次向前指云者一堂僧总是婆生底只大底儿子不孝赵州才顾视婆便出去今老僧住华岩三载光鲜婆子频频请益虽未有如是机缘而弘护求道之心不在赵州婆子之下设使光鲜翻转面皮突出人前亦向道者一堂僧总是婆所生只有大底不孝老僧作么生下得一转语一与目前增光二与赵州出气遂起身作女人拜云儿孙自有儿孙事祖父从来不出门。

　　长至后上堂炉香多诵两▆字一线工夫日日加万物无心承雨露阳回依旧木敷花举雪峰岩头末后句机缘毕云岩头以同生不同死为末后句者僧被他热瞒后来者僧天下人还奈他何不奈他何今无私吾兄渠也吾侄昔与德玉同参同条生又同条死德玉只憾他二老不与玉道末后句若与玉道末后句天下人亦不奈德玉何免出斯丑者事且止及节应时如何通信荷尽已无擎雨盖菊残犹有傲霜枝。

　　元旦上堂九渊参敏树法兄云幻法兄有年而未染旨来华岩一冬于老僧棒头喝下稍有入处老僧勘以女子入定机缘渊与老僧一拳老僧便打渊拟议老僧又打渊云谁家不爱子孙贤老僧彼时痛与一顿搭却不录渊至夜深复入方丈老僧向他道大机大用即不无入理深谈未梦见在渊跃然喜遂请老僧上堂只将搭却机缘叙说一上借花献佛兼贺大众新年别无法说。

　　雪林还初二上座请上堂大众才集定雪林白槌云吾宗无语句师便下座归方丈。

　　解制上堂百日禅期业已终解开布袋欲何从遂卓拄杖云过头拄杖随身执请续后句若续得即续若续不得待汝诸人到报恩寺为诸人续拽拄杖下座。

　　重庆府报恩禅寺语录(一期四则)

　　壬子孟春望六日渝城众乡绅耆庶暨旧住持超沦请师入院。

　　三门恢基已久门庭不设如斯为人却也直捷。

　　佛殿是干屎橛是麻三斤日面月面即心非心新报恩到来觌面相逢又作么生。

　　方丈喝一喝云一言既出驷马难追一机才发万牛莫回擒虎兕定龙蛇句分付阿谁复喝一喝。

　　当日众绅士请上堂拈疏云文韬武略掷地作金声江汉秋阳翻空成玉露大众见么请维那宣过指法座云沩山左胁书字懒庵收放索头更有寒山拾得却都是我同俦遂以右手理袈裟左手将拄杖安头上云新报恩披毛戴角入他者一伙群队去也遂升。

　　拈香祝圣毕末后拈香云此一瓣香蒙山言下知音大随钁头斸得此乃第二回拈出爇向炉中专为传临济正宗第三十一世破山先师用酬法乳之恩敛衣敷坐维那白槌云法筵龙象众当观第一义问如何是报恩境师云真武山上铁围竿进云如何是报恩人师云眉横鼻直进云人境且置入院庆赏一句作么生师云一炷清香古柏根愿祝当今无量寿进云师子窟中无异兽象王行处绝狐踪师云带累三军将头不猛进云西河师子字水出头师云文殊来也乃云予本林间人藏拙而自守无端众檀那三请出山口草鞋套脚下拄杖横肩负到来升此床一旦扬斯丑不惑乱人天敢钝置诸友各与三十棒永光临济后喝一喝复举朱行军入南际院自行香云直这是直这是时有一僧问云直这是是个甚么军便喝僧云行军幸是佛法中人恶发作么军云你作恶发会那僧便喝军亦喝云钩在不疑之地呼左右认取者僧着师云你看他二人一纵一夺一杀一活发明临济宗旨古今罕有今日超沦暨众檀那三番四番来华岩迎请老僧辞之不获只欲老僧来此住此兴扬佛法建立双桂老人宗旨亦是古今罕有且道一念万年始终不变一句作么生道碧玉磨成西子骨黄金铸就伍员心维那复白槌云谛观法王法法王法如是。

　　结制光裕光云请上堂长期短限作甚么坐禅坐佛事何多打牛打车君如会谁把砖来石上磨车若不行打车即是打牛即是问十方诸国土无刹不现身身作么生现师云龙门皓月映长空乃云一日之计在乎寅一年之计在乎春一生之计在乎勤勤个甚么勤深耕浅种农人之计勤五经四书文举之计勤驰马试剑武举之计勤贸易货殖经商之计勤辟土地而抚四夷国王王子大臣之计今日现前檀越当期请主决不是如上所说之计计在于何在要将报恩寺中荆棘化为赭垩瓦砾翻成梵宫令老僧日日升于此座演扬临济正法眼藏使人人鼻孔辽天个个脚跟点地咸悟上上一乘生生世世不受阎家老子所罗絷以满百劫千生之计计在斯也百劫千生之计在乎甚么在乎最初最初一句作么生道妙舞必当夸遍拍三台须是大家催。

　　仲春花朝上堂涧浊江清断岸全消雪路春和日暖满山复露烧痕晴月何常有心一夜之间晒开桃红李白朝风原来无意刹那之际吹绽柳眼桑包百草萌芽万虫辟户情与无情炽然而说说无间歇僧之与俗立地而听听个甚么不见道心随万境转转处实能幽随流认得性无喜亦无忧生机一路到者田地也大难得打面还他州土麦唱歌须是帝乡人。

　　浴佛上堂天下丛林商量浩浩地评题初生公案多是与云门作主云门要打杀悉达何尝作不得主报恩今日要与悉达作主使云门有捧无下手处蓦拈拄杖卓一下云大众会么悉达生也摩耶夫人即今在甚么处遂起身倚拄杖而立云每忆独丁难远害从教千子一胞胎连卓拄杖下座。

　　解制上堂举药山升座默然而坐大众才集定药山便下座师云药山恁么银山铁壁针劄不入虽是识法者惧要且太险绝生报恩则不然道火怕烧着口耶今日与诸人八字打开合水和泥去也还委悉么普请大众华岩耘秧拽拄杖下座。

　　再住华岩禅院语录(十二期七十九则)

　　壬子孟冬望日结制上堂祝圣毕末后拈香云此一瓣香乃天华棒头二祖拳头忍痛已久拈来爇向炉中奉为双桂堂上传临济正宗第三十一世破山先师用酬法乳之恩敛衣敷座上首白槌竟师云眼如黑漆明察秋毫耳似卷荷聪闻蚁斗根根明镜尘尘止水一摄一切一切摄一融通三际含褁十虚法尔如然神通妙用不假修造本自现成只为汝等有生之后眼随色变耳逐声移情尘妄想日积胶固故有长期短限渐修顿悟之规非老僧特地妄为强向空里画眉盂上安柄也还会么剑为不平离宝匣药因救病出金瓶上首复白槌竟下座。

　　长至上堂问阴向鼻端灭阳从眼里生如何是灭句师云一气不言含有象进云如何是生句师云万灵何处谢无私进云如何是不生不灭句师云无言可答无理可伸进云恁么则乾坤有眼大海无波也师云八方霢霂无为化四海歌谣乐太平僧礼拜师乃云履长之庆乱如麻至日闭关却较些灰尽全心无剥复才生一念看飞葭。

　　上堂昨日光菂云来日是弟子母难之辰请和尚开甘露门慈悲利济老僧向他道你父母未生前道一句来士无语老僧云明日升座与你说破今日故升于此座举似大众大家证明父母未生前句子与君拈出记须牢二郎关上瑶芝秀帕子岩前碧树高。

　　新戒真寿请上堂高沙弥拂袖而去从空放下卢行者网中跳出就地升高不入者保社膏肓不少向者里去头上安头两者俱全一体不成二佛拈一放一如何脱尽廉纤既是行者得衣钵于黄梅因甚却于智光受戒了达本来无一物何妨锦上更铺华。

　　光常请上堂问放去天雨四花收来地摇六震如何是禅师云涂山高进云满目尽是青山绿水如何是道师云字水深进云自性了然如何是佛师云头上安头进云三藏拈向一边如何是法师云斩头觅活进云禅道佛法既尔分明如何保任师云饥吃饭困打眠进云任么则锦上铺花去也师云漳州橘皮莫当火枯木岩前岐路多乃云闭门打睡接上上机顾鉴颦呻曲为中下只如鲁祖见人来便面壁去是接上上机耶是曲为中下耶老僧恁么举却有两意一荐光常之母生天成佛二祝光常之寿山高水长鲁祖面壁意旨果只如此耶向下文长付在来日。

　　解制上堂梅子兮脱胎柳眼兮乍开征夫兮出户农人兮归来春雨如膏兮石头路滑君等且住住兮免怨草鞋。

　　中秋明玄师请上堂体露金风万象如松萝无影映山居当台一镜分明甚照彻诸人肝胆无有即出来大家证据问万古长空一朝风月毕竟是甚么意师云普天匝地进云月正圆时作么生赏师云塞壑填沟进云月落后如何相见师云非公境界僧拂袖归众师云果然乃云明玄镜上人存心甚广大追师及荐徒请吾说佛法吾说恐不如拄杖为通达遂以拄杖打圆相云如是光辉彻四维翁孙乘此齐超拔复卓拄杖两下下座。

　　心安送法衣请上堂鸡足山中埋没久大庾岭上空开口吾徒甚处得将来自不受持供老朽老朽披登狮子床人天共证无何有大端个个解翻腾无一不能狮子吼遂蓦拈拄杖召大众云狮子吼且置既是人天共证因甚却又道无何有拽拄杖下座。

　　癸丑冬结制上堂一年一度开炉今岁期中不如四海禅和云集十方檀供稀疏幸有龙天可恃不致饮水餐荼珍重诸人努力蕴饱赵州曰无朝参暮参绵密做个铁铸丈夫一日冷灰豆爆自然列上祖图喝一喝。

　　上堂举龙池幻有传师祖云佛法二字虽不是偶然亦非特意会得但有个悟入处信意拈来自然贴体随分道出自然恰好师蓦拈拂子左拂云贴体不贴体又以拂子右拂云恰好不恰好虽然如是也须的的当当有个悟入处始得不然终是矮子看戏。

　　冬至上堂空劫已前承当枯根干蘖佛未出世时会取死火寒灰尚不得一个半个千兵易得一将难求他恁么驴年去莫守寒岩异草青坐却白云宗不妙大众者四转语判着判不着印光大师将鲁祖南泉老僧大众鼻孔一串穿却撒向诸人面前了也莫只囫囵吞却直须识些子滋味好。

　　佛宣佛崇请上堂问雪峰三登投子九上洞山如众居士登山涉水到华岩是同是别师云左戒堂进云雪峰后来鳌山成道众居士向何处成道师云右方丈进云雪峰成道岩头证盟众居士成道何人证明师云阇黎进云莫压良为贱师云屈煞汝乃云一日一次上堂佛法渐渐兴扬僧俗如龙若虎都来直下承当且道承当个甚么承当四果耶辟支耶十圣耶三贤耶佛耶祖耶金屑虽贵落眼成翳。

　　解制彻心请上堂有一桩事对众举扬天才下雨地便生浆东南林茂西北草荒石桥路滑险巇二郎通霄一路不许商量园有剩菜仓有余粮不妨众广坐折禅床兼逢马乱又值兵荒山间林下且暂退藏四野无事一任周行。

　　浴佛日崇心师请上堂才生就被云门打既长屡遭调达欺自古逮今一毒鼓斯朝谁不用桴槌。

　　甲寅冬结制印光大师请上堂世道安危不可量斯须大块几沧桑幸今结制山林下多得同人共举扬新戒妙乐请上堂戒如金刚宝剑斩恩爱烦恼之利刃戒如踞地师子迸群狐魔外于他方戒为入道之前茅戒为袪习之殿后戒乃生西方公据戒乃破地狱赦书戒之一法众妙之门也只如祖师门下还用得着么若用得着丹霞不应掩耳而去若用不着六祖不应受戒智光还知么取净舍秽者戒在眼厌喧求寂者戒在耳逐臭寻香者戒在鼻说是说非者戒在舌爱暖恶寒者戒在身过未习想现业流注者戒在意六根纷纭戒在一心只如六根不行一心不乱戒在甚处良久云待吃了妙乐斋来与你们说。

　　三渊师请上堂念佛一声火急漱口才起二见贬向铁围大人境界报君知承当即便是欤金屑落眼成障翳好事不如无也到者里忽有人道老和尚说得盛水不漏了无一针锋许缝罅即不无要契他达磨鲁祖药山维摩不啻郑州出曹门蓦喝一喝云老僧正要问你药山维摩置之不论达磨鲁祖向你道甚么莫向鬼窟中作活计。

　　光云请上堂父母未生前承当咳唾掉臂也是祖师西来意一念才生处觑破妄想情虑皆镕化为真心行向者里行说向者里说现证色身三昧疾得语言陀罗尼一脚蹋倒涂山与乾坤而并阔一喝逆流锦水共髑髅而齐干然虽如是若果见处分明悟处谛当行合乎说说合乎行处处与人为龟为鉴拔楔抽钉如其见悟不真行说不合不如直下如蚊子上铁牛一般相似将父母未生前一念才起处一较较定如印圈契券之无差下脚不得开口不得更稳当也拽拄杖下座。

　　元旦上堂时当寒尽春初还岩断冰澌溜复潺惟有山僧拄杖子不随新旧改容颜。

　　解制上堂问杨岐侦慈明于小径是何意师云老僧在此二十年不会进云岐搊住云今朝须与我说不说打和尚说个甚么师云银山进云岐又问窄路相逢慈明答你且躲我要往那里去且道向何处去师云铁壁进云当时若遇玲珑汉劈面拦腮又如何师云也要是个人始得乃云从上诸圣无一法与人老僧不怕瞎人眼不怕诸方检点却有法与人且道有甚么法遂大展两手顾维那那白椎竟便下座。

　　金荐伯请上堂以拂子召伯云父母未生前逼塞虚空无背无面无是无非无眼耳鼻舌身意及其既生也突出难辨非圣非凡非僧非俗无色声香味触法未生既生浑然与琉璃光明法体无以异也及其少而壮壮而老也情窦日凿念虑时迁便有六根六尘六识万法枞然似乎与琉璃光明法体渐觉疏远金荐伯你既发无上道心然琉璃光明灯供琉璃光明佛念琉璃光明经求琉璃光明寿饭琉璃光明僧祈琉璃光明果老僧不辞为汝说破只恐你承当不下耳你若承当得下但将从前所积凡所有相一切顿舍难舍能舍舍亦复舍舍黑暗色得光明眼舍黑暗声得光明耳舍黑暗香得光明鼻舍黑暗味得光明舌舍黑暗触得光明身舍黑暗法得光明意如是六处既得则七处八处九处十处四十九处光明灯灯相续焰焰不绝八万四千毫毛孔窍窍窍放大光明灼然与琉璃光明法体无二无别虽然如是不可闻老僧恁么告报便乃坐守长途不肯归家稳坐此是化城终非宝所设使途路不得力不若还将父母未生前一段光明靠之如倚天长剑将第八识奋志一刀两断如斩一缕丝相似如轻帆遇顺风到岸不劳弹指顷如大象渡河截流而过如师子哮吼火急咬人恁么奋力一回始得。

　　乙卯冬结制上堂三百六十个日子随他念念与迁流骑声盖色全无碍东去西来得自由衲僧家气宇如王脚跟下无红丝线舌头上无十字关因甚于一冬三个月内有眼盲有耳聋有口哑六不通遂卓拄杖云只为把柄在老僧手里复打圆相云从今绾就冰澌结直待春和始放开。

　　楚石请上堂蓦拈拄杖展手作量势云大众会么此拄杖长华岩二尺便度与侍者举五祖演上堂云此拄杖长老僧一尺便下座华岩看来不惟只长演祖一尺自圆悟勤虎丘隆乃至密云师翁双桂先师俱只长一尺因甚到华岩却长二尺养子不及父家门一世衰。

　　梓匠周崇礼万启富请上堂满腹经纶不自欺琼楼玉宇我先施无分贵贱与高下到处逢人露一丝。

　　元旦上堂以拂子召众云会么三阳开泰日百戏作舞时礼乐于今密胭花分外奇无钱食馄饨有地折松枝应以裁成道辅天相地宜辅相即不无如何是裁成道以拂子打几案两下。

　　彭佛幢等请上堂日日炉边把火围不知门外早春归等闲信步山头望雨后梅花带雪肥。

　　解制上堂问春工忙忙向何处下种师云脚下进云空劫已前下得么师云不顾脚跟三尺水犹贪纵步上高层僧便拜师乃云兰蕙芬芳鼻孔昂藏桃李红白莫被眼惑蹋破草鞋来老僧为你说只如掉头不顾三搭不回者作么生与他说珍重道傍荆棘刺休教扯破尔衣裳。

　　佛诞谢启祥送缅佛至请上堂祝圣问答毕乃呼谢启祥云此佛岂不是你家中自所供养者得得持来请山僧说法耶殊不知此佛在你家中鼻观十余年默示向上宗乘你自不荐向外驰求多者一番起倒遂起身拓起缅佛云大众佛生迦毗罗因甚缅国成形既在缅国成形因甚又在渝州谢启祥家出现既在谢家出现因甚又在山僧手里乃放下云是处是慈氏无门无善财复举遵布衲浴佛次药山云者个从汝浴还浴得那个么衲云把将那个来药山休去师云药山虽尔分星拨两要且句里藏锋布衲固然截铁斩钉未免落他圈套药山休去又且如何有解道识法者惧有解道争之不足让之有余有解道欲隐弥露俱不是者个道理设使药山信手拈出布衲又安肯放过还会药山意么他怕打湿袈裟角。

　　丙辰冬开炉金光慧郑光选请上堂现成炉鞴红如火仍旧键槌辣似姜珍重铜肝铁胆汉一回锻炼一回刚。

　　上堂问萨婆多云若人犯欲即是佛法边外人是否师云是进云荧光比丘犯淫因甚向维摩一言而释师云是进云某甲犯律和尚说何法与某甲忏悔师云道得与你忏悔进云恁么则无罪可灭也师云也要你自肯始得进云文殊有言清净行者不入天堂破戒比丘不入地狱师云老僧今日功不浪施乃云是是不是不是通身是遍身是似此之类也道道不道不道胡乱道莫乱道如斯而已乎宝剑多品只饶解弄不解杀人终归无用篱根之下舍得茎草便杀活自由纵夺可观者毕竟是甚么人蓦拈拄杖卓两下云脑后见腮莫与往来。

　　王仲请上堂举五祖演上堂云多说不如少说少说不如不说便下座师云一言出口海墨书之不尽多说也在里许少说也在里许说也说了说甚么不说华岩则不然蓦拈拂子云要多说就多说要少说就少说要不说就不说作么生是多说以拂子搭左肩作么生是少说以拂子搭右肩作么生是不说放下拂子。

　　解制光选请上堂举鼓山赴大王请雪峰门送回至法堂乃云一只圣箭直射向九重城里去也孚上座云是伊未在峰云渠是彻底人孚云若不信待某甲去勘过遂赶至中途问云甚处去鼓云九重城里去孚云忽遇三军围绕时如何鼓云他家自有通霄路孚云与么则离宫失殿去也鼓云何处不称尊孚拂袖便回峰问如何孚云好只圣箭中途折却了也遂举前话峰云奴渠语在孚云者老冻脓犹有乡情在师云古人是悟得底禅所以开口各自作得主宰咸有出身之路鼓山恁么道毕竟那里是他折箭处若也见得安南塞北东掷西抛八面玲珑纵横无碍其或不见只恐行到前不构村后不抵店之际平田浅草之中跳出一个没情面底孚上座不惟中途折箭只好饮气吞声受他处分有在。

　　华岩圣可禅师语录卷一终
嘉兴大藏经　华严圣可禅师语录


　　华岩圣可禅师语录卷二

　　门人光佛等编

　　丁巳冬结制张自新等请上堂炉炭绯红为镕顽钢钝铁砧槌网密要打利剑铦枪设使本有现成何妨重烹再炼若是跃冶自况徒劳烂额焦头遂蓦拈拄杖卓一卓喝一喝度与侍者云暂教放在幽窗前闲日与君重打算。

　　化主光体率渝城众乡长送毗卢佛入山请上堂问未出母胎度人已毕因甚又有者翻起倒师云河源万里进云即如众乡长跋涉送佛入山得何功德师云堤高百尺乃蓦拈拄杖打圆相云大众见么毗卢遮那佛说法已竟若于此见得不消德玉重说偈言其或未然德玉落第二头与诸人打之绕一上要会毗卢遮那来历么发足滇海经涉黔阳不御风云岂待车马东山水上行西河火里坐阿谁藏身北斗薰风推送南来渝中两月淹留檀那一朝奋发麻三斤约束全躯竹筋鞭勤策正道舁奉斩新华座幻出仍旧主人非我多两片皮缘他少一口气虽尔无法可说要且有仪可观相好八万四千光明普天匝地为祥为瑞福国福民即不无只如今日化主率众檀越幡盖溢目香火蒸云迎的迎送的送焕耀梵宇光辉佛日一句作么生道落华台上重铺锦玛瑙阶前布玉沙卓拄杖下座。

　　黄之尚生日请上堂你有拄杖子我与你拄杖子泥多佛大水涨船高之尚之母极乐逍遥你无拄杖子我夺你拄杖子不挂本来切忌未生之尚之寿如岗如陵者两判语与芭蕉拄杖还有契分也无若有契分则止止不须说我法妙难思若无契分老僧同黄之尚乘芭蕉拄杖子入无边香水海去也还委悉么昨日如心相告周生直念不差大家护惜常住斗米换个冬瓜。

　　胡悟圣请上堂你有拄杖子与你拄杖子高高筑墙你无拄杖子夺你拄杖子深深掘堑芭蕉用处毕竟如何保得他人腴田万顷难免自家穷无一线还会么听取一偈黑漆电疾劈脊血滴顾左右云咦。

　　曹文秀等请上堂佛法二字向下说时直饶文殊普贤现大人相以虚空为纸大地为砚须弥为笔溅四海水书老僧所说至楼至佛出世及穷未来劫亦书说不尽向上说时不消拄杖一默遂顾拄杖云且道拄杖子有甚么长处。

　　黄光阔请上堂帕子崖前一片石四方八面一般宽拈来度与黄光阔岁岁今朝作饭钱。

　　长至敏松请上堂阴阳无气律管不应飞灰天地有情梅花故开笑口青宫世子郊外扶犁先王闭关一人有庆洞山此日拈果慈明今夜放参且道待老山中野人毕竟安排个甚遂以拄杖打圆相于中书一云字云大众休得眼华老僧终不杜撰。

　　佛成道刘泽民请上堂六年忍苦住寒山笋膝巢颅安不安今日长连床上客全三全七坐犹难。

　　上堂释迦弥勒犹是他奴他是谁奴郭居士饭钱莫只靠老僧▆家还始得众无对师乃掴口一下。

　　解制记来请上堂举起拂子云拂子有情竖起诸人将不去拄杖无力靠下那个肯承当所以九十日中按图索马三个月内缘木求鱼遂以拂子作此云老僧不免为八字打开划断铁限高启翳　令汝等眼盖乾坤气吞宇宙去复云住住只如铁蛇横古路又作么生去乃抛下拂子。

　　戊午冬开炉王仲请上堂红似榴花火一炉彻天彻地彻云居人人炼就铁肝胆问你眉毛生也无。

　　无尘大空请上堂横刀且断真人足织女攀弓欲上弦红日一轮从古正草之上下自相连良久云虽然如是早曲了也莫将闲学解埋没祖师心。

　　长至上堂举石霜冬日榜僧堂门作此其下注云若人识得不离四威仪中首座见云和尚今夜放参师云首座道放参且置石霜作此老僧二十年不会今日穿凿得个拙颂举似诸人大家铲削看众艺文渊六七库无位真人一喝收直指心宗如是法石霜榜上看根由喝一喝下座。

　　新戒法本请上堂召法本本应诺复搴起袈裟角云会么本云不会师云此是佛涅槃后迦叶尊者持上鸡足山中入大寂定七十俱胝五十六百岁以待慈氏底即今慈氏未下生迦叶未出定此个从甚处得来良久云秪是不归归便得五湖烟景有谁争。

　　解制上堂举南泉道老僧自小牧一头水牯牛拟向溪西牧不免食他国王水草拟向溪东牧亦未免食他国王水草不如随分纳些些总不见得试问大众既是纳些些云何道不见得既是不见得何故又道纳些些淆讹在甚处老僧者里于九十日内也牧得一群水牯牛虽尔水草均调其实栏棬逼隘不免将东夔西益南遵北果作一栏棬亦隘东海岱西吐番南五岭北长城作一栏棬亦隘将四天下作一栏裷亦隘蓦以拂子打圆相云只得将万亿佛土无边妙华光香水海作一栏棬去也亦任他掉尾摇头昂藏鼻孔瓮中不怕走却鳖。

　　己未开炉上堂顾左右云八万四千生铁汉通身为炉诸根炭无明火种着些些炼亿山河成一片蓦拈拂子召大众云唤甚么作无明火种遂折叠拂子吹两吹云若是不顾危亡的只教他肝肠似易眉目悄然若是贪生畏死之流早已烂额焦头无你回避处乃以拂子度与侍者云收起火种。

　　长至上堂斗柄北指复见天心春信南枝暖启地肺一阳初动嵩岳之寿宜呼万物未生涂山之梨可献以斯福国祐民以斯保障方土即不无只如华岩院里老僧长连床上学士枯木其形墙壁其心如何通信仲冬莫言无暖气阳春尽泄不萌枝。

　　解制上堂问如何是夺人不夺境师云老僧即主杖进云如何是夺境不夺人师云主杖即老僧进云如何是人境两俱夺师云倚墙靠壁时荐取进云如何是人境俱不夺师云闲持主杖松间立笑问客从何处来问如何是结制师云解也进云如何是解制师云画断铁限乃云三个月九十日一千零八十时眉毛仿佛鼻孔依俙同千百亿化身之有相类十八高贤之无为铁壁银墙枯情干识收心放胆掌电喝雷事既功圆行满理合展目扬眉放全机于方外收露布于怀中即不无秪如不动脚跟而行千里不出户庭而遍尘刹一句作么生道有翼石虎来劫外无毛鹞子拍天飞。

　　佛宇寺玉初师送僧伽黎请上堂举海舟慈祖访东明旵祖于古道山扣关而问曰无上福田衣甚么人得披明下座打一掌舟云四大非有五蕴本空作么生明又掌舟云一掌不作一掌用又作么生明又掌明见得海舟神色不变称誉道我住古道山二十年今朝只见者汉遂以袈裟与之舟辞曰某不为衣来师云德玉谬解道慈祖大似眼观滩浪失却手桡自己话头浑然忘却既问无相福田及其与之却又不受恁么会又争得殊不知明祖乃醉后添杯慈祖乃饭饱弄箸耳今日玉初上人将师所授衣秘惜已久特舍请法大类乎此亦似饭饱弄箸来请老僧出季而关升曲录木出东转西一上一下不可徒然还当得醉后添杯也无乃揲袈裟角云若将耳听终难会眼底闻声方始知。

　　庚申冬结制上堂往岁有檀那请我升此座今岁无人请秪想挨排过所以病老僧开口无法说喝一喝云各人自荐取鼻孔下头大。

　　佛成道九超请上堂竖起拂子召大众云会么此是九超寻常用底铁火叉也日日剔柴拨火朝朝办生作熟供养诸人不独今朝也九超用底即是世尊今朝悟底至于尘沙国土普世界丛林世尊无一处不是今朝一齐而悟不独华岩也如是举扬若单为圣节则孤负九超若单为九超又孤负圣节毕竟作么生遂以拂子击几案两下云两彩一赛。

　　乾州李别驾三元章台谏请上堂问郭功辅截江访白云于海会是何意旨师云四壁光吞蓬户日进云白云问功牛淳乎功曰淳矣白云叱之功拱而立云曰淳矣淳矣淳在甚处师云一瓶香熟地炉茶进云即今二护法遥来相访请和尚说法且道与功辅访白云是同是别师竖拳云会么进云不会师云苟非意外相知者徒把空拳竖向他进云恁么则水向石边流出冷风从花里过来香师云且喜荐得乃云万叠峦疏一迳遥千株松续断山腰今朝何幸来双辔起我残荒破寂寥举临济同普化到施主家斋济问化云毛吞巨海芥纳须弥为是神通妙用为是法尔如然普化踏倒饭床济云太粗生次日又到施主家斋济云今朝何似昨日化又踏倒饭床济云得得太粗生化云瞎汉佛法说甚么粗细济乃吐舌师云普化两次踏倒饭床若是神通妙用临济不合道他太粗生若是法尔如然临济不合吐舌二老发明黄檗宗旨即不无争如我李章二公王臣蹇蹇匪躬之故不畏蜀道之难登剑阁而识张载之铭宿钓鱼而知二冉之指穿缙云涉字水来此江州国事之余得得来山供佛饭僧请法不懈俾老僧举古举今演扬佛祖正法诚哉希有看他二公一面勤劳王事一面墙堑三宝如斯神通妙用谁敢道细道粗岂不超他古人头地者事且止因斋庆赞报答二檀祝国祐民巩固江山一句作么生道北门函固金锁钥南来剑益万里城。

　　陈宗富荐妻请上堂蓦竖拂子云浑沌初分开柳条无文心印绽桑苞女娲昨日补天漏炼得云根上九霄击拂子一下(时正月廿三日也)。

　　解制上堂问大通智胜佛十劫坐道场因甚佛法不现前师云业识未尽进云因甚不得成佛道师云待汝业识尽时向你道僧无语师竖拂子云会么僧云不会师云凡老僧所说不可作实法会复以拂子击几案云但与么会便下座。

　　辛酉冬结制李承应请上堂佛法遍在一切处既遍在一切处还有针锋许芥子许不周遍处也无若有即非佛法也恁么说话忽有个汉出来拽将下座好捶脚折不为分外良久云住住老僧非是压良为贱卑视诸人老僧有个验法可以作证秘魔见人来便以叉叉住云道道道得也叉下死道不得也叉下死速道速道拟议便叉出慈明室内常安一水盆盆上置一剑傍着一緉草鞋僧才入便云咦僧拟议便趁出老僧恁么举妄想得一个撞着露柱瞎汉出来承当总不见有也蓦顾维那喝一喝下座。

　　冬至日上堂石霜揭出榜文为蛇腹下画足洞山彻退果桌向龟背上拔毛二老恁么为人汝等作么生会问德山拓钵出方丈意旨如何师云为汝不荐进云雪峰与么老汉为甚默然归室师云欲隐弥露进云觅火和烟得担泉带月归师云你见甚么与么道进云德山道你不肯那头密启其意启甚么意师云老汉出丑进云不然脑后一槌堪着力到头云足觅山归师云是头归是你归僧便喝师云老僧也出丑进云因甚师遭徒记师云如虫蛀木偶尔成文进云也是月满还亏欠火猛不久然师云是何言也大千沙界海中沤一切圣贤如电拂乃云石霜榜文老僧一一为汝等注破唯此个注不得既是六个注得因甚此个注不得要再打一个有甚么难咦。

　　解制郑明政郑守能请上堂九十日前如何鼻孔双垂正当九十日如何双垂鼻孔今则九十日后也又作么生穿却鼻孔衲僧家的鼻孔东西十万南北八千不能比其宽狭过去未来现在尽三世际不能拟其碍通甚么人敢穿衲僧鼻孔乃顾拄杖云珍重撩天拄杖子应知深浅与高低。

　　省山维那荐亡弟念先请上堂举僧问云门如何是尘尘三昧门云钵里饭桶里水师云者僧于此瞥地去云门可谓功不浪施者僧于此不瞥地因甚默然而休念先禅人于此履践得入斯门生前面目俨然现在顾左右云大众还见么若以父母生眼见是凡见不以父母生眼见是圣见爱圣憎凡生死海里浮沉既不如此且道如何与他相见蓦拈拄杖云来也只见子形不闻子声复卓一下云只闻子声不见子形又卓一下云细无不入大无不包其直如箭其利似刀所以三平得中成圣临济被拂如蒿又卓拄杖两下。

　　曾光省请上堂召省近前云你未出门时老僧已为汝说一念回观便同本得法了也出门时已为你说举足下足无非道场法了也既到者里已为你说三皈依近事男法了也你请老僧复为说法说何等法耶老僧忖你意谓此是化城终非宝所不入惊人浪难逢称意鱼必欲得上上法尔乃蓦拈拄杖卓两下云十方世界平如掌一条官路直如弦珍重眼前缁素辈殷勤来踏上头关。

　　双桂忌辰慈云价南大士请上堂卓拄杖两下顾左右召众云汾阳吃一脔双桂吃一世叶县接浮山惟以水漉地棒棒棒德山喝喝喝临济吃肉断慈悲打骂乖佛制况今学道人作匹事间耳不惟不肯疑且亦不解举复卓拄杖云举已举了且道作么生疑疑断大慈悲佛性种子耶疑打骂耶听取一颂无影树子一高株叶叶枝枝还自扶方便若干差别智悟来毒药亦醍醐。

　　壬戌冬结制八德大士请上堂举南岳让参六祖祖问甚么物恁么来让无语依止六载祖一日又问云甚么物恁么来让云说似一物即不中祖云还假修证否让云修证即不无染污即不得近时禅者设或老僧问着甚么物恁么来他即挺身向前请和尚鉴或竖一拳或展一掌或拂袖便行如斯卤莽怎能相契你看他古人参则真参悟则实悟靠个话头六载之久心地开朗出言吐语有甚缝罅只缓缓低对道说似一物即不中六祖又复验云还假修证否若是而今禅者便道不假修证或喝一喝云犹有者个在发虚不少你看他让祖是谛当悟证有底蕴的人只答道修证即不无染污即不得若是悟证不谛当怎能如此即今禅者就此炉锤正好用力求个实在谛当证悟处不得以太平无事为安乐才有安乐之念便成染污切忌切忌下座。

　　大空师请上堂问六祖得脱猎网尚登毗尼因甚丹霞掩耳而去师云　箕有唇进云高沙弥拂袖未审不肯阿谁师云猫儿尾后系研槌乃云芭蕉道你有拄杖子我与你拄杖子你无拄杖子我夺却你拄杖子老僧始观如涌泉得相续心渐次观如长江得流注心而今老僧究竟看来如大海一样得饱满心恁么举扬与诸方评唱如堰鼠饮河无过满腹而已乃左右顾视云汝等诸人作么生会。

　　进斯请上堂以拂子召进斯云汝昨日请老僧今朝为汝说法与汝说父母未生前底法彼自无疮勿伤之也与汝说父母生后法六根具足欠少甚么不免举则现成公案暂留大众观听昔迦叶问阿难世尊在日尝道一言一句该括三十七品无边法义何者是阿难云诸恶莫作众善奉行自净其意是诸佛教汝还会么此四句三岁孩儿也道得八十翁翁行不得诸恶莫作十重四十八轻也众善奉行三十心十地也如是莫作如是奉行自净其意可以自利如是莫作如是奉行是诸佛教可以利人虽然如是不及水潦参马祖祖一蹋潦蹶起云百千法门无量妙义今向一毛头上识得根源去犹较些子以拂子击一下云截断葛藤。

　　总府陈公子发贤工部陈公子光哲叔侄脱白请上堂曾将名字寄吾庐八载形同事不虚贤母倚门而日望待亲一杖堕金鱼绿袍频换紫袈裟记得灵山咐嘱么祖祢蜀燕添五福儿孙南北益三多。

　　上堂召断冰师及叶侯余三人近前云尔等乍来即请老僧开示老僧默然知宾道乞和尚开甘露门利济群品老僧便笑今又请老僧升于此座为尔等说法老僧点头如是一默一笑一点头已是葛藤不少那堪摇拽舌头更忉忉怛怛也耶虽然如是汝当善听利济群品不易开甘露门实难何谓甘露有世间甘露有出世间甘露何谓世间甘露墙壁瓦砾日月星辰山河草木眼之甘露也钟铃锣鼓歌舞技唱耳之甘露也栴檀沉水鼻之甘露也酸碱苦涩舌之甘露也冷暖粗细身之甘露也思量分别意之甘露也此是世间甘露也何谓出世间甘露照破诸色皆空眼之甘露也返闻闻性耳之甘露也离出入息鼻之甘露也缄默寡言舌之甘露也恒寂不动身之甘露也言思道断意之甘露也此出世间甘露也若门则应不言而喻亦有说焉法华云惟此一门而复陕小祖师道入此门来不存轨则楞严云十方薄伽梵一路涅槃门水潦道一毛头上百千法门如是等门若于此会得就如樊哙之踏鸿门若于此不会则仍旧郑州出曹门老僧不是一说便了直要汝等诸人各自努力便下座。

　　副台蒋元魁母难请上堂顾左右以拂子打圆相召众云会么此乃蒋护法请启也且道启中说个甚么他道莫问当年金犊聊为此际赵州此不是山僧为蒋护法说法反是蒋护法为山僧等说法也只如金牛饭汝等诸人作么生吃赵州茶汝等诸人作么生饮忽有人出来道吃已吃了饮已饮了饶汝吃了饮了更要汝吐出始得还会么上上之人举起知有中下之流未免心头茫昧到者里只好与汝等说个譬喻此事如人学射未惯习之时高一箭卑一箭左一箭右一箭前一箭后一箭千箭万箭总射不上及乎惯习之久一箭中上红心高卑左右上下前后就如射大地一般无有中不著者且道验在于何验在惯习之久今日蒋护法久习已熟有穿杨贯虱之巧一箭射到华岩正中三世诸佛圆光之中佛也射着祖也射着老僧也射着大众也射着就如射虚空一般无有射不著者因此一箭之后前箭后箭相续不断只教他三世先灵咸超觉岸现前檀越益寿延年无有穷尽永为法门金汤复顾左右云只如老僧和汝诸人觌体承当袒胸受箭一句作么生道以拂子自点胸云接饥枝上垂金果消渴泉中涌碧流放下拂子下座。

　　春日上堂万山林木森而高一道险巇曲且遥蘖笔柁桃华正茂看来无地着尘嚣。

　　解制上堂华岩者里一冬三个月牧得一群水牯牛水草虽不甚调匀却也头正尾正蓦以拂子打圆相复划破云今日为他八字打开又以拂子作鞭挞势云叱叱一齐趁出只是不得犯人苗稼若是犯人苗稼鼻孔上被人穿上一条芒绳不得自由莫怪老僧今日不与你门说破喝一喝。

　　癸亥冬结制上堂红炉云何施设为煆钝铁顽钢倘有跃冶之金不妨就中　跳有么有么问华岩堂上大彰旗鼓云集四来最初一句作么生露布师云莫浪闻进云学人无耳闻个甚么师云相随来也问解挝涂毒鼓能舞太阿锋且道阿谁境界师云是无面目人境界进云无面目有何境界师云丧却穷性命乃举赵州访一庵主问有么有么主竖起拳州云水浅不是泊船处又访一庵主问有么有么主亦竖起拳州云能纵能夺能煞能活便礼拜师云有着前庵主竖拳云突出难辨着后庵主竖拳云好本多同因何赵州肯一个不肯一个着云舌头还在赵州口里只要磨棱合缝便了也与此个事有何交涉正所谓醍醐上味为世所珍遇斯等人翻成毒药只须努力体取好审实悟证自在可期。

　　光锐请上堂举德山拓钵上法堂富嫌千口少雪峰晒饭巾次云者老汉钟未响鼓未鸣拓钵向甚么处去狮子窟中无异兽德山便归方丈贫憾一身多峰举似岩头头云者老汉未会末后句在旃檀林中岂有杂草山使人唤头至云你不肯老僧那头密启其意父为子隐子为父隐山次日上堂果与往不同云遍虚空盖覆不着头抚掌云虽然如是也秪得三年活家富小儿骄遂顾左右云老僧恁么批判还稳当也未良久云老僧只管钻龟打瓦一任诸方贬剥。

　　长至上堂问今朝冬至节拈香祝圣朝未审太平时主人在甚么处师云深宫里进云怪得六臣班不序无路奉圣颜也师云古殿苔封进云如斯则化日初长咸增意气师云但得皇风成一片不知何处是封疆乃蓦顾左右云大众不解慈明贴榜文不作洞山彻果桌遂拈香插入炉中云只拈一片老枯檀奉祝当今多寿福。

　　玄度大师请上堂老僧若作药山维摩静寂寂的不吐一辞却堕在嘿里若作雪窦石门絮絮叨叨水漉漉的又堕在语里不堕嘿不堕语如何相为乃掴口一下云口是祸门。

　　上堂举盐官上堂云虚空为鼓须弥为槌甚么人打得众无对后有僧举似南泉泉云王老师不打者破鼓法眼别云但道不打自然是破鼓应庵华祖云南泉拨乱飞灰法眼埋兵掉斗更无一人性燥下得一槌乃顾左右云漆桶参堂去师云南泉打破鼓法眼补破鼓华祖性燥下得一槌又何尝打着争如今日悉知上座下者一槌使得老僧与汝诸人就如虎丘吊桶一齐都到食堂里看观世音将钱来买糊饼放下手却原来是馒头遂以拂子打一圆相云者是虚空鼓于中着一点云者是须弥槌顾左右云还有么试再打看。

　　上堂昨日大器师同知宾上方丈云明日某甲薄设粗斋恳请和尚登临华座垂示法语利益众生老僧彼时嘿然至晚大器同维那领众持启重重恳请老僧亦默然世尊掩室于摩竭净名杜口于毗耶达磨面壁冷坐九年药山升堂不吐一字华岩两次嘿然还有契分也无若有契分何劳今日再鼓两片皮水漉漉的作甚若无契分好听注▆举雪峰问德山从上宗乘某甲还有分也无德山便打云道甚么峰云不会明日请益山云我宗无语句亦无一法与人峰于言下大悟师云老僧昨日恁么嘿今日恁么举并不曾吐露一词汝等诸人悟与不悟且置且道还有利益也无听取一颂师子教儿不用别教儿一味迷踪诀师儿反踯解翻身总是恰时而应节喝一喝下座。

　　行能荐亲请上堂问文殊为七佛之师因甚出女子定不得师云如水益深进云下界罔明因甚却出女子定得师云如火益热僧礼拜师云切乃云虚空尺量风线系肩担父母把空行父母未生恒着念四行能公能不能以拂子击几案两下。

　　重庆镇左都督王差官偕楚成上人请上堂地僻山荒野迳遥何缘专使屡劳劳烁然明德光如日几度分晖暖我曹遂合掌云愿护法王公多福便下座。

　　新戒请上堂眼不着沙山河大地向甚处着而云眼戒于色耳不着滴瀑布潺湲向何处着而云耳戒于声乃至意不着思三世十方向甚处着而云意戒于法眼不动不摇耳不动不摇乃至意不动不摇色不动不摇声不动不摇乃至法不动不摇恁么如水投水似空合空即不无此个不动不摇底毕竟有甚奇特抛下拂子云唯此一事实余二则非真。

　　解制杨继芳请上堂问约束布袋时如何师云放开好进云解开布袋时如何师云出头天外看谁是我般人进云还许观山玩水踏月穿云么师云莫乱走进云恁么则随缘体会任运无忧去也师云你不得做矮人观场问不求法脱不被法缚是甚么人境界师云怪得洒洒落落底进云结制时不减一物解制时不增一物结底是解底是师云瑕生也进云解制后还有为人处也无师云有进云毕竟以何法为人师云善为道路良久乃云不缚不脱洒洒落落不增不减瑕生照胆为人一句善为道路喝一喝。

　　上乘知事为陈资进父子披剃请上堂天命离尘老不老叱乌脱俗小非小但能识得鞭羊法那畔今时咸恰好如何是鞭羊法扁担作笏。

　　载升荐师请上堂作此○云天人群生类皆承此恩力且道何者是灵源恩力载升锡飞二上座承来底慧耳上人承来底复划破云承来底是甚么我见灯明佛本光瑞如此。

　　华岩圣可禅师语录卷二终
嘉兴大藏经　华严圣可禅师语录


　　华岩圣可禅师语录卷三

　　门人光佛等编

　　晚参

　　除夕晚参北禅贤禅师烹露地白牛林野奇法叔煮透海乌鸡二老为人可谓丰且美矣但丛林中不可损伤物命卖弄腥膻遭人检点幸而华岩者里也无白牛烹也无乌鸡煮但只随缘消旧业任运着衣裳逢茶饮茶遇饭吃饭只此分岁且道与他二老是同是别万国醉心尝大鼎相逢携手蹈高台。

　　晚参心随万境转转处实能幽随流认得性无喜亦无忧河下筛锣擂鼓寺前犬吠驴鸣客船上打宽神庙中唱戏字冰涂山灯笼露柱俱皆是境心如何随境如何转性如何认时有僧云谢茶师云巩县僧不语师云认得底许你无忧认不得底莫道无忧好。

　　晚参举慈明参汾阳阳揣其志必诟骂明一日请益汾阳以杖逐之明拟申救汾阳以手掩明口明大悟云今日始知临济道出常情师云华岩习气不除敢私淑古人尔等若向老僧上堂小参入室考工晚参时识得此人只具一只眼若要双眼圆明须是向老僧痛打痛骂时识取若也饮气吞声又非丈夫觌体承当难为凑泊毕竟如何见义不为非勇士临危不变始惊群。

　　晚参举香严道此事如人上树手不攀枝足不蹋枝口衔树枝有问祖师西来意不答违问答则失命答底是不答底是众无语师乃云当时香严恁么问时会中有个虎头上座出来道树上即不问即今未上树请和尚道香严呵呵大笑后雪窦举云树上道则易树下道则难老僧上树去也致将一问来香严他参活句不参死句等闲立个问端只是险绝无比虎头雪窦二俱作家一个上树了下不得一个下树了上不得所以望影犹难要见香严亦未可在今日华岩与诸人别恣一路要与香严同一鼻孔出气遂吐舌云会么殊不知人人口内衔一树枝放之不下拈之不起吞之不得吐之不得日用动静开口闭口穿衣吃饭行住坐卧皆是丧身失命处只因不觉所以命根不断耳还见香严为人处也无款乃一声船子曲善歌渔父和难齐复颂云香严用活句舍身命为人虎头与雪窦树枝未黏唇。

　　晚参举杨岐依石霜总院事甚久一日霜出雨忽作岐侦之小径既见着语云捉得贼了也又云好面孔遂搊住云者老汉须与我说不说打你去着云赃物现在又云有理难伸霜云监寺知是般事便休着云诣实通供又云将错就错语未卒岐大悟着云败阙不少又云学圃惊雷即礼拜于泥途着云有先锋无殿后又云诈败佯输问曰狭路相逢时如何霜云你且躲避我要去那里去着云熟处难忘又云一身都是胆岐归次日具威仪诣方丈礼谢着云转见不堪又云前箭犹轻后箭深霜呵云未在着云盖覆着又云贼是小人智过君子复召大众云会么德玉未见先师时闻先师饮酒食肉疑终不决及见先师先师云老僧以酒肉为隐令人信不若令人疑玉于言下如日销冰玉阅诸录见杨岐辅石霜为监寺时明多山行岐侦之小径既见问道言下大悟玉犹怪你且躲避我要去那里去之语大率是德玉无量劫来情见未获干净故尔犹怪沩山道丝毫情见未尽便是生死根本情见尽处当究其尽之所以如人长在家愁甚么家中事不办若人长在家则淫房酒肆肉案歌楼咸为发覆况至人全体无欠无余如金刚王宝剑婴其锋者失命如涂毒鼓远闻者死况其迩乎而今季代禅流不肯苦心谛观古人作用深思古人言句只贵现成平实明白便了也疑此行者寡举此语者希先师怕见人耶何以酒肉为隐明多山行禅者问道多失所在亦似怕人见一般岐既见求说霜云知是般事便休语未卒岐大悟节节淆讹又问又答你且躲避我要去那里去更是难会二老行言第一不得作佛法商量若作佛法商量入地狱如箭。

　　晚参佛法不离四威仪非言过便了必行言始得遂起身绕几案一匝云岂不是行立地云岂不是住复座云岂不是坐垂头于几案云岂不是卧时一僧云漏逗不少师云老僧用得四威仪汝等被四威仪用所以赵州道老僧使得十二时汝等诸人被十二时使汝等要使得十二时须是向四威仪中体取要用四威仪须十二时中莫教有一弹指顷空过还见赵州么乃拍左膝云只者是还见华岩么拍右膝云只者是乾峰云举一不得举二错过一着落在第二师顾众云且道一作么生举时有僧云问取无言童子始得师云乾峰大似冰凌上行剑刃上走小胆太过华岩则不然举一一任举二蹉过一着落七落八且道如何是二空劫已前母未生时死了烧了岂不是二乃至折旋俯仰举足下足行住坐卧岂不是二华岩具甚手眼敢与古人翻案一有多种二无两般。

　　结制前夕晚参师召大众云尽十方世界都卢是一个禅堂结则普天匝地结在山结山在水结水在草结草在木结木不独在华岩也在水单者水单上结在火单者火单上结在厨厨结在库库结在旦过旦过结在诸寮诸寮结在方丈方丈结不独在禅堂也者些说话且置只如大殿门口化钱炉作么生结良久云生铁铸就。

　　晚参举雪峰云望州亭与汝相见了也乌石岭与汝相见了也法堂前与汝相见了也保福问鹅湖孚法堂前即不问作么生是望州亭乌石岭相见处鹅湖骤步归方丈保福入僧堂师云有的道明露秋光暗含春色有的道官不容针私通车马有的道者一伙贩私盐汉有甚凭据老僧者里总不与么二郎关与汝相见了也佛图关与汝相见了也法堂前与汝相见了也二时吃粥吃饭与汝相见了也远也见近也见朝也见暮也见且道见个甚么蓦以拂子击几案云无讳处。

　　晚参萧继衢请云峨开示峨拍禅床三下云会么衢云不会峨云你若不会我与你下个注脚遂绕禅床一匝衢云某甲亦随和尚步步走峨云师子咬人韩卢逐块师云云峨法兄恁么机用全备煞活齐彰照用同时人境俱夺即不无要得入理深谈落草开示大远在华岩则不然设使继衢请华岩开示华岩亦拍禅床三下云会么衢若云不会华岩亦与他下个注脚便放身卧何以如此不惟截断继衢脚跟更要免他韩卢逐块。

　　晚参僧问汾阳罢参意旨如何师云意谓没个荐得的人进云华岩夜参意旨如何师云古今无二道进云就中莫不有大士么师云不是全无只是希有乃举婆子烧庵话毕云者僧道枯木倚寒岩三冬无暖气是有过是无过若云有过在甚处若云无婆子何故恁么以老僧看来者僧答话明如日月洁似冰霜可谓有本矣云何犹不称婆子意而逐出烧却庵还委悉么研却月中桂青光转更多。

　　因锋烟相逼晚参父母未生前原来有个甚么本自天下太平民丰物阜只为有生之后有此身便有六根六尘六识千头万绪从此始矣致令眼随色变耳逐声迁六处纷纭惑乱心君不能自主要得六处宁谧一心不乱除非是将内六根外六尘中六识一齐放舍舍亦复舍一总付之于不可逃之定业则父母未生前话头迥然突露不安而自安也脱或不然身在安乐之地心在忧虞之乡将父母未生前话头抛在无事甲里任他塞壑填沟着甚死急咦只恐荆棘林中下脚易月明帘外转身难也莫怪老僧不与你们说破。

　　晚参僧举僧问虎丘九旬禁足此意如何虎云理长则就是何道理师云唤什么作道理进云僧云只如六根不具底还禁得也无虎云穿过鼻孔意在于何师云按牛头吃草进云僧云今日学人小出大遇也虎云降将不斩是赏是罚师云我王库内无如是刀进云僧云恁么则和尚放某甲逐便虎云停囚长智是肯不肯师云说甚停囚长智正是因事长智师复云老僧不恁么尔从头问来僧便问九旬禁足此意如何师云逼蛇化龙僧云六根不具底还禁得也无师云瓮中不曾走却鳖僧云今日学人小出大遇也师云一任　跳僧云恁么则和尚放某甲逐便师云猫儿尾上系研槌僧作礼师云且道与虎丘是同是别僧云恩大难酬师云再与颂出严霜苦雪去还来片片飞花点石台分付庵童忙扫却莫教诗客又囊归。

　　机缘

　　师参蒙山晓元大师元问闻你曾业儒是否师云不甚通元云吾无隐乎尔无隐个甚么师说道理元不肯师力参日久元问无隐个甚么师仍无对元乃唤师师应诺元便归方丈师随入问云唤德玉作甚么元云攒火师便攒火元便出师于斯知有乃呈偈云蒙垂无隐尘寰皆遍庖丁解牛赤心片片数日茫茫丝毫不荐急处一提却较一线恩不同期贫心时献元改末句云金须百炼。

　　师参大随问百丈耳聋利害在甚处随云即今汝聋么师作听势随云何不喝师云不敢草草随以火箸打火炉云是非尔所知也师便拜随云见甚么师又拜云放过即不可便出随追至门把住云道道师提起坐具向空中划两划随云且莫摇铃子便推出。

　　师复参晓元于极乐进门便问登山涉水程途事觌面相呈时若何元云且缓缓师云与么则同归少室也元云犹隔山在师提起坐具云者个隔几许元云三日不相见师云是何言欤礼拜便出。

　　师参草堂离指和尚在檐下坐问师甚处来师云梓童离云梓童向你道甚么师云自在廊幕下离云恁么不曾从梓童来师拂袖入堂。

　　师到梁山问双桂和尚草蹊脱却双桂钵袋高阁金城觌面相呈请师答话桂作听势师云谢师答话桂云你道我答你是甚么话师便拜桂顾傍椅子云坐师又拜云不可放过桂呵呵大笑。

　　一日双桂问师如何是活句师竖起拳如何是死句师展开掌如何是不死不活句师撒手便行桂乃证之以偈云捏拳展掌露家私撒手逍遥一并齐横骨暗抽容易得舌头明堕少人知。

　　师到二祖问雪臂和尚大通智胜佛十劫坐道场因甚佛法不现前不得成佛道臂云天无四壁师云恁么则逼塞虚空去也臂云你即今在甚么处师拂袖便出臂唤师师应诺臂云有茶把一钟来师便转身礼一拜而出。

　　师至汴鄢乾明茶次武乡令鹏溟梁居士问举一不得举二错过一着落在第二且道一作么生举师以茶奉士士云师所赐理合当饮举钟便饮师云刺脑入胶盆矣士云应皆作礼师云也不消得。

　　师同连江令显允梁居士坐论狗子无佛性话师云且道你狗子即今何在士云只在者里师云者畜生士拟议师示以颂云赵州狗子无佛性朝朝只在门前困忽然遇个贼人来一口断却渠性命。

　　师至古郑国同赵生员看灯图赵云德山棒临济喝莫便就是他么师顾傍僧傍僧云赵相公好熟公案师云熟也熟只不知落处赵云特来领教师向赵背上抚一掌云会么赵拟议师笑云果然不知落处。

　　师冬乾明同石华显允鹏溟茶次允以果子奉师师云饱也华云一口吸尽西江水鹏云师从北来当道一口吞却五台山师取箸放一只在华前放一只在鹏前云吸西江底吞五台底请试吞者个看二俱无语师乃收却云原来是古庙石师子。

　　衣水道人举斗山问国符座主德輶如毛因甚民鲜克举之符云霸王力能扛鼎不能自举其身衣水又问出冶冶云尽在里许又问师师云放下着衣云前两人何若师云符座主奴也斗山未具择法眼当时待符恁么道何不与一拶既力能扛鼎因甚不能自举其身符未必又将白文作注解也出冶自了未得一个没量汉被一茎毛盖却衣云举尚不可放下个什么师云苍天苍天你道举不可得你每日间穿衣吃饭底聻殊不知百姓日用而不知故君子之道鲜矣衣云鹅王择乳素非鸭类。

　　师问僧油尽灯灭时如何僧云遍界不曾藏师云从来疑著者汉僧云和尚争见得师云昨夜三更月到窗一僧云逼塞虚空师云只道得一半僧云那一半请和尚道师云看脚下。

　　僧问三界唯心万法唯识劫火洞然大千俱坏未审心识何依师咳嗽一声僧拟议师云会么僧云不会师云吃咸瓜子多了。

　　衣水道人举僧问云峨和尚大通智胜佛十劫坐道场因甚佛法不现前不得成佛道峨云沟壑易填人心难满问师何如师云此乃明白恰好死语也衣便问既是十劫坐道场因何不成佛道师云疑杀古今人衣犹詟应师示以颂云端妍娇面露些些因甚还将衫袖遮疑杀古今人莫数半思半憾满天涯。

　　鹏溟问僧问赵州万法归一一归何处此意如何师云铁壁铁壁又云州云我在青州作一领布衫重七斤又何如师云银山银山即颂云问头如铁壁答话似银山堪嗟未悟者千难与万难。

　　师同一僧论女子入定机缘一僧近前云大家受用师拂袖转身云吾为汝向紫罗帐里撒珍珠去也僧近前以袖拂地一下师云非子不肯承当。

　　一僧向师前低首云昨那两字承教甚是痛快师云不敢又僧云是那两字师以指向空中作一圆相僧拟议师抛向一边僧无语师云情知你认他不得。

　　师同僧看偈次僧云此两句好师云好作转语僧目师师笑僧云者一笑也作得转语师云不得忘却。

　　师见天华华握杖相待师至华云速道速道师云与他一顿何如华云渠无气力师云多谢多谢华云谢个甚么师乃哭两声华便打师接着拄杖送两送华拟开口师撒下拄杖便出。

　　华问师普眼因甚不见普贤师左旋一匝未竟华便打师卓然而立华又打师复右旋一匝华默然师卓然而立华云再旋一匝看师归众忽一僧不肯近前问师普眼因甚不见普贤师云刀不自割趾不自躅僧云一念静中因甚见普贤乘象空中出现师云情生智隔想变体殊僧点头师云你只好到得者里。

　　僧问泗州大圣因甚杨州出见师踢出一只履云蹋破了也。

　　一僧收茶钟一僧问师者个得与么白者个得与么黑师以袖一总掩却僧无语师云妙玉本无瑕雕文丧君德僧复无语傍僧云好联诗师云无人和得。

　　僧隔窗问一切人皆于师处有领会何故不慈悲我师云进门来僧伫思师云尽大地是解脱门把手牵你行不得僧云更乞方便师云但入门来别无方便僧便进云来也师指椅云坐僧便坐师便休。

　　师在福严时同数僧至桐乡忽城门闭一僧于高石上坐一僧云太高生彼僧云天上天下惟吾独尊僧云既是天上天下唯你独尊因甚入桐乡城不得彼僧无语僧问师师云大象不游兔径僧云好与三十棒师云谢子殷勤僧便喝师云何劳锦上铺花。

　　师至栖贤茶次贤问师法号师云自晓贤云既是自晓又来作么师云若不自晓怎得相见和尚贤云脚跟下好与三十拄杖师云谢盛设贤云恁么则刺脑胶盆也师云偃鼠饮河无过满腹。

　　至金陵与一僧抬水次忽一犬过师云四面无路从何处来僧云从家里来师云者畜生僧云金毛师子师云试哮吼看僧拟对师云将谓将谓元来元来僧便喝师云贼过张弓僧拟再进语师云度扁檐来。

　　在金陵摘槐次僧问香严上树话未终师云若有人问我祖师意我断答他不得僧云答了也师云莫谤他好僧云为甚不承当师以一枝槐向僧掷云接。

　　僧问如何是开门造车的道理师云去然香来僧然香至云香即然来会即不会师指炉云插在里许僧便插师云不惟开门解造车而且闭门亦合辙僧点头作礼师云百年一梦。

　　僧送拄杖至师接僧云恭贺和尚师便打僧礼拜师又打僧又礼拜师放下拄杖又一僧呈拄杖颂云七尺乌藤活卓撑拄世界乾坤拈来打佛打祖衲僧个个落魂杀活当机全体用令人脑破血淋淋师接得置下不顾僧目师师拈杖便打僧礼拜师又打僧拟议师直打出方丈。

　　师问僧吾得天龙一指头禅一生受用不尽是那一指僧云是和尚道着师云你也道看僧云不离当处常湛然师云此是永嘉的你的聻僧云学人无语师云情知你无语。

　　师问剖石石剖也未石云不敢造次师云何妨石以香盒拈向一边师云剖后如何石云血滴滴的师云更道看石问讯退师休去。

　　师问僧我缓缓问你缓缓答僧云是师良久便问僧你适才道是僧云是师云鹞子过新罗。

　　僧问家家有路透长安如何是华岩路师云看脚下僧绕一匝师云铁蛇横古路又作么生僧礼拜师云中毒了也。

　　师问三渊打七来两日也如何渊拟对师便打渊竖拳师复打云贼过张弓堪作甚么渊后入方丈请益师问云无隐个甚么渊仍竖拳师云休鼓风力渊作女人拜师不肯渊舞坐具师云一处不通两处失功渊云请和尚代一转语师云遍界不曾藏。

　　僧问如何是有相师竖起拂子进云如何是无相师放下拂子进云如何是不有不无相师云退后三步僧近前三步师云依稀似曲才堪听又被风吹别调中僧拟议师云何不再进一语僧无语师云为山九仞功亏一篑。

　　一日阶下一土狗为蚁所困一僧救之师云不救伤生救则夺食二俱失慈救即是不救即是僧云某甲罪过师云与么见解参禅何益僧即问师师云老僧罪过僧伫思师便喝僧云某甲恁么道何言不是师云是你不是师即说偈云不悟通身口心生法法咎鹦鹉虽会言道得不知有又一僧云土狗性命在某甲手里师云你做蚁犹未得师亦示偈云见境生情法法有乖若能转物即同如来一僧云二俱不取师云苍天苍天亦偈云二俱不取苍天苍天徐六担板只见一边一僧云救师云不救失慈救亦失慈乘言者丧滞句者迷一僧云不干某甲事师云一家有事百家忧僧云无著处师亦示偈云何哉大丈夫不肯入荒草推过怕承头胶盆已刺脑一僧云护生须是杀杀尽乃方休师云不是者个道理僧云和尚又作么生师云护生须是杀杀尽始安居僧云某甲道了也师云差十万八千程在亦偈云语尚有渗漏情见几时虚护生须是杀杀尽始安居。

　　师一日问众云善侍者置瓦子于石上真点胸无语作么代他下得一转语免善侍者痴禅之诮一僧以扇子拈向一边师云我六月问你你拈扇子我腊月问你拈甚么僧竖一指师云两个僧无语师云痴禅痴禅又问一僧僧揲却经师云你无看经分也僧便展开师云救得一半也只是个痴禅。

　　一僧呈赵州狗子颂师接得便看中有抖擞也抖擞之句师云你试抖擞看僧以扇子向一边扇师云好狗子善抖擞不解咬人一僧云他年老师云你抖擞看僧过一边立师云好狗子善抖擞不解咬人。

　　僧问情忘心尽处如何转身师云礼拜着僧便拜师拦头一蹋僧蹶起云因甚漆桶不快师便喝随声又掌僧又作礼师云你既漆桶不快怎解作礼僧作舞而出师呵呵大笑。

　　一僧深夜入方丈问未竟师便打僧拟开口师又打僧作忍棒势师连打呼傍僧云与我将火来就者里迁化僧方礼拜而去至次日早上方丈白云某甲作蒙和尚激发大事因缘会得了也只是觅他踪迹不着喝一喝便出师使人唤至问云灵云见桃花而悟玄沙因甚不肯僧以手掩师口师笑云犹弄手脚在僧便出师复呼僧僧应诺不回师云入膏肓了也。

　　师问一僧如何是透法身句僧绕一匝归众师云未在僧复出师云北斗藏身是甚么意旨僧竖拳师云死了烧了又作么生僧乃竖拳师连打两竹篦。

　　入堂举黄龙诲机问岩头如何是祖师西来意头云你解救糍么机云解头云救糍去机又问玄泉泉拈起皂角云会么机云不会泉放下皂角作洗势机便作礼云原来佛法无别泉云你见甚么道理机云某甲问岩头头云你解救糍么岂不是解粘今日和尚拈起皂角亦是解粘所以道无别泉呵呵大笑机乃有省师乃问众云诲机悟处得力在救糍耶在拈皂角耶众下语不惬师代云更使玄泉笑转新又云和尚问处不在者两头即颂云救糍拈皂角知解乱如麻也得资粮益一笑始归家又云岩头恁么道救糍也不差不因樵子径争到葛洪家玄泉拈皂角皂角也不恶洗净弊垢衣脱了打赤膊时有僧着语云万丈深潭清彻底师即以偈示之云万丈深潭清彻底半途而已未归家不知月落潭无影玉本无瑕亦有瑕万丈深潭清彻底拈来便用不须疑自家本有精神在奋迅承当师子儿。

　　师考工看签呼云雪林林出师竖起签云拈起则山河大地十法界十二类众生三世诸佛百千法门无量妙义尽在者里老僧放下时你道一切在什么处林归本位师归方丈。

　　一日师同数僧商量做工夫一僧云做到前后际断始得师云前后际断犹被正知见碍在一僧云既是前后际断有何正知见碍师云若果到此正好吃棒如不逢人打脱所以有碍药能去病药亦是病药若耽守其病更甚僧作礼师拦头一蹋僧起拂袖便打师云未信你在。

　　师问一僧甚处来僧云城中来师云见甚奇特事僧云无师云恁么则空走也僧云见才铺面师云又道无又问一僧见甚奇特事僧云无师云恁么则空走也僧云若不空走则有也师笑云也只道得一半。

　　师问僧文殊为七佛之师因甚出女子定不得僧云从来不借他人力师云罔明因甚却出女子定得僧云触着磕着师云文殊不及罔明耶僧便拜师云弓折箭尽也。

　　师问僧无边刹海自他不隔于毫端因甚庵内人不知庵外事僧云官不容针私通车马师云十世古今始终不离于当念因甚今日不知明日事僧云有水皆含月无山不带云师云雪峰道底。

　　师问僧三界惟心万法惟识死了烧了何为心识僧竖起拳师云死了烧了阿谁竖拳僧仍竖拳师云生铁铸就即不无两片皮交阁在甚么处僧便拜师便打次日复以前语诘之僧仍竖拳师云昨日道过了僧云一回拈出一回新师打云放你不过。

　　师问僧谁僧云两眼对两眼师云你烧作一堆灰老僧烧作一堆灰又如何僧云遍地是黄金师云试抓两把呈似老僧看僧无语师便打。

　　僧入师云如何是世尊不说说僧默然师便打僧便喝师云如何是迦叶不闻闻僧又喝师又打僧近前把住柱杖师云我与你相打耶僧云当仁不让师放下柱杖便坐僧便作礼。

　　僧入师云看蹋着僧便蹋师云未入时聻僧连蹋两蹋师云三蹋四蹋后又作么生僧拂袖便行师云也是风力所转。

　　僧入师云如何是世尊不说说僧云不说说又说个甚么师云如何是迦叶不闻闻僧云不闻闻又闻个甚么师便打僧便拜师直打出方丈。

　　师问僧如何是德山末后句僧云道不出师云密启其意又作么生僧云拽不入师云因甚师遭徒记僧云教得孩儿解骂爷师云不谬华岩悦众。

　　师问僧无梦无想主人公在甚么处僧番转蒲团师云有梦有想时又如何僧又番转蒲团师云老僧烧作一堆灰你烧作一堆灰还弄得者个么僧一边叉手立师云好与三十拄杖。

　　僧请益云某甲话头不明师云穿衣时谁与汝束带吃饭时谁与汝把箸僧云本来面目师云又道不明僧云不与某甲相干师云甚么与你不相干僧便放身卧师呼傍僧云将火来烧者死汉僧起云是空底师云若是空底怎解与么僧便拜师云好与两蹋。

　　僧问师僧问兴化四方八面来时如何化云打中间底意旨如何师云近前来僧近前师云退后僧退后师云打甚么底僧云某甲则不然师云打中间底意旨如何僧云不打南不打北师云老僧有甚么过。

　　僧入师云如何是第一玄僧竖右手师云如何是第二玄僧竖左手师云如何是第三玄僧问讯师云如何是第一要僧以袖右拂师云如何是第二要僧以袖左拂师云如何是第三要僧揖师云你底舌头谁割去了僧云今日痛师笑之。

　　僧入师于棹上画一圆相中书一字僧右手抹却师又画一圆相中书十字僧以左手抹却师又画一圆相中书卍字僧拂袖而出师云好与三十拄杖。

　　僧入师云高峰闭死关意旨如何僧云不会师云中峰侍死关意旨如何僧云不会师云钝汉僧近前云见那些钝师便打僧接住拄杖送两下师放下拄杖僧把得抛向一边师云枯骨上有甚么汁。

　　一老僧礼拜次师云你年老也要吃棒么僧云年老性不老师连打两棒云是什么僧云风声水响师云通身是口视不及通身是眼说不彻。

　　师问僧北禅贤烹露地白牛汝作么生会僧云血溅梵天师云林野奇煮透海乌鸡又何如僧作呕吐势师云饶你吞吐得也放你不过便打。

　　师问僧年穷岁尽时如何僧云大尽三十日小尽二十九师云王老夜烧钱又是何意僧云金乌西坠玉兔东升师云学语之流便打。

　　师问僧北禅贤剖露地白牛意旨如何僧礼拜师云莫礼拜林野奇煮透海乌鸡又如何僧便出师呼僧云转来僧便转来师云我怕你救不得了去。

　　僧入师问死了烧了谁为彻我僧便拜师云死了谁拜僧便喝师云烧了谁喝僧云请和尚且烧者一喝看师便喝。

　　师同雪君暨屠居士游温泉雪君将浴吃饼次屠居士云大家来吃汤饼会雪君云此处可名洗儿泉师云恁么则九龙吐水也未君云恨不自胁下出也师提起患珠作痛声屠居士云此老倒会捏怪师颂曰入水求人两意符九龙吐水沐金躯母云不自胁间出痛彻山僧一串珠。

　　师问僧松柏不在你在否僧云不在云抵对者谁僧云松柏云乱走作么僧云荷和尚鉴。

　　师问僧雪覆千山时如何僧云请和尚归方丈云作么僧云向火恐天气冷。

　　师问僧如何是德山会得底末后句僧云泥多佛大云果与往昔不同甚么不同僧云水涨船高云果然只得三年活因甚师遭徒记僧云新妇骑驴阿家牵云未在。

　　僧问涂毒鼓是什么意师自掴口云向你说老僧有无量罪过僧便礼拜师拦头一踏云你还会涂毒鼓么僧掩耳而出师便归寝室。

　　问如何是大句师云问甚么僧又问师顾傍僧云有雄黄么傍僧云有师喝云一对无孔铁锤。

　　师问僧甚么物恁么拜僧云地水火风师云地水火风消散时如何僧云尽在者里师云既消散尽谁在者里僧便喝师便打。

　　僧入师云前者老僧答你道且放你过有两负门且道过在老僧在上座僧云过在某甲师便打僧便拜师又打僧拟开口师直打出方丈。

　　僧入师打一拄杖云道僧便拜师又打一拄杖云道僧又拜师连打两拄杖云道道僧拟议师笑云拜不得了又僧入师打一拄杖云道僧便喝师又打一拄杖云道僧云不道师连打两拄杖云道道僧云不道不道师放下拄杖僧便拜。

　　师问深信汪西堂黄檗打临济济何故不即掌只要见大愚后方才与么信云某甲总不与么师便打一如意云老僧要按牛头吃草信便与师一掌师放下如意深信便出师与偈云逼尔悬崖撒手果然直下承当一掌打得如意胸合佛祖心肠。

　　载升书记才入师便拈拄杖云你觉林有者个么升云撑天拄地师云又来作么升云拄地撑天师便打升云圆旭不辞恐烦尊力师复打云拄地撑天个汉区区两次何求怒起无明老子极粗一棒打头。

　　僧问师如何是亲切句师云未问时亲切僧云如何是转身句师云你从那里来僧云如何是异类句师云老僧恁么答汝汝还会么僧云不会师云同类句尚且不会何况异类句僧云如何是末后句师云你不服老僧骑耶。

　　问如何是夺人不夺境师云满地好严霜如何是夺境不夺人师云冻得人彻骨如何是人境两俱夺师云昨夜寒更甚如何是人境俱不夺师云老僧头将类山头。

　　僧辞师问甚处去僧云城中去师云作甚么僧云有个甚事师云学道人无剪爪工向外觅甚么事僧云已着草鞋了也师拈拄杖划两划云汝昨道不入虎穴争得虎子虎穴已开汝作么生入僧便拜师便打僧拂袖师又打僧接住拄杖喝一喝师撒下一头僧亦抛向一边师归寝室僧亦随入作礼云发超触忤和尚师云不得冤深似海吾道岂能久持率性更与一顿彻骨彻髓蒿枝。

　　僧求易双桂派师云汝出家几年僧云四十年师云汝师何人僧云没去处师云是何言也僧云发源到此水穷山尽了也师云四十年来向外求而今一旦野心休水穷山尽言相契故我嘿然而点头。

　　问僧汝名大器大即不无是甚么器僧顿足一下云和尚也认他不得师云百碎了也僧近前师拈拄杖僧作怕势师云畏烟不加以火僧便拜师放下拄杖云贪生怕死汉。

　　问僧昨清净本然话一般问一般答因甚后悟前不悟僧云水到自成渠师云犹在老僧圈缋里僧云好本多同师云堕在毒海入室毕僧复入泪云某在别处横说竖说得到者里启口不得者何也师云我为你说个譬喻得么僧云乞和尚慈悲师云如肚饥人坐在饭箩里吃不彻你还会么僧便跃然喜。

　　师问僧绵亘十虚者是个甚么僧云澹烟笼翠竹师云不落数量又作么生僧云薄雾滴青松师云汝名亘一僧云千峰耸翠师指火炉云老僧与阇黎俱烧作一堆灰谁向千里外垂手僧便踏火炉一脚师拈拄杖僧便喝师便打僧接住拄杖推两推师掌云我与你相打耶僧便拜云放过即不可师云相打没甚好拳相骂没甚好言此报终须有报记汝可绝吾烟。

　　师问僧古渡无人是何境界僧云未开口前勘破也师云古渡有人又是何境界僧云没识得者个消息师云但得皇风成一片不知何处是封疆。

　　华岩圣可禅师语录卷三终
嘉兴大藏经　华严圣可禅师语录


　　华岩圣可禅师语录卷四

　　门人光佛等编

　　拈古

　　百丈一日侍马祖行次见一群野鸭飞过祖云是甚么丈云野鸭子祖云甚处去也丈云飞过去也祖遂扭丈鼻负痛失声祖云又道飞过去也丈于言下有省却归侍者寮哀哀大哭同事问曰汝忆父母耶丈云无曰被人骂耶丈云无曰哭作甚么丈云我鼻孔被大师扭得痛不彻同事曰有甚因缘不契丈云汝问取和尚去同事问大师曰海侍者有何因缘不契在寮中哭告和尚为某甲说大师曰是伊会也汝自问取他同事归寮曰和尚道汝会也教我自问汝丈乃呵呵大笑同事曰适来哭如今为甚却笑丈云适来哭如今笑同事网然。

　　拈云马祖当道设堑百丈就路还家且置同学相看哭笑而答又作么生为怜松竹引清风几度买来还自卖。

　　三圣慧然禅师到德山才展坐具山云莫展炊巾者里无残羹馊饭然云纵有亦无著处山便打然接住棒推向禅床上山大笑然哭苍天便下参堂。

　　拈云我作德山至三圣道亦无著处便休两不伤锋犯手宾主历然洎乎正令一行不觉弄巧成拙然虽当仁不让礼度全亏二老若无笑哭相酬管取两没杀合。

　　世尊初生一手指天一手指地周行七步目顾四方云天上天下唯我独尊云门云我当时若见一棒打杀喂狗子吃贵图天下太平。

　　拈云世尊平地上起孤堆且置云门恁么道还自救得么一棒打杀干戈不少要见太平驴年未在。

　　世尊于涅槃会上以手摩胸告众曰汝等善观吾紫磨金色之身瞻仰取足无令后悔若谓吾灭度非吾弟子若谓吾不灭度亦非吾弟子时百万亿众悉得契悟。

　　拈云告众善观也是怜儿不觉丑悉皆领悟无非片雪点红炉还识金色身么只者是。

　　南阳忠国师因丹霞来访值睡次乃问侍者耽源云国师在否者云在即在只是不见客霞云太深远生者云莫道上座佛眼也觑他不见霞云龙生龙子凤生凤儿国师睡起侍者举似国师国师打二十棒趁出丹霞闻云不谬为南阳国师。

　　拈云人多谓耽源不唧溜不合恁么抵对累及国师手忙脚乱一上恁么见解则湘之南潭之北何以光前裕后哉殊不知忠国师乃伯牙琴丹霞乃伯牙弦耽源乃伯牙手琴弦之上纵有南薰雅操若无妙指其音终不能发咄谁是伯牙不见客底是深远生底是觑不见底是。

　　雪峰在德山作饭头一日饭迟德山擎钵下法堂峰晒饭巾次见德山乃云钟未响鼓未鸣拓钵向甚么处去德山便归方丈峰举似头头云大小德山未会末后句在山闻令侍者唤头去问汝不肯老僧那头密启其意山乃休明日升堂果与寻常不同头至僧堂前抚掌大笑云且喜堂头老汉会末后句他后天下人不奈伊何虽然也只得三年活。

　　拈云德山雪峰向虚空里书字字虽不成文彩已彰岩头于化日下镂冰既尔刻画分明未免傍观者哂哂即不无毕竟甚处是德山会得底末后句举头天外看谁是我般人。

　　昔有婆子供养一庵主经二十年常令一二八女子送饭给侍一日令女子抱定云正恁么时如何主云枯木倚寒岩三冬无暖气女子举似婆婆曰我二十年只供养得个俗汉遂遣出烧却庵。

　　拈云作么生免得他烧逐我道者僧设使有鹙子智文殊辩德山临济机用一十八变神通敢保亦不能免婆子烧逐在还会么他要此话大行。

　　又拈云婆子烧庵且纵还会枯木倚寒岩三冬无暖气意旨么碧玉磨成西子骨黄金铸就伍员心。

　　陆亘大夫问南泉弟子家中有一片石亦曾坐亦曾卧如今欲镌作佛得么泉云得得大夫云莫不得么泉云不得不得。

　　拈云折檀片片香击珊寸寸宝。

　　僧问赵州如何是不错底路州云明心见性是不错底路密庵云赵州眼观东南意在西北大似狐狸恋窟有甚快活处忽有问径山如何是不错底路只向他道家家门里透长安。

　　拈云二大老答话如印印泥刻划甚是分明未免引人向鬼窟里作活计门外打之绕若是直截为人端的未梦见在设有人问华岩如何是不错底路只向他道看脚下。

　　慈明冬日榜僧堂门作其下注云若有识得不离四威仪有首座见之谓曰和尚今夜放参慈明闻而笑之。

　　拈云是麻三斤耶是乾矢橛耶是百炼金耶是红炉雪耶人谓是唐言我谓是梵书唵　。

　　赵州一日到僧堂后见一僧乃问大德总向甚处去僧云普请去州遂于袖中取刀度与云老僧住持事繁请上座为我折倒却便引颈向前其僧便走。

　　拈云一日不作一日不食。

　　又拈云人多谓者僧不随普请赵州特为煎逼一上也是按牛吃草虽然如是千钧之弩岂为鼷鼠而发机耶赵州恁么也大险若是孟八郎汉定乱做去在。

　　鹅湖上堂云未了底人浮逼逼底设使了得底人知有去处亦浮逼逼底云门问首座堂头和尚恁么道意旨如何座云浮逼逼底门云发白齿黄作与么见解道得道道不得莫乱道座云你作么生门云项上着枷脚下着杻座云与么则无佛法也门云此是文殊普贤大人境界。

　　拈云云门恁么喷吐珠玉倾沥肝胆即不无大似压良为贱端的鹅湖意旨首座依模画样也不差何也三年无改于父之道可谓孝矣。

　　雪窦显问罗汉林法尔不尔如何指南林云只为法尔不尔显云大众记取某甲话头拂衣归众林下堂却令侍者请显至方丈上座适来不肯老僧那显云和尚当代宗匠某甲焉敢不肯林云你为甚拂衣归众显云和尚还许某甲说道理也无林云你说看显拍一拍下去。

　　拈云前箭犹轻后箭深。

　　又拈云好罗汉当断不断反招其乱华岩不然待他拂衣归众秪向他道一恁举似诸方至方丈待他道某甲焉敢不肯便与震威一喝不惟截断许多葛藤亦乃免见话堕。

　　五祖演云牛过棂窗头角四蹄俱过了只是尾巴过不得。

　　拈云要成九仞之山莫少一篑之土。

　　僧问云门如何是佛门云干屎橛。

　　拈云大尊贵生。

　　宝盖和尚至渐源中兴禅师处源见来便卷起帘子在方丈内坐盖一见乃下却帘子便归客位坐源令侍者传语长老远来不易犹隔津在盖便掌者云不用打某甲有堂头和尚在盖云为有堂头老汉所以打你者回举似源源云犹隔津在。

　　拈云宾则始终宾主则始终主。

　　三圣问雪峰透网金鳞以何为食峰云待汝出网来向你道圣云一千五百人善知识话头也不识峰云老僧住持事繁。

　　拈云三圣大似着忙雪峰亦似将错就错虽然如是要且宾主历然。

　　云门垂语云人人尽有光明在看时不见暗昏昏作么生是诸人光明自代云三门厨库又云好事不如无。

　　拈云枕子者边那边随语千山万山德峤朝打暮打庞老人间物闲。

　　盐官云虚空为鼓须弥为槌什么人打得众无对南泉云我当时若见向道王老师不打者破鼓法眼云但道不打自然是破鼓密庵云盐官提水放火南泉拨乱飞灰法眼埋兵掉斗诸尊宿虽然各出一只手并无一人性燥下得一槌只是随例扛鼓祥符直戴与诸人道虚空为鼓须弥为槌漆桶参堂去。

　　拈云须弥山纵广正等八万四千由旬入海八万四千由旬出海八万四千由旬父母所生四大色手长不过三尺若除斯以外别有却成两人即斯色手便是试举槌看莫只管随例说大话道脱空语还见盐官么此是文殊普贤大人境界。

　　又拈举至扛鼓处云杰祖恁么道也是普州人送贼上来者一伙老汉总没大人相不得自由况且鼓是现成槌非新设要打便打要歇便歇忽有个汉出来问华岩什么人打得只向他道响便休。

　　又拈云盐官鞔鼓南泉法眼扛鼓祥符打鼓华岩聻以两手自掩耳云不听不听。

　　双桂和尚上堂云古佛与露柱相交逢人且说三分话金刚与泥人揩臂未可全抛一片心正恁么时是何境界众无对桂靠柱杖云默默自知田地稳腾腾谁谓肚皮憨。

　　拈云老老大大偷心不少古佛与露柱相交道甚么金刚与泥人揩臂血滴滴底正恁么时是何境界喝一喝云彻骨为人人不知劳他来去八千返。

　　僧问赵州如何是不错底路州云明心见性是不错底路。

　　拈云者僧蕴一肚皮禅道佛法将谓别有玄妙路头赵老也不与他指路也不说禅但只平贴贴底向他道明心见性是不错底路且道恰者僧意不恰者僧意。

　　又拈云者僧岂不知明心见性不错而发此问赵州岂不知来意而答斯语要知者僧是贼赵州是个老贼识得他破令他胸次中如许葛藤当下冰销瓦解。

　　僧问双桂灵树封盒子意如何桂云且道里许是甚么进云不封盒子意如何桂云任从沧海变终不为君通。

　　拈云问太浅答太深冷似火热似水浅深冷热且止毕竟里许是甚么任从沧海变终不为君通。

　　李附马问慈明闻西河有金毛师子是否明云附马甚处得者消息来李便喝明云野干鸣李又喝明云师子吼。

　　拈云好队金师子吒沙地善哮吼不解咬人。

　　密云和尚云禅不须参道不须悟直下承当超佛越祖双桂和尚云打底不是座参底不是禅快活日子不过逐日思想成颠。

　　拈云师翁与先师恁么赤心片片与人卸却汁脂帽子脱却鹘臭布衫即不无要且亦是醍醐亦是毒药。

　　僧问林野奇继绍门风端的旨请师露出大家看林云一棒打杀进云也知和尚令不虚行林云你见个甚么道理恁么道僧便喝林便打。

　　拈云林野法叔门风高固高矣殊不知被者僧觑破只得七零八落洎乎收拾将来也是贼过张弓。

　　石臼和尚参马祖祖云甚么处来石云乌臼来祖云乌臼近日有何言句石云几人到此茫然祖云茫然且止悄然一句作么生石近前三步祖云我有七棒寄打乌臼你还甘否云和尚先吃某甲后甘。

　　拈云石臼茫然马祖悄然步步踏着棒棒打着即不无马祖也是勾贼破家。

　　普化吃生菜次临济云者汉大似一头驴化便作驴鸣济云直岁与他细抹草料着化云少室人不识金陵又再来临济一只眼到处为人开赵州云何不与本分草料。

　　拈云临济与么道是本分不是本分若不本分普化不合与么道若本分赵州不合与么道。

　　黄檗因六人新到五人作礼中一人提起坐具打圆相檗云我闻有一猎犬甚恶僧云寻羚羊声来檗云羚羊无声到汝寻僧云寻羚羊迹来檗云羚羊无迹到汝寻僧云寻羚羊踪来檗云羚羊无踪到汝寻僧云与么则死羚羊也檗休去至明日升座云昨日寻羚羊僧出来僧便出檗云昨日公案未了老僧休去汝作么生会僧无语檗云将谓汝是本色衲子原来是义学沙门以拄杖打出。

　　拈云人多谓黄檗有陷虎之机与么休去是八字打开与者僧相见者僧不解承当所以蹉过逮乎升座重勘果尔不知端倪黄檗婆心再与本分草料恁么解会有甚快活处殊不知黄檗被者僧一拶上天无路入地无门只得角挂高枝至于正令全提正是压良为贱。

　　昔有一老宿住庵于门上书心字于窗上书心字于壁上书心字法眼云门上但书门字窗上但书窗字壁上但书壁字玄觉云门上不要书门字窗上不要书窗字壁上不要书壁字何故字义炳然。

　　拈云法眼头上安头玄觉斩头觅活因事长智甚么难二老要且未知老宿于门窗壁上书心字毕竟是何意筑万里墙连海岱牢牢巩固旧山河。

　　慈明室中晏坐横刀水盆上傍置草鞋使来参扣者下语无有契其机者。

　　拈云慈明大似馆驿中撮马粪汉那里得来恁许多粪箕条帚。

　　杨岐在石霜总院事甚久一日慈明出雨忽作岐侦之小径既见搊住云者老汉今日须与我说不说打你去明云监寺知是般事便休语未卒岐大悟即拜于泥途问云狭路相逢时如何明云你且躲避我要去那里去岐归次日具威仪上方丈礼谢明呵云未在。

　　拈云人多道慈明以事事无碍行心杨岐尚疑而未决况其余者耶岐既见想乘隙揦倒反被识破只得蚤竖降旗耳与么会有甚长处应知杨岐有转乱为治经纶炼石补天手段慈明道知是般事便休你且躲避我要去那里去虽偷心全无确实供状了也岐大悟拜于泥途又上方丈作礼乃一手抬一手搦。

　　僧问大随淡和尚如何是祖师意随云白鹿钁头七半斤。

　　拈云庐陵米价镇州萝卜头不似此语好。

　　沩山因僧问如何是百丈真山下禅床叉手而立云如何是和尚真山便坐。

　　拈云百丈大沩真固真矣只是无一滴墨木。

　　颂古

　　慈明室中晏坐横刀水盘上(同拈二)。

　　颂云。

尽堪歌又不堪歌茎草金身没奈何博地凡夫诚薄福徒劳四面与张罗(又云)洗脚着草鞋持刀纵横舞刺脑入胶盆作个主中主云龙风虎圣作物睹石霜老汉是涅槃堂之伍复云住住

　　临济上堂两堂首座相见同时下喝。

　　颂云。

一个坐一个卧别传从此立工课一株树荫几何人各得心雄胆子大

　　慈明冬日榜僧堂(同拈二)。

　　颂云。

非师十智非三诀非剑水盘非草鞋绣出鸳鸯诚可爱金针不识自何来(又云)不登宝殿不居陬耳目无因用黈旒父察子心堪任劣弃珍着垢到圊头

　　杨岐侦慈明于小径(同拈)。

　　颂云。

飞卫以射名箭穷折棘抵鸾胶续断弦好音出妙指一则惧一则喜监寺儿孙虽遍天涯要且非父不生其子

　　大随钁头(同前)。

　　颂云。

钁头确实三斤半日日拈提报佛恩一问西来迅口道不欺之力有来源

　　沩山因僧问百丈真(同拈三)。

　　颂云。

金毛师子踞地颦呻奋迅三昧直指向人刹那之际现三世身而今鼓气效颦者九转终归是假银(又云)莫认穿红莫认穿绿高着眼看如东升旭(又云)休从色相看威仪画骨神仙不画皮画得仙姬似那个状元之母状元妻

　　紫玉山道通禅师因于頔间如何是黑风吹其船舫漂堕罗刹鬼国通云客作汉问与么事作什么于失色通云即此便是黑风吹其船舫漂堕罗刹鬼国于便作礼。

　　颂云。

毒龙气恶陷虎机深辙鱼得水逸鸟出林杀人刀活人剑赵璧还秦原没玷

　　洞山因僧问如何是衲僧孔窍山云十八女儿不系裙。

　　颂云。

十八女儿不系裙纸船载宝渡河汾浑家拍掌呵呵笑侥幸归来喜十分(又云)升天底事都扬却珍垢全抛首不簪干尽髑髅白似雪焦枯骨节黄如金

　　赵州僧堂后逢僧(同拈)。

　　颂云。

我王库内原无是信手拈来用大痴设使箭穷锋不拄道傍折棘以当迟

　　潭州神山僧密禅师与洞山行次忽见白兔走过神云俊哉洞云作么生神云大似白衣拜相洞云老老大大作者个说话神云你又作么生洞云积代簪缨暂时落魄。

　　颂云。

偶来那畔落今时平地升天不用梯摭得炭头书皂壁权行鸟道驾乌鸡(又云)足下无私果俊哉不繇阶级蹈高台苔封殿上曾游晏只缘向背一时乖

　　疏山手握木蛇僧问和尚手中是甚么山提起云曹家女。

　　颂云。

拄杖也弄拂子也弄我不恁么显异惑众

　　我在叶县备曾试之。

　　颂云。

滔滔锦水出云安作浪兴波势且宽自古夔门滟滪石不辞白帝日观澜

　　灵云见桃花而悟云二十年来寻剑客几回落叶又抽枝自从一见桃花后直至而今更不疑玄沙云谛当谛当甚谛当敢保老兄未彻在。

　　颂云。

剥尽芭蕉剥莫休欲穷千里上层楼灵云不瞎一双眼争见玄沙血趾头(又云)廉颇多功势不双相如海量志犹长赵王无事登金殿燮理调和有二郎

　　黄龙三关。

　　颂云。

我手何似佛手竖起拂子代口善说过现未法没个人儿相偶我脚何似驴脚曾涉江淮河洛多年负累辛勤而今与他袜着我也有个生缘虚耽四十九年惭愧丛林不整未得一觉好眠(又)我手何似佛手忽尔推门入臼随君开阖自由不劳指目分剖我脚何似驴脚曾上层峦重阁扬眉四顾无涯入眼山河寥廓我也有个生缘院西一块小田半边那栽糯谷半边那种赤运

　　龙门一僧被蛇咬或问云既是龙门僧因甚被蛇咬僧无对东山一僧代云果然现出大人相圆悟闻之东山有此僧耶。

　　颂云。

轫才发车便过善行果无辙迹妙唱非千舌和出草兮似电疾入水兮不动波葛陂拄杖子陶家挂壁梭风雷相送上天河

　　药山令供养主抄化甘贽行者问甚处来云药山来甘云作么云教化甘云将得药来么云行者有甚么病甘乃舍银两锭意山中有人必不受此主归纳疏山问云子归何速主举前话师云速送还他子着贼了也主遂送还甘云原来山中有人益金以施。

　　颂云。

昼午星现子夜日中白纸书信不通而通着贼了也镜照镜山里有人空合空二老函盖相称处者僧无功却有功

　　一归何处。

　　颂云。

自近达远由浅至深如剥芭蕉一层又层(又)一步赶步直到家里敲开其门抛却瓦子

　　慈明榜文。

　　颂云。

嚼之无味摸之无痕绝人意路刺人眼睛(又)坐断千差路始通陆行车马水行艟儿孙从此满天下尽是金刚栗棘蓬(又)是狴犴欤是桎梏也兔角杙牛龟毛络马着之不上卸之不下谁知监禁之外有个仁者类临济推人活埋似妙喜得肥汉剐(又)百尺女墙百尺高层层马槊层层刀至尊左右排文武六国之王引领朝

　　婆子烧庵。

　　颂云。

离位之机孰个知毒龙拔在富那西劈开海水止观妙不见尾巴更是奇

　　慈明室中横刀水盆上傍置草鞋见有来者请下语拟议即打趁出。

　　颂云。

道冠儒履释袈裟见得分明眼亦花除怪先须去白泽破家散宅是生涯(又)造道立限千日自强唯引一锥竿头如是进步方可随意施为

　　德山拓钵。

　　颂云。

向上程途那有限古人略喻剥芭蕉而今多少英灵士徒把虚空着火烧(又)割牛刀千钧弩善用不须行跋扈聪使聋明使瞽点金如何成赤土阵阵风涛兮随以雨荷衲千眼兮云为补石霜多山行兮杨岐挝鼓乾闼婆王奏乐兮迦叶起舞云从龙风从虎圣人作而万物睹(又)大家要话广流通龟毛绳缚树头风所以虚空钉橛辈言烟烧得舌头红(因西林书记颂灵云桃花岩头甘贽过夏三颂而作以进之也)

　　十八女儿不系裙。

　　(颂云)。

药若厌苦毒安能吐病在膏肓何时而愈卸百斤枷兮钜灵斧疏凿三巴兮赖神禹

　　师严然后所学道尊故东山门下子孙多贤德而超迈者诚源远而流长也。

　　颂云。

汾州骂彻慈明日叶县打追圆鉴时不用恒忧吴越令二株嫩桂与天齐

　　因思法眼参地藏明教见神鼎时便不见有烦恼也。

　　颂云。

莫待病生才服药病瘥不假驴驮药正病不可错服药去来今病总不恶

　　尽大地是沙门一只眼。

　　颂云。

百丈卷却拜席首山拂袖便行逢人不得错举此个沙门眼睛(又)灯笼唤醒露柱蹶起独坐独行除却三光五岳那个是我知音(又)髑髅干若未尽顶门痛与一针十方世界销殒拈草可作金身

　　麻三斤。

　　颂云。

洞山答话麻三斤非法身兮非意生除却当人眼中屑紫磨金色放光明

　　世尊初生。

　　颂云。

如笋露包性已豪弗须六日便翀霄云门恨早不扳折兜率言迟谩贬褒与贼过梯非分外逢场作戏又何劳药山既现大人相布衲也须一勺浇

　　干屎橛。

　　颂云。

云门乾矢橛相好不可说三十二八十何曾有一缺(又因孤岩维那颂特拈颂以进益之拈云)一口吸尽西江水

　　马祖机大一拳拳倒黄鹤楼白云用大二老大固大矣不及云门胆大。

　　颂云。

百物供养无福打煞喂狗无罪开口不畏泥犁为证平等三昧(又)药医有病人人易无病求医医者难语忌十成如领会衲僧孔窍女儿边(又)不是堕坑落堑亦非入水入泥尊贵到此已极好仁无以尚之

　　岩头在甘贽家过夏补衣次贽行过头以针作劄势贽整衣欲谢妻问云作甚么贽云说不得妻云也要大家知贽举前话妻云此去三十年后须知一回饮水一回咽女子闻云谁知尽大地人性命被奯上座劄将去也拈云前车既覆后车当戒。

　　颂云。

一二三四五金木水火土趁道蕴铁牛咬玄沙汝虎三圣兮推出一丁宝寿兮瞎却一城观光兮媲美当代破家兮太煞无情可怜无限河边骨尽是深闺梦里人

　　华岩圣可禅师语录卷四终
嘉兴大藏经　华严圣可禅师语录


　　华岩圣可禅师语录卷五

　　门人光佛等编

　　杂录

　　庚戌三月十六双桂忌辰师诣帧前拈香云

　　吾师面目分明甚不独彰乎纸墨间描不成兮画不就华岩瀑布响潺潺恁么说话三十年后大有人不肯且道不肯个甚么藏尽楚天月犹存汉地星。

　　辛亥双桂忌拈香

　　一片肉一壶酒项上戴枷脚下着杻唤转世人心出尽自家丑颠覆大智典型抹煞马驹江口喝一喝云三世诸佛不知有白牯狸奴却知有。

　　雪弥勒赞

　　六花面目二大肚皮心肝腑脏俱亦如之咦也要光天化日之下亲见当来补处无疑。

　　观音赞(三)

　　白云几片紫竹数竿提篮回顾应现多般独立兮在石莲花兮可观金沙滩骨蛤蜊中肉如斯舍形以利众生兮岂仅七难二求多寿多福。

　　(又)黑发童颜十五月白衣玉体三冬雪济人水火急如风杨柳枝头甘露灭。

　　(又)见色及闻声蚃曶度垣牖千里咫尺间而亦无留滞众生不是无乘此而不觉故名曰生死诸佛不是有觉斯而不住故号曰涅槃唯我洛伽士有大方便力亦不住涅槃亦不离生死故示蚌蛤身画师马郎妇指出本有形见不思议事我于千万中聊举其一二如太仓一粟如马体一毛而我聚千雷以为一音声纵阐游夏词旷发鹙子智如泻恒河水流尽言无尽不能赞其一而况千万化一化千手眼海水须弥笔偈赞无时已偶闻窗外音付松风水石。

　　寄不惑禅人

　　多年有赖共相依自恨昏蒙委实非笃厚高流趋壑去痴顽弱质保危畿双树有条枝叶嫩孤峰无侣跫音稀几向白云开口道为传心事静慈归。

　　牧牛歌

　　驯性轻蹄拽耙牵犁总凭他带水拖泥朝放溪东暮牧溪西但只知水只知草余无知松根枕头云被轻柔果胜他锦帐狐裘痴憨自饱鹿豕为俦故不消绳不消橛夜不收。

　　送雪林禅人访友卜庵

　　廿载江南住纤毫习气无知君返故里问友把茆诛阔晤今云再离情怅且吁树凋叶落候一顾莫辞迂。

　　答衣水道人韵

　　谩言已过赵州关赵老生涯万万千应晓石桥非略彴当思个齿答高年知牛于角有墙在见火从烟犹隔山直把山墙推倒也朗然如日处青天。

　　与雪林朗维那

　　掀倒禅床日打头一棒时不言有授受永作天人师。

　　与还初佛悦众

　　言下知端的宗通说亦通不怀人我见定绝五家宗。

　　与三渊惺监院住报恩

　　屡为致诘只解竖拳汝既自肯吾亦无言。

　　送不惑兴返木樨庵

　　木樨中毒尧都发面上而今犹五痕含憾十年心未已冤冤只报有仇人。

　　与介休命参头

　　无法可传传甚法传无传法有根由投机因不密三寸白棒赶渠出信州。

　　斋回读石鹤先生近诗

　　舫阁长安下竹居近海棠赭阶凤尾绿花架龙须长诗雅惟新韵书金白满房饱斋兼饱德快入无何乡。

　　为省巳师入塔

　　师蓦拈拄杖云尽十方虚空法界是一座无缝罅底宝塔情与无情十二类众生俱在里许何须与省巳上人更觅个石洞子作么遂以拄杖敲灵骨两下向塔门指云山不厌高水不厌深便入。

　　达磨赞

　　道大人难悟梁天子亦差微言识帝面赤脚走天涯衲扫千层浪身浮五叶花分灯百万亿无处不成家噫也是眼里撒沙。

　　观音赞

　　波涌莲花种种形左右鹦鹉甘露瓶童子摹拜莲舟上童女端身捧宝停花中大士名观音愚智称呼销毒阴或礼或持或身佩咸臻福慧空三昧泡沫之躯命若菜从闻思修护身铠入三摩地来人间刹刹尘尘皆自在。

　　因事示众

　　凡人做工夫或经行或打坐正念未曾现前无明习气现前者生死话头不切对治不住当奋舍无明习气急自省改勿纵恚怒护持正念入三摩地习气自消无明自灭无明习气既消灭则当体是佛更无别佛如是思惟时时消息是大智慧人六度已具舍无明习气得檀急自省改得进勿纵恚怒得忍护持正念得戒入三摩地得定时时消息得慧信而力行名曰善丈夫。

　　为寂惺号不多

　　惺得自家底事了纵横八面任高歌寻常拈出一茎草丈六金身不欠多。

　　为寂诚号拳山

　　诚心干办生死事十二时中莫放过直把拳头捏教紧一捶粉碎者山河。

　　送雪如明知事

　　一蹋一蹋又一蹋直破重围千百匝矍铄是翁壮志圆杰出丛林个老衲。

　　与惟识典上座

　　一个拳头生铁铸不从人得谁相付如斯方便与君通震旦古今无别路。

　　挽敏树法兄和尚

　　吾兄厌世欲何之令弟悲伤法渐弛眼见桂林凋弗茂寥寥此道赖谁持。

　　留枯木上座

　　拄杖芒鞋老可休何劳特地驾轻舟诸方风味咸如此不若还居最上头。

　　与不群应上座

　　拈起放下蒲团竖拂挂拂一样老僧无喝与君痛与三十拄杖。

　　送法旨禅人三四六言还玉泉

　　不说禅非同哑一机才发走杀天下舍得自己嬴人儿孙个个如马。

　　达磨赞

　　佛国种草世像不群发纹且鹫眼窦而深行如风之疾渡似叶之轻不为钝根常面壁九年那得上乘人。

　　为德铠禅人入塔

　　我宁不说法疾入于涅槃世尊说得行不得德铠业已涅槃了也行得说不得师遂举起灵骨云华岩则不然要行说俱到我宁不说疾入便以灵骨入塔。

　　双桂忌

　　师诣帧前拈香云不解巴陵三转语不会杨岐女人拜遂插香云单单只有片檀香触碎鼻头师莫怪。

　　为治平慧觉和尚起龛

　　眼前实相脑后神光而今而后遍界莫藏便封起龛以拄杖敲龛云三十余年广化众生恬然无恙一笑孤征有眼当见有耳当闻大家到通远门外看取火里之金引杖便行举火举起火炬作此云黄檗被人活埋普化自将直裰惟我治平法兄了无如是络索乃撺下火炬云大千沙界海中沤一切圣贤如电过。

　　题斋榜

　　颗颗明珠一粒一须弥价酬不尽劳劳做辨一食一应量咬着也无施受财三轮体空免不信心底披毛带角油盐菜六味具足使大修行人证圣成贤是文殊是普贤休于灶上弄鬼眼睛只管和盘托出若道玄若无尽莫把家中私财浪费何妨彻底将来。

　　观音大士赞

　　普陀大士如众生奴示马郎妇现蛤蜊躯见宜心念意莫之乎才称名号脱一切拘又正法明佛从闻思修入三摩地应化阎浮销除七难俞允二求当度即度四八咸周。

　　为佛语大师起龛

　　师以拂子引龛云面壁是我渡江是我嘉阳开花渝城结果临行一句甚分明浑如大象脱羁锁引拂便行举火生时水浴死时火浴生水死火如风过树撺下火炬云铿锵舍利弥山布。

　　为海昆师起龛

　　师以拄杖敲髑髅一下云顶门有眼通天有路弥勒院中是汝歇处咄切莫停机伫顾便行举火以火炬打圆相了复挑向一边云者里死者里生如贫得宝枯蘖逢春且道海昆上人还端的到者里也无求珠不离泥试玉须经火随声撺下火炬。

　　为冰镜师起龛

　　师以杖指龛云高峰祖涅槃不出关冰镜师涅槃不出七且道与古人还有契分也无去问取丙丁童子举火火中有宝君须荐不属无知不属知木马升腾三界外铁牛哮吼一声时便下火。

　　为海昆冰镜入塔

　　师两手抱二师灵骨云法华会上时尔我见不错宝塔涌其前一个分半座正当与么时谁右而谁左便齐入云涧水青如玉山花红似火。

　　与守一义侍者

　　不叱瞎驴不罚饡饭三十乌藤直打出院。

　　募灯油引

　　百碎了也细抹将来辊作一团重重烹炼逼得通身汗下自然水到成渠微微引动花心灼灼光吞四壁透入什迦老子肺腑剔起十八高贤眉毛不具斯眼以何供养。

　　募米缘引

　　贵也少他不得贱也少他不得圣也少他不得凡也少他不得乃至农夫灶妇牧子樵人但有血气者莫不尊之何也为他从地涌出最初叶茂根深葆孕心真总不焦牙败种熏修由侯成熟依时举吹毛斩断稠林运辐轮辗碎爱网庐陵高价作么生黄梅精筛于夜半千槌百炼非铁石肝肠讵可承当炉炭濩汤具筋骨身心始堪出没有口而食未尝饱也无齿之人下下咬着生前死后两头说破何妨正中一言岂云含糊不举咄皮肤脱落尽惟有一真实。

　　师赠庐陵雪君砚并偈(有序即川东巡宪也)

　　缙山四面逼来拶碎袈裟峡路一条相逢打开秘藏触着磕着原非等闲共济同舟岂是细事君肯承当直下我敢信手拈来曾经御案颁行何必生师指点君若不欲在此原无我不将来于君已有。

　　御赐元章的石头流传到我似虚舟浴云溪畔拈将出点化鱼龙天际游。

　　为智珠禅人起龛

　　师以拄杖打头云好不空过病不服药如是个汉卒难摸索临行更是用精神蹋破草鞋打赤脚举火以火炬打圆相云过去现在未来诸佛尽在者里所以古德云三世诸佛向火炎里转大法轮火炎为三世诸佛说法三世诸佛立地听且道智珠禅人还闻么撺下火炬云烟霞布上林舍利填山谷入塔师举灵骨云劫火洞然大千俱坏许多灰烬向何处安着不劳方朔发端由多宝如来分半座便入。

　　与松竹定

　　一踏三年靠倒起来舌似刚枪凭君杀佛杀祖洗雪四众心肠。

　　挽清溪法兄

　　双桂昌昌浪有名同门兄弟半迁更而今苦我无心力土面灰头强纵横。

　　寄格外上人

　　一面了然情已熟寄言求偈我无辞倘非格外相知者谁把空拳竖向伊。

　　送印光大士之峨眉

　　柳眼桑眉尽放开折来相饯当茶杯草鞋得到最高处携取峨眉山月回。

　　与懒也盆

　　二郎关子稳如铁拈起签筒动得么幸尔转身放得下同予厥志老山阿。

　　与指南湘

　　棒棒棒打头不道道到底会得无言言可承上宗旨。

　　为石密不智二师入塔

　　师云无缝塔影团圞千古万古与人看既是无缝石蜜不智二师向何处入遂两手持灵骨云八德池开多紫气双生及第并头连便入。

　　与一我耳

　　重重击节拂蒿枝扫尽灯花落地时痛痒予君深委悉逢人直教破头皮。

　　为白云千松万和尚入塔

　　师持灵骨云遗风展步出长安异类中行信有焉天子不臣侯不友故教常伴白云眠便以灵骨入塔。

　　为天然比丘入塔

　　师以手指塔门云过去诸佛也在里许未来诸佛也在里许现在诸佛也在里许且道即今天然比丘在甚么处遂以灵骨入塔云莫怪赃污请预其数。

　　观音大士赞

　　观世音三字时人不知道不曰听世音观世色亦好即此是话头思惟可入妙念念相应时通身是耳窍。

　　与南芝静侍者

　　万丈深潭清彻底拈来便用不须疑等闲奋起马师喝吸涸曹源水一溪。

　　与彻我果维那上锦官

　　问我且烧一喝言下气宇昂昂如是寒灰发焰庶几嫩桂可昌。

　　阿弥陀佛赞

　　吾常东之东观此即今处水鸟与山林行行七宝树吾常自返观不随二见走直此烦恼心便是无量寿恒以德峤棒直教破头皮八万四千相应手无足亏恒以临济喝直起奋迅狮八万四千好咸与形相随五须弥白毫四大海绀目五色妙莲华五浊中亦出问尔九品人直下承当否心心而相续念念而不异即此东与西总一极乐地八棒功德水四喝流不息雪润烦恼心是生安养国。

　　和盘中山子韵

　　大大青山秪似拳深深绿水不盈盘看山玩水人无数那个游人得到巅。

　　重阳日代杨富祭刘君志

　　五阴一阳候昏虚旦柳时凄凄风露冷落落桂兰萎禴祭聊芹荐麦舟岂我期俚词将挽赙悲剩茱萸枝。

　　山中四威仪

　　山中行陂有榛隰有苓即此便是安养国何缘更忆西方人山中住鸡头芋象腿瓠拾枯满煮折脚铛欲咸则盐酸则醋山中坐休懒惰还知么永劫长缠弊垢衣不知无价宝珠颗山中卧枕子堕砖头破世界在我身心中犹如芥子一般大。

　　十二时

　　鸡鸣丑顶上枷脚下杻空无作愿解脱门入之不醉无明酒平旦寅血肉身喉舌唇敲磕齿牙成句义识风鼓扇作音声日出卯天如澡地无草镇海明珠问一个如何倾出一栲栳食时辰智可亲道可邻近朱赤而近墨黑富润屋也德润身禺中已识远尔达终始王都大道坦然平未到京师莫路止日南午沩山牯耕豆土莳之容易守之难莫令瞌睡斑鸠侮日昳未没忌畏不触讳澄清四海六臣间王不簪缨始尊贵晡时申物自新机自神心光触处水中月情与无情镜里身日入酉子湖狗好看守若使一法入空门打教平地翻筋斗黄昏戍识得一万事毕剔起皮毬黑漆灯照彻幽岩并暗室人定亥卸兜戴解鞋带拖者死尸上广床两脚长伸观自在夜半子形如屣心如矢劳劳通晓不曾眠子规啼在杨花里。

　　午日和憨之西轩坐

　　西舍堪迟客东轩得早晖群谈惊广座雏燕怯低飞雨后泉声壮照高　影肥几人斗百草拣得宜男归。

　　佛手柑

　　善哉调御多方便无有情中示有情双臂聊舒出上苑全身大半隐香橙最初指处原尊贵末后拈底与弟兄如是无为法相印不从陶铸本生成。

　　新笋

　　灵根春后发血脉夏前通骨节含胎嫩心肠裂地空皮肤同乳虎鳞甲类苍龙渐得风云力翀霄上九重。

　　师乍入季而关时有二鸠巢于关额缁素来往亦不惊若燕子然一包二雏垂成师与抚摩三归而去次年复至四包八雏咸与三归而去师记以偈曰。

　　鼠穴神丘鱼穴深蠢动有灵过我灵报语同灵樊畜羽何时自在展风翎。

　　和憨之秋夜吟

　　叶落归根万木残清晖无限露词坛除前络纬声如碎引出松稍月广寒。

　　与晦杲玥维那

　　月落后望子相见假瞌睡大似徉狂一麈尾放伊不过是时节拈我瓣香。

　　赠慈云价南仙上座竖祖堂

　　为固灵根密密培三回四转去还来斯言久已垂芳册五叶一花次第开。

　　竹杖

　　知深知浅知高知底能施无畏折伏骄侈故曰四知又号二宜。

　　与玄度润禅师

　　求法无如尔切悭法无如老僧今朝何故如此只缘辊芥投针。

　　浴佛

　　举遵布衲浴佛次药山云你只浴得者个浴不得那个衲云把将那个来山休去师云二大老拿云攫雾虎骤龙骧发明者个那个可谓明同杲日灿若骊珠矣但只是把的把不起放的放不下二俱未了今朝德玉则不然遂舀一勺灌太子顶云者个与他一杓又舀一勺灌太子顶云那个也与他一勺管教悉达太子眉目悄然药山布衲咸增光彩。

　　为明玄上座举火

　　生不知何来四大原非有死不知何去五蕴本来空审如此明玄清净法身与安养阿弥陀佛无二无别又用此三昧真火作么便撺下火炬云饶是真金也须煆过。

　　与息知禅师行脚

　　向上程途无限恐其不能力行今既子归就父助以三十乌藤。

　　赞慈云长老

　　孤月雉染真子双桂传法嫡孙次白杨当山第四灼然有本有根既能秘重大法又能建立山门可谓知恩报恩自有儿孙脚下行。

　　赞不惑长老

　　不惑长老与吾同姓又同行脚直至究竟曾在河东兮折杖三枝见法衰颓兮以药自病不知者谓之为庸医知之者谓之为散圣人怪行怪似碍无碍堪笑老冻脓犹有乡情在。

　　与大器成禅师

　　万株松下结茆居一井曹源饮有余受用不因人致得海棠香国有阇黎。

　　自赞

　　握杖当轩来者便挫中酒毒深故尔胆大细详其源元来是金刚圈栗棘蓬个莫怪赃污都卢分付慈云上座。

　　麈尾一枝握在手对谁说法自扬丑拄杖空闲于背后面何厚赤颜似饮破山酒气宇怡然自在久麦冠之外无何有虾跳岂能出得斗还知否野花崖竹以为友。

　　半生行脚待老(山名)方休修恒顺业一味随求人问佛法以杖便搂从教人唤姚黄头。

　　磐石之上青松之下如是而坐太煞闲雅手持数珠念何佛也曾疑明教永明十万弥陀观音遂与南芝较试仅能七日力行。

　　出双桂门何行不像说起酒肉不骂便谤如斯者样不孝之徒争能受得人天供养。

　　极粗一棒打人到底壮心胆大如金师子不从酒肉中深来争解作得者般虫豸。

　　垂象骨手弄鳖鼻蛇见闻离悕就路还家似枯木上撒些子花。

　　与指云孝维那

　　老大一个巴掌到处只要打人莫怕招灾惹祸贵在捞漉鲲鲸。

　　观音菩萨赞

　　鸡鸣犬吠鹊噪鸦啼但有耳者咸得闻之入理之门如许阔谁能返听自家底。

　　返闻闻性永绝离微猿啼鹤唳直指人归在在处处为痴顽众生发天然生机。

　　普贤菩萨赞

　　手持贝叶坐白象王看何经典不见文章应知遍界不曾藏。

　　与大荒显

　　培根固本善知时树大花荣果自肥不但只徒荫凉也贵生弗息得成蹊。

　　山中四威仪

　　山中行步步陟云程回首看千崖万壑平。

　　山中住随缘只么度澹黄精不用盐和醋。

　　山中坐十笏庵一个甚柔和褥是松毛作。

　　山中卧小石床一座耐岁寒云棉被以荷。

　　又三五七言

　　山中行问幽禽潦水今何在白云深处寻通笕引泉来灶角可涂可馔可调羹。

　　山中住无别务小小做个园大大开条路来无防碍去无疑菜有鲜姜食有芋。

　　山中坐没人我白醭堆口唇飞丝挂耳睡一佛一经一老僧清风明月白云褁。

　　山中卧空无作茆褥宽而肥石床高且大梦想颠倒无住心莫教猿鹤都啼破。

　　与怀璞美侍者

　　而今学者我慢万川广有金鳞畜张海口吞尽逢人一味卑心。

　　答果生刘孝廉韵

　　学士偕来万佛楼焂焉雷雨去还留苏斯蕉扇正维夏快我秧针适麦秋清献闻销性历历堰溪声壮意悠悠东西霁矣▆相向四顾青山放两眸。

　　答伯鸿邓相公见过用忆华岩韵

　　鸠杖匪缘次第登一超直入到孤嶒俯看山谷全无隐尽剥芭蕉宁有层已过关前应掉臂既明日下不挑灯忘年问道情何似今日留衣大有能。

　　答惠吉邓孝廉韵

　　携孩向上入斯岑此个因缘实远深法护同人人护法襟开世界界开襟分明君子若愚貌嘿识维摩一点心憾寡黠思酬雅韵碧纱笼待子孙吟。

　　为彻空师举火

　　师近炉云八德池满九品莲开请坐其上不用疑猜一念相应真净体充遍十方无往来召傍僧撺下火炬便烧。

　　法派

　　德光明震旦太白元符来双桂承前谶华岩遍九垓。

　　华岩圣可禅师语录卷五终

　　　门人　(彻耳　光显　光孝　圆美)　同刻

　　　(秀水夏抱日书　　　禾郡陈馥林梓
　　康熙甲子仲冬月吉板藏嘉兴楞严寺般若堂
　　附藏流通)
