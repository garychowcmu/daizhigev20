嘉兴大藏经　磬山牧亭朴夫拙禅师语录


　　册上小影

　　朴夫拙自泐

　　瞎汉少卖弄看你瞎卖弄一生卖弄得去么虽然瞎从光过去光未瞎过来不信试光弄看。

　　石坛我庄石床三子请

　　语录序

　　禅学尚矣而最上一乘永超三界唱提手眼点勘人天时节因缘较然不爽牧亭大师开堂庆云参徒甚盛嗣以结集语录相示披读之余慨然永叹盖以佛法之日坏也人心不古而善缘益轻譬之今人心乐长安而迷不识路则其至也必无日矣抑问涂必于已经而遇彼导师寔未亲到则其至也益无日矣然则佛法之坏学人之过而亦不尽学人之过也大师砥柱颓波仔肩此道扣洪钟于龙象哀鸣之日振迦音于鱼龙混处之时极力为人老婆心切要知此事本自圆成非从人得生死不相干之地鬼神觑不破之机凿开鸿蒙打破漆桶三五周天斗杓司令先天一着一箭惊人九重铁鼓自然冰涣当阳独露耀古腾今粉碎虚空全身独现矣予本钝根兼撄尘网但幼慕宗乘夙遇奇缘犹忆岁在辛巳忽于海福禅寺重遇庐梦老人茶广商量颇蒙印可继承过访师亦与焉指示精通直截了当庐梦老人者黄梅正派即师得法本师也老人圆寂廿载于兹幸又得师开示非少譬之饮水冷暖在心灌顶醍醐宁忘所自但痛众生罔明大事循环业根紏缠因缘难以圆满三身安望种成四智岂知珠本在衣灯即是火兹读语录渺然长怀窃谓裨益参徒所益犹少而居今之日其有功于此道良多也用赘简端如临法会佞佛之谓所不敢辞亦望诸山全提共唱师其将谓彼自无疮而慎勿伤之也哉。

　　雍正十一年岁在癸丑阳月李焞敬题

　　磬山牧亭朴夫拙禅师语录目次序一目录卷第一住鄱阳剑溪永镇禅寺语录卷第二住霸陵白鹭渡西汀寺语录卷第三丰城庆云寺说戒语录浮梁圆通庵说戒语录崇仁天竺寺说戒语录卷第四住临川青云草庵语录卷第五勘辨机缘代古拈古颂古卷第六偈赞传佛事洞虚禅师塔铭

　　磬山牧亭朴夫拙禅师语录目次

　　磬山牧亭朴夫拙禅师语录卷之一

　　住鄱阳剑溪永镇禅寺语录

　　比邱(石坛光模石丈岳麓)等编

　　师于雍正四年冬在乐平凤凰山受请至腊月初三日入院。

　　山门以字不成八字不是出出入入千千万万若有一个识得许他与我同门复云且缓且缓拽杖便入。

　　韦驮季法危如累卵还记灵山亲嘱付么复云险。

　　伽蓝是你是我举院灵聪一家担荷宁可杀人不贬眼不可见人面似火(金面关圣)。

　　祖师祖祖祖太莽卤禅禅禅几何般道道道直下扫快与我飏向鄱阳湖里喂鱼且道过在甚么处遂以手捏鼻云臭。

　　佛殿者个没底厕坑子谩道释迦老子跳不出直饶三世诸佛历代祖师以至天下诸大善知识尽在里许头出头没拙上座到来毕竟如何遂大展云掩。

　　据室任是透金刚圈吞栗棘蓬汉来到者里汗臭气未嗅你在若要拙上座手中棒吃三更鼓戴网巾且去买了草鞋着。

　　拈众檀护疏裈无裆裤无口头上青尘三五斗个是拙上座三十年水边林下一个安乐法门底缘业风吹来厥土万般存此道一味信前缘。

　　法座未离兜率已降皇宫未出母胎度人已毕既度人毕拙上座据此曲盝又度个甚么验在目前遂升拈香云此一瓣香皇图齐北极圣寿等南山端为祝延今
上
皇帝圣躬万岁万岁万万岁。

　　陛下伏愿风不鸣条雨不破块民不失所路不拾遗君臣道合主宾肃雍老安幼怀财丰物阜永乐无为之化。

　　此一瓣香肩荷乾坤手擎日月奉为阖朝文武采寮属现前护法功德林墙堑宗风金汤法社不忘当年付嘱共增此日禄康。

　　此一瓣香头头上明物物上了奉为诸山老宿为日月之眼目作乾坤之须眉补处名蓝化缘寰宇。

　　此一瓣香慈如冬日和若春风灵同夏云鉴并秋月光天灼地去也。

　　此一瓣香不假天降亦非地生若铁蒺藜出红炉星光爆灿孰敢正眼觑着今当人天众前尽情揭露了也供养庆云堂上古云沛老和尚以酬法乳之恩敛衣就座昆池大师白椎云法筵龙象众当观第一义师云迨举磬椎已落第二义了也毕竟如何是第一义庐岳峰鼻孔撩天鄱阳湖舌头拖地众中如有摸得到者请出相见僧问天开地辟海晏河清人人尽乐尧天个个咸沾舜日临济宾主洞山君臣俱不问师登宝座端为祝延师云一个苍生是一年进云果然句盖乾坤功弘宇宙师云莫涂乌我好进云涂乌一上师打云且道是赏你是罚你进云抛砖得玉吐气扬眉师以手拨开眉毛云猫进云法王座上无偏党拾得寒山笑不休师云笑个甚么僧亦拨开眉毛云猫师云可怜猎犬无灵性秪向枯桩旧处寻问金炉香袅宝座花敷凡圣交参人天瞻仰且道有何祥瑞师云碓觜开花进云如何是未出方丈底佛法师云焦砖打着连底冻进云如何是已出方丈底佛法师云急水滩头蹴绣毬进云永镇家风又若何师打云今日拄杖开张发市进云不受一番寒彻骨怎得梅花扑鼻香师云不信道问向上宗乘即不问进门一句事若何师云千二百五十人俱粥足饭足牛进千头马进百匹水足草足事事如意免得诸人叫屈进云秪如三圣道逢人即出出即不为人是如何卤莽如僧进云兴化道逢人即不出出即便为人又作么生依稀似佛进云谢师指示师云此去城中仅十里僧礼拜师云莫道无事好僧出师以杖约住云入院事繁向晚再问诸人秪知问佛问法得知佛法来处佛身充满于法界塞破虚空普现一切群生前蝇子撒卵随缘赴感靡不周草鞋踏断四条觔如恒处此菩提座也是三家村里土地相似山僧既据此座祖令当行蓦喝一喝云大众狮子吼野干鸣顾左右云野干鸣即狮子吼狮子吼即野干鸣不见道天地与我同根万物与我一体春生秋杀阴闭阳开鱼跃鸢飞水动山静月明钟沉五夜梅开雪霁九重到斯时正好伸脚打眠悠悠度岁无端被汝诸人推向十字街头打开布袋秪得将者些葛藤尽情抖擞出来撒向诸人面前耳里眼里无不释迦老子还见么若未见山僧重为唤出遂以手拨开眉毛云猫复喝一喝云若不喝退险些撞着南泉复举简堂禅师云圆通不开生药铺单单只卖死猫头不知那个无思算吃着通身冷汗流简老才展铺席便要悬羊卖狗难免诸方捡责山僧则不然永镇既开生药铺何须要卖死猫头四方主顾来寻我痛处一针白汗流还契诸人也无良久云鸳鸯绣出从君看不把金针暗度人结椎下座。

　　当晚小参举僧问乾峰云十方薄伽梵一路涅槃门未审路头在甚么处干以拄杖子划一划云在者里师云错僧以前话复问云门门曰扇子　跳上三十三天筑着帝释鼻孔东海鲤鱼打一棒雨似盆倾错设有个汉出来道拙上座与么批判还契二大老也无向他道错何故更有一错未敢向汝诸人道破且道是那一错拙上座未出海福门是错致令数年已来东冲西撞皮穿骨露立无卓锥之地错及乎今日到了永镇见此篱穿壁倒有盐无醋不惟厨空库空仓空箱空坛空瓮空瓶空罐空盆空甑空连锥也无错未晚忽见诸人各各默然或坐或立将觜卢都挂得提壶山僧不觉通身汗流秪得背手仰空向外打个低都唱曲鹧鸪一场馍糊馍糊不馍糊总是低打都打低都唱鹧鸪挂提壶嘴嚧都呼嚧乎嚧摩啰呼嚧娑婆诃。

　　师在凤凰山受请小参髼头垢面许多年鼻涕吊来到觜边一自众中呈丑拙从兹不值半文钱因此遁迹三江海福一任春来鸟语秋去花残草也未敢动着一茎几回引颈一尺连忙缩头十寸虽是蚖蛇恋窟幸无玷辱先师谁知业报到来无端打个喷嚏触犯罗计孛星上孛下东孛西孛来孛去孛至凤凰山盖缘修行无力又被伽蓝觑破遂令鄱阳永镇众檀护并合山老宿向枯木糁花所以道欲识佛性义当观时节因缘时节若至其理自彰众中莫有端的此理者么良久云不因柳毅传书信何缘得到洞庭湖请两序上堂天高群象正落霞孤鹜齐飞海阔百川潮秋水长天一色所以道同明相照同类相求云从龙风从虎圣人作而万物睹毕竟睹个甚么蓦喝一喝云兵随印转将逐符行。

　　开钟板频呼小玉元无事秪要檀郎认得声遂击一声云大众还认得者一声么侧耳作听势云象龙蹴踏难分处一片皇风四海闻。

　　开云板师问典座在么曰在者是佛祖慧命大众性命在尔一人手里尔若二时粥饭稍不精洁我就兜脑一椎遂击一下以椎掷地云侍者与彼拾起锅铲柄复云好个铜头铁额汉。

　　佛成道小参参头石桥问未离兜率已降皇宫未出母胎度人已毕此理如何师云莫妄想进云既度人毕因甚睹明星始大悟师云更莫妄想进云未审悟个甚么师云鼻孔没半边进云将谓别有师云不快漆桶进云恁么为人去也师嘘一声云只道你是个禅客进云过去诸佛亦如是现在诸佛亦如是未来诸佛亦如是师云速礼三拜进云莫是和尚亲切处么师云一掌一握血一棒一条痕进云何须重下注脚师云聋进云是现大人相那师拈杖云者尿床鬼子那里学得许多虚头头礼拜师云了乃云阿呵呵笑甚么我笑释迦老子于正觉山前寝绳床食麻麦饿得骨瘦岩巉眼花燎乱说甚么睹明星大悟岂不是夜半见鬼犹道奇哉怪哉一切众生具有如来智慧德相但以妄想执着不能证得又是口里狐涎脚跟下好与二十拄杖怪道云门大师要一棒打杀狗子吃贵图天下太平脚跟下亦该二十免得后代儿孙一人传十十人传百百人传虚教坏人家男女永镇与么批判亦该亲领二十何故见怪不怪其怪自坏虽然我更要问你释迦老子是甚么复云猫儿狗子也不识。

　　立祖牌设供你者一队牙如剑树口似血盆底野狐种族到一处聚首蝉联嘴嘴哝哝商量个甚么莫是东家杓柄长短西家锅子大小么实拙不肖忝为野狐苗裔然却党理不党亲折箸搅黄河做就一盆木札太羹用玄沙片纸一一将唇吻封你一个密不通风何也啼得血流无用处不如缄口过残年。

　　设本山前代耆旧供饮泉水贵地脉牌上无名过一边遂拈香云点。

　　除夕晚参醉汉正酣度岁杯穷神打叠送穷才谩言永镇年无米牛粪火儿没得煨十八高贤散打坐咬牙怒目口慵开劝诸人休戚哀东村王老烧钱纸野鬼闲神都请来。

　　元旦上堂尧风荡荡舜日雍雍凤历颁宸九重阊阖开黄道龙文绚斗万国衣冠拜冕旒黎元乐无虞河清海晏岳牧宣有道鼓腹讴歌家家灯烛辉煌处处笙歌嘹喨阳春赓白雪彩凤舞丹霄辛盘椒酒贺新年兰英桂种淑气惠风迎化日云霁雪消墙角几点梅花漏泄天机之数空中一声爆竹唤醒雷霆之威蓦喝一喝云而今四海宾贡何用炮火喧天。

　　元宵小参僧问春灯莫厌月馍糊春月应怜灯影孤风雨若教今夜占烛龙治水失明珠请师示珠师打云拨着动着放光动地进云龙得水时添意气师云试飞腾看僧提起坐具疾行师云白云万里问此夜金吾不禁是处火树银花未审永镇有何施设师以拄杖作天矫盘龙势云大众看看进云者老汉伎俩已尽师云知恩者少僧拂袖归位师云负义者多乃云过年不觉月过半堪叹光阴忙似钻永镇初住米柴无又值当家没打算直欲祖师将身卖(风俗家户僧送祖师图乞米永镇随例)连朝逼得无处窜雨雪纷纷泥滑滑拟作填沟塞壑汉今朝又是上元宵火树银花没得看蓦卓拄杖云长老长老你且莫只我有个区处奉慰权且应个时节拄杖子你有甚么区处当速领教复卓一卓云我记昔年随侍郢南定省路经鄂渚黄鹤楼访吕祖承彼教一道铁笛名曰闹元宵今夜何不大演一道一以恭迎春王(是日立春)一以大众普乐良久云冤家冤家年来少温忘却了也拄杖子你若纪得烦吹一道代壮体脸又卓一卓云谛听遂横拄杖作吹笛势乃高声歌曰五六五尺仕仁五六工六五五五复云只合吹到者里拄杖子今者上元佳节柴无米无举院眼怒鼓得与么快活正谓黄檗树下弹琴苦中作乐蓦拈拄杖连卓云有意气时添意气得风流处且风流抚掌呵呵大笑下座。

　　晚参举庆云先老和尚示众云草色青青柳色黄桃花历乱李花香东风不会吹愁去春日偏能惹恨长者些说话正法眼藏涅槃妙心临济料拣云门三句曹洞五位沩仰义海法眼心识尽情揭露了也秪是贾至居士不知落处千生万劫承当个诗翁众中还有知得落处者么若有不妨将山僧拽下禅床烂捶一顿自然明窗下安排脱或未然与你指个直截根源春雨如膏春云似鹤春鸟关关春泉濯濯师云老人只知开口笑不觉舌头长殊不知齿不关风开口便落一东二冬此处无银二两俗人沽酒三筒岂不又添一翁拙上座则不然草色青青柳色黄桃花历乱李花香东风不会吹愁去春日偏能惹恨长与么举略较些子诸仁者还委悉么试敲推看其或未然再与你注个唐诗直解春雨如膏春云似鹤春鸟关关春泉濯濯且道是祖师心印是仲尼鼻孔众无语遂抚案云黄金难铸钟子期。

　　升座见桃花无疑自瞒不少击竹不堕悄然痴狂外走出门筑破脚指钝置煞人平地上吃交笑杀旁观隔江招手横趋而去也是凭空着魅者一队汉大似抱薪救火吃盐止渴岂啻梦中说梦实情好与二十拄杖猛虎不食伏肉胡蜂岂恋旧窠所以道世尊三昧迦叶不知迦叶三昧阿难不知阿难三昧和修不知和修三昧优波鞠多不知优波鞠多三昧祖祖不知既是祖祖不知因甚临济大师又道谁知吾正法眼藏向者瞎驴边灭却致令后代儿孙个个醉饮鸩毒气鼓丛林拙上座不敏二十年前无端被个没意志的老汉亦饮一剂胀得目空宇宙气塞乾坤行住坐卧动转施为不得自由如参竹篦公案触不得背不得左不得右不得幸遇朗山人天眼目善识人家痛痒信手一爬恰恰爬着山僧不上不下的去处正所谓逢着家里人当说家里话且道家里话作么生说遂以拄杖作钓势云秋潭彻底鲸深浸百尺丝纶钓得归无底篮儿暂盛着养成头角纵横飞收杖下座。

　　佛涅槃上堂师振威一喝云一声炮响死伤积野众中还有不顾危亡奔流度刃者么一僧出便喝师唤值岁云曳出者死尸去进云哀哉哀哉师云棺材里瞠眼睛进云伏惟尚飨师以拂子作振铃势云吽吽问芳草碧嘶韩干马绿杨影系戴嵩牛如何是境中人师云我行芳草里汝又入深村进云如何是夺人不夺境惟见碧流水曾无黄石公如何是夺境不夺人子房未虎啸破产不成家如何是人境俱夺叹息斯人去萧条徐泗空如何是人境俱不夺我来圯桥上怀古钦英风进云人境已蒙师指示瞿昙此日何处行师云山家养狗忽生子长大柴门吠落花(时寺产狗子)进云因甚到恁么地师云却被阇黎带累进云是某甲罪过师云险问世尊因七贤女游尸陀林一女指尸云尸在者里人向甚处去请师指示师云仰蜂粘落絮行蚁上枯梨一女云作么作么诸姊谛观各各契悟感帝释散花云惟愿圣姊有何所须当终身供给女云我家四事七珍悉皆具足惟要三般物一要无根树子一株如何是无根树子师云叶覆大千沙界身廓充塞十虚进云二要无阴阳地一片如何是无阴阳地师云看脚下复云滑进云三要叫不响山谷一所如何是叫不响山谷师云哑却你口塞却你耳进云一切所须我悉有之此三般物我实无有女云汝若无此争解济人帝释罔措又作么生师唤首座云你看者僧驱我入地狱僧抖袖归位云恁么则散花去也师云又是一杓恶水蓦头浇乃云正觉山前鬼见身金棺复把双趺申祸根谁识从兹起冤气髑髅遍界新於戏相逢不饮空归去洞口桃花也笑人复举东山蕉祖升座云若谓释迦老子决定入灭急请诸人捶杀自己若谓释迦老子决定不灭急请诸人捶杀山僧若谓灭而不灭不灭而灭山僧与诸人一齐人涅槃堂有分然则毕竟如何即得便下座师云堪笑蕉祖者些说话太似三家村里骂鸡婆秪要口里说得出不顾浑身当落何趣几乎带累大众一齐入拔舌地狱岂啻三尺童子捉蒙然释迦老子去处犹未梦见在敢问诸人释迦老子今日毕竟归何处去遂靠拄杖下座。

　　久雨示众万法是心光诸缘惟性晓本无迷悟人秪要今日了击拂子云大众还了也未复挥一下云若道了因甚古人又道檐声不断前旬雨电影还连后夜雷蓦喝一喝乃高声唤侍者云快持瓦钵床头支漏雷风电雨又来了拈起拄杖连喝遂旋风打散行者出师以杖指势云尿床鬼子者里犹是一点长漏早参春眠不觉晓处处闻啼鸟夜来风雨声花落知多少遂以手捏鼻孔作鸠啼势云鹁鸠呱呱鹁鸠呱呱复三唤侍者不应乃连掌之云者尿床鬼子天明多时犹在者里瞌睡便下座。

　　出队归晚参千人排门不如一人拔关若一人拔关千人万人得到无为安乐之地诸仁者永镇虽然清苦且喜人人脚跟踏在无为安乐地上堪笑山僧一月以来总在外边之绕如珠走盘周旋无停敢问诸人向甚处着眼所以道有一人常在途中不离家舍有一人常在家舍不离途中向者里辨得那一人常在家舍不离途中那一人常在途中不离家舍绝无丝毫拟议许他脚跟果踏无为安乐之地其或未然只恐诸人在家忙不彻山僧处处常安乐。

　　清明日小参野花红湖水绿柳莺啼花风郁羹正香饭又熟行人平地跶一交荒原何处号天哭咄新冢垒垒近屋边家家祭扫各纷然独怜戍妇江边苦遥望沙场烈纸钱遂以拂子作振铃势云吽吽。

　　浴佛上堂师拈拄杖云一举四十九大家出只手扶起破沙盆灌浴成垢咎撞着跛云门活活打杀无处走复卓一卓云瞿昙休走我与你卜一兆看一二三四五金木水火土前朱雀后玄武左青龙右白虎元来木星触犯当年太岁遣修罗闹入紫微宫蓦喝一喝云好好紫微照破汤之盘铭曰苟日新日日新又日新否极泰来康诰曰作新民而且鹿苑迪吉诗曰周虽旧邦其命维新元亨利贞大众是大神咒是大明咒是无上咒是无等等咒复喝一喝。

　　结夏小参阿呵呵笑甚么八十翁翁入场屋真诚不是小儿戏鹄头白乌头黑也是推车就了壁然则国清才子贵家富小儿娇道得也叉下死道不得也叉下死螭吻咬杀屋梁脊灯笼倩露柱解交磨盘不甘唆起山门倒骑佛殿入厕房里昼夜绕百千匝风吹石曰窃见捏鼻一笑苕帚责打筹予三十流水下滩非有意白云出岫本无心江西马　箕三十年不少盐酱还是对众语是落草谈张公吃酒李公醉西街廖胡子东倒西歪东村王大姐口里酒气逼人所以释迦老子道若有一人发真归源十方虚空悉皆消殒邓师翁道若有一人发真归源十方虚空筑着磕着圆悟和尚道若有一人发真归源十方虚空锦上铺花楚石禅师道若有一人发真归源十方虚空针劄不入永镇道若有一人发真归源十方虚空普入地狱诸仁者前是镬汤炉炭后是碓捣磨磨左是铁床沸屎右是拔舌犁耕试问作么生得出良久云小心挨过七月半放你出来打乱窜。

　　端午小参日到中天诸魅群邪远殄人临五日赤口白舌消除蚰蜒蚊蚋潜踪蜈蚣虺蛇遁迹五色彩丝续长命胡用药采天台万人藂里夺孤标自是湖归范蠡处处龙舟竞渡鼍鼓逢逢家家角黍招魂艾旗闪闪不须怀沙作赋且就沧浪濯缨然虽如是曲奏天中则且置万人藂里夺孤标一句作么生道振威喝一喝下座。

　　解夏示众秋风凉秋夜长羁旅客思故乡敢问大众到家里人必藉阿谁之力唤侍者曰掇退香案待我好申脚动手遂申起手云我手何似佛手复垂下脚云我脚何似驴脚会得此脚牛脚马脚有脚无脚无不是者一脚会得此手大悲千手百手无不是者一手东街胡张三醉得东倒西歪黑李四白扇过头亦无不是者一手者一脚以至十二时中穿衣吃饭屙屎放尿烧香扫地合掌摇头迎宾送客无不是者一手者一脚超佛越祖屠牛宰羊无不是者一手者一脚云门大师道扇子　跳上三十三天触着帝释鼻孔东海鲤鱼打一棒雨似盆倾又不是者一手者一脚赵州道我在青州作领布衫重七斤又不是者一手者一脚麻三斤乾矢橛锯　秤锤板齿生毛狗子无佛性怀州牛吃禾益州马腹胀天下觅医人灸猪左膊上又不是者一手者一脚所以道无手人行拳无舌人解语无手人打无舌人无舌人连忙道个不必如何是不必底事诸仁者整日嘴嘴哝哝只解口说直要手脚能说方是真说莫秪在长连床上不是脚痛便是腿酸或是一个筋斗打至三十三天或是一个大鼾撼动一十八重地狱带累山僧波波吒吒罗罗结帝生陷无间今晚劝诸人且漫去思想收拾行李紧捎草鞋明日绊那个作伴好游山玩水那个藂林明窗净几好过冬试将主人公三字权帖鼻尖头上看看看得好自此一二三三而再看来看去终久有日看至前如银山万仞后如铁壁千叠要进进不得要退退不得到者里然后向万仞头挨得一线入千叠中拶得一缝开如此白汗出得几身再将主人公与释迦(老子)鼻孔比一比那个长那个短可是一洞通风不复又申出手脚看看我手可似佛手我脚可似驴脚那时那里痛唤释迦老子与我揩一揩那里酸唤释迦老子与我捶一捶那里痒唤释迦老子与我爬一爬动转施为任你自己不然徒在东个藂林搅到西个丛林西个丛林搅到东个丛林听得行者鼓向三通长老上坐诸人旁立眼盵瞪地看着上头两片皮动或将古人公案囫囵念上一个或将陈烂葛藤东扯西拽扒上一顿或拈拄杖卓一卓喝一喝或扬一眉瞬一目竖一拳动一指便道长老为我说秪问你东村王大姐满面水粉一觜胭脂终日深藏闺阁见人低头缩颈是为你说不为你说不见古人道牛动尾巴便将作等闲殊不知檐声不断前旬雨电影还连后夜雷又道你是那里人曰新罗人曰未跨船舷早已三十棒能向未跨船舷早已三十棒处爬得些子痛痒方才许你展开驴脚申出佛手好吃山僧手中痛棒其或未然漫道我瞒你你更瞒我太杀也若到诸方分明举似。

　　中秋上堂僧问天上月正圆人间月方半既是天上月正圆因甚人间月方半师遂展两手云此夜甚分明便下座。

　　九日小参独在异乡为异客每逢佳节倍思亲遥知兄弟登高处遍插茱萸少一人大众且道者一人是阿谁羞将短发还吹帽笑倩旁人为整冠。

　　大悲诞日师过回龙庵丹崖方水玉渊半偈祝发请升座丹霞烧木佛冷灰豆爆拨取一堆灰舌头拖地院主须眉堕落筑着磕着山僧适过回龙喜值大悲降诞翠竹黄花各呈欣容不须木佛烧火亦不见有一人须眉堕落秪见伊一队初地菩萨苦被须发缠绕请法去缚吾今不教伊成佛作祖去亦不教伊向驴胎马腹去亦不教伊情识漏尽苦乐双忘去亦不教伊智过鹙子察尽秋毫去但各将一把断命刀子教伊向无始劫前把命根一刀两断更向波波吒吒罗罗城中重重打过然后见佛杀佛见祖杀祖见魔杀魔杀尽始安居若有纤毫便是翳生所以道你若无心我便休毕竟以何为验观世音菩萨将钱买胡饼放下手却是馒头击拂子下座。

　　示众数月以来雪峰道的未及与诸人说佛法今晚稍暇试问我提尔挈我遍尔接我坐尔歇阿家尝醋三尺喙新妇洗面摸着鼻因甚山是山水是水僧是僧俗是俗咄三尺浪高鱼化龙痴人犹戽夜塘水。

　　开炉年年十月十五诸方结制开炉永镇不入保社依旧东壁胡芦整日东捞西捷厨库升斗未储八字尚无一人人人徒手愤呼此事不是儿戏军行一马一夫如同背水缩军临阵上天无途虽然殊不知尽大▆是个大冶红炉只要诸人自己刻刻照顾眉毛不消山僧那遂咳嗽一声云谩谓释迦老子三世诸佛历代祖师天下诸大善知识天地日月星辰山河大地草木藂林森罗万象情与无情将根断贯索子缚作一束抛向大洋海里顿时火发烧至三十三天化作一堆灰试问诸人唤什么作自己唤什么作释迦老子唤什么作三世诸佛历代祖师天下诸大善知识唤什么作天地名象说什么西天四七唐土二三到者里直饶诸方分得门辨得户无论甘与不甘悉要吃山僧手中痛棒何故剑为不平离宝匣药因救病出金瓶复举法昌以一力挝鼓升座曰法昌今日开炉行脚僧无一个惟有十八高人缄口围炉打坐不是规矩严难免见诸人话堕直饶口似秤锤未免灯笼勘破不知道绝功勋安用修因证果喝一喝云但能一念回心即脱二乘羁锁师云大小法昌通身泥水要脱二乘羁锁自己作贼禁人犯夜永镇者里惜无者辈古锥有则无论凡圣推向大冶红炉锻炼一过何故要识真金火里看遂连声击竹篦云鄱阳湖里火发各人照顾眉毛。

　　此峰和尚至小参师唤监寺云向辱此峰和尚见过永镇他出失待今者毕竟如何家贫难办素食事忙不及草书向下文长付在来日。

　　请此峰首座小参天得一以清劈开华岳连天碧地得一以宁放出黄河彻底清圣人得一以治天下也是君子务本所以西伯而兴渭水蜀帝以起南阳永镇得一则且置扶起刹竿一句作么生道良久云大家归堂问取东单第一座。

　　起七小参骂人莫点心打人莫打脸要做过量人事事要打点成佛作祖要打点参禅学道要打点烧香扫地要打点合掌摇头要打点沽盐买醋要打点运水搬柴要打点穿衣吃饭要打点屙屎放尿要打点迎宾送客要打点人前召沸要打点莫待三十夜到来见着黑面阎老子只恐诸人打点不彻有召难沸拙上座有生以来时时事事无不打点即论日前起期告香之夜被尔诸人自朝直忙到晚秪一刻不曾打点三阵击子迎至堂中信口胡说乱道自家不知道在那里去了末后举个法昌开炉的公案举至但能一念回心即脱二乘羁锁截然忘却了也由是默坐良久待得心回箭去久已只得召起大众曰鄱阳湖里火发各人照顾眉毛大家懡　一场今夜起七无端说到者里又是漏逗不打点试问诸人那底是脱得羁锁处遂高声云大众你看永镇眉毛还在么。

　　解七小参大众闭门家坐祸从天来昨夜山僧梦见伽蓝告报鄱阳仅三百年来不闻甚么佛亦不知甚么法汝乃何方知识带此一班婆罗门来我永镇终日说黄道黑昼夜绕百千匝踏翻鄱湖振得地摇陆动须弥倒卓撼落帝释花冠帝释罔措乃遣烧香童子具将上事命下铁围阎老子闻得诚惶诚恐稽首顿首手圭膝步仰对天庭曰请息天怒此事不难臣等立差五方恶卒往永镇伽蓝追索上赍昨夜永镇伽蓝追得无处回避只得告禀山僧山僧再三劝勉不得伽蓝即刻领五方恶卒来与诸人索取花冠众中何人拾得预与山僧通个消息不然待彼到来吾亦无奈各人自扫门前雪不管他人瓦上霜。

　　沙弥戒本空大德请上堂僧问拟申一问师还答否师云用得龙王几点风进云佛祖玄机即不问浮山九带事如何师云记得话头么如何是佛法眼藏带竹头木楔佛法藏带残羹馊饭理贯带循途守辙事贯带撒土扬沙理事纵横带魔宫虎穴屈曲垂带披毛戴角妙协兼带金声玉振金针[靄-曷+隻]锁带寒山拾得平怀常实带穿衣吃饭进云九带已蒙师指示三玄三要再披宣师云又是一题头第一玄天第二玄地第三玄人第一要生事之以礼第二要死葬之以礼第三要时祭之以礼进云万古碧潭空界月再三捞捷始应知师云赤土涂牛奶问涅槃心易晓差别智难明如何是差别智师云杖失双瞳瞽进云那伽常在定无有不定时秪如女子在定文殊出他作么师云死水不藏龙进云文殊既为七佛之师因甚出女子定不得师云满罐不动进云罔明下方菩萨因甚却又出得师云半罐丁东进云恁么则一声石磬唤聋天下人耳朵去在师云多年历日问因戒生定因定发慧请问还有不从戒而得定慧者么师竖拂子云会么进云某甲不会和尚道师云你拟追上我壁进云是何心行师云山僧罪过进云谢师指示师云少选随例餐　子也得三文买草鞋问舟航鄱水新无迹霹雳丰城旧有声维摩丈室容三万二千狮子座因甚永镇戒坛仅容十数辈师云寸长尺短进云如何是沙弥戒杀如何是比邱戒盗如何是菩萨戒淫进云三戒蒙师指宗乘事若何师云我更问你如何是妄进云恩大难酬师云就来妄乃云今朝腊月一杀盗淫妄毕山僧无法说般若波罗蜜遂顾左右云者里浮山九带得么临济三玄要得么诸子戒定慧得么所以世尊道止止不须说我法妙难思诸憎上慢者闻必不敬信是说未说摩尼珠人不识如来藏里亲收得不问你罔明出得女子定文殊出不得即今珠在甚处良久云万古碧潭空界月再三捞捷始应知复举清净行者不上天堂师云和身屎里滚破戒比邱不入地狱和身屎里滚龙池珍祖云清净行者却入地狱和身屎里滚破戒比邱却上天堂和身屎里滚大小珍祖好人不肯做直要屎里卧带累永镇今日亦在厕坑里头出头没乃召本空大德云闻得些子臭气么复云穿过你髑髅。

　　因雪早参呀大众普天匝地昨夜被雪山白牛一口吞尽了也敢问汝等即今向什么处安身立命众无语乃以竹篦作李三娘涓水势且歌且叹曰天既要发风就不要下雪既要下雪就不要发风有朝太阳一出雪雪那时你在那里复召大众云你看狂风飘雪又来了遂旋风打散。

　　因伐树晚参古云有句无句如藤倚树树倒藤枯句归何所汝等向者里如何下一语惬得老僧意众下语皆不契师云自道去也永镇伐木锯舞三台触犯月光童子遂舒十指云掩却太阳向大洋海里攃一把塳尘黑风从中猛起鄱湖白浪滔天拍倒芝城荐福寺张睢阳见陶侃母古冢偃卧不安风雨山拈起磨刀石向杨子江里一掷折断五老峰铁梁脊顷刻庐山三百六十庵主悉来与诸人从事试问诸人向甚处迴避得过。

　　托钵归粥后示众诸兄弟昨日托钵心苦永镇无甚犒劳现前公案举似僧问赵州学人乍入藂林乞师指示州云吃粥了也未僧云吃粥了也州云洗钵盂去其僧大悟师云此话如金矢法悟者如金不悟如矢所以径山云如今诸方有种瞎汉往往向洗钵盂去会了敢问大众不向洗钵盂会向甚处会乃唤监寺云昨日托钵归得米多少寺云二石八斗师叱云永镇好监寺数也不会算八斗二石也不识且听一颂吃粥了也洗钵盂此僧粗糙失威仪叮咛诸人牢拈柄打破明朝将甚持复云咦更参三十年。

　　腊八日早参刹尘心念可数知大海中水可饮尽虚空可量风可系无能尽说佛功德乃顾左右云还委悉么复云雍正五年岁在丁未十二月佛成道日是冬雪少风景晴畅恭惟诸人戒期起居多福珍重。

　　菩萨戒清泰大德请上堂师拈拄杖云山僧今日佛来也打魔来也打神来也打鬼来也打来也打不来也打参头才出师收杖云可惜打你不着头便喝师云临济四喝是那一喝头又喝师亦喝进云如何是金刚王宝剑尸横万里如何是踞地狮子狐兔潜踪如何是探竿影草识得你如何是一喝不作一喝用师连声喝退进云者老汉生怕烂却师云养子不及父家门一世衰烧香问古人道一不杀生因甚南泉斩猫师云莫惊恐二不偷盗因甚临济白拈先师曾踏脚跟去三不淫欲因甚阿难入摩登女室好个入路四不妄语因甚世尊虚设化城不得你成佛香便喝师云几乎打破我香炉问世尊道未出母胎度人已毕因甚世尊复睹明星始悟师云待打破髑髅再向你道进云毕竟悟个甚么师云髑髅水出进云者是旧句如何是新句师云今日冷似昨日进云如何是夺人不夺境雪夺境不夺人寒人境俱夺卧人境俱不夺赏进云好个作家宗师师云有甚共话处问清泰大德请法舍那如来放光还是两彩一赛还是别有淆讹师云天左转地右旋进云因甚永镇门外水自古向西流师云不妨奇特进云莫是和尚家风么师云莫谤他好进云看者阿师纳败师自掌嘴乃云清泰大德请法舍那如来放光还是两彩一赛还是别有淆讹天左转地右旋所以世尊未离兜率已降皇宫未出母胎度人已毕因甚临济又道有时夺人不夺境有时夺境不夺人有时人境俱夺有时人境俱不夺临济大师五戒也不持何得逢人便喝千喝万喝也是胡喝乱喝永镇门下一喝用不着佛来也打魔来也打神来也打鬼来也打来也打不来也打打打直要打破你底髑髅髑髅水出不向你道何故永镇门前水自古向西流饶你有白拈斩猫设化城入得摩登伽女室一齐按下云头有个汉出来道看者老汉生怕烂却养子不及父家门一世衰又来纳败师自掌觜复喝一喝云几乎打破我香炉。

　　上堂师举保宁禅师上堂云山僧今日入拔舌地狱去也遂以手拽舌云阿　阿　师云大小保宁惯用鬼家活计以当平生极则若山僧当日在旁只轻轻向彼耳朵云和尚今日方才识得我黑面老子那直饶保宁通身是口无处比数无令今日个个杜蛮禅。

　　上堂举德山小参云山僧今日不答话问话者三十棒一僧才出山便打僧云某甲话也未问因甚便打山云你是那里人僧云新罗人山云未跨船舷早已三十棒师云德山本欲觅个咬人狮子无奈者僧是个逐块底韩卢当时若是山僧待他道问话者三十棒秪消道个谢师答话竟直要德山口似悬河到者里也要舌结自合倒戈卸甲去也何故人平不语水平不流何须彼云未跨船舷早已三十棒带累德山绊入葛藤窝里至今无出头分在。

　　电机大师至上堂举五祖绿雨和尚住庐山九奇峰大乾和尚入山相访才坐次干问云居此深山穷谷有何意思绿云若无意思争引得人到者里干云这里将谓老兄忘却绿云若不忘却到不得者里干云领教绿云又是从头起师云二老若无后语险些被这里活埋至今无有转身处何也既是家里人安得灶前坑之深东厕▆之高在这里也不识一个东边瞎冲一个西边瞎撞几乎将露柱鼻孔撞去半边山僧昨承大师远过正所谓一回相见一回老能得几时为弟兄自是炊无米饭点没油羹问以诗答以礼何必驴唇马觜至论者也之乎山僧只合一笑且道笑个甚么与人恭而有礼复云又是习气不除。

　　元旦上堂元正启祚万物咸新一句作么生道复云颠倒颠新妇骑驴阿家牵借婆衫子拜婆年遂对露柱作女人三拜复举香严云去年贫未是贫今年贫始是贫去年贫犹有卓锥之地今年贫锥也无真净云去年富未是富今年富始是富去年富唯有一领黑骖布衫今年添得一条百衲袈娑岁朝抖擞呈禅众实谓风流出当家香严贫则贫矣只是不合家丑外传逢人叹气真净富则富矣又不合卖弄家私逢人夸豪若论贫贫不过永镇富富不过永镇富不过永镇满堂阿师那个衣里无珠奈彼不能舍用贫不过永镇满堂无位真人那个身挂寸丝奈彼无绳自缚虽然但贫不叹贫富不夸富仲尼曰素富贵行乎富贵素贫贱行乎贫贱即如今日山僧同大众处此尧风舜日天下晏然正谓一人有福兆民赖之当唱万年欢岂非素快活行乎快活众中还有知得山僧快活处么抚掌大笑下座。

　　解制上堂举有佛处不得住无佛处急走过师云白云万里三千里外逢人不得错举白云万里恁么则不去也白云万里摘杨花摘杨花白云万里永镇明日设有人来告假各与草鞋一緉白云万里何故不见达观颖禅师云诸方钩又曲饵又香奔走犹如蜂抱王因圣者里钩又直饵又无犹如水底捺葫芦永镇尤不然钩又秃饵又穷犹如落叶舞狂风复云白云万里。

　　退院上堂世事悠悠不如山邱作么生是山邱底事渔翁傍晚曲岩宿晓汲青湘然楚竹烟消日出不见人款乃一声山水绿遂与大众拱别作摇橹势云款乃款乃款乃下座。
嘉兴大藏经　磬山牧亭朴夫拙禅师语录


　　磬山牧亭朴夫拙禅师语录卷之二

　　住霸陵白鹭渡西汀寺语录

　　比邱(我庄源白石帆达川)等编

　　师于雍正八年春在鄱阳永镇寺受请至四月初八日入院。

　　山门此是云门一字关试问诸人作么生得入振威喝一喝云一踏鸿门两扇开。

　　佛殿日面月面觌面相见纤毫拟议君往西秦我之东鲁蓦喝一喝云何得入门便触忤遂大展九拜。

　　伽蓝大觉为伽蓝身心安居平等性智复云深山藏独虎浅草露群蛇。

　　达磨只履西归钝置黄面老子九年面壁气饮天下儿孙且道过在甚么处遂又十指掩面作窥势云阿姐阿姐。

　　入室书头教娘勤作息书尾教娘莫瞌睡坐断中间不落窝臼未免法报化身叫屈摩竭阤亲行此令毗耶离已现神通还委悉么以拄杖卓一卓喝一喝。

　　是日山主公请上堂师指法座召众云者是什么所在蓦喝一喝云狮子吼时芳草绿象王行处落花红便升。

　　拈香云此一瓣香山河为寿日月是心端为祝延今
上
皇帝圣躬万岁万岁万万岁陛下伏愿高履羲皇之世永戴陶虞之天。

　　此一瓣香西汀第二回拈出供养灵虚堂上杀人不眨眼的古云沛老和尚以酬法乳之恩敛衣就座维那白椎云法筵龙象众当观第一义师云第一义蚊子上铁牛无你下嘴处众中莫有不甘者试申嘴看。

　　僧问法不孤起仗境方生道不虚行遇缘即应和上今登宝座应个什么因缘师云尧天舜日进云域中日月纵横挂一亘晴空万古脊师云瞎老婆吹火进云如何是先照后用师云猴愁搂搜头先用后照狗走抖擞口照用同时溪西鸡齐啼照用不同时屋北鹿独宿进云照用蒙师指那事更如何师云大众看者僧忘却了也进云低声低声师云才学搓弹子便要捏金刚问天垂宝盖地涌金莲帝释散花牧女献供且道西汀有何祥瑞师云五日一风十日一雨进云又道世尊说法四十九年未曾说着一字师登曲盝今说何法师乃良久进云莫是和上受用处么师云参进云文不加点工岂浪施师云谢三娘秤银问举步涉千岐孤坐又成迷如何得恰好师云饥得食寒得衣进云如何是海里泥牛衔月走剜肉作疮崖前石虎抱儿眠吃盐救渴铁蛇钻入金刚眼敲冰取火昆仑骑象鹭鸶牵掘地觅天进云狮弦方一奏曹源正脉通师云学语之流乃云海里泥牛衔月走崖前石虎抱儿眠铁蛇钻入金刚眼昆仑骑象鹭鸶牵高峰大师云此四句中有一句能杀能活能纵能夺众中若有检点得出管取参学事毕遂顾左右云大众且道是那一句试出检点看良久云如无今日山僧打令之初岂肯颟顸不惜口业与汝诸人注破若论参学二字笑不成哭不就未出门平地吃交便证古云者一交者一交万两黄金也合消头上笠腰间包清风明月杖头挑既出门复尔筑破脚指亦云悔不慎当初谁道九九八十一依旧无尽居士曰赵州八十犹行脚秪为心头未悄然及至遍参无一事始知空费草鞋钱总是打鼓弄琵琶还他一会家木人能抚掌石女解煎茶云散天边月春来树上花善财参遍处黑豆未生芽是以退养三江海福一任春去秋来三十年不纪裈无裆裤无口头上青尘三五斗只见双双瓦雀行书案点点杨花入砚池闲坐小窗读周易不知春去几多时间与士大夫一觞一咏亦足以畅叙幽情无端被一阵业风吹至鄱阳永镇庵到此间又有此间境界云横不断青山潮落无边沧海日与四海高流共谭般若夜载扁舟明月独卧芦花至落霞孤鹜齐飞秋水长天一色斯时也岂怜犹有身于人世中相将两载讵意今春修褉又蒙诸君以斯席见招余因抚掌而笑曰好事堆堆叠叠来不须造作与安排落溪黄叶水推去横谷白云风卷回众中还有知得山僧快活处么良久云是处是慈氏无门无善财复举庞居士参马大师云不与万法为侣者是什么人大师云待汝一口汲尽西江再向汝道师云大师虽则唱高和寡未免难遇知音西汀也要狗尾续貂今日设有问不与万法为侣者是什么人但向道万国醉心尝大鼎相逢携手上高台遂合掌向空云愿以此功德普及于一切我等与众生皆共成佛道结椎下座。

　　当晚小参举古德云六十年前狼籍东壁打到西壁而今收拾归来依旧水连天碧师云古人虽得一场孤峻未免露出家丑山僧固且臂长袖短从来不肯低人亦有一偈举似诸方冻脓昨夜东风狼籍飘扑花残四壁直眠日出通红万里天空一碧大众二偈还有优劣也无若道有辜负古人道无违背山僧毕竟如何良久云莫将闲学解埋没祖师心。

　　安两序上堂万法归一一归何处东涧水流西涧水南山云起北山云挥拂子下座。

　　上堂莺啼燕语水绿山青人人怀沧海之珠个个抱荆山之壁龟毛拂子拂兔角扇子扇又谁管你米里有虫麦里有面盏子扑落地碟子成七片狗子无佛性问伊是谁见见不见倒骑泥牛入佛殿。

　　升座师问万法归一一归何处众下语皆不契师曰自道去也蜻蜓许是好蜻蜓飞来飞去不曾停被我捉来捏去两边翼恰似一枚大铁钉。

　　上堂拈拄杖云芭蕉和上云你有拄杖子我与你拄杖子你无拄杖子我夺却你拄杖子既无拄杖子夺个甚么复横拄杖云横按莫邪全正令太平寰宇斩痴顽。

　　小参万里八九月一阵西北风空庭飞乱叶返景叫孤鸿噫自南自北自西自东。

　　因雪晚参千山鸟飞绝万境人踪灭孤舟蓑笠翁独钓寒江雪遂以拄杖作钓势云众中若有锦鳞不妨冲风破浪一僧才出师收钓云惯钓鲸鲵沉巨浸却嗟蛙步辗泥沙便下座。

　　谢诸山供大衣上堂师拈香云此一瓣香如天普盖似地普擎直透我
皇大清国里上下四维八表之外六合之内君君臣臣父父子子和上阿阇黎同坛尊证上中下座信施檀樾善恶知识情与无情焕然等现更有针锋许山僧今日不得如来衣之所覆何故不见道八花毬子上何用绣红旗白椎竟师曰更有玛瑙阶前布赤砂者么。

　　僧问古人道终日着衣未曾挂着一缕丝是如何师云行到水穷处坐看云起时进云今日和上全披法服那师云你犹妄想在进云不妄想时如何师云好披法服僧拜下云谢师受记师云万里望乡关乃云七斤布衫毫不假十方世界覆无罅可怜一辈杜蛮禅赚杀陈年衣线下遂提起袈裟角召众云现前诸兄弟个个尽披如来法服须知衣线下有一大事因缘若论者一大事因缘岂敢覆藏拙乃一介驽骀道昧德微过承诸师友千般至诚万种曲爱阿誉化工锦彤云衬白练水路通天河针线抽昼夜钩新月环红日剪尺清风斗柄刹那间造成一领万德庄严无上福田大衣挂向须弥山上长短宽狭金针玉线从头至足周身四体正合其宜所以迦文昔日以丈六金斓袈裟披千尺弥勒佛身佛身不长袈裟不短复召众云诸兄弟丈六袈裟千尺佛身烛然有异因甚长短不殊透得者个针孔过方知衣线下事其或未然莫谓辜负诸师虔诚秪恐带累山僧披此法服脱落梵志没底靴换取云光破蓝衫复喝一喝举僧问东山冈祖云龙披一缕金翅远遁比邱全披法服因甚被狗咬祖云再犯不容尽谓我祖虽有沧海之量却无决断之才难免白玉无瑕当时若问小孙向道现大人相岂不毅然丈夫彼此不令矛盾还惬得祖意么复云鸳鸯各样针线一般掷拂子下座。

　　师至万年回龙庵值九月十九初度日监寺请上堂净法界身本无出没大悲愿力誓现受生遂以双拳置额云大众看看山僧今日向山前檀樾家作头水牯牛去也相救相救就中设有个汉出来道陋巷不骑金色马回头却着破蓝衫咄过去诸佛亦如是现在诸佛亦如是未来诸佛亦如是复摇手云莫不是么永镇若不披毛戴角汝等诸人今日争得见大悲降诞复云山僧髫龀学佛子职多亏今母难之辰羞见宾客远避回龙又蒙律庵监寺设斋更请升座激扬佛法若论佛法二字老胡未曾梦着岂拙者哉拟效诸方吟哦几句奇新妙语对众喃喃便道利益人天其奈私心未降莫若就事论事即将己躬五十年亲历亲证揭露一上纪得古人有则公案诸方唤作香严上树恰恰于拙分上描也描不成画也画不就如人上树口衔树枝手不攀枝脚不踏枝设树下有人问西来意答他丧身失命不答违他来意毕竟如何始得遂以手作云那捻拢拳头攃开手看是容易做是难也不难也不易忆昔广南吃荔枝壳核剥教干净了送君口里何猜疑。

　　上堂举汾阳示众云夫说法者须具十智同真若不具邪正不辨缁素不分不能为人天眼目决断是非如鸟飞空而折翼如箭射的而断弦弦断故射不中的翼折故空不能飞弦壮翼牢空的俱彻作么生是什智同真与诸人一一点出一同质二同大事三总同参四同真智五同遍普六同具足七同得失八同生杀九同音吼十同得入还有点得出底么不吝慈悲试出来道看若点不出未具参学眼在却须辨取要识是非面目见在喝一喝下座汾阳与么说话大似藞苴与虚空安耳穴殊不知虚空无体法身无相试问耳穴作么生安带累后代儿孙个个向耳穴里觑阿姐要见法身待打破虚空着喝一喝众中还有与汾阳老子吐气者么试出问看僧问如何是十智同真待你脱下娘生裤再向你道一同质朝劳洗面暮劳裹脚二同大事与你商量不得三总同参一双穷相手未揖等闲人四同真智蹑足附耳六出奇计五同遍普量周沙界六同具足不欠一毫头七同得失输赢今生八同生杀割肝疗姑九同音吼阇黎莫召沸十同得入莫在门外立与甚么人同得入东村王大姐与谁同音吼狐郎野干作么生同生杀剑为不平离宝匣药因救病出金瓶何物同得失剜肉医疮那个同具足碌砖何物同遍普大如芥子许何人同真智瞎老婆吹火孰能总同参十字街头破草鞋那个同大事纲常一担肩何物同一质者一语被你问得口哑汾阳老子只得缩头去也复云　便下座。

　　浴佛日上堂举城东有一老母与佛同生不欲见佛每见佛来即便迴避虽然如此四顾东西总皆是佛遂以手掩面乃十指掌中无不是佛师代云谁家别馆池塘里一对鸳鸯画不成又云两个无孔铁锤又别云不是冤家不聚头复颂云狭路冤家不奈何从来丈夫怕老婆揸破者些关捩子两口无舌会也么。

　　小参师以拂子打○此相云尽大地不出者个复中间点一点云但有一人真证实得墙壁瓦砾悉生光辉不见世尊道一人发真归源十方世界悉皆消殒何须更待挝鼓入室拈椎竖拂人天围绕凡圣交参山禽聚集牛动尾巴便将作等闲虽然到者底千手大悲摸不着摩醯三眼岂能窥所以诸佛三昧众生不知众生三昧诸佛不知何故要使葛藤窝里作窃不是白拈十字街头拾遗亦非正贼直饶向猛虎口边夺食饥鹰爪下翻身别有出格神机终不守株待兔众中莫有与么人么击拂子云龙生金凤子冲破碧琉璃。

　　尼僧领众女弟子上堂法不孤起仗境方生道不虚行遇缘即应诸仁者还会今日的境缘么良久云我会耶我会邪十个指头八个又织锦回纹掷金梭岂比江上浣银纱纵解　拢复拨挑莫向马上欣琵琶牡丹一捻红妒杀石榴花和丸划荻训虽别剪发啮指谊尤奢嗄嗄嗄卖扇婆日将手遮卓拄杖喝一喝云是大明咒是无上咒是无等等咒以杖划一划云能除一切苦真实不虚举昔台山路上有一婆子每逢僧问曰台山路向甚处去婆曰向那蓦直去僧乃去婆曰好个师僧又恁么去也赵州一日曰待老僧去勘过者婆子遂至台山路上值婆赵州亦如前问台山路向甚处去婆亦如前答曰向那蓦直去州便归婆亦曰好个师僧又恁么去也州至家举似大众曰台山婆子为汝勘破了也师云敢问诸人那里是赵州勘破处知得不妨举似山僧不然山僧不惜三寸与你诸人说破者则公案尽谓赵州勘破婆子殊不知赵州未出方丈早被婆子勘破了也何待更向台山路上打一之绕便是落七落八不见道一念未生全体现六根才动被云遮有念尽为烦恼锁无心端坐水晶宫又道未跨船舷早已三十棒向者里拶得一路开挨得一线入许你诸人看得赵州勘破婆子其或未然只恐诸人被婆子勘破也还委悉么牢听一颂婆子万里不见草赵州出门便是草带累山僧草里辊好好好昨夜霸陵日杲杲还知山僧乐处么呵呵大笑下座。

　　晚参举赵州路逢一婆子问曰甚处去婆曰偷赵州笋去曰设遇着赵州是婆便掌州乃休去师召大众曰赵州频日说禅泻屎相似因甚遇此臭婆一掌懡　便休须知婆子贪观江上浪失却手中桡然赵州虽是苟忍一时私心好不欣幸犹乞儿见小利若是山僧向他掌后更问曰再偷笋么他若拟议我随连掌何故杀人须见血为人须为彻且不令后人个个虎头蛇尾。

　　退院上堂古人道尽大地收来只一芥子许敢问诸人者一芥子消归何处云处处杨柳堪系马家家有路透长安又云是水皆归海无山不带云喝一喝下座。
嘉兴大藏经　磬山牧亭朴夫拙禅师语录


　　雍正辛亥年丰城庆云寺弘戒语录卷之三

　　戊午今年五十四十年前眼睛生刺皓皓须鬓白似银行行腰膝酸于醋无端白日被鬼迷一病通身烂似泥天网恢恢针不漏井中做事有人知使我栖庙蚬子般睢阳神前酒台盘鄱阳九泛惟天堑破浪乘风滚雪团告诸人骨毛寒口似血盆欣得干讵意庆云李山主同法云监寺忽向枯木糁花寒崖发焰请拙代佛毗尼激扬佛法拙自受请以来回首鄱阳故事肚角内不啻痫了一个无名肿毒怀在衣里行住坐卧痛肿不乐想此庆云昔蒙彼师孔屿和上召赁先师今又蒙彼召赁拙上座扶起刹竿高挂招牌旧铺新开主顾齐来不惟货物不备要且虑米虑柴虑至今日展了铺面聊升此座复见新戒到来众师安单将人事一齐毕了不觉衣内无名毒上自穿一窍顷刻流落多少脓血以上毒气渐渐消除其奈患处难于收工又虑三十日结坛并比邱坛里见说道高一尺魔高一丈况拙薄德鲜修素所不能拒口内中设有一个气粗行者触怒大力魔王挑唆禅和子毛病再加吃些发物攻发拙上座无名旧毒者包脓血没处可消然则毕竟如何良久云有了有了不免唤汤药向东湾余家中三官赎他一张膏药将此烂处紧紧贴着省得流脓流血以后烂越不说何故曾经霜雪苦杨花落也惊举芥庵禅师阅老和上语录问火头火作么生烧头无语老和上代云冷灶着一把热灶着一把侍者在傍问和上火作么生烧芥就地拈起一茎草作吹势者云莫弄虚芥云着也着也者拟议芥云燎却面门师云漫谓燎却者僧面门不知芥庵老官眉毛还在么今日设问拙上座火作么生烧亦就地拈起一茎草作吹势待他云莫弄虚拦腮便掌云瞎汉我弄虚你今日争得庆云寺里斋吃他若拟开口连掌问云还委悉么随托开云手执夜明符几个知天晓击拂子下座。

　　开钟板蓦喝一喝召大众云什么声复云狮子哮吼声象王蹴踏声钟铃锣鼓声琴瑟箜篌声不是牛声马声猪声狗声鸡声猫儿声不是风声水声火声天籁声地籁声热碗鸣声亦不是什么声且听遂击三板一钟云堂中三板止静尔等不得高声。

　　开云板顾左右云诸仁者参禅如甑蒸饭一气便要蒸熟岂不见一声云板堂中响清净法身辊将来验在目前遂击云板指众云那千二百五十人俱皆是大阿汉。

　　谢衿绅黄次山男秀初入山供米上堂投佛毗尼学四禅法轮未转食轮先饶伊粟粒须弥重硬着肩头一担肩要是恁么人方行恁么事所以演祖道人之性命事第一须是○欲得成此○先须妨于○若是真○人○○演祖虽是一个救世良医究竟说真方卖假药也是疮疣瘢上着艾灸若是人之性命事漫谓六个○即就千个○万个○出不得我黄护法乔梓者一个○何故他只知行好事不必问前程谁管你庆云寺里细切冬瓜烂煮萝卜横咬竖嚼饱睡鼾鼾虽然如是但古云入道不通理复身还信施长者八十二其树不生耳沙门佛子口吃施主饭身穿施主衣将什么报答施主良久云佛祖位中留不住锦衣藂里任逍遥。

　　衿绅蔡渭宾汉奇质先露赓书存宣侯九瞻天纬赞尧逊修友兰上堂古德云二十年前着意猜几回曾把此心灰而今潦倒成知己李白原来是秀才大众你道太白先生当日作秀才时所恃何长恃在一管花笔三升酕醄临池雨洒青鸾白凤左右翩翻三坟五典九邱八索六韬三略诸子百家傍门小教倚马而待偶呈知章即解金貂换酒饮之然者些伎俩犹是日用边事贤在殿上使力士脱靴盖谓气吞宇宙明并日月是气也至大至刚塞乎天地之间直透尧舜禹汤文武周公孔子一线耳后人因此一线仰高钻坚仰线将太白以上那些络索一贯贯却挂向翰苑东壁上文不加点惟在羹墙树赤帜者鲁班虽巧傍线而行虽不中不远矣其余仁者见之谓之仁智者见之谓之智百姓日用而不知故君子之道鲜矣何也岂不见东壁图书府西园翰墨林诵诗闻国政讲易见天心位窃和羹重恩叨醉酒深再歌春兴曲情竭为知音仲尼曰吾祷久矣举云岩示众云有个人家儿子问着无有答不得者洞山问云他家屋里有多少典籍曰一字也无山云争得恁么多知曰日夜不曾睡山云问一段事得么曰道得即不道后楚石禅师云道得即不道作么生会长恨春归无觅处谁知转入此中来拙上座别行一路去也应知村店酒难醉玉楼人。

　　舒中会护法过访上堂举昔有秀才问长沙某甲曾看千佛经百千诸佛但见其名未审居何国土长沙召秀才才应诺沙云黄鹤楼崔颢题后居士还曾题否才曰不曾沙云得闲题取一篇好师云长沙本拟道个崔颢题黄鹤具有多少奇特殊不知秀才仰他来意作个顺水着篙轻轻答个不曾设沙无后语洎乎打破蔡州带累天下衲僧千古被个不曾活活埋却山僧今日党理不党亲且听不曾唐言非梵语天下衲僧提不起累得石人口哑开不销知人一掉嘴争似我舒护法冒雪见访促膝谈心细切清风薄▆明月也不题诗也不答对何故伯牙与子期不是闲相识。

　　罗象坤乡宾请升座天地以气为主气候一齐运化合节四时行焉百物生焉人身以心为主心王一正形神晏然尘氛不扰动止安庠万邦以天子为主天子一御风调雨顺国泰民安一方以父老为主父老一端风俗敦厚乡邻和睦所以我钟陵罗长者为人方正处世和平可以蹑屩朝天子杖藜谒相公孰不瞻之仰之今日特特入山饭僧更请山僧升座说法且道说何法要以上所供皆是诣实复举陆亘大夫问南泉云弟子家中有一片石有时坐有时卧拟镌作佛得么泉云得亘云莫不得么泉云不得南泉矮子观场随人起倒陆亘猫儿捕鼠鼠逃踪忘一个半斤一个八两今日到来一齐按下云头何也庆云门下我罗公家中也有一片石坐就坐卧就卧也不屑问山僧镌作佛得么山僧固不肯驴唇马嘴无事到来闲说话一杯茶后一杯茶相逢自有知音知何必清风动天地。

　　新戒石坛朗文上堂僧问清净行者不上天堂是如何师云妙在不上天堂进云破戒比邱不入地狱又作么生师云妙在不入地狱进云未在更道师云何不更问清净行者不上天堂劈开华岳连天碧又云漆桶放光破戒比邱不入地狱放出黄河彻底清又云放光漆桶僧拟议师云何不更问僧无语师云带累山僧口哑乃云粗言及细语皆归第一义山僧有语一则非黄非黑非红非白非远非近非粗非细非上非下非在中间是那一则语试道看遂问二引请在众么云在适才羯磨诣白方丈昨夜诸沙弥未曾尽情发露今当人天众前必须决择分明烦召众上众立定引请曰胡跪合掌师云沙弥等清净默然故是事如是持能持否答曰能持师云恐后无凭立此存照蓦喝一喝下座。

　　外翰李双峰掌亭文谕遣使入山饭僧升座僧问昨日师举曰粗言入细语皆归第一义如何是第一义师向使者曰诸位老爷在家安否曰安师云吾常于此切众不散复举庞公问马祖云不与万法为侣者是谁祖云待你一口吸尽西江再向尔道师云马祖道虽太煞道也只道得一半那一半秪为分明极翻因失照迟今日设问山僧不以万法为侣者是谁向道饶伊笔参造化铎振三千不向伊道何故彼自无疮慎勿伤之复召专使云归对诸位老爷分明举似名上国学祈嗣上堂僧云庆云叆叇即不问露柱怀胎事若何师云铁凤产金鸡进云恁么三玄齐合掌五位尽欢呼师云诸方闻得眼睛出火喉咙生烟进云五位则且置如何是第一玄跛鳖抓渔船第二玄瞎驴铁索拴第三玄猴子学跳圈第一要碑压赑屃笑第二要螳螂擒蝉叫第三要蜡蚤裤裆跳进云大似西来意师云鸡衔灯盏走鳖咬钓鱼竿僧礼拜师云惯钓鲸鱼沉巨浸却嗟蛙步展泥沙复二僧并出师云一点水墨两处成龙一僧归位一僧复拟问师云只恐不是玉是玉也大奇乃云昨夜灯花结蕊今朝喜鹊噪檐看是阿谁来到谁知应我邹君入山祈祷请法饭僧佛云止止不须说我法妙难思诸憎上慢者闻必不敬信如有信得及者谛听谛听上大人邱乙己化三千七十士尔小生八九子佳作仁可知礼也蓦拈拄杖云说犹未了拄杖子在旁涌身高七多罗树佯狂叫云好笑好笑牧亭长老尝见你气吞宇宙眼盖乾坤今乃何得将三尺童子顺朱底上大人来人天众前当法说不惟妄谈佛法东溪令贵游活活被你羞杀我见诸方孰不攒花簇锦四六章句噫频素伎俩今在何处山僧被他一拶直得无言可对无理可申退身三步只得扯个淡云拄杖子你一生秪解助强凌弱胡溷打人究竟佛法何曾梦着此语如金矢法信者如金不信如矢不见道应以佛身得度者即现佛身而为说法应以宰官身得度者即现宰官身而为说法应以童男童女身得度者即现童男女身而为说法佛身宰官则且置童男女身法作么生说金鸡抱子离霄汉玉兔怀胎入紫微以何为验遂以手作斗势云斗虫虫虫虫飞斗虫虫虫虫飞更听一偈昨夜东风发得恶五更掣断麒麟索六丁六甲拏不住走向君家露头角击拂子下座。

　　檀樾舒位中君木义行平宇公望上堂搅长河为酥酪变大地作黄金且道供养什么人十方薄伽梵一路涅槃门更要问你路头在甚么处求长寿得长寿求富饶得富饶求官位得官位求男女得男女或有水火盗贼侵扰并狮子虎狼熊罴恶蝎蜈蚣蚰蜒蚊蚋等怖恶梦恶相诸不吉祥皆悉隐没不能为患更有一事不曾道着且道是何事良久云忘却了也遂合掌向空问讯云南无佛南无法南无僧你又作么生便下座。

　　上堂维那白椎云法筵龙象众当观第一义师云第一义鸿蒙未判两仪未分混沌一毬你肚里有我我肚里有你大家一团和气刚被维那一椎百杂碎了也如今天是天地是地日月星辰山河大地草木藂林森罗万象情与无情焕然等现君君臣臣父父子子昆弟夫妇有宾有主有人有我门户竞开各自分疆列界中间无端突出一个嬴秦氏蚕食天下并吞六国子房先生旁观不分一击博沙嬴秦水中打失无位真人鼻孔没半边无位真人宽洪大量依旧无我相无人相无众生相无寿者相乃至无无明亦无无明尽所以无手人行拳无舌人解语忽无手人打无舌人无舌人连忙道个不必不必里事作么生黄颠仙入山饭僧请法忏罪蓦喝一喝云颠仙忏罪毕。

　　原书阙

　　阿谁会着倩他教你着去乃云露胸跣足匙挑不上烂东瓜干屎橛总是庆云寺里厕坑粪渣滓观诸人虽与山僧相处未久却被臭气熏拶不已分付直岁打三阵普梆劳我新戒诸位大德普请出坡一一扬向七星墩之下坡之上来年春至禾秀麦实使我监寺也博一笑曰去腊戒期别无所余只落得一二百担恶浊今者赢来一番好收成众请归堂想亦无分众礼拜内有叩头作声者师云是谁扑碎常住臭粪桶赔须卖身

　　乾隆丙辰元年冬月浮梁圆通庵弘戒法语

　　指法座云高悬古镜列万象于台前横按莫邪截群机于句下且道阿谁境界拽杖便升。

　　祝
圣毕五龙法翼大师白椎云法筵龙象众当观第一义师云言下未申霹雳舌锋前已泄法王机西河狮子把断要津客作僧作么生得过。

　　大师问狮幢邂逅降昌江振起圆通大道场草木昆虫咸被化灯笼绝倒放慈光昔日渔父误入桃源启问和尚未审得甚么边事师云石笋抽条进云后来张骞泛槎误入斗牛宫中又得甚么边事师云鼻头依旧向下垂进云今日和尚误入圆通开炉设戒又得甚么边事师云你看山僧眉毛还在么进云且道与二老是同是别师以手招云归去来归去来进云火烧松树乌龙现雪覆巉岩白虎蹲师云绝好一联进云蒙师慈答伏惟珍重师云毋烦久立问向上宗乘即不问如何是圆通境师云鹁鸠林吞紫云岩进云如何是圆通事师云莫犯波夷提进云
圣主命天下衲僧精进毗尼以何报答师云铁树开花是一年进云谢师证盟师云
圣德自主张乃云诸佛未出世祖师不西来佛法遍天下谈玄口不开天左转地右旋日日日东升月月月西坠潮落无边沧海云横不断青山空谷传声虚堂习听墙壁瓦砾大地山河草木昆虫刹说尘说炽然说无间歇何须更待云门关捩子法眼惟心识曹洞五位临济三玄沩仰父子嬉戏不见道无边刹境自他不隔于毫头十世古今始终不离于当念处处无非佛事头头悉是道场酒肆淫房毫无挂碍魔宫虎穴任便逍遥到个里不妨随处作主遇缘即宗法随法行法幢随处建立于一毫端现宝王刹坐微尘里转大法轮理无碍事无碍心亦如境亦如有时拈一茎草作丈六金身有时拈丈六金身作一茎草释迦不先迦叶不后文殊普贤观音弥勒聻唤来与老僧洗脚了脚跟下各领二十拄杖一齐趁入水牯牛队里去也何故我不曾向紫罗帐里攃珍珠与汝诸人在今者圆通监寺嵩胤请拙毗尼饭僧升座适才者些说话不是索盐奉马还是指煤为墨敢劝诸人记得六祖在法性寺见二僧议论风幡话一云风动一云幡动祖云非风幡动仁者心动适师打一喷嚏乃问众云还见祖师么听记一颂寻春并辔出东郊带得诗来马上敲着意寻春春不见东风吹上海棠梢挥拂子下座。

　　据室师指云者是什么所在随跶一交云将头不猛带累三军参扶我起来乃顾左右云无人知此意令我忆南泉即今南泉聻遂据座以杖作把梢势云行船须是把梢人。

　　上堂第一句下荐得佛祖乞命第二句下荐得天魔胆落第三句下荐得猛虎当路坐三句外更有一句诸人若还荐得能杀能活能纵能夺有照有用有权有实有宾有主且道是那一句山僧五处住山未曾举着三藏十二部一切修多罗未曾道着今日布施诸人去也试道看浮梁圆通寺说戒剑江本岳芝城普圣二乃求戒领袖设斋一筵供众顾左边云少选你也有分顾右边云你也有分灯笼有分露柱有分磨盘有分碓臼有分十字街头破草鞋有分泰山庙里石敢当有分以至帡幪之下八表之外六合之内情与无情悉皆有分秪是无位真人无分何故奈他无舌头我更要问你将甚么说法复云急着眼听便下座。

　　上堂问三脚驴子弄蹄则且置八角磨盘空里走此理如何师云河清海晏进云南泉斩猫因甚不守杀戒师云大用现前婆子偷赵州笋因甚不守盗戒忍俊不禁阿难入摩登伽女室因甚不守淫戒以己妨人世尊设化城因甚不守妄戒被你带累进云毗卢心印谢师指示师云杓卜听虚声问圆通戒坛佛声号号如何是佛师云金刚脚下泥鬼子进云如何法师云王道士手中令牌进云如何是僧师云吹月引鸾鸣进云佛法僧已蒙师示三玄三要再披宣师云又是从头起第一玄是你家大父第二玄是你家令君子第三玄是你足下第一要请进第二要告茶第三要多慢进云果是作家宗师师云苍天苍天乃云大通智胜佛十劫坐道场佛法不现前不得成佛道诸仁者即如圆通戒坛夜夜佛声号号知得个佛是什么佛者觉也觉者悟也悟又悟个什么一日十二时中语默笑傲知得是个什么冷地回头皆藉佛力直如冤仇平等方才许你名为出家衲僧不见道夜夜抱佛眠朝朝还共起起坐镇相随语默同居止纤毫不差移如形影相似欲识佛去处只者语声是蓦喝一喝云库司在众么曰在昨夜伽蓝告报山僧米里有虫麦里有面厨库僧堂三门佛殿盏子扑落地碟子成七片你作库司因甚不去照管少选广盛真愿新戒设斋将甚家伙使用谩道景德镇磁器贱煞在一日即烧九千九百九十九个若无那一个汝等诸人将甚么吃饭你若道得那一个则已道不得罚斋一堂供众司拟议师云念汝戒期勤劳代为说破复云父母所生口终不与汝说。

　　摘钟板急水滩头蹴绣毬静不如动焦砖打着连底冻动不如静到个里孟八郎汉也用不着徐六担板也用不著令自山僧复云封。

　　比冬十二月崇仁天竺寺说戒法语

　　指法座云为法来也为座来也驾头已入[尒/口]元殿犹向空街击净鞭便升。

　　白椎竟师云水向石边流出冷风从花里过来香百花藂里过还有不沾身者么问鄱湖风送来天竺天竺胜境即不问祖师如何不会禅师云谁教他鼻孔没半边进云夫子如何不识字师云美食不充饱人餐僧礼谢师云劄问世尊拈花意旨如何师云点起满堂红进云迦叶微笑又作么生师云吹灭暗中行进云百万人天且道悟有几人师云尖斗量不尽进云谢师指示师云两个是一双进云勘破了也师掷杖示之一僧出以坐具打圆相云是甚么师云杜撰禅和如麻似粟僧拂袖归位云无人知此意令我忆南泉师云家富小儿娇问坛中说戒即不问且道向上事如何师云扇子　跳上三十三天筑着帝释鼻孔东海鲤鱼打一棒雨似盆倾进云某甲即不然师云你又作么生进云扇子　跳上三十三天筑着帝释鼻孔东海鲤鱼打一棒雨似盆倾师云狮儿端的掀狮案凤子果能宿凤巢僧指师云者老汉纳败师召后堂云养子莫惜饭米多问刹竿头上深深礼拜如何接待师卓杖云拄杖透过三十三天进云二十四诸天文的文武的武向那里安身立命师云急须礼拜进云教曰是法平等因甚又有僧相不一师云那里是不一处僧拟议师云作家作家乃云八角磨盘空里走黄河一度清金毛狮子化作狗笑杀旁观拟欲将身北斗藏死水不潜龙背手合掌南宸后怜儿不觉丑拙上座连月以来自觉惭皇不啻一个失婚女子终朝与人做媒自家头白所以道只知事逐眼前过不觉老从头上来昨在玭川拖泥带水今来昭武带水拖泥知者道是牵犁拽耙不知者道是利锁名缰仔细低回自家好笑且道笑个甚么笑那十字街头打关王卦的刘铁嘴手里捏了两片筶子终日砐磕敲午炊未举早餐消行遍长街并短巷没个秕钱插在腰泰山庙里石当敢闻得从空跃出激切指责而呵曰朴夫长老尽谓你是一个明眼宗师谁知你是一个流俗阿师我天竺寺从弥勒下生今日请戒始作稀有广大佛事请你华王座上打卦把将一把火照看脸皮厚多少山僧被他一拶通身汗流诚惶诚恐如面至尊曰酒逢知己饮诗向会人吟相识满天下知心能几人他说事则事只是未在随向井里把一把塳尘一攃紫气腾空骑起山上鲤鱼而高歌曰黯淡滩黯淡滩十只船儿九只翻惟有三山陈上舍肩把伞儿岸上行奈我何莫把是非来辩我浮生穿凿不相关复云实拙才疏德寡一向仰卧云霄无愿入廛垂手今者何幸。

　　宠遇恩光更喜大城庵求戒融星请拙升座不免河边卖水米店夸糠岂能尽善举宋太宗皇帝幸相国寺问看经僧是什么经对曰人皇经曰既是寡人经却在卿手里僧无对师云太宗虽是日月无私奈明珠投暗争似我
皇
圣德浩荡　诏以毗尼示天下衲僧芟榛净秽缁素分明使岩穴之士枯木回春寒崖发焰孰不
嵩祝万万年臣即驽骀难逃
至化且遇现前诸位缙绅先生共将补衮调羹手拨转如来正法轮。

　　据室者里虽是与汝诸人解粘去缚底处所然座上无老僧目前无阇黎石火电光拟议之间丧身失命何故看脚下复云滑。

　　开钟板尽谓顶门眼正肘后符灵马大师传八十四员善知识个个屙漉漉地惟有归宗略较些子今日到来一齐按下云头逐一勘过了打到个里无论他甘与不甘山僧秪要令行遂击一声。

　　开云板古人云变熟成生则易变生成熟则难难易则且置不立生熟一句作么生道冷灶着一把遂击一声云此乃金石之言。

　　上堂白椎竟师云山僧未出天竺方丈早是第一义了也待诸人三阵击子迎至大乘堂上岂止落二落三直得七花八裂去也不见道有念尽为烦恼锁无心端坐水晶宫虽然直饶截断古今葛藤掀翻是非窝臼犹是泥里洗土我更要问你诸人抚州东文昌桥与西文昌桥终日斗额则且置千金坡水浒寺前独角铁牛时时刻刻在汝诸人鼻孔出入是第几机道得者先师钵囊子对众两手分付试出众道看众无语如无山僧自道去也大乘寺传旺设斋供众少选随例餐锤子也得三文买草鞋。

　　上堂问山河
天子寿日月
圣人心　诏天下衲僧悉以三坛具满以何报谢
圣恩师云
陛下万岁万岁万万岁进云设高沙弥到来又作么生正好与他然香九炷进云恁么则难逃　至化师云几乎撞破露柱鼻孔问万法归一一归何处师以杖约住云谛听一归何处宿日残年茅堂何其月冷今冬腊月竹户不甚风凄冰枯雪稿之时正觉珠温玉暖鼓寂钟沉之候翻成蜀锦吴绫到个里正是补处弥勒卍字当胸又有何戒可受何道可悟何佛可成祖师鼻孔撩不着仲尼舌头说不申然虽如是毕藉阿谁之力藂林寺揭王字升济庵得饱参荐福梵刹一棒擢瞎以何为验掷下拄杖云是甚么是一枚铁钉有个汉出来道不是不是是个蜻蜓许你不枉见牧亭。

　　上堂一僧出师云作家相见则且置赤眼撞着火柴头是如何僧便喝师云好个护身符子僧复问闹哄哄天崩地裂静悄悄鬼家活计正恁么时如何施设师振威一喝进云世尊睹星悟道未审睹何星而悟师云切忌错认定盘星进云天竺今日三坛完备众中果有几人具庆师云无星盘子打不下进云末二位请法饭僧领何福慧师云灯笼跳上梵阙问拄杖在曲盝床上佯狂大叫作什么师云打破髑髅草鞋在十字街头乱打　跳作什么师云四条筋未断进云磨盘放戒灯笼发心东西南北向何处皈依师云虚空钉橛桩僧礼谢师云切莫诈明头师以拄杖东边卓一卓云明星现耶复向西边卓一卓示世尊悟耶放下拄杖云总是瞎猫撞着死老鼠推车就壁如灵龟负图自取丧身之兆不见道夜半风霜坏肚皮青白地上屎离离渠侬不自知惭愧犹向空街诉洁词所以家无白　之图必无如是妖怪就中有个汉出来道长老坐不知立饱不知饥秪会坐家说太平话向道苍天苍天我固不敢轻于汝等汝等皆当作佛乃高声唤云义竭慧鹤空将未归意说与欲行人。

　　磬山牧亭朴夫拙禅师语录卷之三终
嘉兴大藏经　磬山牧亭朴夫拙禅师语录


　　磬山牧亭朴夫拙禅师语录卷之四

　　住临川青云草庵语录

　　比邱(鹿柴本岳石床融星)等编

　　师于乾隆丁巳年二月在渊默草堂受请至四月初八日入庵。

　　山门尽大地是个华藏世界海立一门字便是之绕拙上座却要锦上铺花弹指一声云重重楼阁门开复云步。

　　韦驮昔日灵山付嘱共着一条破裈还是你行我行泥多佛大水长船高。

　　佛殿老胡到一处便痾远孙把一幅抹巾随后拂亦不彻遂以卧具作拂势云又加一层搕　。

　　伽蓝清净伽蓝孰敢攃沙无柴无米问你当家。

　　祖堂适见者一堂老古锥好不惭惶居下者越鼻瞎眼返憎长上断臂缺齿致令门风断绝香火寥落拟将藞苴大家捏起又恐傍妒吃醋道我下房新妇入门便来邀媚阿翁争似门前瑞草好事不无连作女人拜云少敬少敬。

　　入室百尺竿头一布巾分明写出酒家春相逢不饮空归去洞口桃花也笑人以杖挂幅巾高声唤曰卖酒卖酒众无语遂放下众礼拜师云瓮也未臭你者一队汉在。

　　拈本山耆旧书田地千年八百主郎当屋舍没人修家声惭愧杨岐后雪老冰枯又出头者是从上诸祖卖身底契券子因甚得来王老师手里一字入公门九牛拔不出以上所供并是诣实复云也须维那宣过。

　　指法座云泥牛吼处天关转木马嘶时地轴摇要提无为毗卢印须向千峰顶上行且道如何进步便升拈香云日月光天德山河壮帝居太平无以报愿上万年书开书劈头第一句作么生道今
上
皇帝圣躬万岁万万岁满朝文武合国公卿并现前垂护诸位衿绅先生一炉炳却伏愿天长地久。

　　此一瓣香吃果问种饮水思源供养开山历代老古锥。

　　怀中出香云者从无始劫来搕下一星火种今当人天众前拨开烧尽山河大地去也供养灵虚堂上古云沛老禅师以酬法乳之恩。

　　维那白椎竟师云第一义大道无向背至理绝言诠尽华藏世界海穷虚空边际都卢是个金刚眼且作么生观若尔观者名为正观不尔观者名为邪观设有邪正不分者出众请益问答不录师召侍者云今日初几者云初八师云阿呵呵堪笑释迦老子在摩耶夫人腹中病入膏肓非世所医及生下时正觉起处不得遂以一手指天一手指地周行七步目顾四方道天上天下惟吾独尊如虎戴角如龟负图横身宇宙绝地遮拦所以云门道当时我若在傍一棒打死与狗子吃贵图天下太平到个底尽谓定光招手识者点头离相离名绝尘绝迹殊不知金乌东逐玉兔西征恰似赤眼撞着火柴头何故老胡好肉剜疮云门抱薪救火一向大洋海底走马一向须弥山顶行船总是节外生枝无风起浪若据山僧见处各与二十拄杖贬入无生国里庶几达磨一宗不至扫地其或未然直得寸丝不挂犹有赤骨律在万里无片云处犹有青天在不见道无边刹境自他不隔于毫端十世古今始终不离于当念明明历历物物头头放大宝光开正法眼运般若力复太古风大众时平道泰天清地宁一人高拱无为万物各得其所即今现前维摩居士诸山老宿命拙升座举扬个事林下衲僧如何图报共持清净无为化仰祝吾
皇亿万春复举三圣道我逢人即出出即不为人师云具虎头兴化道我逢人即不出出即便为人师云收虎尾堪笑二大老共行山路各看风烟山僧今日拼将通身泥水且道出即是不出即是便下座。

　　当晚举临济示众云赤肉团上有一无位真人尝在汝等诸人面门出入未证据者看看一僧出问如何是无位真人济下绳床搊住云道道僧拟议济托开云无位真人是什么干屎橛师云大小临济幸遇者僧是个逐块底韩卢及弄至前不得连忙抛个屎橛至今不得开交设使今日得个咬人底狮子弄至山僧前如何合散向道三十年作侩子手要个肥汉剐不可得。

　　示众灵光未兆万汇含太虚一气既彰华开世界起是以八字打开抖擞葛藤心不是佛智不是道开口即错动念即乖不是心不是佛不是物是个什么祖师心印状似铁牛之机去即印住住即印破振威一喝云者是灵山单传正音少室密付的旨牛头没马头回千圣不知前三三后三三河沙莫算将东弗于逮掇过西瞿邪尼南赡部洲拍板北郁单越起舞触着扇子　跳上天东海鲤鱼发怒雨似盆倾所以道有一物上拄天下拄地明如日黑似漆长在动用中动用中收不得且道过在甚么处曰过在动用中洞山掇退果榼用尽平生争似猫儿上露柱金刀剪不破彩笔画难成火不能烧水不能溺骑声盖色玉转珠回直得如天普盖如地普擎如日普照如风普凉乃至山川社稷河洛星辰人物鱼鸟草木昆虫亭台沼沚市廛车马墙壁瓦砾竹头木屑龟毛兔角魑魅魍魉森罗万象情与无情莫不辉腾今古迥绝见闻所以一家有事百家忙如我按指海印发光不见道有物先天地无形本寂寥能为万象主不逐四时凋既不逐四时凋因甚教中又道譬诸卉木藂林皆一云所覆一雨所润然有大根大茎大枝大叶中根中茎中枝中叶小根小茎小枝小叶红底自红绿底自绿薰者自薰莸者自莸甜者自甜苦者自苦春生秋杀夏荣冬枯荆直棘曲鹄白鸟玄鹤胫自长凫胫自短车不横推理无曲断即如现前大众出一藂林入一保社成佛作祖披毛戴角菩提涅槃灵苗智种是龙上天是蛇窜草将为随一切性一任愤愤悱悱却成烦恼不烦恼聻摩尼珠人不识如来藏里亲收。

　　即今珠在甚么处那良久云海神知贵不知价留与人间光照夜。

　　示众举释迦老子灵山会上说大般若舍利弗于佛前问须菩提梦中说六波罗蜜与觉时是同是别须菩提云此义幽深吾不能说会中有弥勒大士次补佛处可往问之弥勒云谁为弥勒谁是弥勒者师云堪笑者队呓语汉诫人起早自己犯夜只管梦中说梦殊不知开口咬舌此地无银二两俗人沽酒三升然则是你者队汉佛法不得到今日不是你者队汉佛法不得到今日鸳鸯枕上两行泪半是思君半恨君。

　　示众高超十地不历僧伽物我一如身心平等披毛戴角异中行只恐回来自不识遂作牛叫三声云咦南无佛南无法南无僧南无麻三斤南无干矢橛南无庭前柏树子南无青州做领布衫重七斤复云愿以此功德普及于一切我等与众生皆共成佛道。

　　示众兔角不用无牛角不用有两两不成双三三亦非九夜来空手把锄头天晓面南朝北斗蓦喝一喝云九九八十一皆归有道君。

　　示众一元和二佛驮三达磨是什么碗脱丘到个里唤作函盖乾坤句得么唤作随波逐浪句得么唤作截断众流句得么三句则且置如何是碗脱丘急急如律令。

　　示众驴事未了马事又催风吹石臼遍界走灯笼沿壁上天台直得歇去一声木鱼单前响曷啰咀那滚将来掷下拄杖云今古长如白练飞一条界破青山色。

　　磬山牧亭朴夫拙禅师语录卷之四终
嘉兴大藏经　磬山牧亭朴夫拙禅师语录


　　磬山牧亭朴夫拙禅师语录卷之五

　　勘辨

　　僧参师遂展两手僧便去师云且缓去我有事与你商量僧回首师起身便去。

　　僧参师蓦拈拄杖横案上僧云与么不着便掉身便出师云缓去商量得一事么僧回首师便打。

　　复一僧参师亦拈拄杖横案上僧亦出师云缓去有事商量僧径去师随后作听势僧回首师亦打。

　　僧参师唤侍者递棒来僧随困倒侍者高声云诸方火葬我这底活埋师打云不快漆桶。

　　僧参师唤侍者递棒来者遂递棒与师接才接者便缩却师连掌云不快漆桶。

　　僧参师云作么僧云特来礼拜和尚师云鬼打十七僧便喝师云挣么漆桶僧礼拜师云了。

　　一僧参入门便喝师云　沸僧以手捏鼻作恶势师遂鸣指二下。

　　适傍一舌士云请师喝我一声看师便喝士云　沸师连唾作声士云请侍者师快将杖来赶狗师连棒趁出复召云居士何在士应诺师云再啖嚃看。

　　僧参半展坐具云展即是不展即是师唤侍者云你看这僧一只脚在门里一只脚在门外者云作么师打云打你脚跟不稳僧罔措者云你还吃得棒也未师掷棒不顾。

　　僧礼罢师云吃茶去僧云口不干迳去师云担板汉一僧方丈门过师招手云吃茶去僧云吃了茶师云何妨再吃杯僧作恶势师云你昨夜睡寒了僧仰空一唾师唤行者将苕帚粪箕来僧罔措师云拽出病僧去。

　　僧参师云你是那里人僧云临川师云原来是我同乡侍者点茶来僧云美食不充饱人餐师下座搊住云你因甚早朝吃粥晚叫饥僧无语遂打出。

　　僧拜起师蓦喝一喝僧亦喝师云我喝你也喝何得与么无去就僧云棒下无生忍临机不见师师遂递棒与僧云请请僧拟议连棒趁出。

　　僧才进门师便招手僧拂袖便出师云作家作家僧转身向露柱作女拜师连打三棒云且道是赏你是罚你僧拟议师云作家作家。

　　僧参师掉面向壁不顾僧云可煞不撞彩师云如今灵山是阿谁主教僧云岂不是老胡师云又道不撞彩僧便喝师云撞彩。

　　僧入门师便喝僧随掩耳师云不快漆桶僧云谢师指示师云庭前绿树啭黄鹂僧作重听势师云不快漆桶。

　　机缘

　　此峰首座大师至师云今日什么风座云东风西风南风北风师唤侍者快点茶来与我大师湿口座云啼得血流无用处师云请坐莫使性座推倒桌子云今日不是和尚穷到底师吐舌。

　　一日又与首座同过鄱湖座诘云师于此间度人今日因甚又假他人舟楫过湖师云家无小厮不成君子座便喝师云喝什么座又喝师云只见波涛涌不见龙王宫座抚膝云在这里师云钉桩摇橹胶柱调弦座云剑去久已何劳刻舟师云作家作家座云贼贼师挥一拳云贼在这里赃在甚么处座推倒师师唤三老云相救相救三老推开座云你做甚么座云今日不是三老相救又要穷到底师乃吐舌良久。

　　师一日独处屏处一僧寂然经后过师云是人是鬼僧鸣指一下云苦瓜连根苦师便休去僧寻举似首座座云汝被和尚掘坑深埋了也闻至师师使侍者唤座至问果是否座云是少选师挈杖扯座同至厕窖前递杖与座云将我打杀推此中则已否则将你打杀即推此中打么打么座云甜瓜彻蒂甜师复休去少选座以抹巾搭右肩背手向师问讯师云山僧那里落节你更这里拔本痛棒趁出。

　　一日师枕肱隐几上昆池元座近前作听势师举首云座吃就吃啖啄甚么适侍者阶下扫地座至阶向者云和尚那里劳你这里逸师云白云万里座便喝师云白云万里座连喝两喝师云白云万里曰白云万里。

　　一僧同师行经狭路值人牵老牛相撞僧抚牛背云这畜生谁教得师于地上拈一茎草衔口中僧乃顿足作悲声云和尚因甚到与么地师云我不如此争么得你为人。

　　侍者侍师于花下徙倚见猫儿捉蝴蝶戏者以扇扑蝶飞去猫遂叫连声师向者云漫谓众生苦更有苦众生者云谁教他怜春色师云可是熟处难忘么者嘘一嘘师云撞了你那里者拟议师引手与心头摩一摩。

　　郢川侍者因事远出依路雪里辊至家值师饭粢师问尽大地被雪山白牛吞却了也你从那里得来者高声号云冷冷师云镬汤无冷处者云教我从那里吐气师与粢一盘云我更要矢上加尖者云不受一番寒彻骨争得梅花扑鼻香。

　　师患河鱼疾夹月不愈渡参头侍药师语云连月申冤叫苦一十八重地狱重重打过今困沸屎如何得过带累子于波波吒吒中度时头云某甲愿替和尚师云待你打破粪桶着头云奈和尚不痾硬底师云你更驱我入无间还道替我头云也是和尚熟处难忘师云你近前来我说示你头来前师遂扭鼻痛令失声云相随来也。

　　问念佛是谁师云火里跳出铁乌龟僧云某甲只管看师云惟恐不是玉是玉也大奇。

　　问不思善不思恶正恁么时如何师云冰枯雪稿银世界僧云和尚在里安身立命那师云雪上又加霜。

　　问赵州道我在青州做领布衫重七斤意旨如何师将僧一脚踏倒云赵州道我在青州做领布衫重七斤速道速道僧拟议师复扶起云我不相救洎被七斤布衫蒙杀。

　　问无梦无想无见无闻主人公落在什么处师云我更要问你万里不挂片云青天也须吃棒吃得棒也未僧云吃得又如何师云待你无梦无想无见无闻再向你道。

　　问大通至胜佛十劫坐道场佛法不现前不得成佛道曰洎合停囚长智。

　　问文殊出不得女子定曰夹岸桃花风雨后马蹄何处避残红又曰项上着枷腰上着械罔明却又出得曰相逢尽道休官好林下何曾见一人又曰腰上着械项上着枷出与不出是如何曰逼塞杀人又曰劄。

　　问牛头未见四祖百鸟衔花献供曰一家有事百家忙又曰闲见后因甚杳无消息曰掩息如灰功干毕又曰了。

　　问正法眼藏带曰无孔铁锤佛法藏带曰揩　故纸理贯带曰秀才说书事贯带曰蚁子食铁理事纵横带曰裤裆蜡蚤屈曲垂带曰拖泥带水妙协兼带曰公不离婆金针双锁带曰船不离柁平怀常实带曰破絮换姜。

　　问如何是五家宗旨曰我只知一家曰和尚莫担板曰你穿铁草鞋曰临济宗曰晴空轰霹雳云门宗曰滂沱倒翻盆曹洞宗曰落花绣水面沩仰宗曰骨肉遇长亭法眼宗曰乡谈带鸟音僧拟议曰何不更问永镇宗曰留与和尚自家道曰只谓吾辜负汝谁知汝却辜负吾。

　　问德山托钵意旨如何曰商鞅立法雪峰作饭头适晒巾次见山托钵至堂曰者老汉钟未鸣鼓未响托钵向甚处去山乃低头归方丈曰自毙是以雪峰举似崖头头曰老汉未会末后句在曰安赃坑陷遂闻于方丈山命侍者唤头至曰你不肯老僧那头密启其意曰官法如炉明日德山升座果与寻常不同曰所供诣实头云且喜老汉会末后句然虽如是秪得三年活曰划地为牢德山三年果化去曰据款结案代古。

　　五台山秘魔岩和尚常持一木叉每见僧来礼拜即叉颈曰那个魔魅教汝出家那个魔魅教汝行脚道得也叉下死道不得也叉下死速道速道僧无对师代云这老汉何得见人攃屎攃尿。

　　临济大师因入军营赴斋门首见员僚师指露柱问是凡是圣僚无语师代云恭候大师久矣。

　　南泉上堂云王老师卖身去也还有人买么一僧出云某甲买师云不作贵不作贱汝作么生买僧无语师代云东风暗点头。

　　宋太宗因僧朝问甚处来僧云庐山卧云庵宗云朕闻卧云深处不朝天因甚到此僧无对师代云日月无私照。

　　昔有官人入镇州天王院睹神像问院主云此是甚么功德主云护国天王官云秪护此国遍护余国么主云在秦为秦在楚为楚官云腊月三十日打破蔡州城天王向甚么处去主无对师代云到底老成。

　　裴相国启建法会问僧看甚么经僧云无言童子经裴云有几卷僧云两卷裴云既是无言因甚却有两卷僧无对师代云三段不同收归上科。

　　昔道士在佛殿前背佛坐僧云道流莫背佛士云贵教中道佛身充满于法界向甚么处坐僧无语师代云无你安身立命处。

　　玄沙在云峰时有光侍者问沙云师兄参得禅某甲打铁船下海去沙住后问光云打得铁船也未光无对师代云若要了大纳小。

　　仰山一日指雪狮子问众云有过得此色者么众无对师代云将谓将谓原来原来。

　　沩山令侍者唤第一座座便至沩云我唤第一座汝来作么座无对师代云老汉忘却了也。

　　疏山因僧问如何是诸佛师山云何不问疏山僧无对师代云猫。

　　钦山与岩头雪峰坐次洞山行茶来钦乃开眼洞云甚么处去来钦云入定来洞云定本无门从何而入钦无语师代云遣去又呼来。

　　僧问赵州毗目仙人执善财手见微尘佛时如何州乃执僧手云你即今见个甚么僧无语师代云深领者一语。

　　佛眼问僧云上座未来此间时无一人上座既来此间后有一人上座秪是一人为甚么成有成无僧无对师代云用尽自己心笑破他人口。

　　云盖山僧乞瓦造殿有官人问既是云盖何用乞瓦僧无对师代云莫作野狐见解。

　　投子示众云汝等诸人尽道我实头若出门三步有人问你作么生是投子实头处作么生道众无语师代云依教奉行。

　　昔有僧到曹溪因守衣钵僧提起衣云此是大庾岭头提不起底溪云为甚却在上座手里僧无对师代云东家死人西家举哀。

　　昔有僧持钵至长者家偶为犬伤长者因问龙披一缕金翅不吞大师全披法服因甚却被狗咬僧无对师代云因被法服。

　　宋太宗幸开宝塔问僧卿是甚人僧云塔主帝云寡人塔为甚么卿作主师代云幸陛下亲谥。

　　高丽国来钱塘造观音圣像及舁上船竟不能动因请入明州开元寺供养后有设问无刹不现身为甚么圣像不去高丽国无对者师代云急水滩头下钓丝。

　　昔有古德垂语云我三十年前曾断一人命根而今日夜忧愁如何免得众无对师代云驴年着。

　　昔有僧化金镀佛有官人问云本望佛度弟子因甚要弟子度佛僧无对师代云可作佛弟子。

　　寂大师进三界图帝云朕居何界寂无对师代云天子万年。

　　洞山行脚次见一官人云弟子要注三祖信心铭得么山云才有是非纷然失心作么生注官无对师代云一状领过。

　　雪峰问僧甚处来僧云覆船峰云生死海未渡因甚覆却船僧无对师代云他家曾踏上头关。

　　僧问龙牙如何是祖师西来意牙云待石乌龟解语即向汝道僧云石乌龟解语也牙云向汝道甚么僧无语师代云问和尚尊位若何。

　　陈操尚书斋僧次乃自行食僧方展手操却缩手僧无语师代云明公哭邪。

　　昔广南有僧住庵偶大王出猎吏人报云庵主大王来请起主云非但大王佛来亦不起王闻乃问佛岂不是卿师主云是王云见师为甚么不起主无语师代云未是报恩处。

　　宋太宗幸相国寺问看经僧曰是甚么经曰人王经曰既是寡人经因甚却在卿手里无对师代云皇恩是普。

　　僧入对次奏曰陛下还记得么曰甚处相见来曰灵山一别直至如今曰以何为验无对师代云野老含哺鼓腹牧童击壤讴歌。

　　京寺回禄藏经毁僧乞宣赐召问昔日摩腾不烧如今为甚却烧无对师代云符到奉行。

　　神人报曰请陛下发菩提心因早朝宣问左右街菩提心作么生发无对师代云人王说法竟。

　　或问僧承闻大德讲得肇论是否曰不敢曰肇论有物不迁义是否曰是或人遂以茶盏就地扑破曰这个是迁不迁无对师代云好个血性汉子。

　　有一行者随法师入佛殿行者向佛而唾法师曰行者少去就何以唾佛行者曰将无佛处来与某甲唾法师无对师代云劈面便唾。

　　台州六通院僧欲渡船有人问既是六通为甚么假船无对师代云不得放过。

　　死鱼浮于水上有人问僧鱼岂不是以水为命曰是曰为甚却向水中死无对师代云叶落归根。

　　圣僧像被屋漏滴有人问既是圣僧因甚么有漏无对师代云不得众生成佛。

　　偃台感山主到圆通院相看第一座问云圆通无路山主争得到来无对师代云左右不曾离。

　　有僧入冥见地藏菩萨地藏问是你平生修何行业僧曰念法华经曰止止不须说我法妙难思为是说是不说无对师代云亲得能仁证盟。

　　鹞子趁鸽子飞向佛殿栏杆颤有人问僧一切众生在佛影中常安常乐鸽子见佛为甚么却颤无对师代云可怜愍生。

　　一僧与童子上经了令持经着函内童子曰某甲念底着向那里无对师代云明日上经又请来。

　　先净照禅师问楞严大师经中道若能转物即同如来若被物转即名凡夫秪如升元阁作么生转严无对师代云被汝一拶直得上壁。

　　有人问僧点甚么灯僧曰长明灯曰甚么时点曰去年点曰长明何在无对师代云争怪老僧。

　　附高峰大师六问着语

　　大彻底人本脱生死因甚命根不断。

　　师云矢上加尖。

　　又不须重下注脚。

　　大修行人当遵佛行因甚不守毗尼。

　　师云因大修行故。

　　又好吃山僧手中痛棒。

　　杲日当空无所不照因甚被片云遮却。

　　师云大用现前。

　　又和尚又打成两橛。

　　尽大地是个火坑得何三昧不被烧却。

　　师云正是安身立命处。

　　又何处不称尊。

　　佛祖公案是一个道理因甚有明有不明。

　　师云不许夜行投明须至。

　　又堕坑落堑。

　　人人有个影子寸步不离因甚踏不着。

　　师云驴年。

　　又待汝脚跟红线断再向道。

　　拈古

　　举世尊在灵山会上拈花示众是时众皆默然唯迦叶尊者破颜微笑世尊曰吾有正法眼藏涅槃妙心实相无相微妙法门不立文字教外别传付嘱摩诃大迦叶。

　　拈云大小世尊好似越人于长安市上搓泥丸捏粉孩只博市儿一哂金色头陀佛口蛇心随邪逐恶带累后代儿孙一盲引众盲相牵入火坑至今分为五家各自门风高峻称杨称郑当时见他拈花即向前去咄这野狐精少卖弄要他自缩头去倒退三千贵图天下太平你道正法眼藏涅槃妙心是甚么大黄巴豆砒霜鸩屎也不识。

　　举世尊一日升座默然而坐阿难白椎云请世尊说法世尊云会中有二比邱犯律行故我不说法阿难以他心通观是比邱是遂乃遣出世尊还复默然阿难又问适来二比邱犯律是二比邱已遣出世尊何不说法世尊云吾誓不为二乘声闻人说法便下座。

　　拈云重叠关山路。

　　举世尊在忉俐天为母说法优填王思佛命匠雕旃檀像及至世尊下来像亦出迎三唤三应乃云无为真佛实在我身。

　　拈云依稀似曲又被风吹。

　　举经首题八字昔有僧问地藏琛和尚以字不成八字不是未审是甚么字藏曰看取下注脚。

　　拈云地藏道虽恁么道仍未发明大藏意旨永镇与汝诠破不二门无向何用破吞头。

　　举般若心经是大神咒是大明咒是无上咒是无等等咒能除一切苦真实不虚。

　　拈云山鬼伎俩有尽老僧不见不闻无穷。

　　举圆觉经居一切时不起妄念于诸妄心亦不息灭住妄想境不加了知于无了知不辨真实。

　　拈云夜梦不祥书壁大吉。

　　举大通智胜佛十劫坐道场佛法不现前不能成佛道。

　　拈云早朝吃白粥晚间又叫饥。

　　举常啼菩萨卖心肝学般若既卖却心肝将甚么学般若。

　　拈云泥里洗土。

　　举丰干禅师欲游五台山向寒山拾得云你共我去游便是我同流若不去不是我同流山云你去游作甚么干云礼文殊山云你不是我同流。

　　拈云五更侵早起更有夜行人。

　　举昔婆子供养一庵主经二十年常令一二八女子送饭给侍一日令女子抱定曰正恁么时如何主曰枯木倚寒崖三冬无暖气女子举似婆婆曰我二十年秪供养得个俗汉遂遣出烧却庵。

　　拈云婆子即有怜璧之心此僧决无割城之意一向辋川雪图露出破蕉一从瑶台月下袭出天香饶是好手相呈活了的死不得死了的活不得难免红炉点雪又怪得婆子放出撒尿的手脚遣出烧庵以为千古佳话若向女子抱定时轻轻道个你若无心我便休不惟婆子一番疑了一番疑要令天下人疑到大尽三十小尽二十九。

　　举云门文偃禅师因僧问如何是诸佛出身处师云东山水上行。

　　拈云鲸吞海水尽露出珊瑚枝。

　　举云门因僧问如何是超佛越祖之谈门云糊饼。

　　拈云虚空背上挖窟竉。

　　举南泉住庵时有一僧到师向道我上山作务待斋时作饭自吃了送一分上来少时其僧作饭自吃了却一时打破家伙就床卧师待不见来遂归见僧卧师亦去一边卧僧便起去师住后曰我往前住庵时有个伶俐道者直至如今不见。

　　拈云赤眼撞着火柴头。

　　举赵州因僧问学人乍入藂林乞师指示师云吃粥了也未曰了也师云洗钵盂去其僧大悟。

　　拈云大小赵州把佛法禅道即当小儿舐涕总是不奈便何这僧从钵盂柄上沾得些子涕余以当平生与么批判设有不甘底别甑炊香饭。

　　举文远侍者礼佛次赵州见之便打者云礼佛也是好事州云好事不如无。

　　拈云侍者妄空启告赵老矢上加尖一对无孔铁锤难免旁观者哂。

　　举南岳让禅师遣僧验马祖祖曰自从胡乱后三十不少盐酱。

　　拈云祖父从来不出门还家依旧儿孙事。

　　举马祖一日升堂百丈卷却席祖便下座。

　　拈云父要剔起满堂红子要吹灭暗中行殊不知灯台日日擎灯盏水架朝朝架水盆还委悉么便下座。

　　举祖因僧问离四句绝百非请师直指西来意祖曰我今日劳倦不能为汝说问取智藏去僧问西堂西堂曰何不问和尚曰和尚教我来问西堂曰我今日头痛不能为汝说问取海兄去僧问百丈百丈曰我到这里却不会僧回举似祖祖曰藏头白海头黑。

　　拈云犀因玩月纹生角象被雷惊花入牙。

　　举临济义玄禅师出世后唯以棒喝示徒凡见僧入门便喝。

　　拈云驴鸣犬吠作么。

　　举德山宣鉴禅师凡见入门便棒。

　　拈云待他棒时不消轻轻道个我见炼师红炉头个个会禅聻要他自去倒干卸甲不彻。

　　举临济会下两堂▆座齐下喝僧问还有宾主也无济云宾主历然。

　　拈云口是祸门。

　　举清凉法眼禅师举柏树子话问觉铁觜承闻赵州有此话是否觉云先师无此语莫谤先师好师云真狮子儿。

　　拈云法眼认奴作郎铁觜证龟成鳖捡点将来二俱不无渗漏各罚搬柴三转。

　　举沩山僧又是水牯牛唤作水牯牛又是沩山僧唤甚么即得。

　　拈云好个匏瓜印子试问阿谁打得。

　　举杨岐方会禅师问僧栗棘蓬你作么生吞金刚圈你作么生跳。

　　拈云千人排门不如一人拔关千人万人得到无为安乐之地虽然顾左右云诸兄弟还知险么狡兔营三窟假鸡唱四更。

　　举圆悟佛果禅师举僧问云门如何是诸佛出身处门云东山水上行若是天宁则不然忽有人问如何是诸佛出身处只向他道薰风自南来殿阁生微凉。

　　拈云百花毬子上何用绣红旗永镇则不然如何是诸佛出身处南昌故郡洪都新府。

　　举雪岩祖钦禅师问高峰万法归一一归何处峰云狗舐热油铛钦云那里学得这虚头来峰云和尚疑则别参。

　　拈云钦祖从半空抛个堑子高峰望空一口咬着紧紧不放不得连慌向老鼠尾巴打一秤锤至今两人无有出身之路。

　　举药山久不升座院主曰大众久思和尚示诲师云打钟着众才集师便下座归方丈主随后问曰和尚既许为大众说法为甚一言不措师曰经有经师论有论师争怪得老僧。

　　拈云此则公案诸方尽谓院主未具眼在殊不知院主把住定星盘子要大众与药山立定行市然药山本是个知行识市底人秤头半斤秤尾八两准准斤十六众中还知得药山公道处么若使毫厘有差山僧敲个牙齿凑你诸人以拄杖划一划复謦欬一声下座。

　　举南阳慧忠国师因代宗命试验西天大耳三藏师问曰汝得他心通邪曰不敢师云汝道老僧即今在甚么处藏曰和尚是一国之师何得却去西川看竞渡良久再问曰汝道老僧即今在甚么处藏曰和尚是一国之师何得却在天津桥上看弄猢狲师良久复问曰汝道老僧即今在甚么处藏罔测师叱曰这野狐精他心通在甚么处藏无对。

　　拈云风恬浪静骖飞尘起花开蝴蝶飞树倒猢狲散蓦抚膝云这冤家还会这走马灯么如不会试吹灭灯看。

　　举汾阳昭禅师示众云识得拄杖子行脚事毕晓庵和尚识得拄杖正好行脚绿雨叔翁云二大老总被拄杖折倒。

　　拈云永镇则不然识得拄杖子挈或有分吃则未然此理如何龙门不宿死尸得被拄杖折倒。

　　举高峰原妙禅师谒雪岩钦入门钦便问谁与你拖这死尸来声未绝便打出。

　　拈云黄鹤楼中吹玉笛江城五月落梅花后因睹五祖演真赞云百年三万六千朝返覆原来是这汉蓦然打破死尸之疑师云黄鹤楼中吹玉笛江城五月落梅花一日钦问日间皓皓作得主么曰作得主师云黄鹤楼中吹玉笛江城五月落梅花钦云睡梦中作得主么曰作得主师云黄鹤楼中吹玉笛江城五月落梅花钦云正睡着无梦无想无见无闻主在甚么处峰无对师云黄鹤楼中吹玉笛江城五月落梅花一时不觉手之舞之足之蹈之高声而言曰落梅花落梅花待汝正睡着无梦无想无见无闻主在甚么处再向你道直得六▆▆同宿道友推落枕子堕地作声廊然打彻师云也是赤土涂牛奶。

　　举大慧宗杲禅师举竹篦问僧曰唤作竹篦则触不唤作竹篦则背速道速道僧曰和尚放下竹篦即道师放下僧拂袖便出师曰侍者认取这僧又举问僧僧曰瓮里何曾走却鳖师下禅床擒住曰此是谁语僧曰实不敢瞒此是竹庵教某师连打数下曰分明举似诸方。

　　拈云杲禅师画地为牢竹庵安赃坑陷各与前三三二僧一得一失各与后三三设有个汉出来道和尚聻向道不少何故镬汤无冷处遂连卓拄杖三下云永镇门下恰似个打油翁张打油李打油不打浑身只打头复卓拄杖三下。

　　举韩大伯一兔横身当古路苍鹰才见便生擒后来猎犬无灵性空向枯桩旧处寻箬庵问祖云衲僧须恁么始得天笠珍和尚云恁么衲僧正好吃棒。

　　拈云二大老意在重赏必有勇夫殊不知一言既出驷马难追若在永镇门下携瓶挈溺未得在。

　　举东山冈祖升座顾左右云山僧一向语人以目不以口便下座蕉叔翁云大小先师打作两橛。

　　拈云堪笑冈蕉二大老处番揖让之境闻着弹冠便欲洗耳假使如仲尼动则伐檀削迹举皆耳食饶你语人以目不以口抑亦视为魔魅何暇叔翁小为两橛得似永镇一向惯以顶门语人倩孰听之所以道啼得血流无用处。

　　举乾峰云举一不得举二放过一着落在第二云门出众云昨日有人从天台来却往径山去峰云分付典座来日不得普请天笠和尚云一人向狐峰顶上捞虾一人在大洋海底搏兔直饶好手相呈也是泥里洗土理安今日总不放过普请搬柴三转且道与古人相去多少挥拂子云铁轮天子寰中敕帝释宫中放赦书绿雨和尚云乾峰云门不得放过理安和尚放过不得东山今日一齐放过去也掷拄杖云三十年后。

　　拈云四大老无论放过不放过拄杖恶有分在苕帚柄人各难免三十何故据款结案。

　　举国师三唤侍者侍者三应师曰将谓吾辜负汝谁知汝辜负吾妙喜云国师还见侍者么侍者还见国师么南涧问祖云大小妙喜前不遘村后不迭店要见国师侍者三生六十劫绿雨和尚云妙喜不见国师侍者则且置试问诸人还见南涧师翁么三生六十劫。

　　拈云诸人要见南涧师翁拼将三生六十劫或有扶篱摸壁依稀仿佛若是绿雨瞎驴要见诸人须是驴年始得诸师闻恐叫屈向道同坑无异土。

　　举南涧箬庵通问禅师因僧问大悲千手眼阿那个是正眼问云急水滩头下钓丝。

　　拈云问祖极力道只得半倾若要螺纹十足还欠小孙一火试道看曰急水滩头下钓丝大众以为如何复云共行山路各看风烟。

　　举冬日慈明挂榜僧堂前作此字其下注曰若人会得不离四威仪中首座见曰和尚今日放参庆云先师曰慈明向虚空里画成五百尊罗汉个个神通自在首座不知好恶唤作酆都城里鬼子母贬向二铁围山山僧忍俊不禁放出与诸人相见掷下拂子云急着精彩。

　　拈云鼓弄毒气藂林无论河北江西大若到了冬日尽有几个姑娘禅和须将牛栏马枥破稿荐烂篱笆瓜棚豆架都要打扫一番此是慈明本意首座不谙时务且去禅堂悉启明窗亮几铺张蒲团席子大炫体脸蓦拶遭着先师穷神那吒与婆竭斗宝其奈穷气未降摆出许多泥罐瓦灶竹头木屑堑子碌砖正所谓粪扫堆头重添搕　永镇恰值时荒岁歉睹此伤心要与慈明雪屈聊将一把火向马枥牛栏左右前后蚊虫蜡蚤苍蝇猫狸尽情驱除了也更于禅堂垂帘卷席钉他一道桃符曰觉天敕旨宝篆秘蜜金章唵伽啰帝邪莎阿急急如律令若到诸方分明举似。

　　颂古

　　世尊初生云门要一棒打杀

野地荒田人懒耕一犁耕动竞相争斜阳画破青山色楚尾吴头界现成

　　世尊睹明星

恭贺雪山老不才无端见鬼说奇哉眼睛留不一双住几点明星焕失回

　　世尊升座文殊结椎

爷做贼子出首告到官官不究

　　世尊因五通仙人问如何那一通

那一通汝问我仙花敢碍动碍动即成祸

　　世尊因外道问不问有言不问无言

川流昼夜不差池冷暖年来只自知片片落花随流水悠悠流水照花枝

　　文殊三处结夏

尘尘刹刹尽圆融万别千差一贯通拈起珊瑚枝上月光明炯炯照无穷

　　维摩示疾佛使文殊问疾

缠枝牡牡缠枝纵使洛阳夸国色也须绿叶相扶持

　　善财初诣娑罗林中参文殊

善财参遍处黑豆未生芽再去礼文殊散宅又破家

　　清净行者不上天堂破戒比邱不入地狱

君住湘江头妾住湘江尾相思不相见共饮湘江水

　　殃崛产难

松髻斜簪茉莉花琉璃井里钓虾蟆咬脐生下何知母寄与刘郎不在家

　　即心即佛非心非佛不是心

树头树尾觅残红一片西飞一片东自是桃花贪结子却教人恨五更风

　　麻三斤

一句家常语佛亲道不到三藏十二部未必尽其奥

　　乾矢橛

你道不是货我道不是货蓦拶相逢劈面便唾你也没量罪过我也没量罪过

　　匙挑不上

闻汝行藏是何模样一堆烂泥匙挑不上

　　臭粪桶

这个臭粪桶谁人打得破直下便承当犹怜是滞货

　　南泉斩猫

口似秤锤问着哑猫头爪切血交洒赵州戴履早归来免得两堂狼藉下

　　文殊普贤昨夜相打

净裸裸赤洒洒人到不识羞寸丝都不挂

　　吃茶去

苏张无谋只凭舌头吃了茶去塞却咽喉

　　狗子无佛性

楔不楔瓮里何曾走却鳖金刚脑后一秤锤拶出泥牛遍体血

　　东山水上行

世有冒名人妄号佛出身跣膊吊考打一领铁头巾

　　镇州出大萝卜头

御沟拾红叶阳关赠弱鞭杨州琼花观栽头见毒消

　　不与万法为侣者甚么人

一口吸尽西江水吐却舌尖缩却头只谓临崖看浒眼谁知特地一场愁

　　一喝耳聋三日

偶被耶　步步相随屋倒崖崩魂丧胆飞

　　明头来明头打

黯淡滩黯淡滩十只船儿九只翻唯有三山陈上舍肩把伞儿岸上行奈我何

　　代宗命忠国师验西天大耳三藏

鱼行水浊鸟飞毛落一入西山杳无消息

　　保寿开堂三圣推出一僧便打

逢人且说三分话未可全抛一片心不见相知临白首几番按剑意沉吟

　　大颠摈首座

枇杷不是这琵琶只为当年识字差若使琵琶能结果满城箫管尽开花

　　兴化摈维那

翻穿没底靴倒着破蓑衣穷到无穷处虚空剥了皮

　　德山托钵

德山真好笑父子同卖俏及俏卖不去性命都不要

　　二婆竖拳有么有么

众鸟高飞尽孤云独去闲相看两不厌只有敬亭山

　　灵云见桃花敢保老兄未彻

年来剑客趁啼莺烂熳桃花灼眼睛向道莫行三峡路果闻猿叫断肠声

　　三顿痛棒

瞠开阿傍眼吐出老婆心毒气无消处风雷势欲沉

　　常啼菩萨卖心肝学般若

罪从心起将心忏心若忘时罪亦忘心忘罪灭两俱空是则名为真忏悔

　　磬山牧亭朴夫拙禅师语录卷之五终
嘉兴大藏经　磬山牧亭朴夫拙禅师语录


　　磬山牧亭朴夫拙禅师语录卷之六

　　偈赞传

　　示石幢航后堂没底海航好渡波法门八万四千多含灵蠢动皆身肉拍手大家唱凯歌(一字渡波)。

　　示非子蕃书藏非子非子是阿谁依旧鼻孔向下垂惯在虎头截兔角欣从铁凤产金鸡。

　　示律庵和都监前三三与后三三牵牛老翁是同参翻得娘生面皮转文喜断不住律庵。

　　示石坛模书记折鼎克模朴且顽苔痕蠹蚀自斑斑家声惭愧韶阳后个个跛行成肚蛮(一字鼎铭)。

　　示石丈昆烧香源头本自发昆麓不悉川流绕岳香且待禹门三级浪为云为雨任风狂。

　　示石床星侍者天布景星夕影斜求珠辗转向泥沙虎头戴角出荒草咬杀南山鳖鼻蛇。

　　示石陵▆真子白拈父子扬家丑无有舌头无有口天下由兹起祸胎家门灭却瞎驴手。

　　示我庄白真子横挑楖栗两肩酸拟掷渔翁作钓竿交折人天明白了从今齿不向人寒。

　　陲亭茶缘起绿杨树里蝉声乱紫陌尘中日影斜谩道白云无个事逢人便与一瓯茶。

　　募经偈▆▆▆▆不相宜了义义何得了时四旬才离非百绝浑身▆已堕泥犁。

　　募桥引银汉仙槎通弱水青云坦道透长安参天乔木寸苗养贯日白虹万里看达人自审。

　　达磨像赞

　　西天无站话分流落东土卖样胡臊眉粗目突面黑齿版气行胸无一点墨水做的瞎眼和尚问着口似秤锤对圣不自揣量及乎渡苇少室装聋打騃停当玷辱儿孙饮气个个悬吊壁上咦看你如何下来遍地羊头价长。

　　题岳武穆墨庄神迹

　　忆辛巳如武林礼将军墓吟诗一绝追维英风怅望不已今明经万纬持神迹属题展对之下如面铁甲将军征西时须眉欲动英风逼人侧视良久难着一辞书旧句为赞以还之辞曰闻着金牌草木泣靖忠化作灵芝汁风波亭上等寻常万古上风输桧立。

　　题钟馗

　　先生文出武归笔投秦氏　轹咄嗟斯文扫地仗剑星斗芒落龙蛇所恃文章妖孽全凭韬略气虹怒发冲冠须眉剑戟倒卓日月乾坤磨肩山河社稷楔脚真真口吐白凤莫莫蝙蝠飞却天上功名靡求人间活鬼难捉君不见一股虫尸忙万蚁味如嚼蜡蜡偏嚼日出湖山咨息爝。

　　本师庐梦沛老人顶像赞

　　释迦弥勒将活剐文殊普贤叱行者终不于此取泥洹一心愿去作马牛咦你也只到得者里。

　　又佛祖冤家枷锁项下活剥泥牛钻龟打瓦半边鼻孔落在谁者作驴作马可知礼也。

　　业师洞虚光老人顶像赞

　　梁园蛙吠月塞曲雪征鸿孤艇系烟柳黄鹂啭雨松除此一人任大清国里遍寻一转若有一个与此老共鼻孔出气者王老师烧牛粪香点狗尿茶大展九拜乃高声三唱曰你是我底的的剃染也你是我底的的剃染也你是我底的的剃染也剃染者谁麻姑老人洞虚也　此老不解与俗人拭涕时雍正己酉春王廿有二目心丧徒实拙氏识于鄱湖雪舫。

　　再题鼻孔打失何处着笔桃兮不夭柳兮不条兰又靡香梅又靡椿日高花影兮斯重风动松涛兮斯浓噫水中盐味色里胶青弥高弥坚无声无臭属谁手妙拙自不肖(相颇不像)。

　　藏祖顶像赞

　　湖山蕉倚夕阳烟草阁莺花人醉眠杜宇啼残杨柳月云霞片片拥渔船。

　　会师太赞

　　这瞎驴是何年瞎冲上云居撞着异木老瞎贼瞎棒瞎打打折伊打折伊回来三脚弄跛蹄(师参话头)产子不专鸣与飞然则角者鬣者爪者牙者骨高毛长特来齐一二屎尿遍离离(谓楚琦樵水两知识)不惟毒气鼓藂林黧奴白牯实相知呜乎这瞎驴蹄跛没了期若非茂也(谓嵩安茂)孟八郎蓦地张弩架箭孰敢为(弩箭山名嵩安奉师休老是山故云)。

　　五龙和上传赞

　　王维尝以败蕉绘雪图世皆以为异绝余曰否何者不见坡公云木有臞石有晕犀有通以取妍于人皆物之病也若辋川岂非其病乎昌江五龙庵禅师曰月庵者讳朗歙县程氏子奕叶居宦师年十八辄嗟曰一荣一枯一寒一暑循环理也晴晦不爽耳卒外形骸遂投紫云和上剃染焉是以百城烟水直踏草鞋筋断颇饱藂林其后嗣法仍复归于五龙紫云之门下逮据室犹以实际理地不受一尘佛事门中不舍一法住五十余年师固无所要于世然僧俗不异师而师亦不立异于僧俗也但知穿衣吃饭屙屎放尿而鼻孔与仲尼瞿昙一洞通风而已矣所以七尺乌藤未肯轻易打人何故曰好事不须频话会留将和气暖丹田即或间有墨人韵士例以一江枫瘦吟无迹孤馆灯寒梦有声乃来问于师师又安惜绿杨芳樽高楼远笛并与烟蓑雪舫之兴也欤至若平居皆与常人等所谓即此用离此用是也繇此思之盖辋川雪图迹尔故有坡公之说焉若夫师之念水族怜枯骨长于景薄西山惟以莲邦指家者其皆赤子之本性匪妍病也夫何异之有待乾隆二年十一月十二日豫知时至剃浴更衣坐匡床说偈谢众曰七十九年洒洒落落无禅可参无道可学绝圣离凡任缘而泊左之右之光明极乐众寻请命后事曰事事例我以生惟语录行当郑重语毕乃吉祥睡复曰请大众为我念佛众才举佛号遂脱化因赠以偈曰素琴本无弦藕船作导师黄金终古贵难铸钟子期所以师之后裔济人多用藕花船云其赞曰老古锥无缝罅铁围是道场烊铜为般若眉栽眼下痴聋聩哑拈椎竖拂敲砖打瓦狼藉堆头粪叠山锦罗帐里珠交洒无上正觉臭鱼败鲊昌江鼓筏五龙拽耙黧奴白牯参同契文殊普贤侍卫者佛来呵魔来打簉破虚空铁面门飞红弹子出炉冶猛虎铃频系逆鳞珠惯下爱摘莲花供弥陀百八珠回绝昼夜拨动髑髅根尘唤醒鳞甲变化关西子没头脑认奴作郎指鹿为马戴角虎鳖鼻蛇紫胡狗水牯牛与杨岐驴到个底远避三舍诱儿投柜学做贼儿能脱柜妆鼠诈瞎驴逐队黑地唱喏铁围天子笑呵呵拼将永劫作驴罢。

　　白云铁觜像赞

　　嗟乎人只在白云三门外望见竹苞松茂未曾窥见室家之好尽谓曰白云深处老僧窝一犬吠虚千猱啀实谁知你背地里镇日拈一把苕帚东边一挥西边一拂是个以字不成八字没一丿争奈者汉平生毫发难瞒拙上座不但寻常见你拖一条黑黪布衫有前没后犹见你甑箄顶上鼠穿一窍到今日定星盘上着一无孔铁锤岂非悬羊卖狗肉高抬时价正眼看来只含捏鼻一笑何故人平不语水平不流莫怪臊胡当门齿缺从来不肯驴唇马觜半斤偿你八两还有信得及者么谛听谛听鸟啼春尽蝶西东二十四番花信风秪见主人常醉客不闻客醉主人翁。

　　火柴头赞

　　髼头赤脚垢衣裳诸行苦空号觉皇折脚铛虚封上首尖头屋小眇诸方松风万本吟丘壑竹月高枝奏凤凰三个柴头架火里天然文字已全彰题若海广阇黎像广也广也老冻脓八十年来兴颇浓緉鞋狞似虎乌藤活于龙放下普化木铎挂起投子油筒床脚下种菜钟楼上念赞碓觜头栽松霜鬓不裹头项与杨岐同拈却口塞却鼻屏却咽喉不通风脸上刮得霜花落气饮虾蟆吞大虫昼夜摩挲一百八偏袓危坐于其中有人问我西来意半天吊下黑雷公黑雷公砌下霜柑一颗红。

　　传

　　余家甲寅兵燹之余继丙寅先母终堂先子视此绝无子女态意志豪放飘然携琴书如子由周览四海名山大川过秦汉之故都求燕赵之豪俊恣观终南嵩华之高耸顾滹沱黄河之奔流而后知天地之广大曰天下奇闻壮观尽出于山奔海立沙起雷行雨鸣树偃幽谷大都人物鱼鸟其无一而不从意志豪放中而得之矣何其独不见一人乎哉迨辛巳复归梓里作八截句留别师弟故旧犹记第二章云不揣敝貂问计非梦魂尽是白鸥飞扁舟四海为家舍满载月明何处归由是解缆破彭蠡烟洞庭弄月又欲上峨眉玩雪不果至巫峡听猿夜啼怅然返棹转荆南夜登王粲楼斗酒自劳解襟对明月而诘曰天地无人耶天下豪俊匪无也诚难合者也自此游兴稍倦然意志愈加豪放凡所得钱饮之余悉与之贫人适孟仲二兄子英子辉亦从客归闻此由家趋荆南知父意志并受室于沙市养父老焉遂各有子女二人辛卯秋不肖片瓢定省窃喜健饭起居皆便利坚于迎归恨贫不能携家返故里且老年眷孙盖终无归志年八十四岁己酉二月十一日无病而终痛二兄皆先世赖孙力葬于王粲楼之西二里许呜乎余既削而髡矣僧俗殊途又迎归不果愿每一念及但纪古人云粉骨碎身未足酬一句了然超百意且道是那一句唯合什向空而号曰先子玉生李公讳善别字荆山先母曾氏字西田二位肉身菩萨同入大光明藏云耳。

　　佛事

　　设幻祖供举祖一日因事着褊衫举椅子作女人拜云汝上座我拜你为师时修祖失笑呈偈云木人提唱笑呵呵更着衣衫谁识他昨日覸来是男子今日还作老婆婆祖云此偈甚惬老僧意师云者是二大老平日咬猪狗底手脚今日被远孙一齐捉败有班杜蛮禅和背地里捏鼻一笑何故江南人唱鹧鸪词认作胡笳十八拍还闻么若不闻侧起牛耳。

　　供修祖真蓦召大众云要识瞌睡虎面目现在(以下皆祖语)披衣得大床大座尽堪舞袖回旋着锦看某水某山不负敝貂驰走风转滞帆得势丹成拔屋皆仙花木瓜长孙生子有王谢一种风流白芙蕖集鹭藏鸥用晋宋诸贤故事毛锥子敌连城玉价非兔园册里学成皮栲栳作掷地金声是黄鹤楼前悟得唱楼烦三百首别传草木被文章绣虎起西江十八滩怒涨风云随棒喝崩崖蛰户有雷霆看清凉亦避三舍洞门无锁钥笑雄峰自隔重关(祖语止)虽然一字入公门九牛拔不出拔得出也是虚空背上挖窟遂拈香炷炉云莫道脚下儿孙无长处好。

　　设问祖供鳌头纳败兴偏浓自臭不觉称性专能打脱空夙习难忘脸上刮得霜花落悬羊卖狗令行吴越气吐虹做尽伎俩远孙今日因爇一炉香要与吾祖棒下血淋淋冤魂髑髅通一线气恨祖自无鼻孔扫岗祖塔行冈千仞望之畏然故云高山仰止景行行止虽不能至然心乡往之复读祖语录至参无字话忽有省说偈云狗子无佛性莫道说得好闺女学做媒自身也难保又读夹山参枕子落地机缘颂曰久忆并州是故乡而今身已到咸阳若教忘却来时路不是愁人也断肠师云惟记来时路自身故难保不见蕉叔祖拈香云千仞岩高疲杀人冤魂遍界髑髅新比时因得未超荐白日至今鬼见身如何是鬼复云聻念道真言次第陈。

　　栖云师翁忘供真脑后见腮莫与往来小孙虽未见师翁腮宽腮狭面短面长只闻昔住东山常在东厕后细洗　疮烂脚天下衲僧未有一个不被臭气熏拶逼来小孙未入社保闻得也须作恶今日要与诸人雪屈去也仰师翁者盆恶水浇泼一上遂插香过捏鼻云臭。

　　灵虚本师老和尚计音至上供我生不愿见伊直逃入罗刹鬼国当时性命在伊手里一任敲骨取髓生也由伊死也由伊我向何处雪屈乃拈香云好向者里雪屈么伊死不愿见我即躲入驴胎马腹今日鼻孔在我手里一任横拖倒拽生也由我死也由我伊又向甚处叫冤复以香炷炉云莫向者里叫冤么良久云牛粪烧香狗尿茶忤逆生死是冤家黧奴白牯来荐飨胀杀蚯蚓与虾蟆遂捶胸三下。

　　设此峰首座大师供生时行汝不赢今日汝来行生时说汝不赢今日汝来说生时吃汝不赢今日汝来吃请请复云不吃了遂捶胸大号曰是我命也夫是汝命也夫呜呼哀哉呜呼痛哉尚飨。

　　设昆池元座供举僧问赵州真如凡圣皆是梦言如何是真言州云唵部林　师云恁么恁么铁轮天子寰中敕帝释天宫放赦书不恁么不恁么富嫌千口少贫恨一身多何故不见道去年贫未是贫今年贫始是贫去年贫犹有卓锥之地今年贫锥也无虽然去年正当恁么时多前年三件事今年正当恁么时多去年七件事者十件事数不过者甚多瑛大师若不同床睡焉知被底穿拙上座虽是一个不识羞的男子也要缁素分明去却七三存一无觜猢狲吹觱栗遂侧耳作听势云依稀似曲又被风吹。

　　火小园春侍者十八上破家十八上作活未是好手争似我春侍者十八上圆具戒月孤高十年内孰不瞻之仰之迨廿七上不惟破家散宅恰值三十夜只道贫无立锥之地他竟锥也无恨山僧命薄太息早折遂捶胸二下然虽如是攃手时犹示众曰小园小瞎秃换手摸多年摸到三十夜火中生白莲大众可是山僧谬语么以炬打圆相掷下云藉你证盟。

　　封龛法王法力超群生尝以法财施一切久积净业称无量导众以寂故稽首恭惟雪峰堂上月庵大和上大圆镜智同古同今流注真常契物契我体竭形消而不灭金流朴散以长存本如来无所住心盖念风火地水由众生有以合感惟怜湿化卵胎是以住世七十九年不舍法界阐化没休歇处遍入尘劳高名千古重如山泥就泥水就水行普贤之愿海弃国一身轻似叶去就去来就来等观音之慈心脱壳乌龟飞上天金毛狮子(化作)狗泥犁苦趣逐类随形饿鬼道中他方此界藏身处没踪迹没踪迹莫藏身到个底果熟岂自昌江花开何由歙县虽然直得红霞穿碧海白日绕须弥须知更有不动尊如何是不动尊今古长如白练飞一条界破青山色夫如是则生未尝生灭未尝灭去未尝去来未尝来都卢是个如来藏体真如正性敢问我月和上即今在什么处现前诸位桂子兰孙并诸山老宿还委悉么白玉毫归安养国黄金骨锁莲花台遂递封皮云封。

　　供月庵和上饭说奢说孤特郎当情义争似道义长太息相逢一宿晚令人饮恨到泉乡小弟今日炊铁钉饭和木札羹聊表殷勤未审伊人还来鉴格也无遂插香云过。

　　火灵智大师个老儿真卓荦孤松挺秀三千绰打雨敲风长鳞角百尺悬崖上根露讵可托樵牧苦折攀野火燎天灼灵大师谁家灶里火无烟以炬打圆相掷下云者个本无著。

　　无著大师起龛只履西归未免触途狂见九年面壁犹为滞壳迷封未有久动而不静未有久静而不动所以道若能转物即同如来且道物作么生转金毛狮子喋屎狗雪白象王推磨驴。

　　行脚僧起龛桃灼灼柳依依浪游子不肯归蓦喝一喝云汝今还向何处去复以杖击龛云相随来也。

　　起龛来来来灯笼沿壁上天台去去去生铁秤锤被虫蛀也不来也不去饥来吃饭困时睡阿呵呵笑甚么八十翁翁入场屋真诚不是小儿戏孰又得似我圣登阿阇黎罏韝慵开自是呵佛骂祖钳锤惜运岂止打雨敲风一物不将来那肯囫囵吞却三番复趁出真正无主孤魂虽未九叩洞山亦乃三登投子及乎归来头着枷腰着械拼将拖泥带水医死马弄死蛇几乎犯手伤锋彩凤舞丹霄阳春赓白雪到个里白日作窃底站过一边清风下载底徒劳竞出说甚滴水不沾寸丝不挂直饶休去歇去冷愀愀地去寒灰枯木去古庙香炉去一念万年去一条白练去犹是生死岸头事须知更有向上事在毕竟如何是向上事蓦抚龛云鹞子过新罗。

　　入塔狐峰岭上一轮秋影倒东湾截众流七十九年收不得化条白练济南州顾左右云众中还见吾师大人相么礼拜起云塔藏动也遂下龛。

　　莹观引请师封龛诸行无常是生灭法生灭灭已寂灭为乐世尊只解净地打绣毬何能荆棘翻筋斗若是我西来引请师逍遥死生优游人世十字路头缚草庵逢人便与一瓯茶夕阳景里架长虹一任渡人渡马虽未开田说大义亦乃驱水牯种田博饭挖得一块畬秧得一箩芋何适而不乐所以事师以孝为乐课徒以慈为乐抚弟以义为乐接友以信为乐有时草帽麻衣青鞋白袜背手流观鸢飞鱼跃扬眉瞬目语默笑傲穿衣吃饭屙屎放尿沽盐买醋运水搬柴烧香扫地合掌摇头头头有出身之乐何暇与俗人拭涕虽然秪见葫芦棚上挂东瓜麦浪堆里钓得虾谁在画楼沽酒店相邀来吃赵州茶实拙不是情识未干分上有所难逃六十二年之卓卓应酬阿师自己一盏遂递杯云还受用么复云掩息如灰功干毕大悲千眼莫能窥云封。

　　封龛一念普观无量劫无去无来亦无住如是了知三世事超诸方便成十力到个底恰值冬至前后际断添也添一丝毫不得减亦减一丝毫不得若要添减自由纵横无碍须是我会师太今日涅槃堂上生死途中螺纹结角千层合尖去来也由伊逍遥也由伊悲愍也由伊华严海会也由伊妙法莲花也由伊妙湛总持也由伊喝啰怚那也由伊般若波罗。

　　伊超佛越祖也由伊泥猪疥狗也由伊极乐国土也由伊直至滴水不沾寸丝不挂明如杲日宽若太虚千圣不携万机寝削一念万年万年一念总由伊何以不见华严偈云若人欲了知三世一切佛应观法界性一切惟心造更有一事未曾造着实拙即堕拔舌也须道破风吹石臼遍哮吼泥捏金刚水里走抛却杨岐三脚驴翻身跨上子胡狗会师太绕膝儿孙悉在祖饯但西出阳关无故人牢记一偈赵氏连城璧由来天下传送君还旧府明月满前川遂绕龛一匝云封。

　　象举师封龛和尚子莫妄想起心动念是妄想澄心息念是妄想成佛作祖是妄想往往将妄想灭妄想无有了期直饶掀翻海岳踢倒须弥搅长河为酥酪变大地为黄金在天普盖在地普擎于日烛昼于月照夜有时劫火变迁不存毫发有时于一毫端现出娑婆弹一指便开毗卢楼阁拈茎草即为丈六金身植旃檀林于八识田中种铁蒺藜于无明山上有如此神通如此妙用如龙得水如虎靠山玉转珠回谁能得彀所以道有一物上拄天下拄地明如日黑似漆常在动用中动用中收不得且道过在甚么处过在动用中遂謦欬一声复唤云理谦客来了快擎茶来岂不是生死岸头业识边事若果是出家血性汉子自是迅雷不及掩耳蓦喝一喝以拄杖卓一卓云涂毒鼓挝无手人龙门那许死尸宿。

　　起龛文殊出不得女子定死了活不得罔明出得女子定活了死不得毕竟如何我有明珠在我者里拨着动着放光动地遂振龛云无毛鹞子拍天飞钻破虚空脑后皮复云起。

　　师徒同入塔顾左右云尽大地是一只沙弥眼睛试问诸人向甚处与象公宝塔合尖若有道得者对众商量如无山僧却要锦上铺花遂下师复云更有玛瑙阶前布赤纱者么又下徒云龙生金凤子冲破碧琉璃。

　　尘空维那封龛如来涅槃心祖师正法眼衲僧奇特事知识解脱门总是十字街头破草鞋无端被汝抛在门角落里多年狼籍不堪今日呈似本山檀樾诸山老冻脓孰敢正眼觑着众中还有不甘者么若有不妨起死回生如无填沟塞壑试听一颂懒携瓢笠餐风露一病通身烂似泥千手大悲扶不起假饶灵药也难医咦且待漆桶放光着。

　　起龛十方薄伽梵一路涅槃门未审路头在什么处送以拄杖划一划云铁蛇横古路复喝一喝云虾蟆　跳上天蚯蚓蓦过东海。

　　火尘空尘空南北西东信脚踏翻遍界火红以炬打圆相云草木昆虫八面玲珑。

　　移灵骨就塔顾左右云诸仁者还识者颗蜣螂丸子么是我空维那昔从粪扫堆头失却今从粪扫堆头拾得拙上座忍俊不禁要与百杂碎了也使他无复得失遂以杖击之云还受用么复卓一下云用之则行。

　　火耕雪亩不思善不思恶到个底无栖泊透出红罏金弹子簉破虚空脑后　。

　　奠典舆籍侄忆汝八龄来海福夜坐团圞辄戏先师膝前默默如愚师摩顶与枣栗啖曰吾老矣恐不能望此子成立汝当成禠拙乃良久勉旃此一空望也九龄十龄送塾师训诂明句读齿清章熟能辨字讹此二空望也十一龄时石桥辅樵水主云兴寺三十初度庐梦老人往贺老人偶问石桥念佛是谁汝傍答曰破狗钵老人深项之曰然此三空望也时人间属予草书命汝立旁或牵纸或研墨飞舞间苟有力不到者其必曰败矣吾不能辩至十四十五汝自能书已后每一出必骇能书长者此四空望也因小智慧不免性刚岸帻幼惯不可易及至终身受病之原岂非在斯乎呜呼今年八月十六日年方二十所恨父母兄弟业债难还为怅及至终身速汝命亦非在斯乎直自去冬受具归秉智慧刀执坚固箭示病周期霜面皑皑冤亲杜绝菩萨曾亲接引鬼神无处摸索只留一语临终曰汝我茶毗场上再请相见此非谬言事事是吾二十年中同师血心抚汝空望成立今日参来成个果熟风残公案然吾向汝从不肯搬果子话亦非家富儿娇正所谓信道莫行三峡路果闻猿叫断肠声汝还闻么其或未然验在目前遂顿足以袖拭涕随展两手曰那复喝一喝鸣指二下云吽吽。

　　受业师洞虚老人封龛高声重号师曰出世难未是难入世难始是难何缘舐犊来尘寰五十九年靡顷间今日劳薪底所间且捶胸泪漫潸杜鹃啼血染山斑实拙不孝罪岂容诛聊具无缝一所说甚一念万年任教安眠打鼾复云关。

　　设供花街柳市一慵僧狼籍鼻拥绝爱憎识得麻姑端的处(老人家居麻姑一号麻姑一小峰)三江六月踏层冰遂咳嗽一声唤广籍云师翁和尚归也快展匙钵。

　　起龛蓦召大众云拙上座昨夜适梦老人絮絮叨叨授命平生颠末并身后数椿极紧要事今当人天众前尽情揭露当阳曰老人姓詹氏家居麻姑山麓乳饮益藩裔苗年十一尘氛旰水流亡丰城哭苍冥兄弟生离爷娘骨暴胸中松竹云幙眼里茅土血腥劳生三江白业海福叹师早世奋志自立承先藏祖临年卸众授家委业嗣后一味谨慎忍辱十方檀那不弃痴愚至三月十八日亥时打破镇州始得螺纹结角拈却炙脂帽子卸却鹘臭布衫展开驴脚申出佛手明日即向无影树下为万灵▆▆长夜灯冲遍五无间狱去也遗有平生颠末并身▆▆▆极紧要事未曾向汝道破后继海福总务者▆▆▆▆一要僧行见人有礼二要晨夕钟鼓分明▆▆▆时粥饭精洁四要勤编松竹园篱未晚巡照门户▆▆▆▆▆烛更有不可说不可说阿僧祗劫已前▆▆▆▆▆案尤当▆▆▆▆▆。

　　▆▆▆▆▆▆▆▆▆▆▆▆▆▆▆山鬼伎俩终▆▆▆▆▆▆▆无垠汝当珍重拙忽梦惊汗背铭于心曰诗有之高山仰止景行行止虽不能至然心乡往之又曰云从龙风从虎圣▆▆▆万物睹乃顾左右云众中还睹么良久云若▆▆▆▆▆高声云起

　　入塔平生与世不相宜影水寒梅▆▆枝不是东风穷彻骨虚空捉得倒翻皮所以道▆▆▆未是贫今年贫始是贫去年贫犹有卓锥之▆▆▆贫锥也无召大众云既是锥也无因甚无影塔幢尾插天良久云岂是西天无位次要留东土作规模。

　　附洞虚禅师塔铭

　　师讳心光字灵鉴号洞虚旴江詹氏子其大父为益府仪宾国初挈家避乱吾乡死丧殆尽遂剃染于海福庵师既戚于天潢风度闲雅而天性朴真僧脑益高戒行清苦随顺世缘绝无挂碍海福庵当▆▆▆隘但侩杂作纷拏叫嚣而庵复贫分卫周旋师▆▆恬如也数十年僧俗不异师而师亦不立异于僧俗也辛丑年三月十八日预言时至趺坐示寂壬寅年正月廿五日塔于庆云庵之西偏炖故与师往来而牧亭大师者于师为剃度师今浮屠合尖皆其力也并令予铭之铭曰。

莫提起徒乱人重拈出礼白云

　　时
皇清康熙六十一年岁次壬寅春王正月壬午士择选文林郎剑邑法弟李炖拜撰

　　磬山牧亭朴夫禅师语录卷之六终
