嘉兴大藏经　华严不厌乐禅师语录


　　华岩不厌乐禅师语录目次住贵州兴隆卫龙山寺语录住四川遵义府玉泉寺语录住重庆府华岩禅寺语录卷一序文行由上堂卷二小参机缘拈颂卷三山居印偈南游杂着佛事

　　不厌乐禅师目次终

　　序

　　余幼读书时好观佛教宗乘然亦深奥难解及细推中庸则知圣贤之道岂有二耶唯单传最上可疑未决自庚申由中翰从征入蜀同巡抚杭寓省城之昭觉友丈雪为方外每谈个中阅破公之语录喜不自甚已而凯归便觉晴云出岫非同倦鸟栖芦一得放况泉林消洒匝外颇沾破公之益偶访潮音葑汀二师于楞严般若堂值松庵禅丈询及所来乃云西蜀华岩与本师不厌和尚刻录余即请观是集实圣老之子破公之孙也其中法语偈颂不藉雕琢言言见谛劲切简易单提向上可启后昆诚哉破公圣老之后有人不啻源远而流长也已谨序。

　　时
康熙癸酉上巳日鸳水仲碧仙葛民氏沐手书。

　　行由

　　师字不厌讳道乐乃黔之思南印江人父杨母卢生于庚辰八月廿三子时十三聘聚廿七丧父廿九斋戒喜看牧牛颂闻人读孟子书云羊之性犹牛之性牛之性犹人之性得个入路越二年违母抛家投敏树和尚得度受具刚一载敏和尚圆寂同众建塔毕复参华岩圣可和尚入室问大通智胜佛因缘吃顿痛棒头破血流于是稍知痛痒于丙辰春辞归黔省母临行华岩与之偈日华岩老汉却认真惯以蒿枝拂上人如是宗纲非细事勿嫌鲜血染浑身师却之未受疾回祝母寿毕偶觉之禅人坚请住龙山寺三载忽烽烟大变退居高坉山一年老母终世候周忌毕甲子春出蜀至遵义府众善留住玉泉禅寺于乙丑春闻华岩和尚出院寓泸州方山师复趋省觐老和尚以死句活句不死不活句验师复印偈并拄杖拂子偈日死活为媒意远殊应酬如电不之乎因君会吃老僧棒故以中书蓦面涂于己巳八月还初和尚请住华岩祖院师不勉故辞住二冬一夏如是三处共集语录三卷万五千言已刻流行板入嘉兴楞严藏房。

　　门人(如意弘休)请识记录

　　不厌乐禅师语录卷一

　　门人德普记录

　　住贵州兴隆卫龙山寺语录

　　丙辰九月觉之禅人率众请入院。

　　三门　喝一喝云豁开不二门当轩无格物直捷路堂堂信步无私曲。

　　佛殿　者老汉在处相逢时常得会全没一点人情却有些子尊贵今日触着磕着又作么生有礼不废便拜。

　　据室　三世诸佛同居一切祖师共住新长老到来全无回互显众云且道利害在甚么处喝一喝便起贺居士请上堂师于居士手中接疏云世尊不说说迦叶不闻闻莫道无言好遂度与维那宣读。

　　法座　曲录木床人天榜样顾甚险危要上即上遂升拈香祝圣毕次拈香云此瓣香爇向炉中供养上敏下树和尚以酬剃度戒德之恩末后拈香云者一瓣香爇向炉中专伸供养现住重庆府华岩堂上传临济正宗第三十二世上圣下可大和尚以酬法乳之恩敛衣敷座上首白槌云法筵龙象众当观第一义问如何是第一义师云未举槌时荐取进云恁么不迟八刻也师云知过必改云某甲过在甚么处师打云再犯不容乃云昨夜风今朝雪大地山河俱一色释迦老子暗点头森罗万象难分别顾众云作么生会若作一色会未免儱侗不作一色会错过眼前作么生得恰好去众中莫有具眼者么试出来定当看其或未然莫谓苍天多殊胜须知时节不相饶喝一喝。

　　悟悉请上堂问悟悉捐资克苦建此禅院今日迎请和尚升座说法获何利益师云不是苦心人不知云某甲不会师云不会问取悟悉乃云古人道修此堂者有损有益居此堂者有利有害龙山却不然修此堂者有准有则居此堂者有施有设四众皈依说得行得向上宗乘口无两舌历代相传明明漏泄顾左右云漏泄个甚么以柱杖作○此云切忌唤龟作鳖除夕申相公高明和等请上堂檀信殷勤请上堂惭无一事过诸方身贫貌陋才能寡胆大心粗志劣狂伸出一双穷相手打开八字古门墙招回木马云中过惊起南辰北斗藏。

　　觉之请上堂举一不得举二放过一着落在第二且道一作么生举师云古人与么拨火星飞取讨不的龙山却不与么遂掷下拄杖云唯此一事实余二则非真。

　　康熙甲子年住遵义府南隅里玉泉寺弘休弘悟及众姓请上堂拈香祝圣毕末后拈云此是第二回拈出爇向炉中供养现住华岩堂上传临济正宗第三十二世上圣下可大和尚以酬法乳敛衣就座白椎竟问如何是玉泉境师云五峰黄叶一带青松如何是境中人师云白棒频拈佛魔胆丧乃云时维腊八节届三冬半寒半暖无雪无风十方宁静万里长空潭无南北莫辩西东以拂子召众云昨夜释迦老子掀翻脑盖豁眼重瞳带累许多人胡思乱想妄说流通顾左右云现前大众各各有眼见的分明要会即会三无漏学十智同真一切法门无出于此脱或不会各各归单稳坐细细观察日久月深自见释迦在汝诸人眼睛里成等正觉还委悉么喝一喝。

　　绥阳佛兴庵玄度和尚请上堂佛兴院里觅知音岂料知音却不仁个里未会频举似高支曲录强吾登问拈香祝圣即不问挝鼓升堂意若何师云路从平处险进云洪音普震时如何师云人向静中忙问念念释迦出世步步弥勒下生因甚拟心即错动念即乖师云释迦弥勒即今在甚么处僧无语师云拟心即错动念即乖乃云今日寂睿营斋供众玄度法兄请吾升座举唱此事大众若论此事在圣不增在凡不减即今现前山是山水是水人事是人事更要举个甚么若道云笼古路野色依依叶落林疏神光皎皎白牛运步玉马嘶风总是利生边事且道如何是此事听山僧拄杖子与你们注解卓拄杖两下。

　　住重庆府华岩禅院语录

　　康熙己巳年师在方山西堂受还初法兄及众檀信等请住华岩于本年八月二日入院当日上堂拈香祝圣毕末后拈云是甚么乾矢橛麻三斤一回拈出一回新雪后始知松柏操事难方见丈夫心此是第三回拈出爇向炉中专为供养现住泸州云峰堂上上圣下可大和尚用酬法乳之恩敛衣就座南芝和尚白椎竟问答罢乃举石屋和尚道老牯偷闲去半年祖翁田地草芊芊归来懒更重还债犁耙春风又上肩古人恁么说话大似有主无宾有宾无主呼马作牛呼牛作马不欲承当拟欲推脱今日道乐却不然呼牛即牛呼马即马唤宾则宾唤主则主直解承当不解推脱何故如此还乡尽是儿孙事祖父从来不出门。

　　结制上堂问如何是华岩境师云门前瀑布悬岩落屋后山峦起浪堆进云如何是境中人师云眉横鼻直耳垂肩问如何是第一玄师云泥牛吼先天如何是第二玄师云木马跃深渊如何是第三玄师云须弥一芥潜如何是第一要师云眼孔耳窍如何是第二要师云手舞足蹈如何是第三要师云屙屎放尿问如何是接初机句师便打如何是辨衲僧句师又打如何是正令当行句师连打乃云华岩今日开炉十方衲子俱无都是自家伙子团圞免致分疏似则也似是即未在红炉烈焰须要向前就炙钳椎运动贵乎直下承当不许停机伫思那容顾险防危若也透过威音那畔始识金烹大冶裂开今时业纲方知玉出蓝田其或未然华岩秪得抛砖引玉去也掷拄杖下座。

　　彻证请上堂问如何是接初机句师云念子远来云既念某甲远来望师慈悲指示师便打乃云止止不须说勒回三大劫风飞雷厉之神机我法妙难思突出五千轴海涌云腾之寐语诸增上慢者闲骨董不许辽天索价闻必不敬信烂葛藤随他遍地生枝华岩与么说话座主奴也未梦见在教外别传一句又作么生顿断凡情无圣解母云别有好商量卓拄杖下座。

　　上堂问世尊初生即不问如何是未生前师云云笼古木云如何是已生后师云雪满寒岩乃云大道在目前人是人境是境惟心超物表圣非圣凡非凡炉焚柏子依依香雾蔼倪台烛点油龙皎皎神光侵垢面还委悉么咄。

　　慈济祥开师徒请上堂禅和个个气如王日日殷勤请上堂佛法不无难启口频拈麈尾拂风狂问狮子未出窟时如何师云丝弦绝响进云已出时如何师一喝乃云玄沙　破脚趾路从平处险雪峰九上三登人向静中忙只如德山托钵钟未鸣鼓未响向甚么处去一片白云横谷口岩头密起其意果与往日不同许多归鸟尽迷巢大众你看他古人恁么陆地行舟冰凌走马祖祢不了殃及儿孙所以赚得慈济禅人师徒千里来此营斋供众请山僧升于此座打开双桂门庭露布华岩宗旨四众咸沾利益十方共仰无为且道如何是华岩宗旨分明洞口流长舌今古风涛吼怒雷。

　　冬至上堂石女高提宝印文彩全彰木人暗度金梭纤毫不昧慈明榜张堂上揭示枢机洞山果桌掇退家常表礼华岩今日也无恁般施设一味随家丰俭只如应时及节又作么生遂以拂子作此○作斟茶势云大众还会么举僧问古德云如何是冬来意德云京师出大黄师云古德与么虽有救病之良方且无活人之宝剑不能使这僧点首若有问华岩如何是冬来意只向他道各人打扫门前雪休管他家屋上霜挥尘下座。

　　上堂十五日已前过去事已过去了十五日已后未来不必预思量正当十五日因斋庆赞端坐受供一句又作么生良久云北俱卢州出粳米食者无瞋亦无喜。

　　上堂问如何是第一玄师云岩前古柏傲霜寒如何是第二玄师云叶叶枝枝不减繁如何是第三玄云半遮风雨半遮天乃云衲僧家眼耳精明手舞足蹈随缘放旷任意逍遥东边鼓掌西畔擎拳禅堂中参禅佛殿里礼佛头头大用现前一一不逾轨则若也火炉头板凳上脱落超方眼三条椽七尺单豁开通霄路始知无边刹海自他不隔于毫端十世古今始终不离于当念说甚么东山水上西河火里提金刚圈点飞龙马一时游遍四天下喝一喝。

　　香国和尚设斋请上堂十五日已前有佛处不得住十五日已后无佛处急走过正当十五日愁人莫与愁人说说与愁人愁杀人所谓岩头记受德山有父有子玄沙不肯灵云难弟难兄只如今日香国和尚于此相席打令助扬法化一句作么生道东涧水盈西涧水南山风骤北山风。

　　元日上堂问元朝瑞色喜偏多万国同欢庆岁和唯有衲僧分外别闲吟雪曲和巴歌如何是新春事师云柳眼对梅腮进云不涉新旧一句又作么生师云亘古虚空无向背风行草偃却寻常乃云新年头佛法有庆祝当今无量寿新年头佛法无河清海宴绝亲疏蓦竖拄杖顾众云只者拄杖子还落新旧也无良久卓一卓下座。

　　干玉师请上堂展两手云大开方便门通十方无二路复叉手云牢关紧闭纳四海成一家只如不开不闭又且如何撒手云荷叶团团团似镜菱角尖尖尖似锥。

　　解制上堂百草头边无限春相看尽是昔时人迢迢旷劫何曾昧堪笑南询更问津草鞋未　跳千山业已过箬笠上顶　万岐归一致还委悉么杖头有眼空三际布袋无心阔古今。

　　浴佛未离兜率已降王宫未出母胎度人已毕又何须指天指地独步称尊惹得是非遍界泥水通身即今还免得么不无恶水劈头淋。

　　庚水请上堂竖拄杖云即心即佛唤作拄杖子则触非心非佛不唤作拄杖子则背不触不背唤作甚么你有拄杖子我与你拄杖子你无拄杖子我夺你拄杖子顾众云脱空妄语作么拽拄杖下座。

　　结夏上堂以拄杖作此○云三世诸佛恒沙国土历代祖师天下老和尚尽在里许作大伽蓝安居平等性智只如即今有越得此○者么其或未能切忌动着喝一喝。

　　师居士请上堂问三圣道我逢人即出出则不为人时如何师云把手牵他行不得进云兴化道我逢人即不出出则便为人又作么生师云为人自肯乃方亲云一个道为人一个道不为人是何意旨师云苦瓜连根苦甜瓜彻蒂甜乃云有问有答人我山前显示本来面目无言无说利名场上全彰清净法身历古今而不昧经尘劫以长灵且道僧之与俗谁个欠少既不欠少向甚处见他端的酒醉五湖四海客茶亲东蜀越西人。

　　上堂问如何是三冬花木秀师打云琉璃殿上重铺锦进云如何是九夏雪霜飞师又打云玛瑙阶前布赤沙乃云药山久不升座不是息心除妄都缘无事商量莫道理长则就谩言土旷人稀汾阳夜夜小参正是抱赃叫屈作贼心虚德山棒如雨点临济喝似雷奔未免平地干戈虚空掘洞致使儿孙斗乱罪犯弥天衲僧家各具金刚正眼举一明三目机铢两犹是无风匝匝之波向上一路千圣把手共行合入泥犁地狱秪如正恁么时不求诸圣不重己灵一句作么生道境色随朝露禾花遍界香。

　　解夏上堂问解制意如何师云云外只凭鹏展翅秋中可许雁传书进云人人觌面相逢因甚道不识师云金风有意侵人骨玉兔无心耀古今乃云十五日已前手长衫袖短十五日已后脚瘦草鞋宽正当十五日海底泥牛吼云中木马飞眼观东南意在西北只如有一人不出户牖而独步大方且道是那一人蹬足云银山铁壁万重高脚下无私俱踏碎。

　　庚午冬结制李华生徐柱伯请上堂问结制即不问开炉一句作么生师云纳须弥于芥中进云开后如何师云掷乾坤于化外乃云祖师道尽乾坤大地唤作一句子担枷带锁不唤作一句子业识忙忙华岩则不然尽乾坤大地作一火炉山僧作个火种一众大家攒柴把草热闹相亲变生作熟饥餐渴饮无论锅碗大小杓箸短长须知饭是米做莫味檀那信心汤是水煎要识行人血汗者些日用鬼家活计也不无只如衲僧本分又作么生良久云确定是非凭烈焰要分珍石入红炉。

　　龙居士请上堂问捶钟挝鼓即不问因斋庆赞意如何师云龙得水时添意气进云谢斋一句作么生师云虎逢山势长威狞进云菜羹滋味莫嫌寡林下安贫得自然师云风梳翠竹和烟袅露滴乔松戴月明乃云衲子须具铁石心肝向者不冷不热炉韝半干半湿柴头生铁炼成熟铁顽鋀化作金鋀钳槌久久经历任分粗细刚柔那时把得便用方知不假他求大众还信得及么试玉须经火求珠不离泥。

　　上堂有问有答抛砖打瓦击木作声无言无说扬声止响默照邪惮纵饶口似悬河舌如利剑说穷三际喝退须弥于己躬分上总没交涉只如十五日已前恁么也不是十五日已后不恁么也不是正当十五日恁么不恁么总不是又作么生蓦竖拂子云荷尽已无擎雨盖菊残犹有傲霜枝。

　　冬至上堂问今朝冬至意如何师云人间化日才添线物外幽禽便啭呻云冬至后又如何师云铁树花开石田笋出乃云昨夜斗转星移今朝律管葭飞霎时云收万里一天光皎无疑春信南枝暖回殿阁又何须慈明榜文洞山果桌只如长连床上禅和稿木其身铁石其心如何通个消息莫言未发迎春柳且看新开傲雪梅。

　　光祥众居士请上堂众士殷勤请上堂别无佛法可商量顿断凡情绝圣解诸人直下好承当好承当去来莫厌路途长举僧问乾峰十方婆伽梵一路涅槃门未审路头在甚么处峰以拄杖划一划云在者里后僧举似云门门拈起扇子云扇子　跳上三十三天触着帝释鼻孔东海鲤鱼打一棒雨似盆倾师云看他二大老为人总没交涉何故乾峰用处虽然特地未免屈煞拄杖云门为人如是直切不无苦劳扇子设有问华岩路头在甚么处只向他道岩潺睛似雨谷应嘿如雷卓拄杖两下。

　　上堂问雪峰道望州亭乌石岭僧堂前俱言与汝相见了也且道相见个甚么合谈何事师默然进云后保福问鹅湖僧堂前且置未审望州亭乌石岭相见个甚么鹅湖骤步归方丈保福低头入僧堂又是何意旨师便打乃云祖师道要急相应惟言不二不二皆同无不包容正谓性天心地普擎普盖无减无增不落不昧恁么说话已是落七落八如何是不二观世音菩萨将钱买糊饼放下却是馒头今日愿度比丘尼具此大神通力得得供养诸人莫只囫囵吞却也须识些滋味始得。

　　上堂昨宵星灿长空今朝日轮当午瞿昙失却双睛冤及儿孙莽卤休莽卤猫儿偏解捉老鼠。

　　上堂问雪覆千山因甚孤峰不白师云逢人切忌错举进云恁么无他栖泊处别是一乾坤师便打乃云寒风凛冽遥空下雪红炉焰上莫觅踪由芦花深处犹难辨别到这里正恁么时如何山家富贵银千树牧者风流玉一蓑。

　　上堂问如何是第一玄师云江湖览载船云如何是第二玄师云赚钱不费力费力不赚钱云如何是第三玄师云雁飞不到处人被利各牵云如何是第一要师云雪后始知松柏操如何是第二要师云饥餐渴饮穿衣顶帽如何是第三要师云时然后言乐然后笑云三玄三要蒙师指利生一句作么生师云地狱天堂打成一片菩提烦恼坐断两头乃云向上一机弥漫宇宙当阳一路轩豁十方分明共证孰敢囊藏直得琼楼玉阁百草微尘全彰至化白牯狸奴森罗万象具足威仪尘尘刹刹突出无位真人物物头头总是现成公案若果到者般田地管教三世诸佛历代祖师齐立下风其或不然须知更有事在。

　　上堂第一义谛迥绝安排若拟思惟早成钝滞所以道心若不异万法自如眼若不寐诸梦自除伶利汉向文彩未彰之前脱体承当略较些子若于山僧恁么举处会得已落沉思困于途辙争如我继芳山主向格外行履不消见烟已知是火何须露角早知是牛正与么时庆赞因斋增意气不风流处也风流。

　　上堂问终日拈香拨火不知身是道场意旨如何师云身是道场进云有甚么限量师云东西十万南北八千乃云明不得状不得瓦解冰消事一然理一然天高地厚只要人人直下承当个个就中委悉如委悉得两个鸳鸯池中独立其或不然一双孤雁扑地高飞复举五祖演上堂云多说不如少说少说不如不说演祖大似鹦鹉能言道得不知有多少俱说了又道不说华岩今日多也不说少也不说只如不说之说又作么生良久云今古罕闻。

　　庚水母难请上堂松柏南山足可论一番春至一番新更有虚空无比相风歌雨唱曲长生只如那吒析骨还父析肉还母然后为父母说法又作么生良久云粉骨碎身未足酬一句了然超百亿。

　　元日上堂问如何是新年头佛法师云万顷白云铺锦绣一轮红日挂金毬进云恁么一人有庆兆民赖之师云薰大香一瓣谁人不点头乃云新年头佛法有海宇云霞散彩江程梅柳生辉新年头佛法无道泰不传天子令时清休唱太平歌只如不落新旧有无一句作么生道日月光天德山河壮帝居。

　　解制上堂百日期中无绳自缚三条椽下有口难言挨到今日饮气吞声欲去不去欲住不住不免放开便道任意纵横或于十字街头三家村里和其光同其尘恁么也得或于孤峰顶上林下水边闭其门塞其兑恁么不恁么也得还委悉么莫道华岩山势险前途犹有最高峰。

　　上堂问如何是父母未生前师云石笋抽条进云如何是已生后师云只是不识羞云已生未生时如何师云秋夜月明天在水波光却与月轮齐乃云德山托钵上法堂云在岭头闲不彻水流涧下太茫生雪峰道钟未鸣鼓未响托钵向甚处去养子不及父家门一世衰德山便归方丈怜儿不觉丑徒负钵盂忙岩头云老汉未会末后句在戴月瑶枝秀扶危碧树高山云你不肯老僧那头密启其意一片白云横谷口许多归鸟尽迷巢次日上堂果与往日不同心不负人面无惭色岩头抚掌笑云且喜老汉会得末后句也他后天下人不柰伊何虽然如是也只得三年活谩道爷贫连子苦须知家富小儿娇遂顾左右云看他德山父子与么玉转珠回掷地金声未免自扬家丑只如会得底末后句也只得三年活又是什么道理良久云玉宇秋高无界限无逾万映一轮孤。

　　不厌乐禅师语录卷一终
嘉兴大藏经　华严不厌乐禅师语录


　　不厌乐禅师语录卷二

　　门人(性福净文)等编

　　小参

　　自恣小参九旬禁足无绳自缚争如者里无拘无束来去自由和光混俗淡薄随缘不少菜粥免奔波损劳碌拈拄杖召众云龙山不惯按牛头总要人人高突兀。

　　为半云和尚对灵小参蓦拈拄杖云大众半云和尚来也作么生相见复靠拄杖云见么道是半云又背却拄杖道是拄杖又背却半云如何得恰好去以拄杖击案云双桂昌昌应远英白龙山放一枝新莫言老干扶疏晚更有欹昂郁后馨喝一喝。

　　除夕举石屋和尚道年亦穷月亦穷三十六旬穷伎俩破除全在五更钟古人与么除穷未免随他音响有甚交涉龙山却不与么年不穷月不穷一年一度喜相逢家家门上重光彩户户堂前倍乐钟良久云会么智者应须直下荐莫教错过此年丰新旧推迁若明白早与龙山拄杖通一僧出众喝一喝师随声便打一僧扣钟师掩耳归方丈。

　　腊八尽道瞿昙今日悟谁知老汉妄情生明星换却光明眼寐语引痴世上人教坏许多落异见埋藏无限入深坑祸因狼藉愈增盛怪得儿孙恶水淋。

　　明诞弘圆弘智等请小参师托起茶杯云大众认得这个么一人云是茶钟一人云和尚请茶明诞向前夺过置一边桌上师展两手笑云山僧将什么吃茶诞疾斟一杯茶捧于师前师云谢汝殷勤诞礼拜师云作礼底是度茶底是诞摇手师云小心复召众云此个事人人具有个个不无眼见耳闻手舞足蹈本不差别为甚知底知不知底不知你们看他明诞不异转天开换地轴底手段胜是快便既为生死修行莫作儿戏会必须个个如是始得山僧不是压良为贱正谓理无曲断是即是切莫作佛法商量若作佛法商量入地狱如箭。

　　华岩秉拂小参问满天星斗月在甚处师以拂子打圆相云高着眼僧拟再问师便喝乃云去来两度脚头酸华岩连累屈难言今宵又命从新事也是重加矢上尖喝一喝。

　　秉拂问大千世界一坦平因甚探竿在手师云为汝不曾踏着进云请和尚道师云待虚空落地时向汝道僧拟议师便打问枯木倚寒岩三冬无暖气是何境界师云别有风流一段奇进云婆子见个甚么道理便烧却庵师云他要此话大行乃举高峰祖上堂云门外有一人用尽机谋要入入不得门内有一人用尽伎俩要出出不得出不得入不得且置只如门外人与门内人相会时如何愁人莫向愁人说说向愁人愁杀人师云祖师与么虽是牢关紧闭未免道绝人荒何故既入不得出不得向甚处相会道乐却不然要与八字打开无一毫隔碍门外人不假机谋要入便入门内人全无伎俩要出便出只如门外人与门内人相会时如何车书自古同文轨四海于今共一家击几案下座。

　　秉拂问如何是世尊不说说师云其声若雷如何是迦叶不闻闻师云风行草偃世尊迦叶即今在甚处师作听势僧拟议师便喝问如何是万法归一师竖拂子进云一归何处师放下拂子进云胡来胡现汉来汉现时如何师便喝僧亦喝师连喝两喝乃展两手云大开方便门尽从者里入复又手云牢关紧闭说家里话只如不开不闭又作么生珍重下座。

　　出七问赤肉团上壁立万仞还有商量分也无师云万里云收午夜但有言句堕坑落堑作么生商量师云月明星灿长空问文殊为七佛之师因甚出女子定不得师云人熟礼顽下界罔明因甚却出得师云水到渠成进云唤那个作女子师打云死汉乃云动则埋根千丈不动则当处生苗更须两头撒开中间放下堪买草鞋行脚始得且道是什么人境界古人与么明堕舌头暗抽横骨大似逆风把舵亦如顺水推舟道乐不与么车不横推理无曲断三乘十二分烂葛藤抛向无何有之乡凭他牵枝引蔓千七百则闲骨董置于黑山鬼窟里一任打瓦钻龟须知净裸裸赤洒洒没可把动若行云止犹谷神即不无正恁么时得力一句又作么生风扫凌霜栖凤竹寒侵彻骨不成眠。

　　方山秉拂问杨岐侦慈明于小径意旨如何师云大象搏兔须与我说不说打和尚去他具何手眼敢尔如是师云追贼击贼你且躲避我要往那里去是往那里去师云贼是小人智过君子乃云回峰霁雪皓月颠池祖师基业万古徽猷捷径法门十方趋向莫谓难攀峻仞到者须是其人所以入此门来莫存知解着手不得处正要提撕措足无地时恰好履践潆环双涧不减清凉浴影旁通暗舒光彩一任飞霞落翠湫水流辉正恁么时衲僧分上又作么生饥餐渴饮行摇手见雨闻风坐点头。

　　秉拂问十世古今始终不离于当念因甚今日不知明日事师云粥后普请薅豆无边刹海自他不隔于毫端因甚庵内不知庵外事师云汝从外来从内出僧拟议师便喝乃云时维五月五节届正端阳日到中天暖云收大地光路从平处险人向静中忙霁雪峰孤迥龙湫水自长顾众云者般说话大似三家村里老樵未有衲僧气在且道衲僧事作么生一饱浑忘时节度种田博饭乐平常。

　　出七秉拂问临济道有一人常在途中不离家舍未审此人具甚么手眼师云山断云来补进云又道有一人常在家舍不离途中此人又具何手眼师云泉声雨后增进云是那一人合受人天供养师云月光交烛焰进云只见好风来席上并无闲话落人间师云松风曲调高乃云九十安居四十周衲僧分上作么酬冷灰豆爆谁承接愧我何能强出头顾左右云者个头有来头不妨举似大众南岳砖头百丈鼻头黄檗棒头临济拳头夹山点头保福低头玄沙脚趾头俱胝手指头都出不得我拂子头且道拂子有甚奇特复挥拂云自是不归归便得五湖烟景有谁争喝一喝。

　　小参问放出天雨四花收来地摇六震如何是禅师云门前栽树高遮屋陇畔牵泉直到厨满目尽是青山绿水如何是道师云大路一条直行逢百岁稀自性了然如何是佛师云不寒不热三藏拈向一边如何是法师云龙吟雾起虎笑风生禅道佛法既尔分明如何保任师云好与三十进云恁么锦上添花也师打云再添些子僧舞具归众师云风颠汉如麻似粟喝一喝下座。

　　小参问观世音若离南海时如何师云月明午夜后云将钱买糊饼放下是馒头又作么生师云日落碧山前问今夜小参意若何师云鼓寂钟沉更漏际风生铃韵响楼头僧礼拜师乃指烛云堂堂觌面祖师机不解承当甘自愚若也按牛头吃草徒增怨恨为谁痴。

　　除夕僧出师云不是不是僧拟议师便打乃横按拄杖云一二三四五六七七六五四三二一循环逆顺数将来数到未来无尽日正与么时送旧迎新一句作么生道和光吹减旧年灯就手揭开新岁历。

　　小参问学人疑情未决时如何师云金凤浩浩来何急吹得人人彻骨寒云朝参暮参直图见性且道性作么生见师云畏闻廊下[木魚]愁听堂前板问某甲有一问未审和尚如何师打云情知你不计得进云法身充满于法界因甚又道四大本空师云你道法界有甚么物僧呈坐具师直打出归方丈。

　　除夕蓦竖拂子云岁尽年穷无别据单单只有此为凭扫除自己闲枝叶不打他家烂葛藤竖穷三际横亘古今伶利汉何待指标大丈夫岂犹言显正与么时三世诸佛道不着历代祖师觑不见尽在我麈尾隙里放开则人天交接把住则水泻不通只如不放不把时如何斫却月中桂清光转更多。

　　解制今夜不答话问话者三十棒设有个汉出来推倒禅床拗折拄杖我且问你一期已毕己躬下事作么生一僧出云学人愿领一棒师便打僧便喝师直打出。

　　寓绥阳嘉瑞寺小参问僧问南泉道非物外物外非道如何是物外道泉便打是何意旨师云夜静水寒鱼不饵进云僧捉住棒云已后莫错打人泉云龙蛇易辨衲子难瞒即今众中还有难瞒者无师竖拂子云一点瞒者个不得乃云祖师道心随万境转转处实能幽随流认得性无喜亦无忧只如去岁云峰华岩今夏绥阳嘉瑞正是逐境随流经寒历暑溪山虽异风月一般且境作么生转性作么生认于斯认得何妨者边那边无可不可在在处处应时作主遇缘即宗其或未然回首朗关山上望白云青嶂万千重击案两下。

　　小参问如何是夺人不夺境师云云山多翠耸鸟道绝人攀如何是夺境不夺人师云虚空无向背大道任随行如何是人境两俱夺师云长天万里无云夜孰共澄潭鉴影寒如何是人境俱不夺师云方袍圆顶众嘉瑞聚云楼日四料蒙师指向下事如何师云何不问向上日留与大师师便喝僧礼拜乃举石屋和尚道三月安居一月过园林是处绿荫多蛙声秪在池塘里试问禅流会也么古人恁么虽是婆心太切未免引人向声色堆里埋却有甚出头分道乐则不然三月安居一月遇浑然无少亦无多更须坐断两头看耀古腾今是甚么喝一喝。

　　小参顾众云此事不是小儿戏所谓赤身挨白刃那容顾险防危合眼跳黄河不许停机伫思单刀直入犹嫌钝撒手回途早是迟只如文殊为七佛之师因甚出女子定不得良久云嘉瑞薰风来殿阁朗桥之下水汪洋关山大道平无险走杀英雄路转长。

　　江南溧阳仙人山请小参执拂子云五德丝纶一信钩长竿香饵任抛收逢缘到处堪垂钓破浪金鳞快合头有么有么(问答不录)乃顾众云欲识佛性义当观时节因缘时节若至其理自彰衲僧家横担楖栗倒握吹毛随处作主遇缘即宗所以永嘉云大丈夫秉慧剑般若锋兮金刚焰非但空摧外道心早会落却天魔胆具如是作略然后整规模于颠危之际聚衲子于寂寞之中建法幢展间外之权衡立宗旨开人天之眼目者些一一是我法兄和尚难行能行难为能为底即今勉登此座无法可说只得聊为举扬大众共知只如同成法化共证无为一句又作么生万国醉心尝大鼎相逢携手蹈高台喝一喝。

　　除夕靠拄杖云竿木随身逢场作戏法不孤起障境方生复顾拄杖云还会么庭前柏树意西来雪上加霜经几回越死超生浑未已顶　亚竖为谁开良久云你有拄杖子我与你拄杖子富嫌千口少你无拄杖子我夺你拄杖子贫恨一身多只如不与不夺还有为人处也无来年更有新条在恼乱春风卒未休卓拄杖两下。

　　机缘

　　天胤申居士问云有一事请教师云何事士云常闻贵教中有无情说法话是否师云是此话世谛罕知相公在甚处得来士云弟子在省城相会一禅师举此话命弟子参特来求和尚教师随拈戒尺击案云居士闻么士默然师云居士同无情去也士惊异而去延数日复来才进门师云且喜居士会得无情话也士以指弹壁云和尚闻么师喝云莫损常住壁士礼拜师一蹋云搬砖不如篾织士应喏喏师云功亏一篑难成九仞。

　　贺居士来进门便拜师喝云起倒作么士云弟子年迈特来求和尚慈悲指末后事师云汝年多少士云七十师云父母未生汝年多少士云请问和尚尊年多少师云山僧从无始以来至尽未来际一岁也不少士云者莫便是末后事么师云切忌错会。

　　白泥县施公来狗子把住咬公云者不是赵州狗子师迎前云护法认得他那些不是公云他乱咬师云好个畜生公易色师云果然不是赵州狗子公云是何言也元贵侍僧在旁笑师与一掌公约住云和尚慈悲不干侍者事是某罪过师呵呵大笑云山僧罪过次问昔丹霞原是儒客去选官途遘一僧便携入贵教选佛是否师云是施云某欲弃官选佛得么师云不得施云为甚不得师云贪他一粒米失却半年粮数日复来值师在缝衣便云和尚百艺俱全师云老居士欠少那一件云弟子百不能师拈起衣角云会得这个么云不会师云鸳鸯绣出从君看不把金针度与人。

　　住高坉山时上林朱居士至值师刈茆士见便云久响和尚到来只见刈茆汉师即把茆示云只为这个刺人眼士便趋前打落师约住云你是谁速道士与师一掌师拓开云山僧今日着贼士云贼贼师云非子不能承当遂携入庵见师将半边锅煮饭士云半边锅内煮山川即今锅内是甚么师云切莫动着士云是何意旨师云杓柄在我手里士微笑师云降将不斩至夜见无床师将黄茆就地铺士云不要今日因他祸事师云居士作一国提刑因甚被草缚士默然师云情知你出不得士云请和尚代一语师云内外是草切莫颠倒将错就错自然恰好士续云伸脚睡倒师笑云犹出不得士便拜师云不敢士云理合如是师云自肯始得。

　　子憨郑居士来师云护法希驾士云久响和尚因甚俗气师喝云这是什么气士失色师云果然俗气士呵呵大笑师云转见俗气士云和尚莫压良为贱师云识得不为冤遂坐少顷值杨居士送茶至士云和尚居此有人天送供只少百鸟衔花杨即合掌云请老大人接花郑不然师云可惜许郑云和尚道什么师云依俙似曲才堪听又被风吹别调中郑默然杨云瞻之在前忽焉在后师云晴天带雨日暮生风。

　　僧参问和尚住此多少年师云居山不计年动静随朝暮僧云恁么则亘古亘今也师指凳云坐僧礼拜师云将谓将谓原来原来。

　　僧问如何名高坉山师云巍峨险峻僧云有何景致师云白云万顷怪树千株僧云居此何益师云一池荷叶衣无尽数树松花食有余。

　　僧问如何是佛师云泥塑木雕如何是法师云纸写墨刻如何是僧师云穿衣吃饭僧礼拜师云恁么会大远在僧云和尚为甚颠倒师云山僧住山事繁。

　　僧问如何是第一句师云汝来迟道过了也如何是第二句师云道过了如何是第三句师云落七落八僧礼拜师云切忌错会且去再来僧应喏而去明日果来拟伸问师连棒打出僧作痛声师云这痴汉犹嫌少在昨日向汝道了自不甘今日还来觅碗不打更待何时僧释然有省呈偈云一句两句及三句落七落八犹不契今日来讨一顿槌头破血流红满地师亦与偈云血流红满地不是小儿戏打得汝伤心痛骂山僧去。

　　僧问长年不出户底是甚么人师云是库头进云库头因甚不出户师云他怕客不来。

　　僧问学人明知只是答话不恰好师云用好作么进云怕错师云这话恰好僧笑师云错。

　　寓瓮安穿云寺印中大师坚留时邑侯黄公请茶罢将棋子置桌上云请和尚来一着师即拈棋云照将军黄云正是棋逢敌手难藏兴琴遇知音恰好弹师云象过河也照顾老将黄云洞中一局残棋晚回首依稀烂斧柯空亮长老在旁云老爷好联师云你和看亮无语师云可惜许。

　　游关圣祠值三知空亮二僧呈世尊拈花颂来求削时有一士名冷和来在后高声云请问禅师此公案迦叶微笑岂不与会子唯同师笑士云和尚即迦叶师云眼花不少士云和尚莫瞒弟子师云吾无隐乎尔士无语师复呼冷相公士应喏师云曾子来也士礼拜称不敢师云却是你瞒我士云弟子实不知请和尚指示令弟子开些茆塞师即颂云大惊小怪一声喧祸出私门事悄然父子干戈家国丧至今犹未住征帆又龙虎榜中香姓字凤皇台上沐恩波鸳鸯绣出从君看不露金针柰我何。

　　问僧主人公在甚么处僧云某甲才下单来师打云脚跟未点地在。

　　一僧礼拜师云拜底是不拜底是僧云拜底是师云是甚么进云德普德普师连打两棒云不是不是。

　　拈颂

　　僧问首山如何是佛山云新妇骑驴阿家牵。

　　拈云尽道念祖秉羲轩之化不动干戈而定太平殊不知被这僧一拶只得指鹿为马认奴作郎只如不是心不是佛不是物还他衲僧本分又作么生妙德尊寰宇高明朗太虚。

怪石棱棱逼马蹄长安一望乱征旗更余无限悲秋意边塞何年罢阵鼙

凛凛风霜皎月寒光灼破幽微秋水长天一色落霞孤鹜齐飞

　　青州布衫。

　　拈云者僧穷极赵老太奢虽然问答分明争奈衫子话堕。

赵州之口太郎当乱统令人较短长衫子褴襂将不去至今零落累诸方

七斤布衫能窄能宽风吹雨洒不湿不干

　　修山主参地藏。

　　拈云终日贩卖新鲜不觉翻成滞货争似搬罾守店还他日有荣饶虽然如是种田博饭家常事不是饱餐人不知。

风自清兮水自悠江干一钓任沉浮鲸鳞破浪贪香饵始信冤家有对头

　　无情说法。

　　拈云无情说法历历明明只如无眼耳鼻舌底到来又作么生谛听谛听。

万树烟云翻贝叶一呼百诺演摩诃苟非意外相知者徒把砖来石上磨

　　文殊起佛见法见被世尊威神之力摄向二铁围山。

　　拈云文殊大开方便世尊坐断两头虽得坐享成功不无人荒道绝只如不作佛法见又作么生一念不生已话堕铁围当面更崔嵬。

不作佛见不作法见云散天青风来水面呵呵无端时令错踪昼夜滂沱不断

　　世尊敕阿难持钵。

　　拈云瞿昙父子虽是有礼未免一场败露。

吃饭穿衣孰不知钵盂日日湿唇皮莫言老大闲多事贵要儿孙固践持

　　应无所住而生其心。

　　拈云应无所住且置唤什么作心愁人莫与愁人说说与愁人愁杀人。

日丽普天暖风生大地凉非同香味触岂逐色青黄森罗万象咸周遍今古何会有易常

烟云日日绕山飞鸟语溪声碎转微更有园林闲草木一番风雨一增肥

　　唯此一事实余二则非真且道是那一事。

　　拈云咄切忌话作两橛。

烟云尽处是青天日月轮明非偶然曜古腾今谁不见知恩孰是报恩前

　　百丈野狐。

　　拈云异类中来路遥知马力坐筹帏幄事久见人心只如有堕有脱不落不昧相去几何一堂风冷淡千古意分明。

五百生从异类游不风流处却风流狐疑净尽浑无碍火镬炉中跃出头

　　不厌乐禅师语录卷二终
嘉兴大藏经　华严不厌乐禅师语录


　　不厌乐禅师语录卷三

　　门人如慧编刻

　　单颂

　　马祖令人送书与径山

马钦雪窦与南阳共驾扁舟泛渺茫只解弄潮勤舞棹阿谁自在坐官仓

一口吸尽西江水一拳打破太虚空彼此任从沧海变未形终不与人通

　　德山托钵

龙呤雾起虎啸风生犀因玩月象遇雷鸣

闲时不见操戈甲临阵才看有大雄从前汗马无人识只在重论盖代功

　　灵云见桃花

数十年来被屈终朝饮气吞声不逢剑客知己几乎屈杀无伸

　　敢保老兄未彻在

只因错观桃花面惹得旁人道是非痛处加锥何太切难兄难弟世间稀

　　国师三唤侍者

点即不到到不点二俱辜负过难免破家散宅口招风叫屈含冤天不管

一呼一喏二俱是错未开口前早已话堕

　　丹霞烧木佛

木佛虽烧情为冷眉须自堕眼空天寒宵万里无云际月满冰壶彻底圆

闭户长年不出门客投谁主复谁宾不因舍利重经火争得圆明两眼睛

　　预备则无患

何须墙堑与重门舍尽悭贪大放心击析也知无可用家贫怕甚贼来侵

　　黄龙三关

我也有个生缘徒劳五十余年夙习弥天罪过于今犹未知惭我手何似佛手事事要他分剖剔灯击磬装香扶起净瓶花柳我脚何似驴脚登山涉水无说于今骨露皮穿一任人前伸缩佛手驴脚生缘不住彼此中间到处逢场作戏无端丑卖人前

　　圆木为枕

枕子瞥然堕地不知那个吃惊打破砖头一块千秋誉壮丛林

　　僧问兴阳

高高峰顶立深深海底游樵歌归叠嶂帆影落汀洲

　　法眼参地藏

忆昔南关马不行满腔热血已成冰不是一番寒彻骨争得梅花醭鼻馨

　　始终以名节自立

谁似渊明勿自欺不希彭泽隐深居虽然道出平常事五柳之名天下知

　　亮座主

鸟踪鱼迹理犹弥草偃风行事岂私谁谓西山亮座主不留踪迹与人知

　　麻三斤

无端乱道麻三斤拽出恒沙佛命根只为当时不忍禁结成冤业网层层

　　僧问仰山法身还解说法否仰云我说不得别有一人说得僧云说得底在甚么处仰推出枕子

太虚寥廓绝织尘智镜分明没古今日上举头天外看不知谁是个般人

春山千种态春境百般新云霞生海宇梅柳灿江程

　　般若经云当知诸佛菩萨住此学中能以右手举起三千大千世界或掷他方或置本处其中有情不觉不知

春风本自无形段大地从教浪有名刹刹尘尘蒙化育知恩端的是何人

　　离四句绝百非

悬岩榻磴无生韵水鸟松风历管弦弗落宫商高占调不言言也不传传

　　婆子烧庵

烧庵益得三冬暖枯木寒岩理自彰水向石边流出冷风从花里过来香

　　慈明榜文

怪石层层关又关长安一望草漫漫可怜无限贪程客咫尺天渊难上难

　　山居

居廛何似住山阿出入荣为兴且歌接拍虽无人应诺观瞻却有鸟相和烟笼古树垂绘盖日上疏林挂玉珂唯自见来娱自乐头头物物不干他

缘个庵居与市离山深庵小少人知林猿水鸟堪相识云鹤烟花不我欺六户虚通玄径捷三光互照碧天低石床草褥连溪枕一任松风笑大痴

山幽庵寂绝逢迎古柏苍松为弟兄互换不无枝肯诺投机更有干坚心同风朗诵长生曲历雪频翻了义经品汇虽多多变易知音莫过尔真诚

茅屋三间竖陇西淡然四五个僧栖同耕有意云千顷共饮无心水一溪取用不从他处觅施为俱是自家底饱柴饱水饱山况满目风光日月齐

茅屋三间绝四维住来一任八风吹蒙头破衲黄茆褥折脚柴床怪石支冷眼白青唯自见枯肠干净与谁知闲云实我真相识去复依依不舍离

居山莫谓懒婆娑住得山来事转多柴是自搬水自运园希谁种磨谁磨时防竹里婆偷笋日顾田中鹿践禾幸有一些闲快活溪声常共鸟声歌

依稀又是一年除愧没能为行不敷枉做个僧居寂寞虚凭尊佛守寒庐直图老实平常好忽却人情款待疏耐淡消磨忘宠辱甘贫唯忆赵州无

应世无能退便居岩房恰好不茆芦床凭石磴蒲团厚座向松门明月孤水便清泉随饮浴柴多枯木任炊厨苟安抱拙全师德图甚虚名染世诬

勿须分外觅林泉值此依岩寺豁然谷口晴霞红白壁松门皓月照南轩苔封古殿重新佛翠锁灵龟不计年有问即今谁是主知音何必竖空拳

生平直爱住深山傍树依岩懒结庵心若冷灰机见少身犹稿木世情偏门帘竹密和云掩径带溪深就水湾土旷人稀谁侣伴唯亲鹿鹤日相关

　　和月竹禅人韵十首

幽楼不与世同情快乐园林水鸟声更有一般闲意思白云日日岭头生

松摇竹舞逞闲情本自无声却有声如是大夫君子意吟风笑月乐长生

顿断凡情与圣情不劳杓卜听虚声东抛西掷随他去溷俗和光度此生

如痴如兀绝尘情眼不色兮耳不声有一些儿干不净一波才动万波生

频呼小玉拟何情贵要檀郎认得声言下了知无别事祖师原不是天生

居山莫只了闲情耳目分明悟色声普眼圆通俱自在百千神用静中生

无臭无声倘尽情凡名圣号总虚声殊形异相归无相大地何会有众生

山居大有好闲情眼自青黄耳自声如是了知空色相头头物物始光生

住个山兮远世情不闻人我是非声松风日夜炽然说自觉忘形越死生

偶来此处乐闲情拟步阇黎韵十声虽自吾侪信口道应知事仗境方生

　　附燕然静主山居五首

愿离尘市喜居山住得山来莫教闲懒惯身心无用处删开荆棘作蔬园

迥脱尘劳住个山凭锄掘地是生缘少求减用贫安分煮水调羹菜向前

息心除妄静居山缚个茆庵偷自闲有问单传直指意不无巴掌与粗拳

山居寂静占虚高路险崎岖人莫朝不是野人无管待把柴撮米瓦[卸-ㄗ+當]烧

山居快活菜羹香谁识淡中滋味长薄厚乾坤容我老高明日月笑他忙

　　杂着

　　复黄秀士

相公来教文章调山野轻酬鄙俗词步韵难将心改换随机易逐事迁移弥陀一句嫌多念经教五千尚未提此是庸僧老实语高明切莫以为诗

　　重晤天机和尚

向年别去中秋后今日重来夏至前壮丽招提光四众洪扬祖道悦三贤虽云事理无新旧却信因缘有变迁不负曹溪宗旨印诚哉万古续灯传

　　印偈

　　慈济德普

祸胎结就是何年今日冤家适悄然兔角龟毛亲嘱付时临到处接英贤

　　慧一普定

祖祖相传无法师师授受有因直取万年一念诚为济下儿孙

　　松梅超慧

去来两度胜殷勤吃我棒头裂顶门只待松芳梅子熟枝枝叶叶可传灯

　　彻用弘鉴

一期不见露圭角今日重加矢上尖劄尽心肝无可说我宗无语即真传

　　竹岩贤璞

几度吃吾痛棒彻骨彻髓商量脱体承当得去到时拈我瓣香

　　实德性福

老实莫迁真实德功劳无论夜黄昏殷勤凿井池成月万别千差一鉴分

　　月竹如慧

祖祖相传无别一味心地法门嘱尔扫除知解真诚可继传灯

　　惠远净文

授受相传心地印灯灯焰续振家风今朝嘱付英灵子悟彻宗通说亦通

　　心开照惺

探竿影草辨龙蛇到处瞻风兴转奢拨着锦鳞能破浪兴云布雨泽三巴

　　击竹明谭(住金佛山)

即心即佛莫忘怀二六时恒忆大梅珍重一朝梅子熟非心非佛骂吾侪

　　皑先圆明

相传授受无别一味心地法门记尔剿除狂妄绵绵不绝儿孙

　　赠华生李居士

一圈一点铭心版直为相投针芥管记别渝州李上人将兹作个千年眼

　　游德山次碑间旧韵

了却三心启德山门开振古鼎州湾灯传光续龙潭焰桂灿香分楚水问胜迹名余增碣石浮图远应感多攀灼然弗昧金刚眼函盖乾坤任往还

　　湘潭访醒初静主

出蜀离黔日五十湖南湘水里三千何期旧识于斯遇释我穷途垢汗颜

　　状元洲

袁州塞北状元洲宝阁参天楼上楼拟欲乘机去赏兴高居不与我同流

　　登豫章多宝

峨峨一笋透云衢节节相通户不无玉砌螺旋临极顶九重天上小洪都(额有九重天三字)

　　腾王阁

久耳腾王阁临江道不虚虽非仙子迹天下播名余

　　庐山圆通

一宿闲消万里程寒更令我忆先人猫头药铺无张挂高岸虚庭草丈深

　　虎溪

遐聆三笑已多年今日于斯适偶然试问远公何处是西林庵畔二松前

　　礼幻祖真

儿孙满世出龙池水木原由几共知愧末然虽得礼竟也同黑豆未生时

　　密祖

铜棺脱落启家风浩浩儿孙胆气雄结下冤仇无了日于今兀坐若痴聋咦眼不闭手不空吹毛倒握真是杀人祖宗

　　示子憨郑居士

休官几个似居士抱拙无能实我痴要会如何的的意马师一喝耳聋时

　　号德普禅人

玉泉号尔慈济将来成个法器其中洗尽诸尘满贮醍醐上味

　　▆弘休当家

此事不是小儿戏当家种草岂容易支持内外用心坚若实法门中子弟

　　寿周相公

世间无物比君寿松柏南山略较些松柏长青山太古一年一度灿新花

　　示弘慈善人

大道本无男女直要信心到底弥陀一句莫忘行住坐卧提举休论他人是非时常照顾自己晨昏克苦殷勤香钟稽首百礼如是做到临时管取了得生死山僧苦口叮咛莫负忠言逆耳

　　示弘福

修行要念佛莫只斋酒肉五戒必严持妄心须降伏如此用工夫日久定纯熟识破念的人方知己面目

　　双桂老人忌辰

　　诣真拈香云久沾恩况未睹德相今日相逢当仁不让放过一着又作么生只饶通身手眼也须且挂壁上　香毕复云饭是米做菜是蒿枝油煎豆腐水煮茶皮和盘托出供养翁师噫一味莫嫌酸涩苦不是饱餐人不知。

　　上本师启(兼怀一偈因梦)

　　法运浇漓夷险之风反覆人情板荡师资之道难酬瓣香虽爇于炉中寸敬未伸于座右恭惟　和尚圣躬康健尊意清安佛日愈晖法幢永柱寿山天造奚区堪垒无尽之年福海汪洋勿希以陈当享之供某虽奉命礼别跬步惭惶违呼违喏于千山负诲负恩于咫尺祸胎待老徒挽泸地之风管见涂山竟背龙湫之嘱惟愧虚当大任精持力竭全亏苟可应缘林下不无获罪法门悚栗遥瞻屏营谨启。

自吃吾师棒有年于今也解日随拈辨魔拨转野狐媚显异收回破灶砖明彻德山宗一味了知临济饱二玄从斯打得中间也说甚南边与北边

　　中秋和竹云上座韵

大姊轮明满更晖人间谁不睹精微澄潭浴影惊龙卧锦市歌觞动鹤飞觉地星征增秀丽清虚体寂脱云衣看来此个大圆镜纳得须弥一纤归

　　示众

　　即心即佛头上安头非心非佛斩头觅活只如不是心不是佛不是物是个甚么顾左右云今日担黄豆个个觉肩疼　心随万境转转处实能幽随流认得性无喜亦无忧大众只如辰昏课诵二时粥饭搬柴运水迎宾待客松风鸟语见闻觉知尽是逐境随流且道性在什么处作么生认维那咳嗽师喝一喝归方丈　华岩有句茶话炒米清茶送下不为一味平常要识庐陵米价且道庐陵米作么价咄切忌散心杂话。

　　亡僧佛事

　　起龛生本无来死亦何去以杖指髑髅云只为这个触途成滞从今摆脱消遥再莫落他圈缋咄休拟议便行　火拈火炬云火一把柴一堆撺炬云助汝些力霎时成灰顾众云且道亡僧向甚处去千尺寒松留不住一片晴霞喜落辉　入塔此是涅槃堂多宝聚恒沙诸佛尽在里许举灵骨云只这没眉眼东西向甚处安着良久云也不得离他群队便入(又)。

　　分明却是狮儿何其不解哮吼以杖敲髑髅云即今助汝全威出群打个觔斗　执火炬云一堆干柴一把竹槁吩咐丙丁灼然恰好何以见得岭头焰起赤腾腾火里莲开红朵朵　入塔指灵骨云大众识这个么不上天堂不入地狱不群众生不侣诸佛恁么何处着他只好抛向白云山里和其光同其尘填沟塞壑喝一喝便入。

　　与法兄还初和尚封龛举火

　　横按拄杖云报缘诚幻浮世匪坚正与么时放下诸般俱莫管且归无事绝商量喝一喝便封　东山水上西河火里犹是推干卖滑赴热趋炎争如我法儿即今踏翻沧海大地平沉脱尽浮云空无向背正恁么时勿思量何拟议来去自由非渐次拽杖便行。

　　执炬召众云会么草褥柴床独坐如潜消万虑绝亲疏撺火炬云要见吾兄真面日大地通红火一炉。

　　挂真设奠复挽二偈

心肝拈爇挽吾兄泪湿襟衫痛处倾有约相将何别去砂盆依旧靠谁人

数十年操太古琴翛然一曲别风吟空余焦尾悬疏壁未见狮弦挂纸衾断续宫商谁讶韵锦江流水合知音洋洋四海难藏兴只恐钟期逐浪寻

　　助缘僧性铠荐母(助银壹两二钱)性超(助银四钱)光深(助银五钱)

　　谢永贵与子谢应世脱白(助银一两八钱祈子长命富贵)
　袁成凤(助银五钱)

　　不厌乐禅师语录卷三终
