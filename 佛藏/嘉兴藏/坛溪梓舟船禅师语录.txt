嘉兴大藏经　坛溪梓舟船禅师语录


　　梓舟船禅师语录序

　　余癸卯之四月督运郧襄以备秦豫之师舟次鹿门滩遥望山间隐隐有紫气知其中有至人月夜杖履往觅焉屡跨悬涧迷道而归季夏旋舟于酷暑炎日之下再一往觅虽挥汗成雨足力既穷而勇往不懈以胸中怀至人若赤肉团上一无位真人来来往往故艰涉而心怡也冯虚御风何足云喻披荆蓁拔藤萝羊肠鸟道数息而至其境未见禅师已入弥勒楼阁矣既见禅师将谓别峰见德云矣促膝晤对方丈一语入维摩不二法门矣把手相将岩顶共游踏佛顶　行矣厥后或在署簿书仓忙或入峡貔貅震惊或渡险风涛湍漩千危万艰际无不印合水乳时时与禅师若觌面也盖迩来狮吼遍地法幢如林即余之遍踏名山历参知识亦众矣未见梓舟大禅师南宗北宗合一也一叶五花汇源也未承曹洞之脉而兼擅其绵密无连纤之偏现接临济之传而独得其直捷无鲁莽之失龙象中又出类拔萃者佛称圣中圣天中天禅师乃悟中悟禅上禅也何可易得而易遇哉丙午孟夏乘宝筏过鄂渚访余于署余谒于灵山兰若酬答瞬焉耳然对无心道人弹指共座开我心花即三千大千七宝以用布施所获福利恒沙难量况示众普说机缘颂偈成帙成录大彰正令显发无上将大地众生齐携般若船中一渡永渡则禅师人天眼目也法王宗子也何可无一言以赞之且承法乳者二隐大和尚也余壬午登莲华峰参
二隐于莲心精舍话心达旦诚世代法亲也又何可无一言以赠之柰公务猥集无搦管时而禅师已登舟矣乘风破浪之间故不及宣扬道妙而略述一再晤言一段因缘尔余曰禅师之语录可以序可以赞则是妄量虚空乘芥舟观香水海也蠓蠛之声安能助空谷之音一拳之石安能益须弥之高哉唯曰观梓舟禅师语录胜持金刚四句偈也止止不须说师法妙难思因掷笔焉是为赠序。

　　发衲武张联法名通升沐手拜题

　　古檀溪寺梓舟船禅师语录目第一卷上堂升座小参示众机缘垂问像赞第二卷拈颂第三卷行实联芳法语杂着佛事

　　梓舟船禅师襄阳檀溪语录卷之一

　　明法等编

　　上堂

　　为湖州郡侯
彭公鹿门法兄山主柯公监院常德修完大雄宝殿圆满众请上堂拈香祝圣师云此一瓣香万卉丛中端为祝延
今上皇帝圣躬万岁万万岁伏愿皇风永扇慧日常明次拈香云此瓣香奉为满朝文武天下宰官本郡各衙勋贵及护法乡绅文学檀越居士耆旧等福同东海寿涌南山心怀般若金刚种智又拈香云此瓣香蜀地生来二十年前参见十余众尊宿皮穿骨髓末后船子一棒淹杀屺山方出把茅度岁又十余载恩毒难忘今对人天众前奉为荆溪保安堂上传临济正宗第三十二代先师二隐大和尚用酬法乳之恩敛衣就座谷隐无大师白椎云法筵龙象众当观第一义师云铜头铁额不思善恶者请出相见维那问二三眉未展今日喜重重新殿即不问请问和尚如何是旧基底事师云上顶天下立地僧礼拜师云上座作么生进云和尚道过师便打云是赏是罚进云赏罚分明师云未是唧溜汉监院问生死涅盘即不问请问昔日世尊在灵山说法通天彻地和尚今日遮天盖地事如何师云头上安头僧礼退师便打僧问古林重现师子吼且道今日法王事如何师便打僧礼退僧问如何是父母未生底事师左卓拄杖进云如何是生后底事师右卓拄杖进云如何是不生不灭底事师复卓拄杖僧作礼师便打乃云若道一椎节上生枝何故聻般若流通妙指微笑超群觅心了不可得始可安心染污不得肋下还拳这边那边不通凡圣乃能游戏三昧所为片瓦为天金沙布地碧悬慧日竿木刹竟空王殿中没量大人坐微尘里转大法轮如是一念现王侯公子宰官辅相修种种殿堂楼阁妆严佛土无量功德殊胜妙好如是一念当道湖州郡侯彭公昔同灵山行不二法门兴大佛事古今不坠常不轻菩萨出来恁么道有念无念实际地中但行礼拜恭敬供养若有四众骂詈毁辱杖木瓦石而打掷之犹高声唱言不敢轻与汝等汝等皆当作佛既然如是且道现何祥瑞天上有星皆拱北万民齐沽壮帝都便下座白椎云谛观法王法法王法如是。

　　康熙壬寅菊月非指监院领众居士并诸耆旧请进院。

　　师至山门云鹿门山势最威雄瓦砾生辉见本宗面目虽然无不是百草头上起云龙。

　　佛殿云威音一别刻刻不昧步步相随大展三拜。

　　据室云登此室行此令棒头有眼明如镜全提直下便翻身拟议衲僧丧本性。

　　众请升座偶据万寿方丈出入毗卢顶上须要真参实悟向前入室乞棒是凡是圣齐来免受阎罗算帐父母生来非小未生一念全彰便下座。

　　　　　鹿门挂云板

　　这云板击动无边每日三时凡圣同餐虽是金牛兴供养大家满钵盛如山鸣板三下云请。

　　众请升座师云鹿门祖地元来养道之处任从尘境相对本有自性自在复举六祖云汝等诸人自心是佛更莫狐疑外无一法而能建立皆是本心生万种法故经云心生种种法生心灭种种法灭若欲成就种智须达一相一行三昧师云六祖恁么倾心山僧恁么举扬遂卓拄杖云会么然虽如是吐露乾坤今日失利且道诸兄弟毕竟是何三昧良久云五云影里神仙现手把红罗扇遮面急须着眼看仙人莫看仙人手中扇便下座。

　　甲辰秋护法席之柯元甫宋并众居士诸山耆旧请师住襄阳府檀溪禅寺铲棘语录。

　　至山门师云荒郊路径明珠在掌八面玲珑无所不照。

　　佛殿云檀溪一片先天地白马古今选佛场觌面全提亲得入辟开荒地动云香。

　　升座师云襄阳宝地檀溪胜景不待释迦遗教不顾祖师西来然虽今日秋至百味具足皆从性地发生此性地在儒放之则弥六合卷之则退藏于密在释充满于法界普现一切群生前在道清虚恬淡尽知无为仍有大文武宰官乡绅文学诸上善人耆德同归性地性地且置举昔日世尊同诸上善人游一荒村世尊指地曰若有贤愚长者此处宜建一梵刹随有长者拈一茎草于指处插世尊曰建梵刹竟虽然世尊婆心太切船上座不然今日同诸上善人开荒铲草何故聻喝开云面失却鼻孔卓拄杖击香几三下便下座。

　　建祖师堂潘珍居士请升座师云祖师法窟列圣风规初建祖堂预先一着檀溪久废聚在当然且四众兴从无边佛果给孤祗园皆因性地如何是性地聻竖起扇子云大家着力复喝一喝下座。

　　竖禅堂王曹二居士请升座师云天晴罕遇今乃黄道之期创开檀溪旧制弘扬佛祖丛席人人竖起脊梁个个脚跟点地王曹二居士捐金领众所建马祖仪容选佛场中受记不负襄府众檀护持是凡是圣同在者里然虽如是今日竖梁一句作么生道架木同巢鸟喜事凿斧痕虽是劫灰后枯树又龙吟。

　　悬钟众居士设斋请升座师云者个铁汉威振乾坤高悬妙界报达四恩灵山感应大转法轮音声清雅明暗超生远近檀那增益光辉增益光辉且置音声一句又作么生道便击钟三下。

　　　　　檀溪挂云板

　　师云曲曲弯弯俊俊板板铁面无情音声有感二时粥饭闻者充满击板三下。

　　建韦驮殿元甫宋国杰吴领众请升座地是旧基木是松柱韦驮圣殿佛法兴隆仍有文学宋公吴居士等领众捐资所建不朽今日山僧登座举唱北斗恭惟众檀越微星当照虽然如是万卉丛中插高标大家扶起栋梁柱喝一喝下座。

　　　　　打三小参

　　今夜打三落堂晚参父母未生面目眉横鼻直无容拟议思量未生全现红炉飞雪片通身自红烂红烂未生面业识自消散无生无死汉出众便相见良久云若有红烂汉请出相见僧问无天无有地请和尚道一句师云立在甚么处僧便喝师便打云喝即不无僧礼拜师又打云一一问过方可不往打三。

　　　　　解七小参

　　师云玄峰挂剑檀溪重开壁立千仞特地翻身若有特地翻身请出相见僧问擒纵杀活即不问如何是一堂风冷淡师云即有阇黎证盟进云证盟个甚么师便打僧一喝师复打僧又喝师又打云落七落八僧礼拜退问如何是七中七师竖拄杖进云万峰频撒手师便打僧礼拜师云未是汝放身处问如何是檀溪师便打僧一喝师又打进云青龙皎皎绕檀溪正是狮子哮吼时师打云哮吼个甚么进云曾记那时推半语看看落在臼窠里师云如何是你臼窠里僧拟议师复打问如何是檀溪宾中主主中宾师云截断葛藤进云檀溪一曲安天下南北东西一口吞师打云你作么生吞进云有人作得尘中主大家齐唱太平歌师又打云闲言语僧礼拜问和尚上堂有跷蹊手拏一棒便问机各人若知生死路降龙伏虎谁个知师打云切莫乱道问和尚千山万水到此何事师云为你不唧溜进云和尚途路辛苦师打云切莫乱跳僧礼拜问如何是最上一乘师云不少盐酱僧礼拜师云是甚么味僧拟议师打云好个典座问如何是佛师便打进云如何是法师复打进云如何是僧师又打云是甚么僧向前一推师打云未在问十年瞻仰千里追风且道这里是甚么人境界师云你在那里藏身进云要会其中些子意　地嘶声劫外春师云未是你藏身处乃云屺岭峰头横出一枝荫覆大千且道是何人境界是我法弟牧翁和尚踏遍祖师法窟忽至檀溪草舍说戒打七婆心片片如是纲领雪上加霜彻骨彻髓特为诸人打七皮肤脱落杲日丽天毫发无私一点无曾无曾且止复举古人云如何是祖师西来意明明百草头明明祖师意祖师意觌面相承百草头上展手摸不着及至摸不着又道意在何处绝后再苏再苏一句作么生道身在海中休觅水日行岭上莫寻山卓拄杖云参。

　　浙江嘉兴府秀水县王仲美请藏经回山上堂拈香云此一瓣香不从天降不从地涌这里无碍爇向罏中供养龙藏法宝摩诃般若波罗密经并诸佛菩萨垂慈祐民之种复拈香云不忘信念焚向罏中供养居士合家眷等天恩赐福寿子孙永远极乐指经云三藏经文出自西干流传震旦洪波浩渺白浪滔天恁么普润乾坤来也三世诸佛历代祖师从此出从此入四生九有从此得从此证虽然如是万古碧潭空界月再三捞捷始应知且道知个甚么止止不须说我法妙难思喝一喝下座。

　　上元日转藏经樊城登选刘居士设斋请上堂维那问世尊昔日在鹿野苑与诸大弟子常言分别心性一不在内一不在外不在中间请问和尚即今在甚么处师云脑后看取僧一喝师云这一喝从甚么处来进云红炉一点分清白拄杖头上取分明师云非汝境界僧礼拜问向上一路即不问转经以后作么生师云你从那里问来僧一喝师打云落在甚么处进云棒头点出金刚眼檀溪寺里选佛场师云烈虚汉僧礼拜知众问向上宗乘即不问牛头未见四祖是如何师云片雪纷纷进云见后如何师云冰消瓦解。

　　宋蓂庵居士问未有身心世界以前如何是本来面目师云句句分明士云水穷山尽看师打云看的甚么乃云本来全体离声离色物外风光非僧非俗娄至旷劫智辩难测天地覆载之恩日月覆载之照临五岳八宝覆载崔嵬千溪万渤覆载流注风云覆载飘摇树草覆载荣畅君王覆载万邦庶民覆载耕樵圣贤覆载明星天下宗师覆载弘开炉韝四生九有承此恩力竖拂云若向这里识得柳巷花街无非弥勒肉案酒楼尽是释迦所谓刘居士众居士等躬请无量诸佛秘蜜三藏摩诃般若尊经三大阿僧祇不离于当念如何是当念的密迹之君不可见猛焰炉中飞雪片喝一喝云铁船未泛湘江上先辉宝月照　鞮举昔日庞居士问马祖不与万法为侣者是甚么人祖云待汝一口吸尽西江水即向汝道庞居士言下大悟马祖别曲玄音庞居士叶落归根今日若有人问檀溪不与万法为侣者甚么人向他道待汝推倒真武玄峰即向道野水连天现白浪送新春下座。

　　师诞辰灵照寺电枢法兄设斋请升座白椎毕全机法侄问炉烟袅白烛影摇红宝座高登人天争祝世尊昔日初生便指天指地和尚今朝出世有何利物利人师卓拄杖云只者个进云未生前事是如何师云左南右北进云世尊未离兜率已降王宫未出母胎度生事毕和尚今朝是同是别师云亦任上座揲掇进云恁么云边木马嘶风去海底泥牛吼月来师云吼甚么僧便喝师打云放过即不可僧礼拜归位问云散天边月春来树上花善财参遍处黑豆未生芽如何未生芽的事师云珊瑚枝枝撑着月僧便喝师云喝个甚么僧无语问和尚大开禅社万色新龟毛缚住玉麒麟青州一领旧布衫而今提起又重新即不问父母未生已前事如何师云盖覆不得乃云今乃母难之期若道不生今已生若道不死即今父母在甚么处在我拂子头上放大光明来也拂子道船上座你坐曲录床乱做乱说我本在净白地莫涂污好船上座向尔道是我电枢法兄从滇云六千余里到来特为你兴扬般若恁么转见不堪自知涂污拂子道然虽如是惹得我入泥入水船上座云不因渔父引怎得见波涛复举世尊未离兜率已降王宫未出母胎度人已毕世尊既未离兜率将甚么出身未出母胎将甚么说话然虽世尊说得干干净净船上座不然何故不动扬古路容得悄然机卓拄杖下座。

　　山主柯公与大众等请师上堂为
襄戎府彭公副戎府吕公上梁拈香师云此一瓣香根透威音劫外风光焚向炉中供养释迦牟尼如来诸大菩萨皇图永固地洁兴宁复拈香云此一瓣香沟涧溪涸灵枝独秀焚向炉中供养襄郡文武诸大护法宰官各衙勋贵高登禄位挺柱石于朝中复拈香云此一瓣香千茎草上万卉丛中拾来爇向炉中供养本府乡绅文学居士远近列刹耆旧等岸上座白椎云法筵龙象众当观第一义监院问初年荒地难支持三载于今未展眉因缘至日才相趁时来大雄占旧基上梁重新即不问如何是无阴阳基师云立在甚么处僧无语师便打知客问向上宗乘即不问中兴檀溪事若何师云溪涧水长流进云如何是檀溪境师云沟壑崎险进云如何是境中人师云地上得力进云有水皆含月无山不带云师便打僧一喝师云别道一句僧无语师云有头无尾于居士问如何是檀溪白云起师云高着眼进云溪水长流因甚不断师云亏尔打湿脚跟进云云净水干向何处安身立命师云向眉毛上看取进云且道如何安排师便打进云除却这个又作么生师复打进云和尚止有这一掌师云汝又如何进云请和尚别道一句师云云散青天现春至百草香进云谢和尚慈悲(谢词不录)乃云乾坤正气阔乐太虚超声越色露出佳珍佳珍且止今为诸大护法宰官襄戎府副戎府捐金又山主文学众居士等现座共报佛祖深恩虽然如是上梁一句作么生道飞拂云棒头涌出潇湘月四海清平及第归白椎云谛观法王法法王法如是下座向梁云金梁玉柱宝殿生辉众姓檀越着力高升。

　　　　　屺山先和尚三周以并降生小参

　　维那问雪地选佛彻骨寒彻骨寒即不问如何是选佛场中事师打云向这里看进云蒙师指示师云指个甚么进云丙丁童子来求火师复打僧便喝师云者个孟八郎堂主问冬至一阳生大地透金铃金铃即不问如何阶级上事师云如何阶级下事进云不落阶级师便打僧顿脚师复打悦众问世尊于灵山会上云吾有清净法眼涅槃妙心清净法眼即不问如何是涅槃妙心师云汝还知否进云这个人人本有个个不无因何不悟师便打僧便喝师云又是第二个进云杖头有眼明如日袈裟笼里袖乾坤师云那里学来的进云对面不识师云正是不识僧一喝师复打知客问昔日马跃檀溪今朝和尚重建钟鼓齐鸣龙象交参请问空王殿上谁人作主师云你在甚么处进云龙飞海外虎沃庭前即今是甚么人竟界师便打知殿问如何是万法归一一归何处师便卓拄杖进云这一卓在何处师便喝僧随喝师打云者个相随汉直岁问今日小参炉烟方灿朦胧相伴皆空请问和尚向甚处住师云在汝头上知浴问天上天下无如佛因甚么有生有死师云十字街头看余居士问佛在灵山会上说四十九年法因甚么不曾道着一字师云太分明进云但有言说都无实意和尚今日又说个甚么师云重下注脚进云有眼不观华藏界有耳不闻舍利声又在甚处作活计师云举头天外看进云降龙不出全体现师云切莫眼花乃云昔日高峰妙祖师云海底泥牛衔月走崖前石虎抱儿眠铁蛇钻入金刚眼昆仑骑象鹭鸶牵谓中有一句能杀能活能纵能夺若人检点得出参学事毕虽然高峰老汉说得干干净净白浪滔天不免鼻孔落在船上座手里何故聻气息犹在船上座即不然亦有四句脚跟下放大光明眉毛上入泥入水南赡部洲打鼓北俱卢洲唱和谓中有一句能杀能活能纵能夺若人检点得出参学事毕且道是那一句竖拂云珍重便下座。

　　师诞日林泉寺梅和尚同当家师请升座明法问昨宵连夜雨今朝日放光年年遇此日母恩却难忘今日现在即不问如何是父母未生前的事师打云这里看取进云除却这一棒是生是死师又打云者孟八郎汉僧礼拜知客问如何是第一玄师云拄杖头上看进云如何是第二玄师云两耳对两肩进云如何是第三玄师云鼻孔不离口皮边进云如何第一要师云眉毛眼上照进云如何第二要师云撩空飞木鹞进云如何第三要师云日轮当午照进云三玄三要蒙师指示师云若无指示作么生道僧便喝师打云喝即不无速道速道乃云天地同根万物一体古今佛祖不易灵明声色无遗现前众兄弟皆与不皆不得且置梅和尚居林泉当家师同诸大德诣荒山贱辰敦请无生之生是生一句作何行履梅和尚当家师赤足不惜拖泥带水岂不为无生耶然须如是船上座也入泥入水若无意耶从何处得来言无展事语亦非机绝后承当不为我母难之期同诸兄弟母难亦能透脱透脱且止昨日风雨来相聚泥里足踏野石青下座。

　　　　　槐树铺奇居士领众设斋请小参

　　师云僻荒三载众请结冬不避寒暑直下承当请出相见堂主问从上佛祖以来无一法与人今日众居士设斋和尚将何法示与大众师云一瓶一箸进云香烟散处向甚么去师云知落处么僧一喝师云这一喝从甚么处来僧又喝师云喝驴喝马僧礼拜师便打悦众问古人道举心则错动念则乖不举心不动念又坐在无事甲里且道作么生得相应去师云错进云如何是不错处师便打僧一喝师云喝即不无师又打乃云父母未生前一着眼不见耳不闻鼻不臭舌不味身不知意不入赤条条光灼灼无人无我无外无内这里转身便是面目如是眼见如是耳闻如是鼻臭如是舌味如是身用如是意思丝毫无碍万象森罗头头显露法法全彰触目皆真随处作主刹刹尘尘尽在这里还会么云聚天边月水向长江流下座。

　　　　　打七满小参

　　佛基问红炉点雪片雪压又生芽师打云是雪片是生芽基一喝师又打乃云七日已满亦当放憨若是惺的无处不是转身若未惺的不离方寸中有一无位真人在汝等面目出入亦如虚空放箭似地擎山步步踏着孤峰顶上敲风弄雨日轮当照岂有遮盖耶然虽如是机下无觅处未闻原在闪电间震威一喝卓拄杖归方丈众随礼拜师又云打开布袋口放出一群牛众又礼拜。

　　　　　山主元夫宋公为先君请小参

　　师对灵挥拂指棺云这个是生耶是死耶若是生耶深固幽远无人能到若是死耶华堂露柱笑嘻嘻若然如是生亦不生死亦不死作么是生亦不生死亦不死底春风鼓舞乾坤阔指出山河大地青大地青且致举世尊昔日示寂入金棺敕阿那律尊者升忉利天告摩耶夫人自天而下世尊已入灭矣摩耶遂到金棺抚掌三下世尊是吾之子子是吾之佛因甚么不与我说一句佛法而入灭已世尊复于金棺趺坐为母曰生灭灭已寂灭为乐虽然世尊如此婆心太切不免死中得活何故日月轮转微星当照便一喝下座。

　　　　　居士何有功宋节芝为母请小参

　　师对灵云生死事大无常迅速若识一念能了迅速如是不识生死事大即今宋善人作福修因还有念无念拄杖子振威云说甚有念无念突出苦海无边界风从花里过来香振拄杖下座。

　　　　　众请结制小参

　　悦众问古刹重兴开炉结制龙象交参聚会众师觌面请师指示师云棒头有眼明如日进云请师毕竟如何指示师便打云是赏是罚进云赏罚俱济蒙师指示师复打堂主问烈烈寒风锁重重玉露封大冶添金炭红炉紫气生和尚今日煆炼甚么师便打云为你不唧溜进云一棒开天眼山空迸日红师复打知客问刮地包天因甚本无真仪师云问底甚么进云辉古腾今不漏毫毛师云落七落八进云恁么则心地不栽闲草木满途荆棘绕莲花师云落索不少便打乃云止静开静本来清净觌面当轩如是明镜打破镜时月映千江宛然头头如是本来面目在天如天在地如地在山如山在沃如沃在生如生在高如高在底如底在圣如圣在凡如凡道这里有甚么凭据所以天堂如是地狱地狱如是天堂船上座与诸兄弟特此寻个长安乐底法门长安虽要本分清白本分清白万象之中无处不是本来面目船上座开两片皮打凤罗龙透出生死关生死关如何透飞拂云举头天外看谁是个中人下座。

　　　　　礼千佛忏会徐刘郭戎王养贵居士等请小参

　　师云妙法莲华经者统诸佛降灵之本若有知本者请出重序良久徐居士出问三千七百则公案即不问如何是弟子行住坐卧无碍底消息师云来者是谁意士云石不离山师云还推得倒么士云和尚道破了也师便打乃云题目现在至理言全无处不是妙典所以道释迦老子出世四十九年说尘说刹说如是三藏十二分教总是说心说性若是大丈夫汉向佛未出祖未来不可以眼见耳闻意思处直下承当全机透脱更有转身可以祝无疆圣寿可以报答四恩忏灭冤愆以此积福延龄所谓道心外无法法外无心一瞻一礼心地法门不假他力竖拂子云释迦老子转大法轮度生了也且道见么即今在汝诸人鼻孔里出气。

　　复举乾峰和尚僧问十方婆伽梵一路涅槃门未审路头在甚么处峰拈拄杖画云在这里僧又问云曰门拈扇子云扇子　跳上三十三天触着帝释鼻孔东海鲤鱼打一棒雨似盆倾师云乾峰画处水底含月云门道处满口冰霜然虽如是船上座则不然何故聻百拶碎且道路头在甚么处拽拄杖下座。

　　　　　解制九女堔张太和居士请小参

　　师云不受结解缚者请出相见向谷禅师问正月去二月来眨眼九尽百花开结制即不问今日解制事如何师云打开布袋口上座出头来进云解后如何师云收拾布袋你又作么进云弄花香满衣师云举头天外看谁道出头人问和尚说进说出说是说非眼光落地向何处去师云向客房里安僧无语乃云去岁结非结今岁解非解新旧不同图寒暑侵不坏大家团圞头满口嚼生铁众中若有饥虚者观世音菩萨将钱买糊饼放下手来却是馒头须是观世音菩萨百味具足船上座不然本无一文和盘托出放下手来充满虚空既然如是大众解在甚么处喝一喝下座。

　　　　　封板小参

　　师云久旬已解春风浩浩青光腾腾万象森罗头头发生百草头上佛祖全身本地分明步步踏着且道百草头上话个甚么兔角撑云露洪炉点片雪直下承当处生死不相关震威一喝下座。

　　示众法语

　　师云尘世国中闹闹烘烘惟我林下烘烘道道虽是清淡家常个个本有一灯久被尘牢关锁众中若有不被关锁者么良久云诸上座无不是灯焰焰腾腾下座。

　　贴单法语

　　众执事乃丛林纲纪修行柱石所谓名号贴单弘扬佛祖慧命各自根本智量不息勤劳所谓智者智能天地智能法幢智能脱苦智能度生智能生福既是个个本有底智何须船上座开两片皮也何故过河虽用渡到岸不须舟抚掌下座。

　　机缘

　　　武昌府护法闇斋武张联过访鹿门至方丈待斋师奉点心公曰者个是维摩钵师云请下口公良久师云黑面点心公曰正好师云山僧罪过又同游三高祠公问此间有何景师指云霸王狮子香炉灵溢泉四景公曰既是荆棘丛中我也插脚师云恁么跳公便挽手而已师云慢过。

　　二府彭公访至便揖笑师云曾在那里会护法公曰灵山一会师云者里不是灵山公曰诸佛所集师云亦非诸佛公便揖师云贫衲罪过。

　　侍者问明明百草头明明祖师意如何看取师云百草头上看取进云不会师云既不会我举个古人夜座问是谁时有三人答云某甲古云各下一语去一云彩凤舞丹霄一云铁蛇横古路一云看脚下上座看三语那一语是进云落后一语是师便一掌进云谢和尚慈悲师云慈悲甚么进云只是道不出师云出也者向前礼拜师云拜甚么进云明明百草头明明祖师意师便打云错。

　　　　　师住嘉禾古心庵掩关机缘

　　云峰雪厂兄有家像一轴师云请出看厂便开轴师云像在者里真在甚么处厂云又要多说师云若不说怎得见厂良久师云圆满好像。

　　月溪参礼云弟子淡泊无有一点供养和尚师云者一见真供养进云若某甲不见是有是无师云好与三十棒进云某甲罪过师云好生忏悔僧便礼拜师云果然。

　　俞公相访送至桥头公曰这个妙用谁人知师云相公公便应诺师云者个聻公曰这一点过不得师云请过桥公便过桥师云相公公便回顾师云过不得去。

　　李公至佛前曰先拜和尚先拜佛师云一任颠倒公曰问过好拜师云好与三十棒。

　　居士参师曰居士何处士云特来礼拜和尚师云拜个甚么士云长斋看楞严法华经师云诸法常无性信心甚么士云实乐及乐想师云莫妄想。

　　赵长源居士问和尚出身何不快活师云知音者少士云大家在者里师云者里甚么士云说个知是不知底师云莫打作两橛士便礼拜。

　　有僧呈十三问请师就答

　　有时明历历有时黑漆漆明历历即不问黑漆漆事如何师云不许夜行投明须到。

　　大通智胜佛十劫坐道场因甚佛法不现前不得成佛道师云阿谁谩他。

　　金刚经云一切贤圣皆以无为法因甚却有差别师云家丑不可外扬。

　　大彻底人本脱生死为甚命根不断既未断叫做大彻底师云树大招风。

　　尽大地是个火坑得何三昧因甚不被烧却师云一雨普润。

　　胡来现胡汉来现汉道是镜体是镜甲师云无水不朝天。

　　摩尼宝珠久埋没尘土中如何急切觅得师云照破老面皮。

　　日用寻常且道作么生受用师云明月引清风。

　　尽大地一只水牯牛且道他向甚么处收师云换却绳索。

　　天地与我同根万物与我一体因甚却有分别师云千江有水千江月。

　　尽大地死人无数且道如何救得师云善哉善哉。

　　人人本有个个不无为甚不荐取师云和盘托出。

　　六只骰子满盘红道如何一赛师云钵盂口向天。

　　师垂五问请客师下语

　　临济是忤逆之子闻者尽皆愕然因甚道入正法眼藏答云赏罚分明。

　　云门出口便答一字理事俱全且道文彩未张时是有是无答云入水不动波。

　　沩仰父慈子孝既是父慈子孝因甚作水牯牛去答云知恩有分。

　　曹洞能金针玉线且道尽大地人有多少摸着鼻孔答云胡张三黑李四。

　　法眼道三界惟心万法惟识离却心意识道将一句来答云雪土加霜。

　　世尊像赞

明星大觉仙声震遍三千不思善恶法前三与后三

　　达摩像赞

铁壁银山谁谓者汉者汉真常无挂无碍须无面目只履便见
嘉兴大藏经　坛溪梓舟船禅师语录


　　梓舟船禅师襄阳檀溪语录卷之二

　　侍者明辉录

　　拈颂

　　龙牙问德山学人仗莫邪剑拟取师头时如何山引颈近前曰　牙曰头落也山呵呵大笑。

　　拈云德山虽则口吞佛祖眼盖乾坤若不是龙牙怎得名振今古还识口吞佛祖么。

　　颂曰。

持来宝剑最威雄引颈能摧万刃锋　地一声宇宙转谁能到此觅形踪

　　僧问德山如何是菩提山打曰出去莫向这里屙。

　　拈云德山婆心片片怎柰这僧眼内无觔然虽如是黄金自有黄金价终不和沙卖与人。

　　颂曰。

正令全提万古传将军塞外绝妖氛太平本是将军定不许将军见太平

　　僧问泉州玄讷禅师如何是触目菩提泉曰阇黎失却半年粮曰为甚么如此泉曰只为图他一斗米。

　　拈云泉州只解孤峰独步不解入水求人若论船上座要且不然何故聻不见道口头只为贪些味脚底芒鞋踏老长。

　　颂曰。

触目分明何用参几人到此落二三头头不是拿龙手敢教身光照百川

　　六祖源流

　　第一世南岳让禅师诣曹溪参六祖祖问甚处来师曰嵩山来祖曰什么物恁么来师无语遂经八载忽然有省白祖曰某甲有个会处祖曰作么生会师曰说似一物即不中祖曰还假修证也无师曰修证即不无污染即不得祖曰即此不污染诸佛之所护念汝既如是我亦如是。

　　拈云让老汉到曹溪被六祖一拶遂经八载道个染污不得祖曰如是如是不免染污了。

　　颂曰。

七八年来苦用工闲樵到此乐无穷泥牛踏破澄潭月万象森罗露古风

　　第二世马祖一禅师衡岳山中习坐禅让师知是法器到山问曰坐禅图作甚么师曰图作佛让乃取一砖于石上磨师曰磨作甚么让曰磨作镜师曰磨砖岂得成镜让曰磨砖既不成镜坐禅岂得成佛师曰如何即是让曰如牛驾车车若不行打车即是打牛即是师无对让示偈曰心地含诸种遇泽悉皆萌三昧华无相何坏复何成师蒙开示心意豁然。

　　拈云磨砖作镜瓦砾生辉坐禅成佛不拨自转打牛打车莫作两橛含种遇泽头角峥嵘然须如是南岳失利马祖失利何故具眼者断。

　　颂曰。

衡山冷坐几经秋踏碎砖头白汗流鞭影横行含诸像轻轻拨动百草头

　　第三世百丈海禅师参马祖侍祖行次见一群野鸭飞过祖曰是什么师曰野鸭子祖曰甚处去师曰飞过去也祖遂搊师鼻负痛失声祖曰又道飞过去也师于言下有省次日祖升堂众才集师出卷却席祖便下座师随至方丈祖曰我适来未曾说话汝为甚便卷却席师曰昨日被和尚搊得鼻头痛祖曰汝昨日向甚处留心师曰鼻头今日又不痛也祖曰汝深明昨日事。

　　拈云马祖搊鼻老婆心切百丈卷席符道奉行曰甚处留心无风起浪丈曰今日不痛也鼻孔向天曰深明昨日事各与三十棒何故赏罚分明。

　　颂曰。

撩天鼻孔却翻威劈面无容卷席归不是如今闲家具无毛铁鹞上天飞

　　第四世黄檗运禅师参马祖值祖迁化百丈庐于墓侧师请问平日得力句丈举再参因缘言老僧被马祖一喝直得三日耳聋师闻举不觉吐舌丈云子已后莫承嗣马祖去么师曰不然今日因师举得见马祖大机大用然且不识马祖若嗣马祖已后丧我儿孙丈云如是如是见与师齐减师半得见过于师方堪传授子甚有超师之见。

　　拈云百丈一举黄檗吐舌虽然如是还我舌根来。

　　颂曰。

心廓闻雷着一惊耳聋三日舌头鸣雄峰虎口寻常事倒卷黄河彻底清

　　第五世临济玄禅师在黄檗会下时睦州为首座勉令问佛法的的大意檗便打如是三问三度被打遂辞檗檗令参大愚愚问甚处来师曰黄檗来愚曰黄檗有何言句师举前话云不知某甲有过无过愚曰黄檗恁么老婆心为汝彻困犹觅过在师于言下大悟云元来黄檗佛法无多子愚搊住云这尿床鬼子适来道有过无过如今又道佛法无多子见个甚么道理速道速道师便向大愚肋下筑三拳愚拓开曰汝师黄檗非干我事师回黄檗檗曰来来去去有甚了期师曰只为老婆心切檗曰大愚饶舌待来痛与一顿师曰说甚待来即今便打随后便掌檗日这风颠汉参堂云。

　　拈云三顿痛棒临济抱赃叫屈大愚一点转见不堪若不恁么痛恨难酬。

　　颂曰。

三顿横开令自行还因渔父指前程风颠直到忤逆后闻者俄然心胆惊

　　第六世兴化奖禅师初为临济侍者后在三圣会中为首座常云我在南方行脚一遭拄杖头不曾拨着一个会佛法的人三圣闻得问曰汝具甚么眼便恁么道师便喝圣曰须是汝始得又到大觉为院主一日觉曰闻汝道南方行脚一遭拄杖头不曾拨着一个会佛法的人汝凭个甚么道理与么道师便喝觉便打师又喝觉又打来日从法堂过召院主我直下疑汝昨日两喝师复喝觉复打师又喝觉又打师曰某于三圣师兄处学得个宾主句总被师兄折倒也愿与某个安乐法门觉曰这瞎汉来者里纳败阙脱下衲衣痛与一顿师于言下荐得临济先师于黄檗处吃棒底道理。

　　拈云兴化学得一喝便为奇特若不是大觉怎得到兴化大众利害在甚么处。

　　颂曰。

理事掀翻棒下穿祖翁面目▆如然珍羞百味都倾尽石笋抽条分外鲜

　　第七世南院颙禅师上堂云赤肉团上壁立千仞时有僧问赤肉团上壁立千仞岂不是和尚语师曰是僧便掀倒禅床师曰看这瞎驴乱做僧拟议师便打趁出。

　　拈云南院举壁立千仞者僧掀倒禅床也是白云弄孤峰。

　　颂曰。

千峰顶上任开口掀倒禅床坐北斗狮子露牙谁敢驱岩前石虎抱儿吼

　　第八世风穴沼禅师参南院院问南方一棒作么商量师云作奇特商量师却问此间一棒作么商量院拈拄杖云棒下无生忍当机不见师于言下大彻玄旨。

　　拈云风穴问一棒惊群动众院曰棒下无生忍风穴自取丧身何故冤有头债有主。

　　颂曰。

自南自北往敲磕棒下无生迸出血万里一条生铁柱声名不见胜奇绝

　　第九世首山念禅师居风穴勉令师担荷大法师曰愿闻其要穴遂上堂举世尊以青莲目顾视大众曰正当与么时且道说个甚么师拂袖下去穴掷拄杖归方丈侍僧问念法华因甚不抵对和尚穴云念法华会也次日念与真园头同来问讯穴问如何是世尊不说说真云鹁鸠树头鸣意在麻畬里穴云汝作许多痴福作么何不体究言句乃问师师云动容扬古路不堕悄然机穴顾真云何不看念法华下语。

　　拈云首山晚居风穴一言以动万波随首山若无后句几乎天地县隔。

　　颂曰。

体究开言莫妄穿无言无说是真传从来不见未生面古路无容岂动然

　　第十世汾阳昭禅师参七十一员善知识最后到首山问百丈卷席意旨如何山曰龙袖拂开全体现师曰师意如何山曰象王行处绝狐踪师于言下大悟云万古碧潭空界月再三捞捷始应知首座问曰是何道理便尔自肯师曰正是我放身命处。

　　拈云汾阳参七十一员知识末后始透且道透个甚么虽是海底泥牛衔月走老不知羞。

　　颂曰。

卷席闻雷彻底清孤踪异目有何凭梅魂须放三分雪月映千江绝点尘

　　第十一世石霜圆禅师谒汾阳经二十年未许入室每见必诟骂一日诉曰自至法席不蒙指示念岁月飘忽己事未明有失出家之利语未卒汾叱曰是恶知识敢睥犯我怒举杖逐之师拟申救汾掩其口乃大悟曰是知临济道出常情。

　　拈云石霜慈明老汉须在汾阳二十载若不口称争得雪上加霜。

　　颂曰。

二十年来不假真灯笼露柱转法轮拟申掩口无穷尽百草头边古佛心

　　第十二世杨岐会禅师久依慈明总院事每恣参明曰库司事繁且去他日又问曰监院异日儿孙遍天下何用忙为师然去一日明出师值之小径搊住曰老汉今日须与我说不说打汝去明曰知恁般事便休语未卒师大悟一日明上堂师问幽鸟语喃喃辞云入乱峰时如何明云我行荒草里汝又落深村师曰官不容针更借乙问明便喝师曰好喝明又喝师亦喝明连喝两喝师礼拜明曰此事是个人方能担荷师拂袖便行。

　　拈云杨岐好不丈夫慈明不成君子若不如是狮子儿失威。

　　颂曰。

事繁仍旧未曾休不是冤家不聚头拂袖至今无可据变驴变马自悠悠

　　第十三世白云端禅师参杨岐岐问受业师是谁师曰茶陵郁和尚岐曰闻渠过桥遭癫有省作偈甚奇能记否师即念曰我有明珠一颗久被尘劳关锁今朝尘尽光生照见山河万垛岐笑而趋起师愕然通宵不寐黎明咨决岐曰见昨日打驱傩者么师曰见岐曰渠爱人笑汝怕人笑师大悟。

　　拈云白云作偈被杨岐一笑水脉不通如何是不通底无处不是白云。

　　颂曰。

见人便问意何然尘尽光生四海传谩把绳头穿鼻孔白云微动笑青天

　　第十四世五祖演禅师参白云问南泉摩尼珠话云叱之师领悟献投机偈曰山前一片闲田地叉手可咛问祖翁几度卖来还自买为怜松竹引清风云为许可令掌磨事未几语云曰有数禅客从庐山来皆有悟入处教伊说亦说得举因缘问伊亦明得教伊下语亦下得只是未在师疑自计曰既悟了说亦说得明亦明得如何未在参累日忽省悟从来宝惜一时放下见云云便手舞足蹈师一笑后示众曰吾因此出一身白汗明得下载清风。

　　拈云演祖偈曰山前一片闲田地摩尼珠却虽放光纵然识得也未在。

　　颂曰。

贼人识贼自称名一片闲田万像生朝夕不离家活计口吞佛祖不容情

　　第十五世圆悟勤禅师为五祖侍者一日部使诣祖问道祖云提刑少时曾读小艳诗否有两句颇相似频呼小玉元无事只要檀郎认得声师云只要檀郎认得声既认得声为甚却不是祖曰如何是祖师西来意庭前柏树子聻师忽有省遂出见鸡飞上栏干鼓翅而鸣乃曰此岂不是声遂呈偈曰宝鸭香消锦绣闱笙歌丛里醉扶归少年一段风流事只许佳人独自知祖谓耆宿曰吾侍者参得禅也。

　　拈云悟老汉须有陷虎之机五祖有拿龙手段船上座不然与你打个乡谈绵州附子汉州姜。

　　颂曰。

谁人不爱卖风流若不知音曾肯休岂可寻声逐色染龟毛数尺长云头

　　第十六世虎丘隆禅师谒圆悟悟问见见之时见非是见见犹离见见不能及举拳云还见么师云见悟曰头上安头师闻脱然契证悟叱曰见个什么道理师曰竹密不妨流水过悟肯之有问祖曰隆藏主柔易若此何能为悟曰瞌睡虎耳。

　　拈云虎丘若不眼花怎得头上安头然虽瞌睡不觉常安。

　　颂曰。

举个拳头探睡虎脱然　跳在北斗水流竹密少人知出入狞龙大张口

　　第十七世应庵华禅师依虎丘半载顿明大事隆忌日师拈香云平生没兴撞着这没意知老和尚做尽伎俩凑泊不得从此卸却干戈随分着衣吃饭二十年来坐曲录床悬羊头卖狗肉知他有甚凭据虽然一年一度烧香着吕千古令人恨转深。

　　拈云应庵顿明大事具他明个甚么事鼻孔臭些气味至今不绝。

　　颂曰。

卸却干戈起息烟清风明月照灵筵羊头狗肉亲身吃气味熏熏鼻撩天

　　第十八世蜜庵杰禅师参应庵一日庵问曰如何是正法眼师曰破沙盆庵领之。

　　拈云蜜庵老汉问答虽然体用双全不免向破沙盆里藏身。

　　颂曰。

通商作者海门州岂容讨价弄虚头买得沙盆倾刻尽归来便作水牯牛

　　第十九世破庵先禅师参蜜庵时蜜住灵隐师分座有道者请益曰猢狲子捉不住愿垂开示师曰用捉作么如风吹水自然成纹。

　　拈云春至花开破庵答话风从花里过然虽如是无风起浪。

　　颂曰。

问捉猢狲不住云返身个里自成文是人便踵无中路免见琴音指示君

　　第二十世无准范禅师初谒育王佛照照问何处人师曰剑州照曰带得剑来么师随便喝照笑曰这乌头子也乱做后至灵隐破庵为首座同游石笋庵有道者请益猢狲子话师于侍傍大悟。

　　拈云佛照破庵二老宿有杀人刀活人剑无准有出身之路何以见得东家人死西家助哀。

　　颂曰。

闻者岂容丧身髑髅　跳烟尘识有猢狲穿鼻坐断万机波旬

　　第二十一世雪岩钦禅师在无准会下每遇入室举主人公便可　跳与衲僧巴鼻佛祖爪牙更无下口处此病碍在胸中十年后过浙东天童育王两山佛殿前闲行抬眸见一株古柏触着向来所得境界和底一时飏下碍膺之物扑然而散始见径山老人立地处正好三十棒。

　　拈云雪老汉碍在胸中底始见底立地底不免壁上挂风车。

　　颂曰。

无碍容留十有年风流古柏殿前栽抬头一见径山老明月清风送将来

　　第二十二世高峰妙禅师参雪岩才问便打出一日入室岩便问谁与你拖这死尸来声未绝便打出一日偶睹五祖演真赞云百年三万六千日翻覆元来是这汉忽省后岩问日间浩浩时作得主么师曰作得主又问睡梦中作得主么师云作得主又问正睡着时无梦无想无见无闻主在甚么处师无对奋志入龙须山五载因同宿友推枕堕地作声廓然大彻如在网罗中跳出元来只是旧时人不改旧时行履自此安邦定国天下太平一念无为十方坐断。

　　拈云高峰祖向未问已前十方坐断天下太平免劳心力。

　　颂曰。

孤峰能有几人眠云撞枕头扑落穿无梦无闻齐落地泥牛吼动气吞天

　　第二十三世中峰本禅师因观流泉有省诣高峰求正峰打趁出既而民间讹传官选童男女师问忽有人来问和尚讨童男女如何峰曰我但度竹篦子与他师于言下洞然彻法源底峰付法偈曰我相不思议佛祖不能视独许不肖儿见得半边鼻。

　　拈云中峰老入水须是长人不免竹篦在手何故脚跟下点地。

　　颂曰。

拈起竹篦百事全鼻头尖上水连天展开无用真消息却动阿师起半边

　　第二十四世千岩元长禅师参中峰峰问日用事如何师云念佛峰云佛今何在师拟议峰厉声叱之恳求法要峰举狗子佛性话师参三年闻雀声有省峰复斥之师愤然夜半忽鼠翻猫器堕地作声恍然开悟觉身跃起数丈如蝉脱污泥之中浮游玄间天地一时清朗复性质峰问赵州何故云无师曰鼠偷猫饭峰曰未在师曰饭器破矣峰曰破后如何师曰筑碎方甓峰乃微笑嘱曰善自护持时节若至其理(自彰)。

　　拈云鼠偷猫饭本是寻常筑碎方甓气味不息咄老不识羞。

　　颂曰。

破后打开没意志唯恐筑碎娘生鼻阿谁鼠豹露爪牙透出棺材气味息

　　第二十五世万峰蔚禅师谒千岩岩问将什么与老僧相见师竖拳云这里与和尚相见岩问死了烧了在何处安身立命师云沤生沤灭水还在风息波平月映潭岩问不是心不是佛不是物是个什么师以坐具打圆相叉手而立又斫松次师拈圆石作献珠势云请师酬价岩曰不值半文钱师云瞎岩云你也瞎我也瞎师云瞎瞎岩命师为首座而付嘱。

　　拈云者老汉义手而立拈石作珠若不无中生有难以分座。

　　颂曰。

瞎瞎同条坐断机何劳分座弄精魂张三李四问王老笑杀傍观不二门

　　第二十六世宝藏持禅师久参万峰付法偈曰大愚肋下痛还拳三要三玄绝正偏临济窟中狮子子灯灯续焰古今传。

　　拈云不会教不会禅所以宝藏老汉续焰流芳何故贼不打贫儿家。

　　颂曰。

久侍无为露端的窟中牙爪雷轰雳南山云起北山雨旭日风光照破壁

　　第二十七世东明旵禅师亲宝藏藏问心不是佛智不是道汝云何会师向前问讯叉手而立藏曰汝在此许多时还作这个是解师乃愤然第二日彻法源底呈偈曰一拳打破太虚空百亿须弥不露踪借问个中谁是主扶桑涌出一轮红。

　　拈云东明老若不义手怎得打破太虚然虽如是狼藉不少。

　　颂曰。

如是愤然第二日个中舒展露消息原来漏逗遍坤维桃花满地多狼藉

　　第二十八世海舟慈禅师初参万峰举楞严经但有言说都无实义话再拜求峰劈头两棒拦背一踏以脚趯云只这是实义师觉会隐居洞庭山二十九年一日僧到师问何处来僧曰安溪师云安溪有人么僧曰有虚白和尚说法不异高峰师云是谁弟子僧曰宝藏师云有何言句僧举室中验人云心不是佛智不是道三藏不是法是什么下语皆不契僧问师曾参宝藏否师曰吾与宝藏同参万峰僧曰当日何所见遂隐于此师曰吾问但有言说都无实义峰便打从此有得更不别参僧曰请言得之所以师云但要人知痛痒的是实义妙心言说尽是皮毛僧笑曰据此见解生死尚未了何得言悟未在不见道心亦不是佛智不是道耶师遂有疑弃庵诣东明遇人设斋师问明今日斋是什么味明乃打灭灯云识得灯光何处着味方即到口师无语黎明明遣侍者请师师至明曰见何人来师笑云见只见一人说来恐惊骇明云假使释迦牟尼佛依然是个俗汉但说何妨师云万峰明云万峰即今在什么处师罔然面赤明云若如此不见万峰师归客寮三昼夜寝食俱废忽香灯绳断堕地顿然大悟明云老阇黎承嗣万峰去师云公为我打彻岂得承嗣万峰明即升座云瞿昙有意向谁传迦叶无端开笑颜到此岂容七佛长文殊面赤也徒然今朝好笑东明事千古令人费唾涎幸得海公忘我我济宗一脉续绵绵千斤担子方全付玄要而今拄杖谈以拂子击三击下座师即礼谢东明。

　　拈云海老若不遇东明几乎渴杀反赤面来救得一半。

　　颂曰。

念九年来枉用工灯绳断落振虚空纵横自在无余事赤面文殊作正宗

　　第二十九世宝峰瑄禅师俗为木匠与海舟造塔斧伤足痛索酒吃舟往谓曰适来范作头伤足犹自可若斫去了头纵有千石酒汝能吃否师因止酒求为僧充火头一日负柴舟见云将棘刺作么师云是柴舟呵呵大笑云是柴拿去烧却师起疑云和尚如此问我毕竟是什么道理刻意参究因火焰燎眉毛面如刀割以镜照之豁然大悟呈偈曰负柴和尚唤作棘火焰烧眉面皮急祖师妙旨镜中明一鉴令人玄要得舟见便打师夺拄杖云这条六尺竿多年不用又要重拈舟乃笑师又偈曰棒头着处血痕斑笑里藏刀仔细看不是英灵真汉子死人吃棒舞喃喃舟曰此偈可绍吾宗。

　　拈云宝峰被火烧眉以镜照之大悟未照时见个甚么。

　　颂曰。

火头面目皮皱夺得棒头卖弄镜照全然无痕为人勤始勤终

　　第三十世天奇瑞禅师参宝峰峰问甚么处来师曰北京峰曰只在北京别有去处师云随方潇洒峰曰曾到四川么师曰到峰曰四川境界与此间如何师曰江山虽异风月一般峰竖拳云还有这个么师云无峰曰因甚却无师云非我境界曰如何是你境界师云诸佛不能识谁敢强安名峰曰汝岂不是落空师云终不向鬼窟里作活计曰西天九十六种外道汝第一师拂袖便行峰付法曰济山棒喝如轻触杀活从教手眼亲圣解凡情俱坐断昙花犹放一枝新。

　　拈云天奇老八面玲珑草偃风行船上座向他道犹欠一着在。

　　颂曰。

不存鬼窟活如龙草偃风行恁西东九十六种齐坐断青山却在白云中

　　第三十一世无文聪禅师参天奇奇问苦乐皆心因向外取师曰只为不了曰是非皆事因何妄承师曰错认定盘星曰迷悟皆人因何不性师云早知灯是火岂向外方求奇付法偈曰道者心同慈妪心争教赤子困群阴甫成架海金梁子佛缺方知补浩任师居龙泉寺僧问如是本来面目师曰石香亭僧曰恁么去时如何师曰却了也僧问今朝孟夏八日天下皆庆如来降诞之辰未审如来何处降生师于几上画个圆圈。

　　拈云达磨不往东神光不往西无文老汉不了个甚么若了得错认定盘星。

　　颂曰。

早知焰焰是心光照破慈妪佛海张示尽香亭空费力何劳几上画圈彰

　　第三十二世笑岩宝禅师参无闻问云十圣三贤已全圣知如何又道不明斯旨闻厉声云十圣三贤尔已知如何是斯旨速道速道师下语不契一日水边洗菜边菜堕水圆转捉不着忽有省携篮归见闻闻是什么师云是菜曰何不别道一句师云请和尚别问来师一日与闻围炉次闻曰人人有个本来父母子之父母今在何处师曰一火焚之曰恁么则子无父母耶师云有则有佛眼觑不见曰子见否师云某亦不见曰为什么不见师云若见即非真父母呈偈曰本来真父母历劫不曾离起坐承他力寒温亦共知相逢不相见相见不相识为问今何在分明举似师闻曰只此偈堪绍吾宗。

　　拈云笑岩老汉携个无底篮有些承载若遇船上座一喝有火也难烧。

　　颂曰。

携篮问着不曾离觌面相呈放过伊父母火焚亲荐得灰飞烟灭报亲慈

　　第三十三世幻有传禅师闻灯花爆有省游方参笑岩求正岩曰汝从前得力处一一说来师具实说语半岩蓦趯出鞋云向这里道一句遂把师话打断因通夜不寐明晨立檐下岩见唤师师回顾岩翘一足作修罗障月势师当下脱然岩入室曰我这拄杖要与人有要底么首座曰某甲要岩曰要他做甚么座曰要他铲断天下人舌头岩以杖驾肩曰楖栗横肩不顾人直入千峰万峰去师跃然下禅床曰若恁么须付某甲往前迎揖岩笑曰汝当久久执持一番始可打草去也乃赠一笠曰以此覆之无露圭角。

　　拈曰幻老人向灯光里游方若不是笑岩翘一足至今下禅床不得。

　　颂曰。

灯花一爆下禅床头角峥嵘意气香一笠含云盖不得谁知今日更郎当

　　第三十四世蜜云悟禅师挑柴过山湾见一堆柴突露面前遂有省弃家入龙池依幻有和尚脱白请益幻曰汝若到这田地须放身倒卧嗣后惟加骂詈师惭闷交加一日城归过铜棺山顶忽觉情与无情焕然等现正是天地平沉的境界时幻迁北京师乃往觐幻问汝有新会处么师曰一人有庆兆民赖之幻曰汝作么生师曰某得得来礼觐和尚曰念汝远来放汝三十棒师抽身便出一日幻问忽有人问汝何只对师竖拳幻曰老僧不晓得是甚么意思师曰莫怪和尚不晓得三世诸佛也不晓得一日举拂问师诸方还有这个么师震威一喝幻曰好喝师连喝两喝师归位幻嘱师扶师法师呈偈曰若据某甲扶佛法任他○○○○○都来总与三十棒莫道分明为赏罚。

　　拈云蜜祖向荆溪铜棺山顶忽觉情与无情被幻老放倒扶起晓得不晓得也是满口嚼冰霜。

　　颂曰。

三十棒施便抽身仍知诸佛丧奇神纵横杀活分明事独许巍巍太白真

　　第三十五世林野奇禅师掩关当湖常参蜜和尚偈曰一念未生前试看底模样忽一日失足遭跌有省即成偈曰一念未生前六户绝消息瞥耳扬双眉大似眼无力即破关走姑苏见蜜于清凉庵中便问学人绝迹而来特为亲近和尚蜜曰莫妄想师曰未审还有堂头也无蜜曰看脚下师曰不因渔父引怎得见波涛蜜曰莫错会好师便礼拜后于育王补堂主值宜兴郑居士设茶蜜举洞山泰首座因缘索众下语众默然师曰食到口边被人夺却蜜允摆茶是年天童解制上堂举世尊初生话曰汝等诸人向老僧拟讨甚碗拽拄杖下座一时打散师自此全身放下单提棒喝之旨。

　　拈云林师公坐卧玄峰揭出海底泥牛然虽一棒不如全身放下玲珑岩滴滴。

　　颂曰。

全身放下牯牛身出入黄堂卧白云食到口边亲下手拈来道处与君分

　　第三十六世二隐谧禅师蜀人也初历讲肆次参禅宗首谒磬山天隐和尚次参双径语风老人及见天童蜜云和尚躬执末务六载一日呈偈辞蜜偈曰确志相从历数春几呈丑拙几咨询惭非断背机轮疾幸荷陶镕豹变新拽杖且归西北地怀人岂负东南人信知千里同风月敢别吾师出角鄞时蜜默而不答师作礼而出往天台莲花峰一住又六载不意蜜和尚归老通玄林师继席隐师先决意一生作住山人不期壬午秋林师以偈招曰当年送汝住莲花今日招来也不差脚下且无丝线绊他年吾道可承家师念林师初住相依止林师命书记癸未冬林师结制升座师出问今日通玄结制正值严寒且道滴水滴冻还许融化也无林曰炉烟结篆师云恁么则溪涧岂能留住终归大海作波涛去林便打云你向甚处去师云且喜和尚证明林复打师礼至甲申冬林师将衣二顶佛二枚上堂人天众前付师及自闲师师受嘱后明年四月受台州黄岩县北嵩岩法轮寺请。

　　拈云隐老师五五通讲三九识宗一句大海波涛去谁知海外露孤峰即今在甚么处六六三十六。

　　颂曰。

通玄峰顶露霜花结果圆成更不差融化古杭明月照身藏北斗遍天涯

　　第三十七世梓舟船禅师五岁死母十五去父二十一岁发心拜白莲庵映春和尚出家以报父母求脱生死立定参究本分映曰如何是汝本心师云不实映曰我也不实见受庵和尚受指师见雪门和尚处受戒游荣华山住茅礼拜法华经华严经共三载胁不至席明末遭寇饥馑死活几番时念观世音菩萨忽闻声救故游南海所见十大善知识末后华亭船子法忍寺见二隐和尚问闻得上座在三塔事如何师云与和尚不别隐曰如何是不别底师便展两手隐云那容得你便打师一喝隐复打师礼拜隐在方丈因打知客师外进云和尚打他为何事隐觌面一棒师闷死于地隐云一向受棒这番气息也无师忽然起身失笑隐曰这一死也难得活师云说甚么死活隐一笑时四载每受痛棒故隐嘉兴府古心庵闭关三年二隐师住荆溪保安寺招师出关至一句道来师云破时老人上堂对众付拂并偈补都监执后隐楚襄阳檀溪寺住茅数年重建开荒语句存焉。

　　梓舟禅师语录序

　　(湖州知府彭文炜法名彻崖号鹿门沐手拜撰)

　　如何是梓舟载人覆人如何是梓舟语录度驴度马曹源一滴匝地清风滹水半河滔天白浪撑铁篙而直入笑夹山空点三头解陆地以行舟恐黄檗犹斫双足法兄和尚慈航倒驾逆水生波坐断老胡一苇未许大满代度把住津要说甚香象定前忽悟水因剿绝泥牛入后然则横骑金翅直取鲸鲵若是巨鳌舞翼仔细圈栾倘或蛙步蹍沙且休　跳杖头有眼古佛从来不渡人棒下无生檀溪而今干暴暴。
嘉兴大藏经　坛溪梓舟船禅师语录


　　梓舟船禅师襄阳檀溪语录卷之三

　　侍者(明恒明惺)编次

　　联芳

　　与首座天德

透海江天泛莫穷吞龙掣电正吾宗灯灯续焰堪成侣收尽英雄雪岭峰

　　与盛德都监

重建辟荒晋汉常玄峰稳坐正当阳宁临指竟吾宗树扑地白牛汝可张

　　与仲德侍者

仲德识侍老僧机拄杖随身左右携拨开临济正法眼始知个里续曹溪

　　与书记竟德

心通无心彻底源琴音密付续绵绵汝今深入吾中窟展拓腾辉第一玄

　　与监院常德

当家种草行常年露地白牛吼碧天全身爪牙分付汝头角峥嵘动大千

　　与副寺永德

即心非心永正宗分付铜头铁鹞雄充胜行藏湖海内全提白棒收无穷

　　与素朴维罗

离吾下南十有年别峰相见德云川初机掣电和盘授溪月儿孙轰汝天

　　与王吉臣隐居士

庞老岗鸾吸尽俦独泛渊湖明月舟溪水杖敲无隐树那龙烈虎任君收

　　与明本徐居士

藏身觅迹本来宗天地同根万象同一吸西江向道汝充天毒气收无穷

　　与明乘刘居士

生死两头齐坐断法王百劫亦难逢闻思乘道盐官扇放出月明天外风

　　请藏檀越王居士请留行实

　　余四川成都府直隶童川州父姓何母姓李生于己未年三月十六日辰时至庚辰岁发心拜白莲庵映春和尚出家以报父母求脱生死立定参究本分映曰如何是汝本心师云不识映曰我也不识见受庵和尚受指师见雪门和尚壬午岁纳戒游荣华山住茅礼拜法华经华严经共三载胁不至席明末遭寇饥馑死活几番时念观世音菩萨忽闻声救故游南海至保宁府于顺治二年又遇大兵盘诘幸有在道官府送至湖省过江西见翠岩寺得本分又至宜兴见万如至浙省湖州报恩见玉琳径山见费隐天童见牧云灵隐见具德又天童见木陈三塔见自闲并诸大老共九载语句不录至华亭船子法忍寺见本师二隐和尚问闻得上座在三塔事如何师云与和尚不别隐曰如何是不别底师便展两手隐云那容得你便打师一喝隐复打师礼拜隐诞日众请上堂师出问能为万象主不逐四时凋如何有生有死隐云如何是你不生不死底师便提起具云者个庆无生隐云无生岂有庆耶师云庆一无生隐便打师礼拜一日隐在方丈因打知客师外进云和尚打他为何事隐拍面一棒师闷死于地隐云一向受棒这番气息也无师忽起身失笑隐云这一死也难得活师云说甚么死活隐一笑时有四载每受痛棒毒气入深愤感难酬故隐古心庵遇檀越王公及众居士送入隐关供养三载时二隐老人住荆溪保安寺庚子岁招至隐老人云出关一句道来师云破时老人遂上堂对众付拂并偈补都监执辞后隐庐山楚地众耆德请住襄州鹿门寺二载后护法副府吕公山主柯公宋公吴曹众居士耆德等敦请重开檀溪古寺不觉数载忽闻二隐先和尚乙巳年六月二十八日说偈投笔而逝故往下南扫塔至嘉兴府问候檀越王公时公遂发大愿捐赀一百六十两请全藏经送至湖广襄阳府檀溪寺永镇山门众居士沐手请识。

　　重建大雄宝殿引

　　襄州西门三里许有古刹焉名马跃檀溪寺汉王仲宣之舍宅也玄德曾有赐额晋代曾有敕柏二株多历年所道安祖师创于前昙翼祖师继其后当时象龙杂沓狮子颦呻迨至明末法序久虚妖氛叠作重楼杰阁尽沦草莽唯老宿檀越口记倾危只存殿基握地忽有铁身罗汉显现发心善信穿金光辉已毕且新结茅屋数间到这里退身不得欲还旧制聿新觅个知音有分今资舍有待尚冀贵官哲士茂德仁人欢喜同施鼎力扶起历朝梵刹成就自己庄严。

　　扫塔拈香法语

　　四千余里到来今已一周无缝塔前如何趋敬不肖拈瓣死猫头爇向炉中薰透先师鼻孔表祝哀灵我本师兮拂拂授授临济正传入髓兮出世天台法祥栖真船子三塔保安六处名蓝大阐炉开兮权衡电轰情与无情利益兮龙骧虎骤永决慈垂接兮空期未满百年万人仰企兮古杭城内掷笔大笑兮顿超佛祖格外无穷正法眼兮住世少延我不肖子辈兮恩过太岳慧如海兮我身无帖愚浊兮不肖哀灵塔下罪莫上飨。

　　宜兴芙蓉寺十二景

　　铜棺叠翠

遥望铜峰护碧云霜花几朵插晴昏寒光万顷开林壑石壁层层织翠纹

　　睡虎隐石

万山露出石粼粼睡虎崖藏雪覆身踪迹不妨随处现爪牙不动暗惊人

　　二桂流芳

桂熟香飘秋正昌金风花落树生凉祗园芳迹名垂远翠叶扶疏覆四方

　　屏风晓嶂

鹫岭西风隐翠屏鸦鸣鹊噪韵初成清风万古摩青嶂无限风光俱有情

　　狮崖晚眺

未别台山已自驯何劳月下卧风尘金毛不比诸群兽独踞东山共日春

　　象鼻留云

影藏韬迹卧芙蓉舒卷从容听梵钟露地白牛无觅处生涯今在大悲松

　　双桥锁翠

双溪会处锁双▆▆把家声继古标宝所不遥须进步春山烟柳转丰饶

　　三到庞公

三到名留久忆公心空及第了无穷潺湲韵入长松下标榜丛林南国中

　　来来旧迹

谁来谁去复逢谁楚水荆溪话道奇一片白云峰顶上隔林幽鸟和新诗

　　苍松夹道

行吟古道听溪声数树青松万古名高耸云峰青嶂外森森堪护法王城

　　卓锡清泉

卓锡飞来声自猿云腾露邑滴寒泉老龙稳卧忘踪迹流水滔滔浪拍天

　　洞里乾坤

未分混沌占机先洞里乾坤洞里天尘市不知仙隐处了无名姓落陲尘

　　门外涛井

手把坤维自绝尘日前觌面一回清深深溪井寒千尺月涌鲲鲸玉浪新

　　树上搭蓬

当门盘结鸟窠禅个事从教一着先栗棘蓬中亲下手西来祖意布毛穿

　　采庞榛果无米

名流庞榛古今传拾来不值半文钱忽逢多口毗耶汉咬着空心舌柱天

　　同众游山

万仞千峰赤手提银山坐断铁山摧当阳一览乾坤小铁鹞无毛天上飞

　　元宵坐月

不继无油薪夜灯一轮孤月照寒冰此中独露风尘客渺渺沧溟野衲心

　　葵花亭崖

亭亭一朵耸危崖独露全身向日开孤月影流无面背头头宛转逞奇才

　　和云峰雪厂兄韵三首

自休自歇了无哀一道灵光古镜台宝树几行鸣梵韵入林何必问天台

果熟香飘出锦林杖藜欲到翠微岑千山引领寻高顶拨碎云峰几片心

春月临滩几度来故人何事岂劳哉手把金针云雾里凤麟齐现翠微台

　　别一融法兄

春寒到处雨风暖百花幽帆落舟临岸杖停山到头不二泥河水何妨结胜俦君谈山中事落叶始知秋

　　赠嵩岳兄

万水千山步不离人牛不见又何时夜阑鼓角声俱寂孤月同风好和诗

　　赠太吉兄

遥望青山一目收客心何事忆扁舟一帆风月横江上别有生涯在钓钩

　　赠龙渊慈朗兄二首

高步坤维自绝尘塔前一见一回亲深深渊底溶千丈谁道吾兄玉浪新

鹫岭峰头晓磬鸣由来大隐更高清转轮阁峻摩青嶂海外筇孤一点心

　　则融法兄往蜀

溶溶玉浪吼山川出海狞龙势接天且喜春风多意气声光处处射尘寰

　　赠梅竹庵瑞初禅师

梅峰高隐竹林庵缘影漪漪映碧潭空钵一圆无可赠金毛突出兽群参

　　遇云间善来老宿原韵二首

撩天鼻孔气充怀没量大人何用猜电卷孤峰残月尽和泥合水入胞胎

敲动髑髅粉碎禅不容拟议与谁传是凡是圣曾供养信手拈来自歌欢

　　海月堂法主瑞云师

云间海月喜逢君翠滴霜花共日昏片片瑞云峰顶卧楼台璧玉吼经文

　　赠祖裔法侄

祖裔分座侍师劳授受乾坤登步高此去毗耶开大口船头三点月中篙

　　示茂枝徒

觌面一掌识得渠未生面目本来无不移一念全体现拟议丧身休问吾

　　掩关隐居二首

隐居度岁自心庵无忧无喜道者宽内外随缘纳些些檀那喜助日三餐

不行善恶古心庵我伴虚空不二三踏转乾坤清切句一湾秋月浸寒潭

　　赴斋口占

乞士赴斋非有才尤然虚纳信奇哉迅雷一震风云化布袋随身笑满街

　　示雪浪禅人持经

心知雪浪不寻常每每持经行道场诚实用心无染处一瓶一钵一株香

　　同众禅观灯

一年一度上元灯海阔山遥彻底清万象头头真识面雷音震动气吞星

　　示心宇郑居士

夜睹明星道本圆世人要识自身全森罗物物头头现觌面无心自了然

　　示心持周居士

起心脱死要心持了了分明自觉知出入游行忘旧路为人难得在斯时

　　西蜀僧请藏送别

楞严三藏已敷扬慧命流通照十方东震西干无别路法界同归般若场

　　游石伞峰

巨石峰头现本源任他雨露洒身边若人得用全遮体入水入泥岂有偏

　　示僧住蓬崖

结茅崖畔度芳年穷汉家私不值钱破衲浑身俱是结那分冬夏与寒暄

　　辞屺山老和尚二首

数载老梅带雪枝头头风月继坤维虽经铁汉含春像夜听松声花满衣

屺岭峰头行不休冲天毒气几经秋长安虽是我王地绝顶留云入斗牛

　　众戒子请偈

孤筇留别踏霜峰路峡芒鞋水月通上座师容山岳尽狞龙出海化无穷

　　留别众禅友

此回分袂入山茨杖子随身四海施寄迹老梅方吐蕊依然春色鸟声催

　　赠芝崖兄

昔日金车句未圆屺峰八面起云烟杖头放出湖山月紫金光聚照百川

　　赠耕云法侄

把月林间第一魁布毛未动出胡胎春风意气摩青嶂一曲村歌满袖来

　　和语松法兄韵

雨点松花蘸碧滩惊闻玉浪水潺潺洗月江南泉真洁翛然如步柳烟湾

　　赠幼葵王公京试

北斗曾将入棘闱毫端一点快如飞手攀丹桂乘佳趣四海欣闻及第归

松檐竹瓦卧云纱且喜文章满目华日暮山中丛桂涌金风初放叶如花

　　示千江禅师

千江月映映千江海底泥牛吼动邦电卷胡疑风浪尽明明眼下鼻头双

　　示千峰禅师

兴然吸尽出江西举目阳春万派齐山水可观湖月地幽幽一笑胜匡庐

　　赠纯然师

偶然喜逢数月余谈心分袂各东西春风鼓舞乾坤阔举目云天万物依

　　送浣风法兄

久闻声振在吴山格外玄关万古传能向个中开正眼偶然相聚望留篇

　　鹿门寺十二景

　　灵溢泉

灵泉盛溢众僧得每夜声声月自来隐显不知谁变幻水光闪逗影连台

　　霸王山

霸王孤立乱云中拟是当年振主翁众足台巅两相望不知何处是真容

　　香炉山

雨洒新芬焕涧川不须拈火自生烟昆仑塞断无穷路永祝延龄亿载传

　　狮子山

五峰不异鹿门山把断要津吞玉还宝剑全提当面掷谁知高卧祖师间

　　三高祠

德公皮孟三高贤殿阁幽丛灰几年诗韵薜萝谁自昧山空道阔几经千

　　丹霞洞

幽奇古洞几人游石盖天庭能眼休谁识喷开丹霞面云飘杖笠乐山丘

　　青龙绕塔

青山不昧照灵光八面全身堕草乡仔细看来无缝隙那分日夜拜当阳

　　修竹花斑

花斑修竹古藏文日扫阶痕绝点分叶上莫经风雨过森森堪护梵王昏

　　流泉影池

寺换几番独剩池水清涌湛碧光诗高贤绝韵无腔调皎月遥观远念师

　　江锁鹿门

江深无底蓄清寒却自荆门理钓竿遁世野人时欲见明星相接水中天

　　鹿门山居

历载居山无利益只赢一着最幽深门前池水波涛静屋后青峰耸万寻

　　远眺烟村

烟村远眺古丛林物外幽人日访寻极目青山连碧水秋风九月灿黄金

　　檀溪寺八景(次佛冤兄韵)

　　马跃檀溪

汉时卢的楚天秋已露沙盘到岭头何似棘林神力祐茅庐千古万山收

　　王灿古井

凿井险幽石占先寒光千尺水涵天留名虽灿山河舍一点沾唇透骨遄

　　晋柏遗风

晋柏轩中制不群劫遗僧坐复垂云灵根香色仍如旧留与溪翁大地分

　　屏峰锁翠

白云露出锁峰低雨过青青碧玉齐前后看来谁可伴鸦鸣叠翠岭横西

　　双堤系州

舟横鸭绿接郧襄二水双收卧垄场移下江声成鹤唳南山云起北山香

　　平桥日渡

相君上下入云头宫阁盈门桥与舟随处情怀分半兴度年度日过公侯

　　真武铉峰

铉峰挂剑继云台日度仙家远近来雨滴长松频放翠岩崖风急雁飞回

　　晴湖夜月

晴空夜月穿龙蛇塘水连湘柳近斜忽见一帆来作伴声高曲落荡萍花

　　赠梵林法主

经律论开大梵林出尘真是报生身渠龙影水多得月不负南山万寿春

　　示启方戒子

年去年来却启方萌芽寒彻自春香为僧持得衣钵事体露如年戒定香

　　为净觉师

春至净觉出翠微时来步雪踏霜希入林虽得师垂手报尔生身任意归

　　为默识师四旬

北斗南星默识真门前碧水透琴音月光童子击便后可寿如来古佛心

　　示典座禅人

沩山典座一头牛列圣丛中谁谓收不少盐酱些些味芒鞋脚底在心头

　　示恒清禅人

眼下恒清对面开入门无处笑徘徊草色全经细雨润杖头一点与春雷

　　示杲辉禅人

杲辉日夜已皎然虽要分明得本圆立定脚跟星斗现水清透出月轮才

　　同众舂米

千捶百拶何存价从来白嘴自生花但得脚跟红线断不须岐路口吧吧

　　示众募衣单

寒衣不假复春秋募化檀那似庄修虽助贫僧衣挂体一毛头上盖青州

　　人

人人枉在世生死空自忙何劳者些子眉毛七尺长

　　生

生看无用汉理事孰知音仍易三岁子蒙生不老春

　　在

在在空挂日行动无偏僻然虽不识面全声体俱寂

　　世

世善最为宝冷热自知道得脱了生世永不受烦恼

　　四威仪

山中行脚跟点白云衣粪扫南山石鼓鸣

山中住举目青翠树这楖栗横敲拨云雾

山中坐铁面娘生堕休妄想花从风里过

山中卧风卷残云过绕绳床几人能得和

　　赠雪厂兄回浙

客囊无可赠把袂意偏长杖子随君手灵符济世航黄鹂枝上语碧草涧边香风月今犹在孤光祖道匡

　　示沈居士护关

自在白云间识得自心安下溪须策杖上岭捉藤攀相伴春风里门前看石斑闲闲非不佛念念护心关

　　祖道吟五首

祖道原来行实地无生无灭无为起一圆空钵随分具入林幽鸟听声语鹊噪翠闪电飞日夜忙忙有何利

直指当阳道非易谁秉慧灯灯宝积婆心化道许流传象王行处绝狐迹升其堂入其室高挂钵囊树下笛

瞬息光阴暗逼事转眼于兹来生已枝头叶落声萧瑟惭愧未能酬心肺也无忧也无累镜形水月无可拘

黄齑淡饭生活计石虎崖畔去栽芋相念相思无别图万叠云山有本据雨飘飘风飒飒孤峰顶上那堪立

林啼云鸟皆游戏情与无情齐出世随分纳些天地宽无根滋味触生鼻百草头祖师意硬掌粗拳随分示

　　文学俞公同观泉

山栖性寂静荣辱本无惊绿水岩边坐偶君不惮临孔孟老瞿昙梅放煮云英涤尽烦空习悠哉远护情

　　游天童太白峰

云摩日月树摩巅下视群峰数点烟行在其中谁是峻翛然独步我偏先芒鞋踢碎虚空髓无限风光落眼前横身露布威音外却似携筇过九天

　　不凡李公过访二番偶偈二首

潇洒胸襟自不凡才高无处处廊岩蒲团坐冷风敲竹萧寺吟残月共杉发短漫添新席帽骨刚衣旧旧褊衫乘时好蹑无踪路仍取传灯第一函

偶逢江上楚重缘把袂依依各一天驱出铁牛吞日月擎来石虎吼山川柳絮春抟空中雪风生含翠吐青烟试问三台星斗灿不知聚首在何年

　　次云峰雪厂兄原韵

云峰露布接龙渊渺渺烟霞覆盖天何事法幢临华户惊动泥牛吼岳川名蓝远挂松杉月曲径时穿绿竹烟为问高贤泉石韵谁知物外日如年

　　赠石剑师

城闉未尽忽田家心远云间近不赊往事仍栽青竹柳故人分袂洛阳花看山移杖常年话佛石开尊驻晚霞莫道曹源穷似毕更劳风月送霜花

　　赠树影师

船子琴音曾把篙芦花烟水出身挠江城海月仍君踏渺没清萍碧波淘玉浪鲸鳞随处去峰峦最会白云挑多年挂锡灵崖卧石笋抽条分外高

　　佛冤法兄佳章次韵赠二首

浙江别后发孤蓬和雨和风百草香叠叠乱山迷望目微茫忽遇见佳章钟声敲破幽人梦荒步柴门话远长碧浪溪边留似景却堪踪迹转生光

出峡翩翩登浪头任君一片烘炉收峰高典得青山在白石滔天不属秋指鹤巢兮何拘束看云无意得悠悠须担楖栎谁回顾放去收来不断流

　　赠牧翁法弟

树大新枝以掌擎春深茅舍自云英青衣拂座竹千古翠色金星日转盈跃浪锦鳞机活泼啼花莺鸟唱空声吾师沙盆吾弟起乘月携舟钓碧嘤

　　赠次梅白公留夜

先生道骨本先流山水清凉结胜俦曾忆鹿门共夜月师吟千里送襄州其中寻旧隐泉石雨底蓬窗茗碗幽乍日清谈我若记种梅千树老林丘

　　化油供佛

檀溪空挂碧琉璃一点辉煌聚胜因要得彻明尘世界人人出手续心灯经行打坐自家事拨火烧香供佛僧步步仍知渠面目无时剔起焰腾腾

　　檀溪募缘偈

重建檀溪不存粮惟我山中分外荒只谓口头贪些味登门助道便成当须然粒米无边界一口吞尽般若香舍也风光不舍也风光乾坤之内作福为常

　　护法王居士及耆宿等请师出关

王公今日贵延请道山僧出关提起青州布裰信心福寿如山远近耆翁光贲春风一动破颜吾愧有何长处惟恐推动人间

　　吼松师来韵

寻踪觅迹露曹溪道与名流四海齐高插情怀云外客杖挑日月赤手提相期其话春风里萧寺松声应节梨碧水溪边留玉过梅吞片雪布天跻

　　赠洞宗梅雪大师寿

雪里梅峰彻骨仙万山拱首庆长年白牛露地人间嚼语密相逢玉线玄佛日时开三双眼松风萝月影寒烟襄南石径辉今古济洞溪声水一连

　　钟楼寺清白禅师请赞文殊菩萨

台山未别到钟楼王舍城中得自由眼底晶光空色相手中清白振阎浮一心度众能传后七佛之师迥出头不二法门为弟子敲风弄月影襄州

　　法兄古宿和尚来韵复赠

一片孤云遇故乡偶来草舍伴同堂树稀时有幽鸾宿地涌何妨烟水忙击竹峰头光瑞益玉毫天眼尽翻章此中个是留踪迹莫谓人间洗换肠

　　府戎彭法兄

楚国为民母贤愚颂德风倾诚行圣化垂手续心宗道价超居易嘉声逾蕴空武林三佛地示获现神龙

　　江西提督严护法

万水督洪州悠然布楚风魔销士相乐道泰击神钟佛日飞鸾接桃林灿锦红春清四海地千古羡嘉丰

　　赞柯老居士

独众孤筇现赤心维摩资任立丛林古今梵刹文星照荒径野人依旧新溪水波中明月现浚云透海泛高岑掀天北斗从君起七尺乌藤消洒襟

　　复韵笠庵

未睹容光今已穿同风忽至始怡然灰心虽是林添翠道誉禅流白浪天狮子游行声吼地起宁往解复垂烟一枝出盖无余事万派全归大振边

　　丙子别吉臣王公八载和韵一首

古心重聚佛缘长今昔何殊入法堂虽是江天堪共月与君摇影一苇樯

　　王居士请藏

般若流通选佛场发心得宝共天堂西来大意无穷极海内名留振楚襄

　　佛像送至檀溪

世代虔心敬佛身名蓝香像出辉尘虽然充满其中现到处随缘转法轮

　　鹿门寺景

山高平处与人何烟雨林泾涌佛陀如是境中真可面相闻不意脱心魔

　　檀溪寺景

古刹檀溪远境何当年马踏印毗卢至今汉迹名垂远幸有文星转佛图

　　荆南道前兵部职方司良范孟公游檀溪和韵(三首)

君临草舍午钟鸣谁肯甘心到此行头角明珠拳在手不分星夜照前程

孟老瞿隆未接楫毫端拈出凤林歇即攀丹桂承佳句任是铜头天上月

山空树老古幽泉一点波心冲大千圣世求贤忠砥柱滔天白浪浸无边

奚君步登溪林中云生路幸得岸头去声名何须渡

　　孟公春去秋来

弹指春秋去复来旌旗化雨泼天开九重简在颁荣诏一束腰金亿万猜

　　赠秀野法侄住西来寺

梅魂放雪仍风霜花映潇湘四海香云水玲珑多得月隔江招手焰流方

　　戒子明舌请示

舌头无骨露真乘涉出真乘行不轻如是觅心了可得不枉持戒若为僧

　　赠大智寿

南山星斗庆圆通谁把家声继古风大智解开生药铺单单只卖死苗头

　　赠二眉修仙(住在鹦鹉山夫子阁朱曙先)

眉峰鹦鹉聚灵仙洞口白云叠翠连夫子昔年文太过从今不炼汞中田

　　募建大殿偈

檀溪久废复垂云梁栋施成佛日熏一笠曾将转帝位信心一念善为君

　　郡侯鹿门法兄

大道分明无二人赤心一片再君亲灵山示现佛之师拈出丛中万古春

　　示徒天德做库头维那火头共四载偈二首

出家戒定露天机火焰了眉镜里欺纵使杖敲真舍利不如灶傲放薪枝

库中事繁折柴好三载始终渔父道堂奥维那须领略跪门烧火服其劳

　　蓉城法侄止竟

蓉城大道正当阳光焰传灯五色彰毫法拈纵他处觅英灵止竟本施张

　　祝梵大师

海底云生不可测襄州水济通途辙涛声梵呗碧峰头朗月一轮明皎洁

　　示徒德唯

六十余年斋戒佛前持诵礼拜僧心久已僧体如愿如前不退

　　实琴请像赞

实琴信心请藏写拙问是阿谁梓舟老说现个叟像无人可悦

　　结冬挂钟板

祖佛号令内外安宁清净本然勇猛精勤且道如何是号令一句开炉容留真铁汉唱歌须是牧牛儿

　　募化千佛宝忏偈

佛日空悬地将心悔竟闻洗灭万劫罪锡振雨花芬喜助含宝月洁出青衬云慈音何处是拜礼千圣名

　　募茶引偈

世人多饮茶良缘结万家好事因中果冷热便用他喜心径路渴如添甘露涯何愁不成佛遇泽昔开花

　　自叹二十首

　　度日

岁月人间过烟霞云雨多殷勤步溪寺更得六波罗

　　荒居

荒山秋夜月独上楚襄州如何得真处清白自心头

　　自愧

虚度过残日容别此何时期伴黄山道孤顶风月思

　　居山

山阴横岭秀青叠白云勘林辉光灿色个中岂颟顸

　　祖道

日用何所见明明百草头可叹无知己满船载空舟

　　相见

德云高飞进孤光独照闲看验宾主句两手不分班

　　待茶

万派一浮沤铁船水上浮相逢若知己和盘托明珠

　　步香

堂前明月光露地脚一双踏破澄潭月管他屋上霜

　　留云

云堂聚贤愚虚空进何极日月穿云过往来去不息

　　行敬

不动行千里天地无一言乾坤须阔气虚空总包元

　　茅舍

碧玉无瑕白水清涧底然风笑残月尽入林和常年

　　山景

日夜在寒山谁肯独往还惟有松柏操石径且留闲

　　进山

闻名登高去回头将何来目观无思至收放宝满怀

　　话头

古今不相识共住亦无名赵州洗钵去佛也着一惊

　　坐参

银山与铁壁露柱问灯笼送君任旧迹万里鼻头通

　　寻山

树涌千枝秀鸿鸣鹊噪诗泉石文太过芙　盖须弥

　　本怀

土面灰头度打开布袋口与君作往还恩养无一亩

　　垂手

既为佛子住江山作留人黄金如粪土四大假合成

　　灰心

祖父不出门掀倒琉璃瓶风幡自不歇一句了心纯

　　返本

水落归沧海波萍野衲心纵然翻玉浪梵音海潮音

　　佛事

　　为吴国杰居士举火

　　师云铁面铁心急死急生雪片送汝恁么转身且道转个甚么炬火云一把烈火独露横空震威一喝便勒火。

　　戒子德安举火

　　师云德安德安送汝把火竟到长安如何长安底事喝一喝云一股清烟透物外。

　　屺山老和尚讣音至悬真上供云

　　先师出世六处名蓝施棒海内垂钩钓得泥牛不免失却鼻孔虽是拏龙捉虎的手段且置只如金刚潭底卧龙飞踏碎毗卢顶巍巍独坐保安堂上然虽恁么不肖忤逆尚飨展具九拜。

　　为知圣居士举火

　　知圣甚得乾坤七尺身不容拟议寻思直下与你安身立命喝一喝云河流源在水猛火烈星飞。

　　为向官府居士举火

　　师举火炬云者个向官府送尔一把火尔向我我向汝一句作么生道烈焰横空难栖魄火里莲花为父母。

　　为普陀庵主举火

　　师举起炬云普陀庵主生死海中如何转身助汝把火若是恁么观世音菩萨将钱买糊饼放下手来却是瞒头。

　　邓善人举火

　　红尘堆里善始善终须得安乐惹得毒手火来逼身莲华朵朵众举弥陀接引垂手擸下炬喝一喝。

　　性普禅人举火

　　禅人性普还会性么生也恁么死也恁么生生死死恁么恁么且道恁个甚么便入火云急须着眼无处生尔。

　　为破石禅师举火云

　　正乃端阳节龙吟虎啸歇七十余秋归真已毕归真已毕且置烈焰亘空难愁魄脱身一句正恁么时作么生道便一喝云髑髅粉碎灰飞烟得便烈火。

　　檀溪梓舟船禅师语录卷之三

　　侍者　　编次

　　结制大光禅德领漳邑众居士请上堂维那白椎毕僧问遍界山河雪覆藏红炉一点事如何师云孤峰不白问黄檗佛法无多子如何最上一乘师云脑后看取进一喝师打问朔风浩浩正是衲子家风结集一句意旨如何师云犹是第二句进云落花片片坠冰心何是学人翻身一句师云亏汝露出进云内中有过量人通个消息云面揭开红日眼山眉愁断白花香岂不是常住师打进云一棒痛吃师复打问今日结制即不问未结前事若何师云进出无管待进云结制后如何师云请坐进云不结不解如何师云逢春不下种定是略虚汉乃云自性临檀结冬低头撞倒须弥横身坐卧虚空日月恒明不异若然如是和泥合水所以大光禅德领漳邑众居士设斋圣众安禅和众霜华翠竹与尔等发机发机且置如何是安禅底事溪水丝纶掷下垂水清鱼现月相随任观白浪从天涌雪里歌归普应知震威一喝下座。

　　周张项领众居士设斋请上堂问上上宗乘即不问如何檀溪露孤峰师良久云尔又作么生进云果然露孤峰师打乃云若论个事开佛知见悟佛知见示佛知见入佛知见如是开示悟入则竟周张项与诸大众等为者一着子不远而来到于彼岸竖拂云且道如何是彼岸底事卓拄杖下座。

　　戎府许公进忠刘居士生辰资荐先考请上堂僧问忏法莲经最上一乘将何报答师云天上有星皆拱北世间无水不朝东进云恁么不得师竖拂僧礼拜士出众打圆相云此一瓣香爇向炉中供养和尚伏愿方广座上劈开面门放出演扬造像偈示与大众师云谁是个中人士顾左右师云二边不着士云满目师僧师云着士一喝师打问尽大地众生造一切业向三宝求忏悔内中有呵佛骂祖者向甚么处忏悔师云跛鳖出头来僧喝师打问本来一物放光明。

　　师举拂子云者是甚么光僧无语乃云大善积力处处承祥十方讲演楞严净信敷扬妙法者里槌钟法鼓演大法仪已竟如何烹佛烹祖炉鞴钳锤煆凡炼圣若有个汉出来向拄杖头上开只眼呵佛骂祖吞吐乾坤一与人天为师二与正法开眼三与四生六道同超十地许公刘居士生辰遇说戒设斋资荐还有利益无利益若道有利益风清月白若道无利益色里胶青如何是资荐底事溪声引动梅风力抱露含霜舜日辉复举六祖偈曰一切无心自性戒一切无碍自性慧不增不退自金刚身去身来本三昧师云虽然六祖进出无碍船上座不然卓拄杖云水面上看取下座。

　　天培李公领众护法居士及钟楼合寺耆德心公等设斋请上堂僧问今日世尊成道钟鸣鼓响向甚么处去师以拄杖左点进云鼓又鸣师以拄杖右点进云钟鼓冬冬师打乃云老僧拙性愚卤一无所用陶李二公并僧首心公等庆贺瞿昙夜睹明星普天下人人具足物物体露全彰举拂子云者个是瞿昙面目放大光明若然如是露地白牛开大口鸭绿潇湘两岸清复举临济祖上堂云赤肉团上有一无位真人在汝等面门出入未证据者看看时有僧出众云如何是无位真人济下禅床把住云道道僧拟议济拓开云无位真人是甚么干屎橛师云临济出言吐气如雷轰电掣尽大地人个个惊惺经行林中然虽如是嗣祖船上座即不然若道无位真人矢上加尖下座。

　　元旦上堂僧问昨日庚戌去今日辛亥来弟子者一拜庆贺又作么生师云白云生岭上有月落波心进云请师道一句师云好与三十棒僧问夜半乌鸡穿靴走天明石女带帽归今日凡圣未开口如何是元旦事师云半夜鸡子鸣进云元旦后如何师云三更鸡子跳进云横枝鸭绿襄江上引得鱼龙上下忙师打云少不得乃云非烟非炉亦非香遍地萌芽万象新普愿尧丰弘圣道祝延宝鼎贺天星林中刚骨无穷尽处处祥云紫气生金阙应身恩重力八方歌道圣明君下座。

　　上元玉芝刘居士设斋请上堂问梅柳正放胎红杏出墙来元宵即不问如何是佳节景师云出墙来进云景后如何师云好生收摇进云不消供养师云献后如何师打问法王正座事如何师云棒头有眼明如日进云拨着个甚么师打问有一则奇特事举似师昨日刘铁磨从台山来今日有斋师云东处西没进云沩山作卧势铁磨便出意旨如何师云自领去进云今日升座是同是别师云同则同别则别进云恁么钵来香积饭熟灵山师打问檀溪一只虎截断往来人如何是一只虎师云门外大打开士云如何是截断往来人师云六门紧闭士云机莫测也师打问三心不问如何是大意师云头角未具气冲天进云八方风流师云学语之流问佛住舍卫国现声闻圆觉是凡是圣师云无凡无圣进云作么师云汝莫眼花进喝师打乃云数载留云空寂锄破遍界乾坤纵夺杀活正眼觌体妙用全彰上元到处新灯光吐流芳良久云本是钓鱼船洪波涌浪捞捷虾蟹鱼龙吞吐分明承当且置玉芝刘居士并诸大众上元与汝等赐福紫微大帝中元与汝等赦罪清虚大帝下元与汝等解厄洞阴大帝三元赐福赦罪解厄了也且道三元在甚么处诸大众见么若见得如是若见不得振拄杖云向者里看取下座。

　　结制上堂僧问有一物明历历向甚么处荐师云叶落寒风飕进云飞花过泾事如何师云楚山叠翠进云何似奇特师云赏罚分明问大冶炉开即不问高提祖印事如何师云两眼对两眼进云恁么则把住牢关乾坤失色放开一线大地回春师云恁么人见得僧拟议师打乃云圣制九旬禁足撅断尘埃入金刚智直见无位主人公幸皇风永荡瑞日腾辉如是伴者佛祖兴隆所以大光禅德行不轻因领漳邑众居士千针万线助只履特为云蹬个个踏碎鼻孔始道宗风不坠且道结制一句作么生道竖拂云拂子头上四海阔放开玉浪尽沾滋下座。

　　樊城马登云居士设斋请上堂僧问观世音菩萨能现千手眼未审那是正法眼师云普现千手眼进云假若有明眼人到此作么生出师打大慈问昔日释迦升座文殊白椎今日和尚升座弟子白椎白椎且止即今将何法示人师云拄杖挑开正法眼进云还有性理也无师云满目全彰进云因甚得与师云你未曾见得进云从者里见师打进展两手问凡圣交参即不问君臣五位请师宣师云列位进云如何是正中偏师云左眼半斤进云如何是偏中正师云右眼八两进云如何是兼中至师以拄杖左侧进云如何是兼中倒师以杖正中进云君臣以蒙师指示师云指示个甚么进云因斋庆赞师打僧喝师掩耳示之乃云今乃冬月十五个个烹炉暖火不存一点柴炭昼夜经行打坐且止火炼点点分明幸有和盘托出须是供养大众且道如何下口南堤石虎吞吐北堤铁牛卓杖下座。

　　造大佛迦叶阿难功德主十八位开光请上堂师云此瓣香无穷有尽全机发现寓白马遗迹道安祖地辟草重建至今七载幸襄郡诸大檀越捐金刻造丈六金躯及迦叶阿难二尊者爇向炉中供养释迦牟尼如来并二尊者所为开阐无遮利益有情无情悉皆普度敛衣就座维那白椎毕僧问大道非物外物外非大道如何是物外底大道师云满目全彰华藏界进云者是物里事师云上座作么生进礼拜问从上机缘即不问今日开光事如何师云水流明月现进云正恁么时则开光竟师云上座见光么进喝师打问钟停鼓歇龙像交参云何忽生山河大地师云山河大地进云师吞却师云如是奚有问开光即不问如何是佛师以杖振禅床进云如何是法师便卓拄杖进云如何是干屎橛师云好臭问击鼓升堂人天聚会如何是接物利生底事师以杖示之进云从上古锥开五位善接郡机如何是君师云尔问我答进云如何是臣师云道尔是谁进云如何是臣向君师云左耳半斤进云如何是君视臣师云右耳八两进云如何是君臣道合师云历然还有道合也无进一喝师云未曾道合问一句截流削万机亲疏不变蓦头锥通身手眼生惭愧八臂那吒失却威如何是截流一句师云襄江水逆流进云如何是削万机句师云清波无透路进云与么道师云强出头士拂袖师云果然问此光无明无闇如何开师云放大光明进云光在何处师打乃竖拂子云黄面老子来也威坐真武玄峰南至檀岭弥布面向万山拱手北至青龙绕嶂且道其中聚集个甚么聚集且止十八应真资助圆满紫磨金色之身若然如是开光一句作么生道拈笔势云一点三双开法眼大千沙界海中沤复偈云九龙齐出涌金容圆满光中八宝全命匠如来仍旧面是凡是圣体同观发心信愿果成佛觌体分明极乐天布发掩泥须是泽紫金光聚照长年下座。

　　明充明戒二大德设斋请上堂僧问昔日世尊灵山冷座商人供养世尊施戒与商人今日和尚住山居士供养和尚施戒与居士是同是别师云不同不别进云为甚么如此师云不劳锦上添花士问铁蛇横古路切忌莫当头今日当头事如何师云打作两橛进云一等毒气师云切须忌取问如来庄严具足分宾分主变解亲疏师云疏亲进云宾主两忘色相俱离如何是主中主师打乃云洞山云五台山顶云蒸饭佛殿前头狗屎天刹竿头上煎堆子三个猢孙夜簸钱石霜云风吹石臼争哮吼泥捏夜又空里走趯翻海月乱波生惊起土星犯南斗道吾云三面狸奴手捉月两头白牯脚拏烟戴冠碧兔立庭柏脱壳乌龟飞上天师云此三颂一与佛祖为师一验衲僧眼目一与人天作榜样若定当得许具钵盂口吞珠震威一喝下座。

　　元旦上堂祀圣毕僧问万山峰顶千点雪铁牛吐出珊瑚枝师云家家有路透长安进云好个消息师云在那里僧喝师云举头天外看问世尊拈花迦叶微笑且道世尊不拈花迦叶笑个甚么师云薄处先穿进喝师云迦叶微笑又作么生僧拟议师打乃云若道个是世尊拈花阿难慧如山海直者迦叶微笑正是正法眼藏达磨到此土遇讲不契面壁九年慧可断臂安心始至马祖一喝百丈耳聋三日百丈一举黄檗吐舌所以正法眼藏灵根不坠良久云还有不坠者么维那便出众师便下座。

　　解制众请师上堂僧问世尊出世一手指天一手指地且道未离母胎指个甚么师云泥里有刺进云那里见得师云见个甚么僧喝师打问古人解制指示学人向万里无寸草处去和尚解制有何分付师云步步踏地进云与么有佛处不得住无佛处急走过是何心行师云淹杀阇黎进云恁么则功不浪施去也师云未曾浪施乃云本无解结理事现成佛法无多子久长难得人桃花处处红灵云亲见底须经雪霜过始知松柏青草履觔踏断全凭柱杖力振威一喝下座。

　　师诞日樊城国泰登选一騜学贵众居士等请上堂问日月两行烛须弥一炷香祝延法王寿地久与天长如何是地久天长底师云铁牛吞却嘉州大象问离四句绝百非请师开示师云果然绝百非问今日之事独露真祥有一轴子请师展开师云照破面皮进云请收师卓拄杖云见么问弟子供养和尚云何超拔阿母之恩师云相对不识进云碧玉台前观佛母师云恁么观进云露柱挂灯笼师云黑瞒瞒问登山须到顶入海须到底参要参到佛祖不到处若不到佛祖不到处尽是倚草附木精灵如何是佛祖不到处师云一口吞却进云吞却甚么师云当面挂唇皮士礼拜师打乃云六九己未年己未戊辰己亥戊辰右石丫下北沟跳蹬仔人可为天十八子为地本命元辰举似大众庆贺无生无生庆贺有生有生且置既是无生又作么生庆贺大千沙界在其中一任出入虽然如是还出得者个么且道是那个聻卓拄杖打圆相复一点下座。

　　明禄明宣披剃请上堂僧问尘埃以出法眼沾身宝座重登有何垂示师云二俱不识进云世外明机亲切句请师拈来与人看师云宾主分明进云谢师答话师云谢后如何问此山一所默然识之呼不应击不响无佛无人和尚道此若何师云对面相看进云看个甚么师云从来面不识进喝师云落在何处进云独露师打乃云往来留云十八子是铁汉光剃头绝承当父母未生净裸裸既生明历历赤裸裸明历历世出世法所以云门饼赵州茶马祖喝临济棒金牛饭和盘托出者些老汉世谛流布举僧问浮山远禅师如何是佛远云大者如兄小者如弟即今若有人问如何是佛师云一对露柱如何是兄弟阿难与迦叶黄面老子说道治世语言资生业等皆语实相无相不相违背师云且道恁么不背石虎原来是大虫振拄杖下座。

　　河南南阳府邓州天乘馨若二禅德设斋请上堂僧问如来说孝名为戒因甚么和尚呵佛骂祖师云知恩有分进云第一不得杀生因甚归宗斩蛇南泉斩猫师云青山绿水进云还有依此行得也无师云谁人行得进云铁牛不怕狮子吼师打问达磨西来一字无全凭心地用工夫今日新戒办斋请和尚说个甚么师云托钵去进云好个心地用工夫师打问昔日世尊升座拈花迦叶破颜微笑请问和尚笑个甚么师云照破面皮进云在那里师打乃举高沙弥初参药山山问甚么处来弥云南岳来山曰何处去弥云江陵受戒去山曰受戒图甚么弥曰图免生死山曰有一人不受戒亦无生死可免你还信否弥云恁么则佛戒何用山曰者沙弥犹挂唇齿在弥礼拜而退一日辞山山曰甚么处去弥云且往路边结个茅庵接待往来去山曰生死事大何不受戒去弥云知得者般事便休更唤甚么作戒师云三藏十二部一切修多罗了义之说高沙弥因甚知得便休更唤甚么作戒尔等信否若知重说偈言若不知不免布个缦天网老僧不然与你等指出卓拄杖一画下座。

　　佛诞日河南邓州尼福如请上堂问汝等受佛戒即入诸佛位但解法师语真是诸佛子时如何师左右顾视进云三十年前说个甚么师云尔在恁么处问昔日世尊波罗提木乂至今和尚升座是同是别师云非同非别进云既无同别升座作么师打乃云世尊初生一手指天一手指地目顾四方云天上天下惟吾独尊云门云当时若见一棒打杀与狗子吃何故贵图天下太平琅玡云云门老汉将此身心奉尘刹是则名为报佛恩若人如是高沙弥未登坛授具足戒丹霞选官不如选佛剃头时石头云汝还受戒否霞便掩耳而出头云汝真得戒也师云丹霞如龙得水拄杖头上收取舍利所以云门拄杖知恩报恩收舍利者些老古锥在船上座拄杖头上口喃喃尔等若会脚跟点地若不会依旧黑漫漫振拄杖下座。

　　解制大众请上堂僧问晋柏垂荫千枝茂溪声分派万流芳流芳且止如何是檀溪事师云白马留迹进云如何至理师云如何是理进云果然是理分明师打云截断葛藤问凡圣交参是众生娱乐展眼翻身衲子境界请问和尚如何是翻身一句师云铁帽山势险进云如何是名像相牵师云眼花不少问狮子林中无异兽师云弗遇奇人僧喝师打乃云去岁结缦天网盖大千世界今岁解缦天网开大千世界此个事人人圆满体露所谓相公不出门知道天下事衲僧不出门透得无私智逼的白汗流满口嚼生铁若是个汉解结分明土面灰头亦能自在若不如是天晴两脚灰下雨泥里刺撞着岭头云觌面难回避恶风暴雨相聚著有眼如是黑漆漆下座。

　　晚参师云今日初一明朝初二眨眼便是来生诸兄弟位中若是铁脚汉放下云头剔起眉毛本自现成无可拟议若然如是把手共行尽成般若若不如是粒米难消莫道野鹤无粮快活只恐撞着铁鹞也须失命众作礼下座。

　　修大佛迦叶阿难功德主贾邹黄王淮泉居士等十八位领襄樊众信设斋请小参师举拂子云若向者里请出相见堂主出一喝云湛然不动如何是紫磨妙尊师竖拂子进云南赡部州人将布施为求福且道功德有几许师伸手云用多少进云福不可计师云道着问世上将钱买不得龙女献一宝珠世尊纳受龙女成正等觉现前众善是同是别师打问巍巍正座满乾坤照彻十方处处明师云不劳赞叹问得意忘法意向何处师云问从何出进无语师打乃云四众云集看来原是旧时人所谓办供竖拂子云到来灵山一会若然如是天上有星皆拱北人间无水不朝东昔日龙女献一宝珠世尊纳受有个傍不肯底汉道他有漏垢秽不净忽然女献南方无垢世界坐宝莲华今日众信过渡须到彼岸且道是同是别复举拂子云已竟船上座卓拄杖云若道者个福不可量下座。

　　除夕晚参举道吾见南泉泉曰名甚么吾云宗智泉曰智不到处宗个甚么吾云切忌道着泉曰灼然道着即头角生师云今晚有人向者里下得一语老僧与他帽子着维那出云智不及处明个甚么师云与你帽子着虽然如是衲被缦头盖直到天明暗嗟呼下座。

　　大众请小参师举罗山问岩头起灭不停事如何头云是谁起灭罗山当下大悟师云岩头答处体露全彰罗山悟入死水不藏龙虽然如是船上座不然为大众打三又落二落三且道恁么是不落底竹篦上看取。

　　小参落堂考工云为生死做工夫且实说来一一问了尔等做处不许落空不许安静不许妄想不许见闻意思不许无事不许杂谈混日上不得下不得左不得右不得觉来不得一念无有所为十方坐断便归方丈。

　　结制大光知浴设斋请上堂僧问人人有个摩尼珠因甚埋没多年师云插竿头上风车子进以手一张师云失却宝珠问如何是宾中主师云从恁么处来进云如何是主中宾师云从甚么处去进云如何是宾中宾师云云留不停进云如何是主中主师云是宾是主进喝师打问设斋供众且道如何是结制底事师云红炉焰里雪花飞进云四方云集特为甚么师云经行打坐僧拟议师云罗公照镜乃云举个古人络索晋秦元始道安祖师在此有异僧寄宿从窗隙出入安见惊起礼讯问其来意答曰相为而来安曰自惟罪深讵可度脱答曰甚可度耳然须更浴圣僧惟愿必果具示浴法安后营浴众同见有非常小儿伴侣数十入寺就浴果是圣应今乃大光禅德三载勤劳知浴有浴无池大众浴法向甚么处下手若下得手静沐微尘炉焰开若下手不得且道凡圣在甚么处溪声碧玉露玄风打坐经行内外宗般若炉中燃炬火牛头马面尽销镕下座。

　　北极张居士诞日请上堂问法华云无量珍宝不求自得师云一边汉僧拟议师打问如何是了然一句师云第二句了问真武峰事千圣不能传如何是千圣不传底事师云老僧耳聋进云某甲唤哑师打乃云昨夜三更拂子跳上三十三天请益帝释是那一星斗入我善法堂中帝释曰恭喜贺喜南阎浮提内人人俱有星斗有敬信三宝者得生我天拂子云若然如是恭喜贺喜阎罗王闻得出来道你二老虽然赞叹我曹赏善罚恶帝释曰岂不闻世尊道南阎浮提有敬信三宝持五戒修十善者得生三十三天耶阎罗王曰果然如是希有希有船上座云三位老汉虽然赞叹赏善罚恶岂不闻一念间了然一句超调御彻见未生方始终复偈曰张公七十有三旬供佛及僧自皈依朔日重阳香满地回光星斗照天梯襄州庞老今犹在洞里藏身访故知随任世缘无挂碍延生寿量证菩提下座。

　　闵玉融月庵弟子设斋请上堂僧问昔日达磨到此土直指人心不假方便指个甚么师云古柏已飞香气在进云果是心源师打问阿难是破戒比丘因甚与佛同居师云无邪不显正进云摩登伽女最淫为何证阿罗汉果师云汝不唧溜进云文殊师利法王子因甚为七佛之师师云末位前行僧礼拜师打问昔日道安祖师横拈日月与众生结尽业债即今和尚倒挂须弥同四众交参说戒底意旨如何师云井底捞月进云曹溪水与檀溪水是同是别师云举头天外看进云不是棒头开正眼怎得虚空碎朦胧师打僧作礼问法座高升古镜重悬照彻十方并无凡圣如何是戒师云有水皆含月无山不带云进云六门皎洁全体现万法无为不须参如何是定师卓拄杖正中进云鹊噪忘五蕴身在其中总不知如何是慧师横拄杖进云戒定慧且止句里分明事如何打云者个是几句进云滴水成水穷阅尽更有桃花笑转春师云不须重举露问父母未生前因甚命根不断师云滚汤泼雪进拟议师打问善才参处请师指路师云后面看进云那一路师打乃云道则玄机古今体露门外溪水绕冰清玉洁冷灰拨薪火个个烹红炉所谓闽地之人楚溪法蜡大家团圞头同受比丘法精进持净戒犹如护明珠精进且置明珠在甚么处竖拂云者里看取偈曰心地戒光珠人人本具足未生前面目山门对露柱一喝下座。

　　佛成道日张太和居士设斋请上堂问世尊初生一手指天一手指地周行七步目顾四方云天上天下惟吾独尊因甚雪山六载所为何事师云立雪齐腰进云年年此日昔昔今朝师云了不可得进云一朝雪消尽自有春到来师云雪消且止如何是春进拟议师打乃云日前太和居士许设斋供众求牛　菩萨果胜力充然虽如是夜来三更梦见一牯牛气胜如王船上座与他一棒牛儿奋迅向前船上座忽然惊惺向日与居士道及世尊成道五百乘车过此林畔二牛阻滞问曰甚奇怪虚空答曰有圣人成道应当供养二商人林中果见树下独坐商人作礼世尊微笑傍有颂曰世尊微笑举袈裟礼拜商人也作家四十九日不吃米苦哉错认佛陀呀然须世尊成道人天供养且道佛陀呀在甚么处良久云大力菩萨横担一粒下座。

　　玉帝降诞体源庵主寿设斋请上堂僧问龙女献一宝珠世尊纳受今日庵主设斋请和尚升座得个甚么师打问云何忽生山河大地师云脚跟下看取进云一口吸尽西江水师云还我水来进喝师打乃云去年九月十五晴今年正月初五雨一百一十日有情来下种因地果还生无情既无种无性亦无生六祖恁么道船上座亦恁么道然虽如是道太清平安乐世一番提起一番新复偈曰紫微大帝灯灯照历历孤明北斗藏长寿金刚如是贺有情无情正当阳下座。

　　玄居士寿设斋请上堂问风雨下来天地暗杲日如何把持师云公对文章展白眉复云一瓢饮士礼拜问佛未出世祖未西来且道有禅也无师云汝道看进云威音那畔方知师云还我脚跟来进无语乃云十五日前不先十五过不后正十五日不中先后中间定不得惟有者个转光新竖拂云拂子丝丝银世界雷音震动泽荒丘祖翁一片闲田地忙里偷闲念弥陀葛藤窠中长生路酬天谢地保安康供佛及僧掀宝藏江天皓月涌清波洞口白云山市叟孤峰顶上演摩诃万象森罗齐拱手桃花依旧笑春风且道玄居士夫妇母难之日三载设斋供众圆满佛事周隆承当一念信心现青山尽是百草头卓拄杖下座。

　　解制都监同众请小参僧问昔日达磨与神光安心且道即今心在甚么处师云正当阳进云学人有一心请师不答师云还吃饭么进喝师打问一切有为法且道如何是无为法师云满目青山连天色进无语乃云九旬禁足克己复礼结解圆明恭喜贺喜举拄杖云拄杖子不属解结独立孤峰赤条条头顶天脚踏地可谓和光混俗若是常住真心杀活自在性静明体纵横自在吞吐乾坤如龙置水你有拄杖子与你拄杖子你无拄杖子夺你拄杖子所以海底红尘与波作浪拄杖临头开正眼铁船满载夜明珠五湖四海桃花浪不动清波意自殊若向者里定当打开门外涌山河。

　　礼千佛圆满侍者明惺杨居士等送子出家请上堂。

　　僧问讽经礼忏人人超荐父母事如何师云白鹭下田千点雪黄莺上树一枝花进云荐后如何师打问弓弦走马未是作家剑刀翻身亦非妙用如何是奇特事师云寒冰穿云过进云穿后作么生师打问如何是宗风显露师云春风鼓舞乾坤阔三千古佛临坛竖拂子云诸大众见么若见得东君每照益若不见春风垂地泽见与不见还识拂子头上么虽然如是拂子　跳上三十三天恁么在船长老手里若然如是惺侍者三年为众耽心并杨居士舍子出家以报佛恩带累宗亲得生长安长安且置复举文悦禅师亲近大愚芝芝曰有何所求悦曰求心地法芝曰若道心地法不怕烂却且为众乞米去悦便领果然便去乞米回又便教为众乞炭乞炭归芝曰堂中谓乏人你且去与我领众悦恨不乐坐于后架桶箍忽报悦走见芝芝曰恭贺还我心地法来悦大笑而出师曰虽然文悦大悟真乃供养诸佛报答恩者若道船上座则不然何故久受勤苦乃可得成复有偈云化道长生不老春三年无改果圆成盆中那粒高登禄万户千门种善根卓杖下座。

　　垂问机缘

　　四大部洲齐打鼓楚山岩觅觅星灯溪声便是广长舌觌面相逢不见伊且道恁么人相伴僧进师问一口吸尽西江水汝见么进云昨夜三更普润师云润个甚么僧无语师便打顾居士进师问▆膈河渡水来作甚么士云觅佛师云在那里士云▆毛上看取师云死了烧了觅个甚么士拟议师便▆僧进师问如何是无尽底事进云请师开示师云无尽僧拟议师便打僧又拟议师云与抖灰了也僧▆师问如何是老老大大底事进一喝师云喝恁么▆拟议师打僧入门便礼拜拂袖便出师云忙杀阇▆僧进师问是第一是第二进云万法归一师云归▆了便打僧进师伸手僧亦伸手师云我伸手是恁么意僧拟议师便打出盛庵主问如何是大地山河师云向汝一口吞却主一喝师便竖起拳主顿足一下师便打士呈帽进方丈云和尚作么生会师一掌士云和尚光明无量遍照十方亦无遮碍将者个戴上是一是二师云被汝笼络士拟议堂主云不成妙供师云不是汝底。

　　师云如何是赵州萝卜头寂朗答云到处重开始见香后堂云满口嚼脆梨师不契堂复问如何是赵州萝卜头师云满口嚼冰霜进礼拜。

　　联芳

　　与大慈维那

兔角杖头付大慈龟毛拂子玉麒麟蹋翻南北腾云地四海兴龙续正因

　　与月庵维那

今朝大觉舌广长一言保任候龙天藏头露角分付汝原在青黄在月庵

　　与淮泉王居士

淮泉可谓得瞿浓定把佳声向尔通受手曹源机润泽杖头敲月盖英雄

　　诗偈赞

　　城西铁佛

铁汉空悬照慈容世地游那藏万物合绿水隐襄州古刹城西外高台胜接楼街前歌不歇谁觉此中幽

　　鹫岭甘泉

滴滴无穷尽根源透九宫山山灵鹫脉十万八千通亭高泉涌翠杖笠挂云峰片石滋僧坐冰清醉老翁

　　凤山延庆

凤山接翠云庆寺映斜新树带闲枝叶惟凉古镜碑林从幽嶂里水向石边清檀度寻乐处烹茶敬天星

　　朝阳叠翠

层峦叠翠处石石积成堆溪望高低应登云露天台东君归屋者樵过洞门开客寻崖阿上清风送往怀

　　洞山岘石

洞外一拳石闻名自古矶片云驰带雨半阁坐迎晖碧壑流精涧林花送果衣幽哉闲共语拔萃月明归

　　万山幽兰

万山峰顶望别是一湖天眼底千波涌幽兰一色吞东南余有户月映一无门反本寻落处得知不尽根

　　北堤鸭绿

堤径和歌归幽林万叶开沉沉一片绿埂埂密神台紫盖凭频入帆飞到岸来谁知尘世外长安共徘徊

　　南堤楚山

层层风雨润花飞满石台峦峦呈秀色万户对奇才树老发新枝溪上送绿来登临多少客个里此幽哉

　　谷隐寺

祖庭谷隐水阁凤自回头峰顶有时望鹿门对山丘池管堂外乐径道得安休寺幽云卧石高士昔曾游

　　钟楼寺

钟楼声自远蜜佛有灵空阁阁鸣如玉风凉活似龙登云多胜喜对月话玲珑不是寻常寺层层岫岭中

　　仁皇寺

仁皇千古月常映万人舟殿阁辉岩秀门开叠岫峰诸公乘有兴携诗任往留衲多宛然在声啸露舌头

　　凤凰亭

凤阁展翅上白云任往还嶂开水底滑岩秀玉生斑碧浪横山过龙飞卧水渊鲜鳞意变得路步振湖山

　　羊侯庙

襄郡侯公庙龙隐片云底黄山开碧眼云霞挂锦衣笔峰无尽处千灵动活机往来进不穴万代却心归

　　众居士发心刻佛请偈

万善同缘成佛身分文聚积永长春生生恩会无穷尽个个承当共一尊八大菩萨信愿力微尘功德与君频如然出手不空过金像栴檀昔日因

　　都监天德请像赞

坐断葛藤定是梓舟本无赞毁待人须恶白棒临头口似烈灼卤拙刚柔独泛襄江任是铜头铁额好与三十棒

　　赠水月林芝岩法弟

显化荆南月映林喝行师道不曾离屺峰立雪慈恩力东西二溪溢有淄深忆遗留资宝座时添义气挂玲珑往来觅迹谁言道惟有堂分第一芝

　　赠凤山庐庵法弟寿

移杖云留露孤峰凤凰展翅盖无穷山南星斗吾宗现喜及瀑布胜九宫只此天台犹在目应知个里瑞光中襄州罕遇生荆棘不望余归独望公

　　赠荣公护法寿

锦彩华诞登上方芝兰台艳涧花香炉烟拈祝蟠桃寿奇瑞展开相国光钦柱德风林秀鹤陵冈凤尾盖云彰青天水底皆含月此日松高声更长

　　赠徐相公

若知檀溪与曹溪庞老襄州鸭绿栖无影树头春色现俨然面目不曾移

　　示恒见

见见知时非是见转身犹未翻身迷恒天格外无情句直指而今更不疑

　　赠静庵侄

金地遥招暗点头三登九上续宗猷舌头露出玲珑子吞尽西江一月收

　　赠谢居士寿

奋得骊龙珠方依佛祖决古今超贤士尘世尽弥勒长寿金刚眼阎罗镜不得杖挑布袋口吞尽西江月

　　太和居士请偈

未生前面目太虚一毫端来去无生路灵机格外仙山河及大地不觉色尘烟歌呗原无量明心天外天

　　赠知黔维那

知道知时戒可通前承不问后成功若能赤心行将去万物如龙定慧宗

　　示子梅居士

子梅彻骨发新枝露地顶天挂锦衣岁尽寒霜中有兴果颜灵鹫得心希

　　贵州七位居士请偈

贵省黔丰德近天梵音乃遇七真仙三千内外常安乐直指毗卢在目前

　　春日观山

山高月小楚干矶正初登云东北依足下石琳重叠翠万绿从地涌襄溪

　　送大慈西堂太行峰

尽情吐露满乾坤秦水无鱼鼻孔生垂手丝纶当面掷灵机掣电用双行

　　赠法侄全机住高山寺

群峰卓立胜高山面目全然众可攀问道渠龙山是叟分灯祖院谷城间

　　赠宝林南极大师

宝林丈室同携手兄弟呼筇登北山帆讯江中近宝所炎天稽首拜云端

　　赠大光禅师

本光清净法开光一片闲田谓可当仍复来源忘旧路须知脚下是真常

　　赠汉水杨公

西湖咫尺楚山溪二水分明文笔归如此情怀尘世外杨公登绿岸题诗

　　月庵上座

临流寻古迹溪声钵带腰中茅舍兴幽僻云房喜可度耳聋舌底续分明

　　空如侍者

东西空如齐坐断鼻头尖底路相通出身须得真人体觌面相逢任尔洪

　　监院仲如请像赞

创建檀溪大觉隐静撞着个汉五十七岁白棒在手不容拟议放些毒气且道是个什么面孔祖佛到来描画不见若是当家种草身披忍辱行端表正咄业镜台前一击粉碎

　　自赞

祖济三十三拙汉梓舟船重开檀溪寺脉通鹫岭山独露孤峰顶杖子随身边便插一茎草虽将无米饭与天下衲僧一饱更不饥彼汝描画转见不堪唤作重建即错不唤作重建犹非万世传骂留与儿孙路见不平

　　书

　　与鹿门彭法兄书

　　法席巩固全赖法兄捐金布地从昔以来金汤续焰古今实际地果然具足可见法兄庶古迹重光万代不坠矣弟仰沾洪慈倾注拙录刻入楞严藏库岂非兄之遐龄齿禄也弟遥拈香谢谢须任暂停无时晨昏祝愿福禄高登亨迁又忽劳盛价至荒山弟一一问候合府官眷福祉安祥喜甚喜甚不然乘此机选官不如选佛明珠在掌无时不照带弟灵山把手呵呵何如率此讯候启上。

　　芝崖和尚书

　　昨岁锡临襄州晤对把臂犹如旧日荒山失款简亵谅不我罪猊座翩帆月林福履骈臻愚兄当走候丈室歌曲徘徊兹因事羁未如其愿拟议间有静上首至问候法体幸甚叙其来意道及寻茅结居方知未获面辞法座时置隆冬岂可以不辞任意远离愚言加谨劝斗胆屈留归侍左右愚之愿也万望老弟恩深慈容莫能测焉况有荆城众居士书请回刹亦是吾宗幸甚恭惟老弟容喜续焰流辉愚兄有玷惭惶恳恕上首恩泽无量鄙言不尽上启猊座鉴照。

　　佛事

　　　　　　二月杨公请为诰封祖夫人举火

　　今乃孟夏廿八司马夫人迁化无种灵根火里栽铁华指向树头开蓦然得个菩提果脱却凡身即圣来即圣且置祖夫人面目在甚么处一喝便烈火。

　　　　　　为实念举火

　　实念实念本无一念虽然五载勤劳供众之念节蒙圣谕乃地藏菩萨降诞之辰与汝判断且道断个甚么卓炬云火光三昧里看取。

　　　　　　为达初禅人火

　　身从东南来还归西北去送汝一把火速往极乐地如何安身火里莲花西方净土猛焰光中飞雪片。

　　　　　　为曹善人火

　　曹善人听吾偈今日清明往西去苦身脱却恁么行无悠无拘无生世咦烈火光中化红莲刹刹尘尘登云地一喝炬火。

　　香严寺宕法叔塔前上供拈香云出身东南化道西北重建香严宏辉祖焰达磨不往东土神光不往西天。

　　宕老法叔太白分灯白崖山中寂灭那伽流芳威音今对塔前如何奉奠一片栴檀常寂光中趋敬便爇香云五百余里到来是吾法叔创业容易守业难今已十周即见我蜀兄守塔万古一新便展拜。

　　　　　　为实勤举火

　　鹿门出家檀溪落地随侍师公十二载今已寂灭真乃九月花香且道如何得果送汝把火红新新里种红新便烈火。

　　黄龙山主习思常张星明张九经习思时巩世华等并本寺嗣法侄明亮等恭请师为本师起龛入塔师云躲开躲开多宝现前若然如是请兄观定又入塔云正二梅花灿褁衣道驾空里欲碎时一枝忽飘春信立金毛只履仗雄威恭惟我。

　　奇然法兄和尚通玄一脉共处襄州重兴黄龙千众玲珑围绕建法幢廿有余载轰雷掣电所为一雨普润万指归从遗留者个塔样且道阿谁行染是我法兄既然如是入塔一句又作么生道四海浪平龙瑞隐天摇地震满长安喝一喝云奈我法兄惹得拖泥带水以拄杖指塔云既是无缝塔前如何趋敬四方八面一任永远供养。

　　　　　　为户部管大护法举火

　　师云今乃正端阳云龙空里接大人登到岸宝印天边月超离权衡外薰风送北极碧潭霄汉语相助无为力虽然如是即今管老先生在甚么处安身振威一喝云临飞得甘露脱尘遇金仙擸火炬云寂光三昧红莲社满目青天玉麒麟便入火。

　　大觉庵梓舟船禅师语录

　　山主李祥宇请师进庵礼佛偈。

　　师云从西过东大觉相近虽是安心此方庆幸且道如何兴庆底隐静虽是者个一喝便作礼。

　　当日阮应富等设斋请上堂梅雪大师白槌毕维那问嫩桂久昌法轮运转现宝王刹于一毫端且置因什么檀溪水向大觉海中流出去也师云脚踏两边分进云如何是彻底根源师云上座从那里见得进云当堂举似师打进云者一棒落在什么处师云果然露出问打开布袋口放出劫外风推倒山岳粉碎虚空诸人何处安身师云拶破面门鼻头尖底下种进云分明独露描画难成师云者个阿谁进一喝师打云一击粉碎乃云触处逢渠大觉示戒全彰正体不涉春秋亘古亘今所以丽珠腾辉然虽道人人脚跟下要取分明斩断尘劳顿脱生死者个劣虚汉创入李荒村八条岗里好下田下座。

　　净信庵南嵩师同破有师请师传戒恒顺设斋请上堂主问净信一声狮子吼昭明楼上听知音且道有多少知音者师云请上前来进云毗婆尸佛早留心直至而今不得妙师打进喝云土旷人稀师云遍地生荆棘问古人以砂供佛福满轮王今恒顺设斋请上座且道得个甚么师云你道个甚么进云向上一着事如何师打云一杂粉碎问佛出世一手指天一乎指地捏破虚空何处安身师打进喝师云落在甚么处进云此处安身师云向汝道亦无安身处乃云净信戒坛阐开炉鞴雨洒珠光报达有分恁么见得语默动静谁知已根盘大地净无生振威一喝下座。

　　邹德宇等设斋请上堂梵座主白槌毕座主问黄檗未出世不用棒喝将何法接引师云座主向前主云达磨未来天下太平老贼过东搅乱天下将何处之师云面壁有分主竖拳师云亏尔出手主便礼拜问一真不昧万法全彰如何是戒师振杖进云二谛圆明坐断两头如何是定师卓拄杖进云三心不了全无惭愧如何是慧师云满目生辉进云戒定慧且置句里分明事如何师打云亲言出亲口进云者一棒落在甚么处师云处处分明问佛出世时以佛为师佛灭度后以戒为师如何是五宗师云一一问将来进云如何是临济宗师云棒头有眼进云如何是曹洞宗师云眉毛眼上横进云如何是云门宗师云别是一家风进云如何是法眼宗师云彻底融通进云如何是沩仰宗师云照破面皮进云五家宗派蒙师指见性成佛事如何师云你见么士礼拜问有一大将临阵通身不挂寸丝枪刀来时如何躲避师云陋巷不骑金色马回头却披破蓝衫进云果然天下太平师打云丧身失命乃云学佛贵于出家为僧重于进戒净信者钵盂里安柄横挑一粒尽乘般若故我大觉世尊入泥入水屎尿臭处砙砾生辉未信者蜣螂诸虫而集其上所为六年苦行得体忘躯入舍城中搅乱竖拂子云者个汉坐断葛藤窝里事果是将军定太平下座。

　　红花园观音庵慧融上座请传大戒襄樊二城众居士淮泉等设斋请上堂僧问僧俗聚会选佛场开和尚有何指示师云上座远来进云举眼足下看师云恁么去进礼拜师打问炉鞴洪开人天交接还有宾主也无师云觌面相提进云如何是宾中宾师云东西相对进云如何是宾中主师云杲日当空照进云如何是主中宾师振拄杖进云如何是主中主师云目下无人喜进云宾主蒙师指当阳一句请师宣师云何须重举似进云千峰势倒崖边止万派声归海上消师云珊瑚枝上两茎眉僧无语师打问云何得无漏广为利人天师云汉水两岸清问如何是接初机句师云一雨普润进云如何是辩衲僧句师云波吒进云如何是正令行的句师云寒梅枝上露红光进云如何是定乾坤句师打问欣斋即不问放下手却是甚么师云打开方知进云人人本有因甚么不识师展手进礼拜师云好个馒头乃云昔日祗园精舍说法今朝红花园里升座长者金砖布地府主鼎修金地所以弘戒毗尼个个得戒披衣若不信者步步踏着若有信者虚空着楔虽然如是功不浪施者些说话正是三家村里粗汉竖拂子云若论者个拂子头上报春枝下座。

　　鹫岭甘泉梓舟船禅师语录

　　内辰仲冬月十五日本寺云杲耆旧同襄樊二城众居士等请。

　　住鹫岭甘泉师至山门云昔日鹫岭今日岭鹫释迦不前弥勒不后坐断两头便开门路振威一喝拽杖便八佛殿云东也撞着西也撞着行住坐卧处处撞着且道撞着个甚么殿里底一喝便作礼韦驮殿云真实普眼行化三洲应感金汤无我不成无尔不就据室云三处茅室虚空为丈历代祖师领受痛棒便入。

　　当日设斋请升座师至座前指座云这个狮座牙爪露布咦便登座师拈香云此一瓣香根透四海枝覆苍天热向炉中端为祝延今上
皇帝圣躬万岁万岁万万岁伏愿镇统乾坤沾恩普润次一瓣香日月同明槁木生辉热向炉中供养满朝文武本郡尊官各衙勋贵金汤涌沸辅镇江河再一瓣香威音未至格外提持热向炉中供养檀溪法弟芝崖和尚并襄樊二城文学檀越居士本寺耆旧等悟入无生同登华藏又拈香云光吞宇宙奉绝诸尘第二回拈出供养江南常州府荆溪保安堂上传临济正宗第三十二世上二下隐先老和尚用酬法乳之恩敛衣就座檀溪和尚白椎毕师挥拂云吞吐狮王请出相见僧问三千诸佛与和尚同入甘泉法身自现即不问如何是过去踪迹师打进云如何是现在踪迹师振杖进云如何是未来踪迹师云你见么进云三千诸佛蒙师指月到十五正团圆师云你道记得熟檀溪监院问道安古佛地和尚又重兴老龙送水将何物接待师打进喝师云落在甚么处进云一声霹雳毛孔竖万道金光灼面皮师打云躲跟汉雪庵问挂剑平挥群妖息鹫岭独露玉栏杆万象森罗一口吞即不问吞后事如何师云同一鼻孔进云若恁么道高建法幢续祖灯去也师云亏你承当笑庵问紫雾盘旋到甘泉长风玉树月湾湾略施倒岳倾湫手摩过须弥山外山即不问一念未生事如何师云满山怪石狞似虎进云彻体本空了然无挂师云如何是你不挂士无语师云独露慧庵问甘泉狮子吼震动太虚空四众皆瞻仰好音个个同今日和尚升座未审将何法示人师云一点水墨两处成龙进云既然如是大家有分师云要你承当嵩庵问昔亚仙舍曹溪与六祖羲之施庐山与归宗今日云杲将甘泉请和尚且道是何意旨师云没奈你何进云若恁么道大家俱证宗风去也师云如何是汝宗风进云不识师云好个不识问观音院里观音阁势至楼前势至台若识两忘空色相观音那里出头来即不问旧殿新开事如何师云此事且置婆子烧庵好个消息进云贼是小人智过君子师云好个俗汉余庵问超越万法者是甚么人师云觌面不识进云毕竟是个甚么人师打讯庵问前有卧佛把门后有凤凰展翅左有龙王送水右有岘山叠翠云集重兴甘泉即不问如何是万寿无疆师云晴明光照进云一言忝华嘱十方普皈依师打乃云一言不出诸圣侧耳若出一言塞满虚空若然如是随出一言合道真如句中无私全彰大用眉毛尖上三千界日月同明共一家为人不行无相寺别寻一路众君知所谓襄樊二城诸大檀越本寺耆旧兼檀溪法弟和尚专请船上座特演真乘山头鼓浪鹫岭至平地陆行无▆船头头尽是玲珑志清水独露现真容珍重持行▆佛制永祝皇王与天齐下座(檀溪监院盛德徒请)。
