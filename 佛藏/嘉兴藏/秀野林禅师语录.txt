嘉兴大藏经　秀野林禅师语录


　　重刻西来和尚语录序

　　丹霞禅师劈木佛烧取舍利院主呵之须眉脱落秀大和尚语录先于辛丑年刻成行世祝融峰头回风爇焰光烛四天下大地六种震动板中舍利随风雨下学徒愍后来聋瞽不闻不见复于山边水边竹林池沼边明光殿边茆屋草茇边百草枝头边粪壤土堆边拾取一二复成十卷刻成付使者问序于予余焚香顶礼命使者于庭曰当日祝融老人业已和盘托出今日又烦木上座一一宣扬使者曰也须居士证明请为木上座点出双晴普施后来学者余曰使者大家照顾眉毛好分付毛头记室不得矢上更加尖从此法雨周沙劫。

　　时
康熙戊午正月上元之吉武昌太守筠庵居士刘余霖沐手拜题

　　西来秀野林禅师语录序

　　往岁登百丈山与秀大师晤言一室殊深景仰辛丑之二月师录既脱草随过岘南惠然临贶而以序言见属余自愧佛头着粪矣虽然有说焉茫茫宇宙三圣鼎分要之阐明心性而止试观达磨初入东国不立文字直指人心见性成佛明乎赤子知能即圣神功化亦曰娘生面亦曰不坏身亦曰真如法藏敛之则一掬散之则三车十二部千七百则公案古今诸尊宿语录一切文字禅浩若沧海返而扣之自本自根处丝毫无增减也人若于此认得真站得定磨炼得洁洁白白显现本来面目何妙弗臻哉古德云说得一丈不及行得一尺大师信根深厚道力清坚自童山参请以还益加熏习济宗一脉与老黄龙觌面印可是故着为法语字字从心性中出头头自体验上来扫尽葛藤打穿漆桶授者非哑谜受者非盲拳嘲风弄月之间极得意忘言之妙方今门庭四出坛坫丛开提唱若西来者指不多屈矣录中奥旨赖有钜公大手笔彻底掀翻何难使日星之在天江河之行地即欲向此外赘只字亦奚以为余不文不得已而扬声止响尾之续不犹愈于顶之屙乎但所愿世之览者不言而躬行因权以化实舌尖无骨当观言句之总持眉棱有筋请具戏游之三昧庶几哉不负师意并有鉴于余衷也夫谨序。

　　大清顺治辛丑孟秋楚临沮珂雪居士方叔壮芑田甫和南拜题

　　秀野林禅师语录目录首卷序文(二道)卷第一上堂小参示众普说卷第二法语拈颂机缘书复像赞联芳法派卷第三住襄阳府黄龙禅寺语录上堂小参法语偈杂着佛事寿塔法语行繇

　　秀野林禅师语录卷一

　　嗣法门人最正等编

　　住湖广安陆府西来禅寺语录

　　顺治丁酉岁六月二十九日师受众护法绅衿檀越居士暨诸山耆旧本寺监院请住西来禅寺于十月十五日进院即日众护法请开堂师至座前拈启示众云文采全彰廓落焕然迥没摸索现前一众英灵共有常光显露大众还委悉么如或未会仰烦维那宣过宣毕指法座云坐断路头魔狐潜踪达磨不识威王沉吟大众还识路头么试看新长老放一线道遂升拈香云者瓣香根盘空劫叶覆今时信手拈来爇向宝炉端为祝延
今上皇帝圣躬万岁万岁万万岁恭愿道愈三皇仁风齐北极称尊德冠五帝睿算等南山永固次拈云者瓣香布则金声玉振合则条理始终奉为满朝文武阖国公卿天下列位尊官伏愿禄位高登永佐君王施仁政法幢弘护长勷列祖振宗风复拈云者瓣香显示当阳直截现成奉为护法绅衿居士列刹高贤本山耆德伏愿豁开顶门正眼洞彻一贯圆机又拈云者瓣香深藏大机廓显大用今对人天众前拈出爇向炉中专伸供养现住襄阳府百丈山黄龙堂上传临济正宗第三十三世本师奇然智大和尚用酬法乳摄衣就座上首白椎云法筵龙象众当观第一义师云当观第一义露刃霜锋利掣电罗影踪万里更万里还有独露者么僧问四相皆空三心未有是个甚么师云头头独露进云意旨如何师云处处全彰进云恁么学人礼拜和尚去也师云好与三十拄杖问和尚未登宝华王座甘露已润群生时如何师云开豁人天眼浑忘旧面皮进云谓是山灵有待谓是法尔如然师云显大机大用进云恁么西来法道从今振枯木重开劫外华师云瞻之仰之蓦拈拄杖云神光一道烜赫十方妙体无形炳然万象寒风飒飒清机历历霜华巧呈堂堂觌面所以道用时便用心无定动随处作主遇缘即宗无倚无依自繇自在祇如今日开堂祝圣一句作么生道皇风荡荡被寰宇兆姓歌欢逾万春复举古德道夫为善知识须是驱耕夫牛夺饥人食驱耕夫牛令苗稼滋盛夺饥人食令永绝饥虚大众古德窃得些子活计气宇如王擒纵自由这样说话诸方举者甚多闻者如风过耳殊不知古德一期方便与伊摧魔破执既驱其牛夺其食为甚么却苗稼滋盛永绝饥虚喝一喝云驱其牛耶夺其食耶还有缁素得出底么试出来呈丑拙看如无祸不单行福不重受上首复结椎云谛观法王法法王法如是卓拄杖下座(谢辞不录)。

　　立职事上堂众兄弟既到者里挂搭都是三条椽下客宜从履践自了心休二六时中事在精勤行存洁白忘憎爱绝是非只脚立定冰凌上度九曲剑刃上拾全身恁么谓之极则呵呵正是错认驴鞍桥作阿爷下颔且从容莫疑猜西来与现前兄弟行也如是坐也如是个个衣下本来现成搬柴运水执爨负舂烹茶挈瓶抛筹拈杓营缮屋庐事持斋馔采择菜果支收出内糊窗拭器扫地装香街坊打化宾客送迎主伴交参乃佛祖始终正行自成一家规绳事事圆融尘尘方便丛林随事立名因名显分轻重得所优劣无差规矩以之而立法幢因兹而兴山僧只管牵枝引蔓万种施为拿空塞空以毒攻毒只如展佛祖现成家风布丛林斩新条令又作么生髑髅前暗行赏罚电光里明验主宾喝一喝下座。

　　次日结制请上堂西来结制云水济集把住咽喉甚处出气非是山僧压良只为诸人不荐汝诸人荐么若荐得各各清净宝炉不假茎柴块炭昼夜炽然无回避处无间隔处所以诸佛证知空明廓彻得大自在兴大作用故云如我按指海印发光众生昧之逐妄受生业识忙忙无本可据所以世尊道汝暂举心尘劳先起现前缁素贵贱男女自肯回光悟同本得有本得底么出来道看僧问和尚今日结制十方衲子聚会以众为心心不可得和尚还有个甚么师云打草正要惊蛇进云莫涂糊人好师云你刺脑入胶盆作么便打问年年月月十五日和尚因甚又认着十月十五日师打云伊看是十五日不是十五日聻僧礼拜师云儱侗不少复云秋末冬初九旬兹始事不获已放一线道拈拄杖云会么若也未会山僧更为诸人显露去也拽拄杖下座。

　　安陆戎府大诞请上堂通达本法心无法无非法悟了同未悟无心亦无法古德恁么道既是无心又无法却唤甚么作本法本法又作么生通达诸人大须细意者个常露现前自由自在未曾有一法解盖得伊未曾有一法解等得伊转辘辘底盖色盖声周流无滞不与万法为邻一切法盖伊不得所以古德云目前无法意在目前不是目前法非耳目之所到诸人委悉也无若未委悉不免为诸人注破心不妄取过去法斯名为智不贪未来事斯名为慧不于现在有所住斯名为定如是了达三世悉空寂此智此慧此定一一无边际所以当阳一着非异非如非见非说非无非有非佛非法昭同杲日广若太虚昔日黄面老子于此示生修行于此悟道成佛全不由他悉承渠力即如今千圣顶　上掫出了也遂举拂子云还见么若是大人具大见大智得大用举一明三底瞒他一点不得何故当人日用现成今日山僧以此广大无边际心说此广大无边际法奉为
安陆戎府筠庵刘大护法高登禄位慧性宏开亨富贵多子孙永作皇家柱石恒为佛法金汤祇如即今依时及节一句作么生道丽景重重彰瑞气寿山高到大椿年下座。

　　佛诞黄奎芳陈尚德二善士率合镇檀越请上堂眹兆才彰成露布呱声未绝便横行指天指地提持处只要人人正眼明赤骨师儿开巨口通身现出大人形是则固是今日人天俱集为佛庆诞一句作么生道今朝处处浇香水东土西天共赞诚。

　　戎府刘护法▆僧请上堂考钟伐鼓独震宏音满堂龙象廓开胸襟亲遭香积妙供灼然六味彻心不曾咬着粒米个个饱足欢欣然虽如是诸人还闻毛孔香么若闻广慧心酬大信施兴祚国祝
圣皇猷复颂云毗耶城里老维摩不二门头鲜客过一个无言宁有碍顶　醯眼耀山河下座。

　　伽蓝殿上梁慈云化主请上堂良辰高竖伽蓝堂输我禅林道播扬衲子豁开正法眼自然潇洒绝诸望檀那家业永兴盛施主门阑恒吉祥福慧庄严二种备狮床千古振宗纲巨梁跨地冲霄碧宛似蛟龙奋翼翔佳致斯山文兆出相传犹演济灯长喝一喝。

　　宜城县万寿寺瑞林寂空见明禅德请上堂山僧二十余年行脚今日偶开铺面盖为众竭力大有不着便汝诸人平地讨吃交过归阿谁然虽如是事无一向蓦拈拄杖卓一下云兔角杖龟毛拂通身无影觌体离诠道人安用今古昭然那有三玄三要也无五位君臣顾视左右云总来滞货不出门。

　　上堂个个英灵猛烈汉本来面目没覆藏尽大地人无两样何虽好肉上剜疮复举六祖大师云汝等诸人自心是佛更莫狐疑外无一法而能建立皆是本心生万种法故经云心生种种法生心灭种种法灭若欲成就种智须达一相一行三昧六祖恁么吐露山僧恁么举扬蓦拈拄杖云昭昭然宇宙充塞无相可睹晃晃焉色空混融无迹可寻上乃天下乃地中间水陆空行此是佛殿僧堂三门厨库僧是僧俗是俗敢问诸人毕竟如何是一相一行三昧卓拄杖下座。

　　忠宇叶居士撝金建新方丈请师入室从上诸圣当代群英总踞此室即今山僧又作么生遂据座云恢彰佛祖家风克绍全提正令如何是正令全提句喝一喝便起。

　　自学止幻禅德请上堂的的大意没量施彰对无俦侣脱体堂堂昔临济大师上堂云赤肉团上有一无位真人常在汝等面门出入未证据者看看此老宿与么施陈蓦拈拄杖卓一下云信手布施诸公了也复举起召众云者是山僧拄杖且道布施在甚么处若向者里辩得出略较些子如辩不出未免困于途辙只如不历程途一句作么生道一气不言含有象万灵何处谢无私下座。

　　黄龙命人送信衣到上堂师拈香上首白椎毕僧问黄龙意旨转至西来意旨且置请师敷扬师举拂云会么进云不会师云放一线道乃云摩竭正令少室真规风吹不入水泄不通西来已平地吃交了也赖有不二门头放开一线撝拂子云人人威光闪烁各各不欠丝毫虽然如是更有向上一窍三世诸佛莫能宣扬历代祖师提掇不起且道是个甚么物得与么奇怪复挥拂子云诸人见么若见得彻非特吾老人恩归有地直下人人不落第二见不唯不落第二见抑乃各各知恩报恩只如今日应时及节一句作么生道自笑衣穿赤骨露一肩授手被金襕敛衣下座。

　　上堂忠宇叶居士善女余氏捐净财修设香斋仍乞山僧升于此座为众显扬临济宗猷提持向上一路所愿色身安泰入道无难遂召众云且唤甚么作临济宗猷宗猷又如何显扬唤甚么作向上一路一路复如何提持拈拄杖横按云指纵万别千差独脱一字全无到者里大师面目现在河北风规犹古所以迸开赤肉团用白拈贼奋奔雷喝捋猛虎须大机大用电激星驰于时脱罗笼自此出窠臼乃至冲天意气格外提持都教个个契机人人悟同即此赤肉团全威烜赫大用风旋临济宗猷宛然见透顶透底露乾坤喝一喝。

　　上堂济济人天骈骤集相呈觌面没多般挥拂云金锤影动寒光焰直下分明着耳观喝一喝下座。

　　怀江周居士请上堂不是心不是佛不是物是个甚么脱或未委与诸人通个消息举拂云于此脱落豁开金刚正眼普照大千世界一毛头上安身一一毛头显现一一毛头既尔一一包融无碍人人遍普风光各各乾坤逼塞能为万象中主法法头头自在下座。

　　腊八上堂举世尊腊八睹明星时忽云奇哉一切众生具有如来智慧德相但以妄想执着不能证得师云若论山僧见处月娟娟万水不能沉风冷冷六窗自能启老瞿昙垛生招箭认贼为子然虽如是知恩者少负恩者多遂竖拂子云大众还见世尊立地处么若见得许具只眼玉转珠回机路活风飞雷厉顶眼空若不见许具只眼珊瑚枝枝撑着月扶桑夜夜日头红如或未委更听一颂六年孤坐雪山翁一睹明星眼豁空百亿分身无觅处是凡是圣悉潜踪下座。

　　岁朝上堂拈香祝
圣毕乃云今日正月初一大众明明荐取遂举拂云会么良久划一划云识得一事事毕一即一切一切即一一舒一卷大都委悉草木丛林皆现妙相大地山河尽转法轮道泰时清歌欢满处既非世谛流布抑且纳节应时正当恁么时一句作么生道淡荡春风育万物巍然海印照三千撝拂下座。

　　解制上堂僧问布袋解开天地阔脚下无私任往还般若门开即不问如何是一条白练去师云衲卷高云千嶂碧进云划断青山未足酬如何是一念万年去师云目前不许停机回互不让当前进云芒鞋筋断通消息枯木华开劫外春师云明明全正令梅花香更妍问封侯岂是寻常调肘后斜悬夺命符擒纵杀活无能敌三玄五位一齐周今日请师不接师云一片白云不露丑进云万里共长天三山瞻霁色师云点就乾坤面进云金刚宝剑截断玄机正眼摩醯光吞佛祖师云顶门只眼亚双进云放行光蔽五天捏住风驰万里师竖拂云且道这个放行把住进云大众证明学人礼拜师云是放行是把住问通天彻地即不问拈一放一事如何师挥拂云轻摇秃尘霞满面进云只如到家无别路又作么生师云自道去进云狮子窟中狮子旃檀林内旃檀师云须珍重始得乃拈拄杖云本有天真妙绝凡圣结却卓然解开无剩万别千差头头自应明明一句没囊藏坐断毗卢游大径卓拄杖下座。

　　合镇众檀信撝金熏礼千佛忏圆满请上堂师拈香竟乃云街坊檀信道心浓忏满功圆福莫穷千佛光中空罪相重重瑞色啸春风蓦竖拂云还识千佛么傥能未举先知山僧直得下座安敢无事生事设或未然鼓舌摇唇去也佛者神通至妙荫天人大器道者隐显叵测育万物为语其语尽性命舍恶趋善去伪归真所以道一佛不二千佛奚别如处处水现在在月无去无来不生不灭若人皈敬者功利无边感应符节如风行空中霫雨润群卉岁丰时和士民安怗普天下刑措兵寝十方界兆斯王国虽然如是还有诚尔心尽尔性穷物理极天命底么到这里若非干玄机无际穷实相源底不能趣入还有趣入者么有则出来与伊证据苟或未然山僧与汝道破挥拂子云五色祥麟步天岸十影神驹立海涯下座。

　　佛诞兴安州君然孟居士请上堂举释迦初生一手指天一手指地周行七步目顾四方云天上天下唯吾独尊师云世尊只知进前不能顾后拈拄杖卓一下云云门大师来也道我当时若见一棒打杀与狗子吃贵图天下太平老云门恁么道美则美矣善则未善你诸人作么生甄别若甄别得放行好把定好放行挂弊显妙把定深密奚宣更或踌躇山僧不免为诸人道破将此深心奉尘刹是则名为报佛恩下座。

　　结夏上堂人生易老寿命几何生死现前将何支准所以道若不安禅静虑到者里总忙然召众云莫慌莫慌了生脱死有甚么难只在自己顿然撒手今日山僧不免击开关键诸人于中三月安居一念不促诚堪贺喜狂妄心息苦恼热止获胜清凉证寂灭理虽然如是个个衲僧跳不出落在绻缋里诸禅德莫比拟且向西来九十日讨个活路休将玄妙挂唇齿端午上堂举佛眼和尚云今日端午世间人钉桃符书门阃使万邪不窥其户百鬼不入其门世间人又使针烧炙采药登山使万病不干其体疫疠不入其身大众先德恁么葛藤何不向膏肓穴上下一针我恁么道且作死马医还会么你诸人若不来山僧无可说得你既上来不免向你好肉上剜疮你还知痛痒么知得可谓如饮醍醐渴心永寂其或未然乃拈拄杖喝一喝云有甚掩处虽然如是于此门中未出见闻以为戏论遂失声叫云阿　阿　你诸人剜却一块肉为甚么西来长老受痛岂不见先德道怀州牛吃禾益州马腹胀天下觅医人炙猪左膊上忽有个汉出来道和尚又苦作么即向伊道无智人前莫说打伊头破脑裂卓拄杖下座。

　　师诞日上堂竖拂召众云于此会得无生示有生无身现有身即知四大五蕴自受用境界荡然过现未来三际平等如是从上佛祖觅得的捷径路头教人身心一如身外无余处壁立千仞所以道诸法不自生亦不从他生不共不无因是故说无生无生之理佛祖同源众生亦尔如是山僧生不生既生不生且道今日作么生折合以拂子作▆相云两个五伯文元来是一贯掷拂下座。

　　西密禅德请上堂拈拄杖卓一卓云一叶落普天秋一尘起大地收片云鼓太虚群雁鸣匝地西风顿冷野水渐寒明明显露历历全彰复呈拄杖云有眼者总见卓一下云有耳者悉闻既见既闻且道佛法在甚么处掷下云筑着额头磕着鼻。

　　解夏上堂九夏已过初秋方新百期制满衲子自恣个个顶门眼开人人随处见成便恁么承当得去不妨一杖清风一瓢明月横行天外阔步大方苟或眼目未清路头未熟不免明眼相逢难为透脱直饶通方达者眼光烁破四天下犹在半途且不涉途程一句作么生道撒手到家人不识更无一物献尊前。

　　中秋上堂水中捉月正好修行朱砂画月正好供养移舟趁月南泉拂袖便行掉棒打月仰山与长沙一蹋直饶这几个老冻浓一时游玩各露风光检点将来尽是猢狲伎俩卖弄光影殊不知吹糠着米翻成特地虽然不因一事不长一智今日被山僧把条断贯娘生鼻孔一齐穿却掷向他方世界碧霄及尔翳绝陈年佩玦廓清而今揭露一轮新鲜光彩辉天鉴地耀古腾今直得桂魄增辉骊珠添耀遂竖拂子云大众看看照境俱不立谁分上下池昔年鹫岭徒劳话会当日曹溪枉用指陈千差万别等恢恢四圣六凡一晃晃岂待娥眉若线而后方明中不容他弥满清净设或眼目定动更听一偈皎洁蟾蜍无昼夜十分明耀向人舒堂堂密密何曾间一道寒光烁太虚结制小陂湖广济寺澄源禅德请上堂僧问昨夜霜风皎更清今朝杲日照分明狮威远布狐踪绝临济宗风耀古今济上宗乘即不问弘开炉鞴事如何师云烈焰堆头透体凉进云恁么水到潇湘异样清月朗天心绝点尘师云苍苍庭柏郁霜凌问拈起横遍十方放下了没踪迹只如不拈不放一着落在甚么处师良久云会么进云不会师云汝道不会是会了不会是果然不会进云不会不会师云儱侗禅和便打僧一喝师复打乃云十方同聚会三月一结制炉鞴大钳锤佛祖急回避将长年念死话头无绳自缚底禅和妄生测度认贼为子底衲僧驱来炖炖烈焰中煆得伊个个皮穿骨露然后苏醒转来即猛省得从前一片方圆田地不妨道尽大地无寸土到恁么时节脱体转身空里步方知法法是通衢于时若有个作家汉子出来云和尚既为临济儿孙必明临济堂奥大机大用既明堂奥大机大用因甚么今朝结制只说门庭边事山僧要问伊向甚么处见临济堂奥门限脱或未知更为重说偈言三载西来唱祖机一条拄杖振全威狸奴白牯脑俱裂衲子通身吃得归遂下座旋棒打散大众归方丈。

　　腊八上堂祖师门下更无等者世出世间了无别法若未得拌命一下不免被万境惑妄立凡圣等障故我释迦世尊于雪山六载腊月八日忽睹明星顿破空劫无明即云奇哉一切众生具有如来智慧德相可谓个个成佛久矣奈何今人不践正径多入邪途被无明瞒昧过了一生虽然如是切忌承当且看释迦世尊有甚玄妙超人处后辈谬解谓佛有成道检点将来不无拖泥带水正眼观之都是闲名假字其后祇舍诸处四十九年说法度生既雪岭睹星明得大地众生一时成佛了又以谁作众生受度于此晓了可名无为道人虽然犹恐有超凡入圣出格道理在未能脱略诸人将多生气力并在一处极力直造到父母未生前故家田地方称本怀方契玄旨如是佛恩君恩亲恩师恩一时顿报正与么时报无能报亦无所报者山僧恁么告报未免明眼者哂今日不避检责只要诸人自信得及良久云佛法无你会处喝一喝下座。

　　戊戌冬方伯聚五王护法同众檀越于小陂湖广济寺竖佛殿上梁请上堂僧问古德道卓锥地也无和尚今日向甚么处说法师云斩新竖方外乾坤纵横挂域中日月进云野老已知尧舜力好把瑶琴彻底弹师云谁是知音者进云东风吹阃外庭际报新梅师云直饶玄会得也是眼中尘僧嘘一声作礼师云雪上加霜乃卓拄杖云击大法鼓吹大法赢登大法坛演大法义广济乃智者大师旧隐今日山僧暂借升陟良以深愧志素非才明眼人前提持祖令此法印不从人得若正令提纲佛祖踪泯放过一着圣凡交集所以道斯事不可有心求不可无心得不可语言造不可寂默通荡荡目前森罗顿现昭昭日用彼此无分非文字相绝见闻缘直下截断众流不留眹迹是日人天集会法以遇时略建化门中普示大众顾左右云诸公见么若恁么承当能入一乘阃域蹈向上玄关坐微尘里转大法轮于一毛端现宝王刹兹者澄源禅德于此统理大檀越挥金鼎新大宝殿一木支大厦之室一柱回千江之流于时只要绅衿众善莫忘灵山记莂永作佛法金汤正眼圆明重光祖印诸公还见此间公输子么以拂子招众云起遂上梁。

　　腊八上堂十方普照坐断乾坤大地绝尘谁人举目昔日释迦圣王正觉山中折本睹明星开正眼也是徐六担版若真正道流岂舍长从短西来门下还有具眼衲僧么蓦竖拂子云我法妙难量非思议分别能解若拟分别卜度即落众生境界只如不思量分别又是个甚么良久掷拂子下座。

　　立春上堂僧问云散家家月春来处处华春魁独占即不问牛过窗棂事如何师云五九尽时春体露千林乱吐象先华进云一身头角都过了因甚么尾巴过不得师展手云只为在山僧手里僧一喝师便打僧作礼归位问死了烧了风吹灰散向何处安身立命师云十方世界觅无踪僧礼拜师打云元来在者里乃云正逢五九今朝尽溢目风光鼓劫外寒谷春回岭梅争馤所以时节到来因缘合会那堪意下抟量不用心中模楷堤杨金眼醒野水鸭绿濊光彩廓清两曜明春风影里乾坤大卓拄杖下座。

　　小参

　　师受宗旨归院小参拈起源流示众云会么曹溪旨临济宗黄龙法总在里许且道以何凭据乃展两手云我见灯明佛本光瑞如此众作礼师归方丈。

　　小参举拂云大众看看诸法荡然奚拘奚绊汝于是中自生易难心源大统弥亘十方上上机人自然晓了不见南泉和尚道如斯痴钝世且还稀历历分明有无不是只欠个丈夫志气致织妄枉受疲苦汝欲得易会么从旷大劫来无伊呈伎俩处无伊拟解会处无个圣人凡夫出现汝前无句善言恶语到汝分上何以故觅善善无形觅恶恶非相既本无我唤甚么为善为恶立那个乃圣乃凡诸公信得及么还保任得么有甚么回避处恰如日中避影还避得么还隐讳得么今之古之今古同时佛法玄旨唯契证知勿兢小缘碍于大事汝不见教中道唯此一事实余二则非真吾今为汝保任斯事终不虚也敢问诸人如何是不虚的事还会么各归衣钵下看。

　　小参大凡参学人须具自家眼识得自己心心眼明了脚跟点地将心相示方可谛当若认奴作郎把扬眉瞬目一语一默印与人为心要者此实未了吾今与诸人分晓说出各各听受但除一切妄想现量思惟举止即真汝心此心与静虑尘境攀缘计度全无交涉即心是佛不假修证何以故应用随照觅用处了不可得乃是本心善自护持。

　　结制小参开第二门三月结制于此高挂钵囊放下袱子都教洞明劫外风光彻见本来面目山僧与么道正是陷人坑堑埋没仁者何故不见道觌面分付尚涉廉纤直下承当犹存情识所以道道人行处如火消冰箭既离弦无反回势那有许多之绕直得尽乾坤大地无纤毫过患尤是转句不见一色始为半提更须知有全提时节若欲做个透顶透底脱洒的汉子虽是恁么一回可以往复三界独步十方蓦拈拄杖云便如西来拄杖子　跳上三十三天　着帝释鼻孔东海鲤鱼打一棒雨似盆倾若也恁么峭峭巍巍活活卓卓运用通身手眼不落见闻知觉包括天地笼络古今举必全真纵横历落撒手悬崖便是到家消息直是西来要问伊如何是到家消息脱或未委更副一颂东西南北没边疆遍覆三千舌广长转地回天声落落腾今耀古历苍苍两轮日月通霄汉八极风云透座凉过得祖师关键客不妨于此徜徉彰。

　　至节小参群阴剥尽大心无依一气潜回大化无迹洞山掇退果桌大巧无作鲁公台上书云大任无力慈明揭榜僧堂万法全彰汉女宫中测日一毫不露今日秀上座将世法佛法打成一片唤众生作诸佛体亦何殊唤诸佛作众生理未曾失冷地里忽有个汉出来道众生自众生诸佛自诸佛何得混滥圣凡令他释迦弥勒受屈只向他道你等诸人无始妄流转莫不由此执定性凡夫圣所呵千手大悲推不出然领会在人不在法何也法无必固须是恁么人便说恁么话祇如古德道向上一路千圣不传顶　一机万灵罔测意作么生诸人还自担荷得么若未担荷山僧更为傍通一线以拂子空中划一划云汝诸人还见空中写两行梵字么若见何名虚空若不见当面蹉过所以道一动一静未曾有纤毫异相更无丝发许作见闻心识解会诸仁这里见得便见得昔日五祖演和尚示众云将四大海水为一枚砚须弥山作一管笔有人向虚空中写得祖师西来意五字太平下座大展具礼拜为师若写不得佛法无灵验有么有么便下座还知演祖落处么若知即知西来落处亦知万木凋残处常住不迁义亦知诸佛寂灭性都在众生心行中祇如众生心行中心心烦恼念念无明作么生识得诸佛寂灭性祇如暑往寒来阴退阳生又作么生明得常住不迁义果于其中明辩得分晓说甚么动静去来岂妨湛寂拈拂子击禅床乃掷下云便如秀上座拂子相似拈不自拈依义而拈击不自击依义而击掷不自掷依义而掷谛观此义峭巍巍活卓卓横亘十方竖穷三际拈时非拈击时非击掷时非掷如是了知洞然无碍报知音瞥不瞥泥牛吼处天关转木马嘶时地轴回晷运推迁日线长且道佛法长多少良久云九九八十一喝一喝。

　　除夕小参即今腊月三十晚若是明眼高流不在钻龟打瓦若是棒头取证喝下承当者千里万里若论斯事直下无私辉腾今古不离当处那涉旧岁新年吐新纳故直得万机休罢一念融会说甚么此际正在旧岁欲去未去之时新年欲来未来之候说甚么世间富贵贫穷户户不同说甚么忧愁喜乐家家各别然虽如是若是道业荒芜未透祖关者只知事逐眼前过不觉老从头上来时光易迈岁月虚消入息虽存出息不保今夜直须剔起眉毛仔细看不可作寻常放过而今缁素济济面面相觑且道祇图个甚么良久呵呵大笑云兄弟们若尚留观听山僧未免相席打之绕西来者里聚千圣于同堂不受纤尘会十方于一室那隔寸步超佛祖于一时至简至易镕今古于一刻最妙最神虽然随家丰俭不可将无作有也要应个时节拈拄杖云诸兄弟若信得去不妨省力可谓十世古今始终不离于当念无边刹境自他不隔于毫端赤洒洒全露净裸裸无遗可以使十二时不特使十二时亦乃逆推甲子便能反年头作岁尾当日午打三更延一念为三祇不长促三祇为一念不短到此田地莫道阎罗大王那里算饭钱纵饶释迦圣主何处摸巴鼻还会么谬加穿凿傍观笑收起葛藤任贬剥拽拄杖归方丈。

　　立宗上人领江右周祥卿彭秀卿严文盛三善士请小参僧问庞居士一家悟道悟个甚么师便打僧拟进语师以杖擉退问法王座上饶红舌拽动诸人鼻孔彻狮子吼兽脑裂各各具眼看亲切声未绝师云且道节目即今落在甚么处进云谢师指示师打云吃棒有分问三世诸佛从此出历代祖师从此入未审出入事如何师云朝到西天暮归东土有僧出师不顾乃云万法归一不拨一尘一归何处不立一境秤锤上拶出汁枯骨里敲出髓无些子藉惯卖弄觜临济用金刚王望影犹难德山遣木上座追踪莫及所以道黄面汉四十九年有手只好拿空白拈贼千七百个有口惟堪挂壁只为大地众生太不惺惺所以舌头澜翻平地波起手里指东画西口中说黄道青一着全提纤毫不露赵州柏树子无根虚空有骨云门干屎橛臭气泼天难闻狗子无佛性一点心如黑漆父母未生前面目夜夜天上星乱洒不是心不是佛不是物眼睛难见耳难听麻三斤提头拽不起放下卒难收金刚圈至小难跳一跳跳过桌棘蓬有刺难吞一吞吞下铁钵盛猫饭一顿忘累饥西来村叟昔曾效颦也作这般伎俩不是等闲诳吓平生所参得底直要涅槃堂里用且道作么生是这般伎俩咦恁么一回方知道世间死不得的活人以活法死之世间活不得底死汉以死法活之吾不欺也遂击拂子云还会么良久云知音者少这些子要在直下承当负之而趋千圣罗笼不住十方呼唤不回有恁么衲僧才可到此烹佛炼祖之场红炉大冶之内一一与你拔楔抽钉解黏去缚做个脱洒丈夫其或未透脱一路从上披枷带锁擎头戴角老古锥折本消息九旬日内使现前众兄弟打办精神不可左商右量东觑西觑担阁时光应是从前学解凡圣疑情一时扫却向一念未起之先猛然省得浑身担荷岂不庆快平生若是半疑半信取舍未忘究竟奈何伊不得纵有一个半个相似做得去翻去依他样子簸弄识尘不肯全身信入今日众居士撝金远诣当山设斋山僧因斋庆赞多方委示便是没羞耻有甚落魄虽然也与作轨格参。

　　重阳小参僧问如何是夺人不夺境师云遍界露形容昂藏绝眹迹进云如何是夺境不夺人师云寂历无盖藏直教眼睛枯进云如何是人境两俱夺师云行不出户坐不当堂进云如何是人境俱不夺师云骊珠闪烁光射衣裓进云谢师答话师云无毛铁鹞过新罗乃云才过中秋又逢重阳炎凉倏改时节不饶心不是佛风生大野智不是道菊绽庭前华曾无媚人之心风岂有振人之意夫出家儿具大知见心不附物所以道真实明达能与诸佛同彻寂照忘知虚含万象如今无一处不是汝无一处不分明无一处不露现若非到者个田地争免诸般渗漏何所谓心违境逆情畅物舒若有个兄弟向者里揭开梦眼独露当前便见十方无壁落四面亦无门露裸裸赤洒洒没可把逍逍遥遥腾腾运运也只成得个了事道人若到衲僧门下千圣立下风谁敢出头道且道衲僧据个甚么道理便乃如是良久喝一喝云千手拽不住。

　　为武昌太守刘公护法筠庵居士对灵小参拈香云以此妙香特荐尊灵现宰官身勤劳王事学博才优沛德施仁金汤法苑济宗凤麟满衙芝兰孕秀霭着声名唱传唯公以之万民仰戴正宜荣耀百年富贵何期终不惑四龄蹋翻生死路端坐涅槃城觉功名幻识富贵空千仓万顷世上资粮积玉堆金儿孙活计幸佛慈悲垂手接引极乐净邦瞻弥陀妙相率陀内院参慈氏真容三千银世界任意逍遥十二玉楼台随心自在虽然如是此由化门未是到家且作么生道到家句聻佛国天堂休措足脚跟一步即真宗安陆府城太音庵印文耆宿集各刹耆德结普同塔社弟子慈筏继焰月幢颖石月修同众禅德恭送得戒本师一真法主灵骨到普门寺入塔请对龛小参佛教未易坠五十二春秋以来作教中龙爪划五天云影为法中义虎吞三藏雄文垂手入廛接物利生开讲肆弘毗尼孰不称奇叹美非唯今少于古亦稀可谓千秋杰士一代法主也佛教失所望五十二春秋而云归来耶去耶果离合非智眼而莫睹祖意教意果同异独神心而了知当时恁么来未曾来如今恁么去未曾去公于真常不动之际而又安得有生乎死乎然则如是公必以我说为然也且道一公本来面目在何处还委悉么直是世界生佛未形未具已前眉目十分显露还有人于此识得去堪与大师把手同行不于意地中度量设或未然山僧不免将错就错随例颠倒遂以杖指龛云若道这个是则有两个了也若道这个不是则又蹉过了也毕竟如何不蹉过没两个面目本来无向背明明遍界不曾藏荐忠宇叶居士法名照意对灵小参世间最苦唯生死是个缦天底网子尽大地里贤愚人被伊笼罩莫可逃独有大丈夫汉直下翻身透脱忠宇叶公生缘本地自幼好善长素念佛山僧往岁乙未据净土丈室公捐檀财仍诱众姓建百二十日禅期弘扬大法传授毗尼公遂尔圆具丁酉岁山僧迁丰镇西来祖刹公不惜身命出己财倾心护持十有五载山门不幸歾此股肱眷恋相关不胜涕泗今则报缘谢尽长揖人间然既告寂夫复何云虽然还明得金刚正体么汝等诸人向甚么处相见若也见得尘尘尔刹刹尔突出无位真人发明现成面目直得上不见天下不见地中不见圣人凡夫万象森罗内不见眼耳鼻舌身意外不见色声香味触法说甚洞达承当设使三世诸佛历代列祖各各个里不资一毫所以道正体独露万象无所覆敢问诸人忠宇叶公即今在甚么处还委悉么正体无生无住处如如处处是全身以拄杖卓一卓。

　　荐叶门善女余氏法名常照对灵小参师举拂云此一机天不能盖地不能载游四生不能絯历生死不能碍风雨不能隤水火不能坏佛祖觑之无路鬼神度之难猜净裸裸赤洒洒寸丝不挂所以道目前无法森罗万象眼中尘脱体无依无影树头消息断截断圣凡情解剿除恶见稠林世出世头无向背人间天上绝罗笼如斯见得觅圣凡亦不可得迷悟亦不可得生死亦不可得去来亦不可得既是去来生死迷悟圣凡了不可得者所在无边刹境自他不隔于毫端十世古今始终不离于当念示一毫端现大千沙界掷大千沙界于一毫端大中现小小中现大翻浊处为净域易短寿作长年生死为游戏三界作旅亭从来彻古今一一非分外今日山僧于灵柩前复举拂云无非举扬此一机追悼余氏老孺人直下谛明此一机以见昔日生本非生全体恁么来今日死本非死全体恁么去且道伊归何处梦断人间幻化机神游天上真常地。

　　示众

　　示众今朝七月一北斗面南看大智得大用大人具大见高高无上深无际文彩已彰锦簇攒挥拂云大众看看聻复举三圣云我逢人即出出即不为人兴化云我逢人即不出出即便为人师云两个汉间出并列提持一人高提祖印独耀寰中一人大启洪炉烹凡煆圣各出只手发明临济正法眼藏好则好未免二俱失利殊不知临济一宗扫土而尽且道利害在什么处具眼者辩取还委悉么掷拂子云金镞惯调曾百战铁鞭多力恨无仇。

　　因雪示众长空酣战玉龙阵泼地泼天呈似人一色浑然银世界个中何处不超伦。

　　示众佛祖出兴于世无法与人只要一切众生自见本性本性自见则知一切法即自心性成就法身不由他得所以从上佛祖不令人泥著文字只求休歇者何祇教伊明自心见自性至于德山入门便棒临济入门便喝已探头太过何更立言语且如诸公坐立俨然历历听法无形段底一着子还荐得么若也荐得与佛祖把手共行如或未荐自是渠侬甘为下劣今既至宝山不可空手而还还委悉么须是获宝者便好向伊道祸不单行福不重受。

　　杨紫云宁开之率众善士请示众此个色身四大假攒聊凭一气呼吸无赖二六时中妄逐声色强安名姓不思年华长短旦夕安危命若残灯期约不定从昔至今生死海中头出头没甘受沦溺不求出离是故至圣悲心不已出现于世罔倦长舌譬喻言辞种种方便说法开示辞宏如海涌波腾理贯似珠回玉转欲令众生悟佛知见岂徒然哉恶业沉迷者难遭善根深厚的易值今日众居士知身是幻奉戒持斋从教摄心有进礼念无亏摄心有进功成就礼念无亏德渐优功就德优水澄珠现此际慎勿作容易宜生难遇想山僧斯说未圆更为葛藤一上真如界内本绝凡圣之踪平等场中原无迷悟之迹更讨甚么地水火风六根六尘色声味触生死去来都卢是个真实正体了无异相个里还有人当处解脱直捷承当底么若承当得迥绝知见更无覆藏如今活鱍鱍净裸裸孤迥迥峭巍巍廉纤不涉一切截断当恁么时裂转上头关捩子眼声耳色不思议设或踌躇抖擞精神期早悟莫教辜负两茎眉。

　　普说

　　普说举古德云衲僧是通变道人若遇镬汤炉炭诸般厄难又如何免得若是免不得何名通变道人作么生是透脱诸般厄难底句师云诸禅德镬汤无冷处众苦不能到措意者则差若人鉴辩透脱得许伊出得阴界莫有透脱者试对众道看山僧为你证据抑且不辜负古人若透不得决欲腊月三十日四大分散时要得这著有下落无有是处到此诸人自不本分以有所得心求无所得法与么又争得云何是有所得心灵利聪明心思意想度量计较底是云何是无所得心度量计较不到心思意想不及灵利聪明无处安着底是个里皎然如白日青天不动不变无增无减当人应缘日用处物物头头明显取之舍之荡荡无碍如水上葫芦拘他不得岂不见释迦世尊在法华会上尽力只道个是法非思量分别之所能解此是释迦老子开方便显实相之包括也志公和尚云内外追寻觅总无境上施为浑大有昔雪峰存禅师亦为此事不明三登投子九到洞山尚机缘不契后参德山鉴禅师造室中问从上宗风以何法示人德山云我宗无语句亦无一法与人后又问从上宗乘中事学人还有分也无德山拈拄杖打云道甚么雪峰于时撞破漆桶诸禅德以此谛观计较心思灵利聪明此个门中一点也用不着所以云般若如大火聚近之则燎却面门拟思踌躇便落意识者里唯证者方知若未证者直须证取方名真正出家儿若心不正心外取证是名出家外道不堪为种草永嘉大师云损法财灭功德莫不由此心意识是故心意识乃障道业亦使人七颠八倒尽在外边走为诸不善　则还源达本不逐其末但得本其末自至众禅德既有穷究此道之心诚欲立坚固志挺身勇猛直前不至大休大歇大解脱处誓不退堕蓦然向心思意解计较不及处见彻父母未生面孔即是伊脱生死放身命处也久立珍重。

　　秀野林禅师语录卷一(终)

　　　(皈依弟子　　　　皈依女弟子
　　　严贵凤　　　　安门宁实恒
　　　敖子华　　　　张门郑实胜
　　　杨实茂　　　　李门张实晓
　　　安实泰　　　　尼弟子实相
　　助缘耆德　　　　　　　实真
　　　颖　石　　　　　　　实能
　　法弟子
　　　最　正
　　　最　悟
　　戒弟子
　　　海　月)

　　　　同捐赀敬刻
　　秀野和尚语录卷第一用广流通
　　　伏愿人人豁开正法眼各各悟证无生地者
　康熙二十三年中秋日谨识　(槜李吴知先敬书禾郡曹文雄绣梓)
嘉兴大藏经　秀野林禅师语录


　　秀野林禅师语录卷第二

　　嗣法门人最正等编

　　法语

　　答武昌太守筠庵刘护法

　　大居士智种夙深顾门今大现宰官身枢机密任当不啻一佛二佛三四五佛为授记也因缘时至此事蓦地相应今德民化物之际不落思议斯无作妙庸莫可比况古谓千圣不传参寻不到聪慧非及亦是山野数十年前分疏不下处此面目绝无形容那有朝闻夕死之说合下既错爱故不避斧钺忉怛葛藤如许。

　　答护法天与蒋居士(公求出尘未允)

　　师举古李都尉谒谷隐问出家事隐以崔赵公问径山公案答之公于言下大悟作偈曰学道须是铁汉着手心头便判直趣无上菩提一切是非莫管观公如是语话非辞亲割爱剃发染衣而明出世之机谓古来如庞襄翁杨文公皆于尘劳富贵之中而不被富贵尘劳之所笼罩亲见自己本命元辰岂不直截痛快乎居士天资粹美夙承弘愿作尘劳中主不为世网所羁弃宦向道解彻金绳慷慨行禅唯期实证此正所谓出格汉子大丈夫所为耳果向者里荐得直教功满三祇位超诸圣设或尚留观听慎勿外求此贫道吃紧向居士道真真欲了生死必须看个无字话头时时参究刻刻提撕者无字古德目为金刚宝剑又谓断命刀子又谓不是有无之无亦非真无之无参时唯不以聪利之资自作窠臼莫于语言道理虚妄情识一切经书文字古人差别机缘上穿凿支持殊不知只这穿凿支持底念头正是生死根株若不斩断生死根株必不能倒断既不倒断何所图哉待倒断时乞示一倒断消息来山野再进言耳祈自珍重。

　　示梦斋潘居士

　　先圣只为这件事涉水登山参访知识十年二十年未得余习净尽逐日挨拶只待喷地折嚗地断生死利害才奈何我不得近来求个铁石心肠汉子撩起便行竟不可得纵有无过聪明领略认得个光影及乎问着本分事不是说些义理便玩出许多机关古德云不透此关难出生死公向此门中着脚实实为生死出于至诚非泛泛者可比也方今之时不为功名所羁禄位所绊知进退者能有几人唯公抽身出金门撒手玉堂外可谓名遂身退古之大贤明哲亦不过如是也山野固知慕道心切设以本分事相告本分事者即当人本命元辰之落处也欲明此事谨勿外求只将一个如何是我本来面目话头孜孜屹屹顿在目前不可须臾放过若落意解不惟不发正悟未免于话头上强生节目前不云乎喷地折嚗地断生死利害才奈何我不得公平生全力在于性命命根不断是非锋起岂不闻乎我此昭昭灵灵乃自生后入此壳漏子被现前种种业力驱使如今六道四生莫不依此为凭仗以当主人公世间奇文妙辩乃是依他发出的支节且道他是何面孔此时如不谛当分晓而无始习气未得剿绝于一切应缘处则不相应矣学道人真如大火聚一切大小名相俱不依倚直教空荡荡蓦忽冲开顶　只眼照破五蕴山头才觉一生所习都成剩事当此时节佛眼觑不见便恁么承当得真出窟狮子也。

　　示泰征汪文学

　　今昔士人博览群书以资识性而返记持古人言句纳于胸中当作事业资谈柄为极则盖以不知圣人阐教之意吾佛有云如人数他宝自无半钱分然聪明灵利人易入而难保任入处不深而力单弱古德所谓灵利聪明人才闻善知识说着个事便眼目定动早将心意识领解了也似此非他咎自作障碍永无有悟底时节既学此道十二时中当净意根下旷劫已来客尘烦恼虚伪习染单单提个无义味话头如昔有僧问云门和尚如何是佛门云干屎橛蕴在胸中遇物应缘处不得令丝毫走作不容意地下卜度思量不要别求解会者里若无决定志半疑半信则无脱落日即没交涉古德云学道如钻火逢烟切莫休直待金星现烧然始到头既到头斯无作妙用之心所向自蔑滞碍矣昨因居士得得来室中欲明此个大事山僧不觉忉怛如许葛藤然虽如是此言发光明种子之助也请思之。

　　古越梅仙沈居士请法语求法名遂名之曰实满号之曰圆照乃云自家一片灵明妙心觌体如大日轮常自圆满升于虚空遍照十方更无障碍嗟乎众生各各莫能正照祇为迷云弥固何谓迷云种种分别妄想贪嗔痴爱底是若能深自悟入迷云自消丽天廓尔无所不照所以瞿昙云我于阿耨菩提实无所得若有所得然灯佛则不与我授记实无所得是名阿耨菩提即灵明妙心即第一义在诸佛位中不增处众生分上不减无古无今无人无我且今时缁素例皆着一切声色为窠臼何不心同虚空若同虚空有少分相应纵横无碍荡然清净若只迷头认影将个见闻觉知为自己受用昭昭灵灵七颠八倒奚有解脱之期得契妙心之体果能自不生情举必全真唤甚么作境洞然无间矣如是则妙心与见闻觉知会同见闻觉知与妙心交彻居迷则妙心是见闻觉知惟悟则见闻觉知是妙心迷悟俱遣得失双融妙不立而妙存心不形而心合矣复偈赠曰卓尔圆常心妙灵风流不减悟明星名高寂寞存僧史胜会逍遥入祖庭。

　　陆安州参府李门徐氏夫人请法语心外别无佛法可求一切佛法是自心具足人人本具何分僧俗个个圆成奚论男女任他五目不能睹其形四辩莫能谈其状且道端的在甚么处良久以笔书○相云居士于此荐得则契自心至体无可见无可闻无可知无可觉乃至无可获弃凡有所为悉是虚妄颠倒既不可以见闻知觉则现前何以趣入而验之个事甚非小缘然如是广大真实法性只在己躬脚跟下且不曾移易毫发许盖其迷昧随妄流转由是拽之不回挽之不住其间肯于不回不住处瞥然远离一切见闻知觉能离所离一齐罄静当念休歇而灵觉心体依然露现于见闻知觉之间故从上古德默契而神会自然众缘无挂矣所以道不用纤毫修学心一颗圆明光皎洁如拟别求剑去久矣复举昔者郑十三娘保福与甘长老相看才坐定福便问承闻十三娘参见沩山是否曰是福曰沩山迁化向甚么处去郑起身偏床而立甘曰闲时说禅口似悬河何不道取郑曰鼓这两片皮堪作甚么甘曰不鼓这两片皮又堪作甚么郑曰合取狗口郑十三娘年十二岁时随师姑到大沩才礼拜起沩便问这个师姑甚么处住姑云南台江边住沩便喝出又问背后老婆甚处住十三娘放身近前又手立沩再问娘云早个呈似和尚了也沩云去娘才下到法堂师姑云十三娘寻常道我会禅口似利剑今日被大师问着总无语娘云苦哉苦哉作这个眼目也道我行脚脱取衲衣来与十三娘着娘后又举似罗山祇如十三娘参见沩山恁么祇对还得平稳也无罗云不得无过娘云过在甚么处罗叱之娘云锦上添花比一投机缘一并录上令见贤思齐以知远代有此女中知识与佛祖同一鼻孔出气居士虽则未至他古人田地要且亦不欠少虽在内合深闺时时善心发现刻刻向道真诚而笃信宗门志尤高尚矣只如山僧恁么说话则与自心相应否设或怀疑自心未曾悟明只消将个四大分散时向何处安身立命话头置之于怀日用默默自参参时总不要作修行想亦不可作一切想才作是想便被笼络了无纤毫憎爱之习滞于膺中直以所参话头久之纯熟一旦忽然洞明此时情境空能所泯则见自心全体独露随处自在极乐国土无越此也兹因居士征余言而为警更请法名为一派遂书数语并实慧之赠他日亲到古人立地处把臂同行果不负余言则慧性通解矣而说偈曰语默昭然不覆藏头头显露独堂皇经行坐卧无差别总是心王大道场。

　　示智覃首座

　　超卓颖悟之士矻矻意于此道要以宗正眼照破义路透出心性不拘限量径截大解脱大休歇场此段乃诸佛历祖所证金刚正体直指妙心此讵存知解堕机括单见浅闻者所可测度是故古之大达之士不图浅近志欲直彻绵密稳当等闲千人万人罗笼不住直趣向上大解脱大休大歇之场若有一毫圣解不尽即是我见未忘故吾佛于雪山六年支离皆没交涉忽睹明星露出面皮久默斯要三百余会初不明破但随机引接俟时节到来下梢结角于鹫岭拈华会中百万英杰唯饮光头陀一钩便上谓之教外别传之旨若谙形容更无类者即空劫前已漏逗了也是故从上觑破汉不免漏泄分付将错就错西来大意喧示四海流通遍界自此递立门户五家七宗虽然如是从来大达之士不吃此等茶饭且如何谛当须知六合外别有好商量所以道密授此印是第二重公案至于本色衲子未举先知未言先契尚少知落着如与迦文老人金色道者碧眼老胡共一坐具地方垂手杀人活人始无窠臼然后不虚印可也还委悉么不见尊宿云神仙秘诀父子不传。

　　示梁山鉴西堂

　　承当斯事必英杰汉道业内克才器宏远活卓卓地使千圣摸索不着所以云绍隆佛种非为小事谛审先宗是何标格唯过量大解脱人始善弘荷保秘从上师资相聚切磋琢磨集学植德励行修身十年二十年铲去枝叶直见根蒂得意之后埋光铲彩造次不凡或山居或行化一味信缘不生诸见有大志贵守节绝事人情不巡细检平生无矫饰不为事物所迁足以道德节义教化丛林拳拳奉行垂范后世所以先圣之遗规至今由未泯矣是故人能弘道非道弘人今既作其儿孙具金刚正眼流通大法务报佛恩虽然切忌希名苟利乃宜追复古风兹吾之深祝也。

　　示立宗弥宗法海三禅者

　　时承远涉不弃荒刹知公道念愈坚菩提心切寻求师友实为生死坏衲清苦谁人肯作今既除髡满昔所愿若非大力量汉诚难至此冷淡门庭今日山僧不免叮咛一番日用间当违其现业除其助因不倚聪明将岐路为究竟莫向聪慧气魄上着力只要退步知非乃悟与未悟所共游径己事不明切莫便休我此门中无你分晓处但尽凡情别无圣解何谓凡情遇逆即怒遇顺则喜憎之则离爱之即着是则称誉非则谤毁及取舍善恶分别种种者是果到圣凡情尽迷悟识消又何惜余光也耶若未彻穷底根终非到家时节惟自珍重。

　　拈颂

　　举释迦牟尼世尊初降生一手指天一手指地周行七步目顾四方云天上天下唯吾独尊后云门云我当时若见一棒打杀与狗子吃贵图天下太平师拈云世尊才生能手舞足蹈称尊天上人间须则气宇如王争奈瞻前不能顾后云门须有杀人刀而无活人剑若据山僧直是好笑且道笑个什么笑贼过后张弓。

　　脱体堂堂出　门指天指地自称尊当时莫怪韶阳老只为垛生招箭痕。

　　举僧问九峰虔云承闻和尚有言诸圣间出祇是传语人是否师曰是曰世尊一手指天一手指地云天上天下唯吾独尊和尚为甚么却唤作传语人师曰祇为一手指天一手指地所以唤作传语人师拈云九峰善能利刃上舐蜜不觉舌头血滴者僧惯会蛊毒中尝水未得衣锦还乡当时我若在会见他师僧与么道各与三十拄杖不惟师僧伎俩全消亦免后人传言送语。

　　净圆妙体绝埃尘佛祖犹然总未亲一贯初无来与去瞿昙甘做不良人。

　　举世尊初于腊月八日明星出时忽云奇哉一切众生具有如来智慧德相但以妄想执着不能证得师拈云瞿昙轻金轮位隈藏草座虽则因祸致福也是金弹换泥丸何也瞿昙只看丝纶上不见苹白对蓼红。

　　黄面瞿昙见未圆分明打失一双眼白云缭绕雪山在不免被人道担板。

　　举世尊一日升座大众才集定师拈云一例受欺谩文殊白椎云谛观法王法法王法如是拈云草里汉世尊便下座拈云雪上加霜虽则觌面提撕也是一场败阙。

　　百万人天兢大雄风行云集已其中翻身狮子绝踪迹何必文殊椎下通。

　　举世尊一日敕阿难食时将至汝入城持钵难应诺曰汝既持钵当依过去七佛仪式难遂问如何是七佛仪式佛召阿难难应诺佛曰持钵去师拈云世尊在阿难圈缋里还有人出得么要见七佛仪式天地悬隔。

　　从前佛式没边表各各男儿不欠少未解悬崖双手抛无非到此打之绕。

　　举文殊师利令善财童子采药云是药者采将来善财遍采无不是药却来白云无不是者殊云是药者采将来善财拈一枝草度与殊殊接得示众云此药能杀人亦能活人师拈云文殊善财茎草上定纲宗掌握中全杀活须则用处天然也是重添眼里华西来要与二老把手共行遂拈拄杖云若道得一任褒贬如道不得药病相治。

　　善财拈与文殊用杀活手中任夺纵历劫明明绝覆藏怜儿不觉重卖弄。

　　举西天初祖摩诃迦叶尊者见世尊在灵山会上拈起一枝华以青莲目普示大众百万圣贤悉皆罔措惟迦叶破颜微笑世尊乃曰吾有正法眼藏涅槃妙心实相无相微妙解脱法门付嘱于汝汝当护持流通无令断绝师拈云黄面汉四十九年葛藤不了临末梢头落节白眉翁可怜有理不解自伸换却一只眼百万圣贤略较些子。

　　世尊拈起华来示漏泄幽香递喷鼻百万圣贤眼豁开饮光微笑欠瞥地。

　　举迦叶因阿难问世尊传金襕外别传何物迦叶召阿难难应诺迦叶曰倒却门前刹竿着师拈云迦叶以强凌弱则且置如何道得一句语免他道倒却门前刹竿着良久云纵然不坐空王殿争奈千峰夜色寒。

　　翡翠麒麟羽角奇兄呼弟应自相宜倾湫倒岳还知否此土西天真白眉。

　　举昔有古德一日不赴堂侍者请赴堂德曰我今日在庄上吃油糍饱者曰和尚不曾出入德曰汝去问庄主者方出门忽见庄主归谢和尚到庄吃油糍师拈云古德出入不动步吃糍不动口虽则作用天然能有几人知而今捡点将来也是家丑外扬还知庄主侍者殷勤处么一条拄杖两人扶。

　　庄上吃油糍果曾而今多少昧相应非非是是请俱出茶饭随时待列朋。

　　举德山一日饭迟先托钵下堂时雪峰作饭头见便云这老汉钟未鸣鼓未响拓钵向什么处去师便归方丈峰举似岩头头曰大小德山未会末后句师闻令侍者唤来闻汝不肯老僧那头密启其意师乃休去至明日升堂果与寻常不同头至僧堂前抚掌大笑曰且喜老汉会末后句虽然如是只得三年师果三年而殁师拈云德山父子经天纬地险布枪旗仔细检点将来做处没交涉可恨兵行诡道佛口蛇心当时若是秀上座见便云莫瞒人好非惟他父子讨巴鼻不着亦免赚后昆向末后句疑杀只如德山三年迁化符契岩头之断意作么生口喃喃伎俩只如此白拈火里讨便宜。

　　六韬三略徒夸得文武齐施觉费力拟向当阳指似来门前早是生荆棘。

　　举文殊师利在灵山会上诸佛集处见一女子近佛坐入于三昧文殊白佛云何此女得近佛坐佛云汝但觉此女令从三昧起汝自问之文殊绕女子三匝鸣指一下乃至拓上梵天尽其神力而不能出佛云假使百千文殊亦出此女定不得下方过四十二恒沙国土有罔明菩萨能出此女定须臾罔明至佛所佛敕出此女定罔明即于女子前鸣指一下女子于是从定而出师拈云文殊罔明弄巧机关难经识者看破瞿昙敲唱翻古调女子接拍换新腔虽然梵曲湖腔却也被傍观者哂。

　　朱丝一奏五音分只是不堪识者闻徒把机关重漏泄瞿昙女子眼无筋。

　　举殃崛摩罗既出家为沙门因持钵入城至一长者家值其妇产难子母未分长者云瞿昙弟子汝为至圣当有何法能免产难殃崛曰我乍入道未知此法当去问佛却来相报遽返白佛具陈上事佛告曰汝速去说我自从贤圣法来未曾杀生殃崛往告其妇人闻之当时分娩子母平安师拈云长者一问不免将错就错殃崛弗委只得送语传言瞿昙恁么通消息脱赚时人没了期。

　　长者发言已是迟摩罗自昧转头时从来圣法无生杀惟把空词诳小儿。

　　举南院上堂赤肉团上壁立千仞僧问赤肉团上壁立千仞岂不是和尚与么道师曰是僧便掀倒禅床师曰这瞎驴乱作僧拟议师便打师拈云丛林中浩浩商量尽道南院是作家炉鞴本分钳锤有甚交涉虽然若非这僧敢捋虎须殊不知被这僧一拶直至如今扶不起且道那里是扶不起处还有扶得起衲僧么有则出来替这僧合吃西来一顿棒何故杀人刀活人剑具择法眼者试定当看。

　　壁立千仞分略韬面皮露出没纤毫未言先契自然悫万里晴空飞鹗高。

　　举风穴上堂云若立一尘家国兴盛野老颦蹙师拈云法堂前草深一丈不立一尘家国丧亡野老安怗拈云锦上铺华于此明得阇黎无分全是老僧拈云穷汉受罪毕于此不明老僧即是阇黎拈云将错就错阇黎与老僧亦能悟却天下人亦能迷却天下人拈云纯如也皦如也要识阇黎么左边拍一拍云这里即是拈云这里即难那里即易要识老僧么右边拍一拍云这里即是拈云那里即易这里即难且看双放双收喝一喝拍禅床一下。

　　威行阃外雄基立俱仰清光万里熠倾国风流大胜朝男儿那个不天袭。

　　举襄州庞居士一日曰难难十石油麻树上摊婆应声曰易易百草头边祖师意灵昭曰也不难也不易饥来吃饭困来睡师拈云庞老卖弄口觜婆子应声应色唯有灵昭犹较些子虽然如是更有一着在忽有人问西来是那一着只对他道饥来吃饭困来眠具择法眼试请辨看。

　　喃喃口子太绵密切切为人话语实说向世间无事君而今便好猛参悉。

　　四料拣。

　　夺人不夺境云月溪山静沙界一毫端目前无异影。

　　夺境不夺人廓然绝点尘未移方寸步赏尽洛阳春。

　　人境两俱夺圣凡情尽脱不留佛与祖六合密回拔。

　　人境俱不夺调机顺物情云林宣妙法句句悉无生。

　　三玄三要。

　　第一玄该今该古逾天宽无阴阳地无根树重叠华开空劫前。

　　第二玄饮光展笑拟华前无端平地起模样漏泄家风不本然。

　　第三玄纷纷衲子蹀蹁跹忙忙走杀天真佛脚下水泥奚日干。

　　第一要夜半金乌空里耀华新枯树劫初春万紫千朱同个窍。

　　第二要不犯毫芒格外造纵展无私妙化机行行恰恰鸟同道。

　　第三要临机活卓巍然峭乾坤之内振雄威敌胜惊群彰净妙。

　　黄龙三关。

　　我手佛手并伸当阳晓示于人衲僧直下明得日用绝无比伦。

　　我脚驴脚兼行高低步步分明直登无相峰顶此道迢迢坦平。

　　人人尽有生缘全体徘徊现前认着依然不是四威仪里勾牵。

　　山中四仪。

　　山中行极目风光春似瀛日丽乔林华正发玄机深入道逾精。

　　山中住随用现成自具足漏草屋头法界宽两丸日月依檐路。

　　山中坐空性现前阴境破四壁寥寥廓太虚六窗迥绝无纤过。

　　山中卧睡到碧天日午过不用安排自古今浑然一段天真个。

　　总颂。

　　窅窅深藏懒道流超然迥出世群俦经行坐卧躬如是唯我独尊法法头。

　　十二时颂。

　　半夜子千门崇枕卧方美尊卑贵贱各相依未熟黄梁梦不已。

　　鸡鸣丑高扣鲸音彻大有唤醒连宵梦里人由来教伊悟元首。

　　平旦寅天光隐隐净无尘眼空佛祖亲疏绝白棒一条血渥淋。

　　日出卯更无一法外边讨纵横期用目前底左右拈来如意宝。

　　食时辰好好修事法眼真大响一钵和罗饭调谐味塞口多人。

　　禺中已个事那堪重举似芥纳须弥不易容是非得失何相倚。

　　日南午亘古亘今万象主刹刹尘尘坚密身尽虚空界一轮普。

　　日昳未昏魔不散要瞑睡朝来犹得榻高眠两眼豁开打个嚏。

　　晡时申可愍古今妄认真急急迭生路上走衣中有宝自甘贫。

　　日入酉万巧施为呈拙丑不怕羞惭擘面门圆机错落星飞走。

　　黄昏戌羊裘樵子尽归屋豪宾倚席醉贪觞多少渔翁江上宿。

　　人定亥夜深出静启岩隗今宵更觉月增明六合茫茫尚危殆。

　　牧牛颂

　　寻牛

全牛切忌外头寻莫谓渠侬入草深只在自家猛省处不消回首更沉吟

　　见迹

任他腾踏迹无多正体堂堂见也么鸟道玄途收不得谁知直下独非他

　　见牛

随伊露面恣哮声通体完全不饰青谩莫迷头认影子元来气象自生成

　　得牛

此处而今亲获渠天然之性安容除免教缁俗勿疑着畜熟牛儿焉定居

　　牧牛

只在寻常处放身胸中从不立纤尘日来水草怡然足何待扬鞭照管人

　　骑牛到家

露地宁眠已迄家目空天地浑无霞直饶佛祖难依近免事抵头犯爪牙

　　忘牛存人

觌面盈眸只见山牛儿无处独安闲大千沙界没知己一个暇人天地间

　　人牛俱忘

人牛直下忘来空妙密家风本地通无相光中全体现不存机境振纲宗

　　返本还源

妙源绝待本非功声色无依孰瞽聋一一见闻元不碍现成公案显青红

　　入廛垂手

龙骧虎骤交驰来拟议拦胸毒掌腮作者机筹抛格外泼天门户任从开

　　机缘

　　安陆戎府尊筠庵刘居士迎师入衙内茶毕问如何是自己本来面目师举番菩提珠云会么士云久晓本来面目不假外得师云恁么居士亲见本来面目何须贫道更起模画样士云如何保任护持师复举番菩提珠云明明无覆藏历历生光彩士豁然顿契问一段真风见也么元元化母理机梭织成古锦含春象无奈东君漏泄何世尊在甚么处漏泄师云念言语汉进云是个甚么师云错进云如何是不错声未绝师便喝。

　　问弟子参父母未生前本来面目声未绝师便打僧礼拜师云也是平地吃交僧喝师趁出。

　　师吃茶次问行者看的甚么话头者云竹篦子师举茶杯云唤作茶杯则触不唤作茶杯则背汝唤作甚么者一喝师云喝即任喝这里不许思量卜度直下道道看者拟议师以茶泼之。

　　问如何是宾中宾师云用处卤莽进云如何是宾中主师云举目无亲进云如何是主中宾师云迷头认影进云如何是主中主师云凝眸据座进云宾主已蒙师指示如何是向上事师便打进云打即任打毕竟如何是向上事师复打颂云。

　　宾中宾终朝不识自家珍忙忙宇宙犹如醉傍户倚门空蹙颦。

　　宾中主半合半开惟自露卷起帘来没可观解区端坐无回顾。

　　主中宾回光返照见疏亲长安大道迢迢直暗去明来不露身。

　　主中主凝眸据座镇寰宇全威赫赫非常尊皝皝清光唯自睹。

　　问通身是口那个是和尚说法口师云吐却着进云请和尚亲切道一句师云合取好僧礼拜师云自倒自起。

　　僧参乞话头师举拳云会么僧拟思师云拳头也不识僧仍拟思师掌云钝汉者里会得好。

　　问香怎么遣师云龙游沧海舒卷无方进云禅怎么参师云鹤唳青霄谁委踪迹僧拟议师云清水白米任你食将甚么还饭钱僧礼拜师云一钩便上。

　　问古德绕禅床三匝是何意旨师举杖示之进云周身是个泥团如何得破师打云一棒打破进云破后如何师复打云同坑无异土僧拟进语师直打出。

　　问如何是遣一炷香坐一炷香师云云散不动天本然皎如蟾进云不会师云八面无拘束撒手遍大千。

　　问学人衣长不合体欲改短些和尚还许么师云许道许为甚么古德云千丈法身披着不短丈六报体搭起不长偏汝着便长聻僧拟议师连掌云切莫动着若动着打折汝驴腰。

　　问古人道诸佛不出世祖师未西来佛法遍天下谈玄口不开既是佛法遍天下为甚么谈玄口不开师云野云叠叠万山青进云诸佛已出世祖师既西来支分派列五叶联辉浩浩谈玄宗旨建立为甚么翻成途辙师云自是无人有路行进云即今虔诚请问未审有何开示令学人不堕途辙师云冷门万丈竖横开顾险防危丧性命进云近来狐宗放肆正眼寂寥五家宗旨久矣无闻还许学人一一举问么师云银山只是银山铁壁只是铁壁进云如何是临济宗师云言中喝下划断群狐进云如何是云门宗师云藏身北斗格外纵横进云如何是曹洞宗师云不落有无随机应物进云如何是沩仰宗师云离云玉鉴潭无影进云如何是法眼宗师云顶门只眼照乾坤进云如何是最初句师云无人解得齐进云如何是即今句师云扬声止响进云如何是末后句师云再犯不容进云谢师答话师打云放过不可。

　　问承古有言开口也打不开口也打为复悬岩撒手为复觌面全提师云直下无私化本来自惊群进云恁么则处处绿杨堪系马家家门首透长安师云无私春色千林茂平出山头白浪翻进云两途俱不涉一剑倚天寒师云劄僧拟进语师以杖擉退入室。

　　居士问和尚案前竖根拄杖作甚么师云今日不打你士云学人来参不问话的怎晓得他机顿机渐师云一口两舌士云昨日雪中到府一僧问世尊未离兜率已降皇宫未出母胎度人已毕不知此理如何师云端然衣锦自还乡士拟进语师云还记得话头么士云不记得师云元来元来。

　　中秋师指月云唤作月则触不唤作月则背毕竟唤作甚么一僧出云宝鉴当台现群象师云现后聻进云光非照境师云放你三十棒进云和尚意又作么生师云金乌莫望玉兔难居。

　　问济上门庭三句如何是第一句师云灵鉴印开日月无光进云如何是第二句师云释迦弥勒尚自忙然进云如何是第三句师云狸奴白牯脱体风流进云三句谢蒙师指示如何是四照用师云倜傥天然窍坐断祖师关进云如何是先照后用师云推过释迦按下弥勒进云如何是先用后照师云脑后一锤纵夺自在进云如何是照用同时师云齿牙敲磕摇舌鼓唇进云如何是照用不同时师云子丑寅卯申酉戌亥进云如何是收摄句师连棒趁出。

　　问学人顶门眼开声未绝师云汝向顶门眼开处道一句看进云大地无寸土师云既大地无寸土汝即今何处安身进云蜗牛角上三千界师云尽十方世界都是山僧个方丈蜗牛角在甚么处僧一喝师云乱叫唤便打出。

　　居士问弟子蒙眉岳大师开示得归正念今特来礼觐和尚求直言一句师便打士云弟子参不是心不是佛不是物师和声打云是个甚么士以扇敲桌师云不得虚头毕竟是个甚么士拟议师复打云但恁么提持得好。

　　一僧入室将礼拜师云作甚么进云昨夜得个消息特来陈白和尚师把住云速道速道僧拟进语师拓开云是甚么消息何不呈似山僧僧仍拟进语师云梦也未梦见在直打出。

　　问百尺竿头更进步四面悬崖直撒手师云照顾脚下僧趋前与师腿上一拳师云是甚么旨僧惘然师直打出唤云禅人僧回首师云山僧罪过。

　　梁山鉴西堂问生法师道涅而不生槃而不灭不生不灭故曰涅槃跋陀禅师道一微空故众微空众微空故一微空一微空中无众微众微空中无一微一老之意那个道着涅槃妙心师云总未梦见在进云尽佛法不过一理因甚和尚二俱不肯师云只见落花随流水不知流出洞中春进云学人当面师云上座莫错认好进云松华若也沾春力根在深岩也着开师云未是时节在进云也瞒他不得便礼拜。

　　书复

　　谢安陆戎府尊筠庵刘居士(讳余霖法讳实超号远公)

　　昨辱过上府得睹慈颜又聆大论于法务语语真切虽未及觏中心钦仰矣日同诸禅徒饱味香斋厚嚫敬谢敬谢复得纵观园亭竹石之胜获重振于尘鞅之外非大护法厚德向道何以臻此归寺时常忆清教感佩不忘大居士竖精进幢研佛法味日用应酬亲猛提撕铲去所知尤自所望盖金汤明良会合之时即苾刍泉石依凭之日忻慰之情有不期然而然也谨专学人实见赍启陈谢伏惟台慈照察。

　　附来书

　　郡斋简慢蒙和尚慈悲垂手火宅渥以清凉便是厚幸何烦致谢赐教当时时警策不负大德告示一张附来掩俗入耳目尔岂足当护法耶附覆不宣。

　　附为尊严六帙请启

　　伏以一音演畅甘露遍于河沙三藏圆通法雨周于尘刹当时说无所说四十九年曾无一字至今传无所传百千万载剩有千函恭惟西来大和尚振衣鹫岭洗钵曹源常驱耕夫之牛有时而带水拖泥既夺饥人之食不妨亦牵犁拉耙慈航普济悲愿弘加窃念(霖)质本颛愚性非慧敏服官千里不胜岵屺之思倚闾九年未遑顾复之报兹值家严初度六帙恭请大慈弘大法之宝轮微尘众生获妙智击大法之雷鼓百千世界尽声闻跻大地于春台登阎浮于寿域伏愿飞锡遄临祥光贲于白雪云幢至止瑞霭溢于阳春弟子(霖)临启无任翘诚之至。

　　复江南扬州府通州天与蒋居士

　　伏蒙台下弘护正法眷顾山野非从灵山一会又安能如是亲且切乎何日忘之前祇领厚币敬谢不一自客冬荒刹奇遇别后倏忽半载矣然襄樊与敝寺不二百里所仰音徽何其不易邪思欲寄一札不知尊寓何馆莫便可通徒自郁怀而已入夏来思愈甚不意溽暑反承命黄沈二位贤公远颁翰教兼惠葛衣斋仪枵腹苾刍所仰维摩神力香积于刹那际各各饱食足矣布谢布谢兹以寸楮遥讯待凉风届节万山秋色专候道驾晤会之缘有时也不宜。

　　附来书

　　恭惟和尚道证上乘法流三界诚苦海之慈航通衢之巨烛也去冬有缘得睹慈光实三生有幸耳因解缆急未获深聆禅范殊为怅愧然倾葵之切二六宁有间哉弟子碌碌半百皆成梦境常思功名转盼成灰生死临时难措若不预求指迷何时得登彼岸耶故不揣樗质待俗冗毕同潘舍亲躬诣宝刹皈依和尚门下将从前事一一忏悔得为佛家弟子足矣兹于五月初一日在樊城启建千佛百期道场至八月终方可告竣今十九日恭遇观音大士圣诞虔备香蜡二事斋仪拾两葛衣一件特着学生子黄文裔先赍奉上俟九月初旬可以挂帆前来得侍杖侧也临楮曷胜神驰统惟慈鉴。

　　附请启

　　切以一物非有始得妙理众物纤毫无障乃能遍覆三千一言出而为万法之宗一事行而作奕世之范自非愿力宏深安足拯拔群溺惟我本师秀野大和尚慧眼高悬大乘在握信手拈来头头是道由心演教法法皆真岂非济世之慈航破暗之巨烛耶弟子(时参)等常念石火韶光蜉蝣幻迹不藉指南之车罔出沉迷之路今生庆会洪钟敢不驽力请扣谨卜本月十二日恭迓高升莲座普震徽音合盲者复明回光而返照俾愚者顿悟拨雾而见天同证本性之阿弥咸登无边之彼岸若天若人伫望顽石点头或僧或俗争觑天华纷坠诚所谓万劫难逢千生鲜遇者也伏愿棒喝处群魔荡灭开示后众性灵通既切景仰之殷慕无弃苾刍之皈依谨启。

　　简天与蒋居士(讳时泰法名实宠道号智威)

　　神交千里觌面一回是个中人谈个中事莫非黄面老子儿孙岂方其袍圆其颅者为拘矣如顶　一着非般若夙熏信根成熟莫能趋向幸保任之津梁末法(某)启西来竹院多赖金汤念别日久遐思起居谅多纳吉耳每念住持之缚已当暮年求作闲人殆不可得徒寤寐转侧而已恒忆与老居士聚首促膝白云清风头头自在而未果何日前承光隆法席拜登大贶伏蒙捐俸垂嘱大佛殿及初祖殿五楹重饬鼎建如命焕然一新也蒙潘老居士一番维持楚中郢地汉江之秀妙耀西来祖印之光千古标格教化典型兹因潘居士辞衲冒暑往顾台驾谨托寸楮遥为问讯用展心素惟冀原亮。

　　上黄龙和尚

　　(林)夏月参礼亲蒙法乳忝荷付嘱绍继一灯当朝夕问尽之诚无奈挂搭西来乏侍左右近闻众弟子结意为和尚建塔躬失作务恃海量洪深一一宥之谨专监院照璇代伸礼足并赍折仪若干青蚨若干凉薄不堪仅以匠作一食费用余容面禀恳启照亮。

　　　　　　又

　　(林)自去春拜别株守荒刹几欲走百丈礼足因今冬结制未敢远行特着首座最(正)代伸礼觐俟春王端始大衍之辰亲临座前再领慈训临楮切切翘企不胜惶恐之至。

　　附大洪山万寿禅寺来书

　　老尊宿昙秀凝资崧精挺质学追往哲懋玄要宾主之风法利群蒙超良知格物之业聋俗惊奇晦蒙咸睹兹者敝禅室经兵燹之余云贤已无驻跸之所幸而叨沐余庥声光复彰予意从上诸老安忍其灭没而无传耶客岁末侄矢志愿阐禅期料天之福祚鼻庭自有名贤下顾接手教不弃葑菲恢复数老家风大开圣谛奥旨振作而维新之则洪山亦焕然可睹矣聊献不腆乞惟幸宥恭望莲台刻期辱临荒山匪第末法佩仰灵老亦诵德歌功不浅矣谨修尺素曷胜海含临楮可任注瞻谨启。

　　复大洪山万寿允书

　　顷接芝眉虚高忽寄令灵府中平得一番清况矣但季世淳风辉生寒谷有此弘宗之念实世希有之闻读翰教相呼贫道欲却之有方尊命应之又增汗颜二者较之宁汗颜而不方命也谨此奉复。

　　谢复惕若杨老居士作缘簿文

　　老居士妙文未可加点蒙不惜笔鑯西来琼楼玉殿已鼎建垂之不朽贫衲刻于肺腑感佩宁有涯乎专此复谢。

　　附香严蜀叟法叔老和尚

　　闻公住黄龙予不胜其喜法兄和尚之道场不致寂寞矣拙缘薄人数年来奔驰兼客岁天旱秋收全无故举止多艰今遣侍僧持微物斋敬以为一贺愿贤侄和尚久久继振不惟黄龙常住得人亦襄城由沾法化嘱嘱。

　　复蜀叟法叔老和尚

　　小院礼别慈颜迄今十有七载第山水迢遥无缩地术失候亲炙幸海量洪深不以怠缓加罪亦释然矣自先师辞世经今七年(小侄)不忆黄龙习山主及城南檀越居士灵芝监院今年三月十六日召勉继席再三再四推脱不得祇可守塔而已荷惠斋金种种盛礼既上赐下一一拜登容日匍匐面领尊谕临楮翘企不胜悚然复上。

　　附山右古宿法叔和尚书

　　西来一别迄今相近十有九年第恨僻处山右令师故后二载方知罔获亲临一奠虽则遥空设供聊表寸诚大都骨肉分离之痛卒难可愈自闻老侄继席黄龙颇得半瘥香严一枝法脉从兹永远弥布震旦国中矣。

　　复古宿法叔老和尚

　　自荒刹拜别倏忽廿载矣以山水迢遥未获往候法驾近得寄札拜读慈示愧心如捣罪诚莫宥幸和尚开天高地厚之恩以赦之也甲寅仲春三日先师辞世冷落至今七年先师室中蒙记莂者五十余人近日只存二十五六人七载寒暄速如飞电楼头花萼睹影情枯原上鹡鸰采音肠断同气连枝无抚今追昔之感(侄)便欲深栖岩窦隐遁过时不忆习山主城南众檀越召勉滥叨继席若谓香严法脉则有几位法叔老和尚在(侄)祇可守先师塔而已矣叨荷远颁法章过誉诚难克当恨衰龄不能腰石事春然未常不神驰左右也想和尚自愍(侄)有众之累不加叱责临楮无任战汗悚惧之至谨此复上。

　　像赞

　　观音赞

举世众生眼观耳闻惟此菩萨眼闻耳观心洞十方空互彰六处用人人能作如是观永脱世间生死际

　　　　　　又(京山张居士请)

稽首大悲瑞像智光无碍常放譬如日月行空秽洁灿然照上士女得瞻圣容一心敬礼供养若能敛念持名必悟圆通性藏我作赞词赞之人天莫不宗望

　　初祖

渠侬摇振梁魏少室斟皮酌髓更说甚安心法脱空乃大谩訿眼深鼻大眉横彰露许丑举止秀野一见俏赞甜瓜甜苦瓠苦虚堂张挂人皆识个是西来祖之始

　　天童密云悟祖

巍巍妙体宴坐曲录法湛冰壶灵台绝瞩中兴济宗旷代绍续四众怀风策杖参棒头换却多人目咄

　　千首观音菩萨(并序)

　　大士随类现形展化权于娑婆界中上同诸佛慈心下合众生悲仰以圆通三昧而为佛事有越宗德上人者发大心率檀财聚为千佛菩萨像既像镂毕眉目可睹毛发微露冠缨衣褶靡不分晓印施随处与人供养欲使普修善业同登妙果若见若闻莫不称异彼上人悟斯菩萨身发明而获性常住如是功德聚微妙难可测所成就法界众生各各同圆智慧海我亦作此如是观于是欢喜而赞之。

彻躯千佛示阎浮度尽众生愿未休世出世间开慧眼惯从苦海泛慈舟汪洋浩瀚涛收息稳泛舶津九有流堪叹娑婆真五浊激扬蔑计挽何由悲心宛覆如天大诸上善人还信不显发圆通第一义鸦鸣鹊喿闹喧头昭然无隐遍尘刹甘露凭倾沙界周觌面相看勿拟议洗清凡骨共渠游

　　诸方

分枝列派义何宣共阐宗猷岂小缘祖令全提明妙用随机变现体中玄遗踪断际难依望掩胜潜奇回洒然再焰真灯寒峤月重光先觉碧潭烟引携诸子出三有排斥众魔超四禅碓觜琼华知逝水岩头石笋听飞泉刹那心合僧祇后过量智圆古佛前玳瑁盂传亲嫡嗣苾刍香馥郁金田

　　戊戌春至香严觐礼宕山师翁有感

寻源蓦地到香严正值桃花放更鲜我祖中兴大法主门庭施设唱三玄

　　祝本师奇老和尚五旬

有山咸拱岳是水尽朝东世代攸宗陪卓然百丈崧钳锤全杀活振起济家风权衡玄要诀饶益君臣丰滂沛群生润慈云遍界克嵩呼祝五纪缁素聚千丛击香严毒鼓闻着悉头恫迈古金狮子超今海内雄法王寿者相一喝迅穹窿

　　黄龙智本师和尚(觉知上座请)

道大门庭壁立人无能攀德重聆风契心莫知其数不假钳锤渣滓净尽嘉声遍界个阿谁百丈奇然老古锥

　　自赞(智覃首座请)

曾遭天童密祖痛打令我顿然棒底翻身直下情根意识无作无功透得黄龙关瞎却顶门眼脱脱洒洒绝纵绝迹如鉴受象光非杂坏杂坏蠲便丑妍一齐分付正智覃唵叭弥　啰哩吽吽苏噜

　　梁山鉴西堂请

者真痴呆汉拈一条白棒彼此殊弗分碎衲僧窠窟恁么底为人阿谁能信受到斯肯承当许亲见渠侬咄个老瞎驴付与梁山

　　净极澄西堂请

我相非矩则描出尤幻式其不幻式者如何加赞得眉毛罅里剑光纵横庐陵米价齐等窿亟触着惯挥白棒头痛痒要伊自己识莫便是林秀野为人处么贼贼阿呵呵甚奇特汉水清兮可以恒映月之形明崆山秀兮可以常挂真之容色更假丹朱写徒劳费胸臆不假丹朱何所彰问取西堂澄净极

　　法海清典座请

这藞苴频模楷有丰姿无精彩谓会禅古人公案要待驴年谓知道本地风光不明白在无分晓处露佛祖爪牙有来由时饱鬼神饥喂从来伎俩只如斯一字如何加赞乃人生相识贵知音水入水兮清法海

　　见若朝西堂请

这川巴子有时本分接人笑面当慈悲示无作相行无缘慈有时酷虐渊深苦心含恶毒击涂毒鼓诛佛诛祖人情没秋毫无状有千万性气刚决得人憎瞋恚发时浑不管只这着子振家风百世见者白拈贼见若西堂知不知牙爪狰狞力不欺

　　空印极侍者请

这汉一生来不识好与恶空空眼界不分皂与白空印之手形道环之虚盈空印侍者虚堂张供三十年后青天激电白日见星为人活计无伎俩真实天童五世孙

　　联芳

　　智覃正首座(湖广安陆人)

佛祖道元尔以悟山僧今日亲分付巍然莅众振洪规塞断通天魔子路

　　武昌府太守筠庵刘居士(盛京顺天府宛平籍)

文经武纬振皇风道合君臣佐国忠格外行权公定法大雄正续济纲宗仲尼日月腰间带佛祖灵符手内筇弘护觉场犹不倦鹫峰曾嘱托流通

　　本巳上西堂(四川碧山人)

个是西来杰出人识高见远古为邻惊群伏众纲宗振衲子趍风济济臻

　　梁山鉴西堂(四川夔州人)

七穿八穴之心印千绪百头之妙门不徇人情资作者大机大用独为尊

　　智威宠蒋居士(江南通州籍)

▆然已得熊峰髓信手打开无尽藏且喜功深悟亦深世间世出独为上

　　智弘潘居士(江南通州籍副号朴友)

出群英俊越诸方虎骤龙骧莫敢当把断玄关施正令西来祖印更增光

　　敏慧悟侍者(四川酆都人)

不语须知未遇人西来验辨扣机亲济宗正脉凭分付四海垂钩钓锦鳞

　　觉知受书记(四川人)

获记西来敷化心玄宗妙达廓雄襟龙骧虎骤频降伏从此声光振道林

　　净极澄西堂(贵州思南人)

得尔法幢相与扶扫除学解刮肌肤为人直截机如电福慧双彰入祖图

　　梅叟卓书记(秦中宁下人)

全提向上恶钳锤尚古风规振此时正法今堪付嘱汝丛林榜样立雄基

　　法海清侍者(湖广人)

沩山作用了无疑惟尔上人自主持全放全收意亦克具摩醯眼那能窥心安如海量空廓互换机锋敏捷奇喜有巨鲸来突浪好拈竿线续斯时

　　见若朝西堂(湖广人)

离相离名绝众尘一回拈出一回新辉天鉴地迈今古济上纲宗尔盛振力在此时作用处老僧分付莫因循豁开向上之机括垂手廛中接引人

　　能极见监院(湖广人)

洞明正眼彻根元透脱根元独自尊肘后斜悬三要印恢宏祖道耀乾坤

　　景隆洪书记(湖广人)

七尺一条白蒺棒人天今古为模样熊峰直令尔亲行是圣是凡难近傍

　　法泰弘都寺(四川人)

心心相印本同源此际汝能接上根万行庄严福慧备定应四海象龙奔

　　印肃信知藏(湖广人)

珍重吾徒入此门西来十载契心源如如自住大▆觉声巨灼然宇宙喧

　　本权性维那(湖广人)

不留朕迹走机辐略露爪牙向近难一道清光辉宇宙八荒四海任盘桓

　　景齐照书记(湖广人)

西来法道好扶持掣电之机在莅时一等令行超格外与夺纵擒任设施

　　宝严果上人(四川人)

西来中毒已多年不二门开选俊贤济上纲宗亲授手雄雄老衲据中坚

　　与如愚平上人(江南人)

堂堂临济下儿孙重按轻提廓顶门此日迎恩开法席四方龙象云奔屯

　　盖臣周居士(汉阳籍)

及第曾经法战场权衡在手任低昂西来肘后毗卢印付与晴川英俊郎

　　竹叟智上人(四川人)

迦叶破颜来鹫岭德山焚钞嗣龙潭撒开金锁传心印杰出丛林作指南

　　佛幻心上人(湖广人)

坚侍江南刻录归心如杲日昼扬辉相期不惮频频举脱体云霞雾露衣何用老僧多指注当机无顺亦无违西来与柄吹毛利有待他年恣设施

　　能睿兴上人(湖广人)

雄峰扭鼻绝思惟豁豁全提更有谁瞥转当头那一着逢人专劝念阿弥

　　尼觉妍慧

赫赫灵光奕古今辉天鉴地势难禁相承授受亲分付佛祖传持只此心

　　尼法云相

心鉴圆明烛大千头头法法自光前百思不断忆能祖好续末山道脉绵

　　法派

明最尚宗乘怕然续济灯光含福慧普法印振南能

　　至节示三问

一阳始生衲子风流彻体如何是彻体风流句

万物滋产总来一眼盖尽作么生是一眼盖尽句

包含育养合配乾坤个里如何是不涉阴阳句

　　秀野林禅师语录卷第二(终)　　(槜李吴知先敬书禾郡曹文雄绣梓)
嘉兴大藏经　秀野林禅师语录


　　秀野林禅师语录卷第三

　　嗣法门人最正等编

　　继席襄州黄龙禅寺语录

　　康熙庚申岁二月二十三日师于安陆府丰乐镇西来禅寺受襄阳府列绅士山主众檀护暨各刹耆旧同门昆季本寺监院请于三月十六日进院。

　　三门广大法门一道直截信知家里人自然无内外拽杖便进。

　　佛殿法身无为不堕诸数直下会得应缘即现呈坐具云大众莫言不见乃展拜。

　　韦驮殿感应三洲刹那遍阿僧祇行弹指圆寥寥坐断魔军表弘护法门不计年。

　　先师像前平生没本据妄谈般若罪无涯端的有来由项上铁枷先担取黑豆换人眼睛争怪得者老汉追忆老冻浓心肝悬树头胸中更有一般毒不肖儿孙孰敢触遂拈香作礼。

　　方丈拈拄杖云新黄龙相席打令看风使帆不惜带水拖泥一任诸方笑怪以拄杖卓一卓喝一喝便起即日众护法居士等请上堂师至座前拈启示众云此谓之无见顶王三昧甚深微妙法藏言言见谛句句朝宗诸公应须不作文字解不生纸笔见如此符合文彩全彰还知端的么如或未委试听维那宣读宣毕以拄杖指座云看看者宝华王座栏楯阶陛天缯妙宝香光云网殊胜庄严一一皆由诸公多生修行集聚善根所共成就如是功德今日于一念间齐显露了也还见么遂升拈香云者瓣香至尊至贵名超优昙华为盖为云叶覆大千界虔爇宝炉端为祝延
今上皇帝圣躬万岁万岁万万岁钦愿福基等乾坤永固国运与两曜增辉八荒歌尧天之化育四海乐舜日之丰腴复拈云者瓣香补衮仁主盐梅圣化爇向炉中奉为满朝文武阖国公卿道府县各衙现任列位尊官伏愿常居禄位永作金汤次拈云者瓣香足见僧赖护法以显护法赖僧以鸣今日满诸护法勇卫协赞嘉谟爇向炉中奉为阖郡绅士在筵檀护列刹高贤同门昆季本山两序监院等伏愿缁俗同明正法眼见闻咸发最胜心又拈云者瓣香已在西来拈出多年今日人天普集不免从头说破廿载行脚蹋破芒鞋江南江北受尽风霜曾经数员知识提携实乃缁素难明一朝天童会里几遭密祖毒棒当下知归自吴越抵荆南撞入百丈山中礼见不近人情老和尚摧折一上痛恨难忘昔年亲到者里印可今日相承继主此席兹对人天众前拈出爇向炉中供养前住即此山传临济正宗第三十三世先师奇大和尚用酬法乳敛衣就座智覃门人白椎云法筵龙象众当观第一义师云未白椎之先则无当观之义任他五目不能睹四辩莫能通直饶荐得落七落八且第一义还有知落处底么出众与新长老相见智覃门人问玄风大震独巍然拄杖撩天接上贤高竖法幢天地动灵山密旨请师宣师云正法眼藏无古今般若真灯照天地进云今辰众大护法一会俨然恭请和尚上堂说法且道作么生相为师云相逢自有知音客何必清风动五天进云龙象骏奔咸鹤望普施一语利人天师云雷轰电掣风行草偃进云一句迥然开祖胄千秋法运喜重新师云也知恁么赞叹进云从此黄龙光不夜人人彻证续传灯师云勒回河北千年运直接曹溪万派春进云西来大意越今古百丈宗风遍大千师云好事不如无乃云叠巘峰峦毓秀泉清溪壑源长凌霄殿阁巍旷龟鉴人天道场秘密宝藏八字打开具种智者顿然妙达一段祖父田园界畦四至分晓只要亲到一回便见百丈弘规所以道随处作主遇缘即宗法随法行法幢随处建立展临济三玄戈甲会曹洞五位君臣敲唱双行杀活自在拈一茎草穿衲僧鼻孔布缦天网打冲浪锦鳞拈拄杖一划云新长老一时扫荡何故幸逢尧舜世自合乐无为复举阿难问迦叶世尊传金襕袈裟外别传何法迦叶召阿难阿难应诺迦叶云倒却门前刹竿着后来汾阳昭拈云不问那知五祖戒云露翠岩芝云千年无影树今时没底靴师云掀翻海岳求知己为报时流莫浪猜且道与三大老相去多少如此泾渭得便会得阿难问迦叶答之意亦乃烁迦罗心灵然不昧摩醯正眼光照无穷所谓真机普应大用全提还会么莫怪从前多意气他家曾蹋上头关结槌云谛观法王法法王法如是下座(谢辞不录)。

　　当晚小参尘劫来事只在目前缁素济济灯烛炜煌百丈山从地而起插剑峰崒立层霄是襄州胜境黄龙道场殿堂虚敝烟云蔽亏正法眼藏头头显出妙明心印处处全彰须知灵利衲僧未举早能委悉何烦黄面瞿昙出现于世宁用缺齿老胡航海西来诸方尊宿分宗列派各立门庭具驱耕夺食之机摧邪显正之用正眼观来总不消得我此门中别无奇特只贵明自心见自性闻声见色色色仍旧穿衣吃饭日用寻常不必望求胜妙以为自得岂不见古德云欲识佛祖心须向众生心行中识取欲识常住不凋性须向万物迁更处荐得多少明白多少现成今人不能洞明盖是自生知解碍却本来一段光明山僧今夜始入此门初相聚首竟不肯说心说性说妙说玄恐增诸仁知解只将现成一句子觌面拈出令个个自悟自证自家境界且作么生是现成一句子以拂子击禅床三下。

　　二月二十三日师受襄州众护法居士请住百丈山黄龙禅寺于西来禅寺上堂拈帖示众云两度三回推不脱今日依前把不住不是人情之故亦非时节因缘因甚撞头磕额岂意因缘会遇只如今日动静不以心去来不以象诸仁还知么黄龙虚法席使者至再三思昔得法时二纪有余年岂谓莅晚景檀护重相关开函读来简叮咛见楮端符子既已至不问路行难方挝集众鼓龙象咸欣欢先师未了底应时起波澜敢问诸仁如何是先师未了底待至黄龙方与诸人道破下座。

　　佛诞际明习居士请上堂僧问一降皇宫即不问未出母胎度人已毕时如何师云已降未出俱钝滞躲根禅客切须参进云因甚又睹明星悟道师云明眼人难谩进云十方同聚会个个学无为如何是学无为师云相识还如不相识进云此是选佛场心空及第归如何是心空及第归师云行不出户坐不当堂乃云天上天下行履自由慈愍四生示现阎浮故我释迦老人降皇宫出母胎便会指天指地周行七步目顾四方云天上天下唯吾独尊如此何等庆快若非得大自在安能如是然虽逞俊不免傍观者不肯所以后来云门大师道我当时若见一棒打杀与狗子吃贵图天下太平也怪云门不得何故祇为乱众生太甚今日正当此际山僧乍主法席兹者际明习居士挥金办斋供佛及僧城南一境居士各捐净财延仗本堂禅侣讽经礼忏庆佛圣诞山僧升座无法可说聊申一偈以应时节乃展拂子云年年春色满毗蓝堪笑瞿昙入闹篮才出母胎扬丑拙便开大口脱空谈韶阳痛恨要捶杀棒下分明绝指南绝指南至今一个未相谙试问诸人谙不谙如谙卓尔浑然无向背西天佛是老瞿昙下座。

　　开炉结制上堂斯时法鼓才鸣大家一齐散去可谓超出古今更拟撒土抛沙不免起模画样诸禅德既到黄龙相从参禅发明生死大事须依山僧行履他后决不相赚个个都要屏息万缘一心向道追复黄面老子百丈已前所行头陀之行是谓家风此之苦行头陀教乘备载请自校看虽然今人难齐古人且请其中行得一半庶使得沾头陀苦行之少分耳不可类此时学者总不问着甘为无惭愧人大法驴年会得只如黄面老子当时饥则统众持钵入城乞食归则各处岩穴之间其后匾檐山和尚唯食橡栗度日赵州谂和尚三十年不开口问人不杂用心芙蓉楷禅师不发疏簿不邀化主唯受澹泊又有丹霞然禅师一生只个布衲此诸尊宿俱是行头陀行家风所以各各魁垒秀出于当时而历千古之下为世出世间之所尊诸禅德若凭此苦行行持久之不移不易到者里更须知有转身喝一喝云百丈岩前轻撒手大千沙界露全身复举雪峰示众云三世诸佛向火焰里转大法轮云门云火焰为三世诸佛说法三世诸佛立地听师云雪峰虽则画蛇添足未免水寒于冰云门固尔直截指陈也是承虚接响黄龙今日结制开炉亦不凿坏常住地亦不过费常住炭只教寒时休嫌寂寞冷处却要温和若能如是体贴不惟免拨灰弄火亦且无佛见法见以拂子画[○@│]◎○相下座。

　　上堂寒则普天匝地寒热则普天匝地热虽则寒暑凌夺妙体本无生灭是以彤云幂幂朔风凛凛当此之际蠢动含灵森罗万象乾坤肃静庶物萧然于时衲子放下腰包脱却芒鞋同居百丈不拘堂内堂外不容学佛学祖但以十二时中行住坐卧着衣吃饭运水搬柴磨面辗米迎来送往主伴交参无功用行随缘自在人人本有莫大威光如龙得水似虎靠山黄龙门下既不容学佛学祖也不围炉添炭直教个个寒彻骨髓因甚如此冷灰爆出黄金豆却胜诸方热哄禅。

　　因事上堂二十余年玩马骑今辰却被驴儿扑一扑扑倒地无人搀得起卓拄杖云幸赖拄杖子着力撑住不然直跌倒金刚轮际尚无歇脚处在此时若逢白牯便须倒退三千里若见狸奴更须别路让他还拄杖子道长老长老平日硬纠纠地生按佛祖今日如何者般委蛇呵呵大笑云拄杖子你却不知先人法幢退己让人也是大丈夫事。

　　上堂自客岁孟冬暨望之期十方云集内外雍容同结制开炉共向无烟火冷灰里豆爆世界无处簸曲指数将来看看九十日然虽慎初护末原始要终首尾一如全无罅缝不参禅道佛法大家共乐无为同诸人住一冬山僧纵有一言半句尽是家常恼人说话来朝罢炉诸人或东去西去他时异日莫道黄龙不为人好。

　　佛成道日在北杨居士请上堂昔日释迦世尊睹星悟道今日西来觌面指出明星令诸人一时悟入遂拈拄杖呈起云拄杖不是明星佛殿不是明星山门厨库不是明星露柱灯笼不是明星森罗万象不是明星卉水丛林不是明星祇如释迦夜睹明星悟道与现前诸人见山僧拄杖是同是别于此悟得直得坐断圣凡窠臼上无攀仰下绝己躬净裸裸赤洒洒无依无倚无得无失可谓男儿自有冲天志不向如来行处行卓拄杖下座。

　　师继席黄龙以西来授智覃首座绍席上堂祖脉悠远法海汪洋是真正种草可续其后裔大力量人能泛波澜若论曹源巨浪包含深广若鲲若鲸若蛟若龙无不从中跃出然不跃则已一跃九万里程扶摇直上扶竖佛祖正宗还他过量人能持过量事过量人已见过量事行则同行坐则同坐灼尔西来的意自然上古风规既是权柄在手便合与人雪屈且道应时及节底句子作么生举聻灭却老胡种族扶起千古丛林喝一喝。

　　佛诞纠首善士何灿然安士俊周文黉李文魁杨大祥关明皋夏实禛鲁国辅等请上堂拈香祝圣竟僧问佛身无差别充满于法界充满法界即不问佛诞法语请师宣师竖拂子云攒簇不得底进云天人群生类皆沾此法力师云昔日世尊漏逗今日山僧饶舌进云将此深心奉尘刹是则名为报佛恩师云一言已出驷马难追乃展拂子云玉尘高挥为举扬分明佛面露堂堂今朝对众难收拾眼上依前双簇长诸人于此荐得则见今日吾佛立地处设或未委更为指陈故我释迦老子启基创业开方便门原为一大事因缘出现于世愍三界火宅焚伤悲四类欲流永鹜遂尔离兜率降迦维净梵国王为其父摩耶夫人为其母以兹证真常妙体运无作神通慈济无方度诸含识正所谓净法界身本无出没大悲愿力示现受生正法眼藏涅槃妙心实相无相微妙大法直截吐露分付了也释迦老子本命元辰亦乃诸人本来面目觌体无私纵横自适且不负众善士年年打破悭囊运出家珍诣西来禅林礼梁皇宝忏庆至尊牟尼所谓一念欣喜心能灭河沙罪果报福德因生生无弃背人天法界中诸佛同欢会还委悉么明心须让英灵汉成佛还他过量人复举世尊初生一手指天一手指地周行七步目顾四方云天上天下唯吾独尊后云门出来道我当时若见一棒打杀与狗子吃贵图天下太平师云世尊可谓龙袖拂开全体现云门真乃象王行处绝狐踪虽然如是一队汉递相脱空二俱不了还有捡点得出底么如无山僧不免别咎休去也还知落处么世尊不解覆藏惹得云门眼热祇如今日应时庆祝一句作么生道九龙灌沐自招得难洗今朝一面羞卓拄杖下座。

　　开之宁居士建千佛忏请升座根原悟彻见全修祖意明明百草头随处施为能脱略入流终不肯随流举世尊问波斯匿王云汝以何相观佛王云观身实相观佛亦然观佛亦然观法亦然法界众生界根根尘尘一切清净师召众云欲识佛大寂灭相诸人但尽攀缘于此荐得一切心即佛心一切相即佛相一切法即佛法一切语即佛语心也相也法也语也且道一也二也同也别也不见道二由一有一亦莫守一心不生万法无咎盖山僧往岁甲午卓锡普门丙申迁住西来而开之居士两处馈供绵远不绝壬寅。

　　佛成道日夫妇同到西来求受菩萨大戒越今辛酉廿有六载抑此信心坚固夙有善种今冬特延禅侣就家熏礼梁皇法忏仍请山僧升座举扬般若且般若如何举扬不免倩拄杖子为诸公通个消息遂拈拄杖卓一卓云孜孜竭力道心浓忏法功能岂易穷今日亲蒙千佛记信知男女体元同祇如善人家庭营斋礼忏祈福延生聻复呈拄杖云揭示尽兮又何说寿岳高兮福更洪下座。

　　德明刘居士六帙礼忏请上堂冉冉流光速季冬将岁暮朔风临古干共唱无生曲句句非别词单谈本面目还识本面目么于此荐得坐卧经行任所之双亲罔极已酬足亦知自家寿量等虚空不落人间花甲数是以特至西来办供礼千佛法忏仍请山僧上堂为众举扬此事既然如是岂可囊藏乃竖拂子云看看个里会得释迦不先弥勒不后迥超那畔独脱今时无分凡圣奚论人天祇如用益福龄超出寿量一句作么生道不萌枝上春秋古无影林中日月长下座。

　　仪真县芮门汪氏实瑛请升座乃云斯一段大事不分男女只贵痛切信得及底向未举已前一肩担荷若是思量了无交涉岂不见赵州谂禅师问南泉和尚云如何是道泉云平常心是道州云还假趣向也无泉云拟向即乖州云不拟争知是道泉云道不属知不属不知知是妄觉不知是无记若直达不疑之道如太虚空廓然荡豁讵可强是非耶古德将心一时吐露了也以拄杖呈起云见么有眼同见击香几云闻么有耳同闻既同见同闻无傥无偏所谓无边刹境自他不隔于毫端十世古今始终不离于当念行住坐卧自然虚而灵寂而妙三世十方空荡荡无佛无祖无众生山僧与居士恁么道也是无风波浪生。

　　除夕是年三月复往吴郡槜李挂锡资胜禅林刊录毕旋至汉镇大悲禅院访白云老宿恰值岁杪承道爱坚留过岁设斋请小参山野推脱不得不免应个时节挥拂子云不是心不是佛不是物是个甚么良久云千圣仰之莫及万灵觑窥无门威音王前净裸裸赤洒洒威音王后风凛凛峭巍巍临济喝下承当了没交涉德山棒头取证且过一边直饶总不恁么终非俊敏所以道我若真正举扬法堂前直得草深一丈事不获已向诸禅德道尽大地是个解脱门尽大地是个光明藏尽大地是个金刚眼若作恁么会悉唎悉唎不作恁么会苏卢苏卢恁么不恁么总拈却悉唎苏卢苏卢悉唎截断三路葛藤放下旧年历日管取百城春暖四海浪息还委悉么一岁今宵尽来朝正月一。

　　中秋晚参岩桂飘香梧桐叶落体露金风应时及节明明百草头物物西来意直下一见一切见一闻一切闻一了一切了一证一切证方知心外无法法外无心心外无法正如中秋一月溥现一切水法外无心一切水月二月摄今者月天上人年登半百虔办香华灯烛珍馐妙供仗延禅德熏礼千佛宝忏仍设嚫斋普供大众公愿已满寿福无尽且应时及节高低溥印一句作么生道夜静江涵千颗玉清光遥散万龛灯。

　　结冬制晚参闹　　处有闹　　处的佛法静悄悄处有静悄悄处的佛法若是闹　　处依旧静悄悄少有些子气息若是静悄悄处依然闹　　底可谓太杀辜恩若向这里担当得去不遣悟迷亲证无余所以道万法是心光诸缘惟性晓本无迷悟人只要今时了敢问诸人如何是了底一着子卓拄杖云千山势到岳边止万派声归海上消。

　　为心海月海玄机剃度小参挥拂子云一二三四四三二一全体脱尘埃自心莫放逸能为大丈夫顶眼明如日火里发青莲山冈出白璧佛祖尽欣欢怨魔悉悚栗好记取勿忘失复挥拂子云若向这里亲荐得从今不是等闲人。

　　除夕时穷日穷月穷年穷三十六旬穷过了东村王老夜烧钱西来并无一物应个时节竖起拄杖云祇者个无穷无尽历劫经年经月经日经时随分应用总不涉蔓相牵遂靠拄杖云历劫得来赤骨立乃展手云拍双空手接新年。

　　法语

　　为杨门高氏法名实洁老孺人对灵法语撝拂子云山僧对灵吐露全无一字聊且应时及节只得暂为指注且作么生指注自己一点灵明之性觌体与三世诸佛平等从来无去无来无生无死真光廓然洞照万象高氏孺人六十八年前全体恁么来金鸡抱子离青嶂彩凤衔花下碧霄六十八年后全体恁么去水底泥牛衔月走云中木马逐风嘶高老孺人还委悉么此是西方安乐国从来本性即弥陀。

　　越宗禅人办斋供众请法语古人道理障难除情尘易遣殊不知尽十方世界空索索地求一法可当前了不可得有甚么理障可除情尘可遣虽然言中有响舌里藏锋切忌佛殿上廊庑下撞着露柱复举法眼和尚偈云见山不是山见水何曾别山河及大地总是一轮月法眼恁么道西来则不然见山是山见水是水到处走来不似家里。

　　偈

　　寿武昌太守筠庵刘护法大诞(讳余霖法名实超号远公)

不负灵峰曾记莂如今握手乐无生仁风溥扇楚山净雅德弘传天下声迩对南嶟称寿酒遐瞻北阙感恩荣欣膺轩冕当清代莫惜贤劳答圣明

　　赠江南通州天与蒋护法(讳时泰法名实宠号智威)

天命寰区荣耀迁高居显宦政声传名山古宿曾亲觐疏爵洁修果益坚道契神交能一默绪言过辱爽谈禅临行粗箑引新句护法深心甚蔼然

　　赠江南通州梦斋潘居士(讳锐法名实宣号智弘)

时人不识但闻名渠是江南丹凤鸣捷出搢绅捐富贵顿开心地证无生深抽禅髓廓宗眼着揭修途保障城泉石光辉承愿力灼然高照亘天明

　　癸卯除夕作奉居智党元戎

岁交溢座笑言雷乔木嘤鸣暖色回短烛红光今夕意觚棱白釂古人该华悬近圃春堪摘高榭护兰风正开应节市廛喧爆竹贤良俊杰奋雄才

　　居智党居士命赠钟祥县星宾程邑侯

颂声德望崇千仞政化仁风定一方惠远民怀真父母苍生今古头甘棠

　　示明宇张居士

松梢微月夜初悬皎皎清光寥廓然大抵人生难共会获团圆处且团圆

　　寄泰征汪文学

一翳在眦华乱坠相逢狭路难回避天然佛性事谁明日用纤毫不费力

　　次酬襄州芑田方居士韵

野衲何人愧不禅道存颜巷意幽玄乘因王化垂千古且把新诗乐性铅

　　丁巳春会稽圆照沈居士前以佳章见贶余愧不敏敢不敬裁俚言以和兼五旬之祝

微樽并祝南山齐日暖风和奇卉萋物物拈来信可达胸中无悟亦无迷

　　示文盛严居士

心光虚映绝偏圆物物头头本寂然鸟迹空中无倚靠几行鸿雁落霜天

　　示郡山敖居士

合眼开眸重露布双明一句无差互于中切莫更腾疑法法头头绝去住

　　壬戌春汉阳荩臣周护法至方丈索偈遂赠之

威音那畔个消息显露明明在即今儒释传持敷正化雅为符合却堪任

　　赠江南仪真汪护法君耀居士

居士身而佛祖心双彰两相护丛林信由福慧多生种受嘱灵山箴古今

　　赠羽圣芮居士

绍来旷劫好家门自得吾真万累谖一个闲人天地内般般继嗣有儿孙

　　祝颖石上座六旬

威音那畔菩提种杰出须弥势独耸众曜潜晖杲日悬缁素济祝大椿年大椿年劫矸不能比劲坚

　　赠罕拙上座浙归

南方参遍罢行脚心眼圆明触处廓寸步宁亏达本源灼然放出翀霄鹤

　　示纯然禅人

物我同源佛祖机古今不易绝依俙堂皇迥迥坐声色惟尔纯乎独振威

　　宜城怕源郑居士受戒求偈

分明非戒亦非心平地不栽荆棘林法解勿存尘自尽妄情暂动业还深四禅毕竟无成坏十世何尝有古今遏下威光再为说杜康台子是知音

　　赠智覃首座

金毛狮子解翻身惊倒阎浮主地神弹压丛林新气象不施一喝主宾分

　　赠指凡法侄

道人胸次机轮活脑后常辉万里光空劫已前一段事先贤犹待替宣扬

　　祝法海西堂五帙

熏风感万物雨露发新条瑞应端阳节愿乘华柳朝无瑕仁实玉有美佛能超天命蕤宾月相呈景趣高

　　示敏慧悟书记

跃出威音无措足门庭超绝圣凡路世间世出越群俦卓卓巍巍全面目

　　祝月天都监五帙

丹桂飘香正此辰月华生彩现全身拓来山色可行乐捩转秋光妙入神拨境只因心未了忘缘常与道相亲难将甲子匹空状今古何曾有二人

　　赠密宗监院

监院多年为法门一毛头上立乾坤直心忠胆众魔畏白牯狸奴叹善哉

　　示智宗维那

谁问宗通与说通怀奇大有古人风金槌飏下无诸佛正合全肩荷此宗

　　示联宗书记

参禅宜早慎斯时错过光阴懊悔迟当下洞明佛祖心堂堂出格丈夫儿

　　示尼觉妍禅人

觉齐佛祖太巍巍妍净智圆逞妙机圣解凡情俱泯释头头自合契玄微

　　示尼心海禅人

诸佛难穷浅与深古今错唤是沧溟无形无相无名字列祖传持只此心

　　示尼月海禅人

蟾蜍飞浴渤澥中乾坤一个水晶宫直教光境俱忘却亲到末山见始终

　　赠嘉禾云衢赵居士

浩浩弥陀不断声令人闻彻耳根清跏趺坐落松间月祖意明明一道行

　　秋热偶拈寄嘉禾斌政吴居士

西林南亩正生禾已过伏天热更多执扇烹茶消睡闷炎烝应待雨滂沱

　　祝在北杨居士八帙

妙心常住脱根尘鹤算年花岂足臻唯此一机超那畔头头显露劫前春

　　示开之宁居士

无位真人面目全见闻知觉照虚然若能解唱庞家曲个事明明盖代传

　　示凤鸣安居士

拶破机先那一关是非情尽不为难瞿昙四十九年嘱阿弥陀佛坐舌端

　　示慧明安居士

无喜无嗔面目足只缘善性根深固翘勤披奉郁多罗日日行持自爱护

　　示元法刘居士

寒月夜深两不双光吞宇宙印千江古今无个解称赏整岁长然上矮窗

　　示笃扬杨居士

俯仰周旋皆祖意笑谭怒骂理非常须然应用无多子也要当人自发扬

　　示尼月音禅人

即心即佛难描画非佛非心圣不传了取平常心是道饥时吃饭困来眠

　　示尼慈慧禅人

妙心纯粹绝修为日用头头自主持活脱一机无限意咄哉好继末山尼

　　赠南召迎恩慧闻都监

迎恩何处不名闻狮子林中无兽群天地绝言能善慧上人素志可同云

　　赠慧明监寺

参禅课佛要精勤便是出尘离苦津一念纯真万虑息顿超直下见当人

　　赠慧光副寺

单刀直入莫因循斩却目前机境垠坐致太平无个事任君在处拟相亲

　　示心铭副寺

秋风秋雨起云堆独坐寒窗心似灰祖席寥寥为谁嘱望渠日作栋梁材

　　示密印知客

头头融会本通达放去收来在汝边此际期渠成法器嘉声传递百千年

　　赠自修禅德

绝学本来超对待无为何用更商量自能坐断声前路高揭辉腾脑后光

　　赠双泉李居士

是偈才拈分万象不同摩竭掩重门无生自证无生理正眼豁开见本根

　　示睿宗法徒

能所净尽空廓旷揭开自己光明藏膺中琼睿活神机超佛越祖大力量

　　示觉宗法徒

岂比寻常世俗情师资缘会信非轻遵依佛祖毗尼戒觉树华开道果成

　　示净意知客

一毫端上识根源灵鹫拈华今古尊迦叶破颜失正眼儿孙唤作破沙盆

　　示空印侍者

西来中毒不参禅苦侍巾瓶已有年信脚蹋翻华藏海寥寥坐断言思讂

　　示玄机书记

历代传持只此心洞然无古亦无今拈华微笑灵山记烈焰分芳继祖灯

　　示懋蕃侍者

灵山拈华露消息百万人天明不得一笑开颜精识精嘉声重振白眉力

　　示越宗禅人

弘机深密难窥测只在寻常日用中见色闻声仍旧去自然越格亦超宗

　　示义宗监院

参禅该古亦该今密密穷之似海深体露十虚圆满色奇华秀丽艳春林

　　示耀宗禅人

东风拂拂乾坤橐处处园林华乱萼楼子情忘一曲中灵云疑破逞家扩

　　示成然禅人

春云片片自飞高举目遥看彻碧霄千古清风弥浩浩天然竭世虚闲包

　　示空微禅人

参禅求胜不相应胜乃修罗魔子心声色丛中如荐得独超物外个知音

　　示心宗副寺

即心即佛绝纤埃卓尔无依擘不开惟此一机自受用闲忙动静独徘徊

　　示卓宗营办

坐断自家真净土释迦老子亦非佛南无稽首麻三斤缺齿老胡不是祖不是祖半夜日轮正卓午

　　示玄庵禅人

知身是幻若浮沤世谛从教直下休以戒摄心期早悟寰中独步更无俦

　　示佛隐侍者

六根不动绝前尘彼我无差本自真岂用安名与立号十方世界法王身

　　示彦宗禅人

不欺之力用非常一句南无百念忘动静闲忙端的旨阿弥陀佛放毫光

　　示尼乘莲禅人

尘劳顿脱入空门皤发剃除出世尊坐卧经行时念佛双亲罔极尽酬恩

　　示清奇禅人

波波终日为谁忙识得忙底道益昌始信当人一段事心期远大贵怕长

　　侍陈琳侍者

报云扇破索犀牛潦倒盐官非善谋言下当机吞佛祖越山吴水不空游不空游牙爪深藏轻不露通身隐遁一峰头

　　示古龙禅人

叠妙重玄岂易穷只须昼夜痛施功一朝觑见本来面能继法泰道脉隆

　　示慈容禅人

西来消息与谁通幡动竿头不是风能所量忘知见泯扶桑夜半日轮红

　　示怕照侍者

自心是佛少承当刹刹尘尘放宝光见得分明真古佛寒来向火热乘凉

　　示道妍侍者

却将消息与渠通击碎玄关那一重直截更无些盖覆同中有异异中同

　　示淳朴禅人

今日亲承古佛衣个中须荐祖师机没弦琴上宫商别不在阳春和者稀

　　示慧融禅人

谁谓拈华是别传西来敢道总非禅吾宗直指无知解杨柳丝丝尽带烟

　　示月光禅人

饥食渴饭困来眠日用头头自显然半夜阳乌出海閜也非佛法也非禅

　　示净慧禅人

本然清净慧弘明植竹薅云了幻情好个为人消息子朝朝林下乐生平

　　示道勤禅人

念到心空佛亦忘更无余事可思量东风阵阵催花柳红日晖晖照竹房

　　示谧恺侍者

禅须必参道须学不是现成非造作傥顺语言解未忘胸中何得超群略直下冲开万仞崖头头拶入毗卢阁始知物物全彰头头独脱法法不融而自融事事不扩而自扩汝今无求我无语列祖传来此心个此心个南山起云雨北山瞥向人前恣卓茔

　　示法平禅人

马厩牛栏正觉场更于何处觅西方潦倒诳人刚指注明明好肉上剜疮

　　示法幢禅人

原梦度茶无指趣一声啼鸟入云端仰山别有超群处不被沩山苦热谩

　　示玉明黄佛子

善法堂前一片地莫教荒却变桑田耕翻便把灵苗种子实香飘播在先

　　示美之王佛子

善人行善终身美有问谁为乐善旨一念平怀自坦然菩提解脱心无比

　　示克生刘佛子

时中一句弥陀佛当下能消历劫愆念到心空佛亦寂何如浮世独渠贤

　　示余佛子

两目昏华光不夜耳根圆听发鬅鬠脚跟点地步真实也与从前较不增

　　杂着

　　斋榜

　　襄州百丈山黄龙禅寺闳恢佛祖门庭具备丛林礼乐管取圣凡同聚出乎尔返乎尔宗风遍布于诸方从教福慧双修行亦禅坐亦禅功果顿超于十地晨朝搏香积斋日午打龙宫供大开门户谁管船来陆来高竖法幢任他风动幡动俾衲子悟禅悦法喜之机祈施主衍富寿康宁之福广慧心而酬信施兴国祚以祝
皇图。

　　戒杀放生念佛文

　　灵蠢万殊所感之身有贵有贱有富有贫福业杂糅舍此趣彼旷劫迨今历试诸难正如辘轳圆旋不息流转六道三途繇是观之莫不由畴昔自作也凡人生天地间孰不承父母遗体然曰身体发肤受之父母至于蜎飞蠕动异类含生咸禀阴阳气以生成且世间人则曰天生以养人遂充其口腹于是燔炙烹炰以为快事殊不知世间至重者生命最惨者杀伤蝼蚁虮虱尚尔避死贪生此等之卑皆因恶业所弊受此微劣之躯惜哉肆其吞噬之谋若此能推己畏死之心而及物安肯其吞噬如是之切邪众生迷昧何乃罠于山罭于渊百计多方搜罗掩取使其魂飞胆落母子离散羽毛鳞甲均同佛性形异貌别痛痒相关或囚笼槛如居囹圄或逼刀砧快锋剐　一颐指百命俱倾谐举唇群孳绝灭季世残忍已甚　杀蕃多倚我强欺彼弱啖他肉补己身友戚亲朋同牵六趣夫妻子女共结轮回冤亲聚首黑白难分永劫流连作者自受此则理恐非宜其心安忍人必将思过去已作之因则现生定受已作之果所以由今以验昔因往以知来由今以验昔则知定业之不化因往以知来则知定果而莫逃作如是因受如是果因果分明昭乎耳目焉不矍然起惧未来生死冥然无涯乎惜哉俗习深滋距劫怪世岁节春秋以之祀祖母难诞辰饔飧以之燕宾晨暮饭脯荤肠自为恣饱不思三途恶报悠长果因明然不爽能令生生互相贼害冤对相仇如形影相似不可移易也杀生之祸莫此为甚不可不恐怖哉嗟乎数十年来乖氛续兴兵凶臶更刀剑临身回避无地群寇之殛现见尸横遍野白骨盈冈咸斯杀业衅为之致也繇是昦天垂矜先圣行睿释网著于成汤天子埋骨兴于文王圣人寿禅师慈风未泯赎鳞虫而得度莲大师悲心由在凿洼池被物蠢以全生孙真人遗宠犹存救龙子而传方沙弥易短命为长年一活蚁也书生改卑名为上第一放龟也孔愉微职而封侯毛宝临危而脱难酒匠拯已溺之蝇死形而复稣厨婢舍将烹之鳖痼疾而痊愈俾居水族者游潜泳沫处林泽者跳跃飞翔获验全生之乐自得性中之天放生之效事非无征施皆有报昭然如此普愿仁人随所见物恤念生灵物我一体发慈悲心共相劝勉开解脱门好生植福捐己之财行方便事予具言至此谅同志者目击于心或恩周多命而莫积阴功多福聚于今生若惠及一虫而利益宁鲜余庆逮于他世苟能慈心接物更加称念佛名弥陀古佛当体辉彰唯斯念佛法门超脱业障苦海均资九有拔利四生当知揭显戒杀放生念佛功德最胜者也请各直下承当。

　　回蜀省亲传

　　前佛应化不诞虚空然有父母宗属生氏令人历传可考盖吾人之有亲犹水之有源木之有根所从来者也吾宗之着止周宣王之代支分派别散之六合抑从来亦辽矣又何知焉所审高祖曾祖居蜀成都资县吾祖所生惟先君先君生二人余其次也而先君治生最专慎教儿极严谨余七岁始入馆至十龄时遇佘酋叛乱一日父谕之曰杀戮之刑何以相远予即求出尘先君吾母即命出家及摄衣从师剃落未逮一载先君以吾母嘱长兄事之亦从佛剃发如是空门者逾十二年哀哀先君不幸先朝癸酉以疾而终先君生于万历二十一年癸巳十月初五日殁于崇祯六年三月十二日也余选日茶毗建塔于富顺县瓦宅铺九龙寺之南山(旧额五龙庙明季时乡绅讳麟号瀛仙周老先生改为九能寺)守塔一载参学心切奋志南询自离故乡三十有五祀未始不欲南还塔陇修法为父之冥赞会其世之乱犹未果念呜呼余何能述先君聊记大概用以想见其音容耳吾母成我之道未酬自于怀之育之不计其劬劳之恩吾母事先君以先君不治家捐爱出尘吾长兄年幼吾母持家拮据劳苦余儿童出家又何知哉自今思之先君吾母之德实同天无际海无涯虽释子割爱而形生大本孰可忘之吾母虽则有兄奉养而不能躬行定省之事执兼且道力弗充莫克致父母宗亲于安养之上品仰观大觉世尊成道之初说法于灵鹫山中父皇成道于当时又说法于忉利天宫圣母直下证无生忍圣人可谓与人道大合也慕诸胜轨目犍连运神力破岳府之深扃拔母罪而直出泥犁黄檗隔江投火母获生天感闻其谢子之声于云旆之端倪睦州师编蒲呼母母亦悟道恭行以篮舆负母至于竟老六祖始鬻薪以养其母将登黄梅从师患无以为母赡殆欲为佣以取资及得法南还而其母已歾慨不得以道见之东震法幢赖獦獠汉健身扬名至今存焉遂寺其家以善之终亦归于此也故叶落归根能祖道人也讵测量其异德犹示人而遗其本也然而诸名德不忘其亲于圣人之意得之矣且二十余年乡邑婴于大乱未知吾母若存若殁先父塔庐得不为其剽难猝暴乎瞻之望之涟然泣下今年会事益有所感是可以省吾亲安吾亲遂旋里之举故着是说发明吾佛列祖大孝之密意奥理耳时大清康熙六年丁未仲秋十二日归觐生事死祭孝斯在矣。

　　挂钟板师呈板云钳锤佛祖号令人天今日悬堂前通身无向背于此荐得金钟恒说无生法玉板常鸣劫外音遂击板云若将耳听终难会眼处闻声方始亲。

　　挂火板观音入理门衲子莫蹉跎击板云分明举似绝淆讹逐色寻声已错过。

　　开梆形声未先旷默以何准簨横崇台善存而殊应举椎云椎下无私声前不让随击梆云直下洪音施正令衲僧莫不共徜徉。

　　安监斋手中钺斧护身符凛凛威风见也无化供察斋忙不彻丛林拥卫助香厨。

　　佛事

　　为天童密云悟老和尚忌日设供拈香指帧云堂堂觌面觌面堂堂于一毛端智遍法界为甚么古德道觌面相逢堂堂不见举坐具召众云还知西来落处么昔曾亲吃棒至今痛不已然虽如是一段苦屈不得不说破良久以香爇炉云天童佛法无多面目分明见么遂率众展拜。

　　香严宕山远师翁讣音至挂帧云先师翁慈容窥觑有繇遽闻迁化吁嗟涕淋法门不幸痛伤莫量翁昔继济宗铭今示真归告且喜自始至末从初到终一期事毕真善知识西来忝为法孙诚谓青出于蓝今日不免设一分供点一杯茶爇一瓣香熏祢鼻孔召众云还见香严老古锥么复指帧云虔修薄供惟翁鉴三片旃檀三度熏遂烧香上供展拜。

　　香严远师翁周忌拈香云亲翁三番觌面难睹离翁一载难睹觌面今朝狭路相逢难为回避诚欲撮土为香不免傍观者哂举起香云大众若道是香也触了非香也背了毕竟如何咦便烧。

　　暮春宕师翁讳日拈香云昔年今日生幸值春深山色织昔年今日灭雨泣山花红似火生灭去来卓然超绝时节分明面目现成良久云常忆江南三月里鹧鸪啼处百华香。

　　丁未秋回川为先君在天定公扫塔云河山阅历数千里无缝塔前觅父容谁晓先君真面目儿孙显露日用中遂插香上供作礼。

　　为佛会庵悬钟洪炉鞴内越翻身伟器成来世所珍鸣钟三下云音震乾坤惠号令唤回多少梦迷人。

　　黄龙奇然智先老和尚讣音至挂帧举哀云百丈峰前古法幢全提唱道久非常抽身闹里独归去海涸山崩五内伤虽然如是正似昔年大庾岭头笑却成哭今日西来门下哭却成笑何也岂不闻古宿有云吃泉水贵地脉且要正眼流通宗风不坠可谓于时法幢摧而未摧法梁折而未折法河干而未干法眼灭而未灭诸人若能如是会奚用哭苍天祇如通信一句又如何道祖月凌空圆胜智何山松柏不青青遂拈香作礼九拜。

　　先老和尚一周上供指帧云此是黄龙堂上先师奇老和尚一生孤硬不近人情底面目不肖明林昔遭钝置今日故无三转语诸人荐么设或踌躇再为注脚举僧问巴陵鉴禅师云如何是提婆宗陵云银碗里盛雪如何是吹毛剑云珊瑚枝枝撑着月祖意教意是同是别云鸡寒上树鸭寒下水后云门闻云老僧百年后只将此三转语供养老僧足矣遂蓦顾左石云即今素拙儿一语也无且作么生报答作女人拜乃上香上供作礼。

　　先老和尚讳日上供拈香云东君行正令及节遍阎浮梅辟花灿烂馨香子实稠者是老汉鼻孔分明觌面昂藏即今还有知老冻浓本命元辰底么良久云儿孙已普传天下寿量无穷不计秋遂插香率众礼拜。

　　先老和尚三周对塔上供百丈山头擒虎兕汉江波上钓鲸鳌口吞佛祖绝同类眼盖乾坤独据高前年二月初三那伽定今岁三周慧辨豪蓦竖拂子召众云看看先师从定而起在拂子上放紫金光说微妙法顿令人天亲获记莂还见么还闻么于此见得闻得慧日高悬法云弥布个里玄要掀翻主宾不立净裸裸无内外孤卓卓亘古今所以彻骨彻髓血脉贯通透顶透底乾坤独露绵绵不漏器器相传不肖秀上座亲为诸仁点出作将来眼拈起香云有来由无巴壁没兴相逢黄龙寺拾得底无头无尾无眼耳鼻舌身意复举起香云若是一片旃檀香嗅着全无香气今日外扬家丑明人不作暗事便烧。

　　为一真大师起龛有佛处不肯住觉华拂拂面门开无佛处径走过踏碎云山俱脚底自不夜行天明已到遂拽杖引之。

　　入塔拓起骨云尽十方世界是个金刚正体是个无缝塔门到者里出亦无碍入亦无碍遂进骨云无缝塔中开正眼普门千古镇常存。

　　安陆太音庵法孙普德普续请为印文师祖起龛心地坦然性光皎洁又安得有去来径之可分有生死相之可别然则如此理绝千差事无一向且道起龛一句又作么生这条鼻直通霄路轻然移步往西方下火师至龛前把炬云平生机用今朝尽辞世茶毗正此时劫火洞然凛凛发通身触着光炜熙撺火炬云欲问印公安乐土西方端坐宝莲池。

　　入塔火灭烟消会见稀无生面目没倚依顿辞人世隐形外脱体巍然对落晖恭惟老耆宿印公觉灵七十六年前始于郢地生生而无生相七十六年后终于郢城去去而无去迹正所谓无始来生死交谢而靡移亘古今寒暑迭迁而不易今既非去昔亦岂来迥超三际独脱今时所以住阎浮七十六年实性孤高胸怀安静现前儿孙蛰蛰法眷绳绳续焰联绵分枝列派今日化缘已毕顿归安养祇如应时应节作么生是退藏于密遂下衬云烈焰堆中煆过无缝塔里安身。

　　香严师翁塔前上供拈香云灯传临济不容拟议掀翻窠臼直截为人六坐道场惯用圆机且道黄龙法孙明林今日到这里向甚处相见师翁聻遂作○相云一塔巍然千古秀日月长明不夜灯礼拜退。

　　安陆北关外白衣庵颖石转石昆石衡石禅德请悼先师润慈德公上座对灵云点点荷钱池畔绿枝枝榴火槛边红当阳荐得真消息直往西方刹土中恭惟润公觉灵弃常郡旺族入瞿昙氏门出处非凡安身得地始于太音教院肆志法义然后住持北关外白衣庵三十余载使殿阁鼎新山门壮观佛像严饰器具周全可谓光前耀后正好应缘行化何期彼岸先登复祭云呜呼公之为人兮识见高明公之处世兮胸怀特达公之齿德兮尊乎高上公之戒珠兮净尔无尘公之法眷兮派衍赓后真一世之伟仁兮后昆之良范讵料忽唱灭兮令人泪出痛肠呜呼岸柳依依兮亭花簇簇即境明心兮了无回互吾今告公真言兮确实还乡这边那边兮形讳声扬勒文致祭兮介师盛德香茗薄奠兮揭徒寸心生死幻化兮寂灭为乐灵其不昧兮倏尔来歆。

　　起龛公灭亦速合彻玄微体绝依倚徐行独步然虽如是且起龛一句作么生道程途俱不历顷刻到西方以杖击龛引之而行。

　　入塔无来无去千古音容常在不生不灭本来面目恒存下龛云坐断涅槃城端踞无缝塔代代子孙贤栴檀树无杂。

　　为古兰和尚塔前设供佛祖出世应缘行化度生事毕返本还源法兄古兰和尚生缘西川与吾同门道眼洞明灵机廓彻前年继先师法席正欲高踞猊座播扬宗教岂谓化缘已竟辞众说偈而逝今日法弟绍席别无所敬香焚三炷茗斟一瓯略伸道义格鉴微情遂插香拜。

　　悼南召迎恩映昧和尚转无上法轮于鹿鸣为人曾不惮敷扬如日当午罄无侧影提毗卢正印于迎恩揭翻佛祖开玄路如风吹水自然成纹镕凡锻圣只在刹那出死超生如同游戏大众还知喜法弟用处么纵横手面与人别榜样堪留后世看。

　　法徒尚景尚溥为故恩师净极故伯立宗二公三周诵经礼忏上供请悼二公万事已都忘两曜升沉一任忙落落襟怀绝尘虑了无心念往西方唯法子净极澄公者戒捡冰清不惜身命为法重故攻苦清淡刺血书经而能明佛心宗备行法门中事以法徒立宗道公者与净公一日剃发同期具圆二公行解兼全岂非有行乎然廿余载之间昼夜奔驰出入孜孜不懈使西来法幢焕然一新山门壮丽真一世英杰后学良范正宜执持院事何期一旦倾逝呜呼人之生兮聚首同住人之死兮各行异路叹万法无常嗟色身匪固临行说偈相辞撒手翩翩独步俄惊三周之期设供诵经荐度悟自性弥陀达惟心净土溪声舌相处处全彰山色身形头头显露祭薄奠之珍馐想二公之来赴。

　　为后堂太初敏禅德起龛日暖风和爽气新密移一步正斯辰而今撒手归何处直往西方罢问程。

　　下火我心伤痛太初公诚实胸怀无有二毗尼严净若珠珍出处为人而得地上座生缘蜀夔高梁古氏之子幼年剃发灵机敏达慧性开通然后晚景出蜀慨尔西来圆具十二年间处身不惮勤劳辅弼山野意气高贤檀那敬德衲子称名正好佐助丛林何期一旦倾逝浮生七十三世缘今已谢到这里须信道涅槃无二路方便有多门越过生死关丝毫无间隔乃举火炬云敏后堂会不会当机宜悟真消息便是逍遥物外人撺火炬云欲识到家安稳处红炉焰上露全身。

　　为静虚禅德设供雪消庭畔冻　河大地阳回暖气多欲识真灵归去处一轮明月蘸清波恭惟圆寂静虚海公觉灵性质孤高胸怀坦荡足下幸得剃发上首智覃公者现绍临济正宗分枝列派可谓法眷绳绳儿孙蛰蛰禅德既住人世已满且喜妙契无生所以吾佛道诸行无常是生灭法生灭灭已寂灭为乐若也恁么荐得本来面目分明在春水春山显旧形今日仙茗一瓯香一片聊伸道义眷微情起龛云深二月聚西峰可惜光阴日不同试看山前桃李树此时犹自醉东风蓦拈拄杖指龛云且道者上座向何方所蟭螟稳跨昆仑背撞倒须弥压碎空。

　　下火七十七年间一心浑落魄课佛持戒坚示疾而告寂证得金刚不坏身便归如来大圆觉撺火炬云红炉焰焰雪花飞一点灵光遍寥廓。

　　为立宗知客起龛出生出死得大自在且如何是出生出死得大自在一着子良久以杖引云摆手毗卢顶上行便是当人好消息。

　　下火未悟客尘烦恼炽盛既明一真廓然清净竖火炬云须看死柴头活焰扬真令直教皮袋从此尽留得茎毛翠拂天。

　　为元宗禅人起龛应知诸法如幻生死犹若雷电来去自住圆通直往西方无间。

　　下火五十三年前生生幻五十三年后死死幻生死根株今已坐断皮囊付与丙丁童灼灼光明辉八面为福宗缘知殿起龛且喜达惟心弥陀远降迎接引归佛国台畔礼慈尊。

　　下火阵阵朔风送福宗信是超然乐无穷直须火里翻身去独步毗卢顶上头。

　　为佛隐贵侍者起龛以杖击龛云佛隐山河体性空休分南北与西东今朝跃出生死路万派千峰总一同。

　　下火拈炬竖起云不变金刚体明明在目前随缘须透脱独露莫贪观此去再来吞佛祖巾瓶左右得逢原且道末后全提句又作么生撺火炬云来去杳杳绝形迹烈焰炉中片雪寒。

　　入塔学无前后达者为先生居人世一十九年西来出家圆具参禅志念真坚吞栗棘蓬透金刚圈临终念佛擦手安然拓衬入塔云孤峰顶上埋金骨净土花开一朵莲。

　　寿塔

　　丁巳季春廿四日为师造寿塔功毕集众上塔顶请示众师至塔前云春风浩浩林木长新无缝浮图巍然卓立拈拄杖指塔云大众此是现住西来传临济正宗第三十四代秀野明林末后全身竁窆之所今日不顾面皮厚不识羞耻亲拈自弄自扬家丑与诸公重下注脚良久云兹者广济澄源主人荆南罕拙上座及我嗣法门人合山诸公列刹高德众居士等不忘灵山之嘱直指湘南潭北大家信手拈来顿成一座宝塔可谓超出古人一头地矣莫言忠国留此样祇是古今浪相传所以截断大庾支离觑破疏山漏逗故知鹫岭当年事今日分明不用猜无缝层层于一致当阳卓立泯功该斯事且置祇如理圆事毕转功就位一句作么生道金针双锁全心印永镇陂湖亿万年。

　　行繇

　　顺治庚子冬两序暨合山众职事等各各怀香人方丈启述行脚师曰有何行脚可说若说行脚家丑外扬你等是无事生事专露山僧丑拙也众恳乞不已师曰然说便说了汝等不得记取一字予西蜀成都资县人也父姓周讳朝富母饶氏世族锦衣于万历四十二年甲寅七月初九日辰时生始离襁褓辛酉佘酋叛乱予虽儿童知敬佛乘一日父谕之云天下无平均故有攻战之乱杀戮之刑由此生死惊惧何以相远予聆父训铭刻于心尔时求出家父母听许即命之富顺县九龙寺礼星天师为徒越明年母长兄事之父随出家予蒙父师教诲十有二年崇祯六年癸酉春父师前后迁化予自计曰昨日的今朝不见了早晨的晚些不见了整日应酬人事有何利益即趋傅家庵印心老宿处印问曰闻汝父师俱丧是否予涕泣曰是印曰生死事大无常迅速曰弟子身堕三宝数心未出家丐师一言指个出生死路印曰汝曾读法华经么曰读过曰经中道佛子住此地则是佛受用汝作么生会曰经行及坐卧常在于其中印曰此语且非汝本怀汝试父母未生前道一句看予被一问茫然无晓印曰山僧万历年间在两浙参见尊宿蒙他指个歇处不似尔等未出境而清机密旨拟欲觏邪曰再乞开示即遍参去印曰汝但持佛子住此地则是佛受用句偈只是持时不得将心领略分别解会唯贵猛着精彩直下持去他日自有尊宿与你点破予礼曰谢师激励终身不敢忘却每日参究怏怏然似物塞膺一日忽值一禅客到寺挂搭谭及天童密云老和尚玄墓汉月和尚孤峻门庭实深相为机锋敏捷鲜敢当者予曰既鲜敢当者禅师曾参见否时禅客举拳云唤作拳则触不唤作拳则背你唤作甚么予罔措被诃曰何不遍历诸方去予年二十随吼石亲教师南游癸酉冬发足甲戌春抵南京吼师单丁参玄墓予寓金陵讲席四载戊寅春腰包下姑苏谒玄墓汉老和尚尚一见便问是何省人曰四川汉举竹篦云唤作竹篦则触不唤作竹篦则背汝唤作甚么予挺身而立汉曰西川蛮子乱做予礼拜起汉理前语问之予珍重出诣知客寮询吼师下落忽一师从禅堂出说吼石兄在此住两载去年秋往杭州西天目山住静予得信即过浙到径山参雪峤师太一见礼拜了便问十方世界中一切人师子阿那个是师子头雪曰设有你向甚处见他曰放过一着雪便打曰草草打着个拂袖便出登天目山礼高峰中峰断崖三祖塔毕到吼师静室吼曰汝三年离我历诸方见老宿所得的一一通来看予叉雪便打曰这汉从来没缝罅吼曰汝别我三年实无得处予曰疑则别问即服勤三个月一日吼举竹篦云触不得背不得汝唤作甚么予不能答被痛打一顿予参究两昼夜目不交睫至第三日吼蓦搊住云速道速道予被一拶通身汗流即口占一偈毫端开豁好精神落落举扬处最亲气宇堂堂无向背等闲放出百千真吼曰汝将谓大事了明未在更亲切道一句看予又曰刹刹尘尘超背触由来行履不虚躅交罗溢目心眼飞妙相圆明元具足时品中静主在傍竖拳云赃在者里贼在甚么处被予劈面掌云赃贼俱获捉败了也吼休去予虽有个入处尚怀犹豫未得脱落是秋辞吼师参天童悟祖至人事了问除却棒喝语言和尚将何指示学人童便打一掌予曰学人自招得童曰汝道自招得招得个甚么予便礼拜童脚与一蹋予不觉通身汗流更得一番庆快次年己卯四月八圆具秋到金粟参费隐老和尚问如何是觌面相呈一着费便打予一喝费复打予曰瞎棒瞎棒费连打数棒云瞎棒元来有人吃在予曰奈遇某甲檐荷得舞坐具出冬结制贴悦众单时玄密智光二师作维那柴立师为连单一日随众入室侍立次费拈拂子云老僧这柄拂子与人祇有一问问诸人诸人若答得便分付古德道举一不得举二放过一着落在第二且一如何举时孤烟师下语云六六三十六费诟骂一顿复云还有道得底么出众道看予出伸礼了依位而立费顾云汝道也太煞道祇道得一半予曰一半与和尚道费拈棒予珍重出辛巳秋予仍参天童遇弥勒佛像成众请开光童至座前以拄杖指云大众者老汉已开平等眼光普视诸人了也诸人还识普视的意么若识得便知古人道弥勒真弥勒化身千百亿时时示时人时人自不识若不识老僧为诸人一时点出遂以拄杖打散予被一顿痛棒全身放下剔脱犹豫遂呈一偈荷师顿棒太多焉打破从来一肚禅却见自家真面目浑然更不别求玄童接入袖复伸手云将偈来与你看证予曰谢和尚证偈竟作礼出壬午春解制予出山回川养亲至荆州地方行李罄失到巴东荆南大乱予避进建始县永安寺刺血写法华梵网二经经毕起身上川遇张寇入川大乱止施州卫冬瓜溪荷桂亭陈居士创庵留予住静六载己丑春复下江南过远安闻奇然本师于南漳云台山住静直造谒之蒙留过夏予将昔日所做工夫天童金粟机缘一一陈白师曰何不再参诸方去予竖一指师曰弄虚头作么予将茶一泼师便休一日师以偈示之天童角虎到湖东得意忘言步步通任他十方涂毒客都来尽丧爪牙中予和曰含虚包括绝西东向上玄微豁彻通纵有大方英俊衲到来尽伏爪牙中师览毕曰有半根拄杖子分予云是何言欤是年冬忽闻破山老和尚出川诣天童埽塔予有参侍之念辞师到安陆访信破未曾离川予遂游东山华严古硐静安上座留住癸巳四月八日请为众弘戒予坚辞不已应之遂六处放戒甲午住普门结冬制延抱一讲主弘楞严经百日禅期丁酉岁闻本师住襄州黄龙予六月二十九往礼师出迎之曰这几年闻公在安陆荆州大兴佛事予默然而退接进师遂挝鼓上堂集众云百丈山前亲行此令本来无说除人之病卓杖云一击涂毒鼓玄沙遇猛虎横吞海底月吸尽宾与主握偈拂与之云大唐国里无人奇然可知之也两手拿尽虚空分付秀野禅者予接云当人突出脑后眼睛脑后眼睛今瞎了依前祇是旧时人请师不接师震威一喝予曰大众证明便礼拜予不意因缘至此乃卓锡焉上来是予二十余年奔南走北请益尊宿不唧溜事漏逗不堪今因诸公勤求不已出尽百丑诸公们慎勿效繇各各直下承当有甚么隔碍时寒久立珍重众作礼踊跃而退。

　　秀野林禅师语录卷之三(终)

　　　　(法子最澄　　　　戒子如心
　　　　　最清　　　　　　寂圣
　　　　　最见　　　　　　照慧
　　　　　性弘　　　　　　玄庵
　　　　　实信　　　　　　实恪
　　　　　实性　　　　　　照元
　　　　　实照　　　　　　修成
　　　　　海洪　　　　　　性恩
　　　法徒实道　　　　法孙尚能
　　　　　实和　　　　　　尚莹
　　　　　德极　　　　　　尚溥
　　　　　德会　　　　　　际升
　　　　　实炯
　　　　　德洪
　　　　　实琼
　　　　　实果)

　　　　　同捐资敬刻
　　秀野林和尚语录卷一之三用广流传
　　　伏愿人人透脱生死关荐取衣中无价宝者
　康熙二十三年岁次甲子中秋日谨识
　　　　　　　　　　　　　　板藏禾郡楞严寺
　　　　　　　　　　　　　嘉兴(吴知先敬书▆张舒瞻绣梓)
