嘉兴大藏经　憨予暹禅师语录


　　憨予禅师语录序

　　白日青天响霹雳聋瞽耳目何归悬岩窈壑走山魈樵苏逢迎自惯汾河踞坐既难别昔狮今狮眉睫放光竟觑破西土东土问花香风送满堂鼻孔谁蠢谁灵看旧铺新开托钵儿孙几肖几逆楼台耸翠殿阁祥烟果然人天满目大地黄金长河酥酪允矣手拂转轮按莫耶斩痴顽赵州草鞋奚用借炉炭炼凡圣云门木棒枉劳铁鹞飞空水牯出袋浑身手眼似虎如龙望千万峰横担不去案山欢悦露柱怀胎虽终日諠哗笼灯照塔将二六时错过难逢南北东西脚跟下七通八达秋冬春夏身经处一瞬千朝达磨不来二祖不往唱前三后三祇同称月道饼法眼若抹瞎驴若掀到朝打暮打会駴癞狗泥猪雪梅消息共寒参那管虾跳龟走爆竹岁时随世谛岂询电卷云腾惟憨予和尚卓锡汾阳键椎狮窟唱提直切揭日月灯于中天印证洞玄醒过见来于俄晷共仰法筵龙象远奔魔径犴狐同志录厥宣扬末简附诸颂古扑爰嘉结制有益宗风檃括来编用副索弁哂凫鹤之断续类瑟竽之异同云尔。

　　时
顺治己亥仲秋望日太子太保兵部尚书武英殿大学士西蜀胡世安谨题

　　憨予禅师语录序

　　佛法不离权实后世故分教宗世尊谈经三百余会说法四十九年其言具在无不可晓即举拳示珠拈花微笑教外垂机匪为常也嗣是祖祖相承比锯投针提持向上少室西来指心是佛坛经阐道平实示人皆为和盘托出五宗未列示乃弘多扬眉拍口封纸张弓种种神用觌面举扬仍后雷喝迭震惊回四众耳聋雨棒横施谩夸三禅电扫此关彼注匹马单枪问白答黄埋兵掉斗或号通宗而沙盆扶起或称正眼而古镜当台公案如林彻透七通八达语录若海豁开四满三平直指言中有响单传句里藏锋虽然如是各阐宗风争唱祖曲惯翻筋斗何妨遇景呈机解弄猢狲一任逢场作戏但行衲僧本分事须拟龙象互施为憨予大师得法于龙渊飞锡于汾土三玄重震四喝弘恢广衍圆音无不明契审根发药提撕总是机缘倒把横拈咀嚼俱乃大意诚然象外机先可谓眼筋舌骨有客难余曰文殊意堕于维摩言不如默曹溪辩穷于玄觉意岂无生子何故敲空作响掉丰干之舌为余曰不然师乃说而无说余亦将机就机者也。

　　顺治庚子岁寎月汾阳羼庵居士朱之俊题于西山之开笑轩

　　憨予暹禅师语录　目录序卷之一住平阳府古尧霍山广胜禅寺语录住汾阳狮子禅院语录住汾阳太子禅院语录住汾阳灵岩禅寺语录卷之二住平阳府临汾县乾明禅寺住平阳府大悲山普济禅院语录卷之三小参示众晚参开示卷之四机缘拈颂卷之五联芳偈像赞诗偈卷之六行实佛事杂着

　　目录(终)

　　憨予暹禅师语录卷第一

　　嗣法门人　法云　广学　等编

　　住山西古尧霍山广胜禅寺

　　顺治丁酉孟春既望就本寺受洪洞县大苑马炳奎宋护法及本寺耆宿请主院事。

　　上堂吹毛利刃露堂堂觌体分明遍界彰风送百花香满院尘尘总是法中王以拂子打○相云还会么若也于斯会得三世诸佛举首无门历代祖师退身有分更说甚么菩提涅槃真如解脱击禅床云一时百杂碎了也山僧恁么告报大似尖上加尖泼油救火若论个事好不资一毫丑不资一毫于此于彼初无间然自他不隔毫端始终不离当念未举先知一踏鸿门两扇开其或未然啼得血流无用处不如缄口过残春拈拄杖下座。

　　结制上堂问上无攀仰下绝己躬正恁么时如何师震威一喝进云朔风吹铁面当体骨毛寒师扬眉示之进云一种没弦琴惟师弹得妙师云罕逢穿耳客乃云天寒人寒大家在者里滴水滴冻一点不曾瞒正恁么时还假结制开炉得么若向者里委悉得去说甚十方世界为我伽蓝尽未来际作一期限直得天不能盖地不能载净颗颗赤洒洒全无巴鼻迥绝安排其或未然莫怪山僧压良为贱以拄杖一齐按下众举首师云铁蛇横古路一马生三寅参。

　　师诞众请上堂问宝塔光腾呈瑞彩无生面目已全彰师今上堂为众如何指示师云千差齐坐断万法总无为进云虽然官不容针还许私通车马也无师云下坡不走快便难逢僧礼拜乃云月桂香飘祖师鼻孔独露秋光彩散古佛面目宛然是处是慈氏无门无善财然灯古佛是日诞山僧母难遇今朝若道今朝是生日虚空铁马跃天阶今朝若谓不是生日海底泥牛衔月走生与不生即且止古佛与露柱交参阿谁证据蓦拈拄杖云出头天外看谁是我般人卓拄杖下座。

　　灯节结莲社请上堂蓦拈拄杖打○相云还见么然灯如来向山僧拄杖头上放大宝光光中化佛各各演说无量陀罗尼门摄受人天共入唯心净土现前一会人人觌面弥陀个个亲蒙受记且道还有共相证据者么有则出来露个消息如无山僧不免向第二义开方便门令汝诸人七通八达去也拈拄杖卓一卓便下座。

　　上堂大道寥廓人天杳绝端倪至理冲融凡圣了忘彼此一切处全彰无法不周遍尘刹独露施为普应伶俐衲僧向者里一直坐断便能随处作主遇缘即宗应物现形随机展演秪如赵州道木佛不度火金佛不度炉泥佛不度水总不问汝诸人且道毕竟如何是真佛聻良久云切忌头上安头下座。

　　元旦上堂问昨朝旧岁今朝新年不涉新旧一句请师直指师云木鸡啼子夜刍犬吠天明进云一天新雨露万物戴阳春师云和光合彩乃云元正启祚万象咸新头头显露法王物物齐彰至化所以道天得一以清地得一以宁君王得一坐致太平臣宰得一掌握权衡士农得一歌鼓而耕且道衲僧得一合作么生乃起身鞠躬云古佛殿前咸稽首万年仰祝
圣明君。

　　圆藏上堂佛日腾辉匝地普天光晃耀法云叆叇微尘刹土总清凉头头显不夜之珠物物彰威音之旨蓦拈拄杖召众云还会么三世诸佛向拄杖头上放大宝光洞彻三千大千世界一切情与无情于中随机演化教设多方大小偏圆总归法藏然则于衲僧分上犹未得在且道不涉顿渐一句又作么生复卓拄杖下座。

　　解制兼退院上堂僧问今朝解制即不问自恣一句意如何师云一点水墨到处成龙进云处处绿杨堪系马家家有路透长安师云脚跟下作么生僧竖一指师云罗公照镜乃云结却布袋九旬终今日解开八面通个个通身俱手眼拿云攫雾把清风诸禅客好奇逢白云飞散露晴空脚底芒鞋狞似虎肩头拄杖活如龙今日暂辞霍山去且随云水话从容野鹤孤云为伴侣生涯尽在钵盂中敢问大众钵盂中事即且止解制一句作么生以杖架肩云楖栗横肩不顾人直入千峰万峰去下座。

　　住山西汾州府汾阳县狮子禅院

　　据室云狮子窟中狮子栴檀林里栴檀顾左右云且道者是甚么所在喝一喝云龙象蹴踏非驴所堪。

　　上堂拈香祝圣毕次拈香云此一瓣香栽培有素陶汰无方龙渊队里一旦得来狮子院中二回拈出供养见住嘉兴府三塔龙渊堂上传临济正宗三十二世自闲觉老和尚用酬法乳之恩敛衣就座上首白椎见师云第一义且置狮子院中狮子儿试出来腾踏看问铁牛之机则且止狮子出窟时如何师云惊天动地进云狮子游行时又作么生师云海震山摇进云狮子瞌睡时如何师云百兽潜踪僧礼拜师乃云昨夜金风急今朝杲日辉霜花开遍野万象悉舒眉绵山增瑞彩汾水涌朝归西河狮子吼大地露全威蓦喝一喝云还有不顾性命者么乃顾左右云出群须是英灵汉敌胜还他狮子儿复喝一喝举昭祖无业禅师示众云汾阳有西河狮子当门踞坐若有来者即便咬杀有何方便进得汾阳门见得汾阳人若见汾阳人堪与佛祖为师师云昭祖恁么道未免恶口小家今日新汾阳却又不然汾阳狮子河西也不当门踞坐来者亦不咬杀但秪哮吼一声管教闻者尽皆丧命虽然如是且道今日狮子与昔日狮子是同是别喝一喝下座。

　　开炉上堂虚空为炉须弥作炭是圣是凡一炉烹煆火星迸散四部洲烈焰飞腾三大劫铜头铁额尽销镕马面驴头俱粉碎是汝诸人到者里作么生转身吐气若转得身吐得气如龙得水似虎靠山人人作略通方个个眼亲手辨苟或未然擸下拄杖云急须顾眉毛。

　　上堂佛法二字不在别处秪在诸人眉毛睫上无时不辉天鉴地耀古腾今若是伶俐汉直下信得及一肩领荷将去自然二六时中孤迥迥峭巍巍通身庆快彻体风流佛祖管他不着寒暑迁他不得正恁么时还有恁么人么良久云碗脱丘。

　　除夕上堂问松柏长青即且止年穷一句事如何师云汾州寒至极亏杀有煤烧乃云看看一年又到头诸人脚跟下事还构得也未如构未得直须向者里猛着精彩锥劄将去忽然爆落灯花岂不一场好笑所以道穷则变变则通有时拈头作尾也得有时拈尾作头也得任运卷舒随时潇洒若也未然卓拄杖云来年更有新条在恼乱春风卒未休。

　　菊潭胡太师送供请上堂问千里同风不二门维摩一默古今闻个中消息请师露大地同沾格外春师云天上有星皆拱北人间无水不朝东进云一句迥超千圣外松萝不与月轮齐师云好音到耳人皆耸一句无私耀古今乃云门庭不二千里同风格外玄机知音罕遇到者里须是过量人方能共扬第一义所以大人具大见大智得大用举一机而千机顿赴提一目而万目齐彰佛法世法了无向背人间天上一念普周今日乃胡太师运不思议威神移上方香积远布汾阳饭学般若禅流光扬祖席赞化玄风且道因斋庆赞一句作么生道全凭补衮调羹手拨转如来正法轮复举陆亘大夫问南泉云肇法师也奇怪解道天地与我同根万物与我一体泉指庭前牡丹花召大夫云时人见此一株花如梦相似师云一人言中有响一人句里藏锋虽则两两作家要且公案未圆今日若有问汾阳天地与我同根万物与我一体但向道一翳在眼空花乱坠且道与古人是同是别良久举拂云知音自有知音知何必清风动天地。

　　解制上堂问西来大意即不问今朝解制意如何师云南山起云北山下雨进云恁么则撒手逍遥去也师云一任　跳乃云九旬结制罢今日放出狮儿意气豪捉败东风春烂熳吒沙威武善能哮人人顶门具眼个个脚下通津觑破佛祖玄关踏断曹溪正路把住则大地失彩放行则日月重辉即今还是把住耶放行耶拈拄杖云龙得水时增意气虎逢山势长威狞卓一卓下座。

　　上堂问如何是狮子境师云四面青山常耸翠进云如何境中人师云端然气宇独为尊僧礼拜乃云住持事繁忙无法可商量动容扬古路万虑悉皆忘拄杖子傍观不觉失笑云汾阳终日口吧吧说佛说法谈妙谈玄到者里何得言穷伎尽取笑傍观山僧向道相识满天下知心有几人蓦掷拄杖云大众分明记取他日莫受人瞒隐副寺拈起拄杖云和尚拄杖因甚在某甲手中师云也要殃及上座进云拈来用出人天仰不动干戈见太平师云众眼难瞒。

　　元宵解制上堂若论第一义谛明明迥绝承当历历当阳不讳光辉溢目烜赫人天各各圆明朗耀如帝网之珠重重交互毫无间隔若能一念回光直下顿开心地所以一句通千句万句一时通一机透千机万机一时透自然头头上了物物上圆视听分明了无欠剩始可横担楖栗独步大方然则山僧恁么告报犹是撒土撒沙涂污诸人了也且道临行一句如何分付自是不归归便得五湖烟景有谁争卓拄杖下座。

　　千叶宝莲弥陀大佛开光上堂问宝莲千叶涌金轮示现端严妙相身向上宗乘即不问请师一句利群盲师云有水皆含月无山不带云进云恁么则刹刹尽成清净国尘尘全露法王身师云风行草偃僧礼拜师嘘一嘘乃云化育之本物我同途生佛之源圣凡不二灵然独耀透声色无遗体用全彰应刹尘不露所以道佛真法身由若虚空应物现形如水中月即今人天普集且如何说个应现的道理蓦竖拄杖云大众还知么无量寿如来向山僧拄杖头上现最胜身坐宝莲花放大宝光照彻尘沙国土直得山河大地尽作琴声水鸟树林咸宣妙法众中还有共相证据者么便下座。

　　住山西汾州府太子禅院

　　据室汾阳祖席海内皆名不肖儿孙到者里如何施设喝一喝云正令无回互人天丧胆魂便据座。

　　上堂拈香祝圣毕又拈云天无私盖地无私载直向威音那畔信手拈来供养开山传临济正宗第六世上善下昭远祖大和尚伏愿灯分三界道震大千末拈云此瓣香毒气深入恶习难忘次第三回拈出供养芙蓉堂上传汾阳第二十五世自闲老和尚用酬法乳遂摄衣就座挥拂子云旧铺新开和盘托出还有知音者么出众相见看问八百余年传正令汾阳祖席又重新人天共仰法王座唯听师宣最上乘师云东风昨夜遥稽首西河今日上台山进云世尊拈花迦叶微笑意旨如何师云刹竿头上仰莲心进云秪如未拈花微笑时还有者个消息也无师云月落三更穿市过乃云千年旧铺又重开上祖家风正令挥不肖儿孙重着楔西河狮子吼如雷直得须弥岌峇海水沸腾奔驰龙象野干心惊蓦竖拄杖云大众还见么昭祖在山僧拄杖头上口喃喃地道汾阳有三决衲僧难辨别更拟问如何拄杖蓦头楔遂掷下杖云还家尽是儿孙辈祖父从来不出门复举僧问　祖云如何是接初机句祖曰汝是行脚僧如何是辩衲僧句祖曰西方日出卯如何是正令行底句祖日千里特来呈旧面如何是定乾坤底句祖曰北俱卢洲长粳米食者无嗔亦无喜又曰将此四转语验天下衲僧才见汝出来验得了也师云昭祖恁么勘验大似空中揣骨龟臂刮毛用尽自己心笑破他人口山僧如此批判个中还有傍不肯者么良久云分明记取一任举似诸方下座。

　　结制上堂一僧出举起坐具云个中关捩子分明举似师师云只恐不是玉进云泥牛斗入海几个是知音师云易开终始口难保岁寒心僧喝师便打乃云今朝十月十五诸方旧例皆普处处结制开炉直下烹佛煆祖龙象意气奔腾衲僧足蹈手舞且道为甚如斯卓拄杖云一回煆炼一回新彻体风光耀今古良久云照顾面门。

　　芙蓉老和尚令隐素彻空二禅人送法衣至上堂问西来大意即且置祖祖相传事如何师云千江有水千江月进云灯灯续焰辉三界祖祖相传印大千师云万里无云万里天进云恁么一派曹源千古秀汾阳祖道又重新师云正要阇黎共赞扬进云昔日大庾岭头提不起汾阳今日又如何师云自从踏断曹溪路物物拈来总是珍僧问如何是金刚不坏身师云山青水绿进云凡所有相皆是虚妄且道法衣向何处着师云切忌钻龟打瓦乃云刹竿倒却全分付少室峰前没覆藏夜半黄梅无忌讳大庾岭上绝商量绝商量遍界明明万古扬今朝落在汾阳手大千包裹更郎当管取佛祖不能出头凡圣那容走作既然如是且道递代相传一句又作么生高提祖印辉三界利物应机大地彰卓拄杖下座。

　　解制世亮刘文学请上堂问把断要津不通凡圣居士雪里营斋路头从何得入师云看脚下进云恁么处处绿杨堪系马家家有路透长安师云箭穿红日影乃云结制解制诸方旧例九旬把住牢关勘验圣凡禁忌不容走作丝毫煆炼衲僧巴鼻剿绝异想偷心直须脚跟点地不期大心居士入山劝请第一义谛且喜人人鼻孔撩天各各风云意气虽然鼻孔索头仍落在山僧手里放行也由山僧把住也由山僧正恁么时把住为人好放行为人好拈拄杖卓一卓云一朝权在手看取令行时。

　　上堂举不门云十五日以前诸佛生你不得离我者里若离我者里我有钩子钩你十五日以后诸佛灭你不得住我者里你若住我者里我有锥子锥你正当十五日用锥即是用钩即是师云古人恁么道大似压良为贱汾阳者里却又不然十五日以前诸佛也不生一任你钵囊高挂坐断无为我且无锥锥你十五日以后诸佛亦不灭一任你拄杖横肩乾坤独步我且无钩钩你正当十五日前后际断各各痛与三十棒何故不见道重赏之下必有勇夫蓦拈拄杖卓一卓下座。

　　上堂僧出众礼拜卷席归位师云大众分明记取三十年后自有明眼人证据在便下座。

　　上堂蓦拈拂子打○相云大众会么龙华教主向山僧拂子头上转大法轮去也于斯会得更说甚么当来三会授记即能变大地作黄金搅长河为酥酪所谓十世古今始终不离于当念微尘刹海自他不隔于毫端然虽如是于衲僧分上犹未梦见在且道衲僧分上又作么生喝一喝下座。

　　住灵岩禅寺语录

　　结制上堂问闪电光中捉白兔谁是得者师云得进云看箭师云中也僧无语师云拖者死尸出去僧喝师便打问如何是佛师云眼横鼻直进云如何是弥勒道场师云蟭螟眼里乾坤大乃云还丹一粒点铁成金至理一言转凡成圣今日云岩寺里结制将天地为炉须弥作炭拈拄杖云只将这个为钳锤直教尽十方世界都卢赤骨律地去且问诸禅德于中作么生转身吐气遂便卓拄杖云绝后再苏欺君不得复卓一卓下座。

　　上堂蓦拈拄杖顾视左右云是法住法位世间相常住竖起拄杖云者个是拄杖子阿那个是法复卓一卓云这个是法阿那个是拄杖子诸人试定当看良久云知音不必重重举达者家风格外新。

　　结制上堂乃云韶光散彩万象腾辉事理双彰圣凡一致弘开炉韝陶铸差珍异宝运大钳锤煆炼铁骨英材一为无量无量为一大中现小小中现大若有个漆桶脚下五色线断直向毗卢顶上横行释迦眼里直踏高超物表独步大方此未是了事凡夫且不涉功勋一句作么生道三尺龙泉光照胆万人丛里夺高标。

　　龙华会荐悼上堂云霜天杲日丽长空大地山河一色同物物毗卢华藏界尘尘弥勒旧家风人天交接真如境凡圣圆融般若宗拈起吹毛挥宇宙十方世界现全容蓦拈拄杖打○相云诸善知识向者里领会得去自然光光互照刹刹圆融男子身中入正定女子身中从定起女子身中入正定男子身中从定起西方入定东方起东方入定西方起中入边起边入中起拈须弥入芥子将芥子入须弥法法如是非假强为良久云归堂吃茶去。

　　祈睛上堂蓦拈拄杖云拄杖子吞却山河大地娑竭老龙王不觉不知冷地起来打个喷嚏直得风以时雨以时枯槁皆润万物滋茂卓一卓云拄杖子还摄神力依旧青天白日正恁么时民丰物阜一句作么生道龙归大海波涛静凤到苍梧气象闲。

　　上堂僧问忙中间不彻闲处极有余去此二途如何趣向师云脚下荐取僧喝师便打乃云达磨不来东土佛法本自现成二祖不往西天圣凡了无彼此一法若有毗卢堕在凡夫万法若无普贤失其境界直下坐断两头管教高超物外苟或钝滞二边未免韩卢逐块且道必定意作么生下坡不走快便难逢。

　　憨予暹禅师语录卷第一(终)
嘉兴大藏经　憨予暹禅师语录


　　憨予暹禅师语录卷第二

　　嗣法门人　法云　广学　等编

　　住山西平阳府临汾县姑射山乾明禅寺语录

　　顺治辛丑季秋望日就本寺受请孟冬望日众请。

　　上堂拈香祝圣毕次拈香云此瓣香诸人已知不必更举不图报德酬恩只要熏他鼻孔敛衣就座问古刹重开即不问今朝结制意如何师云凡圣尽陶镕进云曲含千古调几个是知音师云尧眉八彩舜目重瞳进云击开金殿锁撞起玉楼钟师云动弦别调乃云全机大用通变无方觌体全提杀活有在所以道法无定相遇缘即宗法随法行法幢随处建立有时拈一茎草作丈六金身用车不横推有时将丈六金身作一茎草用理无曲断横抽宝剑剪除知见稠林倒佩灵符掀翻野狐窠窟直得村歌社舞咸转妙轮水鸟树林皆至宣化玄风与尧风共扇佛日与舜日同明且道安家乐业一句作么生道挥拂子云但愿东风齐着力一时吹入我门来卓拄杖下座。

　　上堂问达磨不来东土二祖不往西天正恁么时和尚如何为人师云点水滴冻进云向上一路又作么生师便打僧喝师又打乃云玄机独唱体用全彰神剑一挥乾坤失色头头明格外物物显家风有时恁么柳藏金谷暖有时不恁么花放玉楼春恁么不恁么两头坐断管取逍遥自在任运腾腾把住放行随方应用着衣持钵总皆弥勒道场举箸拈匙不越毗卢境界所以道终朝吃饭不曾咬着一粒米逐日穿衣未尝挂着一缕丝且道此人毕竟承谁恩力随流认得性无喜亦无忧下座。

　　授戒上堂问昨日夜叉头今朝菩萨面菩萨与夜叉不隔一条线正恁么时还有受戒分也无师云霍峰遥招手姑射笑点头进云处处绿杨堪系马家家有路透长安师云手执夜明符几个知天晓进云风来水面月到天心师云看脚下僧喝师便打乃云红尘闹市全彰古佛心宗声色堆头独露祖师巴鼻平泉两岸烟笼水月光新姑射峰头彩散白云影秀所以道处处真处处真尘尘尽是本来人真实说时声不现正体堂堂没却身既是堂堂正体为甚么没却身良久云一把柳丝收不得和烟搭在玉栏杆。

　　上堂问重新法窟再吼西河去却药忌意作么生师云识病源也未进云日午不停机夜月千江印师云转见病深进云和尚也不得无过师云罪不重科举。

　　僧问石头如何是禅头云木头又问如何是道头云碌砖师云今日若有问汾阳如何是禅即向道搬砖运瓦如何是道云合水和泥且道与古人是同是别若能缁素分明许伊具一只眼苟或未然切忌钻龟打瓦。

　　上堂问如何是大用现前师云一棒一条痕进云人法双忘又如何师云桶底脱落进云虚空粉碎师云顶门具眼进云佛魔坐断无踪迹彻体风光不夜春师云切忌钻龟打瓦乃云即心即佛头上安头非心非佛水中捉月更若道个不是心不是佛不是物依然脑后重添楔如有伶俐衲僧才闻恁么道便乃撒手那边掉头弗顾脚跟下好与三十拄杖何故当台一鉴明如日万古晴空绝是非。

　　元旦上堂拈香祝圣毕问西来大意则且置新年佛法意如何师云爆竹声传新岁令残灯续焰旧年光进云雷声大震乾坤朗万象枝头独露春师云岭外寒梅枝吐玉堤边疏柳眼舒金问生从何来师云木人夜半穿靴去进云死从何去师云石女天明戴帽归乃云今日新年头昨夜旧年尾时节不相饶春风匝地起森罗万象咸发向上玄机社舞村歌皆明第一义谛所以新年人是旧年人不改旧时行履处衲僧巴鼻甚分明向上家风全体露诸人识取莫蹉跎转眼光阴似辘轳只如不涉新旧一句作么生道四海浪平龙睡稳九天云净鹤飞高。

　　上堂问抱璞投师乞垂慈鉴师云脑门豁开进云海底泥牛吞却月十方世界总全身师云白云万里乃云举扬个事未免支离向上全提了无一法所以云一法若有毗卢堕在凡夫万法若无普贤失其境界蓦示拄杖云大众这个作么生会如堂主掷具于地师云却被堂主扑碎于诸人面前了也不可向有无处作计较须具超格眼始有领荷分你稍涉迟回早已鹞子过新罗去也毕竟如何聻垂钩千尺浪直钓金鳞回。

　　上堂问心月孤圆光吞万象且道光光未发时如何师云南山虎咬大虫进云三春果满菩提树一夜花开世界香师云脑后见腮乃云心月孤圆光吞万象明讳虚空无端立状光非照境境亦非存眼中着楔脑后抽钉光境俱忘复是何物耳见始真眼闻方确古德曲不藏直乾明直不藏曲且道还有傍不肯者么试道看若也道得分明许你具一只眼。

　　因观戏上堂云声色堆头全彰本地风光眼见耳闻独露当人妙用只为情生智隔想变体殊有大威光不能发现秪如道闻声悟道见色明心且问诸人今朝村歌社舞锣鼓喧天那个是见底心那个是悟底道若也会得管取途中受用任运逍遥苟或不然总成逐色随声去也必定见闻不昧声色超然一句作么生良久云尘尘遍现毗卢境物物全彰华藏天。

　　立秋上堂云一叶落天下秋一尘起大地收金风体露秋色盈眸蓦掷拂子云一叶落也诸人还见秋么复举拂子云一尘起也还知大地收么若也于斯透脱管取越尘越格任运风流苟或未然未免世谛流布去也且道必定意作么生雁行南浦浮空碧截断西江翠叠云。

　　佛殿功完上堂问佛宇功完人天庆集且道与插标建梵刹是同是别师云云在岭头闲不彻进云只如帝释散花又作么生师云水流涧下太忙生进云须弥千尺浪大海悉平波师云脑后见腮乃云古法堂辉天鉴地新佛殿启后光前人天以之聚会凡圣由是云臻轮奂争辉金壁交映直得祥云生四座瑞气霭三门诚希有之良缘成难思之胜事然则收因结果一句又作么生道优昙花绽千春树般若香飘万国中。

　　春日上堂在天成象在地成形日月为照临四时作寒暑在谷盈谷处坑满坑有情则运动施为无情则森罗显焕如今在山僧拄杖头上显大威光搅长河为酥酪变大地作黄金见诸人不会却向十方世界隐现去也还见么今日东风传正令乾坤总是太平春。

　　芙蓉先老和尚讣音至上堂云天童分座六建法幢打凤罗龙漫天布网常将黑豆子换却衲僧眼睛惯以龟毛绳穿透龙象鼻孔湖海英灵多怀畏爱今日忽闻退影南辰藏身北斗人天失所依赖山岳为之震惊然则法海既枯法梁既折还有知其去向者么乃举哀云苍天苍天复顾左右云珊瑚枕上两行泪半是思君半恨君。

　　灵光和尚请上堂问凡圣交参则且止三世诸佛在甚么处师云高着眼进云山川及草木一法之所印如何是一法师云如天普盖进云古人道说即无说今日和尚还说也未师云谛听谛听乃云法无定相遇缘即宗法本无形随方应现示一机人天普震举一令法界全彰直使凡圣同源有无不立乾明今日只得竿木随身逢场作戏去也把钓襄江月作钩移纶掷向西河头金鳞透网重贪饵龙象奔腾一杖收幸忝同条重注脚法源共派续长流西河正令斩新竖扶起沙盆振晚秋卓拄杖下座。

　　结制上堂问结制开炉即且置正法眼藏意如何师云铁蛇横古路进云临济道向瞎驴边灭却又作么生师云一马生三寅问古刹重开三要印乾明正令意如何师云一棒一条痕进云恁么则眼藏法界眉系大千师云脑后着楔进云杲日当空照清风满座生师云波斯入大唐僧喝师便打乃云尘尘刹刹同居华藏海中蜜蜜绵绵浑是生无法忍拈一茎草作丈六金身吹一布毛传正法眼藏坐微尘里转大法轮于一毫端现宝王刹以十方世界为圆觉伽蓝直得八字打开当阳显露去也蓦拈拄杖示众云东方妙喜世界不离个里西方极乐世界不离个里上方兜率世界不离个里于斯谛当管取个个顶门具眼人人脚下通津虽然如是未免一场狼籍且道证盟一句意作么生万国醉心尝大鼎相逢携手上高台下座。

　　上堂云举不顾即差误拟思量何劫悟古人恁么说话未免将直作曲钝滞诸人了也今日汾阳又且不然举即顾无回互没思量何迷悟如是提持将他古德剜心裂胆和盘顷向诸人面前若是通方作者别有格外生涯苟或着意踌躇即便天地悬隔何故差之毫厘失之千里。

　　出队归上堂举五祖示众云祖师西来意庭前柏树子恁么会即得祖师西来意庭前柏树子恁么会即不得师云五祖恁么示众未免将直作曲以重赔轻今日乾明又且不然祖师西来意黄杨如意子恁么会即不得祖师西来意黄杨如意子恁么会即得且道与古人是同是别良久云春暖鸟声碎日高花影重。

　　毗卢大佛开光上堂师拈拄杖打○相云会么毗卢遮那如来向拄杖头上放大宝光光中出现重重华藏世界百亿须弥山百亿香水海百亿日月光照曜十方世界四生九有一切群灵现前人天一会总在光中了无彼此毗卢性海不必重游华藏玄门那堪复入众中还有共相证据者么苟或未然觌面重为点出去也以拄杖卓一卓云当阳点出毗卢眼刹刹尘尘华藏天。

　　汾阳西城庵法嗣佛生长老请上堂问教外别传兔角杖请师直指祖师心师云一堂风冷淡千古意分明进云高挂玉帘辉古镜赤条条地祖家风师云脑后见腮乃拈拂子云递代传持古到今拈花一脉续芳芬西河异日辉天地返踯金毛孰敢亲且道是甚么人方能如是事超群须是英灵汉敌胜须还狮子儿卓拄杖下座。

　　龙华会众请上堂师云山僧昨因道场初起人事劳顿竟归卧室一觉梦升大楼阁中正值弥勒世尊与三十二大菩萨论说离四句绝百非摩诃衍法被山僧震威一喝直得一时瓦解冰消山僧与时亦寤来只见侍者领雪洲禅德偕众请山僧上堂一时无措未免将梦说梦举似诸人良久云忘却了也敢烦木上座代为举扬蓦拈起云大众看看木上座变作无边身菩萨摄受不可说不可说无边香水海为一国土先将东弗臾逮作一法座西瞿耶尼烧香南赡部洲挝鼓北郁单越稽首然后却向蟭螟眼界里升堂说法且道说个甚么法聻遂掷下拄杖云土旷人稀相逢者少。

　　上堂僧问如何是动容扬古路师云石虎当途踞进云如何是不堕悄然机师云拈得鼻孔失却口僧礼拜师云罗公照镜乃云事因理显理因事彰事理相融全体大用权衡在手收放自由杀活临机纵横互夺有时放开则风行草偃电掣星驰有时把住则乾坤失色日月无光伶俐衲僧向个里拶开一窍管取途中受用任运逍遥设若认境随情尽成世谛流布且道独脱自由一句又作么生良久云举头天外看谁是个般人。

　　龙华会上堂问昔日世尊今朝和尚是同是别师云一任钻龟打瓦进云四十九年未曾说着一字和尚今日示何法要师云罕逢穿耳客多遇刻舟人进云步步踏长安师云作么是长安进云是处是弥勒无门无善财师云看脚下乃云人天普会凡圣云臻大宝楼台了无向背龙华教主直下分身百亿善财参叩无门乾明今日普为傍通一线蓦拈拄杖子打○相云还会么若于斯领略得去管教弥勒楼开咸登宝所超过善财一头地便向一毛端上现宝王刹坐微尘里转大法轮变大地作黄金搅长河为酥酪致令人天一会若缁若素若男若女若老若幼总向楼阁中共证真如齐登华藏然虽如是良久云且道慈氏如来又在甚么处聻复卓一卓云时时示时人世人自不识。

　　春日芙蓉先和尚忌辰上堂问山河大地某甲一口吞却且道先老和尚还有受供处也无师云横按莫邪全正令太平寰宇斩痴顽进云千江有水千江月万里无云万里天师云好音到耳人皆耸一句无私耀古今问粉骨粹身未足酬一句了然超百亿且道为甚又恁么特地师云铁马跃天阶僧喝师便打乃云石笋条抽格外春头头独露祖师心东君正令初传后大地山河现法身既然如是还见先和尚面目宛然么复举僧问巴陵云如何是提婆宗陵云银碗里盛雪僧云如何是吹毛剑陵云珊珊枝枝撑着月僧云祖意教意是同是别陵云鸡寒上树鸭寒下水更不作法嗣书秪将三转语上云门门见曰他后老僧忌辰只消举此三转语足以报恩师云巴陵和尚虽则言超意外句绝古今未为尽善若是知恩报恩不消一句今日乾明恁么判断意在于何下座同到影堂分明举似。

　　上堂云大道明明无向背见闻知觉了无疑若将耳听终难会眼处闻声方始知所以云至道无难唯嫌拣择蓦拈拂子云且道是拣择不拣择良久云但莫憎爱自然明白。

　　上堂云虚空为口大地为舌自古至今恒说炽说佛未出世都卢漏泄佛出世后又作么生寒山逢拾得拊掌笑呵呵。

　　冬至上堂问冬至一阳初复始祖师心印请师提师云银台元不变白鼠自推迁进云玉楼冻合和光彩金阙冰新匝地辉师云旭日新添一线长乃云群阴剥尽一阳初万象森罗气转舒旭日新添长一线乾坤佳气满皇都是则固是蓦拈拄杖云争奈这木上座犹未相许在何故不见道有物先天地无形本寂寥能为万象主不逐四时凋卓一卓下座。

　　上堂天寒人寒点水滴冻世法佛法即体即用威音消息已全彰格外风规常显露所以云头头明祖意物物显西来若是本色道人聊闻举着瞥尔知归倘或滥泛禅流未免轻心错过且道为法亡身不错过底又作么生良久云雪后始知松柏操事难方见丈夫心卓拄杖下座。

　　上堂云今朝三月五春光如画谱万象尽舒眉拈出云门普江南三月鹧鸪啼塞北风光犹未举伶俐衲僧着眼看直下分明莫莽卤。

　　上堂云一问一答已涉支离机校相投犹为汗漫所以直饶向言前荐得已是滞壳迷封句下承当未免触途狂见一椎便当底放起便行三搭不回底那堪话会还有向空虚背上拶出骨髓者么良久云动容扬古路不堕俏然机。

　　住临汾县大悲山普济禅院

　　康熙六年冬月二十日于乾明受姑射请开大悲山普济禅院师拈书示众云者个从诸人信源上持来辉天鉴地落在山僧手里耀古腾今且还会么良久云待到大悲山中重为剖露。

　　入山上堂云昨日玄机独唱于闹市丛中寂寞而有余今朝全提向上于深山林里热闹无不足若也把住直教乾坤失色若也放行管取日月重光或时高高峰顶立或时深深海底行且道正恁么时如何良久云有意气时添意气不风流处也风流下座。

　　元旦上堂复举镜清云新年佛法有师云矢上加尖明教云新年佛法无师云虚空露骨石室云道有未必有道无未必无师云三大老名扬宇宙道震山河佛法主持俱落有无论量未免遭人检点今日大悲又且不然若问佛法二字直下便棒免教向有无里钝滞且道山僧意在于何拈拄杖云横按莫邪全正令太平寰宇斩痴顽卓拄杖下座。

　　元霄解制上堂问解制十五敲钟擂鼓师登宝座龙象起舞且道起舞龙象意如何师云江南江北悉同风进云信步踏开天地阔转身搅动海龙宫师云风行草偃问结制解制祖师巴鼻把住放行请师露布师云顶门着楔进云当台一鉴明如日万古晴空绝是非师云脑后见腮乃云昨日东风消息露今朝解制普天春衲僧巴鼻风云起潦倒然灯契夙因蓦拈拄杖打○相云会么然灯古佛向山僧拄杖头放大宝光照彻三千大千世界情与无情法界众生一时干此光明里转大法轮俱蒙受记且道还有共相证据者么良久云我见灯明佛本光瑞如此卓拄杖下座。

　　天童林祖忌日上堂云昔日天童相逢不觌面今朝姑射觌面不相逢吾祖忌日逢春节儿孙无物供堪呈良久云拈起波心平水月采将姑射岭头云寒梅枝上开颜笑奉献江南太白春下座。

　　芙蓉先老和尚四周忌辰上堂横身宇宙是圣是凡皆合杀独步寰中乃佛乃祖尽销镕坐断鸳湖干顷月踏翻铜岭万重云四海禅流闻之脑裂五湖龙象近之头崩瞥尔转身无缝恍然周忌四春儿孙忤逆无可供一瓣栴檀表寸心。

　　元旦上堂问大用全彰春色外元正祝圣意如何师云但见皇风增瑞彩不知何处是封疆进云云月往来天地静水流风动演真诠师云人天共瞻仰乃云旧岁新年元不二新年人是旧年人个中识得无生旨彻体风光独露真碌碌迎新迷本队忙忙辞旧汩尘群堪嗟幻世催人老眨眼浮华又一生珍重光阴休拟议娘生铁面荐分明然虽如是且应时祝圣一句意作么生惟凭一句无私旨仰祝吾皇亿万春卓柱杖下座。

　　元宵解制上堂乃云春光散彩匝地和风正宜四海禅流横担拄杖独步大方五湖衲子紧俏草鞋云游天下祇饶弹指顷遍历三千界总来不出渠侬布袋中还有出格不受罗络者么苟不如是直须高挂钵囊壁立万仞悬崖撒手自肯承当管取布袋口一时撒手直下许尔喝佛骂祖然后罗笼不住呼唤不回且道自肯承当一句意作么生参到常如痴兀人他家自有通人爱卓拄杖下座。

　　端阳上堂云佛祖正令人天轨则凡圣两忘群魔剿绝蓦拈拄杖云这里了彻无疑管取顶门上辉天鉴地脚跟下耀古腾今处处随缘放旷头头任运纵横所以竿木随身逢场作戏大悲今日不妨因行掉臂应个时节去也以拄杖作摇船势曰斗舞龙舟陆地行烟波浪里钓金鳞又以拄杖作垂钩势云钩头香饵重重示钓获金鳞始称情有么有么良久云水浅无鱼空下钓满船唯载月明归下座。

　　平凉府华亭县佛崖寺法嗣彻空长老请上堂问明镜当台含万象赤条空劫露全提且道全提个甚么师卓拄杖进云大悲山月朗姑射地风清师云已在言前进云明月堂前露爪牙师便打问法幢高竖人天眼向上宗乘请举扬师便打进云等闲识得东风面万紫千红总是春师云庆快衲僧进云莫怪渠侬多意气他家曾踏上头关师云风行草偃乃云提持佛祖正令阐扬向上宗乘报不报之恩能难能之事运临济金刚王宝剑喝下全彰用德山山行拄杖觌面分付是则全是见则全见不落凡圣阶梯直下彻空已见致使佛魔剿绝凡圣两忘且道正眼流通如何展演良久云九万里鹏才展翅一千年鹤便翱翔卓拄杖下座。

　　上堂为一如维那付衣拂云昔日大庾提不起大悲拈出又重新人天授嘱克家种好掇沙盆震祖灯复举衣示众云这段光彩自威音那畔佛佛授受祖祖相传今至山僧无敢妄授须是久经煆炼铁额铜头不顾危亡顶门眼正方许担当且道即今谁是其人良久云广胜乾明重煆炼一如直下足承当遂授衣拂下座。
嘉兴大藏经　憨予暹禅师语录


　　憨予暹禅师语录卷第三

　　嗣法门人　法云　广学　等编

　　小参

　　小参云开炉结制上祖遗规打七打三今时程范到这红炉焰上须是纯刚打就生铁铸成的汉子管取指日成功顷时了办蓦地玄关透脱恍尔顶眼豁开便能放出赵州狗子咬杀临济瞎驴沩山水牯踏倒杨岐三脚说甚德山棒临济喝洞山麻三斤云门干屎橛检点将来俱成滞货汾阳今日一场特地还有委悉者么良久云单刀直入无回互夺取锦标意气新。

　　小参云道得也三十棒道不得也三十棒必定作么生免得还有会得者么出来拄杖子为作证明众下语不契乃云竿木随身逢场作戏权衡在手杀活自由有时放行大地黑漫漫有时把住乾坤光烁烁且道把住为人是放行为人是所以云杀人须见血为人须为彻一棒一条痕一掌一握血良久云未免劳他木上座显露神通去也遂拈拄杖一时打散归方丈。

　　沧起朱太史为荐严请对灵小参举道吾和尚至施主吊慰次渐源侍者抚棺问云生耶死耶吾云生也不道死也不道源云为甚不道吾云不道不道同归至途中源云生耶死耶和尚快为某甲道不道即打和尚去在吾云打即任打道即不道源便打同归吾云汝速去恐知事得知不便源窃去道吾入灭后源至石霜请益云生耶死耶霜云生也不道死也不道源云为甚不道霜云不道不道源于言下大悟师云道吾和尚虽是言中有响句里藏锋可惜狼藉不少何故当断不断返招其乱今日若有人问汾阳云生耶死耶待声未绝便与劈脊痛棒管教当下知归免向生死流注中作活亦使忘灵得闻无生法忍且道今日汾阳与昔道吾是同是别复颂云无生法忍当阳露满目西方现刹尘生与不生端的处九莲花绽涌全身卓拄杖下座。

　　结制小参僧问上无佛道可成下无众生可度且道和尚升座更作甚么师云打凤罗龙僧无语师云布袋老鸦乃云这段大事因缘在汝诸人眉睫上无时不放光动地耀古腾今见色闻声当阳显露秪如拈匙举箸动转施为且道毕竟是阿谁运用到者里须是伶俐汉一眼觑破更说甚么九旬结制三月安居大千世界为我圆觉伽蓝物物头头总成华藏世界放行把住纵夺自由杀活临机通身手眼正恁么时且道结制安居一句作么生良久云止止不须说卓拄杖下座。

　　小参云全提正令密运钳锤煆炼衲僧通身手眼到者里须是个纯钢打就底向红炉焰上挨拶将来自然风光大地意气乾坤方为当家种草山僧恁么告报已是屈抑诸人了也若乃依依稀稀淈淈沌沌大似水浸石头那讨生发日子众中还有见义勇为者么雪后始知松柏操事难方见丈夫心。

　　小参弹指秋光冬景半衲僧巴鼻云何判诸禅珍重莫蹉跎休等阎家暗打算直下玄关早透过管教佛祖为侣伴苟或依俙不恁么袈裟之下人身换山僧苦口足堪凉奋出超群出格汉果若如是真诚虚空吃汝痛棒倘或不然汝吃阎罗铁棒莫言不道。

　　小参云举谷隐和尚示众云十五日已前诸佛生你不得住我者里若住我者里我有锥子锥你十五日已后诸佛灭你不得离我者里若离我者里我有钩子钩你正当十五日且道用钩即是用锥即是师云者老汉恁么示众大似恶口小家未免伤锋犯手今日汾阳不用如何若何直令一个个前后际断生灭两忘更说甚么诸佛生灭钩锥施设一任钵囊高挂拄杖横担去住自由各增意气秪如正当十五日又作么生良久云一轮光灿烂千古意辉煌。

　　示众

　　示众举僧问古德云如何是一大藏教德云演出演入师云古德恁么为人条直露胆倾心非但一大藏教将牟尼宝珠觌面和盘托出广胜今日重为举似且道还有酬价者么良久云海神知贵不知价留与人间光照夜。

　　示众云秋光弹指又将冬堪叹浮生若梦中生死玄关须荐透休教错过主人公生死玄关则且置云何得不错过主人公聻良久云狮子吼时芳草绿象王回顾落花红。

　　示众云个段大事历历辉腾于脚下当阳不昧明明独露在眉间从朝至暮无回互动用施为自悄然既是如斯现成为甚诸人不会良久云只为分明极翻令所得迟。

　　示众云每月十一五大家同入室无事可商量只要当下瞥若也瞥独露祖师个巴鼻倘未瞥切须珍重知端的人命无常呼吸间百岁光阴一瞬息且问诸禅人还有端的祖师巴鼻者么金风昨夜透窗寒吹绽禅关破衲罅。

　　示众云天寒人寒点水滴冻至道无难惟嫌捡择但莫憎爱洞然明白且道点水滴冻还有捡择处也无若有捡择须向寒风凛凛处高着眼看若也看得明白管取明明尔法法尔助显大机大用一任自在风流还有直下承当者么良久云若无举鼎拔山力千里乌锥不易骑。

　　示众云佛未出世本无一法祖未西来了无二致若能于生佛已前荐得大好一场笑话何故若有毫厘修学心无相光中不自在所以云无明实性即佛性幻化空身即法身法身觉了无一物本源自性天真佛敢问诸禅人作么生是天真佛良久云我不敢轻于汝等便下座。

　　示众云打七打三佛祖玄关投机入室衲僧巴鼻人人问答分明个个狮儿骨格切须自肯乃方亲把手牵君行不得从今各各莫随流管取大家都透彻始知生死不相干任运人天为规则然虽如是且道任运人天一句意作么生良久云莫怪渠侬多意气他家曾踏上头关。

　　示众佛法二字不在别处秪在诸人眉睫上无时不辉天鉴地耀古腾今贵在当人一肩领荷向二六时中自然孤迥迥峭巍巍头头尔法法尔通身手眼彻体风流直至水打不湿针劄不入圆陀陀光烁烁正恁么时还有恁么人么良久云碗脱丘。

　　示众举昭祖云识得拄杖子行脚事毕师蓦拈拄杖云还见么切不可唤作拄杖子且道毕竟唤作甚么良久云不可尖上更加尖。

　　示众云今朝结制并无别意只要诸人各明大事敢问大众阿那个是大事惊群须是英灵汉敌胜还他狮子儿。

　　示众云古德道大道只在目前要且目前难睹既是只在目前为甚却又难睹诸人还会么秪为分明极翻令所得迟。

　　因开园示众云古人居山乐道唯凭火种刀耕乾明村居隐拙但将锄钁生涯所谓云欲知乐道庵居趣直向钁头识佛陀且问诸禅人有钁头边识得者么复颂云村居养道兴交加钁地开圃意更赊若问西来端的句不栽茄子便栽瓜。

　　示众付相空副寺来源书记蓦拈拂子云祖师把柄人天表拈出当阳授克家异日风云相聚会敷扬法化验龙蛇如是分明举似众中还识恁么人么副寺书记须出众流通祖道续拈花。

　　示众云个事辉天鉴地耀古腾今光铓闪烁灿烂乾坤所以道日不待火而热月不待风而凉凫足自短鹤颈自长金生丽水玉出昆岗秪如恁么现成为甚不肯承当是故古德云若要分明自肯须是通身白汗始得即今炎天溽暑人人白汗淋淋还有自肯者么良久云水向石边流出冷风从花里过来香。

　　晚参

　　除夕晚参云一年今夜尽千里聚同堂末后牢关句乘时为举扬不见道北禅烹露地白牛与衲子分岁天童宰透海乌鸡为禅客过年大都随家丰俭未免怜儿不觉丑遗风作话端今日乾明村居养拙诸兄弟为法相依不敢与古人斗志比富但秪抱道为务安贫度时然虽如是且道新旧交加一句作么生举扬莫嫌风味乾明淡且喜平泉透骨凉。

　　晚参云炉鞴钳锤陶铸圣凡利具丛林保社养育才器宝坊乾明者里有时闹哄哄有时静俏俏诸人且向那边着力若向闹哄哄处承当渠侬不自由倘于静俏俏里着倒管保有事在且道去此二途如何行履良久云龙得水时添意气虎逢山色长威狞。

　　冬节晚参云结制今经一月明朝诸禅打七却逢冬至节临阴极一阳来复万象拨转天关森罗挽回地轴滴水玉洁冰清石笋抽条寒谷衲僧意气风流狮儿狰狞头角菩提根芽增长般若花枝开发直下遍界全彰物物威音消息若是未举先知许伊当下休歇苟或了彻未然且须打教亲切秪如亲切一句意作么生良久云白鼠自推迁银台元不变。

　　晚参云世尊不说说大好虚空里钉橛迦叶不闻闻恰似海底鼓红尘若道说而不说当面错过自己辜负世尊若道闻而不闻却又辜负自己错过世尊且道毕竟如何得不错过辜负去良久云分明月在梅花上看到梅花早已迟。

　　晚参问四大本空五蕴非有且道即今将甚么说法师云还闻么进云三千诸佛出在何处师云大家在者里乃云玲珑宝塔二六时中常为诸人谈说实相妙法日问还有领会者么若也会得不负担囊行脚聚首云堂共乐放光三昧幸与释迦老子觌面相参同行共住且道还见么良久云动容扬古路不堕悄然机。

　　晚参僧问宝塔放光佛在何处师云陕府铁牛吞大象进云有佛处不可住无佛处急走过意旨若何师云铁蛇横古路乃云广胜门庭迥不同参禅持戒播宗风个中谁是知音者休粮原是霍山通举拂子云诸禅德知音一句且止秪如者个是参禅耶持戒耶若道是参禅眼中着屑若道是持戒自究不了倘能者里见得亲切正所谓行布不碍圆融圆融不碍行布其或未然不免韩卢逐块。

　　晚参云佛祖家风格外机个中消息许谁知眉毛厮结忘身究鼻孔撩天铁面皮参方若无如是眼假饶千载亦奚为只须奋起超群志狮子西河吼若雷。

　　晚参僧问某甲已问请师答话师云到头霜夜月任运落前溪僧拟师云依俙似曲才堪听又被风吹别调中僧喝师便打乃云问已问了答已答了诸人更觅甚么碗不见道天晴不肯走只待雨淋头遂一时打散归方丈。

　　晚参云泼天门户把手拽不入匝地家风牵着犹未走所以云把手牵君行不得为人自肯乃方亲百尺竿头重进步十方世界现全身若是斩钉截铁衲僧便乃一肩领荷不妨十二时中头头孤迥迥处处峭巍巍动定施为通身光彩折旋俯仰彻体风流可为于无言处显言有为处无为何妨喝佛骂祖诚乃知恩报恩棒雨逐风可谓感德谢德苟或未然吃水也须防噎且道直下承当一句意作么生九万里鹏才展翅百千年鹤便翱翔。

　　晚参云衲僧家秪贵脚跟点地鼻孔辽天便能向毗卢顶　上横三竖四释迦眼睛里七纵八横苟然如斯端的管取归家稳坐任运风流其或未能必须眉毛挽定竖起脊梁决要分明了脱了脱一句且置脚跟点地一句试道看僧便喝师云敕点飞龙马跛鳖出头来。

　　晚参云德山晚参不答话声震若雷赵州晚参却答话虚空徒侧耳今夜乾明晚参却不恁么无论问话不问话都卢三十棒何故各各使知正令流通三十年后免被别人瞒盰去在。

　　晚参云本分衲僧必从真实践履苟取狂徒未免言行参差纵尔言前荐得犹为滞壳迷封句下承当却是触途狂见所以古人道说得一丈不如行取一尺又云行在说处说在行处且道行说俱到底人必定如何履践良久云十字街头荐取天子百草头上识取老僧。

　　新秋晚参昨夜金风初振罢竹窗今日却生凉蝉鸣岸柳和烟翠噪落荷香月满塘不见道一叶落天下秋一尘起大地收蓦放如意云一叶落也还知天下秋么复拈如意云一尘起也还知大地收么若也如斯透顶透底见得的当不妨向五蕴山中纵横自在出没逍遥能使四时寒暑之外风光任运截断玄猷且道正恁么时如何展演良久云意气不从天地得英雄且借四时催。

　　开示

　　开示师落堂云者段大事因缘人人本自现成个个了无向背但贵知见端的不论先参后学老幼贤愚唯要自肯承当必无难易还知承当个甚么切忌二六时骑驴觅驴头上安头若是个汉闻恁么说话即便随处逍遥随处作活管教满眼满耳物物现成动用施为头头自在山河大地明暗色空世界身心打成一片直使心行意绝声色两忘如麻绳入水针劄不透步步不离心心无间管教时刻寸香了当无疑若不恁么真参云何得到归家田地假饶弄到临末稍头依旧一场懡　莫怪山僧不道。

　　开示师云人命无常呼吸间大家着力奋精参了明生死玄关外免被闫家老热瞒山僧恁么告报秪为诸禅各怀特达向上之志绍隆佛祖之心岂可不为保任此事但要诸人痛切生死急务自然二六时中头头法法本分相应若也参情亲切心心无间步步不离管取三七日内如人饮水冷暖自知苟或伶俐道人才闻一拨便转犹是落二落三了也倘依俙仿佛还须咬定牙关急着眼看看到水穷山尽处方知格外有通衢心随万境转转处实能幽随流认得性无喜亦无忧珍重。

　　开示目顾左右云若向者里会得各请归堂稳坐苟或未然只可把定绳头咬定牙关竖起脊梁将生死二字贴在额头上看定本参不分星夜毫厘勿使走作直下圣凡情见是非人我一齐坐断不觉有世界身心都卢是个疑团管取到家决不远矣倘若随群作队三三两两杂话间谈今日如此明日如彼更或触境逢源无明烦恼我慢贡高自逞伶俐聪明处处是非滚滚头头业识忙忙恁么学道不唯不了己躬大事亦且辜负檀信脂膏行人血汗犹恐大限到来依旧一场懡　既然如是合作么生努力今生须了却莫教永劫受余殃。

　　憨予暹禅师语录卷第三(终)
嘉兴大藏经　憨予暹禅师语录


　　憨予暹禅师语录卷第四

　　嗣法门人　法云　广学　同编

　　机缘

　　鹗力长老参云有一问请和尚决疑可否师云未入门早与三十棒了也进云意旨如何师云不识痛痒汉僧喝师便打僧拟议师云将谓南方舶主僧绕师一匝师云降将不斩僧拂袖而出师云草贼大败。

　　僧参师问发足何方僧云南方师举拂子云南方有者个么僧云和尚曾到过师云向在那里住僧云天童师云昨夜小白岭走到太白峰鼻孔里七佛塔呵呵大笑且道笑个甚么僧无语师便打。

　　大苑马二酉宋居士问西来大意即且止如何是本来面目师云问从何来士拟议师云瞻之在前忽焉在后士云多年阅藏未遇宗乘师举茶云会么士无语师云一大藏教总在里许。

　　寰座主问即今天童和尚在甚么处师震威一喝主云窠臼语师云韩卢逐块。

　　西天罗汉参问云如何是佛法大意师竖一指汉亦竖一指师于桌上书卍字汉向前抹却师打○相汉无语师云将谓西天来梵字也不识。

　　禹锡刘都宪问宗门多用棒喝是何意旨师云杀人刀活人剑宪无语师云尽大地人丧身失命。

　　大惺法孙参问和尚安乐行否师云觅甚么碗僧喝师便打进云狮子返掷去也师云不涉程途一句试道看进云狮子吼时山岳震象王行处绝孤踪师震威一喝。

　　调元宋刺史问禅关玄要云何悟入师唤宋居士史应诺师云向者里入。

　　可仁赵邑侯问禅门与观门是一是二师云仰之弥高钻之弥坚侯无语师云吾无隐乎尔。

　　僧参师问大德何来僧云南方师云消息何如僧云好师拈拂子云者个聻僧云不会师云山僧罪过。

　　广明丘秀才礼拜师问云终日礼拜还识礼拜底么进云自己有眼不受人瞒师云那个是你眼才一喝师云正好吃棒。

　　师坐次乘侍者侍立师顾地上草者即拾起师云者茎草能杀人能活人者云此草为丈六金身师云丈六金身作一茎草你又作么生者无语师云者汉死在一茎草下如何得活者云请和尚代一转语师云礼拜著者即礼拜师云活也活也。

　　朱太史问禅门机锋意旨如何师云西河狮子学士当知史拟语师云汾阳异目天下咸宗史云玄机道理甚为难入师云休作道理会史无语师云元来元来便归方丈。

　　太史异日又问世尊初生一手指天一手指地周行七步目顾四方云天上天下唯我独尊意旨如何师云特地老婆心史云云门大士一棒打杀又如何师云赤心片片史云琅玡云将此身心奉尘刹是则名为报佛恩又作么生师云脑后着楔。

　　僧问一人在孤峰顶上无出身之路一人在十字街头亦无向背且道那个在前那个在后师云看脚下僧喝师便打。

　　问善财拈一茎草度与文殊为药目前香炉桌子还当得么师击香几僧礼拜师云能杀人能活人。

　　问文殊是七佛之师为甚么出不得女子定师云今夜不答话进云竹密不妨流水过师云夜半放乌鸡问有句无句大似头上安头树倒藤枯又是斩头觅活和尚还甘么师云今日不与阇黎相见进云金风吹玉管几个是知音师便打。

　　问逢佛杀佛逢祖杀祖直如虚空如何下手师和声便打进云有意气时添意气不风流处也风流师复打。

　　问头头是佛步步是心时如何师云好事不如无进云流入毗卢华藏界个中何处不超轮师举香板云者个作么生僧喝师便打。

　　问不是心不是佛不是物是个甚么师云脱壳乌龟飞上天。

　　寰知藏问十方同聚会个个学无为此是选佛场心空及第归如何是及第归师云大众在者里进云恁么则随流认得性无喜亦无忧师云末后一句意作么生进云有意气时添意气不风流处也风流师云看脚下。

　　恭顺候调御吴居士问个事明明无向背却于动静有淆讹未审过在甚么处师云明明知底是甚么候云本来面目师云试举看候拟议师震威一喝候无语师云会么候云两眼对两眼师云东壁挂葫芦候云蒙此一喝无限疑团当下冰消瓦解师云见个甚么便恁么道候云明月当空无片云光辉朗耀满乾坤慧风埽荡何凡圣一喝从今永太平师遂示一偈云一喝挥空绝点云红轮杲杲烁乾坤维摩机契开心印任运腾腾乐太平。

　　师问慧侍者云饭钱作么生打算者云算过了也师云何不举似者云早已举似只是和尚不肯师云作么举似者喝师便打。

　　佛宗侍者呈末后句颂师批云未在者问如何是末后句师周顾示之者云也是脑后着楔师云兔子吃牛奶者喝师便打。

　　僧参师问云霜雪遍界禅客何来僧云不审师云箭穿髑髅僧云须是和尚始得师云拖出死尸去。

　　京师灵应法兄专使至师问云春光灿烂禅客何来僧拟议师云云门道底僧云本师和尚恭候万安僧即呈书师接向炉烟熏云苏噜苏噜吽吽吒僧无语师云分明记取举似和尚。

　　云寿大晓法侄参师问人天法眼宛然在太白宗风嗣阿谁云分明举似师云七棒对十三云特来礼拜尊慈师云作家禅客进云尊过和尚不得师云切忌诈明头晓从东过西师示如意晓从西过东师放下如意晓向前秪候师打一如意晓即礼拜师云作家作家。

　　悟圆禅人参师问何方来悟云五台师云文殊道甚么悟云某甲特来礼拜和尚师云何方人进云绍兴师云念你远来放汝三十棒。

　　圆辞师归南师云吾有一则语汝能带去否悟礼拜云不敢辜负和尚师云作么生承当悟即喝师云三十年后始知乾明特地。

　　勘辨机缘

　　师问显真监院向上一句作么生道院云眨起眉毛上九霄师云脚跟在甚么处院喝师便打。

　　师问柔库头本分句且置库房中事作么生进云收放自由师云金刚圈栗棘蓬作么生吞跳僧喝师便打进云和尚莫瞒盰人师云兔子望月进云随处风流师云看脚下不久微病坐脱而去院中未送亡僧他村檀越报知柔库头在彼收下斋米令我送还一众皆异之师云此禅人数年吃吾狮子院中饭今日作恁么去就去也。

　　师问本如监院本来面目作么生会院礼拜归位师云大觉打兴化又作么生院从东过西师云依俙似曲院从西过东师云仿佛杨州院拂袖便出师云草贼大败。

　　师因禅客到三日不参见乃集众勘验云宾中主则且止主中宾意作么生速道速道僧无语师即痛棒僧云棒有眼么师云一任举似诸方又打。

　　明轮书记再参师问云德山入门便棒临济入门便喝且道为人在甚么处轮一喝师便打轮执拄杖作忤逆会师又打轮云请和尚将宗旨为讲看师又打云速道速道轮无语师直打出。

　　师落堂问相书记云昨日掀倒法床喝散大众你见个甚么便恁么乱做记云还要某甲胁下还拳在师云知恩一句又作么生记云粉骨碎身未足酬师云女子出定作么生道记云颟和尚一点不得师打云还知者棒落处么记云太狼藉生师云三十年后知恩有在末后一句速道速道记云入耳便能生百恨断肠何必再三声师云今日许汝吃棒有分。

　　入室机缘

　　师问隐侍者国师三唤句汝作么生会者云老汉颠倒不少师云那里是国师颠倒处者以手掩师口师便休。

　　师问隐副寺云若见诸相非相即见如来目前唤甚么作如来进云历历分明师云分明底举似看寺翘一足师云赤土搽牛奶寺抚掌师云山僧罪过。

　　师问然副寺庭前柏树子作么生会寺云眉毛眼上横师云鼻孔撩天又作么生寺弹指师云波斯吃胡椒寺喝师便打。

　　师问世亮刘秀才云万法归一且止青州布衫你作么会才向前叉手而立师云脚跟下又如何才绕师一匝师云吃茶去。

　　师问鼎悦众云新年佛法作么商量进云云散天边月师云虾蟆吐明珠进云海底火烧天师云脚跟下作么生僧喝师便打。

　　师问然西堂离四句绝百非意作么生堂喝师云藏头白海头黑聻进云全体大用师云赤土搽牛奶堂又喝师便打。

　　师问德维那庭前柏树子意作么生进云一击忘所知师云胡人失毡帐进云十方世界现全身师云箭穿红日影那喝师便打。

　　师门蕴副寺不是心不是佛不是物你作么生会进云踞地狮子师云何不露爪牙进云普天匝地师云放汝三十棒。

　　师问道源侍者云本分句速道速道者云泥牛海底行师云庭前柏树子聻者喝师便打。

　　师问本净知客万法归一汝作么生会进云目前无一法铁树遍开花师云驴前马后汉僧抚掌师便打。

　　师问一知藏云正法眼藏汝作么生会藏云刹刹尘尘无向背十方世界现全身师云保福道底进云把柄在手师便打。

　　师问智悦众西来大意汝作么生会进云长江水倒流师云脚跟下又如何僧喝师便打。

　　师问源侍者和盘掇出你作么生领会进云觌面无回互师云意作么生者喝师便打。

　　师问了尘侍者云青州布衫作么生会者无语师云虚生浪死汉者渐虑参究不眠次日请益云如何是万法归一师云昨日向道今朝不会者无语师便掌者通宵檐下立参忽闻风有省及旦入室问云午夜月轮则且止通身是口时如何师云亲切道将来进云东方迸出日轮红大地山河一口吞师云汝向甚么处安身立命进云大地分明无寸土谁知天外更重天师云青州布衫意作么生者便打师一拳师云山僧过在甚么处进云老汉犹嫌少在师云本来面目亲切作一偈看进云离却家乡数十秋几多辛苦外驰求今朝识得娘生面彻体无依始自由师云脱体无依又作么生进云净土人心个个有风规极乐是谁无从今顿破威音旨突出虚空不二图师云知恩报恩一句又作么生者又打师一拳师云者汉今日也解捋虎须虽然如是切须珍重始得乃示偈云见处分明得处亲开言句合祖师心知恩便解粗拳用临济宗风的子孙。

　　师问相书记杀人刀活人剑速道速道记云何必好肉剜疮师打云须知痛痒记云老汉今日犹要吃棒在师便掌复示一偈云杀人刀活人剑直下分明须自看切忌斩头犹觅活白拈手段看方便。

　　相书记入室师问云作夜铁牛生儿还知么记云谁敢问着师云现问次进云须是和尚始得师云破沙盆作么生扶进云闲家具师云扶不起记礼拜师云末后句聻进云不消和尚再勘师云知恩者少。

　　师问敬参头云见色明心闻声悟道即今目前见闻不昧你作么生道头云山河草木扬真谛风月楼台演妙音师云脚跟下作么生头拟议师云可惜一联诗。

　　师问妙空尼云普贤万行所庄严且道作么生是万行空便礼拜师云本来面目聻空即举起香瓶师云看脚下。

　　越西堂入室师问云口挂壁上作么生道堂礼拜归位师云脑后着楔堂云历历分明师云涅槃心易晓差别智难明堂便问如何是差别智师唤侍者倾去净盆水着侍者礼拜而立师云切忌钻龟打瓦。

　　圆侍者与师奉饼师云是云门饼乾明饼者云无二无别师云汝曾到云门么者云请和尚尊重师云须是地头人者礼拜师云分明记取举似作家。

　　拈颂

　　举雪峰在德山作饭头一日饭迟德山擎钵下法堂峰晒饭巾次见德山乃曰钟未鸣鼓未响拓钵向甚么处去德山便归方丈峰举似岩头头曰大小德山未会末后句在。

　　师拈云德山老汉神出鬼没看来也是弄巧成拙雪峰平地上吃交更向傍人纳败岩头承虚接响亦是巩县茶瓶检点将来各与三十痛棒一齐赶出且道为甚如此世事不将公道断人心难与月轮齐。

　　颂曰漫天网子罗龙凤但得金鳞即便休休便休更有旁人解出头末后一句翻江海搅乱苍龙斗不收。

　　举马祖与西堂百丈南泉玩月次祖曰正恁么时如何堂曰正好供养丈曰正好修行泉拂袖便行祖曰经入藏禅归海惟有普愿独超物外。

　　师拈云马祖父子虽是曲调相扶未免自扬家丑检点将来犹欠悟在且道毕竟意作么生喝一喝云天共白云晓水和明月流。

　　颂曰问处分明答处亲大家败露可怜生古今话杷难藏隐天上人间播恶名。

　　举僧问赵州如何是佛州云殿里底曰殿里底岂不是泥龛塑像州曰是曰如何是佛州云殿里。

　　师拈云赵州口似悬河舌如利剑被者僧一问直得眼横鼻直暹上座则不然待问劈脊便棒管教者僧当下知归亦可作人天标格然虽如是具眼者试辩看。

　　颂曰赵州古佛殿里底金屑落眼却成翳怎似碧天明皎洁银河斗柄不曾移。

　　世尊初降一手指天一手指地周行七步目顾四方曰天上天下唯吾独尊。

　　颂曰才生下地撒颠狂便把家私彻底扬天上人间殃祸事至今赢得恶名张。

　　世尊在灵山会上拈花示众是时众皆默然唯迦叶尊者破颜微笑世尊曰吾有正法眼藏付嘱摩诃迦叶。

　　颂曰平地波涛万丈高灵山一会总徒劳陀头须善观风浪未免随钩上钓篙。

　　世尊因文殊至诸佛集处值诸佛各还本处唯有一女人近于佛坐而入三昧文殊乃白佛云何此人得近佛而我不得佛告文殊汝但觉此女令从三昧起汝自问之文殊绕女人三匝鸣指一下乃托至梵天尽其神力而不能出世尊曰假使百千文殊亦出此女人定不得下方过四十二恒河沙国土有罔明菩萨能出此女人定须臾罔明大士从地涌出作礼世尊世尊敕罔明出罔明却至女子前鸣指一下女子于是从定而出。

　　颂曰出定入定是非莫论者伙白拈总皆出禁。

　　百丈每上堂有一老人随众听法一日众退唯老人不去丈问汝是何人老人曰某非人也于过去迦叶佛时曾住此山因学人问大修行人还落因果也无某对云不落因果遂五百生堕野狐身今请和尚代一转语贵脱野狐身丈曰汝问老人云大修行人还落因果也无丈曰不昧因果老人于言下大悟作礼曰某已脱狐身住在山后敢乞依亡僧津送。

　　颂曰有因有果分明事不落不昧转淆讹一句顿超空劫外全身跳入野狐窝。

　　黄龙三关。

　　颂曰我手佛手迥超诸有气宇如王移星换斗。

　　颂曰我脚驴脚何处不着遍满三千纵擒杀活。

　　颂曰人人生缘触处自然庚生何劫威音那边。

　　利踪禅师曰子湖有一只狗上取人头中取人心下取人足拟议即丧身失命。

　　颂曰子湖狗子泼天叫凡圣都来断绝踪可怪畜生无面目横吞佛祖展家风。

　　临济三顿棒。

　　颂曰电卷雷轰觌面机俊鹰快鹞莫能窥骊龙项下珠先夺奋起摩霄逸翮威。

　　兴化奖禅师初为临济侍者后在三圣会里尝曰我向南方行脚一遭拄杖头不曾拨着一个会佛法底人圣曰汝具个什么眼便恁么道师便喝圣曰须是汝始得后到大觉为院主一日觉曰闻汝道向南方行脚一遭拄杖头不曾拨着一个会佛法底人汝凭个什么道理与么道师喝觉便打师又喝觉又打来日从法堂过觉召院主我直下疑汝昨日者两喝师复喝觉又打师再喝觉复打师曰某甲于三圣师兄处学得个宾主句总被师兄折倒了也愿与某甲个安乐法门觉曰者瞎汉来者里纳败阙脱下衲衣痛与一顿师于言下荐得临济先师于黄檗处吃痛棒底道理。

　　颂曰勘遍江南犹未瞥主宾句下始知音杖头拶出人天眼千古儿孙续祖灯。

　　南院颙禅师上堂云赤肉团上壁立千仞时有僧问赤肉团上壁立千仞岂不是和尚道师曰是僧便掀倒禅床师曰汝看者瞎驴乱做僧拟议师便打。

　　颂曰寰中正令如雷震战将英雄气势舒剑刃横身呈妙舞瞎驴无奈没程途。

　　风穴沼禅师参南院院问南方一棒作么商量师曰作奇特商量师却问和尚此间一棒作么商量院拈拄杖曰棒下无生忍临机不见师师于言下大彻玄旨。

　　颂曰棒头眼豁如千日南北商量绝覆藏当下无生全体露铁牛心印大千彰。

　　石霜圆禅师谒汾阳经二十年未许入室每见必诟骂一日诉曰自至法席不蒙指示岁月飘忽己事未明有失出家之利语未卒汾叱曰是恶知识敢裨败我举杖逐之师拟申救汾掩其口乃大悟曰是知临济道出常情。

　　颂曰狮子窟中经百炼彻知济道出常情拈来断贯龟毛索穿却人天正眼睛。

　　圆悟勤禅师为五祖侍者一日部使诣祖问道祖曰提刑年少曾读小艳诗否有两句颇相近频呼小玉元无事只要檀郎认得声部使应诺诺祖曰且仔细师侍次问曰提刑会否祖曰他秪认得声师曰秪要檀郎认得声他既认得声为甚却不是祖曰如何是祖师西来意庭前柏树子师有省。

　　颂曰密室耳观兼眼听檀郎声色满空清于其一段风光别烁破人天大夜昏。

　　麻谷见良遂座主来参便将锄头去锄草遂往见谷殊不顾便归方丈闭却门遂去次日复来谷又闭却门遂乃敲门谷问阿谁遂日良遂才称名忽有省乃曰和尚莫谩良遂良遂若不来礼拜和尚洎被经论赚过一生谷便开门相见及归乃谓听众曰诸人知处良遂总知良遂知处诸人不知。

　　颂曰不因大国逢良贾几为蝇头利一生宝藏只今亲揭露富周天下有余盈。

　　沩山睡次仰山问讯沩乃回面向壁仰曰和尚何得如此沩起曰我适来得一梦汝试为我原看仰取一盆水与沩洗面少顷香严亦来问讯沩曰我适来得一梦寂子为我原了汝更为我原看严乃点茶一碗沩曰二子见解过于鹙子。

　　颂曰迭奏埙篪待晓堂还他家有好儿郎遏云度玉浑闲事惹乱天边鸾凤翔。

　　黄檗行脚时寓大安寺因相国裴休入寺指壁间画像问僧何像僧对曰高僧真仪休曰真仪可观高僧何在僧无对休问此间有禅僧否僧曰近一僧投寺执役颇似禅者休令请相见乃理前问曰真仪可观高僧何在檗朗声唤曰裴休休应诺檗曰在甚么处休有省。

　　颂曰花椒铺上天灵盖村店那来人见爱一遇耆婆顾盻过价高从此世无赛。

　　幻有传禅师闻灯花爆声有省直造北方参笑岩求证岩曰汝将从前得力处一一说来师具实答岩蓦趯出鞋曰向者里道一句看遂把师话端一齐打断师通夕不寐明晨伫立檐下岩见唤师师回顾岩翘一足作修罗障日月势师当下豁然。

　　颂曰。

　　泼天门户窥龙象铁额铜头漫吃惊突出摩醯三只眼乾坤灿烂一时新。

　　密云悟禅师挑柴过一山湾见堆柴突露面前有省遂依幻有和尚脱白请益幻曰汝若到者田地便放身倒卧嗣后惟加骂詈师惭闷交感一日城归过铜棺山顶忽觉情与无情焕然等现正所谓大地平沉底境界。

　　颂曰意气轰轰贯古今乾坤腾踏绝疏亲济江棒喝重慨后佛祖冤家第一人。

　　林野奇禅师掩关当湖尝参密和尚偈云一念未生前试看底模样忽一日失足遭跌有省即成偈曰一念未生前六户绝消息瞥耳扬双眉大似眼无力即破关走姑苏见密于清凉庵中便问学人绝迹而来特为亲近和尚曰莫妄想师曰未审还有堂头也无密曰看脚下师曰不因渔父引争得见波涛密曰莫错会好师便礼拜复于育王补堂主值宜兴郑居士设茶密举洞山泰首座因缘索众下语皆不恰师曰食到口边被人夺却密允摆茶是年天童解制上堂世尊初生话密曰汝等诸人向老僧拟讨甚么碗拽拄杖下座一时打散师自此全身放下单提棒喝之旨。

　　颂曰风规雨浙浪纹新剑阁通玄家计陈捉败玲珑千丈月个中谁是出头人。

　　荆溪芙蓉自闲觉禅师久参天童悟师问云一人发真归源十方世界悉皆消殒和尚在此因甚太白峰巍然犹在悟便打师礼拜悟又打次日又问万法归一必定一归何处悟以扇▆一摇师礼拜悟便踏师通身汗下自此废寝忘餐不分昼夜却问西堂林和尚云某甲不会过在甚么处堂云莫妄想师云毕竟如何堂云锄头柄长斧子柄短转增迷闷因经行蓦撞露柱忽然省悟呈偈云心佛众生三无差别撞破乾坤露柱饶舌次后林和尚开法往参林问云国师三唤侍者汝作么生会师曰频呼小玉元无事秪要檀郎认得声林然之。

　　颂曰天童棒下通身汗却听西堂话短长三唤句回声色外灯传千古续芬芳。
嘉兴大藏经　憨予暹禅师语录


　　憨予暹禅师语录卷第五

　　嗣法门人　法云　广学　同编

　　联芳偈

　　忻然维那

汾阳放出小狮儿牙爪狰狞意气殊他日等闲轻露出一声哮吼震寰区

　　隐素副寺

江南江北复汾阳铁骨棱棱肖石霜坐断瞎驴正法眼西河异目播诸方

　　本觉知客

大沩山吃棒痕多转入汾阳狮子窝养就爪牙莫轻露待时腾踏震山河

　　彻空知客

本色道人坚守操从教千圣不能移等闲未肯轻抛露露出人天眼便迷

　　德一维那

枯树花开劫外春灵根远植自威音精勤母惜深培养果熟香飘自有辰

　　蕴璞副寺

一番煆炼一番新不变红炉始见真烁破人天生铁面从教佛祖亦难亲

　　鼎新知客

参得乾明本分禅生机一路始超然娘生鼻孔全无用济北家风格外传

　　云辉后堂

一番相见一番亲辣掌狞拳不让仁拈得威音前一着翻时为雨覆为云

　　越尘副寺

法战当场独许君机前一句主宾分杨岐三脚驴堪肖弄出人天丧胆魂

　　一如知藏

大冶红炉烁面门铜头铁额尽消魂炼成一柄金刚剑竖抹横挥海岳昏

　　相空副寺

声前一句露全提返掷还他狮子儿掀倒法幢粗手脚将来为我好维持

　　悟圆侍者

云门糊饼赵州茶觌面拈来验作家不负大悲机契合从教寰海布昙花

　　本净监院

灵根本具不须栽遇泽萌芽顿发来异日必当成大树大悲山上起云雷

　　本清监院

因地本无法无法因地生果熟香飘日纵横任汝行

　　西琳庵主

机契孤峰锥劄句通身活泼绝依俙大悲拄杖亲分付待聚风云好指迷

　　胜光监院

广胜参随十五年今朝始庆得安然大悲院里亲分付珍重阇黎莫妄传

　　立庵维那

返掷惊群狮子儿爪牙迅捷利如锥藏身且向深林里腾踏风云自有时

　　月庵知客

坐断尧都第一峰目前谁得可相同临机别有超方眼杀活纵横疾似风

　　与二酉宋大苑马

龟毛白拂当阳举三世明明鼻孔同分付维摩休拟议狸奴白牯展家风

　　鉴初刘居士

不忘狮子机前句奋迅参穷佛祖关庞老风光今复见临机未许妄追攀

　　我成张居士

当年请益娘生话枯木花开劫外春闹市丛中全体露拈来物物总非尘

　　妙空尼

十年为法忘身究机契娘生彻净瓶堪嘱木山妙总句将来任运指群灵

　　达磨初祖像赞

婆心片片往东来不遇其人可叹哉少室峰前家计泄一花五叶至今开

西来这老秃口甜心甚毒其意大不然惑乱人成佛者样臭骚胡描他作甚么　咄

者个老胡心不歇西来东土惑人心肝肠一片难描画半是思君半恨君

愁眉蹙额气昂藏话不投机便渡江熊耳山前尤败露儿孙殃及遍芬芳

　　自赞云辉后堂请

手持白拂指东画西一条拄杖杀活无疑魔佛到来未免皱眉喝一喝云知音只有后堂云阇黎

　　本如监院请

真本无形假名妄立真妄皆除青天白日有时风恬浪静有时雷轰电掣行临济之正令展天童之棒喝江南直造尧都广胜红炉初热次阐西河踞地复开乾明规则一味实头到底圣凡诸病剿绝只这村僧模样为渠一并拈出咄

　　宝峰维那请

这汉无面目圣凡情剿绝惯会喝佛骂祖善能敲风棒月常将断贯龟毛绳穿却撩天鼻孔客唯有朴厚峰维那数载亲遭熟棒喝尔今描画须识渠知恩香爇庭前柏薰他面孔黑如漆遗与千年后儿孙知是大悲白拈贼

　　了一法孙请

吾真本无形四大若空尘吾孙既描画空里却生纹切须自了彻一物亦不存始见祖祢不了方知殃及儿孙

　　月庵知客请

这尊和尚心空眼旷惯结佛祖冤好起人天谤海底蓬尘生陆地波万丈如此无赖村僧如何月庵知客却能六载亲依榜样

　　胜光监院请

者个憨叟和尚生缘巴子国中法受龙渊岸上三晋六建法幢胜光监院数钳椎棒下知恩须的当收向文殊阁角中千古儿孙作榜样

　　本净监院请

监院写吾真乞题却是假真假俱不着端的作么耶鼻孔撩天绝覆藏本净摩娑伴边雅

　　一如西堂请

者个阿师性情古怪圣凡两忘佛祖冤害棒头杀活最难亲唯一西堂识痛快知恩不负恶钳锤人天眼目须堪载

　　相空副寺请

是相何状秋空寥旷不是相空孰能近傍桂轮孤朗碧天高祖印重光无有上

　　祖灯侍者请

者个老汉情性无拘有时暴怒如疾雷有时慈照似秋月致令热喝冷棒恶骂粗拳未免婆心特地还会么彻底家私倾漏泄祖灯豁达始知恩

　　彻空副寺请

这等村僧无状可凭异凡异圣非古非今人天不着地狱何存参遍海内搅乱丛林名善知识恶燥无情喝佛骂祖以当知恩彻空副寺深受锥针而今描画成何事莫把沉檀没鼻薰

　　立庵侍者请

如是村僧无可谕说慈悲一无暴怒千斛世法佛法都卢屏却但噇村饭任意轻忽打人唯恐不痛骂人只恐不毒不是立庵侍者十载如何凑泊咦水入水兮冤报冤殃及儿孙无有歇

　　越尘维那请

这个阿师人难识渠古头怪脑异世名模非圣非凡非佛非祖有时性燥如阿修罗王有时慈悲若菩萨无比动静了然莫测施为浑无倚依但有的骨越维那相共清风明月里

　　云辉后堂小影

这汉寻行精梵行诸缘不着只修持一衣一钵无余事或坐或行佛共依七九相逢向上旬耋年端的布车时阇黎末后须珍重铁树花开劫外基

　　灵岩洪川主人像赞(讳澄浩)

澄清绝点浩瀚洪深川流百纳德洽丛林众称曰佛性秉天真瞻之仰之无不钦尊且是谁欤灵岩主人

　　德玄禅人像赞

形本无形相非有像虚空寥廓乾坤浩荡咄水在长江月在天白云来往青山上

　　太一禅人像赞

非凡非圣非俗非僧相本无相形本无形既然如是唯此可真留与儿孙堪供养它年久任播佳名

　　诗偈

　　过太行有感

太行山势险策杖上云霄极目天齐远回头日并高寒猿啼古木幽鸟择新巢转忆恩深处关河岂惮劳

　　再游霍山广胜寺值雪赋感

白石磷磷一径幽孤筇乘兴复来游青山不厌云开合绿水何妨月去留此日风光犹可羡昔年景象孰堪酬六花片片盈空舞印破芒鞋过别州

　　山中久雨

山舍连旬雨弥封一径苔柴门无客到竹榻有云来鸟语千峰翠风鸣万壑哀御寒先整衲撩乱取荷裁

　　次菊潭胡阁下韵

凤阙承金御龙楼接玉音惠风嘘庶物德泽沛泉林弦颂歌樵牧仁慈及兽禽股肱欣有道良政合天心

　　赠盛京弘福一融和尚

大法遥闻帝里弘晓钟长夜醒迷聋龙渊一派源流远蜀岭家声根本同麈尾拂开三要印杖头截断五宗风人天正眼明如日法雨氛霏万类蒙

　　示隐素副寺之江南二首

奋志真参悟处深超群端的羡英灵翻身直作狮儿吼莫学他山野干鸣

辛勤侍我太行过为法劳形古不多三唤室中明有据知恩莫负老头陀

　　示彻空知客

忘身为法不辞劳此去江南路转遥捉败清风归报我起家定许是英豪

　　礼首山念祖塔

巍巍卓竖首山巅万仞嵩峰列案前汝水东来流汉月牛山西出挂中天灯分沙界明无尽道播乾坤岂有边不肖远孙亲礼觐深惭无物表心焉

　　次江右震宇杨刺史

万里秋空雁影寒孤光一段劫前看两门柱石多生愿百世宗坛四海欢不二堂中逄未晚无双月下见非难相将补衮调羹手愿作灵山正法垣

　　宁寰座主舍利塔下开讲法华以偈赠之

雷音远震辨如锋舌吐莲花法喻弘开括五时玄义旨会归百界妙心宗灵山一会何会隔沙界三根普润同多宝凌空从地涌证明法化赞流通

　　寄酬四明云峰雪厂和尚

相违弹指几更春每忆弘慈豁素尘缥渺云踪徒可羡婵娟月色望来频象王未睹回身步狮子遥闻踞地颦无柰业风吹到此双眉时结苦思仁

　　怀沧起朱太史

姑射峰头云散彩一轮明月照汾阳恒怀妙论朱夫子异日西河共举扬

　　示广道田居士

诚心参叩已多年力竭情穷一句玄针钵机投明掌下白花新绽火中莲

　　示广宁马居士

滚滚波涛息不难死生一着好生看临机荐得棒头旨说甚油麻树上摊

　　示耐心禅人

忍耐世间为第一安心随处得便宜个中识得安心法春去秋来总不移

　　访云石张孝廉

策杖行来日欲昏山家无可赠于君幽然此道吾无隐槛外清波泛白云

　　雪梅

傲骨冰肌类莫同暗香浮动雪花中群芳未放君先放肯逐江南桃李红

　　示明吾刘居士

明明向道吾无隐智者如何转更疑若有一毫头不露老僧情愿入泥犁

　　寿维纲申居士

遥望南山腾瑞彩瑶池仙客集君家悬弧却值生申日寿苑常开不谢花

　　示法华禅德

开权显实示当家舌底常开优钵花衣里有珠如荐得不须门外觅三车

　　示实行禅人

真实功能全行证当阳一句莫迟疑电光影里翻身转始到心空及第时

　　示离言禅人

离却语言识自心漫于纸上苦追寻微尘剖出大千卷刹刹尘尘说不停

　　示成吾徐居士礼五台

君来话别礼清凉山自高兮水自长遇著文殊休放过乾明归要五名香

　　寄怀长安尔玺于邑侯

每忆尧都邂逅时连床风雨话鸡啼长安一片清宵月无限清光到竹扉

　　示见真禅师

广胜初参见乾明见若何若能真见见方识果无多苟不如斯会空将岁月磨玄关如透脱免被净明呵

　　示佛乘侍者

倾心为法舍尘缘一念精参彻道源直下悟来无可得超然高出佛乘先

　　雨霁登高

雨过青山翠欲流登高逸兴乐优悠峰头纵目青天外不觉闲身步斗牛

　　辞院归山

院辞村落隐山林缁素盈衢远送程一片白云如款曲几多幽鸟似逢迎非因厌闹妄求静为欲舒怀恰野情去住了忘于彼此盈眸声色总天真

　　偕众入姑射

拽杖披云入翠峨参随龙象踏烟萝高低瑞色浮青巘遐迩祥云结绮罗太白分灯辉济北汾阳狮子吼西河法幢仙窟从今竖正脉流通万亿多

　　次元夫王文学玩月韵

山河遍现总心光视听分明不覆藏一段孤光如可掬吾无隐尔体全彰

　　龙文王贡士入山修供

结茅虔礼大悲王普为群灵祷吉祥不是灵山当记莂远临泉石共敷扬纷飞花雨盈山谷缭绕香云结道场儒佛宗风原不二维摩一默体全彰

　　除夕示众

转眼年华一岁除蹉跎不觉五旬余应缘无力心如水养道常思草结庐恒愧住持功行薄每惭荷众福缘疏安平退隐随时过珍重诸禅为法居

　　示大醒法孙归弼河阳觉长老

法门种草贵真诚心不吾欺佛祖昆珍重辅扬正法眼儿孙他日满乾坤

　　赠道源座主弼化

道德渊源三际同法门标表羡高风辅扬妙化人天仰指出昏衢正眼通

　　早粥示众

白粥黄齑山舍便漫嗟淡薄坐空筵箸头碗底青天现粒米檀心非等闲

　　示福宇知客归空王山

参罢乾明复故山清风明月杖头担到家相见空王老莫把拳头肋下还

　　示佛然侍者

巾瓶侍我十年余择火焚香日不虚吹起布毛旧公案莫教容易放过渠

　　示佛如侍者

古人学道岂寻常继晷焚膏刻不忘即佛即心心即佛如如不动体全彰

　　斋榜引

清泉烂煮接方来贤圣同堂笑满腮幸有维摩伸只手钵盂开口叹奇哉

　　执事榜引

法幢须藉大家扶四海同归在此居一等风云看变化百千三昧显无余
嘉兴大藏经　憨予暹禅师语录


　　憨予暹禅师语录卷第六

　　嗣法门人　法云　广学　同编

　　行实

　　师在汾阳狮子禅院忽一晚性明监院忻然维那隐素副寺本觉知客领众怀香入室请师述行由师云四大非有五蕴本空有何行迹可状哉进云后学规模乞垂遗训师云从上古人如亮座主隐山和尚踪迹弗留岂更行于纸墨乎但贵诸人真参实悟彻见父母未生已前本来面目非但山僧行状从上佛祖根源直向诸人脚跟下一时看透岂不快乎众坚请不已师乃徐曰往年经历雁影云踪遗忘多矣聊举梗概以塞众请吾蜀之顺庆西充王氏也父某母杨氏余童年时先父常对余曰我中年缺嗣求祷于佛愿得二子一以祀先一以侍佛后果如祷一夕先母梦蒲衲僧投宿而娠生之日有三老比丘至家语先父曰闻君已生贵子正值日光东升可名洪暹先父遂因兹命名及八岁父即送本县圭峰禅院礼寿庵业师出家师授诸经读至自皈依佛当愿众生体解大道发无上心处自云既然如此读之何为但好跏趺兀坐不务习学时人呼为憨和尚自思生死事大若不参访知识决明大事谬为释子何益于世乎十六岁辞师行脚再三不允次年师忽示寂遂尽法门孝毕急欲辞行以果前愿又以先母染恙不忍远离因自克责痛念道业无成慈恩何报即恳祷三宝顶礼法华尊经一部愿乞慈闱身康病愈同发菩提乃过一年先母辞世罄其衣资严设道场安厝事竟方礼峨嵋至潼川遇草庵五台和尚开示云切须参究决成法器若不然祸身未久而知遂即参归仍往觅觐草庵是处竟无踪迹次参含璞和尚授以不是心不是佛不是物话参至数月疮病缠身自愧宿业障重般若缘浅昼夜猛志精参少有得意忘身之快犹强随众出坡又因失跌伤手调治半年不能全愈先父闻之走人接回医治一月乃愈仍辞先父往彼参究不及半载又与能师弟归接先父同诣含和尚处落发受具未及一载示寂乃依茶毗入塔峨山是时兵戈饥馑丛林众散结甲同志数人入于深山共相参究惟采山蔬度日昼夜精勤工夫至于定中不觉有山河大地人我物色惟疑情未破话头不明却向经教文字中未见未闻之意了了分明及看华严经菩萨受用处宛然无异但于淆讹公案又却去不得昼夜惭虑忽忆古人云已见未透不遇明师终成痴狂邪解今经三载不近知识虚弃时光徒受辛苦即于乙酉年奋志同能师弟出山行脚又值大兵平蜀其时荒难升米二金人多互相食啖结友数人同行遂出剑关入秦涉晋又以冠氛梗路同侣惮进乃叹曰宁死岂可退菩提道心耶必欲至善知识所决明大事死无恨矣己丑夏行至太原途受困热苦患痢疾于道场沟昼夜百次忆得古人于病发悟我辈根行不及但奋死不忘参虽身无力而心志精明蒙主人檀越道谊殷殷调治冬季方愈次年春正清明交锋之际冒兵直行觐礼五台又至盛京愍忠寺上普下润和尚处圆具彼中专究毗尼无有能决此大事者又因病目水泻即告辞南询至东鲁犹值兵难水难齐发拚身奋志直抵江南首参夹山箬庵和尚处入堂打七病目双盲自愧业重福轻死不出堂必完一七及至七完双目全愈我问云此是选佛场心空及第归如何是及第归山云大众在这里我云恁么处处绿杨堪系马家家有路透长安山云那里是你透长安处我便拂袖归位时因水难绝粮散众往参天童林祖值祖已示寂方请牧云和尚主法正值饥馑斗米五钱大众一千五百其淡薄难可言谕久而又患脾泻但庆为法者多互相策进不以苦病为障依住三年自得工夫亲切病皆退矣我问向上一着则不问非即非离意若何童云不打这葛藤我云马祖道即心即佛黄檗道非心非佛又作么生童云东西十万南北八千我云昔日马祖今朝天童童打一拂云穿却汝鼻孔我云龙得水时添意气虎逢山色长威狞次因小天童弘智禅师塔院颓朽年深梦感张镇台重修工完启请开光尚命众以梦感开光作法语我呈云历代老古锥传法震寰宇遗迹整颓纲感梦于檀护东谷庵然炳焕新祖师觌面无回互敢问檀护还识祖师么蓦拈笔点云祖师法眼如千日为君指出大家看和尚点看即命堂中领众一日示腊雪二见题令众作偈我呈偈云一番结瑞一番寒天地凝然不二看冻破虚空文不露当阳惟放一毫端童点颔之因和尚出山我往参雪窦奇和尚问云向上玄关则且置末后一着请师通窦云汝从沩山来么我云天童雪窦何异沩山窦云吃茶去我云不劳醉后添杯拂袖便出过江参报恩琳和尚恩问云大千沙界海中沤一切圣贤如电拂且道那个是你本来面目我云万里一条铁恩云急走过我即珍重归位又参灵隐具和尚值上堂我问云钟未鸣鼓未响早已葛藤露布了也更升此座堪作甚么具云特为阇黎我云何必画蛇添足具云更问作么我云也要对众证盟虽然随处机缘答问自觉疑情未破见地不亲奋发自誓绝睡杜言若不明此大事决定罢参深藏岩谷免玷僧伦至第三日中夜正疑德山未后句经行檐下并不觉有身心唯秪一个疑团忽闻飞来峰作乐声释然顿脱胸中疑虑始知天地同根万物一体从前所疑佛祖公案一一了然即有见道偈曰也大奇也大奇管乐声吹向上机扑碎虚空无向背倒骑铁马趁须弥(二)大千沙界若浮萍祖佛犹来却是尘识破这些关捩子一毛头上定乾坤(三)不疑佛不疑祖大虫元来是老虎横空宝剑露锋铓魔佛皆挥绝狐种其年正三十五岁不由自愧自喜思古人一闻千悟我辈钝根吃许多艰辛苦不乘其夙志安能得到今日耶始知佛法本自现成头头虚明自照从前未明公案一时颂出及旦呈方丈从头看过云据子知见悟处分明从今正宜深畜厚养母妄出头我即礼拜而出不意雪厂兄同过嘉禾参礼本师。

　　师问云闻汝于飞来峰扑碎鼻孔是否我云和尚那里得这消息本师云现今赃物捉败我即珍重而出即命掌副寺一日本师落堂垂问云一喝不作一喝用诸人作么生会我答云觅甚么碗师颔之又因本师诞日上堂我问云威音那畔事朕迹不留兜率降王宫自扬家丑今日和尚诞辰未审如何指示师云桂子月中落天香云外飘我云信步踏翻毗卢顶管教千圣落下风师云上座脚跟在甚么处我便喝师云好喝我云莫怪渠侬多意气他家曾踏上头关师云重说偈言我云老老大大作恁么语话师云又恁么去也我即珍重归位至秋告辞执任欲图适意山林本师再三不允我乞改任遂命知藏一日侍立次师举天童密祖垂问唯一师云兴化道紫罗帐里撒珍珠你作么生会唯一师下语不契汝向这里道一句看我云满盘托出本师颔笑归方丈自后机缘偈颂总载录中无更繁叙至丙申元旦上堂毕示拂二柄命雪厂兄与我出位受付自愧德微行浅识智不聪岂敢承此大任固辞不受本师云汝各将去他日自然风云聚会为吾流通正法眼藏嘱之再三不敢违师慈命遵付作礼而退至二月初忽命北来访诸祖庭即时渡江涉晋经历尧都遇古羊二酉宋大苑马机缘相扣遂请住霍山广胜寺次受汾阳沧起朱太史请住太子禅院乃遣隐素彻空二禅人复命芙蓉余因本师有命守志汾阳听其缘分虽与众兄弟共聚相参实非吾之本意暂遵师命听其前缘今为诸人恳之再四多少落索一时狼藉了也如上所说自山僧十八岁出方参学至三十五岁顿脱疑团释虑心歇从前历尽关山受尽辛苦单为明此一段大事因缘且问大众还知大事因缘么良久云百尺竿头重进步十方世界现全身珍重勉旃监院领众作礼而退。

　　佛事

　　天童林祖忌拈香云通玄峰顶起万丈洪波太白岩前会五湖龙象不远剑阁路三千特特南询趋甬上谁知未到清关先已藏身北斗虽然争奈鼻孔今日依然落在顽孙手里蓦顾左右云还有知其落处者么良久云隐隐常怀旧日嫌相见犹如不相识。

　　为法华禅德举火云水绿山青妙法流通于三际风和日暖青莲香喷于人天不从鹫岭亲闻焉得汾河普济惟此法华禅德忘形荷法克己为人始自汾河岸上一旦相逢既而乾明室中九年佐赞今朝撒手独翛然大地都卢无处着虽然山僧更助汝一道三昧去也便烧。

　　为淡薄住持起龛

　　卓拄杖云今朝踏断路头宽脱体无依任往还觌面与君通一线泥牛已过万重山。

　　举火

　　以火炬打○相云淡阇黎还会么般若如大火聚四边不可凑泊若过得者重关子方许青霄独步闹市横身其或未会擸下火炬云蓦面来也。

　　入塔

　　生本无生灭亦非灭七十余年化缘事毕得旨归根退藏于密云敛长空一轮秋月以拄杖指骨衬云且道者个又向甚处安着乃下骨云大地浑然无缝隙安身何处不称尊。

　　为渊白西堂举火

　　渊源磬室演化西秦颠拈倒弄换斗移星驾铁马于霄汉骑泥牛于河汾十年疑石霜之句今朝决断于乾明透出通身无影像豁开眼界露全真然虽如是且道叶落归根一句合作么生掷炬云纵观写出飞禽迹徐行踏断流水声。

　　为道安上座举火云

　　大道只在目前何须别寻蹊径若会大道真体自然随处安静如是则生也安死也安秪如不生不死又作么生乃擸下火炬云腊月莲华火里看。

　　为云谷沙弥火(名常清)

　　常光三昧清净本然体遍十方了无去住以火打○相云会么随处风流无背向脚头脚底总西方苟或未然山僧重为指出掷炬云一片白云消散外孤轮皎洁印千江。

　　为天鹅火

　　心佛众生原不二觉迷幻妄有形差杖头拨出通天窍任运风流没一些举炬云会么直下明明无背向凤雏越格是生涯。

　　杂着

　　　　　进退之鉴

　　夫上古住持进退则鉴宜时当然寄四大浮囊于三界海中若太仓之粒粟其骤进勇退虽千万里何利害云乎哉良由人情好恶不等进亦是非退亦是非人不能远鉴至理动为是非所惑一进一退惟任妄情卒无所主惟圣贤则不然其进必以道则思所以济人其退必以道则思所以补过其余进退之顷虽百折挫而浩然无忧较之卒无所主者何如哉其或于荣冒宠孳孳为一己之谋者进则与业会退则为情转是非之迹动辄纷然因果之招凛然莫隐道人于进退宁容无择焉原夫圣人洞窥理底存实于中惟恐斯须或忘之也是故于无量劫专求至道乃破生死魔而返灵源之实也逮今时迁物变为道人疏沦溺情海勿求出心究竟为冤彼此何益呜呼大圣尚慈悯设千万接引之方亦且未拔众生之苦我何人哉岂可不退隐乎。
