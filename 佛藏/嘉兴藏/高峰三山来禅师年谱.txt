嘉兴大藏经　高峰三山来禅师年谱


　　师以西川华胄负环伟之才当禅道式微之秋金石其心冰霜其操契悟广大种性殊胜炳炳琅琅自双径聚云以来至师而益盛焉虽居遐方边郡甘雨时霖有及不及而亲蒙授记面命耳提亦为不少嗣法者十有余人普陀别公禅师其少子也师临涅槃时皆谕以法门大事尤属意别公以东南行道为嘱如昭觉之望径山久之别公果不违先志行道东南大申其旨仍。

　　高峰和尚年谱序

　　间阅司马子长自序系次上自颛顼唐虞下及商周之际而错而谈星河磊落典雅精微窃尝俯而思仰而慕焉吾宗临济十一传至昭觉勤勤再传至径山杲杲又十四传至聚云真真再传至庆忠机机传今高峰来禅师日月雷霆声光普应朝野钦之久矣而复有年谱何哉此盖门人纪而次之统论其始终条理以补其平生广语之未备夫绎师播扬法化隐显洪纤出处首尾表而次之约二万余言槁成问序于予予不敏曷能为弁然予少时亦曾入师之室序其敢辞乎回观四十年前聆师咳唾承师指挥其机辩称性虽德山临济何加焉然别公之有是举也其与子长千古并驾矣。

　　康熙丙子孟春月上浣潭州万峰后学至善谨撰

　　高峰三山来禅师年谱

　　南海普陀嗣法门人性统编

　　明神宗皇帝万历四十二年甲寅

　　师蜀重庆垫江人姓曾氏俗讳守定字不波自始祖诠部敏公肇业七世科甲族冠川东母涂氏梦明月入怀有娠于是年十月二十四日戌时红光透室左右疑火惊来相救师已下盘中矣按师小参云长三短五七纵八横头正尾正眼全足全会得分文不直不会疑则别参苍天山僧生在万历四十二年又按师诞期上堂云小阳月廿四期山僧母难无可话题但举则古人机缘拈颂几句供养大众贵图报我双亲昔人谓世尊未离兜率已降王宫未出母胎度人已毕恁么道还是么听取一颂玉质水姿岭上梅孤根暖蒂望春回谁知含笑三冬里不待春风花自开。

　　四十三年乙卯

　　四十四年丙辰

　　师三岁气象挺特隆准秀目不类常童叔父指谓人曰诠部公祖茔案山丙峰秀拔堪舆家记后代科第之外当有异人出此子其是耶。

　　四十五年丁巳

　　四十六年戊午

　　师五岁昆仲三人师居其季家法不从外传父命仲兄督之学孔孟书启卷辄能记诵恍若旧识举族异之。

　　四十七年己未

　　四十八年庚申即

　　光宗皇帝泰昌元年

　　师七岁随仲兄读书石坎庙兄偶出即私取佛经或语录熟记之按师行实云儿时好嬉戏居恒喜读佛书及先德语录遇着无意味话辄欣好不已云云。

　　熹宗皇帝天启元年辛酉

　　师八岁业文有声是年仲兄科举获首选师拟科题成文持谓兄曰我之文与兄无异兄应首选弟岂居第二耶仲兄以其言告父共笑而已。

　　二年壬戌

　　三年癸亥

　　师十岁善诗尤精易学草书尝语近侍日余十岁时读书山寺同窗夜永请乩仙至但画圈不能书字余扶乩便能大小草书或扇或条幅挥霍如意句义神妙言人祸福如响如是者三夜偶书示余曰公乃大罗宫中人也不久即返天宫矣移时又书云就在此时余怒置乩顿觉两足麻木渐至脐腹惟心胸不能过耳同窗辈碎乩大骂终莫能解速延黄冠朱起交作法拿问仍织乩令书乃寺后山又土地也逼令还魂遂平复如故是时吊岩高僧融凡闻之至舍谓曰公鬼魅不能侵必具大乘根器余曰何谓大乘根器融师曰久当自知。

　　四年甲子

　　五年乙丑

　　六年丙寅

　　师十三岁一日与同社五十余人会课作文毕饮会酒沉醉喧闹夜且半将所作文字用大桌反覆压定各归书房睡去有行脚破衲僧住于廊下甚厌其轻浮谓主僧曰者些书生文字何在主僧启桌与之乃顷刻为之圈点笔削批评殆尽付主僧仍压于桌上其僧黎明遁去次日近午诸生复集请一老成者主看文字启桌视之诸篇已无下笔处遂互相查问是谁人看过无一人承当并无一人知其故者细看其中删改稳当社中亦无人有此手笔皆致疑不决主僧告曰诸公勿多怪是昨日东廊下寄宿破衲僧也竞查此人何在主僧曰侵晨他往矣即追之已不能及众皆相顾索然师自此知世外有高人区区章句何足奇哉遂白父母愿学出世法双亲严责不许。

　　七年丁卯

　　师十四岁应小试登第四名尝谓近侍曰老僧少时喜衣松花色当县公送考时着袍乘马同众鱼贯出城街旁有老夫抱一四五岁孩子立看孩子忽指日穿黄的是个秀才老夫喜儿能言诘曰是个秀才那孩子复曰又像个和尚同行闻之俱笑此行果获游泮人皆以为童子之言必应孰知做和尚直应今日也。

　　思宗烈皇帝崇祯元年戊辰

　　师十五岁父母谋与完姻本邑翰林陈公师岳父也以长女结姻后遂失元配继娶某氏待前子女甚毒至是亲迎及门某氏不悦遂剪去长女发师族众皆奋恨不平欲劫陈氏家别谋结姻会议既定其叔父曰大事不可草草还须问过他本人始得众以为然遂诣师室惟闭户阅书若不闻见及母亲扣乃开门母诘曰子意若何师曰彼继母不贤与此女何干既如此但迟年月耳勿废大义母曰我儿说是不必更议矣阖族称善陈氏闻之甚感服逾年内焉。

　　二年己巳

　　师十六岁应岁试得一等第三名食馔例后阙一新一旧首二名俱现阙补去后阙应属师二等生员翁姓者系旧廪争之不平儒学莫能断具详文宗文宗见师英年才品出众而例又当属面批阙出曾生顶补翁生惭退。

　　三年庚午

　　师十七岁科举将行夜梦衲衣僧伟仪殊相步趋而前曰君能忆夙世因否师曰不知也僧袖出一镜镜光中见一本并蒂莲开四朵花心各坐小相一尊师问僧曰此何因曰乃君四世前身也遂惊觉次日怏怏然赴省城虽文终三场不第师殊不介意盖尘念轻故也。

　　四年辛未

　　师十八岁频与缁衣往来耽味禅学按行实云一日伏案鸡窗有僧传得聚云师翁古音王传至捧读再三若醉若醒继得本师铁老人录巴掌法叔录焚香礼诵心花顿开他如诸家之语入目颇多而声气不浃常自矢曰吾异日必为聚云儿孙也。

　　五年壬申

　　师十九岁举一子自谓箕裘有托常兴出世之想居恒著书以见意按行实云自著有闲谭淡语日息语三书大约皆觑破世情铎惺梦幻之句几思顿脱尘纲奈父兄以功名责望甚殷不能自遂。

　　六年癸酉

　　师二十岁科举赴省城青阳宫有一道士肩荷竹杖杖头挑绳连结二圈若吕字形下透长绳牵肥羊一只日向街中乞食夜则枕羊眠于宫廊下率以为常诸生好事者觊其羊之肥夜往盗之至则不见其羊他夜往探则羊俱在传以为异师闻同众往看道士方牵羊出遇于宫门外师大呼曰吕纯阳何往士以手指西众回顾遂失所在众惊喜谓师曰公识此人为仙莫是其同流欤师咄曰识甚好恶。

　　七年甲戌

　　师二十一岁设帐六合寺寺僧梅庵善琴书师与朝夕谭论甚欢间以语录诘之梅多不能答师戏赠以诗曰为僧不解究根由徒学琴书到白头能向无弦弹一曲许伊来作我同流梅览之愧感乃束包而去。

　　八年乙亥

　　师二十二岁归石坎庙旧书馆于后山造石茔每月望日率及门焚字纸埋于此处埋时恒说长短偈门人记其语成卷帙师自序弁首名三山居士录盖庙后三峰耸峙取以自号且终身不改师尝语近侍曰吾做书生时便会说脱空话。

　　九年丙子

　　师二十三岁文宗陈公平人试师文称羡不置并奖许丰都李井仙是年李果发解按师寄井仙书云昔从平人老师案下粗识居士维时在烛影光中也陈公记为蜀国第一人此老可谓具眼近自眉师兄录首复睹题辞读其文如见其人别致灵根有不可一世之概奚翅得文字三昧庆忠有言曰井仙自号为尼山铁臂某不独为雪岭铜头此犹是胜负说话老人不合放过若是遇着三山断断入我彀中居士肯甘心否。

　　十年丁丑

　　师二十四岁是年夏与瞿不荒肖月林李兼老结社东山评选宋元以来硕儒诗赋及应试程文盛行宇内维时有蜀东四才子之称后三人俱获连第不荒官至台中兼老官至柬垣按兼老祭师诔辞云师生巨族岐嶷挺姿优昙本净涅而不缁幼习铅椠拾藻泮池淹通经史扶摇可期四郊多垒豺虎满蹊妖星缠极鼓角声悲朱樱画阁瓦砾等齐铜驼荆棘王孙夜驰国步艰矣天地何时陵谷且变体重发髭觅耆阇崛向寸心而支公离俗慧远静宜白云一坞南华楚辞游山不借贮水军持跏趺面壁性地无亏三车了义洞瞩靡疑藉兹筏喻启众生迷能使宗者言下得觑锡飞蜀楚津梁广施持筇行脚遍振僧规公侯世胄膜拜皈依怀马迁意眺回川奇输胸中蕴布文字慈放舟湘泽止吴门兮江山花月收入禅机操觚染翰鹿苑珠玑唱酬弗辍坡老印师语付梨枣后学宝之刮磨障翳奉以金鎞未几返棹夔峡逶迤忠阳选佛殿宇厜嶬缙绅秉笔镌头陀碑鄙人丱角里巷追随商古确今朝吟▆咿烽烟告警倏尔分离四十余载频绕梦思屋梁落月颜色依稀羲和逞辔瞬息崦嵫星霜云迈逝者如斯叩钟有愿天不慗遗途人传讣或恐参差空惭莲社霣涕涟洏涅槃证果掉臂嫌迟入刹那顷捻指奚为区区陈诔讵不受嗤心香一瓣遥哭吾师又寄性统古风云三山宝衣今谁托端受了彻上乘人见明宁被风幡惑一指心传果得真别庵来我里邂逅西郊道顾我老龙钟扶鸠话草草侵星叩柴门具饭共论讨园蔬等伊蒲脱粟供一饱掉头长揖过前溪我识阿难闻道蚤前年寄我一函书我欲裁复少鲤鱼珍重辩才时开箧绕檐清馥长芙蕖迄今三年不见面渴尘万斛难涤除忆昔卯角时汝师同里闬少年驰骋文墨场操觚两人每对案方期献赋上明光西北狼烟起奔窜汝师抖搜着衲衣身付空门鲜悲叹鄙人局蹐傍风尘博得一官日将旰归来无恙梦犹惊隋侯珠作千仞弹卅年往事转瞬间垂光近将楞严看尚拟裹粮叩洪钟汝师一笑即彼岸盥写诔辞哭白云识者嗤我如蚕绊别庵弟三山师门外雪深一丈时枯禅故纸无消息真谛原不在言辞漫道优昙无续种请看盂钵已生枝兼老时年已八十有五长篇致意谆谆若此可想共夙昔之深交矣。

　　十一年戊寅

　　师二十五岁举次子师益庆承业有人脱尘可必于是艺业之暇检阅禅家语录喜巴掌和尚悟道偈遂拟作巴掌歌十二首寄赠之有何时一见三巴掌掴碎须弥血溅天之句掌和尚见之谓人曰者汉俨有作家手眼致书复师益欣跃。

　　十二年己卯

　　师二十六岁赴省应试道经重庆二郎关秋阳炎甚与同行诸生纳凉大树下忽有一瞽者前无导引手不持杖飘然后至师戏问曰你向那里去曰朝峨眉去师曰峨眉在那里曰就在目前师曰恁么则不必去也曰相公也须亲到一回始得师异其语命仆持钱与之不受别行曰我前去你后来行数十步复转面大呼曰相公不要迷了性走错了路头师不觉茫然自失伫立西向者久之同行叱曰曾兄痴耶师答曰有难以告诸公者盖是前夜师梦一僧见访自称为师前世道友两人共语畴昔甚欢谆嘱曰我特为你来你切莫迷神性走错了路头我前去你后来遂化鹤飞去此瞽者之言竟与梦合宜乎师之尘念如水也是冬丁母忧。

　　十三年庚辰

　　师二十七岁西北以岁荒起诸寇将临蜀境人多惶惧师督及门课业山寺一夜闻殿后哄声往视之则门人中有罗骥者善武艺同社数十人皆聚习其技见师来惊散去师召谓曰汝等勿惊乱离将及此技亦为要务于是恒令罗骥教众演习师从旁观之尽得其技乡人因有文武先生之称。

　　十四年辛巳

　　师二十八岁及门有杨清者年甫十六先年游泮资质颖异一日有托钵僧至门化饭家人与之食食毕复持一钵去清随至溪边树下有一破衲端坐受食仪表甚伟清前问曰汝等皆是异端破衲答曰何谓异端清曰都是杨墨之徒破衲笑曰小相公错了也杨墨之道行于周末佛教入中国在汉明帝时如你们儒士才教异端清曰我儒家正教何谓异端破衲曰异者不同也近见儒士中多有习圣贤之学业不同圣贤之心术非异端而何清愧服拜请曰我欲随师出家得否破衲曰汝等方役志功名何为诳言清曰实非诳言我业师久有是志我意亦欲效之破衲曰汝师为谁清以师姓名告破衲曰既如此你即随师出家我行脚人安肯带汝后生遂行数步复转身嘱曰多致意令师言之再三清以是言告师甚生浩叹再白父欲出家父益严责不许。

　　十五年壬午

　　师二十九岁应试棘围誊真毕例满十人缴卷同号尚欠两人师乃伏案小憩若寐若惺闻数鬼欢呼曰者位相公文字甚好此回必中忽叔父曾某者厉声曰守定我在者里他怎得中盖师少时曾以小节触忤叔父至此已亡去十余年不意竟成生死之仇师惊骇缴卷大哭出场即束装归家师前四次八场必候揭晓始归今则知其必不能中矣是冬丁父忧复值寇乱入境不得已率亲族子弟及门生奴仆辈坚守一日与贼交战平桥自晨至暮不决师奋枪投之中渠魁矛柄贯若十字贼惧引去自磨滩至高滩沿河百余里咸赖保全。

　　十六年癸未

　　师三十岁邑中白莲教乘贼势群起复邀贼为援举于贼首欲得师为帅会众强迎师知势重乃率家属八十余口避地山寨岩洞间岩畔石洞七所每洞藏百余人师居其一离平地高可七尺咸赖寨上固守之威耳未几贼至不信宿寨破坠岩死于洞前者无数余六洞悉就擒次及师洞贼大呼蚤隆宽汝死师独拒洞口若不闻贼掷枪乱刺师挥矛拨之投岩折捐甚多贼怒弓弩齐发师举方绵当之矢攒簇若鱼鳞矢尽投以乱石石触岩反击中师额血流满面贼喜搭梯直上玫之师一手拭血一手挥矛连刺数十人日将暮贼乃聚薪纵火而去至夜半将洞中积水泼火得路逃至邑西界曲尾山青烟洞洞中有河可以运舟复有小溪百道深不可测执炬以丈计者七直进至一大潭处潭旁石壁若屏大刻此洞天开地辟避此者可以活命袁公俊甫携男于兹实大宋某年也师约众曰不必前进观此记可以藏身矣居此三月邑人同避者三千余家贼流他郡会众将出忽瘟疫作十去五六劫运然也师元配陈氏亦病亡洞中遂于洞外觅地安葬毕以两子付家人送至长兄处遂投吊岩南浙二师受业取名照洪字苇度按行实云二十六岁先慈逝越三年家君亦古大事甫终便欲离俗不两月寇氛四起逃之半载室人亦亡以两儿托之长兄遂投吊岩山南浙二师出家又按遗偈云行年七十有二开堂四十有三按本录师于顺治甲午始开堂崇圣云四十有三者总僧腊言之也则受业当以是年为准师作南浙二师塔铭序有云甲申后予从吊岩落发二师会下盖明乱至甲申为极殆举变乱大数而言也。

　　十七年甲申即

　　世祖章皇帝顺治元年

　　师三十一岁寓忠州东明寺因化士翠影至得闻庆忠老人住石司之太平附书上候老人阅之甚喜仍遣翠影持复书至师焚香礼诵满心欣跃即随翠影入山南师恐师去不返乃同行老人见师之来与语甚契师遂矢志亲依南师不悦携之入黔师以剃度之恩难废勉随杖履按行实云避兵过江南寓忠州东明寺闻老人卓锡太平奉书上候得老人复字中有似忍贤座不过之语读之叹曰者老汉得恁么老婆心切遂入山参礼相依半月被南师强之入黔(云云)寓婺川东泉寺值旧游李小白李雨斋诸先生挽留结社一日会中有以推敲拂意者乃曰若某头颅既秃无科甲分矣师闻而笑之后有鹦鹉溪之游忘拾爨下旧釜赋诗寄慨云尔既染衣并染裳何堪多口忍相忘量虚容物心原阔器重调羹耳尚黄一夕自知分冷暖百年谁与共炎凉此行收拾担头去烂煮乾坤草木香。

　　二年乙酉

　　师三十二岁伯兄宪副公由户部主事赴云南曲靖任路经辰州遣人迎师坚执不往时瞿不荒巡按贵州勉其行师不得已从之过天半寺山高五十余里险阻难行寺居山半亦名土门主僧请题门联云天有底乎此处果当其半土亦物耳于兹讵得其门又堂联云天半程途非少阅几步还有几步任君尽日奔忙须知前去艰难何限唤劳人正好停车驻马且向其间睁起一双眼人生涉历尽多经一场又是一场随尔终朝驰逐试看后来险阻何穷呼过客不若息足弛肩姑从此处放开两道眉途行月余始与宪副公会于舟次。

　　三年丙戌

　　师三十三岁居伯兄公署按行实云伯兄每谓山僧曰修行虽善但出处大事未可草草有志者不宜山僧笑而不答且谓兵戈载道举足有性命之忧只宜弟兄聚首躲此劫运山僧从之。

　　四年丁亥

　　师三十四岁宪副公奉命连络黔蜀土司师随行至酉阳有同里李某者昔与曾族有仇至是父子三人避难来投意托以求庇也宪副公因旧忿将置彼父子江中师力劝止不从乃强争曰兄欲治彼死天必祐彼生宪副公曰彼恶徒何功能邀天眷耶师曰彼曾割股救母天岂肯死孝子乎宪副公愕然良久曰非弟此言几误之矣遂延李入内室厚款赠以金币面谕酉阳土官安插得所举家全活盖宪副公会试时封翁亲送入都途中大病几乎不保宪副公祷天刺股乃获痊愈师言李氏之事感人于隐微故从之。

　　五年戌子

　　师三十五岁从宪副公至石柱司取道再见庆忠老人于石峰老人曰大丈夫因甚随他人脚跟转师曰没奈他何老人曰还是没奈自己何被者一劄惭惶而退然终不能违宪副公久之乃从容谓曰故里在近兵燹已久愿请归一视祖墓安妥宪副公乃遣仆从数十人卫行及返垫城郭丘墟家园榛莽乃筑室祖墓之旁以居仍屡惊风鹤艰苦倍常从仆多散去师幸曰吾网渐解矣忽病疟连月不愈师一日呼韦驮告之曰我为生死事大极欲参寻每为尘网所羁于今方得自由而业病又复缠延岂此生无般若缘耶若有缘明日必行疟病当退次日正当直疟大雨如澍师携慈舟无息辈二三人竟行疟于是日止慈舟即师受业弟子杨清也路遇张某者同行至孙官河宿丁长者家是夜张与长者谋曰与我同来者非僧乃曾道爷弟也身着紬里衣数十层内皆藏有金银吾与你计杀之均分其有何如长者曰公言甚合予意彼三人我两人未必能胜不若坚留一日明夜再会两人图之张以为然次蚤长者私谓师曰与师同行者何如人师曰路遇也长者遂备陈前事且曰吾观师容貌动正定非常人故不忍害前去断不可与若辈同行数十层紬里衣是实否师揭示之曰诚然盖制此防变可以代甲内实无金银长者曰金银不必论其有无前去亦当弃之勿以此动小人心师深谢而去行不半里脱紬里衣与张某曰汝欲此吾即送汝勿劳与他人谋也张惊怖不敢受师置石上竟去张自此不复随行庆忠老人时迁青山顶师直造其室先日已有梦感老人喜之按行实戊子转南滨时老人住青山顶冬月廿二夜堂中笑亭维那梦一人奇形异状持黄缎一端来供老人老人受之即命亭援笔大书以此成正觉五字亭晨兴述梦以白老人老人答曰当有继佛真乘者来作吾家种草汝且待之比午山僧至老人一见乃曰莫是曾不波耶山僧曰和尚莫眼花老人发笑时眉山兄居首位圆具后即安山僧入堂领个没得话头终朝咀嚼(云云)师入堂一七已过屡乞话头老人并不指示一日至方丈跪恳曰人人皆有话头因甚不与某甲话头老人曰人人都有话头独汝没有话头参。

　　六年己丑

　　师三十六岁住青山顶堂中值年饥日以野菜瓜根为食越五日计二十七人共升米煮汤饮之曰犒劳粥内外六百余人有才智可以别图食者辄高挂行李于长连单顶或寄库司暂假去有贵人秦桂森者富而向道山中甚赖护持向师名白老人欲延师为训二子许每岁供以饮食衣服外赠金若干老人招师语故师立辞曰某为生死大事来岂为衣食金银来秦公莫能强老人喜其志气坚定日督之参不许看一文字且嘱眉山首座不许提及一语将个没得话头竟没下手处一宵开静后潜入方丈见老人阅录旁无一人近前礼拜问云某始则历历明明目不交睫继则昏沉渐起话头亦忘不知此事从觉里得梦里得老人默然师不契尚伫立老人厉声曰死汉出去乃满面惭惶礼拜趋出然犹以无人得见为幸耳孰知老人已通眉首座次蚤众方过堂眉留师在后问云你昨夜入方丈问甚么话师面赤良久如前举毕眉微日老人答个甚么师曰不曾答眉咄曰宗师眼目动定切须着意默然处不是答那里是答从此疑情顿发幸三巴掌和尚在山有时请益又因坡繁重屡为执事者斥辱多生退悔按行实云山僧因质弱不能随众数次辞行一日老人普告大众曰我辛苦二十余年今才得个担担人来不能容此我师徒持钵别行就是山僧闻此泪雨如流跪白老人曰某甲断不敢辜负和尚老人曰汝但莫辜负自己从此安心座下虽鹑衣百结不知其寒藜藿三餐不求共饱一味塞耳埋头艰忍万状苦参两月了无入处初则历历明明目不交睫继则昏沉渐起话头亦忘久则话头现成竟没巴鼻后则胸臆慌慌坐不能坐行不能行睡不能睡食不能食以其状泣白掌和尚掌和尚低首不应良久征曰汝果到此耶不久自有消息快参快参山僧拚死一回计自戊子冬月廿六日入堂到己丑廿六夜适亭上座阅录次山僧隔案伸首见严阳尊者问赵州一物不将来时如何州云放下着不觉肢节俱解浑身轻快乃抚案一下大笑不止亭曰见个甚么山僧蓦与一掌亭尽力一推山僧趋方丈见老人老人曰作么作么山僧抚掌三下老人日落在甚么处山僧作舞而出老人不肯后二日随老人掌和尚山行次见浮云东西飞度山僧问曰浮云落在何处老人向空一指曰看掌和尚蓦面一掌山僧作礼由是脚跟乃得点地(云云)一日笑亭上座举无梦无想主人公问师师答已复令着颂乃曰你答也答得着也着得拈颂也拈颂得只是会不得师曰善能高鉴亭始述前梦以告并叙发悟之原两人巧于相值师曰寐语作么亭呵呵大笑又眉山首座问师曰你前此若何师曰大似老鼠闻牛角曰你即今若何师曰大似蚊子上铁牛师拈颂淆讹公案百则进呈老人老人曰用络索作么师礼拜而退十二月三巴掌和尚应施州卫凤卫侯牟公封翁化宇陈公熊耳之请预延师克记室师许之。

　　七年庚寅

　　师三十七岁茧足入施卫掌和尚将衣钵付耳庵首座先期脱去留偈嘱师师坚执不受彼地僧俗文旨上座赞伯陈公辈敦请助扬师不得已乃为首众耳师实赖辅弼之力焉制解铁老人前后致书一十七封俱一日到启读之皆命其速回亲依之意乃翻然起行道过九峰白云静室禅人西脉敦留供养且前道兵阻师从之先是西脉夜梦古佛一尊从空而降坐于庵前大树下次日师至庵倦甚于树下趺坐小歇西脉见之与梦符合因尔降心住半载耳师亦至朝暮酬唱拈颂公案百则耳师与师共榻一夜大雨屋漏不能寝因起箪两人共顶于头上对膝坐商及法门事耳师曰法运艰微贤弟将来自是一株大树覆荫天下人不待言矣但愿为我代接一人以昌熊耳后师曰兄已出世为人弟尚腰包行脚是何言欤耳师曰不然分量拘人不可强也秋季师出山留别耳师诗曰西风落尽客归忙野菊篱边散晚香间绿秋枫红似阵衔书北雁字成行买山计拙非图隐誓井情深岂学狂何日蛮烟清远道共携于木再逢场。

　　八年辛卯

　　师三十八岁省觐老人于灵峰一期入室老人问及末后句师拟对老人日不是不是迟两期又拟进语老人曰不是不是因引一则机缘示师师忘寝食者三昼夜一宵开静后忽然颖脱次蚤进谒老人老人竟不与语周旋竟期亦不与语至夜老人上单师作礼辞出脚才跨门老人遽问曰末后句作么生师秪对翌日老人挝鼓上堂曰也大奇也大奇末后句妙难思汝等诸人知么那门外汉不是老僧悄地引则机缘又怎得进门听吾偈全身放下隐山隈头角才成喜两开展转由吾相分付雷轰电掣出潜来遂更名灯来即命师首众。

　　九年壬辰

　　师三十九岁率众北渡道经梁山总戎姚公圣瑞留居石龙寺极颓坏师至开荒鼎创顿成大观改额兴龙禅院众至三千余指师惟待以本分草料督之学督之参岁无虚日尝着石龙吟云我方丈假为函丈我法堂权作书堂彬彬楚楚依稀桃李门墙方袍圆顶文章又云不说法不参禅口挂壁上鼻孔辽天万万千千莫吓小儿把空拳余见全录一时与游者孝廉黄公节也太守陈公翼仁总戎郭公廷辅按致三公书云昨承枉玉未尽款洽殊为歉事春来溪鱼渐出好鸟时呜差可供耳目之乐乘暇再一过我从容绪谭庶不令山灵笑诸君太忙也作闲僧念佛歌十首作偈示一齐幻修独存笑梅诸禅人拈三身四智说。

　　十年癸巳

　　师四十岁示众云四十年来颠倒颠穿衣吃饭别无言现成公案人不识更道父母未生前士问无生一句鬼神不知因甚被诸人觑破师云灯笼头触地进云觑后如何师云露柱尾朝天士礼拜师云九八六十七虾蟆闻象鼻六九七十三乌龟上树颠惟有向上难委悉一二三四五六七八九十生数成数不相干衲僧切忌知端的卓拄杖云习是冬众广年荒师致书谭侯西昆云陈蔡之厄昔人有之为其无上下之交也山野住高梁可谓得上交矣而厄犹不免为之奈何特字相闻幸莫作相交和尚说话一笑谭公览之甚喜即发廪以克常住一日谭公率诸将士诣寺问道寻屏左右随师入丈室敬白曰弟子此生果出得家否师曰君侯被三个字碍所以出不得家公曰是那三个字师曰放不下公良久点首曰果然放不下从此往来咨叩殷勤备至师示偈云山河大地法王身处处相逢处处真不识其中端的旨穿衣吃饭枉劳心为冉西庚扇头书偈答杨文波问道书。

　　十一年甲午

　　师四十一岁再省庆忠老人于忠南玉印山总戎袁宝善居士请就崇圣开堂先是癸巳秋老人渡南而来居士款留北面师自梁如石宝省老人先夜梦一儿从顶门生出迨觉语及门及门谓此行当得嗣法弟子及至居士朝夕接见与语不乖届冬奉老人命往云根勘长阳侯胡公居士舟共返缘有船头公案居士疑甚日益勤参至是得亲炙炉鞴无一刻置底事居士诞期师上堂拈拄杖云无量寿来也将军身宰官身居士身身身应现过去世现在世未来世世世圆成作么生说个圆成的道理阳数九阴数六惟有者个数不足金龟嚼碎铁昆仑夜半日轮当午出○具眼者看问如何是世尊初生句师云翡翠踏翻荷叶雨如何是居士悬弧句师云鹭鹚穿破竹林烟且道居士世尊是同是别师云玉印山磊磊落落曹溪水曲曲湾湾进云恁么则皇宫现瑞石宝呈祥师云桃花红李花白冬瓜瓠子撞泥钟六月炎天下热雪昔日今朝事若何踏着秤锤硬似铁老人送法衣信拂至且致嘱曰偶忆聚云老人一语泣泪长流深恩难报兹将法衣信拂送与上座代劳看众惟愿体恤中与艰难悯念法门倒置慈心不退悲智长明师上堂云眉满虚空眼满地辽天鼻孔难回避舌头嚼碎大雄峰踞地金毛成队队知么庆忠老人心行狼毒耳庵和尚出师便打是时汾阳启野云映童真善竺峰敏诸老咸归煆炼焉般若谱师尚以居士服参一日师上堂谱师出师震威一喝谱师掩耳归众按师圆寂时谱师来设供震威一喝云昔在崇圣堂前拾得的今日相酬未为分外(云云)其勘辨机用真有入人于微者道化风动沛然莫遏识者共庆法运之有归矣。

　　十二年乙未

　　师四十二岁结制兴龙按上庆忠老人书云荒僻兴龙十分清冷但得内外两堂稍稍就绪某谬拟提持仰报师恩自愧才疏有辜慈望副戎杨公请上堂云知彼知此百战百胜九天九渊计出非常有时减灶添兵有时减兵添灶但能逢强即弱自是遇柔则刚塞北江南一任横嘶铁马边关险隘何妨倒卓金矛正恁么时作么生是折转旗枪一句呵呵大笑下座一日谓众曰兴龙验人有三句第一要迸开顶门第二要扭转鼻孔第三要脱体逍遥须是不动唇皮分明道答还有同生同死者么又曰参禅人若要此事稳当除非三年五年十年二十年方有点胸自许分如徒向他人喉下取气则口中诀耳边风有何益哉又日活了死不得情识边走杀人无数死了活不得澄潭里浸杀人无数活中死得来尽情放下灰飞烟灭死中活得来握土成金拈来便用若是英灵男子出格丈夫便与一齐抹过不然且莫匆匆草草寄勉惺世道人入道书作接引弥勒西方三圣画像赞。

　　十三年丙申

　　师四十三岁答眉山和尚书邑令田公平沙索录书寄邑令林公觐伯书云曲径时蹊奔趋者众做官清有守为僧介而贫都是世间好事若能不改故步则所期于脚跟稳当者前寄赠蒲团莫教十分疏冷至于话头一句姑待面时再劄作观音画相赞题普贤扫象图作元旦上元中元下元表着松岭闲评袁宝善刻师语录自更名性伟矢不忘工夫日臻玄奥师号以香莲偈嘱曰火里莲花迥异常一枝特出露新妆他年馥郁人天众鼻孔传来满地香居士拜受。

　　十四年丁酉

　　师四十四岁受总戎姚公圣瑞请迁五云缁衲云集满五千余指而内外肃然上追马祖百丈之风规下起聚云庆忠之道运按汾阳启和尚怀师诗有忆昔近观三峡浪而今遥望五云楼之句文学董公致书云猬丛中闻师法望尘劳人读师语录如贱隶侍贵介登筵徒极饱饫之思耳欲图瞻礼未知缘分奚若若木兄可代白也师答云阅华翰极为叹赏但山僧本自无名法望从何而起不用耳还闻得么本自无言语录从何而来不用口还读得么猬丛尘劳过量人不妨踊身跳出至于贵贱登筵等语又居士自为区别耳矧夫嘉肴美馔罗列满盘倘肯下手一任饱餐如第空空垂涎未免饥在饭箩边渴居海水里缘分自有相晤匪遥若木止作得传言送语人五云堂也须一回亲到复庆忠老人书云某前月廿一日病痰较之寻常颇重服药渐就平安烦执事远来不觉心伤皆汗自忖吾师未报之恩与某未了之事虽是虚生无益更觉浪死为难讵曰为道爱身尚期以身殉道而不肯以道殉人某今年四十有四矣白雪临头清霜染鬓几欲觅一蒲地以自了而多众萦缠去不忍恝无奈担当个事得人实难如侥幸以误后昆苟且而辱先德中心自矢誓不敢为万一年力稍待则此衷亦与俱待又看何时得个就头冤家仰副吾师之望也。

　　十五年戊戌

　　师四十五岁示吴居士灯笼偈作渡江达磨面壁达磨画像赞为大衍书记书册云笔底墨间无法可说若欲有说借兹笔墨惊神泣鬼出毫端骤雨驰风疏懒拙卷舌逆流三峡湍合拳反铺五峰雪有时唱出山坡羊有时唱作西江月西江月影自沉沉照彻昆仑红似铁倒骑木马趁西风横驾金牛驱比郭与尔萧洒度时光与尔游戏敲平仄不谐律吕咏新诗不谭玄要夸妙诀偶尔成篇篇不成误动秋风惊落叶长三短五响铿锵七纵八横深曲折哩哩啰啰啰哩话到从中绝头尾笔行欲止心复行瞬目云烟千万里烟云堆里野人家朝对青山暮晚霞乌鸦报树柴门晓客来煮菜又烹茶铛烟冷倩谁烘榾柮炉边煨火红拨火烧灯钟磬晚须臾又见月当中理藤床高枕卧翻身又怕枕子堕嚗地一声梦初回睁眼来只者个玄中意少人知如颠如醉又如痴蒙头破衲无丝线烂似虚空苦怨谁断线残丝重绩纺纺成丝线没觔两竿头系着任蹉跎江北江南看伎俩伎俩穷风流足扁舟一叶无拘束钓得锦鳞得意归从容为报南山竹又书轴云日日五云何所事闲来打坐困打眠有时一唱重云破有时一啸烈风穿轰雷掣电忘岁月击水敲空不计年个中意向谁言相看一笑致冷然愿与同吹无孔笛愿与同操没弦琴没弦琴上知音少流水高山为尔传答宪副高公总戎胡姚二公问道书寄太平三空师弟书作庆佛诞佛成道结制解制表。

　　十六年己亥

　　师四十六岁江干风鹤师通镇台姚公正月迎庆忠老人至五云八月送住高峰禅寺时破山禅师居双桂十里之内厂三大道场各聚数千指弹九小邑遂成龙象窟宅一日谓众曰山僧十数年前以见见十数年后以不见见而今觅个见与不见了不可得汝等诸人作么生检点若检点得出入地狱如箭射又曰五云千言万语止向汝等道得途路边事至于到家一句必待自证自得不然终被别人瞒过可笑可笑又曰一二三四五今不今古不古六七八九十乾者干湿者湿赵钱孙李没奈何周吴郑王无巴鼻天地人日月星秋冬春夏水火木金逢人且说三分话未可全抛一片心答宪副方文二公孝廉黄公大禄问道书答眉山和尚书云接翰教知云岩法席极力提持俱从本领作事可见因时救弊之婆心大都近日禅流多虚少实习礼貌尚浮华攻文辞学机辩拾得些残羹馊饭便尔自高自大遏捺不住动言知识可作佛祖可超领众匡徒不过易易急欲逢人卖弄到处夸扬曾知学道出家为着何事独不思了生脱死岂是儿戏做得底接物利生岂是妄诞行得底谛观古人入一丛林出一保社不惜筋力不惮疲劳忍苦耽饥积功累行忘身弃体百折千磨向烦恼场中销镕习气从菩萨道上培植心田一朝果熟馨香入廛垂手兢兢重任翼翼小心惟恐屈辱门庭盲瞎晚进至于扶危拯溺兴慈运悲调护维持周详委曲苦中之苦有不忍言者岂浅薄之徒所得侥幸而勉强者哉故聪明可尚也而参悟为难学问可嘉也而修行为最知识之名位可据也而因缘福报为艰若非一一经尝那能知甘识苦弟年来与吾兄东西异地不获抵掌而谭所可憾者末季之世满地狂禅习成轻薄用贿赂而买纸付嘱傍门户而倚势纵横精舍祗园变为屠居酒肆方袍圆顶不啻贩客征夫人人图方便出身个个从便宜着脚伤心触目良可痛也弟虽独竖孤标于一传众咻之地规矩绳墨未尝不刻刻矜持国耐众多及门偷安习懒沿为惯病遥聆法范大有同心曷胜欣慕又答衡山法兄汾阳法弟书书轴示福德道人云三山住五云谁识五云者福智智偏长智长可共把问我云何修我道无别事弥陀佛一声顿忘前后际心贞贞如石心洁洁如莲既贞而且洁可以礼金仙或时广布施或时勤供养亦用贞洁心更无三两样以消累世愆以植多生福以此贞洁心配天而受笃福智已如是福德亦应然唱随和乐处是为最胜缘既我为尔说尔勿听吾言始名为知觉知觉亦何名不离贞洁心心心常若此谷啸也山呜举千夫上座立僧兼为作自真赞。

　　十七年庚子

　　师四十七岁夏五月建新庵于新城寨为避乱计师往视工入浴次偶疾作甚重经昼夜方愈始渐省数有可凭而终亦有不能拘者按童真和尚松轩日录西蜀高峰三山来禅师少为书生时梦历冥府冥君以簿视之见父算五十有七已算亦五十有七是时父已五十有六矣师恳冥君乞减己算十年以增父寿冥君执笔熟视良久再询师答如前乃增减之后父果逾十年而终师出家参庆忠老人不半载间豁然大悟久之乃荷忠印记厥后弘法三十余年寿至七十二而寂五十七之数不验松轩日录但言五十七之数不验若果验则减去十年即当在四十七矣示碧波默识颖如萝庵诸禅人偈拈逗▆语十首有乘风不许蜉蝣老为叹新雏去复归之句答给事萧公品玉问道书三空和尚性多激烈先师亲觐庆忠老人得法居师后每有不平意至是师答书云前此我为兄你为弟便觉不快此后你作兄我作弟有何不可空师惭服相见执礼尤恭空师之与眉山和尚其分亦然眉与书云有人道得末后句不愧为吾师弟速道速道空愈加奋恨以是知师之雅量有大过于人者。

　　十八年辛丑

　　师四十八岁付嘱高弟四人按师上庆忠老人昼某今春解制付嘱千夫无言两孙听其待时行化余嘱有住山者二人又答眉山和尚书今春弟将从上担子分付千夫无言至于大衍立雪令之住山不识吾兄社火场头又如何打当题耳庵和尚真示彻微镜空松影三禅人偈答太守田公总戎郭公问道书遣僧募盐寄王用廷居士书云三山口不关风一向言无忌讳恁么道若作佛法商量错过了也且道如何不错过听吾偈五云不识羞日用也无愁惟有淡肠胃请君为我瘳居士莫道是般闲话作寿袁宝善居士文末后云庚子山野将白下以书询之居士留且笃再约居士始道其实答云某五十有三之年恐不足以担大事负吾师望某即欲去地方而地方不肯去某其奈之何噫谅矣山野过矣究之山野未行忽忽辛丑居士初度又近因念往投以箑则有句句则有意今何如者爰书轴叙道谊原山野初得居士喜今春付上首二人又二人令住山稍轻快其如念居士何居士有颂古行世见闻无不知者培桑梓盛德也志扶宗愿弘也可传者在千百世透无生绵有生正无量耳作募建十方堂引重修玉皇观记观主正因中年从师剃染名性果其子富而有才捐资修观以供父且谛信宗乘师曾示号惺惺邑人恒称涂氏两世为慈孝。

　　当今皇帝元年壬寅

　　师四十九岁立雪见请作南浙二师塔铭并真赞先是破山禅师赞云是真实相继庆忠老人赞云欲觅南浙纸上非真师题云是相非相非相是相是非两忘如在其上阿呵呵见也么南浙二师好大哥宗明老宿伤法运垂秋狐干成群作诛病语数千言师阅之感赋十首有云近日宗门事君伤我更伤师多脉益乱法贱人皆狂杖拂为奇货源流属滥觞旁观痛未已犹自卖馨香竟以此触当世讳邪师益猖獗遂着辟邪说痛宗旨不明求道者执于一橛乃着宗旨纂要呈庆忠老人老人嘉叹曰微显阐幽深符的旨以此开凿人天正眼大有功于后世但当密传法器勿妄授匪人恐致穿凿耳夏　特旨令天下僧道复民衣公令森严列刹莫能守邑令林觐伯素与师善知事势必改命师阖院勿散但闭门易服以待果三月　恩诏降按寄总戎冯公君弼书曾生曾僧君知之矣曾僧曾生君知之乎五云不敢作两段人居士切莫作两段看公令严明识法者惧且道曾生的是曾僧的是又感赋赠黄登云居士踢破浮生一槐棚不辞九上与三登功名谢去岭头雪富贵看来水上水梦入林皋身正稳时逢沙汰气如蒸黄君过我五云路向道曾僧仍姓曾秋辞五云谋入山计按为苇南禅人书轴云壬寅之秋七月几望余将辞五云而出先是众及门各持幅索字书之数日挥毫不已至此苇禅人始求余言援笔书曰清泉可酌兮饮之而香茅屋可栖兮居之而凉薇蕨可采兮朝暮而助彼羹汤何妨逍遥乎松之下石之上芳草绿树之间随时序而徜徉绅士遮留不得拂衣出江及门从者如市所至小院不能容乃寓石宝云岩洞众皆结茆以处代向化侯谭公养元作寿重夔镇陈总戎文按赠谭公文有壬寅始得见公再见而有莲社之约(云云)。

　　二年癸卯

　　师五十岁按偶拈云云崖洞中间没事烹茶扫地爇炉香有人问我西来意拍手呵呵笑一场观此师已无复出世想宝善居士数以名刹致师皆不就继谓宝善曰劳人思归倦鸟敛翼山野之志入山惟恐不深居士为我图之宝善曰惟师是命师曰汝溪之上千峰环列宜若可居宝善即欲送师开山师曰勿急此地有汪姓号宁宇者为之主在居士标下待山野往化喜舍乃行先是甲午师从汝溪过远望是山巍峨耸峙宛结虬盘寻邀乡人黑龙谭居士导之上面东南可建梵宫面西北可造浮屠细询谭公知为汪姓地心赏久矣至此汪宁宇先夜梦一金甲神持水忏一卷示之曰汝见签首慈悲二字么我特化尔慈悲宁宇曰何谓慈悲神曰舍地造寺宁宇曰诺神呼谢而去宁宇惊觉端坐达旦虔设香案叩首谢神适师至语前事宁宇欣然以梦告且会族长汪星斗叩许之师即于上元日入山败屋数楹旬日结茅遍山谷四方里粮而至者无虚日鸠工度材先大殿次方丈左右廊庑渐成大观按寄林觐伯书别经春夏又复新秋河汉正明冯空寄想屈指而计荣耀何期相邀之缘如何允当山野近住忠之汝溪滩高峰顶刈草开荒一番吃力舍我公谁语之匪我公谁怜之林公复书云承禅翰见问慰藉良深顶颂弥山海矣高峰开创五丁钜力快得名山之福某不得一亲法席谓之何哉又按自撰高峰碑余性懒癖世务不闲担荷法门靡所他适溯余先世自大慧而下西禅鼎需鼓山安永净慈悟明苦口良益筏渡普慈一言道显小庵行密二仰圆钦无念智有荆山怀宝铁牛德远月明联池吹万广真铁壁慧机机则余之授法本师也吹万师翁以聚云建刹木师亦创治平皆忠南地余开法崇圣后住高梁者久之而兴龙而五云龙象填门结茅以处兢兢继志罔问丛林乃事有适然者旧总戎袁宝善居士为余得法弟子余癸卯卜一枝于石宝近地而开高峰(云云)以诗代书寄文佐之寓竹园作诗寿袁天锡为总戎冯公君弼书卷示中知隐居二禅人法语寄乔松法弟书作庆云寺常住碑。

　　三年甲辰

　　师五十一岁建天王殿厨库云堂五越月落成常住工资不发化士而日用自足以偈代书寄汾阳法弟云我住尖山山上岭热时热兮冷时冷或披破衲或麻衣却把烦恼一并屏问我住山事若何随寒随暑逐时过寒时不道寒时苦暑时不被暑时磨看来寒暑有谁同青山不见采樵翁茫茫无数人何去利名场上喜相逢多为浮生利与名谁从林下着青睛翻思古昔居山者数十年来只单丁我昔与君曾有约久把尖头屋自缚尖头屋就君不来想是君家嫌寂寞寂寞崖峦心已灰闲花野草共徘徊忽然话到思君处柴门依旧为君开着高峰间咏拈颂正灯集三卷作庆忠老人三巴掌和尚真赞示霜镜颖初松野三禅人吴道人何乾行居士法语作重修福田寺万松山天台寺疏代向化侯谭公养元作宝圣阅藏引庆忠老人住南城宝圣秋七月谭公诣山举请阅藏师以省觐至与谭公快谈数日谭公愈心服遂再订前约以磐城舍宅为寺敦请住持磐城系公保家出身之地因留意谆谆按答谭公书磐城盛地舍宅盛心以堂堂之君侯与碌碌之山野相期而结世外之缘建招提开莲社千古一时之盛事是以叮咛而嘱屡牍而邀君侯之所以待山野者至矣初约而许再订而决山野之所以报君侯者岂有他哉总之有君侯如是之檀越则自有君侯如是之护持有山野素位之行藏亦即有山野素位之日用至于南城长策之议盖为万年之香火计耳何敢干常住每岁之费就朱提黄茂较多寡问盈缩耶远承台谕如命敬遵。

　　四年乙巳

　　师五十二岁夏四月谭侯委官赍启至有云念兹磐石建勋猷二十年来幸苞桑之永固植此昙华开锦绣三千界内期祗树以长辉师跃然趋赴从行者皆抱道魁伟之士以六月十一日入院大开炉鞴举扬佛祖纲宗博阐玄机奔走天下英衲号临济再兴一日谭侯至师升座举明良将军大庚岭见六祖因缘垂语毕僧出问在昔功甫入山白云道个枕上颂子即今侯府入山和尚道个庚岭大意一前一后是同是别师云啰啰哩哩哩啰又僧问三圣因甚逢人即便出出则不为人师云只为婆心重翻成陌路人进云兴化因甚逢人即不出出则便为人师云谁知铁石心倾作和肠泪进云今日底事和尚是出是不出师云不妨疑着进云是为人不为人师云谩得过阿谁以偈代书寄宝圣诸弟侄我自离高峰携筇到石宝芒鞋俏不禁溪山共潦倒好风若相迎好雨若相送奈此风雨何日夕交相哄浇我烟霞色吹我褴襂衣烟霞褴襂子飘飘欲何之固我目云汉云汉不我留非我轻曳裾而向彼王侯其如尊贵人相催人如织延我入磐沱揖我磐山陟磐山山又高磐水水又深高深磐山水谁结为知音为彼知音者穴泪频频下当我欲行时有手畴共把乃劳弟与侄送行在竹林相对一片席相将一片心即欲为之言欲言言不得拟作临岐辞推敲无平仄我今入磐矣弟侄相违矣相违忆相逢相逢何日矣江之南宝圣兮江之北昙花兮盈盈一带水夹岸猿声啼啼不住寄语江头将尺素江上重重叠叠山遮不断萦怀路赠总戎吴公通衢李公数仞陈公文宇任公履素内幕任公弘可明公肖舒吴公天石诗示无言西堂大衍后堂法语作募修智庵寺一庵寺引一庵寺在万邑柏木沱寺以僧名一庵刺血书经于明嘉靖年间久之笔端放光二谛感动助创成刹世为谭氏香火兵燹倾废一庵孙然明请疏于谭侯谭侯因乞文于师。

　　五年丙午

　　师五十三岁大笑监院通袁宝善居士请师结制高峰先是师应请昙华时高峰装修尚未全备笑监院受职竭力展才拮据从事诸般尽美一时赞勷者则有应爵江公讳试谈公呜玉傅公按起期上堂高峰梵刹乃山僧破荒辟草而成今笑监院不忘辛苦同诸檀信请山僧开建禅期表扬功德所以道事无一向是法住法位世闾相常住(云云)着伏九闰数七凿说作乐隐乐道逍遥呀呀歌袁宝善居士录序为无言养立雪见大衍豫作自真赞梓潼帝君赞春夏秋冬四景回文诗示惺若书记紫垣侍者大笑监院法语作讽华严法华皇忏表高峰五诫文并常住碑寄县尹曾公书云前枉玉愧多亵慢知居士为着大事因缘而来不在世礼浓淡作念悠悠我心托之箑上数语尊号不必另加但道与山僧同宗可耳如何是同宗一句○参嘱李青眉张双承二居士。

　　六年丁未

　　师五十四岁春二月复至昙华作寿谭侯养元居士文建盂兰会庆观音诞文昌帝君伏魔大帝表为瑞云陈居士作自真赞代嘱玉眉亮维那按机语云耳庵师兄受衣钵于巴掌和尚开堂四刹不轻授受一朝示寂嘱令门人等参随山僧并以衣钵转托交代庵逝后亮维那华侍者定学人圣化主同参山僧于五云不数年定住高梁华亦脱去圣以原执事克入高峰及山僧受请磐山亮复随焉十载未离行履见地勘验有素应以转托山僧之衣钵代耳庵付嘱于亮夫耳庵兄山僧之手足也亮维那耳庵之弟子也山僧于庵则兄视之于亮则侄视之法门分谊凛然千古今以耳庵之弟子仍接耳庵之衣钵匪独不忘耳兄也亦且不忘掌和尚也亮维那其永续庵嗣而昌厥后听吾偈养成头角自耳庵牙爪深藏又十年珍重熊山狮子子长将法乳续灯传又嘱紫垣性贵天湖性定云林性现大笑性崇俟时行化冬新宁县尹沈公克斋浙江秀水人以公事谒夔门太守道经云阳托谭侯先容参见时谆谆以己事请决师施以本分钳锤当下省入按沈公上师书云顷趋磐城奉谒伏承吾师垂慈叩击逼拶数次维时心稍有省而口不能言比蒙举示华亭船子公案至夹山辞行回顾船子举桡示之云将谓别有处始得一了百了如世尊拈花天龙一指赵州庭柏鸟窠布毛以至擎拳竖拂俱从船子举桡处彻去即吾师再欲开示而弟子已掩耳矣方知本有一颗无价明珠原是半文不直虽然如是弟子将者颗半文不直明珠即今珍重去也古云悟了同未了盖可忽乎哉此日印证机缘望吾师笔而存之以志法乳之恩何如又云蒙许明岁春间法驾惠临俾弟子尽窥门庭施设如三玄三要九十六种圆相之类庶此生得以无遗憾耳作诗送李青眉居士还魏安十六年头此日离临岐犹自意迟迟心怀菽水几忘我梦远熊峰将谓谁白社香浮宜着眼青箱彩动好舒眉他年了却鹏程债更向人天作教师。

　　七年戊申

　　师五十五岁正月沈克斋居士以肩舆迎师至新一见喜谓克斋曰居士不局于一橛禅矣士先在昙华别时欣喜踊跃谓师曰将谓有多少奇特原来只恁么师曰莫错会好此后正好吃老僧痛棒未肯放过居士在及归通所见于盛山盛云喜公已打得个圆相了何不并圆相抹却士思此语与师正好吃棒之语相符于是专看吹毛用了急须磨及青州布衫句至忘寝食比至除夕忽然彻悟此正是百尺竿头更进一步明眼宗师见面难瞒也一日师问如何是万法归一士卓然立师曰一归何处士展两手青州布衫聻士将旁僧劈面一掌云我从来疑着此语师又问如何是亲切句士曰学人是沈二如何是转身句士曰茶碗好盛粥如何是异类句士曰盏子落地碟子破如何是末后句士曰咄咄咄鸟语风声无不足又一日士同冷眼侍师闲立次适见猫逐鸡鸡飞入草士日后哉师随取一片砖置地问士曰是甚么士作鸡呜声士复顾冷眼云鸡任者里猫在甚么处眼便作捉鸡势师笑云者话犹未圆在士进前曰还许学人圆得否师曰许士便将砖一脚踢去师乃印可师居新三月日举五家宗旨勘验士皆默契遂记莂焉示号赤肩讳性宗按居士自着参学缘起有云师举五家宗旨勘余余一一默证因欲授余以源流余思风尘俗吏此生作了事汉足矣遂固辞因举雪师所付因缘遂还前偈具白于师师亦弗强既而自惟予投机实在于师且师不惮千里跋踄为法求人予又安敢不原所悟以负慈德哉乃敬受之先是居士自昙华归邑有白气从西南起上贯天适听雪禅师至士作白毫光偈示之有不信大家举首看何人不见白毫光之句雪欣喜印可遂以源流见嘱士曰予半生多从先儒语录中着力去冬印心于昙华益与吾道相发明兹不过欲作一洒脱书生但知此事便休耳因谢以偈云家师自有尼山在呼唯明明只此传以见意焉四月师离新士送至中途饯以厚币师一并却之但切嘱曰见道非难实证为难居士珍重保任可也士礼拜退师遂归昙华示玉侍者法语空世沙弥礼观音文答副戎王公一喝问道书为瑞芝上座翠影化主作自真赞九月治平庆忠老人示灭师上堂喝一喝云此是先师三十年来把钓持竿一句喝一喝云此是先师六十六后收纶转棹一句且承先启后一句又作么生良久云浯水曲如带翠山列似屏时时聚云雨在在双径云法云密布法雨漓淋呿呬呿呬丘乙己上大人莲社永开佐治平复喝一喝先是七月师诣治平辞老人南下老人赠以偈云四百年来斯道奇而今幸得有人知芒鞋莫畏前途远此去南方大展眉八月终老人示微恙谓众曰我有三件大事须候三山上座来时高峰监院大笑崇在侧闻之即遣人速至昙华迎师师已登舟将南下矣闻命即奔赴以溯水不能兼程老人候久恐师已南行遂索浴将逝众跪泣阻留言昙华和尚必来愿少留以待如是者三日忽有谭侯差员谭某者因公事便道过治平报师已南去盖谭某但见师登舟后随奉差上行者老人嗟叹再三众谆白昙华和尚虽不能来老人三件大事乞言之使可传述老人曰彼既不来言之何益警众毕遂坐化于法堂移时师至疾呼曰老和尚某已来犹颔其首者三是时老人同门辈俱先寂师即为主丧事十一月迎灵骨至高峰安座拈香云昔从此过今从此来分身应念悲愿不灰赖有吾师遗命在高峰顶上泥牛飞五岳木马践三台先是丙午老人到高峰见山麓一穴形如仙人大坐喜谓师曰此吉地也且尔丛林规模壮丽堪作祖山老僧百年后宜分灵骨一半瘗于此尔其记之师唯唯拜命至此故分骨石建塔焉。

　　八年己酉

　　师五十六岁二月向化侯府建报恩胜会请师说法于公署公奉　旨陛见师以南下告别谭公切订曰某北上得叨师庇升迁有地即专官奉迎愿勿我弃俾得终某皈向之私以求决夫无上妙道师许之乃助师一叶抵汉阳访眉山甫乔松亿两和尚于卧云童真善和尚时住安州简堂具威仪信供率众来谒以师礼见盖因少时曾入师室故也师逊谢相与盘桓月余沈赤肩居士亦以裁并归里过楚觅巨舰迎师同至嘉兴馆于天宁寺刻聚云以下三代法录入楞严藏七月赤肩居士偕本郡缙绅司农曹公秋岳司马张公蘧林方伯王公迈人铨部吴公鼎吾给谏杨公自西郎中钱公珥信太守朱公葵石暨诸山禅师东塔为则范金明介庵进梵受俍亭挺前住持古云杰本山耆宿大愚秋月静闻辈交章请住天宁诸缙绅启云妙喜宗风五百载云深双径当阳竹篦十六传气压诸方淬鼓山七星之宝剑迢迢普觉分灯挂赵州东壁之葫芦滴滴西禅法乳赫尔朝阳启耀遐哉秋月凝辉流法化于锦江巫峡之间树崇标于剑阁铜梁之上咸闻万籁交吹泥牛作舞共仰孤峰壁立铁汉低眉又云乘宝阁之弘开稍纡象驾忆灵山之授记大振狮音将令蠡湖勺水遥映青衣赤甲之奇从教携李香林齐明翠竹黄花之旨允属千秋之胜事毋虚万里之良缘诸山名宿启一条竹篦子直由妙喜亲承从上破沙盆端的西川扶起当大道衰微之日作吾人皈仰之师瞎驴边灭却犹存灰里蛇痕棒头上打翻飞出火中鹞子因缘曾而杖履南来时节至而鼓钟东应又云孙承祖业勤巴子却有乡情子就父归杨翰林不为分外二千年之丛席此日维新三十世之宗猷一时丕振矣十一月朔六日据席众请升座徐敬可居士出问滟滪大如象瞿塘不可上如何得旁通一线去师云居士将欲礼峨眉进云滟滪大如马瞿塘不可下如何得平高就下去师云老僧六月到此间进云恁么则两岸猿声啼不住轻舟已过万重山师云快便难逢进云且道五侯峡内兵书毕竟有何奇特师以拄杖拨云看进云看取令行时师打云伶俐汉士礼拜师举临济大师云大凡演昌宗乘须一句语具三玄门一玄门具三要有权有实有照有用老僧撑他户口门头却又如何举唱良久喝一喝云若向者里荐得则知临济大师面目现在则知昭觉勤翁面目现在则知径山慧祖面目现在则知庆忠先师面目现在师知从上诸老面目现在不用金针玉线便可穿却诸佛诸祖鼻孔便可穿却天下衲僧鼻孔便可穿却现前四众人等鼻孔便可将天上天下此土他方尘尘刹刹不可说不可说山河大地草木丛林飞潜蠕动情与无情诸般鼻孔一齐穿却毕竟如何以拄杖指露柱云者是甚么人便下座正值诸家鼎盛之时师独施格外钳锤激扬最上宗旨英灵川赴檀护云兴见者闻者共称大慧再来按智湘老宿赠师诗云杖锡遥经蜀道难何缘棘地得盘桓飞霞残阁羁龙象标月虚堂栖凤鸾风味已知黄檗苦水清应讶法舟寒闻师棒喝深鞭策愧我驰狂心未安曹秋岳沈赤肩同师坐次话及布袋和尚机缘师向岳索云乞我一文钱岳云者一文急忙拈不出在赤肩云请向弟子乞看师云你做穷官的人向你乞个甚么为钱府高宜人沈赤肩母氏对灵文水禅人请作弥勒画像赞题韵石比丘寿松图朱葵石居士梦葵化石图俞右吉居士行乐图登千佛阁二绝千佛楼头万象空凭高一望兴何穷眼中不觉低城市但看苍烟化作龙翠阁亭亭秀水隈千尊座列宝华台帘高放得斜阳入不待庄严笑欲开。

　　九年庚戌

　　师五十七岁示朱葵石居士法语吾宗无别旨但从直捷根源处一眼觑破自是头头上显物物上明如僧问赵州如何是祖师西来意州云庭前柏树子便是者个道理也老居士昨云别处妥当一件只是一件者里会得一处妥处处妥岂不是从直捷根源处着眼又云看得本来面目分明原无贵无贱无贫无富无喜无怒无死无生只此数语可谓见到说到矣但要时时保任念念操存直做到大休大歇的田地得大自在得大受用施为运转出没卷舒任性而流无可不可连者保任操存四字一并忘却更有甚么参差错谬关碍生死大事而不一了百当者哉竹篦子也是者个柏树子也是者个世尊拈花拈底也是者个天龙竖指竖的也是者个老僧连日所说说的也是者个居士近日所见见的也是者个毕竟如何是者个聻○师问徐敬可居士云秪如道不动干戈又作么生士云今日上粮事繁师云甚处得者消息士云将谓和尚错过师顾秋岳云今日徐居士为我证盟岳呵呵大笑师云旁观者哂书铁门限册首作金天木居士金刚忍字跋为严　轹居士对灵杨艾田居士题刻藏经疏曰客问刻大藏经与焚青龙钞是同是别余曰焚不过刻不尽请质之俍亭禅师俍亭曰艾田问余余曰刻即尽刻烧即尽烧请更质之明眼静闻监院复请师题师曰恁么也得不恁么也得恁么不恁么总得明眼底辨取庆忠老人灵骨高峰建塔期将近怀感四偈有刚整丝纶才下钓慈恩依旧暗中牵之句二月欲上径山扫塔不果遂辞檀护理西楫缙绅攀留▆至朱葵石居士致书云闻和尚动归志愚意未可岂有数千里到此不往径山扫大慧祖塔不成就一大事因缘不接引一有志之士弟子虽老蒙和尚开示颇有志于求明大事尽其天年酒然而去不枉一生未肯舍和尚去也明曰当舣舟奉迎面罄欲吐次日缙绅群会于朱府放鹤洲再三挽留不得订以明年建塔毕即南来廿四起行僧俗数千人俱于北丽桥送别朱葵石居士呈册请开示师即于舟中走笔千言穷册始罢题册首曰渡头法旨画▆西移▆▆▆▆失怙恃又二月抵汉阳童真和尚趋见曰某正拟师之必归然此行已为东南立行道基矣先是师行后真师于千华台请乩问敝同门三和尚下南浙不知彼处机缘何如乩曰一苇江陵道况高又招英俊许眉毛十洲唱和无知己且喜门庭走者遭好光景不萧条风来到处有人号记得当年豪贵客赵翁老汉未曾消又问法道延促乩曰昨夜泥牛吸水今朝木马嘶风铁船渡水有稍工怕甚当头一纵牛鼠略有阻滞狮儿个个潜踪逢虎才逞大英雄管取风声遍动以此知道运行止有数非人事之所能强也五月至磐城十一月还高峰。

　　十年辛亥

　　师五十八岁向化侯谭公除贵州安龙总府闻师归遣官敦请至任师辞以建塔事正月开工二月初九日卯时下灵骨忽雷霆大震风雨交作霎时晴霁青鸟家言辛亥辛卯辛卯辛卯此吉时也以吉地得吉时风云际会雷雨助发厥后法裔昌大诚未可量寿刘郡侯袁天锡诗以诗代书寄文佐之云别去巫峰一载余封疆事业近何如岂无壮烈酬天府应有嘉声被草芦雁语漫因岩壑断鳞音莫谓石泉疏偶来念到相违处故遣薰风送远书答总戎牟公士卿副戎邓公贞义问道书诣广积扫南浙二师塔有昔日相依处今朝稽首时之句作佛事演说千余言为茂谷禅宿重订定制集自序有云乌焉之混已在于前刁刀之差难免于后十二月塔成外竖额三内竖额四上下列对三其一曰父子兄弟一堂垂范千年昭祖烈慈孝友恭两代遗芳百世起孙谋塔内庆忠老人居中衡山和尚居左师居右故云。

　　十一年壬子

　　师五十九岁作有恒沙弥刺股救师记并赠以至诚颂曰忆昔释迦文曾以大孝称割肉饲父母千古令人钦未闻为弟子事师亦如是刺股以救师而念无少异虽于生死理不知去住因去来犹如幻胡为惜师身为愿师之生不忍师之死一片至诚心甘弃其肢体当其执刀时是刀亦非刀纯是至诚心触锷非所逃当其割肉时是肉亦非肉纯是至诚心痛忍何所顾惟无所顾兮亦非图声闻天性之所动纯是至诚心于此至诚心将以比为臣为臣而事君尽忠能几人于此至诚心将以比为子为子而事亲尽孝能几人忠孝人所难事师胡容易列于臣子中此则真难匹在国而君臣在家而父子出家为师资于道一而已我愿为臣者事君尽皆忠为臣而尽忠视此将无同我愿为子者事亲尽皆孝为子而尽孝闻此亦痛悼我愿为弟者事师尽皆敬事师而尽敬如此由天性天性尔既然令我心亦动我以至诚心作此至诚颂但愿生死理于尔亦契之木自无生死痛尔师何为去住既如幻割肉亦如幻如幻亦如幻知幻即离幻离此诸幻故是名能事师大孝释迦文愿尔亦如之且举于太守刘公刘公召见不得乃就之赠以衬施卒不受阖郡皆以有恒菩萨称此颂为之倡也夏往昙华以儒业训众作八股一百廿篇自序云三十余年不事笔墨安知文章为何物诸子欲游八股一道不得已就当日走过路头指个路引诸子其存而勿传者百廿篇未免是椿怪案答太守熊公梦鹤县尹杨公翼修文学黄公皋思问道书冬接汉阳童真和尚书云暮春棹已买定俄李屏山居士从京师来捺以西江之行某以和尚之命婉辞之李又曰东南天下胜处公弘扬径山之道而不处要地恐年代深远人难取信是必念伯兄三山和尚一番鼓动弟应兄呼事则易耳李公为江右杨李景慕殊甚以未得一晤为恨如和尚来浙则聚会之缘又有日耳至于县之智能和尚知之嘉秀英俊皆深服座下者惟和尚念祖翁中兴之难痛法门凋弊之极慈舟速下则法门幸甚后学等亦幸甚多矣先是师过汉阳曾寄嘉禾朱葵石居士书舟中送别老居士父子祖孙至诚关切令人怀感山僧于又二月十一日抵汉口适遇法弟童真和尚于卧云山僧即请童和尚先至贵地俟山僧秋末下来共酌长策但童和尚虽属少年然担荷法门先师嘱望尤切想老居士别具正眼自是一见而知以贵地佛法盛行之区近日景况稍稍不类势必仗老居士乔梓一力护持或请住西径或暂寓鹤洲或且留书馆俾童和尚得所即是山僧得所供养童和尚即是供养山僧以家里人说家里话故敢直捷奉告也至于本分事时时温存自在受用惟居士深造而得之又寄朱范臣居士辰始孚上两公书晤时别时贤乔梓居士种种殷勤深感高雅三生之缘真不浅矣但愿聚首有期常领玉屑范老清闲高尚自在优游极称受用辰始孚上两公须是潜心厚养掇科取第当如拾芥法门维护专倚赖之兹因法弟童和尚移锡贵郡山僧特请卜檀度于尊翁知大居士乔梓必能为之培助想亦不待山僧烦颊也秋风落后即放舟下游话会之期谅不远矣。

　　十二年癸丑

　　师六十岁往万邑为向化侯谭公对灵答田惟叙王含辉程祯吉三居士问道书再接童真和尚书云江左之行某之不预往者以囊钵萧条身乏辅弼和尚亦当为我谅之若和尚事事俱备者元老捻枪云与霞蔚无用踌躇方今海内诸家炳炳琅琅刹竿相望如树如林而我径山一派东南绝响者久矣前年浙江之往将谓法门自此大弘不意一岁未周便尔返川而云修造之举谊所难辞然在今法门仔细思之是则是矣吾恐精神有限岁月易往扶竖宗纲者毕竟期之何人耶老人去后者担子不同小小若不趁尊躯无恙之时一番踊跃将来此宗隆替非某所知也又寄衡山和尚书云道之兴隆系之乎人关键之失亦由乎人若门庭中事赤心相为者吾知其指不胜屈而和尚又法门中之申包胥也老人去世者条重担其责不小若三翁和尚者法门砥柱庆忠后一人也和尚若不力劝之行乃以院殿羁身吾恐老人大寂光中未必十分首肯且嘉禾绅士尚称可化况朱葵石沈赤肩曹秋岳辈为之介绍既与彼有约而一旦负之将来何以取信于人岂善知识真实不虚行事也是春师将问舟东下忽报祖塔大雨崩损仍归高峰重加修砌届冬竣工作治平定规矩记为庆忠老人设忌拈香云吾师去世已六周矣却教灯来如何悼挽良久嘘一声插香作礼。

　　十三年甲寅

　　师六十一岁正月吴平西叛自滇黔举蜀皆变师至昙华请向化谭侯孙裔辈谓之曰令祖舍宅为寺固属信心然亦虑有今日耳公等俱携家属来此悉以旧宅归之师率众移居茶厅楼谭氏之子孙赖以保全者三千余口先是鼎革时奉　旨毁山寨磐城在例因改寺署第得以无恙秋列郡稍平师行化高梁绅士以十余年间别欣师之来若昙华再现遮留问道者副戎王公含辉姚公性福李公凤山贡元冯公抵中李公玉白冯公待价迁寓玉观虎城老高峰数处凡至其门如市大衍豫住长庆迎供逾月冬尽始归高峰。

　　十四年乙卯

　　师六十二岁正月归垫祭双亲墓备钵资增祭田若干先是辛亥寄省吾族侄书有祖宗墓田须当留念吾族如有归者可合力图回毋忘首丘之语师之纯孝出于天性垂老不忘孺慕若此二月率众结夏牛首云岩寺山高林密虎狼载道入院日上地祠垂语云我为传法而来尔因护法而住须要远驱虎狼肃清道路俾此山为无上道场尔亦千佛中一数猛兽自此屏迹解夏嘱又山证傅际美居士请说法九峰作四维和尚真赞答郡守吴公问道书题渰井周氏善来堂示周玉舟雷升吉二居士法语冬还高峰作大乘寺中兴碑。

　　十五年丙辰

　　师六十三岁龙翔不旨禅师请代制眉山和尚塔铭答文学李文龙问道书族侄曾宗自黔归泮游致书谢太守李公大仔按李公复书尘泥中人遥想老和尚履迹真在人天之外几欲匍匐请命一消积愆而世又沧桑矣令侄原公门麟凤也一出小试而食牛之气人人避之(云云)寄书忠路宣抚覃公君一示欲趋吉意覃公即差官出迎且牒各镇督军旅卫行十一月抵司寓楚籓寺覃公率新君籓楚舍人殿吉德美莲臣督军杨福从蒲九韶张士升文学冉清海王德迈朝暮问道师唱酬无倦示院主尔玉老宿法语步新君韵吟雪诗二首层霙碎剪泼天飞叠叠青山衬玉肥破面梅花新著粉褪妆芦梗又添衣鲜看樵子诛薪过不见渔翁把钓归云满峰头寒满地水晶宫里掩柴扉黄云为盖练为封簇簇璘花散满空压杀青茵埋径草堆残红叶妒林枫晶光冷浸纱窗外素影寒侵玉镜中山色如银嫌不洗看来却似白头翁。

　　十六年丁巳

　　师六十四岁覃司君新建善述堂于城北雪子塘之麓正月十一日请师入院升座垂语毕檀护欢喜踊跃共联句以纪其盛司君乔梓有龙象奔趋善述堂数行绿竹映门墙之句朝暮钳锤学侣不容少怠夏月为及门讲易一日讲刚柔相磨八卦相荡章偶头晕欲坠近侍扶师就榻三日小愈复讲如故及门劝请调摄法体师曰愿尔等异日为人亦如老僧虽劳死何憾众皆环跪泣下听之总戎牟官九相辅叔侄两公时来问道晋也谭公来谒师与论议尤至晋也系向化侯孙盖不忘先世也晋之子弘坚尚孩孺就养舅氏司君家师恒抚而教之检庆忠老人遗书感偈十首。

　　十七年戊午

　　师六十五岁正月登锦屏山作柔远阁记望天寿山感赋百偈天寿系师受业师归寂之地按师自制南浙二师塔铭甲申后予从吊崖落发二师会下兵扰各适东西予后参本师铁和尚二师如忠路南师于辛卯入灭忠之天寿山浙师负骨殖而迁徙数处(云云)冬出江道次崇宁镇接玉眉亮遗书云某病痰初起于微今偶沉重想此身幻化数所适然心上别无他虑单有相传一事对众将就交付徒孙空法专望老和尚垂慈重施不报至于某有辜愧处誓愿再生还复随侍万祈怜悯勿为过念师览之泣下即趋天宁为作塔上之铭示张会吉居士法语诣崇圣为汾阳和尚设供答千峰祖峰两法侄书广积立雪见迎师度岁除夕蒋秀石居士请茶话赠玄朴韵主颂示蒋相吾居士偈。

　　十八年己未

　　师六十六岁正月大笑崇率众迎师至宝积见殿阁鼎新禅规整肃怡然谓崇日庆忠老人行年止六十有六维时吾同门分化各方廿有余处老僧今年亦六十六矣后算不知有几观子作用若此即归常寂亦可瞑目崇再拜曰老和尚为法忘劳精神矫健正望与赵州齐年广接起宗之士若某特以慈恩难负勉为备员耳师益欢悦总戎易公觐桥副戎傅公相廷夏公泽宇叶公升宇文学傅公尔玉叶公坟如易公怀景皆久入宝积之室谛信宗乘者群来问道师与酬对精确各得虚往实归春尽始还高峰撰南滨云崖古和尚塔铭作玉皇院中兴碑扫天宁耳庵和尚塔冬吴平西没四方告急复入忠路善述堂重整炉鞴忠路当楚蜀之交总荆南所属二十四司川东所属二司俱向化焉湖海奇衲腰包而来者至无所容作观省全书后跋示至玄禅人法语答副戎彭公际盛邓公钟与问道书庆云衡山炳和尚讣至上供垂语。

　　十九年庚申

　　师六十七岁化善述堂后山五里前河十里不得渔猎覃公许之自后远近河山鱼兽之类凡见竿影闻犬声悉聚于此所谓中孚可以格豚鱼也一日覃公乔梓隐身雪子塘树问命人塘内下网获多鱼从人皆喜拽网临岸鱼忽群涌奔突裂网而去无一获者覃公大笑寻至寺快谈竟日而还自此誓永绝渔猎秋旱大荒人皆掘草根为食惟常住供用出自覃公克足如常有暴客赵某者夜盗常住米谷覃公查获之土司法当斩已缚出将临刑矣师闻之速遣人谓覃公曰老僧素劝公勿杀今反因老僧杀人耶覃公遂释之师仍阴遣人周之食赵某愈感重生之恩常夜持利刃守卫山门冬辞出江覃公知势不能留乃遣官军卫行十一月还高峰未句日东夔再变仍渡江南止白岩寺西南大星吐白气形若蝭　直贯北斗师指谓人曰彗星气将尽矣太平可望果岁尽贼破。

　　二十年辛酉

　　师六十八岁正月石柱宣尉马公嵩山遣官敦请师入山寓三教寺先是三教马公祖太保公良玉曾请庆忠老人结制于此是时师亦与参请数故师步壁间韵有二十年前度岭头何期此日复登楼之句马公请谒殷勤新君弘裔尤专禅悟咨叩玄要无分晦明一日延师入玉音楼侧奉佛居请开示师曰公平日有何言句新君遂举安佛位语云城东老姆不愿见佛南滨弟子设位供佛个中同别且置毕竟将甚么唤作佛连喝三喝唤作清净法身得么唤作圆满报身得么唤作千百亿化身得么复喝一喝师曰何不向未喝已前露个消息新君拟答师引手掩其口新君于此有省舍人马黄星发褀辈亦勤问道师与应机唱酬各得契入法化之盛人称庆忠复出四月八返忠州扫治平庆忠老人塔州守余公三朋游府李公中珍文学杜公简臣邹公子千朱公树原罗公宗玉接见甚欢敦留请益逾月始还高峰是冬重闻法社四众景崇室中辨验不假毫发或曰师年望七精力就减况门下不少代劳开凿人天之士曷少息肩以自养乎师曰叔世下衰宗纲不振司法者咎安敢以年自怠俊衲闻之俱各奋志答慈运和尚书作天宁常住碑。

　　二十一年壬戌

　　师六十九岁沈赤肩居士除商州师遣又山证通问以诗代书一别南湖意杳然泊天风浪几经年鱼笺莫订重来约雁字难将话旧篇黯淡巫峰云霭霭汪洋秀水月涓涓思君远宦三秦地但把音书若个传证至商州居士已解任矣师示灭后仍以是诗遗之佛诞日汪星斗汪增社汪呜岐三居士率众请说法于桂林圆通寺作汾阳和尚真赞无名画像赞容貌可观威仪可挹觌面相逢竟不相识知君姓甚名谁落在纸上恐非端的珍重诸人但宜纵目而观无得着眼而觑噫答总戎胡公道之问道书。

　　二十二年癸亥

　　师七十岁答给事李公讳兼问道书寿郎公柱石偈杏花天矣桃花天太白星高夜正悬记取郎君初度日持筹直算到驴年为南行者觉学人作自真赞作偈送彭荩乡之渝州示影松禅人法语冬值师大诞阖郡宰官绅士诸山耆德咸来庆祝轮次不绝者三越月伐鼓敲钟升座开示日继一日法会之盛称未曾有宪副方公仲鲁赠师诗云宦海寻津缆漫维云隈石宝忽逢师谈经古刹三千界悟到玄关百二期心净为文光似玉禅坚挥篆妙如镌他年锡览中原胜明月湖波访我诗师次韵答云把钓何因得借维当年泗水喜同师观风妙惬舆篮会列社欣逢虎笑期倩座输君腰下玉金瓶让我口头镌云烟有意如相访一目湖山好赋诗魏安又山证上书有云吾师千秋远难躬祝不肖惟以住静是务诸事谨遵慈训无敢怠驰既为吾师之徒必拚为法门之事敢一刻忘诸心乎师书答贤徒既拚为法门之事不敢一刻忘诸心老僧岂不筹度聚云之宗讵忍一朝易其念虽曰兴废之数护法默有以主之要在人之能弘道耳机不剥不复志不屈不伸贤徒惟坚冰霜之操图远大之业今且随缘住山将来弘开法席老僧亦为吐气(云云)。

　　二十三年甲子

　　师七十一岁春旱甚久松籓土兵作乱四野多寇郡守朱公给示团练居民于九亭长安寺广设卫备延师居之一方俱获安堵答忠路司主覃君一问道书作石柱宣慰马嵩山宜亭记寄金碧玉居士诗持竿江际遘多情解带留衣侠气横剑佩声随秋思远烟霞色逐小阳生轻风乱舞淋霜竹细雨频滋斗雪英此日诗肠谁共语同心可是待嘤呜示荣贤应贤两禅人偈冰弦法来理院事时勤请益师严加究竟盖不忘玉眉亮遗书也答文学朱树原罗宗玉问道书尝谓近侍曰时势乱离心每不堪明岁不东则西矣人恒疑之。

　　二十四年乙丑

　　师七十二岁示磐城主人长句范道人药病歌万书状碧峰禅人偈为崦兹禅人书卷四月初一回高峰治行装办路粮或曰值兹盛暑师将何往师曰秋入则凉矣人咸拟师将为江浙之行去腊不东则西之言其为此乎遂不介意六月十五日广积立雪见迎师度夏既至三日书示高峰及门曰老僧大事将终矣尔等急来接归无累他人丛林及门辈披星而赴宝积大笑崇长安冰弦法亦于次日至同迎归高峰见宾客语笑如平时究衲僧钳锤益辛辣毫无染病状九峰般若和尚胗师脉谓人曰吾指下定人死生不爽若此六脉安和何忧之有问安请候者闻此语渐散去师举手戏谓般和尚曰贤弟未知者一脉在遂发书遍辞道契诸绅士凡同门弟兄及门弟子分化各方者咸命来面别由是诸方闻风而至憧憧不绝师与接见无分朝暮谆谆言法门事或问诸山旱潦法众勤怠温慰尽情总戎胡道之于七月初十日卒十三日葬师闻而喜曰去得好者俗汉乃先我耶即命刻讣催之至再门人启曰讣必日时既定而后可师微笑屈指曰十五中元十六十七治平和尚来刻定十八日午时便是先是治平野云和尚书云中元大会文武宰官俱来荐亲事毕方能问候师以多年弟兄甚望一别至十七日不至乃呜鼓集众至大鉴堂详叙生平践履兢兢担荷处已临众巨细条分朗朗人耳再三嘱曰我祖法道初盛于东南传守于西北今虽中兴吾蜀而东南反为绝响尔等各乘愿力当图远取大勿滞于此使道化广行吾死瞑目矣索笔草书条幅者五分嘱后事将毕有堪与杨春卿素问道于师进曰和尚圆寂后入塔之期必俟某酌择乃行塔内先有庆忠老人衡山和尚灵骨恐造次不便众皆言杨居士之语甚当师直斥曰恁么斟酌若得恰好直到驴年去遂书一纸曰老僧圆寂后三期即行入塔吾师徒兄弟以吉人而居吉地自有一切善神为之拥护永发其祥断勿以山家年月之语为之阻逆特嘱众议始定遗书州守朱公告别徐就寝室长坐不卧次日命行人式可日汝善走可急到九峰请般若和尚来移时闻午梆声问近侍曰甚时候近侍曰午时复问式可去几远曰将四五里师曰可急遣人追回不必去了遂索浴更衣大书得大自在四字贴龛额端坐龛中手书遗偈云行年七十有二开堂四十有三生死瞥然无与去来有甚相干老僧直实而道一任诸人疑者疑信者信参者参虽然如是也不得放过咦掷笔瞑目门人等跪请法道艰微祈师再来作度言毕一众悲号师复扬目云汝等勿作儿女态有伤大体吾劳心法门苦极生厌不复返矣汝等曷易哭泣声为念佛声乎于是念佛声震梵乐扬空仰视师容已宴然寂去龛供三日遵遗命迁化齿牙不坏舍利盈坎送灵骨附入庆忠祖塔内复收余骼舍利造塔于迁化处师凡六坐道场度门弟子正因性果以下一百余人嗣法门人干夫性一无言性养大衍性豫立雪照见紫垣性贵天湖性定云林性现大笑性崇又山性证等十人嗣法居士总戎袁公宝善刺史沈公克斋太守朱公葵石文学李公青眉张公双承辈五人其余殷勤问道者则有给事李公讳兼涪侯谭公西昆宪副高公时靖台中瞿公不荒太守李公大仔向化侯谭公养元总戎姚公圣瑞任公履素冯公君弼胡公道之陈公文宇向公葵赤吴公通瞿李公数仞易公觐桥司农曹公秋岳司马张公蘧林方伯王公迈人铨部吴公鼎吾给谏杨公自西郎中钱公珥信州守刘公肇孔邑合林公觐伯墙公禹九孝廉黄公节也李公祖童罗公亿如石砫宣慰马公嵩山忠路宣抚覃公君一他如闻风仰慕见面倾心喝下翻身棒头取证或隔江横趋移屋深居者不可胜数其上堂小参示众机缘皆书记性豫性定随在手录总计正录二十卷正灯集拈颂三卷宗旨纂要三卷松岭闲评一卷祝延增补一卷表疏三卷更有间谈淡语日习语辟邪说偶拈杂着老衲宿儒箧藏手珍编散寰区矣当其示现受生宛有瞿昙周行七步之芳踪呫哔业文堪比韩子能起八代之衰替视功名若浮云以妻拏为傀儡修苦行于青山一任挂眉巢顶勤参请于灵峰不辞九上三登其后说法如云雨棒喝若雷霆直使迷者醒失者得虚者实穷者富然此犹是拈黄叶止儿啼究之向上全提驱牛夺食犹令人迎之无首随之无尾所谓仰弥高钻弥坚瞻在前忽在后而终莫得其端倪也检身端约若黄龙为人劲挺类高庵率众整肃创业伟煌虽百丈石霜不能独擅其美机用纵横规矩严密即妙喜楚石安得专称其长其应物接人似春风之拂面确古商今若明月之入怀走霞雾千彩毫赋星河于玉板此其绪余耳统生也晚剃度当师五十有九承印值师古稀之年而且智暗才疏安能尽识师之底蕴深穷师之分量即以虚空为口须弥作舌亦不能发扬其边表也今谨就亲炙之所见闻兼考全录之所记述编年书事庶可垂范于后昆若谓弟子扬师之美则吾岂敢。

　　普陀镇海都监比丘圆机敬梓

　　高峰三山来禅师年谱终
