嘉兴大藏经　石雨禅师法檀


　　石雨大师法檀叙

　　自五镫分焰洞上一宗精详绵密辨魔拣异真如宝镜高县狐妖落胆救颟顸大病之良药也一橛头乱统禅望崖而退矣乃反从而讥之日是义解也是教理也犹越人安于断发文身见章甫玉帛而讥其为繁文缛节耳夫一棓一喝出自德山临济觌面提持自是迅雷掣电利剑慧刃奈法末人漓稍具一知半见者能仿而行之矣久之而狂狐野干之属竟冒而行之矣惟洞上宗旨慧刃利剑即是玉线金针掣电迅雷具有正偏回牙以儱侗承当之不得以意识凑泊之不得苟非彻法源底脱尽窠堀乌能达五位之妙用出三漏之网罗哉从上诸大老潜机密用至今日而犹有升其堂入其室者宝镜之光辉其佛法之命脉乎中兴洞宗而为法王之周宣汉光者江西则有寿昌两浙则有云门焉石雨大师云门之法嗣也知见超越机用敏捷导大行于闽浙之间真云门克家之子忆癸亥岁云门大开炉韝集龙为万指而蒙印可受付嘱者乃为两少年沙弥石雨三宜二大师是也当时一军皆惊而后皆服云门择法之精盍分豪不爽益信云门深得曹洞不传之秘而辨验之下自能弃汞取金进璠玙而退碔砆也大师初披缁于武林法相即有俯视一世之概一钵飘然寸丝不蓄遂为新安诸名士所重而纳交焉非所谓虎生三日气已食牛者乎大师门人集师语成录予读而快心焉直截与精密盍两得之矣亟请梓之以救末法颟顸之病而因弁数言于首予之师事大师犹先大参之师事云门也不复以不文为辞矣。

　　山阴祁彪佳拜撰

　　石雨禅师法檀叙

　　云门宿古庙中拾得洞山宝镜圆明清净鉴照十方佛来魔来面目全露末后以光明藏嘱付石雨禅师余舟过镜湖宝光露现镜中相见眉目宛然乃知云门犹在也镜里机缘无容久蕰特为拈出以示诸方。

　　海▆道人黄端伯题

　　石雨禅师法檀总目原叙(祁彪隹　黄端伯)卷第一住绍兴府天华禅寺语录卷第二住绍兴府云门显圣禅寺语录住杭州府宝寿山光孝禅寺语录住福州府怡山西禅禅寺语录卷第三住福州府雪峰禅寺语录住汀州府灵山禅寺语录住建宁府普明禅寺语录卷第四住建宁府考亭灵峰禅寺语录再住绍兴府天华禅寺语录再住杭州府宝寿山光孝禅寺语录卷第五住杭州府龙门山悟空禅寺语录住嘉兴府东塔广福禅寺语录卷第六住杭州府皋亭山佛日禅寺语录上卷第七住杭州府皋亭山佛日禅寺语录下卷第八绍兴府象田禅寺语录绍兴府兰芎山禅寺语录普说示众一卷第九示众二卷第十机缘卷第十一颂古卷第十二赞卷第十三法语诗偈一卷第十四诗偈二卷第十五诗偈三卷第十六序记铭跋卷第十七疏书问一卷第十八书问二卷第十九佛事卷第二十祭文杂着行状塔铭(嗣刻)

　　石雨禅师法檀卷第一

　　嗣法小师净柱编

　　住绍兴府天华禅寺语录

　　崇祯五年十二月十二日入寺。

　　三门者里是甚么所在旁僧曰是三门师曰已后向人切忌道着。

　　大殿于一毫端现宝王刹用许多气力作么坐微尘里转大法轮占许多世界作么总不如山僧将错就错去也遂展具。

　　伽蓝山僧一向吃饭穿衣屙屎放尿不着个所在今日借重了也。

　　祖师一向你拖累我今日我拖累你拈起香曰会么不会看取下梢头。

　　方丈若道此是毗耶离又不是个维摩诘若道此是摩竭提又不是个黄面贼且道毕竟是个甚么良久曰莫教疑杀天涯客。

　　即日上堂拈疏曰自从若耶溪上得者个消息从来不曾举示于人今日仰劳维那对众宣出宣疏竟指法座曰此不是宝华严饰又非嫩草铺舒咦且看方上座坐断天下老和尚舌头去也遂升座拈香曰此一瓣香竺干付嘱震旦流芳君臣得之而有义父子得之而有亲夫妇得之而有别长幼得之而有序朋友得之而有信且道衲僧得之又堪作个甚么良久曰今日热向炉中端为祝延　今上皇帝圣寿万安皇后齐年太子千秋文武官僚咸增禄位更愿本府各厅两县诸衙泊及本寺护法檀那不负灵山之付嘱永为我道之金汤此一瓣香下种于南高峰锡杖泉边生芽于南岳山毗佛洞里发干于天目圆通巷口开花结果于云门石伞峰头果熟香舒于黄安小天台鹞儿山下狼藉一个两个于南天台香柏峰前飘落三个四个于宝泉象田及兰芎山畔今日天华堂上和盘拈出供养显圣堂中传曹洞正宗第三十二代湛然大和尚用酬法乳之恩伏愿处处园栽无影树家家花发不萌枝遂敛衣就座白槌毕师曰若论此事如优昙华时一现耳众中还有不惜身命向悬崖绝顶攀折得者么良久曰如无山僧且牵枝引蔓去也山僧也不知佛也不知法只晓得游山玩水啸月眠云与猿猴为伍麋鹿为群誓不出山活埋为计所以自志偈有翻转杜园还杜田那管十年廿年三十年之句今日为甚么又作者个彀当噫要且不为别事昔日大慧禅师于行脚时因见宗风寥落混滥者多所以誓不作者般虫豸已后出世有人问云和尚向道誓不作者般虫豸今又争得如是慧云尽大地是个杲上座又作么生虽则事无一向未免相累解嘲今日山僧倘有人问及又当作个甚么解嘲方法以拂指前曰你看天华落也大众回顾师便下座。

　　结制上堂拈疏曰释迦拈的迦叶笑的达磨坐的神光立的一切护法国王宰官护不尽的悉在里许有烦维那对众宣出看宣毕指法座曰举足下足动念即乖瞬目扬眉拟心即错且道毕竟如何咦不见道若有路可上更高人也行遂登座白椎毕师曰者个第一义达磨西来已被梁武帝当头一问直得口如扁担眼似流星满口舌头道个廓然无圣不知已落二落三了也争奈武帝有杀人见血的手段又拶一问云对朕者谁达磨答个不识不识虽好也只救得一半及乎凄凄渡江九年面壁要救那一半不得后得神光立雪断臂不惜身命也要扶持那一半乃至六代五家沿流至今也要扶持那一半殊不知那一半人人本具个个不无为甚么不知不道你不知只是你不会即今天华会上若圣若凡若男若女若贵若贱若长若幼遂举拂曰还知么既知为甚么问着那一半便忙然不会莫道你不会即三世诸佛也料理不下故古德也只好旁通一线道欲识佛性义当观时节因缘时节若至其理自彰大众且道如何是自彰的理众中有倜傥者出来商量看僧问如何是不识的意旨师曰恐汝不能皆随我道进曰不识意旨蒙师指满口道廓然无圣意如何师曰九月莫道春风多进曰恁么则人天皆仰四众咸尊去也师曰钝汉问十方云聚克志无为无为的句乞师垂示师曰霜叶红于二月花进曰人人鼻孔撩天个个脚跟点地师曰知恩方解报恩进曰恁么则万方归化日九土仰清光师曰且到堂中稳坐去进曰眉毛烁破四天下去也师曰闲言语。

　　上堂噫莫妄想山僧者里无恁么馊茶臭饭秽污大众只解春耕夏耨秋收冬藏积几担米堆几担柴集几个没伎俩禅和整备着铜琵琶铁拍板相聚吃茎齑放个太平曲只是莫唱无生歌者无生歌黄而老子语言如山堆海积四十九年不曾唱着一字即历代祖师说个师师相授也秪是递相热瞒直得先师于慈舟师公处窃得个拂子不值二三十文以为奇货出入随身逢场作戏拖泥带水造妖捏怪惹得四众攒头又道三根普利将者拂子用得柄断毛枯付与山僧曰向后人天众前举扬个事去山僧彼时几乎被他连累幸得眼清手快接来抛向粪扫堆头十有余载今日见他伎俩俱消光怪俱绝特地拈来忽得一梦梦见一个无面目的童子唱个歌儿着实有些奇怪歌曰日出堂堂照见皇皇皇皇骑马上伧塘山僧闻得直得通身毛竖夹背汗流只得掩耳而归幸不闻他末后一句若闻得如何有今日事众中还有忍俊不禁者出来试道看僧问凡圣不通人天莫测深深密密的句请师道看师曰巧言不如直道进曰大小天华被某一问直得指东话西去也。师曰阇黎伎俩只如此耶进曰任从扯来盖覆秪得一半师曰者一半还让阇黎得么僧一喝师曰野狐精。

　　小参金粟打黄檗骂才到云门便放下若还以此作禅宗后代儿孙成话靶此博山大师偈也流布诸方尽作是非话会天华今日拈来虽不能起博山一笑也要诸方简别他道金粟打大似自无手怪人打黄檗骂大似自无口怪人骂才到云门便放下大似自无落处却怪人说放下若还以此作禅宗大似灵龟曳尾后代儿孙成话靶却被他道着且道道着个甚么放下着大众此是先师泼不了的恶水今日事不获已不免又污大众期已过半了米已吃完了柴已烧尽了行人筋骨已磨穿了山僧在方丈里引领而望巴不得个还饭钱柴钱酬劳行人的来直望到如今杳无消息所以今日只得教你放下良久又曰放下又良久曰更放下诸兄弟还放得下么昔日大死翁参宝峰入室峰云直须断起灭念向空劫已前扫除玄路不涉正偏尽却今时全身放下放尽还放方有自繇分翁即顿领厥旨峰乃击鼓告众曰深得阐提大死之道后学宜依之诸兄弟还似你才做到无捞摸处便怕落空亡去么还似你才得一知半解便胡做去么还放得下么放不下且置毕竟如何是阐提大死之道众无语久之师大怒骂不止一僧才出师以杖打骂归方丈。

　　求嗣上堂第一义第一义打破虚空补不及第二义第三义以楔出楔终不济第四义第五义如何说个西来意乃屈指曰第六第七第八第九乃至千义万义无量无边不思议义总不如个观音菩萨买糊饼放下却是个馒头良久曰馒头且置毕竟如何是观音若识得便晓得住处晓得住处便晓得他去处来处晓得去来住处便晓得他不去不来不住处便晓得他三十二应十四无畏四不思议便好求男得男求女得女举拂曰莫者便是么若不是毕竟向甚么处求大众今日斋主求嗣请山僧升座于中儒宗贤圣闻得山僧如此举扬大有相违既是三教一家孔子道富而可求虽执鞭之士吾亦为之如不可求从吾所好何故释门只是教人求殊不知孔子语句四方受敌八面玲珑只因自古圣贤将孔子鼻头一把捏住吐气不得直得释迦老子为通一线尚未相信今日山僧与他大通一下我也说道富而可求虽执鞭之士吾亦为之如不可求从吾所好你道今日斋主所好好个甚么他好生男好生福德智慧之男他好生女好生端正有相之女大众此是孔子自家说的与山僧无干。

　　观音诞日小参你道观音今日生我道观音今日死你道观音今日不曾死我道观音今日不曾生不是拗直为曲实乃顺理成章今日山僧落堂幸而不随大众脚跟若随还教我庆即是吊即是良久曰昨日有人来显圣明朝更有下天台。

　　上堂参头白椎曰法筵龙象众当观第一义师亦高唱曰法筵龙象众当观第一义乃召大众曰恁么还是山僧辜负参头参头辜负山僧若山僧孤负参头却是银碗盛雪若参头辜负山僧却是明月藏鹭若山僧即是参头参头即是山僧却又类之不齐若道有甚么山僧有甚么参头却又混则知处诸兄弟须知人人有如是奇特有如是神通有如是游戏有如是三昧为甚么自己埋没了向人家脚根下求佛求法祗因你向人求所以自己许多妙用都在山僧光明里许汝能一念回光去山僧却在汝光明里许二六时中一举一动有甚么过所以道拈来无不是用去莫生疑岂不见法华经云治世语言资生业等皆顺正法不要听得恁么说便将杀盗淫妄贪瞋痴慢一味卤莽承当将去必须试看境界现前不似落汤螃蟹一般么一言半句自然合宗合教么所以山僧寻常见此等人有个验处只如上大人丘乙己化三千七十士你道合那一家宗合那一句教若合不得切须仔细若不仔细祗是个卤莽无惭愧汉举夹山道老僧二十年住此山未曾举着宗门中事有僧问承和尚有言二十年住此山未曾举着宗门中事是否山曰是僧便掀倒法座山休去至明日普请掘一坑教昨日问话僧来老僧二十年说无义语今日请上座打杀老僧埋向坑里若不打杀老僧上座自着打杀埋在坑中始得其僧束装潜去师曰你看此等便是卤莽承当汉若是真个有气息的待他要你须自着打杀便如前掀倒法座岂不俊哉虽然夹山有法座许你掀假饶无法座又掀个甚么师忽作掀势曰哱　大众此在夹山处即可若是天华者里须别着个语话始得众下语都不契师曰山僧与你代转去也待他问道无法座又作么生师又作掀势曰哱　。

　　宝泉寺请上堂男子身中入正定女子身中从定起女子身中入正定男子身中从定起人人认作南山云依稀变作北山雨分明月色在梅花看到梅花迟了矣又何须挂飞帆携短棹惊风破浪怜同调阿呵呵笑欲倒出门步步皆青草出门青草且置直饶不出门亦是草众中有入理深谈者出来道看僧问鹤出银笼即不问寒雀啄冰珠曾得饱也无师曰你道今日唱的是天华曲宝泉曲进曰入口无踪因甚不知冻馁师曰曾到宝泉也未进曰分明踏在天华上看到天华早已迟师曰争怪得进曰恁么则故园侵丽色林外换春声去也师曰有甚么交涉乃举拂子曰大众还见么尽大地人无明烦恼贪嗔痴等命根如斩一握丝一斩一切断还信得及么若信得及从此归家士农工商挑花纺织尧之天舜之日同唱太平歌共乐无为化若信不及便于拂子头上分彼分此分亲分疏此是着了拂子的汉若更离了却是徐六担板各见一边且道毕竟如何掷拂子曰增钱不如再看。

　　佛诞小参召大众曰各各于此日降王宫出母胎四天王捧足九龙吐水沐浴已竟还信么若不信各与三十拄杖若信也与三十拄杖且道既信为甚么也与三十拄杖良久曰无风荷叶动必定有鱼行。

　　上堂良久曰还见么释迦老子初降生时应持菩萨亲手捧持谛审谛观不见如来顶相你看他用了许多殷勤不消山僧一觑又有不唧溜的无边身菩萨要见佛顶将根竹杖子量了丈六又丈六直量到梵天毕竟不见乃掷下竹杖说偈赞曰虚空无有边佛功德亦然若有能量者穷劫不可尽你看他用了许多气力不消山僧一拓大众若依天华则辜负二位菩萨若依二位菩萨则辜负天华到者里须吐得口气方有自繇分若不得自繇便于佛顶头上推度道佛是有神通的所以人不能见殊不知不独佛顶即山河大地明暗色空草芥人畜等你还见么若见即今面前香炉你还作青见黄见赤见白见长见短见方见圆见若作方圆等见即是个方圆等相要且未见香炉在若毕竟不能见为甚么有香炉佛顶及山河大地一切等名到者里更须转身始得若转不得秪是个百尺竿头坐的人亦名金刚圈栗棘蓬金刚圈须要透过始得栗棘蓬须要赤身坐卧始得还透得么还坐卧得么僧问如何是宾中宾师曰路逢剑客须呈剑进曰如何是主中宾师曰端坐焚香拜鬼神进曰如何是宾中主师曰梅须逊雪三分白进曰如何是主中主师曰不是诗人不献诗进曰宾主已蒙师指示向上玄关事若何师曰你还见大众么僧礼拜师曰一场懡　。

　　弥陀诞日上堂师召大众曰即此便是西方还信得及么若信不及要过十万亿佛土若信得及也要过十万亿佛土有世界名曰极乐其土有佛号阿弥陀今现在说法大众还闻么若闻汝等尚以缘心听法此法亦缘非得法性若不闻尚以不缘心听法此法不缘亦非得法性总不如不离禅者年年此日烧几对烛点几炷香为阿弥陀佛庆贺母难之辰欲得自利利他特请山僧升座为他阐扬他欲年年与佛同生生生与佛同住更欲人人知有个西方个个西方有个极乐国土个个极乐国土有个弥陀个个弥陀有个佛母个个佛母于此日生阿弥陀佛个个弥陀于今现在说法大众还闻么良久曰弥陀说法且置山僧恁么告报大众还闻么又良久曰莫因竹密妨流水尽谓山高碍白云。

　　过显圣扫塔上堂召大众曰石伞峰倒卓了也还见么若见切忌扬眉瞬目若耶水逆流了也还闻么若闻切忌伸头侧耳直饶不见不闻却是知恩者多报恩者少山僧于天启癸亥年间从此打失先师鼻孔流落天涯奔南走北直至天华天华不现及至显圣圣又未显不如少顷向无缝塔前撮土焚香求过忏悔去也便下座。

　　端午小参众兄弟汝等人人脚根下有一无名肿毒生则痈肿死则溃烂只因无量劫来被诸佛祖说真方卖假药所以至今不能平复今日是五月五日午时正当虫毒潜藏百草芬馥之际于中有依时及节者折取一茎目疗取去好。

　　结制上堂古道今开切忌填泥塞土新逢旧识何须眼去眉来蹑足进前未免颟顸佛性簇鞭退步犹是儱侗真如直饶不进不退亦不出孟冬初冷众中有不待东风花信发先来通个小阳春僧问进不得退不得中不得请问和尚如何下脚师曰正好下脚进曰恁么则一声吼破澄潭月万古从教彻底清师曰又成进退去也僧一喝师曰放过则不可乃曰古人问答大似玉线金针一来一往总不徒然今时不出常流只解粘皮搭骨所以向他道山自高水自深个个攒头凑额尽为知有若向他道鱼大于海鸟大于山未免半疑半信何况要他山上捞鱼海中觅鸟则个个退身千里所以天华今日开个铺子只有山田脱粟米野菜淡黄齑芙蓉楷道吃则从君吃不吃任东西天华则不然吃即休云饱不吃莫嫌饥。

　　冬至上堂群阴剥尽之后一阳未发之前普慧问若云兴普贤答如瓶泻虽不露扬家丑也是好肉挖疮惹得断拂子恶发轻轻一掴打得雨散云消那个不知那个不见为甚么又要升座莫更有别事商量么僧问群阴剥尽一阳生大地乾坤笑满襟未审何人受用师曰退步莫落后尽曰还有不落时节的么师曰进步莫向前僧一喝师曰者一喝却有落处僧拟进语师便打乃曰今日虽则一阳初动幸而万象未新若肯直下承当山僧不妨与他饮玄酒把臂论文调太音逢场作戏若更要论佛性义又如何时节因缘又如何如何得时节自至如何得其理自彰总不如门外青山青又青屋边流水深又深客到莫炊无米饭月林连夜褁馄饨四顾大众喝一喝下座。

　　付首座即念法上堂云兴雾起皆显别传之旨龙吟虎啸齐承密受之宗别传何传尽谓释迦不说说密受何受俱云迦叶不闻闻赖有超师作略捉取木毬安旧处求人为法刹竿倒却出常流盖为人心不古学处不玄宗师家举扬者多大都以字不成学人辈承当不少依俙八字不就所以道入我门来一机一境不用当场拈出拖泥带水直须异类中来近有说正说偏往往乌焉不辩论玄论要明明鱼鲁难分纵有师资道合宾主协通只解袖子里闇传春色谁能向树凋处独露金风今日天华登座不敢说扶扬宗祖祇因他曹洞中衰偶尔借雪峰毬子轻轻抛出孰能假庆喜刹竿缓缓扶将众中若肯欣然终不囊藏被盖还肯么首座出曰如是我闻师默然座便礼拜曰明言犹未的密嘱岂应真师索笔曰众兄弟莫因他在香雪庵辅具足兄如师么在东山寺事尔密兄如长么为什么到天华却不肯住且看山僧下个注脚遂疾书付法偈书竟乃举问大众曰还会么不见道住即印破虽然三十年后错举者少举错者多。

　　解制说戒上堂举如意曰尽大地人都来总是者个只因你要修行出家参禅受戒复以如意打此○相曰所以被者个碍却及至入禅堂受具戒说迷说悟说犯说持又以如意打此[○@一]相曰所以又被者个碍却及乎今日解制圆戒了又举如意曰依旧原是者个有什么碍与不碍所以道原来只是旧时人不是旧时行履处乃举法眼问永明潜云隔壁闻钗钏声律中便名破戒今日朱紫骈阗又作么生潜云好个入处师曰今时错会者多尽道触目皆是所以擎拳竖指胡言乱喝认作六根妙用于事无心无非入处苦哉若作是解不唯不得名为解制亦不得名为圆戒且道毕竟如何理会良久曰久晴无骤雨。

　　上堂滴水不滴冻腊月春风动缘心听法人切忌作春梦大众世尊道汝等尚以缘心听法此法亦缘非得法性众中还有不以缘心听法而得法性者么一勤宿出众打一圆相问曰和尚者个是缘心不是缘心师默然宿礼拜起师曰者个是缘心不是缘心进曰先师灵骨何在师曰老兄也须具眼进曰人天交接两得相见师曰隔靴抓痒乃举庞居士参石头便问不与万法为侣话师曰你看者两个老汉一个诱人犯法一个停囚长智天华则不然待他问不与万法为侣者是甚么人即向他道六祖道的大众你若要了生脱死须向石头掩口处会取你若要续佛慧命须向一口吸尽西江处会取虽然若不会天华六祖道的犹是依门傍户汉。

　　退院小参庭际蕉轩后竹三年爱惜如珍蓄大雪打不枯大风吹不曲一旦辞之过别峰细雨萧萧初夜中不学白云端去瞥只因无个圆通讷所以迟迟一盏茶攒头共语笑相别大众相别且置如何是别后一句良久曰不见道难得不相见。

　　石雨禅师法檀卷第一(终)

　　(嘉兴府平湖县东皋释行旦施赀刻)
嘉兴大藏经　石雨禅师法檀


　　石雨禅师法檀卷第二

　　嗣法小师净柱编

　　住绍兴府云门显圣寺语录

　　崇祯七年甲戌腊月十二日入寺。

　　三门从门入者不是家珍为什么倚肩踏蹑大众且道唤甚么作门良久曰莫待当来问弥勒。

　　大殿洞山麻三斤名不须虚云门干屎橛迹不须实且随我将错就错切忌道如何是佛。

　　伽蓝宰一寺之权衡须要密不通风作众生之保障仗你略通一线。

　　祖师放去西天为惜法堂深草拈来东土犹怜遍界葛藤明年更有新条在脑乱春风卒未休。

　　方丈背先和尚像曰大众祖父从来不出门为甚么▆▆▆爷向里头因惜隆冬春意动漏泄寒梅香几枝。

　　拈疏山僧一向鼻孔撩天因到天华被者个碍却今到显圣又被者个碍却且道者个是甚么试宣看维那宣疏竟师曰还有向上事也无良久曰且向下会取遂升座拈香祝圣竟师曰随缘赴感靡不周何故寂然不动而常处此菩提座却又道感而遂通切忌道依稀相似谁敢云仿佛不同不特儒扶释教亦乃释合儒宗喜得山僧闲却众檀越又要向蜃楼上重施栋梁冰花上刻画青红有时向显圣堂前屙屎撒尿于净白地上有时向天华寺里说妙谈玄于闹市场中更有闲工夫于若耶溪汲水浣石伞峰若欲撑天柱地须仗众兄弟各显神通有么问答竟师曰如此问答还当得神通妙用么明日天晴再主张。

　　剃度上堂天华寺以九龙水沐浴已竟显圣堂将金刚刀剃度为僧倘得不待雪山六年苦行而睹星成道则不惟观彼久远犹若今日则心佛众生三无差别情与无情共一体真大众此个语话才入门来阿那不知且问既共一真何故一人食时难令众饱问答俱不契师曰恁么则无量劫来头发把尽在山僧掌握中遂下座。

　　法相寺上堂古定光今法相蓦地相逢难度量短十尺长一丈横看成岭侧成峰几希恼杀丹青匠无底钵盂一个断鼻草鞋一緉海角天涯走一回两耳依然在肩上锡杖卓开不是他忽作江湖大波浪谁能知有莫能知重将旧案新提唱作么唱鸭吞螺蛳两眼胀。

　　上堂举拂曰未入云门人人尽有者个及至到来为甚么却在山僧手中莫为两眼所瞒么且道者个唤作什么众无语师曰尽道冰霜苦谁知节后寒。

　　付石浪首座法上堂天华寺华落也果熟也云门寺门开也未若开已重重楼阁种种庄严更须知开已复闭的道理便见弥勒善财同在山僧鼻孔里许得大安乐得大自在得大受用得大解脱得大无碍师忽打喷涕曰正恁么时且道在甚么处蹲踞山僧今日初度升座为浪首座向在天华会中识得曹家女话便拟唱还乡曲调入岭受徒住寺因山僧书去脚根未稳领众来云门且喜稍通浙语故在人天众前有个断拂子与他只可赶苍蝇子若是传法利生更听取一偈遂展卷曰分明识得曹家女便把闽言通浙语石伞峰高浪泼天谁信耶溪净如洗一枝断拂春风生谩道无头亦无尾相续情知也大难持书莫到他家里大众既是持书为甚么莫到他家里首座出提坐具曰者一枝花谁人拈得起师曰谅阇黎也不得进曰暗去明来又若何师曰昨日雷声浩大进曰也是雨过云门师曰雪雹分身又作么生(时雪雹大作)。

　　座以坐真搭肩上曰且喜今日唱个耍孩儿去也师遂拈印打卷上曰耍孩儿且置还识得者个么切忌道宝印当空妙重重锦缝开。

　　司理元公黄居士请上堂士礼拜曰请大师举扬云门未了公案师曰竹拖凤尾慵迎客士曰今日亲见作家师曰松作龙吟懒送人乃曰说法不待人待人乃可说及至有人来依旧无言说无言说佛殿山门强饶舌大众今日元公居士特特入山要山僧举扬未了公案祗如大慧禅师道二僧入门一僧已悟一僧未悟不待他开口便拣办得出方可为人且问大众还办得元公居士已悟未悟的端的么铁山推倒谁能信(此是居士省发因缘)深入云门孰可凭士遂问还扶得铁山起么师曰山门头与居士道了也进曰明头来时如何师曰耶溪不许扁舟宿进曰暗头来时如何师曰此去钱塘尚隔程进曰不明不暗来时如何师曰杭州理公事时向居士道。

　　小参举中丞卢航居士与圆通旻禅师拥炉次士问诸家因缘不劳拈出直截一句请师指示通厉声指曰看火士急拨衣忽大悟谢曰灼然佛法无多子通喝曰放下着士应诺诺师曰圆通只知自己杀活施为不顾他堕坑落堑山僧则不然待他道诸家因缘不劳拈出直截一句请师指示向他道随缘宿一宵他若悟了道灼然佛法无多子向他道明朝相送一杯茶。

　　住杭州府宝寿山光孝寺语录

　　崇祯九年丙子春入寺。

　　唐祈远孝廉请上堂拈香曰此一瓣香顽锄底下掀起尧风荡荡鈯斧头边披开舜日巍巍爇向炉中端为祝延
圣寿万安此一瓣香荆棘所不能埋瓦砾所不能没用报唐将山宋石田薰禅师建立之德以及宰护之诚此一瓣香既已贵买于江南终不贱卖于江北端为供养显圣堂上传洞上正宗三十二代散木大和尚用酬法乳之恩上首白椎师举拂子曰此是第二义又举曰此是第三义百义千义万义咄有甚么交涉若是个汉子拈起斧子从教斧子讴歌放下锄头直得锄头作舞那管江南江北瓦砾荆棘如或未然也要披苔剥藓读残碑续断碣免使碌砖瓦子七片八片泥金刚努目木罗汉攒眉僧问重扬古路拈提今事门头今事门头且置重扬古路一句请师指示师曰锄头柄短斧头长进曰今事门头又作么生师曰栽完芋子又栽瓜进曰恁么则曹源一滴浪滔天没却三千及大千师曰开田去士问如何是参禅得力处师曰拂子头边无限春进曰如何是参禅险难处师曰溪山溪水莫留停进曰如何是参禅受用处师曰明日到瓶窑进曰逼塞虚空时如何师曰香烟堆里看进曰学人正当进前无路退后无门时和尚如何相救师举拂子曰者个是甚么士拟议师曰又道进前无路退后无门师举庞居士参石头马祖因缘乃曰诸方尽谓石头处得名马祖处得地石头处得体马祖处得用若作如此批判入地狱如箭且问不作如此批判又作么生会得不妨重显宝寿家风若不会则定打瓶窑上径山。

　　甘露寺请上堂萧萧一夜雨为人何太切其奈负心何杜鹃啼不歇春去了春去了明明大棒当头楔髑髅痛痒有谁知淋淋甘露啼成血忽然识得主人心石女扬歌笑不彻师回顾大众曰且道如何是主人心有识得者不妨出来通个消息看良久曰门前有古路一直透长安。

　　上梁小参拈拄杖召大众曰还见么者个人人有分为什么却在山僧手中不见道千年田八百主又拈曰且道者个是什么独有青山人不取古殿无香烟▆壁多风雨泥诸天撒手跌脚木罗汉自言自语惹得主山神忍俊不禁撑的撑拄的拄尽谓革故鼎新我道是将败坏补败坏而已举贤于长者插标建刹因缘师曰大众者一标子上三世诸佛泥诸天木罗汉向何处蹲踞众无语师蓦卓拄杖曰不信天开黄道日都言平地涌楼台。

　　为嗣南容公茶毗小参孤孤迥迥崚崚　　青松为友翠竹为朋一生滴水滴冻今朝雨似盆倾大众此是龙门旧住容公本有家风也争奈现前一切眷属拈提不出若拈提得出方见容公末后殷勤不惜眉毛彻底为汝不然未作龙门客空教点额回卓拄杖下座。

　　除夕小参八除二成一十九除一成一十除到今宵无可除休从杓柄听凶吉不见道愚人除境不除心唤什么作心智者除心不除境唤什么作境不知心境本如如戍犬黄昏趁野猪触目明明无障碍明朝更有新条在晦堂老人无大人相说心说境说智说愚说如如说无碍宝寿今夜一一归除祗解依时及节敲破锣打破鼓若是本色住山人毕竟了无刀斧痕要识刀斧痕么说佛说法是刀斧痕说心说性是刀斧痕说迷说悟是刀斧痕说贤说愚是刀斧痕且听爆竹声中一岁除时如何珍重珍重。

　　住福州府西禅长庆寺语录

　　崇祯十一年戊寅十一月念二日入寺。

　　三门古人道入门须辨主即今入门也还辨得主么良久曰只见潮生朝自暮谁知山色古犹今。

　　佛殿丹霞烧的云门打的山僧即今礼的还有差别也无不是我来时候早只因庭外荔枝无。

　　伽蓝邪可驱正可辅忽遇没面目汉你又作么生噫大似当年忘付嘱而今劳我更嘘嗟。

　　祖师祖祢不了殃及儿孙儿孙不了殃及祖祢且道为甚如此不是不分先与后大都冤爱要分明。

　　方丈坐断十方山僧自肯密移一步分付诸人还会么补出蒲团秋月现列开五位照人难。

　　山门疏酬佛恩报佛怨世出世间都在里许维那宣竟师曰是则是更有不落言诠坐致太平一句作么生会良久曰恁么则山僧拖累去也遂升座拈香祝圣竟乃曰雨浙僧八闽客为君一一皆狼籍会得者退席五千不会者万无一失失不失闪电光中寻古迹且道是什么迹长庆破蒲团怡山发愿文懒庵裂缝掖者一队老古锥个个鼻孔辽天今日总被山僧拂子头穿却了也还有救得者么众无语师曰今日光禄王京台居士特地入山设供请山僧升座未免便借教敷扬教中道应以宰官身得度者即现宰官身而为说法说法且置宰官身作么生现顾左右曰乡风处处别日月一般明。

　　上堂第一义无可说无可说非第一义尽道狭路相逢个是法门兄弟今日陈居士自皈依先师以来深念闽中祖庭寥落特特入山要山僧举扬第一义怎奈黄河水向源头浊了也释迦掩室于摩竭净名杜口于毗耶坑陷众生个个不得转身不得吐气致使达摩西来对武帝道个廓然无圣大似披心挖胆转见利害所以历代祖师事不得已将第一义唤作长庆蒲团云门胡饼今日又突出洞山宝镜无非要人枯木上生些子花寒灰里发些子焰使汝一切动转施为圆陀陀活泼泼尽大地都做个大解脱场世出世间永不被人瞒岂不快哉山僧每见人信不及不惜口业更向人道者第一义即是吾人的本命元辰亦唤作主人翁亦唤作未生前面目亦名菩提亦名涅槃亦名真如亦名佛性可谓尽情注破今日何须重宣殊不知钱塘江解缆时为大众道了也策杖仙霞岭为大众道了也游南浦咏绿波为大众道了也过潭阳历剑津为大众道了也既而泊洪塘登岸应供入山作佛事乃至王光禄请上堂总为大众道了也何得今日更要在山僧口中取气不知此事全靠山僧不得请各各自道取看首座石浪问曰既是沿途卖弄因甚么弟全归兄师曰人天首座也须珍重进曰嚼尽杨枝谁人知味师曰问取堂中长老进曰大众难瞒师曰大众在甚么处座曰一片青山无痕不净有儒者持书呈曰弟子有几则问头请和尚批判师立举书曰大众看看批判了也便下座。

　　陈玉尺居士请上堂召大众曰还识玉尺居士不是好心么居士以儒业潜修佛道入我云门法眷今日便将玉尺要量我断拂子多少长短多少阔狭噫直饶你竖量量得竖穷三际横量量得横亘十方也量他不着殊不知者断拂子向在云门显圣堂中因打蝇子忽然断却至今不能相续有时在粪扫堆边放光动地有时在十字街头带水拖泥有时在高高山顶有时在深深海底且问你向何处寻觅他乃竖拂子曰莫者便是么若是则天无二日不是则家无二主居士不如将玉尺自量一量好若要自量直须向未生更未生已前下手量得定定当当方方圆圆然后向已生后及未来更未来俱量定当已自堪安邦定国维持世难那时断拂子不妨出来与你同报国恩同报佛恩两个眉毛撕结玉尺与断拂子打作一团如何分别遂以手作鸠觜势曰谷呱呱且道为甚如此只因昨夜梅花放惹得行人报晓春。

　　上堂天何言哉地何言哉人复何言哉所以古人道我语显无语的大众还识得无语的么若识得便可添寿于山纳福于海增禄位于无极若是游山须见顶玩水要知源底便要问如何是无语的卓拄杖曰者是语如何是无语的若道离此是即同魔说若即此是亦非圣解不即不离又作么生话会会得不妨山头白浪海底红尘如或不会大家齐念萨婆诃。

　　从天宁过南禅寺上堂过去天宁寺不可得汝作么生观未来西禅寺不可得汝作么生观现在南禅寺不可得汝作么生观莫是象骨分枝致使威光赫奕么是则是奈被浪首座昔日拈一茎草插破面门带累一切人拖泥带水及至云门显圣堂上和盘踢倒直得海底翻身今日众善信福有所归住持者功有所满且道承谁恩力还知么听取半偈终日承渠力相逢不是渠既是相逢为甚么不是渠昨宵春雨足枯木尽生机。

　　结制日宗晓张方伯为保厘请上堂天得一以清云兴雾起时如何地得一以宁崩峦偃岳时如何君王得一以安天下虏寇纵横时如何莫是不曾得一么莫是得而不行么莫是行而不普么莫是云兴雾起不干天事么莫是崩峦偃岳不干地事么莫是虏寇纵横不干君王事么不干且止且道者个一为甚与么难会还许会么泥牛吼月去还不许会么木马嘶风来若是座主家便以释迦掩室于摩竭净名杜口于毗耶为极则事谓是不二门殊不知已落二落三了也所以我曹洞宗有臣须辅君子须顺父不顺非孝不奉非辅要汝诸人于见于情于语言处绝渗绝漏直须如击石火闪电光还有向石火光中垂手电光影里翻身者么有则便好与他商量道今日张方伯设斋结制要祈阴翊王度大家须时时奉重念念输忠以图报酬有地还委悉么虽然此犹是因斋庆赞毕竟如何是结制一句乃抛出拄杖曰波涛静处蛟龙隐兵革销时宇宙宁。

　　上堂昨日法今日说明日听时方解脱世人尽欲报亲恩自家恩爱何时撇昨夜观音文殊普贤等一队汉被老僧各与二十拄杖趁出山门且道何故只因他自未度而度人为菩萨发心故果自未度而可度人为甚大目犍连是神通第一的度母不得劳他世尊教供养十方贤圣仗彼威神方可得度老僧与汝判去世尊权衡在手目连舍重从轻只知目连母生天殊不知众圣贤着贼还知么老僧从西阶上向东阶下若有个汉出来道老和尚袈裟着地也与我同参有分。

　　师诞日上堂未离兜率已降王宫降王宫后一场懡　未出母胎度人已毕出母胎后一场懡　致使历代钉椿摇橹把缆放船汉个个尽道不动步而周遍十方不开口而言满天下苍天苍天总不如东村西舍胡张三黑李四朝随流水去暮踏白云归前日有个衡廷道人道此是大解脱场大无碍处被山僧捏住鼻孔七日不得吐气今日却来为山僧庆寿寿则从汝庆秪如僧问赵州和尚年多少州云苏州有汝又作么生良久曰莫谓江南霜雪少松枝不逐岁寒凋。

　　上堂极苦无苦极乐无乐拄杖一条千岩万壑只为证龟成鳖劳动箍篱木杓昔日甘贽行者入南泉设斋时黄檗为首座行者请施财檗曰财法二施等无差别者曰恁么道争消得某甲嚫便将出去须臾复入曰请施财檗曰财法二施等无差别者乃行嚫且道差别在甚么处此是一段未了公案今日为大众了去行者请施财拈来无不是檗曰财法二施等无差别用去莫生疑者曰恁么道争消得某甲嚫但有天在上须臾复入请施财更无山与齐檗曰财法二施等无差别者遂行嚫且道又如何判一片白云青山内一片白云青山外青山内外俱白云白云飞去青山师颂至此良久曰还有人续得后韵者么僧曰在师打三棒复问曰还有么乃卓拄杖曰三世诸佛只颂得到者里历代祖师只颂得到者里山僧也只颂得到者里复卓拄杖曰者里是什么于此会得不妨省力如或未然祗为农夫爱春雨从教鸠妇怨苍天。

　　石雨禅师法檀卷第二(终)

　　(嘉兴府平湖县东皋释行旦施赀刻)
嘉兴大藏经　石雨禅师法檀


　　石雨禅师法檀卷第三

　　嗣法小师净柱编

　　住福州府雪峰寺语录

　　崇祯十二年己卯四月二十二日入院。

　　京台王光禄请上堂拈香祝圣竟就座召大众曰心外无我我外无物物外无人人外无心所以道尽大地是个解脱场一机一境尽从自己胸中流出直得盖天盖地大众既是自己胸中流出自然孤迥迥卓巍巍活泼泼阿谁无分不见雪峰大师与岩头同至鳌山举向来见人得力处被岩喝曰不闻道从门入者不是家珍若要播扬大教一一从自己胸襟流出来与我盖天盖地去峰于言下大悟连声叫曰师兄今日始是鳌山成道大众还见鳌山么只在雪峰里许还见雪峰么只在各人自心里许还见自心么良久曰快筑堤塘水风来文自生。

　　上堂雪峰大师来也还见么若见则官不容针若不见则私通车马雪峰从先德山处传得石头祖师秘密法门今日被不肖儿孙一时揭露然一显一密一抑一扬环转无穷也是诸人本有事众生于此轮回三贤于此安身十地于此立命诸佛于此设教立数立量说大劫说小劫结算到一十三万四千四百万年以谓始终之极且喜未梦见在纵饶于华严会上说到不可说不可说转不可说的田地亦未梦见在禅门以为格内事做尽伎俩用尽手段直得斩钉截铁要将者轮环子扑破乃打一圆相曰总不如雪峰用得恰好一个两个三个数到尽未来际其实也只是者个今日本真请山僧上堂自己却叨叨呾呾说了许多将谓拦我毬门路乃打拂一下曰还拦得么不是自家无伎俩令人特地忆玄沙。

　　结制上堂击拂子三下曰会么此是石头路滑不死的命根德山棒打不回的消息一句是甚么杀人不见血三毬觌面提节外生枝到者里须是剑刃上行冰凌上走若一味道是古人分上事大似千年田八百主者一藏文书正好合药有病者出来问取良久曰脉断去也。

　　求嗣请上堂古今一道生佛皆然若论感应道交便有门庭施设得之者腊月莲花失之者炎天瑞雪今日山僧升座尽大地人一时升座大众立地听尽大地人一时立地听大众听时山僧与尽大地人俱在大众耳边放光动地山僧说时尽大地人俱在山僧舌根上语四言三所以雪峰辊出木毬养子之缘犹在玄沙捉归旧处事父之道居然祗如魏善人求子一句又如何举不见道常念观世音菩萨便生福德智慧之男且问观音菩萨作么生念若解念不用默念不用响念不用口念不用舌念不用心意识念应如是念如是念者佛亦如是生亦如是今亦如是古亦如是雪峰亦如是玄沙亦如是山僧亦如是大众亦如是尽大地一切如是众中有如是念者么僧问门外风声炽然念未审和尚作么生念师曰巢知风穴知雨进曰恁么则无刹不念去也师曰耳朵当眼睛僧礼拜曰不劳赞叹师曰将谓赞叹。

　　月印师五十初度请上堂天不足为长地不足为久闪电影里翻身石火光中垂手难垂手捞得若耶溪月大似腰悬金斗到处印泥印水印空若经若论若律究竟如何下口吹布毛曾学安心卖生姜仍有辣手吃着大颠拄杖便去诸方乱走逗到今始知非七七消归四十九乃卓拄杖曰若要庆我月印兄寿须向者里会取不见释迦老子成佛已来甚大久远寿命无量复卓拄杖曰也出不得者里尽未来际行菩萨道所有寿命亦复无量又卓拄杖曰也出不得者里且道者里是甚么所在良久曰炎风吹不到且作雪峰看(月曾作云门侍者及库头首众)。

　　游鼓山上堂敲空作响击木无声唤甚么作声唤甚么作响还有道理商量么若有道理安得有今日事若无道理安得有今日事且道如何是今日事莫是拈槌竖拂要接续晏国师圣箭么屴崱峰高沧海近片帆早已透钱塘莫是语言三昧要起博山遗香么游人不坐忘归石水尽山穷总是愁莫是为张道人因斋助荐么昨夜面燃亲口说鬼王早已自知羞恁么则总不干今日事也虽然要会今日事也不难大家汲鼓山水烹鼓山茶吹鼓山笛唱鼓山歌兴鼓山丛林作鼓山佛事只不要打鼓山鼓何故只恐落在今日故。

　　元旦上堂阳春布德何必囊藏被盖百物咸新不须天外举头大众今日是　圣天子体元居正之晨我林下人合当酬恩报德若一向目视霄汉身坐白云且道臣退位以朝君一句作么生道良久曰条风开献节灰律动初阳。

　　古泉庵请上堂日日日东出月月月西没偶尔扶筇下雪峰相逢尽问承谁力此处若有代山僧下得一语不妨鈯斧头边铲去参天荆棘如或未然昼见白夜见黑业识茫茫如何委悉好委悉拈起云门六不收谁知临济打黄檗一切声是佛声一切色是佛色鸟自空啼花自狼籍又道耳不闻声眼不见色乃击拂子曰者个是什么良久曰青山雨过真堪惜涧水无情日夜忙。

　　解制小参大众云集师曰今日解制须要各人自家解始得若要我解则不同银花砌就玉树妆成识得春风面目管取破颜有分若识不得去即印住住即印破夜明帘外转身难门外也滑倒门内也滑倒荆棘林中下脚易到者里解结从人收放在我若是虚空无背面解即是结即是各各亲切道一句看众无语师曰恐汝不能皆随我道。

　　住汀州府灵山禅寺语录

　　崇祯十四年辛巳三月入寺。

　　上堂拈香曰此一瓣香阴扶王化阳翼宗风端为祝延
圣寿万安伏愿不忘佛嘱摄护生灵秉般若锋而消兵甲挥金刚焰以照群昏此一瓣香九龙滩上洗出根源铁石矶边掀翻瓦砾专为供养开山耆硕重创觉灵伏愿处处长菩提之树枝枝放优钵之花此一瓣香夜半明传当阳密付端为供养会稽云门显圣堂上传曹洞正宗三十二代湛然澄和尚法乳之恩伏愿人人悬照魔之宝镜个个佩驱外之莫邪白椎竟师曰若道灵山未散大似眼花果是真龙便解拿云攫雾游戏性天之外若是香象不妨截断众流超出心海之边大众取辨个事大须子细祗如智者大师见个甚么道理便云灵山一会俨然未散须具眼始得岂是者般死呆呆地口巴巴地有甚交涉即今山僧竖拂大众扬眉与昔日灵山拈花微笑是同是别到者里回互不回互二俱有过何故不见道如是之法佛祖密付。

　　浴佛日开戒上堂以拂子打圆相曰会么会得犹是戒相若是戒体须向父母未生前会取父母未生前作么生会须向己生后会取手清脚快者待他　地一声便捉败将来管取报恩有分若眼睛动定待他手指天地周行目顾九龙吐水浴将去持地菩萨捧将去便见荐取不及更待成佛道降外道度众生说法四十九年入涅槃远之远矣今日山僧为汝将一个优波离一个大迦叶扭作一处你道图个甚么不见者里唤作灵山如人地起还从地倒若会得四恩与汝一时报竟如或未然梵网经中道汝是当成佛我是已成佛常作如是信戒品已具足更要识相护持听取诵戒。

　　五月初六日结夏上堂搅长河为酥酪有背拈花之旨变大地作黄金全乖微笑之宗若道灵山未灵赖有谷神呼彻应休云铁石非铁纵使金刀剪不开昨日采药蜈蚣蚰蜒蚖蛇蝮蝎藏踪有地今日用药菩提涅槃真如佛性敛迹无门到者里说个病瘥药除也是灵龟曳尾总不如　埠众信炊无米饭调不湿羹一齐供养将来禅众若无握菖蒲剑驱艾叶虎的手脚拟欲吞啖也大难果是善知时节不妨骑龙头踞虎尾与大家厮斗一场略有些子气息如或未然要说个结制法教山僧向何处下口倘谓结即是解解即是结结不是解解不是结于中便有一句子能杀能活能纵能夺未免遭人简点毕竟如何良久曰人人尽谓西天有那个男儿不丈夫。

　　解夏上堂若论结也不论凡圣贤愚冤亲高下尽大地人一时结若论解也亦不论凡圣贤愚冤亲高下尽大地人一时解到者里正令当行杀活在我于中有一个不解不结的山僧要他有个用处你若草深一尺拄杖子也深一尺草深一丈拄杖子也深一丈纵饶白云万里拄杖子也不得不随他去乃卓拄杖曰且道向什么处去良久曰相随去也便下座。

　　橘山上堂辟草开荒我王库内无如是刀幸有铁炉在近随缘乞食大庾岭头拈提不动此去瓦窑不远虽然泥土烧成的山僧要与他打碎金铁炼就的山僧要与他摧折饶有二虎把门天神送供也须退身三步不见四祖见牛头山紫云如盖亲访懒融见二虎把门祖作怕势融曰犹有者个在少选祖却于融宴坐石上书一佛字融睹之竦然祖曰犹有者个在便尔契合自此三虎绝迹天神不来者个公案拈提问答自来已久山僧有一颂为大众料理去无端要显祖师风惹得旁流乱正宗今日为君俱截断唯留一线话相逢话相逢鸟自啼香花自红。

　　延祥新林庵上堂山上田高处高平田下山低处低平夏木阴阴幽鸟唱新林之曲凉风拂拂野老集延祥之庆虽无本据煞有来由人人放定光之光举一步如狮子游行凡夫日用而不知凡夫若知即是圣人个个具法相之相回一盻如象王旋转圣人亦日用而不知圣人若知即是凡夫所以常不轻菩萨道我不敢轻于汝等汝等皆当作佛乃召大众曰你看他道我不敢轻于汝等多少直捷及至说个汝等皆当作佛便被一切众生各以杖木瓦砾而打掷之今日山僧则不然我不敢轻于汝等汝等皆不作佛众中亦应以杖木瓦砾而打掷之管取报恩有地还有么如无山僧自打去也卓柱杖下座。

　　住建宁府普明寺语录

　　崇祯十四年十月二十九日入寺。

　　上堂拈香祝圣竟乃曰文不加点蛇不添足为甚么诸方尊宿尽道继宗续祖高登曲录不见临济向三圣道吾正法眼藏被者瞎驴边灭却不知即今继的是何宗续的是何祖若道千年文书好合药你看尽大地那个是病的人贪者是贪嗔者是嗔痴者是痴唤甚么作病须知贪嗔痴不是病能知贪瞋痴的却是病知得病的定应知有知有的定能打破玄关辟开要路山僧要与他相见临济祖师道一句中具三玄一玄中具三要若识得一玄一句则五位三玄四宾主四料拣是甚么干屎橛大众今日普明寺接断桥伦一脉山僧只好作个证明何故不见道他家自有儿孙在。

　　荐母请上堂佛法虽下秋逢人莫蹉过拗折拄杖头不为人超度何以故泥佛不度水金佛不度炉木佛不度火乃召大众曰得好休不肯休惹他说个真佛家里坐且唤什么作真佛致使赵州老不能无口过还会么若不会曹山所以立三堕一者类堕沩山水牯牛是一个是两个二者随堕山色与溪声不知有何过三者尊贵堕垂衣而治者古今能几个若谓今日是李成濂荐母上堂乃呵呵曰设有个汉出来道也是龙头蛇尾又争怪得他何以故普明寺里僧不见有鬼故。

　　朱联岳黄苏门二孝廉请上堂报本酬恩一义二义选佛选官是同是异到者里分疏得下不唯就路还家抑且心空及第如或未然纵饶是个昔日丹霞忽被禅者一问直得脚不点地大众你道今日檀越入山为是选官耶选佛耶荐父耶保母耶各各下取一转语方可为应供之张本还有么众无语师曰恁么则山僧代转去也若是保母须以智度为母若是荐父须以慈悲为父若是选佛百草头上会取祖师若是▆官闹市丛中识取天子闹市里识得天子则念念不违于北阙百草头会得祖师则时时奉重于西天以大慈悲为父则先天地而不为精以智度为菩萨母则后天地而不为老于此彻去所求皆遂于此未彻且要祖道重兴试问如何是重兴一句普明一向门朝北懒得从人复向南。

　　冬至上堂举乾峰举一不得举二话师曰诸人还知乾峰意么也是一面送客一面留人云门也只得随波逐浪今日山僧要与大众判去举一过水脚不湿不得举二烂泥里有刺放过一着鵔鹞赶不着落在第二即今在甚么处昨日有人从天台来山门未开时如何却往径山去良久曰相续也大难大众拈也与你拈了判也与你判了若要应个时节更须听取一颂君子道长小人道消阴阳交接不隔纤毫若隔纤毫昨日明朝会么无语师曰大家应取时节去。

　　众女信请上堂今日女信入山与他说禅他又不会与他说净土又不是者拂子本怀大众还有方便么僧曰两个五百却是一贯师曰不是今日当机又僧曰不男不女请师别道师曰别道个甚么僧无语又僧曰一称南无佛皆以成佛道师曰是你自己境界又僧曰请观音菩萨出现师曰出现也未僧一喝师曰不是乃曰还有么若有大众吃斋与山僧无分若无山僧吃斋与大众无分毕竟如何完满利益他去良久曰山僧有个方便乃唤慧定尼尼出师曰应以女人身得度者即现女人身而为说法遂下座。

　　上堂道无可道孔子无知达磨不识一个陆地行舟一个水中走马一个当道栽荆棘普明者里则不然以一言三石马骤千山会三归一泥牛奔大泽到者里得之即失失之即得得失分明天地悬隔不悬隔儒冠道履释袈裟一担担来当面掷乃顾众曰向甚么处去也西堂曰好个消息师曰只是难委悉。

　　上堂有物先天地将甚么作眼无形本寂寥举拂曰者个是什么能为万象主天际日上月下作么生不逐四时凋瞒历代老古锥即得今日普明者里也有一偈无物先天地有形本寂寥不为万象主尝逐四时凋于傅大士边会得百鸟衔花二虎把门天人送供于普明者里会得腰缠八斗肩挑十二化米斋僧虽然若得江南风气暖梅花何必待春开。

　　李居士为母初度请上堂父母未生前是第一义么良久曰生也众中还有不报四恩三有的么不报四恩三有的人还堪应供么若堪应则终日吃饭不曾嚼着一粒米若不堪应则粒粒咬着粒粒咬着的如子忆母子得母而常静不曾嚼着一粒的如母忆子母得子而常动常动则海底尘飞山头浪滚常静则龙吟雾起虎啸风生到者里直得动静双消子母俱遣方与香岩独脚颂子相应颂中道同道唱和妙云独脚且问既曰同道为甚么又曰独脚于此彻去同报不报之恩共助无为之化如或不然大家相聚吃茎齑不吃任从伊。

　　上堂举药山供养主抄化因缘师曰药山虽办来锋争奈行者兵符在手不唯化主着贼药山着贼犹深直得带累尽天下丛林凡受供者至今着贼行者至今把住不放若是山僧待化主持归举话了便命知事收入库房上常住簿云某日收甘贽行者买药银二锭管取行者一场败阙今日普明者里化主回来收已收了帐已上了且道山僧举他作么只要一手扶起药山一手放倒行者众中还有救得行者的么众下语师皆默然良久曰解制已在近鼻孔漫撩天腊八解制上堂举拂子曰见么夜半明星何似者个瞌睡朦胧说悟不悟一唤即醒天晓不露逼塞虚空向何处去去不去住不住鹘眼龙睛徒劳伫顾滔天白浪紫云峰为君脱却娘生裤脱却也未喝一喝下座。

　　石雨禅师法檀卷第三(终)

　　(嘉兴府平湖县东皋释行旦施赀刻)
嘉兴大藏经　石雨禅师法檀


　　石雨禅师法檀卷第四

　　嗣法小师净柱编

　　住建宁府考亭灵峰寺语录

　　崇祯十四年腊月十五日入寺。

　　元旦上堂不经一事不长一智衲子无家随缘即住住不住法堂深草雨滋培般若林凋孰撑拄好撑拄年新月新日新时新一切新只是不劳顾伫顾伫依然成旧去独有拄杖无旧新只解朝游山水暮宿烟霞依稀逗到灵峰寺只见西邻进椒酒东舍饮桃汤到者里作何抵待乃卓拄杖曰会么此去武夷应不远何须重举赵州茶。

　　朱居士请上堂山为寿海为福一毁一誉齐彭殇一生死半醒半酣易短寿为长年转祸患为福乐以楔出楔所以道人人本有个个不无只是取之不得舍之不得说个不取不舍恁么得我道也不得也不得大众于此会得省力异常若待黄面老人说圣说凡说心说性说罪说福说生死说涅槃亦是当道栽荆棘致使达磨特特西来对梁武帝只道得个不识乃至九年面壁得个神光也只道觅心了不可得今日居士以庆山僧之寿即忏自己之愆你看三祖以居士身来参二祖曰某甲身缠夙疾乞师忏罪祖曰将罪来与汝忏士曰觅罪了不可得祖曰与汝忏罪竟有僧问赵州和尚尊姓州曰常州有又问和尚年多少州曰苏州有你看赵州苏州有为寿三祖觅罪不得为忏罪山僧虽不肯与赵老同年且要居士与三祖同忏还忏得么虽则新年新令好挨过明朝始是春。

　　朱步紫使君祝师五旬请上堂慧业文人云游野客觌面相逢妙云不识乃召大众曰山僧恁么举扬还有向上事也无若道有则山僧辜负大众若道无则大众辜负山僧到者里山僧既已知非大众无烦复庆何乃掬溪水以为觞折松枝以为拂会启人天场开选佛且道那个溪无月何山不带云若论祝　圣寿以无疆保万民而乐业此是拄杖头本分家风乌纱下寻常活计独有同补灵峰缺陷句搔着山僧痒处亦搔着大地人痒处且问唤甚么作灵峰还会么只在你穿衣吃饭处迎宾待客处倘暂时迷昧急须补葺故山僧有重兴偈曰尽地是个灵峰大家住在里许见得者边颓落便请者边修起还修得起么良久曰灵山一会果然在你是何人他是谁卓拄杖下座。

　　福州众宰官居士同诸山禅宿庆寿请上堂僧问无量寿佛与那个同年师曰空山白日静进曰山与那个同年师曰流水百花香进曰和尚与那个同年师曰脚跟下好与三十棒进曰世尊未出母胎度人已毕今日说法更度阿谁师曰不度者一个进曰者个不愿成佛师曰愿成个甚么僧曰礼拜去也师曰好个不愿成佛的乃曰芥城劫拂石劫一坐十小劫头脑莫教错接虚空寿寿山寿福城宰官居士各山禅友耆旧也要依时及候何时候只因爱向武夷游被人唤作归灵鹫灵鹫南考亭北十里梨花香透骨会得者一叶不沾身不会者寻香还听馥若遇有智主人一齐贬向无生国咄有人报道今日是清明直是古人坟也要放他三木掴何故聻不见道以德报德。

　　上堂僧问戒经云光非青黄赤白毕竟光作何色师曰汝信得及向前来与汝道进曰师师相授祖祖相传莫非是者个么师劈头一棒僧一喝师曰此是近日一橛头禅有人吃在若是灵峰则不然待他道师师相授祖祖相传莫非是者个么与他劈头一棒众中且作么生商量一僧曰也是一橛头禅师曰情知你恁么乃曰明朝是浴佛周行目顾手指天地云天上天下唯我独尊之日云门道我当时若见一棒打杀与狗子吃贵图天下太平禅和家只知打佛要打云门却难打云门亦易要打山僧却难打山僧亦易要各各自打却难还自打得么请出众来的的道看待到明日以香水蓦头浇便见不堪若道不得你要扶律扶律已怜猿捉月你要谈常谈常犹愧乌啼花喝一喝下座。

　　上堂僧问积骨如毗富罗山那个是最初父母师曰看脚下进曰恁么则未出母胎早已相见师曰非汝境界进曰谢师答话师曰赏罚也不知乃卓拄杖曰从佛口生从法化生养子之缘老瞿昙婆心犹在如来禅祖师禅未生面目香严老未识玄微要知未生面目么耕犁只解农夫意行路谁知客子心复卓拄杖下座。

　　结制小参僧问法华经云是法非思量分别之所能解声未绝师曰思量也思量也进曰恁么则圆明了知不因心念师曰放汝三十棒乃曰外结其身内结其心龙王不怕海深内不放出外不放入波斯那愁脚湿若论参须实参悟须实悟檐前水点点岂落别处昔日梵志以左右手擎合欢梧桐花供佛佛曰放下着志放下左手一株花佛又曰放下着志又放右手一株华佛又曰放下着梵志曰我今两手皆空更教放下甚么佛曰我非教你放舍其花教汝放下外六尘内六根中六识一时舍却无可舍处是汝免生死处梵志于言下悟无生忍大众你看上古人心质朴教他放下便尔悟去岂似今时人雕琢扯拽不上不得已历代祖师说玄说妙其实也无玄妙也不过教你放下只是改文易字便被他换却眼睛至使参询不歇若问山僧两手俱空更教放下个甚么向他道佳作仁可知礼也。

　　再住绍兴府天华寺语录

　　崇祯十五年壬午十一月入寺。

　　上堂拈香祝圣竟天之高地之厚啾啾乱鸣人物鸟兽黧奴白牯撩起便行三世诸佛多不唧溜还有横身宇宙坐镇乾坤者么有则山僧要与他商量还见寒山云十年归不得亡却来时道么此是千古垂慈法则今时才入门来便学手指天地天上天下唯我独尊为据竖我慢幢争强争胜以为能事殊不知睹星悟后便说一切众生与我平等无异尚且四十九年不曾度得一个及至末后拈花博得迦叶一笑今日天华结制且道图个甚么良久曰自地登空易从空放下难。

　　上堂师挥拂子曰儒与释合仁与慈合明与悟合参性与求心合独有者断拂子则不然有时举头天外有时入水求人有时孤峰独宿若道钟中无鼓响鼓中无钟声钟鼓不交参句句无前后断拂子则又不然有时与朋友结伴同参有时与大众眉毛撕结有时带水拖泥且道于此两间还有处断也无不见古人云士庶公卿一道看贵贱贤愚明渐次若是久参耆宿一点便行后学初心三回六顾一点便行的野老讴歌三回六顾的家国兴盛且问家国兴盛堪作什么莫要与今日斋家祈福么僧问断拂子在甚么处师曰山远疑无树僧礼拜曰天空一任行师曰好个公案又僧问离却百非兼四句请师尽力与提纲师曰提不出进曰为甚么提不出师曰耳朵在甚么处进曰日头东出三分白入暮投林一点红师曰且缓缓。

　　上堂智者一言快马一鞭眼目动定直待驴年大众今日众居士请山僧升座欲种无量寿因结无量寿果被断拂子蓦将鼻孔一齐穿却了也还吐得气么三十而立四十不惑五十知命六十耳顺众中设有一人呵呵大笑将谓是曹洞宗师原来是个老学究方许他具一只眼可有恁么人么良久曰南山仍秀异灵鹤不停机卓拄杖下座。

　　上堂举舍利弗变天女因缘师曰舍利弗探竿在手将天女一探便招成个十二年无女人相变舍利弗为天女舍利弗不知天女化身如舍利弗舍利弗亦不知可谓宾则始终宾主则始终主虽然正当舍利弗与天女互换之际若唤作舍利弗又是天女唤作天女又是舍利弗毕竟如何定夺山僧有个颂子举似大众一条拄杖两人携你向东行我向西四面八方行一遍日头依旧落前溪。

　　上堂操一叶之扁舟是第一义泛鉴湖之晓月是第一义拈妙香而氤氲是第一义散天华以怡悦是第一义法筵龙象众在甚么处去也移彤山向天华天华不大移天华向彤山彤山不小没弦琴弹得者头头合拍篱边菊赏得的处处成欢虽然若是闻渊明何须赋归去。

　　显圣众耆宿请上堂昨日病今日不病宾主相逢天华显圣且道木罗汉与泥天王觌面那个是宾那个是主若道泥天王是主木罗汉是宾钟中无鼓响又作么生若道木罗汉是主泥天王是宾鼓中无钟声又作么生若道宾主历然钟鼓不交参句句无前后又作么生到者里麻缠不住刀剪不开忽有个汉喝散大众掀倒禅床扶起曹洞正宗且教他缓缓洞水逆流了也还见么良久曰东关关吏虽无阻公验淆讹未可行僧问马大师来了还有宾主也无师曰水寒鱼入窟进曰兴波不作浪买石得云饶师曰天冻鸟栖巢进曰宝镜堂前群象正若耶溪畔百川朝师曰再犯不容进曰争奈新礼一曲千古如新师曰犹费唇齿在。

　　上堂东尽头西极则相逢原不识唯有把桡人来往通消息消息通绝异同庐陵米价知多少拟意相隔便不中乾峰道举一不得举二放过一着落在第二到者里才有宾主便有遍正便有君臣所以道诸佛皆垂方便门禅宗亦通一线道此在诸方即得天华者里只要个不许夜行投明须到的人与他在妙高峰顶把手同行如或未然尽是别峰客谁当此日机。

　　上堂一阳未动物体全彰描写将来犹亏一半众中有善施五彩的为山僧出一手看僧问凤不栖荆棘和尚又作么生师曰不是僧繇手进曰龙仍归大海师曰徒劳话正遍进曰格外弹弦处知音能几人师曰且去别日来问方才和尚垂示祇得一半那一半向甚么处去也师曰明朝向汝道进曰为甚么聻师曰犹欠一日在进曰学人礼拜圆得么师呵呵大笑师曰大众与么问山僧与么答还有利益么若无利益又道人人具有如来智慧德相若有利益又道皆因妄想执着而不证得释迦老子既以龙头蛇尾今日折合将来且道成得个甚么良久曰织成古锦含春象犹较当年十万程。

　　上堂举至道无难唯嫌拣择赵州拈云才有语言是拣择是明白老僧不在明白里师曰大小赵州大似抱赃叫屈山僧则不然至道无难父母未生前道取一句看唯嫌拣择不可如羊相似乱拾物向口中但莫憎爱功德天黑暗女受则是不受则是洞然明白月落后相见的具甚么眼目到者里拣点得出不妨扶起赵州捉败老汉。

　　上堂若要举扬个事直须四方受敌八面当机雁过长空会得横抽宝剑云归远岫明他脑后钳锤若是以言遣言以理遣理忽然撞着无手人行拳无舌人解语便道是格外之谈无义之语若要与他施主福寿双圆水也消他不得何故聻不见道飞骑将军入虏庭再得完全能几个。

　　解制上堂如镜照镜石人正令方行似空合空木女讴歌始歇千唤不回的看取出门是草一捺便转的直须下脚无私且道既是夜半正明为甚么天晓不露乃拍拄杖曰木上座为汝道去也何须残腊尽方见晓春回卓拄杖下座。

　　过宝泉代具足法兄付德师侄法上堂荒田不垦百丈之风难构牢关不掩高峰之案谁圆终年吃饭贵乎颔下无喉镇日无言妙在口中有舌今日举扬具兄灵骨香雪遗踪且道以何为验乃托起衣钵源流曰看饮牛溪畔月初晓莫逐泉声落剡江。

　　过象田上堂师召大众曰者片田地人人都有只是不会料理致使荒却所以劳他上古象为之耕鸟为之耘梵卿禅师为之开掘即念现关主不惜身命为之重兴古灵致禅者继之劳筋苦骨领诸善信请山僧升座为汝证据众中还有承当者么若有也不在你闲不在你忙不在你静不在你闹但得一锄翻转便好自成自立管取秋风浩浩春水溶溶那时节一任他间也得忙也得闹也得静也得山僧有个全纸契书两手分付还有恁么人么良久曰牛生三个子到老自拖犁下座。

　　象田结制上堂小阳春十月节雁声高坠红叶时人错认桃花飞依稀惹动啼鹃舌大众且道山僧恁么举扬还有为人处也无有则三世诸佛忍气吞声无则白牯黧奴扬威耀武到者里心之与性如月行空妙之与玄如云布野若更说修说证说悟说迷横担拄杖游山去一任开期复解期。

　　再住杭州宝寿山光孝寺语录

　　送尔密法兄圆寂上堂风雨发恶滔天浪作师兄灵骨何处摸索休摸索举出东山水上行从教大地入牛角还有转得身吐得气者么良久曰问取化山和尚去。

　　上堂十载天涯放浪游依稀忘却来时道轩窗仍向水中开至今弥勒咍咍笑且道笑个甚么三世诸佛也在布袋里许历代祖师也在布袋里许四生六道也在布袋里许今日忽然有一个汉要出头来出则任出且问你布袋外是个甚么向者里道得一句不妨十字纵横重兴祖道。

　　到弁山龙华寺上堂辟土开荒创始之功何住栽松种竹守成之德靡存所以唇楼海市巧呈幻有苍狗白羊独显真空若有个汉便尔踢翻狮子窟推倒象王峰一任天魔外道魑魅魍魉现多神变身上出水身下出火播弄到三十三天轻轻下来要觑者龙华觑则眼瞎要闻者龙华闻则耳聋方可报我瑞白兄不报之恩若以强争强胜争胜以是非出是非敢保未在何故聻不见道水生于水寒于水青出于蓝色愈蓝喝一喝下座。

　　师诞日上堂百不为多一不为少虽有彭殇实无寿夭拈拄杖曰大众还见么若见则三世诸佛依教奉行若不见则历代祖师一时靠倒今日云阶居士以积功累德之心为山僧庆寿为自己纳寿为子延寿众中有堪应供者出来相见看僧问红日丽天满林增色四众齐迎特为吾师祝寿祝寿一句请师举扬师曰未离正月节犹是孟春寒进曰七十二峰齐稽首光孝年齐万劫春师曰争奈水流花落何进曰犹是眼糊涂师一喝问答竟师曰大凡一问一答须有来繇祇如问在答处答在问处还能用处不换机么不尔则信口道不独不能为应供张本水也消他不得何故聻生逢新甲子谁不爱春晴。

　　结制监院请上堂其大无外其小无内把住放行超群入队石火光里安得家煞有来繇闪电影中立得业不妨尊贵高挂瓢囊横眠拄杖结制之意未必如斯朝随云出暮踏月归监院之心庶几可遂大众昔日杨岐监院有三脚驴儿弄蹄行话还有会得者么院出问高挂瓢囊则不问横眠拄杖事如何师曰三脚驴儿弄蹄行进曰向上事又作么生师曰三脚驴儿弄蹄行进曰恁么则相随去也师曰三脚驴儿弄蹄行院喝师曰好一喝院礼拜师下座。

　　悉檀法孙请上堂今日踏春风昨日踏春雨有问西来意何曾肯负汝异姓骨肉各自同居沿流不止何处逢渠渠今正是我我今不是渠洞山老子一面头上安头一面斩头觅活今日悉檀法孙入山谢孝既知祖父不出门又知推爷向里头且道曹山孝满一句大众作么生委悉僧才出礼拜师曰自家骨肉尚如此何况区区觅路人。

　　解制上堂共住不相识千里却同风出门不落草何处不亨通众中若有一个从来不入保社的也要还山僧草鞋钱始得良久曰恁么则途中善为。

　　上堂三世诸佛言诠不及历代祖师形容不出所以说个直指早已迂曲了也不如向佛未出世祖未西来以前觑得破立得定不妨横行宇内独蹈大方若一入他释迦门庭达磨群队便见有贤愚良贱迷悟升沉还有向佛祖以前觑得破的么僧才出师便打僧曰看破了也师曰大众还见者僧不惜身命为他施主么众无语师曰秉三羯磨作法忏悔看。

　　上堂天地同根万物一体唤甚么作根唤甚么作体良久曰露也还见么见不见且置既是同根为什么宝寿山七十二贤峰有的举头天外有的入水救人有的在十字街头七横八竖有的在孤峰绝顶呵佛骂祖既然如是山僧今日要一个与胡居士为子保延还有么僧问未出母胎度人已毕且道黄面老汉今日出来做甚么师曰梅子熟时栀子香进曰春色满园关不住一枝红杏出墙来师曰种田去。

　　上堂日日日是好日一番拈起一番新祇要钵盂两度湿喝一喝曰当时若下得者一喝不妨随波逐浪免得世尊降王宫出母胎手指天地说个唯吾独尊又喝一喝曰当时若下得者一喝不妨函盖乾坤免得入雪山成正觉降外道转法轮度众生又喝一喝曰当时若下得者一喝不妨截断众流免得今日九莲剃度入僧伦登戒品又喝一喝曰且道是截断众流是函盖乾坤是随波逐浪有人简点得出许他具一只眼问答不契师复曰还分得么良久曰目前景物人皆见取用谁知各不同。

　　新监院请上堂拈一尘大地起举一纲众目具所以曹山道莫行心处路不挂本来衣何须正恁么切忌未生时大众人人要构父母未生前一着为什么切忌未生时人人要得恁么时节为什么何须正恁么人人要见本来面目为什么不挂本来衣人人要识得心为什么莫行心处路若论失人则废得人则兴管取十个有五双躲避不去虽然且道大家入者个保社毕竟图个什么良久曰莫将闲学解埋没祖师心。

　　唐祈远请对灵升座春荣秋落盖是寻常日往月来无非妙用若为生死所牵恩怨所缠阴阳隔绝疑信相参山僧为你指个路头也须谛听乃击拂曰还闻么若闻非汝父母所生之耳又挥拂曰还见么若见非汝父母所生之眼既非父母所生眼耳毕竟以何为见闻到者里便好全身直入即证真常如或未然更有半偈香烟堆里翻身去红烛光中自在归。

　　汪子野居士请升座乾坤之内宇宙之间中有一宝秘在形山古人尽力道只道得八成祇如乾坤未判宇宙未分形体未造宝从何生乾坤既坏宇宙既毁形骸既销宝从何灭于此会得视死如生视亡如存于此不会情生智隔曷遂超生之路背觉合尘难成荐往之方今日子野居士为其先考仲玄汪公特请山僧对灵说法争奈山僧口舌迟钝不能广演言教只据现前道理与公分析一上祇如公之生平能安司马长卿之贫抱愚公北山之拙又能重然诺广交游冰霜傲骨诗文绝代今子子野既能继父之风又能陶情世外克究己躬可谓青出于蓝青于蓝者矣痛思罔极追念养子缘深梦想之中音容如在山僧谓若果音容如在即谓公不曾灭只是即之不得即谓公不曾生不灭不生荐亡已竟若以能贫能拙能重然诺广交游冰霜傲骨绝代诗文为公本色殊不知此是浮形幻影如摩尼宝珠常现五色彩光五色彩光实非摩尼本色不过随方应现无有真实且道如何是摩尼本色良久曰人天交接处觉路此时开喝一喝下座。

　　上堂结夏安居鸢飞鱼跃设斋办供电卷星驰若作佛法商量管取不曾具眼将谓世谛流布不妨共入玄微虽然忽遇一担两头脱的圣名凡号呼唤不回世出世间牢笼不住还有恁么人么若有恁么人愁甚么斋供不消丛林不办僧问荒在草深频料理上流人到事如何师曰青山处处堪留夏进曰凉风阵阵侵肌骨争奈渠侬自不知师曰两重公案问千丈深潭鱼为甚么不现师曰现也进曰潭聻师便打僧曰龙行不带三江水虎若无山定不行师曰犹少一棒在乃举甘贽行者入南泉设粥仍请南泉念诵泉白椎曰大众为黧奴白牯念摩诃般若波罗蜜甘拂袖便出泉粥后问典座行者在何处座曰当时便去也泉遂打破锅子师召大众曰且道者锅子是为典座打破为行者打破诸方尽道用剑刃上事且喜没交涉山僧今日要与他扶起还肯么不是炼石手徒劳说补天卓拄杖下座。

　　颐浩寺上堂白云澹荡达磨不来东土绿水周遮弥陀不住西方且道不住西方在什么处乃举拂曰看看大众被者个上座换却眼睛了也若有转得身吐得气不用三祇炼性百劫调心管取旷劫无明一时顿断如或未然待山僧缓缓结个草菩提座再与大众一一据款结案祇因者里从来不敢放屎撒尿秽汝心田所以昔日世尊才升此座文殊便乃白捶曰谛观法王法法王法如是世尊便下座虽则世尊随机应变文殊善把要津若遇个伶俐衲子向世尊未升前掀翻宝座喝散大众不唯使世尊一场懡　亦使文殊无下手处须知古人用尽苦心蕴酿将来要人向父母未生前道取一句争奈时流若不静沉死水便乃动落今时只有香严祖师是问一答十问十答百的人到此不敢容易直至久久击竹方悟如今还有道得的么良久曰洙泾船子垂丝后几个从今再下钩卓拄杖一下僧问法王法幢随处建立今日和尚升座毕竟凭何建立师曰莫将五老峰头月特地随波照九峰僧曰大众瞻仰有分师开示不录。

　　祈嗣请上堂亘古亘今绵绵不绝递代相承复是何物信得者水边林下长养圣胎不信者七尺单前唤龟作鳖山僧恁么举扬众中有不甘者么僧问亘古亘今且道是何物师曰落叶无人扫难成宾主欢进曰霜风月皎师曰是什么时节进曰正当恁么时节师曰恰值老僧不恁么又作么生进曰山高云静师曰闲言语师复曰信如潮汐至海无疑信如日月光天无疑信如荣枯相地无疑信如迷悟性人无疑昔日崔赵公问国一钦出家事钦曰出家乃大丈夫事非将相所能为公有省后李遵最公问谷隐出家事隐亦以此答之公亦有省遂作偈曰学道须是铁汉把手心头便判直取无上菩提一切是非莫管此真可谓人无疑者虽然今日居士特来求嗣且道如何举扬良久曰晓洞云腥龙孕子夜天月冷兔怀胎卓拄杖下座。

　　上堂古今天地古今日月古今山川古今人物会得者能杀能活能纵能夺不会者阳长阴消依时及节若论群阴剥尽而不知知者犹寒一阳初生而不觉觉者未暖但肯孕结将来则时节一至其理自彰如药山参石头头曰恁么也不得不恁么也不得恁么不恁么总不得你又作么生药罔措头曰子因缘不在此可往马大师处去参马祖理前问祖曰我有时教伊扬眉瞬目有时不教伊扬眉瞬目有时教伊扬眉瞬目者是有时教伊扬眉瞬目者不是你作么生药乃契旨礼拜祖曰你见个什么便礼拜药曰某在石头和尚处如蚊子上铁牛相似祖肯之大众你看古宿为人还有实法与人么还教人如何参如何究么还教人坐禅么还教人做功夫昼三夜三磨裈擦裤么学者悟处曾见光见怪么曾说有得有证么但说个我在石头处如蚊子上铁牛相似你看石头与马祖是六祖两派下来还分彼此么还分旁正么还曾捞笼学者么今时不知从上诸圣是一鼻孔出气接引学人同出一手岂似如今分门列户说南岳为正说青原为旁若要说难道他们当时不会说直待如今方说羞也不识也不把从上命脉摸摸看也不把从上机缘审审看信口乱说旁若无人今日一阳初生君子道长小人道消故山僧略将法门举示大众须知石头为人榜样药山参询榜样虽然药山恁么悟去也是急水上打毬子何故聻相识满天下知心能几人。

　　为正修入塔上堂君子道长小人道消天堂地狱任意逍遥天堂不为乐地狱未为苦要吃金牛饭须打禾山鼓无缝塔休莽卤大家相送意如何师恩友义成千古千古目前目前千古朝来大雪空中舞若道亡僧面前万里神光顶后相五五依然二十五大众古人道枯木龙吟方见道髑髅无识眼初明祇如正修禅者髑髅已净识阴既销如何是他初明的眼僧问初明眼即不问万里神光事若何师曰为甚不问初明眼进曰有意气时添意气师曰仲冬无严寒点水不滴冻进曰恁么则一阳来复万木惺惺去也师曰还知赏罚么进曰谢和尚证明师曰大众证明始得又僧出众喝问曰唯此一事实余二则非真师亦一喝曰唯此一事实余二则非真僧礼拜起曰真实消息蒙师指上品莲台已降胎师呵呵笑曰将谓活人送死人便下座。

　　石浪首座请上堂师升座浪礼拜师背立不顾座绕一匝依位而立师曰大众会么若作子归就父父全不顾见此是世谛流布想且道何故如是曹山未曾孝满在遂下座。

　　普香寺请上堂道不在远唯人自远亦不在近唯人自近山僧口舌拙讷机思迟钝两个只好唤做一双总不如古人酝酿将来说道目前无法意在目前不是目前法非耳目之所到大众到者里手足攀揽得着耳目追纵得及底若有密移一步看取飞龙的人方可报答檀越护持之诚施主供养之德国王水土一时酬毕若在长连床上打得两个瞌舂以为禅定学得两句转语以为机锋敢保土也消他不得昔年高太傅是在家居士自参芙蓉省发之后便开口说大话曰悬崖撒手任纵横大地虚空自坦平照壑辉岩不借月帘前别有一轮明此是宰官居士修行榜样如今尽是倚门傍户如何得大地虚空一坦平去如何得撒手任纵横去虽然更须撒开帘子打破光明方可与他普香寺里相见如或未然狮子峰高对象主。

　　上堂卓拄杖曰今日是木上座　地一声时是哆哆啝啝时是有句耶是无句耶从佛口生的从法化生的为什么有得皮得肉得骨得髓之意大众论量论量看道副曰不执文字不离文字而为道用祖曰汝得我皮尼总持曰如庆喜见阿閦佛国一见更不再见祖曰汝得我肉道育云四大本空五蕴非有无一法可得祖曰汝得我骨慧可出礼拜依位而立祖曰汝得我髓咄达磨大师被人换却眼睛也若是耳朵当眼睛的定不作此分别何故聻不见道狮子窟中无异兽若以不执不离为见不消错了也若以一见不再见为不离窠臼错了也若以无一法可得为十成语错了也若以礼拜归位为倜傥之机错了也你看目前跻跻的阿谁不可付嘱拣择个什么且阿谁不具足还有欠少些的么何故老大达磨分出个皮肉骨髓来还知他曲为今时么苦哉山僧也曾付嘱几个来还有者领破袈裟在若有人向四错外说说所得看问答不契师曰牛生三个子到老自拖犁。

　　上堂船来陆来什么物恁么来朝去暮去什么物恁么去若欲掘开石坝踢翻塘岭且未是到家消息何故祇如诸人未跨船舷一个宝寿早已注汝心源了也乃至一路路来穿衣吃饭语言谈笑各各一个宝寿不高不低不大不小及乎到来乃被水鸟树林钟铃锣鼓换却眼睛虽则水鸟树林等不离宝寿汝还听得水鸟树林悉皆念佛念法念僧么古人到者里说个若将耳听终难会眼里闻时方始知且道眼作么闻耳作么见现前考钟伐鼓试问无耳的人眼还闻么现前天光云影试问无眼的人耳还见么参学的人到此须解得会得始得不然宝寿山为汝解去也良久曰车不横推理无曲断。

　　上堂如是之法佛祖密付汝今得之宜善保护乃召大众曰得也未若也未得密在汝边殊不知说个密字早已显了也显密且置祇如云岩老人开口说个如是之法还有指处么还无指处么若无指处争奈有言语在若有指处指个什么莫指个拄杖么此是山崖里砍得的莫指拂子么此是建宁五分银子买得的如何合得密付的道理若合得则银碗盛雪明月藏鹭中间建法幢立宗旨说个臣奉君子顺父不顺非孝不奉非辅你看此宗法门何等巍堂何等气宇岂是小知小见苟窃得的你看古人说法结果将来自然头正尾正要知云岩老人头正处么如是之法佛祖密付要知云岩老人尾正处么潜行密用如愚若鲁但能相续名主中主所以但识得主吾宗未许还识得主中主么春风不出坞满谷蕙兰香。

　　过显圣上堂古道无人行行之亦坦平樵歌并牧唱听者绝知音知音绝主宾赓和成欢悦入理深谈门庭施设赞叹不及处宝寿峰祇可旁通称扬不及处化鹿山唯堪击节良久以拂子打圆相曰大众看看到者里祖宗田地方才隐密又打圆相曰大众看看屈屈化山和尚问曰正恁么时如何师曰请老兄珍重山顾左右曰大众毕竟还是者老汉师曰也是老兄饶舌。

　　请化山和尚引座上堂梅花熳熳春信纷纷深水高山水消雪解倘有枯木寒崖残雪未消坚水未解的请化山和尚为汝消却解却请师之语汝合自陈恐汝未能皆随我道下座。

　　石雨禅师法檀卷第四(终)

　　(嘉兴府兴善寺比丘明馨施赀贰两
净见净照智觉智乐智达共壹两
净慧五钱智瑛智昙智源共壹两
净趣智常共肆钱智鉴参钱
檐葡林净月壹两智孚贰钱五分)
嘉兴大藏经　石雨禅师法檀


　　石雨禅师法檀卷第五

　　嗣法小师净柱编

　　住杭州龙门悟空禅寺语录

　　崇祯十五年冬受请至甲申二月入新方丈。

　　屺瞻葛太常请上堂拈香祝　圣竟师以拂子打一圆相曰者片田地本是平常本无高下不烦造作不用阶梯若便尔休去即是大言不惭的汉未透龙门关在烧尾曝腮有何利益还要透龙门关么才见鹦鹉峰上到九曲岭便唤作透关得么入大殿进方丈识得檀越是谁住持是谁便唤作透关得么纵饶你识得住持是别传一脉洞上一宗权开五位善接三根便唤作透关得么若有个汉向下方来从最初一步不妨手清眼快透得些子然后途路中也是透关处见鹦鹉峰也是透关处登九曲岭也是透关处至大殿入方丈也是透关处岂不直绝岂不痛快何烦更去说修说证何烦更去长连床上攒眉皱目向鬼窟里作活计所以雪峰祖师道乌石岭与汝相见了山门头与汝相见了僧堂前与汝相见了且道如何是相见的意莫是两眼对两眼么是则是毕竟唤甚么作主中主良久曰相续有甚么难。

　　为荐亲上堂教中道大慈悲为父知度菩萨母若能会得则多生父母一切幽魂尽在龙门拄杖头上放光动地信得者真是知恩即是报恩方可谓之不生方可谓之不灭方可谓之无恩可报何故聻以拄杖横按曰者个得与么长复以拄杖竖起曰者个得与么短会么喝一喝下座。

　　过栖真寺上堂游山好游山好青山面面无烦恼逢村遇市设斋筵百味珍馐只一饱一条拄杖活如龙个是衲僧无价宝逢场作戏任纵横有人问道当头考无端逗到桃源乡栖真寺里僧多少那管前三与后三阿谁共我游山好游山好游山好试问游山有何好名缰利锁不能牵秋林落叶随风扫大众今日斋主特为求福故请山僧登座为甚么只管长歌短唱乃蓦拈拄杖曰看看此是庄严百福身时人尽向外头讨不向外头讨还向里头讨得么复击拄杖曰且喜助歌声有鸟劝君一念早回头家家有个来时道来时道无玄奥须信出门便是草为甚么道不出门亦是草聻路逢死蛇莫打杀无底篮子盛将归又作么生卓拄杖曰阿谁共我游山好。

　　寿绍南老居士请师显教寺上堂乾坤之内宇宙之间中有一宝秘在形山古人可谓藏头露尾今日特为大众全身显露祖师道在眼曰见在耳曰闻在鼻嗅香在口谈论在手执捉在足运奔此是宝在六门显现处为甚么又道知者即是佛性不知者唤作精魂遂拈拄杖曰见么复卓一卓曰闻么若于此转得即名知者知者即见佛性如或未然山僧与老居士酬唱去也居士请山僧说法是宾中主山僧与居士说法是主中宾山僧说时居士听时大众共知即是宾中宾居士听时山僧说时大众不知即是主中主既是主中主为甚么大众不知不见道只可自怡悦不堪持赠君。

　　上堂师抖擞袈裟角曰第一义聻复抖拂子曰第一义聻乃召大众曰若道是有为甚么抖擞不出若道是无为甚么天神地祗以此为宫殿鱼龙鸟兽以此为窟宅即诸佛菩萨百千法门无量妙义以此建立西天四七东土二三以此相传乃至五家以此分列所以有无不得谓之不是目前法非耳目之所到为甚么又道意在目前莫是更有玄妙处么到者里大须仔细君君臣臣父父子子总出不得者个绻缋虽然臣能退位始可朝君子若转身方堪就父还有转身退位者么众下语不契乃下座曰牛生三个子到老自拖犁。

　　为息波入塔上堂声前荐得犹如鹞过新罗句后承当已是不快漆桶恁么道也是事从叮嘱起然古人真为生死不明克苦参究一日忽听送丧者唱曰红轮决定沉西去未委魂灵往那方孝子哭曰哀哀遂大悟看他如此悟去说得他是声前么说得他是句后么秪如今日息波禅者毕竟在甚么处大家道道看众下语杂乱师曰总是野鸡啼老僧只得自唱个薤露歌去也生生生死死死不生不生不死不死生而不生死而不死不生而生不死而死佛以一音演说法众生随类各得旨夜来猛虎咬大虫晓起泥牛惊入海囫囵一个无缝塔暂可安身在里许莫动着休拟议仍要大家相送你且道如何是相送一句良久曰雪点红炉何足异踏翻波是水方奇喝一喝下座。

　　结制上堂登山把钓石浪翻空云饵月钩谁能吞啖若是锦鳞吞得吐得摆尾摇头自遭点额如何透得龙门关去且道唤甚么作龙门关以拂子画一画曰还透得么透不得山僧又扯葛藤去也昔日冯济川居士参龙门远闻童子吟万象之中独露身远拊公背曰好聻公即契入后参大慧亦蒙印可尝自咏曰公事之余喜坐禅少曾将胁到床眠虽然现出宰官相长老之名四海传如今士大夫也有学得的也有作偈的只是不曾谛当未免操履不密如冯公预知时至公堂设座僧衣道履拜辞北阙叮咛官吏道俗扶持佛教握杖蜕去漕使曰安抚去住自繇何不留取一颂以表罕闻公张目索笔书曰初三十一中九下七老人言尽龟哥眼赤到者里岂是你学得来的须在万象之中独露身上悟得谛当方能如此只如花瓶蜡台香炉是万象毕竟唤甚么作独露身有僧拂袖而出师曰若识结制识取解制遂下座。

　　元旦上堂一新条令万古洪规今既非增昨亦何减心之与性虽是假名悟之与迷确乎有据千丈岩前进得一步看取飞龙在天九曲岭头倚肩踏蹑致使潜龙勿用只为诸人自暴自弃博得山僧自起自倒乃以拂子画一画曰若向者里扯得平交那管若鱼若龙若虾若蟹一任天来龙来神来鬼来总要他知时识节自然庆无不宜还有么山头打辊龙天喜闹里参禅佛皱眉喝一喝。

　　师诞日上堂佛种从缘起是故说一乘春霜不露白露白两盆倾秪如露柱怀胎特牛生子不知以何因缘而有此瑞若一向手指天地说个唯我独尊管取世界不能安立所以他不得已只得酝酿将来要使一味中百味具足又说个一切众生与我悉皆平等若从平等处荐得不妨云兴问难若只在唯我独尊上着倒说出话来知甚赏罚所以曹山道莫行心处路不挂本来衣何须正恁么切忌未生时龙门者里蓄得个石鹦鹉终日啼风唤雨说五位说三玄说四料拣若依洞山老人道若将耳听终难会眼处闻时方始知也是怜儿不觉丑龙门则不然直须父母所生耳听取始得且道即今说甚么后堂曰大雪满山寒师曰须是者个老头子始得。

　　圆修庵主请上堂春无三日晴春无三日雨若作佛法会半许半不许人人尽道直指人心见性成佛且道达磨指的是那个心神光见的是那个性尽谓心无形状心无踪迹是故觅心不得便是安心切莫梦话好所以历代祖师升堂入室竖拂拈槌总要从头按起只为黄河水自源头浊了也不见仰山问新到云向甚么处来僧云幽州来山云汝还思彼中否僧云常思山云所思是境能思是心彼中楼台殿阁鸟兽人畜返思思的心还有许多般否僧云总不见有山云信位即是人位未是且道如何是人位问取圆修庵主。

　　上堂智者一言快马一鞭一言不会千言万言若有人向千言万言处会得即是一言的道理方可道为人则不出出则不为人古人云闭门打睡接上上机竖拂拈槌曲为中下何故定要山僧摇唇鼓舌莫是诸兄弟自甘中下么所以断拂子只得随汝颠倒以缁为素仍要诸兄弟随流得妙秪如搬柴运水是流担土负木是流以西岭之有余补东冈之不足是流栋梁椽柱凑合得来金碧交辉是流至使一切游者玩者近者远者知龙潭之有源山峦之有灵总唤作流且道毕竟如何是妙忽有一人出来道恁么则达磨一宗扫地尽也且道许他即是不许他即是若许他则辜负己灵若不许他则埋没诸圣到者里直得鹦鹉峰飞鸣始得今飞鸣也还会么一人传虚万人传实喝一喝下座。

　　众女信请上堂过去心不可得现在心不可得未来心不可得此是佛在金刚会上说的彼时若有个汉出来道者个是甚么管取黄面老子忘前失后一场败阙只因未得其人所以逗到如今山僧不惜唇皮与他注脚一上过去心不可得昨日分明十二日未来心不可得明日分明十四日现在心不可得春风处处花狼藉遂举拂子曰金陵俞道婆来也他在琅玡会下闻得无位真人话后因丐者唱莲花落云不因柳毅传书信何缘得到洞庭湖遂大悟凡见僧至则云儿儿一日问安首座曰甚处来安云德山婆云德山泰乃老婆儿子安曰婆是甚人儿子婆云被上座一问直得立地放尿你看者婆窃得些子便会兴风作浪有时在高高山顶有时在深深海底有时踞诸佛顶　有时卧众生脚下可谓纵夺自繇所以一切人奈何他不得今人一味争强争胜动着便夺所以常被人奈何又举拂子曰断拂子化为龙也吞却乾坤也且道纵即是夺即是喝一喝。

　　吴山诸居士请上堂举狮子端禅师因见弄狮子发明心要遂合彩为狮子皮被之终日撒疯撒癫或歌或笑一日有人讥之曰村里狮子耳即应声曰村里狮子村里弄眉毛与眼一齐动开却口肚皮直儱侗不爱人取奉直饶弄到帝王宫也是一场干打哄师曰恁么则三世诸佛也是干打哄历代祖师也是干打哄今日斋主特特入山设斋也是干打哄山僧特为升座也是干打哄设有人出来道者汉祗解说一边话且道许他不许他良久曰痴人面前不得说梦。

　　僧问昨日即不问如何是今日事师曰知恩者少负恩者多进曰和尚还有为人处也无师曰有进曰如何是为人处师曰也是一场干打哄进曰恁么则云在岭头闲不彻水流涧下太忙生师曰又恁么去也进香普陀请上堂还要知第一义么拂子是棕榈做的拄杖是藤条做的要收大家好收要用大家好用为甚么说个法身充满于沙界普现一切群生前便眼青眼黄且道毕竟唤甚么作法身若见得彻真观清净观广大智慧观常愿常瞻仰若闻得透妙音观世音梵音海潮音胜彼世间音请问何故善财参德云比丘于妙高峰顶却在别峰相见聻如是则观音不在南海既不在南海在甚么处莫在动步处么莫在下船处么莫在风波险恶处么若在诸处见得犹是座主见解到龙门者里一些也用不着何故不见道明年更有新条在。

　　剃度上堂金刀才剪僧俗繇分袈裟未披智愚莫辨若论最初一步说个未离兜率未出母胎只可依稀相似更要末后一句直饶目顾周行指天指地其如仿佛不同真是超佛越祖的汉揭开本地风光踢倒当阳独露自然迥达大方如或未然拈袈裟角曰也少者个不得且道者是甚么不见道鸡足峰头风悄然还会么四长一短割截衣持喝一喝。

　　送云门湛老和尚木主人径山祖堂上堂觉浪和尚白槌竟师曰拈镜花捉水月祖祢不了殃及儿孙吹龟毛掷兔角儿孙不了还及祖祢到者里撮土为香恩仇莫辨扬歌当哭庆吊难明须是披双径圆双目列五峰开五位的方能斟酌设或大人峰无大人相宴坐峰只图晏坐那肯管鹏抟峰展翅不展翅此事且置秪如有僧问国一祖师如何是道答云山上有鲤鱼海底起蓬尘且道是答他话还是别行一路还是格外提撕还是直指人心还是无义味语此等见解尽属知解宗徒毕竟如何理会若理会得方不负我径山法兄救时救弊一番苦心如或未然裂开片石成二位宾主何妨分不分喝一喝觉浪和尚结槌师下座。

　　破闇法侄请上堂连日雨滂沱殷勤为甚么不因梅子熟争奈烂泥何烂泥路殊难渡到者情知不动步钟鼓交参海众多主宾明暗无回互新丰一曲老龙吟法门骨肉方能和能和且置如何是我弁山法侄不动而至道理还会么雨过雷惊千尺浪龙门更有一重关。

　　上堂举那吒太子析肉还母析骨还父然后现本身运大神通为父母说法师曰既是骨已析了肉已析了身又如何现法又如何说良久曰见么九曲岭头云去作人间雨。

　　弥陀寺请小参度岭登山拖泥带水为道为名必有所以若为道道无可道若为名名无可名无道之道道遍天下无名之名名满十方名满十方不动而变道遍天下无为而成无为而成雨落定是阶下湿不动而变天晴定是日头出若作道理商量不妨弘教与诸人说说如弥陀经云雨天曼陀罗华其土众生常以清旦各以衣裓盛众妙华供养他方十万亿佛即以食时还到本国者个本国你还道理诠注得么直饶文殊无说维摩默然总未梦见莫是一念不生是本国么若作恁么见解打折你驴腰且道过在甚么处参。

　　住嘉兴府东塔广福寺语录

　　崇祯十七年甲申十月十三日入寺。

　　司空谭埽庵居士请上堂师至法堂曰云水家乡意在云水别行一路事在檀那去此二途速道看众无语师曰牛生三个子到老自拖犁遂升座拈香祝圣竟师曰还乡一曲开口成乖故旧相逢转眼即错到者里会得不妨省力若更说玄说妙道个无舌人解语无眼人能观却是抱柱洗脚把缆放船的汉有什么用处昔日善才童子于福城塔庙见文殊象王回顾狮子颦呻便得根本智山僧道未梦见在既是根本智为什么向回顾颦呻边得且道毕竟向什么处得师乃左右回顾曰山僧罪过不少还要识得差别智么若识得便好与埽庵居士为夫人荐往如或未然德云端在妙峰顶尽向别峰深处求喝一喝下座。

　　上堂如是之法佛祖密付山僧今日为众显说了也还会么良久曰若不会则莫怪山僧涂污你好人人尽要成佛作祖说悟说见不知汝作么生悟作么生见佛祖毕竟在什么处举廓侍者问德山曰从上佛祖向什么处去也山曰作么作么廓曰敕点飞龙马跛鳖出头来山休去来日山浴出廓过茶与山山抚廓背一下廓曰者老汉今始瞥地山又休去师曰者个公案古今商量者不少不知却被德山作么两字误却所以逢人见鬼胡喝乱道拖了个棒到处将父母鼻孔扭捏不知廓侍者一问诸佛诸祖全身显现须是眼清手便的人于此觑破说成佛也是说作祖也是说悟说见总是须知德山别有长处只是被侍者把得定道个敕点飞龙马跛鳖出头来德山休去到来日抚廓背一下廓曰者老汉今始瞥地可谓头正尾正依旧把得住山又休去会么会得则汝今得之宜善保护。

　　上堂山僧到东塔已来上堂数次不曾见有无求而请者山僧亦不曾有无说而应者今日众信却以无求故请山僧以无说故应可谓财施法施等无差别若向者里领略得去拍拍合令句句超宗便好向百花林里一叶不沾十字街头横来直往便好听尘说刹说炽然说无间歇若是向意根下卜度道施主无求而求求而无求老汉说而无说无说而说此等见解做他法师使下也不得何故不见道隔壁炒豆香我在隔壁张你也不与我我也不思量有个傍不肯的出来道既不思量张他作么众中还有恁么人么喝一喝下座。

　　天宁寺修毗卢阁请上堂于一毫端现宝王刹坐微尘里转大法轮蓦举拂子曰大众看看宝王刹聻大法轮聻到者里直得释迦老子无暇旁通历代祖师不遑曲畅须是个格外汉子于此识得尽虚空是个宝王刹尽三世是个大法轮无大无小无偏无圆无成无住无坏无空亦能有成有住有坏有空有偏有圆有大有小皆随众生根之浅深圆融行布行布圆融所以逗到天宁寺里为诸刹之独尊关一郡之隆替今日会首执事特请山野于此阁中指出渗漏破缺处固是好事争奈古人有语道昨夜雨滂烹打倒蒲萄棚知事普请拄的拄撑的撑撑撑拄拄到天明依旧可怜生试问既是可怜生又要撑他作么若道莫不从此法界流究竟还归此法界此是座主见解毕竟如何良久曰不是苦心人不知喝一喝下座。

　　上堂有一句子虚中有实有一句子实中有虚有一句子虚中有虚有一句子实中有实者四句人人本有个个不无举拂曰断拂子有时四句作一句说有时一句作四句说若分疏得下不妨向四后句足成五句还有么良久曰山僧自足去也遂下座。

　　荐侍御曹石仓上堂四大本空五蕴非有久旱甘霖俱开笑口只是不见了石仓曹护法各处丛林似乎掣肘且道他向甚么处去也良久曰分明月在梅花上看到梅花早已迟。

　　荐朱广原司寇上堂持戒但朿身非身何所朿古人恁么道虚声听杓卜甚么作持戒甚么作非身山僧恁么举拌命吃河鲀大众今日葵石居士为显考三周忌临入山在令先司寇一生护法定能世世作佛金汤奈何居士未能自信又入戒坛斋戒众既闻戒已须信孝名为戒何必又要山僧说禅说道以为助荐昔有一僧问曹山灵衣不挂时如何山曰曹山孝满僧云孝满后如何山曰曹山好颠酒天童颂云新孝满便逢春醉步狂歌任堕巾散发犹夷谁管系太平无事酒颠人天童恁么颂也是因斋庆赞山僧亦有半颂新孝满好斋僧人人鼓腹去腾腾近日醉乡风俗恶净土何妨且共登大众为甚么去则实不去生则决定生良久曰问取曹山。

　　香萃庵请上堂现成公案不用如何撩起便行何烦侧耳目前无法意在目前文殊与我携水去不是目前法非耳目之所到普贤犹未折花来香萃庵启华严期深知经有无量品品有无量偈偈有无量言言有无量义将此法界收入香萃法界不大香萃不小奈何知音者稀又要别行一路俟会满之日启创大悲道场特请山僧为作证明然大悲有八万四千烁迦罗眼复有八万四千母陀罗臂于中或慈或威或显或密能纵能夺能杀能活三根普利万德全彰设有一个傍不肯的出来道大悲千手眼那个是正眼管教三贤胆丧十地魂惊何故聻不见道寒蝉抱枯木泣尽不回头喝一喝下座。

　　敬畏庵上堂尽言城市有山林古佛家风一径深无缝塔存灵骨在相携缁素共追寻寻不得儿孙脚下知端的断桥桥断断还连临济名为白拈贼大众无趣老人上传临济正宗下接断桥一胍可谓彻上彻下所以临终偈曰皮袋付与丙丁公白骨断桥随众末后道得好呵呵明月清风吟弄大众皮袋既付丙丁白骨交归断桥毕竟将什么吟风将什么弄月良久曰为见烟霞生背面因知星月绕檐楹。

　　摄心庵上堂桑麻曲径旧日门阑寂寞家风无人能到所以启明法侄别开一径若依旧向外打团团争觅得个中心柱子不道你觅不得只是你用不得不道你用不得只是你见不亲倘见得亲雪盛银碗鹭宿芦花有什么难辨若是一担芝麻十斗粟落在八斗糟中要寻个出头路也大难在不如按下云头二六时中仔细看毕竟是何道理说得要行得且作么生行不见道足迹不闻寻路者橹声尝听钓渔舟堨一喝下座。

　　小参以有塞有将空道空和尚斋僧理亦通熨斗煎茶铫不同乃召大众曰洞法师一生说心说性谈有谈空可谓说得一尺今日他眷属以耕种之余入山斋僧特请登座可谓行得一寸此真青出于蓝者矣在东塔门下即不然要你说即说取行的行即行取说的乃卓拄杖曰者是行的如何是说的又卓一下曰者是说的如何是行的于此分疏得下许他宾主相见设或未然无功来受禄寝食岂能安。

　　石雨禅师法檀卷第五(终)

　　(松江府华亭县信士朱尔千捐赀贰两)

　　(嘉兴府嘉兴县信士周必成壹两
冯邃昌周在鲁各壹两冯球五钱梓)
嘉兴大藏经　石雨禅师法檀


　　石雨禅师法檀卷第六

　　嗣法小师净柱编

　　住杭州皋亭山佛日净慧禅寺语上

　　顺治丙戌九月十五日入院。

　　山门维摩不二门密密难通弥勒楼阁门重重杂沓总不如密移一步普门开法雨共沾甘露润。

　　伽蓝你是外护我为内护内外无私鼎新革故。

　　祖师西天四七东土二三若人不会前三后三。

　　大殿巍巍堂堂只是者个者个不识许多回互要不回互别行一路且道别行那一路展开坐具大家看切忌前瞻并后顾。

　　入室据此室行此令若论曹洞云门不用棒头取证拈拄杖曰且道者个木上座要他何用须知佛日开山老坐断乾坤不放行咄。

　　上堂拈香祝　圣毕师乃就座曰日日是好日登高也待重阳时时是好时收稻必须霜降若不登高焉知眼界之宽广若非收稻安得香积之充盈所以道时节若至其理自彰秪如大众要请山僧来应岂不是自彰的理出宝寿送者送迎者迎岂不是自彰的理过北新关此时宾主未分中途栖泊宿紫云庵岂不是自彰的理过拱辰桥至军屯里到松篁亭雨露沾濡心田得润岂不是自彰的理只为你大众顾盼不及攀揽不着必待山僧登座指挥以为入院佛事殊不知换却诸人多少眼睛了也设若更要黄鹤峰两翅蹁跹佛日峰辉光灿烂则山僧罪过不少不得已引古证今说过去说未来说现在要你按图索骏因言会意各各溯流穷源触着磕着那里欠少一些那个智眼不具若是辜负己灵全仗山僧鼓两片皮说开山本空禅师用木上座十三岁行脚震起佛日家声至今不坠总不如松篁亭外承清韵流水桥边听好音。

　　监院化主请上堂衲僧本无事无事非衲僧会得个中意符来好奉行所以古今丛席得人则兴失人则废若是其人则富之与贫横担而走好之与恶直负而趋乃至任恩承怨超是越非尽是当家本色更要横拖布袋为众打街坊在山僧赞助不及中峰国师有个托钵句子略为举似或与多出门拍手笑呵呵或与少但得悭囊开便了或言无随缘善巧着工夫待得倾仓都舍与翻转钵盂浑不取且道浑不取教大众吃个甚么到者里百千三昧无量义门一时现前若真是个汉如经蛊毒之乡水也不肯沾他一滴何故聻十万八千圆满日归来一一报君知。

　　上堂举拂子画圆相曰大众看看三世诸佛跳不出历代祖师跳不出一切若圣若凡总跳不出于中有个东西不辨南北不分的汉衔取一茎草来个个供养得着又画一圆相中书十字曰三世诸佛向甚么处去也历代祖师向甚么处去也一切若圣若凡总向甚么处去也于中有个七通八达眼目分明的汉尽办得饆饠　子乃至珍馐百味从教没处殷勤所以道把住则黄金失色放行则瓦砾生光黄金失色则野老讴歌瓦砾生光则野老颦蹙大众此虽从上法式万古规模且道黄金失色处野老何故讴歌瓦砾生光处野老何故颦蹙若分析得出不妨横行直撞自在自由如或未然总不如横肩布袋米个个不肚饥。

　　为鹫林入塔上堂僧问百骸溃散皆归土一物长灵何处安师曰你问那个长灵进曰暗地好惊人师曰度亡已竟进曰秪如死人路上有活人出身处活人路上死人无数又作么生师竖拂曰且道者个是死是活进曰死去生来更不疑师曰拈一放一不是好手乃举僧问曹山灵衣不挂时如何山云曹山孝满僧云孝满后如何山云曹山好颠酒师曰若向好颠酒处会得鹫林觉灵往生已竟若向曹山孝满处会得无竭孝道已成若向灵衣不挂时会得大众助往已毕虽然若要入他无缝塔日轮午后再商量。

　　结制上堂祖师心印古佛过去久矣山僧只有断拂一枝三十大光钱买的也解穿人鼻孔直饶你踢倒须弥踏翻海水绕四天下走一遍且问他草鞋绳断也未所以道凡夫日用而不知凡夫若知即是圣人圣人亦日用而不知圣人若知即是凡夫佛日者里总要往来绝迹凡圣情忘行也赤条条坐也赤条条逗到他浴锅里去见得既不洗尘亦不洗体忽悟水因尚是依教修行只可博他馒头粉汤风菱橘子若要金襕袈裟直待弥勒下生何故不见道鸡足峰头风悄然喝一喝。

　　上堂因裱瑞白和尚像僧指问曰和尚终日上堂为甚么弁山和尚口挂壁上师曰恰好进曰秪如弟全归兄一句作么生道师曰更须归父进曰归后又如何师曰同时不识祖进曰谢师答话师曰还识祖么僧礼拜归位师曰一场懡　乃举拂子曰看看于此鉴得定踏得稳那里有干戈扰攘剑戟纷纭所以道道人行处如风行草偃开口则天魔拱手动舌则外道潜踪还鉴得定么踏得稳么不得已说个银碗盛雪明月藏鹭义解者唤作一色争奈类之弗齐混则知处又道意不在言来机亦赴祗如此是言还动得些子么动成窠臼还差得些子么差落顾伫老僧如此判断且道与义解者有甚么差别若识得破即唤做一人发真归元十方虚空悉皆消殒还知么腊梅花放处何待晓春回。

　　上堂僧斋僧金博金如镜照镜似心合心大众今日具之履澄请山僧上堂欲令戒基坚固殊不知离金泽跨船舷早已破戒了也过嘉兴由崇德早已破戒了也到塘栖入佛日登戒录要羯磨早已破戒了也何故聻你向佛求是出佛身血向法求是破转法轮向僧求是破和合众俱不得戒若不向佛求不向法求不向僧求自然如珠走盘宛转横斜有甚么留碍离金泽跨船舷也是就路还家过嘉兴由崇德也是就路还家到塘栖入佛日登戒录要羯磨也是就路还家虽然若是家亲作祟也须识破始得须知者着予直是触他不得背他不得所以资镜三昧道背触俱非如大火聚但形文彩即属染污到者里十个五双未免坐在洁白地上不得已又说个夜半正明天晓不露大众既是夜半正明为甚么天晓不露良久曰为物作则用拔诸苦。

　　道怀禅人荐亲上堂如是之法佛祖密付教家以经首二字为指法之辞不知所指何法到者里一场懡　不意云岩老人宝镜三昧付嘱洞山也说如是之法佛祖密付不知早已显说了也及乎道个汝今得之宜善保护大似将常住物私做人情只知智动君子不顾利动小人至今有得法保护之说不见秋来叶落春至花香时节若至其理自彰祗如今日群阴剥尽一阳上升君子道长小人道消焉有亡灵不能超脱则知今日道怀设斋荐亲也是将常住物私做人情山僧应请也是将常住物私做人情大众济济共临法会也是将常住物私做人情如何得至公无私去不见道银碗盛雪明月藏鹭。

　　上堂举拂召众曰会么此是波罗提木叉卢舍那佛已如是结千花上佛亦如是结千百亿释迦亦如是结此方教主亦如是结今日山僧亦如是结山僧且不是老胡群队他只会好肉挖疮山僧要疮挖好肉如何是好肉只在脓滴滴处如何是脓滴滴处过去佛已说未来佛当说现在佛今说且道说个甚么过去菩萨已学未来菩萨当学现在菩萨今学且道学个甚么咦有条攀条无条攀例。

　　上堂召大众曰还知万方多难么为甚么法地不动且问诸人唤甚么作法地莫是清净伽蓝草木丛林是法地么此是凡夫庸见不劳拈出莫是沉空滞寂凝神敛念是法地么此是小乘邪见不劳拈出莫是搅长河为酥酪变大地作黄金是法地么此是如来禅不劳拈出莫是泥牛吼月木马嘶风是法地么此是祖师禅不劳拈出啊恁么则居士设斋禅和应供是法地了也似则似是则不是何故你若求福福在东海你若求寿寿在南山纵饶中间踏得着立得稳更须知有佛日一关在所以道句中别有意意中别有句意句不相知方有汗臭气不见初祖西来武帝问朕布施度僧有何功德祖曰实无功德可谓髻中明珠两手分付争奈武帝承当不下更问何以无功德祖曰此但人天小果有漏之因如影随形虽有非实可谓龙头蛇尾武帝也解用软尖刀法缓缓问曰如何是真功德祖曰净智妙圆体自空寂如是功德不以世求可谓转见不堪武帝当时若有咬猪狗的手脚道个原来只是者般见解将初祖贬向法海边外焉得有今日事居士前到宝寿闻个无住相布施话又向佛日设斋且道如何是无住的意还会么良久曰山僧借花供佛去也若以色见我以音声求我是人行邪道不能见如来。

　　元旦上堂山僧新拄杖是本空老人故物本空木上座是山僧新用到者里金刀剪不开金针缝不合日往月来初无实迹新之与旧悉是假名若有一个干戈不动自然坐致太平还有么有则和神养素无则庆无不宜珍重。

　　葛去浇居士为显考屺瞻先生请对灵升座江山有隆替日月示往来不有斯文主谁将慧眼开屺瞻翁屺瞻翁性既不生不灭身能全始全终为佛法之金汤也感缁流之已识面未识面共山僧而助悼续孔门之慧命也使后学之已及门未及门同孝子而追踪至于处浙而不居入闽而不出此翁之末后风光也且问即今安身立命毕竟在甚么处良久曰大众还闻么若不闻山僧代为下个注脚南浦绿波静西湖烟雨寒珍重。

　　摄心庵上堂领众托钵钵盂口阔一任将来有口无舌无舌人语最真木人抚掌石女颦呻十字街头关门闭户三家村里绝迹无人逗到摄心庵里来鸣钟擂鼓设席肆筵要山僧升座且道是何心行他要问我父母兄弟一门出家今日同众居士围绕法座岂不是人是则是不见明明百草头明明祖师意咄向甚么处去也雪消溪水活又见一年春。

　　解制上堂夜半金乌突出难辨日中玉兔觌面犹迷齐彭殇一生死儒家之妙唱即生灭非生灭释氏之玄提露柱怀胎特牛生子且道作何诠注不得已说个格外提撕便有结制解制开堂升座说参说悟诸事还有知非的么若肯知非一期所修所证所得所悟纤毫吐不尽俱成祸患所以僧问赵州初生孩子还具六识也无州曰急水上打毬子又问投子急水上打毬子意旨如何子曰念念不停留可谓漏泄家风矣诸仁者各各既有如是威光为甚么被山僧拂子穿却左不能左右不能右还有脱得的么莫将送客风翻为留客雨珍重。

　　上堂南天台北五台朝随云出岫暮踏月明回所以佛日山门八字打开也不管你法尔如然也不管你神通妙用一任往往来来只是一宿一供虽是淡饭黄齑也要和风相送秪如昔日文喜问文殊此间如何住持文殊曰前三三与后三三且道毕竟是多少若道得携五台山向佛日寺里来若道不得携佛日寺向五台山里去还有么良久曰山僧代道去也昔日文殊曾看母倒跨金毛狮子来喝一喝。

　　上堂卓拄杖曰天高地厚又卓曰日左月右无不照临无不载覆今之古之法法何咎为甚么黄鹤峰与仙姑洞商量将一切狐狼野干驱逐在法海边外使水鸟树林同声念无量寿虽则因斋庆赞争奈三日口臭何故南泉祖师云三世诸佛不知有黧奴白牯却知有且道知有个甚么明年五十一去年四十九为甚么今年不道师忽展手曰我手何似佛手复卓拄杖曰还会么不见道父母所生口。

　　上堂召大众曰现成公案放汝三十棒汝还甘么若甘则如虫御木偶尔成文若不甘则明珠在渊如何捞捷黄帝游于赤水因罔象而得之一人传虚万人传实开山本空禅师为问二龙争珠而失之一人传实万人传虚到者里虚之与实隐之与现如何分析今日山僧以禅说戒因戒说禅且道是虚耶实耶隐耶现耶若谓是虚为甚么道白月则现若谓是实为甚么道黑月即隐若谓是隐为甚么道胡来胡现汉来汉现若谓是现为甚么道胡汉不来全无伎俩于此分疏得下不唯扶起本空抑且捺倒老汉如或未然说个戒如明月珠亦如净满月屈。

　　上堂道道岭外猿啼檐前雀噪不道不道到即不点点即不到以拂一拂曰释迦老子来也汝诸人为甚么眉间白毫大光普照汝还见菩萨处林放光济地狱苦令入佛道么汝还见佛子未尝睡眠经行林中勤求佛道么汝还见受具足戒威仪无缺净如宝珠以求佛道么若见则白日青天飞星闪电若不见则夜光投人鲜不按剑今日日新居士为父母求荐为生母求福又为自己求进道无魔要山僧作个证明山僧念过一遍法华经了也还当得证明么若当不得再劳大众为渠向父母未生前道一句看秪如香严不会父母未生前一句直至击竹才悟说个一击忘所知更不假修持且道他还会也未莫被他瞒好还有不受瞒者么良久曰春梦未醒先入夏普梆相送采茶歌。

　　硖石惠力寺上堂举世尊一日敕阿难食时将至汝当入城持钵阿难应诺世尊曰汝既持钵须依过去七佛仪式阿难便问如何是七佛仪式世尊召阿难难应诺世尊曰托钵去山僧则不然有问如何是七佛仪式向他道待钵满归来向汝道不知与世尊是同是别良久曰两山相硖千年寺流水中分万姓家珍重。

　　上堂师举拂子曰观音菩萨来也应以比丘身得度者即现比丘身而为说法昨日事已过去了应以居士得度者即现居士身而为说法今日重新又起头到者里观音礼大士大士礼观音求人不如求己求己不如求人直得刀割不断剪剪不开山僧但可旁通大众只堪曲畅昔日曹山问德上座曰佛真法身犹若虚空应物现形如水中月作么生说个应的道理德曰如驴觑井山曰道则太煞道只道得八成德曰和尚又如何山曰如井觑驴曹山只知入海救人不顾通身泥水秪如山僧今日应斋一句又如何道良久曰能知六月炎天雪定识三冬枯木花。

　　钱圣月居士请升座隐显殊途存亡各异常人之情见彭殇一致生死齐观智者之心期若经道眼犹是隔靴搔痒隔罗见月得入维摩不二法门直得觅他病处不得生处不得死处不得到者里说个郡侯安人全体独露已是不堪何况更修追悼虽然公于唯识宗旨生死以之梦寐以之已知山河大地明暗色空都是识体山僧有一问既知都是识体为甚么道生灭与不生灭和合非一非异名阿赖耶识能于百尺竿头更进此步则虚空粉碎何须顾大地平沉不用疑珍重。

　　德藏寺为修殿请上堂大功无功因真果的大德不德形端影直惯听没弦琴闲吹无孔笛三十余年思故乡及至故乡人不识人不识打动乡谈俱点额还知乡谈么揭谛揭谛波罗揭谛波罗僧揭谛菩提萨婆诃此个乡谈从威音王佛传至如今不论男女僧俗富贵贫贱俱能传诵于中智不能知识不能识所以达磨特特西来要传此法门梁武帝问曰朕造殿修佛有何功德磨曰并无功德又问如何是圣谛第一义磨曰廓然无圣帝曰对朕者谁磨曰不识即此不识直接上根其奈小根下劣闻此无功德无圣不识便拨无因果才有施为叱为有漏善因尽是人天小果一文不舍专事空言殊不知此无漏善因全在施为动作处能以无漏心修无漏殿无漏心装无漏佛无漏心植无漏因无漏心得无漏果便见人人各有一所殿堂只因中间佛不灵圣劳他善众领首敲梆打铃秪要唤得你灵便见人人各有一段因果只是中间稍有差误故劳他诸佛说个因该果海果彻因源还知么大家出只手扶起不须疑珍重。

　　西林寺上堂昨日不着便今朝更莫疑钵盂安个柄也要大家知说佛说祖是钵盂安柄说菩提说涅槃是钵盂安柄说向上说向下说佛未出世说威音已前总是钵盂安柄所以三藏十二部一切修多罗尽谓之附赘悬瘤虽然一人所在也要到半人所在也要到要识一人所在么直得三世诸佛口挂壁上要识半人所在么诸佛诸祖传法利生所以此事不当容易历代祖师上堂说法只要你会取一人所在亦因你人人有分所以云百姓日用而不知百姓若知即是圣人圣人亦日用而不知圣人若知即是凡夫又云知之一字众妙之门知之一字众祸之门更能于此开看合看左看右看忽然一旦会去有甚么难昔有婆子送钱与赵州转藏州绕禅床一匝婆云我要转全藏为甚么只转得半藏此可作一人半人所在一大注脚又举拂曰会么西林更有西林寺且把西林作样看。

　　上堂春无三日晴春无三日雨雨既不足忧晴复何须喜忧喜既无永绝生死生死既超寿之与夭老之与少何彼何此为甚么僧问赵州年多少州曰苏州有又僧问寿山年多少山曰与虚空齐年若有问佛日年多少答他道五十五中有一句与佛祖为师有一句与人天为师有一句自救不了简点简点看。

　　荐亡上堂昨日斋祖师既已书符咒水今日荐亡僧一任炼纸烧钱若问祖师来不来亡僧度不度山僧终不为伊指东话西转生作熟何故聻东塔有个澄泉老衲自少亲近我慈舟师翁稍见一班便隐迎阳至云门先师继主东塔又以师礼事之及山僧复继主席亦以师礼相待不异法门骨肉观其训徒有礼治家有法有事不避无事不求至于垂老示病善终可谓深得应门大体者矣奈何有时隐隐呵欬作声为孝孙者欲为荐往唯恐不顺孝道不为荐往又恐不顺孝道要山僧为伊下一转语山僧口门窄特请大众下一语看还有么海为龙世界天是鹤家乡。

　　清明上堂石头祖师道谨白参玄人光阴莫虚度且道即今是什么时光莫只听东邻子哭父西舍母哭儿家家踏青草处处纸钱标还算得不虚度么山僧幼时记得一颂曰清明时节雨纷纷路上行人欲断魂借问酒家何处有牧童遥指杏花村咦好个消息三千里外切忌错举。

　　紫云庵小参燕语莺啼非耳之所能听花红柳绿非眼之所能观于此会得步步有出身之路不妨拈一茎草作丈六金身用拈丈六金身作一茎草用昔然灯佛与众同游忽指地云此处宜建一梵刹中有贤于长者拈一茎草插向指处曰建梵刹竟诸天散花赞善今有一等痴人见得如此省力便云何必用许多栋梁椽柱金碧交辉方成梵刹殊不知许多庄严能向一茎草上脱出模子来便成佛事若不向此一茎草上脱出尽属世谛流布如长修居士以来紫堂供佛深体给孤长者之心立愿永为一方福地又于今日结余生社山僧因名之曰紫云庵取牛头紫云如盖有异人故事且问众中谁是异人若道总不是争奈大家在此盖覆下若道总是山僧有个验处遂高声曰速道看虽然旧阁闲田地一度嬴来方始休梅溪庵上堂古今天地古今日月古今人事有条攀条无条攀例祗如蟠桃花三千年一开三千年一结犹可攀揽若是优昙钵花时乃一现且道向何处凑泊有一等义解者流便道时之义大矣哉时不可失时然后言时节若至其理自彰今日陆府张氏恭人八十寿旦请山僧庆赞以世法论之可谓多寿更能于无量寿佛念取一句细看此一句佛前念非古后念非今忽然前后际断弥陀古佛面目全露昔有僧问赵州年多少州曰苏州有还攀揽得么还凑泊得么还义解得么不独山僧难为转款即三世诸佛历代祖师直得口挂壁上何故聻明朝持钵去又过一村庄喝一喝下座。

　　王侗璧居士请升座生如寄寄迹犹存死如归归踪何处到者里一人发真归元一人虚空悉皆消殒十人发真归元十人虚空悉皆消殒千万人发真归元千万人虚空悉皆消殒若不消殒便有阴阳相隔存殁相违若孝子能于违隔交感之际觉得音容如在便知今日怡庭公的落处怡庭公有灵亦知今日孝子落处岂不子从父生父因子存所谓金刀剪不开即此义也昔有送丧者歌郎振铃云红轮决定沉西去未审魂灵往那方孝子哭云哀哀旁有禅者闻之大悟且道悟个甚么▆▆无住迹西土莫留神珍重清河庵上堂以拂子打圆相曰会么领众托钵钵盂口阔若欲说法有口无舌无舌人语最亲只要时人听得真听得真清河庵是女丛林大众从来说大道不分男女相为甚么分男分女会得者倜傥分明不会者未免世谛流布昔日舍利弗问月上女曰汝何不转此女人相女曰我旷劫来觅女人相了不可得不知当何所转若真到觅女人相不得不妨穿衣不见有穿衣相吃饭不见有吃饭相迎宾不见有迎宾相待客不见有待客相如此可称独脱丈夫游行无碍今日宝台庵主为自己诞辰要山僧与他证据知非之日还知非么若知得则无少无壮无老无病无生无死方不负此一场热闹山僧恁么告报可谓棒打石人头嚗嚗论实事又举拂曰会么遍界稻禾香芰荷香更甚掷拂下座。

　　龙门上堂师拈疏曰即此物非他物会得者言满天下全无口过不会者佛祖家风一时漏泄不漏泄有烦维那善为宣说遂登座宣疏白槌竟乃举乾峰曰举一不得举二放过一着落在第二龙门则不然举二不得举一放过二着落在第一且道与乾峰相去多少良久曰多少且置祇如山僧未到者里与人说青道黄说玄说妙说修说证说消灾说获福说荐升说超度乃至说戒说定说慧既到者里为什么口挂壁上且道者里是甚么所在鹦鹉峰为汝道了也向汝道甚么莫为汝转根本法轮么根本法轮是有耶有惟汝自有根本法轮是无耶无惟汝自无与鹦鹉峰有甚交涉所以东坡居士说个溪声是广长舌山色是清净身后有简点道溪若是声山是色无声无色好愁人且甚么处是无声无色处莫是鬼窟里作活计是么莫是静悄悄处是么太远在莫即于色上见取个无色的声上闻取个无声的么且无色的又作么生见无声的又作么生闻乃举拂子曰唤什么作见又敲拂子曰唤什么作闻到者里信得及岂不洒落岂不解脱所以道一入信门便登祖位既登祖位说青说黄也得说修说证也得说玄说妙也得说消灾获福也得说荐升超度也得说戒说定说慧也得乃张口曰你看老僧舌头在么喝一喝下座。

　　浴佛日徐长修居士请上堂戒生定定生慧颗颗明珠海神不贵慧生定定生戒处处玲珑实无缝罅到者里诠注不得比量不得只得举起个泥牛吼月木马嘶风惭愧时流却向者里说是格外之谈说是向上一着说玄说奥殊不知本来面目涂污了也更追思黄面老子降王宫出母胎周行目顾手指天地学他天上天下唯我独尊之旨尽是依草附木的精灵有什么自繇分若是自繇的终日孤迥迥活泼泼触着便消磕着便碎直是停机伫想不得所以沩山向仰山道寂子速道莫入阴界比如现前有人语话一般如何分别得他在阴界不在阴界所以自为则易为人则难难易且置今日徐长修居士因设戒坛中要山僧举扬个事诸戒子又要山僧即在曲录木上布施戒到者里类之弗齐混则知处试问如何布摆还有布摆得的么波罗提木叉相貌应当学敬谨奉持。

　　石雨禅师法檀卷第六(终)

　　(嘉兴府东塔雨花兰若
弟子净介施赀五两绣)
嘉兴大藏经　石雨禅师法檀


　　石雨禅师法檀卷第七

　　嗣法小师净柱编

　　住杭州佛日净慧禅寺语下

　　结制上堂僧问开选佛场续诸佛之慧命登宝华座振洞上之玄风还有不涉化门一句也无师曰有进曰如何是有的道理师曰皋亭石鼓冬冬响僧打一圆相以坐具作呈势师曰放汝三十棒乃曰选佛场开只要个心空及第的人既是其人便能善通个消息若一机一境问答语言转身拂袖以为能事教山僧何处与汝分个优劣你又何处会得舌根谈而不谈的道理若会得终日穿衣不曾挂着一丝终日吃饭不曾嚼着粒米稍不如是一入门来便死在佛日语下要见佛日重辉也大难在还要见佛日重辉么倒骑黄鹤峰何须问弥勒珍重。

　　上堂师举拂子曰看看有心所作难成无作随缘易就到者里迷之与悟圣之与凡直是刀剪不开所以二僧一齐卷帘便道一得一失二僧同时下喝便道宾主历然二僧共入法堂便道一迷一悟近日宗师家要具如是眼目岂能容易山僧忝主此席只解吃饭时知得茶味尝苦时识得甜味尝辛时却知酸味便要与古人抗衡自知惭愧今日庵主以设浴入山请扬般若贵期彻悟发丈夫心立丈夫志要与天下比丘尼出口气美则美矣若要种秧须看上带如昔空室道人因看法界观有省后在保宁设浴揭榜曰一物也无洗个甚么纤尘若有起自何来道取一句子玄方可大家入浴又曰尽谓水能洗垢焉知水亦是尘直饶水垢顿除到此亦须洗却大众且道水垢既除洗个甚么于此会得悟迷有甚么难辩凡圣有甚么难分虽然佛日者里更有事在且道是甚么事若到诸方切忌错举。

　　上堂僧问人人气宇如王为甚么触着便生窒碍师曰还见方才孩子么进曰也是某甲为众竭力师曰哆哆啝啝说个甚么进曰从教大家自在去也师曰一任　跳问坐断十方犹点额密移一步看飞龙如何是密移的事师默然僧礼拜曰谢师指示师曰飞龙聻僧便喝师曰灼然不见乃曰寒风落叶格外钳锤夜雨空阶个中炉鞴于此会得才发心来所求皆遂如或未然不免引古证今苏子由参佛印曰粗沙供佛佛喜受怪石供僧僧不嫌空手远来还要么更无一物可增添佛印曰空手呈来放下难三贤十圣聚头看此般供养能歆享木马泥牛亦喜欢子由可谓抱赃叫屈佛印也是将错就错总不如今日施主设斋供众一饱能忘百饥老实求福要福求寿要寿求般若要般若且道般若还求得么者里也须子细不见庞公道难难十石油麻树上摊庞婆道易易百草头上祖师意灵照道也不难也不易饥来吃饭困来睡且问还依那个即是若是总依般若岂有三路若只依一路争奈公案不圆若总不依则莽莽荡荡毕竟如何还听见方才孩子声么不见道如世婴儿五相完具。

　　上堂师召大众曰今日水月庵主为求干戈寝息天下太平要山僧升座与他道取一句山僧住持事繁仰劳大众代答一句看众下语不契遂下座曰牛生三个子到老自拖犁。

　　云萍师请上堂僧问云师入山为是因寻故旧为复就里呈机师曰一人传虚万人传实进曰宾主相见所谈何事师曰忙者不会会者不忙进曰不落宫商曲阳春和者稀师曰我只会唱个打草竿进曰相逢谩道空归去洞口桃花也笑然师曰看取露柱僧拂坐具归众师曰错问师子游行不求伴侣忽遇道伴交肩一句请师道师曰我者里不道进曰为甚么不道师曰不见有道伴进曰一种没弦琴惟师弹得妙师曰放汝三十棒乃曰天无私不盖地无私不载人无私不和且道主山案山今日商量个甚么于此会得客听主裁不会则主随客便我云萍兄自先师迁化住个菩提山子不涉世缘一任松参霄汉竹绕柴扉可谓得计何故又损口腹之余斋我数百闲汉且道是何心行若要举扬先师宗旨争奈先师无宗旨遂举拂曰既无宗旨且道者个又从何处得来若分疏得下大家相聚吃茎齑为甚么唤作一茎齑入地猷如箭射参。

　　紫云庵开光上堂师举拂指曰看看六凿未分至体虚玄一爻才动妙用无际到者里合不为一分不为二乃可观天文察地理知休咎识生死虽然若要施五彩列五眼全仗此一毫头上放光动地始知肉眼则碍天眼则通法眼观俗慧眼观空且道佛眼要他作甚么虽然无用也要伊灯灯相续代代相承祗如西天四七东土二三直至于今光遍大千为甚么又借儿孙得力方见双眼圆明聻莫不是从此法界流还归此法界么此犹是教意若能易短为长转粗作细变大地作黄金搅长河为酥酪犹是以幻修幻且道更有向上事么鸭栏兜里木仍旧是栴檀。

　　相鲠生求嗣请上堂夜天月冷白兔怀胎晓洞云腥神龙孕子世出世间何彼何此一入信门沿流不止所以道信为道元功德母长养一切诸善根秪如相居士为世间法求子为出世法求道是他信心切处么逢干戈而不优遇祸患而不侵是他信心切处么发心至此途路迢遥盗贼无干虎狼不惧是他信心切处么似则似是则未是何故聻将云间移向皋亭山皋亭不知你还知么若知得真是信心切处将皋亭山移向云间云间不觉你还觉么若觉得真是信心切处且道掬水月在手弄花香满衣又是甚么道理良久曰参取去。

　　启建保安道场小参师召曰大众众俱回顾师曰者里非哀乐所及非祸福所到亦名凡圣同居处亦名方便有余处若觑不破立不稳踏不着便有山河大地明暗色空遮汝眼睛声色货利役汝心虑以至生死轮回无有了期若觑得破立得稳踏得着那里有山河大地明暗色空遮得你那里有生死轮回得你那里有声色货利役得你即今万方多难也有趋吉避凶者也有趋凶避吉者若是有智主人二俱不受今日一方善信建此道场毕竟有何功德昔日达磨老胡说个功德实无争奈萧帝不肯全身担荷致使凄凄渡江九年面壁若肯向无功德处担荷将来管取一色一花一香一味一顶礼一合掌一低头语言谈笑咳嗽掉臂尽入此无遮法会无非解脱道场且道无功德处毕竟如何担荷良久曰目前景物人皆见取用谁知各不同喝一喝遂下座。

　　荐亡上堂昨夜西风萧瑟晓起日光失色不作佛法商量管取度亡事毕大众为甚么不许作佛法商量祗如道佛身充满于法界为甚么天地悬殊普现一切群生前为甚么阴阳相隔随缘赴感靡不周为甚么生死离别而恒处此菩提座为甚么日上月下会得者四个为甚么死人头边有活鬼若不会活人头边有死汉珍重。

　　[言奉]药师经小参僧心月现客意泉清宾主相逢合谈何事到者里转得身吐得气不须更造续命幡灯修诸福德自然人有无量寿寿有无量福福有无量乐如或未然然灯造幡放生修福一些也少欠不得倘能依教奉行易短寿为长年转愚痴为智慧有甚么难处且道因斋庆赞一句又如何委悉良久曰药音树下传消息看取琉璃遍界光。

　　远思曹司理为太夫人庆寿请上堂心心心念念念无寿相有定限大众既无住相为甚却有定限若能奋起金刚威逢山把柁遇水乘车踏断溪桥踢倒山门掀翻法座喝散大众始见莲华峰现瑞黄鹤峰呈祥看取蟠桃一会俨然犹在若论佛日家风直须扶起法座唤回大众整理山门接起溪桥依旧陆行车马水渡舟航稳到家庭抱子弄孙呼奴使婢看取灵山一会俨然未散如或不然下寿六十岁中寿八十岁上寿一百岁忽有个长老出来道今日远思曹司理护法为太夫人寿诞请师上堂为甚么说佛说仙说人到者里山僧妙语只可旁通大众玄言秪堪曲畅且道如何是通畅一句良久曰散心杂话信施难消。

　　养虚堂主请上堂僧问个中若了全无事体用何妨分不分如何是体师曰佛殿东南缺一角进曰如何是用师曰脚跟下进曰如何是体中用师曰香炉缺两耳进曰如何是用中体师曰拂子头边无限春师举拂召众曰今日拂子拖累诸人去也还有转得身比得气的么你若向拂子头弄机锋呈转语如日中逃影相似走愈速而影愈随矣不是拂子有如是威光有如是能事只是大众寻常日用为物所转无能自由所以拈出拂子见着便粘住若于此脱得自然于物物头头上不作冤亲见不作逆顺见不作尔我见便是独脱丈夫山僧如此说话也是入水拖人自救不了何故今日堂主又要山僧为他荐亡秪如荐亡一事或看经可以仗经力或持咒可以仗咒力或斋僧可以仗僧力乃至修桥砌路等福可以仗福力以拂子击座曰到者个曲录床上又无情绪又无道理又无言句又无可为人处毕竟作何荐拔若于此信得五僧度一鬼于此不信一鬼度五僧掷拂子曰险。

　　玄珠关主请上堂僧问透关的人来如何接待师曰不接待进曰为甚么不接待师曰只为他透关的人进曰若然则礼拜和尚去也师曰错错问玄珠护于赤水为甚么又要求出师曰你者问何处得来进曰举起捞捷无踪放下普天匝地师曰忽然泥沙混时如何进曰有求皆应师曰不是不是乃曰十方同聚会个个学无为既是无为又如何学此是选佛场心空及第归且道归向甚么处去大众相集未久只因题目未见所以只将个窗下拟的灯下读的到者里十个有五双不济你看或庵参此庵举到此是选佛场此庵便震威一喝或庵大悟作偈曰商量极处见题目途路穷边入试场拈起毫端风雨快者回不作探花郎你道他见的是甚么题目入的是甚么试场拈起毫端做的是甚么文字为甚只说不作探花郎今时流辈便作状元郎去也所以是者等人下者等钳锤便承当得去你看他不等到心空及第归便一喝喝住若是初修后学话也被人喝住了还要念尽方歇是此等人如何下得驱耕夺食的手脚适才僧问玄珠赤水虽也恰好待山僧道忽然泥沙混时如何便见不堪又焉能消得出关斋供忽被索取饭钱毕竟将何抵对掷拂子曰参。

　　弥陀诞日为剃度上堂山头昨夜剪新茅体露金风正寂寥更问出家求解脱我王库内无此刀大众既无此刀将何作个剃度佛事到者里说个无量寿佛是今日生且道既称无量寿为甚么说今日生既是今日生为甚么说无量寿于此分疏得去佛事已竟如或未然更要说个身口意清净是名佛出世身口意不清净是名佛灭度此等尽是不了义语所以今人更要觅个身口意清净的境界秪如三羯磨三皈依是清净境界么错求忏悔发弘愿是清净境界么错搭衣剃度受持戒法是清净境界么错会得者三错不妨将错就错忽有人问岂非大错你又如何答他良久曰有漏笊篱无漏木杓。

　　冬至上堂铜墙铁壁撞头磕额密移一步通个消息若待举头天外看飞龙直饶骏马良驹追踪不及噫好消息汝等比丘比丘尼优婆塞优婆夷只知严净毗尼高登戒律那里晓得昨夜子时初刻灰飞六律山僧只得整备个无底壶没孔笛要你大家和取太音一曲尝曲玄酒一滴呵呵且道太音是甚么曲玄酒是甚么味若道玄酒淡味太音稀声却似扬声止响何处有衲僧气息如何是衲僧气息不见道光阴莫虚掷僧问一阳已动五位才分如何是不迁义师以拄杖东触西触进曰不迁意旨蒙师指出格一句如何道师曰拄杖无头进曰推出五位通前径裂破三关世界宁师曰为甚么聻进曰石虎啸峰前去也师下座。

　　上堂昨夜才添一线长今朝便拟绣鸳鸯金针欲度谁能度屋后腊梅空自香大众你道金针是有耶为甚么不度与人道是无耶鸳鸯将甚么绣于此谛当得即是菩提涅槃即是诸佛真体即是亲得戒法即是大解脱场便好说道三羯磨时早已破戒了也便好说淫怒痴即是戒定慧虽然于如来禅始得若是曹洞门下直须横抽宝剑斩诸见之稠林妙协弘通绝万端之穿凿不知谁是其人良久曰还会冬至起头九么一九二九相唤不出手喝一喝。

　　荐亡上堂钟中无鼓响鼓中无钟声钟鼓不交参句句无前后此等说话古人做到细腻处方能如是论量若是初修晚学听得钟鼓一齐震动便觉分疏不下虽然便恁么去即是在天而天在人而人在六道而六道在轮回而轮回更须知在天非天在人非人在六道非六道在轮回非轮回方称了事人今日石微禅者为荐母设斋请山僧上堂要许多清净僧众为汝超度汝还知母落处么若知得度母已竟如目连尊者为寻母落处却在地狱里相见放声大哭求脱无由乃于七月十五日设盂兰盆会求仗清众仅得生天殊不知母亲不在地狱不在天上亦不在人间且道在甚么处若知得落处则应时超脱矣又岂止生天而已哉大众各各所生父母今在何处乃至过去父母复在何处试说看一僧出众顶坐具曰某甲供养父母去也师曰不孝之子一僧问那吒太子析骨还父析肉还母将甚么说法师曰冬不寒腊后看。

　　上堂应以比丘身得度者即现比丘身而为说法应以比丘尼身得度者即现比丘尼身而为说法正当比丘说法时众中无有一比丘尼者正当比丘尼说法时众中无有一比丘者还会么若道默时说说时默无法可说是真说法此等见解只可做得座主使下我者木上座自从开山本空祖师传到如今他不甚肯放人过今日要与大众论量诸大德既是默时说者木上座即今现在说法但不知所说何法华严耶阿含耶方等耶般若耶法华涅槃耶试说看众下语师俱曰不是不是维那结椎曰谛观法王法法王法如是遂下座。

　　为剃度上堂胡三黑四张七李八治世语言皆顺正法佛日者里也无心传也无妙法只要机教相投有问有答答若不在问处莫怪我松篁桥滑举丹霞铲草因缘师曰你看他有甚禅道佛法么有甚奇言妙句么也只是一个观机逗教一个依教奉行若差些子则不顺正法若不顺正法则一戒应当学敬心奉持。

　　化主荐亲请上堂智者一言快马一鞭便恁么去犹涉联纤卓拄杖曰松篁桥水逆流了也既不见地复不见天又何处见有人物龙仙又卓拄杖曰松篁桥水顺流了也一任你蓬头赤脚愿募个十万八千要将恶因缘劝作好因缘又要山僧将他三爹八母从九地之下超归九天喝一喝曰消得龙王多少风。

　　平湖众居士请上堂尘说刹说炽然说无间说释迦老子恁么告报大似卿自用卿法尘听刹听炽然听无间听山僧恁么举扬也是吾自爱吾庐若要主宾互换父子协和且看今日化主与施主同参若施者受者一齐说且道听者是谁若受者施者一齐听且道说者是谁呵呵还见月下孤舟渔子笛么自家吹与自家听。

　　腊八道怀禅人荐亲友请上堂举一不得举二放过一着落在第二古人恁么举扬大似开眼说梦今日说个孝名为戒亦名制止孝顺至道之法山僧亦是开眼说梦道怀禅人为荐亲友要山僧善入游梦三昧还见昨夜明星独露么致使好梦难成有个公案为汝拈出昔日十地菩萨梦见众生身堕大河欲救渡过忽然猛省且道省后如何若道梦里明明有六趣觉后空空无大千你看者千二百五十人俱是个甚么良久曰一百应当学敬谨受持。

　　众戒子请上堂恁么也不得不恁么也不得恁么不恁么总不得过去事已过去了恁么也得不恁么也得恁么不恁么总得未来何必预思量无可得时与么得与么得时无可得即今即道即今句腊梅花里水仙香大众且道腊梅花里为甚么却是水仙香古人道持戒但朿身非身何所朿大似不曾圆菩萨戒在何故比丘朿身不犯菩萨朿心不犯设有个人出来道持戒但朿心非心何所朿又作么生抵待他良久曰途中善为。

　　除夕火头请小参小尽大尽同归于尽小年大年等是一年若是知时识节的汉自然古今虑绝新旧情消更须跟脚坚牢田地稳密不妨辊雪峰木球打普化觔斗吹无孔笛善解改腔弹没弦琴偏能易调倘不如是便去念贫米无春笑富粉转磨尽虎卫凶桃符捉鬼直饶唱到普天乐步步高总属世谛流布是非留于心憎爱存于念胸中如沸汤相似何时有休歇处更有一等略肯回头只解扬汤止沸又谁知有灶里抽薪的方便还要灶里抽薪么问取火头看。

　　元旦上堂一轮始曜万物维新信手拈香普天共庆低头作礼匝地同欢荣耳目之观情知云月是同崇玩弄之好须信溪山各异且道今日吉祥方在甚么处良久曰眼底休寻两道眉。

　　初三日解制上堂僧以坐具打圆相曰佛祖圣贤为甚到者里不肯住师曰途中善为进曰岭上数枝梅长空一轮玉师曰此去长安不远进曰赤体无依表分身万象中师曰甚么人境界进曰别行一路人难识借婆衫子拜婆年师曰草鞋绳断也未进曰伏惟和尚万福师乃曰人人藤斗笠个个水云包出门踏着草途路转迢遥到者里不倒断得一回直饶说个回途得妙就路还家便是千里万里昔洞山辞云岩岩问向甚么处去山曰无岩曰莫还乡去么山曰无岩曰几时回山曰待和尚有住处即回岩曰此去难得相见山曰难得不相见今日若道难得相见便生几多情见了也只因洞山是个得的便道个难得不相见看他何等稳密何等把细佛日期中岂少一知半解只是到者些原委处未免走作即今你要东去西去不见古人道直须向万里无寸草处去又云出门便是草又云不出门亦是草便见举措不得只因你不能向异类中行且道异类又如何行乃屈指曰一鸡二犬三猪四羊五牛六马为甚么七人不道参即晚升座辞众曰一期圆满可谓有始有终若论本分家风一落始终必不免于始终之患须知本自无始又何有终今人不解自推只管向外推求推到伏羲神农黄帝以上说盘古便为分混沌之始不知盘古是个甚么混沌是个甚么若看一念未萌以前父母初生之际岂不真是盘古真是混沌只因不觉总在始终里面安身一有始终便有生灭便有轮回所以一切圣贤苦口教你参禅参到一举一动亦无始终处便是就路还家便是出轮回处且道始终毕竟如何免得你且将年月日时推看推到一刹那际如击石火闪电光相似以拂子击案曰如者一响说他始也得说他终也得说他生也得说他灭也得若再推到初生即有灭再推到当处发生随处灭尽再推推即是不生不灭便好孤迥迥峭巍巍一任逆来顺往七纵八横踢倒便行撩起便走有甚么拘恋处便是解脱丈夫便是出尘罗汉还有此等人到此等地步么不则惜取眉毛好。

　　石雨禅师法檀卷第七(终)

　　(嘉兴府东塔雨花兰若
弟子净介施赀五两绣)
嘉兴大藏经　石雨禅师法檀


　　石雨禅师法檀卷第八

　　嗣法小师净柱编

　　绍兴府象田语录

　　崇祯三年庚午冬结制小参春已暮落花纷纷下红雨南北行人归不归千林万林鸣杜宇我无家兮何处归十方刹土奚相依老夫有个真消息昨夜三更月在池此先象田梵卿禅师上堂语也山僧今日拈来大似冬行春令虽然争奈先象田与山僧同个鼻孔共个舟航他既拦头我须把柁然此柁子把来久矣奈何不遇其人未免东飘西泊今值大众问渡于我欲入溟海采宝求珍如是则大众性命全在我渡子手中矣倘遇洪波浩渺白浪滔天切忌动着动着即丧身失命莫道我不先道破好更有一个把柁歌昔在云门若耶溪上学得来的今日拈来供养大众歌曰逆风去顺风回溟海重重宝所开波斯不必频频献探取骊龙颔下来拈拄杖曰此是骊龙颔下还有不惜身命者出来探取看若探得不唯堪为破闇之明灯亦可作人天之眼目若探不得只得转过别湾更与大众说个甚深方便去也遂放下拄杖开示。

　　小参初七排遣将毕未毕大好光景莫待来日枯木堂中枯木僧枯木花开在今夕举拂子曰枯木花开也还见么若不见是无明窟黑闇狱合吃山僧二十拄杖若见是眼里花空花狂花妄想花亦合吃山僧二十拄杖如此看将起来山僧大似关吏把关相似然诸方关吏只要散金碎银秤平斗满便放过关去独象田者里不须他物只要公验分明所以于中个个张帆驾马求出无繇屡将凭票试验只为来处未真尽成滞货此等说话似乎官不容针太少方便又未免为大众私通车马去也复举拂曰大众枯木花又落了也。

　　小参无为堂须说无为法无为法须是无心人者无心二字实无阶级但近时人多浅识不能造人真正无心境界错认者多所以劳他世尊道供养凡夫声闻缘觉菩萨诸佛不如供养一无心道人者样看来今时闭眉合目外寂中摇者尽是外道凡夫及乎厌有而空诸所有着无而实诸所无是声闻无心至于无无明亦无无明尽是菩萨无心度生无生可度说法无法可说是佛的无心直饶到我说无心处不与有心殊犹是祖师无心与道人无心了不交涉且道毕竟如何是道人无心若识得日费斗金非分外若识不得寸丝粒米也难消。

　　普茶示众将斟茶师举拂曰住住诸方先吃茶后开口象田先开口后吃茶且道为什么如是也只要象田令行毕竟如何是象田令良久曰逢人且说三分话未可全抛一片心。

　　解制示众举拂召大众曰者断拂子云门先师不识好恶付了个杜撰禅和从来不曾举出今因象田寺里拈来结制坐禅直至解制都用者拂子于中领众排遣坐香经行也是拂子受十方檀信供养也是拂子谢诸菩萨殷勤也是者个拂子者拂子人人本有个个不无奈何不觉更劳先象田在拂子头上放光现瑞高唤道拂子惺惺着莫颟顸好须知恩好莫道自悟自解忘却立期运力好莫忘却山僧不惜眉毛好还闻得如是告报么若闻明星见道当年事若不闻顶笠腰包明日人。

　　绍兴府兰芎山语录

　　崇祯四年辛未。小参。药苗已枯。丹灶已灭。丹井已竭。辘轳上下何忙忙。汲得龙王头脑裂。仙家伎俩止如斯。衲僧三七功夫切。切则切矣。还识得兰芎真面目么。花开不待春秋节。有眼者觑不及。有鼻者嗅不着。独有白牯与犁奴。触翻哭笑一齐发。哭者哭。未曾有。笑者笑。无奇特。馨香馥郁不能藏。切忌粘皮并搭骨。拽出山僧。掀倒宝席。要且未是兰芎真气息。且道如何是兰芎真气息。直须向未入大殿。未出禅堂已前。轻轻将山僧拦胸把住。问道。向甚么处去。待开口便劈面掌。方有少分相应。今己事不获已。未免向肚底下翻个交儿看。还有翻得者么。良久曰。梁湖隔断娥江水。万古人悲行路难。

　　小参。喝一喝曰。者一喝密不通风。管取黄金失色。又喝一喝曰。者一喝七通八达。从教瓦砾生光。遂举拂曰。大众。我者断拂子也有一喝供养大众。以拂子抛出曰。且道者一喝是把住句。是放开句。还有定当得者么。若定当得。不妨在拂子头上现宝王刹。若定当不得。拂子在大众头上转大法轮去也。复收拂子曰。者拂子从云岩老人因先洞山问无情说法话一番拈出。争奈洞山不会。劳他老人鼓粥饭气云。不见道水鸟树林。悉皆念佛念法念僧。洞山便随语生解道。也大奇。也大奇。无情说法不思议。若将耳听终难会。眼里闻时始得知。山僧今日亦因一僧问及。只得也把者拂子竖起问他曰。见么。他云。见。我对他道。既见却又不会。兹复重新拈出。供养大众。他日大众若在十字街头开粥饭铺。接待往来。也少他不得。若信得者拂子及。则草芥人畜。瓦砾墙壁。都来是你自己。还信么。昔日东坡居士自无正眼。便道。从上佛祖言句如医者医眼相似。只有去翳药。实无与明药。殊不知山僧者里则不然。若有害眼人来。也不用金錍刮。金针剔。药来涂。也不用去他翳。启他明。只办得一个石灰把子。凡有来问便蓦面撒。使他立地识取无自己去。要他识取自己。即是者拂子去。要他立地识取拂子说法去。众中还有闻此不生惊疑者么。若有。则不于一佛二佛。三四五佛而种善根。僧问。赵州门墙承引入。愿闻堂奥事如何。师曰。如何是赵州的门墙。僧拟进语。师遂起身。以拂子作摇铃势曰。玲琅。玲琅。穿长街。过短巷去也。

　　示众。白浪滔天。曹娥江北。兰芎绝顶。垂丝千尺。当年把钓王弘之。今宵平地捞鱼客。捞不得。辜负西江那一吸。且道为甚么却成辜负去。留待来朝煮茶吃。大众。结制茶已吃了。不语茶已吃了。普众茶已吃了。还有知茶味者么。者盏茶亦能杀人。亦能活人。在天而天。在人而人。即在兰芎分中。可以聚幽人。可以集韵士。可以资谈柄。可以清客襟。可以兴丛林。可以训童行。可以导一方。可以作佛事。在行人分中。可以拌性命。可以忘疲劳。可以利自他。可以成无漏。在禅师分中。可以作话头。可以起疑情。可以兴问难。可以破死生。大众且道。者杯茶在山僧分中。又成得个什么。有出来道得者么。良久。有僧将致问。师曰。忆昔管鲍贫时交。何事今人弃如土。

　　示众。师召大众。画圆相曰。还识得那个么。那个与天地同根。与虚空同寿。在凡不减。在圣不增。人人本有。个个不无。山僧于二十二岁出家。南高峰。西竺庵。结伴念佛。一日念佛真切。忽于日中踏着一块石头。只觉软如绵絮。拾得将来。却是那个。以手作抛向后势曰。那个且置。又以手作圆相曰。还识得者个么。者个不与虚空同寿。亦不与天地同根。在凡不识。在圣不知。人人非有。个个本无。山僧自得那个之后。参礼云门先师。先师才见。便说放下着。却又拾得者个。自得者个之后。到南京看朋友。侍病僧。同三宜兄入楚中。见黄檗。住茆屋。尝尽淡饭黄齑。因闻先师入灭。归来扫塔。入天台。住香柏。同瑞白兄结冬显圣。去年象田。今岁兰芎。总不出者个。今夜拈来供养大众。复召曰。众檀信从此还家。便好孝顺父母。尊敬长上。和睦乡里。教训子孙。各安生理。师以拂子画一画曰。住住。且道后句为什么不与诸人道。良久曰。凡事留人情。后来好相见。

　　示众。举拂子曰。者拂子今夜不答话。有问得希奇者一任问将来。又举曰。者拂子亦不问话。有答得巧妙者一任答将来。大众且道。既不问不答。为什么却教人问。教人答。寒鹊檐前噪不休。岭上梅花笑不彻。解行拳者不须手解。谈论者不须舌。所以兰芎者里佛殿山门。灯笼露柱。他也会行棒。也会行喝。虽不立宾立主。亦且有纵有夺。百丈闻之三日聋。临济道如蒿枝拂。妙矣哉。乐乐乐。白银世界平如漠。怪矣乎。苦苦苦。孤舟独钓空归浦。也不乐。也不苦。伸脚眠。缩脚坐。也会歌。也会舞。打开布袋笑呵呵。一任吹箫并打鼓。忽忆岩头与雪峰。鳌山此日成莽卤。且问大众。雪峰与岩头说行脚。鳌山成道。为什么却成莽卤去。惜乎雪峰当时犹欠急风暴雨的手脚。若有。待他说直须从自己胸中流出。便好蓦胸扭住。问他道。不从自己流出。难道向别人流出的么。他若开口。便劈头槌。方有狮子返掷之势。不至遗臭至今。今夜大家打开布袋。将一期行脚倾将出来。简验简验看。

　　普说

　　普明普说。朝来一雨。洒遍尘埃。更欲普说。天何言哉。大众。若便尔休去。只具一只眼。还要双眼圆明么。不见黄面老子受无传之传。迦叶头陀受无付之付。乃至安无心之心。忏无罪之罪。皆从一模子上脱将出来。初无彼此。初无旁正。六祖大师恐分旁正。衣止不传。如石头。马祖。青原。南岳父子承绳。兄弟和协。马祖见丹霞来。呈起幞头便道。据子因缘。合在石头。以后洞山见雪峰。覆却米盆便道。据子因缘。合在德山。你看他是甚么眼目。后分五家。亦不过如一人乘马。一人乘舟。一人乘车。一人策杖。一人悬崖绝壁。悬崖绝壁的驻足不得。相逢不相遇。策杖逍遥的拨草惊蛇。相遇不相识。龙车凤辇的左右欢呼。相识不相知。乘舟入海的见风使帆。相知不相值。乘马登山的瞬目千里。相值不相交。到者里还分得么。若要分。分在汝边。汝边觅得。定多分别。定多是非。不达源头。不知根本。大众。要知根本么。教中谓本觉者本来明觉。本自圆成。人人本具。个个不无。不劳修证。本无言说。但有言说。俱是始觉中收。今有一等称善知识。登曲录床。的将世尊一手指天。一手指地。天上天下。唯我独尊。以为本觉。以为极则。便欲拟傍他。一味气吞杀人。谓四海之内唯我独尊。还惭愧么。何不将人人本有的来合合看。还合得么。既已大本语录刻将去。还有人简点么。佛法平沉。此其兆矣。此是极易明。极易辩的事。如世尊辞家入山。睹星悟道。便云一切众生具有如来智慧德相。始觉得人人本有。故名始觉。若以唯我独尊为本觉。且问者始觉还合得来么。既合不来。不得名为始觉。合本觉矣。口称知识。轻诃座主。你且去问问座主看。此不特座主。即才入讲席的也知你者等判断决定是邪是外。又何敢分洞分济。分青原为旁。分南岳为正耶。你不知临济照用同时。洞山遍正兼举。还分得么。如南岳见六祖是主看宾。才见来便问。甚么物恁么来。岳云。说似一物即不中。祖曰。还假修证也无。岳云。修证则不无。染污即不得。祖曰。即此不染污是诸佛之所印。青原见六祖是宾看主。故问曰。当何所务即不落阶级。祖直得无转身处。不得已说个汝曾作甚么来。原曰。圣谛亦不为。祖曰。落何阶级。原曰。圣谛尚不为。何阶级之有。祖深器之。即举为首座。你看此不落阶级与不染污。还有旁正也无。论旁论正。俱是向汝边觅的人。不知根本。妄自批判。生人我心。造地狱业。故山僧常劝人务本。不可向半腰里参起。参到老来。根本不立。终无稳处。今日普明者里有两个堂头挨拶你们。凭你从临济入也得。从曹洞入也得。谧然居士不惜身命。护持期场。特请普说。略举法门弊端。更有一偈赠之。人生入堪忍。譬如行险径。隐怪信多端。所贵在眼正。谧然洞其灵。择师如择镜。真寂光寂然。普明复辉映。髓脑俱可捐。须发何足剩。留以护丛林。以振临济令。我今为证明。范居士尊姓此偈。如牛过窗楞相似。头角四蹄俱过了。只有尾巴过不得。大众过过看。僧曰。不辞向和尚道。相续也大难。师曰。只道得八成。又数僧俱下语竟。师曰。恁么则毕竟难过也。良久曰。山僧也过不得。下座。

　　普说。僧问。懒居明国。不住夷邦。且道是什么人。师曰。不是铃鸣不是风。进曰。未审此人还许亲近也无。师曰。痴人认作主人公。进曰。与么则和尚也须下座。师曰。老僧罪过。僧礼拜曰。谢师答话。师曰。大众看取。乃曰。昨日十一。明日十三。西来祖意。不用颟顸。于此会得。省力多少。若更如何。只得为汝扯葛藤一上。秪如山僧只举昨日明日。何故不举即今。只为即今一句。不唯一切人举他不着。即诸佛诸祖亦难下口。所以石屋禅师要道即今句子。只可说个梅子熟时栀子香。任你说个即今。说个十二。不知一昼夜有三十须臾。一须臾有三十息。一息有六十瞬。一瞬有一百二十刹那。一刹那中有九百生灭。到者里你还道得么。若是真实道流。左看右看。看到牛角尖里。一毫头上。直是动转不得。施为不得。开口不得。到者里方唤作拟心即错。动念即乖。说个即今不知过去多少时了也。今人不知事无一向。有等从无量劫来。般若根深。才出头来。一闻千悟。言下知归。棒下了办。有等初心精进。必假工夫。穷参极究。做到动转不得处。触着磕着。不觉悟去。得遇真正知识。不许他坐在百尺竿头。要他转一机。着一语。使他更进一步。今人还曾真到转动不得处么。古人真到的逢人便问。刹那便去时如何。你看答者是个作家。对他道。逼塞虚空作么生去。若是如今弄虚头汉。敢保摸也摸未着在。只好说个无事禅。说时相似。背地看来。若逆若顺。于苦于乐。还真得无事么。若是不得。即是骗茶骗饭。图人恭敬。哄人供养的无赖恶人。因他自家不曾经过。每遇入理深谈。便一向推开。以不知不识谓之最上。不知者个知字。在凡夫分中。知之一字众祸之门。在得的人。知之一字众妙之门。所以道百姓日用而不知。百姓若知即是圣人。圣人亦日用而不知。圣人若知即是凡夫。可笑一味执死蛇头的。以谓圆通不开生药铺。单单只卖死猫头。殊不知死猫头儿今日卖不得了也。何故。不见道。东风急。被蓑立。

　　示众一

　　天华示众。有贵见识而不贵操履者。有贵操履而不贵见识者。贵见识者一味学转语。学机锋。弄得口头活脱。操履全无。则心行不佳。心行既不佳。纵有见识。亦是魔王眷属。贵操履者一味灰头土脸。以苦行为极则。若无见识。与外道何异。殊不知古人论见识即是操履边的见识。论操履即是见识边的操履。故天华者里也不管你有功夫可做。无功夫可做。有道可悟。无道可悟。你若道无功夫可做。还是未入天华便有此见。还是已入天华才有此见。若未入天华便有此见。且问你又来作么。若已入天华才有此见。你试为我说看。乃举黄龙南禅师住归宗。因火烬入狱。六十日不食。得释后住石门。谓门弟子曰。我当时在狱中。得法华游戏三昧。故经云。菩萨游戏神通。于净佛土中心不喜乐。盖因小乘不能度生耳。弟子请闻其说。南曰。大凡狱吏之治有罪者。痛加槌楚。欺诈情尽。虽有严刑不能加也。就死无恨。今学者有狂妄心。欺诈心。不以知见慧力治之。何繇得安心哉。故天华苦苦教你不要求安乐。病来。痛来。一切苦来。警策来。一一不如意事来。都是你亲切善知识。若将情见待你。恣纵你。放逸你。使你一一如意。便要晓得是你生冤家。此等说话。那个不知。只是境界临头。依旧只要如意去了。我若见你放舍得做到紧要处。我或扯你一把。不惟我扯你。即钟声鼓响。鹊噪鸦鸣。一切都与你发机去在。久立珍重。

　　示众。药无贵贱。贵在对病。法无邪正。正在投机。故我先师曾道。汝等一人所在也要到。半人所在也要到。即当时南堂亦曾示众云参学至要只在最初句与末后句若透得。参学事毕。如或未然。更与汝等分作十门。今天华一一要与大众简辩。第一须要信得有教外别传。教外别传且道怎么样信。即如香严教乘该博。问一答十。问十答百。忽要他向父母未生前道取一句。便不能得。退去将平生所参所习的一一翻过。却将不得来答。向后直待击竹。始信有教外别传。大众既入天华。定相信者。须更明第二。知有教外别传。故香严悟了便道。一击忘所知。更不假修持。又道。我有一机。瞬目视伊。若人不会。别唤沙弥。所以他凭人勘验验他不倒。虽然你若向他言语上辨的。便是过在寻他舌头路。不知有言外知归的意见。说时道有。不说便无。所以第三要知无情与有情说法无异。若知须要谛实。若不谛实。只如我前日问众兄弟香炉说法意旨。大家东凑西泊。不能了决。故第四要见性如观掌上。了了分明。一一田地稳密。既稳密已亦只是我自了汉。若是为人。更要第五具择法眼。假如两人入门。一人已悟。一人未悟。不待开口。就能简别得出。方可为人。虽然若不行鸟道。被猎犬一味寻踪嗅迹。若是羚羊挂角。不但踪迹。气息也无你寻处。是故第六须行鸟道。第七又要文武兼济。要教便教。要宗便宗。虽然若不具大骨力。不能驱邪显正。当时有端师子推倒回头。趯翻不托。此是样子。又古人道三家村土地庙里若有个汉。我也托钵供养。始得与第八驱邪显正相应。若一味门庭施设。一机一境。分别宗途。利人不普。故第九要大机大用。虽然若第十不向异类中行。不能超玄截妙。如此十门。南堂所设辨验人的。他是临济的骨儿孙。何尝不细。故我前日举无情说法话。人以为道理支离。曹洞则可。临济不然。殊不知古人虽立门庭不同。于中为人无别。故南堂又道。若是只图自了。闭门作活。不在此限。若要为人。须将此十门一一透过始得。还透得也未。若透得。方可踞曲录床。若一味弄虚头。被阎老子打窟臀有日在。

　　示众。诸方禅易学而难参。此间则易参而难学。所以寻常接待弟兄不用门庭施设。一味寒暄。若是本色人。自然宾主协通。言语合他古辙。只为不本色。不得已设个门。教你入我门来。殊不知入门即入本色。门无有希奇玄妙。今人不知。将谓入门是有奇有妙。又有将一棒一喝为入门者。有将轻安寂静为入门者。有将一知半解为入门者。也凭你当个门。只是入门了。更须知有堂奥中事。我说个堂奥也即是本色。堂奥亦无奇妙。奈何今人又将三玄三要。四料拣。五位君臣等为堂奥。不知此亦是寻常本色语。今日天华结制。须将平日求玄觅妙处尽情吐却。吐不尽。未入我门在。若得言下知归。入门辨主。何用一期百日。即今开堂已竟。且开堂一事大明国里屈指不多。江南却有三处。可为末法中极盛时节。然而盛必有衰。切不可作久长想。不可作一期想。不可作如意想。做得一日功夫是一日。了得一日是一日事。大家紧把绳头。打得彻去。待他盛也好。衰也好。一日也好。一期也好。此等即是本色道流。虽然也须验过始得。

　　示众。举拂召大众曰。十方诸佛。六道众生。却被断拂子把住脚根。要行行不得。要住住不得。要坐坐不得。要卧卧不得。大众。山僧恁么告报。不是落水拖人。只为同船合命。你若要行。山僧与你同行。你若要住要坐要卧。山僧与你同住同坐同卧。只是者断拂子性子恶。切不得触着他。若触着他。则孤魂杳杳不知归。亦不得背着他。若背着他。则业识忙忙无本据。于中还有不背不。师忽作咳嗽声曰。断拂子败阙了也。且道为什么如是。不见道。不斩萧何律不行。

　　石雨禅师法檀卷第八(终)

　　(嘉兴府嘉兴县弟子沉净素朱行应陈德成　各壹两)

　　(天宁寺净御智圆各壹两同梓)
嘉兴大藏经　石雨禅师法檀


　　石雨禅师法檀卷第九

　　嗣法小师净柱编

　　示众二

　　中元示众大众。今日是目连救母。地官赦罪之辰。云集忏悔。亡者可以超生。存者可以获福。此是世间父母也。然出世间亦各各有个父母。他能长你法身。养你慧命。大众还知么。者个父母非形像可求。非远近可见。非呼唤可应。然众中亦有父母俱丧者。亦有父母俱存者。且道又如何忏悔。使他超生。又如何保佑。使他获福。还有停当得者么。

　　冬至普茶。示众。因咬核桃声遍响。师曰。圆眼壳薄。核桃壳厚。爆地一声。如狮子吼。乃佛乃祖。抛向脑后。人喜神欢。应个时候。大众。圆眼已吃了。核桃已破了。还有一个果子。自古至今。不曾有人咬着。你道是什么果子。昔日洞山与泰首座吃果子次。乃问。有一物上拄天。下拄地。黑如漆。常在动用中。动用收不得。且道过在甚么处。泰首座云。过在动用中。洞山唤侍者掇退果卓。今夜还有与首座雪得屈者么。良久曰。洞山果子且置。天华者里也有一物上不拄天。下不拄地。明如杲日。不在动用中。动用即收得。有什么过处。且道与洞山是同是别。若道是别。吃了洞山的还须更吃天华的始得。若道是同。如何是同的意。请将平生所参所悟的尽力携来。细细商量看。

　　祁季超居士昆仲请示众。檐前滴沥非关雨。阶下腊雪作春水。一轮明月黑云遮。不照其余照盆底。于中有句全扶。有句全捺。有句半扶半捺。有句不扶不捺。还有简别得者么。问答竟。复举拂子曰。唤作拂子则触。不唤作拂子则背。毕竟唤作什么。良久曰。应以居士身得度者即现居士身而为说法。遂掷拂子。归方丈。

　　为来云进关示众。教网弥天。禅关匝地。须具透网功能。方可游身网内。不有过关作略。那堪滞迹关中。出入自由者将大地作一关房。不用大家着力。隐显无碍者将关房作一大地。岂容独自承当。着力承当也须验过始得。今夜且与大众略序闭关大意。有世间关。有出世间关。世间关又有多种。出世关亦有多种。然在来云分中。实非此例。唤作总不与么。关得么。良久曰。池边柳欲拖金袅。屋后梅将趁蝶飞。

　　法相寺示众。别复聚。聚复别。五年绝足不曾来。生者自生灭者灭。若知生灭本来无。大小眉毛喜生睫。若不知。更饶舌。须信说时无可说。深夜诸山万籁空。孤雁一声天外切。更不会。争奈何。不如念句阿弥陀。阿弥陀。最亲切。莫动口。莫动舌。莫将心意默默然。数珠不用频频拨。大众。既不动口。不动舌。不默然。且道毕竟作么生念。良久曰。锡杖卓开流不住。秋尽西湖彻底清。

　　宝寿示众。若论向上事。本无迷悟。本自现成。只为你信不及。不肯承当。所以又入者个行队。既入行队。切不得又说无修无证的话。须实实从脚根下苦参力究。必须识取自己病根在甚么处。从病重处着些子力气。不得断他。须一一透过始得。比如贪嗔痴等虽重似难治。若能勇猛却易治。无贪无嗔无痴。病虽轻似易却难治。凡做工夫先须识病。次须识药。次识取药中所忌。又须知在向上事则无与么事。不见琅玡觉禅师问讲僧。如何是居一切时不起妄念。答曰。起即是病。如何是于诸妄心亦不息灭。曰。息即是病。如何是住妄想境不加了知。曰。知即是病。如何是于无了知不辨真实。曰。辨即是病。玡曰。汝识药矣。然未识药之所忌也。为之偈曰。黄花熳熳。翠竹珊珊。江南地暖。塞北春寒。游人一去无消息。留得云山到老看。此是诸人做功夫次第榜样。请看他颂与圆觉四句如何会通。只因他是真悟的人。所以将病与药与忌简点将来。何等亲切。颂将来。何等脉络。所以悟与解天地悬殊。你看二祖见初祖。初祖不曾道一个字。只因他信得及。听说轻心慢心。便把臂断将下来。要求安心。及觅心不得。只与他一点道。与汝安心竟。便知他是悟的。若是信根微薄。虽也解去觅心。也到觅心了不可得。只因下手轻。信根薄。所以道是解解只解得个古人公案。商量时便相似。遇境逢缘便不相似矣。

　　示众。大颠摈首座。只为佛法一样。西禅打首座。只为世法两般。若要名布寰宇。父子仍旧团圞。团圞且止。秪如韩文公问大颠春秋多少。颠举数珠云。昼夜一百八。公不会。乃问首座。座扣齿三下。复见颠。问前话。颠亦扣齿三下。公曰。元来佛法无两般。颠乃打趁首座出院。且问一样扣齿。正是师资道同。为何打趁出院。大众会么。若会得。即知西禅打首座意。其或不会。则被我父子翻转面皮。换却诸人眼睛。便各生惊异。各起是非。有甚交涉。须知者一场热闹直待三贤胆丧。十地魂惊。众中还信得及么。如信不及。一任是非去。

　　开火路。示众。有路有人行。通途通车马。为甚么今日开火路火却不能通。只恐大众不知。昨夜特举雪峰在僧堂内烧火。却闭门叫曰。救火。救火。玄沙以片柴从窗棂投入。峰便开门。汝等下语虽略有相应。恐是鬼窟里活计。即今当面另下一语看。众下语不契。师乃曰。雪峰舍得自己。赢得他财。玄沙明知故犯。我已为汝下语。汝为我开火路去。

　　示众。做功夫元要死中得活。且问兄弟。曾死得也未。只管怕到死桩桩地要人激发。不知古人亦有言下知归者。俱在去死十分的人。才闻点着便即构去。不是你一毫放舍不下。专等人来激发也。山僧举则话与兄弟试试看。昔日瑞岩常自唤道。主人公。惺惺着。莫被人瞒好。从古颂者不少。近日有个没头脑汉。颂得颇奇。颂道。白日青天做梦。梦中频唤主人。直饶惺惺诺诺。也是无主孤魂。此颂有一险二难。如何是二难。他若知有。争肯与么道。若不知有。争解与么道。如何是一险。若被大众看破。讨甚么饭吃。险难且置。祇如瑞岩是了手的人。他颂道是无主孤魂。不知瑞岩过在甚么处。众俱下语不契。师曰。莫道没有人激发。好。

　　灵峰示众。昨夜雨。今日晴。若作晴雨会。诸佛眼难明。金刚经道。若见诸相非相。即见如来。你看男是男相。女是女相。房廊屋舍是房廊屋舍的相。毕竟如何是非相。若即相求非相者是菩萨也。离相求非相者是外道声闻也。相上求非相者有二。一者析色明空。二者即色明空。析色明空者如法堂相似。栋梁椽柱一一分析开来。栋是栋。梁是梁。椽是椽。柱是柱。法堂相在甚么处。若道法堂相虽不可得。栋梁椽柱仍有相在。乃更分栋梁椽柱总是微尘合成。微尘又是邻虚尘合成。更析邻虚。便是非相。即色明空者如镜照物。一往观览。不起分别。实无有相。以第二念分别故。有相若离分别。终日吃饭。不曾嚼着粒米。百花林过。一叶不沾。此二种非相若真实见到行到。亦名自了汉。若只见到。便为了当。以谓大道不分男女相。说在空中。行在有中。此与无为密密等外道无异。从上祖师也只为此等无惭愧的别立宗门。殊不知一等下流到处瞒人。图人利养。硬硬说道我自悟的一切无著。逆行顺行。天也莫测。寻常委实难辨。所以宗师家不得已说个探竿子。奈者探竿子一些也瞒他不得。故见人来便问。唤作拄杖子则触。不唤作拄杖子则背。毕竟唤作什么。道得相应便休。不然终不肯他。终是外道。乃拈拄杖曰。且问大众。毕竟唤作什么。众各下语。不录。

　　诞日示众。把酒称觞。举茶为寿。僧俗虽殊。二俱有咎。拄杖子生则山河大地明暗色空草芥人畜一切皆生。拄杖子老则山河大地明暗色空草芥人畜一切皆老。生不庆生。老不寿老。不得已说个如镜照镜。似空合空。还照得么。还合得么。到者里直得无舌人解语。无手人行拳。木人抚掌。石女呵呵。且道石女作么生呵呵。木人作么生抚掌。无手人作么生行拳。无舌人作么生解语。会得者方可与山僧庆寿。不唯与山僧庆寿。即与汝自己庆寿。亦即与三世诸佛庆寿。亦即与大地人庆寿。还会得么。若不会。记得卢同七碗歌曰。一碗润喉吻。二碗散孤闷。三碗搜枯肠。惟有文字五千卷。四碗发轻汗。平生不平事。尽向毛孔散。五碗肌骨清。六碗通仙灵。七碗吃不得也。但觉两腋习习清风生。众中有不随世谛流布者。不妨亦有一番快畅。如或未然。山僧亦有个七碗歌。一碗要知有。二碗不须守。三碗主宾分。四碗绝渗漏。五碗振先宗。六碗隆末后。独有七碗难下口。直饶饮到半夜子鸡鸣丑。若人不解自知时。七七元来四十九。且道毕竟何时是五十。再斟茶看。

　　示众。古人道。诸方说禅浩浩。我者里种田博饭吃。虽然此是因病施药。如初祖见我此方落于文字。特来扫除。今人执药反成大病。此为不可。若一向坐在洁白地上。谓之坐断白云终不妙。谓之万里无云天有过。故不妨青天上着些子尘。明镜上着些子垢。不见凡夫发心。至于妙觉顺流而至。佛乃逆流而出。直是蹲坐不得。既生西方。连忙便要回入娑婆。分身无量。度脱众生。方成了办。才一坐着便名得少为足。亦名悟习未除。今人还曾到此地位么。还得如大梦觉么。还得旷劫无明。一时顿断么。既不能到此地位。那有间工夫觅他诸子百家的糟粕。况三乘十二分教及祖师公案尚未叨陪。但做得几句诗。学得两句话。便拟轻人傲物。如半瓶糟水相似。被人摇着便当当响。若真满的。有甚么响处。

　　颐浩寺示众。相遇故乡人。须唱故乡曲。欲听故乡曲么。须知各各自有一段本地风光。向因不觉。赖他世尊四十九年横说竖说。其实不出故乡说话。如华严最初三七。其中所谈不过直显当人日用寻常现成境界。其奈迷来既久。致使二乘声闻如聋若哑。何况博地凡夫。故不得已诸佛菩萨放下一头。教人发心。兴立丛林。化利一方。然发心有二。有自未度而度人者。有自己度而度人者。自未度而度人者即是诸方粥饭丛林。接待往来贤圣。供养知识。使若僧若俗。各各知有故乡田地。其于自己甘心劳苦。不求自度。故名菩萨。全身放下。不顾得失。不虑安危。使十方施主一文一粒投入真福田中。生生发生真种。功德难量。若徒有粥饭。佛法不弘。贤圣不集。纵有施主布施。投入邪途。不唯无益。抑且有损。今日颐浩寺禅堂房室粗完。贤圣已集。当家之德不当小可。众中还有知德者么。知德即知心。知心即知故乡田地。知得故乡田地即知故乡语话。虽然古人道。若人识得心。大地无寸土。又作么生。参。

　　昭庆庵示众。我说你不信。你信我不说。相遇不相逢。天机俱漏泄。从上古人发一言。垂一语。尽是垂丝千尺。意在深潭。不论居家出家。须知古人为人苦心。方肯立志。若得自己明了。必须利人。以自己明了不过复还做人本等。然后随我愿力。垂手接人。化利有缘。今人不信成佛成祖。皆因眼前不见佛祖现身。隐显不定。应以显现得度者即以显现度之。或现神变或于临终才有遗付。应以秘密得度者即以秘密度之。或为人父母妻子。或为人朋友邻里。但得一人一家于一言一念种真种子。一了夙愿又迁他化。使人不知不觉。故我现在大众。凡遇有眷属发善心劝善行。当如佛菩萨想。莫当容易。故说必须知佛菩萨苦心舍命为人。如船子和尚从药山处悟道已后。独向洙泾。把钓轮竿。不避风雨。扁舟撑渡。得一夹山便踏翻船子而化。故称船子祖师。此即菩萨度人榜样。凡为佛子者须办苦心。勿令放逸。

　　示众大道本无男女相不知出何教典此语有一利一害如世尊说法有比丘比丘尼优婆塞优婆夷四众人等同缘共会和光相集僧尽僧学尼尽尼戒助转法轮了无异说此一利也若僧尼混杂坏教败伦此一害也有一等俗人闻得是法平等无有高下之说便君不成君臣不成臣父不成父子不成子主不成主仆不成仆乃至男不像男女不像女搅乱世间皆因错会佛语不通理路以至如是殊不知世尊大意要汝君君臣臣父父子子主是主仆是仆男是男女是女不得动着不得违越自然平等平等如世尊为母上忉利天说法竟众欲遥迎有莲花色比丘尼自念女身见佛必居僧后乃现神力变为转轮圣王千子围绕最初见佛佛见诃曰汝何得越大僧见我汝虽见我色身且不见我法身此教体如是若论宗门会下别有出格一路如妙总尼因参访得悟后为郡守张公请住资寿禅寺开堂曰始从鹿野苑转四谛法轮度百千万众山僧今日与此界他方乃佛乃祖山河大地草木丛林共转大法轮若一草一木不转法轮则不得名为转大法轮大众且道者老尼得个甚么道理便解开此大口虽然有个疑处山僧蕴于胸中三十余年不曾举着今日要问大众既是乃佛乃祖至于一草一木共转法轮不知听者是谁参。

　　示众若论此事十方无壁落四面亦无门只为你不肯承当一向入门入户不能通达无碍所以佛日者里随汝颠倒更说个门与你刻期立限若是个汉一入门来便出得去解制已竟不是死定要你坐满一期名为结制即在堂外执事于苦心志劳筋骨处透得一关不妨痛快若无个出路便是倚门傍户的人若要硬硬里大言不惭以为了手以为解脱殊不知者里有个辨金石子不被你瞒过若是真解脱汉时时现前点着便到触着便知若是假的忽地问着便面如墙壁正是暂时不在如同死人待你停机伫思便有禅道佛法机锋转语搬出一栲栳来总名鬼家活计亦名心识运为有甚么用处如今日贴单大家只管贴单正碌碌中被山僧一问曰名是虚的为什么贴将起来个个认得到那里去大家一时无语虽元木维那请归方丈也只救得一半此皆谓之念头不在的人以后须知惭愧努力参究堂内堂外倘能递相护助遍相警策庶不负此艰难世界相聚吃杯茶说几句家常话莫当容易施主一粒一丝舍来都是要偿还的不是等闲努力努力。

　　示众古人云有佛处不得住无佛处急走过又有道祖师心印状似铁牛之机去即印住住即印破又有道藏身处没踪迹没踪迹处莫藏身此等垂语圆活约有两义若作道理依通唯是不许人住着若别有说唯在学人善会今夜且问若无住着大似脚不点地的人若有住着便不相合如何古人有许住阿兰若如何又许佛子住持须知不许住者恐你住于身住于心住于家事住于眷属住于冤住于亲等你若不住于色不住于声香味触法终日钉钉着也是无住绳缚着也是无住所以得无住者方许住持方许住阿兰若方可受施主供养所说施主供养一法施者受者各约有三种也有人情施者有轻慢施者如蹙尔呼尔之类此是下等有望报而施者舍一文要一文福不与你儿戏此是中等若是上等即是施恩不望报即是无住相布施受者亦然有受而不知恩者骗得些哄得些因果不顾自私自利一味放逸无惭无愧此最下流也有受一文必要报一文者此中等受施者也若是上流不见有所施者不见有能施者此等方可报不报之恩如今日养虚堂主不肯自受利养特为施主转为供养佛日禅众亦见无住之一班矣所以经云供养多凡夫僧不如供养一四果供养多四果不如供养一菩萨供养多菩萨不如供养一佛供养多佛不如供养一无心道人但不知如何是无心道人所以常对大众道古人云佛法在屙屎放尿处在穿衣吃饭处在迎宾待客处你若举心动念即不是了也毕竟如何是举心动念的穿衣吃饭如何是不举心动念的穿衣吃饭若分不出饶汝说妙谈玄都是从半中腰参学起的都是不知先后的所以只管学机锋学转语做颂做偈大似未学跁先学走一般饶你走得不知跁的光景亦不能接引后来不可为人向来山僧住几处道场都贵单提向上将谓者些粗浅门头户底定是明白的不知问着个个面墙山僧自出家一两年者些便解无有遗余只是用不着常念先师见学人到做不来处便学机锋转语歪知歪见筑着一肚说道今生纵不能彻悟得个正知正见也永无退失故山僧近日拈出极寻常的话问人要人从脚跟下稳实去所以拈出云栖大师见道偈来问人云祇如道二十年前事可疑三千里外遇何奇焚香掷戟浑如梦魔佛空争是与非那里见得他见道处若道二十年前话头不明直到三千里外遇着某知识才悟为奇何故不见他行实里参某话遇某人逢某境某处是三千里外纵许有参某话遇某人逢某境便述此说话如何见得他悟道若不知他落处不见他有宗门眼处便好一日做他几首人人做些难道都好算得悟道么若于此看得他个落处看得他眼出来不妨唤他个知有的人今年大众可称老成可谓精进众中也有弃功名来的也有丢书本来的也有舍安乐来的大家同堂共住无是无非无争无闹不要说请方要此期场绝少即我坐道场以来总不能及此故道粮虽有欠缺丛林事虽繁杂山僧不敢辞劳虽甚辛苦因心甘受不至疲病恐你们坐在此中不知难得若知得自当庆幸死心守住孜孜参究久久不放山僧情愿化米供养此亦可报不报之恩处也珍重。

　　秋轮禅人备茶筵请示众佛说天下有二十难贫穷布施难富贵学道难拚命必死难乃至善解方便难随化度人难心行平等难如山僧住佛日难又岂止二十而已大刹复兴难今已兴新旧和合难今已和合末法开堂难到处狂禅炽盛呵斥参究今堂中二百余众俱是苦参。离乱集众难今禅戒共有千二百余如水乳合岁俭募化难今各会首领募四十八愿成就者多化了一直到家难今已得路途无阻到岸运入常住难今已运入运入了炊煮的人难消受的人难今喜各各欢喜各知惭愧道场圆满难今已圆满圆满已从新起头难大家领领缘簿愿者领去不得勉强谢茶。

　　石雨禅师法檀卷第九(终)
嘉兴大藏经　石雨禅师法檀


　　石雨禅师法檀卷第十

　　嗣法小师净柱编

　　问答机缘

　　师住兰芎因僧举托钵因缘呈解师曰若论此等公案要说有什么难只是辜负德山师忽作托钵势绕禅床大叫曰你道是什么境界时久默忽悟曰蒙师作托钵势不唯捉败德山即向日所疑勘破婆子因缘亦捉败了也呈偈曰台山语直绝商量何必逢人话短长无怪将军重出令只缘战马未收缰师曰何不道已收缰默礼拜师曰你道改者已字意在什么处进曰将留些与儿孙受用那师曰赵州公案似入门墙别路葛藤未免绊倒在默趋出。

　　师主天华即念首座入室呈德山托钵颂师曰颂且置如何是密启其意若道是无语则应录默然良久若作形势则应录其形势若有言句自然应录言句但曰密启其意毕竟是怎么样光景座曰两眼对两眼师曰此是你意未是岩头意座曰占波与新罗斗额虽不可凭亦似有据师曰有甚么据座曰灼然瞒不得和尚师遂索座当下作颂座信口曰小客一头牛死活在里头任辽天索价着地且相酬又曰知我春秋罪我春秋明赏暗罚以惧诸侯师一日又问座曰观音菩萨买胡饼放下却是个馒头此意如何座曰草鸡报晓师曰更落草道看座曰格外之谈岂容无语师便休去。

　　师在报国院与石车和尚同座司理黄元公居士问车曰往天童还到云门否车曰且看士曰雨大师不放过时如何车曰与他一顿棒师曰居士还甘么士曰天童和尚在背后师曰原来不甘士又问车曰两石相磕时如何车曰一辗便死士顾师曰和尚如何师曰只可自怡悦不堪持赠君。

　　元公黄居士问如何是主中主师曰江南不曾带得来自若问和尚为甚么不曾带得来师曰也亏你进曰露柱子又中一问请和尚答师曰昨日南高峰为汝道了也若礼拜曰谢和尚答话。

　　师与元公居士吃茶次士拈圆眼问曰者个是什么师拈枣子曰枣子也不识士曰错了也师曰错错师问士曰昨曾见居士法相告示已见居士护法之诚闻子将居士在座曰旧岁弁山化钟有些魔事亦蒙示种种法语师曰只是太狼藉生公曰和尚还闻钟声么师曰钟也未铸说什么声士曰和尚莫耳聋师曰不劳过赞士曰还受赞叹也无师曰争奈居士何士曰作家作家师休去。

　　师问深谷古人有无情说法话汝曾见么曰见师乃指香罏曰香罏说什么法进曰仰口笑虚空师曰那个得闻进曰那个不闻师曰我何不闻进曰和尚自颟顸师曰你还闻么进曰终不向鬼窟里作活计师举洞山偈曰我今独自往处处得逢渠汝如何会进曰两眼对两眼师曰逢渠后如何进曰寸步不离。

　　问此事本无师之智知是般事便了如何必要师承请问承个甚么师曰如是如是。

　　黄元公居士将北上入山别师彻夜道话公自谓于物不迁颇臻其奥所谓当处发生随处灭尽等师曰今时法师岂不谙此理但论时似是及乎当面一一辨验便见相违师乃遽拈核桃从桌东过西曰东已无此西已有此何名不迁公曰大师见有核桃那师曰不见核桃将何立论公曰师意如何师曰我见有核桃但不见全核桃耳公踊跃公又举百丈耳聋因缘及雪窦颂古并祇要重论盖代功等曰俱不知拈又拈雪窦也师颔之又以高峰枕子因缘类同百丈师乃不肯明晨公呈颂曰推倒蒲萄棚撑起蒲萄棚天明知事散依旧可怜生师因以木如意一枝为之饯别复以偈书扇曰相逢几度语无差今日重拈镜里花饯别木蛇公旧物似将曹女嫁曹家士拜领而别。

　　师主西禅为监院六十三初度上堂伟侍者问七九六十三且止父母未生前还许学人会也无师曰问即不得进曰恁么则不弄啼莺舌解吟无字碑师曰易拾炉中雪难分海底灯进曰肯诺不全蒙师指不犯师颜请借宾师曰好炊无米饭供养莫将来进曰祇如将来又作么生师曰恐丧我儿孙者作女人拜曰恁么则借他香烛称他寿去也师曰新荔枝新荔枝师至方丈复问曰适才道新荔枝是赏你是罚你者曰恰好拈出供养大众。

　　师供云门老和尚像次师曰今日供养先师先师还来么士曰有饭即来师曰毕竟在甚么处曰问取大众师曰觜长三四尺尽作画图看。

　　大鼎问昨日雨今日晴则不问世尊睹明星意旨如何师曰途中善为进曰恁么则枯木花开也师曰开后又如何进曰一枝直入千峰去师曰折向谁家仔细看进曰黑白分明贺太平。

　　师问来云云门胡饼话汝作么生会曰君尊臣卑父慈子孝若还不是不妨别道师曰未在更道曰嘉州牛吃禾益州马腹胀师休去。

　　集生余居士问雪峰大师所遗三个毬子还是一时用为是次第用为复总不用师答以偈曰雪峰毬子总不用死烂蛇头能活弄次第拈来举向人眉毛与眼一齐动一时抛出大家看波斯乞命无门缝三转语酬余石头莫教磕破人间梦。

　　僧入室问古人云师厉声曰你自己的问将来进曰适问午星禅友迷中有悟悟中有迷师又厉声举笔曰你不晓得此笔会吃饭僧出师遂颂曰迷中有悟悟中迷笔能吃饭几人知直须打破灯笼看露柱分明说向伊以笔画一画曰噫。

　　师与鹤凌侍者等围炉次举须菩提岩中宴坐诸天散花赞叹因缘曰空生宴坐岩中与枯木还有差别也无若有差别在甚么处若无诸天何不散花与枯木各各入理深谈道一句看一僧曰养子方知父慈一僧曰苦匏连叶苦甜瓜彻蒂甜鹤凌曰不是苦心人不知师曰各只道得一半凌问曰和尚作么生师曰为空生能如枯木故进曰若然则堕于偏空二乘师曰二乘不能如枯木进曰为甚么枯木庵前不见天华师曰为他不如空生凌乃礼拜。

　　位中参师曰那里来进曰江西赣州师曰崆峒和尚即今在什么处中进前问讯曰恭惟和尚万福师曰错了也进曰莫压良为贱好师曰错错。

　　师问午星镇州出大萝葡头意作么生午曰某甲二十年前向者里打失眼睛又问暂时不在如同死人老僧不在汝作么生午曰正快活师休去。

　　师问樵之既到灵峰为甚么不见灵峰进曰主山太高一日吃糕饼次有面狮子被老鼠咬师曰既是狮子为什么被老鼠咬樵之曰当仁不让午星曰三十年后此话大行师笑之。

　　碎愚参学人在门外来乞师向门里接师曰老僧不在门里曰为甚么不在门里师曰不接客曰也是和尚慈悲师休去。

　　师问九逵如是之法佛祖密付汝今得之宜善保护作么生保护进曰大众珍重师曰银碗盛雪明月藏鹭意作么生曰木稚花里引游人师曰如何是曹洞宗曰日落空山照远林。

　　僧问南泉未出方丈为什么去庄上吃油糍师曰你几时离禅堂到者里曰还是神通妙用法尔如然师曰会即法尔如然不会即神通妙用又问毕竟作么生参师曰麻三斤干屎橛。

　　僧问产难因缘求师指示师示颂曰燥热不可说一雨忽清凉独有传言者东村王大娘时当骤雨僧欲解说颂意师曰我颂也不过依时及节僧又不会师复颂曰世尊有语俱不会初生孩子却知音及至长成人问及依然卤莽复忘恩。

　　师落堂僧出问取不得舍不得时如何师曰你果到者田地也无进曰请问和尚师吒曰若果有者等功夫如老鼠入牛角可立等你悟去如不曾到见解得说他作么彻岩出曰若论取舍不得春温夏热各自依时及候去好师曰即今作么生进曰滴滴泉声穿众穴沉沉夜色没疏亲师举香板曰且道者个是亲是疏进曰和尚自分明师曰我不识进曰莫道和尚不识三世诸佛不敢正眼觑着师曰上座还觑得么进曰若觑着则瞎却眼师曰古人道盏子落地碟子成七片你作么生会进曰盏子落地碟子七片拟议思量脑后中箭太虚闪电不停机千丈深潭和底见师曰忽然有人问你水牯牛多少价又作么生进曰识破不直半文钱师曰且去。

　　乳峰问福城高挂剑斩尽五峰寒当机一句作么生道师曰将有余补不足进曰共含千古意雨过一山青师曰路遥知马力岁久见人心峰举坐具曰总不出者坐具头上师曰祇者坐具甚么处得来峰喝师曰更道看峰遂礼拜师曰也不出者圈圆。

　　僧问数日把住关津只为齐家治国于今家齐国治时如何师曰佛殿山门齐拱手进曰大开关钥又作么生师曰香炉无耳莫颟顸进曰端坐皇极殿游步逍遥宫且道是甚么人的行履师曰不是上座境界进曰与么则辜负人心师曰灼然孤负。

　　僧呈题扇偈曰盐官错唤作犀牛师曰不唤作犀牛唤作甚么若道不得当罚钱三百供众僧礼拜师曰礼拜且置毕竟唤作什么僧展扇曰请和尚看师曰恁么与犀牛何异僧罔措师与一掴曰三百钱一文也少不得。

　　问如何是正中偏师曰驴前马后不须言曰如何是偏中正师曰马后驴前无正径曰如何是正中来师曰驴前不是马后曰如何是偏中至师曰马后不是驴前曰如何是兼中到师曰下座时不向汝道。

　　问不是心不是佛不是物是什么师举圆眼曰者个唤作什么进曰圆眼师曰又道不是心不是佛不是物进曰和尚莫将境示人师曰瞎。

　　僧问今日居士请回向金刚经提坐真曰未审者个经还假回向也无师曰忙者不会会者不忙进曰纵饶回向得又明个甚么边事师曰你道我怎么回向进曰千峰势到岳边止万派声归海上消师曰还当得回向么进曰也须和尚证明师曰我无恁么闲功夫。

　　钱圣月居士问赤肉团上有一无位真人四大未成时且道真人在甚么处师曰莫被临济瞒却好进曰只今聻师举拂士礼拜日频呼小玉原无事只要檀郎认得声师曰如何是声士无语归位师曰莫颟顸去。

　　僧问如何是清净法身师曰今日不打你进曰如何是圆满报身师曰还要第二杓那进曰如何是千百亿化身师便打。

　　梵则侍者问古人道出门便是草不出门亦是草请问和尚为甚么不出门亦是草师曰唤什么作门曰恁么则三世诸佛历代祖师尽是草里汉也师曰说三世诸佛历代祖师的请出来与老僧相见看曰相逢不拈出且道具眼不具眼师曰直饶举意便知有的亦未许他具眼在曰毕竟是什么人才许他具眼师曰脑后见腮莫与往来曰谢师答话。

　　师问僧如何是在的人与不在的人僧下语不契遂问梵则如何是在的人曰不敢相违和尚师曰如何是不在的人曰金砂易辨师曰语虽去得不甚谛当你问我看则问如何是在的人师举起扇子曰者个是甚么曰如何是不在的人师曰者个是扇子则礼退。

　　师问紫仙我有一物无头无尾汝毕竟唤作什么进曰净阳争敢瞒和尚师拈拂子曰者个又唤作甚么仙夺拂子曰要用便用师曰恁么则不成宾主仙送还拂子曰始成宾主师乃掷拂日与汝打蝇子罢。

　　师问鼾开嘉州牛吃禾益州马腹胀汝作么生会关曰儿孙得力室内不知师颔之。

　　问识得拄杖子犹是途中事作么生是到家的事师曰走过长亭又短亭。

　　问心月孤圆光吞万象如何是吞万象的光师曰识得心也未问不是心不是佛不是物毕竟是个甚么师曰老鼠吞大象。

　　僧问古人道恁么道则易相续也大难指香炉曰者个作么生续师曰听得他答你么进曰恁么则相随来也师曰且去。

　　问吹法螺击法鼓号令人天展令旗架令箭群邪失色赤剑当机一句作么生道师曰一不只二不双进曰用后如何师曰眉毛在眼上进曰还许藏锋纳销也无师良久曰会么僧拟议师曰去去。

　　僧入方丈问某甲做功夫觉心口痛师曰心口痛不如不做曰某甲参本来面目定要见他个落处是否师日本来面目眼不能见若要见还仗耳朵鼻头僧礼拜去傍僧失笑师骂曰笑个甚么僧曰说个眼不能见便好说甚么耳朵鼻头师曰他若问不将眼见将甚么见你如何答侍者应声曰却是眼能见师曰眼见青的黄的者曰若有色相则不能见师即扭住掌曰无色相又见个甚么者一喝师又打曰除了喝说一句看者提衲头襟曰某甲祇知是件衲头师休去。

　　黄元公问云门大师云法身有三种病两种光且道是甚么病甚么光师曰再求再圣再复再灵问雪覆千山为甚么孤峰不白师曰家家有路透长安问如何是夜半正明天晓不露师曰露也露也问东山水上行毕竟明什么边事师曰也是蚁子负须弥问坐断十方犹点额密移一步看飞龙如何是密移一步师曰一寸光阴一寸金问从天降下则贫穷从地涌出则富贵如何是从地涌出则富贵师曰白蒲枣吃了又来讨问古云清光照眼尚迷家明白转身犹堕位且道意作么生师曰丑妇抹胭脂问杨大年云八角磨盘空里走意旨如何师曰堕也问上座以露柱明不迁义水流风动又作么生师曰到即不点问玄沙云谛当甚谛当敢保老兄未彻在请师道一句来师曰脑后见腮莫与往来问寿昌大师云奋然揣出虚空骨惊起须弥折断腰且道如何是虚空骨师曰出问杜顺和尚云怀州牛吃禾益州马腹胀天下觅医人灸猪左膊上意旨如何师曰腊月火烧山。

　　僧问世尊拈花迦叶微笑世尊云吾有正法眼藏付嘱与汝设使斯时百万人天俱笑正法眼藏付与阿谁师曰贪观天上月失却手中桡问有一人不从云水至不从人天来和尚与他何处相见师曰吃茶莫动口问有一棒打不回头还是师子儿凤凰儿师曰同坑无异土问头头显露物物明真不用踌躇直截便道请问和尚道个甚么师曰心不负人面无惭色问华严经曰刹说众生说三世国土说请问和尚说个甚么师曰三年无改可谓孝矣问日月照临不到天地覆载不及劫火烧他不着毕竟何处是他安身立命所在师曰邻家乞新火分与读书灯。

　　问如何是向师曰我问非有余如何是奉师曰汝答非不足如何是功师曰唱者哑如何是共功师曰听者聋如何是功功师曰龟毛兔角磕头绊脚。

　　问楞严经如何和合妄生和合妄死师曰赶得着谢双脚问如何是八角磨盘空中旋的意旨师曰贼是小人智过君子问长安大道长游戏处处无私空合空请问和尚如何是处处无私空合空的意师曰脚上带黄泥定是远来的。

　　墨镜问马祖一喝百丈耳聋黄檗吐舌即今闻之又当如何师曰更须验过始得问破沙盆何故水屑不漏师曰低声低声问牛儿以草为命因甚不许他食师曰言清可恕问天地古今有几件用不得的事师曰短撑门长种火问春花一样开为何有结果不结果师曰贪程犹是可错路实难容问会向上事的人为何现前拈不出师曰再求再圣再复再灵问因甚成了佛祖公案师曰老僧住持事繁问向上向下是同是别师曰热时向火冷处添冰问黄龙三关赵州三度意旨如何师曰将谓救不得问一样狶子为甚有精肥之异师曰闲人不是等闲人问彼时夹山回首船子作何方便免得自身不湿师曰更使沩山笑转新问苦甘齐结实为何时节不同师曰知恩者少报恩者多。

　　问古人云渠即是我我不是渠渠我两不立何处得相逢师曰尧眉八彩舜目重瞳问禅关不放开生佛那里来师曰禅关已放开生佛那里来问神有五通佛有六通未审那一通如何是师曰曲径绕青松问有一人目蒙口哑耳又聋手足全无直儱侗有人问佛法一句将何祇对师曰只见锥头利那见凿头方问二六时中还有不穿衣吃饭的人也无师曰觅则葛藤满路不觅则当处生苗。

　　雪涧问余集生居士更欲师代答问既是光明台因甚么夜来复暗师曰将谓亲见光明问古人拈一茎草建刹已竟光明台为何费了许多心力师曰话作两橛问九旬禁足三月安居内无半亩之田外无十方之供往来龙象憧憧毕竟吃个什么师曰上座向甚么处来问谓是宰官长老之名四海传谓是长老文多了几茎须发毕竟是同是别师曰菩萨子吃饭来问昔日维摩卧疾毗耶见文殊谈不二法门今日石头掩室光明见某甲谈个甚么师曰我不谈不二法门问楼观沧海日门对浙江潮拈来用得却好且道是什么人境界师曰尺璧非宝寸阴是竞问佛真法身犹若虚空应物现形如水中月即今西禅有请博山又请不得彼先此后作么生是应的道理师曰三月三九月九行人莫向江边走问博山已去瀛山又归寿昌微言几乎绝响幸有石头老人在缘何隈山傍水虚度光阴莫是有待时节么师曰闲人终是等闲人问圣人不出世万古如长夜如何得一道光明普照去师曰黑问邪风时时炽盛正法日日陵迟将何以为中流砥柱师曰来说是非者便是是非人法林问天上无弥勒地下无弥勒谁与他安名师曰欲穷千里目更上一层楼问达摩不来东土二祖不往西天谁人传授师曰雪后一朝霜问马祖曰藏头白海头黑是何道理师曰猩猩自古惜猩猩问赵州生而知之因甚么八十犹行脚师曰只为生而知之问香岩上树有人问西来意答他好不答他好师曰堕也问兴化打中间的遇着卒风暴雨因甚么向古庙里躲过师曰恩大难酬问古人未出门为甚么却去庄上吃油糍师曰不会栽秧看上带问彻底无依毕竟向甚么处安身立命师曰鸡寒上树鸭寒下水问一悟永悟因甚么却有大法未明师曰无米熟熬油。

　　僧问某僧问博山命根断后如何山曰正好吃茶于此有疑今更请问和尚师曰未许吃茶曰毕竟意旨如何师曰看取博山上文。

　　蓝觉非居士问昔日大颠打首座今日西禅打首座是同是别师曰城门失火殃及池鱼问一了百了一悟永悟因甚么有先得后失师曰祸因恶积福缘善庆问一言合理天下同归因甚么有先与后夺师曰俗眼难瞒问大彻底人作么生根本无明不了师曰休把枯杨树名为系马桩问不籍缘生不因境起者等人曾堪入道么师曰自粪不臭。

　　僧问暗室张灯成何事业师曰师子身中虫自食师子肉问笑展眉毛那头不现师曰现也问两镜互照阿谁隐显师曰有眼无筋不是好人问别出乾坤还有盖么师曰苦匏连叶苦问彼此同门出入因甚么觌面忘知师曰自起自倒问大悲千手眼云何不居尊贵师曰养子方知父慈问此土无佛向那里描画去师曰眉毛俨然又曰贼身已露问拈不起一句子毕竟重几觔师曰不是半觔定是八两问并却咽喉唇吻请和尚答话师曰此问不答。

　　刘若朴居士问现前者点灵明最初从何而生师曰生也问凡有言句尽是点污如何得不点污师曰巡人犯夜问入门须辩主不露锋芒时如何辩主宾师曰足上带黄泥定是远来的问君子龙兴大人虎变本色道人唤甚么作通变师曰一色非关雪问山门头有两个无面目汉来时如何相见师曰点即不到问古人生也不道死也不道和尚为甚终日口喃喃师曰不道不道。

　　师与相鲠生居士同游龙潭师指石曰可取得云间去么居士抚掌一笑至晚设茶师曰古人说学道须是铁汉把手心头便判直取无上菩提一切是非莫管且道菩提作么生取居士出众曰日间所指石头实取得去师曰你试取取看士便转身作负石势师曰你可放得下么士作放石势曰有甚么放不下师信口偈曰深山佛法石头小大负之而趋不烦挟带士欣然礼谢。

　　石雨禅师法檀卷第十(终)

　　(松江府金泽信官赵　　捐赀壹两
颐浩寺弟子净穆参两)

　　(嘉兴府太平庵广言壹两　　同梓)
嘉兴大藏经　石雨禅师法檀


　　石雨禅师法檀卷第十一

　　嗣法小师净柱编

　　颂古

　　世尊初生(二首)。

　　风凄凄出林虎烟迷迷雾锁锁大地众生眼欲开忽然撞着云门普楚歌声一何苦八千兵散何所袅袅余香满世间伊谁听者忘凄楚。

　　鹘臭娘生裤一腰痴人道是赤条条纵然夜半明星皎汲尽天河洗不消。

　　世尊睹星悟道。

　　今也见古也见何曾能得全身现抬头失却眼睛光大似优昙时一献奇哉三界苦众生一时照破娘生面。

　　世尊拈花。

　　世尊逼猪迦叶打狗李四知香张三识臭我欲驴前为证明依稀又落马蹄后若是云门偃祖来满口不消道个瘦。

　　庵提遮女问文殊明知生是不生之理为何却被生死之所流转殊曰其力未充后进山主举问修山主修曰笋毕竟成竹即今作篾得么进曰汝向后自悟去修复问进进曰者个是监院房那个是典座房修礼谢。

　　说真方卖假药绝处逢生还须扁鹊甚么处去也千里追风赶不着。

　　金刚王宝剑。

　　出匣寒光四海宁收来满地血犹腥太平原是将军定不许将军定太平。

　　踞地狮子。

　　敛爪藏牙合两睛全身不动转威狞狐疑不决忘前后香象怆惶醉未醒。

　　探竿影草。

　　家家深夜稳眠床风送花阴过短墙欲识里头真富足定多篱窦吠寒　。

　　不作一喝用。

　　鸢飞戾天鱼跃渊哥哥骑马嫂乘船若还说与娘知道朝打三千暮八千。

　　德山托钵。

　　破烂袈裟搭半肩出游无度取人嫌归来独掩三更月又被狂风揭草帘密启意太联纤活得三年岂偶然。

　　洛浦参夹山。

　　前脚不着实后脚忽移步跌倒烂泥中傍人称怨苦莫怨苦唤得起来连累汝。

　　兴化摈维那。

　　其父攘羊子证之三通法鼓摈犹迟维那昔若能几谏不枉称为唱道师。

　　以今世人轻贱故先世罪业即为消灭。

　　关关幽鸟啼红翠一榻熏风惊午睡舞袖单衫入市廛张公吃酒李公醉。

　　日日是好日。

　　日日是好日岁朝不是年初一端阳粽当重阳糕中秋月饼元宵吃风日阴晴屈指推腊尽都言是岁毕咄。

　　赵州狗子。

　　家家有幅遮羞布放下便能当雨露独怪当年老赵州掷却头巾顶却裤。

　　藏身处没踪迹没踪迹处莫藏身。

　　花落花开花复残鹃喉宛转旅魂单伤心最处啼成血万古人悲行路难。

　　赵州勘破婆子。

　　以楔出楔弄巧成拙铁打心肠绵团口舌活人即用杀人刀至今遍地流腥血。

　　疏山造塔。

　　愚者见之名正言顺智者见之一味悭吝蓦地相逢老算师掀翻几个腌齑瓮。

　　赵州与侍者赌饼。

　　同调相怜事隐沦深山锄土不锄金拈开觉得金如土高下千秋定管歆。

　　上马金送去下马银接还存亡汉室在其间思归不解亭侯印一剑如何破五关不见道行路难路难不在登高山。

　　云门一棒打杀与狗子吃。

　　纷纷落井去拖人愧我无绳千尺深万里无云天有过碧潭似镜月难寻。

　　干屎橛。

　　门外小人至门内有小人一掌一握血一棒一条痕噫桃花浪破渔舟稳万里征人泣断魂。

　　南泉斩猫。

　　蓼花汀里小机关物外独超也着瞒入水救人春浪起至今点额未曾干。

　　钓得干鱼架火熬逢人失手可怜宵朝来无限风波活赤鲤从今带尾焦。

　　心不负人双首座满面羞惭王老师举直更兼能措枉草鞋头带较些儿。

　　收拾乾坤把住猫飞刀血溅梵天高无端变作金狮子万里迢然路正遥。

　　女子出定。

　　酒逢知己千钟少话不投机半句多我醉欲眠君且去明朝有意抱琴过。

　　举一不得举二因缘。

　　短亭不觉又长亭秪为留君与别君忽忆虎溪桥外事笑声今古许谁闻。

　　僧问审下如何是佛法大意下云贫儿抱子渡恩爱竞随波。

　　尽谓易分雪里粉谁知难辨墨中煤音书有恨曾相寄未审游人归不归。

　　婆子烧庵。

　　冬令冬行也大奇何缘劫外起春鹂惊残旅梦天明后几个惺惺几个迷。

　　高峰无梦无想主人公。

　　半生活计一渔舟几度风波为下钩行向桃花源尽处归言独自访仙游武陵守亲垂叩兴败无寥方自咎休自咎一溪水缘仍如旧。

　　雪峰义存禅师参德山问从上宗乘学人还有分也无山打一棒日道甚么峰曰不会至明日请益山曰我宗无语句实无一法与人。

　　不是骑牛觅牛便是以水探水一劈华山两开自首从来免罪未免罪黄金无假不须真才到鳌山俱扑碎。

　　鳌山成道因缘。

　　随风逐景探烟霞浪子回头便做家若道今朝方悟道鳌山依旧在天涯。

　　盐官洞上德山来桶底三番大脱开不是岩头周匝好至今儱侗不堪抬。

　　雪峰见僧来以手托门放身出曰是甚么僧亦曰是甚么峰低头归庵僧到岩头举前话头曰我当初若向他道末后句天下人不奈雪老何僧后再请益头曰雪峰虽与我同条生不与我同条死要识末后句秪者是。

　　一个为人须为彻一个杀人须见血欲得烧成九转丹同条生不同条灭。

　　雪峰见僧来参便曰是甚么。

　　是甚么月满长安路正堪眠不免曹山堕。

　　是甚么红炉不是火炼成金今人弃如土。

　　雪峰上堂辊出木毬玄沙捉安旧处。

　　半夜三更神出鬼没演咒书符还见也不。

　　雪峰因玄沙来三毬一时辊出沙作卧势峰日你寻常用几个日三即一一即三。

　　人人尽道雪峰有当阳难掩玄沙口一三三一是几多分明露出家常丑。

　　南山鳖鼻蛇因缘。

　　父子相将学弄蛇一千五百眼俱华南山喝去全身露毒气弥深莫触他。

　　拖人下水不湿脚下水拖人脚不湿玄沙不顾犯当头一手扶人一手搦。

　　雪峰示众曰饭箩边坐饿死人临河渴死汉玄沙日饭箩里坐饿死汉水里没头浸渴死汉云门曰通身是饭通身是水。

　　说边说里说通身总是画蛇添足人旷劫无名名饭水一番拈出一番新。

　　雪峰上堂曰尽大地撮来如粟米粒大抛向面前漆桶不会打鼓普请看长庆问云门曰雪峰与么道还有出头不得处么门曰有庆曰作么生门曰不可总作野狐精见解。

　　电卷星驰会者稀满山依旧雪霏霏云门长庆遵师旨普请搬柴尚未归。

　　雪峰游山次指面前地曰者一片地好造个无缝塔沙曰高多少峰乃顾视上下沙曰人天福报即不无和尚若是灵山授记未梦见在峰曰子作么生沙曰七尺八尺。

　　顾视上下七尺八尺佛界人天分等级无等级通途特地栽荆棘一尊塔样两人争塔卵爆尽我还出。

　　雪峰指火曰三世诸佛向火焰里转大法轮沙曰近日王令稍严峰曰作么生沙曰不许搀行夺市云门曰火焰为三世诸佛说法三世诸佛立地听。

　　杀人火活人火火性无情莫莽卤凿壁偷光已有人兄弟相将学步武久假不归归便休眉毛惜取留还我。

　　雪峰普请次路逢一猕猴乃曰人人有一面古镜者猕猴亦有一面古镜三圣曰旷劫无名何以彰为古镜峰曰瑕生也圣曰者老汉着甚死急话头也不识峰曰老僧住持事繁。

　　话端使不是瑕生古镜无明辨不清蓦地持归相照耀猕猴从此露全形。

　　雪峰在洞山作饭头覆却米盆因缘。

　　一枝佛法到龙潭吹灭残灯彻髓寒九上三登明此意砂盆覆却总无端。

　　雪峰因僧问古涧寒泉时如何峰曰瞪目不见底曰饮者如何峰曰不从口入僧举似赵州州曰不从口入不可从鼻孔里入僧却问古涧寒泉时如何州曰苦曰饮者如何州曰死峰闻得乃曰赵州古佛遥望作礼自此不答话。

　　药因救病出金瓶剑为不平离宝匣相如何事爱廉颇赵国方今在兵甲。

　　雪峰曰世界阔一尺古镜阔一尺世界阔一丈古镜阔一丈玄沙指火炉曰阔多少峰曰如古镜阔沙曰老和尚脚跟未点地在。

　　从来好手让僧繇画影图形未肯休自古志公无面目于今点出一双眸化为龙飞去了堪笑三郎坐钓舟。

　　雪峰因闽王施银交床僧问和尚受大王如此供养将何报答峰以手拓地曰轻打我轻打我。

　　欲见雪峰无处真闽王银椅验来亲谁知一代传持者却作灵山护法人。

　　雪峰因闽王封柑橘因缘。

　　咒咀诸毒药所欲害身者念彼观音力还著于本人。

　　雪峰僧堂内救火因缘。

　　柴头发火救须柴此事谁人省得来要见父慈因子孝自将门闭自还开。

　　病入膏肓可奈何良医拱手药谁和如非别有超师作海上奇方有几多。

　　三圣金鳞。

　　卖油娘子水搽头不觉衣衫尽是油更欲当风兼卖俏被人掀倒骂无休。

　　雪峰因闽王问拟欲盖一所佛殿。

　　诱人犯法得人僧反逼将来愧不胜两手摊开遮不住至今枯木倚寒藤。

　　雪峰望州亭相见话。

　　鸟石岭头石色鸟望州亭望赵州过二番相见无差舛及到僧堂便懡　。

　　一大藏教是个之字。

　　只知以楔出楔不解将空塞空葛藤窠里翻身易当道难栽无影松。

　　玄沙三种病人。

　　将谓抱赃叫屈原来卖弄家私硬证乌龟作鳖钓鱼习气还痴。

　　甘贽入南泉请黄蘖散嚫。

　　痴憨顽钝潇洒风流学人不会休休休休。

　　玄沙因我得礼汝。

　　因我得礼汝谁云话彼此隔岸咬蛇声带累虾蟆死。

　　夹山无舌人解语。

　　无舌人无舌人千年枯木一回新杜鹃元不唤春去客路伤残梦自嗔不用嗔就路还家尽是亲。

　　法眼问永明智云隔壁闻钗钏声便名破戒今男女骈阗又作么生智云好个入处眼云此子他日有五百毳徒。

　　几多媸蠢几多妍览遍名山又市廛无奈家贫遭劫久借婆衫子拜婆年(其一)。

　　春光别贮一金壶拟学江南唱鹧鸪谩把花枝招石女横推不倒直须扶(其二)。

　　和普明禅师牧牛颂。

　　无端露地忽咆哮踪迹分明路已遥无计唤回奔竞苦权将野草当灵苗(未牧)。

　　崎岖石径四蹄穿水尽山穷下一鞭且得鼻头绳在手东西从此任吾牵(初调)。

　　颠狂每欲息驱驰你若思归我亦随运足不知途路远绿杨鞭影送顽疲(受制)。

　　也只寻常这一头何须今古较刚柔前村更有间田地水草依依且暂留(回首)。

　　每忆溪山山那边饥餐渴饮更天然一声黄鸟春归去鼻有芒绳不用牵(驯伏)。

　　踞虎盘龙总不如随缘坐卧已无拘横拈短笛松阴下一曲斜阳尚有余(无碍)。

　　倦来聊睡柳阴中牛入花茸又草茸随分纳些终不犯睡惺重睡睡犹浓(任运)。

　　人牛俱在此山中何必相烦问异同随处风光随处好不妨明月下天东(相忘)。

　　觉来拍手一身闲记得当年此日间独立曾无牛可牧无牛犹有一重关(独照)。

　　阿谁不欲共追踪到此方知万象空空处不留如不信前村芳草又茸茸(双泯)。

　　密移一步看飞龙。

　　日出东方月落西茆堂端坐掩柴扉春来夜雨雷初动松老成龙唤不归。

　　转身就父。

　　那个台无月谁家树不春反手摸着枕定是夜眠人。

　　嘉州牛吃禾益州马腹胀(拈曰)。

　　牡顺和尚只知拈头掇尾不解泥里洗土块(颂曰)。

　　长亭又短亭赵氏送夫行雁杳鱼沉后孤征万里情。

　　石雨禅师法檀卷第十一(终)

　　(松江府弟子相净权三两
丁智感赵净尘各壹两)
嘉兴大藏经　石雨禅师法檀


　　石雨禅师法檀卷第十二

　　嗣法小师净柱编

　　赞

　　骑牛出山像赞

　　食雪山雪白而且肥一色边事人所见希随类而堕如虎之赴蓦尔骑归忘却旧路噫随缘水草纳些些花落珠藤鸟乱啼。

　　莲花座观佛赞

　　法身本无相无相非法身六载雪山雪忽尔春风新春风新鹧鸪频宝花王绽绝纤尘刹那邈得伊神否拟议几何失却真。

　　佛牙赞

　　如何佛说法亦不惜齿牙牙法两无坏永永镇群邪。

　　细字金刚塔赞

　　金刚为体无缝可通慧命所寄能仁所宗天光明净云色朦胧如沙聚海如蚁行空即之也寒潭月影捞捷无踪望之也撑天拄地八面玲珑斯之谓宝王塔而现于一毫之中。

　　接引像赞

　　不立一尘舍师不得不舍一法取师不得不取不舍恁么得依旧劳他一臂力。

　　吾师脚跟不点地才闻唤着忙回视一缕纤云引臂长逢人便道西方事霜林夜半鸟惊栖无令好梦风吹去。

　　尽作唯心净土观迟迟五浊放身安迢迢每欲空回首臂已长伸屈复难。

　　普贤大士赞(二则)

　　热恼场中众苦交逼左之右之无法可释腾腾象王以雪为食从眉山来业示其白异类中行普眼莫测但存想间仪容俨集咄咄获得真赃走却贼。

　　万行庄严如意之故走遍大千不曾动步尽道恩承白象力谁信曹山立三堕。

　　献象图

　　散星成象睹星成佛牧象以奴献象以法法邪乃狂法正乃降佛从海涌波浪汪洋汪洋奈何截流而过得善现者庶不负图。

　　观音大士赞

　　闻得老兄当年买胡饼放下却是个馒头只今在此死丁丁立个甚么噫踏着了也贪他一滴枝头水不得纵横自在游(鳌头手执杨枝瓶)。

　　不提鱼去沽村酒不踏鳌头海上来鹦鹉堤边衔柳去南询童子未曾回咄且问你将什么利生休休腾云驾雾不如你说法还须老比丘(云端)。

　　应现重重三十二光彩无非一月真除却寒潭千尺影谁得当天指示人(水月)。

　　神悲行苦言真露甘热跣其足寒幪其毵无刹那顷思静离喧婆心最在无人处细把杨枝着意参(杨枝净水)。

　　应无子之求怜有子之累只手迎送间施彼了无畏(送子)。

　　幪头唯衲被观者自知音逐臭随香者多从纸上寻才放鱼篮便把经卷掣电之机换善财眼噫净瓶打破方知歇今且从人乱指点。

　　因看月在水万境悉平沉再四亲捞捷良哉观世音(水月)。

　　世界大海中众生没于苦自古运悲人慈航把柔橹西行浪复东无计回长风业有所不免变现终无穷独有普门士应身三十二如解转拳人手无缚鸡势聊尔借婆衫拜婆了年事隐隐袈裟吹隐隐双趺危宝髻青山耸缨络秋云垂忽尔全身坐忽尔众生度不见有众生秪把杨枝顾痴情尽说飞甘露分明以水济于水丈夫终不从他误志公十二面难描从兹笔底无回互(大海中柳枝)。

　　即此物非他物得到手鲜泼泼任君杀任君活价不相应卖不成短巷长街唤一声人人打动化龙情犹待春雷撼地鸣(鱼篮)。

　　原非男女忽示女相女人得度何男女相。

　　垂手不入廛动足不点地身居洁白中好愿酬还未稽首挹香风萎花愿吹去更雨新好者接人方有据噫忆昔孤峰绝顶时一捏直教成粉碎(莲花)。

　　随众生机性恶性善觌面提撕宝花利剑。

　　目横秋水眉舒柳色喝开童子渺然玄寂一字一句从胸流出通身是口示普门德谁是知音还从胸没女人应受因类女则(普门细字像从胸书起末复至胸可开神妙)。

　　大士既证此圆通又不肯住在里许要我题破其中意言外知归还让你(圆光下像)。

　　一波才动万波随之云行风卷柳露垂丝一钓便上当机者谁不择异类良哉大师。

　　布袋和尚赞

　　遇物便采入遇人便倾出问他作什么倚杖笑而立设更拟议间提起走不及无奈袋口何所以成狼籍包干褁坤容妍纳丑四十九年何所不有忽尔知非拄杖在手便好乘闲打开袋口呵呵宝寿山高月半衔渐出云衢人见否携归更问长耳叟(为法相可公五十寿)。

　　松根为枕布袋为席白云青天懒去求食一觉醒来腹犹果哉千古一笑两眉豁开。

　　伏虎罗汉赞

　　猛于虎者唯慈忍力大空小空就手而食大空既空小空不从频频回顾示以怒容。

　　朝阳补衲赞

　　荷叶收香秋麻正长鹑衣结就粪扫堆旁衲头下事针针相似咬断线头方可接续。

　　寒山拾得赞

　　寒岩寺里讨饭来国清寺里烧火去尽道文殊与普贤相逢狭路难迴避噫石块木桩有何凭据。

　　十八大阿罗汉赞

　　长眉曝日而童子进香者

　　离离披披水田其衣霏霏拂拂霜雪其眉心拟向日乃负其坐背痒不禁侍者之故。

　　对岩花而翻贝者

　　依文解义三世佛冤离经一字即属魔言颓然一翁二俱不羡岩花似火双眸若电。

　　倾瓶放光而出神游戏者

　　倚光而出非意所生不知何日打破净瓶放过一着落在第二一若不存二复何寄。

　　山居静坐而猿猱献果者

　　蟠桃既熟知是几年偷心所得谁为汝怜尔不异我不许藏躲但办肯心妙哉厥果。

　　坐参经义而执卷忘倦者

　　老老大大手不释卷懒逐文言只图遮眼眼既自全月亦自圆世人若看牛皮也穿。

　　携卷坐柳阴而次第简阅者

　　出息不涉入息不居众缘阴界不能碍渠杨柳春回莓苔转绿一大藏经从头再读。

　　定中有鬼撼锡而不动者

　　把住要津官不容针略通一线山鬼入林不采无穷伎俩有尽过十小劫金锡乃振。

　　倚树高卧而猕猴为伴者

　　津梁既疲未忍言归尚有侍者聊以应机侍者为谁二猕猴子一动一静自成宾主。

　　拈丹桂枝以示鹿麋者

　　无法可说花拈一枝香生满谷悟者为谁鹿性既驯驯复何守庶几无聊可以为友。

　　骑三脚蟾以出海者

　　无物不有无时不然龙宫虽好不可久延撒却骊珠衣中自有为有力者负之而走。

　　骑虾精破浪而出者

　　江既无底海亦无边路头在手白浪淊天如人履地人乃不会何独疑于一虾之背。

　　握玻璃盏以调药饵者

　　玻璃盏子内外明彻人兮无此何以利物药饵渐调慰彼疲劳匪酥匪酪饥渴乃消。

　　擎钵多而降龙者

　　我无神通神通在龙云周雨遍不离钵中纵以为体夺以为用谁为阿师只堪应供。

　　努臂目而伏虎者

　　爪牙既敛夙习未除努目而视安敢纵渠大空小空始绝回互若欲把门还少一个。

　　亦有布袋而非弥勒者

　　同不在心异不在腹以有布袋令人描摸是耶非耶拟之即差可知兜率不是尔家。

　　坐睹塔光而拥衲者

　　孤峰一衲似有来繇谁知只在光影门头光不透脱虽云是病不妨借此为照妖镜。

　　坦腹而布袋者

　　天上无姓地下无名当年一问粉碎乾坤廓落一囊嗒然忘我大千有物无不包裹。

　　击磬而出定者

　　欲观自在未绝偏圆离出入际默尔忘缘既非无语亦非有证谁似其人一鸣其磬。

　　宝公赞(鹤凌侍者请)

　　十二时歌步步娇。曾从异类出鹰巢。还须化鹤凌霄汉。尺拂休忘镜剪刀。

　　初祖赞(昆石请)

　　昆山有良璧。如何唤作石。武帝问西来。西来道不识。不立文字。谁是知音。楞伽四卷。可以印心。但能推倒嵩山壁。便好为他的子孙。

　　立雪齐腰赞

　　齐腰不没膝。此意许谁知。只可面当壁。翻身早已迟。冷眼难瞒热心。一段死不干休。雪花片片可怜。坐断十方者。到底被他将眼换。

　　好雪片片落不着。面壁多年不禁寒。心未安时臂未断。展开还好与人看。

　　真歇了禅师塔在皋亭山方被劫火其僧以绘像索题募建

　　题落驴前。赞落马后。秪这些子。火烧不透。殃及儿孙。是谁之咎。使有人云。歇了休拽取鼻头来宝寿不应触讳犯当头红炉雪又重芳茂。

　　云栖宏大师赞

　　生平不识弥陀面。今日毫端全体现。人人尽道见云栖。谁向云栖那边看。

　　云门湛然和尚赞

　　洞山于良久。邈得云岩禅。谁知因过水。两眼方始圆。年深代亦远。几希失所传。江南云门里。放下无联纤。复为分明极。令人话正偏。宝寿山何秀。西溪水亦鲜。以此示后贤。后贤曰俨然。

　　古越云门法。幢独露价贱。如金贵如土。故有空王俸。了不知顾邪。风振摇即随类。堕令人对此。忆曹山毁之誉之谁之过。

　　闻说。云门夜半日。出一人传虚。万人传实。捧拂拈篦。对面不识。祖弥不了。所以殃及。

　　两手握何物。持归问汝师。汝师曾问我。我今复何辞。譬如溯流者。溪石多参差。攀揽所不及。情知源在斯。因师乃闻我。因我闻祖翁。祖翁曰耳聋。知此乃可起曹洞之正宗。(为鹤陵智超请)。宗传曹洞戒受云栖。教尊贤首。总作全提。或拖布袋。郎郎当当。或登宝座。巍巍堂堂。云门惺惺。天华寂寂。养子之缘。子肉不食。拟报师恩。几缺师耳。描师邈师。随类堕只。

　　真不可邈一邈便像。眉目俨然。却成两样。不两样能。随类堕者是之谓。云门湛老和尚。

　　石伞在上。若耶在东。门齿不缺。耳朵不聋。是耶非耶。岂力未克。噫持书千里迢迢客。毕竟何繇到此中。

　　博山无异和尚赞

　　脚下无私。随往自适。今之古之。路迳开辟。举寿昌宗。起博山宅。把住要津。为眉毛惜。噫拂子横拖。不顾人至今。几个知恩泽。

　　密云和尚像赞

　　一条白棒显家风。今日相看影现中。道师不足隆临济。怒发茎茎直指空。

　　麦浪法兄如六贼戏弥勒像赞

　　举动如天衣再来。游戏如弥勒应世。秉拂于显圣云门。住持于弥陀梅市。悄地里结却袋口。忽然间拽杖而去。那管伊六贼六通。一任他扯来扯去。斯之谓。麦浪怀兄永不负先师之记。

　　闻谷大师赞

　　云栖的嗣。净土正宗。龙池有嘱。掉头弗从。西来祖意。曲畅旁通。川趋流赴。苕溪道中。随方应化。雁过长空。影非留水。此似谁容。我生武水。乡与师同。拟议师德。海月可笼。吾师之德。捞摸无踪。瓶窑火发。庶几可攻。说净土法。开慈悲方。师去我来。喜挹遗香。净慈隔岸。游芝山堂。开卷拜赞。是我同乡。

　　东山尔密和尚赞

　　东山阿兄。宗通说通。谁是其人。水上寻踪。

　　具足禅师赞

　　白石之上。青松之下。是谁似伊。得能潇洒。何以孝闻。左无股者。解脱自居。世间顿舍。同师点沸。共抽薪也。派出源分。易几冬夏。泡沤复亲。活埋话新。电影忽堕。空花未沦。且结空果。聊以献苹。秋风落落。难拟其神。春流浩浩。仿佛其身。身与神会。午夜红轮。手执何物。欲谁付与。我为证明。须一转语。不是木蛇。岂曹家女。唤作如意。非我俦侣。兄虽点头。我亦不许。荐取荐取。不负同处。

　　题瑞白和尚住阳明洞铁壁居秋景画像时开法云门

　　坐破铁壁。伊谁可测。常扃柴扉。见亦不识。别峰拜之。一龟毛拂。举兔角杖。搂阳明窟。飞一叶秋。揭藤斗笠。不离把茅。启云门席。岂忍不禁。先师累及。噫。尽道世间行乐好逍遥。那及在山日。

　　巍巍堂堂。辨邪别正。六出瑞花。其白无并。寒杀阇黎。韬几晦微。曹洞一脉。大地春归。

　　南明大师赞

　　远临临济。中接断桥。车车溪水。鸳湖淊淊。噫者个缘。何无一滴。沿流不止问吹毛。

　　自题

　　若耶溪上云门月。流落清流话圆缺。平旦拈来作镜看。却教胡饼知时节。何时节。试问黄橙与绿橘。(寓清流橘山为旦平请)。曹洞正宗。何背何向。试问观者。果像不像。不是暂时落魄。便是白衣拜相。

　　宝寿龙门。枯藤槁木。顾虎头辈。十描九错。宝镜无尘。黄金无真。因缘时节。藤木生春。噫省然眉。目雾将散。看取麟湖月上新。(省眉请)。雁过长天。秋霞作笺。一笔两笔。影落寒泉。泉不留踪。雁不遗影。你是何人。示人以景。不是景手。执木蛇知。为谁昨夜梦。溪清梦醒咄。(印如请)。西溪深处。古杭之余。峰七十二。何处逢渠。昔有政公。好骑黄犊。人或拟之。柳鞭一促(骑牛象)。奇哉宝寿。追踪熊耳。九年面壁。沿流不止。鱼鲁须眉。鸟焉衣履。毕竟如何。逆流洞水。(九壁请)。宝镜堂前。一轮明月。背触俱非。如入虎穴。拟犯其威。遭其耳缺。吾道欲隆。记取时节。正月小尽。梅花似雪。寒影入溪。任人拈掇。(道隆请)。三唤三应。意岂有他。只此断拂。觌面非赊。梧桐泻影。秋月欲斜。西山虽好。不是你家。(为日生侍者请时生将归宁化之西山庵)。因汝识我。我不是汝。高踞要津。把断拂子。净玉瑕生。曹溪洞水。何物沿流。云祗者是。(净玉请)。衲僧气宇。山清水碧。尘累既清。无往不适。拄地撑天。此外无禅。可密传者。密在汝边。(传侍者请)。如是之法。佛祖密付。逗到灵峰。一拶便露。任伊描得。十分真宁。识曹山尊贵堕咄。

　　玄豹斋中。偶然伫立。一人传虚。万人传实。若道是曹洞正传。为甚么到者里拈椎竖拂咄。(汀州本然请)。是渠非渠。镜里寻渠。扑破镜来。触处逢渠。

　　天华显圣。雪峰长庆。只因宝寿。扯拽不定。扯得定绵。江捞得狮峰影衣里戒珠须自证。

　　宝寿之宝雪峰雪。分付诸人莫辨别。若搭生姜卖与人。管教辣断娘生舌。(云库头请)。说像不像。野烧不休。燎天灼地。此个独留。愚者怖走。此复谁收。问取净节。是真火头。(节火头请)。旁通法眼。曲畅云门。即此面目。曹洞后孙。

　　题久默像

　　弁岳峰头浪泼天。谁云妙唱不干舌。太湖澄碧峰影斜。不务速说今已说。

　　唐存忆居士行乐图(子孙拱立童子送芝)

　　人生行乐耳。妙云乐有极。宝树行有林。盘陀坐有石。花轮胎始成。蒲轮拟相迫。此际紫芝香。即之不可得。色果即空耶。寿兹良可释。选佛亦选官。语诸贤子息。

　　题章天对居士小像

　　角巾原不染。风尘博得清。闲倍爽神树。下有形能息。影石边童子。惯随人破瓢。掷去成奇响。斗笠掀开不。厌贫古镜。自来如面阔。一回深照一回新。

　　题穆溪野老小影(即曹愚公居士)

　　优哉游哉。出朝入野。丰草长林。是所思也。道可乐乎。道可行乎。溪影自照。渠正是吾。

　　题江阴芙蓉庵渭筠真

　　日中逃影。既已知非。摄身松下。似与世违。身亦是影。孰究其微。芙蓉湖上。秋月辉辉。再三捞漉。始得忘机。

　　远思曹司理乞题行乐图(三首)

　　一经既明。志忽青紫。春至花发。于我何喜。(励志一经)。归受一钱。恐伤我廉。传经之外。此复何嫌。(廉风两袖)。身心家国。拟负而出。月明星稀。照我迥立。(静夜忧时)。

　　澄泉行乐图

　　华严五山。一山之首。有老比丘。年七十九。见慈舟翁。亲云门叟。静养自怡。不遑他走。香水海月。豁开户牖。如宝镜光。毕彰妍丑。隐现之机。永垂不朽。明年好学。赵州禅若。到龙门即宝寿。

　　孙冶堂居士像

　　五百头陀结一缘。扁舟别业到梅川。红衫竹杖追莲社。世外风流不问仙。

　　刘元城居士像

　　游云游宦。前身后身。水月既隐。镜花复新。拨转镜看。何喜何嗔。是速朽业。是千古真。

　　石雨禅师法檀卷第十二(终)

　　(嘉兴府天宁庵比丘明净施赀一两
信士徐焕净璞智萌各五钱
广远霞谷智开各三钱
金门智全汤门智信各三钱同梓)
嘉兴大藏经　石雨禅师法檀


　　石雨禅师法檀卷第十三

　　嗣法小师净柱编

　　法语

　　付法偈

　　无付即有法。有付即无法。有无付有无。付有无无法。

　　示唐祈远居士

　　参禅到无参处。始是参有得。力有省但属。想边收是明白。路亦是门。须打无门路处入。且道无门路处又如何入。若道入了也还见石女生儿么参。

　　参禅到昏沉。妄想众苦。交逼处。才好下手。不得躲避。不得等待。待得清闲。安乐十个。五双要打。在无事甲里。故于清安处。似得力多于苦难处。似退失易然宁。向苦难处退到大洋海里。莫向清安处得力到佛祖头边。还有从大洋海里下手的么剑。去久矣徒劳刻舟。

　　参禅到公案明了处。且莫草草急简点。山河大地。明暗色空。身心世界。众生诸佛。有毫发许差别也。无逆顺境。缘有毫发许留碍也。无参到自己明了处。亦莫草草。急举个古人公案。看一则两则至于千七百则。有毫发许差别也。无三乘十二分教。有毫发许留碍。也无于此。二边合看分看。横看竖看。看得脚跟稳贴贴地。不妨着草鞋行脚。若遇着没个面目汉。把住要津透不去。掇转头来。上大人丘乙己。从新念起。方有些子丈夫汗臭气。莫局定自己有夙根无夙根。必远得必近得。但限一刻立一时。万不得已流至第二第三。直须念念如初。及至到家。说个太近。尚尔隔津。况远乎哉。居士字祈远。则远在目前。且问目前无法。又作么生。拨开宝寿山头浪扬取苕溪水底尘。

　　示金曼庸居士

　　凡学道人。打头切忌分儒分释。要从自己不明处发心。便无许多是非畔岸。即发心。不在广学见闻。不在避喧求静。所以道。此事在穿衣吃饭处。迎宾待客处。举心动念即不是也。请看不举心动念。宾客如何迎待。衣食又如何穿吃。于此彻去。儒不能拘。佛不能束。可称过量丈夫。士曰。我于此似略沾味道。余笑谓。只恐不是蜜。是蜜也大甜。毋自欺焉。

　　示晋朗

　　旭天欲朗。野水先明。俯仰优分。融然忘谓此功奏之。极玄导达之。遒迈也。在晋之上九。当伐其私。如禅者之治心。勿以纤过而存之。虽然狮子搏兔。颇费全力。亦可吝也。

　　示竹虚

　　三冬养就。一旦干云。亭亭直上。终不倚墙傍壁者。竹之性也。枝叶婆娑。随风摇曳。根本不动者。竹之韵也。外实中虚。首尾有节。独见知于君子者。竹之品也。今子字竹虚。应具此性。神超物表。受世外之风韵。立衲僧之品节。庶不虚此字矣。

　　示秋萍

　　秋风萍浪。澹泊江湖。办道高流。殊堪受用。一任春回。草末鸟啭。花梢而寒。暄无变矣。无变随缘。剖微尘以出大千经卷。纳须弥于芥子。此秋萍开士之转杂花也。

　　木蛇为祁季超居士所得以偈赠之(有叙)

　　木蛇子打风打雨不曾打着些子即有一二见而死者久矣。委诸岩壑。戊寅秋杪适居士四九初度。入山深语数日。夕偶尔失手。侍者相救。势已入穴。不可倒拔。因笑曰。若欲取之。必固与之。木蛇子苍天苍天而已。

　　唯偕我处者。十有余年矣。羞囊颇赖渠。逢人接言语。可随优劣机。优劣可随此。秋夜挑残灯。寥寥扣知己。一擿西风寒。萧萧拄天地。和取寒山诗。拾得祇者是。

　　附祁季超居士复语。昨见宝寿山。澄浪千尺。偶尔涵泳。误触香饵。被大师放出无影木蛇。弥天开口。拟欲浑身吞噬。虽则不惜性命。一手擒下。然已遭他毒气不少矣。者个保社为须大家打哄一场。昔日顽皮懒骨。未免带锁披枷。冷面疏情也。应搽脂抹粉。本是木石野人。强作登场傀儡。冷地思量。冲天怨气。一点深恨。万劫难忘。吴山越水。同作证明。大地虚空。无从回避。恭伸惘愫。伏惟鉴涵。

　　示藻雪

　　洁如藻。白如雪。究竟不知是何物。江南闻说有云门。但有纤疑必可决。我无玄亦无奥。相逢只唱渔家傲。更问如何性与心。断拂一枝当面挫。也作诗。也作偈。协韵何曾有文字。兴到随腔信口歌。记取是名雪书记。

　　四十一初度

　　香泄梅梢。好禽唧唧。初度因缘。忽然记忆。说是来朝。却是昨日。人人有气。出娘生鼻。若能摸着。一时贺毕。

　　书扇示照渠侍者

　　扇面虽丑。不可弃渠。秋月在照。暑尚有余。纵经腊后。亦可应机。何必破也。觅犀牛儿。

　　题松庵图为青林兄六十

　　青青者松。神静而工。无矫于夏。无歉于冬。拟共松老。结庵于中。听入耳顺。忍俊不禁。风声松声。杂然不混。忽遇赵州。竖指勿吝。

　　付大鼎新

　　掀翻教网重重。拾得金针玉线。绣出枯木生花。雪峰毬子。如箭蓦尔。拈归本处。也是玄沙旧面。

　　示柱书记

　　负律入禅。万无一失。以古较今。语不同日。古推见地。今论操履。诸方不言。言自余始。况当汝躬。机与言同。回波逆浪。无逐浇风。愿志不深。我宗莫寻。不许离我。我不许亲。明月藏鹭。有过无过。速道速道。错不错错。

　　示悉檀法孙

　　惜哉大荒。宗风碌乱。洞上一派。不容妄荐。遍代相传。征文验券。赖有契书。柴林一段。樵牧放歌。狐狼恣践。溯流得源。任恩任怨。(柴林盖九默别号也)。

　　付宝维那

　　曹溪一滴。耶溪之源。耶溪一滴。流入龙门。当轩布鼓。若个知恩。愚者一击。打碎乾坤。速须缝起。付与儿孙。五位全彰开宝镜。半轮新月在丝纶。

　　付律侍者

　　洞上一宗。机贵回互。人天众前。密受密付。金砂易辨。有话不堕。见不拈出。竿头进步。师资道合。偶成唱和。不肖儿孙。永永流布。

　　示一苇

　　楖栗一条。道人活计。片语不合。掉头而去。可怜世人。反耽世味。纵有学人。自称标致。触着便喝。胃承临济。忽遇利名。如蝇死涕。汝其慎之。听我半偈。佛法世法。一苇瞥地。

　　示自勉

　　铜墙铁壁。趋向不得。百尺竿头。动步即失。诸佛现前。无可为力。唯自勉之。识渠是贼。渠正是汝。堕身荆棘。横行直撞。以怨报德。何以故。转侧转侧。

　　示肃容

　　真实践履。无剪爪工。拌速朽质。山穷水穷。银山铁壁。虎豹后攻。动着即丧。不动即凶。转得一语。巍巍大雄。不转不得。摄身其中。意不在语。为超生死。生死既超。虎豹自耻。壁裂山崩。归家莫止。佛佛道同。无住真空。打天打地。骂雨骂风。将五道五。拿空道空。从空放下。仍入此中。此中楼阁。百万亿重。重重涉入。善肃其容。盘珠宛转。何去何从。始堪道入。长庆堂曾参洞上之宗。

　　乙酉冬从宝寿至兴善补祝馥生兄五十寿值馥兄又过东塔归晤

　　举棹何捷。波澜匪别。万方多难。路引风雪。空堂客襟。信宿独吟。相彼何适。云水为林。天命不虞。知之者娱。双溪秦溪。乃避乃趋。

　　示景林智志

　　讳尔智志。岂在温暖。至冷莫中。精进无转。字尔景林。取舍从心。心若了了。景亦无侵。了心有法。戒品善达。先参其身。身从心发。心在何处。参参不住。一钵天涯。衣瓶锡具。坐卧之中。行住相从。暂时失照。其过无穷。

　　示相鲠生居士

　　万法归一。一归何处。自问自答。应无所住。无住无功。无功无空。泥牛吼月。木马嘶风。

　　示无外

　　汝发大心。我说大戒。从此永无退。其大乃无外。

　　付刘养纯居士

　　我道东篱菊绽。尔言黄叶飘空。既已善知时节。密移步看飞龙。

　　四威仪

　　山中行。竹杖只宜轻。拨拨草。不过使蛇惊。

　　山中住。客来都不惧。说说鬼。亦自饶幽趣。

　　山中坐。石烂莓苔破。白云归。忘却来时路。

　　山中卧。那得论朝暮。有梦时。好歹俱应做。

　　远门以续灯元辞游嵩岳搜求诸祖遗言偈以付之

　　继祖续宗。贵子眼通。纯金璞玉。野鹤孤鸿。千里万里。踏倒能峰。还乡一曲。善为道中。

　　示端白侍者

　　僧心本净。当台明镜。端谨仪形。清白梵行。寂照虚容。垢尽斯证。禅无妙玄。亦无动静。贵出生死。一唤一应。应者是谁。冰澄月映。

　　道怀告假归恐其耽着窠臼以此警之

　　菩萨未离觉。不能证极果。而况凡夫僧。乃敢倚门户。直须方外游。只影自担荷。有无面目人。真是汝亲故。相逢出是非。佛日始独露。

　　鲠生居士从云间远来时余兼理龙门喜留信宿

　　云间过武林。误入西溪里。相逢匪无人。何以为鸡黍。迎笑情颇欢。指看溪源水。此去龙门高。登　春云起。云中隐逸流。语子必有以。

　　鹦鹉为朱尔干居士作

　　金笼锁鹦鹉。鹦鹉苦思归。既失烟霞伴。徒伤锦绣闱。临风吐音响。对月理毛衣。但得君恩放。还寻陇树飞。

　　念佛偈示鲠生令慈戒用

　　念佛须念心。心净佛土净。六字大真言。生方亲把柄。眷属团圞头。修行堪共命。世事只随缘。同遵法王令。

　　参禅偈示鲠生内壸智达

　　参禅参自心。自心在何处。早晚细追求。莫随烦恼住。眷属同勤修。超出人间世。请看愚痴人。忙忙作何事。

　　诗偈一

　　四言

　　为来云题画

山藏云出。云入山开。试问云山。从何处来。

　　示深谷还乡

古佛道场。秋风肃肃。拟传其声。好深其谷。

　　爆竹

者儱侗汉。通身毒药。劫火洞然。七零八落。

　　煨黄独

种似西来。单传有据。每颗一食。地炉生计。

　　晒鹿皮

南轩奏晴。午睡乍醒。复展卧具。瑶光夺睛。

　　牧牛图

云门山前。草足水足。若欲牧牛。返被牛牧。

　　寄曹白僧居士(五首)

山胡为高。水胡为长。石雨道业。白僧文章。

　　　　其二

常行粥饭。一饱便歇。鬼脸神头。弄巧成拙。

　　　　其三

弄拙成巧。是名颠倒。夜光投人。按剑不少。

　　　　其四

一月在溪。一月在谷。请出指观。匪僧匪俗。

　　　　其五

闻我欲去。闻君欲来。狭路相逢。咄哉咄哉。

　　住天目山西方庵(以下五言)

偶以天为胆。攀空蹑其奥。回首笑猿猱。猿猱可能到。

　　　　其二

杖头红日挂。眼底白云行。何独无人迹。寥寥绝鸟鸣。

　　红梅

人间脂粉气。染不到梅花。分得海棠色。春晴散晓霞。

　　订访嵌石兄因病不果寄怀(六首)

生平托知己。懒集一身贫。兼病三月余。遣人安得人。

　　　　其二

梦我复梦君。与君同笑语。尸卧仍隔津。梦醒俱逆旅。

　　　　其三

买舟一叶轻。欲棹每无力。何处轻薄儿。飞帆去能疾。

　　　　其四

深夏金石流。溪水却胶舟。负病乞时雨。一雨安能周。

　　　　其五

云出山则雨。入山农复苦。安得呼长风。吹云到青浦。

　　　　其六

立秋秋已立。喜雨雨已集。雁来还未来。何处敛高翮。

　　题画

一叶横烟波。丝纶已在手。试问浩荡情。亦知秋暮否。

　　和横山草堂诗(有序)

　　横山草堂。武林江邦玉居士。偕隐处也。访之。欲有言。以入集索其题。指历幽胜复出。文起文公所咏视余。余归躬耕问。就题携钁。依韵运锄。其奈山荒草深。兴败中止何。

　　漱雪桥

石梁千尺雪。且作漱流观。十载忘归道。于兹一倚栏。

　　蓄翠泉

苔影寒不留。烹试此常想。苏子于虎跑。匏樽咏清赏。

　　鹿藩

初防鹿女心。衔花乱幽景。不觉老维摩。默然深以静。

　　扃岫

山有囊云岫。溪无留水花。渔郎从此去。着意敛余霞。

　　竹浪居

隐小若知足。深山在夏凉。数椽浮竹杪。摇撼接江光。

　　空蕴庵

蕴岂蕴诸空。空岂空诸蕴。微风拽梵音。每与书声近。

　　香梦窝

游梦入众香。若为香所转。觉起坐岩窝。炉烟袅余篆。

　　挂屐寮

挂冠洁其名。挂屐净其声。相逢啜茗事。多半圣之清。

　　巢松

倚葛量苍松。危楼更架重。拟将身类鹤。一唳响千峰。

　　云肆

酒徒初散雾。茶侣乍生烟。物物蜃楼耳。长生不是仙。

　　悠然见南山斋

采菊意何深。无弦空抱琴。南山亦在望。真得古人心。

　　却月廊

每当明极处。不忍坐其下。挈影就回廊。深于爱月者。

　　浴砚池

一洗黑云乱。鱼龙竞其光。唯故所难革。我亦惜遗香。

　　醉山楼

酒其可解醒。何物不堪醉。所以江家楼。对山有酣致。

　　杂咏八首

云气秋未清。道心贫未切。未清秋未深。未切贫未彻。

　　　　其二

节山高结屋。种竹插天绿。日月绕人间。扪天何所欲。

　　　　其三

碧沼不盈尺。竹影深不极。兼彼高云天。沉沉安可测。

　　　　其四

秋花不易开。秋花不易落。所以老成人。出处慎轻薄。

　　　　其五

有言入荒草。无言空渺渺。万窍因风号。听者俱了了。

　　　　其六

幽径苔无痕。至人言无门。望之若可即。鸟迹空中存。

　　　　其七

上山不能迟。下山不能疾。鄙哉猛虎行。谁为山水惜。

　　　　其八

悠悠日复日。丈夫挽弓射。衲僧拄杖头。撑撑愿努力。

　　百丈岩

岩有凌空志。人无物外愁。相将尊百丈。六尺自甘休。

　　一线天

谁将巨灵斧。劈破青山痕。人游向幽谷。一啸开天行。

　　钟

有声复无声。放下复悬起。勘破老阇黎。从今不打你。

　　鼓

牛皮在者里。牛在甚么处。来朝升座时。分明指示去。

　　古镜

揭开方寸光。大地现神力。谁丑复谁妍。尘堆二三尺。

　　初住宝寿得石田禅师塔

故身俱地土。地土中为谁。千尺松根远。其如事可追。

　　　　其二

五百年前后。曾闻长者言。塔门非自启。吾辈未知源。

　　　　其三

广广六尺余。深深一寻许。唯不逐沧桑。焚香荐藜糈。

　　隐真火头

忽尔饭香蔼。忽尔茶气伸。何时茶灶堕。免尔劳其薪。

　　丁怙思居士以乩仙语指来佛日一见如故志感

相看明镜里。佛日自无尘。彼此如相信。何烦复问津。

　　赠道怀禅士五十初度

出家复出家。佛日照袈裟。学到知非处。心空自雨花。

　　夹纱扇竹影

空中拾鸟迹。写出竹心虚。似隔纱窗月。横空雪一枝。

　　示赵净尘居士

一日入名山。三日无俗虑。虽然非急务。此中有深趣。

　　赠伯瑞仁丈劝省夙因超此浊世

人生定有因。性善习相累。知此返夙根。果熟为人瑞。

　　石雨禅师法檀卷第十三(终)

　　(松江府华亭县弟子丁智感参两)

　　(嘉兴府平湖县弟子泰智岗管智韶徐如水刘智京喻天桭袁敏文释净津各贰钱智雷四钱五分)

　　(同捐资寿梓)
嘉兴大藏经　石雨禅师法檀


　　石雨禅师法檀卷第十四

　　嗣法小师净柱编

　　诗偈二

　　五言律

　　对月怀白僧

念属怀君细。宵严景亦工。一方云影净。万里月光通。好护北堂草。须珍林下风。团圞如有语。应寄老山翁。

　　移菊

何处残秋色。当窗复傲然。以争松柏秀。因对雪霜妍。冷淡宜孤衲。疏狂见隐贤。许多深远意。如不耐人怜。

　　石城送兰友居士复游江陵

几度天涯聚。云游与客游。论心萧帝寺。读赋仲宣楼。世外成千古。人间定白头。何难于此别。吴楚一江秋。

　　同树倩闭户真州

不期为市隐。畏暑息肩轻。画壁秋烟动。茶炉夜瀑清。岂寻闲学解。因对古先生。未谙深山理。宁知闭户情。

　　立秋夕共嵌石韵怀诸法侣

爽气排空度。凉晖迫暮低。信怀邀满月。却意敛长霓。世路平难涉。名峦险易梯。引身招隐谷。秋近海门西。

　　住天台香柏峰

香柏峰无柏。频频设问端。只因溪藓滑。错认石头顽。砌冷蛩方闹。林幽草未残。不禁余习遣。常作举头看。

　　游新安访曹白僧一蕊同入黄山徐渭友同曹石叶浙下因赠渭友

性情分地主。随往惬幽寻。浩渺归狂谱。高寒得隐心。飞桡轻与翼。理杖迅于骎。山水非吾辈。悠悠空古今。

　　赠月涵(二首)

废灯空籁后。启幕信生平。止水光能发。顽虚性可成。亏盈存至理。黑白寄浮情。霜重寒梢折。一声栖鸟惊。精霜复严雪。寂照乱云平。已许愁心寄。还期净业成。昼光谦尔德。秋气浩吾情。深岫梅胎结。无令蝶梦惊。

　　立秋警众

草木接秋气。雨余开竹扉。扶花怜我道。听水觉前非。白日静于夜。纤云凉似衣。无为山好住。向便逐时机。

　　和答博山雪关禅兄原韵

把茅既已盖。随地复精蓝。插草一何易。拙鸠殊未谙。怜时初放菊。清露正流甘。深愧痴憨梦。绿萝空自庵。

　　入闽纪游

此去如招隐。迢迢一老僧。仙霞知岭峻。南浦挹波澄。买渡怀船子。登台吊子陵。一丝千古意。离钓道谁能。

　　初春即事寄怀京台王居士

祖道春寒色。遮遮犹在衣。雪峰云影乱。长庆梵音微。却喜残梅吐。偏怜野鹤飞。怀君还惜别。未忍便言归。

　　答黄井门居士谢茶韵

偶携身作客。无语制三关。茗碗方招隐。诗筒已贮闲。女萝墙角外。玉磬响余间。一点衣光白。松灯独照还。

　　雪峰元旦

试作初生看。山鸡忽地鸣。有峰先沐日。无地更沾情。保子能如赤。求心不待诚。夜来闻杓卜。必定是虚声。

　　答林有道居士原韵

极目望何赊。行行更结跏。息心孤夜月。耐眼澹秋花。慧业蝉声噪。余生峰影斜。家风偏寂莫。招隐愧袈裟。

　　喜陈孔端同郑天御夜过灵隐寺

相携踏黑月。游览得其神。寺古传灯远。僧贫款话真。杯茶三刻饱。疏雨一番新。问到无心处。超超物外人。

　　方宾侯居士先梦入雪峰及至一与梦中无异因赠

交游迥不杂。选屐访山僧。目引秋空路。心持腊月水。山门相见了。堂奥梦初征。一一生前境。虽虚却有凭。

　　同陈五台希节二居士中秋夜话

爽雨三日后。对客当中秋。不语朗天性。或言消茗瓯。澹烟摹月去。清露逼人流。徙倚更珍重。千峰峰上头。

　　答林羽仲居士见访韵

且煮雪峰雪。无论前后身。烟霞开梦幻。星月近天真。片语投深夜。杯茶试小春。不辞酬酢礼。为结再来因。

　　再和答翁公若居士

客来无可待。绝顶一间身。试问人间好。何如我意真。荷锄三作礼。倒屣一回春。有兴同怀古。先应结净因。

　　和韵送翁公千居士归三山

交理薄云气。情真敬老松。福田耕梦笔。慧业扫邪宗。语别灯花焰。心期春草茸。再来能不远。残雪有余峰。

　　九日

绝顶当重九。何由复问高。扪天能不远。念友觉无聊。下视吾安敢。凌霜菊自骄。折来许可寄。插鬓任山樵。

　　蓝长者名与雪峰大师并美其德可配给孤

施德尊西竺。神州一给孤。王封唐代爵。家庆富村图。遗嘱言犹在。法堂草已多。后贤方继美。仍念雪峰无。

　　升山度元宵

山已随仙化。谁开选佛场。从唐推小劫。礼塔辨遗香。灯续人间火。云生月上光。生平几登眺。此度较清狂。

　　对灯

那须频顾影。入照不胜情。发白明非镜。怀伸愧独丁。破窗星已散。联榻梦谁惊。晓发天涯去。修香助短檠。

　　游桃源洞

此行非误入。不复记归踪。叶艇初辞钓。花源已褪红。僧无迷路恨。樵有避秦风。鸟道谁为凿。神仙亦易逢。

　　秋夜同永中居士及来云幻来诸子待月

花不拈吾懒。如何可破颜。拾题人事外。得句道情间。云净依秋立。山奇入夜间。钟敲残月上。余半在溪湾。

　　辞雪峰日寄怀王东里总宪

拟寄雪峰雪。毬门路不通。两番虽觌面。千里但同风。梦卷烟云外。怀伸杖履中。昔年王太傅。指钵定降龙。

　　从九龙入灵山寺

欲疗烟霞癖。先凭佛祖嗔。临奇应冒难。涉险在无因。三峡梦曾幻。九龙舟未沦。挂瓢山寺小。问法喜无人。

　　柘浦值笔山费明府贻诗和韵奉答

度岭冲云脚。晴风拂路尘。崎岖非世理。萧散任吾人。交浅神先合。机投话转亲。相携推出处。家国与心身。

　　示休山

龙门无宿客。尔独爱休山。忍俊看云幻。安心傍石顽。蕨肥克一钵。茆短缚三间。不逐春风暖。寒炉古庙间。

　　立秋听月

寂寂先秋声。杂以微虫鸣。绕砌听何极。转转成凄清。仰天发孤啸。怒者其谁生。扣所以听者。月击空潭明。

　　龙门山十二景

　　半山亭

信是来时道。忘来知几年。涧分蛮暑外。桥度早秋边。瘦策支还歇。枯藤断复牵。踌躇当进止。崖背一亭悬。

　　九曲岭

一歌登一曲。汗漫不为遥。逼面云连石。过头杖没腰。竹疏生就懒。松老养成骄。锁得溪声住。流泉不可招。

　　石壁土地

伊谁怀巨灵。一削开青壁。老树已栖神。岑楼方篆额。蛟龙信有门。狼虎岂无宅。樵牧所避趋。愿言仗威德。

　　鹦鹉峰

名自何年命。凌风势欲飞。无情能说法。有恨复谁归。立雪怀西陇。披云学舞衣。老僧禅定久。尔亦竟忘机。

　　积雪泉

洗出泉如雪。玲珑石罅中。神功归造化。古迹见宗风。照影谁无愧。论心我未空。难将妖怪胆。似镜得含容。

　　钓岭

霁色添飞瀑。山僧徙倚时。宜亭茆未剪。拟钓竹先垂。负命鱼难得。直钩人正疑。何如卷丝去。名利不吾欺。

　　千丈崖

孤危成久立。一啸振崔嵬。鸟已衔花去。猿难摘果来。风云磨岁月。草木避尘埃。小劫论初辟。龙门自此开。

　　伏虎洞

旷劫虚岩腹。乘闲几度登。石顽疑伏虎。洞暖合居僧。不羡桃源好。谁矜避世能。更无烦结构。随意卷萝藤。

　　瀑布

山无五岳势。瀑挂一天虹。雨过拖银练。风回挽玉骢。沧洲归浩渺。帝座复灵通。临下登高者。翩翩气自雄。

　　石关

石关僧似吏。难禁采樵人。恐趁衔花鹿。还嗔主树神。凄清扃碧岫。离乱在红尘。宰相无何宰。烟云经济新。

　　杂花居

偶构藏经室。山推此最幽。杂花因聚散。野客为焚修。变豹屯香雾。饮牛归上流。当年李大士。枣柏味堪求。

　　龙潭庵

奇哉绝巘下。每听老龙吟。鳞隐终难测。潭空不可侵。倾珠飞夏雪。激玉写秋琴。上有寻源者。禅安活水心。

　　甲申除夕

逼近干戈岁。人间梦不赊。雪残遮忍草。春信报灯花。谈理何妨剧。推心未有涯。团圞联友义。不尽在杯茶。

　　乙酉人日

砚拭隔年尘。寻欢一试新。羊朝刚积雪。谷日始逢春。屈指推前事。伸怀想故人。天涯多半在。记此最灵晨。

　　春杪得曹白僧居士诗札依韵答之

世路穷鱼涩。难禁海亦枯。山空一病叟。蓝载几门徒。春月云非净。晨灯影欲孤。寥寥长梦里。子得独醒无。

　　中秋苦雨(乙酉)

一雨逼中秋。况当多难日。湿烟挥涕眦。薄粥委饥质。鼓战轰溪声。兵交迸岩石。月淹霄汉间。僧亦误良夕。

　　除夕赠适园主人

是处靡宁日。凭舟去若云。村深诸籁远。别业一香焚。鸡犬能无恙。干戈付不闻。未疑僧乍到。却喜岁将分。

　　丙戌试笔

试笔先书吉。无文莫问奇。未堪铭座右。聊且命诗题。观化临池得。占眉拂镜疑。志言俱有待。趋避总相宜。

　　元旦用除夕韵(二首)

春风初酝酿。晓色护新云。园乃澹于古。梅唯烂若焚。履端端不俗。卜响响何闻。所愿还明霁。乾坤岂易分。春与精华惜。寒香复冻云。鹑衣僧尚结。木佛许谁焚。乍可离声臭。殊难远见闻。何期冰雪外。一径小桥分。

　　过陆庵吊楚石琦禅师遗踪

灵骨觅还无。昼清啼夜狐。残碑摹碧藓。败塔礼於菟。大块皆遗迹。荒村一径芜。徘徊青篠下。翻惜老松孤。

　　夜雪示定严

百物严身具。心从何处生。风吹柳眼大。雪打竹头轻。啜茗推枯定。修香集夜晴。云中还见月。月窟更谁明。

　　螺髻斋(丙戌春居适园所构)

屋如螺髻耸。斜倚高花枝。拜舞竹风细。飞腾鱼浪吹。异香妍藓径。苦茗啜微思。尽力排春梦。仍归梦醒时。

　　菩提山云萍兄寿日

妄作彭殇语。如何举寿觞。花枝春过半。山路昼初长。寂养沿流地。闲超离乱乡。菩提果无树。时至亦芬芳。

　　机山钱太师过访华藏庵原韵答之

杯茗推名理。无能话别传。怀深聊借问。机契岂期然。短棹垂杨外。安车落照边。道人离合意。多半信前缘。

　　初住佛日柬三宜兄

翻思茆屋下。日用不多忙。地扫三苕帚。炉供一炷香。放参云阒寂。请益鸟苍茫。此意谁同得。诗成即寄将。

　　佛日十二景

　　向上庵

每从公事暇。便入皋亭间。结屋贮遐想。安心向上关。苔花寒古砌。天籁杳空山。更有通霄路。人何去不还。

　　寻本空禅师塔

持帚觅灵骨。云波烟浪中。风生猛虎气。草没象王踪。扫石石无语。问樵樵径空。我师名自达。佛日岂朦胧。

　　黄鹤峰

仙人事飞举。黄鹤化为峰。禅室开初地。明珠斗二龙。云深丹灶冷。霜重药苗空。会取西来意。无情话始通。

　　渥洼池

渥洼所以名。怪石卧深清。学士言犹重。龙驹势若狞。藻荇生古鬣。日月转双睛。听法鱼曾化。闻雷此弗惊。

　　悟道松

赵州指庭柏。明教种蹊松。掩映亭桥外。婆娑古寺东。惊心鸣竹翠。照眼露桃红。触处能缘会。言松悟亦通。

　　仙姑洞

曾闻有女英。采药事仙行。髻挽山花秀。裙拖云练轻。深违闺阁梦。秘养太玄羹。岁月藏来久。唯存古洞名。

　　石鼓亭

西蜀有灵桐。皋亭虚石鼓。张华试一鸣。佛日传千古。杳杳征途间。凄凄问渡苦。只知山坞名。何不寻山谱。

　　莲花峰

西盻入林杪。天中涌石台。名虚偏有韵。形似复何猜。拔地一茎起。凌云几瓣开。法空云是座。不必坐如来。

　　别泉

在水必同源。分流是谁始。几年穿石垠。一旦合溪沚。味别胡为奇。香芬未足美。汲之不可盛。性所使然耳。

　　龙藏

山将添物色。不耐隐龙鳞。头角峥嵘日。泉源活泼春。灵通溪窈窕。遗蜕石嶙峋。追彼藏修意。为吾拥护神。

　　龙洞

顽然大块下。何物许玲珑。洞口搏虬树。溪隈舞箨龙。雨余云吐白。风静雾埋空。秉烛游人意。冥冥不测中。

　　松篁桥

桥上山重重。桥下水淙淙。已无车马至。未许烟云封。春老斜风竹。秋深细雨松。不因闲送客。谁续虎溪宗。

　　闻雪峤大师讣

道大不容偶。如颠事独征。怜时垂老健。易调谱新声。菊绽秋光重。月沉霄气清。一林霜似洗。山水谢闲名。

　　壁观石影像(有引)

　　大师面壁九年。影射入石。俨如墨迹。远门首座。以续灯元走少室用纸描归。眼鼻宛然。此非测度所能知也。格外提撕。谁是其人。

持来呈旧面。千里一何钦。不是三光影。分明九载心。癞腮癞石入。碧眼碧苔深。莫作寻常看。寻常何处寻。

　　五言古

　　雪后独游耿天台先生天台山绝顶

洗新青竹杖。直取台之颠。一步一遗世。两腋云翩翩。诸顶雪方霁。于彼何凝然。涧杳裂山色。途穷每愿还。忽然响猿啸。引藤蹑其玄。一坞若天设。寒犬遥迎宣。人也居士秃。不佛复不仙。一宿理微径。回首迷晓烟。俄耳跃而出。宛然空处天。周目渺不碍。晨星纳袖圆。古迹鲜难觅。蚀以枯藓钱。近代有先哲。以山得氏焉。脱冠隐其意。题崖撑数椽。况多浣其石。粒土俱为田。有岩可留月。有池堪龙潜。一叶触其水。晴空喷怒涎。须臾雨漫漫。须臾云绵绵。雷洞雷吼击。风洞风盘旋。榜石曰试心。心散者不前。曰关曰了心。未了者何缘。吾欲挈同调力耕民其衣可以忘岁年。

　　投老七十二贤峰下

我乡无云峦。拳石乃如宝。所以五岳游。孤筇费鞋草。归老西溪梅。溪与山相抱。七十二贤峰。朝暮可寻讨。俗人不愿来。愿来幽士少。何处是他乡。对此永为好。

　　题醉茶庵赠念庸庵主

意思道忽绝。醒极却如狂。所以赵州老。一言千古忙。主亦何攸往。明珠尝自藏。长夜栖迟者。宁辞惊异光。解酲既须酒。茶醉非荒唐。不息参寻客。长安在路傍。

　　再过横山

越岭问远嶂。乃作平林行。松竹塞古路。幽寻邃隐情。苔藓足阶砌。溪涧何凄清。屐痕不忍蹑。忍纵车马声。引策历重赏。杰阁藏契经。铿尔发钟籁。深理超渊明。尘氛久横绝。横山所以名。

　　先是雪关禅师订游西禅不果华雨监院复同众护法招余余至赋赠华公

生爱游名山。心期遍区宇。无奈杖头何。处处风霜苦。山随溪水深。岭入梵宫古。所以入岭人。每忆玄沙虎。首谒长庆棱。蒲团破堪补。百鸟啼残冬。单衫笑欲舞。地暖海风和。吹雪化为雨。雨石亦雨花。一喝定宾主。

　　庚辰夏杪天御郑居士飘然来数宿而去书扇送之

雪峰亦人间。人乃不可到。有客骑天风。素影造玄奥。暑气辞衣裾。寒云信风扫。重岩骄虎狼。法窟恣荒草。我闻跫然音。一啸辄倾倒。采芝作香糜。汲溪浣怀抱。怀乎不可留。指向来时道。

　　怀鸳湖禅兄(雪峰作)

本是故乡人。同为异乡客。客路何参差。一得复一失。得者全节名。失者信狼藉。蒲团补愈穿。毬门路愈塞。赖有望州亭。引领慰朝夕。每见非其人。中心转抑抑。三界无归期。唯期共加食。

　　沈槐庭居士生西实录

人生浮云中。昏昏长自蒙。智者觉其幻。一月光乃通。愚者逐于水。而寻来去踪。非愚亦非智。问彼槐庭公。槐公岂无来。来兮水所宗。槐公岂无去。去兮水所穷。水性辨消长。月明随异同。既已知时至。生方即有据。觉号口应心。贯珠手应句。嗒然丧其绿。倏然犯其忌。良哉去住情。示彼儿孙意。相将眼共瞒。一喜复一惧。亲友亦见闻。何不妙于契。胡然尔为尔。胡然誉为誉。我赞赞槐公。槐公知也未。

　　武夷纪游(二首)

披缁厕水云。愿言羡肥遁。名峦信衲衣。奇险遍幽振。入闽胡为哉。三年仅一问。款款潭之阳。好友事玄论。买楫联游心。复为春雨禁。从者亦累人。孤锡不容震。日夕连霞光。百里自囚顿。病逐霞气生。一策夜中奋。明灭星影低。武夷乃在近。

巀嵲纵玄赏。游次不欲工。按图非所愿。灵绝情已钟。手摹碑藓碧。九曲歌晦翁。佳此善栖托。妙与仙佛通。层层扪仙掌。天游岂无踪。雨气吝遐瞩。凝意开晴空。忽复雨如注。归卧舟自从。雨复不为苦。被笠搜蒙茸。垂垂二三子。扶蓑颇未慵。指顾了不俗。归记相奏功。(壬午仲春作)。

　　示范济美居士

人生天地间。不知来所自。茫茫几十年。去复何止至。试于二六时。反覆静以思。思不出其位。下学以达之。不达世间理。安知出世书。回观顶至踵。一笑当何如。不尔第二义。令勿信尔意。致身清寂间。看心当动处。勿遏其不萌。勿虑其不宁。常念梦里身。与醒唯一灵。梦时非无有。醒已不能守。应知醒所持。至梦亦徒手。梦醒同大梦。吉凶人所共。谁能一体观。趋避乃自重。摄心于一经。此乃避之精。摄经。于一义。此乃趋之明。譬之登绝顶。一览小众景。万山拜其下。烟云任驰骋。譬之临济水。济澄月斯美。千江千月轮。得一无此彼。来知其所来。去复何徘徊。长空云影静。廓然心镜开。

　　游五泄初渡

廿年游五泄。渔浦得初渡。临浦江更幽。食乞秋田富。潮下鱼虾多。稚子泥沙卧。栖真寺里僧。袖香踏江路。日暮肩舆归。说法因茶故。茶醉人心醒。达者妙于悟。世界总不宁。此何独安坐。奋此游山身。竟若桃源误。

　　入洞岩纪游

落叶惊杖履。发我十日游。沿村正登谷。瓢笠资晴秋。积此廿年想。拟一舒双眸。双眸不足仗。张炬开冥幽。吁嗟天地裹。天外谁举头。复何幻空洞。索隐垂玄钩。扪壁洗题字。辟荒追蒋侯。宅舍袈裟地。不下祗给流。挈妻裹粮去。千古何悠悠。往往踵其迹。深险安能求。或遇兴败返。或毕穷日搜。水隔深不测。小隙烟气浮。忽忽附蛇鳖。忽忽委马牛。百怪疑海市。黄昏开蜃楼。独见天池徐。志怪诗尚留。不得袁石公。文章覆瓮休。二子不可极。欸乃闻江流。我亦觅归路。魂梦殊难收。五泄拨朝露。游侣兴愈遒。

　　端午后三日柏子持象田书至因寄诸禅士

孤灯忽自语。晨鹊噪重檐。复省夜来梦。有因岂无缘。苔扉向空寂。此际谁垂涎。或者迫于愤。或者发于颠。颠此乃为正。愤此乃为贤。盥沐礼黄面。幽事非空传。剡上旧游集。染思多象田。宝泉及蒿芝。清梦犹拘牵。草木澹生计。鸟兽深云烟。一自饮苕水。忘来不记年。迩闻异人树。结影枝叶连。枝叶所未贵。心腹奚相怜。心腹是何物。哲人玩其先。其所以玩者。勿谓玄复玄。言路不可继。意思徒蔓延。明明一切境。逆顺何沦涟。苦实不可逭。触目溟渺焉。此时扪铁壁。铜墙觑应穿。所以从门入。最上长弃捐。况当劫小浊。一览眉须攒。丈夫别有泪。途穷呼苍天。呼不再三应。响寄空谷全。神气为虚化。斯理胡无嫌。试观化化时。殊难洞源渊。如有所立卓。旦暮遇始圆。

　　寿昆石冯居士六十偈

我从宝寿山。来住佛日寺。不惯提纲宗。何曾唱玄义。携筇黄鹤峰。翩翩挹仙意。忽逢檀施家。眉寿方开际。庭前多桂兰。偕老有伉俪。百龄考会欢。五福箕畴备。贞下而起元。归根而复始。所以耳顺年。恰与圆通遇。如镜与镜涵。光辉自相契。处世世不羁。出世世无系。周全乎两间。团圞乎一谛。华封三祝优。冈陵半偈记。记复何所云。宝寿闲家具。拈出大家看。贤峰七十二。

　　喜嵌石澹然二兄至(癸未春作)

友道兹已忽。所珍良在僧。僧无情云浮。耐久来远朋。千里神自接。命杖何腾腾。闲林春正好。兰气不觉蒸。

　　其二

片言不易尽。杯茗不易轧。可以征我道。不羡空盘桓。事存毫发细。理进百尺竿。从此慎轻别。天海何足宽。

　　其三

举论别无客。雨久愁亦安。采芝候新霁。贫计聊为欢。楚歌正楚楚。春梦方酣酣。但得每联席。安能愧素餐。

　　其四

世界入小劫。骨肉亦星列。吾辈喘息余。何以慰时节。平生空花交。还愿空果结。所以怜我痴。我痴笑不歇。

　　石雨禅师法檀卷第十四(终)

　　(嘉兴府嘉善县闻子净觉捐赀贰两
平湖县弟子陈智谷王智因
陆智元陈智远赵智日各五钱
梅智果陆颛奉各参钱同梓)
嘉兴大藏经　石雨禅师法檀


　　石雨禅师法檀卷第十五

　　嗣法小师净柱编

　　诗偈三

　　七言绝

　　白莲

轻云新夏叶初擎。嫩蕊俱含无染情。雨过明珠千万斛。临风着意向人倾。

　　自笑

持梳不耐聊成秃。作佛无心偶出家。究竟不知因底事。也来随众挂袈裟。

　　重登黄鹤楼(有序)

　　戊午秋同叶西一蕊入南岳从此过洞庭登岳阳险涉君山今叶西已作故人一蕊又栖迟旧里余因参黄檗将游眉山阻风复登一望愁赊不胜肠结。

转蓬飘泊又经秋。情在那堪此再游。明日洞庭风纵便。拼教不上岳阳楼。

翻空恶浪想君山。涉险乘桡共往还。何事殊途今日泪。当时谈笑死生间。

死者难追生者疏。名山五岳更愁余。痴心终拟同禽向。肯使山涛请代书。

　　九峰送士逊居士还蕲水

暂离不必重为约。相聚何曾夙有期。归去致声真好友。九峰新得一相知。

　　送九峰三如行脚

多年浪子不还家。对此因怜客路赊。会得隔江招手意。送行茶是罢参茶。

　　拾枯

学个樵夫打个歌。无腔无奈兴来何。牧童笑倒黄牛背。约我明朝早上坡。

　　同三宜法兄踏月过秦止于豹囊斋

鹞儿山下两狂僧。卜夜登临引瘦藤。犬吠豹囊斋上月。敲门唤醒读书灯。

　　住香柏峰(六首)

石梁三度半生余。山鸟溪花也笑余。掷却破瓢拗折杖。吾心休矣卜吾庐。

断桥残雪犹迷路。几片落花何处渡。溯流披雪得其源。茆庵一个无人住。

初居积雨憩劳肩。山境商量勘老禅。一喝箨龙齐竖指。满山鸡蕨也擎拳。

打笋错过罗汉菜。采茶开遍了松花。归来拨火忙敲石。煮得羹成日已斜。

无端妄想不能降。种芋便闻煨芋香。想到鼻边流涕处。更添三召也寻常。

休粮一味打黄精。无意飞升脚已轻。五百头陀邀赶供。不分远近好同行。

　　答汪天如居士

殷勤积取十分闲。买得天台半角山。君欲住时须借看。清贫几许在腰间。

　　赠南湖万如禅师新筑桐月庵

残雨残烟湖水隈。新桐为月绕篱栽。得闲舞棹乘桡去。等个人来问渡来。

　　宿云窦阅默先稿

微云拂月不知春。露滴幽香冷彻神。夜半细敲天外响。是铃是塔是风筠。

　　负暄

抱衲重岩扪虱儿。不禁背痒唤沙弥。无端搔着虚空脊。说与傍人但朵颐。

　　答石梁陶居士索竹栽

欲空诸有维摩室。一日不宜无此君。数缕秋云扫花去。闲庭月影任纷纷。

　　送正南监院乞粮

一钵千家自在身神通未及饱诸人应知牛首辞天供背负腰肩肯厌频

　　看嵌石此间二关主于小东山

山亦爱谦名自小人俱尚隐共为关隔江洗屐游如倦石指长伸羡此间

　　三十初度

偶来掘地觅青天　地无声三十年直却鼻梁横却眼几回堪笑又堪怜

　　施茶庵

客到便请吃茶去赵州昔日嘴头禅儿孙近代成狼籍处处为人种福田

　　大佛顶

峨峨佛顶觏何难解者须从脚下看更请扑翻千古镜红光觌露影团团

　　云镜行脚颂三转语赠之

饶不出门亦是草游情当下宜了了囊中惜取草鞋钱路债须防人索讨

出门便觉草萋萋良骥偏为鞭影欺何似牧童扬曲去饱餐黄犊任东西

万里无寸草处去死蛇满路须回避逢人急着早归鞭共我开田说大义

　　挂瓢堂

林深忽见许由情身外能将长物轻道似未同耽寂寞尚余风打挂瓢声

　　和陈居士韵

当阳一曲落梅花冬暖三山草亦芽千古流传无孔笛不逢知己自须夸

　　示禅人

天地如舟一水浮从来船子善遨游同人也解垂丝意谁是金鳞得上钩(一水)

古寺云横径不通鸟啼花落自从容僧心不是羚羊角只为时流逐去踪(云径)

石岩如凤自栖迟岂不飞鸣为待时翼未凌云空掠掠衔鱼白鹭上杨枝(凤岩)

人人眉底眼横空三际如何竖可穷独许摩醯罗面上如伊三点异还同(竖目)

敲空作响不须疑击木无声亦可思曾信祖师亲口说闻时用眼始方知(闻空)

悟得浮云无去来道人于此眼初开几时化作如膏雨看取龙惊动地雷(悟云)

数墨寻行读梵文烟迷雾锁正纷纭忽然月出开残卷弹舌横眸举向君(古梵)

日既历天而不周葵心倾倒欲何求形端影向中庭直你若无心我亦休(葵心)

山隈发塔雨烟堆昔日从空震法雷我到湖光开晓镜宛如螺髻见如来(法雷)

有灯破室千年暗无法传人半夜心若问度生谁易度木毬辊出任他寻(传度)

枯木逢春花未开花开要等个人来望州亭外重为望明月如珠出蚌胎(珠胎)

学道从来要素心轩窗无恙掩关深何时打破关来看欲上峰头尚隔津(素轩)

玄路须知到者稀碧云如水露华微千秋锡杖泉边月肯与人间照是非(玄微)

非台明镜即无尘自古皆知面目新近代殊多抹胭粉几何昧却祖师真(非台)

僧心净即现昙花不负安身佛祖家但有木毬皆会辊悟迷何必隔天涯(悟昙)

宝筏何愁浪泼天为怜无主趁风船指开古岸无多隔只在当人回首边(是岸)

生即无生悟未曾谩夸博饭种田能询参百丈当年意大义分明上祖灯(无生)

孤情卓尔出鸡群幽谷阴崖叩藓纹风翮有时超物表此行宁免累浮云(鹤凌)

砚田何似慧田宽唤出沩山水牯看耕破石田知宝寿祖师灵骨露巉岏(慧田)

摩尼至宝伴衣襟尽地人俱向外寻净极瑞光遮不住真堪耀古与辉今(瑞真)

雪峰泉水应潮生一滴能谙巨海情是法本无高下路谁能自肯放心平(应生)

不鸣则已鸣则惊不修则已修则成会须啄破无明壳瑞羽灵毛贺太平(鸣岐)

唯有尘中作主人能知化外自来宾儒冠释履千江月喝去浮云只一轮(尔宾)

红尘浩浩不胜情一念回光宇宙宁但得怨亲平等看团圞便好说无生(宁宇)

欲溯西溪觅本源群居七十二峰贤浴开万古瞿昙面石涧淙云出细泉(石淙)

　　喜陈克一居士入山

蹑屐呼筇挈伴游雪峰堂上整三毬因而识得衣珠在用处应如急水流

　　祁德公季超止祥世培冒雨入山

剔起灯花仔细看曲谈名理总无干交驰棒喝空山里竹影敲窗月又残

　　送敬愚法侄携母归江南

骨破皮穿事弁山天华丛里每伦闲曾携宝镜堂前月照过东关送尔还

　　话月轩

月当圆处难为话指向人添指上痕意在圣经贤传外一回亲见始忘言

　　同浪首座应建州葛含初家信宿言及十年前先师亦曾宿此屈指三代矣

递代沿流过建川相逢懒话祖师禅争看梅蕊含初碧我爱千秋火里莲

　　飞来廨

谁为片石本无情飞去飞来主废兴忆昔梵卿隆宋世此番不逐野云轻

　　雪峰寄曹能始居士

登几重云天几重长年无夏那知冬衲衣一种高寒色山外凭人想雪峰

　　克壮方居士负高才秋试未遂欲弃去诗以慰之

选官选佛较疏亲肯赚丹霞见未真及至见真烧却佛不如留取旧头巾

　　喝水岩

震威一喝响千秋何止泉从别处流多少游人犹不信翻山争礼石龙头

　　狮子峰

石如狮子踞孤峰雾锁烟笼几万重一日吼教群兽恐爪牙摹捋弄晴空

　　如意赠考亭朱步紫使君

如意家传上祖图赠君老景扶高歌高歌切莫捶吐壶吐壶捶缺将奈何

　　考亭书院看梨花

玉雨香飞趁霁游高人自起理茶瓯灵峰溪古连书院千树梨花千树侯

　　游武夷

虹桥断板阁高岩非鬼非神可得参款乃一声清夜分半空明月挂仙帆(仙船岩)

岩岩虎踞水龙盘吟啸风生百谷寒降伏不烦仙佛力直教霞搏与云搏(虎啸岩)

十二楼头第一宵城高不让五城高相逢不复疑仙迹节节梯云犯九霄(城高岩)

尽诧神仙也爱钱我来探讨岂徒然披云一解山灵愧散作苔文片片鲜(铸钱岩)

石龙千古镇长吟喷沫成溪八曲深中有老僧闲结构万山春雨和鲸音(龙吟庵)

　　武夷归道

九湾三十六峰头应笑披图学卧游老病不烦登陟力雨轻云细一帆收

　　山居七首

采薇不足又采蕨山居那得贪嗔歇草鞋绳断行复行大啸一声探虎穴

飘花过眼白兼红片片香随何处风幸自夜来春梦稳不从醒后更谈空

当牖森森起箨龙未惊雷雨未成功一枝石里夜斜出便拟临崖学钓翁

幽居初见树惊秋山上登山当远游一览不知天下小镜湖隔岸晓云流

夜咏秋空梦欲清西风故作短长声寒塘晓起看摇落自爱岩松老不惊

白云片片欲飞秋桥断天台不断流好友有怀谁到梦远山何事独登楼

身间橡栗满秋林眼向人翻白转深两袖持归珠欲泻沩山千古一知音

　　钱武山太守过皋亭相访不值寄怀

皋亭山似武陵山种遍桃花户不关为寄问津贤太守再来应不怨空还

　　钱雍明居士以护法入皋亭因赠法号掌亭

谈空亭里莫谈空八面春风入座中宿食事完何处去不妨别别主人公

主人无客亦寥寥听鸟观花暮复朝闻道主中还有主踏翻流水断溪桥

　　赠楞严坛忏主(十首)

观入微尘法界宽不劳心力得心安花香散满全无物少室天台总一般

不将心去复观心诸佛全身何处寻一色一香一作礼几乎漏泄垢衣珍

解未圆通证未圆香台绕遍话犹偏袈裟角上风轮辐扑灭灯花月一天

大时梵响奏晴空诸佛何妨影现中一散烟云遍花雨抬头子夜日轮红

细和香土结坛仪不是其人不可依二十五尊同学侣善观音响即当机

结侣登坛不等闲况当劫浊乱离间谁云法地曾无动呵护神工让主山

春光周匝主山神缭绕风幡话不真一句伽陀无义语若云心动赚当人

经行坐卧在其中海印光生触处通举意尘劳先起客施为动转未忘功

咒心熟处凭三昧三昧圆时赖咒心撮土作香香作土会须弹动没弦琴

咒力功深愿力深共将大地变黄金更转黄金作大地了然无事昔时人

　　寄次升陈孝廉

桃绽天台刘阮心皋亭石鼓待知音神交不复论深浅论到神交言也深

　　香上叶孝廉拟裂逢掖乐搭袈裟谋予以书诗亦真切真慧业文人何遽轻天福耶因先以法号大梦喻而止之孝廉尊慈霞举然后抽身入山饭牛上流风瓢挂树非分外事也其他参究上乘衲不能更添饶舌即请质之大梦禅士

蝴蝶庄周两未真回看总属故园春至人无梦堪游梦哀乐难寻梦里身

　　陈次升居士以桃花风雪孰寒孰暖为问因答四偈

桃花日暖雪风寒道在平常日用看看到不分寒暖处人生甘为眼睛瞒

桃花非暖雪非寒不涉春秋心已安燕去雁来缘底事当阳一问海天宽

雪风扑面一何热日晒桃花片片寒岂是阴阳故颠倒不妨作句话头看

没风雪亦没桃花寒暖教人何处夸撤断溪桥复招手隔江相见话偏赊

　　寄横山江云叟寿

苍松气结紫芝香石老云凝碧藓凉久向住山知此意何妨更送引年方

　　示晴云

青天吃棓亦奇哉多少禅人着意猜拂拂清风磨日月晴光不碍白云来

　　募三衣

何故僧衣似水田檀那种福要丰年耕锄不费纤毫力我搭袈娑汝出钱

　　募豆腐

供佛西天用乳糜此方唯腐更相宜秋收颗颗摩尼重磨水成舟点得奇

　　下雪峰坐古泉精舍适何道人索书偶拈一偈示之

闲居何事可思量思入无思道味长梅向寒岩将脱冻春回难挽世情凉

　　示赵净尘居士

下地修行早已迟团圞眷属好寻思从今识取为人本父母生前尔是谁

　　偶成

峰高佛日洞山宗成始因缘见本空明教重兴支派正难将断拂又成终

　　秋雪滩

昨日山中始立秋如何积雪满汀洲风翻日晒芦花白浪拍波飞趁小舟

　　七言律

　　答天目友人问行脚

别来君独隐松关愧我瓢囊曾未闲先煮瀑花浇渴想漫移残月照颓颜棒头几度辞黄檗屐底三翻破博山语及云门不欲语一溪风雨过潺湲

　　乞粮

静侣星分已有年偶然云聚柏峰前三间细雨斜风屋数亩寒苔瘦石田拄杖埋头应自遣钵盂开口畏人嫌庞公倘未浮家去且结今生未了缘

　　访盘铭弟掩关古庙适闻昨夜破关入小天荒啖笋去矣

庙古炉寒涧草香有扉慵掩护云光扣门殊愧言辞拙饮水宁甘杓柄长发不剪除真抖擞诗非摸拟旧文章狂歌昨夜破关去笋欲参天上小荒

　　为得山林农部五十寿

机前殊不少知音把臂于君语更深忠胆暂从林下碧香台曾向梦中寻筹刚半贮沧桑室杖每双悬缁素心验取若耶溪上记疏通洞水正如今

　　答昌基陈居士来韵

一曲春先已落梅为谁搽抹强登台旗峰未展机如电鼓石方挝吼似雷香啜数瓯茶尽醉光吞万井月初开梦回卜夜成多事铁笛敲残惹凤来

　　游勺庵答雪涧禅士勺园居士原韵

三千里外是何人拟易疏渠拟易亲妍丑许谁窥宝镜浅深容我探波臣涧犹冻锁雪峰远园已春回勺土新看到落花思结子不须梅熟齿津津

　　灵峰见雪

酒斝茶卮较异同老梅吹瓣又春风犬声似豹惊山屐溪势如雷骤玉骢萧寺岁归闲倚磬贤关读罢冷欹桐千秋自许尊凝静对雪长怀到剡中

　　雪中补寿朱步紫使君七十

薄雪沾松鬓欲垂考亭文业信繇谁才推玉枕谈名理又索灵峰补寿诗上国懒呼鸠似杖沽村嬴得醉如泥岁寒不倦寻游履共揽烟霞接武夷

　　寿京台王光禄六十

共乞新秋巧月凉朝余瑞霭为称觞呈将延引芝苓术品入氤氲鼎鼎香言不虑深于耳顺交非云浅则情忘雪峰若是前身我檀越当年亦姓王

　　游溪山寺

横拖拄杖入溪山博得同游半日间话到中兴黄菊绽摹开断碣碧苔斑机锋欲解东坡带公案须参佛印关茶罢索书留偈别尘劳有路又思还

　　同公履次伦二居士游龙潭

蛟户风回度石关此番恰值远游还搏珠反掷当儿戏屑玉飞空似等闲不为诗人消渴想亦应于我破颓颜情知世界纷无绪何事归山又出山

　　守岁得岁

炉灰消尽不胜寒又向循环觅起端乡国梦魂星散散水云骨肉日团团香凭梅蕊开诗眼法禁椒花入颂盘弹指剔翻灯是火无边忧喜不相干

　　祝香幢兄六十寿

一湾芦荻一溪烟一个庵头一指禅春信鹧鸪传语外生涯黄叶止啼边风高槜李心先醉声遍胡笳耳不宣试问阿兄多少寿赵州还有半生缘

　　登拱宸桥有感

为问甘泉学避兵乡名调露正秋清人烟已逐浮云散烽火犹连野烧明身在茱萸囊且佩篱无黄菊把难盈登临虽有津梁在欲远尘氛傍禁城

　　居山

虽则深山亦不宁草衣木食尚堪撑古人为道尊清寂我独偷安避战征呼吸光阴真可惜死生大事岂无惊曾闻有片闲田地得者方知不染情

　　七言古

　　寒食怀叶西眉子

寒食食寒食不得阴窗凄凄暗云逼四野风号薤露悲白杨酒空鬼雨泣千古如藤一握愁慧刀欲裁提复休桃花峰顶(在匡山叶西塔于此)琴溪里(在古歙为眉子归安处)卧碣沉碑未易求

　　答曹白僧居士索黄独

住山人堪辟谷山尾山头种黄独日日时中煮一枚额定一年三百六西风起一朝霜家家门口稻头黄山居我亦秋收足松鼠牵藤落子香北邻老病初好裁诗寄柬频相讨杖头掘起雪丝根大者如瓜小如枣呼童子听吾诀莫着油盐火须裂送与主人亲口尝气味相投再来说

　　再过江陵访兰友居士哭眉子叶西二法友将辞游峨眉二友是丙寅秋同作于此

君家黄山下别业楚江头一帆缥缈三千里来往常为云水游我亦生平耽此癖十载飘流再经历徘徊指屈社中贤此日惟君款瓢笠荒园流水便河桥要离隔岸纸钱标凄凄风雨当寒食懒上幽魂似可招多情有约追圆泽相逢那必三生石木供绵绵如有神欲理愁肠向谁泣景物依依情总关无寥辞拟上峨山峨山峨峨不忍攀三峡猿啼路几盘

　　活埋社言志(并序)

　　往阅高峰录至掩死关处畏其骨几欲退还及游天目登千丈崖履酸不敢上谒中峰活埋庵读紫柏大师题像云自古名高累不轻饮牛终是上流清吾师未死先埋却更向巢由顶上行因爱二老之风并爱其山得一绝险居之二易寒暑以侍师归江南初沾法乳即叱余远游复适楚久之忽闻师讣奔丧归与田园二兄言旧聚行脚事深慨道法零落有意续活埋之灯见余同志即欲结影恐香雪未深邃意得更入层峦共我一坑埋却比余有天台之兴偶得香柏峰颇寂故驻锡迟之今处已定志已决侣已集田兄嘱余叙活埋之约余谓活埋何约第苦久长难得人耳略请各言其志以见终老之怀不同志者不得入社他时或有岐路借意龙天忍俊不禁者不惟永绝交游北山当更有移文在也。

半生山水固耽神博得身贫道亦贫潦倒自甘成废弃骨头那许埋红尘中峰昔亦患此癖几度欲埋埋不得其父高峰抱枕眠扑然一笑成狼籍惭哉而我何人斯敢以其名契所思所思未遂在佳侣顽锄拙斧今相知相知不必忘我你你去搬柴我担水好在无心唱一歌举起钁头齐和取翻出春云鸟乱鸣飞花不向水流轻本色自超诸隐逸肯使华歆笑管宁灵云悟桃香严竹遗臭累人空碌碌何似衡山芋子香千秋粪火今犹熟但得团圞志不迁蒲团破烂补教坚开转杜园还杜田那管十年廿年三十年

　　同嵌石游石梁下寺和壁间杨修龄先生韵

瀑声杂雨声愈恶新霁携筇搅云脚云飘微风吹瀑花散入修篁翠盈壑玄龙化石眠横空欲跨拟心那能着应供人归泻影轻巉嵈锡响从空落三度何缘我得游结邻更许甘贫薄有时耽懒依重岩不禁爽朗凭寥廓寒拾风流不可忘挈侣登临愿如昨偶一行吟句可书空山毫楮何从索清磬一声分下方寒涛面面迎松阁泉石何曾非旧时何似翻翻成旅泊杯茗悠然客气消主亦忘怀心自诺

　　再和前韵(有序)

　　辛酉春偕吴翰生曹一蕊游有归邀白僧同投闲散之愿余时已肯之今余与嵌石结居二载音问绝闻亦可念也适有僧归新安书此寄怀。

意趣不佳神亦恶三日芒鞋懒萦脚士夫胸贵五车书山僧秪愧无丘壑隔院苔荒仙迳幽石枰花影空相着徘徊可忆烂柯人悠悠何处星零落洞口残红如饯春凉飙忽赠秋云薄信是高岩暑不归披襟一啸何清廓课程且喜定登临明日断桥华顶昨枕瀑石梁今夕眠灵踪五百堪须索都来不出魂梦中认是昙花罗汉阁万里郎当到水云骇目那能暂栖泊烦归传与有心人回首看看全旧诺

　　送即念西堂归小天荒

送君归住茆屋有好茶有好竹溪声久不共人语拽杖莫惊山宿鹿梅花开须早来天华随意点苍苔人生韵事春风足放个小舟山阴溪上回乐已哉烧却茆庵请不猜

　　赠懒散莲花庵掩关

大地一关房知音不少关房一大地识者偏多若论懒散分中两俱不涉虽然直得莲开腊月满湖香须记天华旧风月

　　警侍者净地

住山好住山好犁锄放下三餐饱枕石高歌带月眠犊儿不唤归来了我无端你何缘打起腰包出翠岩又道不明生死事挈锡持瓶愿颇坚瞒却母辞却父父送子行三五步忍泪千行无可言子若修行来度我破险浪惊长江眼眼红尘非故乡戒基不筑随流去他日如何架栋梁起五更睡半夜吃饭穿衣是什么冷灰煨豆热将来爆地一声真痛快急收装归故里双亲一见愁生喜不羡人间衣锦衣逍遥旧日间田地

　　示空诸

既空诸有复空诸无空诸又空雪点红罏红罏雪花偏洁不逐春风轻漏泄掀起眉毛问是谁屈屈掉棒打月

　　赠道兴关主再住钱塘

钱塘江上结茆处先师亲手栽杨树一点千秋利济心几度海风吹不去岂少天涯弟与兄惟君已去还来住不负先师嘱托因茶汤冷暖随人意越水吴山来问渡天华龙华两条路云门道法似中兴凭君指去无差误

　　示谦光重住小天荒

天荒未破云苍苍天荒已破水茫茫水冷云寒人去去萧萧瑟瑟仍荒荒汝其复住无多事离披草屋因风拄东斜西倾没可何添新换新随他去不雕不琢山之灵一丘一壑僧之精倚松倒影碧潭静清宵要使龙吟声莫遣春雷知所止龙不隐鳞真可耻我亦当年学住山住不惯时看样子单丁结伴依穴巢草衣木食耕火刀骂风捶雨暮与朝而今博得徒劳劳汝其汝其无以我谦乎谦乎光乃超

　　题悟衡手书华严

佛岂不知不可说最初三七何饶舌小圣当场哑复聋微尘偈秘苍龙穴菩萨名龙亦可疑入宫探讨知时节从兹传演纷纷然毕竟何者为华严走杀芒鞋瞌睡禅问着葫芦口向天何如深掩破蕉庵胁不沾床信笔参十年铁坐只尺龛如无所获宁自甘顾我眉毛何足惜忖彼之心之所宅须弥可握海为墨赞彼东南指西北以彼之心拟佛心佛心拟经亦如惑我赞鼎立于其中任人千古空思测

　　祝吴真人(灵峰伽蓝)

三月十五真君生九十六岁真君死若将生死见真君灵峰未识伽蓝主灵峰伽蓝今若云不护不法凡愚群论其有祷必有应不择良贱唯真君曾闻真君寓此像潭阳敬之负之降两地相争莫可何听之溪流溯流上始知真君护灵峰随缘赴感施神通我来寄锡非无谓扫其尘坌修其宫为其辨出茶酒味悟比纯阳了无异世人只闻醉洞宾不闻曾受黄龙记从今了此生无生觉得赵州茶有味缁素相将献一杯神通便与灵峰契

　　示省一

省得一万事毕稍不然勤旦夕东若安西可必祖师意最省力柏树子莫忘忆信手拈当面掷

　　为灵韵禅士题不借居

说即不说借即不借打开袋盆倾瓶泻结却口木枯花谢闲言散语尽期无至道于中讨甚价有人来讨草鞋钱竖起拳曰借不借

　　访云屏兄于菩提山

绝顶结屋矮亦高海风吹老松枝骄养性不令双眼纵紫竹遮窗不剪梢每当静夜枯定起爱听松涛连海涛客来躬自为桔槔汲泉煮茗翻山腰七间僧堂不肯住孤峰独宿何其劳我来话旧夜扣关开门一笑掀眉毛

　　石雨禅师法檀卷第十五(终)

　　(嘉兴府万寿庵智耕施赀一两净行净戒各五钱智古三钱薛凤岑成筏吴佳道显道闻净雯润凡心贤等上
比丘尼照真慧光寂空内音各二钱五分同梓)
嘉兴大藏经　石雨禅师法檀


　　石雨禅师法檀卷第十六

　　嗣法小师净柱编

　　序

　　香雪遗稿序

　　昔大阳玄将入灭思无可踵其迹者作偈并顶相革履及衣寄托浮山远偈曰杨广山头草凭君待价焞异苗翻茂处深密固灵根远受之一夕梦青色雁晓起得投子青符其梦大阳一丝复继皆远之力也嗟乎具足兄与余同出先师之门各天一涯聚首未几忽言长别亦以如意法衣法卷寄余曰香柏支峰秀随缘折一枝花开香雪远何必异苗为盖香柏是余栖懒处也比读偈时屈指其门所游处者为予默静即念现子数子三年来俱周旋其间余非敢暂疏其意也今结制天华仲冬无严寒盘铭弟辑余剩语得香雪录共谋入枣将落成索叙于余余曰此吾未了事也遂欣然点笔即拟声钟告众曰道得即今句子即入天华一数道得过去一句即是香雪一流余肯以香雪作异苗观耶抑非异苗耶请看看若耶水逆流了也。

　　雪峰语录序

　　古尊宿剩语如雪峰者殊难多得但其间赵州不肯处至今疑赚杀入若不是个里转身具一只眼未易望残蠢而津津也得山林居士以入道因缘纪号于雪峰梦里云门先师奇之将谓拾得寒山同时说梦居士亦以梦身奇缘不忍忘却雪峰法脉辄寻诸简编获玄沙稿请序于先师然犹以未行雪峰语为怅耳偶从云水拾全帙欣未曾有书付剞劂政山野抵西禅日也适问及雪峰语录居士跃然曰何缘奇若此因备述前话并梦中景索予弁言窃谓居士梦入雪峰见的是紫衣罗汉胡亲到时面目俨然而衣焕金色脱无主僧说破未免觌面疑生则是录也虽现成古板在乎眼底一新亦须另着一番话会庶几与雪峰亲相见乎顾所喜当年原梦于先师者今日梦破于山野矣。

　　汪子野山中乐序

　　乐有世间出世间世即身口家事眷属入山林为清出城市为浊以未参乐地乐实苦也出世亦然以既参乐地苦实乐也乐地者净土也境缘殊胜也境胜则触处皆乐无退转繇也此以舍受言也现在何如一心不乱也不乱则境不能动谓之有主主为何六字真言也即此六字逼塞虚空虽身口等满前如子龙挟真命天子直破重围而致坐平也然则禅与净一乎曰禅无著力净可着力也抑有异乎曰禅从无主而得主主即有仗忽问正睡着无梦主人何处则真主现前而不识必欲死关遇缘方识识则安邦定国矣净从有主而无主无主即空寂故目前法法宝花行树而不觉必欲亲见弥陀而后回入娑婆回入则安邦定国矣一异之义如是然此一络索何因因吾友澹然与子野汪居士交喜居士之为人严身口以持戒俭家事以供僧对妻子同梅鹤以闭户为深山乃深信净土而不毁禅并其著述视予予则不啻搔着痒处矣余愧生不谙音律见人歌辙喜喜至忘倦故咏居士之作不觉云兴霞举虽不合韵而七十二贤峰皆响转忆寒山诗谓入夜歌明月侵晨舞白云居士足以当之谓焉能住手口端至鬓棼棼予足以当之即此歌舞生则定生去实不去又讵可与愚者道。

　　南明禅师语录序

　　昔汇云门先师稿有无趣无幻二大师语录序其中称趣为仰山再来称幻为临济直下儿孙无趣克家之子乃知南明大师为幻之嫡传也余初参云门即入龙居禅席值南师首众重蒙提挈一日遽问曰一念缘起无生超彼三乘权学等见阿谁缘起有生耶师与一喝余时茫然夜坐单后过数炷香如弹指顷始知有做功夫事南师之力也时同席有玄微兄者又为南师嫡嗣及师迁化余在山水中每遇玄兄聚旧即以大事为问玄兄以病自谦遁名匿影余住雪峰尝一接书问再接偈言知己住持普明矣迨余游汀州遣礼招至欲行古道逊余上堂余复邀众檀护迎请升座坚执不允故勉为结制竟成宾主焉话次复及大事即颓然示疾余日断桥伦一脉至兄止耶曰不然脱有可兄意者能指出以相示乎余唯唯即索南师源流并断桥伦历代付法偈及语录一卷庄读行状益知居常孤洁不肯轻展枪旗竟以退托终其身故余不得不凭赃揭出使人知断桥儿孙犹在也。

　　和栯堂诗序

　　凡和诗者不超原唱不若无和此余于栯堂山居几构而几阁笔也兹读鸳湖兄所和如啜萝岕于酩酊令人眼目一新实称老手近代禅讲集必有诗诗必有山居多屐不食丘壑杖不饱烟云纵描写十分何异矮子观场而因人啼笑哉鸳兄一生肥遁全节避名故自比于龙山之菜叶黄牛之橘皮其高卧何惭哉急付剞劂以代招隐。

　　度亲庵序

　　孝有世间出世间世间资身出世资神世间资存出世资亡世间资近出世资远为人子者若不会远近存亡身神为一致而超然于世出世外者何足以语孝哉凡有身者必有心有心者必知身之所从出有身而无心异类也有心而不念身之所自者夷狄也能知身之所自即知有亲有亲始有本有本始有末如树本生枝叶仍受雨阳以资本未有暂不资本而能枝叶婆娑以荫覆于人也外道有忘身离念耽空滞寂者佛必深呵痛叱此不以无身为贵也贵有身而知本知末本末不离此人子所以不可不孝亦必不能不孝也虽然永言孝思世有几人嗟乎此儒之追远释之荐升道之祭祀不撤可不严整痛志不忘耶古航师仿武林度亲庵事庵为葛屺瞻公舍宅供佛中设接引弥陀旁设上中下位不论富贵贫贱僧俗男女各以宗亲牌位罗列香花六时佛号钟鼓晨昏主其事者俱精律衲僧至今远近缮绅士庶咸欣然从事谓度亲第一义谛此余发心欲随处举扬于古师之先而行迟于古师之后故一展师疏愧喜兼抱敢不合掌敬附永言遐哉古师也既已超然物表何患亲不可度而犹深体佛言佛言二亲最神也最神之言智者参之则度亲之举将见争趋竞赴而梵宇辉煌殆不烦神运矣。

　　鸳湖禅师语录序

　　近代禅宗多旋蒸熟卖且向人曰直待龙天推出语此太平话耳斯何时也敢栖隐耶初闻亦觉心爽更二十年彼此悟者皆是也三家村土地庙点心铺子唯恐不售甚至挑糖担子敲锣上门换乱头发铁钉者又不可胜数欲求如鸳湖兄东躲西逃避名全节曾不一二见其又患断桥脉微实当己躬林下水边照影珍重故其器之晚成不期自贵余下雪峰以富沙之普明招余开法余亦为挝毒鼓推出瞎驴拈五位入三玄绝无剩少及辑南明大师语录叙之知为临济二十九世孙鸳兄即踏翻船子法嗣如夹山者三人录师遗语过宝寿请叙并塔铭忆昔云门先师叙无趣无幻二老录则今日之叙又敢以不文辞耶随事写神庶使生摘之流与分洞分济者一醒春梦其中夺食驱牛雷奔电掣当有如张无尽者点出金刚眼在。

　　严无敕居士山居诗序

　　诗中有禅者唯奇幻绝人非有关于性命也道人之诗不真妙悟必多杂蔬笋气易令人作呕无敕老居士因病得闲日叩大事因缘融文心为禅思和唵　山居诗语语遒迈复多警人心意如流水细听看念断非老于林下听水二三十年者乌能至是哉此真诗禅也。

　　陈默公居士诗序

　　泊舟苕上寄宿溪庵晓窗照雪人尽称快快应候耳默公在座歌落花三十韵一助飘瞥忆曾补落花廿八言不因学士遣黄州彭泽先生醉未休懒向春篱数狼藉谁知依旧可怜秋殆补菊花也拟更补雪花饭香催供而止。

　　香幢兄山居诗序

　　香幢兄代先师座余亦得次僧伦颇称交契及兄分化槜李真得兼宗说于先师者每托病韬晦结一指庵吟咏水边远绝四邻若深山谷余亦为名山累了无定踪时法门既碌碌矣兄自若也余适楚归同鸳湖兄访之鸳居桐月衡宇相望气味相类余自顾觉形秽焉及僭主天华显圣住宝寿入闽归法门更碌碌矣兄犹自若也每一兴怀得不移我北山亦既幸矣寒松颜色敢冀复青耶客冬作三泖游取道一看话旧而已兹主东塔复得披襟领契已出意外更出平生法语诗偈一字一珠读不忍置因以山居小册序梓以鸳兄稿成余亦得董其事耳聊志欢喜敢让不文。

　　记

　　上虞宝泉寺记

　　上虞宝泉寺去县南五十里建于唐大中七年咸通六年赐额寺南为南宝村隔饮牛溪数十武渡溪北折里许即寺溪西三里即剡溪可通竹筏雨过溪深则大帆乘潮直泊山趾缘溪东南二里曰牛步以昔为白道猷骑牛入山处牛隐其地有牛倒形迹江公亮诗曰乱山深处隐招提古木层阴白昼迷好是道人岩畔月夜深清照饮牛溪此指其肤近者言其前后在望则覆卮东山两俱为灵运游乐处若夫云连台岳波接海涛梯宝泉顶　一览而尽寺之兴废自唐及今不知几几予庚午年入寺时闻诸乡老曰数十年前寺经大废国产四百余亩古册尚存至今俗呼为和尚田竟为居民所有指旧住僧仁贤曰彼重兴时仅复山田百余亩又以乡宦有图风水成讼后废去复指寺前梵宫池白莲曰此种每年间发居民无知侵为稻畦今师来复睹此花之盛且欲卒仁贤之业则仁贤之功不虚矣询昔贤名氏则曰有白禅师住此不知何许人因忆公亮诗乱山招提之句知其为骑牛翁无疑也寺有古观音伽蓝二尊是守道场主见侵害者辄多灵护古磉石板山门石柱旧迹此不繁述考诸新志款只有三志丛林则有建寺赐额及废并事志轶事则有大和中郑注在寺出身事志山川则有白道猷从此入山事新志为神宗时邑侯大聘徐公所修故凡志废寺概以国初目之其过于略可知矣抄册又以寺产易为旧田其故又可知矣有心此道者深念国家多事未暇及此则新创庵院不能无故宜以此不朽之迹主之庶使诸方衲子有所归佛道有所赖即国亦有所补也因记之。

　　复宝寿泉记

　　戊寅初夏弥月不雨泉井俱涸饭头西土者引锄觅源直入主山后涧掊棘裂石迸沙而出者三其次者已似兔儿梅花虎跑上者笕痕尚存知其为五百年前所铭宝寿泉也味特香润土人相传饮者多寿盖指此耳诸禅侣争以偈呈以美西土之勇焉余乃向疑井在怀远楼下其阴重易使人病即室后小泉雨过浊不可煮兹得此知井上之铭皆后人衰相不求源而源愈没矣今当填井废小泉移铭以复其源俟夫有福者来他日千钵盈盈即真石田再世也诸禅侣其深识之识毕大雨三日予复为之歌曰入虎窟探蛟宅棓棘烈荆身不惜虎跑锡卓何足奇顿令锄齿生津液阁下井室后泉细品情知味不鲜不似厌常新可喜寻源意在石田边竹苗枯秧苗死山下人家望云驶一雨三日谁之功能令枯者荣死者生夭者寿病者起吾聊以徙其碑复其古记其事而已。

　　铭

　　调象庵越山兄塔铭

　　向上一路千圣不传却之不后引之不前所好者道进乎学也才既吾竭恩爱自舍越山峥嵘实称其名朋来以乐未免于情缝掖思裂髭发思截会稽云门中有古佛挈侣辞家岭出仙霞不惜脚指却笑玄沙登云门堂遐契于夙摆坏金锁香象踯躅叶落思根酬及至恩还乡一曲友谊复敦鼓山灵骨蔓不可觅祷于北林舍利涌出建宰堵波结茅于窝通霄古路剪藤伐萝虎窟狼窟百废始葺遥迎博山躬为辅弼溯流建川盟结死关老矣瓶窑指画其间复归屴崱调象为适象王回旋度生事毕有塞优婆仙陀纯陀永佩遗则塔样峨峨我铭其上不几点污。

　　林孔升居士旅庵铭

　　二界旅泊贤愚共处吉凶系焉趋避取与爰有居士结庵以志占旅之易在九之四良哉至道惟嫌拣择素位之思安往不适。

　　方竹拄杖铭

　　内法于天外法于地以礼节之逢场作戏。

　　拄杖铭

　　迷为彼用悟则用彼两端忽超此公之旨。

　　　　　　其二

　　山无高下水无浅深穷玄极奥资尔行吟。

　　碗铭

　　虚而能受应量无咎饭食已讫勿存窠臼。

　　龛铭

　　天地一龛一龛天地因坚固物置不休器死埋则同生埋则异生死一如离出入际。

　　跋

　　寄浮法师手书华严跋

　　寄师以亲老不事远游甘隐法华山坞于织履之暇书此大经点画从虚精孝思中流出故严谨之气开卷挹人观其轴终愈整使龙树当时以上本品偈传诵人间寄师见之或未以为繁耶昔子瞻谓颜鲁公书雄秀独出以其精神盖有感于以死赴国之时也而寄师其严谨独出者欤。

　　心海师数珠七翼跋

　　一集春雨古涧流香究其所自费我商量提起数珠举似亦易欲理其由与水何异座有耆宿胸自渊博寻流得源其书可读嗟彼世人日用不知今也百八颗颗可思或显或密深入理窟如杂宝丛无所不摄读罢联末雨歇花芳梦亦就醒枯木欲狂。

　　严印持居士日记卷跋

　　记功论过凡有心者俱可能之至于无功之功无过之过俱不可能也今居士日记大半从本地证得所书师友法言如人饮水冷暖自信自信信人何过之有哉无过无功则孰曰中庸不可能也我故曰居士能之。

　　唐祈远居士所蓄关虚白山水图跋

　　以见山忘道之说遂废幽寻者此俗子也何足与语道尝见袁石公有听水无荡思爱山无热颜之诗何止深于山水亦能深于道矣余行脚时于山水不啻如头目髓脑南岳匡庐天目黄白台宕出入瓢囊者二十余年然亦不费苦参而转烦恼作清净如明师如良友然迩来尝以湖光溪色远嶂平林指点向人以振西来祖意人往往曰吾因是而见道矣忘山矣我亦曰此俗子也何足与语山水今从江南云门迁居间林宝寿山坐七十二峰楼上戏作赵州水法间以子瞻枯木竹石缀之至苦无知己忽祈远居士以关子图索题开卷三丈烟云吐纳不知其几千万里长江太湖石山曲折种种毕具兼读后跋韵极可称二绝遂书此于卷端请视诸知己我衲辈鲜知此者知此唯径山雪峤师耳雪师见此定当点头曰此三绝也。

　　真歇了禅师碑尾跋

　　物不速朽曰金与石金石匪坚以示灵宅灵之起伏人之贤愚得人则引失人则漓爰有禅士字曰虚量讳曰慧明能起塔样塔既祝融铭亦丙丁遍告同志数年克成一字一句无损无益我为合掌以记时日。

　　省眉禅士书华严经请跋

　　拈来皆是用去无疑无内无外孰能辩伊一微空处众微若为譬如春至花敷枝枝一枝受暖万木依依秋风叶落归根何知人之履践七通八达是大丈夫两眼斯豁具大总持无所不摄尝海一滴识全海味会全海波归一滴义只在毫端变幻无际作如是想书经有地杂花荣荣菩萨宝髻髻中明珠书得也未。

　　石雨禅师法檀卷第十六(终)

　　(嘉兴府香萃庵等雄捐赀壹两
东塔浮璩　祥符普闻　选胜净仪　法华寂涵　楞严海坤　各五钱
照内牲鉴各参钱普忍净照　各贰钱五分)

　　(绍兴府天华寺智孝五钱)
嘉兴大藏经　石雨禅师法檀


　　石雨禅师法檀卷第十七

　　嗣法小师净柱编

　　疏

　　装大悲像疏

　　示菩萨身影现婆娑众生心量种种自讹如千江水千月随波大施小施福女福夫所以庄严手眼不可无如是之多。

　　装地藏像疏

　　胜奇贤侄为度母故诵地藏经见圣女救亲因缘即发心装愿王圣像复思人人有母吾安得而尽度之欲即此一尊结普利缘乞疏于予予诺之久之无只字又久之复无只字别曰行矣又复无只字余自笑曰予岂无母耶予岂不孝母耶予岂不信有冥苦耶予岂信而不愿入耶何钝置若此适三宜兄在座笑曰作疏已竟予亦大笑索笔疾书曰。

　　明珠晃晃金锡琅琅是几许短是几许长人人有个地藏王何论贫富兼存亡色身金身一任装三宜兄曰咦。

　　重修大船砌路疏

　　持地菩萨因平地而得平心云门先师因平心而得平地盖先悟后修先修后悟之谓也余忝继踵天华欲重修大船广运沙石补其坎坷固其堤防使代代平先师之心年年平持地之地愿施者劳者与天华共成不朽之业虽曰末法三灾难逃定论独不闻有妙庄严路一门超出者乎。

　　修宝泉寺疏

　　古虞宝泉色味俱佳源流不绝故古人以此名寺柰久经废荒僧多散去今衲辈偶尔云留拟疏其源通其流欲使尽地人寻心地流者易得其源耳今在着力之始能有一助锄凿于其间者他日宝泉遍地流香烦客一杯清凉热恼其福利有不可思量者莫道山僧以境示人好。

　　活埋社募藏经疏

　　药山看经祇图遮眼离经一字魔言说赵州转藏只解绕床依文解义佛冤家社结活埋经师经论师论何关数墨寻行田开大义参实参悟实悟岂类死灰寒木宗通处管取山神难着眼说通时从教顽石易颠头。

　　募三教方册疏

　　为学日益为道日损此齐运之语也各见一边者遂成偏僻殊不知日损即损为学之益日益即益为道之损也果以废学为道者岂孔子十五志学于中尽废其学而平至从心所欲乎以余论即为之废学亦可也第废学之学不易为愚者道耳古灵欲择三教中所堪助道之损者而学之当以我语俟诸中行君子或不无少助山居之高志云。

　　兰芎山募藏疏

　　兰芎秀发壁立江干善接一方总归三宝然三宝虽一体使人知有佛而敬僧乃法宝流通之力也能流通者似又僧尊奈何近代僧多口受口受则疑误后人此兰芎主者所忧而发心募藏之所缘起也募毕当大开阅藏道场使一方生正信驱邪外备伦理人通途知三教之大全知自性之本有此本有之法佛不能宣僧不能演吾故曰法尊。

　　摄心庵[言奉]华严经疏

　　摄心庵古名清溪雪师盖误称也国初耆旧以清溪虽幽隐未称实参本色故以摄心易之欲以诸所有物摄归于心入一微尘里冥搜禅定已二百余季矣神宗末年有涵如承云诸公者从云门饱参归结社其中剖破微尘出大千经卷为语溪一带有缘檀信作无边佛事三载一周周而复始复请三宜和尚掩关三年兹当来云上座新董其事以此新新无尽之义正之于余余因喜而助言并疏其所从来云。

　　龙泉寺改应为禅募疏

　　创业易守成难此世俗家之说也佛家亦然一人为道处亦随之而兴兴必有衰衰而不至淹没无迹者赖应教存羊之守居多也以羊存故有贤子孙者出知礼之可复则合众归仁焉内仁而外必有仁者至此龙泉剑合之举感来平石禅友之谓也人有一矣翕然来归十方响应转瓦砾作金碧特易易耳将使天下应门徒守而不能克一己之私者闻此发心跃然乐改为禅当自龙泉始善信其乐助之。

　　法相寺募建白衣大士阁疏

　　定光现相元是主张宗乘大事留下肉身原是拖泥带水心肠所以感得一切求男女人终日耳朵边唢唢聒聒不得已搀行夺市随所乐求莫不响应兹者白衣大士忍俊不禁拟向山门头把住要津要挂专门牌额虽然宝寿于此不无线缘宁忍坐视乃因晴雪融禅而说偈言长耳乃可圆通圆通岂离长耳闻说主中有宾便要宾中有主阁高高耸千寻衣白白云万里融禅毕竟能融一任人人参取。

　　大悲庵化米疏

　　得住山三昧者必以大悲心为体不与厌喧求寂者同日语也故我友平石见庵以大悲名即喜而隐之不专以木食草衣为得也予愿所见闻者俱发大悲心行正施度所有四事供养尽入大悲体中平必从正定心受之正定中所受即万两黄金也合消请诸善信勿以隐居无为谓施无所著而失善利也。

　　葺小荒天疏

　　会稽山有天峰今名天荒俗所误耳曾是云门先师圆顶相处故天荒以避名称小真天峰之隐山也宜乎隐山之流居之故即念与谦光亲手诛茅广仅盈丈既蔽风雨槁守三年苔田渐辟可绝外缘以予住天华强念出山及归道侣云从遂成雅集次年又强之首众归为小东山庵主邀入关似亦爱其字小偕嵌石弟而从之天荒则有古灵书记受托焉盘铭弟往来养痾两山相望朝云夕霞正得意时也忽败茅风妒古灵欲葺之余曰近地住山者尽天荒耳今赖即念仅得一破何复补之古曰天荒可破茆屋不可破也余嘉其志之坚喜而助之并嘱其辑集凡所题咏法语诗赋使千古之下知我道亦有破天荒之故绝胜天台一招隐峰也。

　　报国院募疏

　　证道歌云住相布施生天福犹如仰面射虚空狂慧者往往呵布施为有为余谓住相布施为有为固是矣请不住相布施可乎则知乃福乃慧只知住与无住一布施间非离布施而别说无住也今报国院往来浩繁监院事者深忧粥薄发愿以百福庄严接待高衲募三石三年为一愿一任水云朝暮挂笠携囊请问昨日有人天台来却往径山去不知是住非住道得者也要一愿道不得者也要一愿何故一盂香饭子何处有饥虚。

　　如离掩关募疏

　　参究到黑漆桶牛角尖当银山铁壁转侧不得处此关意也其次禁游览客喧屏嗜好焚笔砚吟咏槁其身心一番寒彻大地回春则梅花扑鼻矣今法相皎然耽心翰墨余以向上事发之遂猛欲避去易字为如离傋筇笠为远遁余复缓之且曰今以大地为关房者皆是说空行有不敢效之且从迹上彻去甘为钝根不到千稳百当不休复拟掩关又不暇计日给之需余不得不告诸檀护共成其美也。

　　西禅结制募米疏

　　世有论儒释者以是证非而已是非心生未免乎兢兢则于道悬远此过在言遣言也复不能废言以近道故大觉琏以三皇治世及五帝三王弊而为秦汉得我教迭相扶持配以四时循环可谓千古确论矣戊寅冬余应雪峰西禅之招先集西禅与诸护法谈三教同家意出大觉答孙莘老书读之咸谓阴翌之论为不虚即以护国保民报亲之道与林下人计书疏遍告结制一期以西禅是唐懒安禅道入闽初地至雪峰则大盛当时国界之盛亦随之矣奈威仪久既不堪得余中丞集生公同众乡绅并力并爨举花雨监院总之功亏一篑耳愧余耽山水人无补助才每挥尘弄无义语为活中有不甘炊无米饭者领疏分卫为法忘躯倘或同道相亲直出是非之表当以予言作无言观。

　　尧峰山募建藏经阁疏

　　姑苏名蓝尧峰其一也观夫耸出奇峦白云朝暮直不下虎丘诸峰而主席代不乏人规绳整整夜半钟声千古破客船之梦矣迩林皋禅师以磬山法道补次其间一枝笑杷觌面相呈三藏十二部置之空闲无用地不为分外然虽如是离经一句即同异说固当以金针玉线庄严正法眼藏令向往者至重重楼阁弹指门开诸佛全身于中独露庶几尧峰道场更添光彩云。

　　东塔募建山门疏

　　把住放行全赖者个大家扶起出入有度。

　　无住勤旧接待募疏

　　生缘在钱清而不居。出家在方外而不寓。此无住耆宿之行脚也。见行脚僧往来钱清者。乞茶乞饭颇烦施主心力。欲体施主之意。结庵为主以接纳之。朝朝暮暮。迎云送水。愿成就日。抖抖空囊。一文不带。比诸昔守郡侯投一钱而水清。不又超胜有功。不宰无住之真也。檀信其成就之。

　　化千僧锅疏

　　无底锅炊无米饭。木偶人调不湿羹。乃祖师之玄唱。锅须底。饭须米。唯有智人。能和妙馔。是如来之实语。若各见一边者名担板汉。不劳拈出。今皋亭山佛日寺有数百僧俱弄虚头汉。被老僧把住要津。使他步步踏着实地。粒粒咬着米糁。此全非禅者募大锅所由起也。人以腰缠十万贯。骑鹤上杨州为得意。不知游戏无端不如全非不带一文赤脚下杨州使杨州罹变之地。转祸为福。知有此无漏功德。庶不虚往全非其努力焉。

　　静闻堂主结社兴万寿禅院为接待疏

　　昔宝峰真净禅师举渊首座主奉新县慧安禅院时湛堂为座元。问渊曰。公去如何住持。渊曰。某无福。当与一切人结缘。日负栲栳。打街供众。湛堂以偈饯行。渊去。逐日打化。遇暂到即请归院歇泊。容某归修供。如此三十年风雨不易。百废具举。一日见黄龙死心禅师访之。渊曰。新长老。汝常使没意致一着子该抹人。今夜且留此。待与公理。会些细大法门。新惮之。不宿而行。今静闻堂主辞佛日库司。结社共兴万寿禅院。虽不及渊北人之孤硬而慈意过之。他日有如黄龙者来。不知如何接待。若肯一味承迎礼拜。茶饭殷勤。宿歇方便。亦不管他有意致没意致。亦不管他是圣是凡。一任他去诸方摆尾摇头。定不怪静闻烂泥里有刺也。呵呵。

　　古泉庵募藏经缘疏

　　泉从地涌。庵得泉名。僧依庵住。法藉僧弘。然僧欲弘而法有未广者。此古泉募藏所由兴也。时当末运。僧行荒疏。才入禅流。便学绕禅床为转藏。出入息为转经。动欲废置文言。殊不知不属文言。何从得此省事法乎。且一大藏教不过说此省事法耳。从上古德莫不精心妙思。悉了佛之方便。乃得门庭阔大。宗说兼通。然后随机设化。非如不识一丁者。专以一机一境为得也。今古泉禅众力事耕锄。减口接待。一时名士高僧向集。淳风渐成。法窟种田。博饭与商量浩浩并。行食轮与法轮共转。报四恩。资三有。俱承此一滴泉。开甘露门。他时源远流长。有莫可涯量也。其成就者福亦如之。

　　大佛厂募供佛地疏

　　净光禅士。古德法师之嗣。祖云栖之净业。结侣发愿。募造西方三圣。身皆丈六。不惜顶踵。历数寒暑。今始得成。金光焕赫。见者钦仰。以未得善处供养。正与余。谋客曰。佛灵自解寻觅住处。何劳人力为。余曰。人力即佛灵也。一念精进。劝破悭囊。令人舍所难舍。办所难办。无非接引大意。悉是弥陀化身。以我化身。严我法报。心佛众生。三无差别。良有旨哉。外道欲毁外像。别说报身。小乘欲离报化。别说法身。凡夫欲舍自性别说佛性所以不信立地成佛有如此者则庄严为自庄严。舍为自舍。办为自办。自性自度。自性自成。一香一花。一瓦一笠。是真布施。施能即到。彼岸即到。彼岸非立地成佛之别名乎。客又曰。燃灯佛指释迦佛布发掩泥处曰。此一方地宜建一梵刹。众中有贤于长者。持标于指处插曰。建梵刹竟。时诸天散花相赞。此是宗门捷迳。愿事斯语矣。余曰。识得此一方地。则大地具足。识得此一标子。则万木森然。如或未然。再请净光禅侣从头指出。

　　书问一

　　答太平山一我徐居士

　　买山而隐。可屈本怀。但贫无所措则不可也。倘得居士为外护主。衲为内护。聚几个可雕琢汉。一整开田说义之风。山居庶几可守矣。何如何如。别后无他念。独以居士英气未消。知见太阔。做不得钝工夫为怀耳。大凡不肯钝做者。才到无趣向处。十个有五双退还。脚底一丝终不能断。此皆近代士大夫参禅通病也。见居士不以衲为白墨。屡施惠教。衲虽不敏。又敢以居士作士大夫观耶。翻贝虽佳第。居士此时尚是出炉热铁。极宜一气打成。若于道理栖迟。便道冷落。他时欲重整钳锤。只恐头醋不酸。二醋可知矣。

　　答子将闻居士

　　昔曾识面于西筑。虽不及接语。然以亲近家师得神交于居士久矣。昨家师过天华。蒙寄问参话因缘。正抓着贫僧痒处。适值季超祁居士设茶。茶话已悉其概。兹以居士深心此道。故不得不重饶舌耳。所谓参了竹篦话了。又参三玄三要者。盍因彼不知凡是话头杀活俱具。将谓竹篦但能杀为小法。为一橛头禅。故须更参三玄三要以活之。为之堂奥。为之大法。使一切瞎驴见人便道。我已会竹篦话了。今正参三玄三要在。或云。三玄三要等俱会了。一切淆讹公案尚未透脱在。此皆以古人有某处得名。某处得地之说贮于胸田。殊不知得名非小法也。非一橛也。亦与话头无涉也。悟之浅深也。悟竹篦小法为一橛即一橛小法也。悟竹篦为堂奥为大法即堂奥大法也。故古人有一兔当阳横古路。苍鹰才见便生擒。后来猎犬无灵性。空向枯桩旧处寻之偈。又有悟三玄三要者。曰得意忘言道易亲。岂拘拘以话头为浅深耶。以话头为浅深者即认语中有语。名为死句。死句其可示。人乎居士履践既久。或以此探贫僧则可耳。若果未能确然不回狂澜于既倒则未之信也。近来宗门杂。沓非内外护者不能拣别。或有人问。唤作竹篦子话。即向他道。石人惯弄无针线。又有问三玄三要话。即向他道。石人惯弄无针线。请问同耶别耶深耶浅耶。大法耶小法耶居士能一眼觑定。定不以野狐涎为是师子乳耶。非师子乳耶。以家师还渡吴山。匆匆喋喋不觉满纸。闻公车北上。战胜归时。当与居士共出只手一斩支离。何如何如。

　　答祈远唐孝廉

　　自先师圆寂。愚兄弟俱抱拙岩阿。唯家瑞兄努力一出。别业弁山。非居士不忘佛嘱。为功德主。恐道风未能遐布之若是也。谢谢不尽。敝寺天华虽系先师残局。奈贫衲薄德鲜福。纵有云水相依。不过种田博饭而已。获蒙来问。愧无以酬。忽记古人有若有路可上。更高人也行之句。则知所云半年参究。毫无进步。是居士真实得力处也。果能以此无进步穿衣。无进步吃饭。迎宾待客。有什么过处。近时宗门杂沓。知解纷然。赖我弁山古朴孤硬。稍可一挽软暖邪风。然非国主大臣并力于其间。必难扶持此末运者。昨冬草草登座。门人随录剩语梓行。聊寄一册。并先师塔铭及拙题大士画像以赴尊意。晤面之缘。不识在何日也。临楮依依。

　　答即念首座

　　吾弟出先师之门。赖诸方知识及众兄弟钳锤。虽在天华人天众前偶尔成文。亦是吾弟本有之物。于我何关。况欲易此虚幻之名分乎。若欲与近代法门有益则吾弟自有兼人之度。当于授徒之际虚净一派。以智字传。则不负先师。不辜兄弟。无损于古。有益于今。可以循昭穆。可以便稽致而一举尽得之矣。故讳与字俱仍旧贯。唯号赠此。间盖取前题小东山之诗曰。山亦爱谦名自小。人俱尚隐共为关。隔江洗屐游如倦。石指长伸羡此间之意亦不俗也。

　　答蔡雷让居士

　　向闻居士造履绵密。将谓专修净土中人。及一促膝。居然禅宿也。古谓见面不如闻名。唯居士能反是耳。本色修行人何又欲烦行脚为。云门虽浅。赖有竹可看。泉可饮。如肯留意。衲当分半榻以俟。日来与诸衲力用磨砖法。顷刻无暇。忽睹尊翰及诸法言。固自一种意味。然未免心识运为耳。衲又不喜人脱空漫语。于其间不识何以教我。来语偶以朱笔点污。想在个中必能情谅也。又见索颂古公案。若不淆讹处果得净尽无碍。更说淆讹无有是处。

　　答宝寿众檀越

　　僧懒僧也。喜闻宝寿可容我懒。有檀越可成我懒。又何烦尊翰为。即欲月杪拽杖。以云门兄弟尚尔联纤。故先遣徒数辈料理之。只影渡江当不出春半间也。俟入山后。方敢遣讯通意。盖不欲以住持俗套相及耳。倘檀越亦能以野人宥之。使他日懒瓒家风复布寰宇。或可一遣热闹时流。是檀越之正信护持也。呵呵。

　　与黄元公司理

　　清浅若耶。不能久款。玄论为怅。兹入西溪深处。宝寿家风不减杨岐。唯春暖花香。仅免缩项嗟吁耳。浪首座尚未能以公署作蓬户观。又不欲效颦投刺。倘居士不惜乘桡。衲当以快钁掘迸土箨龙。供居士大嚼一回也。何如。

　　答祁季超居士

　　正岑寂间。忽得知己书。如获至宝。又与世宝兼及。感当何如。更感余杭邑宰之嘱。此又居士与令弟之分身护法也。便当达之。昨小徒三登回。知居士同令弟结制寓山。不胜欣羡。衲常谓令弟既精于游宦。其游禅窟亦必有精而后已者。今果孜孜无倦耶。二令兄八令弟曾入七期否。烦俱为致声。天童历然之争。居士欲衲有以息之。此亦有关大事。意欲居士先我着眼。倘于此辨得。不惟可验两家之妍丑。即天下衲僧正邪俱可验矣。惟试为辨以寄我。衲当相随来也。

　　与严印持居士

　　别后访瓶窑老师。谈及法门。何啻抓着痒处。惜居士辈不在座。未便趁水推船耳。其间更多忍俊不禁处。俟晤语时述之。倘有及于子将居士。幸以此意通之。使此老不致埋没一生。扫荡近日野狐狂妄。然得处所就成广容。万指不可不商诸海岸公也。心海师卜居净林寺侧。获一访之。恨识之晚。彼闻居士许我度岁山中。亦为生喜。品字炉头当有一段佳话在也。

　　石雨禅师法檀卷第十七(终)

　　(嘉兴府梅溪庵通胜助刻资贰两　东塔盛时壹两　净朝五钱　通识三钱
宛在庵行普壹两　同寿梓)
嘉兴大藏经　石雨禅师法檀


　　石雨禅师法檀卷第十八

　　嗣法小师净柱编

　　书问二

　　与石浪首座

　　自首座去后。每以入山不大深为忧。故今年春亦欲掩关以深之。忽无所至。知首座早已出关住超山矣。岂技痒之若是耶。朽尚掩关者有四故。一以法门愈乱愈不可辨。亦且不必辨以正不胜邪故。二者观时观机。知分知力。恐不知不观。非唯无益。且有损故。三者屡有不可却之招。恐费周折故。四以行人数十辈忍苦忍贫。死守不去。唯恐住持不耐久为不安。以约三年之限为慰诸行人故。但不识首座何所见而入。何所见而出也。前光明寺有二僧来。一称首座为侄。一称首座为弟者。俱以老成。俱以吾首座不甘寂寞为言。今闻迁住。可谓之知侄与弟者矣。虽然倘住超山。自有别意。非人所能料。则慰我甚矣。前得首座书。读未竟而象田即念书亦至。彼亦往往以我不复出为愿。故闻其守益坚语益切。此与吾首座临行与藻雪言无异也。倘首座之守亦无异。则云门二甘露门他日普天匝地有不可量者在也。观象田尝以得吾首座为有同气。为幸为庆。此深有挽回薄俗之度者。首座又不可不时通气脉。为他日计也。又闻首座每与人抗此金与石触之谓也。知不可胜而为不可也。况法门虽属不堪。不久自有定论。何用是汲汲为故。我于二月十五入关。大书联曰定论。不须下千古偷安。聊尔约三秋。此立而待之之道也。愿吾首座亦宜安心而待之。今洞下虽不乏人。但少递相护惜者。闻永觉师为人颇端。此可幸事。但可赞之而已。以其扶律行事不致损故耳。无诤无辨之道正宜今日力行山居。殿有半功。葵心已退。执事月印嵌石二公并知众敬愚及数十辈少枝叶可称精进。即鹤凌孙亦颇能逐队执劳。能久久不退。或有过师之作未可定也。首座所应承缘事得能修德以化之则无不济者。若以末为本。我不愿也。目下近远意颇悦从。但以岁俭为难。禅堂从房一齐歇下。听缘而已。方今各各努力。锄钁山田。较首座去时俱已转生作熟。盏饭可供四十人。菜圃春收可续绝粮。即堂中主有山鸣。悦众有维弦。书记有藻雪。普梆一响。草鞋如虎。此山居之近况也。寄闻吾首座喜之。

　　复黄元公司理

　　宗风杂沓。王事勤劬。此穷和尚之对极门徒也。承订梅花开后主人对客。今梅花开已。主对客已。有人问客。如何是主。不识居士何以答之。山中万境虽闲。无奈诸禅者往来煎逼特甚。此入山不大深之故也。故限约三年掩关以深之。昨已偷安矣。

　　与余集生中丞

　　昨承光顾。使十四年来积想一倾。颇称庆快。及捧读复黄海岸居士书。至为道不为名。为法不为身处。令人愧愧不休。几欲薄懒瓒而不为矣。复自顾疏拙。恐螳努之。取笑于人也。然法门危乱。得居士兼内外而护之。衲辈敢终默而置于不闻耶。第观时观机。思懒瓒之尚不可薄也。容山居残局苟完三年。鄙愿得遂当拼此残质。唯命是从。是至愿也。

　　复章天对居士

　　每当岑寂时与道侣相集。一咏郁花。令人游梦无尽。忽接惠翰。畅读花因。欣慰欣慰。爰发孝廉已先居士着鞭耶。天华护彩。舍此其谁。山荒失贺。居士能为我致意否。禅道之衰。今时已剧。所期入此门者。以真实履践为先。然后应机接物。妍媸自辨。所以佛祖言句。大似试金石子。具正眼者用之。任他颂古拈古。转机着语。是佛是魔。无不悉辨。履践不真者未免金鋀易换矣。居士天性生知。读书之暇又能构此格外语言。逢场作戏。无不可者。再得捉膝时一番商确。然后流通为美。郁花之洗豁人目。见者无不以为不朽之业也。恨不能多得耳。昨有相知欲为小序。至手当即寄览也。

　　复曹一蕊居士

　　前接尊翰及箑头。深知不忘我故人甚。但天各一方。流光渐远。每一兴怀不能罢。众命千里杖为愧。仲春得脱云门。入西溪宝寿。非隆庆也。较隆庆深数里。竹木萧疏。修径不减雪栖。是严印持。闻子将诸公所蓄以迟某者。忆往与兄辈愿颇不浅。此特为之先导耳。天如居士两番入山场后后访之。想已还新安矣。其冷骨如故。真隐君子也。闻白僧兄独居故里。欲附一信与天如往。奈又不果。山居初得安懒。几与世隔绝见闻。故不及为觅便邮。兄有书往。幸达此意。不识何时来湖上也。闻兄近不乏道交为慰。又得赵居士偈意更慰。第不即觌面为惜。想真办道人应不便尔休去。其间出入。于境缘逆顺处定能以不欺自鉴耳。聊评其意以复。长至边果能一游乎。先附力主做功夫语二纸一烦致之。嵌石兄近况每同弟打橡栗为安心法。因续元去。促托笔伸意。翰生栈西兰友兄弟踪迹。何似有便通。我以慰念旧之怀。世情扰扰。法门犹恶。有心者能一拣邪正。庶报佛恩于万一。弟亦当于岑寂自砥。以观其时也。

　　　　　　又

　　承书与续元禅友来。如亲觌一度。即以书复续元去。亦应如见我然。犹未免于一水盈盈之思也。不如天如兄偷空入山数日。与七十二贤峰分宾列主。谈以为畅。力穷向上。不涉世缘。令人益珍其为老成。闻兄近况颇细。稍慰。悬悬赵公之约。何以杳然。不可以兄之憨法带累人也。笑笑。

　　答祁德公居士

　　秋空岑寂。忽承令弟至。得接尊翰惠施。又知道念日坚。虽觉喜跃。然犹未能深慰鄙怀者。以居士是大猛烈人。定能一刀两段。讨个分晓。而肯悠悠说坚不坚乎。坚不坚则疑信相参。随人上下而已。宜居士所不为也。近欲入闽。将有一年之别。古人云三日不相见。莫作等闲看。想居士自能努力。而不俟衲归。当先有便羽报平安也。

　　答邢吉先居士

　　前翰中有一切无心。即离俱病之问。此特遣着语耳。苟执而不化。则又有无心犹隔一重之语。其疑又何有已时乎。真办道人观时观机。竿木随身。逢场作戏。出处听缘而已。至于功名。宜冷则冷之。离亦一道也。宜热则热之。即亦一道也。但得左右逢原。何病之有哉。

　　与蔡子谷居士

　　世情恋恋。法爱犹觉依依。但不可为愚者道耳。分袂归。每与相知言及护持金粟之神。余光岂止被及一法相而已哉。不知近日戒酒光景何似。石车兄以雨阻不及入山。特遣侍者渡江践约。可谓不负先师者。见时烦为致意。元公居士几日曾相见否。

　　与集生余中丞

　　承护念。入闽冬复春矣。不识道体健饭否。丛林得人否。某抵长庆来。缙绅居士俱欣然。诚不虚老居士愿。华雨监院虽根性过缓。亦称稳当。腊八日付戒一坛。春新积香仪。续置禅堂一所。张方伯捐俸。结制内外三百余。俱精进。拟浴佛解制后同京台诸居士上雪峰。或可存老居士意。第欲并爨恐不易也。大约闽中法道邪禅未熏。似有起色在。宿愿未酬者。今正是时。且僧俗望驾如渴。未审肯即扶策否。否则冤有头。债有主。与山僧有何交涉。衡廷田事势不可复。兹另舍百金造廊。起手其东边精室。向为人得。今己力为复之。以满尊愿为杜口处耳。此间兴废任在居士。故不得不喋喋也。余不悉。

　　与季超祁居士

　　闽中缘未竟而归思动者再矣。虽知僧无家。其如知己何。近闻边报甚恐。而忧国忧民之人未审此时作何话说。阴翌之论斯林下人所深愧也。观令弟才力里赤片片。终不甘弄寓山片石。已者居士能佐之乎。今居士既承当个事。则知向之称隐称逸。可谓前言戏之耳。古云见道易。守道难而行道复难。况戴两茎发而居于行守之间。抑又难中之最难。不可不深慎也。居士勖之。

　　与陈华甫居士

　　福建佛事喜无男女杂踏之扰。诸乡缙绅俱认真护念。第衲所深意投老者。唯宝寿拳石耳。况与诸善信大有夙缘。令人梦寐以之。非勉强也。惟居士力护。以俟衲归。归期旧约。或半年一年。决不至爽信者。今秋入闱。定当努力。念我山林人自不能安邦定国。又无德堪为阴翊。惟居士蠖伸一肩任之而已。使人人各发此念而国界未有不安者。居士勿以一人力微为自怯也。我教谓一人发真归元。十方虚空悉皆消殒。此虽理路。亦可事推。况居士已知会万法为自己者。则一人自干一人事皆居士之本愿。衲特为饶舌耳。忝知爱之私故私望之。

　　答陈克一居士

　　石头南岳上诸祖以人多质朴。故酬对处显多密少。其真证者即显亦密也。其未证者俱以意通。意通则落知解。即密亦显也。非师家咎也。至于石头南岳犹显密兼唱。下及五家分门列户。纯贵乎密者。以人心雕琢殆尽。有错会者。有附会者。真假莫辨。非的悟的传。暗机圆合。宾主协通者。孰能把住探竿。知水之深浅哉。所以推此秘密一路。最妙最玄。极尊极贵。使放僻邪侈。恶魔外道不能假借以乱真。此不得不密也。古谓威音王以前无师自证即得。威音王后无师证者尽属魔邪。良有以矣。今居士虽做处质朴。省处亦真。故见诸祖平实显言。一印印去。略隐密便料理不下。此过在以显为显。未能显密圆通耳。如居士所印正脉中南泉之宽廓非外。寂寥非内。及不是心不是佛不是物等谓无疑。至于斩猫赵州顶鞋等谓不了则疑信相半。非过量人所自安者。唯居士更过此关。则一任怀中抱子。脚后登妻。尽是秘密法门。否则平地上跌有日在。珍重珍重。

　　复赣州嵯峨诸檀护

　　灵际斯兴。道音远播于桑门。佳声此振。德化潜施于词苑。瞻贻言而色起。闻高韵以神飞。恭惟诸大居士阁下心空及弟。气吞秋月之长江。意极无为。法运春风之百丈。嵯峨古刹。赖檀信而重整型规。寂照宝方。得法侄而一新仪范。丛林干蛊。祇树金汤。内外得人而有庆。迩遐获善以无虞。想佛法之隆盛俱让豫章。思祖道之恢弘咸输庐阜。衲入于仙霞。经三百而游七闽。目穷水山之势。离乎浙地几十度。而接八行招归故里之殷。且解富沙之新令。还酬宝寿之旧缘。或趁春风而笠戴。江西事难预定。或取白门而棹游贵境。法不先期。兹承宠召。未便专辰。聊申裁复以代晤言。

　　复王东里总宪

　　下雪峰满。拟走候道履奈随缘转流。览古汀淹滞山水。曾以数行遣徒代讯。复为永安路阻。至今觅便无邮。每念华林把晤。若非老居士打开格则的又焉能令贫道肆口恣心。横拈到弄。为作家相见也。呵呵。冬制正结。建宁之普明而洽。禅友适至。捧读翰招。住持三平。不胜踊跃。奈先一日为建阳灵峰邀住。未及应命而至。然积想未消。终当向百丈漈边与老韩觌面相见。不烦向侍者处寻消问息也。偈扇伴启。草复不宣。

　　答考亭朱步紫使君(附来问)

　　佛曰觉。儒曰睿。作圣皆属思也。六祖乃谓不思善。不思恶。则孔子九思中间思明。思聪。思问难等独非善欤。周公夜以继日。思兼三王而施四事。岂非欲多多益善欤。善何不可思也。关睢寤寐反侧。钟情窈窕。思果善欤。恶欤。岂圣人独难之欤。且善恶双遣。思置何处。释亦戒偏空也。抑闻之老庄其言。上善若水。水和万物而不争。又曰。贼莫大于德有心而心有眼。六祖无亦欲人忘其争。去其眼欤。易称无思也。寂然不动。感而遂通天下之故。此语颇有会欤。三教一理。愚蒙未能融合。大和尚何以教之。

　　人生日用杂念虽多。不出善恶无记三性。出则为空。入则为有。空为小圣。有为凡夫。唯大根器。大力量人。以中道第一义谛。不偏不倚。极学穷参。一旦豁然。空有双销。二六时中。随缘任运。不著于凡。不住于圣两边不立。中亦不居。克尽己私。复还天理。如镜垢尽。因人妍丑。非镜有妍丑也。佛为觉。睿作圣。亦若是而已。非属思。非属无思也。非思故寂然不动。非无思故感而遂通。道之上善。儒之至善。释之性善。非善恶相待之善也。此语三教真可会通。一言以蔽。又何足疑。若疑六祖不思善。不思恶。似属无思。不妨深体六祖问意。即知宗门谓教外别传。直指人心。见性成佛。直接引人之言外风规也。彼以三教学人著于言教。不重己灵。去道似远。间有体认。误以思惟测度。圣人境界。说时似顺。行时却违。不肯将此思惟测度的心体究一番。故祖师西来。见人说心说性。要觌体举出个心来。性来。见人思善思恶。要人觌体举出个思善。思恶的道理来。故六祖问惠明曰。不思善。不思恶。正与么时。如何是明上座本来面目。惠明言下大悟。则知宗门为人。别有长处。其意非专教人不思善恶也。今老居士既已会通。肯于不思善恶处更加参究体认一番。定知饭是米做。从上疑情一笑而释矣。然参究体认是又思。思者与思不同。教中先以无思为体。后以有思为用。尚属渐途。以其不如顿教。以思无思之妙。反思灵焰之无穷也。故终日思而无思。无思而思。高登圣域。岂小圣只知无思而凡夫只知有思耶。此六祖去古未远。尚可如是提撕。处今之世。穿凿殆尽。才有言语知解横生。不能复尔激发后昆。至使升座指挥。难为下口。不得已曲畅旁通。若一味以言遣言。以理遣理。使人撞入葛藤。无有解脱。此无贵于宗门也。衲不敢以宗自居。特信宗之妙。或可与老居士同参。何如。

　　答唐祈远孝廉

　　昨走数行草草附讯。正恐道驾冒暑。令人不安。忽接惠翰。殊慰鄙怀。所云弁山法道。居士全始。实赖全终。然全终惟艰。贵使先瑞兄安于常寂耳。虽云门一脉靡靡不振。而弟兄之分恒安枘凿者。皆贫道自甘所致。今一旦僭窃。不唯取笑诸方。亦获罪于常寂矣。况宝寿虽小。未可遽有庖人之越。万不得已。尚容秋凉。一奠弁山。择一法侄主之。一整无诤之风。庶不负全始盛怀。而且为全终稳策。余则不敢与闻。向承布施。百不却一。此谨奉璧者。恐蹈伤廉故辙耳。笑复不尽。

　　复弁山诸法侄

　　丛林者。道德之所从出也。欲行道德。先正名言。名言不正。道德废矣。今弁山法道已遍天涯。而狮虫咀啮。赖以镇安。使愚得以傍观泉石。犹冀略伸管见于他日耳。恐一番当局。未免迷生。此在诸法侄所宜深护于我也。况百丈移龛。未曾亲送。二世新迁。未曾遣吊。万勿复举。杜我将来。常住公物。檀护公书。统此璧谢。

　　与离言法侄

　　冤有头。债有主。此大众告诸龙天而吾法侄有不容避者。昨数行中无许多便宜与法侄讨得。若为先谶焉。兼之护法倾城。即请高踞龙华顶　。则宝寿峰在西溪深处当赞叹无尽也。

　　复考亭朱步紫使君

　　一出仙霞。略无宁晷。此佛法之累人耳。至于千里神驰。梦无迷路。知老居士正入慈恩院里游也。自念形骸虽远而玉枕峰松终无变色。此亦贫道于居士另一思路矣。冰轮至。得接惠翰。不异把臂一度。何啻闽越作同室观耶。灵峰残局。全赖护法为之合尖。其丛林规矩决意付托来云入室主之。以幻来年老。午星善病樵之时。想住山恐不与一人肩之。则递相推托。殊非长策。余乐助者。助之贫道。则年已知非。不复料理常住。明年俟宝寿稍妥。准顶笠一行。一瓢一侍。别构一茅于寺之北隅。或资化寺侧。得与老居士啜茗对奕。拭眼看来云与大众之有为。此又不啻乐死也。

　　复会稽诸护法

　　向年滥席天华。过蒙内外之护。至今铭佩。犹怀恋慕之私缘。贫道分惭迂拙。道力浸微。祇合屏迹空岩。任情丘壑。故拂然渡江。似不再问人间事矣。岂期入闽。辄尔数年。盖素爱闽山。故有是举。虽彼刹纷及略。不加顾卒。一旦竟归者原为宝寿破坏。意欲粗加修葺。得把茅盖头。足了一生。誓不欲再现前妆重新旧样。区区此心大都如是。前渡江登拜。欲写阔悰。复以缘隔不偶。兹蒙瑶翰忽颁。琅琅珠玉且复有天华之命。是更欲钟鼓爰居耶。虽达师弟暂避巽床。奈某衰朽。难承鼎餗。况师侄辈俱翩翩超逸。自能料理。何借手一踯躅朽僧渡江濡首耶。万不获已。一到即行。并候兴居。聆霏霏玄屑也。

　　复曹石仓侍御

　　西溪道上。等个人来。十里梅已脱雪飞花而个人犹属杳然。忽接翰惠。虽免梅花笑人。终未似把袂闲林。生我山光也。承命作赞。聊构小偈塞责。谨书请政静。闻假归便谢不宣。

　　别夏缓公居士

　　贫和尚。清宰官。正尔相当。唯损清惠。为受不安耳。贵境多善信。款话甚殷。此皆赖呵护使然。所喜郡伯政亦甚善。似不复用头陀法行常不轻行也。至廿五日始解缆。满拟一造高斋。作数刻别语。闻交游接踵。唯望风依依。觉新我瓢笠。晤谢有期。为道自爱。华藏庵朴僧数辈人颇怜之。第怜之以道者。又不得不仰仗鼎言于郡伯处矣。

　　答王祇叔居士

　　正卧疾间。高人韵士一时良集。复得居士至。使荒山生色不浅。贱恙亦繇是起。第愧黄牛橘皮。助话太清耳。前已承惠。兹复损米。正当结制。敢不拜领。为居士结一度禅悦也。谢谢。佳扇如命涂抹容补。不尽。

　　复福城众护法

　　灵山亲嘱。原为末法之金汤。梓里光招。适惬同仁之志愿。岂是祖祢不了端因。道种将圆。固渐添锦。聊用续貂。恭惟诸大护法台下朝廷柱石。乡国观瞻。摅席上之经纶。不难旋转乾坤。拨林皋之余暇。亦且推敲堂奥。以治国者治心。无异孔颜面目展。报君者报佛。居然杨李芳踪。所惜祖庭秋晚。兼之狐迹纵横。愧无宝剑之横抽。犹藉杵光之镇肃。宠翰来。当重九后。郁郁菊花新开。期谅在小春初。融融冬日暖。敬酬台谕。无任溯瞻。谨复。

　　复天宁大众书

　　于木随身。意在惊蛇拨草。逢场作戏。妙于唱主酬宾。奈何近日宗风似隆而实替。法席似安而实危矣。佛恩难报。信施何当。福城东塔既为先师来应。万寿天宁复因宝阁相招。虽指挥不能推重于人天。登临未必增辉于梵宇。喜法舟之灵塔犹存。汉官之威仪复整。移藤不远。觌面非遥。此复。

　　与存忆唐总宪

　　昨者瑶翰贲临。兼承隃糜管城之锡。奈草野不文。无以克当。雅惠可胜缺然。蒙君以蚤年掇巍科业。已追踪继美。复以慧眼勘破世篱。飘然长逝。此岂高闾门陈车马之亢宗也哉。行将起九世之白骨。登之宝池珍域。矧陟岵在瞻。宛然康寿。倘转哀为乐。决疑成信。只净名庞老不得擅媺于先宗矣。拟欲躬吊灵龛。奈方结制。不便行迈。谨遣监院俚语代伸。并祈老居士熙熙怡怡。完此一段家风。则光前耀后。虽今日之慈孝。乃他日之道爱也。专此布悰。统希鉴茹。无任颙溯。

　　与扶摇唐居士

　　犹忆曩岁。萱慈遐逝。山僧曾以葛藤一络索向穗帷饶舌。尔时尊公深道德器。可征世德之报不爽。不料尊公便尔撒手。政以继美有人。掉臂不顾。真解脱丈夫也。拟躬吊灵位。奈时方结制。不便携锡。谨以俚语半纸代伸。统惟亮鉴。可胜瞻跋。

　　寄次升陈孝廉

　　久向高致。不异大苏乃从小苏边得精神交接。何幸如之。因忆皋亭桐扣。虽绝响来久。以衲观之。遍山皆石鼓也。第复俟知音耳。他日既闻。声逸遐迩。当不使张华擅美千古矣。况渥洼池读书处踪迹无恙。岂慧业文人多忘前事耶。笑笑。

　　寄稚升陈居士

　　紫云佛日。两度快谈。草草送别。虽不作世情想。而道念犹觉依依。不识日来精进何似。深羡师资相契。寻常已是难得。况契以道乎。且当仁不让。顿入顿深。吾宗谓智过于师。方堪传授。岂虚语哉。

　　卷第十八(终)
嘉兴大藏经　石雨禅师法檀


　　石雨禅师法檀卷第十九

　　嗣法小师净柱编

　　佛事

　　雪峰挂钟板。击板一下曰。八百年中祇是者个。千五百人向甚么处去也。若论兵随将印。马听锣声。也须各各有出身之路始得。出不得。山僧为你出去也。乃击钟一下。

　　宝寿挂钟板。旧日规模。一任梅花连夜发。斩新条令。岂容客子带春回。铜头铁额的到此也须重鍜。龙驰虎骤的不妨依教奉行。今有密言。有谁唱和。良久曰。无则仰劳二上座去也。遂击钟板。

　　为冲天开开。三载黄金应失色。一朝瓦砾自生光。禅和特地来相接。一句明明为举扬。乃举钥曰。个个顶天立地。为什么被者个转却。冲一喝。师曰。恁么则更劳弥勒重弹指去也。

　　为瑞峰开关。从门而入。不涉程途。从门而出。岂离当处。何用山僧重添注脚。师以钥画此⊕相曰。三年暗里添秋色。一日清香菊满林。

　　为来云封关。我手何似佛手。露柱忽然开口。我脚何似驴脚。却被灯笼道着。上座生缘在甚处。碓觜开花春又去。大众。昔日黄龙禅师以此三关语勘人。自古至今。闻者各各藏踪敛迹。今日山僧举出。莫是要封上加封。锁上加锁么。良久曰。欲知华藏庄严界。且入微尘一点看。

　　为妙天蕴空封关。化金牛饭。不斋罗汉僧。煮赵州茶。懒作人天福。腰包顶笠渡钱塘。安心欲寄云门足。云门因我不留情。移筇更向清凉宿。清凉山。甚奇特。不离红尘高突兀。忽忆骑狮看母人。依稀尚有苔封迹。就崖茅屋起三间。隔断红尘唤作关。有人问及关中主。指出飞花共鸟语。知见何须妙入天。诸蕴空来不是汝。不是汝。倒跨文殊铁狮子。铁狮子且置。毕竟如何是封关一句。乃举铁锁曰。铁上座与诸人道了也。喝一喝。遂封。

　　为来云迁关。天华关不住。云门住不关。圣凡无限意。截断在其间。大众。且道如何是其间的意。噫。只尺不见他家事。遍界无藏汝不干。

　　推来云为监院。开关。入门不是藏踪。出门亦非显迹。若道不变随缘。犹是当年气息。饶你随缘不变。不妨等待他日。且道如何是今日事。良久曰。腰缠莫惜冲寒去。背负休辞冒暑回。

　　为隐明开关。银山铁壁。黄金失色。渊海空天。光生瓦砾。若是密移一步看飞龙。个里依然无出入。有出入。毕竟以何为准的。乃举锁匙曰。看。看。且要劳他一臂力。

　　为尸行芥城封关。海阔天空。智者不居。铁壁银山。愚人不识。然则如镜照镜。不妨者边那边。死限之心既固。活埋之念须坚。虽然。欲知此话行。须看三年后。

　　为正衡开关。若论尽大地是个关房。本无出入。只因迷故。关上重关。亦是迷上重迷之意。今人只思寻悟。全不知迷。既不知迷。悟从何得。所以老僧常向人道。迷有十分。悟有十分。今日开关。岂属迷悟。大众听取一偈。有出入。无门户。无开掩。有封固。若是香象截流机。终不从他觅头路。乃举锁匙曰。且道者个是甚么。试开关看。

　　苍龙峰新建山门。祝语。苍龙饮碧潭。千古饮难干。放行兼把住。来往客心寒。宗乘中道。无门为解脱之门。教乘中道。开广大之慈门。且道毕究从那一边即是。乃卓拄杖曰。且从者里入。

　　扫散木老和尚塔。烂煮石牛头。活烹木虎尾。供养不将来。将来不供养。大众。先师有伴也。先师来也。且道那个是伴。举数珠曰。莫者便是么。噫。无缝塔前无影树。果熟香飘劫外春。遂展具曰。仰劳大众同声回向。扫灵云祖师塔。人见我亦见。飞花如血溅。昔日鹧鸪啼。春风为吹断。断不断。古月峰高事可疑。从今扫破春风面。喝一喝曰。礼拜看。

　　扫九峰慈慧禅师塔。沩山一脉。天涯不隔。会得此意。峰峰秀出。不止于八。终不至十。但能千里外逢师。鸟语花香看今日。咄。

　　扫升山道希禅师塔。春鸟自语。春花自红。古今有异。仙佛同宗。雪峰道。绝玄沙路通。咦。平高就下承渠力。山化为龙若个逢。

　　扫长庆安禅师塔。读无字碑。知音罕遇。礼无缝塔。作者难逢。不如撮黄土香。作女人拜也。图个开山可报。祖道重隆。且道如何是重隆的意。良久曰。不须今夜明星现。踏着源头水自通。

　　扫玄沙备禅师塔。我亦当年脚指破。塔样分明呈者个。师不出岭我不入。世人拟说两何故。偶然踏断偃水声。百万人天俱见过。昨夜黄犬吠大虫。侍者从今不回互。亦回互。解道原来不是你。咄。自此儿孙更莫疑。个个疏通石头路。

　　扫长庆棱禅师塔。家家逗到清明节。处处骨堆都迸裂。独有西禅长庆寺。低灰化作白蝴蝶。顾问大众曰。又向甚么处去也。各礼三拜看。

　　扫古灵赞禅师塔。境寂山空。百丈家风唯师证得。归报师翁。无声三昧末后路通。大众。且道如何是无声三昧。噫。青草凄凄没不得。鸟解啼春花解红。

　　扫雪峰真觉大师塔。奯竹森森。柽枝曳曳。扫出全身。见闻即别。望州亭相见了。茶倾三奠不为多。乌石岭相见了。香爇三枝不为少。僧堂前相见事如何。还让再来蓝长者。且道以何为证。不见余中丞道。辊得毬儿是雪峰。

　　扫鼓山晏国师塔。有来由。无缝罅。不坚久。难败坏。分明写出秋山容。祖师灵骨难遮盖。卓拄杖曰。好遮盖。他家有路通霄外。诸大德。还有把臂共行者么。良久曰。且回向看。

　　扫云门先师塔。烟云冬夏。花鸟春秋。有恩难报。有怨难酬。若道石伞峰依然突兀。若耶水仍旧东流。且喜未见先师灵骨在。还要见先师灵骨么。良久曰。不见道。祖襧不了。殃及儿孙。喝一喝曰。回向。

　　扫天衣怀禅师塔。往昔曾挑水。一担两头脱。传得云门宗。我来为扫塔。一扫葛藤窠。一扫秋风叶。噫。祇因埋没本空踪。至使吾师今受屈。良久曰。屈。

　　扫皎律师塔。不举宗乘。不拈经教。昭庆登坛。暂时颠倒。归来拟欲露全身。塔头无缝埋荒草。荒草枯。蛇足多。扫除一句问如何。大家齐念萨婆诃。萨婆诃且置。不知塔还受扫也无。师以坐具打一圆相。喝一喝。回向。

　　扫具足禅师塔(克圣净贤请)。欲揽青风以为帚。朝云扫却暮还有。欲撮黄土以为香。山自高兮水自长。汝欲克念以作圣。以德报德非究竟。汝欲净意以为贤。知恩报恩恐未然。汝欲我为作方便。遂以如意画一○相曰。一切存亡此中见。若是具兄嫡骨儿。定应着眼急须荐。若不荐。作么生成得个扫塔事。良久曰。不见道。宝印当空锦缝开。即以如意打圣一下曰。后句也须你自道始得。

　　奠瑞白法兄塔。挽青云而作拱。撮黄土以为香。法门之理如斯。兄弟之情何在。不得已倒拈帚柄。一扫寒空。若扫尘不扫塔。恭而无礼。扫塔不扫尘。同条生不同条死。尘塔俱不扫。争奈白浪滔天。尘塔一时扫。且道我师兄灵骨在甚么处。欲知他日龙华会。且续开山一代憕。

　　封尔密法兄龛。巍巍堂堂。辉辉煌煌。出不全露。入不覆藏。打开玄路。掣开金锁。欲助殷勤。实伤我股。赖有后昆。交参钟鼓。钟鼓声。何凄楚。休凄楚。云门门外更封云。且看回互不回互。

　　为久默禅师起龛。狮子出。狮子入。全在狮儿奋迅力。虽然有手大家扶。不劳动着纤毫忽。大众且道。既不许动。如何说个出入的道理。咦。海神不贵夜明珠。信手撮来当面掷。封塔。日中月。夜半日。会得者万里神光。不会者惆怅何极。太湖南。方山北。莫道此中无缝隙。仿佛栽松当道青。依稀字刻碑文白。舟藏壑。山藏泽。天下情知不可藏。祇贵瞒人双眼黑。众中还有不受瞒者么。良久曰。莫怪早秋凉。都缘风雨急。

　　供佛日。中兴十二代。觉灵斋呵呵。者一队老汉。开山也是你。中兴也是你。今朝鼻孔头。却在我手里。顾众曰。还有与祖师出气者么。宾则始终宾。主则始终主。祭金台抡法师塔。佛日既重兴。不能逃定业。今日累我来。一一为公说。且道说个什么。乃顾彼眷属曰。孝子与贤孙。大家在者里。

　　行知山封龛。善行知山。汝听我言。我来汝去。六门紧。关更须封固。矢上加尖。噫。若要光辉前后际。无过末后一堆柴。

　　澄源耆旧火(曾以卖墨为行脚)。澄源老。澄源老。天下名山几遍了。不寻朋友不寻师。不为参禅不问道。隐向天华十有年。晨昏惟数自家宝。且道如何是他自家宝。良久曰。妙品极品大国香寥天。一金不换。莫遮便是他自家宝么。昨夜一时分散了。直须贬向无生乡。也要天华重煆好。

　　幻虚禅人火(时当雷雨乍歇)。虚空幻出无本性。本性幻出无虚空。霹雳一声云散后。乾坤依旧月明中。更有截断联纤一句。仰劳大众共送云程。

　　安心禅人火。尽道虚空突兀。谁知大地平沉。虽则名曰净息。未可号作安心。乃举火炬召大众曰。山僧欲烦者个上座送彼一程。得么。掷火炬曰。切忌攒头入此中。

　　海火头火。一向你烧火。今日火烧你。但得火性空。你性亦复尔。海火头。会也未。一阵无风波浪生。智海虽深终见底。

　　尼僧火。八苦交煎一老尼。业缘了却是归期。联纤唯有髑髅在。百炼精金略较些。从此去。莫狐疑。欲识路头真实处。夜半乌鸡焰里飞。

　　俞宗明火。临终剃度。沙弥身。居士相。三年已前绝较量。忽然今日春云生。青天何必重遮障。妻泪泣。母泪泣。一一为伊俱剖析。且道剖析后一句作么生。从教烁尽无明火。切忌西方祇者是。遂擿火炬曰。失。

　　玉函禅人火。昨夜白牛卧深雪。晓来有眼难寻觅。迷时从此迷。悟亦从此彻。迷悟不相关。撒手便言别。大众。且道他路头在甚么处。看取火聚婆罗门。分明炼出黄金骨。咄。

　　嗣南容公火。白云坐断已三年。顶后神光此日圆。历代祖师无巴鼻。黧奴拈起一毫端。恭惟嗣南容公一生操守精严。末后孤峰独宿。若是今日灵龛自举。性火自焚。无以慰彼高足孝思。故特邀我山野。聊借胜热婆罗门火光三昧。为津送之资。且道津送一句如何举扬。掷火炬曰。会得龙门无宿客。谁分东土与西天。

　　胜莲禅人火。秋风清。秋雨频。大地从今绝点尘。临行切莫轻移步。乃举火炬曰。此个西方路最亲。且道路头在甚么处遂掷曰也胜莲花足下生。

　　完修禅人火。完修既以修完。大众作何话会。若作末后商量。莫惜山中柴贵。咦。一堆烈焰亘天红。道火须防烧着讳。

　　达之禅人火。达之达之。人谓你死。我谓你生。人谓你生。我谓你死。不是我不顺人情。只为你本来如此。不如此。青山雨后青。达之在何处。若道者个是。松声戚戚。若道者个不是。涧响凄凄。噫。总不如个丙丁童。照破神光千万里。

　　敬泉居士火。草凄凄。烟没没。春复秋。夏复腊。分明指出。是俗是僧。又谁管你。非生非灭。掷火炬曰。咄。一生疑虑从今彻。

　　无说禅德火。一念万年。万年一念。放过石火。遗下闪电。恭惟无说禅师。一生竭力丛林。头目髓脑俱舍。既植无漏正因。必登无漏正果。唯是儿孙孝思。特请山僧举扬末后一句。听取偈曰。不假灵犀一点光。情知瞥见我清凉。今朝搅动无明火。东土西方总道场。乃擿火炬曰。咄。

　　智悯火葬考妣。云栖一胍。西方路通。生前归命。死后遗踪。有子出家。世孝匪同。晨昏参叩。父仪母容。再三哀恳。宝寿石翁。无明一举。烧破太空。眉毛犹在。付与丙童。喝一喝曰。回向。

　　鹫林勤旧火。白云漠漠。流水淙淙。云程迢递。木落林空。鹫林公。鹫林公。破家荡产安宁后。舍命忘躯始见功。虽然。若非末后光生。未免终成滞货。且道如何是末后光聻。胜热婆罗门恶发。撩取眉毛过别峰。

　　静虚耆旧火。秋风萧萧。白云瑟瑟。生名静虚。死称其实。向上一关。恐汝未识。大众送汝。莫留朕迹。掷火炬曰。咄。

　　心量庵主火。青山寂尔。绿水悠然。生灭既灭。寂灭现前。路头入手。便拟争先。莫争先。烈焰亘天烧不尽。一任人来看九莲。咄。

　　权厝嵌石兄佛事。浮生如寄。人所共知。死亦非归。阿谁委悉。且道今日将我嵌兄权厝于此。毕竟图个什么。婆心最在流连处。水尽山穷卒未休。

　　具足禅师入塔。生於越。长於越。股为疗亲刀见骨。清道桥边露夙根。若耶溪上连枝脱。游剡溪。住香雪。拖泥带水藏真说。惹得儿孙逐队疑。今日分明都漏泄。不漏泄。无底钵盂谁动得。噫。若是师兄滴血儿。会取当阳遮一掇。

　　清池兄入塔。分明一派清凉池。几度曾经劫火炊。此物至今终不坏。耀地辉天也大奇。乃举骨曰。且道是什么物与么奇特。遂掷曰。大众普送看。

　　灵鉴法师入塔。舌头有路不难寻。转入临平路始深。恐或赚人思自覆。层层无缝复森森。

　　为宗明入塔(时雷雨方息)。死不尽。烧不尽。霹雳一声天地震。天地震。塔门开。眷属何须复举哀。咦。青松依旧青如洗。翠竹重重翠莫猜。

　　为净坐送母明悲入塔。母以大悲心生子。子已出家。子以大悲心送母。母已苦拔。虽然直待子母情忘。方可入此无缝宝塔。且道无缝塔作么生入。坐曰。无缝塔且置。某甲母亲毕竟在什么处。师掷骨曰。行到水穷处。坐看云起时。

　　静安入塔。有妻已为尼。有子作沙弥。故乡情已尽。何得更言归。风凄凄。雨凄凄。江北江南事可疑。山僧特特与伊决。日出三更未是奇。乃掷骨曰。咦。

　　定生禅者入塔。无缝无影。撑天拄地。生决定生。住实不住。即此非此。好个入处。咄。烟锁云门几万重。不须回首频频去。

　　尼净轮入塔。若道是一堆枯骨。又是净轮尼。若道是净轮尼。却又是一堆枯骨。他既赤体为人。人宜全心委悉。更要彼此利益。莫待平空一掷。为甚么如是。不见道。迢迢与汝疏。切忌从他觅。

　　为界如入塔。死不尽。烧不了。去不得。住不好。无缝塔。一时倒。末后句。莫寻讨。五番服毒达磨心。争如者个无烦恼。乃举骨曰。且道者个是甚么。昨夜月明云散了。

　　达禅人入塔。出得者个。入得者个。不出不入。当面蹉过。欲不蹉过。须是　者个。师指山曰。为甚么虎山缺了一块。众回顾。师掷骨曰。达之向甚么处去也。良久曰。六月炎风吹不到。解转身来能几人。

　　为盘铭弟入塔。盘铭弟。盘铭弟。尔谓我生忙。我为尔死计。我生既有所。尔死亦有地。毕竟问盘铭。即今在何处。若道此即是。此内无盘铭。若道此不是。此外无盘铭。好山不自秀。好水不自清。一曲两曲无人会。啭作迦陵频鸟鸣。于今不是苦吟声。咦。依栖尚有石田熏。千古为君作证明。

　　为法雷送母净缘入塔。白云无迹。绿水有源。二俱不住。谁是净缘。会得者。男相女相悉归安养。不会者。无缝塔里暂尔偷安。且道无缝塔又如何偷安。昨夜花枝零落尽。晓来依旧北风寒。

　　为有道梦期入塔。桃红柳绿。尽是髑髅眼睛。不劳左顾右盻。日暖风和。尽是亡灵神识。何须说出说入。到者里直下会得。无缝塔豁然大开。如或未然。春风昨日通消息。鸟语枝头指向西咄。

　　法平座主入塔。是法平等。无有高下。此是法平座主一生讲不了的公案。今日要山僧与他了却。听我偈曰。生同大众。死同大众。塔头无缝。大家相送。大众。既是无缝。如何说个送的道理。良久曰。试回向看。

　　顾养心居士入塔。雪满乾坤。江山一色。色即是空。唯君委悉。生前奉素养心。末后全归子德。大众。既是子归就父。为甚父全不顾。良久曰。但解早翻身。何非极乐国。咄。

　　为太常葛屺瞻居士点主。山高为笔。水长为墨。先生之风。描写不及。其天道也。天何言哉。其文章也。文不加点。虽然。湖南夫子成千古。风月依稀任主张。

　　嵌石兄入塔。天无私不盖。地无私不载。独有者着子。至公而无外。恭惟嵌石明普师兄。生缘在楚。出家于当阳之青溪。参访适越。受学于云门之显圣。行道入吴。驻锡于金泽之云关。总不出者着子的威德。其间风霜云水。冰雪丛林。洁身也畏五色粪之染污。严心也学三无漏之精备。譬诸美玉不过无瑕。譬诸青天但能绝翳。如我嵌兄带水拖泥。和光混俗。末后又有酬还夙债之风流。不食周粟之标致。可谓世出世间。道谊朋情无所不被者矣。大众。我嵌兄既有如是作略。山僧何故与他烧作一团。炼作一块。只有东村王大老挑柴过唐公岭。忽然一担两头脱。却向宝龙桥上高叫曰。悔。悔。虽然如是。我嵌兄一世清高。又岂肯向俗人口中取气。且道如何是他清高处。大家听我一偈。凿石束虚空。虚空入方器。同条生不同条死。唤作岩头末后句。送骨曰。咦。

　　栖烟。盘铭。山鸣同入塔。常寂光土。凡圣同居土。一手遮拦。一手揭露。栖烟盘铭山鸣三位觉灵。既已共命同船。从此不须回牙。要回牙。同气相求。同声相和。擿骨曰。堕。

　　移宝寿旧普同灵骨入新普同塔。如来禅。祖师禅。尽付春风二月天。东云水。西云水。鹧鸪啼落花飞去。众觉灵。且莫动。虽然不食空王俸。也要大家知奉重。擿骨曰送。

　　九莲庵主入塔。朝九莲。莫九莲。今日晴明色更鲜。虽是春初行夏令。腊月曾经火里看。百尺竿头开别径。密移一步绝联纤。尔等徒众还知路头么。良久曰。苍天。苍天。

　　鹫林勤旧入塔。昨夜雨声滴沥。今朝红日西没。送者妙用无穷。亡者神通叵测。山僧有语叮咛。野鸟枝头唧唧。凡圣同居。撩起便行。常寂光土。不劳驻锡。只有一尊无缝塔。动着依然入不得。且问不动又如何。不见道。海为龙世界。天是鹤家乡。遂擿骨曰。咄。

　　为大和长老。鲁庵居士同入塔。腊尽春回。青山雪布。虎咬大虫。一个两个。缁素同途。有过无过。噫。看他直入无生土。乃以拄杖击三下曰。露。

　　石雨禅师法檀卷第十九(终)
嘉兴大藏经　石雨禅师法檀


　　石雨禅师法檀卷第二十

　　嗣法小师净柱编

　　祭文

　　祭具足法兄文

　　於乎於乎。於乎哀哉。一恸欲继。再恸复苏。三恸复欲继。道乎情乎。肠俱可裂。生未同埋。死未同穴。此恸于情也。生也不及。死犹可追。此恸于情之至也而又何恸乎。死者自灭。生者自存。此恸于道也。死实生也。生实死也。此恸于道之至也而又何恸乎。继复苏。苏复继道乎情乎。吾已矣乎。於乎尚飨。

　　祭麦浪法兄文

　　云门一派。兄为次子。我又次之。百难一比。兄具说通。拖泥带水。我溺烟云。掉头不理。不水则山。忽数寒暑。散曰自高。愧不能耳。闻先师赴。归首讯兄。法座改观。金光增明。天台且入。蝇翅已成。修涂骥尾。终拟附行。不期法华。竟成终席。我过联床。剧谈两夕。登座指挥。属累如昔。兄亦有心。我自不识。指云门言。寥落何堪。老弟当此。我亦已甘。兄再三让。我再三谦。今日回思。句句哽咽。以哽咽意。可奠兄乎。复不成歌。奈何奈何。

　　祭西筑宗禅师文

　　至灵前拈祭文曰。生从何来。死从何去。那个能无此一滴泪。将此一滴飞入九天。九天不知。滴入九地。九地不会。且问灵骨毕竟在什么处。良久曰。到江吴地尽。隔岸越山多。维那遂宣祭文曰。师乎师乎。赴至之日。殊不可信。云已二七。所可疑者。先有十日。梦师怡然。欲有他适。送师迟迟。云颿只尺。追不可亲。如千里隔。无可疑者。师向无疾。曰近有之。无众苦厄。别子将闻。趁残暑入。九日不出。索饮食毕。兀坐胡床。合掌西讫。随暮课声。渺然圆寂。某曰不然。师愿颇坚。字虽曰西。意不在焉。筑西筑室。锡杖泉边。志之所共。证诸流泉。同辞西筑。受云门嘱。某苦游询。师归碌碌。效古定光。示人以福。诗乞补松。号栽松子。古殿一新。庄严不止。至孝慈严。语溪所传。事翁与母。相继解县。寄闻天华。荐升于天。书乃约曰。世事纭纭。了武唐局。可以就焚。独忆云门。汝已潦倒。屈指诸方。磬山已老。我独慕之。门庭尚悄。得遂所怀。是生可了。是故闻之。痛为蹰踟。梦耶非耶。占其来辞。红轮既陨。秋风凄其。采菊盈把。雨泪如澌。西湖已竭。棹不可拽。高峰已颓。杖不可挈。愁云四垂。萧萧落叶。定光无光。法相相灭。末后殷勤。无德可畣。问师何之。示人亲切。人自不知。某亦饶舌。撮土为香。当龛一爇。大众哀哀。一时漏泄。

　　祭尔密法兄文

　　呜乎日中玉兔夜半金乌霜飞六月大地淆讹哭既不成歌复无声要终原始实烦忍听花宫烨烨同参乍结万指丛中目击而合并触逆流洞水分游剡溪雪棹东山是幽初开讲席香台焕赫循循诱人憧憧谢屐石伞忽摧载撑载持未克手足力曷可支重开五位推兄独贵一整复整颓纲大备伤哉法流运不可周津梁示倦一疾弗瘳嗣法有人庶得其真我归自闽陟江若奔合掌一别笑谈不撤如深夜灯炽然乃灭是眼可瞒神光却圆敬修杯茗滴破重玄重玄若许乌兔复处红炉迫霜瓣香一缕。

　　祭瑞白法兄文

　　正惜狂澜不可遮那堪砥柱复倾斜才掀百丈潜狐穴又逐千江涌素车叶落有根归石伞法流何处剩龙华瓣香一扫寻灵骨痛唱新丰慰克家。

　　祭久默法侄文

　　惟苗有种灵根独拥一穗两岐分香播陇得名兰芎天华首众得地龙华其名愈重或出或处或夺或纵去就得宜低昂贾勇欲隐如影欲讳如钟靖共尔位人天接踵建无胜幢妖邪震恐戒云栖虎法云门龙端规肃矩复整颓风水之四海月之天中影分流散莫不朝宗法流宝寿句与山崇当我闽适抵掌谈衷闽归未久讣音何从珠光含浦剑气埋丰不堪着眼烁破虚空今夕何夕雁堕塔丛薄修钵饭泪卷西风尚飨。

　　祭嵌石兄文

　　於乎兄之生也荆南之青溪我之生也浙西之武水云水相逢影形相倚共礼云门于石伞耶溪联策诸方于名山胜水兄精严也嫌五色粪之恶臭我疏散也事一瓢饮之间游参询既暇随缘去留或高或下一出一处两心相参易地相许兄念母仪兄母即我母也我不远三千里之波涛代为亲省我劳拮据我处即兄处也兄不惜一喘息之匡赢躬为佐助我已倦飞而知还乐西溪之偏僻兄又无心而出岫欣金泽之云关往往来来越寒度暑拟投老于龙门之鹦鹉峰居讵意单丝不线寄遨游于宝寿之七十二贤峰畔此则孤掌谁鸣脱尔长行谓宿债之必酬勤乎嘱累示定业之难逭呜呼精严毕竟先驱灵骨先归无缝塔疏散终成滞货痴魂滞此最顽皮兄其有灵忍受蔬仪我虽不敏敢轻杯茗一滴九泉三生永赖呜呼尚飨。

　　祭即念关主

　　一炷香一杯水将谓汝供我谁知我供汝一生上下分明今却拈头作尾且道何故如是良久曰不顺非孝不奉非辅。

　　奠正法禅侄文(即唐祈远)

　　呜呼惟灵处为真儒唯孝与廉出为真释唯净与禅其外护也云兴霞举其内护也珠藏玉贮龙华得名闲名已成金粟得地地偶欹倾干戈四起归宁故里一方庐舍庶几可倚咄哉性空撒手波洪佛法世法两不耐功噫不因昔日旁参我谁送呜呜一笛风尚飨。

　　杂着

　　规约

　　读贺家池上天华寺一一轩窗向水开之诗则知寺之阅人多且久矣今复新于陶章诸宅宗晓张道尊共请先师湛然和尚雅集龙象重整宗纲复得达虚关主辅翼之自先师圆寂门庭愈肃僧众愈调关主兹又以谦自居特虚丈室见招山野欲思所以报佛恩于不朽防渗漏于未然耳奈山野久耽山水少入丛林无可益于法门但怜时弊慕古道近贤者远不肖或堪与同志者共诸师友能不以人废言信从少分清规递相砥砺即是自信信人终不至于慢人自慢矣又何佛恩之不可报檀信之不可酬慧命之不可永继乎。

　　堂约

　　若未知有者须信矿中有金必用勤淘勤汰既知有者须信金中有矿还有热灶热炉一口气打将来管取成钗成钏迟延些冷将去未免费炭费柴作是观者则惟恐规矩之不严又何虑绳墨之络索哉恐有以放肆为洒落将狂妄作逍遥者鼓而攻之约罚如左。

　　宝泉寺规约

　　上古丛林都遵佛制自百丈大师以来宗门大盛故有不作不食之风开田说义之举及乎沿流至今半以耕锄为业惟汲汲以利自图竟不知义从何说智眼观之实为可叹仅有寿昌黄檗诸老虽不离锄镬不妨规矩可观威仪可畏此真可起作食之风者今宝泉破宇颓垣大众云集二时所须不能尽取给于檀那未免有效颦之愧若更疏慵威仪全缺不惟向去道法不隆吾又恐退失一方善信而后已故趁此时约诸兄弟为法为众为此一方各自努力执务恪守清规共安澹泊必以见道为期至于兴废盛衰自有分在无甚强焉约立于左。

　　题法相戒酒卷后

　　长耳古佛风颠无定迹递代沿流变现不尽应以宰官居士诸男女得度者能俱现身为说本法更多酒徒词客应接无虚往予踞西筑庵闻酒气与茶香斗额愧不能和其光因寻参方外往来二十年矣今值司理黄公一整茶枪酒旗大败予来得升座话清平话沤和勤旧出卷读之何异老衲法言此又宰官之现比丘身也逆顺随缘彼此相现莫要扶持此末运么请看脚下是什么下得一语现与不现俱成剩义其或未然且吃茶去。

　　云门初住规约

　　近日住持不无条约但设而不行行而不整致使人心日下丛席就衰今显圣家声未坠先师遗属犹存诸兄弟惜乎丈室久虚恐负方来龙象复蒙护法宰官正信居士见招山野住持业已不辞众请规矩重新则我岂敢谨就先师所未足参入云栖之少分佛法无多贵在力行而无倦行之既整何烦王法以加焉。

　　题苏门黄孝廉太上感应袖珍

　　圣贤经传深浅随机易乎明着难乎隐微如药之性妙于应病如影赴镜妍丑斯正或专受持或工书写或随传唱同归善也枣割新裁继往开来功高敷演其利博哉工于佩带无往不在曲顺人情体物无累。

　　放生大意

　　登越山得山林居士邀过草堂坐忽苍头告主人有馈生鱼者主人即速命放以适丁禅侣良集为喜余因引郑子产章为问孔硕诸公子各说所见已余曰子产之道恐即在圉圉洋洋悠然而逝处盖校人烹之即校人之鱼也使畜而至于得其所哉是子产之鱼也子产可欺也子产放鱼之道不可欺也即子产之鱼亦千古不可烹也诸公子俱跃然喜得放生大意时武林报国院三学师在座索余为文以竟放生池事遂走笔记此倘见闻者以余语为当则同证无生不特同证子产之道同放子产之鱼而已又何止放生得长生耶。

　　说梦篇

　　方宾侯先曾梦游雪峰及入山历诸境喜与梦中无异告余余曰即今是梦唯文殊菩萨亲证所以道却来观世间犹如梦中事真是大梦觉人故能于梦醒俱梦之中承昔愿力善入游梦三昧指迷人间示同迷梦非真如梦中人于违顺境起苦乐见也亦非冥然无苦乐违顺而言醒也余自乙亥冬主会稽云门席喜陶石梁居士讲学甚得宗门旨趣一日偕祁季超居士访余曝背檐下梁曰连日讲学谈及因果人不甚信因以梦喻颇觉晓了余曰山僧亦喜说梦每对人说你即是我人不甚解乃以昔年梦事告之初梦入山觉幽邃可爱忽值虎哮吼奔突余时魂分失意复得樵者相救击虎虎毙且感且醒身汗漓漓魂犹未定见月明在牖山鸡奏更斯时斯境梦耶醒耶庄周蝴蝶了不可辨复自念曰一卧如尸尸是我也梦身入山身是我也梦山山亦我也虎亦我也我复爱我山畏我虎复得我樵击我虎而救我身以感我之樵醒时一览违顺苦乐物物头头亦复如是两居士大笑余又尝以我证我境游我之梦告我之人而我之人亦不信真可谓寥寥天地间独立望何极安得人焉与同游梦乡同作梦事心心相知镜镜相照牙为宾主振我说梦之宗而大梦觉仍书赠宾侯居士其为我分身说梦乎。

　　普明寺安执事引

　　泥金刚不入水筋骨不出木罗汉不入火舍利不明所以普明寺寒炉发焰紫云峰白浪滔天要使久参初学各各量才堂内堂外齐齐知有倘有出格汉子不拘绳墨也要还我三玄三要的落处方可明窗安置如或不然大家相聚吃茎齑不吃任从伊。

　　斋单引

　　经云饭千亿三世诸佛不如饭一无念无住无修无证之者且道普明寺里谁是其人有甚饆饠　子一任下来还有么不见道财法二施等无差别。

　　堂规

　　安禅结制原是好肉挖疮以世无生知必待挖疮而医药疮愈而后知全体之妙有疮未愈而遂废医药者如大事未明而便忽规绳也野鹤孤云谁非自在既肯放下云头必有大不得已事然后信人入人保社听人炉韝岂又厌钳锤之严密哉姑立十则务在力行微细条章事凭众职。

　　行状

　　师讳上明下方字石雨出禾之嘉善陈氏望族父文锦进礼退义以型其躬一乡儒者为之下晚以艰于育子令其庶徐氏如法相祷定光古佛而有身徐实为师生母师之生明万历癸巳正月廿九日午也自幼徇齐气宇俊逸如独鹤摩霄稍长入塾所诵习即了大义不屑句读亦不慕儒冠二九谐伉俪则曰从父所制匪我思存也父游双塔师随之行见缁衣攸叙宛然三代礼乐计决出家既又曰老父在未可奉身而去也迨父捐馆营窀穸已母令依法相西筑宗禅师剃染相传甲寅孟秋之朔云嗣是恒与静安老宿专修净土一日念佛忽擿鱼子笑曰不特西方可生东方亦可生矣静曰莫草草未是汝到家处示以南泉三不是语师钝置疑碍横生胸痛不止乙卯春参云门湛老和尚于禾之石佛师以前念佛事呈门曰此信心真切尘劳暂息耳复以碍胸作苦事告门曰愚痴东西参禅图大安乐岂是苦得来的纵苦得来也是苦禅参他作么师承启迪如暗得灯自此工夫不用气力矣时辈多弄口头擎拳竖指者满堂师窃谓禅若是者等参的我也会得一日见邻单商量公案到相关处师出曰我却道得众曰你试道看师作女人拜而出一众失色师笑曰禅至此亦为可怜俄舍去一钵飘然有孤身万里之志遂为新安诸名士所重后憩承天阅楞严至如汝文殊更有文殊是文殊者忽觉身心世界打成一片同参微相谓曰石公似有所得请试看蓦扭住曰道道师满口逼抑无对闻门主东塔又如请益门示以一人所在也要到半人所在也要到遂南询拨草乞食罗岩山下虽无深入宇宙每一俯仰自谓寸丝不挂人矣丁巳春参博山来禅师以颂偈呈政山曰语句未玄谆谆以死工策励直抵衡岳结茆毗佛洞刀耕火种值岁俭即以带沙糠为禅悦师恬如也戊午夏游五乳谒憨山大师谈至无生话酬唱甚洽己未觐云门升坛纳满壬戌春辞门住山门曰下流甘堕小乘那师曰岂懒赞之流亦小乘耶门曰亦是小乘奈单丁苦究之愿甚坚登天目最奇险处庵曰西方潜一载余枯槁淡薄倍于南岳工夫至此所谓死得活不得者是也癸亥冬闻云门大开炉韝海内英衲无不毕集即下山进堂默祷韦驮曰一生所参学问积劫所护命根尽情交与菩萨惟凭菩萨慈悲说竟大恸自此精进日倍一日因见堂中商量浩浩结同志者十人约不语限七日彻证未至所期门上堂曰放下着忽觉通身庆快如穷子归家口占偈曰平空一掷绝踌躇转眼风波彻太虚会得竿头舒卷意放生原是钓来鱼录呈云门门阅毕大呵曰弄者个彀当作么门取偈入袖中又三日闻僧举大慧竹篦子话曰如荔枝相似壳也去了核也去了放在人口中只是不解吞师不觉失声大笑首座麦大师问曰做甚么师正色曰幸遇我持不语戒自是首座每邀入室不让于师矣一日门火浴僧有问亡僧迁化向甚么处去身甚抖战门曰且莫问话先把者抖战去了着师出曰和尚何得以相貌取人门将答师即作抖势曰又作么生门曰贼师曰贼贼便归众嗣同化山和尚入室门问曰如何是一口道不尽底句师曰晨昏礼拜和尚也是寻常事门曰赵州道无意作么生师曰和尚喜着棋某甲粗知门曰他道有又作么生师信口颂曰家家有幅遮羞布放下便能当雨露独怪当年老赵州擿却头巾顶却裤门喜之以偈印曰分明识得赵州狗拾得鼻头失却口莫于万丈峰头立且向丛林陆沉走并付断拂一枝故师自号断拂子嗣为洞宗三十三代也继谒黄蘖有禅师于棋隆以绝学无为征论竟日大为赏识寻往黄安鹞儿山养静冬夜不设卧且竟夕趺坐积草为裯时当体罢则幪首假寐毕尽抖擞之风偶游渚宫闻云门讣音南还显圣卜塔竟治任入天台栖息香柏峰庚午春同具足和尚住嵊之西明作活埋计有翻转杜园还杜田那管十年廿年三十年之句继徙宝泉因象田兰芎坚请结冬不得已而起壬申出住天华暨登座举扬大法妙协全提至若钳锤学者别具作家手眼因邪打正俾帘外转身知有尊贵一路每见狂妄之徒谬称证悟师以金针玉线细密工夫为之落草盘桓则口噤不能加答盖师平日所贵者真操实履直达佛祖堂与其家风严密率类此甲戌冬峨云王冢宰世培祁中丞等请主显圣杭州司李黄元公闻师敏捷未有以异之一旦徒步入山即鸣鼓请说法师便升座公礼拜问曰请大师举扬云门未了公案师曰竹拖凤尾慵迎客公曰今日亲见作家师曰松作龙吟懒送人乃垂示法语皆赴来机公嘉叹复问曰明头来时如何师曰耶溪不许扁舟宿公曰暗头来时如何师曰此去钱塘尚隔程公曰不明不暗来时如何师曰杭州理公事时向居士道一日在报国院与石车和尚同座公问车曰往天童还到云门否车曰且看公曰雨大师不放过时如何车曰与他一顿棒师曰居士还甘么公曰天童和尚在背后师曰原来不甘公又问车曰两石相磕时如何车曰一辗便死公顾师曰和尚如何师曰只可自怡悦不堪持赠君师之应机详载语录兹不广引也丙子春严印持闻子将诸居士请主宝寿即宋石田薰禅师息影处也先是有五百年前石田五百年后石雨之谶故诸居士请师益坚师顾众曰能事钁头者随我而去师见法门愈乱不久自有定论掩关大书曰定论不须下千古偷安聊尔约三秋于关后葺茆为别室忽得石砌如八角古井师启视之见舍利杂五色土知为薰公窆地印持诸公以为舍利藏见有时谶之所云良不诬矣集生余中丞会同闽绅京台王光禄等于戊寅冬迎主闽之长庆己卯夏徙雪峰集诸房众导以上进渐知向风辛巳游古汀舣舟韩埠缁素遮道延入灵山结夏秋寓狮峰开戒及冬应鸳湖禅师孝廉朱联岳黄苏门普明之请才解制而赣州嵯峨漳州三平俱以住持相延师底力辞之居考亭之灵峰凡五阅月复归宝寿是冬再主天华癸未春屺瞻葛太常请兴龙门师见栋宇湫隘乃卜筑东偏鼎新殿堂躬先荷畚为大众倡鸠工庀材不两载而已落成甲申冬石仓曹侍御等请主禾之东塔期毕归龙门乙酉秋会四方多难兵燹交加龙门邻刹半作行营一众耸惧师示以安心静守昼夜结参因或少懈荷戟之士钦其道力莫敢举刃相傃焉山阿以宁皋亭之阳有佛日者唐本空禅师故刹也迩来住持难得其人本山勤旧偕护法存忆唐总宪武山钱郡伯等数延师主席师不允丙戌秋敦请至三有泣言大师不往古刹必废者师幡然从之比入院参徒骈集廪无宿春领众行化以瞻不足而废者修缺者补丛林应用翕然就绪及开炉弘戒众万有二千余指师书门以示来参曰择木岭相见了也松篁桥滑倒时如何松篁桥相见了也为甚僧堂前不肯住僧堂前相见了也且道丈室向东向西若也道得许汝相见不则且居门外丁亥夏闽抚佟君持景师道望修币遣官迎兴芝山雪峰二刹师婉辞以谢抚军顺其意不强起之孟秋魔事忽作师不惟不校深加怜恻故唐总宪曰道高魔高道与魔原相对待吾师汪汪千顷于人何所不容尤见道力弘深化人以不屑之教诲大为羡服大为浣慰届冬结制宿衲响臻倍于客岁一日坐金汤阁叹曰世界如此多事不如归去好乃嘱维那元正三日解制众咸惊异盖师历坐道场凡结冬俱于正月廿九日解因师以是日诞诸禅德必申庆祝而后去也众白师请如初师不许三之日解制上堂曰人人藤斗笠个个水云包出门踏着草途路转迢遥到者里不倒断得一回直饶说个回途得妙就路还家便是千里万里昔洞山辞云岩岩问向甚么处去山曰无岩曰莫还乡去么山曰无岩曰几时回山曰待和尚有住处即回岩曰此去难得相见山曰难得不相见今日若道难得相见便生几多情见了也只因洞山是个得的便道个难得不相见看他何等稳密何等把细佛日期中岂少一知半解只是到者些原委处未免走作即今你要东去西去不见古人道直须向万里无寸草处去又云出门便是草又云不出门亦是草便见举措不得只因你不能向异类中行且道异类又如何行乃屈指曰一鸡二犬三猪四羊五牛六马为甚么七人不道参至晚升座示众曰一期圆满可谓有始有终若论本分家风一落始终必不免于始终之患须知本自无始又何有终今人不解自推只管向外推求推到伏羲神农黄帝以上说盘古便为分混沌之始不知盘古是个甚么混沌是个甚么若看一念未萌以前父母初生之际岂不真是盘古真是混沌只因不觉总在始终里面安身一有始终便有生灭便有轮回所以一切圣贤苦口教你参禅参到一举一动亦无始终处便是就路还家便是出轮回处且道始终毕竟如何免得你且将年月日时推看推到一刹那际如击石火闪电光相似以拂子击案曰如者一响说他始也得说他终也得说他生也得说他灭也得若再推到初生即有灭再推到当处发生随处灭尽再推推即是不生不灭便好孤迥迥峭巍巍一任逆来顺往七纵八横踢倒便行撩起便走有甚么拘恋处便是解脱丈夫便是出尘罗汉还有此等人到此等地步么不则惜取眉毛好初四日辞众出山柱作礼问曰和尚几时来师曰初八九日便回初五日次上墩初六日至宝寿嘱付事宜谆谆不倦初七日上龙门是日山风甚厉师有寒色遂泄泻示疾至晚付托后事亦如宝寿次早命具汤沐浴旋谓侍者智海曰扶老僧起来师端坐不语时同门兄妙首座宝首座律监院等侍侧察师有去意亟问曰和尚还有分付也无师曰我无甚么分付少顷寄浮法师同陈华甫益朋二居士恰从禹航来问候师一见合掌微笑遂坐脱时戊子正月初八日申时也赴及远迩靡不惊痛越九日化山和尚渡江来封龛容貌如生封竟乃筮塔于龙门案山金龟岩下去寺三百武坐南向北师世寿五十有六僧腊三十又五初师主龙门葛公屺瞻恐师再受别请师曰脱余若赴诸山毕竟归根此地公欣然今师豫知时至示寂兹山信师言之不爽已师天性冲醇凡应缘酬物俱以慈忍力循循善诱有媺必彰有瑕必隐为世导师罕有其比然整躬勤励自超方以至行道三十余年虽祁寒溽暑丙夜不寐先觉有言古之君子其责己也重以周师之谓与嗣师而建幢者即念现主越之象田石浪如主信之鹅湖饶之荐福其余尚在水边林下潜行密用师尝谓门弟子曰诱引后学度量须仿博山接纳上流机用宜如显圣双眼圆明振起吾宗使狐狼野干假借不得是所深望也每见时辈分洞分济抑此扬彼主普明时挝毒鼓推出瞎驴使接断桥一脉有曰洞济相参千古一遇至若所历道场去住如云停鸟飞不可方格其机辩峭拔入理深谈则见于各会语录中其游戏翰墨绰有风雅则见于雪蕉诸作别有辟邪说合若干卷并传于丛林后之览者将藉是以知师者焉不肖柱觐师有年维是生平涉历本末机缘闻之颇详谨仿年谱例撰次行实惟祈立言君子博综先师遗墨摘其大要论而着之以垂不朽后学幸甚往哲幸甚时戊子仲春朔旦摄佛日方丈事嗣法小师净柱拜状。

　　石雨禅师法檀卷第二十(终)

　　(杭州府海宁县慧力寺比丘净时等助刻资肆两
槜李苾刍弘籥　梁溪苾刍等睿　盐官苾刍智圆　同劝募刻此)

　　(佛月石雨大和尚法檀二十卷费银九十五两)

　　(岁在己丑春王正月鼾关道人识)
