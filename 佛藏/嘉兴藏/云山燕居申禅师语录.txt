嘉兴大藏经　云山燕居申禅师语录


　　序

　　此方真教体清净在声闻世尊四十九年权实互示大小分乘所云为一大事因缘全托于此迨达磨西来乃云不立文字教外单传后人遂欲并经论面空之呜呼岂但非佛意亦大非祖意矣为月标指人但观指也不如并指而无之为岸造筏人但认筏也不如并筏而无之此祖意也世尊临了一着谓文殊曰吾四十九年住世未曾说一字是岂教人观指认筏者假如未说三藏十二部以前遽拈华以示人则子瞻所云推堕滉漾中不可捕捉岂教体哉况乎初祖至六相传只一二了语后之公案既盛语录渐繁余叩诸方咸云不可以理义求不可以思惟得用是息心禁口不敢强记以聒人盖古人几经磨励乃一悟入亦几拣择乃一许可授者受者得意相成原不能举以告人而吾人欲以数十则剿袭一二日当机诩诩谓得岂惟轻视前案亦以欺瞒本心不几祖庭之罪人哉今年春云山启灵得
燕居大和尚驻锡弘法盖自无涯师寂后百年仅见此会师提正宗多方示诲而相从高足咸具法器集所为语录梓若千卷余弟梦白序之矣余竟读请益师谓更摅所见因思篇中如机缘如着颂高且深者非不隐跃心目然不可强求不可必得则亦待之若夫剖三教之同异可以息诸家之争而发明至理不离万缘世法可以解偏堕之苦盖师谈四子书甚确昔固深于儒者故见地圆通而竖义轩豁且沉雄浩瀚不减长公升庵则又蜀之家风哉卓越诸方应有识者余以理义为种子以思惟为薰习循循吾儒旧业窃谓子渊坐忘人也夫子与终日言子贡具大辩才而子欲无言知终日言之非有也则四十九年之转法轮也知欲无言之非无也则九年面壁之单传也然则刻语录者岂为不读书不思惟理义者开方便门哉因以是印可于
师师曰唯唯遂并书以为序。

　　时
康熙甲辰菊时云山半衲潘应斗书于允孚园

　　云山燕居申禅师语录卷第一

　　嗣法门人合哲等编

　　上堂

　　住贵州威青茅坡山云天禅寺

　　受阖省宰官居士洎都刚等请就大兴禅寺结制上堂师诣法座云或在山间或来城市竿木随身逢场作戏遂升座拈香云此一瓣香亘古如斯卒难酬价爇向炉中祝延今上
皇帝万岁万岁万万岁殿下千秋文武百官高登禄位此一瓣香根盘异地叶覆群黎爇向炉中奉为本省当道尊官请主檀越现前四众共结正因顿超物外此一瓣香触碎诸人鼻孔向拄杖头边出气爇向炉中供养现住四川夔州府梁山县双桂堂上传曹溪正脉三十五世本师破山大和尚用酬法乳之恩敛衣就座僧问山间意旨即不问城市一句作么生师云无处不称尊进云劫火洞然大千俱坏这个坏不坏师云透过两重关进云如是则佛未出世禅未自来人人鼻孔辽天个个脚跟点地和尚升座更说何法师卓杖一下僧舞坐具师便打乃云诸方上堂有法说老僧上堂无法说有法说鹫岭传来无处着无法说座上炉烟飘殿角日间浩浩摘杨花夜里明明听鼠嚼老僧尽情都拈却究竟仍归屋里坐喝一喝下座。

　　上堂僧问正法眼藏即不问缁素未分时如何师云划断群狐路进云分后如何师云春风拂地花进云分与未分时作么生师云常忆江南三月里鹧鸪啼处百花香问如何是涅盘妙心师云万仞壁立进云如何寂灭为乐师云无绳自缚进云即今棒打不开针劄不入又且如何师云彻底掀翻乃云五里亭十里铺夜则明行昼暗度把住通津不放行饶他佛祖难回互除是铜头铁额来顶门一击全身露所以道坐筹帷屋之中决胜八方之路杀活超然俱归掌握且保民庇国一句作么生道掷下拂云干戈才用烟尘尽野老相忘乐太平。

　　上堂僧问不慕诸圣不重己灵时如何师云鹅王择乳素非鸭类僧拟议师便打乃云诸人自有一宝用得惯熟在空满空在谷满谷动静忙闲头出头没虽然如是直须识取把针人莫看鸳鸯好毛羽。

　　上堂僧问此事不在内外中间毕竟在什么处师云恰进云龙袖拂开全体现象王行处绝孤踪师云非汝境界乃云日可冷月可热剔起眉毛看时节大兴堂上打驴腰火神庙里流鲜血灯笼露柱闹啾啾世界山河齐漏泄明明底事没收藏怎奈诸人不自瞥且道如何是诸人瞥地处还委悉么竹影扫阶尘不动月穿波底水无痕。

　　上堂僧问如何是太虚空未开口时消息师云特地一场愁僧拟议师便打乃云未出云天脚跟已踏城市既住城市脚跟犹在云天如是则醒者何多昧者何多青天霹雳雨滂沱润泽焦土滋溢佳禾无边草木翠坪坡农家鼓腹唱高歌即今时康道泰一句作么生道千溪万壑归沧海四塞八蛮朝帝都。

　　上堂僧才礼拜师便打僧喝师又打问如何是目前境师云远观山有色进云如何是境中人师云近听水无声进云人境不立时如何师连棒打进云棒头纵有真消息也落时人第二机师复打乃云有时晴有时雨拟议思量白云万里老僧据令而行各与三十拄杖何故烜赫门庭赏罚如此。

　　余夫人寿请上堂士问夫人诞日即不问婆子烧庵事若何师云不萌枝上自生春士作礼师云错乃云欲赏蟠桃会须从上苑游东方偷不去留滞在枝头信手拈相赠和盘亿万秋诸人要知蟠桃留滞么以拄杖卓一下云一椎击碎核露尽里头仁。

　　上堂僧问清净本然云河忽生山河大地师云珊瑚枝枝撑着月进云特煞分明师一喝僧拟议师便打乃云打人不在拄杖子说法不须三寸舌既不须三寸舌机前水漉漉底是甚么既不在拄杖子手中峭巍巍底是甚么老僧恁么说话也是无风三尺浪喝一喝下座。

　　住威清九龙山云天禅寺上堂有时天光地白有时云骤月黑恁么也得不恁么也得诸人向甚么处觑老僧聻以拂子打圆相云饶他纵有僧繇手难写中心树子株。

　　上堂云蓑雨笠泛虚舟手把丝纶放直钩虽在江干烟浪里锦麟未遇不甘休大众忽然钓得时又作么生兴云布雨倒岳倾湫。

　　安定侯城璧马居士请就麦新太平禅院结制上堂师诣法座云三贤十圣贬向一边百怪千妖一齐踏杀十方同聚海众云臻却为甚么喝一喝遂升。

　　拈香云此一瓣香干旋天地不逐时凋爇向炉中祝延今上
皇帝万岁万岁万万岁钦愿圣明愈日月霭瑞色以砺山河至德覆乾坤荡恩波而沐刍狗此一瓣香塞满虚空不容拟议爇向炉中供养三世诸佛历代祖师此一瓣香禀正气生成遇良时辐辏爇向炉中奉为满朝文武阖国公卿洎本省当道尊官伏愿常为末世津梁永作中流砥柱此一瓣香和风遍地英气逼人爇向炉中奉为请主城璧马居士并现前缙绅士庶伏愿旃檀林里纯是旃檀皎月殿中无非皎月此一瓣香曾经大冶红炉一椎粉碎爇向炉中供养本师破山大和尚伏愿世世以白棒打人不存佛祖窠臼敛衣就坐僧问向上一路千圣不传拄杖子从何得来师劈脊便打进云铁蛇横古路又作么生过师云丧身也不知僧拟议师复打乃云南瞻部洲上堂北郁单越打鼓惊起大梵天王不敢钉桩摇橹砖头土块运腾腾世界山河齐作舞四川蜀湖广楚江西福建山东鲁渺茫秪在一毫端彻底掀翻总不许既是彻底掀翻因甚又不许太平日月无今古信手拈来照覆盆掷拂子下座。

　　上堂僧问大事未明时如何师云芍药花开菩萨面进云已明时如何师云棕榈叶散夜叉头进云明与未明时如何师便打乃云十五已前记得他人忘却自己十五已后记得自己忘却他人正当十五日正令全施锋铓不犯拟议则胶头滞尾直饶不恁么未免唤钟作瓮诸仁者正当恁么时又且如何商量良久云老僧今日身疲倦明日从容举似君下座。

　　佛诞日上堂未离兜率已降皇宫未出母胎度人已毕且喜昨夜碓觜花开天明石臼饶舌便道世尊不为先老僧不为后古今无间时风月仍依旧诸人较短长早已不唧溜是事且止大众还知世尊安身立命处么鸳鸯绣出从君看不把金针度与人。

　　公省熊居士为母讳日请上堂僧问熊公之母即今在什么处师云何处不逢渠进云因甚不见师云觑着即瞎僧礼拜师便打乃云无分大造悉露全题寿长寿短兮清风飒飒处常处变兮明月迟迟云翻雨覆日沉卤睡觉还同蝴蝶儿今日是公省居士母遇难委形之日令人子不能无风木之悲水源之慕正恁么时还识熊公母子相见处么以拂子打圆相云晓风飒飒垂青韵暮雨疏疏点白波(公系明翰林)。

　　住新添阳宝山阖山耆宿请上堂不参禅不学道脱去　纤扫除旧套眼睁睁地绝商量口巴巴地说不到直饶说得到也是鲁人猎较老僧亦猎较遂以拄杖划一划云如王宝剑随王用不犯锋铓始大奇。

　　上堂僧问德山棒临济喝未审利害在什么处师便打僧礼拜师云莫妄承当乃云棒如雨点喝似雷奔铜睛铁眼不辨疏亲劈面相逢明举示拍肓禅治野狐僧击禅床下座。

　　都匀府观音寺上堂长年不出户着领破褴衫侧见木栏径青禽喙翠斑内有一句子若人缁素得出一生大事了毕脱或不然听取老僧注脚举一不得举二放过一着毕竟落在什么处参。

　　上堂十字街头撞头磕额曲录床上悬羊卖狗有甚凭据竖拂子云若向这里透得一篑之土出自泰山与泰山齐高一滴之水投于巨海与巨海无二倘或拟议一片白云横谷口许多归鸟尽迷巢。

　　瓮安县草堂沐昙寺上堂眉毛横脊梁竖说东说西无异路拈条白棒惯打人打出祸来全不顾河汉冱而不寒太山巍而独步且道据个甚么咄百千三昧一毫端无量法门指柏树。

　　瓮安县圆通禅院上堂举古德云圆通不开生药铺单单秪卖死猫头不知那个无私算吃着通身冷汗流今日新圆通则不然生药铺也开死猫头也卖无论私算不私算直教哮吼一声壁立万仞且道与古人还有优劣也无以拄杖卓一卓云换骨洗肠重整顿须知入水见长人。

　　庆阳王冯檀越请至平越府福泉禅院结制上堂师诣法座以拄杖卓一下云击碎吕洞宾烧丹鼎掀翻张邋遢礼斗案(于洞宾亭内设座右有三丰礼斗亭)遂升座拈香云此一瓣香泽被群黎普薰列国爇向炉中祝延今上
皇帝圣躬万岁万岁万万岁太子千秋满朝文武高增禄位此一瓣香坚固匪金中藏不息爇向炉中奉为请主冯檀越以善济人歌谣颂德此一瓣香易见难知相忘不逆爇向炉中供养本师破山大和尚敛衣就座僧问昔日文殊白椎世尊下座今日维那白椎和尚又作么生师震威一喝僧亦喝师便打乃云庆阳檀越请老僧升座转根本法轮机本法轮作么生转蓦拈拄杖云向这里识得这段受用耀古腾今本来具足所以道不立一法尚设程途脱体无依犹存知解秪得净裸裸绝承当赤洒洒无回互亦未是衲僧巴鼻且如何是衲僧巴鼻参头出众抚掌一下师顾侍者云这僧巴鼻虽有却在老僧手里维那白椎云谛观法王法法王法如是师卓拄杖下座。

　　太守杨护法请上堂识风鼓动　峨走一根拄杖不离手昨日曾打庆阳王今朝又打杨太守直教赤尾化成龙不许金毛变作狗良久顾众云会么灵山付嘱记当时今日忘之劈脊搂卓拄杖一下下座。

　　上堂镜里花水底月看得分明取不得既是看得分明因甚取不得向来枉费推移力此日中流自在行。

　　上堂寥寥大道千圣不传步步长安千圣不然平安竹榻伴云眠正当恁么时汝等向甚处与老僧相见良久云相识满天下知心能几人。

　　上堂无量法门频举出百千三昧就中观花簇簇境攒攒秪是无容正眼看看得圆全少半边既是圆全因甚少半边下坡不走快便难逢。

　　上堂猿跳圈狗踏碓习染成风宁有类一自儿童见过来竟到而今总不会终日如痴复如醉有人问道指门帘闷则颦眉倦则睡。

　　上堂古佛不扬眉高真解点首乌龟撞着蛇拦腰咬一口痛杀吕纯阳三丰特地走带累都纲司向外扬家丑老僧拄杖赤条条打起金毛遍地吼众中果有狮子儿么良久云千山势到岳边止万派声归海上消。

　　上堂在儒习儒在佛学佛动止施为水足草足百千万劫只如斯用尽神通跳不出直饶跳得出鸟倦还归树里宿。

　　上堂卷起帘见天地更有红轮光灿席将东篱补西壁今日犹然是昨日有时拈出吹毛剑万壑千峰血滴滴诸仁者且道利害在什么处良久起身云参。

　　腊八上堂云世尊昨夜睹明星大地众生眼着楔天明撞着黑金刚伸手摸来原是铁冷冰冰地暂时间切忌抱赃须教彻彻不彻咄瞎眼老婆已漏泄。

　　上堂朝打三千暮打八百不作佛法商量免得引鬼入宅众中还有与么人么出来道看如无来年更有新条在恼乱春风卒未休。

　　解制上堂过去已过去未来犹未来即今浑无事不用巧安排君不见青芙蕖火里开湖南湖北人无数且道何人被活埋喝一喝下座。

　　住湖广武冈州云山胜力禅寺郡守吴讳从谦暨乡绅士庶阖山耆宿请结制上堂僧问云山高万丈即不问如何是西来意旨师云百草头上罢干戈进云恁么则九年面壁一场狼藉师云未到尽惊山险峻由来方识路高低进云男儿自有冲霄志不向他人行处行师云吾不如汝僧一喝师便打乃云历尽名峦六十三依稀十里望中看有人问道当年事浪子偏怜去复还青山仍旧绿水犹涓中分一派泻曹湍验尽游人万万千以拄杖卓一卓云棒头击碎卢侯鼎不许时人慕炼丹。

　　上堂僧问有句无句如藤倚树时如何师云不离者里进云树倒藤枯句归何处师云不因紫陌花开早怎得黄莺下柳条僧拟进语师便喝乃云雨洒青松烟笼翠竹说甚杳杳冥冥恍恍忽忽一条破布袋贮着魔与佛众中如有恁么人出来为他解交看若无山僧为他解交去也遂打散归方丈。

　　浴佛上堂当年四月八皇宫生悉达今朝四月八大虫被犬踏大众云山恁么激扬且道与云门是同是别若道同孤负云山若道别孤负云门且两不孤负句又作么生道剑锋清海宇棒下绝痴顽。

　　谢云昌为母六旬寿请上堂六月初一满六十再添六十满初一从头至尾转如环直饶巧历算不及平生善恶没些些地狱天堂总不识十方世界纵横行一颗明珠照不息烁破三千及大千直至如今赤骨律掷拂子下座。

　　上堂俊鹞掣天飞磨盘空里走撞着舜若多塞却虚空口老僧倒骑佛殿出山门拄杖逢人劈脊搂还有识痛痒者么出来证据看个中若是拿云客自然平地起风雷。

　　淳素道人为母六旬寿请上堂今日二十一虚空暂打失因循六十秋犹然是今日以此卜当来算到何年讫枝梗长叶子密蟠桃千颗甜如蜜信手拈来谁解尝等闲触碎娘生鼻娘生鼻九九还归八十一掷拄杖下座。

　　上堂平平坦坦磊磊落落说则不闻闻则不说高山流水历历希音下里巴歌明明雅颂石头土块语喃喃揭示诸人莫轻触要会么山河及大地全露法王身下座。

　　上堂日面月面万仞壁立许多悟者黑漆漆许多迷者明历历秪如不涉迷悟又如何举似卓拄杖喝一喝下座。

　　上堂或时风或时雪大冶红炉分外热触之则燎却面门背之则寒毛卓竖不触不背正当恁么时如何委悉震威一喝云虽然旧阁闲田地一度嬴来方始休。

　　上堂雨过檐前湿云生地上阴青山门白画大梦却惺惺浩浩人间事拈来着着新何须更向西方觅是金从来不博金。

　　上堂今朝二十五露布云门普虾蟆蚯蚓运神通粪箕苕帚吞佛祖顾视左右云是运神通是吞佛祖良久云流萤徒去烧空月狡兔休来撼野桩。

　　说戒示众夫戒者非抑按堤防之谓也直须透彻源底执情自然放下方才省力如要堤防抑按正若系马而止未免奔突尤甚致使戒而不定定而不慧今胜力惟取见地明白则无往而非戒无往而非定无往而非慧也故佛说一切法为度一切心我无一切心安用一切法则自己受用现前受用既而现前即知本无取舍不落染污本不散乱宁趣定境本不愚痴慧名何有是则持犯冰消定慧不立乃诸佛诸祖之密旨便是诸人本来清净矣河沙妙用秪在毛端不二法门随处解脱时不待人各宜努力珍重。

　　解制上堂去年始今年末就里钳锤分外恶饶他四面纵横来百拶千锥不放过以拄杖卓一卓云把住牢关起眠象之威狞复划一划云截断众流跃游龙之活鱍还知利害处么众无语师云禹力不到处河声流向西。

　　云济峰上堂青螺泽畔云济峰头经霜历雪不记春秋吞云吐雾全放全收虽然秪如把断要津一句作么生道佛祖道中行异路森罗影里不留踪。

　　上堂无边刹海间不容针十世古今一齐坐断到者里始可任运腾腾随分饮啄看草木山川篆不雕不琢之文闻鸟语花香说无灭无生之法岂不是一员脱脱洒洒的无事道人倘若踌躇分明月在梅梢上看到梅梢早已迟。

　　腊八上堂不住皇宫为太子六年苦行雪山中夜半睹星称悟了天明依旧水淙淙大众还知瞿昙老子底落处么良久云十成好个金刚钻铺向阶前卖与谁下座。

　　上堂举净极光通达寂照含虚空却来观世间犹如梦中事世尊恁么说话正是无梦说梦且道那里是无梦说梦处若拣点得出许你具一只眼若拣点不出也许你具一只眼何也向道是龙刚不信有朝夺得锦标归。

　　如是庵上堂如是来如是住如是闻声如是悟一法既归源大方任阔步卓拄杖一下云诸人还闻么若道闻孤负老僧若道不闻孤负自己诸人毕竟在甚么处归源良久云日短夜长休把火大家吹灭暗中行下座。

　　金台山上堂金台不是闲飘瓦劈面相逢劈面打不是学者打堂头便是堂头打学者大众且道是宾主互换各出手眼若道是宾主互换则埋没老僧若道不是宾主互换手眼又在甚么处一僧击桌一下师云也知你分疏不下僧便喝师云犹自不甘在僧停思师打云休将闲学解埋没祖师心下座。

　　南岳九龙盆上堂五五二十五六六三十六溪西鸡齐啼屋北鹿独宿阃外有威权临时看出没若能会得自然辨魔拣异坐断诸方舌头倘若东卜西卜老僧与你决断去也以拂子拂一拂下座。

　　上堂进前一步大过退后一步不及虽知箭未离弦早已中的伶俐衲僧有口切忌挂壁不挂壁无孔铁锤当面掷。

　　梅坪圣林寺上堂僧问如何是十字街头接人句师云险进云泥里达磨水里罗汉不涉泥水又作么生师云露僧礼拜师乃云老僧五十有五养得一头水牯终日拖犁拽耙未免有些辛苦惯犯人家苗稼惯践人家田土即今过犯弥天又来喝佛骂祖且道据个甚么一番皮袋全无力倒卧横眠塞太虚。

　　楚武攸青螺山楞严寺上堂决于南岳行谁知尚萍梗连路少盘缠出卖大佛顶其价亦不增售者亦不损卖与众位们袛要还我本差了一丝毫彼此自不肯大众且道那里是丝毫不差处众着语师云冬日固是寒下雨觉更冷。

　　上堂道由心悟岂假外求法绝见闻言铨罔及释迦老子无可奈何历代祖师计无所出今日聊通个消息掷下拄杖曰大众会么客来无茶点蒿汤当礼仪下座。

　　孙居士生辰请上堂云生在河南住西蜀一年一度为君祝灵苗发处见根源枝枝触碎虚空骨不惟报父母深恩亦乃破无明窠窟寿不假延而并嵩高福不假资还同海阔捡点将来犹是拗直作曲时有僧呵呵大笑师以手作掩口势云合取狗口拽拄杖下座。

　　狮子林小参

　　师挥拂云痛棒热喝使人直下透脱光扬祖道助发无为已是祖师门下第一等拖泥带水为人须是个性燥汉识尽情忘向里许承当始不落人窠臼亦不坐在净裸裸处一出头来自有透关眼截流机如天普盖似地普擎直饶具眼英灵亦跳他炉韝不出设使跳得出早被他捉败了也诸兄弟果能如是性燥如是承当如是透彻也未苟或未然莫道为人自为不了不见夹山未遇人时记持一肚佛法却被道吾勘破指去华亭船子才见便问大德住甚么寺夹云似即不住住即不似子云不似又不似个什么夹云不是目前法子云甚处学得来夹云非耳日之所到子云一句合头语千载系驴橛船子虽与他忉忉怛怛秪要识他病痛然后锥拶末后向一句下果然截断故又问垂丝千尺意在深潭离钩三寸子何不道好一拶夹山直得口哑子便一篙打落水中夹才上船子云道道夹拟开口子又打夹于此有省乃自点头岂不是向里许承当不落窠臼底样子子云竿头丝线从君弄不犯清波意自殊岂不是教他莫坐在净裸裸处夹又问抛丝掷钓师意何如子云丝悬绿水浮定有无之意夹云语带玄而无路舌头谈而不谈岂不是具透关眼用截流机子云钓尽江波金鳞始遇可谓一句全收夹乃掩耳方得稳当子云如是如是以至叮咛嘱托覆舟而逝看他古人得人而忘躯真千古龟鉴诸兄弟既未曾如夹山点头一番二六时中必须反覆参详直须参到无下手处无开口处忽地打破漆桶亦不禁头之自点与他夹山把手共行不负狮林集会一场莫看今人榜样当以古人自励不患大事不明若再依稀放过虚消信施阎老子算饭钱有日在仲冬严寒勿劳久立。

　　小参师云终日说未尝说终日不说未尝不说意在宗说两通互相挽救此病僧意也须知有宗有说竞起争端宗通说通当处悬解然非直下凝然迥无依倚者又安能领旨既不领旨而欲明宗通说通反落在宗说上论量便互相彼此亦无足怪何也譬如神农志百草虽异同于疗病病之不疗百草何咎圣人立教不同同于悟道道之不悟圣教无损虽然大林中固有不材之木以不材非材材者自若万亩中必有不实之苗以不实毁实实者怡然且宗教二门如大海波澜原无同异但消归大海则自受用中不余一法不剩一法荡然坦平何处更有宗说之迹与人彼此以此为人宁不谓之互相挽救以见三教圣人立教之本怀固如是也如孔子之教开口便道天命之谓性三句却与释教三身圆显之理符合则知孔子宗说之通无异于释韩文公儒门硕士未悟之前亦有诽佛之论出自偶然非具灼见后见大颠一日白颠云弟子军州事繁佛法省要处乞师一语颠良久公罔措时三平为侍者乃敲禅床三下颠云作么平云先以定动后以智拔公如是有省乃云和尚门风高峻弟子于侍者边得个入处始皈投门下则向往诽佛之疑既决目前无佛受用相当可见知到是处方知非处而是非瓦解今时儒者犹然藉文公为口实然识见未必似文公豁达慕道未必似文公诚切徒知非教终不知非教之非则后之明儒教而不明理尽性者乃昌黎之罪人也道家宗老子为正老子着清净道德二经亦不外宗说皆通之旨而何道者不知老子是何面目卒流于旁门异术如洞宾者道门之杰士也亦溺于采补吐纳修炼中自不知非逮见黄龙从一喝了然乃云弃却瓢囊摵碎琴从今不炼汞中金自从一见黄龙后始信从前错用心至今称为吕祖世之有明道教而不修真养性者又吕祖之罪人也如我释迦老子三乘演教四十九年是说通末后拈花迦叶契旨便是宗通而阿难在侧竟不知宗说之所以逮世尊以正法眼藏涅槃妙心付嘱摩诃迦叶世尊灭后复问迦叶世尊传金襕袈裟外更传个什么迦叶唤阿难阿难应诺方始瞥地则四十九年强记多闻于说通不获契证却被迦叶一唤于宗通上身心圆明获大无碍则世之明释教而不明心见性者又阿难之罪人所以病僧道终日说未尝说故不蹈阿难之覆辙终日不说未尝不说更不堕舜若之空沉则宗通说通之旨非独挽道眼者之圆明亦痛救迷倒者之惯习三教之立殊途同归古今轮转互相济拔其主持世道人心何时得已纵使有不知而妄为是非亦空里尘霾岂能掩辉天鉴地之杲日乎是事且置秪如教外别传一着更落在什么处以拄杖卓一卓云从来无位次不用强安排。

　　晚参

　　腊八日晚参师云南斗作怪却是北斗成精蓦拈拄杖云斩新条令没人情筑瞎瞿昙正眼睛直得地暗天昏不知那个解呻颦众中还有踞地狮子么出来试弄爪牙看如无老僧为诸人雪屈去也卓杖云龙袖拂开全体现象王行处绝狐踪便下座。

　　示众师云松直棘曲鹄白乌黑触目现前何曾隐匿得不得明月芦花堪作则缁素分明便撕当宗门做个白拈贼贼贼贼急急如律令敕。

　　晚参一僧取号缉灯师乃云今夜是上元节令家家灯烛辉煌因以为号不特汝一人要缉此光明凡在会者人人俱要缉此光明然此段光明无断无续为甚么说个缉底道理总为诸人不知自己放身舍命处故错过从上诸祖透脱一着若知得自己透脱一着便会得从上诸祖放身舍命处则千圣不传一脉岂待人提二六时中自有常光现前说甚么缉与不缉众中如有办得底为众证据看如无老僧为汝等缉此光明去也蓦拈拄杖云手执夜明符几个知天晓复卓一卓云委悉么脱或未委更听老僧一偈人间此夜闹元宵惟我山中更寂寥那个曾知灯是火顶　不负两茎毛。

　　示众云不管工夫做不做目前但要有条路分明举起令人知便是最初下脚处以拄杖卓一卓云还知下脚处么今日老僧将十方诸佛法藏一向人所未见底彻底掀翻又将十方诸佛舌头人所说不到底尽情道出向者里还有会得底么会得也与三十棒会不得也与三十棒莫道老僧偿罚不明便下座。

　　(卷终)
嘉兴大藏经　云山燕居申禅师语录


　　云山燕居申禅师语录卷第二

　　嗣法门人合哲等编

　　相继云岩二禅人请益法要

　　相继云近日师家每对学人言做工夫底人毕竟要离了万缘世法去做方才悟得学人刚才离了万缘世法去做少顷工夫觉得果然轻安寂静似有许多得力处但只是遇境逢缘又一总不得力了请问和尚如何用心始到动静两得不致学人用心有所偏颇师云学人之用心善不善者在为师者之善教与不善教今师家教人离了万缘世法去做者总归他在万缘世法上勘他不破信不过来未免与万缘世法相矛盾凡教参禅作工夫者毕竟要离了万缘世法方才做得殊不知万缘世法转离转多愈断愈有怎么得离去直饶离得去又有何究竟不过秪作得一个默照邪禅终非正因种草所以道大唐国内非是无禅只是无师得一明眼宗师向万缘世法中分明点破使人人直下信得始契无师之旨趣则一切现成触处无碍不致斩头觅活赚过一生也继云只是业识太重师云汝唤甚么作业识曾不知无明识性即佛性耶汝即今业识在甚么处继云既不是业识如何夜间又要做梦师云夜间作梦底是个甚么及至惺起时又是个甚么于此信得及勘得破又何妨喜怒哀乐遇境逢缘也继云若此者亦不区区专在坐上师云坐处又未尝不是但恐在黑山下鬼窟里作活计将目前真机丧了故曰当时摩羯令几丧目前机如定要离了万缘世法去做不唯不教人彻去反教人向轻安寂静处作窠窟使学者恋着驴年不舍故曰机不离位堕在毒海故将目前真机架之高阁安得谓师家善教人也继云如不必离万缘世法去做工夫如何世尊又要教人断妄证真师云世尊之教人断妄证真者是世尊会中另有一伙背真向妄将妄作真之徒教彼断除妄想取证真如诚世尊不得已之屈谈令彼权得一个声闻小果间或有之至于华严会上痛斥偏小深赞圆融二乘小果方惭愧无地然后舍小向大得领称性之教者不胜枚举且世尊于权乘中尚不肯以一法杻械于人故刚才说空疾又说有刚才说有疾又说空刚才说即空即有疾又说不空不有刚才说不空不有疾又说即空即有刚才说离一切相疾又说即一切法刚才说即一切法疾又说离一切相又离即离非是即非即种种千说万说横说竖说总不欲人人妄生计度坐在一偏违背菩提成野干种虽四十年间有偏有圆有大有小皆被机逗教之权终非世尊本意末后拈华示众始是世尊披肝沥胆为人处唯有迦叶一人传持此道至今不替固四十年中所谈虽不无较之拈花契旨又总用不得今续祖拈花一着来者又岂肯将世尊四十年中不得已之屈谈污渎祖庭耶其如复有一等不明个事承虚接响之徒胡拈乱扯以塞来机难颟识者汝今既要作这家人非是容易草草得底亦不可不依着明眼人住又必要择个有劈破华山手段掂转乾坤经纶方才振起这家事不然终是盲与盲同东西不分南北乱跳则何益也继云既不是这等人如何又行得去师云试问这等行得去底人在那个明眼作家前说得去又在那个证悟识者前做得去总之他对世法万缘所苦者说个离了万缘世法底工夫教渠去做自然到那轻安寂静田地彼一听之宁无出尘之想故以离万缘世法之言为极则彼此以为究竟始终必以离万缘世法教人竟不知不可以小乘法乃至于一人继云请问和尚又是如何教人师云我所教人者无他全凭我之见处并将三教圣人语句淆讹处一一验同无惑然后拈以示人与之点得分明说得痛快自然教渠信去所以对儒言儒使儒者不逆孔孟之意对玄言玄使玄者不逆老庄之意对释言释使释不逆佛祖之意故曰唯证乃知不然尽是节外生枝转见潦草焉能于寻常事物中教人彻去我虽验此三教之言所供实诣断不以三教之言一定缠绕不过间或拈来证据提惺人耳继云请问和尚见处师云欲要更见则不堪矣于言谈日用动静之间放过不少举世都是要会佛法底人故将现前本有一段风光昧却反谓障碍真可怜悯继云如何方才识得师云适才说了许多汝尚不知我今打死汝烧了汝汝还有这个么继云有师云既有何必琐琐故当时有一禅师了悟之后去杀猪卖日杀数猪及禅师临终群猪都来索命云禅师还我命来禅师云汝等既是无命即今索命者又是谁群猪一齐猛省云蒙禅师指示我等已悟无生法忍今若有如此索命者造我云天我则与他一个现成底命去继云既是如此容易佛又何用修三大阿僧祗劫师云只要信得及又何必修如信不及再修几个阿僧祗劫亦是徒然究竟是要从师打正所以道明白心超旷劫英雄力破重围继云学人疑终不破必竟如何师云若言圣凡有两样则错矣此个道理在圣不添一毫在凡不减一毫一性圆明获大自在故我有时将百千万亿世界拈向蚊虻跳蚤身中有时将蚊蠓跳蚤身中拈出百千万亿世界倘为形器所隔则冤枉诸趣不少故禅门中惟要信得及则不难若少有拟议商量必谓如何若何便不是了汝宛不知此事一见不容更见一闻不容更闻直教疏不得亲不得取不得舍不得圣不得凡不得巧不得拙不得大不得小不得有不得无不得长不得短不得多不得少不得因不得果不得前后左右内外中间一总不得于不得中一切总得方是赤条条光烁烁任运腾腾腾腾任运岂不闻古云毗婆尸佛早留心只至而今不得妙既具此大手眼又怕什么堕地狱作畜生虽灵山授记不过如此这些执着勘他不破放不下故要参明眼宗师或一槌下顿断疑情如赫日消冰顺风扬尘不致终身桎梏万劫枷锁如遇着一个瞎眼阿师愈增罪结把好人都教坏了继云和尚固是说得现成说得恰好终恐不如世尊初生时便指天指地云天上天下唯吾独尊师云汝犹执此尊卑之见迷惑本心且如十二类众生那个不尊但不能随时处中多无忌惮故不觉自尊也所以教人率性处思之便是自尊底主脑故云处处绿杨堪系马家家有路透长安那个男儿不丈夫故我教人但要识得自己即今那个无有自己故曰穿衣吃饭是自己行住坐卧是自己送往迎来是自己屈伸俯仰是自己动静营为是自己屙屎放尿是自己以及扬眉吐气于宗庙朝廷之上亦是自己虽折腰曲膝于车尘马足之下亦是自己回天关转地轴腾今跃古总不出自己甚有说不尽举不到何适而非自己又何适而非自尊也亦何必以世尊一人独尊为异也虽世尊之尊未免堕在一切众生手中大家抢旗夺鼓虽一切众生之卑亦未免跳向世尊顶　上大家横眠倒卧则世尊可以不必尊于一切众生一切众生亦可以不必卑于世尊则两相浑也明矣继云如一切众生与世尊一般如何又不如世尊之千百亿化身师云汝但知世尊千百亿化身曾不知一切众生皆世尊千百亿化身也继云一个众生秪有一身怎如世尊随类现形如月映千江也师云汝又惑矣岂不知仲尼所谓君子不器汝今器定故不能遍知万物一体泛应无方即汝今见牛便是化牛见马便是化马见狗便是化狗见羊便是化羊见山川草木便是化山川草木见楼台殿阁便是化楼台殿阁见男女僧俗便是化男女僧俗见飞禽走兽便是化飞禽走兽见日月星辰便是化日月星辰见云霞烟雾便是化云霞烟雾见金刚泥佛便是化金刚泥佛见鬼面神头便是化鬼面神头见绮纨缯彩便是化绮纨缯彩见锦绣罗纹便是化锦绣罗纹见青黄紫绿便是化青黄紫绿见精粗厚薄便是化精粗厚薄见明暗通塞便是化明暗通塞见长短方圆便是化长短方圆至于种种珍玩异瑞奇祥百怪千妖频频毕集悉皆化境得非千百亿化身而何以眼家一门化之如此则耳处鼻处舌处身处意处所化之清浊高下伊檀香臭甜辣酸苦暖冷滑涩带质影缘无端差别不尽繁举者独不是一尊之化现耶汝何认定一个凡小而不自觉也我亦不过先汝一个觉字觉得先佛先祖总一眼见一耳闻一意想心思然佛祖果有奇特与众生异欤亦不过先觉而已故我教人只要觉得自己中本有现成底便是佛祖直指明心见性之简易切当处但凡我之开口即要人直下信去未有迷者不惺狂者不信跛鳖盲龟之不飞跃龙门癞狗泥猪之不居然上位何也以各人有底各人为底指点各人更不左说右说以起人知见塞人悟门故在至尊者即笃恭端冕处承当在官属者即垂绅执笏处承当在大任者即托孤寄命处承当在小任者即委吏乘田处承当在戎衣大帽者即抛刀舞戟处承当在地方当事者即指挥奴隶处承当在行商坐贾者即出内货财处承当在工读者即缓急咿唔处承当在农圃者即耒耜横肩处承当在为樵者即飞柯斫木处承当在为渔者即芦花浅水处承当在畋腊者即逐兔飞鹰处承当在水居者即举棹别波澜处承当在游览者即高下斜平处承当在居富者即呼使奴仆处承当在居贫者即佣赁随人处承当在鳏寡孤独者即求人乞怜处承当在持斋念佛者即看经礼拜处承当在屠刽者即手捺膝按处承当在相叉相扑者即攘臂泼水处承当在叫呼指骂者即大家接觜处承当在闺阃者即女工贞静处承当在儿童牧子者即竹马交加处承当在幽人者即山间闲旷处承当在云水者即优游江湖处承当在饮酒者即弹唱讴歌处承当在食肉者即刍豢悦口处承当在寐者即栩栩处承当在寤者即蘧蘧处承当在处顺者即气宇轩昂处承当在处逆者即蹙额颦眉处承当在拙者即百无所能处承当在巧者即诸艺皆通处承当在针医者即用药下手处承当在巫者即神歌社舞处承当在盲于目者即黑暗不明处承当在聋于耳者即音响不闻处承当在明于目者即明白四达处承当在聪于耳者即五音能辨处承当在玄门者即吐故纳新处承当在僧尼者即寂寞苦空处承当在囹圄缧绁者即拘圞身心处承当在刑法所加者即连声叫苦处承当在癃残百病者即痛痒相关处承当在至贱至微者即猥　不堪处承当在运奔不息者即各有所使处承当举不尽说不尽处俱可承当人不承当非指点者咎终不肯别拟一法惑乱于人或有不信其本有这段光明向明明历历中露出而自昧却岂不哀哉继云和尚教人如是体认固善世间上根者少中下者多终恐时人更要如何若何转生颠倒乞和尚慈悲引些教乘与学人破疑令学人有所实据有所持循不使悬想无益空过一生也师云汝在教乘中久矣汝犹不知教乘中所谓是法住法位世间相常住又曰佛子住此地则是佛受用又曰色心诸缘及心所使诸所缘法唯心所现汝心汝身皆是妙明真精妙心中所现物又曰三界唯心万法唯识又曰妄想无性全体即真又曰资生业等皆顺正法此教乘之直指语即宗门亦曰六尘不恶还同正觉又曰境上悟得永劫不迷静处得来自救不了又曰断除妄想重增病趣向真如亦是邪又曰举不顾即差互又曰是处是弥勒无门无善财又曰万象之中独露身为人自肯乃方亲又曰湘之南潭之北中有黄金充一国又曰古佛心秪如今又曰吾有一宝密在形山又曰大千世界是沙门一只眼又曰溪声尽是广长舌山色无非净清身又曰草木瓦砾如来境不碍金刚正眼睛又曰厌喧求静者憎枷爱杻也又曰百年三万六千日返覆看来是这汉又曰随顺世缘无挂碍涅槃生死等空花又曰取不得舍不得不可得中只么得又曰舍妄心取真理取舍之心成巧伪又曰敲床竖拂打地摇铃吹毛击竹进前退后趁去唤回擎杈舞笏诟骂面壁热喝痛棒要人直下信去若此者岂非宗教二门之直指语耶继云和尚引来取证固说得极是但初机不能信入师云我所言者正要初机之人能信能入但就路还家当下解脱又何问赵州长庆之久参广额石巩之初学第勘破信去无两样也且佛法世法及宗门语可为入道捷径非是实法系缀于人若是了当底人一切冰消瓦解如何硬要离去倘教人离了万缘世法去做除非是更有个无万缘世法底世界塞却两耳不闻胶着两眼不见然又不免见黑闻静如何离得设使离得尽净亦只得个二乘小果终非向上一路所以宗门中无论四圣六凡都来一一按定不容丝毫拟议倘存丝毫凡圣之见一并贬向铁围山去那有万缘世法可舍佛法可取更说个离底道理云岩出云某甲曾闻长老示人做工夫如儒门所谓克己复理一般师云如此教人亦是离境用心则将孔圣之克字亦错会了何则把克字当作除字不知孔圣之克字即胜字也理能胜欲理为我用然亦不识何者是理何者是欲且克伐怨欲之不行为难终非是仁理之浑全处既造到禅家一步和仁理俱了不可得尚容克去复理离境觅心以当祖师禅也如教人离境觅心又何异于异端邪说离心认境岩云异端者即今之号白莲无为清净等教否师云然岩云此等亦教人明心见性与正教何以异师云听其言当观其行我曾验过他来开口虽教人明心见性其实是取相凡夫终不能识自己家珍毕竟要认个境界相状胶柱鼓瑟以致终身不舍亦何尝明底是心见底是性而背真逐妄认个邪境幻相唤作佛法诽谤正法惑乱世人若是正人自不为彼所惑岩云而今尚有聪明有见识亦误入此中者师云还是他未有聪明未有见识如有聪明有见识者自知反身循理岂入他索隐见怪中岩云如言离境之心未尝不是和尚所言之心如言心外之境未尝不是和尚所言之境其邪正何以区分师云离境之外更有心么离心之外更有境么我所谓即境即心之真心即心即境之真境非同邪说也岩云六祖当时亦教人屏息诸缘一念不生契本来面目师云息字与离字不同息者如波之息于水即水即波即波即水离者如波之离于水水之离于波今波外更有水乎一念不生波与水合则全体现前全体透脱非波水一如而何今言离之则全体之妙何处有也如六祖果要离去诸缘方才悟得祖亦不当教人云佛法在世间不离世间觉离世觅菩提恰如求兔角又不当云对境心数起菩提作么长真正是个宗门中儿孙绝不别引前人旧唾使人钉桩摇橹故曰男儿自有冲霄翅不向他人行处行总之未彻目前境界便不知自己通身是遍身是取之左右无不是所以不能当轩举起令人直下信得岩云又有教人参话头者何也师云大慧禅师亦教人参话头唯证者乃知方不逆前人为人心事然不知者便谓大慧果然要人参话头又焉知大慧之才开口处便是大慧之披肝露胆处秪要人讨个下落安肯使人坐在窠臼里岂大慧之心哉明眼者自知更拟参之是愚者见之之谓愚也自愚愚人何日而了故曰尽信书不如无书也必是明彻首尾底人方才不逆前人为人立言之本意彼此迭相为用以杜互相力诋之非不执己见抵牾前人彼此矛盾也今人岂不欲做个辩才无碍七通八达底好人总为他个事未明识见暗短古人道语不惊群誓不开口作者般种草又要波澜浩渺作略洪深行履必须效法古人岂容丝毫诈伪于其间哉岩云又有道参禅人不可学文字此说何如师云虽有教人莫学然亦有由有等己事未明惟以多闻博览舌枪笔剑取胜于人故教彼莫学不然终似一个纸上蠹鱼将世间好语嚼尽则何益矣古人励人为学又必有由故曰学以聚之问以辩之斯言学非辩问无由发明所以前代圣人莫不谆谆以学字望人今教人莫学又是何心行遂使装模作样之徒有所藏身懒惰懈怠之人有所借口则戕害学者不浅如其不学又焉知古圣先贤之用心耶叮咛告诫之为人耶又焉知三教之轨辙难越我之范围耶引而不发处尽属我之肝膈耶又焉知言满天下无口过耶言辩不及处捶胸踝足耶又焉知一切淆讹公案不错会遇境逢绿呈旧面耶又焉知平地上有陷坑耶谈笑中有锋铓耶至微至贱中有精义在耶无明窟里有真人逢人不得错举耶又焉知界内界外有情无情尽归我之化机耶世法佛法打成一片耶大小相融一多无碍耶又焉知物我同根是非一体耶夭寿不二生物不测耶挺然独立周行而不挠耶万物并作而不相害耶又焉知寻常语里善教人耶异说邪言咸同正论耶鼓三寸舌翻难作易耶舒一只手打死教活耶又焉知粪堆里识真如耶净光中昧佛性耶涂毒鼓边解侧耳耶吹毛利上横身耶▆焉知在动用中动用中留不住耶常堕诸数诸数所不能收耶又焉知一动一静一语一默一喜一怒一出一入皆为人耶料拣兼带宾主照用圆相三要三关之验人耶又焉知三千里外接人耶相逢面壁之启人耶去后教回之惺人耶斥退不灵之鞭策耶又焉知四生六道皆令人于涅槃耶不被前人之舌头瞒耶不以前人不了之话头系累于人耶又焉知不疑言句辜负前人之心行耶得念失念无非解脱耶又焉知披毛戴角是毗卢遮那耶剑树刀山是菩提场耶又焉知死去生来如昼夜耶得失两忘如虚空耶又焉知四两游鱼吞扁艇耶半斤鸿雁挟嶙峋耶又焉知总不开口尽大地是一舌头耶众生度尽不见众生可度耶又焉知通身打烂血淋淋地是为人耶和颜悦色从容议论之贼人耶又焉知九转丹救不活活鹞耶钜灵手捏不死死蛇耶更有许多说不尽举不到之圆转处皆由学而至故为学之益大矣哉今教人莫学者然法门无量究竟是要学底教人离了万缘世法去作工夫然万缘世法究竟是离不得底教人参个话头然话头究竟是要打失底故今不明个事者出言行事不无相反所以行处似是说处大非然说处既非则攘座升堂行喝行棒又成画饼矣岩云和尚直切为人如此亦有不相信者何也师点首云且同于同者好之异于异者恶之理合然也故我今日但知隐病身于茅茨寄性命于锄头那复知有人问事倘有来相依者我亦未敢拒绝但愿他做一个出格脱略人去故我教人处多严峻有心事纷飞者毕竟要他死下来有机思迟钝者毕竟要他活鱍去有偏于学者毕竟要他朴实头有偏于思者毕竟要他触机荐如有不从我教定是痛打诟骂决不饶他能不教人不憎恶耶我宁冒个不好之名断不肯做装模作样底假禅师令诸方识者瞋目怒齿也况祖师门下人天表表为一代宗乘岂肯柔情取合阿比相安以辱祖庭耶故我之取人亦必须要见地明白证处精确行处谛当辩处圆转问答机缘不使明眼讥刺或拈或颂自然恰好小参普说与人解黏去缚上堂入室如明镜当轩然后龙天推出自合收舍天下衲僧折衷群贤之口凛凛如鹤立鸡群岂浅根下劣不学不悟之徒能充其类哉汝等当要本色为人莫秪图有个人样粉饰得去便胡说乱做非法门之所望也勉之勉之继岩二禅人默默作礼而退。

　　介夫郭居士请益法要

　　夫云请问和尚贵教中多言空者何也师云尔道我是那一教耶还是儒耶释耶道耶若谓我是释释未免非道若谓我是道道未免非儒若谓我是儒儒未免非释若谓我不在三教我亦不妨泛在三教若谓我即在三教三教又不能收我若一定以迹相见我尔又非道中人既非道中人空之一问意有相非吾怪乎三教之不当非者久矣其奈后之不容不非者何也观其迹则释未免非道之癖于身道未免非儒之癖于仕儒未免非释之癖于空也皆是盲人抹象各执一端未见头尾四蹄之大全故有此三教之分何以知其释之不当非其道之未免癖于身身者相也相即心也心即相也故老子之用心处不在即身上做亦非离身上做若谓老子在即身上做即不当云余食赘行物或恶之若谓老子在离身做又不当云载营魄抱一能无离老子于不即不离之间做到绵绵若存处何等圆合恰好但后之学老子者不肖老子用心故不能独立而不改周行而不殆所以迎之有首随之有后拘拘束束于幻化浮躯上用心毕竟要拖起他上天下地则惑矣故道之又不容不非也何道之不当非儒之未免癖于仕仕者治也治即学也学即治也故孔子之用心处不专在仕上做亦不离于仕上做若谓孔子专在仕上做即不当悦吾斯之未能信若谓孔子专离仕上做又不当云明明德于天下孔子于不即不离之间做到不舍昼夜处何等泛应恰好但后之学孔子者不肖孔子用心故不能反身循理保燮太和所以未免留情于粉白黛绿之间不及造端乎日用寻常之际忙忙急急于蜗名蝇利上用心毕竟要担到死而后已则惑矣故儒之又不容不非也何儒之不当非释之未免癖于空空者心也心即色也色即心也故佛氏之用心处不在即空上做亦非离空上做若谓佛氏在即空上做即不当云是法住法位世间相常住若谓佛氏在离空上做又不当云凡所有相皆是虚妄佛氏于不即不离之间做到圆觉遍通处何等任运恰好但后之学佛氏者不肖佛氏用心故不能行解相应理事无碍所以长年坐在文字理学之乡或寂寞空闲之处悠悠忽忽于动静取舍上用心毕竟要倚墙靠壁则惑矣故释之又不容不非也夫云和尚持论固是但释教言空者终恐不可师云释教所谓空者非谓顽蠢不灵之空乃含吐十虚包罗万有之真空也心若不空则不虚不虚则不灵故老子所谓虚而不属孔子所谓空空如也亦何常离得空字且如世间之空空若非空自不容其云腾鸟飞风动尘起草木山川楼台殿阁四圣六凡种种物象大小纤洪一切音响一上一下一左一右一横一直震作发挥安成一个世界故曰心空及第者良有以也但释凡开口辄以空言心者非无据也要知心之应物如空之不拒诸像发挥耳如其心若不空则是物与物交今乾坤世界之大成凡民众甫之大利若不空何以容受故有情无情具此真空之理错荡为用大以成大小以成小随其形器尽其分量果可有大小乎哉果可无大小乎哉是隐显莫测之教非所以对庸鄙道也今复以虚空譬而晓之且如在室则有一室虚空在堂则有一堂虚空在谷则有一谷虚空在山巅则有广大虚空倘临于日月则有无尽虚空此皆形器分量之别非虚空有大小之不同也虚空既无大小之不同然则心也复有大小之不同欤故曰蟭螟蜉蝣之心心所同也藕丝针眼之空空所同也三教圣人立言设化岂复有不同耶故释之所谓于一毛端遍能含受十方国土含此也坐微尘里转大法轮转此也自心现量现此也万法惟识惟此也因所作坏不坏相展转因因此也一切事究竟坚固究此也圆觉妙心觉此也略举释之言空如此而儒之所谓吾无隐乎尔非露此耶左右逢源非逢此耶明于庶物非明此耶察于人伦非察此耶高坚前后非恍此耶欲罢不能非本此耶万物皆备于我非备此耶儒之既违越不得空字然则道之又越得空欤故玄之又玄玄此也三十辐共一毂运此也凿户以为室埏埴以为器用此也贵以身为天下寄此也爱以身为天下托此也曰彝曰希曰微体此也致虚守静复此也芸芸归根反此也泛兮其可左右恃此也视之不足见听之不足闻用之不可既廓此也不出户知此也不窥牖见此也牒牒而不分别浑此也形无其形物无其物验此也万窍怒嚎散此也大小逍遥乐此也今道之既离不得空字何独怪其释氏之不当言空也故在儒曰君子之于天下在道曰道在天下在释曰佛法在世间果可离于天下世间而谈教也故当时之列为三教者深有谓也设使当时只有一儒教而后之习儒者几能仿佛孔氏之用心而不渐流入于人欲之私者耶只有一道教而后之习道者几能仿佛老氏之用心而不渐流入于搬弄之末者耶只有一释教而后之习释者几能仿佛佛氏之用心而不渐流入于矫现之伪者耶故必由此三教列而鼎立始有交相教养之助然后进步有阶持守便当不致溺于一偏互相诋訿所以儒士之结道者谈保身之方结释者谈治心之要道者结儒士谈人事之节结释者谈实相之真释者结儒者谈日用之常结道者谈形神之妙则雍容和睦一家彼此来往三教他日相逢见而悦之乃故知也得非纳交美好于一时扇淳风于万古欤然虽如是犹有三教话会处到这里更须超脱一步不涉缣纤虽有理莫能伸言辩莫能及文字莫能载因果罪福事业功勋一齐放下前后际断中亦不安只教净裸裸绝承当赤洒洒无回互在儒不知在释不知在道不知然亦不妨在儒也在释也在道也故曰乘委射御之迂造次颠沛之急皆禅也吐故纳新之俗烧丹点汞之愚皆禅也着衣持钵之拘按本宣科之渎皆禅也故我之所谓禅者泛在三教而不为三教所留难亦何妨道冠儒履佛袈裟亦何妨全道全儒全释乎亦何妨一总不着赤条条故禅者诚去执之虚名即禅亦不可得而名矣夫云弟子一向不信有禅但知有儒有释有道而已今聆和尚大教始知真有禅也遂拜辞而去。

　　燕居禅师语录二卷终
嘉兴大藏经　云山燕居申禅师语录


　　云山燕居申禅师语录卷第三

　　嗣法门人合哲等编

　　于野王居士请益法要(讳弘缔附别叙)

　　师访于野居士坐次野云请问和尚既是三教一家何行事相反师云造到极处自是不别若论肤浅之解能不角立相反耶野云如何是三教极处师云难言也野云要请和尚指示师云到此极处岂可以言言岂可以识识在默契之而已野云既曰难言而又何有三教之说师云三教之说有精有粗有权有实若论精实之诣乃不言不识之旨也粗权者乃讲明精实之诣也野云又请教贵教中不言不识之旨为何如师云我教中非是不言其所言者意在言外故随语生解者未免堕在道理皆由知解遂失其旨野云既不用道理不用知解从何处得入师云吾宗门多用棒喝便是入处野云某甲所疑端在棒喝正要请教师云棒喝既是入处又何疑之有然棒喝祖我释迦文佛睹星一着末后拈花契旨传至四七二三二三之后展转传至山僧从上来有宾主接人者有兼带接人者有圆相接人者有一句三句接人者有箭锋相拄接人者总不若棒喝直切痛快获益良多而世人粗浮不识反将醍醐为毒药也野云如何才得棒喝中痛快师云未开口前早已喝未举手前早已棒也还会么野云既未开口喝从何来既未举手棒从何来师云公太不唧溜若知来处必先得个入处试问公有耳么早晚闻驴鸣犬吠便是喝入处公有身么能知涩滑便是棒入处与么契得痛快平生不待棒喝而自明矣复待举而尚疑乎野云棒喝之说似乎无味师云时人多向有味中求不肯于无味中会且如山僧即今连棒连喝公还拟议商量得么复作道理得么若作商量作道理得则颜子不当心斋坐忘堕体黜聪也亦不当甘心于无味也公还肯信此不言不识之旨乎野不觉踊跃有个入处乃云今日始知我颜子坐忘黜聪之谓也遂殷勤留宿更知从上祖师门庭施设直切痛快无如棒喝也师辞行野赠以别叙。

　　燕居和尚悟彻本来面目证诸破山老和尚破山老和尚为之首肯殆佛之心印世之津梁也飞锡入黔随喜玄天洞中缔出言相扣指示之下昭若发蒙始知佛书入我中国几数千百年虽明王硕弼不能废其教者盖实足有以主张天地万物之理而非空虚寂灭之门也缔欲结一庐留和尚而不能欲助之以资斧而又不得勉为俚句其抑古人赠人以言之意乎工拙殆所未计贻笑大方知弗免云烟霞癖所生爱枕南山石世事等浮云间观发太剧养生师屠牛批郤奏刀剨时同野树恬时共行云适放怀满天地沧溟何太窄高僧棘道来杖头挂刀尺破衲携春风终朝餐冰檗延入坐窗前拂麈沛京液相看两眼青偕忘虚室白为问西来意直指庭前柏栖息方信宿高飞举风翮我谓闲关鸟曾恐木亦择何事征涂间精神恒役役乃云驾慈航济世泛大泽此身住虚空乾坤随作客草木自天乔拈来到处掷分付梦中人认道真血脉。

　　聚云沈居士请益法要(讳鲸)

　　云云久仰和尚特来求和尚指示师云若论指示古德有三种接人上上人来闭门打睡接他中等人来瞬目扬眉接他下等人来方以言语接他不过使其自得之而已故曰道在日用奈何日用不知道在寻常奈何寻常不识所以不领古人奥旨者多矣云云释门多是空寂空寂者莫是喜怒未发时耶师举拂云还会么云罔措师云居士大事未明徒言空寂秪增口过耳若论未发如木中有火火未发时谁谓无火而言无者但欠一钻耳士懡　而退。

　　继明李居士请益法要

　　明云某甲年老禅道难习但持些经念些佛以了余年师云不然一息尚存此志不容少懈且持经念佛犹劳心力但直下信得一切现成有甚能与不能明云老身贪睡患不能行师云学道在心何关身事但达其本末亦不昧明云如何是不昧处师云日用之间语默动静行住坐卧遇境逢缘喜怒哀乐何时昧得但溺于情识故谓之昧耳切忌舍此日用而别求不昧也明礼拜而退。

　　完璧刘居士请益法要(讳之玉)

　　士云弟子儒门中学习虽多求其继道统者万中无一师云非特儒门但徒说而不能行者多然亦不知下手处常用知识搀和其间分疏不下所以与道相远璧云请问和尚如何下手师云孟子所谓勿助勿忘便好下手璧云如何是勿助勿忘师击棹一下云还助得么复击一下云还忘得么璧停思师云拟议之间白云万里璧便出师送至门璧以手指胸云从今知这个在腔子里师唤璧璧应诺师云走出腔子来了璧云仍收进去师云大费力生。

　　素明座主请益法要(讳庆旨)

　　明云弟子口喃喃一生究竟终无实得深有愧于大方师云无伤也一切资生业等尚顺正法况经律论藏乎但要识得本命元辰落处则知顺之一字如拱北之星朝东之水无有一法不顺者自然随处作主遇缘即宗如今时亦有文理不通教典不识者于禅席下拍盲讨个入处便作主宰况深穷教理者乎明踊跃而去。

　　素梅陈居士请益法要(讳麟符)

　　梅云请问和尚如何是尽性底工夫师云但尽得自己之性则物性亦皆尽之盖谓人与天地同一根源若会得则参赞天地如示诸掌矣。

　　机缘

　　师在平越一日赴护国寺斋次有僧持纸一幅乞字师云写字之说如酒帘相似一僧云正是师云诸方酒在一边帘在一边山僧酒在帘里僧云将得两杓来么师云勿酒颠好僧抚掌作酒颠势师云果然果然。

　　一日师行次有僧失脚跌倒师云跌牛跌马僧云何不相救师唤僧僧应诺师云跌驴马僧于言下有省曰和尚真婆心师不顾拽杖便行。

　　僧参师拈起拄杖云道道僧从东过西师掷下拄杖云道道僧云恁么早是不着便那堪更道便出师唤阇黎僧回首师云三十棒记在来朝。

　　师一日见僧乃举拄杖云我唤作拄杖你唤作什么僧云不可头上安头师又问一口气不来向什么处去僧作卧势师云不要者样做秪要道一语僧云瓮里何曾走却鳖师谓侍者云拖这死尸出去。

　　师室中问僧云我有时拈护国向白衣庵里有时拈白衣向护国寺去你道我即今在什么处僧云护国寺白衣庵师云三头两面汉僧无对师便打。

　　僧请益云学人有妄起时如何除得师云妄无自性全体即真当出处生随处灭尽你唤什么作妄僧闻通身踊跃从前痼癖一时顿瘳曰学人命根今日断矣师云老僧信你不及试道看僧礼拜归位而立师笑归方丈。

　　师同众经行次有僧云终日经行不知走了多少路师云前三三后三三复云是多少僧无语师云数且你尚不知掠虚头作么便打。

　　一僧请益师拈拂子云见么僧夺拂子击棹一下师云未在僧不顾师云是非不得处道将一句看僧云是非里荐取师便打僧有省礼谢而退。

　　师入园次僧云诸般总在生芽师云根在何处僧云芽聻师云犹要乱统僧云毕竟根在何处师唤阇黎僧应诺师云根在何处僧悟近前合掌云谢师慈悲便拜师劈脊两踏僧云做什么师云不见道为人须为彻。

　　一僧看等图云不过是个等图师云泥里有刺僧无语师便掌云会么僧无对师连掌打退。

　　一日师领众赴斋至一古祠边于木上坐云在此上堂有解问者置一问来僧问急水滩头如何把柂师云瞻之仰之僧进前三步师便喝僧拂袖便行师云好个阿师又与么去也又一僧问云百尺竿头如何进步师云好与三十棒进云学人过在甚么处师便打居士问诸树发生因甚槐树不发生师云荣者荣枯者枯士无语师呵呵大笑便行。

　　师归庵一僧云和尚在古祠边上堂日后还许五显神住么师云汝道他少个甚么僧云怎奈五显何师云智者见之谓之智僧无语傍僧作挖耳势师展两手云是金终不博金。

　　一日师从方丈出一僧闭目而坐师近前作女人拜僧走起便喝师不顾拽杖便行。

　　一日师入城僧云请问和尚如何是善应诸方所师云东门南门西门北门僧无语师云我行荒草里汝又入深村。

　　师坐次主人捧心经至师前礼拜起白云大众初进茫无所知乞和尚就心经开示令渠得入师云若论心经无时不开示也众作礼师以经掷地僧拾经置师座师云止止不须说我法妙难思便归方丈。

　　一僧作务师在傍有僧唤吃小食师云放下那头提起这头僧云提起放下有甚了日师云也须验过僧无语师云将谓识好恶。

　　一日师出外会中有二僧问答师回一僧请师辨真伪师云你举看僧云某甲在芟草问同参和尚去后大众以何为主同参竖起拳某甲云四大坏时还有这个么同参便喝复问某甲云你问我我则恁么我问你又作么生某甲便竖起茎草云会么同参便与某甲一掌今来请师辨个真伪师云棒喝交驰傍提一半到这里我也理会不得僧罔措师云将谓是华顶峰头客原来是平田庄里人。

　　僧问全身放下时如何师云到江吴地尽隔岸越山多僧拟议师便打。

　　僧问日用中步步踏着因甚不明师以拄杖击柱云木上座为汝证明僧罔措师云去。

　　僧问唤作竹篦则触不唤作竹篦则背不触不背唤作什么师云看脚下僧云恁么则触也师一喝僧近前云和尚师与一掴云会么僧便喝师云作家禅客僧拟进语师便归方丈。

　　僧问日用寻常明明白白因甚道不出师云只因明明白白僧礼拜师云错。

　　僧问如何是前三三后三三师云前三三与后三三僧云是多少师云苍天苍天。

　　僧问如何是忠恕之旨师云我这里一贯也无僧停思师云礼拜了退。

　　僧问不得扬眉瞬目指东话西和尚以何法接人师作听势僧理前话师云姹女已归霄汉去痴耶犹向火边栖。

　　僧问有为无为拈向一边如何指示师默然僧不契师云去顶门眼开时再来吃棒僧又无对师掷拂子便行。

　　僧问今日堂中厮闹时如何师云江西湖南子僧停思师云汝是苏州人是否僧便拜师云以后不可再空头。

　　僧问昨日热今日冷时如何师云昨日热今日冷聻僧不契师叱退。

　　僧问如何是无位真人师扬眉示之僧不契师云昨夜斜风斜雨里桃花落尽树头空。

　　僧参师云甚处来僧云西蜀师云来此作么僧云特来与和尚相见师云将甚么来见僧竖拳师云在何处得来底僧便喝师便打次日普请担柴师见问云昨日公案何如僧放下柴师云担不起那僧担起便行师云俊哉。

　　僧问朝打三千暮打八百未审棒头落在何处师便打僧拟进语师复打。

　　僧问如何是大道师云大道透长安僧云甚处是长安师云七纵八横僧云某甲不会师连喝两喝僧罔措师连棒打出。

　　行实

　　师因合明段居士请示入道因缘师云余乃西蜀忠南巴蔓子李氏年十九依大休仙法师落发攻讲肄次访高原昱论师习唯识楞伽相宗诸要其后在合阳钓鱼城患痢病昼夜不宁见学不得力始奋志参禅病愈后住静忠南垫邑吊岩山一日闻本师自天童付嘱归川众迎至梁山县太平禅寺余即往参话及高原论师老人云高原大师乃海内一人固当从之但要识唯识之旨所谓得本方不外末言毕遂拈拄杖云汝还识这个么余云拄杖子老人但笑余问肇论所谓物不迁时如何老人拈拄杖打云汝又道不迁师不荐老人归堂余随后问云即今四大根尘刹那迁改如何得不迁去老人以拂子拂余面云汝又道不迁余又不荐至解制日老人云年年七月十五唯有今年最苦云云以拄杖一时打散大众归方丈余疑佛法一事那在打上特入方丈辞去老人云我这里不曾多了你莫是嫌淡薄么余曰有亲谊在彼要去看他老人云汝既出家谁是你亲的更要往那里去余再三要去老人云汝既要去去则再来余遂辞归一日见鸦飞恍有个入处却思唯识变现楞伽现量与本师打人无异方自责穿凿之心最为可恨仍返万峰余素好穿破衲老人一见乃戏曰孙行者你来也余便礼拜随入客堂坐次时月竹和尚曰兄既肯来救得了也竹即翘左脚问余是个什么余云大似驴脚竹复翘右脚云又是个甚么余无对竹云肝胆尽露余奋激力参遂至行亦不知坐亦不知动静忙闲一总不知忽闻傍僧云春色满园关不住一枝红杏出墙来余不觉身心轻快一日老人因庭前枯柏发出三枝命大众着语多不契余着语云应是几年无事客一朝突出夺山光老人云却有复生之意余在堂中与好说话者结不语社如言笑者自跪香一炷必待大彻方休一日往白云庵同众竖屋见土堆崩倒如桶底脱相似遂云自今已后再不被境颟也一日普请挑柴老人见云大似饥鬼担枷余作担枷势老人笑而已时老人结制于中庆寺值天旱饭食不继余辞去老人云古人为道忘躯纵吃白水亦要同住余遂止一日渠邑众檀越请老人于祥符寺结制命余为西堂值入室老人问内不放出外不放入正恁么时以何为界余答看脚下老人云略较些子余便喝一日老人复问我现是僧如何是佛余云德申从来不眼花老人休去及解制回万峰余辞归养病老人云汝病要吃些肉便好余云将肥底杀来老人云要汝偿他命在余厉声云这畜生要甚么命老人亦休去余临行老人送以偈曰瓢笠新新逐暑行相忘到处可容身不因病断膏肓骨孰向楞伽问水云遂归忠南病痊复上万峰省觐时有僧自天童来带得费隐法叔三十四世源流着颂呈上老人老人垂问亦命大众着颂余着颂毕呈上老人批曰着语甚当颂意稍可此两全中更加留心切勿以此懈怠(其着颂另载一卷)余因事复辞归老人以偈寄余曰无端平地起风波恼杀孤鱼没奈何拟把丝纶轻一掷吞吞吐吐复来么余又转万峰一日随老人应江安蟠龙寺制值上堂余出问虾蟆丘蚓尚解谈禅跛鳖盲龟却能知有因甚怜俐衲僧返道不会老人云好个问头余便喝老人云转见漏逗余云只得恩深转无语怀抱自分明便礼拜一日老人举僧问古德云皓月当空时如何德云月落后来相见老人问既是月落后作么生相见余答正好吃棒老人命复颂出余颂曰秋月明兮秋风清故把瑶琴月下鸣夜尽管弦声断后玉楼人静却惺惺老人甚喜答偈云恶声大发太心孤险似当阳捋虎须分付一枚蜜果子逢人谩道苦葫芦时一僧对老人云首座答语正好吃棒似与月落后境界不恰老人云汝未梦见他吃棒意在其僧愧悔余一日辞下山相随从者一十八人及老人住叙府时发书遣人接余同住余未赴老人归万峰至大竹县佛恩寺余乃诣彼省觐一日老人书源流付余偈云万峰客作已多年一世眼高期浪传分付东瓜与瓠子大端种草自天然时崇祯癸未蒲月廿二日也余辞曰德申病躯难堪是任老人云不须推托遂受之老人云汝若肯住万峰即交汝住汝若不住亦随汝便余参老人之始末乃尔也师得法未几即有忠南僧俗至山接师破祖送至忠南楞伽庵而别适有江安县僧俗接破祖住万顶山破祖遂命请师住持师乃受请先于本邑炉筵流中寺结制次入万项未几百废俱举四方学者闻风麟至遂成丛席因蜀大乱四境震惊诸学者辈强师入黔师既入黔宗风大振初住威阳茅坡九龙山不数载有宰官居士洎都刚司迎师阐化于省之大兴寺后安定马公致礼迎师住麦新太平庵都匀观音寺庆阳冯公迎住　峨高真观阳宝两山耆宿绅士协力于后山另建楞严阁留师久住修造工竣师入川省觐破山老人至夜郎僧俗留住雷音寺其寺两庑回廊俱毁乃为重修工毕入川因道途阻滞由是欲扫让祖塔乃入楚经都梁至青螺山山有静室系师法嗣所创僧俗留师结制大恢青螺二载是时云山之应赴仰师道化乃有进修之志迎师至山大众合爨苦留住持遂投诚受戒寺亦将颓且非丛林规模师即统众苦心浩力越三年焕然一新遂成丛席适康熙庚戌值师六旬四来诸法子辈一时云集复鸠众协力于山之东别云峰下建绍祖峰塔一座越一载工竣以扫塔之愿未了即游南岳九龙盆留师住刚一载之江陵欲归川扫破老人塔适会总戎王公玉山留住未几宝庆太守李公子受亦至会师于王公署中李公力挽师返武攸同舟而上复住云山又一载交与法嗣云公主席过住西乡梅坪是山系师之法子林公开建未及完备彼地善信迎师至院师竭力修缉一日师赴请凤凰过燕子关房岭见山势幽避竹木蓊翠有休老之意时刘氏舍地一片构静室一所题名竹轩与众曰此老僧休老之所也不数月中秋节至前一夕命知事备茶集众于其室乃曰今宵赏月众曰今宵但是十四明晚方正中秋师笑曰汝等但知明夜赏月安知来夜有月无月一众不省至明日酉时分示微恙至戌时星月皎洁映窗如昼泊然坐脱时正康熙十七年戊午茶毗后众迎灵骨归绍祖峰塔中其竹轩火池亦建塔以藏师衣钵齿发盖亦了师休老之念世寿六十九腊五十开法于黔蜀楚三省坐刹十四语录八卷又着楞严总论注心经易知八识规矩各一册行世。

　　燕居禅师语录三卷终
嘉兴大藏经　云山燕居申禅师语录


　　云山燕居申禅师语录卷第四

　　嗣法门人合哲等编

　　源流着颂(系师在众时破山老人垂问着语复命颂出)

　　六祖下第一世南岳怀让禅师金州杜氏子生时有白气应于玄象性惟慈让父乃安名怀让十五出家参六祖祖问甚处来曰嵩山祖曰甚么物恁么来师无语遂经八载乃有省白祖曰某甲有个会处祖曰作么会师曰说似一物即不中曰还假修证否师曰修证则不无染污即不得曰秪此不染污诸佛之所护念问如何是诸佛之所护念师答特地一场愁颂。

　　归来八载竟何如坐断嵩山一物无脱体风流俱卖尽只今赢个觜卢都。

　　第二世马祖道一禅师谥大寂汉州　邡人姓马幼于罗汉寺出家唐开元中习禅定于衡岳让和尚知是法器往问曰大德坐禅图作甚么师曰图作佛让乃取一砖于庵前石上磨师曰磨作甚磨让曰磨作镜师曰磨砖岂能成镜曰磨砖既不成镜坐禅岂能成佛师曰如何即是曰如牛驾车车若不行打车即是打牛即是师闻示诲如饮醍醐侍奉十秋日益玄奥问除却牛车作么生道答相随来也颂。

　　千斤垂饵在钩头惟钓狞龙不钓鳅既是冲云拿雾客钩竿折却任遨游。

　　第三世百丈怀海禅师谥大智福州长乐王氏子四岁离尘三学该炼参马祖一日侍祖行次见一群野鸭飞过祖曰是甚么师曰野鸭子祖曰甚处去师曰飞过去也祖把师鼻扭负痛失声祖曰又道飞过去也师于言下有省次日祖升座众才集师出卷却席祖便下座问马祖扭鼻百丈卷席是同是别答和声便打颂。

　　鼻头扭住豁然倾哭笑声摧平不平座下攃开清白眼满堂依旧可怜生。

　　第四世黄檗希运禅师谥断际闽人幼于本州黄檗山出家参马祖值祖迁化时百丈庐于塔傍运乃请问祖平日得力句丈举再参因缘曰老僧昔被马大师一喝直得三日耳聋师闻不觉吐舌问马祖一喝为甚黄檗吐舌答忤逆闻雷颂。

　　一喝当阳吐舌回铁山当面势崔巍诚然不是闲家具忤逆闻之响似雷。

　　第五世临济义玄禅师谥慧照姓邢曹州南华人幼负出尘志落发进具便慕禅宗在黄檗参侍三年行业纯一睦州为首座勉令问话师乃三问佛法的的大意三度被打遂辞首座曰早承激劝问话惟蒙和尚赐棒所恨愚鲁且往诸方行脚去首座白运曰义玄虽是后生却甚奇特若来辞和尚当方便接伊来日师辞运指见大愚愚问甚处来师曰黄檗曰黄檗有何言句师曰某甲请问佛法的的大意三问蒙和尚三打不知某有过无过愚曰黄檗恁么老婆心为汝得彻困犹觅过在师于言下大悟乃曰黄檗佛法无多子问临济在黄檗处得力在大愚处得力答知即得颂。

　　为人彻骨得人愁业识忙忙向外游直待是非来入耳从前知己反为仇。

　　第六世兴化存奖禅师参临济为侍者后到大觉为院主一日觉唤云我闻你道向南方行脚一遭杖头不曾拨着一个会佛法底人你凭个甚么道理与么道奖便喝觉便打奖又喝觉又打奖曰某甲于三圣师兄处学得个宾主句总被师兄折倒了也愿与某甲个安乐法门觉云者瞎汉来这里纳败阙脱下衲衣痛打一顿奖于棒下荐得临济先师于黄檗处吃棒底道理问脱下衲衣是甚么意答鲸吞海水尽露出珊瑚枝颂。

　　连喝分明不较迟却来纳败复停思衲衣脱下才堪打剔起先师两道眉。

　　第七世南院慧颙禅师河北人上堂云赤肉团上壁立千仞时有僧问赤肉团上壁立千仞岂不是和尚道师曰是僧便掀倒禅床师曰你看这瞎驴乱作僧拟议师便打趁出问如何是赤肉团上壁立千仞答出入往来奈何不识颂。

　　风吹日炙几千般妙在当人赤肉团拟议不来直打趁秪教忍气又吞酸。

　　第八世风穴延沼禅师余杭刘氏子一应进士不第乃依本州开元寺智公披剃参南院颙曰入门须辨主师曰端的请师分颙于左膝一拍师便喝颙拍右膝师又喝颙曰左边一拍且置右边一拍作么生师曰瞎颙便拈棒师曰莫盲加瞎棒夺打和尚莫言不道颙曰南方一棒作么生商量师曰作奇特商量师问此间一棒作何商量颙拈拄杖曰棒下无生忍临机不见师师于言下大彻玄旨问此间一棒作么生商量答佛法大有只是牙疼颂。

　　才到丛林夺打师等闲商确竖降旗干戈卸尽全机露日用腾腾任所之。

　　第九世首山省念禅师莱州狄氏子受业于本郡南禅寺常密诵法华晚于风穴门下克知客沼上堂举世尊以青莲目顾大众乃曰正当恁么时且道说个甚么若道不说而说又是埋没先圣且道说个甚么师乃拂袖下去沼掷下拄杖归方丈侍者随后请益曰念法华因甚不抵对和尚沼曰念法华会也问如何是世尊不说说答五里一个亭十里一个铺颂。

　　举起青莲目顾人一番拈出一番新坐中幸是攀花手不犯枝头一点春。

　　第十世汾阳善昭禅师太原俞氏子一切文字不由师训自然通晓十四剃发受具杖策游方历参知识七十一员最后乃到首山一日首升座师出问百丈卷席意旨如何念曰龙袖拂开全体现曰师意如何念曰象王行处绝狐踪师于言下大悟遂提坐具顾视大众曰万古碧潭空界月再三捞捷始应知礼拜归众有僧问见何道理便尔自肯师曰正是我放身命处问如何是他放身命处答一毛头上罢功勋颂。

　　当时卷席是何意倒腹倾肠说向君攃手去来登大任太平寰宇宿将军。

　　第十一世石霜楚圆禅师全州清湘李氏子廿二依湘山隐静寺得度其母有贤行勉令游方闻汾阳道望为天下第一决志亲倚经二年未许入室每见必诟骂或毁诋诸方及有所训皆流俗鄙事一夕诉曰自至法席不蒙指示念岁月飘忽己事未明有失出家之利语未卒昭叱曰是恶知识敢裨贩我怒举棒逐之师拟申究昭掩其口师大悟乃曰是知临济道出常情师后出世室中插剑一口以草鞋一双水一盆置在剑边每见人入室即曰看看有拟议者师曰险丧身失命了也便喝出问如何是道出常情句答知恩者少负恩者多颂。

　　寻常诟骂探根源掩口分明不必言凡入门来但教看莫教刺脑入胶盆。

　　第十二世杨岐方会禅师袁州宜春冷氏子少警敏不事笔砚及出家阅经辄自神会参慈明自南源徙道吾石霜师皆佐之总院事依之虽久未有省发每咨参圆曰库司事繁且去他日又问圆曰监寺异日儿孙遍天下何用忙为一日圆适出雨忽作师侦之小径既见遂搊住曰这老汉今日须与我说不说打你去圆曰监寺知是般事便休语未卒师大悟即拜于泥涂问曰狭路相逢时如何圆曰你且躲避我要去那里去问一朝搊住见个甚么答逢人切莫错举颂。

　　几日已前寻不见一朝搊住却相逢相逢底事如何举一个金刚虫蛀空。

　　第十三世白云守端禅师衡阳葛氏子及冠依茶陵陏和尚披剃往参杨岐会一日会问受业师为谁师曰茶陵陏和尚会曰吾闻伊过桥遭攧有省作偈甚奇能记否师诵曰我有明珠一颗久彼尘劳关锁今朝尘尽光生照见山河万朵会笑而趋起师愕然通夕不昧黎明咨询适岁暮会曰汝见昨日打驱傩者么曰见会曰汝一筹不及渠师复骇曰何谓也会曰渠爱人笑汝怕人笑师大悟问爱笑怕笑相去多少答灼然颂。

　　见得分明悟得亲拈来犹涉眼中尘如何打动驱傩鼓一笑令人破口唇。

　　第十四世五祖法演禅师绵州邓氏子年三十五祝发受具习唯识后参白云举僧问南泉摩兄珠话端叱之师领悟作偈呈端乃印可令掌磨事未几至语师曰有数禅客自庐山来皆有悟入处教伊说亦说得有来由举因缘问伊亦明得教伊下语亦下得秪是未在师于是大疑私计曰既悟了说亦说得明亦明得如何却未在遂参究累日忽然省悟从前宝惜一时放下后曰吾因兹出一身白汗始明得下载清风问如何是下载清风答沧海尽教枯到底青山只得碾为尘颂。

　　从前宝爱尽掀翻独自无依晓夜寒下载清风空寂寂轮王不戴宝花冠。

　　第十五世圆悟克勤禅师彭州骆氏子世宗儒日记万言因见佛书如获故物即出家参五祖演尽其机用演皆不诺乃谓演强移换人出不逊语忿然而去后因染病困极以平日见处试之无得力者追绎演言病痊寻归五祖演见而喜令参堂入侍者寮方半月会部使者解印还蜀诣演问道演曰提刑少年曾读小艳诗否有两句颇相近频呼小玉原无事秪要檀郎认得声提刑应诺诺演曰且仔细师适归侍立次问曰闻和尚举小艳诗提刑会否演曰他秪认得声师曰秪要檀郎认得声为甚么却不是演曰如何是祖师西来意庭前柏树子聻师忽有省遽出见鸡飞上栏杆鼓翅而鸣复自谓此岂不是声遂袖香入室通其所得呈偈曰金鸭香消锦绣帏笙歌丛里醉扶归少年一段风流事只许佳人独自知演遍谓山中耆旧日我侍者参得禅也问毕竟在声色里作得窠臼么答动容扬古路不堕悄然机颂。

　　问声指出庭前柏悟得庭前柏是声试问此中端的旨黄鹦啼散柳烟轻。

　　第十六世虎丘绍隆禅师和之含山人九岁出家初参长芦信以沾法味后参圆悟勤问曰见见之时见非是见见犹离见见不能及举拳曰还见么师曰见勤曰头上安头师闻脱然契证勤叱曰见个甚么师曰竹密不妨流水过勤肯之俾掌藏有问勤曰隆藏主柔易若此何能为人勤曰瞌睡虎耳问一个拳头作么生会答穿却鼻孔颂。

　　口念楞严手握拳大都不是老婆禅当机幸有通霄眼未免遭他把鼻穿。

　　第十七世应庵昙华禅师蕲州黄梅江氏子遍历诸方不契后至云居参佛果果痛与提策及果入蜀指见彰教隆隆迁虎丘师侍半载顿明大事后住归宗时虎丘忌日师拈香云平生没兴撞着这无意智老和尚做尽伎俩凑泊不得从此卸却干戈随分着衣吃饭二十年来坐曲录床知他有甚凭据虽然一年一度烧香日千古令人恨转深问如何是无意智答理合如是颂。

　　醉把番书一笔涂逢人卖弄逞规模若非李白知肝胆安使蛮兵毛骨苏。

　　第十八世密庵咸杰禅师福州郑氏子参应庵于明果庵孤梗难入屡遭呵叱一日华问如何是正法眼藏师遽答破沙盆华领之问如何是破沙盆意旨答八面玲珑颂。

　　正法眼藏不可论只堪一个破沙盆玲珑八面无根亸撞着昆仑一口吞。

　　第十九世破庵祖先禅师广安王氏子先已工夫稳实见地明白密庵住杭州灵隐分师半座有道者请益胡孙子捉不住愿闻垂示师曰用促他作么如风吹水自然成纹时无准侍傍大悟问胡孙子作么生促答高着眼颂。

　　胡孙自古任那和一丈风高一丈波拟要一拳直打杀不因年久却成魔。

　　第二十世无准师范禅师蜀之梓州雍氏子参育王佛照照问何处人师曰剑州照曰带得剑来么师随声便喝照笑曰这乌头子也乱做复至灵隐时破庵居第一座有道者请益胡孙子话师侍傍大悟问且道胡孙子在甚么处答秪这是颂。

　　路逢人问胡孙子蓦地牵来秪这是昼夜忙闲任去留从兹不受他人使。

　　第廿一世雪岩祖钦禅师婺州人虽在径山无准会下多年并无一语打着心下事每室中举主人公便可　跳过得若举衲僧巴鼻佛祖爪牙更无下口处此病碍在胸中十年后过浙东天童育王一日佛殿前闲行自思忖忽然抬眸见一株古柏触着向来所得境界和底一时飏下碍膺之物扑然而散如在暗室中出在白日下走一转相似方见得径山老人立地处正好三十拄杖问如何是径山立地处答窄颂。

　　抬眸唯见一株柏触着当人顶门窄碍膺无边当处消径山老汉无踪迹。

　　第廿二世高峰原妙禅师吴江徐氏子始参断桥伦次谒雪岩才入室请益被一顿痛棒打出后凡入门便问谁与你拖这死尸来声未绝便打出一日睹演祖真赞日前拖死尸句子蓦然打破后侍钦于天宁一日钦问日间浩浩时作得主么师曰作得曰睡梦中作得主么师曰作得曰正睡着时无梦无想无见无闻主在甚么处师无语钦嘱曰从今日去也不要你学佛学祖也不要你穷古穷今但只饥来吃饭因来打眠才眠觉起来却抖擞精神我这一觉主人公毕竟在甚么处安身立命师奋志入龙须自誓曰拼(此生)做个痴呆汉决要这一着子明白越五载忽同宿友推枕堕地作声廓然大彻问枕子堕地时如何答虾跳不斗颂。

　　堪笑高峰伎俩穷琉璃坑堑时时有枕子扑落在床头虾跳原来不出斗。

　　第廿三世中峰明本禅师钱塘孙氏子参高峰因诵金刚经至荷担如来处恍然解开二十五岁观流泉有省即诣妙求证妙打趁出既而民间讹传官选童男女师因问忽有人来问和尚讨童男女时如何妙曰我但度竹篦子与他本于言下洞然彻法源底问我但度与竹篦子时如何答无孔铁锤当面掷颂。

　　分明一个竹篦子拟议思量折却齿佛祖鼻头秪半边及乎触碎不相似。

　　第廿四世千岩元长禅师越之萧山人姓董十九弃家因随众入丞相府饭僧中峰遥见师呼至谓曰汝日用何如师曰念佛曰佛今何在师拟议本厉声叱之师跽求法要本授以狗子无佛性话师即缚茅于灵隐山中胁不至席者三年因过亭闻雀声有省亟见本具陈所悟本复叱之师愤然归时夜将寂忽鼠翻食猫之器堕地有声恍然开悟觉身跃起数丈如蝉蜕污浊之中浮游玄间上天下地一时清朗问鼠翻猫器时如何答八角磨盘空里走颂。

　　夜闻老鼠翻猫器忽尔话头俱打失污浊浮游直下无俨如蝉蜕飞天疾。

　　第廿五世万峰时蔚禅师温州乐清金氏子参虎跑止岩和尚付三不是公案参究累月未得其旨正在疑网中忽闻寺僧举百丈问沩山云不可唤作净瓶唤作甚么山踢倒净瓶便行师蓦然打破疑团后闻千岩和尚偈有寄语诸方参学者莫教错过好时光之句径过千岩一日普请斫松次蔚拈一圆石作献珠状云请和尚酬价长曰不值半文钱师曰瞎长云我也瞎你也瞎师云瞎瞎长命居堂中第一座问净瓶踢倒时如何答庆快平生颂。

　　净瓶踢倒绝周由献出明珠索价酬不值一文瞎瞎瞎灯笼露柱闹啾啾。

　　第廿六世宝藏普持禅师万峰付师偈曰大愚肋下痛还拳三要三玄绝正偏临济窟中狮子子灯灯续焰古今传问如何是窟中狮子答骇杀人颂。

　　临济窟中狮子子吟风啸月何其美逢人露爪奋全威一唼血流千万里。

　　第廿七世东明慧旵禅师湖广王氏子参宝藏持一日持问心不是佛智不是道汝云何会旵向前问讯叉手而立持呵之曰汝在此许多时还作这个见解师乃发愤忘寝食至第二日蓦然彻法源底遂呈偈曰一拳打破太虚空百亿须弥不露踪借问个中谁是主扶桑涌出一轮红持笑曰虽然如是也须善自护持问虚空作么生打破答弹指云破也破也颂。

　　打破虚空秪一拳顶门击碎髑髅穿须弥倒走无踪迹明月芦花色俨然。

　　第廿八世海舟普慈禅师常熟钱氏子因听楞严但有言说都无实义乃曰言说今日愈多遂参万峰蔚拜求示实义蔚便劈头两棒拦背两踏复两踢曰只者是实义慈曰好则好太费和尚心力蔚与偈自以为得遂庐于洞庭廿九年有僧问曰曾见何人曰我与宝藏同参万峰僧曰有何所见慈举前话曰但要人知痛痒的是实义是妙心言说尽属皮毛僧笑曰据此见解生死尚未了何得云悟乃激见东明及至适设斋便问今日斋是甚滋味旵曰到口方知说即远矣曰如何是到口味旵打灭灯曰识得灯光落处味即到口慈罔措旵次日问曾见何人曰见只一人说出恐惊旵曰但说何访曰万峰旵曰为叙先后耶为佛法耶若叙先后万峰会下不止千人若论佛法老阇黎未梦见在若亲见万峰万即今在甚么处慈面赤罔然于是三昼夜寝食俱忘偶值灯绳断堕地大悟旵曰阇黎承嗣万峰去么曰你今为我打彻岂得承嗣万峰旵遂出关升座付嘱。

　　知他落处命根断后面拈来浑没算两眼洞开空劫前一场好事无人判。

　　第廿九世宝峰智瑄禅师苏州吴江范氏子居南京高峰寺天奇瑞来参瑄问四川境界与我此间境界如何曰江山虽异风月一般瑄竖拳曰还有这个么曰无瑄曰因甚却无曰非我境界瑄曰如何是你境界曰诸佛不能识谁敢强安名瑄曰汝岂不是着空曰终不向鬼窟里作活计瑄曰西天九十六种外道汝是第一瑞拂袖便出问唤甚么作鬼窟答龙袖拂开全体现象王行处绝狐踪颂。

　　等间接物问缘因铁额铜头峻莫禁只看目前多意气不知足下水泥深。

　　第三十世天奇本瑞禅师江西钟陵江氏子参一归何处后往南京过军县偶行问如梦而惺始觉从前所悟所证一场懡　乃往见宝峰瑄和尚为之印可付之偈曰济山棒喝如轻触杀活从兹手眼亲圣解凡情俱坐断昙华犹放一枝新问如何是杀活手眼答棒如雨点喝似雷奔颂。

　　拄杖生疮拂子疼其中病痛叫谁论若将此话传天下石女闻之也断魂。

　　第三十一世无闻正聪禅师邵武光泽奚氏子参天奇瑞问苦乐皆心因何外取师曰秪为不了瑞曰是非皆事因何妄承师曰错认定盘星瑞曰迷悟皆人因何不懂师曰早知灯是火岂向四方求瑞乃付师偈曰导者心同慈妪心争教赤子困群阴辅成架海金梁子佛缺方知补浩仁问如何是赤子意答提起便尿颂。

　　垂慈一曲和歌声打破群阴赤子生苦乐悟迷总不得丝毫不挂太伶仃。

　　第三十二世月心德宝禅师金台吴氏子参聪和尚便问十圣三贤已全圣智如何道不明斯旨聪乃厉声曰十圣三贤尔已知如何是斯旨速道师下语不契心路俱绝乃乞聪代语聪呵曰着实参始得师洗菜次忽一菜叶堕水逐水转捉不着乃有省携篮归聪见师喜跃便问是甚么师曰一篮菜聪曰何不别道一句师曰请和尚别问来后再参值雨寒烘炉聪问人人有个本来父母子之父母今在何处师曰一火焚之聪曰恁么则子无父母耶曰有则有只是佛眼觑不见聪曰子见么曰亦不见聪曰子可不见曰若见则非真父母聪曰善哉师遂呈偈聪曰即此一偈堪绍吾宗问一篮菜作么生酬答错错颂。

　　菜叶翩翩水上浮当人刺瞎一双眸如云父母今何在佛眼难觑一偈酬。

　　第三十三世幻有正传禅师姓吕籍溧阳十九于荆溪显亲寺依乐安祝发即发愿曰若不见性明心誓不将身倒卧一夜闻琉璃灯花熚爆声有省直造北方参宝和尚于京都观音庵宝问上座何来师曰南方宝曰来此拟需何事师曰乞和尚印证心地宝曰若果认得心地便休更有何印证耶师曰虽然不得不举似过宝曰一一明说来师具实语到中间宝蓦趯出一只鞋曰向这里道一句看遂把师话头一齐打断通夕不寐明晨犹伫立檐下宝见唤师师回顾宝翘一足作修罗障日月势师乃豁然大悟问翘足时如何答珊瑚枝枝撑着月颂。

　　唤伊翘足作修罗拨转方知不较多独立千峰明大用逢人击碎瞎驴窝。

　　第三十四世密云圆悟禅师世族蒋籍宜兴在俗时挑柴过一山湾忽见一堆柴突露面前有省遂依龙池幻和尚祝发二六时中看得心境两立乃请益传传曰你若到这田地便乃放身倒卧师益昏惑嗣后愈加骂詈师惭闷交感至汗流二七日方苏只是恍惚不稳一日自城归过桐棺山顶忽觉情与无情焕然等现觅纤毫过患不可得正所谓大地平沉底境界时传迁北京师往省觐传问老僧离汝三年有新会处么师曰一人有庆万民乐业传曰你又作么生师问讯云某甲得得来省觐和尚传曰念子远来放汝三十棒师便出后传上堂付师衣拂又一日唤师入室曰老僧昨夜起来走一回把柄都在手里了汝等为我扶持佛法师便出呈偈曰若据某甲扶佛法任他○○○○○都来总与三十棒莫道分明为赏罚问桐棺山顶见个甚么答普颂。

　　踏破桐棺山日轮正当午普有情拍手无情舞一条拄杖血腥腥或是或非劈脊搂。

　　第三十五世破山海明禅师蜀大竹简氏十九依大持律师祝发从慧然法主听讲楞严至一切众生皆由不知常住真心处发起疑情将十卷熟读一遍于七处征心八还辩见文中恍有入处只是一味道理印证一日诣讲主请益主以因缘譬喻种种开示只是不决其疑遂出书偈曰我为生死来出家何须更算海中沙无常杀鬼卒然至锦绣文章乱似麻遂出蜀终日闷闷疑着此事每看古人公案如银山铁壁相似誓愿住山若不明此事终身不下山遂住破头山草衣木食三载一生伎俩尽情般弄验过只是胸中厮结不开昏沉散乱打并不下看高峰录以七日为限刻期取证依他法则做了四五日两眼昏花脚手无力行路似云浮空亦不惊恐怕怖只是这些无意味语疑不自决如有气死人一般一日发激到悬岩上立定自誓云悟不悟性命在今日了辰时立起立到未时眼前惟有一平世界更无坑坎堆阜举足经行不觉堕落岩下损伤一足至夜翻身忽痛有省密举从前所疑所碍者如获故物方放身睡到天明高声叫云屈屈时有一居士诣前云师脚痛么即与劈面一掌云非公境界足一百日后如旧复遍参憨山博山后到金粟参密云悟和尚乃受印记问汝等道我当时足疼时如何答原来原来颂。

　　悬岩失足脚头轻掷地惟闻痛快声更有樵人来借问迎风一掌罢南征。

　　燕居禅师语录四卷终
嘉兴大藏经　云山燕居申禅师语录


　　云山燕居申禅师语录卷第五

　　嗣法门人合哲等编

　　颂古

　　世尊一日升座大众集定文殊白椎云谛观法王法法王法如是世尊便下座

正体凝然踞法台几番脱卸负羞回令人却笑文殊老更把一毛眼上栽

　　灵云睹桃花悟道

淑气催晴鸟乱啼夭桃含笑露春枝灵云一见多情处打落残红逐马蹄

　　临济三顿棒

举起鞔天空索价拈来就地便还钱既知不犯当头令恶发南边动北边

　　临济示众云有一无位真人常在汝等诸人面门出入未证据者看看时有僧问如何是无位真人济下绳床搊住云道道僧无语济托开云无位真人是什干屎橛

为人彻困哪吒怒忿三略六韬神机已逐

　　诸可还者自然非汝不汝还者非汝而谁

还处不还不还还处堪笑瞿昙舌头无骨

　　一日气不来向甚处去

髑髅函盖去八字不成文山断疑无路溪回别有村

　　棒打石人头暴暴论实事

鼓宫宫动鼓角角动拟议商量不中不中高山流水稀音下里巴歌雅颂观音大士耳双聋直至而今顶门重

　　文殊三处过夏

在此不出在彼忘归三处过夏兮针劄不入百千万个兮肿不益肥当时迦叶能行令好与瞿昙下一椎

　　庵主借塔样

堪笑两个庵主相逢便诉艰苦塔样不辞借看秪怕钉桩摇橹

　　南泉庄上吃油糍

觅他黄檗拟青皮服了还同未服时行至途中瞑眩也始知用药毒如砒

　　德山托钵

言不妄发令不虚行罢鼓休征时英雄难窥展旗布阵时突出中师长枪短剑血淋漓盖代功勋谁识伊

　　女子出定

赚他女子全身堕若是知音都勘破潦倒瞿昙巧指呈至今翻作弥天祸

　　干屎橛

琉璃殿上生青草怪鸟巢中产凤雏拈毒药化醍醐从来无法强匡扶乾坤逼塞成何事那个男儿不丈夫

　　倩女离魂谁是真者

不出户有生涯枯枝老干发新丫须知别有阳春力几树婆娑几树华

　　藏身处无踪迹无踪迹处莫藏身

是非曾不到山隈凿个新池月自来君不见古楼台是处是弥勒无门无善财

　　大隋乌龟

本色还他老大隋赤条条地断人疑草鞋覆却如相委勘破庵中老古锥

　　须弥山

黑漆漆明历历雨洒不着风吹不入空山无伴侣栗棘横担大海起波澜万仞壁立

　　台山婆子

台山婆子逞风流勘破何曾得出头山寂寂水悠悠铁蛇横古路毒气逼人愁

　　百丈野狐

壮士生平意气赊尚遗须发对菱华一时镜破须眉落始信从来不出家

　　睹星悟道

释迦昨夜睹明星打失一个破布袋天明起来摸布袋布袋已成七八块啐秪堪付与城东童氏药婆补个药囊贮取甘草麻黄细辛姜桂

　　山居口占

为僧何故爱山居为爱山居绝所思黄叶扫来堆上壁青芹拣过入酸瓷身寒不有烧炉日肚饥宁无吃菜时但得不饥并不冷尚疑人谓养痴皮

　　和破老人题蟠龙韵

蟠龙自谓藏于壑岂欲飞腾露爪牙数载眠云情未已一朝搅动意偏赊寒岩忽锁千条练幽谷频添五色霞头角宛然留不住锦江之上浪桃花

　　除夕勉众禅者

道人活计颇随缘春到梅梢又一年炉里有薪煨紫芋瓶中无水酌清泉风生峭壁家筵冷雾霭中堂蓬筚穿寂寞不同尘世乐念头愈淡道愈坚

　　游流中寺有怀

古寺萧条乱草芋故人邀我得盘旋当轩放入阶前翠启户推开槛外天几片白云生涧水一棚青火散林烟此时暂了流中约异日将期厂法筵

　　送云峨禅人南行

阇黎决志下南方此日南方多不良但见怡颜甜似蜜谁知含意毒如礵杀人不用三分铁活命唯将一片姜赢得几回堪柱础归来一带任揄扬

　　留别东赤吴居士

才得相投便出林草芊芊处意深深苔封休采新条句梦觉还怜枯木吟有问不辞欣堕履无情那复泪沾襟曹源近日堪为水一泻中分两处琴

　　拟题云台即来韵

层峦不睹讶天峰人固难企鸟易从残雪半窗明覆井孤风千载韵长松适怜望帝将留暑正爱梅花已过冬未到云边情未瞥但聆空际落疏钟

　　同章梦两潘居士登别云峰次韵

不是居高不与群秪缘踏破一山云路行壁上书之字水落桥边读梵文非但胸襟同野阔还期眼界与人分更来问道二君子岂特聊为小补云

　　和月竹法兄题岩前石鲤鱼

傍石潜渊饮素流长年不欲动轻舟每随蟹眼窥其脊亦任虾须跳上头非是沉吟眠死水待乘桃浪跃沧洲一朝背负摩天日仰面看他云汉游

　　复藏芥法师

终日裁诗兴未灰休将狂解巧安排半生侠气因情汩一种丰神被境堆莲社不存灵运质艺林偏爱子云才吾宗有个同真语逐句将他注破来

　　庆六吉吴居士(讳从谦即都梁牧)

如伤之泽被都梁九载勤于牧马羊博爱至时消有戾极恩深处化无良阶前饮啄禽鱼顺爨下清凉黍麦香仁寿无烦山野祝情同松柏韵流长

　　别法海寺众禅者

西邻古寺傍山开平处宽兮高处崔应钵每过方丈室经行常到雨花台为怜翠柏清操迥故把青松仔细栽此日芒鞋多　跳暂时分手去还来

　　寄斗山韩居士

与君相契未深投别后思之寄扇头既信吉人常坎壈何须眉宇倍搂愁与其有意成多事何若无心总不忧虽谓休官林下好几人林下乐松丘

　　应文明寺制留别怀玉禅人

得意自峥嵘无心彻底平相忘三月好共结百年盟石礨留云住船横待客行蒲团犹挂壁拄杖落文明

　　寄城壁马居士

气宇天然别相逢休话难吹毛山岳震打地骨毛寒但用哪吒手能令边塞安始知亲切处遍界没遮阑

　　送允执黄居士

打破如来窟掀翻老仲庐曾无元字脚何处用工夫契理无声臭存情觉太粗叮咛黄允执莫学嘴卢都

　　朝阳散步

洞口云生足溪边柳拂眉牧童回首处问讯自皈依

　　晚眺

斜阳一带映山头人事萧条景自幽樵子牧童归去后月明依旧照松丘

　　岭畔跏趺

频呼同气眺晴辉石上跏趺绝是非拟欲商量无可似笑看一鹗向空飞

　　采茶

饭罢携篮去采▆襜褕短袂拂山花低头不觉天将晚人在山间月

　　苍池夜月

依稀堤畔睹光斜影落瑶池弄晚沙刚欲捞回空界去孰知林外更铺花

　　山居

亭树沉沉绝点埃藤蓝落翠染苍苔名花几种多留客共看烟霞飞入来

　　涧峡朝烟

白练拖如织毳横千松翠吼拨机声东皋忽灿朝阳焰惊起寒巢宿鸟鸣

　　峰头古柏

古柏参天带露垂森森老干发新枝严霜烈日曾经久留与儿孙作远思

　　四威仪

山中行行行复停停何以故恐怕野猿惊

山中住日子随缘度众虽多靠着锄头做

山中坐裙裤衣裳破白茅拴令人多憎恶

山中卧养成大笨货惯偷安懒堕第一个

　　论棒喝

棒是时人一样施喝是时人一样喝时人不识所以然所以拈向时人说未曾开口耳先聋未曾举棒横身着秪在时人日用中可慨时人不自觉

　　(五卷终)
嘉兴大藏经　云山燕居申禅师语录


　　云山燕居申禅师语录卷第六

　　嗣法门人合哲等编

　　止水洲缘引

　　止水洲有止观庵庵虽坏止水之鉴物毛发可鞠二十年间往来者未尝过而问焉师应请迂道往观见数子结茅芦林浅水初拟为渔人趋视之僧也欲修是庵师问汝何方人曰浙江曰湖广师遂问止水何不放乎四海用止何为曰非不放流虽流能鉴为流荡忘返者立言也师又问止观庵因止作观用止何为二僧默然师笑曰吾谓此观恐未尽善何则偏于静为静所制偏于动为动所乱必须动静两得方为大学问之人予改止观庵为大学庵为何如二僧唯唯师曰大学在明明德为先明明德在格物为先然格物之下手处须要仔细此中之物有本有末此中之事有始有终纤毫思勉不得两端竭尽豁然贯通方是至善不迁之地然后新民固无难矣故曰人莫鉴于流水而鉴于止水唯止能止众止此大学之先务也若不格物悬揣明德于大学何补且止水映物绝无一点虚诞所以圣贤之心合乎民心圣贤之鉴合乎民鉴使民不敢进其虚诞所谓大畏民志民志既畏止水之助修复何难乎则止水之旨不独为一郡之风化而天下后世之风化莫不备焉岂非大人之学乎予改止观为大学庵意在斯也二僧即乞余文为引即以是问答为募疏云。

　　联芳偈

　　付尔瞻禅人

万峰山顶鹓雏儿不向繁柯借一枝数载随余竹食饮象头高放入云衢

　　付林璧禅人

自在　峨下一锤红炉里面几经回莫邪不假吹毛试待遇其人拔出来

　　付雪林禅人

春日偕游兴未终密云弥覆暗长空殷勤欲搅西江水一棒拦腰起卧龙

　　付无无禅人

泉石烟霞意已佳陇头梅熟兴偏赊和枝付与吾乡子异日馨香满地花

　　付穷尽禅人

从来半肯半不肯全肯之时未是肯今付吾徒自肯人不特诸佛被汝捆

　　付灵玉禅人

九龙笑倒到平城拄杖断作两三根撞着南城报恩子分付一根如是行

　　付心灿禅人

灵根未斩出蚕藂无奈严霜几皱容今日阳和天色好千枝万叶笑芙蓉

　　付述中禅人

藂林不去已多年似此禅和亦可传况复胸中解开口其行不独走黔滇

　　付福田禅人

傍着吾侪已十年从来不爱口谈禅今日祖堂分付汝既做猴儿要跳圈

　　付隐隐禅人

十年前在头颅打今日方知脚底疼不独此身兼大有都卢一座铁山横

　　付若愚禅人

既识此中无剩语文字何须用火焚今日拈来分付汝教人莫厌理残经

　　付解空禅人

不容解会不容禅但得心头一洒然今日拍盲分付汝拍盲能治野狐涎

　　付映雪禅人

带雪牛儿卧草塘不能狐兔不商量吾侪痛与一鞭子不特身横丈七长

　　付古平禅人

佛法而今可笑人传灯二字不堪闻吾徒既是英灵子借重拈来试一评

　　付慈舟禅人

丈雪曾经铁一团须知痛痒亦相关吾侪非是私相与共许阇黎续正传

　　付月林禅人

始炙茅亭又炙亭两番情绪意中横何时共打雷音鼓惊起虾蟆笑月林

　　付逊岳禅人

只为胸中大有凭舌头三寸惯欺人吾侪既嘱休开口不骂邪禅自落魂

　　付赤幡禅人

佛法人情有万殊等闲勘破觉狂疏圆通寺里亲相委不似蒙童读梵书

　　付石琴禅人

云长殿里炙吾侪共识参差泥土坏十四年前分付汝今朝特地起风雷

　　付饮光禅人

建立藂林颇丈夫不应闲坐嘴卢都祖庭近日多寥落借重阇黎极力扶

　　付稳庵禅人(旧号松月)

一见吾侪阅两年许多心事尽犁然而今分付松稍月自此恒明照大千

　　付浑朴禅人

九龙啸月卧云岩拈起吹毛看布衫我把刹竿分付汝牛头马尾视风幌

　　付怀素禅人

不同族姓却同年九载来参屈指禅今日不妨分付汝任君到处豁人天

　　付云树禅人

不特云山啖雨华又能乘兴泛鱼槎丝纶一把亲交汝钓尽长江赤尾巴

　　付予璞禅人

咬人狗子不张牙白日无心吠落霞夜半贼来着一口恶声不止护三家

　　付东旭禅人

但能不受伪禅笼始是一员禅衲子欲使吾门废复兴大端在尔从头起

　　付宗旨禅人

随波逐浪几经秋忽遇风雷志便休此日拨开云路远径冲天上纵横游

　　付冰月禅人

古镜重辉不计年胡来汉现印三玄今朝分付冰轮子体用全彰续正传

　　付玄觉禅人

吾家曲子韵偏长唱拍令人自歇狂今日拈来分付汝广长舌底露锋铓

　　付十虚禅人

与我同行三十年就中底事已昭然虽将慧命亲交汝密着无言把戒传

　　付铁梅禅人

佛法何如此日颓源流拂子竟成堆知君不是妖狐种彻骨惊回逐大梅

　　付或庵禅人

梅坪山里梅儿熟雪里生香光馥郁虽有守株司树神也要老僧蜜分祝

　　付得心禅人

水清原不谎龙鱼未遇金鳞逐浪奇混着泥沙撒一网含珠老蚌起人思

　　付嵩江禅人

不辞千里两番来意在吾侪付嘱回信把源流书送汝必须妙悟叹奇哉

　　付睦瞿禅人

剃除须发类毗卢不屑留发假丈夫要做金毛狮子吼惊天动地走妖狐

　　付深月禅人

职事吾侪廿有年丛林辅弼已周全龟毛拂子亲相赠擘海吞龙震大千

　　付良知禅人

满目知君解度量拈来无不是文章只因多一之乎也暂屈秋围再赴场

　　付缉灯禅人

仅同日月满寰区可慨时人慢缉熙惟我三乡方道者敲冰迸出续多时

　　付颖悟禅人

眼底眉头尽放光惟余鼻孔慢昂藏梅坪果子多年熟拈向弘山分外香

　　付了拙禅人

　　付师瞿禅人

　　付大有禅人

　　付尼自真禅人

上大人丘乙己刘铁之后一人尔磨砻三尺付吾徒虎穴魔宫亦任举

　　付辰枢张居士

斫额求人第一机秪因隔远两相期仲尼殿里亲相嘱一领粗袍作信衣

　　付昱明陈居士

拍天伎俩头头隔放下狂心处处通斗大图书分付汝印泥印水印虚空

　　付城璧马居士

巨口无心太极浑大千沙界作丸吞如来宝剑亲相委任是钟馗也掉魂

　　付相如李居士(临安太守)

[卄/麥]新一日喜闻钟遂把从前入梦中彼此既知宜杜口传来一纸要流通

　　付二岳米居士(贵西道)

三教犹如一瓮然惟君击破海中天芦花浅水非游戏要获金鳞巨浪前

　　付三岳米居士(顺宁太守)

心法传来十六载筹君或恐忽其裁源流不是轻相许未若黄裴退得来

　　付牧鲲汪居士

伪有源流谓某传真返无红纸半边此偈分明付授尔不将付字得人嫌

　　付若梅朱居士

投机之日可应传况复相依十五年我把一灯分付汝龙潭吹灭此因缘

　　赞危坐罗汉

断妄证真似不宜赞据尔管窥内秘外现吾欲与尔结为邻奈何四果空相绊

　　赞紫竹观音

头上岩崔竹覆脚底寒蒲着坐看似适然怡然熟知三十二堕错错好个糊饼被人夺却

　　赞神光二祖

纵伊讲得十成未免疑信相伴不因遇着胡人何由心珠灿烂看看后代儿孙切莫学他熊耳山前断臂血溅

　　赞白衣大士

白衣大士获本图利独占高岗荆棘何忌

　　赞初祖达磨

不打葛藤不食旧唾弥天问来秪是不诺唯壁可观唯石可坐咄直饶未向西来脚跟早已错过

　　自赞(若愚禅人请)

　　凡所有相皆是虚妄凡所有相非是虚妄离却是非眼睛也像眉毛也像耳朵也像鼻子也像且道像那一个像那六祖下第三十六世的燕居和尚。

　　浑朴禅人请

凡所有相皆是虚妄况复传来脱在纸上且道还有不虚妄者么月中桂魄非颜色影入清江略见些

　　云树禅人请

水长船高泥多佛大忽地展开令人惊诧且道惊诧个什么眉毛吞却须弥卢眼光烁破四天下

　　树窦法孙请

要真便真要假便假不假不真除是道者若非道者钻龟打瓦供养者谁云济之下

　　为亡僧举火值雨命执事茶毗

　　灵光不昧鹄瘦如柴三更脱去宁不哀哉汝等多肩插蜡积成堆仔细将他化作灰独有芒鞋休要煆待他行脚上天台。

　　为印初禅人举火

　　万顷之僧梁氏之子庶乎其人惜乎其死四面柴围以火炬撺入云火从中起烧得皮烂肉焦那容毛发爪齿一条大路直如弦西方在尔东土在尔。

　　为无尘举火

　　把火炬云当生却不生居尘便脱尘撺入云向者里荐得驴胎马腹任意纵横地狱天堂出没自在。

　　燕居禅师语录六卷终
嘉兴大藏经　云山燕居申禅师语录


　　云山燕居申禅师语录卷第七

　　嗣法门人合哲等编

　　示尔瞻禅人(杂偈)

灵禽自谓苦无枝既是无枝不受羁莫是羽翎生未足再来林下长些时

　　勉隐隐禅人

小小青蛇满肚机衔珠何必泪双啼许多按剑谁先委推倒禅床孰与齐

　　示古平禅人

泥猪骂癞狗癞狗骂泥猪非一朝一夕之故只要骂到树倒藤枯且道树倒藤枯时如何依然习气不除

　　示云树禅人

汝是何方小凤儿秪因短翮两相期随缘竹澧无他徙一日翱翔便出岐

　　示佛田禅人

浮生不是没缘因生在南乡大水滨种得碧桃千万本不唯结实且垂荫

　　寄映雪禅人

十年前做小维那今日重来两鬓皤放汝入山应自了过师百倍始传他

　　示魁宇蓝居士

将何所见是谁闻触处生疑触处寻一日踏翻波是水山头大浪使惊人

　　示桂寰蓝居士

历来有个要孩儿不见令人特地疑及至相逢又不见转身又在耳边啼

　　示碧沉禅者

明珠一颗露当阳夜夜朝朝放大光此是弥陀真境界更于何处问西方

　　示安宇蓝居士

千里来呈铁面皮贪嗔我慢绝云泥须知昼夜常无隐要且无人接得渠

　　示肖农丁居士

住世何曾几百年致令人去学神仙谁知更有如来种好把神仙置一边

　　示正虚禅者

左一偈兮右一偈妄向师前乱攃屁只须一阵好东风万事随他备不备

　　示绍尊禅者

不悟凡身即佛身遂将两个妄区分而今划断从前路任是僧繇画不成

　　示微素禅者

一人一个臭皮囊拖得来时气宇扬不过山僧劈▆打始终曳尾露行藏

　　示志常禅者

山门日日为谁开扫地焚香望佛来昨夜波斯开只眼三更时分出莲台

　　示思修禅者

不容知又不容会不怕攀缘与瞌睡但使此中是个人何须更入三贤位

　　示秋水禅者

搬柴不惮走深山带叶连枝一担担手抹头颅污一把不知受用在其间

　　示健庵禅者

谩言作佛且为人野菜充饥莫厌贫随分纳些消日子须知有个极相亲

　　示名世朱居士

大冶常将佛祖烹蓦头一棒了无生有人问汝青螺事信手拈来觌面呈

　　示灵玉禅人

客岁匡徒得得来秪因觐省看吾侪今朝饭罢间相谑喝住人吞下马台

　　勉稳庵禅人

莫言一勺水无痕广大无涯好牧鲲此日不妨频借力他年任尔取龙吞

　　示可行邓居士

见色闻声也大奇相随来也失便宜明明主伴无遮掩那许时人着意窥

　　示木瓜岭众善人

六个猕猴作贼媒家珍稳密去还来重门虽设无关锁秪要当人梦眼开

　　示城口众居士

一句相当意气投分明底事复何求眼前不悟寻深理何异抛珠引石头

　　示木瓜岭众居士

昨日为宾今日主主宾互换腾今古不明空自撞金钟识得何妨打破鼓

　　示国宇蓝居士

一声　地出娘胎带得长生果一枚何必蟠桃千万颗但知己有勿疑猜

　　示在迩法孙

将谓吾门意气赊谁知做出尽周遮如今翻作无情口骂了人来骂自家

　　示石莲法孙

根基已载劫初前那怕狂风动石莲认得蟠龙真父子信从肋下痛还拳

　　示邓门众居士

供养如山一粒米纵然成现要人举不因浪把舌头尝一日三餐可惜许

　　示福海唐居士

福海无涯不较多其中受用却如何饶他纵有惊人浪尽是无风匝匝波

　　示唐家寨众居士

处处阳和绿柳垂谁人过此不扬眉秪言是日风光好不似长堤雪压时

　　示渠渡庙众居士

直饶不道费神工柏子庭前致目瞢树上鸡鸣刚侧耳要知别是一帆风

　　示邓门众居士

划断前途绝远游归家只在脚尖头经行若也寻之绕终是骑牛更见牛

　　示三省周居士

日日三省摇鞭弄影不用商量如驴觑井若要成佛一弹指顷

　　示以晏邓居士

读书为学圣功名何足言虞庭十六字字字锁狂猿

　　寄章辰潘居士

不如博奕且贤乎为甚才看万卷书大道不明千百载只因自智薄愚夫

　　示合裔刘居士

满目是圣人几人肯觉照觉得无圣人自然生好乐

　　示仲文周道童

莫道无心境自宁清风也或打窗棂推轮过我烧猪腿驾鹤来时酒一瓶

　　示自真闵道人(庆阳妃)

孤根着地暖先回怕甚寒霜雪压来且喜今朝天色好枝枝放出老黄梅

　　示协华闵居士

虽爱含诚不吐辞如愚终不教人知而今且作逃禅客未有功成不到时

　　寄碧天禅者

万里无云湛碧天晴光一道照林泉殷勤报与当家子切忌逢人话正偏

　　示灵源禅者

恁么来恁么去大事未明莫儿戏转眼便是白头僧料想生死没人替

　　示天锦王居士

一段天然锦谁能信手裁非是寻常有生前带得来

　　示法卫熊居士

平明骑马上东山正遇山▆倒刹竿此个因缘应不偶世尊传法至阿难

　　示合传张善人

历雪经霜不记年深闺落▆转幽闲叮咛报与修行女节老风高耐岁寒

　　示干迥张居士

昔日是一书生今朝却成猛将不唯气宇英雄要且胸中豪放

　　示钟林禅者

天门一往复青螺脚底忙忙不较多满目溪山如透彻看来由自不由他

　　示纯一禅者

几年前已识荆州孰意翻为两地秋此日相逢同俯仰莫教遗恨万山头

　　示大亨禅者

辅弼丛林有几人杨岐一道绝人行而今再见相期约莫负当年铁石心

　　示若兰李居士

昔日曾游宦海来今依林下学痴呆他时识尽功成去万仞峰头起迅雷

　　示绳枢王居士

几个英贤肯信禅唯公勘破便翛然有人问着如何举笑指峰头孤月圆

　　示合秉余善人(庆阳妃)

富贵从来大戏场不由人意自揄扬若知世事皆如此便是真人快活方

　　示宗谧刘居士

四海澄濴彻底清风恬浪寂困人心有时点湿苍龙尾雨到枯黄尽易生

　　示仙瞿禅者

斫额求人不记年眼睁睁地对谁言冤家未遇空垂手便把仙瞿打一拳

　　示云岩禅者

与汝同乡隔一山出辞吐气最相关与其驰逐团团走何不搬来借一间

　　勉瑞昙禅者

汝之住处如象马滟滪江头作么洒前浪既去急如飞后浪飘来如覆瓦谁能川上看川流不看川流看看者

　　示合缘刘居士

知君有件惊人宝秪为埋尘卒未晓今朝指出勿蹉跎若是蹉跎又不了

　　示合智王居士

举起要照顾莫教走错路苦海固无边回头便是渡

　　示御之陈居士

欲作圣贤须是道者一如调琴一如御马

　　示预之吕居士

父母未生光明硕大灿烂人前识者惊诧

　　示帅之李居士

天使成人自不凡何妨佩剑着戎衫从兹要识谁为主百万军中去复还

　　示梅树法孙

黄梅住五祖接踵号梅树不特盖四邻馨香为国祚

　　示通然张居士

迋迋传来信得否应对通身都是口莫教当面被人颟但要伸手忘却手

　　示悦然许居士

无尽光阴四十过相投何必羡东坡明珠一颗亲相委免使堆金用马驼

　　寄乐施苟居士

去去来来过汝家每将酸物软人牙踌蹰没甚酬君意远寄山椒致谢茶

　　勉其中禅者

人虽柔懦志须坚莫把宗门作等闲病骨一根拄杖子至今藏着未曾传

　　示干恺王居士

慈祥恺悌出自云南仅同鲁变至道何艰

　　示远树当家

正法难扶几个扶直须痛骂老骚胡谁云祖道垂秋晚且喜狮林绝野狐

　　示肖鹏冉居士

一见生欢喜相忘无彼此诚实为君言犹恐忘记耳写入扇头来大似从头起凛凛天地问忙忙是自己切忌再蹉跎彷徨过日子

　　示心灿禅人

曲指谙来别有年相逢不厌口便便知音莫谓闲相识此个冤家结在前

　　示懒木沙弥(号)

从来漆贵被割楂梨橘柚遭攀如何一根大树吞云吐雾闲闲

　　示怀玉禅者(诞)

嵩山日日插天高四面层峦似折腰拣点山僧无别庆但将柏子代冰桃

　　复铁壁隐然禅师

参禅须要眼双明始信红炉片雪轻设有纤毫透不去全身堕在铁围城

　　示自惺禅人(诞)

怪石堆中隐瞎驴清光几度射茅庐道人无物拈来供短杖频敲三十余

　　示空空副寺

禾满山头粟满楼当家何必太心愁锦江一派云来客赖汝维持接上流

　　示同柏静主

肯把山茅结个亭日于云鹤得相亲有时话到深▆处谁解人前破口唇

　　示虎洞静主

玲珑窟子辟山隈虎迹人踪绝忌猜曾被牛头亲觑破至今无计唤归来

　　示　川静主

当台一鉴莫踌躇气宇惊人始丈夫谩道林花开得早纵然老干欠扶疏

　　示见如禅者

时时触动转天枢试问天枢转也无会得枢中端的旨大千俱坏又何虞

　　示自惺副寺

丘隅茅屋两三间朝去昏天暮始还一个浑身无避处和烟蹋遍几重山

　　示三目禅人

拈来干屎厥会得便休歇把作箭头看肝胆成吴越

　　示一乘静主

耕田博饭道风清不事诸方五味羹种得满山无空隙锄头锋利病魔轻

　　寄怡闻法主

饶伊修得似天宫一觉苏回总是空道眼未明终有碍争教理事尽融通

　　示顺督法主

堪笑而今杜撰禅眼如掣电口如盘千锥百劄无腥血一味顽皮说梦颠

　　示大朋禅人

满天星月乱山浮几欲偕归少计筹珍重阇黎惺两眼和风收去挂枝头

　　示总持禅人

江南江北几经秋放下蒲瓢古岸头日暮船横迟渡者风吹白浪起人愁

　　示相宇杨居士(诞)

南山行罢北山过手击枯梧唱哩啰人尽去夕阳多几道清晖映薜萝何必蓬莱增寿域自有还乡不死歌

　　示心闻禅人

蜀水直楚水湾唯有黔地石头尖行到蟠龙筑破指拖声乃气叫苍天

　　示善元张居士

正气恒凝宇宙浮光吞日月建弘猷无边草木从风偃不羡当年万里侯

　　示侍僧

几度青梨打破头应知就里有来由翻思圆悟勤先祖十载巾瓶意自优

　　勉众禅者游东山

一日扶筇上翠微翠微时见鸟低飞几回未果东山约既到东山且谩归

　　示若遇王居士

不遇王良不遇天胶头滞尾却惊鞭而今已脱盐车苦几见追风影在先

　　示定远宋居士(新添司)

几回欲吐胸中语及至相逢提不起还伊劈面两三拳知恩深处固如此

　　示惟贤陈居士

谁道将军不解禅雕弓放下息狼烟须知海晏河清日眼底舒光烁大千

　　示忠廷罗居士(明匡奋将军)

羽箭腰间爽将台英雄不减汉名才知君不负当年祝斫额相看得得来

　　示彤廷罗居士

忽地前来便问禅当头一拶口便便如今且作忘机客有曰逢缘漆桶穿

　　示云夫罗居士

气宇如天大忠肝万里长随时歌白雪一韵落梅香

　　示牧鲲汪居士

早晚几句零星语切忌逢人莫错举有人问尔解何宗报道茆坡破椅子

　　示东赤吴居士

本来一字不识惯向人前弄笔糊涂几句出来令人笑得尿滴中有一句惊人识得参学事毕

　　寄城璧马居士

挺特男儿没量大何须问道口怦怦将军说法如天倒岂与寻常较重轻

　　示一然黄居士

额里藏珠肘挂符临机拈出莫踌蹰直饶是个翻涛手觌面呼来骂野狐

　　复别珍汪居士

不有余钱更不欠债无欠无余洪深滂湃何须入海摸鱼虾惹得盲龟跛鳖怪自家得用快如风第恐逢人不善卖且道如何卖一拳打破口唇皮转身又作女人拜

　　慰若惕米居士(顺宁太守)

适闻病至笃病中歌且狂唯君有傲骨虽病亦无妨直向此中空磊落无烦瘥病觅奇方叱竖子入膏肓等闲拈杖打医王

　　示裔瞿汪居士

禀圣贤心赋丈夫志无论男身女身唯要超群出类拼此一世浮躯干千秋不磨之事所以道愈久愈坚愈严愈厉等闲识破娘生继我如来后裔

　　示毅弘彭居士

行道贵年小行道贵年老年老易忘机年小办得好许多老幼人劳劳尽迷倒许多老幼人劳劳入荒草喜君遇吾侪就路还家早即此卜当来一见光愈皎

　　勉牧鲲汪居士(习五会楞严后仕陵武邑宰)

正务之余来此读咒咒得不溜将卷一覆覆而复开眉头一皱那来这样淡不过的语言令人读得皮黄鹄瘦呵呵从上许多没量大人挂冠归来入我门中一一历过载在传灯永贻诸后

　　慰乐天王居士(阵前中伤)

毋为善迁毋为法缚唯识脚疼无疼痛脚人谓总戎局局拘拘我道居士活活鱍鱍

　　示大慈赵道人

参禅学道无别诀只要生死一念切随他放去任他来瓮里何曾走却鳖

　　示自真闵道人

根器从来别何妨酒肉场眉间光灿烂鼻下口郎当吸尽西江水掀翻曲录床丈室容师子微尘露法王镇静高楼上胡笳一韵长

　　示钟惺李居士

扶纛相忘在杏坛口吧吧地令人酸何如谩学宜僚友百万军中且弄丸

　　示三圆刘居士

终日为善令人称羡不若无为优游不倦有时踏着滑石头勘笑秦时　轹钻

　　示莅新李居士

雨过晴星偏皎月轮孤青山带翠绿水平铺无边清影落江湖惊起鱼龙乱戏珠

　　示善方张居士

几回出入白云乡每见人间空自忙汝向忙中开只眼自然随处露堂堂

　　示蝉所宋居士

相知贵在毒心肠寤寐思之自不忘忽遇苍龙敲出髓新添一勺海天长

　　示若同侯居士

看破尘嚣彻底空何人千里不同风通身手眼随拈弄始信乾坤掌握中

　　示用章戴居士

行尧之行诵尧言贵识鸿飞第一传不向此中开活眼徒将铁砚苦磨穿

　　示文德郭居士

庞公终日骂庞婆骂得庞婆没奈何只待日中花弄影大家齐唱太平歌

　　示斌毓罗居士(龙新守备)

凤翅斜横立将坛不唯砫石且为藩纵然话到修行好第恐功名债未完

　　示自北刘居士

金陵出只惊人虎伏爪藏牙驻黔土有日乘风牙爪狞嬴得佳声镇寰宇

　　勉笑由许居士

读书原为圣贤事从政须师鲁大夫更看前人作样子颜曾曾喜做官无

　　示养元吴居士

深信壶中别一天山川草木尽通玄维摩喉舌非泥塑有得于心必有言

　　示最良李居士

拄杖头边杲日悬非关时节与因缘今朝敲出苍龙髓波翻白浪没人天

　　示丽水金居士

儒士释士与道士浑元三教何曾二同行同住复同床可笑同床扯破被

　　示子尚廖居士

妙质英姿最可人不违士业契禅心浴乎沂又风乎舞歌咏而归笑杏林

　　示文川黄居士

明明大道本无偏秪在寻常动静间自家宝藏诸般有用得何尝直半钱

　　示心铉禅人

筑着无时不放光秪因鼻孔未昂藏十成要作摩尼子扯破僧伽吼法堂

　　示绍宗禅人

勘破家缘如敝屣不事荣华且学贫既知法眷亲于子视子如同视别人

　　示阔浪禅者

才出家初受戒兼以人貌又古怪言语卒卒仓仓动止狼狼狈狈若要拔萃超群还去山间吃些苦菜

　　辞护国寺应福泉山请

护国昔年曾有券卖与山僧作祖院明朝应个小期来山门厨库休改变

　　示念如禅人(持蠹鱼损扇乞题)

蠹鱼何不住江淮却于纸上觅苍苔痴虫也解穿人箑漏逗清风拂面来

　　寄圆明禅师水居

断缆危樯信水流随缘漂泊更何愁浮槎不羡秋香美且喜江风一载收

　　示淑慈尼

身分四大有来由昔日天龙竖指头只要当人亲荐得百千三昧不须求

　　示鸿羽张居士

或时精进或时疲怎释心头一点疑黄金未炼终渣滓取证何如不刻期

　　示肖尼丘居士

画绝写亦绝绝处与人别要得两眼明拔出疑难橛千问百问来一句都漏渫且道是那一句参

　　示象头念佛静主

身上甚　毵肚里常不谷日去山中耘夜来树底宿踏破象头关得见恒沙佛

　　示钟惺李居士写山水图(讳恕)

天下名士者无如李恕长秪知下笔处忘却米元章

　　示众符董居士(总戎)

忽地相逢一着疑肯将心事对余提经行不觉廊檐下容易还君旧面皮

　　示识鲲刘居士

学道贵忘机如兀复如痴分明一着子不是想来底云驶月运舟行岸移此去烧黄三十里阿谁骑马弄驴蹄

　　示允执黄居士口占

平空钉橛消磨岁月忽遇其人一场败缺且道其人是何标格眉分八字软如绵鼻孔昂藏硬似铁

　　示虚中当家

青天一棒乱云收血染山川鬼见愁非是老僧爱动手新添草料按牛头

　　示五里庵僧施茶

五里庵中住有年每逢焦热煮龙团能苏一滴回山际渴死随他卧水边

　　示焚水关主

三载凭关因彻困储粮千日济人穷平时吃饭无砂子独有今朝米有虫

　　示和宇李居士

终朝瞌睡懒看经自此田肥尚不耕才到云山开只眼三尊大佛一齐吞

　　示桂华潘居士

烦恼无明逐日生红炉里面点坚冰虚空击碎和云煮说甚黄花混眼睛

　　示六和禅德

天地山河一个舌为吾口窄代吾说虚空说碎烂圆通那识耳中常出血

　　示闻远李居士

舌头裂碎眼抽觔水上葫芦按最轻更有腊人来向火丙丁童子放花灯

　　示正寰潘居士

明明个里绝疏亲亘古如斯未易更自是一双清白眼何曾捏动待花生

　　示若心李居士

青霄一望上云梯渡接华峰咫尺区纵是武城来象马不惊略杓任长驱

　　示兰谷法孙

拈起布毛吹遍界就中何必苦商量春至柳条微带冷时来花蕊自分香

　　示开微法孙

一窍开兮海底穿洪波浩渺浪滔天从教百万人天众难尽渊源活眼泉

　　示瞿默知客

意在吾侪立志豪两番亲值口叨叨云山止水随君住莫使禅门太寂寥

　　示俨然黄居士

与君相契盖有年不识如何号俨然更指山河为说法眼中须悟耳根禅

　　示和然王居士

忽然一见笑颜开想是前生会过来我有一柯菩提树与君带去满城栽

　　示昱然刘居士

城隍里面施乐汤又有筵僧粥饭堂若是惯吞铁弹者自然尝过更来尝

　　示乐然鄂居士

宇宙横身日夜彰穿衣吃饭更郎当但能任运无他想何用南寻泛渺茫

　　示证果王居士

不雕不琢自生成证得方知果是因岁岁幽兰香出涧为君指点劫前春

　　示惺慈徐善人

当年灵照是同俦拈得笊篱百不忧百草头边开正眼方知日用有根由

　　示竹淇侍者

七岁之时用马驼而今十六要人扶何时得到脚跟稳走出人前唱哩啰

　　法派偈

德合乾坤陶铸弘均弥纶法界万古一心

　　燕居禅师语录七卷终
嘉兴大藏经　云山燕居申禅师语录


　　云山燕居申禅师语录卷第八

　　嗣法门人合哲等编

　　书问(与古山张居士讳明辅附复书)

　　凡闻好道者不能使山野不好且门下好道之名初闻之王于野其后闻之古立三并方神生熟矣憾不一晤奈山野常病举动维艰今僧来委拄杖一根试问门下所知何事所好何事其所乐何事如不乐将拄杖痛打一顿如再不乐更将拄杖直打到点头处与山野一音不致苏黄无色禅道无光矣此渎。

　　丛林客往来盛道和尚辅通候虽疏殷勤久切游戏在俗屡欲向座下求生活尘缘阻耳适承来教枉问云云浑身汗下辅从不能好道未知名由何处有也但知颜子所好所乐皆人人本分家事复荷慈悲爱我望我委拄杖一根痛打再三愧何敢当辅彼此一顿拄杖皮穿头破心骨刺血矣道人作官依旧是穷目前无能致敬权寄华茶三封为山中用何时面谒方执弟子礼也临风远复不尽依依。

　　复虎岩古居士书(讳其品附来书)

　　萍梗中相相知者多求其心相知如公者少也凡读公书顿觉惺许多疲困但不获与公偕出偕处奈何奈何近接来书知公于途路中多不如意少拂之也逆公之生平大拂逆处唯山野知之公亦宜识之矣今山野行道于斯世数数为多口所憎山野唯抱此一念以俟高明终不蹈时人圈圚复闻擢监军任就中须要勘破后日拨转旌旗护我道法使天下后世知我道法中有人得不生平一大快事耶行途保爱无负山野区区之望此复。

　　劳劳风尘又到　峨凡所寓处绝不一面夜复索榻间恶草而去慈悲种子如是虞令虎岩子大生灭释之想忽闻和尚游化此方却又善根瞥起仍前归依可见道法中不可无人言及此吾教中败类者不知凡几谁能振宗风哉叹叹兀坐经阁无藏来附闻然觉堕嗔孽中和尚何以示我又监军耶军监耶以穷苦呫哔之夫驱之走食人之乡而践戎马之场宁复有轻裘缓带之致或杖策来谩骂叱吒之气于棘门坝上之间其将何堪况瓶罍已空关山难越细雨飘然郁郁谁知告皆弟子之苦海火坑奈何奈何喜师铎声大振道肥身瘠日来号渴西江未审得分半勺添钵盂否如索弟子于枯鱼之肆惟有作曹丘步已耳今期想不能行午间或弟子来或请和尚来又看缘法何如。

　　复城璧马居士书(讳宝附来二书)

　　或拘栾或放逸幸免去则已矣那复知有必不必耶今心灿禅人持居士请书一通至始知误闻阿师之言以招予实心灿也遂怒起茶条一顿血流满地何故如此来说是非者便是是非人耳令山野会亦不可不会亦不可皆心灿之不问可与不可必欲之麦新是迫之也但山野到之日即会之日此复。

　　届节入省道经麦新草庵深雪信宿干兹日与心灿禅师煮茗坐论如游清凉世界举非烟火市廛所能摇夺者也惟自愧沉溺俱失本来欲冀和尚披云命驾剖示珠玑拯救弟子于渊海中一旦而俾之登岸诚和尚无量功德矣如和尚靳厥蒲轮不一引手是使弟子终于沉溺又安能诞登道岸耶翘候贲至幸勿吝玉临颖注切不胜神驰。

　　　　　　又

　　未出九龙早已会居士矣更游云台驻家佛堂又当何如及睹耿光聆謦咳宛若旧识第不识居士临麦新日知会之日否不然大有爽约非山野所望专此奉复嗣容图晤不宣。

　　满拟旬日领诲缘新奉出师不遑如愿尚图回日方得敬谒座下但疆场伏枥辛苦驴年无日解脱自愧非将军身说法妄欲得高人一言开示虽弟子根器浅薄茫茫业识在和尚为人心切当不靳摩尼宝珠照浊水源也临楮肃候。

　　复古山张居士书(附来二书)

　　来云理学如朱晦翁法称孔孟排禅甚力噫晦翁之讲道谈理固智排禅诋佛则愚矣何以知其禅之不当排也禅者前圣后圣相传之道脉也亘古亘今不老不小虽颠掷覆坠而不渝绝灭干枯而不稿无成败得失之阶无荣辱是非之境无忻厌无取舍无苦乐无寿夭在儒亦可释亦可道亦可甚至男女异类有情无情此界他方并从上所谓无适而不可非见道明彻至极者乌能至此故禅之不当排也宜矣何以佛尤不可诋也佛者觉也觉得人人本具之真理见得明白守得精确行得谛当证得停妥然后降生出处自是不凡所以吾佛初生时便解指天指地周行目顾乃曰天上天下唯吾独尊是得心应手之妙非矫强也其间瑞相随出光满异域不待麒麟凤凰之征决矣至于舌遍尘沙现身说法拔淖泥涂功施自在岂小补哉所以不起菩提座而升兜率天不起菩提座而升焰魔天不起菩提座而升他化自在天然于说法之际又不能无机之利钝教之浅深故对执有者谈空执空者谈有执即空即有者谈不空不有执攀缘妄想者谈空虚寂灭执空虚寂灭者谈妄想攀缘昨日说定法今日不定法多方种种对症之说并无一字系赘于人不过以楔出楔去其执着耳务在还我人人固有之真不添一毫不减一法吾佛果有说法耶如区区捏佛方便去执之谈为诋者是诋者之知识暗短亦何伤于佛乎第怪一人妄诋于其前必有百妄随诋于其后致使蜩鸴之自羡宁不陋欤吾谓孔孟之不排诋于佛老者深知佛老之实而后之浅见曲学遽诋非佛老者又岂贤于孔孟哉殊不知我释门之大有毗于儒门者设使无有山间林下之野人又何有佐朝论道之君子而世之明敏达理而不敢妄拟者又乌知其不是耿介拔俗见道守道之徒欤涵养纯粹而不变塞者又乌知其不是灰心死志行道证道之徒欤何藻鉴之不深也晦翁非不知但不诋不能立教且立教者何必排诋为耶自是以儒教主持世界之正释与道共助之如有儒教之正而无释道助之者是有皮无骨之世界也有释道之助而无儒教之正者是有骨无皮之世界也皮骨相需何用排诋吾徒以晦翁先排诋而后兴叹为是吾以晦翁志在明道则立言排佛老为非则晦翁兴叹晚矣此复。

　　自摩竭寂灭道场开娑罗树间涅槃妙蕴不二法门得揭昭于沙界而功济尘劫匪云浅也正法浸微遂有马鸣龙树起九十六种一时冰裂消伏后西竺澄什陈雁遁远继现身走洛阳江左为佛法大张樽俎由兹连续不坠故佛道振起与尼山圣业并行不悖有日矣晚儒迂拘未达强作分解谓佛门误视天地万物为幻生灭别认个灵明为本来面目苟持论稍涉简易直当圆觉妙通者动色斥为高空乖实梵言异端大抵末学朝夕在人涎沫下终身学儒正不知儒者也知儒者必不鄙禅知禅者必不鄙儒楞严云一切浮尘诸幻化相其性真为妙觉明体岂是舍天地万物认灵明者如是哉孔子云道不远人我欲仁斯仁至非不简易直当者如是哉子思云唯聪明睿智有临传云古之聪明睿智神武而不杀非不圆觉妙通者如是哉要之儒禅非可以口辩巧驰钻旧袭耴当以实证何以故从上诸佛诸圣一穿衣吃饭凡夫刚性侠气血汉日用常行中将本性十八阴界戕害我元辰者誓必破灭乃止自视与凡民等而智解定力不须待文后兴猛见到证到彻底照澄则庐阜即峨岭都会衣冠之地即烟云瓢笠之乡真禅真儒何儒何禅也故理学如朱晦翁法称孔孟排禅甚力吾未尝不量翁之衷妄悼翁之不明宋南渡后高孝二帝悉好禅翁之忠孝忧二帝不能好禅之真徒蹈建寺设塔之陋招亡身败国之耻尔然翁暮年尚兴叹不及安知翁之生平诋禅者白首私谓何如夫以翁之为学且白首望洋世儒陋浅据戮力相角者又何如辅束发志禅长岁出游闻善知识便求参礼壬辰春因遇师于黔读师笥中录立言皆简易直当出句皆圆觉妙通之旨惟行解相应故毒手恶舌觉天付一生成耳目口鼻无禅无儒尽卷舒于大圆镜智离孔孟之扃钥脱佛祖之习径也矧今禅道流滥真伪混淆师昔惓惓受传之源流拂子不足为凭师其担当毅骨鸣树澄遁之时作挽救欤可剞劂以广其传。

　　　　　　又

　　读来书不觉悼甚尔初入道人自排尚不及又何暇排于人乎刚在文字里出来仍在文字中打搅终非脱略人物然云风俗虽薄其有不薄者存道派虽衰其有不衰者在今之衰薄即古之衰薄也其衰薄三字可能累其道哉且夫天下之贤才殆非一二云者但不可以目前毕见必待千百年后读其集考其事然后知当时之有人也故儒门中有不可定论者今天下禅师亦不可以一二云者然亦不可以一时毕见亦必待千百年之后读其录考其行然后知当日之有人也故释门中尤有不可定论者近代如汉月禅师其徒如墨仙居士虽然法嗣亦必有过人之作方堪授受岂肯馍糊于其间哉此等既是佛祖之罪人然则佛祖又是何面孔故今之罪人亦未可定论也今吾徒言风俗既薄道派衰绝当不在辩不在不辩第要辩得当耳一言半句垂之永久自有公心识者何烦虑其救之晚又何必含血宿愤问儒问释更添烦乱耶且儒门者流不诩扬人前者只相似说到然终不能证到设有证到者特未知之耳讵可以一时目前之儒概论天下之无真儒耶而禅门者流真有行到证到者何妨任口任气纵横接人间有妄诞者讵可以概论天下无真禅师耶然伪者饶他尊之传之不过闹溷一时耳安能贻范千古贱我禅门乎又何必被发争救尽属徒然复言做善知识者未易言亦有不难言者如黄梅之孩孺仰山之七岁那有三十四十工夫端在言之迟速疑之重轻自裁自断终不是似玩似谑之非如真有承当个事者宜自珍自重可也亦何必由人而后郑重耶所附七说前二说似见到语但未审果证到否第三说是随他语与己无味第四说大似不识好恶将古人血滴滴为人处翻为模样也堪打杀四字真报恩语反为排斥语可笑第五说论孟告之言然亦不识孟告内外之说相去天渊岂可以精见真见与夫内外之说同日而语哉第六说谓无始来薰染习气必假念佛修行始得尽净又可笑薰染习气贵在勘破自不为冤矣若待念佛修行更添许多龌龊何能得尽净去第七说师资唱和固亦有由务在曲高调古和其难和也又岂在口呶呶求质于老僧故老僧不得不一一与吾徒辩此复。

　　风俗既薄道派衰绝者久矣天下间有一二巨才在儒门为经术文字所缚缠或议论风波终属摇壁日影在释门为偏空滑语所恣诞纵有超佛惊人之胆终不知如来下足之处此二种人亦能于佛场中铺云设雾横矛骇世者也近如汉月和尚墨仙居士其流亚欤欲求墨仙汉月于今日其可得乎更求今日于黔遵偏隅又何如乎辅见诸方日日讲禅师败坏佛法于兹为甚以是云禅师传灯录不贱埒粪朽耶故有意承当者不得不辩非谓恃辩可以明道乃欲辩明以尊吾道也不然一人行之十人效之父报仇子行劫愈趋愈敝积坏之久有识者方起而痛哭流涕焉亦晚矣辅羁旅斯地含血宿愤屡走问儒门不惟不知曾孟并不知墨仙走问佛门不惟不知祖师并不知汉月无汉墨之才并汉墨之非处力尚未到遂夸于人曰吾乃承当祖师一流而鄙羞汉墨一辈辅以为汉墨者佛祖之罪人今人者汉墨之罪人也然今儒门者流犹未尝矜此扬诩人前独怪诸方禅者处蛮貊之村对俗愚之众布衲丝条是非任口喜怒任气题偈作书顷刻数十所往来人非苗仲乡愚及离娄明上大人之村学书酸即一窍不通之酒囊饭袋方且听之凛凛莫解其故谁有能从中拔刀斩案者哉由是诸方骄气愈长往来人蒙然望风降服语录安得不盈箧门学安得不满堂诸方安得不居然善知识乎苟此事不自尊传犹可时复尊而传焉是使天下后世反视禅道之贱贱之久而必废之是今尊禅者贱禅者也传禅者废禅者也万一后日有人起岂不责今竟无出一言被发争救者乎故于师之前不厌喋喋耳夫善知识者从古未易言必饮冰吞檗数十年得大总持大智慧大辩才具大眼然后可以喝佛骂祖随意自在故涌泉四十年尚有走作香林三十年打成一片竞竞业业如护头目继斯道也甚重辅每小心退惕恐贻大方耻笑初遇师于镇西见无诸方恶习辅因赏音心折然辅依然似玩似谑若疑若信者望师为传派承当大举如前贤郑重竞业那时辅不能勉力执殳师食之阶下无恨附质七说凡言有可已而不已者言则不可不言亦不可也况师友之前罄见阐惑共资扶进自古尚焉世尊阿难反覆攻击迄今未有讥以好言者矣辅请质其七愿师示之一曰天下无一人不圣无一物不圣无一人非佛无一物非佛夫妇之愚可以与知是人人同也虫虱皆有觉性是物物同也圣愚人物共由此道但凡民日用不知圣人明物察伦其圣凡之不同也人道可以唤醒趋正觉禽兽困于血气拘局顽其人物之不同也然圣人之明察非少费思勉微入情识从心之不逾矩依然凡民之日用不知也人之知饮知食知行知住非少加学习依然禽兽之飞走饮啄也是又未尝不同也人能于此彻得一段精神光朗海现圣也愚也物也人也天也地也浑沦浩博无得名矣二日禅不可以有心求不可以无心求有心未始不无无心未始不有不待有之而后有无之而后无也不可以语言跳叫通不可以闭目寂默通才入语言便是煮沙求粥食欲通愈窒才入寂默便是缚枝求树死欲止愈乱学道者只知此数路离此数路若无处安身不知学道如枪戟林里触着即烂大火丛中动着便烧须无此数路荡荡平平方是吾人安身命处三曰圆觉经云四大各离今者妄身当在何处即知此身毕竟无体和合为相实同幻化又云觉悟清净圆无际故当知六根遍满法界根遍满故当知六尘遍满法界尘遍满故当知四大遍满法界前言谓形骸情识同幻化也后言谓幻化空身即法身意也幻固即法人转幻成法论语学而时习之圆觉随顺觉性二语括尽晓得二语便晓得根尘之虚妄晓得色身外洎山河虚空大地咸是妙明真心中物日用间刹刹尘尘何尝见有陵夺转换之境四曰昔黄檗谓裴公休曰言化城者谓二乘及十地等觉妙觉皆是权立接引之教如是思起来不独此是欢设即德山拈棒秘魔举杈雪峰辊毬普化摇铃起模作样的也堪打杀五曰战国有孟子性善之说人遂将告子辈杞柳湍水无善无不善可善可不善诸见摈斥不堪彼亦非漫漫空言者如人炎月谈暑在房则曰房热在路则曰路热在舟则曰舟热坐则言坐热睡则曰睡热众热非不是暑也特未仰天一谈日耳众热者皆佛门精见仰天者即佛门真见也我以告子辈亦到精见地位孟子其仰天真见者也六曰入道之途非一至人接引不同禅人动谓大地无寸土佛之一字向何安顿人悟得本来淫怒痴皆是阿弥平等道场有何念佛修行此语谈理则是毒人不小从无始来薰染习气已厚修治尚恐不净若向众生辈便以放诞任情作了悟解脱说些粪秽俚言作撤出窠臼粘缠是罪业重增轮回无极吾谓不独众生当念佛修行即善知识亦当念佛修行所以供俸问岑大虫果上涅槃天下善知识证否岑曰未证俸曰善知识何为未证岑曰功未齐于诸圣总是修行二字到善知识犹废不得如何向众生说无佛无修行七曰振起禅道先须具眼认得有气骨汉子方可肩任大事故国有明哲灵睿之君必有犯鳞进导之臣士有辟山披棘之师必有磨利争前之友君能容直益足彰君之明师能取善益足见师之广每睹近日禅师苟一负骨人能立数言提枪刺的并不究立言之所始辄云谤佛反法焚稿不录他则庸碌观场等唯服俗语现话遍录纸板以鸣己高违己则非之顺己则是之是所谓坐居南北不达东西徒滋智者公哄堂耳不知违者之敬佛法尤深于顺者之敬佛法也达东西南北而臻圆化可以接人振道矣故有远公自不放手元亮有子韶自不放手杲上人今之禅师不辩元亮子韶矣今之居士不辩远公宗杲矣振道贵乎明眼眼明须俟圆化千古箴也。

　　复合明段居士书

　　一见而合非偶然也既合而别宜各有关况戎马途路间尚能计及于此真至诚之一念也盖诚者当始终佩服勿少有丝毫间断以废初志然不知建大功立大业毗天地感鬼神能使生灵有赖者赖之矣又闻至顺虎豹远去人物率从与退之驯鱼治民之验有契合焉苟非平日之蕴何能及此又闻焕彩继志述事为末后大举是吾徒得人不谬矣今淳朴悖逆端鼻丧心又是法门之不幸也得失相倚吾徒勉之承接出川恨不速往奈病躯尚惫举动惟艰俟再听来音方得如命临颖依依远复不悉。

　　与神生方居士书(讳于宣)

　　人天眼目一书乃彻证者之设为陷阱以验学者之有眼目无眼目如有眼目者知其陷阱必不为陷阱所羁其利人不多若无眼目者遂以为实遂朦然陷之而不知避则害人不少居士意在汪洋宗旨焕烂法门奈何学者道眼不明博学强记辈驰骋知解牵之莫返似非有眼目者之用心也幸居士向木渣羹铁钉饭里咬嚼忽地知非不被一切语言文字颟顸庶几为人天眼目也此渎。

　　再上本师破山和尚书(附来书)

　　接和尚来谕德申宁不自知其罪乞和尚赦宥尚有几次问安竟付之浮沉想和尚年来清盛不卜可知申恨抱病多疲不能躬走侍候倘和尚视久远若一日则不孝之罪始可赎矣德申虽有忤逆之言因隔远不及侍座罔能进其几谏故不觉来词之直惟望和尚于言外鉴之和尚亦莫谓德申妄付一人昔有僧持德申真祈赞申云眉蹙蹙底是何颜心中所肯肯是何禅须知授之难受之难握根拄杖到驴年待个真传以此观之则知德申之心矣专遣合广赍鞋袜果仪聊抒寸念希赐叱收不胜庆幸德申百拜本师大和尚座前。

　　年来老病相催不能竭力为人望众贤徒辈为行吾道是所愿也承专贵门人乘危冒险献种种供养足征致念但此地愧乏善成衣者薄具粗紬二端以圆信耳然而法门贤与不肖上古如是特非今时如是耶胡不闻不重久修不轻初学得之深浅随机应之就此不肖辈圣贤尚且难齐况老僧又将何若老僧故私托者曾为浪子偏怜客似不敢弃众若弃众则弃诸佛也前者丈雪来老僧亦对他说即上古言语录者有益将来眼目非是滑口头资谈柄互相是非然语亦不在多可删削一两册足矣余言不既明病僧合十复燕居上座。

　　复章辰潘居士书(讳应斗附来书)

　　灵山会上五千退席固世尊之道大莫容胜力会中数辈退席又病僧之德小无容矣从来愚顽难化询非虚语不若随其根器大小听彼自成则病僧一向为人之心不能不于此而改是也余言不悉即来韵勉和以复出处如君事事贤威溪何必更栽莲青山依旧犹今日绿水何尝易昔年九月篱边从古意三春枝上历生缘石头点额须知有况把神驹苦着鞭。

　　山中事体己荷包容大底习病不深又何赖于医王所贵视病浅深多方针砭其就疗与否则亦听之盖五千退席何损灵山一会益以明世尊之道大莫容空函以复惭愧惭愧俚言兼呈教政曾闻开社慕前贤七十峰头好种莲幻梦既将惩往事残骸犹可惜余年观山亦有观河意适道非离适俗缘何止当机求印可从来望影已知鞭。

　　复梦白潘居士书(讳应星附来三书)

　　佩教归已付之默默矣复承惠问愈知切切不知病僧在俗时为顺逆境所苦方才出家既出家已犹堕顺逆中为傍人所惜岂堪也哉缘病僧自癸未付受已来所触无非顺境情知乐是苦因讵肯在顺处缠缚为万劫苦本故虽乐亦无所恋依然是一穿破衲底长老至于触逆境如地狱中又知苦是万劫乐因故虽逆亦无求脱亦犹然是一穿破衲底长老千万无烦居士为病僧惜也当为世惜可也今为道涉世宁惧风波之险遂不为道惜乎是必于风波中借泛泛之源流辩其真伪以定名分以征其世之与道行之与否然后可已而已今世之既不容辩则是世之丧道矣非道之丧世也则病僧维世与道之心已尽矣夫复何言前值令郎善若目悉此境为之痛悼病僧亦为之痛悼乃曰佛头着粪卜垂秋几个能为出世忧独有威溪潘善若一闻不啻若推沟附此并复。

　　和尚整锡返青螺道体无恙故具闻语云道高一尺魔高一丈可见魔所以砺道也和尚涉世入道两者俱深宜问道之可以伏魔不必问魔之伏与不伏巍峰独立群垤尽是儿孙若必谆谆辩源流正名分何异寸胶而清黄河嗟嗟吾儒亦有时承面命才违门则背其师者多彼其受用可知何必用尽婆心与滥厕之法流哓哓哉和尚以为何如。

　　读来札知以子女为累难免牵挂胡不思逃影畏迹者乎不若就阴而止则影迹俱无当下安乐矣如其不然当更过我俟再说破管教抚掌呵呵不必别求无生矣来韵二律勉和以复不在僧繁识地灵须知缓带拂云屏闲观名士东西壁倦阅南华内外经既慕两生开汞屑还思二足礼空亭知君不负烟霞叟共看阶前草色青(又)肩舆不禁响林丘蓦地闻声叱白牛室陋固非阳子宅猿惊恐是北山头既来不向门前绕解放何烦静里求虽到山间看鹿豕未曾游处待君游。

　　屡荷面教兼奉耳提知和尚不鄙弃欲使(星)登于觉路(星)宁独道外人乎不能不为罔辩白乎(星)年逾艾耆四儿三女两幼者尚未婚嫁更厄穷苦未了此累昔人所谓衣败絮行荆棘中步步牵挂可奈何再毕此向来之愿则惟合尖佛前话蕴老无生矣荒村僻陋幸与紫霄逼近(星)可不次趋晤决不似百草忧春雨也摄磴非遥肃此暂候重登云山二律兼请政昔年曾乞此山灵今日重登抚翠屏瀑水高悬千尺涧木稚圆荫几函经近亲色笑如迎雪静纳乾坤共倚亭三十年来闻夜雨晓山仍见佛头青(又)环峙群峰峻壑丘尽堪露地觅骑牛于今萝薜犹青眼在昔沙门尽白头酿酒许从方外饮掘瓶宁向地中求更无相拒移文至七十一峰任意。▆

　　山中苦寂得名公素往以破寂寥至愿也其如名公之不多得何昨有一居士来奈何以文章餂我我从来不知文章是何物何物是文章惟知有一眼见耳闻手舞足蹈而已决不在已往之陈迹上咀嚼见笑斫轮且圣门之子贡可谓能言语者尚将文章性道分作两段一曰可闻一曰不可闻测夫子夫子闻之能不心酸可见亿货财则屡中亿夫子则不中也能言语者若此况不能言语强言语者乎必须从自身上讨个落处然后尽人尽物故夫子自十五岁时已有灼见到七十岁上还同空空之鄙夫夫子果有异于人哉特不过一寻常简易至当之人与万物一体耳故知君子之不知虽愚夫愚妇可以与知愚夫愚妇之与知虽圣人亦有所不知知即不知不知即知不能即能能即不能始是君子之极处然则君子之极处又非愚夫愚妇之极处愚夫愚妇之极处又非鸢鱼之极处鸢鱼之极处又非万物之极处万物之极处又非夫子之极处欤到此极处堕肢体黜聪明才力竭尽纤毫偏易不得方可谓中庸之道故曰中庸其至矣乎稍涉知不知能不能曰大曰小即非中庸之谓已故凡有问夫子之文章者君子之道者愚夫愚妇之知者鸢鱼之上下察者不觉辙以辣棒热喝从事彼一向不循本之人所以不及信而逃遁也斯道之所以不明即道之所以不行良可慨矣承谕本山如若慈虚中六明等陈习历来未除须束之不无悖逆不束之又虚住此山实病僧不已之婆心至于常住一涉招提十方共有况未合之始曰虽图向上惜依归无人幸值法幢愿为门下不拘少长尽束禅规内外行为唯知听命凡属云山所有呈入方丈命人管理俾生生世世永作祖庭代代同烟一心办道如有一僧始终更易自领诸经若干疮癞若干此诸佛菩萨前所誓之愿也自誓之后竟违誓而不从虽欲挽救同无涯禅师之在日奈何有七年之病不受三年之艾也报复不尽欲言。

　　昨从溪外归略闻山间异状不甚得详(星)乃拟和尚初上胜力必以真实待诸比丘故不惜苦口热心切切剔励或诸比丘不克仰承束缚故思逸去因思登山告以宽导之俾受教有地随晤(某)居士来自山中则云云乃尔(星)不禁忿然长叹知此山无法器也云山自明隆万时无涯大师弘法后沿习土著彼村俗托迹修持视名胜为垢污薮亦何曾向境缘上试过惩纷室欲都未有省遇境辄乱离境亦乱铜床铁柱衽席久矣皑皑白骨其尚顾耶(星)总角读书七十一峰阁上多历年所悉知最深今善知识当前彼尚不猛改而愈自沉沦此自作之孽其何伤于两华乎和尚慈愍万不可着念移锡夫洪涛一沤何起息之有惟听其一二化外者去若皈心向道克自黾勉者仍提命之是即无涯大师不斩之泽矣时雨俟霁当把茗倾倒。

　　复舌响法孙书(附来书)

　　禅人历尽苦心接踵前辈似耿介不屑与人共议昨闻嗣法书云法侄不忝长坡法兄之后较之书云可谓青出于蓝也但诸著作宁失于实勿失于华使后生晚进者有所矜式冒滥法门者有所惭愧是大有功于末法也倘袭取未真名分未尽又非宗属之望故太师祖之得令祖长破如游鱼之得江湖飞鸟之有两翼不能使人不好也幸酌而行之莫使左于不好至嘱至嘱。

　　恭惟老人道行黔蜀德被寰中如中天揭日俾在在荷祖风人人开正眼岂容诸精魅而露质耶悲夫末运法门真伪间出隆替相倚可笑法门中竟无一人公心整顿及庄读老人行录以法门中种种细弊一一攻出岂独令当世妄践法道者寒心诚千古祖庭之遗训耳讷当躬礼座右恨病躯艰于跋踄肃此专人问按临驰不尽遥瞻谨启。

　　复黄李吴三居士书

　　忽接手教殊觉骇人若非久服砒霜几乎毒杀设有被毒杀者来索命时将何偿他速道速道若道得先从国公处说破免致跛鳖飞龙彼此牵绊何必山僧一引手救为。

　　复扶风徐居士(附复三偈)

　　未到腊八先知睹星一着则居士先释迦一头地也但不识近日暖阁之寒与寒榻之寒相去几何须知是中有彻骨与不彻骨者今读居士三颂诚暖阁之寒口占以复(偈)一座寒炉满屋灰等闲拨着一星飞坐中抖擞前后看谁知失却两行眉(又)昨夜寒霜透骨冷蒙头衲被和身辊辊得身疼惺起来几点明星耿耿耿(又)万象森罗非是翳满天星月亦非花时人因着眼中屑多少男儿不作家。

　　燕居禅师语录八卷终
