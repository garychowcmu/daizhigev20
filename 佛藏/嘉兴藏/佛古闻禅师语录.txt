嘉兴大藏经　佛古闻禅师语录


　　香林佛古禅师语录序

　　古唐语录者西蜀佛古禅师驻锡于娄之古唐开林说法其侍者从梵筵载笔而记者也佛所说经与菩萨造论僧祗戒律逾五千四百余卷而其后乃分为南北藏迦叶奉遗教传二十四祖以逮达磨度江为此土始祖而其后乃分为南北宗又各立门庭而有五宗之别马驮龙负皮纸空繁象顾狮颦狐嗥昼现此烂熳之花惜者所以指为衰而盛午之明智士所以忧其昃也佛师来自梓州灵根宿植五岁入青莲寺已灰心作巢顶禅水火不能焦濡矣筇杖挑云未瓢插雪遍踏天下名山参访灯幢嫡嗣所过香林宝塔辄见舍利放光脊中神透空里灵飞于是通玄林和尚嘱以真谛然犹软草承趺自闻天语也又六年云屩偶过娄东娄人士瞻仰鹤姿莫不延脰观之降情诱接听其一言嚗然破人闷郁乃相与扫香林之静苑布法席于香台古唐近在娄西原田膴膴茅堂菌阁衔土初成佛师提唱宗风学侣云集而衣荔饭松封泥运甋一任其真甘苦同趣州人感之抖囊蠲佐未几柳路渐入禅林桑津让为定水海岸古塘与竺天古德交映千秋今览其语录击碎虚空打翻窠窟从不思议中流出玉浆向大千法界重回宝炬无一语不为人发意叶开心香者所谓丰干坐虎豆图收蛇不过寻常举动而云门吃茶赵州吃粥便是无上风规今日古唐赤髭亦骑得象王狮子真为苦海船师者矣学人辈读此等话不能解黏去缚且效释迦嚼六年麻麦再向不死亭前指出香楼可也。

　　顺治辛卯中秋娄东法弟胡周鼒拜题

　　佛古禅师语录引

　　溯昔初祖折芦五宗绍叶下至北山南岳曹洞赵州应化现真金鎞度世而一时宰官哲士又皆皈心夙业标胜禅宗信乎古德机缘文人妙喜并合两行用证千古西蜀佛古禅师来自娄水观乎上京
祖皇帝眷礼特优访咨时及遂卓锡千佛兰若为四道唱宗古貌和风宏才妙觉单拈直指导达天人缁素同时连轨接坐莫不心契香城身依净域乃以上堂渊旨传示及余妙证微言心光迸现倾河注烛豁尔神开借此舌本清凉示世以耳根圆顿堂头一席地何逊如来第四时耶顾余不敏宿仰宗风师行将归敢以三言仰质尘外牟尼座前师子心生镜现相威真空毕竟因缘以何了证文殊猛参毕力敷赞维摩默指一语不设渐顿增减以何合并我闻四字华严六百无量为涯一念作本后先详略以何分际惟师解粘释缚随口津梁洒出本地风光广付当场杖钵是月是指为风为幡不敏敬以心香俟之矣师其高座古唐为下一转语。

　　康熙壬寅春正月
赐进士及第翰林院修撰徐元文科题

　　佛古禅师语录目录序文卷第一住太仓香林禅院语录卷第二嘉兴平湖曹溪禅院语录燕都千佛禅院语录燕京圆宁禅院语录卷第三拈古颂古像赞偈佛事卷第四塔铭

　　目录终

　　佛古禅师语录卷第一

　　嗣法门人超质等编

　　住苏州太仓香林禅院

　　师于顺治庚寅仲春受娄江当道缙绅文学居士等请入院拈疏示众云言锋展演密意发明世出世间尽在这里诸公还见么其或未然却烦剖露宣毕师升座拈香云者瓣香奉为
今上皇帝圣躬万岁万万岁恭愿福等虚空寿同劫石皇风振而海宴河清圣日辉而天长地久次拈云者瓣香恭为本寺护法宰官檀越伏愿大功不宰柱石壮于皇家大善无名波澜涨于法海复拈云者瓣香描不成画不就昔从通玄峰顶拾来今向香林堂前拈出爇向炉中专伸供养现住浙江嘉兴府栖真堂上林野奇老和尚用酬法乳之恩遂敛衣趺坐本公白椎云法筵龙象众当观第一义师云若论第一义谛未入门时已为诸人华劈了也乌待摇唇鼓舌受其处分耶于中未谙此事者不妨致问僧问世尊不说说迦叶不闻闻不说不闻即不问今朝意旨是如何师打云你且吃棒着进云者老汉通身是眼师云那里见得僧礼拜云谢和尚去也师云料掉没交涉问祖道重兴四众云集未审和尚将何法示人师竖拂云会么进云恁么则人人洞彻生死根源个个顿见本来面目师云见个甚么道理便恁么道进云今日当阳承指示大千无处不沾恩师云莫诳山僧好乃云本志深藏万壑中那知鸟道绝行踪囊绦海月方堪系又见鸿音格外通鸿音既至躲避无门直得舒卷随时方圆符契无分城市山林宁择魔宫虎穴到这里且喜梅颜乍破柳眼方新鸟啭簧音人臻锦地矫目则瑞气腾空运足则韶光遍野头头彰祖印物物露家风喜乐清夷歌谣盛化毕竟应时及节一句作么生道蓦竖拂云等闲识得东风面万紫千红总是春复举世尊因地布发掩泥献花于然灯灯见布发处遂指地云此处宜建梵刹时贤于长者持标插于指处云建梵刹已竟时诸天散花赞云庶子有大智矣师云贤于长者虽则见机而作争奈落他陷阱众中设有个汉于斯亦持标插云建梵刹已竟山僧也无华可散亦不赞叹他何故不见道自作其因自受其果本公复白椎云谛观法王法法王法如是。

　　浴佛日普门大士开先上堂黄面老瞿昙圆通观自任惯饶三寸舌导利十法界苦海渡愚蒙娑婆援滞爱同途不同彻两彩却一赛年年恶水泼头颅历历神珠遭点坏香林今欲雪冤仇且向人前齐捉败且道以何为验遂捻香云都卢这里一坑埋。

　　师过复古堂值祭酒冯杨二公操琴遂置弦请升座当机剖露只贵知音格外提持惟斯荐取若于弦中寻妙徽下觅奇不但错过指锋亦且辜他音韵所谓轻重疾徐宜接应撞猱行走怪支离会万物为己者其惟圣人乎不见黄龙心与夏公立剧谈肇论论万物为自己情与无情共一体时有狗子卧香卓下龙拈压尺击狗子又击香桌云狗子有情即去香桌无情自住情与无情如何得成一体公无对龙云才涉思惟便成剩法何尝会万物为自己哉师云黄龙心善乃鹤舞洞天客窗夜话争奈罕遇子期夏公立虽解流水高山雁落平沙惟欠指法精妍山僧亦有一曲要且不属宫商角徵羽以指作撮弦势云会么设或未谙更听一颂焚香调轸却相弹不意溪山夜月还紧缓断时空淅沥须看指上血痕斑。

　　供天童林老和尚像上堂长松蓊郁壮丽清关古柏重荣复隆海宇祖印玲珑泻活眼于钵盂峰畔旧潭清水易潜鳞于太白山头龙象交参人在衍庆到这里且喜人康物阜海宴河清正眼提持罕遭此际蓦挥拂子召云大众曾过铁蛇关么我要问伊天童消息设或未过必须亲到始得何故古殿疏钟扣莫穷清关长锁断云踪玲珑岩畔多奇秀黄叶飘飘万壑中。

　　上堂举钦山禅师因僧问如何是和尚家风山云锦绣银香囊风吹满路香岩头闻得令僧去云传语十八子好好事潘郎师云绵密针线还他钦老冷热机关无过奯公检点将来犹是霞帔半抹翠黛全遮未得山林境界设有问山僧如何是和尚家风向伊道时挑野菜和根煮旋斫生枝带叶烧。

　　元旦上堂玄枢密运至道无私包括乾坤该罗万有所谓元正启祚万象咸新人人瑞气盈眸个个春风满面殊胜中最殊胜奇特中更奇特阔而无际穷不可及到这里三目非睹二听不闻一道清虚十方普覆且道是甚么物便乃如是遂挥拂云一气不言含有象万灵何处谢无私。

　　示众举三圣慧然禅师参德山山云不用展炊巾者里无残羹馊饭然云赖遇无设有向甚处着山便打圣接住推向床上山大笑圣哭苍天出去师云一拶一捺略露风规一笑一哭郎当不少检点将来未免傍观者哂且道谁是傍观者乃喝一喝下座。

　　上堂重提要妙雪上加霜再展机轮梦中说梦所谓眼若不昧诸梦自除心若不异万法一如到这里顿空三际迥绝纤尘一片凝然十方坐断山门于是起舞佛殿自此欢呼香炉　跳上天净瓶抹过东海你等诸人还信得及么设信不及不免重下注脚举起拂云当台一鉴明如日万古晴空绝是非。

　　示众问如何是夺人不夺境师云檐前黄鹊噪槛外白云飞进云如何是夺境不夺人师云闲携竹杖过桥西进云如何是人境两俱夺师便打进云如何是人境俱不夺师云两岸松阴笛一声乃举五祖因端和尚垂语云古人道如镜铸像像成后光向什么处去祖叉手进前抬头顾视云也不争多端大称赏师云诸方尊宿尽为白云父子争不足让有余殊不知端和尚也是乞儿见小利。

　　仲夏上堂问威音那畔动着不得因甚德山见人便棒临济见人便喝师云也是无事生事进云恁么则香林风化古祖道焕然新师云理长则就问薰风自南来殿阁生微凉其中亲切旨请师为举扬师云且待秋来看进云水归大海波涛静云到苍梧气象新师云信你不及进云也要和尚疑着师云早已勘破乃云巢知风穴知雨智鉴无痕灵源无底不是心不是佛月娟娟而万水不沉非幡动非风动云霭霭而千峰自启达磨西来不会禅至今露却当门齿且节至理彰一句作么生道柳阴拂地黄鹂啭水碧摇天白鹭飞。

　　正殿竖柱上堂检点将来一物无偏于白地立规模功勋虽即檀那事亘古令人邈画图良繇香林始辟梵宇初成御甲海之名蓝乾坤壮丽挹鹫峰之远秀龙象交驰到者里且喜绅衿合德勋贵同心远近输金耆童布福虽曰异方便不出第一义且道如何是第一义蓦竖拂云若向者里倜傥分明便知毫端宝刹寸草金躯一木参天千祥骈庆脱或未然不免更资一路去也复挥拂云但愿春风齐着力一时吹入我门来。

　　上堂阳来复阴渐剥石笋抽条花开枯木祖师西来意东壁挂胡芦。

　　上堂脚跟稳固廓大方而无外智眼洞明透声色以无遗所谓参禅须透祖师关学道要令心路绝心路不绝祖关不透未免受他寒暑变迁生死笼罩不见僧问圆悟云生死交谢寒暑迭迁未审无位真人还有寒暑也无悟云汗出如雨进云分明在目前悟云莫向目前作窠窟进云争奈即今何悟云钝置阿师师云圆悟老人可谓慈悲太过然有落草之谈致使者僧认奴作郎彼此不了山僧即不然待问无位真人还有寒暑也无向伊道寒时寒杀热时热杀设若拟议劈脊打出何故免教伊向寒暑里摸索。

　　元旦檀越请上堂诸佛说不到祖师提不起本来真面目无异声色里况复风清柳墅香发梅梢春烟凝而水碧光浮瑞气生而村歌社舞松直棘曲凫短鹤长觌面相呈更无隐晦且庆赏一句作么生道上苑琼开香馥郁哲人先得一枝归。

　　转藏请上堂演出演入河沙妙义全彰对一倒一百千功德成就所谓言言玉转字字珠回顿渐双融事理一致还会么一句了然今古事大千无处不分明。

　　上堂透脱时毗耶穷众士之辩受用处曼殊逞七佛之师耀古腾今骑声盖色所谓玉转珠回机先路活风飞电激顶门眼空蓦竖拂子云会么檐声不断前旬雨电影还连后夜雷复举韩文公问大颠和尚弟子公务事繁佛法省要处乞师一言大颠默然侍者敲禅床三下颠云作什么者云先以定动后以智拔文公忽然大悟师云大颠默然贼身已露侍者敲床转见不堪文公忽然悟去也是杓卜听虚声。

　　示众举盘山和尚道似地擎山不知山之孤峻如石含玉不知玉之无瑕若能如是是真出家育王云若能如是捏目生花师云是真出家捏目生花坐断两头归堂吃茶以杖横肩云唵摩呢吽　吒。

　　汪门唐氏圆经请上堂一句全该无量义一机通透万重关若能洞彻机关外倒用横拈不被瞒况复千光应现万古一春烛吐优昙香腾兜陆以此树福则福至如云从以此益寿则寿同虚空界尘尘刹刹普现威权物物头头全彰正眼不见僧问投子云一大藏教还有奇特事也无子云演出大藏教又有古德云演入大藏教师云二老宿虽则演出演入要且不知奇特事在且道如何是奇特事卓拄杖云几度醉归明月下笙歌引出画堂前。

　　对灵小参生死不到处觌体晏然圣凡未兆时当央卓荦直得千古万古只如今前佛后佛无别道放行也风清野岸梅寒透而香浮把住也点水成冰云踪绝而岫丽净裸裸依傍无门赤洒洒收摄不住到个里圣不增凡不减去无忧来无喜一道平沉万缘廓彻所以道澄潭月影静夜钟声随扣击以无亏触波澜而不散检点将来未是无生境界且如何是无生境界卓拄杖一下云不离当处常湛然觅即知君不可见。

　　敕封弘觉禅师开戒海印延师为羯磨众请上堂珠澄碧海鱼龙现舍那之身月上青山草木舒宝华之座头头显梵网家风物物彰毗尼境界人天共辙生佛同源进修不假阶梯圆成安有持犯于斯略回光相即三事衲衣为百福庄严顿令万善云敷千祥骈集若要提持向上纲宗不涉时流举措敢借我法伯和尚威光聊通一线挥拂云撒手那边千圣外回眸光射万峰寒。

　　供三大士像请上堂三十二应随念斯彰八十相好依作而感当其念之未起作之未兴早已津济四生梯航三有所谓应以宰官身得度者即现宰官身而为说法应以居士身得度者即现居士身而为说法乃至比丘比丘尼优婆塞优婆夷措躬蛤蜊遁迹寒明如示佛身等无有间何况湛上座一片辛勤塑成古佛昔饰无竭今供有地众中设有个汉出来道香林门下把断要津不通凡圣因甚又容供三大士聻山僧但向道曲为今时蓦拈拄杖卓一卓下座。

　　上堂声色里坐声色里卧冷地商量早成错过不错过堪笑杨岐三脚驴踏倒嵩山破灶堕。

　　晚参举五祖演禅师示众云四五百石麦二三千石稻好个休粮方耆婆不得妙师云五祖和尚大似富嫌千口少贫恨一身多争似香林这里园无半茎菜廪无一粒米信手拈将来供养诸贤者阿呵呵真快活夜半钟声敲未断清晨齐唱太平歌复举镜清问僧近离甚处僧云三峰清云夏在甚处僧云五峰清云放你三十棒僧云过在什么处清云为你出一丛林入一丛林师云出一丛林入一丛林无怪其然只是清老棒头至今无有落处。

　　示众举僧问岩头三界兢起时如何头云坐却着僧云未审师意如何头云移取庐山来向你道师云者老宿向须弥顶上撑舟大洋海底走马虽则快便难逢不免和泥合水设有问山僧三界兢起时如何向伊道看脚下未审师意如何劈脊便棒且道与古人是同是别。

　　示众举南岳让禅师参六祖因缘师云轻轻一句凝结八秋蓦地知非翻成涂毒不假修证如桂月之高辉染污不得似骊珠之朗耀只如诸佛之所护念且道护念个甚么良久云露。

　　示众大道只在目前要且目前难睹欲识大道真体不离声色言语蓦竖拄杖云拄杖子闻恁么举不觉手舞足蹈走入诸人鼻孔里默自念云有佛处不得住无佛处急走过你诸人还知么设若不知且看兴化见同参来才上法堂化便喝僧亦喝化又喝僧复喝化近前拈棒僧又喝化云你看这瞎汉犹作主在僧拟议化直打出法堂又僧问者僧有何相触忤化云适来见他也有权也有实也有照也有用我将手向伊面前横两遭到这里去不得是这般瞎汉不打更待何时师云这老宿虽则欺胡瞒汉逞俊一时殊不知万劫泥犁甘心领受何故可怜不遇攀花手狼藉枝头多少香。

　　晚参举仰山法堂坐次见僧从外来问讯了向东边叉手立以目视山山乃垂下左足僧却过西边叉手立山垂下右足僧向中间叉手立山收足僧礼拜山曰老僧住此未曾打着一人拈棒便打僧腾空而去师云仰山虽则善应来机争奈随邪逐恶者僧纵然乘空而去要且当面受瞒还委悉么谁家别馆池塘里一对鸳鸯画不成。

　　晚参举云门云若说菩提真如解脱是烧枫香供养你若说佛说祖是烧黄熟香供养你若说超佛越祖之谈是烧饼香供养你皈依佛法僧下去师云云门烧香供养要且不是好心香林即不然设有如何若何便乃点茶湿嘴何故三生六十劫。

　　除夕示众几番湖海变沧桑始信吾家别有长煨芋尚无收俗涕烹牛讵为塞僧肠龟毛拂处龙蛇化拄杖挑时日月忙亘古一桩奇特事令人言外自承当虽然也不得将断贯索穿人鼻孔何故来年更有新条在恼后春风卒未休。

　　上堂大雪覆千山孤峰顶不白无人识得渠万户俱打彻举拂子云者里挨开线道拶得身来许你诸人持论设若眼孔定动喉噎心知早是白云万里。

　　上堂风生古殿月转回廊云散峰青水澄鱼现说什么三登九上短限长期直下知归参学事毕竖拄杖云还知观音菩萨将钱买糊饼放下手来却是馒头么三生六十劫。

　　上堂横按拂子云通身是遍身是木人裁兔角于猫头接得伊识得伊石女剪龟毛于鳖背不是主宾三玄亦非君臣五位若作佛法商量笑杀三门土地。

　　上堂虚空包不住大地载不起古鉴辨媸妍良工列规矩末后句只者是我与雪峰同条生不与雪峰同条死且道如何是末后句喝一喝云善财拄杖子。

　　对灵小参槐国悠悠梦断时青灯黄卷阅何期髑髅识尽摩醯眼枯木龙吟一段奇蓦卓拄杖云子坚陆君若向者里领略得去本来面目触处分明生死笼罩无繇荣辱干他不得说甚么兜率仙苑佛刹魔宫纷纷花雨严身袭袭香风衬足其来也如千葩竞放锦丽霞彰其去也似鸟翔空天宽地阔还委悉么蛰户未惊新岁电梅腮已露旧时颜。

　　对灵小参夏木阴阴数乌啼庭兰玉砌草萋萋轻身既入莲华土明月依然照海西所谓圣凡不异石女明劫外之机去住无为木人唱还乡之曲七情网破莹若澄潭五障缘空皎如白昼说什么尸林契悟泾渡抛婴直下知归顿逾诸圣还知张淑人去处么春光不到无根树一度花敷一度荣。

　　授石璞质西堂衣拂上堂机先领略格外承当灭却瞎驴边流通正法眼佛佛授手罟四海之鲲鲸祖祖相传掠千峰之烟菟大振光明幢便作师子吼且孤标一句作么生道伫看血汗八骏驹何啻日驰三千里复说偈曰与师智等减师半智过于师始见雄非是香林殃及你从来正脉贵流通。

　　师诞日请上堂云生碧嶂水出高原舒卷不假纤毫力点滴宁分淡与咸若作佛法商量蚯蚓钻汝鼻孔不作佛法商量虾蟆咬你心肝除却两途如何话会千江有水千江月万里无云万里天。

　　上堂僧问龙生龙子凤归凤巢龙凤交参即不问未审那个是英豪师曰高着眼进云如是则意气愈添威狞更甚师曰也大难得僧礼拜师曰意气何在乃云格外拈来识者犹希觌面相呈更无隐讳文殊出女子定不得图添佛祖冤仇德山未会末后句贵作人天眼目若论临济家法太白风规香林未敢妄通消息何故智海无波通雀径觉天有月照云山。

　　上堂禅非意想道绝功勋香严击翠竹以飏声灵云见桃花而增彩顿除知解自释群疑鼓腥膻于猪肉案头引苍蝇于破驴脊上风生锦地月印春波直下分明了无疑滞遂卓拄杖云者里却然理会得高山平地总西方。

　　示众明还日轮暗还黑月明暗何来眼开始得且道眼在什么处以杖指云是明是暗。

　　开示若欲究明个事必须立坚固信具决定志剔去平昔所见所闻尘情意想差别知解净尽无余然后提个万法归一单看一归何处行也如是坐也如是至于语默忙闲喜怒哀乐亦如是默默孜参绵绵密究直至参之无参究之无究蓦地冷灰豆爆如披云见日如贫得宝如暗得灯如寐忽觉到恁么时自成一片矣设若疑情未发恍惚未定散乱纷纷昏沉扰扰即将前一归何处左右攻击前后鞭逼进之退之愈拶愈追忽然喷地一声方知娘生鼻孔依旧大头垂珍重举真净文禅师与刘宜翁坐次翁乃指衲衣云唤作甚么文云禅衣翁云如何是禅文抖擞云抖擞不下翁无对文掌云你伎俩如此要勘老僧那师云刘宜翁当时不合放过见彼抖擞好与劈面一笏非惟耀后光前且与孔门增益。
嘉兴大藏经　佛古闻禅师语录


　　佛古禅师语录卷第二

　　嗣法门人超质等编

　　住嘉兴平湖曹溪禅院

　　师于顺治十四年三月二十四日受当湖宰官暨合邑缙绅孝廉文学居士等请入院至三门云浮幢刹觌体现成解脱门当阳直捷遂喝一喝便入。

　　弥勒　贪爱破村方忘却兜率院十字街头等个人要且不是这个汉噫识你了也。

　　韦驮　共住阎浮里同扶正法轮降魔须着力感化要殷勤。

　　佛殿　因礼得礼自倒自起佛之一字吾也不喜遂上香云是何言欤便展拜。

　　当日檀越张仲缶赵行可陆珊瑞金峻升等请上堂拈疏示众云霞笺灿烂贝叶珠玑发挥上古宗猷赞佐今时法社文彩既尔全彰不妨对众展演宣疏毕师以杖指座云者曲录木床巍巍充塞虚空荡荡杳无涯际今朝直上尖头屙出熏天臭气便升拈香云此一瓣香根盘大地叶覆须弥爇向炉中端为祝延今上
皇帝万岁万万岁伏愿皇图齐北极睿算等南宸次拈云这一瓣香位列三旌之贵禄享万钟之尊恭为在廷文武牧外公孤及本邑现任尊官伏愿德政逾先达仁风起后贤又拈云者一瓣香风标越格气概天然恭为本山檀护缙绅居士伏愿华开袛树果结儒林复拈香云红炉烹就白棒煆成第二回拈出供养天童堂上林野先师用酬法乳之恩上首白椎竟僧问曹源一脉五派攸分古佛升堂是何祥瑞师云蚁聚蜂腾无限意香烟旋结万千层进云狮音吼破千山月法印光含万派宗师云错听不少问昔日子胡狗儿上取人头中取人心下取人足如何是子胡狗师打云好个差异畜生进云如何是上取人头师云打杀久矣问诸佛出世为一大事因缘今日曹溪端的为个甚么师云只为你鼻孔未曾穿进云恁么则天长日月辉今古大地笙歌处处新师云满眼满耳进云龟毛挥电影兔角搅空花是谁分上事师云山僧拄杖长八尺复有数人同时竖拳咳嗽师云一齐收下乃云平田迥出触目森然悠悠绿水环村霭霭青云起户兰庭更梵苑风巢雨穴无非般若道场腻水化曹源直涧横塘尽是西来大意正当恁么时又且如何蓦拈拂子作钓势云投公不废任公饵直得锦鳞遇始休(谢词不录)。

　　复举虎丘元净禅师因僧问如何是到家一句净云坐观成败僧云不与万法为侣者是甚么人净云远亲不如近邻师云元净禅师答话大似舍近而就远设有问山僧如何是到家一句向伊道自由自在待云不与万法为侣者是什么人复云照顾眉毛即今朝旆宠临词林毕集遐迩欣眉人天快意且道是远亲耶是近邻耶复掷拂子云意气不从天地得英雄仍藉四方材。

　　陆珊瑞庆母八旬小参晴光入户大地维新瑞草撼海岛之风灵萼缀瑶阶之丽萝图灿烂劫石焜煌不假庆会风云便适当人受用所谓灵椿翠映须弥老天地同根万物宜珂月一壶随分足芝兰毓秀共争奇蓦卓拄杖云还知当人寿量么千载鹤翔银汉月万年藤挂老松梢。

　　师诞日众护法请上堂士问未出母胎度人已毕今日升座作么生师云道旷无涯逢人不尽进云恁么则庭前柏子千年古点缀青山与白云师云居士分上作么生士喝师云好一喝未有主在士问世尊初生便会指天指地因甚雪山六年方睹明星而悟道师云惯穿时人鼻孔进云轻轻蹑足龙门过引得清风动地来师云赚杀几许英灵士拂袖归众师云计穷力竭乃云呱口未开早吐广长之舌醯目才瞬全舒格外之机风汀月渚以翛然雨市烟村而自适珊珊玉树慧焰弥天杲杲珠林清光匝地所谓视乎冥冥听乎无声冥冥之中独见晓无声之中独闻和到这里非凡非圣非佛非仙无我无人无荣无辱心同虚空界示等虚空法说什么六八四十八九九八十一直饶宝掌千岁百念赵州要且构他一茎毛未得在毕竟作么生是伊出身一句挥拂子云超方越格无伦匹剖古磨今更有谁。

　　祈嗣请上堂实相离形状真智绝名模直下无纤毫全彰奇特事所谓无名名之父无色色之母为造化之根源作天地之太祖以是麟从天降瑞应衡门梦笔生花芝兰结果大士道若人持诵大悲神咒于现在生中一切所求若不果遂者不得为大悲心陀罗尼也与么说话大似晴干开水道无事设曹司简点将来犹是曲为今时且道孕信怀旋祈求皆应一句作么生道从来积善多余庆坐看熊罴协梦新。

　　装供韦驮檀越陈公从朱奉田翁晋生请上堂分身百亿未足为多端坐虚堂岂常言静况值枫林斗丽霜菊争妍莹莹月印寒江皎皎星腾碧汉三洲应化万国横身施筹略于摩利支天运伎俩于大千沙界神通易测密行难知为佛祖之纪纲作人天之依怙且如全宾即主全主即宾一句作么生道护法护人盈宇宙为祥为瑞满乾坤。

　　金怡原孙茂恂等请上堂问梅发寒天点缀山家富贵钟鸣野径引牵衲子风骚为复神通妙用为复法尔如然师云到江吴地尽隔岸越山多进云恁么则檀信虔诚沾恩有地师云梅发寒天钟鸣野径问庞道玄参马祖豁开心地杨文翰遇广慧顿断疑情今日众檀饭僧师以何法相为师云贪他一粒米失却半年粮进云恁么则打面还他州土麦唱歌须是帝乡人师云莫作如是见解乃云寒炉发焰冷壁生辉庄严无位人流通正法眼布慈云洒甘露演教外之真风示目前之受用其开也则三头六臂其合也则毫发不存觌体如如更无遮障诸人因甚到这里排身不进入作无门盖缘见处不真悟处不实以致零星家宝自昧衣珠而今要到脱离尘缚截断疑根不免借黑漆拄杖指条通天活路令此各各归家稳坐安稳自适蓦卓拄杖云还会么见义弗为非勇士临危不变始惊群。

　　立监院上堂僧问宾主历然即不问当家种草是如何师云一肩荷负进云恁么则一人有赖万象咸和师云谁不仰止进云石压笋斜出崖悬花倒生师云闲言语乃云浪鸣非独掌支厦讵孤材花雨弥幽径香云布石台蓦竖拄杖云拄杖子闻恁么道遂踊身前云百丈以前崖居穴处人人自律百丈以后高堂广厦人人自废和尚既尔退居自适因甚又改梁换柱撤东葺西宁无虚费檀信脂膏乎山僧只向他道檀护信力坚随机而导之于是拄杖子唯唯退身云既崇大厦良非一木所能为力振颓纲须藉群贤而辅弼可谓人宜旧器宜新器新则无缺伤之患人旧则有练习之能可以扬法性之风幡可以竭杨岐之吁叹洗清尘世徽赞宗猷一任续凫截鹤夷岳盈壑头头皆妙用法法尽神通悦可众心功施不浪且气声同应主伴互彰一句作么生道不得春风花不开花开须借春风力复举赵州禅师问僧云曾到此间否僧云曾到州云吃茶去又问一僧云曾到此间么僧云不曾到州云吃茶去院主问云到与不到因甚俱云吃茶去州唤院主主应诺州云吃茶去师云口甜如蜜心毒似砒一盏清茶不拣高低赵州老太狼藉可怜不遇天池客白　唇生三五尺顾左右下座。

　　新春卜爱湖诞辰请上堂春回万象法印森罗訚訚满目烟光灿灿一天花雨所谓道远乎哉触事而真圣远乎哉体之即神如是则风柯月渚并可传心烟岛云林咸提妙旨探骊颔于宝所夕魄腾辉摘灵瑞于华间朝阳孕彩三草二木悉赖滋芳四圣六凡全承其力悟之为阿耨菩提散之为天曼陀罗侯王得之为天下贵善友契之为如意宝以此筏苦海以此济贫馁千龄称庆三祝无虚百福宜祥五云有继还委悉么庭前柏树自条然直透鸿蒙万象先兜率宫中一昼夜遂屈指数云人间刚道四百年。

　　平湖邑侯朱鹤门塑大悲圣像开光请升座至体等虚空灵源常湛寂坚密以为身入尘而自谧悲愿遍婆娑示生何期毕得度现宰官天大将军出折箸搅沧溟鱼龙皆迪吉触境有权衡临机无固必万象悉昭回千江月印一点开宝目光并耀如十日。

　　娄东黄夫人送法衣兼受戒请上堂衣珠朗映清净犹若冰霜智体鲜妍皎洁同于琉璃畦服遍覆心地全彰开火宅之青莲净红尘之白业磨不磷涅不锱金刚体报金刚寿修不无染不得薝卜花敷薝卜香共佛祖播真风与含生恢本据惟斯福德人作诸希有事所以道江月照松风吹永夜清宵何所为佛性戒珠心地印雾露云霞体上衣到这里大似铺花锦上愈见光新殊不知当人脚跟下本有袈裟地迥立天外逼塞虚空千圣侵欺不得万灵景仰有分秪如受戒延龄一句作么生道一丝才挂体万德自庄严。

　　住燕都千佛禅院

　　师于顺治十七年冬上进天童林老和尚语录憩锡隆安欣逢
御临慰问天言蔼切次后受大护法朝宰金之俊胡世安龚鼎孳马绍曾严沆金汉鼎柯耸徐元文李仙根冯弘道韩诗金式玉暨众居士等请就院结冬上堂拈香云宴坐隆安七尺床针头一见意何长追思无计酬　恩泽今古惟凭一瓣香爇向炉中端为
世祖章皇帝昔乘佛愿而御金轮今释金轮而归佛位此一瓣香恭为
今上至尊至贵福寿軿臻暨满朝王佐阖国军民共乐升平次拈云者瓣香名不得状不得惟我天童堂上林野先师始末咸知遂敛衣趺坐维那白椎竟问还丹一粒点铁成金至理一言转凡成圣的人来和尚作么生接师云且居门外进云恁么则金刚脚踏地刹竿头顶天师云有甚奇特乃云古殿洞然玲珑溢目风生乌树香散庭帏列诸圣于其间罗万灵于此际龙骧虎骤启千佛之颓风叠嶂层峦拱九重之圣境没弦琴调贵和知音无孔笛腔惟善节拍且道还有饮泉水知地胍者么遂起身鞠躬云不因大量设蒲供怎得升堂祝
圣图卓拄杖下座。

　　弥陀圣诞万行大德领众请上堂问庆诞设斋即不问今日上堂事若何师云大家在这里进云如何是千佛境师云门连城市车马骈填如何是千佛人师云几度知君无觅处一朝相见抱惭惶如何是人中境师云青山只解磨今古绿水何曾洗是非如何是境中人师云眉横鼻直眼大舌长进云人境已蒙师指示向上一句更如何师云我若向你道恐你错会去进云恁么则全因燕地月尽见江南春师云莫将鹤唳误作莺啼问如何是男子身中入正定女子身中从定出师云风敲月户三秋冷雨打茅堂六月寒乃云白云万顷卷寒光落照峰披鸟语狂几度知君无觅处一朝相见抱惭惶所谓至鉴昭千古圆明绝后先刹尘诸佛土一一总如然是以撒手那边归路迷千嶂劳生阅百洲回头这畔竹疏云补密梅老雪作花直得画阁盈虚宝严而饰华轮香洁充满其中微风行树而雅韵斯彰众鸟纶音而鸿名不坠天垂云缦地布黄金沉沉冷壁交辉直教寒冰而发焰皎皎珠光互映致令枯木以糁花潜行密运触事皆真括古该今应缘不谬还知身口意清净是名佛出世么遂合掌云众生有愿来吾国岂免频伸一臂长。

　　晚参问如何是向上一着千圣不传意旨师云夜静不劳重借月玉蟾常挂太虚空乃云向上一着千圣不传信手拈来匝地普天把住也折角泥牛眠海底推不向前约不退后放行也无毛鹞子泼天飞罗笼不住呼唤不回且道放行为人好把住为人好男儿自有冲天志岂向他人行处行。

　　晚参冰凝蜡骨鹅护雪翎廓尔虚闲杳忘管带拈却炙脂帽子剖出无瑕方是玉脱却鹘臭布衫画成有足即非蛇临济既吃六十杀活棒因甚还思一顿蒿枝拂举拄杖云者里着得一只眼则不妨移过去作未来移未来作现在其或未然有寒暑兮损君寿有鬼神兮妒君福。

　　冬至李清宇诞辰请上堂五峰峭峙耸霄汉以尊荣一镜虚涵纳声光而无际祖翁田地处处分明本有家珍时时显露到这里直得五行倒置爻象变迁移凶星为吉曜易短限作长龄举必全真动无遗照说什么十五日以前琼林添晚翠秋水漾空碧至宝秘形山往往人不识十五日以后西风寒鸦噪黄菊间霜白时节不相饶山河都漏泄正当十五日遂挥拂云祥麟天上呈瑞气满阎浮事事本陶然一切皆具足且庆祝一句作么生道惟凭一句无私语用祝华堂大有年。

　　人日刘母侯超凤诞辰请升座问南山不艾菁葱翠北峤开敷烂熳霞谓复寿人多瑞色谓复应与善人家师云不记春秋多少岁松梢惟见鹤来栖进云若不乘鸾凤焉知蓬岛宽师云且喜领话问新年佛法即不问刘母诞辰请赞扬师云地久天长进云恁么则愿将日月为天眼掇转乾坤作寿山师云满口道着乃云云何得长寿金刚不坏身蓦竖拂子云大众如何是金刚不坏之身复一拂云莫不是能为万象主不逐四时凋么莫不是起坐承他力寒温亦共知么莫不是呼之有声观之无形么莫不是明逾日月量等虚空么如斯图度何异持蠡酌海用管窥天殊不知金刚正体在天同天在人同人应以佛身得度者即现佛身应以菩萨身得度者即现菩萨身应以居士身即现居士身应以妇女身即现妇女身虽则随所应度而为现身要且不属阴阳造化余闰更迁到者里只得青含柳眼玉衬梅腮晴光转而桃苑生春淑气催而岗陵秀丽且道阳和初畅寿域弥新一句全该如何展演须弥顶上筑金堤千辐轮纹越样奇不记春秋多少岁松梢惟见鹤来栖。

　　六王府李夫人为翁娥公请对灵小参问今月今朝正忌辰惨伤提起泪沾襟五妇绝伦伸孝意仗承三宝荐夫君三宝功勋即不问国公鼻孔作么生师云雨洗千峰淡进云恁么则参商两地月共一轮师云春暖百花妍进云尘尘安养土处处妙莲邦便礼拜师云争奈阇黎未到来乃云圆明妙性不染纤尘诸缘和合有所离散所谓昔从佛苑示现王身今弃世缘而归乐土虽在一切处不为一切处所拘虽离一切时不为一切时所摄犹是月涵众派春在百花幽鸟语乔林残红随远水若是大丈夫汉向脚跟未动之际便乃坐断毗卢高超象帝尊而无上贵不可名又说什么云去云来长空自在沤生沤灭湿性恒如直饶寂然不动智普应于诸国亦未是全体受用蓦竖拂子云还见翁娥殿下向这里现本有身证无生果么设能见彻娑婆掷去他方安养移来此土其或未然更为指陈复挥拂子云名花不藉春风力便入莲台最上层。

　　六王府李夫人诞辰请升座灵葩香散鹧鸪天叶覆鸿蒙未召前落落风声无限意都缘根蒂植多年所以道有物生天地无形本寂寥能为万象主不逐四时凋蓦竖拂云这里透脱分毫则过现未来无量无数恒河沙世界于此界中有无量无数琼楼玉殿花果林泉奇珍玩好缯褥鲜妍复有不可说不可说如意宝珠不可说不可说交光丝网不可说不可说微妙音乐不可说不可说醍醐上味随处现前受用无尽说到此间设有英俊道者高声喝云此是世间福德因缘未得超凡入圣之果直须洞彻父母未生已前本来面目是真受用是名福田良久云是则也是似则未似何故不见道大福德人修大福德人受有因必有果一切皆成就击拂下座。

　　孝子张梓为考乐安请对灵小参大道只在目前要且目前难睹欲识大道真体不离声色言语只如张公安寝三七日内香灯互映日月交光钟磬和鸣语言敷奏便是声色言语觌体全彰却唤什么作大道蓦竖拂子云者里明得彻悟得透则风动幡飞尽显灵明人泣鸟啼不离本际论甚秋容澹澹灏气沉沉直下洞然高超物外还委悉么若能委悉则官居一品未足谓公之荣爵享千钟未足谓公之贵世事等浮云贤哲如同梦其或未然更为注脚掷下拂子云卸却尘缘归净域花开端见本来身。

　　住圆宁禅寺语录

　　师于康熙二年四月初四日受世祯秦操江凤彩佟抚院鸾彩佟护法赋赟佟总戎等请住圆宁禅寺入院山门　现成门户不烦顾鉴脚跟踏着优昙灿烂拽杖便入。

　　佛殿　菩提树下香风动正觉山前花雨飞今日圆宁重觌面不由人见尽瞻依遂展拜。

　　是日上堂拈香祝圣云者一瓣香尊贵天然谁敢酬价爇向宝炉端为
今上皇帝圣躬万岁万岁万万岁伏愿淳风广被入表无虞惠泽普施群机有润次拈云此一瓣香深培旷劫瑞应斯时奉为在朝勋戚牧外尊官远近檀越列刹耆宿暨今请主图赖固山佟门眷属惟冀清声澍于麟阁韶算臻于芥城复拈云者一瓣香活鱍通方团转无阂自从拨草瞻风以至入廛垂手第四回供养天童堂上传临济正宗第三十一世上林下野先师用酬法乳之恩遂趺坐问答毕乃云雷音初震耸听人天慧日重升光新宇宙显扬向上宗猷揭示曹溪的旨直使人人亲见古佛弥陀方信安养在近贵令个个识取自己家珍始知宝所非遥论什么拨灰见火过水逢渠万象之中独露北斗里面藏身赤肉团上无位人都来与汝不相干且道升平共乐承谁恩力卓拄杖云普天匝地皆安枕尽向吾皇化育来复举兴化道我逢人则不出出则便为人三圣道我逢人则出出则不为人师云二老宿大似南山起云北山下雨圆宁这里总莫管他出与不出为人不为人直截提持自然磕着何故聻白云乍可来青嶂明月难教下碧天。

　　岳乐和硕安亲王请师就庆丰广嗣禅寺资荐世予嘛呢上堂问向上宗乘即不问今朝荐召事如何师云山高云气冷进云且道嘛呢世子即今向甚处安身师云涧阔水声幽进云亲王设斋更有利益也无师云泥多佛大进云恁么则七宝池边闻法喜九莲台畔证无生师云不妨道着问无纹玉玺悬空印百杂场中独占魁西来大意即不问广嗣消息事如何师云皇天无私惟德是化进云秪如挝鼓升堂人天庆集又作么生指示师竖拂子云会么进云自从一箭收功后万载千年乐太平师云谁不恁么乃云西来的旨舒卷分明劫外风规见闻不昧已是河沙妙义斯彰百千功德圆具欲待山野说个甚么即得到这里事不获已只得铺花锦上蓦挥拂子云于中略回光相则凤堂鼓响七处九会而共演真乘梵苑钟鸣四圣六凡而齐成佛道更令金枝再茂桂子重馨幼者寿而老者康爵弥增而福弥厚然虽如是还知嘛呢世子安身立命处么复挥拂子云王室殷殷留不住幡然直蹑宝华宫。

　　超道请上堂问黄鸟纷纷绕树头梧桐叶落满天秋圆宁消息即不问今日延生事若酬师云南山不艾青葱翠进云十月怀胎三年乳哺恩作么生师云北峤从敷烂熳霞进云恁么则识得最亲者方报罔极恩师云山高水长进云可谓牧童归去横牛背铁笛斜吹贺太平师云多了这些风韵乃云苍松古柏淡云笼花笑莺啼瑞气重皓首童颜相庆会不知谁识劫初翁蓦竖拂子云这里且喜青荷似镜绿柳如丝六月息鹏遥九皋敛鹤翥折旋俯仰全承渠力运用施为不从他得正当碧池添翠玉干生辉节届斯彰毫无隐讳还委悉么菡萏未敷香馥郁蟠桃早已结新枝。

　　千佛庵缁素请上堂魔宫虎穴足可安居土面灰头道人常分所谓法无定相遇缘即宗建立法幢随处作主所以山僧住千佛时袛见千佛时境界门连城匝车马纷纭黄沙迷过客若个是知音今住圆宁时惟见圆宁时境界灯幢联宝堞钟磬杂笙歌浩浩红尘里满目尽他乡虽然一动一静事无两般在此在彼理归一致正恁么时不与万法为侣者是甚么人随喝一喝云倏尔惊看两鬓雪寒毛不觉竖浑身。

　　提督柯铎请发引小参妙体由来不染尘了无生灭可相侵玉楼香烬窗生白无限清光度碧岑若论杨氏孺人其来也凤鸣天岸瑞映瑶阶其去也花绽莲漪香分玉砌识梦幻以非长觉菩提而克证所谓知幻即离非幻不灭真规既尔显露幻相安以久停乘此广大风云一任优游自在秪如去来不以相动静不以形临岐一句又作么生遂挥拂子云劫前大道无壅塞信步家乡即便归。

　　端阳请上堂葵榴初绽蒲剑新抽袪邪魅于今时消毒害于此际桃符换彩艾虎张狞黍角饷孤忠龙舫兢湘水正眼看来怎似圆宁寺里香馐丰盛六味调和罗列目前般般具足只要诸人粗餐细嚼知果识囚若能一念不生管教千殃顿息正当应时及节一句作么生道高标夺得灵山锦五瑞全彰百舌无。

　　对灵小参镜花水月两虚明起止因从自本根了却幻缘无异梦何妨天际片云横所以道镜里形水中月昔本无生今何有灭荣辱不千圣凡路绝论甚井藤之易脆花萼以摧风破镜绝重圆鼓盆而自悦直饶当处出生随处灭尽净裸裸全彰赤洒洒独露变火宅作清凉化爱缠为解脱犹是圣智未圆堕空之谓遂卓拄杖云直下见得彻去不起一念即证无生不动一步遍游沙界还委悉么复掷杖云玉楼人去莲华上香满长空月满台。

　　上方广生等请上堂明炬烛昏衢津梁通险道若非过量才讵续无弦调况乃人间事所重惟财帛谁减口边餐与人充饥膈今之广禅子率众剖珍储来结无漏缘六度莫能及兼恳登曲录乞法广流传我宗无语句安可恣妄谈过现未来事毫发无间然眼底既分明终不被舌瞒捷径有一词奉白诸贤哲端的见根源拄杖为尔说随卓杖一下云上方月朗千峰白广扇宗风宇宙生。

　　宝公首侄孙等请上堂至镜当轩照波旬之窟穴灵锋在握伐异见之稠林一句截流万机不到况复德山棒临济喝天龙竖指道吾舞笏华亭船子撑风月芭蕉拄杖验龙蛇虽然发挥向上宗猷何异南山起云而北山下雨蓦竖如意顾众云这里挨开线道拶入身来捉败黄面老子何用圆宁三寸说青道黄宝公赤手提上挈下其或未然不免亡羊而泣路受惑染以悲丝急须努力莫教错过且如宾主互用声气相投作么生道妙舞还须夸遍拍三台仍是大家催复举陆光祖问玉芝法聚云东土一千七百善知识即今向甚么处去了聚指庭树鸣蝉曰这里也有一个祖云声响便是么聚曰唤作声响即错过去也师颂云相逢诘问去来由古树蝉鸣几度秋浊世尘埋犹不荐宁于指上解风流。

　　桂林李兵宪请小参仕路已经过翛然林下居庭前柏树子茂发万年枝以是金茎露献玉柯风鸣非劲节之能齐讵大椿之可比苍苍色润郁郁光新不涉阴阳宁关岁月举起如意云还知这个落处么若知则是圣是凡束之高阁即心即佛飏于海底设若不知未免葛藤一上若论这汉子结根上国孕质三韩苏民困于颠危活泉源于涸塞谦光载道廉影弥空翻思庞蕴之风顿返陶潜之旆恬然一室寂默为功深入不二之渊研究纯一之妙诚将染指必获薪传世出世间得未曾有且理事双彰如何话会梅舍才方开雪眼桂林早已露秋容。

　　兵部何元英追严请上堂最上一乘千圣同源教外真宗万灵共具其奈识随妄变境逐神移顺逆差殊忘于返照所谓迷即众生悟则为佛迷悟既尔自持生佛岂从他得蓦竖拂子云若向这里少许相应则法自本来佛仍旧物一念之间游遍恒沙刹土一食之顷成就无量慧身竭爱河为兜率化泥犁作香城普令九泉滞魄悉证无生历劫含灵齐登彼岸且道存殁均益以何分析华台有愿迎仙侣磐石无痕继永年。

　　晚参病瘥不假驴驼药延龄何用九还丹山僧昔在天台通玄秘授灵验奇方善治盲聋喑哑贪嗔痴妄诸般邪魅疑难杂症无论国王大臣僧尼道俗只消一服立刻痊愈如何是方聻单提一口气不来毕竟向什么处安身立命直下服去自然见效不惟众苦冰清亦乃菩提克证倘若疑信不决旧疾仍作莫言不道。

　　康熙四年七月十六日正蓝旗　和硕额尔黑亲王为荐郡主乌琳珠请上堂一灵不昧八处翛然五障缘空离诸生灭所谓事亦然理亦然秽邦净土一毫端名不得状不得风动雷鸣俱漏泄非升沉之攸分岂圣凡之有别蓦竖拂子云郡主向者里领略得去不起一念成就不可说不可说无量慧身不动一步历遍不可说不可说宝严佛国论什么澄潭月皎静夜钟声舍天径以蹑遐关转男身而成正觉只如法筵大启龙象毕集吹大法螺击大法鼓登大法座演大法义一期佛事早已云周且道郡主居何国土掷下拂子云谩道琼颜风雨嫉且看玉女证金仙。
嘉兴大藏经　佛古闻禅师语录


　　佛古禅师语录卷第三

　　嗣法门人超质等编

　　拈古

　　德山托钵。

　　师云者老汉虽则明修栈道暗度陈仓可惜罕逢作家当时见伊与么使云不必非惟截断葛藤亦且自有生涯。

　　报慈赞龙牙真云日出连山月圆当户不是无身不欲全露牙一日在帐中坐僧问不是无身不欲全露请师全露牙拨开帐云见么僧云不见牙云不将眼来慈闻云龙牙只道得一半。

　　龙牙全身独露这僧觌面不逢当时拨开帐子好与和身推倒非但龙牙容身无地抑令报慈目瞪口呿。

　　昔有秀才问长沙某甲曾看千佛经百千诸佛但见其名未审居何国土长沙召秀才才应诺沙云黄鹤楼崔颢题后秀才还曾题否才云不曾题沙云得闲题取一篇好。

　　者则公案十个有五双都向黄鹤楼上闲题一篇处钻研殊不知长沙有头无尾置人中路当时待伊应诺便云居何国土不惟亲见诸佛管教七步成文。

　　霍山景通禅师因到仰山前乃翘一足云西天二十八祖亦如是唐土六祖亦如是和尚亦如是某甲亦如是仰山下禅床打四藤条。

　　当时山僧若见亦与四藤条何故有意气时添意气不风流处也风流。

　　南院一日升堂云诸方只具啐啄同时眼不具啐啄同时用有僧问如何是啐啄同时用院云作家不啐啄啐啄同时失僧云此犹未是某甲问处院云你问处作么生僧云失院乃打僧不肯。

　　南院列阵千里纵夺可观者僧善能抗敌其力未充若是本分衲僧管取南院棒折。

　　杨岐甄叔禅师因禅月问如何是祖师西来意叔呈起素珠月罔措叔云会么月云不会叔云某甲参见石头月云见石头得何意旨叔指庭前鹿云会么月云不会叔云渠侬得自由。

　　杨岐老汉卖宝遇着瞎波斯置之勿论只是不合向者僧手里呈款何故啼得血流无用处不如缄口过残春。

　　明招谦上堂云风头梢硬暖室商量才到暖室便见瞌睡以杖一时打散。

　　这老汉与么提唱大似欲隐弥露虽然如是争奈忙忙者匝地普天。

　　杨岐见石霜化主至问云征行战将假道经过劄寨既圆何不与杨岐草战主云昔时谬向途中觅今日亲逢老作家岐云杨岐且输小捷去也主便喝岐云乱做作甚么主将坐具划一划岐云斋后钟主便嘘岐云只这个别更有在主无语岐云败将不斩且吃茶去。

　　这僧将成九仞之山只欠一篑之土当时待云只者个别更有在好将坐具劈面便摵不惟光前绝后亦且自有出身。

　　睦州见僧便云现成公案放汝三十棒僧云某甲如是州曰山门头金刚为什么举拳僧云金刚尚乃如是州便打。

　　临危不变真大丈夫须还者僧始得若是现成公案驴年未会得在。

　　高亭初参德山隔江问讯山以手招之亭忽然开悟乃横趋而去更不回顾后开法嗣德山。

　　德山招手高亭悟去正是焦砖打着连底冻只如大慧云高亭要嗣德山犹与德山隔江在且道是肯语不肯语。

　　石头问长髭甚处来髭云岭南来头云大庾岭头一铺功德成就也未髭云成就久矣只欠点眼头云莫要点么髭云便请头垂下一足髭便礼拜头云子见甚么道理便礼拜髭云如红炉上一点雪。

　　丝来线去暗合明投二老分中足可观光若是香林门下棒折未肯放过何故不见道棋逢敌手须为美诗到重吟始见工。

　　南阳忠国师一日唤侍者者应诺如是三召三应国云将谓吾孤负你却是你孤负吾。

　　国师三唤倒腹倾肠侍者三应毫无厌怠且道负吾负汝又作么生珊瑚枕上两行泪半是思君半恨君。

　　赵州一日见僧扫地遂问与么扫还净洁也无僧云转扫转多州云岂无拨尘者僧云谁是拨尘者州顾视云会么僧云不会州云问取云居去僧后问云居如何是拨尘者居云者瞎汉。

　　二老宿可谓当断不断致使转扫转多山僧这里又且不然待云谁是拨尘者便接过扫帚痛与一顿为甚如此不见道为人须为彻。

　　僧问幽溪大用现前不存轨则时如何溪起绕禅床一匝而坐僧拟进语溪与一踏僧归位溪云你与么我却不与么你不与么我却与么僧拟进语溪又与一踏云三十年后吾道大行。

　　这老汉费尽腕头气力要且踏这僧不着。

　　颂古

　　举世尊初生一手指天一手指地周行七步目顾四方曰天上天下唯吾独尊。

　　多生习气久怀藏迥出胞胎便举扬一句闲言流世谛令人千古沸如汤。

　　举世尊在灵山会上拈花示众众皆默然唯迦叶破颜微笑世尊曰吾有正法眼藏涅槃妙心实相无相微妙法门不立文字教外别传付嘱于你。

　　一九殃弹从大降遇着冤家定可伤四海五湖玄味客不知是酪是砒霜。

　　举殃崛摩罗因持钵至一长者门其家妇人正值产难长者曰瞿昙弟子你为至圣当有何法能免产难崛曰我乍入道未知此法待我回去问世尊及返白佛佛曰你速往言我从贤圣法来未曾杀生崛疾往告其妇闻之即娩。

　　刚然持钵值新春野草闲花觌面呈雨过双猿啼谷口一声疏又一声亲。

　　举世尊一日升座大众集定文殊白椎曰谛观法王法法王法如是世尊下座。

　　曲录未登已不堪临场何必再三三纵然椎下支吾过列圣丛中若个甘。

　　举世尊因五通仙人问世尊有六通我有五通如何是那一通佛召五通仙人仙人应诺佛曰那一通你问我。

　　分疏不下且从容你问我时那一通止泺困鳞休激浪栖芦病羽谩搏风。

　　举城东有一老母与佛同生不欲见佛每见佛来即便回避虽然如此回顾东西总皆是佛遂以手掩面乃至十指掌总皆是佛。

　　回避无门事浩繁依稀掩面又遮谩机关用尽藏身术总把傍人作笑端。

　　举无边身菩萨将竹杖量世尊顶丈六了又丈六量到梵天不见世尊顶乃掷杖合掌说偈云虚空无有边佛功德亦然若有能量者穷劫不可尽。

　　竹杖量时也不妨手头何似舌头忙巍巍顶相无高下岂向人前论短长。

　　举世尊因调达谤佛生身入地狱遂令阿难问你在狱中安否曰我虽在地狱中如三禅天乐佛乂令问你还求出否曰我待世尊来便出阿难曰佛是三界导师岂有入地狱分调达曰佛既无入地狱分我岂有出地狱分。

　　捺落三禅事不差生涯随处可成家既云出入无时节未免当风又撒沙。

　　举世尊于涅槃会上以手摩胸告众曰汝等善观吾紫磨金色之身瞻仰取足勿令后悔若谓吾灭度非吾弟子若谓吾不灭度亦非吾弟子时百万亿众悉皆契悟。

　　百样千般作不了临期原要弄精魂堕坑落堑知多少未许何人是报恩。

　　举二祖初至少林参寻达磨立雪断臂悲泪求法磨知是法器乃曰诸佛最初求道为法忘形你今断臂求亦可在祖曰诸佛法印可得闻乎磨曰诸佛法印不从人得祖曰我心未宁乞师安心磨曰将心来与你安祖曰觅心了不可得磨曰与你安心竟祖于此悟入。

　　万物经霜犹敛衽红梅偏向雪中开早知无法为人说岂把娘生臂断来。

　　举六祖受法夜抵法性寺风飏刹竿闻二僧对论一云幡动一云风动往复未契祖曰不是风动幡动仁者心动耳后开法东山。

　　风卷残云过海潮乾坤震动鬼神谣当时闭口能藏舌谁敢当前唤獦獠。

　　举德山一日饭迟托钵下堂时雪峰作饭头见便云者老汉钟未鸣鼓未响托钵向什么处去山低头归方丈峰举似岩头头曰大小德山未会末后句山闻令侍者唤来问你不肯老僧那头密启其意山乃休去至明日升堂果与寻常不同头至僧堂前抚掌笑曰且喜老汉会末后句虽然如是只得三年活山果三年而没。

　　玉篴双双和夕阳调中谁别羽宫商纵然不入巫山径也使愁人几断肠。

　　举岩头值沙汰于鄂渚湖边作渡子两岸各挂一板有人过渡打板一下头乃舞棹迎之一日因一婆抱一孩儿来问曰呈桡舞棹即不问且道婆手中儿甚处得来头便打婆曰婆生七子六个不遇知音只者一个也不消得便抛向水中。

　　婴儿蓦掷浪花飞瞥起渔翁罗钓矶杨柳岸晓风依待船人立渡头稀。

　　举丹霞于慧林寺遇天寒取木佛烧火向院主诃曰何得烧我木佛霞以杖拨灰曰吾烧取舍利曰木佛何有舍利霞曰既无舍利更请两尊烧主自后眉须堕落。

　　客旅无繇破寂寥三尊请下火中烧眉须堕落方知佛恩大难酬一杖挑。

　　举百丈侍马祖游山次见野鸭飞过祖曰是什么丈曰野鸭子曰什么处去也丈曰飞过去也祖扭丈鼻头负痛失声祖曰又道飞过去也丈于此契悟。

　　痛彻心酸眼泪流无端惹得一场羞只云野鸭方飞去不道擒来在鼻头。

　　举昔有一婆供养一庵主二十余年尝令二八女子送食一日令女子抱定云正当与么时如何主曰枯木倚寒岩三冬无暖气女归举似婆婆曰我二十年只供养得个俗汉遂趁出烧却庵。

　　纤长姬臂正交围好把吹毛劈面挥性命若教当下绝茆庵岂作火云飞。

　　举陆亘大夫问南泉曰肇法师也甚奇怪解道天地同根万物一体泉指庭前牡丹曰大夫时人见此一株花如梦相似。

　　杖影无端落荒草梦中说梦南泉老栴檀林下雨新花香风八面倩谁扫。

　　南泉因两堂争猫儿泉见提起猫儿问曰道得即救取猫儿道不得即斩却众无对泉便斩之赵州从外归泉举前话州脱草鞋戴头上便出泉曰子若在救得猫儿。

　　提起猫儿验众流当场谁敢犯锋头草鞋顶戴归来晚致使两堂一命酬。

　　举临济禅师谓众曰吾灭后不得灭却吾正法眼藏三圣曰争敢灭却济曰已后有人问你向他道甚么圣便喝济曰谁知吾正法眼藏向者瞎驴边灭却。

　　临济语话甚郎当引得傍观笑几场豪气一身都丧却名存忤逆播诸方。

　　举睦州见僧乃曰见成公案放你三十棒曰某甲如是州曰三门头金刚为什么举拳曰金刚尚乃如是州便打曰者掠虚汉。

　　走电奔雷劈面来银山铁壁尽冲开龙门自古风涛恶无限金鳞点额回。

　　举法眼因僧惠超问如何是佛眼曰你是惠超僧于是悟入。

　　至宝尘埋久已哉忽闻提着便惊怀虽然获得深藏物只恐朦胧错认来。

　　举石霜慈明禅师僧问如何是佛明曰水出高原。

　　泻出云根冷似秋瞪眸孰见古源头浇田泼菜寻常事一滴声消万派流。

　　像赞

　　接引像

相好端严绝覆藏尘尘刹刹露乖张众生有愿来吾国岂免频伸一臂长

阿师原不定西方处处逢渠处处彰垂臂诱他痴男女谁知道你热心肠

　　鱼篮大士

世云救苦法吾道不思议处处露乖角头头非躲避良哉观音讨甚巴鼻获得金鳞休便休何须长走村坊市

　　结衣大士

散发轮珠无间说一领褴毵百个结人道千手放神光我云两足空跋涉

　　关帝像

握偃月刀裂群魔胆三界称尊具什么眼

　　天童本师林老和尚

川藞苴卒难测眼中无痕皮下有血掀翻临济家私捉败密翁老贼五坐道场千江一月了无佛法与人传要且无人敢辨别

　　　　　　又

目清四海舌卷三乘人天蚁聚龙象蜂腾拄杖横拈太白顶几多甲羽化鶤鹏

　　自赞

自思自忖一无长　御驾亲临懒下床莫谓道人心似铁恶声惟恐播诸方

　　　　　　又

四处开堂心慈口恶截生死流解圣凡缚耆年宿德更加艾灼正令当行谁敢图度

　　题渭溪周公像

芦岸悠悠系小舟纶竿直饵待鳞投等闲月露秋江色只要溪翁豁两眸

　　偈

　　赠月川法侄

泼天门户仗君撑截断诸方烂葛藤四海英灵来入罟直须拣选上传灯

　　岂凡金相国于燕都凿放生池中建念佛台其形似舟颜曰大法船偈以赠之

怪哉高埠驾慈舟为载群情过溺流帆影不随风力转橹声常泻月明秋

　　与文威首座

鈯谷从教授子孙深藏幽谷了无痕传芳不在匡徒众接个英灵卒报恩

　　报国寺观松

阴森盘结梵王宫历雪经霜未改容品藻谩云天子重孤标疑许我同风

　　兴诚寺龙爪槐

梵宇飞霜树不秋新条吐月醒群眸风前已露擎云手舒卷扶疏任自由

　　贺内府瑞斋马公六旬

西峰烂熳飞红雨北海扶摇绽碧桃几度流觞闲醉月蓬莱随处夺高标

　　寄西臣胡给谏

昔将玉尘嘱王臣要在今时用最亲雪曲一声惊碧落山林无处不阳春

　　和灵岩慈受禅师披云台颂

移茅刚畏不深山岂把潜形当等闲一幅伽黎无计缀至今风化白云间

秋江薄暮火初红钓叟怀鳞兴未穷活计一生明月下教渠何处避霜风

搕　都卢布袋头般般拈出卖风流长街短巷人无数笑绝驴年卒未休

　　师将南旋众信索偈迅笔示之

松筠惠我隐长湾傲雪凌霜不等闲恒笑诗人吟月下曾无奇想到香山

玉颜含笑晓风初馥郁微微度草庐何事洞庭轻漏泄令人遥递岭南书

瘦影横窗月共扶翛然世外道情孤红尘滚滚如烟雾紫白芳菲半点无

　　佛事

　　为普济天一禅师起龛娑罗双树白云浮斗换星移海岳愁踪迹不妨随处寄却教萍水见无俦恭惟某生惭浊世剃染狮林运宝筏于当湖插茎茅于普济风生宇宙韵响天人物我恬然极为介洁石期月离碧浪影落云衢樵径迷源渔舟失桌灵机既尔远彻幻迹何须久停乘此广大风轮足可神通游戏还委悉么等闲飞起无毛鹞天上人间腾瑞气　举火烁破无生窠超出有情见直下赤条条清风来八面阇维金色身舍利火中见见不见掷下火炬云万里神光脑后生一枝优钵脚跟绽。

　　若木法师掩龛灰飞芦管一阳生翼负青天万里程巴峡猿啼犹未歇悠悠故国得同人恭惟某德周三际声动五湖摇唇鼓舌而净演真机瞬目扬眉而指挥个事不意烟波失棹樵径含光草木萋然象龙怅望今则长空绝迹教海无文既尔火浴无期便请云龛端坐遂以手掩龛云义虎迹藏无位次法幢高竖有儿孙。

　　休庵法侄掩龛白玉宁非贵黄金岂是尊清飙连夜吼惊走铁昆仑惟我休公孤标越格气宇天然餐烟水于百城饱星霜于万里眉藏山岳掌握乾坤荷法祥之重担草木舒机绍船子之真规鱼龙知命正拟青莲吐艳碧藕添鲜岂期绿岸潜光荷风顿息今则云龛既入火浴临时放下全身莫大自在遂掩却。

　　举火飞猿动曦光菡萏开宿雾羡子志不群独跨大方步去来既无辙生灭安有路足底自分明何须吾嘱付掷火炬云灵根不假栽培力烨烨昙华透火开祖印哲法侄孙封龛四载巾瓶不暂离三呼三应绝迟疑而今既唱还乡曲明月清风处处宜我某侍者深惭代变剃落香林过净瓶于古佛之间酬犀牛于扇破之际风生大野韵响龙楼寒温不异欣戚同然岂期青峰云叆叇绿岸月朦胧瞥转关头风前独步只如藏身处没踪迹没踪迹处莫藏身还委悉么以手封龛云端入那伽三昧定任他门外逆风吹。

　　楚惟禅师炳苣三度金门事可伤区区宁谓路头长因思织履酬甘旨冒暑冲寒未敢忘我楚公禅师研穷教观密契宗乘履践以时进退有节颇宜中流砥柱起剔昏迷不料天丧子躬椿萱失望正当春光敛艳就路还家一句如何话会撺下火炬云独步丹霄乘快便木兰花发露全身。

　　寂常老师掩龛囊锥颖脱玉镜潜辉宝铎声沉灵锋敛匣恭惟某榻依师子断发严身履泊旃檀披缁玩日堪随法幢振耀慧海扬帆遂适寒温耋龄将庆不意顿辞梵苑冥合莲宫直蹑毗卢略无回互所谓叶落归根无影树头云片片香飘果熟不萌枝上月珊珊虽则净秽有分且喜去来无碍正当藏踪敛迹一句又作么生道卓拄杖云大千沙界海中沤一切圣贤如电拂。

　　寂然禅师掩龛叶脱山根见云收天际横峨眉舒一线斜照五湖清恭惟某越三峡而兢千峰饱林泉而啸风月倏尔拨转关捩寂寞藏身坐断乾坤凝然不露且未埋玉树先入云龛一句作么生道以拄杖划一划云封。
嘉兴大藏经　佛古闻禅师语录


　　临济三十二世香林寺佛古闻禅师塔铭

　　自古禅林僧宝印法必择明师而行道不承师荫盖非遇明眼作家岂得传持不谬所以称鹅王择乳素非鸭类也果能随处作主必然遇缘即宗所以称出群狮子吼震天外也自求法不择真师而主院欲承父业则师家以名位笼人而学者以小才录用弘道二字仅属虚名法运于是乎寖衰矣求其慧命果得真传而道缘不求自至如我香林佛古禅师者今时岂易得哉师讳行闻号佛古西潼川张氏子家世好善母刘孺人尤有令德明万历庚戌年六月二十二日午时师示生时有星者留谶云庚戌造化四柱清五星一木自天成玄峰月印娄江水五叶芬芳第一人人莫能测其意星者盖异人也师幼时岐嶷卓荦出语惊人五岁忽腋下生毒肺腑皆见父母忧骇卜之谓当离俗乃送入青莲寺依印宗锡禅师出家七岁宗携师谒峨嵋屡见普贤大士放光师问宗大士已过去云何得放光现瑞宗笑而不答于是疑情骤发常默自参究至崇祯庚午年二十有一抵金陵随喜报恩复睹塔光交灿五色盈空蓦触前疑彻明大事是年遂于金陵古林受具足戒次历禅林讲肆咨益诸宗匠莫不叹为法中龙象也癸未夏通玄林野奇和尚出天台寓盛泽师往参见值和尚上堂师便问出格雄才巧妙尖新不涉言词请师速道和尚曰雨霾山色暗师曰恁么则一真独露万缘俱尽和尚曰如何是你万缘俱尽处师曰且礼和尚一拜和尚曰伶俐衲僧一拨便转师便喝和尚颔之是秋诣通玄省和尚即命典客屡次入室投机叠呈拈颂多许可更加以妙密钳锤师益倾心领受次年甲申季春遂承付嘱继遇兵燹之惨师服勤左右须臾不离复随和尚住东塔栖真两刹竭力辅弼不辞劳苦六载如一日也顺治庚寅偶过娄江憩海印诸檀越请住古唐师因忆幼时有月印娄江之谶遂往驻锡焉栉风沐雨辛勤拮据感檀越王氏舍地渐成丛林提持勿懈学侣云臻由是宗风日振于东南矣余同年友其章胡给谏敬信之愿为外护门人录师第一会说法语付剞劂氏给谏序之谓师言句从不思议中流出无一语不为人发意叶开心香者盖师行真实行说真实法故远近归心人无间言云丙申浙西当湖邑侯朱公及诸绅士创曹溪禅院请师开法师鉴其诚而应之住三载堂构焕然规制渐备而娄江州牧白公复迎师归古唐时遭饥馑缔构维艰我
世祖章皇帝究心宗乘问及林野奇和尚语录师因赍入　都门进呈
御览
上览毕叹曰本色说法真古人家风也师暂憩隆安寺圣驾不时临幸一日方丈山晓晢禅师陪
上至禅室师跏趺禅定不起于座
上注视之叹曰貌古神清遂问晓此僧向住何处晓对曰太仓州古唐香云
上曰香云不如香林好遂　赐今寺额焉未几而
龙驭上宾师受千佛院之请上堂祝
圣云宴坐隆安七尺床　驾临一见意何长追思无计酬恩泽今古惟凭一瓣香既而结制圆宁开戒法兴凡法幢建处皆风行草偃自　王公暨士庶无有不闻而敬仰见而悦服者也一日忽赋诗一章赠檀越贾义吾微示厌世之意时丙午年十一月二十一日也次日同门法昙禅师来访作家相见各出手眼欢叙而别至二十三日子时呼侍者更衣端坐而逝世寿五十有七法腊三十有五行化二十余载坐南北道场五处嗣法弟子自石璞超质至智中超沅等共十六人语录三卷入藏行世诸弟子辈推质公继席香林质公以本寺为师最初弘法之地且久展化机四众哀慕因迎龛南归建窣堵波于寺之东冈其南北舟车之费皆义吾为之经画不负师最后赠诗之意也师为人恬澹质朴立言制行无非本色风规予与师初邂逅于放生池上后往来日久契谊最深今予忝得记莂于弘觉老人与师称法门雁行心期方远而丧我良朋不得不忾焉永叹也其受业弟子德涵尚公述师行业颇详请予撰塔上之铭予素敬师得法行道头尾俱正堪为末法之砥柱苦海之津梁者因为志其大略而铭之曰。

临济一宗法道全备上接曹溪轶群良骥杨岐龙骧虎丘虎视奕叶灯传人杰世瑞天童出兴狮象攸萃法印授受如水传器卓哉林野尤推出类证道固难养德匪易师善继之造诣渊邃用志冥深抒怀朗粹一睹塔光洞彻奥閟栗棘蓬中扬镳顿辔倒捋虎须爪牙铦利殚力股肱靡事弗治滹沱衣拂郑重举畀蓄养深厚超凡圣位五坐道场缘不思议自南而北教泽广被禅定跏趺

　　圣驾忽至渊默雷声西来祖意不起于座
帝心嘉异貌古神清称叹高致惟兹古唐其弘法地寺额香林
金口亲赐克家继席阐第一义肯堂肯构典型弗坠结集法言善述师事流通终古树大法帜师志惟诚师行无伪千秋法脉赖有良嗣东海西川大圆镜智生死去来三昧游戏月印娄江式符谶记巍峨窣堵幻身是寄我作铭词十纪一二百千万偈元无半字。

　　康熙八年岁次己酉仲秋望日
光禄大夫礼部尚书加一级前兵刑二部尚书都察院两掌院事左都御史乙未甲辰充
殿试读卷官户刑二部左右侍郎翰林院提督四译馆太常寺少卿吏礼兵科都右给事中甲戌进士出身淮南法弟龚鼎孳顿首拜撰
