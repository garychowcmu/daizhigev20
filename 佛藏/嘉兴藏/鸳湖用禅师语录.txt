嘉兴大藏经　鸳湖用禅师语录


　　序



　　鸳湖禅师语录序

　　予闻至道无言妙悟无传则历代祖师相禅所传何也既云无言则语说三乘千七百则又言甚么然传固有不能传者在言亦有未尽言者存也予每见吾鸳湖大师有龙山黄牛之遗风与石雨禅师为同参兄弟石师受法云门吾师嫡嗣南明常有书偈来往称莫逆焉庚辰春吾郡请师住持普明而石师自雪峰来同众敦请吾师开堂结制吾师谦让坚以恙辞予因而请曰师是千圣法眼蕴无上妙义何惜广长舌不为三根人一接引耶师曰人固有可已有不可已者幸予友天华兄在老僧何更赘词哉婉辞过逊若是者三不得已而登堂四众云集一时聆其法旨若弘钟大吕敲破人世昏梦顿令人蘧然觉跃然起而莫不服我师迥脱根尘神化无方者也故吾师一棒一喝无非醒世金针微言片偈如毒鼓声远近闻者皆丧有不丧者细阅是录字字真诠言言妙谛宛如觌面说法固门人笔记成帙斯亦吾师之慧机捷发广觉人世虽云至道无言妙悟无传神会是录则有言终归无言而无传悉得所传矣呜呼至矣哉。

　　芝城弟子朱乔秀拜撰

　　普明鸳湖用禅师语录目次序卷上升座小参机缘拈颂古像赞法语卷下书启偈颂杂着附行状塔铭

　　鸳湖用禅师住福建建宁府普明禅寺语录卷上

　　嗣法门人　悟进　悟元　等编

　　长水退庵　法孙　真智　重梓

　　升座师云若论佛法老僧无下口处今日偶见新山门拿我拄杖子浪荡游戏穿过果子岭直到火烧桥失脚一跌落在深溪幸有旧佛殿肯来相救不惟相救抑且骑却项归来新山门叫屈未免要老僧判断新山门好与三十拄杖旧佛殿亦好与三十拄杖何故聻车不横推理不曲断掷拄杖下座。

　　石雨和尚同步紫朱史君请升座士问芙蓉出匣正令当行斩新一句作么生师便打士云早知和尚有此机要师云你那里见得士喝师复打士拟议师云且去且去乃举拂子拂云大众会么即心即佛犹是淆讹非心非佛可无趋向不是心不是佛不是物穿花蛱蝶深深见取不得舍不得不可得中恁么得点水蜻蜓款款飞普明恁么举扬挀着灵峰痒处忆知抛家散宅阔步大方峭巍巍孤迥迥净裸裸赤洒洒踏倒诸圣顶　把住凡灵要路虽然有时把住有时放行有时把住中放行有时放行中把住还知栴檀林里纯是栴檀狮子窟中无非狮子么众中莫有伶俐汉出来道普明无端露布灵峰蕴底山僧但向伊道秪因曾与同床睡是故深知被底穿卓柱杖下座。

　　辛巳冬万如和尚同诸绅衿护法遣僧赍送鸳湖老人衣拂至请升座师指云诸大德这些滞货自敬畏无趣老人付于车溪无幻祖翁无幻祖翁付于南明本师和尚本师付于病僧病僧一向冷眼相看撇在壒　堆头今日拈来更新光彩遂拈起法衣云揭起古法衣寸丝不曾挂拈起尘拂云指挥旧麈尾野干多惊怕拈起手卷云惟有这个无用处惹得时人添话杷去年有个白拈贼未尝见此先窃下如今且向静处收藏他日再有个忤逆儿孙定是钻龟打瓦诸大德且莫觑着觑着则瞎。

　　壬午春万如微和尚入山设斋请升座僧出礼拜师举拂子云会么僧云恁么则直截当机举四众尽知恩师便打僧问坐断孤峰即不问宾主交参事若何师打云会取这一棒僧喝师复打乃云每怀往日同居况屈指别来五六春闽地吴山何阻碍一番拈起一番新遂举拂子云昔日世尊拈花迦叶微笑世尊云吾有正法眼藏涅槃妙心付嘱摩诃迦叶自此便有教外别传直指人心见性成佛之旨这老汉今日在普明拂子头上放大光明且道那个可证幸有受兴化请者如如和尚而得证明大众若也见得不妨同出同没同行同坐若也不知却笑普明一场露布且道那里是露布处掷拂子便下座。

　　中元孝廉苏门联岳二居士同众等请升座僧问如何是古佛心师便打进云如何是学人心师云欲攫游龙蝘蜓已上进云毕竟作么生师复打乃云法身流转于五道便有人天三途之异有升有沉有出有没有高有下有苦有乐诸仁者欲得资彼三途离苦得乐须一念心清净一念心光明一念心无碍心清净是真佛心光明是真法心无碍是真道真佛无形真法无相真道无体三即一一即三此犹是名言必须竭尽自己那边觑破冷灰里转得身来便好全身担荷到这里赤条条光烁烁三世诸佛也不出这里十方菩萨也不出这里西天四七东土二三也不出这里天下老和尚也不出这里所以云头头尽是光明藏处处无非解脱场虽然如是且道向上提持又作么生遂喝一喝卓拄杖下座。

　　苏门黄春元荐慈请升座师云春风黯淡过细雨鸟悲呼出没无踪迹铜人涕泣何拈拄杖云大众见么若见是有一切认以为有把髻投衙担枷过状或有于此脱略风尘觑破世故一切认以为空又落于偏空窠臼所以古德云弃有着空病亦然犹如避溺而投火脱有大丈夫汉打点精神竭尽心意拶到悬崖撒手自肯承当绝后再苏欺君不得那时八字打开非但得知徐氏孺人的落处即与三世诸佛诸祖同证游戏三昧去也虽然若到普明门下三十棒一棒也较不得卓拄杖下座。

　　师诞日升座僧问乾坤无著处日月不停机不涉今古一句请和尚指示师云今朝十月七进云灯笼传消息露柱叹奇哉师云非汝境界又一僧出师便打云敕点飞龙马跛鳖出头来僧喝师复打乃云释迦老子四月八日降生普明病僧今日酉时出世且道是同耶是别耶若道同则万别千差若道别则事同一家诸大德请缁素看不然更听一颂瞿昙昔日已出世普明于世未尝出涧底水流忙太生岭头云散闲自得便下座。

　　小参巽向朔风寒戚戚背山水牯冷呆呆懒病从来懒做事只宜手捧暖茶杯暖茶杯通身暖气冷如灰诸禅德既是通身暖气为甚么冷如灰若于此见得不妨安茶适饭取性过时其或未然拈拄杖卓一卓云拄杖子为诸人道去也复卓一下僧问古殿重开即不问普明一句事如何师便喝进云恁么则龙兴风后舞冲破碧波流师云闲言语。

　　除夕小参天寒作九岁残须守举杯拈果大家出手吃茶吃水大家湿口各个现成都该知有大众且道知有个甚么假称为佛陀方便呼为智欲明此智直须向三条椽下七尺单前擦裤磨裙忘餐废寝然此智秪在动用中不离眉睫上所以赵州凡见僧来参便问曾到此间么僧云曾到州云吃茶去或云不曾到亦云吃茶去院王问云和尚为甚么曾到不曾到俱教吃茶去州呼院主主应诺州云吃茶去赵州老汉轻口快便院主不识好恶普明者里不管他吃茶吃饭只要伊单刀直入且道与古人是同是别有伶俐衲僧出来道道看众无对师喝一喝云日月尽时岁已残钓舟归去静芦滩丝纶一把忙收拾且待春风再往还拈拄杖便起。

　　机缘

　　师举永明偈问云峰钓云化人问幻士谷响答泉声欲达吾宗旨泥牛水上行意旨如何钧云梦眼见空花师云空花事作么生钧云莫将耳听师又问临济祖翁有一句子你作么生道钧便喝师便打钧又喝师又打钧礼拜师云元来是瞎驴子钧拂袖便出。

　　介庵参方跨门师云是什么庵拟对师震威便喝庵豁然契悟便掩耳而出。

　　师一日唤一初入方丈云我心里不安你还得太平也未初云苍天苍天师亦云苍天苍天初拍膝一下便出。

　　一初礼拜起师举拳云道一句看初便掌师亦掌云且道你一掌我一掌甚么意旨初云请和尚珍重师乃休初一喝便归侍寮。

　　僧参师问那里来云浙中来师云途中见甚么僧拟议师便喝僧亦喝师打云这一喝落在那里僧礼拜云谢师指示师复打。

　　闇斋黄廉宪升任广东入山作别问云临行一句乞师指示师云三千里外逢人不得错举。

　　一日师欠安介庵侍次师命茶问云汝字觉先唤甚么作先庵云且喜今日得自在师云如何是觉后庵云请和尚尊重师云你还分得先后么庵良久师便喝庵云某甲只管吃茶师云如何是吃茶的事庵云柿枣腐干都在这里师云你作么生庵云却被某甲一口食尽师云滋味如何庵云甜者自甜咸者自咸师云未在更道庵云某甲谢茶便礼拜师深喜之。

　　僧参师云一向那里住云旧秋如如庵过岁在金粟师云东住西住有甚么事云是是师云不是不是。

　　二僧参师问到这里做甚么一僧云特来亲觐和尚师云却值老僧不在僧无语师云三十棒自领出去又云第二位作么生僧云请和尚开示师适值咳嗽乃云却值老僧咳嗽僧亦无语师云且坐吃茶。

　　一晚师落堂云一夏已过汝等有得力处不妨剖露看一僧云方才礼拜和尚师云未在更道僧云昼长人倦师云非汝境界僧云和尚又作么生师云昼长人倦僧便礼拜。

　　问须弥纳芥子芥子纳须弥意旨如何师云恰好。

　　僧问某甲甚是要明此事自觉工夫亲切为甚不肯透脱师云昨晚公案你还会么云这个瞒学人不得师云又说不肯透脱僧伫立师叱云死汉出去僧出至午复持止静牌呈云还了和尚师扭住云道道僧喝师云未在更道僧又喝师云喝后又作么生云檐前雨滴滴师云檐前雨滴滴干汝什么事僧又喝师云乱喝便推出。

　　问迷中有悟悟中有迷作么生悟中迷师云乱问作么。

　　月竹庵僧参问如何是藏身处没踪迹没踪迹处莫藏身师云月竹庵不许你躲跟僧云如何是是法住法位世间相常住师指彼坐位云这个位是你的僧无语师便打。

　　拙崖参师云作么不去进云正恁么时未审谁去谁住师良久云会么进云会且止毕竟是谁住师云你还妄想作么进云怎奈这个何师云你在那里见老僧进云两眼对两眼师云瞎进云瞎瞎师便喝。

　　师一日命介庵进一初元颂末后句二人呈上师阅毕遂俱付嘱偈云沿流一段事竟无头与尾付与狮子儿哮吼满大地。

　　拈古

　　举瑞岩彦禅师每日自唤主人公复自应诺乃曰惺惺着他后莫受人瞒师云白日青天作梦梦中频唤主人直饶惺惺诺诺也是无主孤魂。

　　举天宁法舟济禅师因五台陆公问画前元有易否宁曰若无将甚么画公曰画后如何宁曰元无一画公曰现有六十四卦何得言无宁曰居士莫著文字好公曰请师离文字发一爻看宁召五台公应诺宁曰者一爻从何处起师云画前画后论有论无总与大易无涉直饶一唤一诺爻象分明也未是衲僧极则画前元有易否天宁老汉何不当头便唤五台待他应诺却好云元有易否陆公者里必然别有所入且免后来许多周遮。

　　举横川珙禅师晚参少室无门户如何便得通夜深宁耐立听我说西东师云大好无门户。

　　举南明广和尚看雪次侍僧曰满山都是雪南曰随声逐色汉僧曰请师离声色道一句南曰满山都是雪师云者僧身挨白刃活得命来不妨好手南老人费尽盐酱究竟不获称心者里有向声色外别道一句者么良久云切忌道满山都是雪。

　　颂古

　　世尊初生。

　　知得恩来解报恩当机安肯放云门后代莫言空辣手至今一棒一条痕。

　　世尊拈花。

　　末稍拈出示人天一笑相逢非小缘万象森罗皆正眼优昙花放火中鲜。

　　外道问佛。

　　玉箫清浊吹新调毡板轻敲合得腔争奈座中不解听别赓一曲乱宫商。

　　百丈侍马祖游山归寮哀哀大哭同事问云忆父母耶丈云无云被人骂耶丈云无云哭作甚么丈云问取和尚去同事往问祖祖云你去问他同事复至寮见丈呵呵大笑问云适来为甚哭如今为甚笑丈云适来哭而今笑同事罔然。

　　一番哭也一番笑先后总归太古调纷纷不是子期心随声逐色难知妙。

　　南泉示众曰不是心不是佛不是物。

　　杀人不见血乃是王老师放身舍命处正是报恩时。

　　僧问赵州狗子还有佛性也无州云无。

　　狗子却酬无佛性绵包突石行正令须弥顶上击金钟猢狲惊出那伽定。

　　赵州问南泉知有的人向甚么处去泉云山前檀越家作一头水牯牛去州云谢师指示泉云昨夜三更月到窗。

　　昨夜三更月正幽克家相见出常流绿草青青随处好山前山后任优游。

　　赵州问投子大死的却活时如何子云不许夜行投明须到。

　　翻手成云覆手雨伸脚元在缩脚里悬羊卖狗老当行有利无利不离市。

　　僧问首山如何是佛山云新妇骑驴阿家牵。

　　新妇骑驴阿家牵妙体端严出自然不是首山相见后好因缘做恶因缘。

　　临济升座有僧出济便喝僧亦喝便礼拜济便打又一僧来济竖拂子僧礼拜济便打又一僧来济竖拂僧不顾济亦打又一僧来济亦竖拂僧云谢和尚指示济亦打。

　　朔雪飘飘开雁门平沙历乱卷蓬根功名耻计擒生数直斩楼兰报国恩。

　　玄沙见新到礼拜乃云礼拜着因我得礼你。

　　因我得礼你啰哩啰啰哩磕破臭髑髅法身藏在北斗里。

　　明招上堂众才集乃云风头峭硬不是你安身立命处且归暖室商量便归方丈大众随至立定招云才到暖室便见瞌睡以杖趁出。

　　风头峭硬语朦胧暖室商量转不中欲得安身立命处直须扫尽野狐踪。

　　玄沙云若论此事譬如一片田地四至界分结契卖与诸人了也只有中心树子犹属老僧在。

　　备头陀惯卖巧田园结契从何讨老年犹抱这枯椿不顾浑身没荒草。

　　夹山云目前无法意在目前不是目前法非耳目之所到。

　　声色纯真列满前拟将观听总非干为伊浑是官家物不许平人私自探。

　　洞山云言无展事语不投机承言者丧滞句者迷。

　　卖扇婆子手遮面卖油娘子水搽头不是还他肌骨好任搽红粉不风流。

　　芭蕉上堂拈拄杖子示众云你有拄杖子我与你拄杖子你无拄杖子我夺你拄杖子靠拄杖下座。

　　家风逞尽老芭蕉举措施为行莫嘉仁义固从贫处断世情偏向有钱家。

　　僧问岩头古帆未挂时如何头云小鱼吞大鱼。

　　小鱼吞大鱼须弥趁入海古帆未挂时铁船风背撼。

　　鼓山折箭。

　　好义多从过勇功才来冲阵箭颓锋可怜鼠伎索瘢手犹笑乡情老冻脓。

　　婆子烧庵。

　　桃红含宿雨柳绿带朝烟芬芳春最好几个眼睛穿。

　　赵州因僧问乍入丛林乞师指示州云吃粥也未僧曰吃粥了州曰洗钵盂去其僧有省。

　　金风阵阵着些凉狼藉秋光满路傍行客纷纷归未得逢人切忌错商量。

　　物不迁。

　　笋抽必竟易成竹花落难教缀上枝记得小儿骑竹马如今又是白头时。

　　赵州问南泉如何是道泉曰平常心是道。

　　怒时烦恼乐时戏笑若道平常新罗过鹞。

　　汾阳十智同真。

　　二八娥眉俏十分幽闺空怨忆私情频呼小玉非无事只恐郎心非我心。

　　雪峰上堂曰诸上座望州亭与汝相见了也乌石岭与汝相见了也僧堂前与汝相见了也。

　　象骨崖前语最亲僧堂乌石望州亭太末虫缘红焰火蟭螟睫戴铁昆仑。

　　镜清问玄沙学人乍入丛林乞师指个入路沙曰还闻偃溪水声么清曰闻沙曰从这里入。

　　乍入丛林问入路没头浸杀偃溪声可笑谢三无别法惯将官物作人情。

　　灵云见桃花。

　　春芳处处着繁华游客纷纷眼尽遮不信东君有私意灵云独许悟桃花。

　　僧辞赵州州曰甚处去曰诸方学佛法去州竖起拂子曰有佛处不得住无佛处急走过三千里外逢人不得错举僧曰与么则不去也州曰摘杨花摘杨花。

　　心思路绝太间关纸裹麻缠有几般任是龙睛鹘眼汉杨花乱落也难看。

　　陆亘大夫问南泉弟子家中有一片石或坐或卧今拟镌作佛还得么曰得大夫曰莫不得么泉曰不得不得。

　　造化纷纷意气奢不周遮处复周遮东风淡荡无多力吹得开花又落花。

　　僧问乾峰十方薄伽梵一路涅槃门。

　　一片婆心指问僧争如不识是非生自来古路犹弦直返使崎岖屈曲行。

　　赵州使得十二时。

　　亥戌酉申未午巳辰卯寅丑子皆随老僧剿得无毛鸟兔尽风流无限过平生。

　　疏山问沩山有句无句。

　　藤枯树倒句归何古佛垂慈不较多幸得因风吹火力晃然笑里见干戈。

　　陆亘问南泉举肇法师话。

　　大夫空递昔人言王老庭花梦里看缁素欲明端的旨快将细末好盘桓。

　　云门拈拄杖举教中云凡夫实谓之有二乘析谓之无缘觉谓之幻有菩萨当体即空乃云衲僧见拄杖但唤作拄杖行但行坐但坐总不得动着。

　　千江有水千江月万里无云万里天今古山川人自异衲僧拄杖又重宣。

　　台山婆话。

　　多事台山指路婆更怜勘破谂头陀任教暗室亏心事争奈神明如电何。

　　云门云闻声悟道见色明心乃云观世音菩萨将钱买胡饼放下手云元来只是馒　。

　　聋瞽无聊举话由却拈胡饼作馒　是非不到高岩下又逐春风鼓树头。

　　和普明禅师牧牛颂。

　　未牧。

　　黑云低处一声哮足底程途那信遥童子个时将贯索未尝留意惜良苗。

　　初调。

　　鼻孔今朝始受穿十分狂性只宜鞭要渠了了寻常事不管通身黑业牵。

　　受制。

　　蹊径于今不枉驰鞭绳缓缓肯相随家山水草随时给信步风流也不疲。

　　回首。

　　绿杨堤畔碧溪头景自晴和风自柔水牯转头初自肯月明归路谩迟留。

　　驯伏。

　　那里随来过这边左盘右转总安然黄莺叫得山花笑声色中能不被牵。

　　无碍。

　　脱落虚空万象如人牛浪荡不相拘鞭绳飏下无些子引兴梅花一调余。

　　任运。

　　我自悠然一觉中任渠草径玩纤茸落花没膝春山晚犹泼红霞锦绣浓。

　　相忘。

　　白云拖过月明中月与云和一色同智境此时多不会论何南北与西东。

　　独照。

　　家破萧然四壁间于今云静月明闲固非逞日程途事尚好挨身拶过关。

　　双泯。

　　剧尽何方觅影踪不应空里镂虚空有谁道露堂堂地蜂蝶痴迷花底丛。

　　临济宗。

　　棒如雨点喝如雷生佛从教脑裂开一自灭他正法眼幸然无事可安排。

　　曹洞宗。

　　古殿香消灯尽时月明帘外步犹迟玉阶天晚和云静金锁玄关不易窥。

　　云门宗。

　　气宇如王度量迂惯将一字设关枢纷纷物类知何数塞断咽喉气也无。

　　沩仰宗。

　　父子浑家梦里身弄丸作息总非亲看看机尽情忘处谁是呼驴唤鹿人。

　　法眼宗。

　　青山绿水作通玄珠网交参在目前行布一回收拾尽赤穷四譬空萧然。

　　像赞

　　观音大士(深远庵请)

　　这位上座冷地默坐兀兀痴痴思忆甚么想你当时置身无措尝在洛阳桥边卖尽风流金沙滩头许成夫妇紫竹现形白衣风度三十二应识时达务千眼千手作福作祸寻声救苦添盐添醋造妖捏怪何故何故谁不丈夫无数无数简点将来皆成话堕争如今日归到深远院东寮闲却心情无数慕一炉香烬一瓶花白日青天人莫睹。

　　　　　　又

　　南海风波险复深三天竺寺少知音轻身躲入画工手寄语时人莫浪寻不浪寻杨柳依然插净瓶。

　　　　　　又

　　云山紫竹白鹦鹉绿柳净瓶水月心个是圆通真面目一番写出一番新。

　　踏鳌像

　　紫竹下踏鳌头十分气概执杨枝洒甘露一片慈悲累他善财立得脚跟酸鹦鹉高飞犹较些子。

　　普贤大士像

　　是大愿王从本显迹一念不生普眼难觅将谓骑白象更欲作逋客却遇普明老冷眼得觑见且道觑见个什么瓯子跌落地碟子成七片。

　　布袋和尚像(讷生求赞)

　　拖布袋遭人怪笑怡怡遭人爱街头曾乞一文钱看你偿不尽人间债。

　　本师南明和尚像

　　新丰寺里老头陀啸傲颠狂孰奈何棋酒一声高价尽翻然踏倒古毗卢三杉堂前探溪量水五老峰顶作浪兴波钳锤衲子勘验精粗末梢必竟何分付钩线沉江懒唱歌。

　　云栖莲大师像

　　裂破缝掖搭紫伽黎七笔勾下诸方参随辟五云之榛莽整伏虎之古基换人眼睛以黑豆断人性命加钳锤咦几度竹窗拈铁笔香风吹遍藕华池。

　　真寂闻大师像(慧基请)

　　一片老婆心整理时人手脚十分恶辣口骂倒拍盲禅学宝于善净于慈无是不是大之定慧之基将错就错若问真寂家风切莫向影子上卜度。

　　皓公七十半身像

　　赞此古锥寿登古稀示长耳相秀距罗眉问渠家风无意无为熟味般若喜怒逢时有时迅雷疾风不减阿修罗之怒威有时春花秋月犹胜观世音之慈悲世有张吴之妙手畴能模仿其全躯敢问诸孙那半身▆咦。

　　自像(总题)

　　骨瘦若不胜衣心毒难辩真假端坐并无入正念处相见又无慈悲喜舍横按一条白棒佛来也打魔来也打。

　　苏门黄居士养志图并跋

　　玲珑绣石盘曲苍松云山浩渺鹤鹿从容中有乔梓如过庭时不在诗礼静摄栖迟志存孝养岂泥色难婉容膝下乐以盘桓家僮捧献敢是羊枣问其有余对以不少净几所置花香是玩经函未展理事已办即此林落何异极乐十万余程秪在一觉。

　　居士之显考易箦顾命久矣固能追念往恩绘此图曰养志复代为皈戒取其法名曰觉愿愿其一觉而行愿是齐普明因是诚而鸣之也。

　　法语

　　示赞若黄居士

　　佛说一切法为度一切心我无一切心何用一切法正法尚不立邪教从何有言正因对邪其正安可得邪正是名言都无有实义众生不了故吾宗说直指直下便承当分明日用事一处透得去处处一时了回观此名言亦是梦中语梦语亦不立是何等境界普明老秃奴说尽老婆禅自吃三十棒一棒较不得。

　　示兆禅人

　　文彩未形安能下笔既发毫尖纷然现迹禅人于此觑得真波斯海底烧红日。

　　慧灯禅人求示

　　本具一慧灯劫前不可得偶尔随缘起光明太周匝闇却佛祖明烁破群生黑致语灯禅人切莫为剧则。

　　杜华宇出扇求示

　　盐官特觅犀牛扇澄江搅动苍龙现杜君若也能唧溜将铁蒺藜红炉煆火焰头说无生法三世诸佛立地看不是半满与偏圆亦非权实并顿渐扫尽葛藤闲露布披衣得坐空王殿拦街倒巷自家底认着依前还不荐。

　　径山智一禅人求示

　　智一禅人不远数千里而来并持诸缙绅信劄邀余回浙相聚缁素眉毛撕结了诸人生死大事此亦婆心太切也然诸佛菩萨用心不违众生意愿而病朽虽坐懒惰亦有此心也且如欲回路前后铁围相逼左右虎狼狮子那时如何进步智禅人这里道得管取了得向上事就把洞山麻三斤称起三十三天云门干屎橛撬破地皮七横八裂去也。

　　赠德云禅人

　　德云云住妙峰顶大似充饥求画饼德云不住妙峰顶亦如奔日欲逃影两途截断未亲切取着中间犹陷阱是古是今非彼非此两不成双一不单已豫章省下话生缘安居却在宣城里掣断拦路索参请诸方禅吴水铁船任浮载越山有月不在天天童胡乱挥白棒桐月与君多一言归去西江十八滩一口吸尽须教干转身吐气一句子好看枮井生波澜。

　　示上水邹医士

　　堪怜人间世无有不病人邹君谛思惟妙指按得真香附热黄连凉拈来无不是用处却相当然虽具此能犹欠这一着争如瘥病者不假驴驮药君不见维摩老引得傍人打之绕唯有曼殊较些子未免浑身入荒草又不见谢三郎巧施三病诮诸方被人劄着难措口十分意兴成惭惶。

　　示史斋士

　　病僧口里元无舌从来不会哆啝说兹问了衡史道人装香扫地凭谁力一朝觅着这个人便得出离生死窟那时捉败黄面老好做街头白拈贼贼贼三十拄杖也要吃。

　　示悟香禅人

　　香是甚么物悟者甚么人灼然见得彻未免滞途津所以一念参方急江西湖南问知识知识口里水漉漉说得亲时难指出忽尔踏破草鞋底脚边瓦砾皆黄金建溪水作一口噎铁狮峰吼如雷音那时优游任德性无喜无忧可忧喜水间林下水草余闲时唱个啰啰哩。

　　示王汝良居士

　　拈铁如意等霹雳当下了明何快极这里冥冥无所知依然脚下生荆棘参到离心意识时火中木马生一儿学到圣凡之路绝鞭下泥牛尝出血也不参也不学丈夫怀抱能寥廓万法枞然本是闲何得无绳而自缚休自缚出穴烟菟戴双角。

　　吴君羡居士出扇求示

　　寸丝不挂一幅素绫点画不加一段彩文若恁么会万八千程不恁么会失却眼睛君不见庞公去参马簸箕一口便把西江吞财宝尽情倾湘海破笊篱下差营生自此英名压天下煞有气岸不易伸吴君若肯蹈芳躅也认葫芦作帝瓶直须踏断毗卢顶始是男儿出格人。

　　正因果侍者求示

　　正因果侍者合掌求开示病朽何有言有言非的据昔日鸟窠老未免堕圈缋拈起布毛吹侍僧便悟去而今学道流切莫随言句但看眼前色松帚扫山翠又听耳畔声溪风宣密意撇脱根尘识不居空有地有声声自闻见色色不避如箭既离弦直无回转势日用四仪中眨眼好荐取父母未生时安身在何处蓦然撞着时处处非自己铁蛇钻入金刚圈鹭鸶踢倒须弥碎。

　　鸳湖用禅师住福建建宁府普明禅寺语录卷上终
嘉兴大藏经　鸳湖用禅师语录


　　鸳湖用禅师住福建建宁府普明禅寺语录卷下

　　嗣法门人　悟进　悟元　等编

　　长水退庵　法孙　真智　重梓

　　书启

　　与江海若居士

　　春间辱承乔梓高驾腴田之惠过情屡屡感愧惟老居士德满润身老当益壮可谓富贵家不为富贵之所移易自肯存神内典亲近方外教中有言菩萨夙承般若力不为声色之所转于六波罗蜜四无量心念念策进念念成就未尝斯须忘者殆非一生两生种植来也兹闻重筑佛室于府第之后严于净业甚惬愚意教中又云天鼓忽自鸣告谓诸天子曰诸法苦空无有真实勿贪五欲以快一时当力求道果以悟本来且道果如何求本来作么生悟然老居士既隆三宝备作佛事独于本来事亦可理会一上本来事既理会得则十字街头茶歌酒唤无非不是自家本来事也那时不妨抱子弄孙无非佛事即以本来理求福则福无不崇祈寿则寿无不永庄严法界无非成就本来事也。

　　答朱其梁居士

　　接翰阅之乃见左右陈述备细吐露真实诚为为道之心甚切也第未能脱略融化尔来论妄缘情念者乃是屋里茶饭岂可除而断耶吾佛不云乎心佛及众生是三无差别奈众生无始习熟不能证入非佛之咎皆为自无肯心生死不切工夫不猛所以自甘流浪也在左右分上此段大事必信得极矣既信得极岂亦自甘流浪耶又云身家念轻生死事大果尔既知生死事大无往而非大事矣又何必凝神静坐然后为得耶然左右岂不知昔有王庞及无尽大年辈许多上传灯没巴鼻汉子竟不知今日亦有居士耶乃事无彼此若是个汉剔起眉毛生与同生死与同死直捷向前方有少分相应若论佛法世法原不两样何尝妨碍又云数月无事则体究有事则废既大事在我讵可夺去耶又欲贫道示个方便法盖有个方便不是心不是佛不是物毕竟是个甚么于此一咬便破那时不胜庆快也哉虽然正好吃棒在何故普明门下令不虚行。

　　与闇斋黄廉宪

　　夏初一晤不觉深秋矣念流光如此迅速耶私喜老居士于热恼时不与世人同受独入山林领略幽况但不知本参得瞥地否昨闻有双径之行甚欲一会又在病中未遑即晤。

　　上密云悟和尚

　　自违座下屈指将十白矣今值和尚古稀奈贱体尝在病中何堪跋涉但晨夕神往念和尚恢廓法道开示人天秪如有一人不受化下者毕竟如何摄受肃此代面聊奉寿仪将意。

　　与振侯许春元

　　叨斋次承居士举断峰度乐因缘惟在自己辨别切不可向他人口里讨雌黄病僧因居士问一时谵语若谓宗乘门下三十棒一棒也较不得然此个门头从来无语句亦无一法与人古云若有实法与人水亦消不得岂欺人耶嘱嘱。

　　寄去尘朱居士

　　别来观语涩不能脱口然左右往来非为不久亦深知于此道留神有日何故不脱洒为出格丈夫尔近日可刮目也无秪如庞居士问马大师云不与万法为侣者是甚么人答云待汝一口吸尽西江水即向汝道你看这汉一具大口在甚么处何不于此瞥地作个无事汉岂不庆快平生也哉又如赵州道诸人被十二时使老僧使得十二时且看他据个甚么道理便作如是语话所谓饥时吃饭寒则添衣客来抵对言谈客去闭门高卧非去尘有第二人亦非落空去于此觑得一班亦能随时受用若向上提持正好吃棒在。

　　答苏门黄孝廉(法名悟第)

　　接翰教及扇头歌章阅之不释手但有虚誉处自觉赧然盖来问印心三句贫道但不知唤甚么作印耶唤甚么作心耶切不可向玉石上躲根又歌章中身心俱解脱及胜于一宿觉之句在左右分上果能解脱也未果能一宿觉也未解脱且置所觉者是何事耶若果有所觉处早通个消息来贫道为左右助喜何如。

　　答清伯黄居士

　　阅手教知尊恙复萌贫道尝念左右个中留心有年即今本命元辰可知下落也未观左右根器不凡第看南岳让参六祖祖问什么物恁么来让曰说似一物即不中祖曰还假修证也无让曰修证即不无染污即不得愿左右于此觑破不妨饥餐渴饮寒暖热凉见色闻声应时纳祐二六时中四威仪内无不现成拈来无不是用处莫生疑也嘱嘱。

　　答鲁一徐孝廉

　　僻居穷山乃辱尊教敬展读之而欲贫道垂示曷胜愧颜乎然不敢埋没左右一段真诚不免从翰教中点出来谕尘世劳攘大堪厌弃贫道所见此正是最初下手吃紧工夫即于劳攘处着得一只眼谁是尘劳者谁是厌弃者蓦然觑破朝夕间自得主持不作尘劳想不作厌弃想矣。

　　答杜华宇居士

　　细读来偈，也知此僧学问甚通，知解亦好，果能出言顾行，行与解同，多受钳锤，稳实操履。成佛成祖，非从外来，原是自家事，固不难也。他时日后，长养圣胎，臻厚道德，自有龙天公道，推在宝华王座。说法利生，呵佛骂祖，观其时节因缘尔。争奈今时学道者，学得少许相似语言，凑得几句粗疏文字，便尔自称悟道。到处瞒人不畏，因果舛差，只要口头热闹。莫道有学问有知解，以当平生。只恐一朝打到阎老面前，随业定罪，赦书何在？那时可求甚么人相救得么？所以古德云：“吾宗难得其妙，切须仔细用心。”又云：“八十翁翁入场屋，真诚不是小儿戏。”承左右欲病朽勘偈之虚实，不觉葛藤如许。望左右自己下一番工夫，透得本分事，那时事到眼前，不着问人，自知真假矣。

　　答吴君羡居士

　　来谕何得离此壳漏子，以修上乘法门，奚乃语言之不审乎？然左右即今带壳漏子，是谁耶？要离壳漏子是谁耶？壳漏子又是谁耶？于此觑破，释然一笑矣。虽然，尚未许觑破，何故？聻苟欲觑破，更添一重病苦也。谨嘱。

　　与量虚禅师

　　风月是同，溪山各异。暌孤两地，不无兴怀，尝忆上座，根器自美，而于此门，着力趋向，较今末世比丘，实云泥也。然不可以百步为笑，五十步而止，固当直前勇猛，作一精进幢，为后昆模楷，是病朽所望也。

　　与化林

　　别去不觉，匆匆将一周，谅汝血书已完，旧愿当开，淡斋养得色身健好，做自己一件无？大极大事，二六时中，你仔细究取看，不号化林者，在甚么处？不可一向在法王座上，做鬼法装腔调，礼大忏念法华。今日应李宅，明日赴张家，不知自己浑身脱在万仞深井中，两耳可能绊得牢么？思之思之。今日病朽恁么话，终是逆耳不耐听，异日阎老子前吃铁棒，那时念我之语，悔之晚矣。万万留念，莫作树头风声听却。嘱嘱。

　　辞径山观音殿再请启

　　爰启化导，无不原繇，正觉山前，忍俊不禁。呈败阙跋提河畔，唾余技痒卖家私。偶尔拈花刚道别，传心印俄然失笑，便言托付金襕，更互阐扬是为重担，递相授受岂曰小缘，切思愚也何有良缘。五老峰前尝预会，不无奇遇。大悲阁下久埋头，自愧昏蒙。此日尚淹跛鳖，终惭樗栎。昔年徒次祖庭，况兼夙愆如海，病骨如柴，缅思道业无锥，岂于法门有补？庶几村曲藏形，苟延岁月而已矣。伏承妙玄禅师洎承合山耆硕，不弃猥鄙，再投名札开缄，敬披却犹明月，在掌循文三复，徒使蓬户增光。所云柱石标幢，过于奖诱，甘浆慈雨何其谬称，更锡诸品帑物，令人转益，赧颜也。忆令先师遗范，聆略羹墙，第于诸师辈，德容有悭面炙，几欲登颠闻问，奈缘拄杖伶仃，兹乃屡辱见招，未能即近聆教，特复数行敬辞尊意，伏惟气宇宽洪。宥斯不谷，慧心昭廓，原此微悰，违命多愆，必祈慈谅。

　　辞嘉兴普明众护法启

　　某滥投佛院，虚受檀门，愧预祖席有年，实乏缁田一篑，固无鹰鹫快眼，灰心差许寒冰，惯于鹿豕，躲根善病，秪余柴骨，自守枯禅，法门无补，徒增愆咎，恩德何酬。兹承众缙绅，洎承诸文学，未始缅思，遽贻重托，虚誉文章，欲冀病僧有诺，兼侑物色，徒令桐月无颜。复普明之古刹，功虽不在崇高，副禾城之众心事，岂繇于藐劣，播闻此话，笑破诸方口吻。拮据静室不无怪骂，山灵敢露丹衷，敬辞檀越，言乃荒谬，三宝自堪证明，情固真切，众圣堪为昭格。既忝相知，伏惟相谅。

　　复联岳朱知州

　　贫衲道基不厚，学解尤荒，滥厕缁伦，徒忝法化。恭惟居士不忘鹫岭遗言，载现紫阳嫡裔，欣然为宝地之雄藩畅矣。作词坛之赤帜，顾贫衲何人，敢当垂念，远投珍翰，耀及穷山，敬捧披宣，过情奖谕，其如贫衲不胜愧悚何，然匋山振锡闽地，普闻台下受化熟机，外护游刃法门，金汤皇家柱石，何往而非谛当哉。曩者贫衲信步携筇，俄然憩足，慕芝城之仁德，喜山水之优游，留意乞茆盖头足。延懒病余景，讵敢玷名胜福址，而作挂瓢久计也。兹寺寻闻，虽非廓大，亦是聚众之所，岂在朽腐而擅此名刹乎。必欲固辞，恐违尊命，况怜圣相受厄之秋，绀宇离披之际，居士辈恺树福田，贫衲宁甘冷眼，暂允挂笠延时，以俟后贤开化，伏惟台照。

　　复众绅士启

　　贫衲谬披方服，只是淋过死灰，误厕丛林，终为腐朽。樗栎有辱乎？迦维后裔尝玷乎？济上祖庭，揆已扪心，恐惶夙夜，恭惟居士辈熟游法苑，悉称信檀。鹅湖锡飞，受入道之初训，寿昌驾至，得增上之胜缘，博老金针，加密天童，铁棒痛施，匋山会下，亲炙有年，鉴咦堂前，旦夕提命，莲峰秀瑞，天花飘香。灵地固然，杰人多矣。岂属宗风久扇，而不受披拂者乎。然今远辱佳函，敬披华藻，过奖乃尔，愧赧不胜。盖贫衲昔年，抱痾肥遁，挈杖携瓢，未能探碧水丹山，秪拟乞把茆盖顶，岂曰践流菜编麻之芳躅，实效颦橘汤煨芋之清风，何有纤细，存化利之心，于其间哉。寻闻东峰宝方，俨然胜概，兹欲任于废人，岂独山灵见怪，将恐天龙之不护祐乎？所以未易荷担，实犹探汤。然又怜荒凉兰若，剥落金容，业已有给孤之见，招祗陀之属命。贫衲若不董其事，复恐深负檀那之大心乎。不者将错就错，于此日待仁，兴仁于异时也，聊摅荒言，敬复尊意，不宣。

　　偈颂

　　示华严座主

浪说人人有大经，大经曾道在微尘，沉埋不谓伶俜子，剖出还须过量人。自在象王频顾伫，威狞师子谩颦呻，就中有意难分析，露柱花开色更新。

　　华藏世界(时值梅雨)

雨密烟浓若有无，村村叠叠总馍糊，河沙世界知何数，并作目前华藏图。

　　示清伯黄居士病中

病苦人人不奈何，是谁能得不渐磨，亟宜着眼看端的，病与病人是甚么？

　　光禄寺谢殿邦过访二首

径草堂前丈许深，何堪高驾耀荒林，相逢一字无能说，秪听山禽唱好音。

山野原非佛印行，不将四大作禅床，堪怜往日东坡老，玉带输来爱好藏。

　　立秋有感

有道人兮悲早秋，年华与我亦为仇，菱花现影颜多改，竹杖扶行力不周。明月照人舒听耳，西风扑面掩昏眸，一番天地重消落，更问而今作么休。

　　示苏门黄孝廉

唾手功名是等闲，素心皈佛远盘桓，喜从初地开怀抱，惹得青山展笑欢。瓮里有鹅须好出，指端无韵谩空弹，一机领得言前意，吸尽西江也大难。

　　示戴九林孝廉

青山处处白云堆，切莫囊藏被盖来，红焰炉中捞得月，葡萄朵里两瞳开。

　　示用书童孝廉

霜酣红树万山花，一笔图成锦绣霞，来路若知归路处，普明何用口吧吧。

　　示鲁一徐孝廉

活卓卓兮明落落，刚然举步即迷津，君来若问个中意，大小石头说得亲。

　　示康侯魏孝廉

寒风撩乱整伽黎，榾　炉边礼法亏，会得相逢弹指旨，泥牛海底昨生儿。

　　示言坡林孝廉

的的普明无一句，拟来相问也非亲，山家处处皆秋色，秪许当人见得真。

　　示天闲张孝廉

普明有路不相瞒，大块秋毫尽入官，红树万山霜醉色，劫前有眼好生观。

　　示联岳朱孝廉

不是心佛不是物，一擦泥人露觔骨，瞥眼早知已错过，那堪胡饼重求汁。

　　示我厚丘孝廉

幽幽山鸟弄晴霞，百草头边祖意奢，声色明明犹不荐，拟来伸问隔天涯。

　　示殿邦谢光禄

一条古路如弦直，直处须知也有弯，平坦高低多历遍，不妨重过普明关。

　　示螽子叶孝廉

株株霜树笔填朱，四顾秋云弗画图，路上行人皆眚眼，问君到此欲何需。

　　众信求吊火场

焦头烂额为上客，眉须堕落好因缘，恁么赤条条地去，不妨作佛与生天。

　　古德蝇子透窗偈步韵

痴蝇只管蓦头钻，出处那知难不难，若也肯从人点破，大方世界不能瞒。

　　示启卿清信

撩乱风尘无尽期，急须方寸好思惟，谛观父母未生日，何处安身立命时。

　　示振侯许孝廉

时中怀想许疯魔，杯酒相逢百万疏，七日当年旧公案，而今桶底脱还无。

　　凿井

平时凿井非逾分，患渴须防未渴时，世上几能无渴病，莫教临渴悔求迟。

　　示金陵本空禅人参四大本空

拆得东篱补西壁，乞儿孤露倩人怜，珍重北城本禅者，何须掘地觅青天。

　　与　轹严居士

每忆君家痒口唇，不依本分乱狺狺，自余勘破归于闽，他日何人勘破君。

　　示周秀才来韵

觑破人间牛马呼，往来自许鹤云途，当阳指出原非境，觌面提持泻净壶。三界为家非是客，一身在署岂云孤，萍僧久蕴舟居趣，不若同来学泛湖。

　　示范谧然居士

欲知生死何来去，扇子蓦然跳上天，打着帝释脊梁骨，波斯痛倒海门前。

　　示徐达吾居士

社中七日意何为，拟议不来施一喝，惊起法身北斗藏，泥牛海底咬生铁。

　　示邹礼门居士

如虫御木偶成文，透过尘劳八万门，眼底一机追电影，针头削下铁千斤。

　　示江天如居士

未动口前无半句，一言出口自何来，江君这里分疏的，石上莲花瓣瓣开。

　　示谢纯一居士

相逢开口不谈玄，色见声求总未然，直使顶门开正眼，黄华山顶浪滔天。

　　师与杨复自众文学话别，士问：“如何是临行亲切？为人一句？”师密移一步，众不谙。遂拈偈示之：

富沙城畔话相别，亲切为人会也无，万水千山炽然说，何须老衲嘴卢都。

　　示翁振公文学

昔年七日旧公案，此日还曾瞥地无，角里街头亲见的，达磨元是老臊胡。

　　移山路

移得先天一道平，要俾个个坦途程，莫言路坦便无事，须看铁蛇脚下横。

　　礼白云约禅师塔

白云门户泼天开，不顾浑身露土埃，扶倒瘦躯凭竹锡，陪从千指破苍苔。断碑残玟何堪览，白牯黧奴亦为哀，三拜起来添一顾，何年整顿订重来。

　　和闻大师放生社咏

生门开向万家城，若个如何不爱生，此日净慈重揭示，当年流水复名声。寻尝佛号提撕切，尽夜天花飘飏轻，纵壑鱼龙云外鸟，任渠随类乐优情。

　　怀净土示吴兴人

心土何关东与西，青莲随处较堪齐，云山层叠玉阶净，花木扶疏行树低。露冷慈容宵月淡，风翻佛号野禽提，大千捏聚陶家手，目击休言十万迷。

　　答朱玉如居士韵

相逢物外欲谈玄，愧我萧疏意未然，白社惊人频得句，缁衣迷宝欲成颠。客窗直拟紫阳室，野寺羞称懒瓒禅，殊有宗雷闲意气，不妨同座课栽莲。

　　题兴善寺(有引)

　　余自戊戌浴佛日入此寺，因循至戊申得走诸方，然于此地颠末，竟赴之乌有，亦可笑也。戊辰夏游倦，重歇足焉。适达澄同人二兄枉过，不嫌荒陋，反爱岑寂，仍考碑志，略知其概。间有诸公题咏，予胡知音律，亦成二首。

坦旧伦耆法正沉，梁碑宋碣迹何寻，绿萝龛掩从僧静，白屋门开任草深，帘卷野风传牧笛，磬敲空翠抹疏林，独怜慧火无新焰，秃首频搔嗟古今。

高木清溪绕寺深，短桥几处便来寻，浮图并峙惊晨鸟，香殿参差欹昼阴。松径封云须纵佚，柳塘扳月动长吟。锡飞高士题名胜，犹愧当年受业心。

　　答达澄禅师见访

故人殷殷来破暑，逢迎不觉倒着履，问君途中事若何，笑指檐前一滴雨。言前机发眼独清，对月吟咏心共盈，聚首此际不等易，免教足底飞云生。

　　答同人禅师见访

栖迟萧寺岂云家，信得人嫌村路赊，瘦骨秪应初歇足，高流何事远投车。论禅坐月松云静，写句吟风竹韵嘉，相忆五峰旧行径，隔林箫管是胡笳。

　　答牧云禅师见讯

霜天寒月着萝阴，仿佛诗痕抹半林，何事物情知意久，已充笺素写怀深。暌违岂类风尘堕，结梦犹描笑语寻，剩有冷梅花此际，不妨摘取报知音。

　　慰移梅

芳庭岁岁泼春娇，移此毋嫌太寂寥，仍旧月华疏旧影，更新雨露润新条。幽林既足生机分，清梦无劳熟处描，幸是一般深厚土，犯寒原许作花标。

　　书华严经示友人

滴露耕烟和杂花，无端一念效蓬麻，彩云碧汉挥毫阔，翠竹清风写偈奢。砚底触翻香水海，笔尖掀倒率陀家，相逢索示无奇句，请看珊瑚树影斜。

　　示子荇居士参天童

八月参行去越中，秋山处处露金风，秪看乃尔江飞浪，休问如何月满空。太白峰前全肯诺，贺家池上绝锥穷，更拈亲切临岐话，天晓推篷日正红。

　　登烟雨楼二绝

清景相怜在麦秋，二三买渡试登楼，晴明莫道无烟雨，空翠阴阴满目浮。

水亭渔艇各幽然，画谱诗情远近边，盘礴不知天欲暮，盐仓万井尽炊烟。

　　答浮石禅师来韵

东际禅林世古风，好凭高节复追踪，梅花香递南湖曲，慰问何须接道容。

　　答空林禅师见访二首

正惜杳鱼雁，何期过野田，相逢能信宿，同住胜多年。悲法稽先古，伤时击茗莚，怜君谦学地，喜是更求全。双眼能筋骨，茫茫看世人，也教流俗辈，竟不堕风尘。到处云山伍，随时花柳邻，乾坤皆属我，生受岂为贫。

　　密印振林老师枉过

廿载高林迹，如何过远村，别因添岁月，晤以悉寒温。交谊欲从古，忘年自屈尊，愧余樗栎者，名理复为论。

　　和龙门十可行

　　宴坐

脱出生娘一具骨，撑天拄地绝周遮，佛魔坐断无消息，天女从何觅散花。

　　入室

才进门来施一喝，纵教狮子丧全威，禅和若再鼓唇舌，脑后须还添一椎。

　　普请

北俱卢洲发普梆，阎浮界内衲僧忙，病僧无力难担重，只负须弥作案山。

　　受食

称菩萨子吃饭来，金牛无礼口轻开，争如桐月庵中辈，铁项铜头唤不回。

　　洗衣

拖泥带水娘生裤，濯垢还从阿耨池，高眼阎浮檀树上，从他日炙与风吹。

　　经行

前步未移趱后步，那知步步不相及，大千沙界绕一回，脚底何曾动毫忽。

　　扫地

昨夜虚空跌落来，撒开满地是尘埃，老僧眼里难着屑，刚把铁笤帚扫开。

　　诵经

谩向禅床走一遭，啷啷转诵声何高，相知自喜同袍客，不许痴婆三寸饶。

　　礼拜

今佛不拜过去佛，已成屎臭遍诸方，老僧日日勤勤拜，试问如何作较量。

　　道话

泥人木偶偶相逢，撕结眉毛话兴浓，竹凳香台陪夜坐，瓶花满座笑春风。

　　和雪大师山居十首

青山秪许白云侪，又着团瓢许我埋，冷淡山容相看我，空蒙云影露僧鞋。

疏慵与世不同侪，只把形骸深处埋，打算从前闲骨董，悔教踏破几双鞋。

浑然忘却旧朋侪，枯寂头陀独个埋，坐断空山无底事，等闲不费负钱鞋。

有时忽忆旧朋侪，名利深坑尽力埋，何似山家无事汉，闲陪竹杖与芒鞋。

清风白月属吾侪，山色溪声个里埋，云梦几生行履处，绿苔衬足不穿鞋。

群猿野鹿是同侪，日把茆团活火埋，盐酱年来不曾少，豪门不到老僧鞋。

春山雨后惬吾侪，绿树红花云为埋，乘兴过溪登眺远，何方打湿脚跟鞋。

嗟彼丛林有一侪，葛藤窠里没头埋，何年若有归山日，也悔多经踏破鞋。

求佛求仙各有侪，尽成窠臼自相埋，当年也道骊珠爱，今日看来破草鞋。

形影周旋似有侪，青山笑我静中埋，今朝稳坐看容易，几度磨穿铁底鞋。

　　喜雨

添得催诗数片云，一犁新雨万家欣，听来句句升平曲，望去田田野水纹。下土孰非酬上德，北窗谁不乐南薰，乞瓢可必余生计，潦倒吟怀兴十分。

　　赋得溪西鸡齐啼

一室探幽喜傍溪，函关可是在溪西，江城杳杳沉鼙，鼓村落喧喧戒晓鸡。斜月朦胧声应缓，晨风苏爽唱来齐，有时栩栩成蝴蝶，赚听侬家窗下啼。

　　船庵二首

盖茅如艇泊烟湖，清梦无非在水途，炊灶每教渔火觅，山童几作榜人呼。桐阴风峭惊篷转，窗晕月移疑浪扶，疏影庵前千个竹，好将平地钓江鲈。

云壑栖迟且定踪，沧江野况可形容，浸阶月色平铺水，高屋松阴密盖篷。飞瀑远看花浪走，邻家近拟客舟逢，任渠指点居山者，予独盟心鸥鸟同。

　　归云

闲云偏爱野僧家，故故飞来傍碧崖，抹断一行书字雁，迷归几个觅巢鸦。轻涂梅上寒花淡，重挂林前瘦竹斜，谩说山中栖泊久，春风还许出烟霞。

　　冻云

长天云冷若痴顽，黯黯低垂如可扳，无雨未应凝冻色，有风何不趁归山。浮踪乍可为空骨，定迹非同阻客关，万井江村炊夜火，乱烟敲碎欲成斑。

　　坐雨

雨声历乱洗青山，客坐萧条滴滴闲，清韵谩敲诗骨冷，湿痕频溅衲衣斑。梳空风竹贪披雾，露玉寒梅懒笑颜，坐拥红炉何所意，湍流几处响潺潺。

　　送月

笑玩冰盘意谓迟，行行那许话相离，怜君空静成孤往，赚我清吟为尔思。款到梅标将挽住，较于花影忽催移，空林倘允来宵约，莫若今宵博送诗。

　　山中咏雪

野僧耐冷看飞扬，若个峰头不覆藏，竹底老梅偷破玉，檐前驯鸟酷求梁。娟娟月色浑无影，片片花容竟不香，对尔高怀吟几度，颠毛只恐也苍苍。

　　拟贯休公古意五首

号风荡秋空，吓吓惊林薄，所以宇宙中，往往如囊栝。鼓动万化间，蠢蠢皆笼络，夫我老襟怀，不受渠挥霍。天地何物耶，众籁亦糟粕，晏然云阁下，漠然混寥廓。于焉了不会，有眼且非瞙，题目乱纭纭，输我一大噱。

　　　　　　其二

群然有物化，不真岂曰假，鼎鼎人世间，难为造物者。苦乐原其由，荣枯宅其舍，人何自蒙昧，纷纷趋上下。多以失马忧，不知还得马，人生知此理，百年好潇洒。我道本自若，不属彼陶冶，问其何为乎，而我不知也。

　　　　　　其三

南山有丈夫，气宇诚英豪，尝登泰华峰，尝探沧海涛。所得既不浅，所见亦甚高，峨然据匡床，下视有生劳。皎皎盈桂魄，对之乐陶陶，天香云外来，吾当吸之操。

　　　　　　其四

寥寥天地心，可见不可拟，寄于春花枝，仍托秋风里。荣华与摇落，明明无二旨，所以古君子，万物皆同己。生民未始异，为其不知止，孰肯慎思之，复此生生理。

　　　　　　其五

今交古交人，古交今交义，何必论故新，但观其所为。道兮情兮交，所向各有类，若以道为谋，何往而非谊。缘其为道寡，对面即相离，多见尚情者，面真而心伪。故无分金意，一朝便轻弃，嗟嗟复踌蹰，清风倘未坠。能有松柏操，愿与结同志。

　　示徒

省俭家风非我悭，繇来用度出人间，须惭道业多荒怠，莫向檀门频往还。聊补饥疮克粝食，稳藏幻质惜穷山，脚跟一步欲知的，肯把工夫轻放闲。

　　示白生开孙

开卷星驰莫蹉过，出声吐字要清和，经前逼塞虚空句，试问而今会也么？

　　示戒中

弹指安详入厕仪，运筹滴水得其宜，桶箍后架一声爆，拾取先贤两道眉。

　　示是渠

参方须具参方眼，乱喝胡挥要辩真，踏破草鞋应自，惜莫贪山水脚头勤。

　　示克初

莫言待客易陪茶，窦老当年一句差，点破不因韩大伯，如何轻易辩龙蛇。

　　示越凡

出得家来岂偶然，勤行行业必争先，自看佛子非容易，重担须还仔细肩。

　　示去凡

粗重无明放下时，下心学问要头低，果能道业克期就，好整行藏讨律仪。

　　示镜华

操持稳实访诸方，挂搭何妨乞进堂，竖起脊梁冰雪冷，岂堪杂话丧时光。

　　财色名食睡五首

黄金白镪与青钱，积聚如山亦可怜，堪笑老庞倾海底，何妨任运所须便。

分明娇艳一枝花，若个逢渠不眼遮，总是老僧相爱久，时时独向镜中拏。

一物无形充九垓，贤愚荣贱各盈怀，若斯窠臼谁能脱，我亦浑身个里埋。

谩言粝食充皮袋，休羡佳肴味自甘，舌上精粗成一度，自生欣厌不瞒顸。

未到黄昏先欲睡，半惺天晓尚贪眠，朦胧物物无端的，寤寐将来搅一团。

　　杂着

　　挂云板师云：“云板高悬，丛林号令，有眼皆见，知恩者少，有耳皆闻，负恩者多。”蓦拈起椎云：“诸大德，还有下得手底么？争奈杷柄在山僧手里。”遂鸣一下云：“一击虚空成粉碎，铜头铁额尽皆归。”

　　圆觉社偈引

　　黄面瞿昙，惯向虚空，挖窟十二大士，都于火焰觅冰，何处讨圆觉伽蓝，唤甚作修多罗教，即今诸仁者，自能饱餐白饭，吸尽南湖，何不和身担任，尚欲结社修持，正所谓白日青天，鬼魅所著，然虽如是，诸仁者未肯草草承当，不入今时儱侗之数，甚为难得，徐出手卷，合掌作礼，向余乞书示语，病僧亦未免随邪逐恶，聊着数语，复赘偈曰：“平等安居作么生，街头巷尾莫因循，俄然踏断还家路，好把南湖一口吞。”

　　拈华社引

　　世尊一生下来，奇奇怪怪，风风颠颠，便尔阔步大方，高谈阔论，大似含血喷人，自污其口。复于正觉山前，睹星悟道。叹言：“奇哉众生！具有如来智慧德相。”便尔说顿说渐，说空说有，转见不堪。及乎临末梢头，犹有一件滞货未曾脱手，而于大众中拈起一华，于时百万人天，一个个气昂昂，谁将正眼觑着，犹较些子。间有金色头陀，破颜微笑，大似家门不禁，生此忤逆儿来。又言：“吾有正法眼藏，涅槃妙心，付嘱摩诃迦叶。”重重纳败，兹幸槜李众居士，各有气吞佛祖眼，盖诸方将欲捉败，两个老贼结个禅社，名曰拈华。此诚火中莲花，世所希有。余居南湖之村曲，抱病株守，吃饱饭打瞌睡过日子，一事不为久矣。承居士辈请质于病僧，余不获已，将一段落索涂抹一上。倘有傍不甘者，拽病僧腿折，烂槌一顿，余亦何辞。

　　兴善禅堂装大悲像偈引

　　稽首大慈悲，薰闻得圆通，示现无尽时，亦不拘方所。兹于兴善寺，复出世说法，百鸟为鹦鹉，何异小白华。雕镂及金漆，所计若千金，愿播闻众心，存想菩萨像。千万人心想，即千万菩萨，彼彼不相异，皆是圆通尊。自然发喜心，助此创缘者，朱提及青蚨，何论多与寡。众信领此单，各各互相劝，施来如聚沙，必就胜福德。是植圆通因，必得圆通果，此数句伽陀，实不虚妄说。

　　净缘侍者化衣钵引

　　吾佛垂慈，说一时之律法，波离继躅，延末世之规风。今也空门，落莫一钵未全，世谛萧疏，三衣何办万丈。游丝未许，引针而作线，半空云片，那容下剪以成衣。须假信心檀越施来，免得朝阳缝破衲，便使无事。衲僧清净，好来对月了残经，萍行头陀真实告报，即此福德是真福德。

　　募钟鼓疏

　　净慈庵者，乃吾浙西匋山闻大师创始也。盖大师乘戒俱急，禅净兼弘，飞锡循方，化导缁白，特其无作无为之游刃，尔适至镡津剑津，凡立赤帜，不知几几。复于慈心三昧中，悯及水陆飞行，含灵蠕动，月启放生护生社，故有放生所设焉。然亟于救生如然眉，而于法器未全，自可知也。爰夫丛林设焉，钟鼓备焉。呜呼！第以丛林云乎哉，在乎得人。钟鼓云乎哉，在乎弘法。缅怀迦维灵鹫，大觉世尊凡启法会，必先声钟集众，震鼓登坛，直欲大地群生，言前荐取，声外知归，刹那间从迷得悟，转凡成圣，其名器之法利溥而且博，岂易涯量耶。所以祗陀园林击钟验，尝以显闻性，耆阇崛山振大法鼓，弘无量义，皆万古不磨之式也。兹庵当任者为某某，乃其长序。均念既忝后昆，当踵芳躅，陡然以圆通意造鼓，以生铁心铸钟，不欲请诺，于独力奏功，特愿罄折于万缘凑聚，观其用心亦善矣，敢有高明檀越，而勿忻然点笔乐助乎。余闻之甚喜，谓有丛林矣，有钟鼓矣，于是不避无文，弁诸卷首。

　　修华严经疏

　　龙树大师探取杂华小半部，于阗尊者译成十兆百千言。震旦国皆是遮那身，东照房宁非华藏界，装潢既久，天丝锦绮欲成灰，岁月迭更，鼯鼠蠹鱼将饱腹。朗禅者慨惜不胜，有意仔肩修补，檀越家悭贪自破，请从指廪开箱，知因报尔，好因缘必也。形端影直，种福还他多福，果定应响顺声和，阅此数言，谁不乐助。

　　中峰禅师示庄提举法语跋

　　桐邑西北去半舍，有庵曰怀远。中有师僧号中岩，与余为同门兄弟，参请诸方有年，已肯歇足。一日偶于灰尘壁落间，拾片纸细玩之，乃幻住老人亲书法语，贻余阅之。余曰：“老人全书，葛藤满架，何少此一段，特简之广录中，竟无此语，尤为奇，故珍藏久矣。”适许翁二居士过庵，结七日禅限，合掌乞为开发，余舌且秃，喉且哑，借此支应一上。二公见之，不觉惊喜，便命寿之碔砆。呜呼，一盲引众盲去也。

　　孝廉苏门黄居士书佛果老祖示士大夫法语跋

　　佛果老祖望临济十一世也，宗门杰出见地超卓，故其应机开示，如明珠走盘，活脱自在，直捷痛快，觌体指挥，所以交接士大夫法语盈牍，岂有限耶。今摘此一篇，勘破世故，亲切简净。可谓善说法要，虽然也是一期方便，犹粘唇齿。在乃者居士，欲得觑破风尘，要做当家种草，直须鹘眼瞥地，空里翻身，透出古人圈缋，坐断报化佛头，便能于八达大衢要关，把断棒喝。古今呵骂佛祖，不妨道普明不知好恶，说长说短，道雌道黄，锢镂人家好男好女，作生死业，在那时普明只得放尔出头去也。然虽如是，有个钝斧子杷柄，犹在普明手里，若道得一句子亲切，两手分付。

　　题血书金刚塔

　　熙公何人哉，得幻三昧力，视身若泡影，视血若唾沫。奏刀非肯綮，运毫等风疾，文不加一点，字不着一画。即为书是经，而亦名是塔。揭起铃铃风自喧，珊瑚灿烂夜光寒，石人无梦曲肱卧，明月尝来寂寂看。

　　蟹石架录

　　突起哲人，幻出奇祥，何山之灵，蟹石是藏。少加良工，自然玲珑，眼布四围，水泄俱通。从古迄今，称蟹石架，形名未兴，毫没缝罅蟹。不见蟹石，亦非石形，名既兴证龟成鳖。

　　经椟铭

　　维此厨牍，亦随事名，即理元空，能贮契经。形固寂默，炽然阐扬，稽首名器，即大宝王。

　　眼镜铭

　　拈起者个光明，显露大地纤尘，尽教勘破。

　　送僧可行脚

　　杳杳欲经未行路，脚跟一步何愁破，瓢破衲尽风流月，中形影吊物外水。云俦杓柄东西长，与短随深随浅溪，头目前无意目前，收稻香千顷绿，烟冷万家秋。

　　和苏长公二月卖新丝五月粜新谷词韵

　　恨造物兮太不公道，人世偏有荣枯，我生田舍桑柘与犁禾，几见年来少穗，箱廪尽彻底虚无，男和女家亲几个，争得好支吾挨过。春二月预卖新丝，权将口糊，又怎待延迟，成熟秋租，插秧已贷新谷，谁知我情剧心刳，叹前因习成，苦楚终日急波波。

　　鸳湖用禅师住福建建宁府普明禅寺语录卷下终

　　建宁普明鸳湖禅师行状

　　师讳妙用，号鸳湖，盐官郑氏子，生于万历丁亥年十月初七日酉时。少恶荤，茹志慕拔俗，年十二投兴善寺，礼济舟为师。十七剃发，每念生死无由脱离，往谒车溪无幻老人，请益参究之要。即上径山侍南明大师。一日偶阅思益梵天经，有省，呈偈，南见而呵之，遂不作偈颂。后见白云端提五祖，明得下载，清风始脱，然无碍。庚申秋南病笃，举香严偈问师。才拟开口，南震威便喝。师复拟开口，南又喝，师乃点首，南即付以偈曰：“无传无受法，无传无受心，付与无手者，掣断虚空筋。”复嘱曰：“汝当操守，向后得一个半个，庶续断桥一脉，亦不负先人付嘱也。”而南示寂，师治后事毕，唯杖笠随缘，枯淡自若。或水边林下，或单丁鲁庵，或引退于霞幕，而人莫能测。乙亥禾郡石苍曹侍御等，以普明延师主席，几一载竟拽杖入闽，晦迹吉阳山中三载。庚辰春建绅朱联岳黄苏门以师礼，同众请住云峰普明，时衲子辐辏，师与勘辩，总无契者。辛巳冬石雨和尚，领诸檀恳为开法，师不得已而升座示众。举扬南大师未了公案，闽中缁素咸仰尊之。廉宪闇斋黄公作别，问临行一句，乞师指示。师云：“三千里外，逢人不得错举。”壬午示疾，索笔书偈曰：“生也错死也错，铁狮掣断黄金索。”掷下笔云：“咄！”遂寂。时崇祯十五年十月十一日辰时也，世寿五十有六，僧腊三十有九，嗣法弟子三人。遵遗命穸灵骨于本山，齿奉归塔兴善寺之后。师行履超卓，柴骨清臞，出入有度，谈笑以时，故学者多望崖而退。其有一知半解者，总不肯许也。今略述其梗概，使后览者，知师之珍重如此。

　　金明小师悟进拜状

　　福建建宁紫云山普明堂上传临济正宗第三十世鸳湖用禅师塔铭

　　吾槜李金明寺堂头介庵进禅师，奉其本师鸳湖用和尚语录行状及　轹严居士所著玄微老人传，皋亭虚量明禅师所著法门显微录，来属埽道人勒铭窣堵，以识不朽缘。畴昔鸳和尚与埽道人，在白苎普明废刹中，早以佛法相见，落草盘桓，非一日事能为。末后表章者，非埽而谁也？介师既同一初元禅师，从沧桑兵燹中往还数千里，赍负灵骨归禾，复从馥生馨师，白生开公卜地建塔，于兴善故刹，以究竟脱白。初因在鸳师，则返本还源，在介一两师，则孝持道本，可谓善继善述矣。埽道人备阅传状，而见鸳师之道解，更阅显微录，而见鸳师之道行。古宿云：“行解相应，方堪作祖。一知半解，何足为师。”若鸳师者，修证俱到，行解双圆，是不可以无碑，又从上无趣空无幻冲南明广三大和尚，并有语录行状，授受渊源，而衣钵已彰，金石未勒，更不可不诠次颠末，而合为之碑，其文曰：

　　鸳湖和尚，法讳妙用，字玄微，父杭州海盐郑公启儒，母陆氏。髫时性茹斋蔬，喜亲三宝。年十二出家，礼嘉禾兴善寺济舟为师，十七剃染即知有向上一事。时戊申岁，南明广禅师得法于无幻冲禅师者，其初亦从兴善剃染，适曳杖自径山还故刹，师一见心企，曰：“乃今得所皈依矣。”即随侍诣云栖受具戒。南明回径山，师旋走车溪，谒无幻师翁请益，参究禅要。次年春南明同闻谷诸师，结禅期于径山。师晚参闻举木樨香话，自此发愤忘寝食。是秋径山请车溪无幻主法，未一载幻示疾下山，命南明继席，警策倍至。师一夕阅思益梵天经注有省，即呈无生偈云：“铁壁银山谁敢摧，贼身蓦地拶将来，相看原是旧相识，当下惭惶笑脸开。”又云：“历劫多年穷苦事，风光流得到今朝，笙歌车马门如市，内院依然锁寂寥。”南阅之，痛加诃叱，乃誓不作偈颂，单提本参。辛亥冬师与雪峤信大师围炉，次雪云：“雪狮子向火意旨如何？”师云：“露雪颔之。”壬子师在禅单，愈愤励痛念生死，每坐香毕，见分斋果，哽噎不下，辄避单后。癸丑南下山，掩关皋亭永庆寺。师为护关，四载曾不少懈。时云门湛和尚，开堂于嘉禾东塔，师往谒问云：“目前无法，意在目前，作么生？”湛云：“闻你令师要出关耶？”师云：“不是目前法，非耳目之所到，又作么生？”湛揖云：“请出，我要止静。”师便出。(丙辰)龙居起禅期，请南出关主之。时石雨方禅师参南明，师与同游白下禾城，甚契。戊午秋南恙，作师侍，汤药三载无倦色，值南下山，因就医禾城祗陀庵。一日举香严偈问师，师才拟答，南便喝，复拟开口，南又喝，师点头下泪。南即嘱付偈曰：“无传无受法，无传无受心，付与无手者，掣断虚空筋。”复嘱曰：“汝着力操守，向后得一个半个，不负先人付嘱耳。”未几南示寂。此鸳大师入室得法机缘也。若其从上源流机语可类记者，则自断桥伦禅师始分。断桥与雪岩钦同出无准范禅师之门，并为临济儿孙，均系佛祖慧命，非旁正绝续可容边见者也。自无准付断桥，法偈云：“真理直如弦，何默更何言，我今善付嘱，表心本无得。”断桥付方山宝以下至无趣空，十传付嘱法偈，具载灯录中，无趣付无幻冲云：“师传拈花宗，示我微笑法，亲手转付汝，持奉遍尘刹。”无幻付南明广云：“得本无所得，传亦无可传，今付无传法，东西共一天。”此鸳大师从上得法来源也。若夫师嗣法后之操履，善藏历，始终之潜提密行，则更有可纪者。师当南寂时，主后事毕，虽承重付，终不自肯，幽寄澹漠，住静霞雾山者久之。一日读永明偈云：“化人问幻士，谷响答泉声，欲识吾宗旨，泥牛水上行。”遂得脱然无碍。又阅白云端，提省五祖演因缘，始明下载清风。时雪大师以旧约招住径山千指庵，师即往同住三月，值上弦夜看月次，雪指月云：“这半个那里去了？”师良久云：“会么？”雪云：“也只得半个。”师云：“这半个那里去了？”雪亦良久。师云：“也只得半个。”相与大笑。甲子春下山，回兴善掩关二载，闻密云悟和尚开堂，金粟师往谒云：“特来亲觐。”密竖拳云：“见么？”师云：“见。”密云：“见个甚么？”师云：“大家在这里，密休去。”因请师为首众，期满退隐长水鲁庵疏篱败屋，独居两载，日披麻布。伽黎沿村持钵，遵七佛仪式，平等教化。饭时必施禽畜渊鱼，为说戒法。二时施鬼神，食尤谨。师善病体不胜衣，然自处极泊，馈供果者，未尝私食文钱，水腐蒸餐四日，茶必重烹，载晒足裹破衲之余，皋亭量公以新裹足布进。师云：“檀信敬心，尚难消受，况同衣乎？”量为汗颜再拜，自此亦不妄制新衣。有某师拜送香金，师正色却之。复移住鸳水桐月庵，即今万如禅师如如庵也。万初年亦脱白兴善为师高足，与师先后同为大善知识，上溯南明，而三师住鸳水数载，此鸳湖之号所自始也。时许孝廉振侯一辈，拟为结社参。禅师以平实策进，不应多事，谢之。崇祯庚午辛未间，　轹严居士大参恢复白苎普明寺废址。盖石晋天福年间，普明禅师道场有牧牛十颂，自为十图。云栖大师为梓而传之者，即其所建梵刹地也。　轹特求真参实悟，老成持重者，植竿开荒，见师形灰意冷，接机稳贴，乃捐赀构静室。同郡绅曹侍御石仓黄给谏闇斋谭水部埽庵，强师住锡主持。尔时狐兔纵横，雀鼠构讼，爱者劝师远引。忌者慑师宵遁。师独利害不撄，屹然无动。俟风波既息，乃拽杖赴闽，则丙子秋月事也。师匿迹建宁吉阳山三载，孝廉黄苏门朱联岳一辈，访道及之，率众就紫云山破寺基重建山门，请师扬化，师因号其寺曰普明而开法焉。此不忘槜李普明因缘，随处示现之义，亦犹畴昔之易号鸳湖也。阐化未几，百废具举，石雨万如两禅师，时并主闽刹，相继请师升座，因访石雨于灵峰诸檀护，咸集请升座。举拂子云：“会么？即心即佛犹是淆讹，非心非佛可无趋向，不是心不是佛不是物，穿花蛱蝶深深，见取不得舍不得，不可得中恁么得，点水蜻蜓款款飞。普明恁么举扬，挀着灵峰痒处，忆知抛家散宅，阔步大方，峭巍巍孤迥迥，净裸裸赤洒洒，踏倒诸圣顶　，把住要关，有时把住有时放行，有时把住中放行，有时放行中把住，还知栴檀林里纯是栴檀，狮子窟中无非狮子么？众中有伶俐汉出来道。普明无端露布灵峰蕴底，山僧但向伊道，秪因曾与同床睡，是故深知被底穿。”卓拄杖下座。师自开法后，得法嗣三人，为云峰钧介庵进一初。元嘱付法偈曰：“沿流一段事，竟无头与尾，付与师子儿，哮吼满大地。”师初住闽普明时，即有限住三年之语，果如所谶至。壬午孟冬示疾，告众云：“大凡禅众辞亲割爱，饕餮信施，皆赖三宝之恩光也。上者参禅学道，次者乘戒俱急，又次肯心办行，其余碌碌不足齿也。病朽亦从个里过来，今虽风火将散，乃得觑破一机，不被昔缘缠缚，且道病朽一机作么生？道。清风雁落声声羽，秋雨梧桐脉脉山。珍重。”复索笔辞众护法云：“贫道昔年曾在祖庭，闻生死二字，乃是禅之骨髓，到这里禅也不可得，生死也不可得。今将风火解散，惟剩普明禅寺。原是众护法所成，今原付与众护法。谅灵山付嘱必不忘也。谨此谢别。”遂书偈曰：“生也错死也错，铁狮掣断黄金索。掷笔一喝而逝。”时崇祯壬午十月十一日辰时，距生万历丁亥十月初七日酉时，世寿五十有六，法腊四十有四。埽道人尝论：得法禅那，密行尤重四祖，既嗣祖风，摄心无寐，胁不至席者六十年。五祖亦谓：受衣之人，命如悬丝。元叟端禅师，诏住径山，历年最久，至寂灭无一夕解衣而寝，岂徒以嗣法行化为胜任，而自愉快哉。显微录中记师书法苍古，尝写华严般若大乘若干部，凡纸笔装潢之需，曾不错用，零星残纸作稿乃焚，未见片字狼藉，具见一机一境，无非古佛用心，与夫不矜细行，终累大德者。霄壤悬绝至于力挽颓风，深几韬寂，来去自如，尤法门中百世师表也。是宜为铭铭曰：

　　断桥石石中铁，车溪水水中月，炼石补天天不阙，指月印溪溪不竭。可使卷石，当岱岳之峰。涓滴浚曹溪之泬，咄咄兴。善刹代有堕地，狮瘗无阴阳穴。车起鸳湖振长源，桥接普明辉古辙。

　　顺治甲午长至日
钦命国子监司业兼掌祭酒事前戊辰二甲进士工部虞衡清爽司郎中大理寺左寺副

　　曹溪憨祖弟子福征道一居士埽庵谭贞默槃谈撰
