嘉兴大藏经　憨休禅师敲空遗响


　　序

　　尝见今之学佛者浅嗜墨兵嚼蜡肤言矢口堂皇以为世间文辞不过是矣且曰教外传宗不立文字遂局见于瓮天牖日亦可哂也彼焉知大释迦文佛尽世间解吐广长舌说三藏经文词义浩博茫若望洋如吾儒者胸藏四库腹笥二酉龙蒸虎蔚妙夺天机之巧若非耽蠹有年书翻藜阁者岂能搦管思元落纸语粹畴谓不学而能之乎憨休和尚学贯华竺器伟达能法性超宗道弘通变禅余之暇因事导物寓境写情故有文词录在丛席乙丑夏余客长安过访兴善见案头一帙名曰敲空遗响展读之如商彝周鼎高古清奇宗旨俱坟典中来拔秀扬芬凿凿可式文荟艺苑正大以敦伦辞取骚选博综以尽理翰类苏李辞达而旨明诗近陶韦冲澹以入格其间波澜跌宕一吐一吞极尽风云之态如霞布天衢光辉夺目师之道之禅不可得而知以师之才之学于斯可见虽世之专学名家犹有所不逮也岂独释氏之学者藉为指南而吾儒之欲造作者之场者亦当寄径于兹矣故乐序其首表而出之以公诸宇内云。

　　邰阳王锡命拜撰

　　序

　　憨休老人主北方禅宗第一拈花之座其灯分白凤穴云峨喜和尚所以超马祖匹临济而直上之曹溪之派当泛涨洪流以应此瑞者欤棒头喝下另集余音仅成一编名曰敲空遗响类皆文词诗翰渊源私淑当有自来文聿本乎秦汉理不诡于周孔活字天风流音笑电而浊世界中睹此灵葩不翅石坠尘惊珠辉夜朗咳玉粲花似群仙之相笑喷风曳练类列骏之雄奔千岩争秀万籁竞鸣信乎狮筋之琴一抚则诸弦绝响金乌之曜才出则爝火顿除断非簇锦攒花充饰祖园者所可比拟也余愧蹄涔望彼海若然轰雷掣电大雅雄篇可咀啮而得之菜根齿颊间。

　　时
康熙甲子仲秋之吉济南杨谔言走笔书于兴善丈室

　　原书阙

　　又笑曰究竟非空天空空耳倏然而雷霆震山空空耳倏然而万木鸣木之鸣孰敲之风飙敲之也雷之震孰敲之阴阳敲之也倏然而雷止风歇天复空空山复空空过去空空现在空空未来空空故曰究竟是空然谷神不死万响攸生故曰究竟非空余曰凡天地间有形之物有坏无形之物无坏阴阳风飙无形者也无形即空阴阳敲雷霆风飙敲木窍是以空敲空空生响空无尽响亦无尽空无坏响亦无坏故历恒河沙劫以来打空无棒割空无刀烧空无火溺空无水故三教圣人杷柄在空或曰无知空空或曰空无所空或曰万法归空空之时义大矣哉师笑而不答予送师师空去予空归。

　　关中李柏敬题

　　敲空遗响全集目录序文卷第一碑记序传行状卷第二塔铭辞赋祭文牒说题跋卷第三疏引闲语卷第四启卷第五尺牍(上)卷第六尺牍(下)卷第七像赞卷第八偈卷第九诗卷第十诗卷第十一诗卷第十二诗

　　憨休和尚敲空遗响卷第一

　　关中张恂稚恭编阅

　　益州记室继尧校订

　　碑记

　　重修广教禅院碑记

　　窃尝论之招提之设周秦未与也自摩腾入汉兆白马以开基僧会来吴载赤乌而表瑞魏晋以降上而王都邦邑下而乡井闾阎莫不精严绀宇崇祀以妥安西方大圣人之像焉然后鸽苑蜂台星分棋布始骎骎乎真丹君子之国则不第林雕樾绘盘斗拱以连云宝盖金幢革鸟翚而飞汉抑圣世运数之所至实生人福业之所召故东林起而山神降力宝梵拓而许掾重来良由象驭日轮运慈心而援溺苦海迦音鹿苑广悲智以解缚迷途化洽生灵奚翅人天万亿光绚刹土岂限世界三千自是感应道交非征发期会有不可思议者讵无自而然哉广教禅院去咸阳东北路一由旬邑乘载秦始皇时望彝宫故址也山川清远土壤膏瘦万仞莲峰面终南而耸翠千庄锦树背泾湄以披红襟扩三川挹义天之清露带萦八水澄幻海之昏波信灵真之渊薮关内之胜地也始创于唐之则天曰周隆寺敕额于宋之元祐曰显庆院金大定中有普满法师讲经于此敕赐今额元至元初禅僧广玑重修大殿中塑接引佛一躯高丈六尺四壁画八如来文殊维摩观音诸大士及天龙八部金刚神笔机生动有唐人墨意往来游观者绳绳不绝盖当时名士笔也故寺有三绝之称至正间高弟惠崇相沿继起克绍洪规明嘉靖时地震倾圮院主本琮修葺后殿塑二十四诸天像列左右焉万历间又有僧湛珀鸠合众缘开拓廊庑重光梵刹至崇祯末大道凌迟中原板荡燕雀无檐边之宿鸿鹄多垄上之嗟茂草棂标何处访贤于长者荒榛塞道无复问　钵伟人桑海已来倾颓若是原夫物极则反天道周星迨我。

　　兴朝世祖章皇帝金轮御宇广运佛心四海晏安百废思举适今。

　　上嗣位之四年岁在乙巳有某某二比丘振锡来秦栖神此地剖尘拾砾载怀兴缉之心除秽剪蒿矢发僝修之愿于是赀捐八社铎震十方庀工鸠材董建祖师伽蓝二殿及云堂香厨方丈各三楹装塑韦驮监斋二大士像旋请宝葴律师弘传戒法先是某锐志苦行站立钉关某亦相次舍身乌获同任信尔声传谷应万姓倾心又得其徒某等共相协力赞成其事复建东西禅堂各五楹内塑观音地藏龙王龙女道明达辩像六尊皆金饰焉缅唯胜缘难构非荷担如来大法者力不能支甲寅春住持某议同八社削牍迎余以尸席之于时寮舍虚厂犹未整饰无何陆起龙蛇中外搔动余亦退居兴福丙辰秋某过余而言曰广教鼎新不惮觔疲骨瘁者历十有三载矣今始落成将见殿阁凌空昱金乌而焕彩幡灯转焰皎玉兔以澄辉钟鼓闻天外之声香云遏林端之磬事颇斯寝志愿克谐但非为儿孙谋安宅计愿诸善知识弘道利生共结般若之缘耳前蒙开堂振响遐迩趋风来学有归如水就下灵山一会俨然未散炳千古之慧焰关万世之祖基是诚肇于师也恐世远难名匪言曷载敢请为记以劖之石昭示后之继斯席者庶得相沿媲美俾勿隳裂亦杜绝夫有力负壑者之源其为祖庭计不亦远且悉乎余善其说谓之曰吾闻君子创业垂统为可继也屡见今之营建者莫不初假丛林之名易求缘干成则定为恒产贻诸子孙日久则分为房头习为应院趋名奔利互相鱼▆而高宿禅衲尚不得过门一窥欲望水云义聚共相安住不亦难矣哉嗟乎是陷泥犁之坑堑坏法之厉阶也况有为非实佛祖所诃陵谷变迁杨岐拒衲子之请人天有漏梁主来达磨之讥百丈以前无住持事凡今住持之高踞丛林非古也百丈之后因时制宜方广居而蓄众乃分职以司存子欲仿百丈之典型师表万世使创业有继婆心良苦姑为子记之其号令人天鞭龙笞象又永赖夫后之据方丈之善知识者惭余固陋寡学不文秉笔汗颜叙事难既兜率内院常白寂子之惟布发掩泥亲受燃灯之记云尔重修八关菩萨殿记。

　　大哉吾佛之教也其慈也溥其惠也洽醒巨梦于长夜舟沉溺于四生开劫导迷归净土于十念设权致变阐尸罗于一朝虽五教三乘汇众流于性海十界九地总不出乎自心万善不同同归于致所以法流东震派天下郡城山林庙貌崇敬靡不有之况秦称天下雄籓第一而寺宇犹林乎其盛也八关堂在会城之中不知创自何时年深代远风雨销铄堂殿倾颓固处通衢往来憧憧者亦低头合掌而布金之念独不能发适三韩某居士者相从督院来驻于秦善性天成懿德是好乐输己资发心修葺经始于己未仲夏之初落成于孟冬中浣之望数月之间前后殿堂金碧辉映其中佛菩萨及十王诸圣像焕然聿新谋勒诸石以志不朽命斗垣董文学诣炖煌请余言以记之余惟长安都会之地慧业文人多矣吾林下人奚能言之但八关斋戒趋善之妙门入道之捷径也虽奉持者众而八关之堂罕有建者八关斋戒鲜有明者殊不知八戒是关能闭八恶不起诸过故名关也斋者齐也谓齐断诸恶具修众善故名斋也斋者过中不食为名戒者防非止恶为义然必于月六曰八王曰者何也月六日乃四天王下察人间善恶故也八王者八节也天地诸神阴阳交代于是日持斋奉戒则过除而福广也然八戒唯一日一夜持者盖居家缘累不能顿脱尘劳故云一日一夜而为长斋使人人得而易行日久则慧生相遣由浅入深明正因以出生死脱有漏以证菩提此吾佛世尊大哀旷济拯拔群生曲垂善巧之方便耳方今某善士修崇八关之堂匪但增其乐果意在与人为善大有补于世教人心者功德岂浅鲜哉嗟乎众生之沉寐也久矣佛以关戒为木铎唯善士能克振而兴起之诚苦海之津梁火焰中之芙蕖也遂为记之冀法苑尘清扇真风于末运灵台雾净丽慧日于中天云尔。

　　供水陆缘起碑记

　　山不在高有仙则名故宇内名山大川胜绝之地莫不皆假人而后传如崆峒之以广成富春之以严光隆中之以孔明庐岳之以远公地得人显人以道彰而人杰地灵其间横雄显发以各扬其道者又独让吾沙门钧阳西南四十里有文殊寺在昭代时为周邸所建自沧桑以来堂殿丘墟鞠为茂草数十年间已为狐兔之窟宅矣壬子春吾法弟虎堂和尚来憩于斯日与衲子辈剪荆榛辟蒿莱并日而食缚苑而居不一载遂成法席而文殊寺名始彰彰焉于远闻也和尚指南迷途慈心普摄四方尊仰檀信填门然第一义谛不假言传其如白雪阳春调高和寡虽佛性种子人人本具若未遇缘不能开发欲发善芽须缘福种所以尊象教为阐法之因崇佛事乃庆人之要于是集诸善信示以水陆因缘但功果浩大费用不资为虑也善信某跽前而白之曰和尚欲施大法度我群迷地虽偏隅其好善乐施之心人皆有之勿虑繁难愿成胜事既而与诸从事者日着踌蹰经营画度画尔于茅宵尔索绹亟其乘屋以安广众间器于埏埴取粒于畎亩盈储克蓄以备支用妙算神出意至皆成期年之间诸事办足思坛仪圣像而又不可得也乃虔祷诸佛愿垂哀降遂诣首山果一请而诺感应道交诚心愈倍严列鼓吹导迎进山依仪设坛竖幡悬像将见金光晃耀花雨缤纷晨夕梵呗钟鼓之声达于空界远近来观憧憧不绝进香顶礼者日不减万指而和尚应机接物事事得宜七日之内上下贴然信知灵山一会俨然未散向之所谓狐兔之宅今见转为极乐之邦矣由是人心向化信根纯熟发心连供如是者三载始则虑事大之难成也迫于艰苦终则钦众善之信心也卒成其功易有之因三人同心其利断金言非虚也癸亥秋虎堂和尚来主金粟属余为记其事将立石寺中以告后之来者里有绳缵余素不文性乐与人为善今此盛缘真菩提心信所笔之以识其岁月云。

　　重修翠云山佛殿碑记

　　判气初天日月所以丽其耀肇形始地川岳所以效其灵翠云山者亦关内之胜概虽群山峭拔而秀甲终南为南台五峰之一草木蓊薆叠翠锦于层峦石涧铿谹发清响于幽谷瀑布拟银河倒泻云幢将玉树排空野鸟齐鸣奏管弦于天界山花竞秀喷兰麝于岩龛诚复慕寂易从世机难染攀萝暂憩云鹤见留固薄伽梵晏处觉场原前缘若薰修福地奈何年移代谢殿久废而址存谷变陵迁碑已没而石断埋不可考知创何时适顺治丁酉有楚僧某者率意寻幽栖身灵墺敝衣吊影侣猿鸟以偕居露地草眠参蛇虎而为伍七日不火食一念正思惟远近翕然趋风樵牧欢从知善僝修在志庄严为诱善之门起废从心构结乃度生之要于是剪除榛莽毕力经营先修正殿三楹中肖释迦佛像次修前殿三楹再塑韦天护法厨库僧房竟获完美灯[木魚]悉具金碧交辉夕梵晨钟响答山谷云栋雪脊鸟革翚飞迥于烟霏空翠之表宛然竺土楞伽之峰皆十方檀信乐施之所成亦释子道行精修之所至据终至始三十有年今始落成谋垂不朽因求余以为文勒之贞石将示后之主此山者俾绳祖武勿荒先绪余重楚僧之行愿非小不得以有漏目之故记。

　　梦浮钟记

　　康熙十年岁在辛亥七月既望余禅栖于风穴山中时叶望新秋晴空气爽柏凝寒翠一榻翛然晏如也是夜将半岩壑俱寂万籁无声沆瀣初来林木变白人都悉寝余亦就桃而偃卧焉目方微合灯犹在檠乍明乍晦若觉若迷梦一山寺巍峨壮丽金碧交辉疑天宫殿人间有不可几及者僧徒约有四五百人余亦预其数焉中有老宿深目玄准鸢肩修头呼余而嘱曰子当出矣余即辞行适从余者六人长五而少一步出山麓前横大江弥漫万顷莫知其所济也余顾谓从者曰若此奈何长默而少者曰此有钜钟可乘而济之余曰钟沉物也焉可以济乎少者曰但乘之勿虑不济也余遂蹑其耳攀其钮钟忽浮动心起恐怖回视六僧俱无有也波涛汹涌巨浪拍天而钟已浮于中流于斯时也上无攀仰下绝己躬取舍情忘心境双绝波浪息平泯然自静得妙随流任其钟之所止而休焉须臾抵岸绝壁千寻惟怙树一株朽根半露余尽力引之根忽中断不知钟所从脱而身已到岸矣乃取径沿崖而上村落廓如道竖刹竿一人结幡以扬之飘飖空中望若游龙欲就与语忽邻单振响猛然惊觉余跃起披襟出户视之步于中庭但见月色如画满地松阴云卷长空水澄涧底喟然而叹曰是梦之奇也然钟可以浮乎真耶妄耶是心想之所至耶吾未尝有想远离颠倒而梦境适来将必有所策进者耶盖天地一梦区也万物一梦境也人生一梦会也不知开眼是梦而更作梦中之梦是可为智者道而不可以痴者语也默而识之坐以待旦明日语诸禅友友人曰异哉予之梦也预将有以征法灯之兆乎余曰何为其然也友人曰钟者大器也水者智海也枯树者归根也刹竿者法幢也子将乘洪钟之器游华藏智海济度群灵归根复命竖道场幡而弘扬法化也故为子悦之余曰无其事也皆含藏识中积习之影子所现耳况梦想不真又何有与于此哉友人曰此非渠所知也曩阅传灯载石头希迁禅师梦与六祖同乘一龟游泳深池之内觉而念曰龟者智也深池者性海也吾与祖师同乘灵智游性海矣今为青原之派子之所梦与彼类相若或异日有微当信吾言之不食也明年春余受风穴老人付嘱友人特请濡墨以记之余曰果梦之征耶非梦之征耶果则是其记也若非又何记之有哉人不知梦犹觉也觉犹梦也但于梦处觉故似觉而不能觉也若能于觉处梦则虽梦而不惑梦矣梦之虚幻固不必论然钟之浮若有可纪者子请益坚余不能无言姑笔其寱语曰记梦浮钟。

　　游贤山寺记

　　崴屠维大荒落冬十月余有事于▆池由北路而至于扶风之龙渠寺适善士杜姓者请斋造其居望北山崖峦苍翠询之土人曰贤山寺也以张横渠读书得各会僧至乃吾戒弟子云居即寺之住持请余登山遂步至谷口两峰突兀对峙如门削壁数仞似入太华深谷中沿岩皆洞穴土人曰此兵荒避乱之所凿也进有里许棘茨满谷无路可通抠衣蹑磴而达于山下两溪合流中台高数十丈寺当其上草间微径萦纡而上至一坦坳岩题罗汉洞由洞口至东涧过涧有石幢目之乃井也深三百八十余尺转入一洞行二三丈豁然碧天开朗有砖为门入之转西又三四丈通于殿庭庭前古柏二株其大数围铁干摩空如虬龙状青葱郁密风起作怒涛声盖唐宋时物也佛殿嵬峨工慧巧丽轮囷榱桷今时斫工未必能为也中肖一佛端严相好四壁画佛菩萨皆变像颜貌作青黑绿蓝色云乌思国番僧画也前殿五楹内塑皆佛廊庑廓如左廊有像额曰张夫子祠张子即横渠先生也右廊亦有像即凿井县令杨公也殿之西北复有砖门内肖四天王像即寺之山门也出洞则悬岩数十丈目之悚然下有洞穴寺僧曰田洞口而下通于西涧旧时往来之路也邑乘载盘龙三洞即此余乃入穴盘曲蜿蜒六七丈而出洞行数武又复入洞如此者三而至西涧断岸斩绝不可渡有桥名曰天生桥有阁覆之年久倾颓僧某欲易之以甓工未兴而化去砖石现存两山苍翠松柏交荫牧唱樵歌响答山谷还至于寺满壁多题咏命侍者一一读之唯西壁有字如苍龙枯木之形尘坌闇然以帚拂去乃古篆文俯仰拂拭竟不能识如岣嵝碑石鼓文几至搔尽发垢乃辩得数字文意炳然顺行而下乃云关山随地落河汉近天流高丘浑不暮昼夜看行舟不知何代何入书也巡壁而至殿前有一绝云白云呼我上高峰路入青山万树松到来喜脱尘缘累十年梦破一声钟二诗调高韵清令人读之有遗世出尘之想其余不足观也矣庭竖丰碑文意高古中序寺始于唐世至大元至正时有僧名贤齐者年二十游方至此凿洞以居历年九十脚迹不至人间二虎常为守洞乡入德之故名贤山是山以僧彰名非宋之横渠读书而名者明矣明世庙时寺已坦塌有信善杨澄者舍财而修葺之碑乃重修时立也碑文总宪杨公瞻所撰前殿檐间亦有石刊游贤山寺记长安令杨公博所记二杨皆河中人山记石侧门至前廊礼三大士像独立岩台俯眺河山太白当其前嵯峨插天层峦叠嶂恍如匡庐之九叠屏渭水绕其足净如素练平畴万顷村落连延烟云变幻如处瀛渤中天风洒然心骨俱冷大非人间世真红尘中别一洞天火宅内清凉世界不可少也游览未竟而夕阳西坠荒烟野雾紫绿交炫牛羊归牧而柴门欲为之紧闭也是夜宿山寺古柏风号连宵不息野鹤孤猿声清霄汉达旦由东涧北上而至寺后一塔嵬然顶已颓落读碣年纪至元特谥普济圆明贤齐和尚之塔十二字塔前有石幢为苔藓所蚀字不能读惟东南一方字迹隐然读之乃大阿弥陀经笔画道劲字亦端楷书人失其姓氏望北则平芜无既村落历然去县仅十五里寺后有深堑明末时乡人避难掘断以为堡也寺僧自凿堑后日渐衰没于今止一僧而已余叹息久之还寺复眺前山龙昂虎踞原屏开嶂分股如梧桐枝寺当钳口甚与堪舆相合故为一方一大名刹宋张子厚读书于此而学达性天今王太史复读书而声蜚词苑岂非此山之灵气所钟耶惜乎掘断来脉呜呼是此山僧人之大不幸欤亦天地之不欲与人全欤兴衰治乱理数必然契经云劫火洞然大千俱坏昆明池灰谁复问之谁复知之午过余下山而还龙渠遂操管而乐为游记时同游者比丘常乐年八十有五知客贲如侍者中也秀珠四子。

　　序

　　刊人天眼目序

　　人天眼目乃越山晦岩智昭所集也昭以透古今眼澡肝膈于顶　之初具通变机施胆力于威音之外采摭五宗纲要汇而成书将祖师阃奥八字打开格外玄机尽情揭露可谓挈领提纲万目千腋悉展舒而了然矣然而宫商促拍雅操或乱乎郑声炉鞴煆烹精金间淆于钝铁向非是编又何能辩魔拣异而知学者师承之有无耶凡据师位者不可不家有而日见之也云松远禅师把茅秦陇折铛沸郿坞之云拄杖山形蒿汤隽无言之味既佩宗印慧泽复施命工重梓愿与天下有鼻孔衲僧共炳摩尼之珠互朗秦台之镜亦宗门一大快事也余略为记实不敢作虚文以诞之若有志夫宗门者珍重流通是所望也。

　　重刻天童直说序

　　邹孟有言曰尽信书则不如无书至若左史记事右史记言言以载道事以考行无事则不能见其行无言则不能显其道所以道借言显行逐事彰故春秋作而贼乱惧壁观来而义学摧虽佛祖圣贤各出处其道之不同然穷奸斥妄救世利生之心则一也天童密云悟和尚以应真之圣具大智慧传二十八祖达磨之正宗中兴临济之道踞天童山用本色钳锤秪以一棒接人如大火聚近之则燎却面门如太阿锋触之则丧身失命单提此干嚗嚗这一着子不独海内贤豪望风景从若昭代之帝后妃主莫不降香赍紫以致敬焉远及毡车蕃舶都来重译问讯奚翅蹋杀天下人之马驹问世一出诚如迦维黄面老子之再世者也凡宇内之据猊床提祖印者皆出乎门墙逮今儿孙几遍天下其间或有胸臆挟怀创发难端师万不得已向无言中立言无说处通说将灵山拈花迦叶微笑传来佛法的的大意不遗余力和心呕出若揭日月于中天鼓雷霆于当代或者谓天假难端激扬真说不然何大启玄扃向紫罗帐里撒珍珠之若是乎非直说无以睹佛祖妙净圆明之正眼非关妄无以格知解穿凿谬乱之是非昔山阴朝式王公者汇为一编名之直说大率为拯救末法斗诤邪妄之狂禅存我说法之异见征便学者销意中之积滞出眼内之金尘化同异为大通已尔实启禅关之金錀辟祖道之巨擘也江南传来已久北地慨未之见己未夏有云松远公把茅秦陇道行超卓为缁素所推重有古宿衲之风一日过炖煌询知为天童一脉儿孙楚黄双台古春方兄之法胤也出是编示余且云蕴有年矣未遇赏音将付剞劂欲得序言以广其传余欢喜踊跃焚香稽首而告之曰此天童密老和尚忧祖道坠灭迫不得已将一生真履实践所得从上佛祖之心髓发而为此涂毒鼓声也千万世之下尚有闻其声而死者亦公之幸也既来坚请不敢固辞愧智识浅陋不能大祖之道表公之行冀读是编者另俱只眼勿存人我见勿作争竞论须得意忘言直下荐取如擘海金翅择乳鹅王方能见天童密老和尚为法为人彻底之一片老婆心也不唯见天童密老和尚为法为人彻底之一片老婆心亦见云松远公重梓流通无非为法为人彻底之一片老婆心也是序。

　　与董斗垣文学法名序

　　余性耽幽癖不乐游城邑聚落戊午冬适主炖煌有客于长安过斗垣董子之门而适遇董子止宿余舍之北堂堂有佛金色焕如案有经钟[木魚]悉具蒲团竹仗道味潇然花气香云氤氲馥郁宛然祗桓精舍不知处人间世也少顷命童子进馔肴核精品不减上方香积世界中来者而礼敬恭虔又不知当何如也夜坐烹茗相对剧谈往往皆吾宗门向上事余甚欣慕焉时有张子者在座天资超敏亦能聆寓其旨奠不赏音击饰闻所未闻夜半乃散去及平旦钟鼓訇訇梵韵恬恬余起盥礼佛见董子帽僧伽衣布衲长跽佛前诵修多罗俨然一清修苦行头陀也余闻董子汉儒仲舒之裔世业儒宗性钟孝友其为人也状义而不朋不足而不承与觚而不坚张虚而不华损己利物好善乐施故耻挟策以干时而寄迹于杏林者志在活人也况以保赤为专术意谓大人者不失其赤子之心者也而医得真传越人再见其功可以回造化参两间其脉则能诊膏肓泣鬼神上自王公大人之世子癊子及士庶人之子弟莫不具瞻再造赖以存活者益多矣兼能笃信吾道极力精研甚为难得尘欲烦嚣名缰利锁人多不能摆拨唯董子夙有根器具大知见虽处世缘中而不为世缘所转顺其正因尽其资产冬夏长汤以济行旅四时随缘以饭僧徒又能出入诸大宗匠之门凡在丛席能争先首倡竭力以弘护之故人相推崇皆曰近事领袖法苑金汤虽襄阳之庞蕴毗耶之净名不多让焉余曰击之始信所传不谬而诚非虚誉也偶以法名请余曰子名著久矣又复何名之哉董子曰今日乃阿弥陀佛之诞辰也愿赐以名余即以性名之曰佛盖阿弥陀佛成佛已来无央数劫今之受生乃大悲愿力之示现耳人能行其佛道即是从佛口生从法化生殊不知佛生即尔生尔生即佛生性即佛也佛即性也性空真佛佛性真空无性无佛无空不空性佛两忘空不可得只此不可得处脱体分明纤尘不隔于此智眼豁开常光净土触目了然自性弥陀头头显现何圣凡迷悟之有耶然后推其寿已者所以寿世保元者所以保人方知金色美蕖实开于火焰之中也虽然赵州云佛之一字吾不喜闻董子于斯不无疑矣康诰曰如保赤子心诚求之虽不中不远矣葛藤至此不觉辗然大笑竟笔之以授董子。

　　佛祖正传沿流颂古序

　　一心相印喻传于灯五叶敷荣妙严于本自青莲眴目无端口是祸门迨少室安心落赚血流遍地曹溪胤子怜象马之双蹄滹沱沿流嗟瞎驴之孤峻千灯晃耀炽光缘袭于初灯万派分岐汇海终归于嫡派所以统严世系永其传者为宗故兹颂古代兴赓厥声者甚伙慨各出己意独弄单提于佛祖渊源血脉▆贯雪兆和尚悲法道之凌迟佛祖正传见沿流之有自卷帙既就丐余序文贻命下颁难为辞令披阅之暇略着数言若无盐刻画以难堪似鲍老郎当而更甚拙锼谬妄自当哲士冁然赤线珠联还遭明眼觑破。

　　纯哲和尚语录序

　　虎生三日气已食牛频伽在鷇其音迥异纯哲和尚昔与余同参风穴老人见于稠人中气岸撑霆神机峻捷乳虎迦音已萃拔乎其类矣辟如无恤常山之符以是贤师知为当家种草曾未逾时受本师云老人记莂心印既传遂行宗令便能掀倒禅床赤身担荷拈提铁棒打杀龙蛇天人协赞果熟之香风飘于汝南时至理彰鲸鲵之钓纶垂于溵水住持枯淡有叶县省之风规钳锤妙密得大慧杲之作略道望辉腾四方仰慕随机参扣因事举扬语皆脱略窠臼铲去尘封直示当人本分草料不假文句而自然超卓者也寻常室中不许流传一字门人私录其语若干篇将付剞劂以序属余余曰和尚大机之用如飞星爆竹裂石崩崖言语道断心行处灭直下使人命根顿断岂有文字语言与人咬嚼耶文字语言乃和尚之土苴绪余耳欲出其余亦足以利益入天余虽不文意不容默因书片言以道其实若谓家丑外扬则吾岂敢。

　　沧涵和尚语录序

　　道在妙悟非假言传所以世尊拈花迦叶微笑祸端斯起殃累儿孙无有了期然上上之机一拨便转中下之流目瞪口呿故于无言处立言无说处通说如国之用兵不得已也沧涵和尚从先师棒头喝下▆明向上真宗便能开堂振响海内钦风剿除窠臼文言纵横杀活自在雷崩雨骤电卷星驰一一从胸中流出盖天盖地克家种草真个手段白拈应识神驹果然踏杀天下信乎狮子窟中狮子栴檀林内栴檀妙得先师嫡髓可谓吾昆弟中之白眉也门人录其要语数十篇欲以灾木问序于余以余与和尚同出风穴先师之门墙故也既不获已固陋弗辞爰抒▆测识其大端以与之。

　　虎堂和尚语录序

　　向上一路千圣不传唯许没量大人不顾危亡单刀直入如云长公之斩颜良始有少分相应虎堂和尚与余同侍风穴先师久经炉锤深入阃奥既佩心印遁迹岩阿幽栖十载果熟香飘响风慕请开法鲖阳于金粟禅林建大鼓旗勘辨方来不容情解当门按剑一味生擒可谓出浸鲸鲵浪没须弥之顶神机铁牯峥嵘宇宙之中其后随机请益入室升堂遂有言句录在纸衣门人编辑成书欲寿梨枣来求序言殊不知从上先德入廛垂手应机接物直是斩钉截铁那更拖泥带水而作世谛流布耶虽有一言半句如木札羹铁钉饭亦恁时人咬嚼忽然弹破牙龈方知饼是面做又如医师治眼但有除翳药耳无与明药也明若可与还应是翳斯录者乃和尚之除翳药也若欲求明切莫向这册子上寻讨。

　　参约字序

　　四姓出家同归释氏此安法师之论也其后契经东来果相符合遂为千古定式然未有法派之说法派起于中古僧初剃落师依派以命名令知木本水源有所从出者矣及度而为僧以入于三宝之数因而又为之字焉字也者以列于大僧故也有荷法之任为人天之标帜道德之渊薮诸佛慧命赖以续也故人见而莫不起敬而尊仰之故呼其字而不敢直斥其名也如传灯所载古之尊宿或以寺称或以地呼者何也以道全德备而超出乎世出世间人皆钦仰不惟不敢名而且不敢字故嘉其地以尊之如百丈云门德山临济诸祖之称是也故僧之可尊在道德耳岂字为之耶虽然字亦不可少也海文禅人来请字余以参约字之盖取其名之义而与之也参约数年间于广众中能检束身心克穷己躬下事未见其有惰志也鲁夫子曰以约失之者鲜矣倘力行日久后得为人所尊亦未可知也子当不失其所以为尊者欤故为之序。

　　约缞服社序

　　辅周张子青门之逸士也一口过余而言曰古先圣王制礼作乐设教化民首重孝弟推广仁爱立井田以世成业所以死徒无出乡乡田同井出入相友守望相助疾病相扶持则百姓亲睦自三代已降淳风下衰礼制虽存而行多不逮况时与世异民病穷苦亲丧有制而礼则悯然不惟缞服无办且十余年尚不能窀穸者良可悲也若富族高门廪有陈红室有朽贯不能割尺布斗粟以相调济而贫者急于求贷易为入山擒虎难于开口告人然恶恶可余志欲订缞服之社约诸同乡各输少财积之岁月则涓滴石穿毛聚毬成以备乡闾亲老孝帛之用余则邻丧贫无措者亦分赡之庶利己利人两获其益以免开口告人之难不亦可乎欲假善言以为倡率使同志者见义勇为知先王务本敦伦蔼然仁爱和厚之俗犹有在也余曰善哉善哉昔范文正公念族人多困于饥寒丧嫁乃建义庄岁入租税以分赡之又子纯仁将麦五百斛过丹阳见石曼卿三丧欲举无力二女未嫁并以麦舟赠之归语其父文公曰善吾闻鲁夫子有言博施于民而能济众必也圣乎观范公父子济难扶危能体圣人之言行圣人之事宜乎父子相继显达宦途出入将相为大宋一代名臣而令闻昭著彪炳史册者庸讵知非行义好善乐施之明验欤子之志与范公父子合不独为济众无穷之利其亦尚德可风由一乡以风一邑由一邑以风一国由一国以风之天下凡有同志当勉而力行之故乐为之序。

　　续法派偈序

　　四姓出家归释符安师之论五宗列派分支溯智祖之规师初依派以命名令知水源木本徒后因偈以续代方识始祖云仍历百世有可考之常经而千古无差舛之谬乱虽僧形无异然法派不同有临济之派有曹洞之派僧若失派竟不知为谁氏之儿孙也所以僧有定派如司马世家庶人族谱类皆然也丛茂禅人以关中名德为长安人士所皈偶以法派问偈于余考之临济智超祖下第三世即分支也派偈四句句止四字字共十六缘瓜累瓞绵绵不替但偈字将尽虑后之子孙无以命名特丐余以续之余乃于本偈之下续以三十二言使后之来者知派尽而求续者丛茂也又当以丛茂为世祖而昭永万世须珍袭家藏或刊之石以为本宗支图之定派云。

　　书翰汇集序

　　余壬子春入关时卖花声众争艳桃李余货松独青而相顾者鲜矣一日过泾阳访义真友人于嘉庆寺适遇稚恭张老先生一见如旧识已遂成莫逆其交有十四年所矣先生以关内名家早发上第侍宸秘阁天葩灿烂冠绝古今既而抽簪归里衔杯乐圣喜与高衲辈游故有书问落在丛席言简而文词约而达无泛常语字字皆从活水源头大光明藏中流出不落时人套习兼以书法精妙虽米南宫董玄宰亦有所不逮也世人获一字一句重如甄叔迦宝韫椟珍藏侍僧集其与余往来书问汇而成帖请序其首余曰先生以书画名天下海内竞尚其书札绪余虽一时挥洒诚可矜式子之是集可谓拾琼枝于玉苑嗅薝卜于香林者也当与琅函贝叶共垂不朽子宜以松青而见重母效争艳而可惜故序。

　　孝廉罗稚圭过山赋记诗序

　　玉书罗长公稚圭孝廉公吾蜀阆人也金昆皆台鼎器随父任汝坟克勤艺业能读父书不浪出入州人士咸德之戊辰冬余自关内来主风穴忽款段山中访余清话旋署次以风穴游记并诗贻余读之如钟闻午夜俗耳顿清似剑淬丰城星河耀彩盖缘思超而才俊兴远而语雄想其词源倒峡波烂千翻虽李青莲杨升庵之复出亦当瞠乎其后矣异曰掞藻天庭花砖视影卑窥其一班诚当世之大雅斯文之巨擘也故序谫言以志之。

　　传

　　风穴云峨老和尚传

　　师讳行喜号云峨生益州资阳陈氏蜀西望族也世居隆昌母陈夫入梦感异僧乘巨象造门授以如意觉而诞师幼即颖异坐彻跏趺为婴儿戏皆歌咏梵呗七岁入童子学授经知大意读论语至朝闻道夕死可矣持本质于塾师曰所闻者何道塾师曰日用常行即是师曰夕死可矣人既死道又在何处塾师踌蹰久之曰性命之理微非尔所知师退而叹曰只如此道无闻纵读尽世间之书有何益哉遂掩卷归过溪睹尸为鱼鸟啄啖忽动诸行无常之感决志求出家父母难之师绝食数日许就净居山启尊宿披剃惟动礼诵忽夜坐自念天地间为甚么有我毕竟我生从何来穷极古今莫测终始骇然汗下达旦诣钟兴庵白心玄和尚并述生缘玄为开导奖励命号雪峨赠以偈曰白云锁雪一峰寒极目寥寥天地宽象贺夤缘悲行普梦回相笑太无端师礼谢归感奋自誓与二三同志结非依博山警语做工夫久之不得力念岁月飘忽仍立死限一年苦于昏散引锥痛劄昼夜鞭逼愈增迷闷闻印心和尚近住于竹家庵特往见之心问甚么处来师云净居山心云父母未生前在甚么处师云某甲正疑此事特来求慈悲指示心云去汝不会我语师方举步心唤师师应诺心云应从何来师忽有省会心过天封师随受具后游峨嵋遂诣万峰参破山和尚便问把住牢关圣凡莫测放开一线略许商量去此二途请师相见山云瞎师云虚空无缝罅法体绝形踪为甚么大悲菩萨现千手眼山云死水不藏龙师云如何是活水龙山拈棒打出未几山赴盘龙之请师先往候命师维那师久慕天童法化之盛遂装包出蜀径抵江南闻密云老和尚化去时费隐和尚住金粟师往谒便问千里闻风则且止觌面相逢意若何隐便打师云刘郎不会藏春色漏泄枝头多少香隐云不遇攀花乎徒劳造化心师便喝隐复打师遂挟袱入堂依炙座下一日普请车水次隐命各述颂师颂云竭世枢机本自然轻轻拶着便周旋就中有个超方作倒泻沧溟浪泼天隐深器之于是声驰丛席值解夏隐上堂云诸兄弟从今解制后或东去西去忽然撞着猛虎当路又作么生众拟议隐下座以拄杖一时打散师顿见隐用处至晚辞行隐固留师呈偈曰狞龙隐显迥谁俦气宇昂藏出众流大抵不贪香饵味翻身破浪五湖游竟去见山翁和尚于天童值入室举洞山古镜话问师曰你道是甚么意旨师云未到天童知何处行来方见路高低翁云这汉拶着便见瓦解冰消师云明眼宗师天然有在翁便打未几游天台时林野和尚住通玄师见便问杖头挑拨罕遇知音狭路相逢如何即是林云云雾锁青山师云未到天台不妨疑着林曰持蠡酌海妄测浅深师云不因樵子径争到葛洪家林云峰峦挺秀鸟道难通师便喝林便打于是服膺座下师资水乳亲炙七年一日侍林山行林问云等闲拶着即转辘辘地我这里总用不着将你从前所悟的据实说与老僧看师尽情呈白林云不是不是师云向来皆蒙印可如今为甚又不是林云此是识解依通尽属生死根本师殷勤请益林云且道山河大地明暗色空与汝自己是同是别师云同则总同别则别总林正色呵曰说得道理好师伫思林拦胸把住云除却总别同异速道速道师拟答林蓦向悬崖一推当下胸中宝惜廓尔冰消返观从前所得如大海之一滴耳即充口说偈云罢罢罢休休休横眠倒卧在荒丘翻身拶碎虚空骨万象森罗笑点头次日呈上方丈林接得纳于袖中复伸手云这个且止将你悟的呈似老僧看师举足云昨日无端被害这脚一夜痛不安林呵呵大笑师哭苍天苍天便出午后却唤师将从上佛祖公案极淆讹处重重勘验师一一剖决无碍林云这回始信吾不汝欺也会林赴嘉禾栖真之请命师理通玄院事越明年师往省觐林即出源流拂子付师时顺治己丑九月十六日也师遂礼辞截江渡淮在处以名刹敦请前后一十三至师坚辞不就乃上阳山访慧门大师慧即与庞总戎会霍丘固始两邑绅士请师住大别山普济禅寺师却之犹甚慧大师曰观师法缘已熟当乘时济物有祖已来难辞此责岂可拘执而谦退乎师若从请吾当佐扬法化师乃就请始闻法焉方解制河南光山绅衿削牍迎住普福居无何罗山道俗复迎住龙池忆白崖山水幽奇过扫忠国师塔晤学宪禹峰彭公师与本色相见公不觉舞蹈生欢留止庆祥朝夕咨扣深有契证以为相见之晚夏满复归龙池未几复应湖广随州法兴之请有司李凌公来参师问莫是十如居士否公曰是师即拦胸把住云觌面相逢一句速道速道公茫然师拓开云不是不是公曰太卤莽生师云赚我来赚我来茶次复问向闻居士留心个中公曰不曾师云幸值不曾若曾三十棒一棒也少不得公曰且道棒头有眼无眼师云山僧今日不打你在公曰要且无下手处师云不知痛痒汉公无语师赠以偈曰溪山草际正凝霜幸喜文星到上方相见不劳重话会从前鼻孔自昂藏明年复循汝州观察捷武范公风穴之命先是范公游猎至山见万柏岑森之下有大兰若沿流而入榛莽塞道虎迹骈填颜曰风穴禅寺询诸乡人乃曰此后唐时临济宗第四世延沼禅师祖庭也桑海以来僧徒寥落倾颓迨尽公怅然久之剔苔剥藓读残碣于草莱中遂怀兴缉之志谋诸太守中宝林公各捐俸修理复成宝坊每念获一善知识以主之时汝州绅士向师道风遂白范公以风穴延师焉师至念先德故址五代及今七百余年宗社灰冷奋然以弘法为己任遂大开炉鞴痛下钳锤四方有在于是者闻其风担簦负笈翕然来归食堂满几千指宗风大振咸谓济北中兴居五载长安缁素迎师住大兴善寺师翻然肯来逾年曳杖东归会鲖阳澺水宋中丞慕摩诘舍宅以南塘别墅创建金粟禅林迎师住持一时龙象云集万指参随户无所容有露处而听法者居四载会汝州太守射斗高公以风穴虚席迎者再至遂命首座冲涵住持复抵风穴大新梵构开拓廊庑四年之间危楼杰阁照映林壑而工适告竣师虑学者坡事繁难有远举休隐之志遂托故出山拂衣长往杖过汝宁值当道护法太守熊公别驾刘公遣役于上蔡候迎强师入城师不得已留止慧文禅院一时贤士大夫延集座下咨扣无虚日师慈意蔼然至其机用妙密泽壑夜移人所难觉师则别垂方便或晓之以经史或喻之以百氏之言而肯綮游刃透关击节如日莅天临士大夫咸钦服焉居三载忽示微疾适澺水宋中丞请师归金粟师即以书辞远近檀越汝州汝宁当道诸大护法嘱以后事于中夜召冲涵恒公及诸大众嘱曰吾自莅众以来二十七年之间夙兴夜寐兢兢业业唯道是念不敢斯须少懈也时当像季魔强法弱汝等当以荷担大法为心勿徇世缘受人吊问则不可也时当环拥哀请遗偈师云吾平常说的不是耶侍僧进纸笔师援毫大书曰吾年六十有四出世因缘已毕生死凡圣同源大都眉横鼻直归去来兮归去来摩诃般若波罗密复震威一喝掷笔瞑目而逝师生平风度凝肃凡近侍皆森然机用脱略钳锤妙密室中提策直以本分接人未尝假语言文字罗笼学者故门庭孤峻海内钦风禅学深得炉锤之力多有脱颖而去者尝示众云当阳一路智者犹迷公案现成漆桶不会看个话头取证犹如掘地觅天打屏妄想发明大似弃波求水即真即妄而张网捕风非异非如而掉棒打月直下即是打折驴腰撩起便行必死之疾且道如何得恰好去良久云知音不在频频举达者须知暗里惊又云参禅徒妄想打座屈身劳性海微风作觉浪拍天高止息重增病纵之转飘飖须弥入芥子瓦解与冰消这里荐得且居门外正宿草庵若要升堂入室未敢相许在何以灵光不昧万古徽猷入此门来莫存知解又云道在寻常休自瞒当阳拈出与君看冬风蓦面吹来急无位真人彻骨寒又云碧天明月照芦花雁叫霜寒境界赊多少江湖方外客几人就路得还家逢缘理会即境明心撒手归来了无别事所以永嘉云游江海涉山川寻师访道为参禅自从认得曹溪路了知生死不相干曹溪路且置只如生死作么生了水流元在海月落不离天观察[山惠]嶪张公问若论个中事本自现成到这里为甚么不知师曰居士贵姓公曰贱姓张师曰居士元来却知公快然首肯又侍御李公愚太史张松谷同访师坐喜公池畔李公曰学生为此事不明特来参叩请师垂诲师举手中如意曰会么李公曰不会师曰觌面相呈为甚么不会李公曰然隐微之妙理未足以声色形容也师曰居士略违贵教之旨李公曰何谓也师曰不见道潜虽伏矣亦孔之昭乎李公曰如何即是张公曰据我所见无处不是师曰是个甚么张顾李而笑师曰眼眼相觑此事竟不致于隐讳矣李公曰如何下手师即与二公长揖而别师自顺治庚寅开法至终师之世十坐道场开堂九刹升堂入室未常懈倦门人集语录若干卷师生明万历癸丑示寂于康熙丙辰四月十三停龛七日颜貌不改如生倾城道俗瞻集如市门弟子欲迎龛归风穴以宋中丞哀恳奉师全身师有遗命故塔葬于金粟禅林之左。

　　行状

　　破壁老和尚行状

　　师讳永吉字常安破壁其号也蜀之绵竹人父吴姓母陈氏四十无嗣虔祷于蓥华山梦庞眉僧寄宿觉而有娠既诞白光烛室邻人惊异甫离襁褓好以佛事为儿戏喜跏趺终曰不言俨若有思幼常多疾父母忧之以夙因故遂依祥符寺续灯传尊宿出家时十三岁传授以大悲无碍陀罗尼咒一脱口即成诵如旧识者及年十七一切经书文字不由师授自然能通常好静坐一日有僧自峨嵋来与师曰子若向南方参询大善知识后必悟入如来知见师心切向慕即腰包出蜀直抵金陵遍历讲肆游心藏海凡性相二宗微言奥旨莫不深究因阅楞严至见见之时见非是见见由离见见不能及翻覆疑难不解其义乃质于讲师曰既见不能及毕竟作么生通义讲师虽为剖析其理然师疑不决又素闻天童法化之盛遂结伴过钱塘见密云悟和尚于太白山中才跨门便问见见之时见非是见见由离见见不能及毕竟作么生悟便打师再理前问悟直打出方丈师迷闷不已异日再请益悟复打师不契其机退而泣曰我只任与般若无缘明日告假出山回至嘉禾闻渔人撒网声忽然有省与同行曰我当时错过老和尚得与么老婆心欲返天童同行挽之约归金陵受具于圆觉庵圆觉见师天资超异命检藏经乃嘱师曰宗门鼎盛卓荦有人律学浸微子其荷之师念菩提种智戒为培根慧因定发戒为基本乃矢志学毗尼法于十诵大小乘律究观秘义修明要奥二十余载后以江淮多故不遑宁处遂杖锡西征于是趋少室游五台徘徊终南栈人连云将诣峨嵋值蜀难未平不果其志遂由河池至徽州州人见师律仪端静受持勤至莫不望尘瞻礼欲以祖师山栖师焉师坚辞不就四众哀恳乃留过冬明年春访仇池登鹿玉山一径如线高盘八云长松插天飞瀑垂练远绝人境堪可挂锡先是本山耆宿梦披香色伽黎僧锡杖净瓶坐于东岩之下有韦天侍侧次日师至山竟趋东岩宴坐僧至见与所梦者不异即请就普贤寺弘阐毗尼度无量众未及二载武都太守于公道行副戒褚公云龙慕师道风同绅衿缁素合壁联词请师住白琬山观音寺其寺创于唐之开元古名刹也年深代远钟鼓寂寥人烟迥绝竟为豺虎蛇虺之场师至见山水奇秀遂有终焉之志乃就地诛茅缚树为屋旬曰之间归者如市未及三载殿宇廊庑轮奂斩新金碧交光照耀林壑四方来求受戒担瓶负锡者响振山谷鳞萃蚁聚居无所容牧竖田畯莫不悛心钦向俨若波离再世瞿昙一出也师本无宿疾经营修理精神少疲领众如常一日忽示微疾命集众升座嘱曰去圣时遥人多懈怠轻律弃经少奉持者汝等当各努力谨奉戒律报佛恩德勿贪利养勿饰繁华节俭恭勤是佛子住嘱毕乃起沐浴更衣趺坐奄然而逝师生于明万历己丑迁化于清顺治十八年辛丑十一月十五日世寿七十有三僧腊三十四夏登毗尼坛说法利生一十四年得戒弟子若干人剃度小师若干人皈依在家二众若干人阇维曰远近缁素咸来观送骈填山谷火竟不爇门弟子跪祝曰师其有灵火当自焚祝毕龛内如轰雷者三吼而火焰哭出数丈烟光五色人无智愚仰观悲恋获舍利无数门人收灵骨建塔于本山之麓师长身阔面声清气雄为人风度夷简不为缘饰冬夏一衲日中一食长坐不卧者四十年随身衣钵之外更无长物待人恭恕而立已甚严应世圆转而莅众凝肃所以为士大夫所准重声播遐迩宜其然也呜呼干小子依师得戒参询江浙二十余载虽于道有闻皆师开发蒙昧秀掖奖劝之力也虑师之行业恐年久湮没故录其乎日所闻于师者葺为论次以备他时修塔铭者之考镜更冀有以传师于不朽云年月日如干谨状。

　　敲空遗响卷一(终)
嘉兴大藏经　憨休禅师敲空遗响


　　憨休和尚敲空遗响卷第二

　　关中张恂稚恭编阅

　　益州记室继尧校订

　　塔铭

　　风穴云峨老和尚衣发塔铭(并序)

　　鹫岭花拈愿解传无言之妙旨嵩岩壁观髓得绍空相之玄宗豆爆寒灰葩敷铁干二株撑汉无明果结于空中五叶昌荣三毒花开于火里所以来十方之罗汉谶入厩之神驹粒粟啖啄金鸡霜蹄蹋狐天下曹源涨而沱潜转秀大树荫而岷嶓效灵痛鞭瞎驴灭却正法眼藏硬打石像坐断上流要津缁出蚕丛雄冠历代如吾先师喜老和尚者蜀之资阳入也族姓陈氏系出隆昌生缘超异玉象荫托于峨嵋触臭临尸无常忽感于溪水披缁向道食牛气已狞狰负笈参方吹毛剑由铦利狮吼父母皆丧席让尊宿咸惊针水投机彻底掀翻于通玄峰顶禅板几案两手分付于栖真室中铁枷既已着肩龙天自然推出由是波腾汝海丕承风穴中兴虓阙中原壁立门庭孤峻诸方向慕秦川早味其风五岳翘钦▆河独沾其润席尸兴善岁仅一周策返故庐岩深九隐道场十坐荷法已有其人能事全终楖栗横担不顾呜呼狮弦中断嗣响幸获同修衣发虽遗无缝欣成窣堵匠工毕至征铭偶及于荒庐樗栎深渐谫陋何堪以贞石不耻下问敢竭鄙诚涕泪援毫蓼莪兴汝源之感因人成事风木动吕亭之悲金粟已塔全身兴善用藏衣发铭勒千古之龟鉴石记一代之住持其问节略详次自有语录行繇特综其纲兹不繁举师讳行喜号曰云峨天童密云师祖之孙通玄林野师翁之子住河南汝州风穴白云禅寺最久阅世六十有四僧腊四十有六示寂于新蔡金粟禅林康熙十五年丙辰四月十三日也当顺治十七年先师主兴善即今住持林我和尚时预执都监痛赖钳锤深入阃奥先师返风穴付托方丈命分座接衲后以机缘相契遂嗣法于易庵法叔故有衣发相遗不忆今岁春林我和尚亦归圆寂法嗣愚参珍公继席力董后事以先师遗衣建塔供养盖不违其师之本愿也敬为之铭曰。

曹溪正脉南岳称雄马驹待识崛起蚕丛降▆蹋蹴血染腥风树有临济独冠五宗世系相承递亘太白有般孙子丕显风穴纵铁牛机振兴家园壁立万仞声光烜赫十坐道场兴善其一八水生春宗坛路关人天改观如晦遇日虎骤龙骧机圆用疾刀握王库紫电青霜鼓击涂毒闻者丧亡山低华岳瑞腾五冈心灯炳炳慧焰煌煌乾坤道大日月辉增信衣遗藏法重真乘永奠宗社木直从绳一锥卓立霞蔚云蒸孤光不灭薪尽火传芥城劫石虚空宁迁林谷有▆此则不然稽首再拜昭亿万年

　　紫谷和尚寿塔铭(并序)

　　道以无传而传破颜契机于鹫岭法以不受而受断臂得髓于少林自二株竞秀心印独付于曹溪五派分灯宗风始播于天下门庭施设各擅家风虽则饮水异流归源不二道枢绵密是谓洞宗元音高唱于新丰至韵大振于曹岳信夫龙吟枯骨惊异响以难闻木马嘶声更何人而道听郢由淮月清光照而雪曲春回桨发鉴湖甬浪翻而慈舟柁转法化莫兹为盛卓荦代有其人若乃祖述曹洞宪章青龙称宗坛特起之雄者唯灵源紫谷和尚一人而已师廖姓讳智觉字紫谷蜀西之左绵人也于明万历甲寅母感异而生灵根夙具慧本生知齿方龆龀即喜跏趺不乐世烦居恒静默年甫十七欲求出家父母难之遂绝食誓死度其志不可夺因命依净土寺族兄无真剃落志切真乘罔知趋向随装包出蜀抵襄沔走燕都周流讲肆考览竺坟探综五教力究微言十有四载辛巳始纳戒于愍忠一日思惟文字之学非究竟法翻然改辙夺发南参首诣京口见箬庵问和尚于竹林令参父母未生已前本来面目彼时疑情顿发似有所入次谒玉林琇和尚于报恩久之不契闻灵隐具德礼和尚机锋迅捷接人不以常情师先遍参诸方类待以客心实大有不然者及见礼果不假辞色直据本有如崩雷疾电不可凑泊遂决志亲觐其后升堂入室往往批逆鳞捋虎须夺角冲关未或当仁少让与礼相周旋者七载礼固奇之会百愚斯和尚主席显圣阐扬洞上宗风意欲见之遂请假渡钱塘直造云门斯一见便问从甚处来师云北方来斯举竹篦云你北方还有这个么师云若论这个说甚南北斯云你不识礼拜了退师云瞒别人即得便出一日闻磬声师口占云圆陀陀口朝天顶门一击吼震大千随即赴堂斋有桂轮上座云漫下口师即云漫下口莫咬着竹箸锋头定杀活临济德山便着忙三世诸佛尽吞却尽吞却衲子手脚元来恶斯唤至方丈命呈悟由师一一举似斯即以洞上五位偏正逐一问师师随问随答剖决无碍融通妙协当头不犯斯云将来作得个洞上儿孙戊戌五月廿一日斯出从上佛祖源流衣拂付师既肩大法仍诣燕之盘山将欲惜霜涧底密固灵根其奈梅包香绽远集蜂闻早有以西山之圣果请住持者未及二载冥鸿天外远志难羁撩起便行飘然而去甲辰秋度关入秦探终南奇胜丁未始遁迹观音山三载次至灵源见峰峦奇秀人烟迥绝逐栖止焉癸丑冬高足中参于咸扬东北隅创慈惠禅院成介庵刘太史响师道风合诸绅士削牍坚请师不得已出山应之滑北之民暨清净四众手持香花欢迎百里刘太史以是多师有弟子经年求大士众生今日见如来之句概可知也及升座说法不翅大将树建鼓旗申令发号闻者靡不畏服门庭日辟道望愈隆丁巳冬受泾阳缁素请主观音禅院四远趋风云奔水赴至莫可遏弘法开戒万指围绕宗风大震长安当道大中丞杭公仰师高风会荐福耆旧及当山护法三复敦请始应之一时贤士大夫骈集座下参扣激扬随机应答如叶坠秋空兔走荒原也士大夫亟称服焉住持四载酬酢日繁以多疾故欲休老林泉辞众不许师拂衣竟去返于灵源影不出山其行藏卷舒又非他人之所及也师仪相清臞长身山立律己霜严莅众秋肃机锋迅捷不类常情为法求人手段辛辣如苍鹰攫兔见即生擒不唯门庭孤峻一振颓纲而道眼超卓迥异诸方自出世已来三住大刹孜孜以弘法为己任诚狂澜砥柱末法之大光明精进幢也至于谦光导物慈忍居怀虽闾阎负贩之徒舆台伻役之辈莫不闻见而悛心焉由是四众忻慕靡所置念乃相与师以谋不朽于是建寿塔于某山之麓甲子春余自中州受长安诸护法请来主兴善过山讯师令法嗣补庵憨月二大师甲余至塔所嘱铭其塔素愧不文鄙言何足为师重轻然余与师道谊交好十有数年知▆▆悉固不得辞因次序其实乃为之铭曰。

　一花现瑞　　两桂垂阴　　联芳五叶　　各绍门庭
　洞上真源　　机贵回互　　夜半正明　　天晓不露
　苗蕃弁岳　　崛起青龙　　川僧藞苴　　独振纲宗
　九月杨飞　　寒冰焰结　　机疾用圆　　罕能凑泊
　梭腾化璧　　颖脱襄锥　　青蛇匣吼　　白额岩威
　四海英贤　　云奔水赴　　名公钜卿　　倾诚外护
　应机接物　　指示随方　　当台明镜　　不隐妍媸
　道播寰区　　声驰湖海　　忘己为人　　大功不宰
　风回洞上　　不愧卢能　　泥牛海吼　　木马空腾
　砥柱狂澜　　颠扶末运　　缁白皈心　　人天恭敬
　忘功罢业　　休老林泉　　身心寂静　　乐我大年
　四众忻慕　　预谋其法　　祝师永永　　建兹寿塔
　一锥无缝　　八面玲珑　　天龙守卫　　神鬼钦崇
　爰勒铭诗　　来学仰止　　寿量虚空　　何终何始

　　约文圆公塔铭(并序)

　　夫幽壑兰芳馨香自远崇山玉蕴润泽流辉非兰性欲传而玉质本润良由懿德内充夙光外布者今于圆公有以见之矣公讳明圆字约文盩厔李氏子生禀异质幼挺玄机年甫十九诣松岩寺礼讷庵出家既受具遂行脚南方参江浙诸大宗匠于棒头喝下皆有悟入知不思议力性自具足禀明于心不假外也翻然归秦会月岩和尚住会城之养生院一见则机缘契合遂传心印志在韬晦患为人师乃于灞上之王村静室以终其志远绝尘世澹泊自处峻节孤风足为世重关中之弘法阐化者皆以座元迎之甲子春余自中州受长安士大夫请来主兴善法席是冬禀具者众亦青佐余羯磨时春秋鼎富默识以为后学有望戊辰夏忽示微疾书辞众刹嘱累后事沐浴更衣书偈跏趺而逝适康熙廿七年六月廿九日也世寿五十五僧腊几十夏公为人朴厚端重寡言其见地稳密机辨自在高尚足以起末俗法眼足以振颓纲虽影不出山而声光远及岂非幽壑兰芳而崇山玉润者耶观其临终安详自若履践可知况月岩和尚在法门与余为从兄弟圆公乃从侄也平日视余犹诸父今不幸不得视之犹子也其徒实力建方坟来丐余铭余虽不能铭以法乳渊源有亲亲之义不揣固陋以序其实行其铭曰。

南山巍巍兮若形仪之轩昂渭水汤汤兮若法乳之源长道尊为众归兮又何在乎开堂德重能韬光兮似大梅之智常宗社方引领以属望兮为法门之栋梁胡报缘之忽尽兮早趋顺乎寂场自古佛祖有来必往兮嗤俗子之悲伤适草木之零落兮乃藏真于五岗庸讵知夫法身之不灭兮树松柏之苍苍若斯人之道全德备兮宜刊石以表彰使千秋万世兮与日月以争光我志其行实兮贻后哲之来详

　　比丘省然塔铭

　　夫长天云淡月华始新秋深木脱山形骨露死生变幻如野马之翻空自二气判形已来群有颠瞑于长夜几能眼活而一觑破得来去自由者其谁也非夙薰般若定力资深而超越乎世量者亦未易得吾今于省然比丘有所感焉比丘讳性铎字省然金台之武清张氏子生于明万历壬子赋性质朴风神秀爽幼喜趺坐长厌世尘于顺治庚寅礼香河恒庵耆宿披剃由是堕三宝数壬辰圆具于广济玉光律主初游讲肆傍通经论一日阅六祖坛经知有宗门向上事遂买草鞋行脚游五台趋少室过关入泰将诣峨嵋以夙缘故憩于泾水之南壬子春余杖策关中开法兴福铎领监院事不惮勤劬竭尽心力不啻杨岐之辅慈明也及弘开炉鞴痛吃钳锤于棒头喝下往往有颖脱处庚申秋余有金粟之命别去四载甲子复徇西安当道护法之请来主兴善铎眉寿益高皤然矍铄于丙寅春迁近池阳之宝鼎寺不及月以微疾奄然化去世寿七十四僧腊三十五夏徒子法云为筑方坟瘗于宝鼎之南请余为铭乃序其由而系之以铭曰。

　有大比丘　　法门龙象　　气宇昂藏　　学穷三藏
　严净毗尼　　师心宗匠　　悟法皆空　　知心是妄
　扶竖法幢　　宗猷毗赞　　痛耐钳锤　　老当益壮
　迥脱罗笼　　几曾血战　　时节到来　　草鞋跟断
　复命归根　　彻证无上　　我作铭诗　　千载炳焕

　　比丘翠林塔铭

　　圣凡虽异利生之迹无殊大道玄同应化之征靡一所以在昔圣贤以传心为学诚明合体而教化兴是故吾佛世尊以教外别传不立一法而斯道着其间贤豪英特之士绝类离伦之徒往往勘破世缘脱离尘爱一超直入固能透脱情关掉背生死得大自在逆行顺化人莫之测诚不可以心思言议者也吾于比丘有所取焉比丘讳如清翠林其字也庆阳王氏子幼不茹荤乐行善事无意尘俗于顺治癸巳夏礼玄庵耆德出家授以念佛公案久无趋向遂奋志南参由泾涉渭至终南偕弟如洪号无尽亦庆阳人同受具于南禅律主时戊戌岁也乃担簦吴越于诸大名宿无不遍参随处皆有省发后游楚黄之双台椎拂之下烦羊顿息害马都捐由是拳拳服膺克苦精勤身役众务双台和尚乃赠之以偈曰自古担泉带月归善护都许者阇黎深深藏在眉端上异▆光前耀后机次年春辞归关中晦迹于泾阳之北太李村白衣庵非佛言不言非佛行不行缁素推重为一方导师重建崇福古刹寺功未竣而忽染微疾于是年甲子六月初五日告辞檀越嘱付后事毕奄然而逝缁素为之筑方坟瘗于崇福之西南隅世寿七十僧腊二十七夏先是弟无尽者于己未年七月二十八日示寂化去清留而不葬以待异日同穴至是果符其愿也度僧徒若干人近事男女若干人其徒性悟其行由来请余以铭其碣以余知清兄弟故也乃为之铭曰。

异人杰出自庆阳兄弟相从叩大方本来面目诘狮王虚空落地绝承当倒转芦航返故乡潜行密运兹韬光渊默雷声难覆藏缁白为之尽心降重建古刹道之傍胡为趋寂示无常窣堵嵬然耸穹苍嵯峨峰五泾水长铭诗我作清乃彰劫石可消志不忘

　　比丘慧元塔铭

　　比丘慧元蜀之德阳张氏子也幼喜游侠好浮图顺治甲申至秦于泾阳之松隐庵礼超凡耆德出家丙申圆具遂行脚东南丁未夏余从少林过风穴参先师云老人时元已在座下见其气宇轩昂迥异他众于参请之际机不多让后遍参吴越于棒头喝下似有所获庚戌归秦至邠州皇涧寺为檀越皈依遂开十方院接待云水僧众以事繁故嘱弟印元总理院事飘然长往余时初领广教住持适元至即佐理客司会余赴中原新蔡之请乃诣泾阳楼南村有宝鼎寺倾颓日久目击心伤遂奋然僝修不一载厨库僧房楼阁凌霄如天成地涌可谓以菩萨心而勤作佛事者赖只身独任经营过劳遂染微疾一日唤小师嘱以后事索笔书偈而逝元生于崇祯辛未示寂于康熙乙丑七月二十六日世寿五十五僧腊三十夏小师性义为建方坟欲刊石于上远来丐铭于余乃为之铭曰。

　生死机关　　只在一窍　　半生参勤　　已得其要
　泥牛哮吼　　虚空发笑　　撒手归来　　尚能明妙
　书偈临行　　得真实效　　劖铭金石　　灵光永耀

　　彻宗藏公塔铭

　　公(讳)海藏字彻宗江南庐州合淝孔氏子幼负豪侠仗剑游秦拟欲从事军门以数奇弗果其志一日入晋济庵闻诵金刚经得解其义忽勤诸行无常之感遂释佩剑出囊金设斋礼心晓和尚出家时顺治壬辰岁也初授以念佛公案终日口诵不辍常住以接待为务料理院事公便能以苦行自任朝夕不懈寒暑忘疲甲辰圆具于兴善易庵和尚精勤戒律有马胜威仪之风规志切向上以师老不敢远离服劳侍奉后以心晓和尚圆寂嘱公继席方丈接待十方常以为众为心云游禅衲得休歇焉如公者可谓继志述事之能者也于康熙二十六年丁卯七月偶染微痾遂唤小师并执事人嘱以后事奄然而化世寿六十岁僧腊二十四夏徒众欲建塔于普济庵内丐铭于余因不辞固陋乃赘之以铭曰。

　山川钟英　　秀毓斯人　　缘生淝水　　幻迹西秦
　六岔路口　　粥有饭有　　普济为心　　能歇狂走
　二十年来　　旧店新开　　继志述事　　公其人哉
　道行超卓　　忘身为物　　不着我人　　化洽泰国
　四众皈心　　瞻彼慈仁　　忽尔示寂　　兔晦乌沉
　公真铁汉　　回头是岸　　裂破虚空　　泥牛血溅
　撒手便行　　夜半正明　　归根叶落　　无灭无生
　一锥永耐　　真光常在　　劫火洞然　　此塔不坏

　　本源悟公塔铭

　　夫日月丽天生盲俱获其益春回大地寒谷均遂其生故吾佛世尊法身普遍弥纶万有该括十虚凡曰有情无不俱足者也虽边地蔑戾苟因缘会遇无不使人人入佛知见转烦恼为乐土醒愚顽而为智慧者是在开化之功何如耳余于本公今有见焉公讳明悟号本源秦西之宁远人姓王氏生于昭代天启七年丁卯甫二十五离尘圆具便行脚南方参诸大宗匠之门于道有契杖笠归秦遂受记莂于圆通旵岩和尚志惜秋霜卓锡于醴泉之仁义里数椽苫头仅蔽风雨静默自居行不越阃者二十余年乡人向化礼敬皈依公无出世念每惭末运佛法滥觞故深潜韬晦以高其志非友不友非道不亲亦法门之应瑞而独善其身者于康熙二十八年某日某月患疾命小师及众檀那嘱以后事奄然化去公体貌丰满道行超卓律身俭而甚严处人恭而有礼所以为人天之皈敬世寿六十三僧腊三十一众谋建塔于九嵕山麓之观音寺南址小师某远来丐铭乃为之铭曰。

　道运竺干　　法流东震　　五叶弥芳　　临济独盛
　西有伟人　　妙契天真　　九苞威凤　　一角祥麟
　惜霜志久　　幻缘非偶　　木马奔腾　　铁牛哮吼
　踏破虚空　　无缝是崇　　灵光炳耀　　千古宗风

　　辞

　　归去来辞(有序)

　　明崇祯十七年岁在甲申值流冠犯关神京失守龙御上宾四海鼎准率土蜂飞是年八月巨寇▆现忠据蜀僭号顷复屠戮生民血丹原野全川绝草色之青骼胔相枕灌莽满骷骸之白真宇宙未有之奇凶今古从前之异变也岂止血流漂杵也哉毒暴惨酷不可甚言予幸脱于锋镝万死一生之中窃毋逃难于秦闻高衲辈言皆往昔定业予始悟劫运乃夙因所造之恶果循环耳寿命有尽微生几何以有限之身而造无穷之业况诸行无常梦幻空花岂有实耶遂决出尘之志乃和陶渊明韵作归去来辞咏以见志云。

归去来兮空门有路胡不归既觉尘劳之役役奚踌躇而自悲昔回途之选佛有丹霞之可追遭逆冠之凶惨悟夙业之隙非出网鹿于三跳投簪发而缁衣询出世之奥论探离言之旨微乃聸梵宇快意如奔金绳界道无上法门诗书遐弃贝叶唯存公叔交绝文举空樽习钟鱼以结课慕拈花以破颜瞻高车之易殆思下乘以休安披林花之馥郁听鸟语之关关了世味如嚼蜡破蕉鹿之梦观远尘器之俗虑绝人事之往还荫法云于金地嗅薝卜而盘桓归去来兮割恩爱以长游忆泰火之灰烬纵富贵兮焉求虽情华之初遣惟养母以解忧承菽水于欢膝歌采芝于云畴疑弓息影固壑藏舟堕亡羊于岐路悔类狐而首丘无前知之明哲愧饮牛之上流信万法之皆空故事事而心休已矣乎奔出火宅今其时如鸟脱笼不可留胡为乎仓卒欲何之唐虞不可见成康未可期刻远公之莲漏种山芋而日籽掩松龛以息虑坐壁观而捐诗要唯人而自肯意决志定复何疑

　　丁卯仲春结茅终南翠微山中再依韵作归去来辞

归去来兮终南深处我将归瞻高霞之孤映唯猿鹤之啸悲虽亮公之已往其志尚之可追感年华之易迈嗟人世而日非杖棱棱以导步草曳曳而牵衣间幻住之斯寄插茎草于翠微万峰环拱势簇如奔依山凿径编槲为门沙泉石井古迹犹存鹿豖同饮如公大樽偕野鸟以适性对山花以开颜步平林以游戏卧衡茅以身安美维摩之一默妙黄龙之三关问浮沤以宁识常敛目而内观喜诸缘之顿息获宝所而追还审齐物于吹万共樵叟以盘桓归去来兮请息肩以遨游矧道本于无言在学者之反求奈迷头之狂走肯歇心不忘忧渐风趋以日下宜罢钓以归畴腾腾任运如不系舟愧无补于宗社特委质于林丘当正法之凌替悲滥觞之横流苟新条之有在卒东风其未休已矣乎终南归去正其时如鲲徒化岂能留胡为乎汲汲将何之龙华今尚远人寿难可期虽异苗之蕃茂固灵根以培籽止溪流之菜叶诵天龙之隐诗倘灯传之无尽乐夫我净复何疑

　　赋

　　　　　汝州风穴山白云寺赋(有序)

　　原夫灵岳降灵薄伽应缘而设化名山卓锡古德示迹以传宗法苑固支那攸崇中原推风穴为最人惟地杰地以人彰沼祖开创于昔吾师振响于今门庭高峻海内趋风若无志载歇识端由不揣缶声谬裁韵语倘获披卷神游洞见白云深处。

法流东注碧眼西来一花始绽五叶弘开丛席棋布宇内弥该偏汝坟之毓秀擅灵岳之崔嵬道树冠神州而卓荦石壁洒藻瀚以雄才称伟观于天中列舆纪而最推维彼风穴近接嵩高深邃叵测怒吼惊虓先闻有声风起林稍嘘两间之元气鼓万物而炰烋山鬼啸而助响草木震以长号艮维坤向利创隋朝运当五季锡驻延沼乘夙愿兮非偶投簪▆兮缁袍应悬识兮是止于傍陬兮缚茅苦单丁兮七载与百废兮一朝弘济宗兮大振绳祖武兮独超应真辈出香火斯饶山则嵂崒千峰插天半之芙蓉水则潺湲双涧绕十里之幽松孤嶂列屏兮拟匡庐之云锦岚亭叠翠兮记孟阳之词宗慈泉济亢兮观音变相古洞窈窕兮哲士遗踪仙人桥畔兮想飞化龙之竹望州亭际兮思齐洗耳之风一径高危兮纡盘白云之顶中峰峻极兮缥缈紫微之宫石状琼台而峭拔岩嵌法洞以玲珑乃苦西峦蓊脔东岭巃嵷双峰环抱万柏苍葱仿佛清虚之上徘徊翠微之中瀑泻珠帘寒飞千尺之雪桥横玉带势吞万丈之虹绿竹凌霄梴廉宪之高节清流开沼振太史之词锋层台玩月兮识盈虚之有数重崖登眺兮觉宇宙之无穷毗卢千寻兮任餐霞而浴日声闻五百兮随驯虎以降龙铎振丹霄坛竖开元之塔阁耸青汉鲸鸣宽和之钟壮金庭而增丽对宝藏以飞雄▆璑腾辉周玉镌牟尼之玉像镠▆散彩锦轴悬水陆之金容再瞻殿宇榱桷轮囷嵯峨林表璀璨凌云丰碑记载历朝志文庭柯交荫薝卜氤氲说法堂前桧附凌霄之藻饭田谷口岁储绿野之耘庙祀玄天星旗将溪光而闪烁庵曰自在祖塔下花雨而缤纷甲中原之巨刹兮少林犹让其左传五灯之慧焰兮风穴特萃其群慨夫玄黄易位沧桑变更缁侣寥寂佛面蒙尘会际鼎辈祖道维新席虚谁尸蜀伯有陈传通玄林野之法胤系天童密云之嫡孙本渊源于麟湖受付嘱于栖真一杖飘然兮北迈七坐名蓝兮轶伦是宜中州之应响辛兹汝海以垂纶搢绅曲垂而加护缁素径筏以归仁挽滹沱三十一世颓流之脉继沼师七百余年无尽之灯羡祖庭恢复于今日冀昙华永茂乎千春吁嗟兮法幢崛起祖叶弥芳凤毛麟角虎骤龙骧▆英才之济济发嫩桂之昌昌拓旧模以广大俾宗社而益长法化昭于日月声光齐乎天壤第见此山亘恒沙浩劫而不朽兮又何殊乎鹫岭之与雁堂

　　祭文

　　　　　祭宋澺水中丞文

　　维皇清康熙十九年岁在庚申月日比丘某谨以香羞茗果之奠致祭于金粟故山主大中丞澺翁宋老先生老檀越之灵柩前而告之以文曰呜呼先生之逝已三周矣逝已三周余竟无一音吊问谓方外人不区区世礼何双林趺示而饮光未尝不为之流涕也岂世同炎凉于忘情大都有可议者殆不若是其甚乎余故有所告焉以处地悬绝而烽烟为之阻也今圣天子削平祸乱四海宁一理策东来宰先生之柩仍在于堂方慕秦失之号不能为先生恸然而有可恸者非伯阳之始谓为人也盖重其知己也昔钟期没而伯牙之弦绝憾无知音也子皮亡而郑侨之哭哀痛无知己也先生与余为知己余不为先生恸而谁为之恸哉忆余丁未秋侍先师于金粟始晤先生年已七旬白眉丹辅丰度洒然飘飘乎望之若神仙遂得从先生之后先生其再来人也一日与余偶语甚相契合顾谓先师曰憨师可荷大法次日贻之以诗云若问无生参大道毗卢元不堕凡夫余中心不胜感激遂订方外忘年之契其后或文词诗章皆属赓和无虚日欲以家藏二酉就余探索谋于先师者数次而先师不许然情爱独至谋亦厚矣余亦知先生之爱但彼时夙障理垣根石压草于生死关头葛藤易绊亦不复涉猎世间杂学文字先生之针砭会俞益我良多不能不感而为先生之恸也辛亥春先师归风穴又以余谋于先师欲留止金粟而先师又不许临岐分袂遂别以诗云皈依恋恋难为别折柳频挥两泪盈而凄婉惓恋之情岂但黯然销魂而已哉呜呼先生之手泽尚存墨迹未乾音犹在耳言岂忘心余何人斯而感遇先生之知爱如此也壬子太簇先师年齐耳顺先生远伻为先师寿先师升堂即以从上佛祖沿流并衣拂付余果如先生之言然知人之难圣哲所病盖非素与交游具水镜之智而蓬心俗眼岂能识草茅中有异人哉要知因该果海果彻因缘余之知遇于先生也非偶然也余开法关内先生悉知孰忆南北相警烽烟日作数载已来音问不过丁巳夏偶接风穴来书始知先师圆寂已及莽年赖先生安茔窣堵全身金粟余即焚香望东嶦礼虽肝脑涂地亦不能报先生之德于万一也呜呼先生宁不令人感而为之恸哉今岁六月初七日复接令孙子勉公书云先生已乘箕天上涵兄亦只履西归不觉如梦如痴真耶幻耶先生其真逝也耶先生必不可逝也若先生逝而吾宗城堑孰为之护持金粟道场孰为之兴缉不啻五内崩裂而柔肠寸寸断也故先生之不可逝也而竟逝矣呜呼先生复垂遗训令乃孙专使召余以继金粟之席所以徐孺之渍不惮千里范式之约期及三年跋涉远奔未敢拒辞者恐有负先生知遇之明鉴也若先生之世业文章自有当代名儒载之竹帛垂之青史流芳百世余复何得而言至于肇建招提弘扬祖道继往开来启迪龙象传禅灯于万祀留芳躅于千秋虽西干之须达东震之右丞又何让焉先生其再来人也视富贵如浮云一死生为梦幻年已及耄期颐将近安时处顺正有道人之事也况从先师于方外信道崇笃修证肯綮于佛祖之道不但升堂入室而向上关键了无余蕴矣故临终谈笑轻安坦然而化岂非幻灭都尽慧光浑圆馞发而酥熟成就者耶虽先生之令子早逝而若孙者天姿超迈壮志犹龙不日将显仕于宦途克振家声所幸者麟祥已兆将见绵绵瓜瓞本支百世先生之灵或可相安于地下也其禅林之隆替固不可必余既充住持自当夙夜黾勉颓者修之圮者葺之亦不敢违先生之知遇而负令孙子勉之所托也余幸获知遇忝在住持聊陈薄奠以表愚衷呜呼恸哉哲人往矣知我其谁宁不为先生恸而谁为灵其鉴之伏惟尚飨。

　　牒

　　　　　大戒牒

　　盖闻千佛授受凭戒律以为基诸祖相承指金襕而表信故吾释迦世尊既成道矣坐菩提树下初结波罗提木叉为权教之始知涅槃时至特付将来以戒为师为最后之嘱是以五部毗尼繁兴于西土三坛净聚绍隆于南山使圆心得体识相防非三乘共跻于觉场五分同归于性海雷音既震幽蛰皆萌应知戒为万行之本源一心之要径也所以建坛肇兴于唐宋修奉善继于元明历代相沿戒华斯茂迨我大清世祖章皇帝金轮御极溥德同天创皇坛于顺治十七年间施戒法于京师大慈寿寺特颁敕谕云朕惟佛祖之道明心见性止恶防非开正觉之门趣菩提之路教至重也然定慧等学以戒为先经论三藏非律莫备比见祖庭秋晚律学荒芜非大揄扬无因劝励是以特设皇坛弘传戒法由是钦此钦遵推广皇仁兹惟其省某府某州县某寺建坛说戒内有戒子系某省某府某县人礼某为师剃度出家法名某今就本坛于某月某日受沙弥十戒于某日受比丘二百五十戒于某日圆受菩萨十重四十八轻三聚净戒戒成就已合行给牒随身收贮游方参学如遇关隘盘诘执此为凭凡所在在处处广行轨范接物利生理事双明止作无犯乎轻重初心不昧受持必慎乎始终由此了相知宗树人天之标帜识心达本出生死之重溟以此功德仰祝皇图有庆帝祉无疆万方戴雍穆之休四海乐无为之化四恩总报三有齐资伏惟三宝证盟诸天卫护须至牒者。

　　说

　　感木假山说

　　凡物之生也或有时而用焉其遇之也诚难纵遇之而识其材之有用者更难故荆山之璞见刖于楚王盐阪之驹长鸣于伯乐以是观之而物之遇之也岂偶然哉而遇之而用之者又岂徒然哉辛亥春有樵山者于风穴深谷中得枯木焉其形不高度可盈尺上大下小而阔止五六寸许窍穴穿遍枯朽槎材嶙峋剔透若曾经刻尽者樵者奇之携以归人争奔视然犹等闲视之未尝有所位置少焉白云老人从外来谛视者久之曰此木也胡为乎来哉若此其弃掷也乃左手执杖右手携木坐就清流洗涤其尘垢挑刮其败腐揩磨拂拭而峰峦隐起若有无数烟云勃然欲出焉且山首青螺下垂容　巇险脊凸而胸凹廓如其有容真天巧哉于是位置于石室之东轩佐之以图面列之以函经焕然生色而游观者莫不愕然起敬何必入万峰深处而宛然对楞伽小白花也噫嘻物之微也遇识者而用焉虽枯根朽质遂得与图书比贵若犹未也则混迹于樗栎拥肿问其不为燢下薪者几希又安见有奇峰杰立而表表不没于人如是乎虽然天之生物诚不偶也而遇不遇有数存焉如璧见而连城骥驰而追风则物之发其用也时也非苟然者也故君子不可以不知时。

　　丛竹说

　　居室之侧有业竹焉不知其檀为谁也依墙附壁背日就阴若隐伏于穷岩幽壑之间人少有见而悦之者虽埃氛错杂而孤根挺秀生意亦蔚如也干直自疏不以处卑而屈其节叶密斯茂不以芜秽而乱其清虽隆冬霜雪之严寒而不能易其操虽非时风雨之击磔而不能挫其茎亭亭物表矗矗干云劲节孤贞推萧颖之君子临轩生动来李白之故人郁郁然远可观而近犹可亲也余日彷徨其下或滴露研朱或扫叶烹茗瞻凌空而凤舞听漱雨以龙吟碎筛金于月夜清戛玉于风声梢拖烟而拂翠箨惊飙而出林音传嶰谷韵协柯亭于是拟葛陂之仙杖垂东海之钓纶耿介拔俗潇洒出尘虽托根而非地长抱节以虚心一种超然自得之趣其得于心而会于神虽有智者亦不能以言而得致其极者也信乎王子猷之言曰何可一日无此君。

　　古云字说

　　云也者山川之蒸气亦常有也何以言古意示其初也示其初非若今之泛常慕迹者明矣公羊传曰不崇朝而雨遍天下此泰山之云也盖谓山高积厚而泽之及物者远若吾佛世尊从久远劫来为一大事因缘出现于世如大云起遍覆三千大千世界慈悲济物普雨法雨使尽大地若草若木上中下根悉皆蒙润各得增长古云之义或取此乎然是云也非青非白非赤非黄往复无际隐显难名忽舒忽卷或合或开逼塞乎乾坤之内开张夫日月之前不可以智知不可以识识十圣三贤瞻仰不及众生魇外觑捕无从惟洞彻法源者颇测其端倪若夫莽莽荡荡之徒虽终日与之挑拨而情封识固性天障翳安能达其底蕴而窥其仿佛也哉古云禅子牧雨和尚之剃落弟子也自中州来从予者数载矣故为是说以勉之盖直示其操存涵养之功以造诣乎古云之实而毋虚蹈此名称也夫。

　　断崖字说

　　直截斩齐之谓断壁立万仞之谓崖凌空万丈拔地千寻超出乎云汉之表卓立乎宇宙之中群峰竞峙而莫与之齐众岳峭削而难同其势鸟飞不度人迹罕到此崖之孤峻险巇而莫可几及者也夫道亦然鼻祖云外息诸缘内心无喘心如墙壁可以入道吾人于三条椽下七尺单前斩绝万缘屏息念虑专注禅观孤迥迥峭巍巍如铁壁银山相似喧嚣不能挠其志温饱总不干其怀万年一念槁木寒灰直得偷心死尽智竭情枯蓦向悬崖翻身撒手不动毫芒一直到底所以命根顿断绝后再苏欺君不得此之谓险处放手而亲到断崖之底蕴也从上佛祖到恁么田地然后出世利生门庭孤峻莫可跻攀故我释迦文佛拈花于灵山会上人天百亿罔措其旨达磨大师面壁于少室岩中英俊颇多罕契其机临济入门便喝雷崩霆震德山入门便棒电激风驰学者近傍由难往往望崖而退设有一人不顾危亡见义勇为直下承当便能夷其险洞其微掀翻圣凡窠臼搂碎生死根株坐断高高峰顶那一着子呵佛骂祖打雨敲风从教开悟天下人从教疑杀天下人昔有祖师亦号断崖参高峰妙悟道偈曰大地山河一片雪太阳一照永无踪自此不疑诸佛祖更无南北与西东出世住浙右龙象云臻与中峰本祖为伯仲广汉诚侍者号断崖从予最久初未有说敛足之暇以义质予故为之说义如此仍以祖师之号诱掖劝勉欲其羡慕而思齐之也子当书绅永佩而毋忽。

　　致中字说

　　喜怒衷乐之未发谓之中中也者天下之大本也诚能椎致其中是天下之大本立矣大本既立则不偏不倚而无太过不及之弊也盖自古圣神继天立极开物成务莫不本此大中至正之道圣圣相传而曰惟精惟一允执厥中故缘督以为经汤执中而立贤无方舜用中垂裳而天下治孔时中而无可不可总之是有所取法而能善致其中者也矧吾佛祖中道第一义谛是法平等无有高下拟思则隔动念即乖触之则敧背之则倾触之不得背之不得不触不背总不得所以神光立雪断臂雪峰九上三登无非求致其中者也隐山龙之一道神光万古闲懒残之卧藤萝下块石枕头无非固守其中者也百丈一喝三日耳聋临济三顿棒如蒿枝拂云门之折足德山之焚钞无非悟致其中者也至于天下善知识拈椎竖拂瞬目扬眉雷崩电掣嗔呵怒骂无非指示欲人人皆致其中者也迩来祖庭秋晚中道凌迟知者务高而狂妄太过愚者固执而懵惫不及此无他是不究其大本又为朱紫混淆郑雅相乱而不能致其中者耳子来间字于我即字之曰致中故为是说子当熟究而深思之。

　　省然字说

　　火伞张空蒸汗如雨大启户牖挥扇欲裂倏尔薰风南来凉生殿阁少焉夕阳西流紫绿交胘偕二三子解▆树下露顶林间或拈提向上或论古谈诗有衲子问字于余即字之为说其义衲子捧砚牵纸请援毫以授之余即挥洒以如其请▆然监寺恰袭其风亦以字微余说余思夫省者密察观照之义触境逢缘有所契证乃入道之要门也如黄面老子舍皇宫入雪山六年苦行忽睹明星而喟然叹曰奇哉一切众生皆有如来智慧德相皆因妄想执着而不能证得此岂非有所省而契证者乎长庆坐破七个蒲团一日卷帘说偈曰也大差也大差卷起帘来见天下此岂非有所省而契证者乎灵云三十年寻剑客忽见桃花了然无疑此岂非有所省而契证者乎杨岐在慈明监寺二十年一日侦明于路不觉礼拜夹背汗流此岂非有所省而契证者乎吾人决志既定信根已深于行住坐卧时时观照默默提撕用力之久猛然于闻声见色处触境逢缘时啐地折嚗地断始知佛祖不传之妙当人元具匪从他得或夺或与自在自由如此方谓之省然者也省然监寺年已老矣幸获从余亲炙炉鞴痛耐钳锤直须奋然击碎透顶透底与从上诸佛诸祖把手共行始不孤此省然之义也古语云舜何人也子何人也有为者亦若是省然其勖诸。

　　竺云字说

　　云之所以为云也未尝不一尔或有随其义而取之者义必有在也上人号竹云义亦胜矣然云之于竹虽怡情丘壑幽闲自适此独善其身者之所为唯供其啸咏而已未若腾空致雨润泽八荒如吾释迦世尊诞自竺干开方便门示真实相随机设教利物兴慈如大云起于世间一切众生咸蒙覆荫普获清凉吾衲僧家佛祖之标帜也宜先立乎其大者余为易竹为竺义取诸此也不独吾教如然易有之曰云行雨施品物流形又曰云从龙禅人依善知识住者最久当观佛行二六时中肯痛自鞭策克期取证如长鲸吸海涓滴无存珊瑚之枝不期然森森露出时然后起应无缘慈如竺干大圣遍布密云弥漫天地笼罩古今变化难穷循复无际卷舒自在凡圣莫能测其端应物无心理事莫能羁其迹有时横身绝巘有时为霖九垓作群生之依怙开人天之正眼始不负参询之志而数十年之草鞋钱亦有偿也禅人以纸丐余说余为说竺云之义如此盖有深旨焉更为歌曰西竺迢迢兮远且长密云弥布兮泽秛遐方悯阎浮兮济时康冀禅人其踵迹兮直游偃夫无见之顶与瞿昙而颉颃。

　　隐石字说

　　庄生谓滑疑之耀圣人之所图也故君子之德比美玉焉照玉禅人旧字蕴质厌多雷同请余更之余嘉其为人敦厚纯笃字之日隐石夫天地之间品类繁多莫不各以其材器而显用于世石恶乎以隐为义有所取也雉罹于罗者以其文也龟刳其腹者以其甲也兔控于罝者以其颖也士困其身者以其辨也皆不善其隐者也庸讵知光外而终隳吾观善隐者莫如石右物之最钝者也唯钝则静而藏其用故根深宁极韬光于山林丘壑之间盛衰荣辱之所不干是非毁誉之所不及得永葆其真若世之逸隐者也间或有见于世者若黄梅坠腰而传衣吴淞浮来以化世无为呼丈而米拜谷城名公以授书此皆感遇一时神运千古其出其处有道存焉岂与今之雕文诳世吊诡炫奇者同日而语哉虽然犹有说焉子之来从吾学道也须辨坚石心立决定志一念万年去寒灰枯木去古庙香炉去一条白练去日就月将念兹在兹直待涵养纯粹造诣功深安知不化为牟尼大宝与举世奔竞穷子济其因乏贸易所须皆获如意不亦善乎是说也深有旨哉子其勉之吾斫额日以望之。

　　元晦字说

　　海称百谷王为百川所归者以其能下也有易之谦道焉以其能下故能成其深广渊晦静默虚涵寂照而莫可测量矣虽森罗万象影现其中非有所受之也以无所受故净极光生虚明自照本体如如首楞严经曰净极光通达寂照含虚空皆净极故亮应一切也书记海亮本字寅旭取旭日始旦之意吾以谓旭皆不若晦因易为元晦故作字说云。

　　嵩樵字说

　　嵩少之山自达磨面壁后而樵采者甚众也慨夫满山皆刀斧痕是乐乎烟霞而未尝得其樵中之旨乃世俗之庸樵耳设有一人以无功用行神机默运妙契真如心境俱寂水鸟山花天真毕露而樵中之旨斯为得矣禅子寂行求余字之是欲速成者也字之嵩樵意在于益莫负山花映水红而后可。

　　跋

　　兰亭记跋

　　予幼读唐诗类苑见有辨才萧翼倡和诗首序云唐太宗酷好二王书闻兰亭记真迹在吴兴永欣寺僧辨才所百计求之不获房玄龄荐御史萧翼多权谋命翼微服南游果以术取其书以归太宗大悦擢为员外郎赐以金缕瓶玛瑙碗等物秘之大内临终数目之谓太子曰当借此以殉呜呼文字之在天地间诚为至宝盖亦多矣唯义之书太宗重之如此虽没犹不能舍亦见帝王崇文善雅之笃文字为天地间之真宝信不诬矣予昔遍参吴越时见多传本不无摹拓失神字画粗肿竟未见有真迹后于鲷阳宋中丞第得临本字多残缺首尾不完阅之乃唐褚潭州临传于颖上者迥然精妙神彩焕然笔势飞舞觔力道劲觉前所见不啻爪余鳞甲耳甚珍爱之遂摹一本随之四方历有年矣今于广教得碑阴之空特摹勒上石公诸同好愿结翰墨一段良缘也。

　　跋徐媛帖

　　曾子固云王羲之书晚乃善学力所至非天成也笔冢墨池虽好事者所为可见书不易学而学亦未易成也羲之始学书于卫夫人而笔法精妙足为千古矜式迄今学书家无越乎义之者也甲子夏余过▆阳晤季贞毛文学以一卷见示乃女史徐媛所临古字帖也徐媛书又仿佛义之而阃秀钟发道逸超迈又神乎其妙不愧须眉所以可传宝之毋忽。

　　跋赵松雪公帖

　　松雪赵公在元统以书画妙天下为才人中第一当时诸公无出其右者若字若画有手迹有墨帖藏于缙绅士夫之家盖亦多矣世更沧桑或沦于泥土者有之或落于田家者有之此帖不没于泥土而获于畯夫之手是亦大幸也奈何册叶零落畯夫不知以绳联之为田妇鞋样线夹之具类乎麻姑至蔡抓背是求梁鸿寓吴佣工是作孰知其贤哉良可慨也幸断崖诚子以钱四十文赎之以归又亦大幸也余阅之乃松雪赵公之书杜诗帖也命工揭裱翻然而新笔力道劲有扛鼎之势恍如尘珠再现光耀夺目泥莲出水香艳拂人是亦墨林中希有之奇珍也惜其册首不全故记其后以见斯帖之其出其处是亦不幸中之大幸也欤时康熙二十八年六月廿一日。

　　跋圣教序帖

　　近代圣教序帖多残缺字画不完乃槌击石碎拓多字销罕见有完本矣适中也禅人持一帖四角俱圆水迹多印惟字画灿然锋芒如新无断文无残缺笔势稍全仿佛细玩边有记曰大元至正二年拓也非敢信为元拓观字画全美知非今时之拓也明矣命重新之什袭珍藏虽世金可求而此帖不易得也。

　　憨休和尚敲空遗书卷第二(终)
嘉兴大藏经　憨休禅师敲空遗响


　　憨休和尚敲空遗响卷第三

　　关中张恂稚恭编阅

　　益州记室继尧校订

　　疏

　　金胜寺募缘疏

　　一茎草上现琼楼非假功力纤粒栗中藏世界信自当人舍卫果有祗园布金岂无长者虽见性成佛妙在诸缘皆空然即相明心贵乎修因有据故慈悲教着澄湛寂以还本来清净旨弘悟性命而超造化灵光孤露大觉常悬静里妙明大千沙界闲窥掌空中法相一轮皓月印秋波梦幻空花亟须冷眼勘破电光石火犹宜猛力回头要知慧业文人多从般若转体欲识宰官显署半自禅那现身火宅绽青莲正在当宁掷刀证圣果全是英雄教本元同理无二致不因实筏何以超迷兹者长安金胜名蓝关内崇仁古寺金城魏阙霜清午夜之钟仙掌芙蓉颜插南山之翠异苗蕃茂秀冉冉之春田古柏阴森绕重重之宝树兴修崇奉于昭代开基始创于隋唐千载以来允也应真之窟三秦奠后展矣小有之天若非如来谁有此席奈何年深代远其如风剥雨摧梁栋倾危丹勋凋落秋风茅屋有如今世之杜陵夜雨笠头更久宿生之梁武欲得追还宝所不辞顶礼朱门选佛场中共植菩提佳种龙华会上早占栴檀余香僭疏略言谨告众善。

　　甘露寺募斋粮疏

　　甘露寺在咸林南山之麓唐名刹也绿天高阴绕地清流石磴重重半日行来方到院松烟幂幂诸天高处始闻钟山静而猿鸟亲人潭空而鱼龙听法一方莲社众姓福田近开选佛之场始建拈花之席僧多至止客过留诗但供养贫无纤毫而烟霞富有万顷烹诗煮字难充枵腹饥虚行道安禅未免二时粥饭特书短疏布告檀门或割升斗于太仓但凭子敬或倾颗粒于▆石亦任陶潜香积厨一声板响欢喜地大众云临合爪供三身同餐法喜箕畴敛五福用报檀那。

　　兴福寺募缘疏

　　路出平原万顷桑麻环绿野寺名兴福一天花雨静红尘古木乱飞鸦坐石看云惊客至深林闻吠犬饷田负笛近人归欲拓清净伽蓝更得庄严相好广金身于狮座现宝刹于毫端泾水流光湛湛澄波临皓月慈峨拥翠重重画岫带斜阳特叩檀那共襄胜举钱财施自今日勿论捐廪倾襄福报受于他年何止大车高盖管城子忻然脱帽宝殿不难现成孔方兄若肯点头楼台随地立就。

　　募塑佛像妆金疏

　　三千界内总提封独曰善逝百亿须弥皆统御故云觉皇自汉世白马已来爰支那绀园殊盛寺已岿然革故像宜焕乎鼎新非有波匿之栴檀敬谋僧辨之塑像虽传埴于假合必众力以襄成出手冀多宝如来乐施乞结孤长者话头现在具眼亲瞻髻涌青螺金像端严妙丽莲开宝座昙花韡叠相辉像既待人而兴福必随事而应英华钟秀看他年桂攀却林喜气交腾管今日兰生谢砌。

　　终南嘉五台募缘疏

　　嘉五台观音庵者终南之胜概秦中之大观也削壁危峰筑成十方香火长松怪石幻出几簇楼台奈何日晒云蒸其如风飙雨泼岿殿为之易圮独木固是难支僧某栖息有年修持不坠膝埋黄叶坐穿雪岭芦芽衲染青松行沾碧岩花雨佥云阿练若人知老头陀顾此倾颓愿充修造夹疏故于善信思还旧日规模祈长者发慈悲喜舍之心满大士普渡众生之愿空中楼阁会看鹫岭飞来天外金蓝须救平地涌出即此鸠工成佛国何须补怛是道场。

　　炖煌禅院募缘疏

　　宝殿崇新无非迷川宝筏金身修饰总为觉世津梁欲破人间之悭囊须凭方外之法钥长安旧城东境原有古刹炖煌寺名始辟晋永康高僧于此卓锡法华初翻竺法护贝叶由是成经信乎万姓福田诚哉一方香火奈何年深代远难禁风剥雨摧老屋败椽空遗古殿之迹橐金掩绣已非前代之规幸嘱累之未忘念灵山之有在云章北顾苇渡南来仰屋见天星聊代安禅树下湿衣沾露草何异挂锡林间患此倾颓欲加修葺沿门持钵效童子有聚沙之勤荷担虽隆愧精卫无填海之力用疏短引遍告檀那共鉴葵心襄成胜举因心种果何妨积少成多以福为田必使唱子和汝庶使崔嵬碧殿仍瞻宝偈千寻缭绕祗林快睹金身十丈敲风打雨续西来教外传灯调象悟龙开东土尘中净业共登欢喜地大发布施心。

　　画水陆圣像募疏

　　绝迹泯形道无形而忘相绘形饰像人见像以兴心欲画水陆之圣容敢告十方之檀越腰金衣紫须知越世庄严佩玉鸣珂宁非他生福德无碍财身外物尔能减食前一肴长寿佛心上做来请先笔头写出众缘助力不日成功但见宝像腾脚四众咸钦顶礼金光散彩万姓谨切皈依矣。

　　福田寺募缘疏

　　地临渭水寺号福田去长安三十里苫佛顶四五橡金光日丽云霞梵呗时闻鸟语颓垣断壁丹青剥落绣苍苔牧唱樵歌瓦鼓骈填喧白昼今欲复兴古迹须仗出手檀那各输缁财方成绀宇碑侵蜗涎非篆字炉沉鼠迹岂香床无米之炊难成巧妇空囊之举必赖众人敢遍告于十方庶兴工于不日涓流肯助何须倒廪厚施朽贯能分立睹布金胜地。

　　兴善寺募修山门疏

　　五罔为唐时巨镇兴善乃关内名蓝梵刹创自晋时翻经盛于隋代车马轮蹄之辐辏鸟语僧梵之和鸣晨钟风送出林端翠柏千株花雨缤纷飘净界午夜月明临空际黄叶满庭金沙错落布祗园为省会之大观柰山门之卑益今欲崇高修饰未免辈故鼎新不有檀那焉成胜事阿堵中物何惜铢两百千施舍福田无问绅衿士庶涓流肯助管教平地涌出楼台升合能分试看鸣銮迎来仙驾禅林从此生色胜地再得改观请载管城用登铭勒。

　　安庆寺募修祖师伽蓝殿疏

　　关中雄据西极被山带河为天下冠周秦汉唐所都不独文献大雅之风洋溢震旦而琳宫梵宇莫不林乎其盛也西关旧有安庆寺乃未冠莱公所施之园亭也本名安众为接待十方之所考诸记载历大宋元明已来相沿修饰金碧交耀岿然为省会大观迄今年代寝远殿宇倾废荒榛野蔓久成瓦砾之墟败壁颓垣几为狐兔之窟赖有南僧玄晖上人者戒行精严愿轮深广睹此遗迹实切拊髀誓殚一生精力愿起百年之废故先缚茅数椽接待往来云水于是人因诚感废以时兴适有督台哈大护法棨戟临斯幨帷暂驻目击丘墟遂发心捐俸创建大殿五楹庄严妙像再睹狮座金身清净宝坊重辟人天觉路然而主殿虽备廊庑犹虚垩绣涂丹已荷大檀之力踵决肘见尚亏覆篑之工憍陈如盘膝露地雨过处不独打湿眉毛真个是通身泥水关将军破席苫头风起时岂但埋没鼻孔更可怜满面尘埃特此广募有缘以图共襄胜事略僭俚言敬为申告宰官居士善信檀那各发喜舍之心广种菩提善果尽黄金悉布其地无让昔贤庶香刹早得告成还观旧式岂惟与十方云水衲子结无上之净缘抑且为百世学道人天开选佛之胜场矣。

　　嘉五台修接待庵疏

　　终南绵亘万里支分干列随处得名远不能知至近曰太白曰太乙曰太华其实皆一终南也支山之次又复有支山焉会城正南五峰秀拔为终南群山之冠乃若众壑云腾群山悉隐惟五峰巍然天半卓立云表嶙峋苍翠在人眉睫名曰南五台上有圆光寺传为观音大士降火龙处也峰各有台台各有名母岁六月秦川远近善男信女奠祷云集不啻鳞丛蚁聚络绎往来连宵不绝矣沿途有信心社友建汤房设饮食以待之如此弥月乃止山之支又东南行三十里突起一峰巉岩峭壁高数百丈名曰嘉五台谓陡绝孤峻犹美于南五台也峰顶有寺年久倾圮中州僧某朴素纯诚能兴诸利益事众所归信来修缉之殿宇告成人复或登山朝礼者仍绳绳不绝较之南五台相列等焉独山下无接待之所朝礼者未免有饥渴之患况山多猛兽抵暮则无所寄僧实虑之欲于山口构屋数楹接待往来使饥者易食渴者易饮而倦者易息予闻而嘉之思化城慰众婆伽婆之悲心客舍悟尘富楼那之妙行在佛祖犹为方便而衲子岂吝福田某之开山建刹利亦溥矣今又于山下构云堂接待往来其谋愈善其利不愈溥哉或城市或乡村有闻风而赞成之者我说是人功德当与兹山共垂不朽▆不惮饶舌而为之倡导云。

　　兴善寺募缘疏

　　兴善古寺关内名蓝期膺翻经大兴兆隋皇之运像呈嗜蛤遗奉启唐帝之尊况在省会之南郊适当韦杜之北囿曲江池畔纹连绣水之波第五罔头地接龙山之脉十方福地自古招提诚震旦选佛之场阐鹫岭拈花之旨林雕樾绘分狮象以成群宝月金云续禅灯于永夕奈何年深月久其如风剥雨摧缭绕绀园丹剿蚀而凋落崔嵬碧殿榱桷朽而倾颓于是比丘某故启愿轮欲崇修葺有债来偿力微而满愿为艰无米难炊工大而资檀须普恭持短疏敬为申告宰官居士善信檀那共发菩提襄成胜事功德岂容思议福利不可称量智大贤于梵刹建于茎草▆子塔戏佛道威于聚沙缁铢亦是金钱不必追留衣胜举粒米可充香积又何须解带厚施纤篠微株等如栴檀杞梓一砖片瓦珍同玛瑙砗磲既发心以乐施仍劝言而席布庶功成不日毋贻筑舍之讥善果同天但有焚香之祝。

　　醴泉观音寺募缘疏

　　嵕山之麓有观音寺者其来旧矣去邑城仅四十里许在昭代时为秦邸崇祀香火云栋风窗信物外灵真之宅残灯仄壁岂人间兰若之宫年深僧众寂寥世远倾颓逮尽禅房花木空余曲径之深洞口烟霞犹绕化城之境荒榛不剪破殿徒存黄面老面孔加泥碧眼胡眼睛打湿似此时交攻风雨尚借蒲萧若一旦尽覆窠巢谁完鷇鸽兹有大士某者宗传临济德茂禅丛为缁白之所皈依愿住持以充修造虽衲子有兴缉之志要维摩发布施之心欲募众缘恭疏短引报身百亿金元贫女之施世界三千盖从宝积之献试思文章慧业莫不从蒲团上过来须知富贵功名都原向福田中种得况宰官绅士宁非普陀现身长者名门还记灵山旧语倘肯捐资以乐助何难大厦以速成万劫种良因莫教当面错过千生▆▆果但直舒臂举将矣。

　　樊川寺募缘疏

　　樊川在会城之南三十里古名胜地也以西汉舞▆侯樊将军食邑得名前瞩杜陵后枕御宿其间花木林泉之胜甲于三秦骚人逸士多游咏焉川之南旧有观音寺与华严牛头诸刹相望肇于汉世盛于隋唐至昭代为秦邸香火屡圮屡修朽者挺如蚀者瑟如凋落者焕如灿如岿然大观历年寝远风雨销铄于是梓或就朽甓或就蚀栋或就倾墙或就圮基制徒存而十不逮一矣住持僧某志怀修缉必赖十方檀那敢罊折于名门复振铎于广众若逢须达长者自肯心以承当勿令性地空王长蒙尘而不现金轮获报因童子之捧沙宝位有征乃樵夫之盖笠普愿读曰士耕曰农同勷盛举贫输力富输财共结良缘庶巍殿香台复千载之宏丽使长脚邃宇起一方之壮观名梵晨钟祝无疆于圣寿风调雨顺祈大有于年登单厚益征果因不昧谨疏。

　　募修马神庙引

　　驷列天星礼载太仆之崇祀师营地水易有丈人之吉贞秦镇自古雄籓西极从来重地威远必先乎猗从蕃息全在于人功虽则骅骤成群当有台兴司▆若无庙貌曷答神麻兹者欲建马王之祸必也先歙众姓之财大厦非一木能支胜缘在众力成办特书短句敢告同人发欢喜布施之心得如意畅怀之愿管城子快请脱帽孔方兄即便点头殿宇何难于告成仪容可瞻于速就试看大宛龙种四蹄翻瀚海之波渥洼血驹一喷下关山之叶奔云掣电助我挂印登坛逐日追风听取候封万里矣。

　　吴家坟修关帝庙引

　　会城之南十里许地名吴家坟以昭代国宾吴公而得名也坟之。西旧有关帝庙。即吴公所营建者。垩绣涂丹。轮奂赫奕。一方祀之。以介景福。奈年代寝远。风雨摧剥。殿宇遂老。居近乡者欲鼎新之。虑巧妇难无米之炊。胜缘必众人之力。若不募化。焉得钱财。故遍丐于十方。庶成功于一旦。锱铢肯助。何难彰▆绘于重新涓滴。能分益见。复　嶪于始建。敢倡数言。特为众告。

　　聚驾庄修兴隆寺引

　　原夫指地插标。因事成智。移松飞殿。籍载有文。是以白马初营。实当汉明之世。东林肇建▆尽鬼力之功。去会城西十有五里。庄名聚驾。寺曰兴隆。石断碑残。不知创自何代。人稀土旷。相传自古有年。第来风雨飘摇。以致栋宇销铄。墙壁倾圮。仅成鸟鼠之栖。福地荒凉。徒切笠头之感。欲崇胜利。须假多仁。试思布地金沙。岂只昔贤独有。凌空玉宇。若论今世岂无。敢告檀那。共襄胜事。微尘聚具足法相。一茎草可现琼楼。倘闻风趋而翕然。众挥金乐而不斁。将见美轮美奂。欣瞻殿阁之重新。庶几俊彦俊髦。快睹英华之增盛矣。

　　普明寺修殿引

　　世间欲求安乐事。无一不从三宝修。凡吾人今生之富贵利达者。莫不因过去世好善乐施而至然也。故契经亦云。人天路上。作福为先。六度门中。檀施为首。是知福因善感。善业福生。城南山之麓有普明寺。去城六十余里。自古精蓝也。年久倾圮。即今匠石毕集。补葺重修。若非十方檀越。焉能成就胜事。特持短引。申告宰官绅士。善信檀那。随心喜舍。共结良缘。乞食前盘餐。减箸下一肴布施足矣。还他年福报。冀侯封万户。库报良哉。幸蒙垂允。请注芳名。

　　修仰天池普光寺引

　　终南乃震旦名山。天池为终南胜境。自无坏禅师之开山。神异丕着。至昭代秦邸之建寺。圣迹益彰。用是道以时隆地。因人重林深而鹿豕常聚。山高而人迹不逢。五峰苍翠插云端。倒影天池。飞来莲花一朵。万壑潺湲。鸣涧底潮音。空谷恍若梵呗千般。乃今祖道凌迟。殿宇倾废。昔以蛇虺薮泽。化作琳宫。今以佛祖道场久烟墟莽。幸七十苦行老头陀重修有志。告十方善信大檀越欣然乐施。慎勿吝阿堵之财。请庄严。他生福果。众擎易。举涓滴亦是檀波。毛聚毬成。微尘无非净土。

　　化刊语录引

　　道绝言诠。不立文字。本无一物。何用刻雕。所以面壁西来。尽翻义学窠臼。毗耶杜口。芟尽大地葛藤。虽则向上提持。大都直接利智。放开一线。体用双收。铁壁银山。未免一场热闷。说黄道白。强播两片唇皮。故师字有上碑之明言。纸衣凭记录之。侍者二十年打雨敲风。狼藉已甚。将欲楮墨俱焚。喜一朝灾梨刊枣。抬荷有人。何妨流通将去。无尽灯赖以永久。正法眼从此开明。特访知音。大家出手。要知里面注脚。先请照顾话头。

　　募戒衣引

　　趣向解脱门。铁脊梁峥嵘太甚。获超生死路。草蒲团坐破几多。而今老大休心。欲圆尸罗净戒。三衣一钵。要从檀越化来。七聚五篇。自是衲僧当受。大心人若能成就。长寿佛必定现前。大家布施一文。共植菩提道种。早令沙门圆圣果。免教穷子受伶俜。略僭片言。以为先倡。

　　募施茶引

　　汝南古号名邦。金粟新开胜地。门当孔道。路属通衢。车马往来之既多。商旅负戴之不少。虽祗桓有村。必甘露。方获清凉。奈瓢饮少泉。非茶汤曷能慰渴。欲置大尊于冲途。唯冀布金之长者不问龙团雀舌。但凭高士盈筐。竭簋送来。至期华顶蒙山。亦任行人满腹讴歌而去。

　　募斋粮供众引

　　蔬食菜根。未尝不饱。饭糗茹草。不堪其忧。七佛自有威仪沿门。故当托钵。欲种希有功德。还是无漏斋僧。室内留衣。韩文公曾有胜举。道傍指囷。鲁子敬亦有义闻。见贤思齐。焉倒刹竿助我扶起。没世不忘也。破木杓赖渠宣扬。报德酬恩。粥锅打破。自有王老移贫。作富悭囊。垂手全在维摩。

　　化铸钟引

　　募铁铸钟。无非击醒幻梦。开炉启韝。原为振觉迷情。欲得烈焰中飞出鲸鱼。先向大檀门乞开宝藏。承当直下。会看一火。铸成柎虡高悬。试听圆音震响。从此冥途息苦。仗舌相之广长。自今闻性顿空。入三摩之宝地。财施有尽。福利无穷。

　　茶亭化柴引

　　夏日炎蒸。旅程迢递。梅林有望。渴思载道之人。甘露无施。痛惜如焚之苦僧。某愿倾涓滴于枯肠。但乏柴薪于爨下。欲得釜翻雪浪。还他冷灶炊烟。大家拈出一茎。功超布金百倍。

　　修寺化石灰引

　　一锤击碎。打头幸遇作家。煆炼过来。入廛方称行手。当阳发明。洁白本体。暗室尽教。特地生光。毫相交辉。进步看登琉璃殿。银缸掩映。转身不借夜明帘。即此是名庄严。何须别求福德。

　　化僧鞋引

　　水尽山穷。真实草鞋狞似虎。南奔北走。果然脚板溜如烟。忽尔底脱皮穿。便见脚跟点地。欲思庄严相好。须要出手檀那。针锋头一线才通。福与慧管取两足。

　　化姜引

　　袪寒御湿。自古所珍。逐秽通神。于今为重。鲁宣尼亦曾不撤。宝寿沼亲自赎来。虽然妙用多方。自是恩归有地。忍教老鼠搬去。肯让椒桂成功。绿云堆里迸紫芽。赋性恶辣。青州衫内流白汗。爽气清新。大檀度但减盈筐。香积厨便沾滋味。

　　化长明灯油引

　　衲子暗中行。蓦然撞着露柱。瞿昙黑处坐。冷地笑破灯笼。欲得毫相光生。先参琉璃月满。双融寂照。还他鉴地辉天。一点圆明。方能腾今耀古。灵台不昧。遍界难藏。直教慧焰恒绵。用报大檀恩德。

　　化盐引

　　赤白相询。罗汉杜西干之口。井海通煮。世利艳东震之歆。故屑桂椒姜得之则众味兼美。而苋藜笋蕨失之则一淡漠然。非是所欲干人。元来少他不得。大檀越锨头上升合能舍。贫释子钵盂中滋味更长。利乐无涯。祉臻蜀既。

　　闲语(三则)

　　余夜梦。观书内一篇题吕参政云。几人架屋。梁柱必欲大。椽檩必欲小。倘椽檩大而梁柱小。一有挫折则一室皆倒置矣。斯言虽小。可以喻大。譬如人修身立行。志气必欲大。心胆必欲小。志气不大则壮岁无远图。心胆不小则举动必造次。若临事能精思缜密。含忍包容。则身修而名行。自然立矣。倘负其粗众之性。乖戾之气。临事不思造次妄为。一有挫跌则名誉坏而终身不可立矣。可不慎哉。余见斯言有益。故熟记之。但不知吕公何代何时何人也。亦将有以教我矣。恨吾年老。不能深究力行。有负先哲。谨录之。以为后学者之劝诫云。

　　师一日。谓中侍者曰。子生逢劫运。艰苦备尝。兼且资性愚钝。出家时晚。未获严师良友规训。然其志甚坚。操守甚力。不滥交。不戏游。于一切经书文字未尝经目。克苦向道二十余年。将谓证道之后。习漏永尽无余。迨处世应缘。细检所行。与理相矛盾者十常八九。乃思古圣先贤前言往行。如宝王论禅林宝训中历历可为法者。择置案头。常常披阅。如严师诤友耳提面命。唯恐堕入流俗。凡出一言思有益于后学。凡行一事思可法于将来。日日知非。心心检过。若一日无过可闻。无善可录。此日则为法门中罪人矣。余每常思古人修德立行。以身作则处满面汗下。便觉无地容身。只饶如是兢兢业业。慎言慎行。尚且不如意事甚多。如意事甚少。尔辈后生称其清年。亲近明师。决策向道。择交良友。辅益身心。庶异日绍隆佛种。行解相应。不至堕于流俗阿师。切莫学余孤陋寡闻。虚弃半生。取笑识者。言之痛心。惭愧惭愧。尔辈当刻骨铭心。勿为戏论。

　　宝训一书。丛林千古之龟鉴。后学万世之楷模也。案头朝夕不可无此书。近闻有据师位者令不必读。学者遂置高阁。见如寇仇。呜呼。良有旨哉。盖恶其言之刺己也。

　　憨休和尚敲空遗响卷第三终
嘉兴大藏经　憨休禅师敲空遗响


　　憨休和尚敲空遗响卷第四

　　关中张恂稚恭编阅

　　益州记室继尧校订

　　启

　　寿新蔡宋澺水中丞启(代)

　　象驾腾光。毗蓝应西周之瑞。麟书吐玉。阙里兆东鲁之祥。物我瞻依。人天庆仰。恭惟护法应期名世。盖代耆英。命驾归来。硕望隆天中山斗布金。独任弘护。仰佛国金汤。芳躅继前贤鹿苑。施辋川之第。燕谋贻后进平泉。推洛下之庄。睡隐(澺翁堂名)期颐四壁图书。长白昼静观(澺翁▆名)。自得一钩帘幙。远红尘皆曰陆地。仙人佥云。现世大觉。金风嘘桂。当明晦交朔之期。玉露莹华。正嵩岳生申之日。蓂荚才开一叶。蟠桃已熟千年。(某)壑遗散木。穴处微材。叨主南塘。沐惠泽而义存金石。幸依艺苑。奉音徽而契洽芝兰。昔近鲁山。眉宇便觉增色。自违叔度。鄙吝消渐复萌。每忆还山已来。常自临溪发叹。清泉白石。傍岩实以栖迟。丹栋朱檐。望蔡城而遥伫。近闻初度。莫能趋奉霞觞。远托芹将代叩永绶纯嘏。天锡难老。见黄发之斯抽。人颂长生。冀丹颜之益驻。靡悉将素。统祈鉴青。

　　请冲涵和尚住金粟禅林启(代)

　　觉花鬯茂。少室敷五叶之荣。苾草芳菲。曹溪传双林之秀。法以根应。道在人弘。恭惟猊座德隆往古学魁来。今倒跨铁牛机。亲承风穴之真子。直提木上座。恢弘临济之正宗。关万劫之迷途。豁群生之慧眼。总持像季。善诱人天。照用同时。擒纵岂夸诸葛行解。相应顾鉴。不数杨修解带酬机。东坡老箭锋。虽则犹钝。闻香颖悟。山谷辈鼻孔曾知郎当。(某)德云久企。法泽遥沾。欲领棒喝之交驰。敢攀猊床而飞驻。真仪可观也。倘或于尊宿下有些悟头。门庭高峻焉。何妨于侍者边得个入处。承先启后。妙在父子一家。继往开来。贵乎宾主契合。诸佛一口吞尽元无可度之众生。刹尘随处现身普当应缘而说法。三径松菊已相识于昔年。四霭香云望来仪于今日。湖光月影仍比旧以增辉。佛日法轮冀垂久而弥盛。敬附輶仪之贡。原陈软草之私。伫候降临。勿任翘切。

　　复汝宁熊恕雯太守请住金粟启

　　入室留衣。昌黎快大颠之论。过溪冁笑。慧远重元亮之贤。欲得大道兹彰。必须机缘相契。恭惟台台天庭柱础。佛国屏籓。奎壁联辉。道源深味乎丘索。璠兴重器。声价倍愈于连城。兰台早羡。蜚声鸡林。久闻令誉。文场风月。笔翻瀛海之波。翰苑烟云。舌吐尼山之气。隆宠渥于阙下。施善政于天中。灵府无私。澄春华于水镜。神机应器。彻藻鉴于冰壶。故游戏禅那。世法无非佛法。怡神内典。逸民即是天民。道合一时。名垂万古。(某)为学既昧。于法少闻。滥服田衣。常愧自救不了。厕员僧数。每惭回避无门。忽华翰以遥颁。谨拈香而拜读。注念金粟。乃故中丞创建之道场。痛切南塘。实先老人元居之法席。情思至再。谊嘱宁三。行长者之仁慈。付穷子之家业。但云踪鹤迹。岂能合太虚之高怀。蚊质虻躯。恐难负须弥之重任。将倥偬而就道预布。复以呈词。伏冀护法存心。张丞相之风规大振。籓篱秉志。黄太史之芳躅弥新。欲使吾道有光。全赖弘护。不替若教。坐石镌佛。自当唤鹅出瓶。传之悠。袍之称。愿聆苏子瞻　狂乞带之偈。口之味。耳之声。获诵刘经臣明道谕儒之篇。用展区怀。肃此专复。

　　复新蔡朱雪沽明府启

　　置酒延宾。庐岳高一时之遇。烧猪待士。金山仰千古之风。声气必有相投。神情方能契合。在择贤者自然具眼。唯屈人者固是虚心。恭惟护法考亭前烈。金粟后身。▆榜高魁。苞文华而吐凤花。封出宰擅技刃以解牛。畅怀吟啸于南塘。美长材之多暇。泽沛恩波于汝水。颂善政之唯清。竹院逢僧。玉版禅参。来得妙花香悟道。岩桂机颖脱何奇。皆丈夫之能。为英雄不读。佛祖均菩萨之应现。宰官元是比丘。传灯本待高贤。大业必须名世。(某)匠余散木。自分朽材。三学未明。齐竽滥食于东郭。一丁不识。布鼓敢伐于雷门。幸台召之。宠颁香幢可竖。喜法社之有托。正令宜行。敢竭驽骀以相从。惟冀金汤而呵护。将聆謦欬。预布衷私。

　　复新蔡刘汉▆广文启

　　春风得意。八弦馨上苑之香。洙泗扬波。千里洒鹫峰之润。因缘弗偶。德劭维新。恭惟护法词翻锦浪。句灿春霞。鳌首夺标。早中青钱之选。凤池飞表。终待紫泥之封。简行化雨于杏坛。入坐春风于程席。育存三乐。马帷暂寄于中相。声振九重。张铎望鸣于天府。兼以学通内外。教洞释儒。峙梵苑之干城。开人天之眼目。(某)景仰徒切。瞻晤末由。所幸瑶翰相招。但愧樗材匪任。既荷金汤之有赖。自当首肯。以何辞渡。无折苇筇有就道。宫墙在望。待趋庭而闻礼闻诗。皋比惟瞻。冀弘护而为屏为障。晤颜在近聆诲。匪遥惟祈丙融。率复不备。

　　复新蔡乡绅众护法启

　　白社风高。如满寓于九老。虎溪笑振。远公列乎三贤。形虽易而合宜道。并行而不悖。恭惟众护法乘菩萨愿。现宰官身。丹诏紫衣。雨露曾沾于北关。青莲白社。金汤久护于西干。咏考槃之在阿。珠藏玉韫。嗟南塘之寥落。露冷风凄。为法求人。望怜邦而飞翰。开心道义。吐广舌以陈词。谊切云林。钟情觉地。瑶章宠锡。草木腾辉。靖节之高风未衰。坡仙之芳规再振。(某)胸碑无字。常见笑于大方。心灰久寒。惟自许于林麓。何期真龙下降。谬采菜名。第恐滥吹先逃。岂堪齐听。指棋说法。欧阳公因语识人。抵掌谈心。李文和从苗辨地。冀弘护之永赖。俾法社以常新。

　　复新蔡文学众护法启

　　列缺扬声。三汲奋龙门之跃。园罗焕彩。九重移花石之晷。斯文必待人而行。大道亦乘时而起。恭惟众护法学海源清。文山峰秀。英华萃拔。蔚耨彩于云霞。笔阵纵横。振逸响于金石。久切山斗之仰。未瞻奎壁之光。适守塔以备员。幸登龙而有自。(某)胸惭茅塞。冀哲范以开荒身。愧遂疏倩。麻扶而修直。既辱嘉召。敢不▆趋。玉▆▆蟾事。聆毗耶之玄论。金风嘘桂。待挹君子之光仪。

　　复金粟山主宋子勉郡丞启

　　象阙调元。闻赋梅而知相。鳌峰夺锦。见编竹以决科。上善盖有渊源。盛德岂无泽润。恭惟山主金庭硕品。玉笋清标。珠散文江。学家传而有自澜。翻笔海才庭。训以速成。绳大父之芳名。想西台绣斧豸冠。遥遥华胄。绍乃祖之步武司南宫。雕龙绣虎。奕奕名门。世业丕著于前。箕裘克振于后。德宣麟趾。池美凤毛。爰自祗园独创。金铺射旭日之光。法化溥施。蓬户霭香云之色。福田广利。迷开中土之津。艺苑攸崇。人悟拈花之旨。家知选佛。户瓮传灯。天雨吹四时之花。心光炳千载之焰。(某)昔曾预于斯会。幸属杨意之遭逢。又欣托以名蓝。乃辱安礼之。钧召自揣。机惭寂默。用愧竖拳。滥服蜂台。邀花无空生之智。窃吹鹫岭。掷锡乏邓隐之能。固难。耸动乎坡仙。亦当取诮于司马。况先师灵塔无容。坐视荒凉。若乃祖徽猷岂忍傍观。委谢。非独儒林之高躅。亦是梵典之弘规。故促踵以肯来。竭螳臂而愿往。伏冀金刚秉剑。般若操戈。深凿汤池。增南塘九曲六桥之胜概。高加城堑。壮济北一花五叶之纲宗。庶几主中之宾。仙客常迎道院。宾中之主。相儒自出书堂。不罄区怀。先兹率复。

　　复金粟众耆旧启

　　振复颓纲。必假冠世哲匠。建立宗旨。须赖承褫高贤。道固无方。缘将有待。恭惟莲台游戏禅窟。熟烂丛林。法海津梁。派疏曹溪正脉。灵山砥柱。灯联临济真宗。声光久著于觉场。勋业可勒于金石。街坊类普化。十方界谷应声传。佐院羡杨岐。念余年任重道远。干旋必须长者。谋猷全在老成。作楫作舟。开人天之正眼。为狮为象。施佛祖之爪牙。作用精良。道行卓荦。(某)素性蓬疏托修。麻而易直。弃材樗散。俾大栋以难承继之。浪出人前。故尔谬为众举。何期屋乌垂爱。信乎推物以及人。良由金地遥招。只得江陵而点首。木阴根据。躬宜阶下九申法乳渊源。理当塔前一扫。因缘既已。会遇时节。实难遭逢。惟冀金兰协赞。黼黻甄陶。元气嘘回。异草灵苗。皆秀颓风力。挽蕉芽败种都蠲庶。祖焰续于棒头而钳锤竖于日下。逆鳞看其批手劲须。专俟捋人打鼓弄琵琶。还他一会横空挥宝剑。展我三元芒鞋。将欲及门。箬笠已往载道。肃裁布悃。预复陈词。谨启。

　　复泾阳张稚恭中翰暨众文学请住嘉庆启

　　望重金汤。元灵山之记莂。勋开祖胄。赖尼岳以屏籓。道不虚行。法须弘护。恭惟护法心传一贯。学富五车。口角落珠玑。文夸吐凤。笔端生风雨。字挟飞龙。迥然坐断乎尘劳。即张天觉不是过矣。卓尔扶持于法道。虽杨大年无以加焉。为怜嘉庆若丝悬屡。锡瑶章而鼎召。某樗材莫任篾戾。奚堪本愿。曳尾泥途。只合深藏于涧底。胡为怒臂车辙。岂能重负于沟间承当。自度不能。又恐负屋乌之爱。然诺虽则勉强。实深愧▆河之驰。但公案虽属现成而业债终偿未了。披毛戴角审衲僧分。固当宜蔬派拓。基在执事。理弗▆▆。▆蒙台选。敢不先趋。伏冀彻始彻终。悉布恩光于鹿苑。如环如鼎。肃清魔孽于狮林。挽回寒谷之春。大造人天之福。衷私弗罄。晤面披陈。谨此奉酬。曷胜悚仄。

　　复汝州牧罗素庵护法启

　　昙花靴叠。幽香连上苑之春。苾草初荣。弱干托檀林之荫。虽灯传少室。必待其时而后兴。故道光鹫峰。须倩斯文而始振屏籓。是赖泉石攸瞻。恭惟台台灵钟阆水。秀挺屏山。儒宗仰山斗之尊。兰台重盐梅之榉。才倾三峡。翻锦浪于文江。名誉八埏。健雄师于笔阵。神情大窍。识智晫明。披轩镜于胸襟。渥恩光于帝▆。麟待锡宠。五马澄汝海之波。隼旗飞扬。一路戴福星之颂。长才多暇。会于竹院。逢僧护法。惟殷乃为禅林择主。瑶华远降。霏珠玉于九天。宝鼎频拈。爇龙涎而三沭。爰念风穴乃沼祖。开创七百余年之道场。痛切白云诚先师。中兴三十四载之法席。灯灯续焰。已昭三世之光。叶叶联芳。何期中道而萎。盖招樗朽督任住持。但(某)缁林朽弃。岩谷滥岌。礼乐未瞻乎宫墙。葵苋敢入乎禁脔。瓦缶按▆。岂能并鸿镛之音。蚊翼微乘。恐难负泰山之重。躬当就道。赖有法务之纠▆。春即移筇。当聆明公之韾欬。伏愿金城益固。法堑恒回。郢州衙内。铁牛机条。令斯斩富水滩头鲸鲵。钓钩线方抛。听凭玉泉秤居士来。称天下衲僧。看取风穴憨道人。均调室中。龙象将见。宗坛再辟。魔无障而永清。祖道重光。缘有待而须应矣。(某)无任瞻依。布复惶悚之至。谨启。

　　贺汝州王州尊启

　　卿云肇布。暖回寒谷之春。膏雨咸施。润沽枯芽之茁。梅径飘香而吐玉。柳色拂槛以含金。道泰时逢。盘呈辛馈。恭惟大护法天庭梁栋。圣世夔龙。瑞协槐堂指日。庆三公之应。歌忻繻裤芳名。传万户之声。胸贮玉壶。冰湛湛水清到底。台悬照胆。镜明明月印当空。佛固悉荷帡幪。汝坟全藉保障。兹者风穴古寺。爰宋世沼祖开建之道场。莲社僧坊。乃清朝先师重兴之法席。讵料事成人去。空山之猿鹤含悲。幸赖薪尽火传。丈室之禅灯未坠。历四宪台弘护之。不替更七牧主媲美之。相沿期会。翕然山灵赖永。某缁田茸腐。法舍秕陈。谬采以克住持。徼妄而承重任。奈何业债未了。故东奔而西驰。原因目疾难瘳。繄心遥而步却。所以朱幡莅汝。未效竹马之迎。何期白云安禅。幸托棠阴之庇。二天有戴。五内难通。特专启以告。虔敢修芹而奉献。伏祈原鉴。曷胜岩▆。谨启。

　　复汝州罗镇公二守启

　　什闷姑臧。铁骑开人天之眼。安来襄国。华座礼帝臣之尊。匪曰道在。得人敢谓。凡能作圣。恭惟大护法台台琳琅夙誉。衣钵真传。北苑蜚声。吉征彩凤之瑞。南宫射策。光浮梦笔之花。既尔竹剖麟符。镳联熊轼。居敬行简。沛膏泽于汝坟。节用爱人。卜金瓯于天府。保障等▆。高而并峙。冰壶湛汝水以同清。公府草生。清净堪拟白业讼庭。花落幽闲。自远红尘。拨转空中之磨盘。杨学士饱参广慧。拽回座下之牛铁。李刺史▆契白云。先哲既有宏规。后贤岂无芳躅。(某)田衣末品。庶种陈人。愧乏点石之能。岂有雨花之坠。何期钧命遥颁。念风穴祖庭之寂寞。即当草鞋紧峭。缘兴善土木之纠缠。春日载阳。方聆石渠之元论。荒词率复。预申草莽之鄙怀。法护惟瞻。棠阴是赖。(某)临启曷胜。激切瞻依。悚仄之至。谨启。

　　寿汝宁熊太尊启

　　伏以律转应钟。坤元顺承天之候。日躔析木。岳降直生甫之辰。士庶欢腾。人天庆仰。恭惟护法行菩萨道。现宰官身。家学渊源。传孔孟之衣钵。匡时远抱。为廊庙之夔龙。波撼洞庭。二酉富胸中锦绣。气吞云梦。三湘吐笔下珠玑。德星朗耀于天中。勋名籍甚乎帝阙。折节好士。汉王龚之再来。勤政恤民。魏贾逵之复出。适逢赐锦。喜遇悬张。祥光望溵水以荧煌。佳气分吕亭而披霭。鹤琴堂上。茂庄椿之八千。玳瑁繨前。来弦歌之十四(汝宁属州县十四也)。梅飘玉屑。兕觥介眉寿以无强。姓覆金瓯。鸡香列黼扆而有卜。编氓争赵日之爱。缁林获蜀葵之倾。(某)厕影僧园。滥膺田服。幸托檀阴之庇。敢效嵩祝之恍。伏冀绛县老人。何逾赵州甲子。▆门羽客。无越宝掌神僧。日之升。月之恒。永作皇朝柱石。天之长。地之久。常为佛国金汤。庶静披袈裟。稳坐甘棠影里。得横拖拄杖时。行化日光中。聊贡菲仪。用申芹意。敬披诚而将素。祈俯目以垂青。肃布荒词。代叩公座。某临池曷胜。欢忭仰祝之至。谨启。

　　寿新蔡于克大明府启

　　祥云霭庆。黄花带露于金提。宝月流辉。白雁追光乎银汉。士庶欢腾。百禔君子。胡不万年。恭惟护法竺干大士。震旦宰官。惠政宏猷。造鲷阳孺耄。无疆之福膏。露沾被濡。金粟圣凡。甄陶之仁。当大火之杪秋。宜长庚之挺曜。一佛出世。四野欢腾。(某)败种焦芽。恩波深蒙。普润苾草萎质。甘棠实借。浓阴瞻荐。枣之大如瓜。欢同酌兕。逢称觞而霞作露。喜切悬弧。无能放群。鸽之金笼。空羡题杨。鹤之锦轴。元采蕨蔬。用佐宾筵。伏愿介寿弥增。甲子衍无央数劫。纯祉洊至。寿量等牟呼粟多。缁门永赖帡幪。儒林长仰山斗。肃裁四句。代祝华封。

　　侯李光禄启(末碑文)

　　世相常住。鼎新幸获檀那。金石流辉。大雅必须名世。敢申楮墨。远叩槐庭。恭惟大护法伊周世业。董贾▆名。魁占凤池。萃拔眉山之秀。标夺鳌首。澜回锦水之春。文起蚕丛。历代之衰风。荣生梓里。全川之景色。才清唾玉。人讶青莲再来。学注长河。世钦端明复出。经济则渊浴白日。殿识履声。斡旋则石补青天。瓯占▆字。调鼎已瞻。宠渥筑堤。伫见登庸。兹者兴善禅寺。风称关内名蓝。道树香幢。旧有西方景相。倾频莫甚于斯世。轮奂聿新于此时。欲勒石以记工。奈无文而何竖。(某)忝在桑梓。滥叨住持。智识昏瞢。无缘趋文翁之里。卑躬劣弱。未敢攀元礼之门。愿识荆而肠日九回。咏伐木而情怀三叹。头陀寺里徒羡王巾之文章。王母祠中空思陶毅之著作。若非邀白府梦花之笔。▆能开祗园觉路之光。白雪阳春不起草而立就。金▆玉露非假饰而现成。行见千载山门。得比隆于华岳。会看万年奎璧。恒曜彩于星河。倘赐概然。用垂不朽。(某)临启曷胜。激切翘企之至。谨启。

　　请愚公长老继方丈启(代)

　　五叶浓阴。旧本幸垂新雨露。一花现瑞。前枝重▆后光华。扃大法必荷担如来。恢先志须当家种草。恭惟猊座九木长子。双桂承孙。早年破家衍灵山七十二传之正脉。壮志觉世绍滹水三十四代之纲宗。烁然手眼精明。直教▆牛血▆。展也机锋捷明。纵饶石虎汗流。化外远来▆缁素咸钦山斗室。中分半座龙象。悉荷钳锤。勋着丛林。口有碑而众竖德辉保。社光不耀而自尊。名闻饱饫乎诸方。梅熟久矣。道价声驰于四海。颖脱快哉。赞叹非私供诣。是实所以曲录木之床子补处当升。盖缘狮子儿之雄威。宜发一吼。况祖脉如线。汾阳昭之悭。卧何安。值慧焰临风。首山念之相继孰起。(某)承先老人之遗命。协众执事之舆论常住敢作人情。储嗣应当主器。翘勤恳请。斋祓陈词。念猊座不无少虚。直下承当而首肯。虑典型恐有倾覆。应早接物以怀虚旧。炉鞴不至灰寒。新规模重观草偃。是父是子。冷门庭愈辉愈光。学箕学裘。大家声克勤克振。惟冀即日登坛。声前喝出曹溪月。乘时入室。格外棒开临济风。号令人天。溉沾后学。

　　候汝州高射斗太守启

　　恭惟护法清时鼎望。济世日霖。化浃下车。遐陬传来苏之颂。恩敷揽辔。福氓忻有裤之歌。冰鉴玉壶。汝坟全借保障。丹霄明月。佛国咸恃金汤。三异呈祥。九重弥眷。(某)一茅自覆。四照依荣祗林。幸荷栽培山门。咸蒙陶铸。苾草微樾。荫袈裟悉偃仁风。金田倩棠。阴泉石近睹化日。缘悭李御。心切斗胆。敢采封以告虔。谨削牍而舒悃。伏祈汪鉴。惟有冰兢。

　　谢汝宁熊太尊启

　　恭惟护法秀钟江汉。气毓玄黄。屏翰天中世称。召父杜母。保障南汝。人坐寿城春台。望重卜金瓯。善政通于帝阙。台衡光玉铉。恩膏及于祗林。馔美伊蒲。泉石千秋胜迹。宗扬妙谛。毛孔七日犹香。兹当暖律初回。未遑晋谒。俄倾金莲罢灿。徒切瞻依。(某)檀林弃材。缁田宿草。元托甘棠之庇。幸了余生。愧无花雨之邀。聊供洒扫。何当禅悦远自妙喜。颁来尽饱酥酡。都从华藏回向。肃函申谢。曷胜神驰。

　　候雪石和尚启

　　恭惟宗堂绣础。法海雕梁。揭慧日于昏衢。灵光炯炯。标智幢于火宅。善诱循循。坐断佛祖淆讹。打开人天正眼。当阳显示。紫罗帐里撒珍珠。彻底掀翻赤手街。头挥尺八。杀活纵横于棒下。语锋利捷于机先。后学咸赖钳锤。高山怀切仰止。(某)樗材散木。粥饭庸流。屡荷注眷之仁。愧乏琼瑶之报。虽同风千里。奈异地各天。奉晤莫由神驰。何亟肃修缄以讯祉。领云树以瞻依。伏惟海涵。不较疏陋。

　　复广慧纯哲和尚启

　　(某)也罪根深重。业累所亲。想积习未除。故空中结无明之果。思夙缘欲了。正火内开三毒之花。将谓凤卵鸡窠。生当奇异。孰料驴胎象子。出处分明。虽背迹而向心。能无蓼莪之感。但明真以去妄。不同蓬矢之祥。岂忆吾兄金兰契重。手足情深。格外行权。笃仪型而亲友爱。矩中至变敦。恺悌以重人伦。大火正属西流。已光初度日骊。直于鹑尾。更负虚生。何当鼎贶。遥颁敢却。汗颜登拜。托辞致谢。借楮申怀。凡百未言。专使备悉。

　　敲空遗响卷四(终)
嘉兴大藏经　憨休禅师敲空遗响


　　憨休和尚敲空遗响卷第五

　　关中张恂稚恭编阅

　　益州记室继尧校订

　　尺牍(上)

　　与张稚恭中翰

　　日者获聆高论。尽袪尘惑。如轮王髻珠。光辉照耀。使人胸次豁然。归坐山房。犹似对维摩于丈室。笑翅不二之旨。曼殊首肯。然光风霁月。亦孔昭于尘世外矣。惟时桂吐小山。梨翻大谷。正护法悬弧令旦。想称觞祝颂。世礼如然。方外人无以为赠。唯借日月千秋烛。乾坤万岁山为护法寿。不知阶下石肯为我一点头否。附芹将意。远存诚敬。又当相原摄受于烧猪之偈。可也一笑。

　　谢刘君朗文学惠纸

　　日外叨爱过多。复以剡藤见惠。雅谊何骈繁也。第不慧书。惭怀素久矣。画虎不成。文愧契嵩。亦知去古甚远。既勉效云门之咏。只恐遗玉版之羞。忘怀受施。仅此布谢。

　　与霞源紫谷和尚

　　三冬来奇怪。雪花片片。不落别处。林下人岂独衲被蒙头。而炉头榾柮。已煨尽寒灰矣。宾主句无人拨着。匪但寒毛卓竖。唯吾兄坐断孤峰。浑忘一色。弟又焉得不念及哉。近日长安甚闹。其如我国晏然。想兴居山中。自是无恙。俟雪开山径。自当作不请友也。附风穴志恣▆草二册。照入不赘。

　　与张稚恭

　　前过嘉庆厚扰。纯陀归来。毛孔不啻七日香也。谢谢。闻令郎铁笔精妙。欲求贱名一方。不识肯惠然否。元愚二公之诗清新俊逸。莫敢追尘。恃爱续貂。贻笑弗恤。想经慧照矣。拙稿序成。就便付梓。若不屑荒居篮与。过我一叙何如。

　　与张水若太学

　　曩于嘉庆寺获瞻叔度丰仪。兼领大教。清浊澄淆。何啻汪洋千顷之陂。诚令人鄙吝自消。信林宗之言非谬也。见贻佳什。行吐风云。字落珠玑。跨李杜而直上超王。孟而无匹。性情卓绝。新致英奇。但奖誉过情。实增汗愧。彼时拙稿原取笑于大方。何期令尊老护法不弃。吴江枫冷。概然冠以硕文。真如大还一粒。点铁成金耳。匪但有光宗社。亦千秋赖以不朽。今灾梨已竣。印装二册。特呈慧览。附风穴老人语录一部。并祈照入不既。

　　与黄珍伯文学

　　日昨饱味冰厨。兼示董黎二先生法帖。名画归来。若寐神游。如处峰峦叠嶂间而流泉决决。宛在耳根。花鸟纷纷。错杂眼底。神与境会。宿痾顿愈。八九信云。辋川去疾。真得忘我于形骸之外也。谢谢。

　　与华阴孙长发明府

　　奉教访仙峪。明日紧峭草鞋。偕二三子拨草瞻风。询峪而进。约三里许。两山相合。仰天如线。樵子曰此龙头峡也。一潭澄镜。双桥跨流。绝壁千寻。孤危万仞。石岐草浅。非无路而自迷。树转山回。别有天而可见。松岩垂画。水气生雾。鸟语猿啼。悯者心惕。加以巉岩峻险。栈道凌空。举足防跬步之危。侧身有擦耳之虑。目无他瞬。手亦畏攀。飞流激湍。　岈滂濑。浪花喷雪。声震若雷。立视魂惊。过者毛竖。李白之咏蜀道难。又不若大华之仙峪矣。沿流而进约三十余里。山水忽分。径若飞蛇。扪萝附葛而上者又约有十余里。一岩高敞。中有石室。量不满丈。与太华西莲峰对峙。面横秦岭。雪烂堆银。滑石青苔。最难履践。若非拄杖得力。竟不能到。一龛局蹐。尚可容身。往来口螂。似乎不便。意欲西行。不及趋座奉辞。倘有住处嗣客。截逵率草。声谢不备。

　　复宁文伯文学

　　别来有数月矣。积悰区怀。思欲与足下轮谈半晌。竟不可得。偶辱来贶。信念曷当。谨登供僧。以广檀施。走笔布谢。语不多及。

　　复张愚公文学

　　前日南归途间。中暑腹内觉热。调息不暇。损辱佳篇。披览灿然。焱绝炳焕。譬如追风逐电。度越山海。固所以殊绝驽骀者也。返复周旋。载歌载咏。墨沦纸弊手。不能释谨。韫椟珍藏。奉为鸿宝。谢谢未一。

　　与边乾行医士

　　前驾过敝寺。适分卫。远出失候为歉。时当溽暑。僧患痢疫甚多。闻足下灵台梦▆。妙剂通神。恳垂青囊之手而令萎树回春。则恩同再造矣。

　　与赵连城郡丞

　　客秋邂逅于泾阳之南原兴福寺。一言针芥如旧。识已正切引领。忽闻乔迁西安。虽地隔匪遥。其奈失我。所天别去。咫尺千里。伫想用劳耳。然镜心陈迹。良悦于中。不以形疏致澹。悟涉则亲。所以暮云春树。企仰殷殷。不能不借楮伸讯也。春风保爱。会晤何时。

　　复刘介庵太史

　　乡也枉顾广教。获聆惊世绝俗之论。舒啸于苍松翠柏之间。朔风骤至。万籁俱响。霞明渭水。雪霁终南。满目真机。非尽心上士孰能领略。护法胸罗万象。触处洞然。会境物为自性。收诗料于目前。一一从毛锥子上放光射我。至令泉石辉映。山鬼惊号。感佩悠悠。别去咫尺。闻问少通。景行高山。徒增怀结。想毕郢为秦中胜地。得紫谷和尚阐化于其间。又得护法极力匡持。可谓灵山有约。宾主相得。不慧德虽有惭而亦不愧其居之有邻也。愿护法诗酒之余常当借座紫老。不可吝惜宝带而独让苏长公也。仓卒裁复。不尽所言。

　　与张稚恭(四首)

　　拙思一册。录尘郢削。间有可裁者。祈不吝绳墨。其不可者去之。幸无结喜欢缘而令我心眯也。借骊珠一耀。顽石顿令生辉矣。荷荷。

　　　　　　又

　　不披俉来者有数月许。日望嵯峨云树苍然。其遐思为何如也。自归。饱饭闲眠。无所世事。思再欲与功甫居士说上大人。可能税驾。得相过否。

　　　　　　又

　　昔有越僧慕吴中唐高士画。以纸一幅。作诗寄之。诗云。寄将一幅剡溪藤。江面青山画几层。笔到断桥流水处。石边添个看云僧。唐读诗。欣然挥洒。如诗意以复之。不慧近日获茧纸一幅。依模脱墼。不能作越僧诗。得随意挥洒幸矣。冀即惠爱。何如。

　　　　　　又

　　自违台教。▆集心茅。企仰斗山。寤寐频劳耳。前虽晤颜。以他事匆匆别去。愚衷未吐。郁郁至今。不得不白之于护法也。向承雅谊。以兜率见召。是以蚊负泰山。实不胜任。入院已来。山门无补。有辱明鉴。赧愧何如。彼时疾欲告退。但任当年现役。未敢启齿。所以委僧住持。办纳国课。恐贻累他人。故延至今日。现年已过。得进言者。不慧久居方外。尘事少干。岂能学稼而困于老农者耶。祈护法垂兜罗绵手。放支亭之鹤。令得翱翔于云汉。则感戴万万矣。恃在知爱。率草奉辞。另招僧住可也。含毫情塞。诸不申具。

　　与张水岩

　　晤教还山。满拟行期尚远。俄传明日遂行。俶装何太速乎。然此行有可喜者。南州狮子窟也。丛席轰轰。到日可姑置。尘习税驾一参。倘能如商英老踏翻溺器。及第心空。得个禅状元。归来庶不孤此一往。松陵。重邑也。既佐令叔。必有所司。唯酒无量多失。是戒也。兜率院事想付托得人。驾行矣。不获躬趋。祖饯为歉。溽暑道长。伏惟健反。

　　与华州怀雅社诸公

　　甲寅冬。晤众护法于西郊之映雪堂。数载积悰。未摅万一。而暮色促人归去。念别已来。指又三屈矣。烽烟日作。音问少通。每于风晟月夕。遥望少峨。惟有驰想耳。料个中人虽处尘劳烈焰中。自有一段冰雪襟怀。超出乎世外也。向有俚言。今已灾木。便附二册供诸公一笑。幸勿投之水火。倘社中近有新裁。不妨远一寄我。

　　寄张水若

　　别去日月如驶。载及有余矣。道途修阻。音问久疏。未谙体中何如。霞瞻永叹。伫想用劳。八月初旬得手教。披寻返复。恍若晤颜。洵以越俗之标独恬世外。令人欢足方寸。但云佛法未到圆明无碍时。觉尘务撄心。未为乐耳。此诚于法不苟。出语无妄。此事须是尽情放下。单提话头。向念才起处既便照破。久久自然打成一片。于应事接物之际。如镜照像。如鸟飞空。随处发生。当处灭尽。任他尘务冗来。有何撄碍。所以杨大年。张子韶。赵清献。冯济川辈勘破世间这等勾当。都来一笔勾销。能真履实践。到与么田地。得大自在圆明无碍者。只是个放得下耳。足下直将话头二六时中。动静闲忙。折旋俯仰。默默提撕。但与么做去。心期满处。蓦然冷灰豆爆。不患不到古人地位也。兜率赋重差繁。难以支应。已解院事。近日迁居广教。义真来吴。肃裁奉闻。余不尽祷。

　　复圣泉沧涵和尚

　　前辱纶墨。问老人信息。虽传言纷纷。尚在芒昧中。未敢为确。闻恒崖春中又复往洛矣。风穴去此只千余里。虽间关修阻。然商旅往来。亦可顺寄。昨岁有书数番。年余并无回音。不知有何故也。适慧林来复。承教示存。问过厚。感愧益甚。恨身不生羽。无可奈何耳。比来法运艰险。人心忌刻。桃花风絮。逐浪随流。幸吾兄高尚其志。法门始觉不孤。如弟僭妄。取笑大方。不无仰愧龙天宝界。讹传萍踪难定。亦听之自然而已。▆人信息嗣有的音。自当驰报。此复。

　　复张稚恭

　　日外与令郎遇诸涂。倾盖数语。分袂各去。一西一东。未闻出疆消息。昨抵暮问松持书到。始知有松陵之行。读寄别诗。真不啻牟尼晃耀。光照三千耳。初住广教。人事冗繁。不获躬趋。歌骊此心为歉。勉强续貂。专僧代饯。想以方外见爱。恃不我较。归期何时。原头日望。不尽依依。

　　与灵石任水庵明府

　　甲寅冬。幸晤护法适荣任山右。骊驹载道。不慧亦返。策惘中念别已来掌指四届矣。屡欲裁候以间关修阻。云树之思只望河分注耳。岁一之口。偶贵治民客于西安者。询知德政洋溢。生佛争传。不慧不觉舞蹈生欢。盖护法明良会遇之时。乃我苾刍林泉依凭之日也。如风穴祖庭。承护法金汤之力。法幢兴起。二十年来祖道重光。后值护法出山。先师于丁巳四月亦抽身长往示寂。新蔡讣闻想备悉矣。先师与护法交称慕逆。平生道行唯护法最为详悉。其塔上之铭非护法大手笔则不能尽述也。未谙雪兆兄曾诣彼请铭塔否。因便肃函。以致遐思。附拙刻二种。里言二律。恃在知爱。敢陈刍薨。惟冀台鉴。不宣。

　　复李雪木先生

　　不慧粥饭庸流。长日闭门打睡。何乃枉驾辱顾。兼护伊蒲。不惟饱德而饫。教开茅。益我良多。复贻佳什。韵制兼美。不减盛唐。来教索和。是欲匮嫫。毋于文茵而比妍娵闾也。恐负雅谊。只得勉强塞白。诚遗笑不恤。附拙刻四种。祈罢琴书时省览。亦有补益扇书乏笔。秃头报命。真衲僧本色佛事也。呵呵。

　　复吼林鲸侄禅师

　　客岩冬。邂逅于药王祠。水乳针芥。不期而合。此亦大有不可思议者也。别后常怀道爱。中心不忘。近闻长安士庶赖公婆心。拯拔钳锤。肯綮人人知有向上事。诚为正眼豁开。津梁有在。不独障回来学之狂澜。即斯世之大光明幢又在。大力躬行兴起是所望也。佳刻领到。谢谢。此复。

　　复孙克明居士

　　别久深思。言不能喻。昨接翰教。始信于吾道渐有进益。但云不觉意路邪行。无绳自缚。何能久久亲近。动静一如。为叹者诚知居士向道之心甚笃耳。不觉意路邪行。邪行者谁耶。觉邪行者复谁耶。无绳自缚。尽大地是个解脱门。谁为能缚。谁为所缚。既知无绳自缚。何不索尽一放。做个洒洒脱脱汉子。自然动静一如。资生产业。与实相有何违背。又云当施何法于乐地。顿销意识之岐踪。殊不知我此法门元无一法与人。元无一法系缚于人。有何意识之可销耶。销之一字便是岐踪。不见永嘉云。无明实性即佛性。幻化空身即法身。法身觉了无一物。本元自性天真佛。唤作天真佛。早是画蛇添足了也。居士留心回久。惟冀不忘初志。于二六时中动转施为。折旋俯仰之间。孜孜参究。毕竟是个甚么道理。用心日久。蓦地打失布袋。方知与不慧无纤毫间隔。而与从上佛祖同一鼻孔。同一受用。何必久久亲近然后为得乎。以居士向道真切。临池不觉葛藤如许。若约衲僧门下。未开口已前。早已错过。放居士三十棒。待别时来吃。嘱嘱。

　　与华州刘碧瞻文学

　　畴昔过我。承教承惠。谢谢。兹者传闻足下闭关礼斗。不慧喜不自胜。故肃裁相讯。果有此事否。盖闭关一事。非涵养深粹者。甚为难得。于尘劳扰攘中发此清净心。甚为希有。虽释不可与道。门庭各别。深浅不同。然理无二致。岂可固执。殊不知心佛生从来一体。儒释道本自无差。不慧亦不曾读老庄。看丹书。已知大丹在人身内。于他家门户不敢言。窥其堂奥。但据实而论。足下儒者也。以神仙为何如人。要知只是个凡夫中脱略自了的汉子耳。亦不易为。历观古今。多少英雄豪杰之士。被贪爱两字缠缚一生。竟勘不破。尽摆不脱。足下夙有根器。毅然杰出。能破尘网。竭爱河。翻转面皮。要向沸汤中结冰。火焰里生莲也。要做个脱略自了汉子。可谓出他英雄豪杰一头地矣。但迩来正法难扶。邪法灵验。人多易惑。不知足下遇人何如。若论指示。如医师治眼。金錍刮膜。稍有差池则睛破矣。非同草草。想足下所遇得人亦不得而知之。今既入关。只看平日做的是甚工夫。勿论仙之成与不成。丹之得与不得。只管实朴朴做将去。如客久思乡。今日一程。明日几里。自然有个到家的时节。若是我衲僧门下。亦不用讲玄[乳-孚+牛]说。刀圭论火候。向这臭皮囊上作活计。直以天地为炉。阴阳为炭。以四时八节。二十四气为药物。使飞廉鼓鞴。元气吹嘘。将四圣六凡于中千煆万炼。久久炼成一颗牟尼宝珠。放去收来。纵横无碍。辉天鉴地。耀古腾今。任从上通有顶。下极空轮。无一物违背。无纤毫间隔。有情无情。唯一无二。既情与无情。惟一无二。则人人皆仙也。有顶空轮。毫无隔碍。则尽世界皆关也。人人皆仙。又有何仙之可成。尽世界皆关。又有何关之可闭。到这里足下▆信得及否。若信得及。迨异日打破关来。向甘露杖头通个消息。附偈一首。真仙元不在关中。了得身心万虑空。蓦然觑破关中主。大地何曾碍己躬。不慧如此披陈。不知有当于高明否。请谅裁之。

　　与鲁子雅征君

　　客岁秋仲。聆高论于醉竹精舍。如倾甘露水。沁入鄙人枯肠中。寒漏顿洗。瞻侍未久而明日遂行。仰止之思徒劳梦寐。近闻维摩丈室一切屏去。不惟截断诸方大士舌头。而宗社翘然有望。庶不致寂寥耳。前阅拙稿。聊以适性。非敢与于风雅。幸不弃水火。箧以持归。未卜郢匠于闲暇时肯为我一运斤否。曾诺引言。未卜中山君已惠然否。兹因老人欲返风穴。目下起程。不及面辞。专僧代讯。祈将原稿付僧带回。候异日图晤中谢不尽。

　　与雪石和尚

　　久沐慈云。未获躬领棒喝。中心郁结如有关然。春时过汝。虽晤法颜。以行脚匆匆。不及款叙为恨也。在吾儿同风千里。目击道存。必不让温伯雪子。兼承祖饯。泛爱过隆。缅怀雅谊。怡怡然兄弟有不能忘情者也。附便声谢。意不尽言。

　　与雪兆和尚

　　阔别稍久。眷与时长。梅影到窗。渴怀增叹。向闻请主鹤林。奈执侍匏系。无由以听狮音一吼。抱歉。何如承翰开读。始知彼方大有胜缘。学者云从。风附于老人法道。在吾兄克振矣。愧不能置瓣香于座前。返辱厚贶。令人受之汗下。却之又非。所以事长者谨拜登谢。藏经阁于旧岁八月兴工。今冬想欲告成。不识愿从人否。至于普同塔犹未动着。倘异日经营。自有裁报。老人饘粥甚健。勿烦远念。春风和煦。惟冀顺时保爱。法门幸甚。此复。

　　复张太阿明经

　　耳足下名。闻者久矣。昨过襄城。获遂披云之愿。知足下从正信中来。不为簧鼓所惑。心甚忻羡。辱来教参父母未生前本来面目。留心者二十余年。然时下像季得一二霜丰道骨。卓立于其间者鲜矣。唯足下具决定信。必欲发明父母未生已前这一着子。盖夙薰般若苏长公黄山谷之流辈也。阅制首山序文。渊泳思长而词坛赤帜。艺林锦绣。诚为足下夺其标矣。其中机缘。典雅称旨于尼山少室。一门超出。二十年来固结于胸次者。彻底掀翻。向人得不为般若社中之英灵汉子耶。若是父母未生已前这一着子。直须芟却葛藤。飏尽壒　。正好来金粟手里吃痛棒始得。

　　与冲涵和尚

　　将接昺颜。萍遽东西。俶装仓卒。叨爱未谢。歉也。何如归来山间。打盹而凉燠。忽贸迁矣。审乌兔刹那。复形无益。驽骀自鞭。深愧不前。恐负吾兄知遇之先见耳。远在千里。音问久疏。幸虎哲二兄南去托讯猊床。起居安乐。天道亢阳。惟希珍摄。临池东望。怅矣神飞。

　　复义真禅友

　　古云守道为难而行道更为难也。弟虽不能行道。幸以甘苦淡泊自处。亦不幸以甘苦淡泊自处谬为俗子虚誉。遂囮生事者所忌。以至此谤。使弟如三家村里扮社火。涂脸执杖。随群逐队。焉得不为人喜而安其寝处乎。所谓定业固不可逃。然见怪当不以为怪也。付之一笑。

　　与紫谷和尚

　　暮春枉顾。极欲覆讯猊床。忽闻已返灵源。虽哲人知机。世出高尚。使弟追从。无由想念。悒悒劳心。无已不知。当为何如也。

　　与断峰和尚

　　春中入关于华阴。曾草数行讯候。今逾四月。弟近处华州甘露寺。无可为吾兄道总知。涧饮水食。痛惜秋霜。非敢妄及。滋味深长。惟恐酸涩。为人所弃。取罪法门。耻玷知己。此弟素日志也。回思吾兄。坐曲录床。拈无生棒。虓阚汝南。人天钦仰。于老人法道顿觉辉煌矣。

　　与▆峰和尚

　　柳新桐落。驹隙易驰。尊体近来起居安乐否。弟春中至华阴。会孙明府道及与吾兄总角交好。别去二十余年矣。急欲与兄一晤。甚为悬切。附便达知。弟近况暂息甘露。依山傍水。似可支折脚铛子。不知缘分何如。或坐具得展。虽啮雪饮冰。弟之素志若谓静居自乐。正不如处闹蓝而为明眼者笑也。

　　复雪兆和尚

　　甲寅冬。拜别归秦而烽火日炽。数舍之内间问不通。况千里外乎。昨岁三月内月庵东来。得兄书。始知先师圆寂将期年矣。此时号天叩地。悲无所益。空望雪山。徒有菀结。恨身不生羽。厥途无由耳。幸泰阶稍平。将欲东向。忽慧圆西崖二僧冒暑远来。闻金粟中涵兄讣音。令人如冷水吞符。肝肠不翅分裂矣。连年来何吾家门不幸之若是耶。及读手教。以金粟门庭恐为峰落。光师塔须人洒扫。欲以是任督责愚弟。然此事非小。当择有力可克其任者。况同门兄弟亦多。如弟樗材。兄素委悉。迩来气力寝衰。精神疲瘁。又新住炖煌破院。正营修葺。岂便告退。中有可议者唯先师灵塔急欲拜扫。情出两难。意欲以沧涵兄代理炖煌院事。不知彼意如何。倘肯慈允晤颜。则近使旋肃。复不罄愚衷。统祈心照。

　　复宋子勉郡丞

　　计别足下于辛亥之春。合壁不停。忽焉十载。南北相警。鳞鸿间隔。无从申候起居。劳望情深。未尝暂拨。先师圆寂。贵刹承令祖与足下极力匡持。后事周详。二天之戴铭镂心骨矣。今泰阶已平。正欲东驰。惠书远及。如自九天而下。开缄展读云。令祖仙逝。冲涵兄亦西归。此时虽方外人不能如铁石之无泪可下耳。痛何如之。禅林虚席。恐日久寥落。远召不慧以为住持。况先师门下荷法者众。当循序推举。此非细事。如不慧腐材朽。弃奚当兹任。至于先师塔前。必躬趋拜扫。专使旋肃布祗复。伏惟鉴照。不尽披宜。

　　复紫谷和尚

　　弟碌碌庸材。滥厕僧数。法门无补。实足骍羞。屡蒙吾兄慈光惠照。遂麻幸直而中心不胜感激。故以道谊为睹。不以世情分别者也。夏初不料有金粟之命。事不容己。本欲趋座奉辞。再瞻眉宇。闻法体欠安。恐起居过劳。不欲相烦耳。已具片纸申意。俟行后方便上达。何期翰贶先辱。五内衔私。百朋荣藉矣。及读来教。谆谆以先师是念。足见兄平日爱弟之心而数年相知之雅。痛切相关。诚仁人长者之言而弟涕泪悲泣。敢不拳拳服膺也哉。弟愧列陈人。何足为兄挂齿。况法道垂秋。虽郑雅相乱。朱紫混淆。在明眼人自有高鉴。此时冀吾兄正令全提。坐断三秦。障回百川。有何妖狐精魅之现形耶。扇头佳什。字字琼瑶。谨登载道。奉扬慈风。余珍完赵。秋风萧瑟。善谢故人。顺时保爱。法门幸甚。人天幸甚。弟亦幸甚。灯下草复。不能罄臆。弟行矣。望南瞻礼不尽於邑。

　　复雪兆和尚

　　客秋至山。讨扰常住。兼领法诲。建后东驰。翘渴日西。想吾兄春秋鼎富而腹疾。未尝不在弟心中也。不审比来何如。正念悬切。坤潜二公至。开读翰示。如晤对一室。询知腹疾大愈。弟不胜喜跃。矧风穴祖席。光老人开建之道场也。关系甚重。非吾兄孰能撑持。须善珍摄。为法门幸。常住琐末。悉委执事。不必过劳。至于眷属。又当绳之以规矩。不可以幼而溺爱。恣纵放肆。异日蛊毒丛林。为害非小。况佛法下衰。祖途荆棘。典型后学全在吾侪辈导之以礼法耳。礼法一坏。祖道不复整矣。后学当何以取。则弟深虑之。致言逆耳。谅不我较。闻木庵任护法。解组归来。烦为致意。先师塔头于初五日已拜扫矣。为事不周。简亵来便。辱贶拜灯末品。谢非笔墨所申。春日和融。顺时自爱。寸衷耿耿。心与书驰。惟祈原鉴不备。

　　与纯哲和尚

　　向来野鹤云踪。散诞成性。一旦置之城市边头。如生猿入槛。束缚不能自持。从冬及春。送往迎来。日无暇晷。执事人尚无闲工夫。未及讯候而翰贶俨然先辱之。实增赧愧矣。昨会汝阳丘护法。云法体欠安。适坤首座至。询及已愈。弟心少慰。特遣休一知事代礼猊座。恃在同条。不敢作套。不腆为大众小食之供。春日载阳。密云不雨。祈吾兄加餐自玉。珍重未一。

　　复坤野▆▆禅师

　　五月十二日了凡禅人持令师讣音到山。不觉闷绝。躄地五内。何啻崩裂。连年何吾家门不幸之如是乎。昨春冲兄姑趋寂。今夏令师复归真。二载之间哲人相继隐沦天地。岂真遂闭乎。况祖园凋弊。得令师克振而兴起之。以为先师法道不坠。后学典型有望。何遽舍我而长往耶。栋折榱崩。不胜有将厌之叹。所幸者公辈凤毛济济。后事安详。令师为不亡也。但为人后者。在丕承先烈为孝。不以隆崇仪供为美。凡事当主之以静。吊问经营不得过劳。虽然魔强法弱。公辈以孱提任之。法门事重。各人自有一段光明。不可令他人借为口实色斯举矣。在集宜翔。想公等自有高见。时当炎暑。不及趋吊。俟凉秋当图奠扫山门。大众统候起居。余不尽言。此复。

　　与广慧纯哲和尚

　　春中讯座。后入夏。音问寥寥。未审法体鲜健何如。属今紫薇霞映。芳槿荣敷。当火云烧空之候。适兄毗蓝降沐之时。疾欲躬捧金盘以附人天之末。值道路水淹。芦航乏渡。特遣侍僧代为华祝。惟冀寿量期龙猛之年。甲子逾赵州之算。福造愚弟。利彼后学。庶滹沱涨拍天之雄浪。汝南扇匝地之真风。是所愿也。一芹将意。囊具别幅。统惟慈照。不胜神驰。

　　与宋子勉

　　前论丈室东客堂仰棚今已成就。欲得一屏以遮墙土。大则室不能容。小则难称其处。须是合乎中者。量有尺寸。又要雅素。不宜绮丽过当。得扇面者可须看过发来。免至往返。此实。

　　与关内众居士

　　鲖阳风土。大约米少麦多。食用与关内同。地平水浅。瓜蔬颇贱。所产亦佳。常住园圃辽廓。若肯勤植。则不少菜吃。未至蔡时。岁亦颇歉。常住空虚。幸今夏麦收。诸庄租稞取足。及到蔡日。人境觉倍常矣。即今谋建塔院。镌铭拓基。似有可成。但步出林塘。引领西望。不无怅然。近来饘粥稍健。只是人事酬繁。不审何日得于终南深处。缚个茅棚。支折脚铛子。煮和罗饭。作休老计也。

　　与知还禅友

　　去岁风穴晤对。杖笠匆匆。戒途握手山前。人情恋恋。有不能自已者。使谷口啼鸟。岭上苍柏听歌骊而转增愁剧矣。别去过襄城。望首山汝水东流。沃野千里。回首，白云莽苍则近，犹疑身在锦屏风前，翠岚亭上也。飙风可御，缩地无从。幽梦遐思，不尽怅▆。

　　与沧涵和尚

　　新蔡去汝州七百里，如隔辽海，杳不闻风穴信息，未审吾兄近日起居何如，大众各安否。此间虽煨大麦粥，煮蔓菁菜，聊复粗遗，不以为忧，独以学者不肯死心学道为忧耳。法社寥寥，良可浩叹，奈何奈何。吾兄久为众望，门下象龙济济，当有逸群越格者，先师法道自是不孤。如弟顽钝下材，主斯大刹，加以修理塔院，搬砖弄瓦，日无暇晷，忙忙落落，后不知作何折合前语。山主言过，俟塔院告成，三年志满，欲以虎堂兄相代。彼则默然揆之，意在两可之间。倘遂其志，得一粗笨行者，挂破帙袋，槜楖栗杖，相从于苍崖翠壁之下，就窟为宅，倚树为门，石床草榻，晏坐其上。食松花，煮山泉，亦任猿啸鸟啼，鹿游豕伴，竟不知是何世界也！快活快活！不审可有此日否？遇便作此报书。匆匆不尽。

　　与青门全孟元文学

　　疏远教范，凉燠迭更。缅想丰神，恍然白云天际。时对秋水碧潭，空林明月，益增遐想。昔者托迹青门，久衔顾遇，荷以兰臭之知。不忆有金粟之命，辄叹莲飞，事在万不得已。然知我心忧，谅不过督。自到彼处，即料理先师塔院碑铭。地乏铁笔，不能镌石，日夜焦思，所以旷焉闻问。耿耿积怀，寤寐难写，兹遇便鸿，肃此布悃，讯候崇禧。倘缘弗罄，再得把臂于青门，啸傲畅游，亦未可知也。前嘱拙稿附来，祈郢削为感。临楮拳切，不尽欲言。

　　与张子敏众文学

　　不聆音教者期年矣。每怀风度，未尝不在羹墙寤寐间。想迩来德业闻望，慧祉洊加，自不在余饶舌也。昔主炖煌，承大力弘护，实三生之缘，非偶然尔。忽有中原之行，孤负良多。谅仁者爱人，必不以此而督责我也。因僧回秦，特笺讯候。不知何日再聆音徽，坐春风于程席中也。善谢故人珍爱，自摄远在千里，不尽所怀。区区之意，统惟照鉴不既。

　　与张水若

　　客岁秋风落木时，拜违光霁。刹那间黄菊又媚荒▆矣。始知方外电光，人世石火，尘寰信非曲谈也。然高明之宇，冰雪之怀，时切左右。但别时尊体欠安，不审近况珍摄何如？关内十载，承令尊老护法不以形骸为异，相视莫逆，而执事者又能留心内典。二世雅爱，感遇益隆。遽尔萍分东向，鳞鸿悬隔。悰积乃怀，徒结梦寐。兹因羽便，聊布阔衷。微物侑缄，伏惟昺鉴。临颖神驰，不胜怅惜！

　　与董斗垣文学

　　曩时驻锡炖煌，久叨光庇。匪但勤事供养，兼能倾心向道，竭力护持，可见不慧与足下夙有胜缘，真大不可思议者也！昨秋东行，亲承祖饯，复办先师塔，供斋金，种种厚道，感谢不尽。畅涤契阔，星霜一易。但新为住持，琐务氄集，曰欲裁候，因循至今。怠忽之罪，愧怍万万矣。言念肺腑，寤寐为劳。兹以鸿便，肃候兴居。情绪依依，临风不既。

　　与紫谷和尚

　　关内古今称名胜地，况终南山水，富甲三秦。十数年来，得吾兄高竖法幢，宗风丕振。不惟西方缁素知所景仰而洗其凡陋之习，即不肖弟亦得依附末光，藉以扬眉吐气，激昂于其间。遽尔壑舟东移，承兄慈诲，多方提奖，兼以厚赠，感刻不尽。别云一载，道阻且长。不审比日起居安乐否？少病少恼否？众生易度否？不令吾兄生疲劳耶？悠悠遐思，何可喻也！汝南连年荒旱，今岁稍改饥色。真俗景况，较之长安，霄壤悬殊矣。至于鲖水，荒残更胜。唯兄二严称足，不居难处，如弟则身经目击矣。断崖回借楮申讯，金风体露，善为调摄，法门庆幸。谢私之语，非笔墨可能尽也。伏惟慧照弗备。

　　与愚参珍侄禅师

　　炖煌二载，得贤契协力，毗贽顾厚益隆。感激万万，星聚萍分，忽已再更岁籥。每一注念，渴想西驰，不审比来法幢何若？河南连岁水荒，光景狼藉。今年麦收，鸡皮稍展。较之关中，如在睹史多天。但不知何时铁枷卸肩，再得与贤契纵步于五冈寺前，望终南而拾翠色耳。

　　复李孔门文学

　　客冬心一来蒙扎远惠。痛念炖煌修造中止，仍复荒废，再召不慧重整理之。深衔道谊，愧不能承当。但年运已往，世机日薄，揆之时事，必须待缘。若勉强行之，恐孺子学趋，鲜有不颠躜者。自入金粟已来，任大责重，众广事繁。经昼筹虑，形神日敝，岂能再工土木而兴建大刹乎！若夫终南佳气，中峰瑞烟，常以为怀，正不知何日得把茅其中而息此疲劳也。奈何奈何。

　　与问松禅人

　　关门一别，瞬息两年。知参学之志未去于心。彼时不唤尔随行者，以尔修造初营，恐中止而退十方檀越之信念耳。于今料已完矣，趁此色身强健，正好勇往向道，不可以些子小缘而弃掷大事。况人生有涯，世法无尽，岂可以有涯之身而谋无尽之妄乎？急来金粟，再加磨砻，一决生死之疑，以快畅生平。勿负尔幼年出家参询之初志也。吾年日衰，诸事冗冗，粥饭大不似前，齿摇发脱。汝闻岂不惧乎？断崖回素，直笔附寄。望望。

　　与省然铎藏主

　　忆癸丑春，不期水乳针芥，自然契合。法缘共聚，南北相从者，十有余年。偶尔备员，金粟洒扫，萍梗东西，花开花落，倏见两度矣。想石火易驰，晤缘难必，此中剧怀，不无耿耿。未审近况起居纳福否？眷属易调否？鼻孔增进否？汝年虽高而气尚壮，身尚康健，于道尚能勇猛精进。虽不曾形于言句，观其疑情愤愤，只欠喷地一下，千了百当耳。宜勿堕初志，勿废前工，极力参究。果到水穷山尽，自然知眉毛元在额头上也。至望至望。

　　与知所觉都寺

　　关中栖迟，十数年缘契而长远不退者，唯汝贤师徒耳。偶然召主金粟，不得不往。特过宝界相别，未获晤面，遂即东行。忽逾年矣，至今心尚忡忡。想人生天地，固如逆旅而会少离多，不无落世见之有，可慨也。金粟法席，声光赫赫，体局既大，所累匪轻。兼之久经废弛，四来者广，土木兴工，日夜筹画，精神疲困之极。再求与汝步泾川、看桃花、到原头、问竞渡，一息洒然，不可得也。吾齿亚于汝，近来齿非软不能食，目非镜不能书。老景逼人，窃自感之，不知汝齿目何如。衲布一端，千里遐思。后缘会晤，未卜何时也。

　　与汝宁熊恕雯太尊

　　辽教近一载矣。托庇棠阴，山门镇静，缁行清修，铭感之私，亟佩二天。方外人未知所报，唯于晨昏焚香合爪，冀佛光默相，起居多福耳。时及阳止，紫气盈西，适真人悬弧令旦也。躬宜趋祝，圣制期临。谨采一芹，专僧代献。九如之颂，对钟鼓以称扬。五福之畴，冀霞杯而溢露矣。稽首晋椷，伏惟鉴亮。不宣。

　　与汝阳丘象屏明府

　　前光贲敝寺，辉映泉石。念别去日月如驶，倏尔裘葛相易。每于清灯静夜，追忆丰仪，亹亹言笑犹在风沼月树间也，令人喜而不寐。瞻台星光耀，想护法近祉，自是永膺夭眷矣。新蔡新任于公，亦继美芳躅，护持山门。乃护法春风嘘及隆护之厚爱也。谢谢。岁聿云暮，切有蒹葭之思。肃函讯候，不尽愚衷。

　　与汝宁刘君佐别驾

　　赤霞东映，紫气西来。遥知岳降生甫及申矣。某散木疏慵，久阔趋候。大护法惠泽覃敷，泉石蒙庇。在金粟樾荫良多，不胜感佩。兹逢星辉南极，无能跻彼公堂。元效曝献之忱，用代冈陵之祝。谨椷尺素，借引寸衷。仰冀台照，幸惟鉴原。

　　与刘叔子进士

　　三春霪雨，夙痾顿发。药不即效，痰嗽日深。惟匡床垂坐，专务静默为养痾计。适雨霁初晴，瑶章忽降。时一讽咏，如游琼▆玉沼，问风韵锵然，手不能释。读未竟而夙疾▆然矣。尝闻杜诗去疟，信不诬也。愧藜脏藿腑，其如绣口锦心，益感高谊。敬步来章，但不能如题，聊以押韵而已，不可曰诗。投瑶报木，深有耻焉。祈喷饭为幸。

　　与纯哲和尚

　　蒲柳惊秋，年与俱逝。一事无成，两鬓颁白，已忘贱辰之届期矣。辱劳系念，厚贶远颁。却之至罪见外，受觉汗颜滋甚。谨登二种，焚香烹茗，以志不忘。使旋肃复，尚容专谢。

　　与钦一耆德

　　连日苦雨，履无所之，唯与竹榻蒲团相伴。久则眉毛作祟，一茎千斤，当何以遣。取架上传灯，对窗展玩，魔军之伎果穷。适有僧自六安来，送茶一封，云仙人冲社前采者。命行童以雨水烹试尝之，味极甘馨。其质细而蒙茸，其色微而净白，与蜀之雀舌相类。公性嗜茶，必能辨得真味。故分作二分，一分自用，一分奉公。近来懒慢辍吟，不能有作，特借佛印寄东坡茶诗云：“穿云摘尽社前春，一两平分半与君。遇客不须容易点，点茶须是吃茶人。”公当如诗意，勿为龙团称屈也。附笑。

　　与虎堂和尚

　　昨岁秋杪，自风穴早发，过上刹相讯。十数年积悰，万未舒一。以进院期促，仓匆告别。未尽所怀，至今使我心痗。自进院便打入闹蓝，诸事繁冗，未暇通问，中心耿耿。不审比来法祉佳胜何如？山中无事，想与衲僧辈觅紫度火，问数插锹，演大般若，作大佛事，保等高尚！此间刹临城市，地辟林塘，往来投闲游客，不啻半日而竟话终日也。又以先师塔院营建经心，弟之骨瘁神疲，较前大不相侔。每尝注念丰仪，恍如左右。不知兄亦曾念及弟否？向过山时，为潜辉忘失，故道引入深菁。旷泽之中，木荫蔽天，草长过人。东西无分，南北不辨。斑斓之石似虎而惧入，蟠曲之藤惊蛇而塞径。叶分微洞，日影散星。松崖瀑挂，水涧云腾。逐树鸟鸣，成群猿啸。注目聆音，意恍神摇。梦耶觉耶，武陵之记桃源得非若此者耶。忽闻人声，山鸣谷应。寻声拨草，手足顿劳。越涧攀萝十有余里，始获故道。回视迷处，真如梦觉，而日已衔山矣。循途而前，未出山口，天地昏黑，晦如墨漆。幸拄杖识路，约二鼓方抵文殊店。想人生会合之难，有不可容易得者。兹因问石禅子，远诣座下。资性只得其中，如其可教，收之以供中瓶。秋尽初寒，伏惟保爱，为道自重。幸甚。

　　与哀辉生文学

　　雨霁初晴，水光树色可佳。时拄杖随二三子纵步堤上。石苔新翠，花点落红，如绣锦茵。兼以鸟声在树，鱼跃深池，触目会心，天机活泼。愧无谢眺惊人句以涤其枯淡耳。即今坐微笑亭子中，特邀七步才收入诗料，以这画工神逸之妙。不得推泥懒步，以至佳景寂寞，而笑吾侪辈不能得坡仙游戏三昧也。呵呵。

　　敲空遗响卷第五(终)
嘉兴大藏经　憨休禅师敲空遗响


　　憨休和尚敲空遗响卷第六

　　关中张恂稚恭编阅

　　益州记室继尧校订

　　尺读(下)

　　答刘叔子进士

　　适示手教，以总河观风诗赋歌词之题属，不慧以文之。然不慧释者也，乃临济儿孙，岂知做文章、作诗词耶。间或有见于纸墨者，不无雕虫篆刻，一时之应酬耳，随手即云散鸟没，安能并文场之士相埒而至其推敲乎？可发一笑。况不慧中无异材，幼而学佛，文字亦非吾家事。固应世行道，不过借为酬酢，非专学以资事业者也，足下以不慧为知文则谬矣。冀当知我于文字之外可也。不罪不罪。

　　与净音西堂

　　岁聿云暮，大雪连宵，平地深二三尺许。森罗万象，尽被活埋。可嘉处法堂前大小桐槐梓柳，条封干闭，缀枝似梅，覆庭如玉，莹光交映，如大梵天网罗幢。时呼行者拨炉火，烧榾柮，扫雪烹茗，啜之果味异平尝。援毫呵冻，书雪偈四五首。一段现成公案，无人领会。特召尔来，为概诸人道破。

　　与刘木斋先生

　　不慧鄙人也，学佛未能，岂能学诗？然禅余之暇，间或效颦。如鸦臭当风，故不存稿。设有则焚之，所以平日未尝有一字见知于人。适瑶篇见贻，三薰捧读。杜旨雄浑，李词俊逸，当代骚坛称独步者，吾见其却让也。什袭笥箱，永为山门宝玩。若不慧笋蕨肚肠，肤浅俚陋，穴藏蜣丸，敢出与明珠争耀。既辱知爱，僭笔续貂，幸勿见责。荷荷。

　　复刘木斋

　　疏违台范，梦想频驰。倏奉教书，如从天降，始知从渤海旋也。询使沿途动止吉祥，幽人与有喜焉。兹者葛将轻体，荷始擎池，芳树流莺，丛兰芬砌，月影池光，松竹交荫。此时此景，欲得老护法来共坐幽篁深处，向麈尾上一挥，了却这段公案。不审老苍头肯肩过篮舆否。

　　复青门全孟元众文学

　　昔主炖煌，法幢崛起者，皆众护法金汤之力也。如不慧朽栎，无似之夫，何禅宗教，能益增四众之忻慕▆？披读来翰，溢美过常，内愧犹深。索筇西归，重理旧案，语意讳切，有所缘者。先师肉身灵塔在彼，洒扫必以三年。圣门有心丧之礼，端木赐有庐墓之规。若以方外而废礼，则同于无父之俦。舍此则佛法何有焉？所以东行时以山门付托沧涵和尚者，即不慧之作始有终也。不料风穴虚席而沧兄出秦，致令炖煌冷落。故众护法有见鞍思马之感。沧兄虽量移风穴，闻山门亦嘱托有人在。众护法鼎力栽培，法幢自然兴起。人能弘道，良有旨也。况金粟山主赴选都门，尚未回家，庐墓期亦未周，岂可苟顺私意，恝然西归？于人谋为不忠，于弃礼为不孝。不忠不孝，何以为法门师表哉。众执事素以知爱见称，而一旦使不慧违礼悖法，获罪法门，又恐非众执事之心也。所以决不可以辱召命者，明矣。兹待少假，候期满有代，自当作不请友也。使旋申意，统惟鉴谅。此复。

　　复张子敏文学

　　久阔德音，殊深渴想。专使至，辱示手书，如闻齐韶奚啻，三月之忘味也。询知近况佳胜，信念益增，甚慰鄙怀。但以炖煌未了公案，促不慧速理归筇。重恢祖席，诲切谆谆，亦知方外骨肉由过于至亲者也。况金粟先师归根之地，炖煌不慧新住之坊，若以法源论之，则当洒扫于金粟也。不审以何因缘，承雅爱股股，而关中返有故乡之乐焉。所以客舍并州之叹，不无令人有遐思也。

　　复青门众居士

　　壬咸十一月十二日，心一禅人至，得手书，劳问甚厚，感愧殊深。询及众檀越动止修吉，甚慰渴想。但以炖煌废虞再邀不慧，至诚恳切。不慧果何人斯！有何因缘而得众檀越至此忻慕溢美者也？金粟先师灵塔在彼，洒扫焚修理之必然。至于炖煌，前以交代沧涵和尚。虽杖移风穴而山门嘱托有人在，众檀越信心极力辅弼，鼓舞首倡，未有不兴崇起色者也。不慧俟三年志酬，方敢与众檀越较西归话也。使旋布复，统祈原鉴，兹不尽言。

　　复涂吉吾居士

　　客秋，断侍者回秦，有书致意，不知达于居士否？昨心一来，远辱手教，过蒙道爱之深而溢美之多，不胜惋愧之至也。询知令郎游泮，甚慰夙怀。承念炖煌先圣古刹，法鼓寂然，力挽不慧重理旧案，谆切至再。不慧不审何因何缘而叨居士眷爱忻慕之若是乎。

　　复灵源紫谷和尚

　　十载素川，承兄不弃樗朽而无摩眷顾，教益殊多。深欲畏托邻光，老守渭滨。不谓专不由己，天夺我好。至今渴怀千里，梦寐频驰。昨岁冬月十一日，忽接来翰。薰香展读，始知谢事荐福，退居灵源，于中悲祖道之凌迟，法门之衰替，痛切至再。弟不禁凄然泪下，为之失声。大众一时西注，企仰高风。想如今顺水推船，热闹门庭者极多，谁似吾兄道丰德茂，法眼精明，烁破此等勾当而痛念及此哉。然兄善安颐养，精神矍铄，正宜砥柱狂澜，挽回末运，高悬佛日，为群生依怙，何得遽高卧林丘而逸然自适乎？如弟者菲躬眇德，滥厕法门，惶愧无地。至于金粟之命，以先师塔头不可不供洒扫。况近城市，边头在前，父兄辈尚难撑持，年来百事俱废。只缘敝山主之不谅与众宰官之不察，遂以弟充住持，何异蚊负泰山，又何必言。兄以佛祖风规人天巨筏嘉之，过矣！岂不令弟愧杀奚止，汗流竟趾哉。辱承以荐福相招，应奉尊命，但庐塔有三年之志，岂能如巴陵三语而撩起便行。况塔碑镌石未竖，塔院廊庑俱无，若弟行，谁与为任？俟异日志终有代，或可释此羁锁，得侍杖笠于千峰万壑间，亦未可知也。使旋附复，凭楮瞻驰。

　　复兴善愚参珍侄禅师

　　献云、心一二僧来，蔡承尺书，见及感佩良深。迨询法体近日佳胜，山门庶事倍常，喜慰不尽。如不慧鲜福寡才，居常安分，不忆有金粟之命。所以力谢炖煌，交割沧和尚住持者，已知有今日之迟留也。况金粟年来百事俱废，自入院迄今日无暇晷。先师塔铭将镌上石，塔院廊庑瓦木方集，尚未动工。凡百举动艰难，日夜焦思。正如触籓之羊，进固不能，退亦不可。岂能速转芦头，与贤契共操蜀音，唱绵州巴歌于渭水之滨也哉。不审关中缁素何幸而有此举。若心丧志酬，瓜代有人，方能脱却笼头，卸却角驮。东西行止，尚未可必。多承远念，冬袜领到。使旋肃复布谢，伏祈千万为道善爱自玉。不宣。

　　复若愚法师

　　曩于青门，承不弃外。以法门见重，待遇益隆，感刻之至，殊深于怀。时念别已来，星霜两度，石火电光，诚非虚诞。缅想德教，时增▆慕耳。献云至，远枉音问，恳切真诚，不无有千里故人之思。良以庐塔志必三年，俟限满有代，自当紧峭草鞋，与道兄再得论风幡于炖煌室内，睹花雨于兴隆座前，真一场大快事也。不识愿从人否。使旋肃复，不尽覶缕。

　　复董斗垣

　　冬月十一日，献云持足下书至，如从兜率而降。披读教示，莫不沥心沥血，以法门衰替为念。诚不忝法苑金汤、吾道之干城也。询及近况，动履咸亨，惟以长公子仙逝为憾，不无凄然太息。然又有说焉。父子本天伦至爱，故老杨舐犊，卜子丧明。情知士大夫之轻富贵也易，而断恩爱故难也。足下生平以道自守，身视浮云，我相不有，而于妻孥聚散，生死去来，等一儡戏耳。况有季子，足以承欢。若铁丝纲不破，徒自苦恼，蒿愁悲叹于九泉，何益哉。至于竖精进幢，扬道场幡，信念愈坚。此等高见，于道人分上稍有些子气习。即吾儒亦云：“夭寿不抵，修身以俟。”之所以立命也。出世妙道，风味自别，当宽以自慰，乐夫天命，复奚疑哉。金粟近来稍有起色，多承远念，隆情厚施。不慧即升堂剖判一上，蔡之人士无不嘉羡，又为金粟增一番教化也。谢谢。至若先师塔铭已镌上石，尊讳亦在弟子之列。炖煌虽请，暂不能脱身，必志终求代，方议行止。骡头斋金，如数收入常住。献云回肃，复并谢。临楮瞻注，万不一陈。

　　复本具禅人

　　心一来投书，有金粟老人之字，视之愕然。顷拆读之，始知尔之书也，已为沧和尚收录矣。可见师资缘分，各有相契。然既做吾家儿孙，当朴朴实实，本色本分，深蓄厚养，直待果熟香飘，龙天推出。尚不敢以法门自任。非但如今披狮子皮毛，作野狐精勾当，求名闻利养，俱为魔孽所摄，切不可效。当以法门为重，不可随群逐队，如正月十五扮社火相似，得罪法门，取笑识者。既守炖煌老僧与众护法书中教，一一栽培看道。尔当谦光下贤，僧俗平等，使内外宾主协和，而法幢自然兴起也。嘱嘱。

　　复涂居士

　　别来岁首纪四，年实回三。面目犹然，须发已皤。青门白社之间，杖屐行踪，无复问虎溪桥过矣。关中风景较之他方略为殊胜。每念玉尘清谈，还似金山语偈、解带留镇时否也？远辱瑶翰，以感业相招。不慧年来精神疲极，退鼓久打，意欲结茅深山为终老计。况金粟庐塔三载虽满，方议代席，不审可能交割以遂云踪野鹤志否。倘夙缘有待，后图再晤。湖颖书笺，千里寸赤，正不嘱寄语加餐耳。此复。

　　与虎堂和尚

　　前岁关石来山，讯书想达于座前矣。比日起居，山中自是佳胜。恨鳞鸿稀阔，无从缩地以叙衷私，用是寤寐为劳耳。金粟连年幸托福庇，先师铭碑塔院工已告成，常住废坠俱获兴起。虽于山门无补，较之昔日亦可代过。所虑者，金粟乃先师弘法扬化之地，而盛德大业赫赫巍巍在人耳目。吾侪为后者各担先师千二百斤担子，关系甚重，固不肯出手搀先一整理之，使弟驽骀无识之夫充主大刹。不唯不能克振宗猷，亦何以丕光前烈。痛念及此，惭与泪下。然弟与吾兄同入先师之室，俱蒙印可。而吾兄虽欲韬光晦迹，其如先师法道何！况后学辈无不引领日望法施。弟心丧之志已酬，循序推举，当在于吾兄。故专僧呈词，奉攀法驾。目今执事整齐，凡事成现，只待吾兄开法扬化，以听狮音一吼耳。乘时利物在此一举，称无推脱。想先师有二十余年之爱于吾兄，吾兄岂无三年塔头之爱于先师乎。临池激切，不尽所言。

　　与广慧纯哲和尚

　　乡也，弟本庸材，谬承推逊。不惟有玷同门，而且辱及先宗。数年来兢兢业业，夙夜匪懈，诚恐取罪法门。托兄福庇，幸无虞败之事。弟素顽弱，虽充洒扫，实不胜任。退鼓久打，但未出口向人耳。昨虎堂兄远来扫塔，甚适我愿。即力言邑侯及众绅士，举以自代，于十九日已送入方丈矣。弟退处塔院，今冬佐理开法。俟明春解制，方议行脚。就便附闻。余不赘。

　　与耿天逸文学

　　退居塔院一阅月矣。连日雨雪泥涂，不便就食，近移客堂后之准提殿，日无所事。庭中有古桧一株，森然盛茂，郁密苍葱，风起辄怒号如飞流疾湍，响异群木，不减坐钱塘听潮时声也。教示题柱联大小字四纸。况非题柱客，大字本不能为，纵勉强为之，岂能如古木惊涛以悚人之观听耶？不能如命随意，只了得小字二纸，聊以塞责。祈勿罪。幸幸。

　　与宋子勉

　　昨夏于甘岭分袂，倏尔八阅月矣。心与路长，慕偕时积。去值炎暑，常怀蜀道之难。切听好音，日望南来之雁。不审载道平安否？到彼水土相宜否？贵地自驾起程，淋雨三月，两河俱淹，诸庄颗粒无收，米价腾贵。禅林所积，只可支遣半载，诸事淡泊。腊月又复震雷，雨雪连阴不止。麦下种者十才二三，尚不知收成何如。谅蜀中未必如是。兹有启者，不慧昔承召主金粟，今及四载。住持已来，山门无补，尸位素餐，朝夕恒愧。向曾告过三平瓜代序请之说，幸于十月十四日虎堂和尚来扫先师之塔，就便推举。情相揖让，得荷垂慈，于十九日已居方丈，为金粟之住持矣。不慧退居塔院，佐理开法。一冬事事如意，内外悦服。禅林之庆幸，山主之福庇也。倘异日与熊太尊于县尊通问，托令护持，则禅林转见兴盛矣。至于禅林事宜，已对贵总管一一交割明白。诸事无虞，制期已解，杖欲西行。数千里外，不及面辞。肃具奏言，遥申致谢。倘升转则近图晤有期。临楮瞻注，意恍神摇。引领蜀山，不知所云。甲子春王正月廿有一日。

　　与熊太尊

　　阳春布泽，万物生辉。庆硕人之新社，纳兆庶之祯祥。恭惟大护法匡时名世，应运福星。德溥洽于闾阊，千门争晓。恩实覃于井里，万姓讴歌。祇园幸荷栽培，缁徒徼蒙垂荫。檀施屡钖，报德何能。惟钟鼓晨昏，冀佛天毫相加庇以绥福耳。兹有启者，不慧昔承召主金栗，荣依四载，恒愧素餐。前对宋山主言过，循序敦请住持。客冬适法弟虎堂远来扫塔，情相推让，于十月十九日已居方丈，为金粟之住持矣。禅林诸事，一一对宋宅总管武奠交割明白，内外无虞。今当杖笠西上，躬宜奉辞。原以公堂之上，非缁徒所当烦扰。想大护法心包太虚，涵容品类，故敢恃爱，必不以世外越礼而见责也。肃具奏言，泐声致谢。

　　再与宋子勉

　　别去鳞鸿竟杳，眼日望南。宫津渡头，树久疑人矣。新正制解，杖笠将西。忽银伻从山门而来，恍如梦中。述及近况，于九月初六已抵任矣。一路平安，心悬方解，如病热人得一身清凉汗也。欢欣踊跃，始信作善余庆，圣经明训之不爽也。开读来教，垂注金粟，其中眷顾之情何啻骨肉。足见不慧与山主夙有因缘，不止三生之遇合也。况先师灵塔已主贵刹，不慧岂肯冒不孝之名而忍弃置耶。然缁门礼制虽与俗殊，而庐墓守塔其旨一也。轮流洒扫，教有恒规，非一人独得而专守也。所以请虎堂和尚代方丈者，乃法门之大义。令后世知法门能如是之揖让，模范后学，有补声教，其利岂浅鲜哉。不慧髫入家塾，于圣经贤传稍有所闻，岂同恋窟蚖蛇而废弃山主之盛德大业也哉。不得不如是做一番也。虽离上刹，自然安置妥贴，不烦远虑。禅林琐末，前书已备。祈署事稍宽，可发人回蔡相帮料理。前汉口马寄到，近又蒙惠，并谢不既。

　　复杨子简文学

　　昨僧以蜣丸误投函文，只增哕恶，敢辱珍和，过望不可言也。捧读瑶篇，精粹雄伟，当与少陵并驾。置之案头，夜必生光。恐跋难陀龙见之窃去，付侍者袭藏箧中，非个中人不得与观也。河北步归，腹热抱闷，不能作楷书，走笔布谢。祈谅宥祗复。

　　复韩山公文学

　　向承光顾法门，不以形迹异同，已胜万寿之三过矣。辱赐茗箑，诗振琳琅。香喷雀舌，炎暑迷云，从此一扫。不惟四体顿获清凉，而瞌睡魔永▆无那。即此教我者深矣。谢复。

　　与本源悟侄禅师

　　岁云歉矣。兴善常住，空如悬磬。四方云水相聚，三▆指薪桂米珠，日日如孔子在陈，从者莫能兴起，无如之何。只是闭门打七，以道自处而已。承令高足远来，惠以米麦，真不翅流水橐▆，润我枯槁。足见不遗故旧，感激万万。不慧亦无能为也，唯逢人说项，以播公之德，诚法门希有之盛事也。

　　答杨承伯文学

　　旱既太甚，忧心如焚。兴善云水有三丈之舌，百口胡支。承惠夏登，如涸辙之鱼得斗水之润，所感大于江海。兼辱诗箑，笔妙钟王，情超沈宋。奉为鸿宝，永镇山门。容和后呈，布谢未一。

　　柬董斗垣

　　城头鼓角，静夜钟声。交互不远，何久之不得一晤，心甚悬切。适金风御节，玉露调时。南箕光耀，知檀越华诞。临矣无以为寿，拙锼俚句一章，书之条幅。想此时宾朋宴集，锦轴瑶词已布满画堂，阳春白雪中插入野人下里巴谣，自然哄堂绝倒，岂不胜九如之祝颂耶。幸幸。

　　与熊士滨护法

　　忆主炖煌时，深沐垂护，隆惠叠施。得非灵山法盟有自，焉能笃信虔致之若是乎？独未获一晤光仪为恨。不慧庚申出关抵新蔡，扫先师之塔，备员洒扫，于今四年矣。地隔千里，天各一方，春树暮云萦诸怀抱。昨冬长安宰官绅士并两廊耆德，以护法尊讳合▆联词，远召不慧住持兴善，只得勉为应命，于今春二月二十五日已入院矣。杖至关时，方知驾返都门。想兴善乃护法注念香火，相去虽遥而中心当不忘也。兹因愿羽，肃函▆安，并此附闻。不备。

　　与风穴沧涵和尚

　　五月廿八日照文持书来，知法体康健，众和为慰。披读手教，念弟者深矣。愧薄祐寡，缘曰惴惴焉。调护不暇，坐席未暖，而囟年饥至。从者皆有莫兴之忧。然每每绝处逢生，似有天幸，岂袭成之兴善。虽古名蓝，以前主者驭失其道，至令祖园凋獘，一切典型废坠。值此法门垂危之际，弟适当之，得不为魔军所恼，嫉妒公行。但付之不采，伎俩果穷，可发一笑。古云噀天污面，真此辈人，名为可怜悯者。想往来已闻其概矣。关中今岁夏熟秋好，库廪虽空，亦不为虑。以连遭魔挠，至乏修候。闻雄殿崇新，意在恢复先绪，甚慰。弟望金粟广慧二处获书，知有胜缘，心悬方解。养池东去，顺楮讯安。寄怀里言，书后呈上，以志遐思。山中大众统此致问。不及。另致。

　　复刘君朗

　　适命书扇，懒性兼拙，久不搦管，只得涂鸦塞责，以报来命，唯台教笑笑。

　　与张稚恭

　　不慧数日来患头眩，今虽稍可，犹自发闷，而痰嗽转剧。遣怀作二诗，一即景，一独坐。惟护法教削。

　　与紫谷和尚

　　弟每出山门，望终南苍翠，白云出没其中。高人幽致，宁不念及知己乎。闻复往灵源度月，后当紧峭草鞋，与兄倚杖林间，坐谈石上，得性所乐，遂其夙志。啜清泉而服松花，听云中木人拍板，视水底石女含笙。风清月朗，双眼空碧。真震旦国中一场大快活佛事也。世间茄子瓠子，那里晓得耶。瞻晤在迩，预布不悉。

　　复张稚恭

　　接手教。痛念义师，读之深为恻然。知老檀越护法肯綮，虽韦天不过是矣。间云圆明师徒难主伽蓝之任，远召不慧以主院事。尊意诚尽美矣。但初入兴善，脚跟早已被绊。况值山门兴工，迩来衰病日侵，精神劳瘁，久欲入山为休老计，岂能再住院子，如驿马之不毙不休，为识者所讥乎？揣分实不能也。圆明来宣布致意，却之恐为负罪，就之力量有限。圆明师徒非不能任，所欠方寸少主耳。诚如是，命二三执事人相帮料理，不慧往来照看，庶下可以慰义师常寂之灵上，可以满众护法布金之念。虽然两头马，又恐不能长为之驭也，返增奚怪。谨此率复，勿任主臣。

　　复张稚恭

　　别后天复不雨。块处闲寂，如在火焰中，真是无回避处。想此时高堂广厦亦不甚其热也。昨十二日方沛甘霖，禾根稍苏。料大地皆普遍也。以亢旱故，常住千指之众，不知作何过活？忧心惴惴，几忘贱辰之届期矣。况僧不言寿，幸邀大护法一字之施，足为泉石增辉，何当鼎贶。却恐见外受实，赧颜抱愧抱愧。拙稿蒙郢削而正之，何啻病目与明，翳障皆除，深感无既。统兹布复，兼谢大教。不宣。

　　复立道者

　　客秋惠书，恨懒不即答。专使已去，至今抱歉。复辱来告，劳问甚厚，待惠益隆，览之面热汗下也。始知锡驻平阳，晤颜则近，比来法体自是佳胜。但关中法道衰替更甚，人事日薄。以今较昔，诚霄壤矣。兴善当此厄运，虽韦天护法亦无能为也。不慧俟明春三载，欲退院入终南，作休老计去也。信资领到，谢谢。专使旋速，无可将意。不慧虽非仁者，惟赠之以言，书之条幅，祈千万为道善爱自重。率复。不备。

　　与醴泉张亮恭广文

　　夏初获晤，奈何芒鞋就道，行色仓匆，未及款叙。别去忍焕而复寒矣，抱歉何如。比日兴居纳吉，不在饶舌也。兹有启者，僧某为人朴厚，非多事者，近日为贵治檀信请住九嵕之东观音寺。年远倾颓，彼方士人举念修葺，须募众缘方得成功。恐不能取信十方，必得县公印簿乃可。昨到寺转托。闻护法与县公交好，欲借鼎言代为吹嘘，不知尊意以为何如。然君子莫大乎与人为善。倘或垂允，则福德又不在河沙七宝布施下矣。肃此奉恳，祈台照。不宣。

　　与张稚恭

　　前辱示寄怀三首，读之如春兰承风，秋桂里露，香气袭于行间，珠玉生于字里。手持口诵，喜荷交并也。复书未几，倏尔叶坠银床，蟾辉金镜。忆大护法从心之年，海筹又增一矣。愧无阆苑人，冰桃雪藕，奏云璈捧。霞觞一随，宾从之末。奈何院事羁绊，竟脱无由。耿耿徒怀，兀坐增叹耳。拙锼俚句，书之素纨。专使代祝，寓目写心，匪妄而作也。惟希摄受。不既。

　　复张元昭文学

　　迩来应酬繁剧，吟思邈然。昨贻佳什，如获骊珠。神光晃明，灵我心目。依韵效颦，似蜣丸拟珍，不自知其秽耳。敬呈教削。

　　与约文圆侄禅师

　　疏阔日久，殊切于怀。山门酬繁，苦乏音问，为歉。兹以冬众数不满百，求其决志，向道百中二三。圣制虽结，正如法昌，遇之弄泥团耳。况近来学者都好微诞佛法，二字视之为匹似间。丛林至此，衰替极矣，可痛可伤焉。唯贤契高卧灞上方之亮西山，风规凛然，人天景行，是所赖也。兹有四方云来，求尸罗者众，须得波离为师。想此时正在。老成人以一片救世婆心成就后学，挽颓风于万一。敢攀法驾，惠然肯来。庶几法社有光，扫榻专候。微币别，呈惟慧照。不宣。

　　复许巨山文学

　　辱示大集，恨无蔷薇露盥手。焚香读诵，不啻游阆苑、听钧天、入名山、睹异籍，狂喜可知。虽僭要点定，愧非知诗者。昔严仪卿以禅论诗佳什，则最上乘第一义也，自是千秋不朽。笺书完上。附拙刻二册，祈照入是荷。

　　复蔺寔庵文学

　　接手教，知西席已定，喜不自胜。昨闻与妄人遇诸途，辄渎左右。彼何人斯，乃敢如是耶。恐怒激生讼，切以为虑。幸足下犯而不校。他时相业，早已见一斑也。羡服羡服。今既就馆东家，疏失处自多，谅能包荒。语不再赘。

　　复鄠县王敬心处士

　　向者不遗顽鄙猥见，惠临泉石光贲。虽昔金山受带于借座，庐社辴笑于过溪，无以喻也。兼以内德冲和，见诚知己，情有无量，庆何如之。忆不慧行脚四方，会人亦多。至于关闽濂洛之学，鲜有提得起者。设有一人半人，又借口于程正叔不读佛书之论，竟成担板。获聆大教，尽拆藩篱。始知尼山道脉，心传不坠，原自有人也。别后已来，良增邑邑。瞻望永歉，止亦云劳。适欲遣书，会承来命。焚香捧读，即如次面。外嘉鼎锡，是欲熏我以芝兰，醒我以雀舌。使圭角[宋-木+攷]晦，训喻过秦，感佩良深。谨顶戴烹茗，以志不忘。荒椷率复，鸣谢不既。

　　复许无功道台

　　某僧中庸鄙，方外散材。当此暑气炎蒸，荫托松阶之影；火云烁石，凉披竹径之风。族姓未常经游，幽闲是其独处。忽辱台召，返致内疑。枯泽求龙，谬采洒尘之润；棘林觅凤，难罔协瑞之征。虽居易之诗有待，而韬光之志难往。来喻过泰，方命非宜。但学愧蹄涔，言惭辨囿。思处尘味道，昔日则有苏黄出世逃禅。今时非无杨李，倘哀骀可悦，瓮盎非疑，方愿投筇。庶比倾盖，少趋晋谒。肃此先容。

　　谢董昭时府尊

　　昨以劣薄猥辱见招。都尉府中，觉文和之机熟；郢州衙内，信牧主之悟深。既升高明之堂，获聆悬河之论。彻穷三藏之奥旨，单禀一贯之心传。智莹宝珠，神清秋水。仰尘销而雾尽，愧虚往以实归。颖善兔毫，茶烹龙井。感此殊惠，用答谢悰。

　　复乾州李雪岩贰牧

　　夏中晤南部何飞九明经，道及护法佐治乾州，心甚慕切。柰兴善居近省会，荒废日久。厄于时世，住持维艰，弗获晋谒为憾。忽辱台翰，恍如次面。兼示大集，琳琅珠玉，寂寞林泉何幸见此奇珍。但不慧乃临济儿孙，未识孔圣门墙。明珠投暗，不能增其赏鉴。深自愧歉耳。云官居屡空，在古人处之，游戏如子瞻，逍遥如安仁。诚达人知命。然枳棘非鸾凤久栖，今日之困焉知不为他时台鼎之先劳乎？忝辱方外，肆言不稽，谅不我校也。差役旋，率裁布复，并谢大教。不宣。

　　与西安董府尊

　　新正未获瞻觐。在古信宿而歌萧艾，况及春暮，能不有怀。兹者，兴善大殿建于国初，未三十载已翻修两次。盖缘经营职事谋劣，匠石智短，违宜失度而使然也。客冬驾临，睹废叹息，鼎论补修。彼时虽唯唯应命，尚图后举。不忆昨日大雪，东北又颓一角。此去风雨日甚，倘或梁倾柱卧，愈难补葺。若今岁不修，恐牟尼金身会见，露地而处矣。不得不早为之计。即今仰体德意，择吉于三月拾一动工修理。虑所费浩繁，虽护法布金有任。然分人以善，贤圣所嘉；福庇黔黎，亦国政之先务也。愚意欲假众缘以弘大善，敢乞护法雕龙之才，题辞册首，庶十方信成而功德立就。肯濡墨一扫，则兴善之佛殿未成，而护法天宫之宝殿已早成矣。是祷。

　　复李雪岩

　　尘劳翳障，锦衣玉食，不知埋没多少英雄。唯足下具出世眼，勘破这些子勾当，能以霜丰道骨，卓立于宦海之中，诚张商英、杨大年之亚匹也。来偈有不住心之语，但万类纷然，实居有为。一一天真，元本无住，足下何不从这里做去？久之自然有个入处。须信世间情与无情，若圣若凡，入此门中，元同一路而无差别。至于王也臣也，亦自可知。此如来语，无不实者。因差役旋速，走笔信书，不及细呈。附山偈二首，祈政暇时细味，当有补益。余不悉赘。

　　复张董若文学

　　阔别清颜，凉燠屡徙。时歌萧艾，伫想用劳。向征里句，属稿已久，愧巴人下里，不敢上呈者，恐见笑于大方也。复蒙翰示，只得勉强报命；况素不知诗，其中不妥处自多，乞痛加改窜，另誊方可。感感。不既。

　　复新蔡金粟虎堂和尚

　　别去二千余里，凉燠迭见六更。山川迢递，音问阔疏。然顶雪髭霜，眼昏耳聩，人面较昔大不相侔矣。想天涯兄弟，会少离多，电光石火，时增叹息。弟本庸朽，避处远方，于祖父家业未尝有所希求。岂料丁卯冬初，风穴敦请。明知掣肘，不敢承当。何期汝牧神衿，书币三返，只得理策来应。譬如以螳臂抵辙，力岂堪任。正益愁剧，忽专使至，辱书慰问，兼享多仪，愧汗何当。复营斋供，即为升座，对人天表扬，大众无不忻羡。足见手足之爱，怡怡然有不能忘情者。即欲复候，赖兴善工尚未完，目下即西往矣。俟秋归汝，方图礼觐。厚贶敬登数种，谢状具陈。感佩之私，笔楮难罄。使旋率复，望锡瞻注。

　　与张益君文学

　　昨永顾惠，感愧良深。欲覆候安，元目疾尚未见愈，不能果。来奉去中州土物二种，其物虽微，亦千里鹅毛意也，祈为我留。俟目疾瘳，自常踵谢。覶缕。不毕。

　　复董太尊

　　春中患眼疾，杜门四月阅矣。尚未获痊，故此疏候。忽差役携二鹅至，接来谕放生，是乃仁慈第一之要术也。到寺复闻(一)。

　　与李雪岩

　　客秋获晤台颜，值公车北上，我亦振策中州。别去霜林之叶又复醉红矣。渴怀耿耿，惄如调饥。春暮归泰，偶患目疾，杜门谢客者四月余。药不即效。前初九日，当道护法，佛殿挂额，只得开门应酬，目疾又犯，不能躬趋晋谒为怅。兹幸养孺禅人西来，肃修草笺，代候台安。寄怀二律，书之素纨，以见愚衷，并求郢斤削而正之。嗣异日月愈，当有晤期。临池瞻注，不尽。依依。

　　复龙安薛惟华别驾

　　忆癸卯岁归，葬先灵离乡土，来二十有五载矣。沧桑屡更，音信杳然。客岁秋，有马总司来秦，询及老成，半已凋谢。可见蜉蝣寄喻，人命无常，电光石火，非如来之曲谈也。唯尊台皤然矍铄，以龙马精神，海鹤之姿，乐享大年，此真阎浮世界中陆地之仙人也。闻能学佛向道，是佛果神仙君两得也。羡服何如。

　　复龙渠云松和尚

　　龙渠与兴善，同在一秦川地，相去匪遥，音问竟不通，何况缺陷世界之外乎。昨冬至风穴，取板人已去，见书并刻，即为公喜，亦为公贺。此诚愿坚行力，决志苦心之所成也。山门事冗，未暇展阅。春中回秦即病目，杜门四月有余。中元方启视事，至今犹　眯，不能作字，大非旧日之行藏也。适接华札，始知驻锡龙渠。复以禅录见惠。谢谢。丈老人序文刘亮清新，自是不朽。文柜盗发，不知内失何物。余皆照单发与来僧西归，肃草奉候。微物侑缄，统惟照尔。序书完赵。不尽。此复。

　　与任木庵中翰

　　岩龛局蹐，太煞拘隘。适构茅檐数椽，纸窗木榻，墙壁泥涂，萧然有山家况味，但不可使之一味寂寞。门下名笔也新，单条数字，挂之壁间，令风入户而龙蛇走，月临窗而墨香浮，则野人沾惠多矣。想不吝其如椽者也。是望。

　　与汝州罗素庵太守

　　春中拜别台光，捻指则黄花笑冷，朔气惊神矣。企慕之私，云树徒切。奈何归秦患眼，杜门静养五个余月，迄今尚未获痊。对面　眯，咫尺不辨。医药多方，不能即效。八月初旬，风穴僧至，闻荣迁驾部，喜慰不胜。但失我所天，不知起程迟早，未卜可有缘再晤台颜否。风穴久赖弘护，山门安静，僧众得以清修。今既乔迁莅任，必有新牧，烦借仗吹嘘，嘱令护持。庶山门再得兴起，而僧众则沾恩无既也。预发僧回，肃椷奉候，目愈则随后便至矣。临池东望。勿任瞻切。

　　与汝州李文在广文

　　桃柳争妍时奉违台范，瞬息则霜枫染丹，篱菊吐黄矣。山斗徒怀，不能时聆诗礼之教。心近身遥，奈何奈何。

　　复李雪木先生

　　日外承示碑文大作，披读如排山入海，惊涛叠浪，万变千奇，令人神飞目炫。非先生不能明佛之道，非佛不能发先生之文。兼以儒释合一，透彻源底；玉振金声，挥斥千古。真可与韩文并驾，虽王巾之头陀寺碑文无能过也。拙稿现丑，惟冀郢削。想不堪其质，故兹吝教。复冠珠玑，发明题旨。笔意纵横，如珠走盘，自在无碍，岂不为海内山斗之宗仰者乎。语录序脱略窠臼，另出手眼，正法眼藏借此流通。渭水一线，咫尺非遥，躬当趋谢大教。恐烦起居，谅能原宥。明日东还，回首太白。不胜恋恋耳。

　　复李雪木

　　前烦象帝，启灵府，灿笔花，长虹万丈，光贲招提，惠隆多矣。迨归青门，众感无既。何当复以佳序，远劳贵门人以送之。此情此德，没世不忘。然贫衲匠石弃材，遭浊劫于乱世；披缁学佛，悟业报于往因。滥膺福田，虚消信施，昕夕惭恧，不能自已，岂是方巢许而高蹈斯世也哉。褒誉过情，名不称实，愧汗至踵。肃裁鸣谢。不尽万一。

　　复董斗垣

　　接翰云前有佳什遗稿求削。彼时虽看过，足下仍收带回，不曾留寺，想日久忘却了也。倘急用，可将原稿写来，则一两日推敲定也。

　　　　　　又

　　诗家之法有奇有正。有就题故事者，有反题故事者，其法不一。惟取立意高古，沉雄浑厚而已。韩诗高古，甚得风人感慨之旨。若一味褒美，则近诮谏矣。陈诗庄重典雅，新意别出，古二绝一字不可易，若更一字则失本来面目。附草二律，觉腐秽不堪，祈改削方用，以免见者之胡卢也。

　　与夏晓人签判

　　青阳献节，芳树春回。垄上之梅花笑暖，池边之柳色含金矣。缅惟大护法隆膺天眷，正荣笼纳祜之时。弗获泥首琴堂以颂，椒觞之祝，中心负歉，不胜怅然。曩为目疾所苦，至今调息微明，但未敢动者，恐劳而复犯耳。所以区区之怀，不能忘远。专僧东来，代候新禧。祈惟鉴原，曷胜岩注。

　　与罗稚圭孝廉

　　云高华岳，月隐崤函。引领嵩皋，远在千里。别去一载，岁及两更，墙头之文杏又苞红矣。敬想足下春风雅度，明月襟怀，安得壶公缩地法，共相笑于苍崖翠柏间。目疾囚人，竟不能得。寸心耿耿，怅也何如。

　　寄雪峰法师

　　昨冬晤教于贤山，复承顾四，兼惠香斋。衅衅浓情，感念不已。别去未久，寒归而暖及春矣。想道履新祉，纳吉云居。归聊锼里言，录之纨素。朽人遐思，意也。祈一笑。

　　与宁波赵道台

　　旷别十载，企慕惟殷。乡也荣刺粤西，以远在岭表，故音问少通。适扫塔天童，舟次临安，始知分宪甬上。是天假我缘，而平日之倾想有在也。喜不自胜。今芒屩过郡，欲得一晤，以销渴尘，但不知肯许会否。布此先容。余晤面悉。

　　憨休和尚敲空遗响卷第六(终)
嘉兴大藏经　憨休禅师敲空遗响


　　憨休和尚敲空遗响卷第七

　　关中张恂稚恭编阅

　　益州记室继尧校订

　　像赞

　　三大士像

慈悲观世音，曼殊室利智，大行普贤王，一三三即一。譬如一钵水，而调诸众味。咸酸虽有异，湿性元不别。慈悯救世间，普施无碍法。各随心所求，感之即来应。凡有所求者，端心归一处。随处若无心，所用无不是。

　　文殊持剑像

最妙吉祥，甚为希有。持逼如来，作狮子吼。镜智大圆，藏身北斗。七佛曾师，拜赞稽首。

　　观音大士像

脚底洪涛撼碧空，柳头甘露洒群蒙。慈容印现千江月，落落圆音紫竹风。

　　观音出山像

凝神而非定也，怡情而非笑也。经云观自在，于斯盖可想见。此岂菩萨也哉。

　　　　　　又

目无旁视，耳无旁听。俨止若思，纯乎其正。

　　　　　　又出山像(坐磐石手执莲花)

瓶里杨枝不放春，髼　须发认难真。盘陀石上莲花净，应是圆通第一人。

　　施是名别驾请题出山观音像

露顶长须，是谁之像。净水杨枝，赃物现放。宴寂岩间，无人合伴。萝月松风，虚空提唱。可怜不遇知音，终日口挂壁上。眉毛不惜为人，谁肯一刀两段。不如收拾归来，抱膝长年自谙。将谓是圆通道人，却元来法中龙象。不因题破面门，几乎唤做个俗汉。

　　千佛观音像

云鬟高挽手携瓶，卖俏尘中哄赚人。那识头头古佛现，分明独露在金身。

　　送子观音像

普陀岩下古观音，刹刹尘尘总现身。子玉时瞻修敬礼，一瓶杨柳送宁馨。

　　　　　　又

现随类身，说无碍法。天上石麟，送往人家。兰梦协怀，弄璋斯发。亦名慈母，故曰菩萨。

　　绣观音像

针锋尖上现慈容，一线才抽妙相通。感应随机悲愿普，盈庭宝树自丛丛。

　　鱼篮观音像

云发乱挽笑盈腮，玉步轻移入市来。一尾鲜鱼人不买，可怜篮子又提回。

　　　　　　又

鱼在篮中，脚不离地。悯痴众生，行方便智。漫谓无人识得伊，撞着马郎须回避。

　　　　　　又

本无男女相，为度痴众生。鱼篮提在手，入市眼都瞠。云髻盘高顶，白足净无尘。卖尽风流人不识，至今刚唤作佳人。

　　达磨初祖像

梁王殿上道不识，却来魏地展旗枪。赚杀神光输一臂，至今千古痛遗殃。

　　　　　　又

泛溟越漠到神州，话不投机出石头。若无芦枝横雪浪，如何遮得这场羞。

　　　　　　又

这个老臊胡，有甚么傝　。冷地坐九年，几乎莫合煞。断臂与安心，花开遍地发。遇着忤逆儿，痛处锥一劄。不是不奉承，都缘手段辣。家私任簸飏，龙象从蹴蹋。(咦)，海神不贵夜明珠，满把挝来当面撒。

　　布袋和尚像

▆▆▆▆，龌龌龊龊。半似痴呆，半似撒泼。布袋常携来，知他是何物。十字街头等个人，问着伸手便相索。看你这般穷伎俩，只待驴年得成佛。

　　　　　　又

皤着肚皮，虚妆好汉。游戏尘中，总难合伴。不居睹史多，却来阎浮岸。无人识得渠，笑得双眉断。族姓每多游，不知还自赚。终日卖嘴头，所以人供养。若遇着炖煌，劈脊一顿棒。咄！咄！

　　关帝像

以须弥为笔，以大海为墨，极丹青之巧绘而描邈者，徒肖其公之形。以虚空为口，以万窍为舌，极世人之称颂而赞美者，徒羡其公之名。庸讵知夫，日月丽天，风雨雷霆，与四时流行而不息者，乃公之心。肖公之形，须仿佛其为人。羡公之名，当慕义以忠贞。唯公之心，有不可得而思议者，强名之曰神。是故尽天地之中，凡有血气者，莫不尊亲。

　　　　　　又

天日人心两不孤，曹瞒奸伪却何如。尊王尊帝超千古，只在春秋一卷书。

　　风穴沼祖像

黄面浙子，学禀生知。不念周由，醋气太痴。单丁七载，道贵乘时。运遭五季，杰出唯师。应大风之符识，续济脉之悬丝。垂鲸鲵钓于富水，纵铁牛机于南司。咄哉减却正法眼，宗风千古振坤维。

　　天童密云老和尚像

祖风万世许谁同，道冠乾坤覆载隆。更有功名讳不得，被人唤作卖柴翁。

　　通玄林野老和尚像

这位老尊慈，家声尚赫奕。坐断通玄峰，惯吹无孔笛。用处峭巍巍，棒头血滴滴。四海走英贤，千古无伦匹。佛法没人情，儿孙遍大地。古佛称再来，藞苴幸同迹。漫同迹面目，俨然有谁识。

　　风穴本师云峨和尚像

临济四世，有风穴沼。化彼汝坟，声光日杲。牛铁鲸钓，后流江表。七百年来，徽音已杳。谁其中兴，吾师云老。余也后承，斫额未早。欲识吾师真面目，莫向纸上去导讨。

　　　　　　又

这个老宿，却也奇特。轫迹西川，法嗣太白。雄踞天中，声光烜赫。起风穴七百余年无尽之灯，续滹沱三十一世颓流之脉。若即相以求，真大似虚空钉橛。若会真以离相，还同认指迷月。不落二途写将来，夫是之谓临济正传白拈贼。

　　　　　　又

临济金圈，杨岐栗棘。吞跳诚难，普天匝地。道冠神州，威光赫奕。佛祖爪牙，衲僧巴鼻。断人命根，削凡圣迹。毁之有余，赞之莫及。皓月当空，惟精惟一。瞻之仰之，中天杲日。

　　　　　　又

撒手悬崖，直下掀翻。于通玄峰顶，赤身担荷，树大法幢。于汝海天中，水赴云奔兮龙骧虎骤，狮吼象回兮电掣雷轰。中兴临济之道，再振少室之宗。捏人痛处，笑煞渠侬。普化打翻筋斗出，当头一棒不相容。

　　　　　　又

这川巴老，却难近傍。轮无孔锤，握生铁棒。见义勇为，当仁不让。劈脊拦腮，魂飞胆丧。不容拟议思量，岂许起模画样。九坐名蓝千岩，整洪炉廿载，钳锤于丛林，轨范济北纲宗赤手提是故人天稽首无上师风穴云峨老和尚

　　林我和尚像

舌卷黄河头耸崒岳据曲录床提长柄拂纵象王威出狮子窟震地喧天神钦魔伏倒跨千圣顶　直劈诸祖心腹嗤马簸箕于南岳庵前磨砖作镜笑周金关于龙潭会里焚疏吹烛痛棒接禅流慈恩利蒙俗道大德备兮赞之莫及缁白咸称兮再来古佛惜乎归真何太速且喜儿孙早已花开遍界香馥馥

　　　　　　又(董平垣居士请)

牙如利剑口似血盆超佛越祖截铁斩钉传曹溪之正脉续临济之真灯根蟠双桂叶茂三秦煦如春风之惠物蔼如冬日之爱人所以毗耶写照道俗传神一毛头上定乾坤等闲持护奉朝昏

　　冲涵和尚像

眉毛卓朔头发髼松金圈栗棘陷虎擒龙一条白棒独振纲宗道光临济声震寰中宗门杀手凛凛真风问是阿谁金粟和尚冲涵法兄

　　　　　　又(法嗣净已请)

生铁铸面举世谁同晚主金粟道冠天中神机迥捷气宇威雄一门超出我弟你兄惟兄克家振起纲宗是名风穴嫡嗣冲翁

　　雪兆和尚像

眼似流星须如钢针起滹沱之法幢成风穴之中兴弘施大冶煆象烹麟慈摄人天扫波旬佛祖到来也断魂早见余光已分邻开遍昙花大地春

　　沧涵和尚像

摩醯顶　一目杨岐驴子三脚高踞风穴山坐断白云坞始炖煌而终千峰文身句身最卓擎祖师心印赤手提铁牛之机难凑泊

　　题钟馗像

乌纱翅软怒发上冲环睁碧眼宝剑威雄曾感帝梦逐鬼除凶荡清海宇万福来同两间正气千古英风终南之杰名馗姓钟

　　佛印东坡谈禅图

字却不识禅亦不会举拂捻须两眼相对蚊子上铁牛石嘴花生碓觌露甚分明诸人会也未会不会随尊贵正好与卷却青坛掀倒禅床看这一队汉又作么生进退

　　羽士携桃图

这汉果真人耶非真人耶散步逍遥似千方外有所得者若论黄芽紫雪于熊申吐纳之间则不无为庄生笑杀世人问寿故携桃以应之若求长生久视定不在乎此果真人者必以余言为是

　　玉环大德像(徒净域请题)

骨瘦眉长神清貌古玉出蓝田钖驻郢土梵行清修桑门翘楚本色为人慈而益溥出语实头和而不侮宴坐日翛然长年不出户一炷炉烟一卷经数珠百八手长数时节偶到来泥牛能起舞撞倒须弥卢踏破虚空鼓撒手便归家日轮正卓午后彦喜丛丛香刹传有主净禅携来请吾题涅槃会上无佛祖咄

　　机玄耆宿像

分明眉目较些些建立丛林老作家有口不传千佛戒忘身专辅续拈花德操严冷从风穴寿景嵬峨耸太华得坐披衣如意手儿孙蛰蛰乐无涯

　　真空禅德像

戒不拘则禅不续灯廛居大隐和光同尘怀慖愊而弘扬祖道拓宝坊而福利群生有时施大法药复明人天正眼有时挥棕榈柄坐断文字葛藤故德为世重齿为世钦且喜继述有宁馨纸上描来却似真只如无形无像朕兆未分纵是僧繇难下手又何怪乎花红柳绿大地皆春是谁得而描成世间疑杀几多人

　　董斗垣文学小像(漫▆▆广▆▆裔)

觌面何须问姓名当阳便识个中人一生学佛为吾契千古鸿儒与圣亲已羡阶前兰桂满须知裕后凤麟臻文殊不二如相讯天竺维摩是比邻

　　杜茂远文学像

丹穴神羽天池化鲲清洒襟怀秋水澄华峰之月秀入肺腑春风度淇澳之筠兼之才资天纵慧业性成文工武库诗迈少陵将欲龙骧虎骤霞蔚云蒸期必芥抬朱紫蜚声上林胡为乎黄梁梦破悬解遗形且喜裕后有宁馨慎宝鸿文续旧经纸上描来孰是真云湛天空水月明

　　武居士像

萧萧道服手轮珠面目分明识也无白业修身成圣果红尘住脚了凡夫庭前玉树根培厚劫外金藻蕊渐敷天竺净名多不让龙华期会定无殊

　　白蕴玉居士真俗四像图

一尚不存何曾有四浊恶世中显真俗智身虽处尘心越乎世庞老西江维摩不二松下闲行兮随鹤尘以优游石上宴坐兮观流水而知义等富贵如浮云释妻拏之所系将绝虑以忘缘破梦幻之斯寄悟今是而昨非故急流而勇退现圆顶兮明本来之相挂方袍兮绝尘劳之累一串数珠一卷经草庵钵孟好归去一失人身万劫难这回相见非容易大丈夫儿不等闲到头若个能回避果能直下肯承当铁壁银山都粉碎咄咄

　　石夫人像

壶范清肃懿则纯贞柏舟早赋彤史维陈素心煦日淑气和春令仪令德拔萃超尘羡门楣之梃秀瑞阑宝之凤麟有女如子兮生事死葬尽思如在予定省晨昏仪容可瞻予像之若亲丹青图绘予笔之非真勘破梦幻予侍佛明心了妄归来予莲胎上生

　　伯生李将军像

虎符奠金瓯实昭代元勋之裔龙券藏天府盖兴朝公辅之俦威不令而自严英风伟卓貌不言而众慰德量深幽汾阳雅度叔子风流百年江汉见轻裘名载凌烟最上头眉撑天汉目湛清秋射雕归去乐无休茶铛羽扇书史是谋太平不用擐戈甲闲看鹤鹿自优游

　　　　　　又

积代簪缨盛世名臣鹰扬铁岭虎蔚龙蒸勋开帝胄画堪麒麟折冲阃外控制西秦绥带轻裘羊公桢干说礼敦诗却谷退让西顾忘忧甲兵休战待漏朝天衣冠其像睹公之容仰公之风神清貌古德士之雄庄椿永茂万福攸同宜尔子孙绳绳不穷

　　李夫人像(手持念珠)

展图忽睹笑颜开仙鹿低昂鹤共徊象服幽闲光淑德虎帏笃赞助雄才生成五福人中瑞喜见三芝砌下培日课轮珠修白业天花影里见如来

　　林玉李将军

英气如生目炯如电壮士卫侧神骏犹健捻须坐石何其缱绻论勋业可带砺河山论文章则春华如绚有诸葛君名士之风惜飞将军数奇之变棋局勘破早归来富贵浮云何足羡石鼎茶铛绿树间儒释道也随心愿云友昆仲须先荐纸上何曾是真面谷神不死知不知东风吹落桃花片

　　恒斋张居士像

鲁夫子曰善人吾不得而见之矣得见有恒者斯可矣又曰入而无恒不可以作巫医张公号恒斋其为人也好善乐施立心始终如一日则可谓有恒矣然以医药济世意在活人非所以取利也如吾佛世尊以大法药普施一切众生出三界苦得涅槃乐所以称大医王博施济众唯圣者能之张公神清貌古恺悌慈祥谦光应物诚如其仁年及耄耋肖像请题余喜张公之有恒而好善也则可谓之善人也善而有恒则近道矣后之子孙见公之像思公之德当善继其志而善述其事可也

　　九锡李护法行乐图

春风品度明月襟怀翩翩犬雅求福不回武库家▆旧文章绣虎才志养则敦孝友勋业已继麟台四海皆兄弟道义尽朋侪长松之下乐优哉鹤鹿相随得便倍盈庭宝树已成栽经卷炉烟自偶谐佥云净名居士亦曰金粟再来千叶荷雯万户候静观坐对满池开

　　正仁宇檀越像

赳赳虎贲鹰扬东国盛世遭逢优游自得坐石倚松鹤鹿肥泽桂秀兰芳寿量何则硕人君子其仪不忒

　　朱益庵像

倚松坐石者谁耶容止端庄温而和厚潇洒尘表祥洋乎国士之风迹寄兵戎彬彬然君子之躅介尔眉寿有鹿有鹤裕后光前兰芬桂茁是吾益庵善士也

　　王杰之像

其形也恭其容也敬威而不猛中军之令严守心城六门是慎不动干戈定太平勋业云台何足胜善士护念兮惟动惟正寿量无穷兮乐天之命

　　肖像

两序请赞援笔便判坐断葛藤像谁模样若道是憨休和尚劈脊好与三十拄杖若道不是憨休和尚唤大智舍利弗来共汝等尽思度量疏山曹家女玄沙是汝虎临济瞎驴儿沩山大水牯要且总没交▆毕竟如何终南山色连天碧万派吞声人渭河苏噜　唎喝啰怛那

　　　　　　又

正令全提壁立万仞路绝攀缘不通凡圣抛出红炉热铁团佛祖见也骨毛寒揭开临济正法眼珍重渠侬仔细看

　　　　　　又

个等像貌谁为写照理不通儒道岂知妙披着片袈裟滥膺入僧宝柱杖头边不让人佛来魔来一齐扫看你这样举止更有一般可笑文监寺须知道秤锤捏出黄金汁裂破虚空那一窍咄咄

　　　　　　又

竿木随身逢场作戏七处开堂振纲剔獘平生气压丛林勿怪眼高一世铁打心肠冷似冰大座当轩如火聚独有忍庵葆知客相逢窄处难回避莫回避休拟议若非踏倒佛祖顶　焉能蹶起临济咄

　　　　　　又

气若行云止如谷神智小谋大德薄位尊藏身北斗狮子狞狰等闲哮吼百兽惊骇得须弥倒走香象奔腾壁立万仞可怜生胡为乎唤他作兴善和尚憨休老人

　　　　　　又

这白拈贼机知迥别虚空为口电击为舌唤钟作瓮证龟成鳖眉毛盖覆五须弥趁起铁牛振风穴贼贼外道天魔皆脑裂

　　　　　　又

咄哉瞎驴毫无轨则有人问着蓦头便楔为佛祖之生冤作丛林之妖孽依俙德嘺周金刚仿佛滹沱那大伯佛法没人情描他何所得素禅人须自瞥爱渠名相受他惑点把火来快烧却免为虚空安耳穴

　　　　　　又

尔性愚兮尔貌憨栽花石上独相谙空拳到处能成立赤手临时惯解粘不肯祖师群队里却来关内起沉酣生平佛法无多子白棒一条作指南

　　　　　　又

尔这瞎秃无人无佛文不根儒道听涂说禅不合流超宗异目力剪邪见稠林惹起诸人谤讟金翅鸟当空狮子王出窟狐兔尽潜踪天魔皆胆落呵佛兼骂祖造罪过山岳临济儿孙那有你定是阐提个种族可憎有十分描他做甚么董文学听我说只好生擒来打入阿鼻地狱

　　　　　　又

春风绘其神秋水湛其骨眼盖四天下眉毛覆五岳名誉不喜扬搢绅咸折服兴善晚来居木蛇手内毒钉空却露痕系风不用索佛祖结生冤鹿外恨人骨世波怒而坚砥柱之操陈蔡厄而难君子之屈一生担板少人知修罗队里能插足智禅人还识么乃临济下三十三世之孙风穴云峨老人之法嗣憨休也

　　松下经行图

松下经行不存伴侣卓立孤标迥绝依倚不肯合污同流一生担板谁许逍遥闲自适啰哩哩啰哩尹善人须荐取从来相识满天下若谓知心能有几

　　水边林下图

藞苴个汉甚底模样头如木杓口似匾担赋性专愚为人倔强若论佛法全无看伊只好噇饭在处和光同尘行藏叵难度量触杀临济瞎驴拗折芭蕉拄杖水边林下任逍遥明月清风难比况咄咄

　　　　　　又

手拈白拂露微笑眼脑痴憨肚里峭陷虎机关毒最深擘破三元与三要

　　　　　　又

这骨董汉得人僧骂手中拄杖不肯放下一味恶打人佛祖见也怕怕怕怕好事不出门恶事传天下

　　敲空遗响卷第七(终)
嘉兴大藏经　憨休禅师敲空遗响


　　憨休和尚敲空遗响卷第八

　　关中张恂稚恭编阅

　　益州记室继尧校订

　　偈

　　礼风穴沼祖塔

铁牛倒跨祖庭秋塔势崚嶒汝水头点破虚空悬慧日撑开天汉泻元流深培郁密松千本直指横斜月一钩风穴家声千古在儿孙蛰蛰起宗猷

　　礼首山念祖塔

嶙峋古塔耸山隈绣石横碑半绿苔郭外烟云开复合岭头明月去还来傍城流水机犹在充▆黄金世莫裁八面无门空廓落年年春到自花开

　　冲涵法兄进金粟院值雨口占志喜

和泥合水入廛来倒岳倾湫震法雷大地欢承新雨露灵芽喜茁旧根荄尘尘净涤空诸有刹刹咸滋遍九垓故教密云弥布远普天化育跻春台

　　送雪兆法兄住长垣鹤林寺

汝海韬光岁月深时瞻纲纪肃丛林鶤鹏乍徙凌霄汉天马犹怜善古今手毒擒龙追电影机先陷虎迸雷音济宗此去唯君辰消息何时慰素心

　　风穴送沧涵法兄出山

久惜秋霜志莫嘉深潜汝海混龙蛇翻身破浪伸头角夺食驱耕见爪牙踏杀神驹推马簸雄吞佛祖让勤巴铁牛机峻家声在祖道丝危赖作家

　　寄赠冲涵和尚

陷虎擒龙世无双铜头铁额尽心降全提正令雄三楚倒握吹毛奠九江末运流中撑砥柱虚空背上立标幢可憎格外钳锤辣撺掇牛儿尾过窗

　　示参禅(十首)

参禅无妙诀只要生死切一句子话头常提无间歇拔却脑后钉扭出虚空血漆桶夜生光笑倒干屎橛

　　　　　　其二

参禅须猛利不是小儿戏一口气不来知向何处去趁此色身强早办前程计竖起铁脊梁心空取及第

　　　　　　其三

参禅莫散诞麻绳着水蘸长剑倚天寒只教命根断跳过金刚圈啮碎铁酸馅佛祖生冤家大事无不办

　　　　　　其四

参禅须融豁勿堕山鬼窟板齿上生毛虚空里揣骨　地忽一声似贼入空屋捉败老臊胡眼子乌律律

　　　　　　其五

参禅勿拘绊脚跟要稳当照顾主人公惺惺常呼唤澄潭皎月辉犹是生死岸瞥尔眼皮穿眉毛横额上

　　　　　　其六

参禅怕掉举只要偷心死纵与理相应禅河穷到底打破凤林关咬人是狮子俊哉丈夫儿只合当如此

　　　　　　其七

参禅休比宝都向外边讨闲地口吧吧终日说恰好一朝病临身工夫不济了从头验将来说食何曾饱

　　　　　　其八

参禅立期限贵在端趋向莫落无事甲勿堕在昏散譬索赤水珠得者须罔象鼠入牛角时自有个倒断

　　　　　　其九

参禅绝对待不立中内外月影散千江事事应无碍除妄重增病治心更大害疑情常现前一真超法界

　　　　　　其十

参禅勿固执究竟非所益无心隔重关从缘荐得疾铁牛过窗棂尾巴绵绵密耕破舌头皮参学事才毕

　　警参(十首)

参禅须是绝言诠切莫寻行纸上研此事若将文字了因何教外说单传

嗔拳热喝是良模那个男儿不丈夫直下分明须荐取休教待兔守枯株

绵绵密密绝中边绽出红炉火里莲弹指果能亲觑破善财依旧阁门前

个中透脱最为难一念回光好自看吃饭穿衣如会得现成公案不相瞒

决策死生志贵坚钳锤恶辣莫相嫌蓦然漆桶掀翻了遍界春光遍界天

披缁何幸入金田当自精勤痛着鞭若也因循消岁月将心待悟到驴年

莫学诸方口鼓禅调虚弄舌枉徒然磨棱未得偷心死只恐阎罗算饭钱

蒲团兀兀坐如痴恰胜承蜩有得时绝后再苏君自信始知到底不吾欺

立志参禅胆气粗经行才罢又跏趺试看昔日瞿昙老彼丈夫来我丈夫

担板禅和实可哀蛇头死攥手难开点胸点肋由堪笑病入膏肓救不来

　　开田(二十首)

山前一片古荒田抛置于今孰计年不向这回亲下手菩提慧果几时圆

一把陈年钝钁头朝提暮挈几曾休祖翁不是无力▆要假儿孙苦处求

故园田地久荒芜立志殷勤道不孤野草闲花都铲却胜他面壁嘴卢都

古今托钵是良模道际时艰未可图要不挨门并傍户须从实地下工夫

渠侬活计钁头边举起分明用去玄把柄信然亲拾得从教榛莽化良田

种田博饭古人俦一粒须弥训有由莫问他生招后果何如此日免驰求

大用现前几个知通方作者自忘疲有般避懒偷安客见说开田早皱眉

平高就下密绵绵把住放行意却便只待到头方歇手消▆露地始安眠

瑞草灵苗总莫留休教野父起耘愁大千索尽都掀倒只得虚空笑点头

实地工夫好用心钁头举起莫沉吟人人具个超方眼下手分明入处深

眉毛厮结要收功铁额铜头气宇雄奋迅一声齐着力大家各自显神通

要从本地见风光斩草开荒法最良不是一回白汗出争能脱体露堂堂

百丈开田落赚他长伸两手事如麻争如兴福无机智开罢田园自到家

平原没种种高坡壁立孤危意作么八字打开全体现脚跟点地总非他

手眼通身伎俩高山穷力尽吼金毛田间人数知多少不许仰山更插锹

祖意分明在目前钁头到处是青天钝钢打就图明体挖到威音那畔边

阇黎不用苦喽哪放去收来是甚么田地者回亲踏着木人抚掌笑呵呵

荆棘丛丛尽坎坑故教火种与刀耕钁头尖上轻翻转大地山河一坦平

力倦神疲口懒开扬眉瞬目手难抬话头举起端身坐切莫将心待饭来

开田自是苦禅和道者家风不恁么莫谓富嫌千口少从来贫恨一身多

　　赠古崖禅友

过量人中第一流鲖阳倾盖海天秋昂藏气宇吞今古凛烈光芒射斗牛晦迹潜锋甘自伏经天纬地许谁收知君得便为霖雨伫看风雷振九州

　　赠翠峰庵主

多年习寂向岷峦杖屐曾过陇水寒鼻孔龙吟枯木实顶门眼瞎髑髅干却离文字当机荐拶碎虚空背面看谁得似君垂钓手常将苔绿坐林湍

　　金粟担柴

现成公案日施为个事分明更问谁纵步随方全体用横肩一字两头垂后先贯彻何拘定左右融通任转移瞥尔到家休歇地浑身白汗似淋漓

　　赠端可禅人

不存玄解侣蕴玉养灵胎电激通神用星飞绝点埃山容知雪尽鸟语觉春来唯有摩醯眼如何秪自开

　　赠佛种禅友

稚素迥然志莫偕中怀严冷胆崔嵬江淮历遍寻知己汝海从游暂曝腮绣谷闲花随烂熳长松幽径独徘徊养成头角腾霄汉只待春风起蛰雷

　　勉知幻禅人

不遭黄檗棒焉契老婆心宁教石穿杵勿为毡着针穷源求致远得路入须深头角如成后何愁不沛霖

　　次古崖禅友廛居八首

行行宝树界金绳祖印高提幸伟人铁棒敲穿狮子骨藕丝牵转漆昆仑雷崩电击声光振草偃风行德化淳个事不知谁委悉秋空又见雁来宾

　　　　　　其二

华衢锦陌道无穷触着翻然在己躬声寂何妨喧鼓吹色空岂厌杂花丛宵连弦管家家月袖拂罗绮处处风直下了明真面目魔宫虎穴羡英雄

　　　　　　其三

丛席弘开汝水边观光花县簇琼筵指挥万象唯标准利摄三根有化权曲引钩纶离巨浸傍通鸟道入重玄须知就里随方便卓尔真规自宛然

　　　　　　其四

孤峻门庭孰可齐频瞻麈尾露端倪笼中絷鸟开金锁影外神驹送玉蹄白棒一条推独步青萍三尺赖单提灵光炯炯辉今古堪笑空然太乙蔡

　　　　　　其五

道价崇高独擅场良由格外事非常荷沉碧沼鱼吞月秋染丹枫叶醉霜昧宝佣儿沿街乞迷头蠢子逐风狂谁知得义尘中妙转位回机振祖纲

　　　　　　其六

凭将门户泼天开倒岳倾湫震法雷冲浪锦鳞烧俯尾回途木马出寒灰珍柯秀耸炎中宅玉骨香清雪里梅世出世间无别法酒楼肉案不须猜

　　　　　　其七

颠拈倒卓任施为抛向当阳共要知热喝嗔拳元无隐欠躬合掌几曾亏单刀直入根犹钝疾焰遄过鹞已迟若是英灵超迈者当仁谁肯让于师

　　　　　　其八

银筝低压簇金蓝法界无边好共参玉琢螭文终丧德鱼吞香饵只元贪男欢女笑情何限犬吠驴鸣个自谙多口阿师频漏逗人天千古仰司南

　　寿知还禅友

心传内院与么来喜见毗蓝又降胎旭日晴光辉万象寿山高耸碧崔嵬

　　送西宗禅人归颖川省亲

父母非亲谁最亲颖川归去重天伦芒鞋莫倦重来路踏断鲖阳浩劫春

　　送本具禅人

欲写离歌送尔行阴森灌水啭流莺分明一句无私语只要檀郎认得声

　　送灵壁禅人归楚中

去年花里喜逢君今值东风客意勤归到家山田地稳铁牛耕破岭头云

　　金粟寺桂花(二首)

簇簇金辉照法筵灵根培在劫空先等闲触着娘生鼻自有馨香遍大千

　　　　　　其二

蒸蒸香气袭园林触处照然鼻祖心堪笑游蜂情未瞥枝枝叶叶外头寻

　　补衲

破衲穿来只自知浑身是眼得人嗤针锋不露随方补一线才通日午时

　　琉璃灯

内外精莹绝疵瘕常光净土莫周遮灵台一点通明处只在当人捩转车

　　力农

衲僧活计山常流任运随缘绝世求钝钁磨成鹰嘴样山田开遍不曾休

　　示彻微禅人

透彻离微向上机眼声耳色不相违翻身搋破狐疑纲万里晴空一鹗飞

　　示云庵禅人

乱云堆里结茅庵放下身心细细参一气不来何处去急须捉败老瞿昙

　　示宁波禅人

翛然宁谧未充和犹是无风匝匝波大死一番须打彻太平无象始讴歌

　　示普明禅人

云门普字绝囊藏觌面全提好厮当万里青天三十棒恁渠举似向诸方

　　示恒修禅人

恒心唯士独为能道本无修绝爱憎镜树只知勤拂拭卢能争得绍传灯

　　示必正禅人

必定其中意作么眉毛剔起见淆讹一期正句翻然透新妇元来是阿婆

　　示多闻禅人

多处添些却有由闻声见色莫他求须知甘露堂前事渭水滔滔日夜流

　　示了智禅人

了无可了密绵绵漆桶光生智镜圆照破娘生真面目乌龟骑象过西天

　　示苏州睿灵禅人

睿智虚灵不宰功从教夜半口轮红饶伊会得苏州话也是阇黎饭后钟

　　示渊澄禅人

深渊澄彻露形仪万象森罗照不疲生死岸头牢着脚休教打湿两茎眉

　　示法蕴禅人

法何曾法蕴真传向火蜡人薄处穿三顿吃来黄檗棒笑他马　钝磨砖

　　示通山禅人

通方作者确然稀箭拄锋前第一机铁壁银山都透过黄梅夜半始传衣

　　示万修禅人

万行圆修是普贤久长难得道心坚苟能日用超方便脑后须弥绕大千

　　示无量禅人

无位真人赤肉团面门出入不相瞒虚空拶碎知端的万壑松声宝月寒

　　示明心禅人

明得心来到几时现承公案好提持搬柴运水寻常事只是头陀自不知

　　示断崖侍者

坐断淆讹一句子悬崖壁立势崔嵬只须拼命承当去扑地虚空笑口开

　　示省然知藏

一喝圆收五教齐电光影里脱筌蹄阇黎若省无他事灵木迢然凤不栖

　　示慵石侍者

学道先须办肯心磨砻功到杵成针添瓶酌水须当荐勘破机关陷虎深

　　示进修维那

梿槌举起识端由道绝功勋岂用修一击顶　开正眼罚钱出院始风流

　　示月辉副寺

六窗虚寂静沉沉皎月当空绝暗昏万象齐辉无隐覆大千沙界现全身

　　示雪立典座

身心放下莫辞劳桶里锅边眼独超异日净瓶如趯倒泼天活计任伊曹

　　示知所都寺

欲知宝所在尔躬剑挂眉间气独雄蓦地翻身能裂破从教血溅梵天红

　　示无尽维那

赵州无字久云参曾向南询五十三杓柄短长如会尽魔宫佛界任痴憨

　　示镜如禅人

南岳庵前磨已久猕猴背处鉴无殊而今撞着东平老扑破还他体自如

　　咏竹

特地孤标迥出尘外明高节内虚心青青翠色凌云上不待风吟自动人

　　送映虚禅人省亲

发足参方志可褒戒坛首获挂缁袍才看眼插穿眉剑已喜胸长盖胆毛向火蜡人情未瞥追风木马见先操泾川此去宁亲老菽水回当顾灞桥

　　示满慈禅人

心期满处现慈容觌露堂堂是此宗扑倒终南山色古霜天梦破一声钟

　　示华严禅人

传来鹫岭一枝花搅搅丛林事似麻若是克家真种草密严岂肯乱胡搽

　　示看经僧

剖破微尘出大经莫将义解假惺惺未明调御机先旨争拔金刚脑后钉故纸何年钻得透禅锋直截岂消停当阳一句如相委到处春山入眼青

　　示兰馨禅人

兰生幽谷最为良虽处无人亦自芳但得雪消春到后管教气味远馨香

　　示致中侍者

推致其中莫住中曹溪一滴豢成龙直教平地滔天去好待春雷振祖风

　　示唯心侍者

南方历遍更求安三界唯心语甚端兴善不能无指示眉毛剔起自家看

　　示镜明禅人

寂净玄微早不中昱如杲日丽长空当台已挂秦时镜理事分明有路通

　　示了言禅人

一性圆明好自修心中了了更何求言息无路机关绝归到家山即便休

　　示礼峨嵋僧

尽说峨嵋有普贤是人曾不到山巅象王鼻孔撩天甚好嘱奴儿莫乱穿

　　示剑眉禅人

鲖阳随侍人关中铁脊撑撑气宇雄异日眉间宝剑脱争教血溅梵天红

　　示隆瑞禅人

祖意西来会也无莫教待兔守空株撩天鼻孔娘生就那个男儿不丈夫

　　示印文禅人

密印无文佛祖传临时须荐在机先翻身拶碎毗卢藏看取心空及第还

　　示正目侍者

脊梁竖起若痴呆铁壁银山好厮挨蓦地虚空齐迸裂顶　正眼自睁开

　　示纯一侍者

参询千里志非常佛法何曾不举扬移瓶拂几君须荐那个人无脑后光

　　示无痕禅人

月穿潭底水无痕佛法分明举似真直下若能亲打彻方知一体是全身

　　冬日示众(五首)

云水纷纷聚首来炉头无炭苦撕挨蓦然豆爆寒灰也腊月霜天打雪雷

大家相聚吃茎齑要见古人赤手提滋味一朝亲嚼破蟭螟睫上放须弥

禅家未道少儿孙皂角灯心铺面存纵据虎头收虎尾也须一棒一条痕

闭门打睡怯冬寒丰俭随家适自安折脚铛煨璎珞粥任他穷汉肚皮宽

热闹门庭不肯去团圞这里守寒灰星儿拨着瞋机发白棒笼头乱打来

　　示大晓维那

金鳞破浪出南塘戴角擎头气宇昂齑瓮肯遭渠毒手归来还许别商量

　　寄立

别去春秋见六更昙花竞发少林春总持赖有声光在谁是传灯继起人

　　送在旭首座之商城

牢关把定不通风竖亚摩醯志独雄鞭起铁牛千嶂里莫教孤负老冲翁

　　送苍雅书记之光山

戴角擎头势已雄出林好去起腥风溪山虽是云韬晦要使滹沱正脉通

　　送净已知藏之霍丘

草鞋紧峭出南塘脚下无私任尔行勿谓溪山称快足千斤担子要承当

　　送问雪还中州

芒鞋紧峭出西秦一路秋风送尔行此去直教吞佛祖归来返踯始相亲

　　送贯之禅人归邠州

昔年相聚在眭村戒月初圆赴蓟门此日归来寻旧隐好明祖意报师恩

　　送素侍者南参

苦志随吾已数年更加精进密绵绵临行一句须珍重异日归来了胜缘

　　为明智号愚庵

佛法分明了无多全凭智刃伏群魔愚中自有安身处莫学仙人烂斧柯

　　为福升号映旭

赫赫遥光慧日升高林始旭映松门照开大地千山暗烁破群生浊劫昏

　　示撞破头僧

蓦然一撞顶门开绝处逢生会醒来果是丈夫皮有血还知痛痒要深培

　　示空相禅人

诸相皆虚万法空毛端那许证圆通假饶直到无疑处者里还须问尔躬

　　送彻宗禅人

二月春光景媚妍分明祖意草头边此回脚下须亲荐透彻心宗达本源

　　送尔卓禅人

孤标卓立迥超群棒下无生绝见闻职满辞吾归去也陇山深处卧松云

　　送在庵禅人南参

布单卖却下南方烟水百城路渺茫此去草鞋跟要断莫教错过好时光

　　留尼山西堂

林泉寂静足优游历志他山未肯休何似白云深密处饱柴饱水度春秋

　　示孤朗藏主

阅遍琅函肯歇心投身休老住丛林圆明一点无藏覆日用头头贯古今

　　示古音禅子

五蕴山头古佛堂威音那畔事全彰无形无相无名字昼夜六门常放光

　　示琴僧

流水高山曲宛然广陵散久叹无传而今喜乐熏修志好待撩天鼻孔穿

　　示元晦书记

晦默渊沉道可亲龙藏死水不通神虽然向道离文字不解圆通误煞人

　　示中也侍者

祖意西来特救偏不偏之处要宜权灼然拶破知端的明月清风共一天

　　示金粟实俞监寺

杨岐昔日辅慈明念载辛勤悟入深赢得儿孙遍大地驴儿三脚话通行

　　示秀珠禅人

锦水滩头蚌孕胎剖尘秀出夜光来圆明寂照非他物烁破迷途正眼开

　　示养孺禅人

涪水深涵养性真龙湖破浪到西秦他时操就婴儿行看取峥嵘一角麟

　　示嵩樵侍者

嵩少峰前古鈯斧解提须是采樵人廓然撞着无根树水映花红别有春

　　示若愚禅人

终日如愚不是呆于中不用巧安排本来无相无文字何必驰求反自乖

　　寿西竺僧会

鹫岭长松不记年霜青雪白愈鲜妍我今拈出为君寿宝掌同庚是胜缘

　　尔卓禅人以爆竹求偈

截断两头向上机顶门触着奋狞威蓦然嚗地虚空碎亦任分身遍界飞

　　多闻禅人以布袄求偈

青州布袄不通风密密绵绵一段空穿着从教白汗出冷冰冰地暖烘烘

　　示解月尼

选佛场中女丈夫总持去后寂然无龙湖有女能相继解取心天皓月孤

　　示觅火僧

一盏无油智慧灯不须人点自光明可怜懵懂痴呆汉到处寻人问丙丁

　　示雪谷西堂

立雪岩前契祖机倒身三拜了无疑煨云好去栖岩谷亦恁辽天俊鹘飞

　　示忍庵知客

送往迎来不惮劳羼提独任古风高当年雪窦苍鹰话莫学枯桩觅兔獒

　　示默鉴维那

南北参询岁月多昂藏气宇奈伊何直饶兴化曾行令鼻孔还须勘过他

　　示明还直岁

大家协力办丛林辛苦何辞岁月深茅刈南山三百个分明露出祖师心

　　示海岸副寺

信手频拈便与他收来放去不曾差一朝宝惜包中尽赤骨贫儿出当家

　　示贲如知客

客来须看事平常语意谦和德行良文彩灿然机果熟如如不动湛心光

　　示默恒知客

默默提撕贵有恒客来管待要分明提瓶把盏家常事鸟语檐前唤一声

　　因有以僧请益者偶占偈以答之

灰头土面十余僧不打诸方烂葛藤三拜岂容承慧可一衣那肯让卢能空拳捏出虚空髓赤骨光烜无尽灯铁壁透穿驴脊断普天匝地任腾腾

　　示祁氏夫人(三首)

大道本无男女相世间礼法有疏亲欲攀觉树枝头果先种莲华劫外因涸尽爱源唯一念踏翻宦海悟三身好将赤手金刚剑剖破虚空面目真

此个门庭荐者难几人于此费盘桓一生幻梦谁能觉百岁浮沤好自看鸟语檐前消息露花香簇外道心安灵台一点通明镜照彻辉天透胆寒

早夜身心绣佛前单提一念智珠圆磨开黑业砖头镜绽出红炉火内莲妄想尽时烦恼断无明消处道情全圣凡不住无生灭始信壶中别有天

　　七圆勉诸禅人

选佛场中走一回虽然未第得心裁工圆七日鏖魔战道契千生结圣胎脚底还须跟要稳顶　直待眼睁开于今暂曝龙门日伫听春风起蛰雷

　　雨中书示硕愚慧子(二首)

风掠檐声雨打窗庭沤泛泛水如浲蜗涎走迹沿阶篆鸟饭衔香过石幢每叹痴蝇钻故纸那堪癫马系枯椿迩来不放张颠醉剩有如椽笔势扛

近日参询事若何担簦远涉历年过不关知识钳锤少只为尔曹妄想多鸟语枝头求好友落花涧底逐颓波西来祖意分明极自是当人错过他

　　炖煌寺新住示众

荒寺巡檐少宿鸟我来挂笠强支吾放开天眼云千顷收入冰心玉一壶啸月吟风欣自得闲门破户倩谁扶炖煌愿力难穷尽不识当年受记无

　　赠圆通和尚

古渭城边梵刹开缤纷花雨集香台河声鼍吼从东去地势龙蟠自北来楖栗驱回尘劫梦昙华脱换瑞灵胎只今盛世垂弘护阐化全凭妙喜才

　　赠约文圆侄禅师佐兴善

大树阴垂起济宗克符相佐故能弘由来指掌孤难合自是埙篪两应同太白家风声不坠滹沱法脉派无穷匡宗愧我唯藏拙砥柱狂澜在尔躬

　　赠愚参珍侄禅师

林间倾盖即如初调合无腔妙有余掣电光中山岳震奔流刃上浪花舒五冈松柏琼苍翠八表风云接太虚更冀桂堂声价重唯将此道越前车

　　与圆通耕水法侄

法门谬滥不堪亲端的提持在正人最喜耕云临毕郢还期止水济迷津棒头有眼全生杀喝下无私列主宾幸有屺山家法在一花莫负旧园春

　　寿宗南显侄禅师

六花风递坠翩翩素积柴门物色鲜石笋条抽寒夜后冰壶玉映晓窗前贞松百尺瞻无尽硕果千龄大有缘此日栴檀薰一瓣只须会取在机先

　　寿机玄耆宿

天地与我同根万物与我一体咄哉南泉老师庭花阿谁解举藕丝窍里骑大鹏蟭螟眼中放夜市突出须弥卢掀翻花甲子龙猛寿量何足论宝掌千龄岂逾此白鼠推迁银台不变一念万年万年一念父母未生前好个本来面日用自如如何曾有少欠六月昙花火内开刚道毗蓝初示现

　　送净音听西堂

一棒一条痕一握一掌血临济正法眼却向瞎驴灭汝来辞我湖湘去日暖风和正三月芒鞋似虎杖如龙逢人痛处便一捏直将斯道立纲宗管教天魔皆胆裂

　　天寒示众(六首)

雾合千林牧野平江天欲雪吼风声柴头品字无煨火脸上寒毛有竖茎果是一堂风冷淡了然千古意分明现成公案何人会江北江南万里情

寂寞山房泾水滨肯心自许乃相亲探竿就尔随窠劫毒手妨他冷处伸突出霜锋机险峻迸关寒面句尖新话来宾主乘时荐才涉思惟便隔津

天寒木佛也无烧院主须眉堕已遭把髻投衙冤自傲空房着贼悔多劳黄齑莫厌三餐饱滴水难教杂话消彻骨寒来真铁汉馨香扑鼻绽梅稍

话在三冬暖气无禅流何处着功夫不通水泄严寒甚坐断穷庐此念孤御木无私生赚杀成文偶尔活遭诬英灵个是超方作肯借傍敲钝置吾

昨夜雪风到枕寒阶前砌合玉阑干高低树木千花满远近楼台一色观落魄行人迷去路忘家穷子问长安当阳直下销镕尽始觉从前被眼瞒

枯木寒岩雪糁华霜凝露地白牛车钳锤妙密还高手炉鞴通红有作家拨转也知无少剩安排只为见多差阇黎若问真消息劈口一拳打落牙

　　雪狮子(十首)

昂首擎空势欲号闻风狐狸尽奔逃潜形恐露黄金色故把霜花覆却毛

昨宵滕六下瑶空产个狮儿气宇雄一种天阑毛色异水晶池沼玉芙蓉

雪岭深栖绝点埃文殊何事却骑来当阳不觉通身水滴滴毛头眼自开

迎风奋鬣尾吒沙大雪团成白玉花日暖风和乘快便五台归去卧烟霞

不同凡兽混尘埃雪作皮毛玉作胎遍界游行无伴侣暂来村院踞莓苔

皎皎丰姿露雪团威光凛凛逼人寒当年只有仰山老指处分明孰解看

凛凛寒威独踞门牙如利剑口如盆日轮当午归何处只见墙隈有湿痕

怕将颔项系金铃雪里潜形冷似冰幻化本来无著处谁教踞地上传灯

类堕全彰清净身冰霜一片白如银不知那个真狮子换却时人眼里睛

把定牢关日守门寒村无处不消魂爪牙铦恶狞狰甚体露堂堂孰敢扪

　　化麦

杖笠新居少华边今年且喜是丰年山南渭北诸檀越二麦施来种福田

　　斋僧

福德无过饭圣僧三天生处有来因请君打破悭囊底妙契空轮证法身

　　募缘

七事于人日用该婴从檀越信心来随缘布施君多福奕叶荣昌五桂开

今生富贵是前修福慧须从三宝求普请檀那增善利花铺锦上果圆周

　　灵璋禅人和鸟窠禅师偈求和次韵答之

古偈传来韵最高伊人有和得心交诗成掷地堪惊俗树说参天已伐樵岫色空怀山客恨涛声犹忆夜风号应知物外乾坤阔归鹤何须恋故巢

　　甲子冬关内大饥食堂满三千指唯秕糠白水而已衲子仍朝夕请益无怠因口占志喜

三百禅和聚五冈时逢末运值年荒香厨突冷无炊饭瓦鼎泉声有沸汤瘦脊强扶还入室眉毛厮结要巡香古云铁额铜头汉今在吾家验果然

　　闻雷

夜半雷鸣事可猜虚空谁解与么来惊天动地能奇怪梦里娘生眼豁开

　　想见古人

岩前立雪忆安心面壁从来说少林流水潺湲环曲涧白云澹荡护高岑何年断臂腥风起此日殃人毒气深愧我匪材肩祖任法门无补付闲吟

　　寄赠紫谷和尚

多年海内觅相知云净山空独有师舌冷烟霞翻雪曲眉撑天汉老松枝木蛇弄出机犹峻乳虎惊回用自奇四大轻安春日暖好将祖道再提撕

　　自遣

阗寂荒原自啸歌肯将华发负蹉跎手中白棒长能健刃上吹毛不用磨傲雪寒松偏独秀冲天俊鹘怪无多壮怀欲放人天眼谁说擎杈老秘魔

　　题牡丹伏雉图

何处洛阳春正好移来满幅丹青巧呼雏野雉伏其根文绣育斯忻悆僚张挂在高堂鸟语花亦香列座琴樽满白日到羲皇

　　送果先知藏

来时十月一归筇二月中雪霁千山静心明万法空池萍春水绿村径落花红须信西来意目前触处通

　　送松麓侍者还金粟

临行句子为君决踏着秤锤硬似铁归到金粟当自信园林池沼炽然说春来无地不花开早行夜宿甚直截别别翻忆鸟窠与会通布毛吹起便须瞥

　　赠云松法侄

正法弘通愿力深凭将智刃刊狮林刀刀削出西来意板板印成佛祖心渭水澄江明素练终南耸岫翠高岑应知他日修僧史勋业河山亘古今

　　解制

涉水登山不惮劳道人行履自嚣嚣既拼短贩为生计安肯长栖捉拭猱脚下草鞋还紧峭肩头竹杖漫横挑前途更有重征问见说庐陵米价高

　　答张愚公文学

晤言曩昔契词坛别后金▆刻漏干饱德每怀垂樾荫雁书犹喜下林端传心若解呼曾子了义何劳问道安试看浊泾川上月到头任运落前滩

　　赠宋拙庵文学

破院荒居似守株刹竿无力要人扶文章笔底开宗眼义气胸中列祖图请法上方西席冷添盂香积北溟枯维摩妙用谁能及还幸有邻德不孤

　　示张水若太学

个中消息透还难突出通红铁一团句里呈机犹钝置言前荐取尚颟顸虚空落地知端的窠臼掀翻任走盘直下若能亲觑破居尘离世两无干

　　任应夏文学刊宝训合注并牧云和尚投机颂远惠答谢

秋林飒飒响金风满径清霜醉叶红寿枣喜传新宝训投机笑展旧时容只闻礼乐千秋盛孰料车书四海同勘破源头唯活水何时垂钓共任公

　　寄张水若太学(二首)

性道文章君所知源头洞彻在斯时觉来罢着无禅论疑去还征小艳诗岩桂裂开尼父面蛙声拓转祖师机果能打得情关透一句全提信不欺

一句全提信不欺情开打破只如斯西江吸尽曾庞老南岭单传有惠师珠彩耀从开壒　莲花绽信出污池事亲友弟全天性要识瞿昙行在兹

　　示焦魁明

春光满目最分明鸟语花香露本真若得见闻浑不昧更于何处觅通津

　　示尹国柱

体物穷源莫滞空随流得妙任横纵眉底忽然开双眼万象森罗一镜中

　　示赵才轩

才器轩昂信丈夫根尘踢脱是良模西江吸尽无消滴始上庞公选佛图

　　示▆腾霄

断▆俊鹘任腾腾一突冲霄万里云不二门中如荐得毗耶队里许方行

　　示赵凤宇

凤德昌期宇宙清尘中选佛要奇人回机一念能超脱铁树花开别是春

　　示赵琏吾

廊庙之才美夏琏吾今举用在机先当阳若解无藏覆万丈神光耀碧天

　　示赵鼐臣

盐梅鼎鼐适清臣六国咸宁独奉君试把金鞭云外指月明照见夜行人

　　示杜忠庭

蓦地回光信有来知君善种夙深培要明及第心空旨放下诸缘眼自开

　　示赵完初

如如不动体先初才涉思惟便不无父母未生前勘破大千沙界总毗卢

　　示薛灵台

灵光独耀镇常存明镜非台绝点痕照破娘生真面目人间天上始称尊

　　示马林顺

蓦然放下学毗卢真俗何分性不殊勿谓在家难选佛维摩元只是凡夫

　　为马居士搭忏摩衣

一片袈裟喜着身居尘还是出尘人娘生面目能翻转法法头头达本真

　　为干汉法名性睿

性地虚灵谷应声摩监正眼本圆明常教无量须弥寿补衮将来堑法城

　　翠岚亭

石磴高危万柏闲法王真境旧家山要知祖意传来久不尽溪流涧底潺

　　寿华阴孙长发明府

河阳花满羡多年岳降今辰万福全华顶三峰称介寿常光佛日佐尧天

　　示陈福镇居士

　转面皮来选佛熟处生兮生处熟蓦然冷地解翻身问着佛手伸驴脚不是心不是佛不是物日用纵横活泼泼从教疑杀天下人人臂那吒难摸索咄咄咄

　　示王性玉

脱下铁衣自肯来尘中选佛甚奇哉常能日用绵绵密看取优昙火内开

　　七图偈

全身放下肯相亲鞭起铁牛火里行七日通红头角变金毛狮子玉麒麟

　　周文极字运开

盛德冲和景运开喜逢文极泰初来好将皇国擎天手种就金莲七宝台

　　徐得胜宇任远

士气宽弘德量先君今克任正丁年曾闻昔日班超辈万里侯封自一天

　　徐得福字子祯

福善元来有吉征鳞鳞世业起家门再将智种深培厚常使绵绵荫子孙

　　清江浦晤施是名别驾

老来何事亦相寻棹入淮江烟水深一曲无生谁解会三千里外有知音

　　示余在公参军

居官选佛甚为难▆▆掀翻彻底看一念不生全体露图明寂▆▆

　　赠施是名

临济窟中狮子子儒林示现宰官身娘生鼻孔撩天甚突出虚空面目真

　　示应缘老僧

淮浦头陀年七十轮珠不住手终日蓦然绳断撒心珠遍界圆明光不失

　　象光禅人以手卷乞题

豆子山头打瓦鼓万象森罗齐起舞笑倒什邡马簸箕惊起沩山大水牯逢人久不打乡谈为君请题意再三抖擞枯肠无一字云卷秋空月印潭金风萧瑟吹林木赵州八十由行脚只为心头未峭然古人志向何寥廓大丈夫儿不等闲肯让饮光独破颜雄雄气宇冲牛斗三上投子九洞山踏破草鞋无觅处走遍千门及万户一朝放下歇狂心免堕亡羊泣岐路咄哉上人白蜀来参我东篱菊正开若问祖师西来意霜叶纷纷满砌台

　　酬张水若菩提树歌原韵

菩提树菩提树荫覆大千露垂注劫空田地是谁裁无始以来难穷数风吹落落振圆音郁密深沉祇树林树下传灯张慧焰闻声见色几明心摘叶寻枝无不至究竟何曾在文字拈花微笑露堂堂面壁西来嵩少寺丈夫何处不称尊肯将云锦织天孙自有神珠耀后乘一毛头上定乾坤随照用无不可电掣雷轰休避躲棒头喝下最分明懵懂　[睊-月+虫]说相左克家自是不凡流从来无证亦无修髼头突发敢追后杀活纵横得自由忆昔商英龙峰下猿猱散喝威声吒溺器触翻赤手提始彻圆明光不夜扬眉瞬口刹那间不在市廛不在山日用了知无别事镜里空花岂用攀现前大用人难见一茎草上黄金殿石火光中句岂留杓柄笑杀金牛饭本来无物尽朝宗坐断两头不住中菩提肯信元无树炉韝何须用火红

　　憨休和尚敲空遗响卷第八(终)
嘉兴大藏经　憨休禅师敲空遗响


　　憨休和尚敲空遗响卷第九

　　关中张恂稚恭编阅

　　益州记室继尧校订

　　诗

　　早发龙门道中

杖钵离初地朝行过古城岭云开曙色客意逐泉声旷土人烟少荒村草木平迟迟乡国路匪我苾刍情

　　与登云李别驾话旧

几度家山不共游离离禾忝动高秋人因乱后相知少事向生前熟处酬露湿晓烟藏竹坞花含宿雨滴松楼海桑未变蒲团稳谁觅当年范蠡舟

　　东皋野望

东皋舒野望晴鸟语关关碧浅明秋水翠深见远山云衢虹散彩雨霁日烧瘢何处渔歌发扁舟在一湾

　　惊秋

山寺惊秋早林深白露溥泉分石逗响叶脆草将干静引蝉声发凉吹客枕寒剪云思补衲随处易为安

　　山行

晓望晴空爽气清乘闲曳杖漫经行沿崖狖见穿林影隔岸樵闻代木声水到穷边溪路断山行尽处野云生转身欲计归来步一带村烟听鸟鸣

　　过翠峰上人

灌木阴森石径斜乱云深处野僧家柴门永日无人到只有苍苔衬落花

　　墨画牡丹

散墨都无色神工化更饶参差随笔力晻暧若春宵岁久枝仍翠秋深叶不凋买脂非是惜勿妒洛阳桥

　　水洞寺

殿阁凌霄汉诸天集宝林春山浓佛髻洞水振潮音帙古云蒸湿梁空燕语沉却思庾岭事孤负昔贤心

　　永济庵访普丛禅友

古柏丛青霭诸天近翠峰到山方见寺隔岸不闻钟屐齿苔多滑石衣云尚封知师仍在定绕屋虎狼踪

　　瀑布

宿雾空澄破晓烟遥看匹练挂岩前千寻倒泻寒飞雪一带平分玉插天翠束雷声鸣叠嶂空涵月色印长川山灵未许潭龙卧直放洪涛达九渊

　　永济庵居

暂息翻成住浓阴喜偕君开池留皓月洗竹友清棼蔓草长松径疏钟出涧云鸟衔花片落点破碧苔纹

　　　　　　其二

夏日林居静山空觉昼长苔龛依剥啄野水落苍茫暑雨回书润薰飙送竹凉冥心趺石坐蕙近有微香

　　　　　　其三

地远尘难到山深石也奇情闲娱鹿豕风怒走狮猊薜荔衣新制松花食旧枝隔林啼鸟疾伐木有幽期

　　　　　　其四

锡挂千峰月泉奔万壑雷梵音清鸟和山色碧桃开树老云情薄潭空雁影裁卜居犹未得共此一徘徊

　　竹

疏疏空翠落庭阴潇洒山房入渐深清戛风丛声弄玉碎筛月径影摇金柯亭韵落千秋雪汗简名标万古心几许幽窗闲自适惟余拥鼻对长吟

　　期友不至

砰濑前溪激石淙花坪草堰认归筇高吟独对峰头月落尽空林百八钟

　　王九野文学见过

宿雾澄朝霁长空雁字连丹枫霜染叶碧涧石鸣泉友道敦三益奎文映九天愧非衡岳懒分芋记高贤

　　归蜀感赋(三首)

自临兵燹迹蹁跹客路天涯二十年今日归来风景异断云残月锁荒烟

客去关山千里情乡音一半陇西声田间野老如相识驱犊回头问姓名

蔓草荒云乱夕晖山川依旧昔人非殷勤惟有池边柳泣露依依待我归

　　宿官房庄望老君山

孤峰屹立插云端砥柱西南拥翠盘灶冷千年荒药鼎云连万树护仙坛火烧兵劫秋钟断月落霜天客梦残惆怅遗踪烟壑杳瀑花高洒石窗寒

　　癸卯过成都

携杖西来经此过题桥无柱挽行歌芙蓉已没秋霜老觱簟犹吹战马多才靖边烽开玉垒久深荒草卧铜驼锦江春水仍依旧时逐微风荡绿波

　　彭山道中

到处经残劫于兹更惨神长途悲塞草几日未逢人白骨田芜遍黄昏鬼哭频何年齐圣治还拟葛天民

　　宿李别驾别业

门径开三府图书贮五车酒光浮竹叶棋局落灯花谷暗泉声细山空月色赊主人能爱客何处不吾家

　　再上龙安

一年两度上龙州华发萧萧叹白头堧树连云迷雉堞荒城宿草枕江流鼓鼙已息他时泪篱菊重开此日秋莫问昆明灰劫事由来天地总虚舟

　　偶占

未入蓬茅心已降辉辉萤火照山窗不知何处春声急惊起松巢鹤一双

　　刘青园明府见访步韵以谢

昨夜台星曜草庐仙凫今喜到幽居花香静榻成佳句鸟语虚棂读梵书织树茶烟山雾薄穿帘月色夜光疏宦情近说僧相似也傍琴台学种蔬

　　九日偕赵盐梅魏旭旦赵麟瑞王九野郭星野诸文学登回龙山文昌阁

奎壁凌云对水开凭虚高阁势崔嵬沧江练色明书幌银汉秋香酿菊杯谷口浩歌樵唱去垄头横笛牧吹来簪花未减龙山兴愧乏登高作赋才

　　望龙城

漫杷青莲社里裁虎溪闲月自招来山含两气鸣秋叶水咽寒声隐怒雷桂籍仙传空六案江城乱后只三台清时莫厌铅华暮看绣龙门入锦堆

　　回龙山房

草桐客相并幽怀称所居乍阴峰碍日向暖客观书门近苍松掩窗明碧水疏暂来且一住何处不吾庐

　　潮音禅友见过

鸟语何其密故人喜到林溪回青嶂合径入白云深采蕨吹香饭援毫对潺吟欲将酬半偈松涧起潮音

　　晓起

几点残星破晓钟群鸦飞散寺前松开门忽见新秋色画出南山四五峰

　　怀成都友人

白云松翠半山隈乱后荒田秪自栽七日王公人已去千年丁令鹤归来离披草色眠狐冢寂寞龛灯卧石苔遥忆锦城今夜月几人清赏对莲开

　　石狮子

石狻狰狞巧更嘉何年镌贡法王家毛衣绿长莓苔雨瓜甲红潜草树花难共象龙分半座不同羊鹿演三车巍然独踞无生地日斗晴光散夕霞

　　樵者

蹑磴攀云过此生一肩枯木是经营有时独步孤峰上何处高歌曲涧行两笠随编黄箨壳薜衣常带紫藤英看棋松下归来晚柯烂消尘不记名

　　龙湖竹枝词(二首)

湖上金鳞晒子迟春来惟有柳先知芭蕉叶嫩风吹折为寄南窗写竹枝

茅堂倒影拂云低雨过新衔垒燕泥夹岸垂杨千树绿人家隔在断桥西

　　山居(十首)

叠嶂重重护彩霞翠微深处是山家黄猿诱子偷庭果白鸟呼雏上树丫万壑松涛翻石壁一溪春水泛桃花客来草坐无余事漫拾枯薪自煮茶

槛外溪阴散竹凉半峰晴日曝山房黄花载酒入如晋白雪裁诗韵入唐雁阵初翻云外字林稍已坠叶中霜浸寒渐觉禅衣薄晒取蒙茸上石床

林深百鸟日喧啾道合无心境自幽舞蝶寻香沉晓露飞鸿啄稻下清秋车前谁识孙阳马陇外凭歌宁戚牛兀坐蒲团香篆袅一帘明月挂西楼

住山岂是爱山居布衲家风道有余那得广招天下友不妨读尽古人书盘供野菜溪边种叶占闲吟纸上疏宴坐松窗虚寂历花幢鸟径自如如

逢迎懒效似痴憨茎草时拈为指南歌转流莺声历历条垂弱柳径毵毵回途易选丹霞佛致术难谀元叶柑曾忆古人休歇地深山深处一茅庵

不傍青门学种瓜喜将石枕卧烟霞伸拳嫩蕨抛新粉带藓干薪折古槎万窍寒风吹雪谷一林疏月照梅花寻常活计无多子饱饭闲眠闷吃茶

翠篠离离隐碧溪蓬茅矮榻称幽栖衾寒破屋藤为幔藓滑危桥石作梯桃熟不闻桑海变心降已越劫灰迷客来相问无多论笑指山兮与水兮

茅堂终日坐清棼疏壁通花气若薰元亮应知来入社少陵何必细论文斫成木钵泉堪贮浇长园蔬鹿与分榻暗不知天色晚推窗划破一溪云

得住青山意足便横搘[彳(田/各)]彴小庵前几竿修竹萧萧雨一径长松幂幂烟听响汲泉青嶂下吟风坐石白云边饶君识破其中趣已落吾家第二禅

行脚年来路转遥溪声似夹海门潮花含祖意嫣山坞木孕灵根傍石桥别洞云归泉滴滴沿崖径窄草萧萧山农问道重征偈写破窗前一叶蕉

磨彼铁杵可以成针嗟我同人孰办肯心

绵绵葛藟上引乔松胡为日用不知所从

雉之在梁且饮且啄文之在牺载烹载割

白石可盟清流可濯有美一人其蕴如玉

龟之盲也浮木有跻心之近也嗟彼长迷

邈矣古人我生之后匪曰同伦于法何咎

　　山居磨彼六章章四句

　　安禅寺

陟彼安禅寺孤筇寄上头瀑飞双涧雨木落万山秋石磴盘高顶云松结远楼征途犹未已漫记福城游

　　三仓河

宿水三仓道云情万里赊柴门编槲叶草屋覆藤花山靖无妨虎林深有睡鸦低头怜月色清影似龙沙

　　虚白上人邀避暑

避暑堪何处清凉古寺中谷深藤屋暗泉冷石潭空竹密生凉吹岩高荫翠丛洞山公案在无处不圆通

　　连云栈

闻道连云栈芒鞋始一过危峤悬仄径飞瀑泻长河万木生云气千峰耸髻螺划然惊杖锡猿啸半岩阿

　　少林寺初祖

古柏苍葱卫法筵岩中面壁忆当年磨消日月山问石流尽乾坤涧底泉峰锁洞云藏五乳台高楼阁近诸天花开已遍恒沙土立雪徒教意惘然

　　面壁洞

来寻面壁处翠窦有遗踪石印栖禅影虬蟠挂衲松灵花开五叶寒雪锁千峰断臂传心远唯闻五夜钟

　　二祖庵

望中遥见寺孤嶂倚云松山色分樵径猿声到客筇剔苔碑断字掷杖涧飞龙立雪人何处岚光蘸碧峰

　　三祖庵

罪性无因悟本空把茅曾寄此山中岩廊虚寂无人到门掩萧萧桧柏风

　　风穴喜公池次韵

幽林坐对适清真香渗曹溪得句新波撼翠流峰写照光涵玉润月传神苔侵绿岸凝珠箔花靥红渠濯锦尘自是沼师卓锡后渊源千古有同人

　　法云洞次任木庵进士韵

劈破青山醒旷聋洞开绝巘迥玲珑轮锤未假神▆力修斧何关巨擘工岭上白云低枕席林端清磬落杉松幽寻应许宗雷到刻漏无妨效远公

　　晤密如上人

乾坤余散木得此寄闲身挂锡同幽寺谈心识故人青山唯尔在白眼许谁邻无问双林叟桥流总是真

　　山斋书事

烟萝生翠壁石室静宜秋散淡忘宾主疏慵任马牛草深岩路隐泉活涧声幽为问龙山老人天未可求

　　吴公洞次绎堂沈观察韵

丹崖翠壁锁重重高士当年此寄踪翰墨无文虫蚀尽山云有护洞还封飞泉洒落千林月野鹤眠残万壑松书剑不归南度远空山唯听上方钟

　　夏日送王宪副归江西

法护祗园德倍饶归来赋就乐熙朝兴临彭泽樽多酿剑入丰城气自豪节介四知声愈重竹开三径暑全消龙媒未许东山卧麻诏还佐帝尧

　　风穴酬澺水宋中丞来韵

云林积翠半山隈车马红尘绝点埃仙自石桥骑鹤去客从阆苑寄诗来凌空雁近鸣飞锡曲水鸥闲浴渡杯闻道东林重有约社莲须是待君开

　　忽雨

新竹垂阴覆短墙金衣声里度云凉檐前急送收书雨一树庭梅半落黄

　　赠复真禅人

萍梗天中感顺然抱素真会心皆是道彻骨未为贫鹤▆烟深树池翻藻戏鳞更知闲步履共惜少林春

　　秋兴

竹里风声▆秋高月色明闲堂谁是伴曳杖自经行红树浓霜叶黄花瘦石茎拈来诗料稳题咏入无生

　　风穴八咏锦屏风

开凿非神禹天然壮锦屏岚光生紫翠石藓画丹青尘逐禅栖静风旋蕊递馨何如僧月下倚坐两行经

　　珍珠帘

飞流千仞落一片似垂帘玉贯岩藤绕珠抛石浪圆回风斜欲卷筛月正长悬应是仙源近常疑隔洞天

　　仙人桥

构石跨山涧落虹饮翠微碣留空有迹仙去已无归半月分高影千林映曙辉潺湲流不尽时见白云飞

　　大慈泉

灵源深莫测得妙在山根印月涵空色流花濯艳痕▆阐通石涧傍阁绕松门法已知龙悟澄澄寂无言

　　吴公洞

翠巘凿中虚吴公昔隐居蟏丝风堕网蜗篆壁成书雨剥龛苔古林疏月色余落花深洞口蝶梦自▆▆

　　玩月▆

台高凌碧汉月小▆迈峰鹤老千年柏山空五夜钟停杯邀桂影就石坐岩松缥缈云天外清光若可从

　　翠岚亭

结构依山麓重岩叠翠岚千峰回望合万籁入虚含风雅亭碑在疏狂野客酣上方钟鼓近税驾几来参

　　悬钟阁

巍阁连云迥飞檐插鹭　风鸣驱铁马山震吼蒲牢斗拱星河近梯盘石磴高谹声惊定钵万壑卷松涛

　　暮登首山念祖洞

薄暮梯云上翠岑江城鼓角发珠林撑开树色千枝月捣落秋声万户砧洞古已消狮象迹院空犹剩两花深头陀几劫传灯去满目苍烟动客吟

　　登首山峰顶

仄径凌虚上晴川万象开林深树宿鸟洞古石生苔眼底中原尽天边候雁回白头逢老衲啸傲出云隈

　　金粟禅林原朱大中丞之园亭也创为禅社故赋俚言以志其事(二首)

平湖涩浪点轻鸥竹际风和翠欲流密树深藏云里寺高城半映水边楼木兰桡转慈航稳书带▆翻苾草柔须达有因乘夙愿鲖阳今复见伦俦

胜▆何缘寺南塘旧硕迈桥通支遁马池乏右军鹅宝月明花榭金云映薜萝高枝已挂锡尘虑莫相过

　　看梅五峰冲涵和尚以诗见贻步韵答赠

浩然归去几经霜占断琼枝秪自芳影散罗浮千树雪瓣分庾岭五株香冰心解冻留金鉴玉骨凝寒信铁肠惟有孤贞先属望阳春曲里韵偏长

　　奉酬念蒿胡少参

翠卷西风两岸蒲碧筒秘晚已停沾鞭鸣玉勒来骢骑界列金绳入坦途缛彩光生留带偈韡花香散袭犀渠应知下榻情何限却喜忘言道不殊

　　金粟寺桂花

院静秋林景更清木樨深处悟无生寻香太史知何处露滴金茎皓月明

　　送友移居

移锡来幽土平芜接水云天空双雁落地迥两河分园鹿高原见荒鸡野店闻秋霜谁共惜徒自忆离群

　　忆峨嵋

近别峨嵋路常怀第一峰台高无剩月山静有鸣钟老▆▆银象飞泉挂玉龙何时深处去一榻卧云▆

　　日暮阶虎堂古崖鲀哲诸兄游水心亭

落日林塘静寻幽泛水亭虫声鸣断岸鸥梦结寒汀树暝湖心影船开水面萍归来相和句月色满柴扃

　　九日登瑞芝阁

客里重阳日登楼倩一观千林秋色老万井曙光寒眼历河山尽心间世界宽却思陶令赏丛菊待谁看

　　奉和澺水宋中丞卧梅轩

疏影横斜袭远香晴烘丽日上莓墙高情梦破梨云晓失路愁看驿使忙竹里弹琴清雪操松间影鹤傍枝藏冰心已许林和靖宫额无烦点寿阳

　　赠洪野陈炼师

城北仙翁处士家闲中日月乐无涯数将甲子频窥鹤种就灵苗已吐花风静玉池眠白鹿烟消金鼎熟黄芽悬壶近市谁相识秪许长房过不差

　　奉酬雪兆兄除夕寄韵

客里逢除夕萧然两鬓华寒深憎瑞雪烛晕剪轻花腊馔三冬尽乡心万里赊何时偕旧隐泉石共生涯

　　夏初即事

郁郁空林下不知近九衢荷池擎雨盖藤架引龙须鹤翅弥天廓云情脱世狗那堪深树里崹鸟似巴敛

　　送古崖禅友

秋兴挽行色林钟散晓鸦红飞霜树叶黄绽竹篱花竿木随身稳金风坦道赊吕亭遥怅望一雁落平沙

　　送天古禅友

望随平野尽旅雁正南时浦树零秋晚关河策蹇迟风吟松际月菊吐路傍枝握手难为别欲言寄所思

　　赠遍济老友

占得嵩高毕此生蒲团终日绝逢迎心空石室花无雨露冷松巢鹤有声林下锡归烟寺晚桥边月上石潭清狮弦自是知音少炉火频煨折脚铛

　　次键畿兄韵

深林郁密称幽栖水满平湖胜霅溪白板宿云惊过雁瘦筇搘榻待鸣鸡城头夜月千家思陇外霜寒万木低最是秋晴天色好闲吟踏步过庵西

　　金粟寺腊梅

腊瓣含金斗雪香檀心都尽蝶蜂狂疏容未是贪春早恐负灵根在上方

　　奉酬冲涵兄来韵

楖栗雄三楚声光振九州霞标云汉迥雪谷翠云留猿啸嵩门月蝉吟赤壁秋相期那可再万里水江流

　　送玉林高文学

桐响惊秋叶他乡送客归浦云含宿雨江树霭晴晖旅况真难遣乡音频觉稀明朝千里路相望两依依

　　堤上行

饭罢经行候凉飏碧草凄板桥通曲水岸柳夹长堤乍响惊鱼跃旋飞避鸟栖幽篁深处望落照女墙低

　　高村

石径陈年上藓花桥通孤岸傍人家墙头青杏儿争摘老圃肩锄独种瓜

　　西郊

旦出西郊迥清秋白露前宿云藏野店晓露湿炊烟岸▆江帆影村墟土堠连道傍翁仲石没姓几多年

　　秋日感怀

蟋蟀鸣幽砌空庭落叶深荷枯香半歇风劲竹长吟问法无玄度酬机有道林浩歌唯自适云外几知音

　　原韵招李蓝仲文学

鸟语迎词客龙光隐梵宫香交花雾重阴占柳塘空格外通禅意言前荐祖风狮床如欲借还许问苏公

　　送张鸣岐还秣陵

客里逢君别离愁欲暮年乡心间过雁游子忆归天勿惜风尘苦宁辞道路偏秣陵如到日长记白云篇

　　寿宋澺水中丞

玲珑琪树映朝晖瑞霭严城接翠微岳降嵩灵开紫极鸾迎仙使到朱罪谈经石上尘都静隐钓溪边鸟息机已羡布金隆法护诸天钟鼓正瞻依

　　和键畿兄见贻

吴山曾历遍锡已罢宵征户外悬秋月床头落涧声惜霜愁易遣伐辐志先成倾盖频相得真堪话此情

　　　　　　其二

野水连空碧沙禽暖尚依蒹葭生旅思促织叫絺帏蟾影诸天近秋声乱叶飞壮怀舒未已处处捣寒衣

　　　　　　其三

天涯同作客喜遇况清时鹤性从潇散萍踪任所之疏桐怜月色远梦入乡思短鬓秋将半芙蓉落未知

　　　　　　其四

湖中疑无地积翠入山居径绕藤阴合蝉吟木叶疏浇畦邻邵圃游泳乐庄鱼既获增幽赏词锋振有余

　　　　　　其五

万事从缘合一枝得暂安窗虚残月照衲重晓霜寒凤德凭谁叹狮弦只自弹何如深竹里风韵日琅玕

　　酬雪兆兄来韵

古云不惜过秋霜面命如同记未忘汝海浪平龙卧稳慈泉壑静派流长台高日暖争花放曲涧春深起蛰藏唯有怀人思更远艺兰澧浦咏馨香

　　送别键畿兄

独树江头望远天西风黄菊怅分缘香盈驿路吹花里雁带秋云落涧边入世顿忘霜骨脆摅愁唯有道心坚黯然赋别非同别好诵庄生第一篇

　　春日郎事

野草生新绿看花独破愁狂心悲野马人世苦蜗牛就燢怜桐响汲泉爱月流春风时不定吹白少年头

　　送润壁兄之光山

云净曲天空销魂客路中林高秋汉月锡振楚江风野店炊烟白霜林醉叶红景行思仰止极目望归鸿

　　送祖灯上人南归

鲖水期相识冰心绝比邻那知同道侣都是异乡人露白凝黄菊枫丹忆紫莼孤云踪不紫后会若为论

　　送智闲上人

特举江柬桌来听塞北笳息茵犹未暖归计已先赊野店藏深树寒流漱浅沙南塘今惜别相思各天涯

　　庚戌秋于金粟梦得绿树啼春鸟红香放野花之句因续成诗

云鹤踪无定乾坤尽是家冥心澄晓霁寓目敛晴霞绿树啼春鸟红香放野花翛然忘岁月何处觅生涯

　　夏景

竹院风生露顶凉林花低翠小红香篆烟消尽将斜日古柏移阴过短墙

　　小松

乍别故山石移来宝地裁仙苓期未望巢鹤计先猜固本培根厚抽枝渐叶开蓬蒿遮莫掩未可雪霜摧

　　幽篁深处

小构藏幽篠洒然万籁清稍垂新雨湿叶响晚风生倒水揩花镜高枝度鸟声坐来忘物我秋月印湖明

　　墨梅

梦觉罗浮幻清香散墨花焦痕如堕影折笔似枯槎镇日忘蜂采长年趁蝶斜随时能寄目野客兴偏赊

　　首山乾明寺

采铜曾说此山巅问道同来有七贤迷迹尚追千载事传心唯见一灯悬虬藏树老盘山洞石断碑残上藓钱应是下方城郭近钟声每送夕阳烟

　　念祖诵经处

万木阴森百鸟鸣喃喃犹似诵经声泥龛洞锁孤云静塔影空悬皓月明石上无尘松自老山间洗钵沼常清当年问道云何事汝水东流傍楚城

　　苦雪

僵胜袁安卧无人冒雪来冻云披牖竹饥鸟啄庭梅彻骨寒难御齐腰事可猜炉头宾主句拨尽夜然灰

　　雨夜

积雨春初夜楮帏冷素光梁空悬佛火风急送梅香背郭闻谯暗寒鸡破梦长窗虚拟射白林外有荒塘

　　别郭辅扆文学

邂逅期鲖水频歌蜀道难他乡犹惜别故旧易为欢晴树花偏丽春江晓尚寒欲将风穴去何日话弹冠

　　别澺水宋中丞

寄息檀阴四载过江城无奈别离何云情有恋依金马野意无媒听玉珂欲上嵩门参壁观还疑丈室对维摩法轮已属调羹手日震雷音到薜萝

　　别凫岳郭明府

法护金城仰大才檀林蓊郁倩滋培梵音喜并琴音振佛日期从化日回阡陌春和花已绽闾阎风静户常开孤筇西上频留偈诏侍金庭有凤来

　　▆蔡道中

▆日丽春晴归筇不计程隔村红树远旷野绿云平应供逢斋主随机悦世情高怀兴有托啼鸟一声声

　　宿姜庄村

暂憩衡茅下晴霞映锡光塘深千树柳杏出一枝墙吠犬僧初到烹茶客爱尝任缘随处可何必是西方

　　襄城乾明寺即席酬张太阿明经

满目真堪笑陶潜许独吟鸢鱼须会道木石任幽寻照破三生面能开万劫心丈夫元无我何必只儒林

　　　　　　其二

得便还家路到来春草生山空台殿古洞锁曙云平倾盖情偏重忘言道不轻子韶能物格灯录继题名

　　与准弥兄夜坐分赋

千里同风客倾投意洒然杯从闽海渡榻共汝山缘半壁扶人影一龛散烛烟坐来清夜永月色到帘前

　　辛亥莫春余从堂头老人自▆阳返风穴时已溽暑首座雪兄偶有他山之志挽留不可故赋谫言以赠之

偶入白云里林深爱息幽片言忻意合数载顾情稠自幸临狮窟谁期列象游弄泉探巨壑舒啸陟高丘雪曲锵金石机锋峻铁牛联芳齐祖域入世慰凡流月印空潭影松寒响涧飕锦词推吐凤雄辨让倾湫蟪没将终夏蝉嘶已近秋赓从方调惬话到欲离愁易得生民望难为隐者俦化鶤腾北海飞电烁东鸥浪激三千界霖施百亿洲枯回余草木涸溢尽渠沟在处频垂钓逢场任作讴昙华芬瑞艳宝筏济时忧蓼岸红遮渡禾阡绿荫畴蛩吟书柿叶鹤梦绕山楼雁足传何日崃筇喜少留层峰天外远清韵满溪头

　　秋初接准弥兄书兼惠诗口号

窗明叶落已惊秋草径新锄报客游尺素久裁传雁足新诗漫寄到庵头山厨食菌烧松火石鼎烹泉待笕流闻道芦航将北渡暮云江树不胜愁

　　风穴寺有感

沼师弘法地幽邃绝尘纤薜荔藤垂幔珠泉水挂帘山光薰曰静塔势簇云尖若个颜曾破林花不倦拈

　　　　　　其二

古穴空山里云深未可探翠环千树柏紫载一峰岚祖道弥今古禅灯易苦甘中崖深夜月疏影照萝龛

　　中秋

去年今日在南塘此夕林峦世事忘户外好山青入眼洞前明月素如霜飞来寒瀑珠千颗落尽窗阴叶半床秋色撩人容易懒且将清兴寄诗囊

　　送栎庵座主归汝南

鲷阳倾盖尽情欢此日先歌行路难汝海澄波赊月色嵩门峭壁倚天寒神怡雪涧松千树钓稳渔玑竹一竿归去不妨花雨散阶前历乱鸟衔残

　　初冬夜坐

寂历山斋古寒深夜未央挑灯披道偈拥衲坐绳床月上虚窗白庭阴剩菊黄冥然心不起独对一炉香

　　嵩山法王寺

朦胧殿阁望重重翠泼晴岚上远峰行到白云将尽处水声寒咽度溪钟

　　熊耳山空相寺

黄叶犹填径扶筇一到来旧巢松鹤老新蕊杏花开铃塔风传语庭碑字蚀苔僧言兵劫后今始辟蒿莱

　　苦雨

灵雨洒空蒙湖平接梵宫白生虚殿角绿上废诗简漏尽无移榻愁长有聒虫如何能慰目望断海门东

　　春日虎堂兄还罗山赋风穴深处歌以送之

谷风剪剪乱飞花欲写离情咨复嗟乃兄真若凤置▆孤标卓立出云霞相期矢志啮冰雪策勤斯道绝纷哗胡为别路忽周遮试歌风穴送还家风穴山深在何处万柏苍茫锁烟雾　岈湍激吼豗雷一道寒泉飞瀑布东峰突兀殊觉高摩青插紫当云霄下有蛟龙蟠旋隐居之窟宅上有参天拂日掩映之松涛鹫岭兰若处其下梵音微动雨花飘塔势峥嵘齐中顶仙人跨鹤来沧溟月下吹笙步月歌歌声▆▆光炯炯倏尔天风响嶙嶒恍如万马之奔腾石窍呼号山欲裂翻空搅雾徙鶤鹏扶摇直上九万里翠岚极目杳川底烟火人家带郭城锦屏叠出山如洗樵牧云深不见踪长歌松下草茸茸笛声隐隐过前阪又听忽达来西峰绝壁面面两相峙洞户当暄远朝市园蔬畦分七叶岩那罗延窟亦如是境何幽兮山何深晨钟暮鼓恋栖禽溪何邃兮谷何窈羚羊挂角绝追寻昔有浙僧居此土韬光宴息人不顾一朝颖脱露囊锥簇拥楼台成常住曲录床子郢衙开有识仰山须再来七百余年消息绝而今才复振隳颓铁牛机峻从中起峨峨万仞谁能倚唯君廿载侍巾瓶纸袄抄来无穷已谁云侍者参得禅三呼三应自天然瞎驴灭却正法眼人室亲承绝蹄筌雪浪千层翻汝海鲸鲵鼓荡增光彩▆云吐沫彻天衢惊煞蟠螭与黄能藓径春来点石斑值君振策还罗山芒鞋踏破苍苔色况复桃花开笑颜人生天地常如客岂惜风尘走南北瞬息光阴过隙驹肯取荣名以为则昔闻河西罢夜参胡僧金锡颇相谙林下疋马终归去广众徒知道已南佛祖门庭识者惧真诚不是小儿戏悬鹑采藿度秋霜只要馨香遍大地此日送君归故乡令人踯躅复彷徨极目冥鸿杳天际鱼腹望剖心悒快风穴何幽深白云常依护虎负山之嵎俄起独散步异曰惊虓知何处叶落还寻旧山路试看狞狰弄瓜牙咬杀猪狗何其数虎兄虎兄听我歌我亦寻山便归去

　　白云抱幽石歌赠纯哲同参

白云片片抱幽石岭上寒松翠欲滴洞户当岩背夕阴流泉涧底漾虚碧水澄渟山寂历百鸟不来何处觅衲拥绳床卧白云雨过深蹄印虎迹苔藓径竹歌斜馥郁风生野草花兀兀髼松石上坐无生一曲吹胡笳谷风清秋月白枯藤倒桂景奇绝青猿麋鹿共为邻石枕岩深天地窄孤踪迥复谁同凭渠唤作住山翁一道神光辉万古肯将闲事罗心胸茞兰香幽禽语觌露堂堂是谁举石首点来错过他狮行何曾得伴侣骨象奇风自高白云深处惜羽毛试看翮健冲霄去擘开沧海啖金鳌

　　憨休和尚敲空遗响卷第九(终)
嘉兴大藏经　憨休禅师敲空遗响


　　憨休和尚敲空遗响卷第十

　　关中张恂稚恭编阅

　　益州记室继尧校订

　　诗

　　壬子春子受风穴本师云老和尚嘱法请假山山是夜风雷大作膏雨沛然两序诸兄挽留移时复开晴霁明日遂行赋辞

昨夜风云会汝渊潜龙起蛰正春天雷崩刹海千山动雨沐林皋万卉妍林影忽开明积翠岩阴尚合暗浮烟挥毫欲洒销魂字却为心知杖不前

　　留别纯哲禅友

泉石耽同癖骊歌唱汝坟行踪多野雪晓日半山云祖席君全赖禅灯我暂分何时重携乎绕澜论心闻

　　别楚英维那

数载怀幽惬机锋绝比邻他山唯共寺故国几经春禅版香云合诗坛梦草新萍踪那可定何处寄同伦

　　伊阳道中

林簇晓峰晴伊川绕客行孤村烟自白乱水韵犹清就食怀山店逢人问旅程碧云天际远归雁送春声

　　▆石▆

车岭愁人地肴函接暮阴断云飞宿雨群鸟下危岑土屋居民少桑田护草深谁将青白眼勘破一生心

　　赠华阴孙长发明府

钟应峨嵋秀名高华岳齐星垣瞻斗北河润藉关西击壤民如市栽花县若溪金瓯知有卜宸翰待亲题

　　同王尔献张白石郭不忆三文学西溪看松

策杖临溪一问松群贤毕集赏幽丛茶烹雪水诗肠润露滴桃花石面红歌近清明声杂沓晴翻麦浪雾溟蒙孤怀喜获寻真趣鹄立凭高西复东

　　咏松兼赠白石

未能化石去应秪伴云眠干老龙鳞结枝高麈尾悬惊涛闻唳鹤傲雪见幽贤处士家何处东林隔竹烟

　　华州甘露寺居

见说前朝寺今知唐代名侵门唯岳色幽籁自松声月映山光动林疏木气清可中无法说樵斧韵丁丁

　　　　　　其二

所志从吾好居然远四邻闲中世味少淡处道情真饱眼山如画臞形鹤似人寥寥空涧壑不是为逃秦

　　　　　　其三

择木看禽止襄衣坐石苔花光迎户人松影隔溪来供食薇频采长吟句独裁迂怀机不让尽教白云猜

　　赠罗冲虚真士

不记入山日松门长自青瓠瓢盛石髓木客听鹅经种秫生三秀书符走六丁洞箫吹彻夜舞鹤有遗翎

　　为李华庵书扇

腹空无写句纨扇喜知音雅重双眉雪情消万虑心断猿风外啸幽鸟座间吟还忆王摩诘无生道可寻

　　奉酬刘渭瞻王公▆刘碧瞻王多士诸文学

桐阴午静绝氛埃鸽怖栖枝应客来观槿已容疏礼乐乘舆且喜到宗雷炉添柏子香还细漏滴池莲蕊自开为爱群贤能载道虎溪步过却忘回

　　郭仲睹文学园亭小憩

修竹半欹斜通流引汉槎折巾高士宅分券令公家叶响常疑雨亭香只见花坐来忘溽暑深树听啼鸦

　　尔献过山赋赠

胸囊万卷待鸣珂少岳灵钟应不讹风雅尚能惊慧远文章米肯逊东坡莲峰秀耸云边翠桂斧声清月下磨把臂山房秋兴切呦呦鸣鹿听松萝

　　谢李鳞伯王尔献古心鲁薛子宣梁衡伯姬星石姬莹石薛永日姬桂月张荐叔史丕显王启夏井助我诸君子见过

径草青长半掩门何来车马破苔痕忘机只许鸥相狎点首虚传石解言柳外蝉嘶清暑簟座中茗酌胜芳尊凤池知待群公久护法还当忆祗园

　　凿小池成简孟名世文学

晷漏初经夏日长小池新凿傍幽篁临窗蕉叶抽诗卷倒壁松阴上石床客过林深巢鸟唤帘垂院静草花香谁将幻住陶真乐也学伊人水一方

　　留别华州诸居士

蝉声处处响高秋笠飏西风资远游参鹤姑停仙子驭词坛且息士人酬晴川半落天低树野水遥横岸泊舟暂别檀阴徇振铎何年再共话林丘

　　酬吕晋卿

理策寻幽地栖迟渭水边寒云生断壑疏磬发孤烟霁远凝晴雪原平烧晚天比邻有高士惜醉欲逃禅

　　怀虎堂法弟

一从分袂阻关河两见飞萤点薜萝土旷逢人青眼少大空问路白云多菊英采采秋将淡风雨萧萧雁不过为忆纶竿淮汝上蓼花深处钓沧波

　　端午口占

客邸凄其夏若秋蒲觞竞泛几忘忧山连蜀国三千里水才秦关百二州汉苑荒苔闲草斗唐宫射弹罢媛愁焚香洗钵长清昼照眼榴花满树头

　　泾上瞻眺

绿阴晴树锁江皋极尽平畴没野蒿云耸奇峰随叠嶂舟横断岸任飞涛天边楼阁蚁千穴眼底乾坤马一毛为问华山陈处士几人曾此听啼猱

　　兴福寺新秋

柏护招提紫翠攒凌空爽籁动花坛千峰玉削南山秀一叶桐飞渭水寒野径偏宜云去宿闲庭独许鸟来看漫斟茗碗消残暑柳咽蝉声露未干

　　过慈惠庵紫谷和尚以刘介庵太史诗笕见示依韵赋赠

叶醉霜林覆锦堆晴峰远映夕阳开寻思客自乘龟至借座人还解带来筑就敢烦花作雨功成岂用石为台门临渭水堪垂钓肯惜狂澜尽挽回

　　喜雨

久切云霓望春中始见苏麦回千顷秀桑发万条枮冼甲边烽靖乘时物泽敷纪年知大有昑兴莫相孤

　　广▆寺

琪树郁青葱岿然仰大雄唐朝显庆寺秦代望夷宫壁剩丹青古庭遗石碣丰法幢今再竖寰海振宗风

　　感怀

奄有林峦第一筹半窗明月半窗秋云收雨脚连山翠水落河声到枕流未信索珠诙象罔岂知游刃解庖牛柴门深扃垂帘暮立雪空怀万古愁

　　寻义真兄于嘉庆寺因晤张稚恭中翰

绿树春晴眼乍明野云生动晓风轻门关院草僧初定字堕庭碑石半横公案掀翻闲瓦砾清谈喜晤接簪缨已知宾主机先契莲社相看续旧盟

　　寄怀终南紫谷和尚

乾坤如此似飘迷望入终南兴莫穷才拙固难期隐豹技成终是愧雕虫云连密树村多暗市隔平原径少通白拂罢拈花意懒唯君千里喜同风

　　　　　　其二

重重佳气霭松龛极目云林思再三鲸钓幸分同渭水霞栖忽去望终南神迷梦蝶飞寒涧雁托秋空绕翠岚想见灵源深密处人天无路许谁参

　　　　　　其三

任运还同不系舟古人深得自优游苗蕃弁岳秋初茂派接新丰洞上流啸树猿声清夜月落花松径点樵讴惭余孤岸新栖鸟钝羽芦中刷未休

　　奉酬张稚恭中翰次原韵

龙门喜托一登游剩与山中枕石头闻桂那堪询太史虚怀但愿识荆州愁连宵火秋将半坐对吟坛兴不休句到投竿诗更好敢期纶线共垂钩

　　酬张水若太学次原韵

莫问西来出世禅白云红树自翛然锦囊好制投佳句丘壑何消用买钱野外流霞飞复住枝头倦鸟止犹迁应知酒市非公隐大业还须冀济川

　　酬杨芬伯文学次原韵

近来憨拙懒谈禅喜接文光觉洒然鱼啖墨池将砚洗草翻书带上阶牵金门挟策唯君计竿水逢场信我缘看取长风惊破浪渔山还解乐钓天

　　酬陈允中文学次原韵

昔缘邂逅在眭村今射龙光到荜门玉玦开椷辉梵境金英残菊媚篱籓禅床不假嫌苏轼书剑空忙笑许浑欲就程庭深立雪门墙高峻可容扪

　　甲寅孟冬余往风穴省觐本师张稚恭中翰以诗饯别次韵

归觐宁辞去何堪念锡飞霜寒枯径草露重冷鹑衣梅市仙传隐漆园蝶见机趋庭当有待筇杖自依依

　　过交口

渭水东流疾蓬心客路赊三年来古雍两鬓欲霜华波卷轻鸥乱舟移断岸斜夕阳红树远何处是人家

　　华州遇尔献星石永日

肩横楖栗过咸林萚陨繁霜客思深云外鸟归江树迥铺前人送羽书临青山旧约逢知己白社新盟贵赏音又向旅亭重惜别松风萝月漫相寻

　　望太华

凌空雪涌玉莲高独立斜阳兴倍豪绝壁千寻悬铁索飞梯百丈走山猱云浮洞水从天注石撼松涛镇日号振策何时峰顶上还看仙子荐冰桃

　　发华阴

飒飒潼津柳迟迟渭水滨岳云飞宿鸟晓日盻行人杨震经傅圣陈抟道入神高名千古下追忆总堪邻

　　潼关

雄关闻百二经此复徘徊华岳三峰峻黄河万里来城高金斗胜鸡唱铁门开德在宁亡鹿咸阳岂聚灰

　　灵宝县遇雨

脚底寒云重山头大雨来未临函谷口已望说经台过客愁羁旅邮程任化裁泥途当此日吾道亦堪哀

　　过熊耳山

野色荒荒尽草莱眠狮卧象总成哀云横绝巘溪流去日驾灵峰塔影来只履遗瞻千载上一花韡叠万年开几回踯躅频惆怅克振家声愧不才

　　渡洛水

雪花片片朔风寒济涉无舟岸更宽石乱滩声嘶度马波摇树影倒回峦尽夸入水长人见才觉浸肤过客难若使神龟重协瑞免教脚下起狂澜

　　赵保道中

杖笠韩城道萧条旅思中土深尘迹暗村废社坛空野水连天碧晴霞烧晚红相逢各不问去路只匆匆

　　宿夹何甘露庵

萍踪无定住暂为空山留落叶飘如鸟荒云淡若秋帘辉蟾影直钟动水光浮昨夜有微雪冷风吹不休

　　汝川晚行

风穴几时到晚行不暂停暝沙博雁白沆瀣閟峰青担人肩知重途遥杖觉灵翻思黄面老雪夜睹明星

　　入风▆山

谷口苍凉万木深冰天朔气酿狮林空心潭影恒朝夕昆为山光自▆▆▆事参▆亲入室再参敢▆喝传心潺湲涧水长流泽若个穷源肯为寻

　　十一月初三日到山本师先于九月已赴汝宁慧文之请以雪兆法兄继席赋赠

心驰归觐切师去到方闻万木仍幽壑千峰锁白云羡君能继席愧我赠无文试看家声振禅灯遍界分

　　怀本师云老和尚

移竿何处静垂纶鲸钓仍分汝水滨一世衔冤叨父训三年累德愧门人茶香鼎熟松窗语殿古寒深坐榻尘好是行藏无可觅朋侪相向话来因

　　礼沼祖像

真仪今再礼何处问师心道大辉千古峰高壁万寻乾坤腾浩气江汉注灵襟顶相无能见钟声出暮林

　　法云洞有感

当年栖息地今复见行藏骏骨逸天马奇毛翥凤凰苔封仍仄径薜翳已沿墙蓊郁峰峦秀绸缪殿阁张一枝巢父稳十笏净名良窦启乾坤隘窗开日月光高岩无六月古木有千章铃语天风动溪鸣石濑长清凉图入梵绛叶柿飞霜塔影辉蟾魄松涛涌法堂云生烟壑杳雨歇菅茅香泽广山藏豹林深角挂羊灵花韡叠叠觉树茂昌昌感遇诚非偶狎盟岂是狂遐心胡尔弃斯道属侬行裕后声烜赫光前焰炜煌顾瞻为复眺忆念不能忘

　　风穴方丈同雪兆兄夜话

秦西燕北两分光坐对寒灯话夜长壁落短筇扶瘦影瓯花泛茗润枯肠半生知己连禅榻奕世同门振祖纲最是剧怀谈不尽满天零露欲飞霜

　　寻思明禅师故址

庭前古柏尚垂阴遗迹空存事已沉唯有汝坟江上月孤光夜夜照禅心

　　冬日简楹础文学索咏即事

合浦珠沉用已潜琼浆漫说水晶盐墦间总见齐人乞李下休夸仲子廉剖石未能怜卞壁临风犹易息灯炎旷怀独许寒山子冻笔时呵未放拈

　　　　　　其二

屈放当时独善身何如舍己以从人箪瓢有意非真乐裘褐无心不是贫几度岭梅香晚岁数茎雪竹傲芳辰年来未觅同文社孰向穷经间泣麟

　　寄紫谷和尚

占得幽栖适性灵东风兰壑自香馨如何独有金刚眼不向人间逐浪青

　　送憨月禅人听讲罢归灵源

已知黄叶止啼钱万里终南独往还竹杖头开撑霁雪芒鞋跟断踏春泉迎风解颊桃将笑向日舒眉柳欲妍归到灵源呈旧面莫将此话作机缘

　　新晴野望

细雨霏霏渎草根新晴喜见补烧痕烟沉湿气霾山麓花映寒光照水村归雁有声天际回片云垂翳日边昏应知芋火煨衡懒石上松萝只自扪

　　　　　　其二

新晴野望远山根草色微微染翠痕绿水通渠过柳陌红霞放眼入花村泥衔燕嘴香犹滑醉倒金尊日已昏何处茶烟高避鹤松稍占断虱常扪

　　赋得二月山城未见花

山堂缱绻独讴吟归雁飞飞向北林蟢有晴丝垂几席庭无花片惜春阴寻源不泛渔人悼滋啘虚怀楚客心遥忆江南游咏处鹧鹄啼落乱红深

　　紫谷和尚以书并诗见贻口占兼赠补庵禅师

松风畟畟远尘埃鹊噪高枝报客来古调咏诗传雪岭翠云捧日照香台喜瞻佳句金声振坐接清谈玉尘开此际林泉咸属望人天一吼响如雷

　　原上书所见

泾原南望尽平川村树啼鸟夕照悬萧相城空耕后土汉王陵在牧荒烟千峰落色来天外二水竞流伏槛前古道无人行迹少野花芳草自年年

　　春日漫兴

余寒消尽属东风是处春光物色同石罅草丝缝渐绿花娇桃叶衬偏红盈盈一水江初涨郁郁千林画自工农许归鸿归未得暖沙由在夕阳中

　　杂咏

韶光二月半春残花事纷纭兴欲阑渭北水声同海甸终南山色似龙安菜根香散晨炊熟土井泉深绠汲难见说几多尘世客茫茫欹枕梦邯郸

　　晚眺

漠漠川原锁夕晖遥天尽处雁行飞秦宫隋苑樵歌起汉寝唐陵牧笛归南北山峰青不断高低春树绿还稀璜鸡只在乎芜外时有清风拂钓矶

　　兴福书怀

偶作三秦客春深泾水边冲波看跃鲤扃院听飞鸢茶熟来修静诗成寄草玄岭南与济北祖担自横肩

　　怀张稚恭中翰

泾水溶溶腊雪消春光二月兴偏饶放开柳眼盈芳陌笑破桃腮缀露条垄外看云秦树晓风前倚杖楚天遥池塘绿转将蛙部物格由能忆子韶

　　雨中怀友

蕤柯翠滴半松杉园杏花飞坠鸟衔遥忆碧岩高隐处一帘疏雨论风幡

　　寺中杏花

曾向文林葆圣胎仙葩今对法筵开红英邑露乘春艳粉萼农香过腊梅十里不随尘马去孤村岂逐涵旗回枝枝笑破头陀面戏蝶游蜂莫浪猜

　　阅本草洞诠集药名简李柱宇居士

絪缊淑气瑞香浓▆本时删益智功日检青箱循旧业花萦紫菀发新丛锁阳山径无冰片续断溪流有木通竹榻使君过半夏窗棂故纸不防风

　　桃花

露邑芳姿湿绛痕春晖绮树丽香温光摇晴日参差影色映江天远近村流水何年通钓艇令人没世忆仙源殷勤欲访渔郎问寂寞东风正掩门

　　寒食前一日

相将节序届清明土雾昏昏未肯晴历世百年虚梦幻谋生千计泛蓬瀛座中桃李皆春色枝上笙簧尽鸟声景候迁移怜驻锡麻衣重补欲身轻

　　供佛前瓶花

闲把瓶花插几枝翩翩蛱蝶满庭墀一帘风细幽香散纵是瞿昙也不知

　　云庵老衲至

忆尔当年礼觐时皤皤两鬓已垂丝分持卫食臞形怯远历风尘健步奇芳草无言春欲暮落花深径自支藜西来若问庭前柏赵老婆心说向谁

　　遣意

花泫芳丛露荒原已及春筇枯形节瘦苔破辨痕新处世难知己临机不让人幽居惟养拙大块一间身

　　　　　　其二

野色弥芳草春光逐杖藜苔生青砌石燕掠素尘泥筑坞花为径裁衣布作畦南华虽有述物性总难齐

　　　　　　其三

雨湿春花艳风牵径草长畋流穷远水扫榻倩丛篁难字书多检澄心世久忘纤纤林外月疏影落微凉

　　　　　　其四

却胜山林僻而无廛市喧军持时贮水瓦鼎日生烟雨后园蔬长枝垂果树偏间来书草圣那复效张颠

　　泾川看桃花

临崖俯瞰锦山川灼灼夭桃气欲然烂熳晴霞拟绣岭芬缊香雾霭春烟但教泾水通渔桌未必秦时有洞天青帝若能常似旧蓬莱无复羡三千

　　闲居咏叹

闲来徙倚怅飞鹏世厉如羁足韝绳迷屧常深方丈草曝阳时补坐床藤每思立雪岩前可更忆传衣岭外能谁惜少林西祖意千峰高处几曾登

　　曳杖

看山随野外曳杖过村前犬熟无惊吠榆生有系钱青黄兼菜麦南北杂桑田景物同人意风光胜去年

　　闲步

处处听啼鸟行行踏落花好风牵坏衲白日映流霞树老莓苔积原平眺眼赊炊烟新篝火隔堡是人家

　　春暮

寺古依平麓春深静隐沦落花红雨乱归雁白云屯坐观无生理觉从有漏身萋萋芳草外不尽醉游人

　　止默禅人见过

春光畴肯惜友爱独相邻辨尽诸方眼师宗未可人天涯犹布衲世界老风尘久矣禅锋歇因君话主宾

　　喜禅枝从风穴至

小窗闻鸟语关外故人来尘世悲戎马禅灯冷砌苔书从前月寄怀向此时开离思应无限深宵话烛灰

　　得新蔡金粟冲涵法兄书

蔡州拂袖自城南屈指频过岁已三别后却怜消息杳书来忽得骊珠探关河暮雨西风疾江汉春泥燕子含纸上犹旌兴福好放禅钟寂久停参

　　得风穴雪兆法兄书

野外连天草春光欲暮时看山移白日听树啭黄鹂花落风还细帘疏月到迟同条千里外尺素连相持

　　雪兄以任木庵草书见贻

春色满花泾春光霭户庭远山残照紫古柏一林青墨气飞香翰龙蛇走笔灵千金真罕购什袭在茅亭

　　西瑞禅人见过

雨洗空阶净门关院草深看花成独笑展卷只孤吟篆袅炉烟散香浮茗碗勘何当过问讯一慰客居心

　　怀张水若

繁阴交渐绿春去夏初临花落常疑雨鸟飞只在林检书将拟见过客喜闻音想得心齐处闲云坐自深

　　偶占

青青草色满春池坐倚南窗检旧诗花意不知禅影瘦破颜犹笑饮光师

　　大雨

翻盆不住泼天凉蚯蚓缘阶上法堂点点含生垂树叶声声冷翠湿苔光函经饱蠢成雕篆巢燕饥雏语画梁坐看殢云飞叆叇墨花诗草砚田荒

　　雨中感怀

山寺萧疏过雨频虫声寂寂久为堙青迷远岫高低树绿衬沿墙上下茵画幔香消梅纸润翻经蠹损帙痕新可怜少室花三放那识灵苗别有春

　　偶兴

长夏高原事事幽荆扉独启看云流虚堂漫自调龙象谐俗无妨应马牛薄暮江天风淅历连村晴树鸟勾舟殷勤好向磻溪问近日何人用直钩

　　夏日

原高地僻胜居山虽设柴门亦不关说法堂前蔬圃绿沿阶石上藓痕斑投诗有客长过榻瞬目无入为破颜黄鸟时闻深树里高枝不住语绵蛮

　　傍池柳

傍池杨柳绿浮烟半近村居半寺边缀露还同隋苑晓飞花不取汉宫怜风前袅袅思张绪月下声声叫杜鹃勿谓荒原羁络马长条今已见参天

　　唐宗圣文学索子近草

奇字相忘近日无那堪髦俊说工夫拈香择火人皆见种月锄云我自图子建文章推绣虎蒙庄岩穴等丰狐对君不惜金山问云衲还将赠硕儒

　　晏起

三竿过懒废垂纶积厚苍苔满院新湿气尚蒸前夕雨晴轩犹净隔窗尘柏欹槛外频倾露鸟语枝头似唤人俯仰衡门歌复啸谁知此意适吾真

　　望终南

松门镇日望南山碧嶂丹崖杳霭间秀色讵知供饱眼明霞相对益颓颜雨添树杪峰多翠水落云根石自斑行道比年人似粟几能幽壑共云间

　　独坐

深院无人坐亦佳柴床终日绝安排吟风好鸟归清梵纠月疏林到素怀向去寒暄都契合近来言笑总成乖闲云解谢车尘迹长抱青山独偶谐

　　仄室

仄室新成构檐低我则降坐禅人在榻卷幔月临窗露下凝珠纲花飞点石缸幽栖拟丈室垂钓忆三江

　　赠李柱宇居士

岐黄学术素儒冠三径田园乐自安屋后栽松方处士门前种柳剩休官童颜不向丹经驻莲漏还从白社看爱尔尘缘姑少暇时携鸠杖访宗坛

　　述怀

茅檐土榻分元甘养志崇高自古谈懒瓒黄麻曾止凤芙蓉紫服几回骖缘从何地今居北道在随方任指南畴念秋深临祖域忍将高卧放痴憨

　　墙边树

墙边多种树爱尔独繁阴白拂枯僧定匡床古佛心枝高根自固干老叶还森圆寂聊相近玩珠时一▆

　　溽暑

大暑流金处弗宁浓阴日午罩槐庭老榆作枕将移箪童子敲门欲上经蝶避炎蒸香翅软鹤愁巢孕古松青狮弦漫调嵩山曲未识何人为解听

　　五月十三请观俳优即席口占用酬诸社长

山庄习俗惯来频高架俳优用享神媚眼功名今日戏浮云富贵暂时人当场喜着衣冠美转盻愁看艳冶尘做尽机关成一笑更阑人故总非真

　　怀圣泉沧涵法兄和尚

千林摇落叶飞霜一带晴川半夕阳紫塞沙寒回雁阵昆明露冷坠莲房旋春脱栗炊新饭漫记残编检旧囊几度郢原高处望茫茫云树鬓毛苍

　　过嘉庆寺赠义真兄

去年此日到禅窝今日携筇喜又过已见布金成梵宇更瞻留玉有檀那黄花霜径同缘少红叶秋林入画多自是愿轮超象外还将宝筏渡娑婆

　　寿张稚恭中翰六帙

经天甲子始周轮毕集群贤庆诞辰出世昔曾称一佛悬车今已乐三秦缘从西竺穷真谛岂羡南华说大椿居士青莲诗酒在知君金粟是前身

　　对客

高原独偃息巨钓人沉鲸爱月不关户看山还倚楹秋深平野阔叶落半窗明未解幽栖者空怜白发生

　　兜率寺丈室

一坞如山卜此居烟花象外剩茅庐檐非避俗低头早榻止容身愿足余晴霁晓开村树密钟声晚度夜窗虚毗耶丈室休嫌隘狮座何曾满得渠

　　清福寺咏竹

托根依净土冥密翠何深傍石窣花迳巡担护榻阴枝高还倦鸟节上自虚心底事相看客敲门亦为寻

　　送张康恭明府之任吴江

籍甚清名久欣傅冠借吴王心抒速眷民瘼望来苏江阔风帆迥云间汉月孤登庸思硕辅终始候冰壶

　　送水若太学之吴门

喜托邻居近机缘契独深投闲来半日知妄息三心麦陇移秋候河梁动别吟虎丘多圣迹舫到亦相寻

　　夏日张稚恭中翰巢连之孝廉雷在南明经李中极刘君朗张元昭张复恭张亮恭张愚公张寿恭张董若杨芬伯张周若诸君子招过嘉庆元昭以诗相赠奉酬次原韵

雅集祇园午夏长彬彬文质倍风光词工白雪尘都净句入青莲世亦忘烧晚云霞铺地锦横冈草树喷天香伊蒲幸饫群公馔好待栽莲过草堂

　　酬张愚公文学次原韵

何处存知己居然借一丘若将容我懒岂为避八仇野旷苍烟合砖抛白璧收景从怀斗仰明月满斋头

　　再答愚公依原韵

常思颜子乐第一出尘流迹泯形俱化机忘道可求鹅瓶欣陆亘蝶梦托庄周未到无心地关情总是愁

　　　　　　其二

长揖风尘客还如出狱囚因无心所住故有语相投听籁从诸响看云每独留念能枯得尽底事怕惊鸥

　　新住兜率寺张稚恭中翰偕刘君朗张亮恭二文学见过僧兰馨索咏偶成

烟花超象外寂历静何其屋破从云补垣颓任草支偶因僧索偈倏尔咏成诗高士亦来此社莲若可期

　　雨后柬义真禅友

雨后稍清畅幽寻独坐时偶舒空里眼未是眺中诗绿荫前村树红披曙日曦无人知此意唯羡义真师

　　憨休和尚敲空遗响卷第十(终)
嘉兴大藏经　憨休禅师敲空遗响


　　憨休和尚敲空遗响卷第十一

　　关中张恂稚恭编阅

　　益州记室继尧校订

　　诗

　　张愚公文学以午日倡和诗见示索和次韵(二首)

孤云踪迹向关中野性难堪此日同投忝那能怜水国夺标固是羡英雄篱边艾叶摇风绿槛外榴花照眼红闻道品题赓白雪寡酬还应属文翁

　　　　　　其二

好挂诗瓢翠霭中幸逢佳节赏心同炉锤易袭雕龙隐蒲酒争看画虎雄阶面苔深长掩绿墙头杏熟烂堆红从来词翰非吾有得失何关付塞翁

　　愚公邀过书斋问及宗门中事

林间扫石合堪眠竹报相邀过士筵鹿豕性情如是佛麒麟勋业恐非仙安心久已离诸妄游乐何妨涉众缘若问西来端的意鸡冠花发秀阶前

　　兜率寺早发呈稚恭中翰

天霁云收曙色开芒鞋湿露半粘苔积尘一夜风吹去初日高林影射来花自密时闻鸟语树当阙处见楼台推敲漫学骑驴背敢倩文公逐句裁

　　赠焦魁明居士

水边林下道人家物外幽闲绝市哗未把琴书消世累只将耕稼乐烟霞青霄抟翼卑图鸟白业修身驭大车邀我一餐禅悦饭庭阴午过夕阳斜

　　兴善寺答理仲木文学

莫厌天涯频作客且回泪眼息征衣禅房寂寞堪潇洒净土于今正好归

　　葆光楼用韵

翛然一榻寄楼中四壁萧疏孰与同只见悲愁怜宋玉岂知玄草误杨雄云书雁字行飞白叶剪霜林醉落红何处砧声催暮雨闲忙得坐看邻翁

　　题画牡丹

名花只合在瑶台谁遣丹青妙笔裁巧夺洛阳枝上色真如悬圃苑中开繁华眼底空尘迹浓艳春长送客杯未是沉香亭畔友奴郎不用妒诗才

　　画玉兰

一种超然净有神谁将赋粉污埃尘还疑薝卜林中影误作同昌观里春洁性那堪供俗眼素心终是识高人幽斋展去闲清玩笑杀凡夫错认真

　　望中州

两年音问隔西东总是关河路不通非谓宣尼怜凤德岂同阮籍泣途穷高林半带村烟落远水多从夕照红东望汝坟丛席地可知吾道近污隆

　　久不得本师云老和尚信

胡为一别阻秦山数载关河信息难天上槎浮还寄石人问路险是重关巾瓶久念师心切菽水疏违子道艰那得长房能缩地千峰深处奉慈颜

　　曝日

帘卷西风午磬时间庭暖日独支颐门当水落山都见路与云平野未知一缕茶烟消白昼数茎鹤发上青丝年来调得驯龙象棒喝而今总不施

　　张稚恭以泾水歌见贻次韵

鸿蒙沆漭泾之水涉者其谁究源底天纵壶山发浩歌锵然韵落宫商征映空涵碧水茫茫红蓼白苇汀累累春当二月桃花开人家似在武陵里尽看　石步蛙泥争得洗流清俗耳隔岸阴森万木闲参差台榭插天起可中三径有归来松菊醉吟同栗里相怜寄我泾水歌夕阳读罢暮山紫

　　怀同门诸昆弟

不意西来建法幢棱棱傲骨世无双林光喜沐春朝雨月色疏明午夜窗数载关河音久绝满怀诗思笔难降邻村只隔墙东地日坐匡床听吠尨

　　冬日偶兴(七首)

世事无干涉尘踪那得过晴天连日少宵梦入云多习懒从言傲安贫只自哦颓然唯隐几宴寂竟如何

　　　　　　其二

邻村不甚远我住亦幽哉待月披云啸行吟踏雪开瓶问倾贮水陇上折新梅谁问烟波叟寒江独钓台

　　　　　　其三

却忆杨岐住翻然慰物情古人曾树下今我尚檐楹煆灶思中散沉酣笑步兵雪风吹片片绕屋尽虚明

　　　　　　其四

何处居无地于身只要安不消泉石想但觉地天宽触目云千片知心竹几竿庵西有李老终日过盘桓

　　　　　　其五

总不图人闹幽怀野兴长墙根唯积雪瓦背但凝霜已觉巢云稳何须趁热忙有时间倚杖门外立斜阳

　　　　　　其六

昨晴天偶变四野雾冥冥问法征僧话题诗上纸屏檐阴窗外黑柏翳眼中青幸有南车指穷途莫畏瞑

　　　　　　其七

荒墺无人事僧闲胜闭关若非穷世路焉得到林间深井难为水高原不异山树头看宿鸟日暮倦知还

　　观赛社

一月严寒雪未消炉头榾柮日频烧不疑鼻祖安心句犹爱颜回陋巷瓢社鼓逢逢欣圣世椒花叠叠颂神尧阳春共荐丰年卜野色苍茫望里招

　　寄终南友人(二首)

遥望终南隅倚栏复转侧长吟顾所思踏破苍苔色薜荔掩幽关松枝带残雪蓬莱人不来独对中庭月

　　　　　　其二

有客终南来旷怀妙无比林间一晤颜念之何能已梅瘦淡窗虚鸟啼深竹里相过知几时再见古君子

　　春兴

爱吟不是致虚辞物外闲情世岂知语滑梁间飞燕子冰融水面跃鱼儿池塘生草联新句花坞寻芳折小枝一枕高斋门独掩窗棂影上日迟迟

　　过宝界寺(二首)

昔年曾到此丛柏剩幽居古洞鸣鼪鼠残经饱蠹鱼重来岩上寺已辟院中墟花意风前笑临轩欲起予

　　　　　　其二

一片荒凉地层台复构新僧从今日住▆▆旧时春已释无形累自然远俗尘终南山色近启户对嶙峋

　　泾阳赵连城明府过访

日照蓬门向晓开氤氲紫气逼香台飞凫忽到王乔舄骢马今瞻御史才满院松涛翻白雪诸天花雨点苍苔过溪一笑何当惜勿使攒眉去不来

　　张稚恭中翰见过

车尘不到日从容测影移幢报午钟门外忽闻行客语林间来觅野人踪喜瞻高论推先觉快接清谈槐晚逢自笑懒残煨芋火只将闲散傲寒松

　　庄东杏花盛开偕二三子往观折盈把而归(三首)

步屧浑忘远春晴眺更赊随行诸弟子历过几人家绿映池边柳红开陌上花呼童低处折瓶插要长些

　　　　　　其二

居然懒出户乘兴亦探春鸟语闻高树垣颓见比邻奔途尘逐客坐石野留人更觉韶华易百年老此身

　　　　　　其三

东来西复去花气暖如薰嫩草将支径炊烟忽吐云松间行暂歇岐处路还分漫得恣游戏归吟兴不群

　　雨

好雨知时节古人语亦真农工思润土天意喜和春菜圃花黄满田畴麦绿匀斯仓吾愿祝得共物华新

　　野步

闲来野步兴偏赊芒屩何辞踏草芽映浦白明沙上雁隔林红见树头花千村含翠连山麓一径穿云到水涯最爱夕阳春树里数行烟柳乱啼鸦

　　晤四明张石庵居士

多年杖笠滞秦山觅个知音岂等闲纸帐寒轻消客梦林花春褪点苔斑倾怀漫记三生石问法曾参一字关此日泾干欣有晤好将幽句寄人间

　　送连城明府乔迁西安郡丞

春城花柳满池阳正喜莺迁此日长泽润河山均化雨辕攀父老诵甘棠廉贞独尚四知畏清白惟怀两字香笑我林泉忘世相也随人送祝金汤

　　督僧择菜次忽空中鸟声众闻惊异余曰此鹤唳也起视之一黄鹤从南飞来长鸣向北而去

大展摩霄翼长鸣近夕昏希声乖世听忽讶异时闻辽海非无柱缑山尚有云相过支遁室似共念离群

　　菜花

一片春畴托意深香厨未肯饱丛林叶将饥色僧同瘦花肖东篱菊可钦堆锦渐盈村落玩远香时引蝶蜂寻明年好种祗园内不用檀那布地金

　　寄圣泉沧涵和尚

隔叶嘤嘤鸟见招聆音能不忆同条辈中道义情缘旷格外风流本色饶愧我匡徒呈拙态输君怀宝尚高标想当饮犊溪流上还避许由挂树瓢

　　赠含僧正

僧正名官盛世图好将律行整颓芜果师翊魏前贤例道碧匡秦后哲模部牒久颁承圣教铜章新佩自皇都纲维喜属人天望衰弱门庭赖尔扶

　　泾阳文塔

浮图卓出梵王宫永奠坤仪势独雄汉耸金瓶涵海月空摇宝铎振天风轮光直射千层影瑞气平吞万丈虹自是钟灵文物异笔花璀璨五云中

　　述怀

荒原一住几经年藜藿何须愧饭钱道在乘时虽济物自知无德且随缘岳连二华开天半关树三秦匝地连最羡终南溪壑好绿萝空掩白云边

　　张稚恭之松陵以诗寄别次韵

爽气清秋胜蝉声处处幽岳云依嶂静关树带河流喻物能非马全生悟解牛方思同道侣迢递欲南游

　　瞻眺

闲步易为远凉吹逐径风野明秋水碧村烧晚霞红晴树寒烟外归思旅客中白云天际迥隐隐见飞鸿

　　王仲孚丁有恒二孝廉过访

秋阶尘迹少古柏自阴森雨积苔还嫩庭闲叶落深风流来二妙欬唾重双金清会频难得含毫莫浪吟

　　答刘介庵太史来韵

终南佳气郁崔峨应是苏门钟渭河篇什从缘传紫谷词锋想见老维摩习成懒性谁知傲可笑迂怀自亦呵方广即今空四大何时借坐肯来么

　　刘介庵见过

松门静掩绿于苔忽报风流学士来促膝喜从今日论好怀都向此时开光分紫柏寒生翠座袭清香暖放梅茅舍欲留深共语原头暮色苦相催

　　次介庵来韵

瑞雪初飘似落梅柴门日掩未常开乍煨芋火谁分去忽讶新诗客寄来莲社应知花有种云林不道径无媒何时再诘唯心论待扫松阴坐绿苔

　　谢客吟

三冬寝疾法床空颇奈诗魔苦又攻说药有方传海上寻医无迹隐壶中布衾怯冷常烧炕窗纸重糊只怕风不二文殊如借问毗耶当觅净名翁

　　漫兴

品字柴头剩有椿坐听哀雁叫沧江新抽草色将遮眼见长松枝欲覆幢纸上情疏诗思少铛中茶熟倦魔降可怜太华峰头月只照寒岩玉女窗

　　游山寨药王洞(四首)

谁辟方隅地深藏别有天凭空开世界极顶小秦川洞凿知何代神灵赛几年沿村灯火近朝暮起炊烟

　　　　　　其二

极目原何旷扶筇仄径斜来寻真士迹却到野人家岸树将抽叶林藤未有花岩深堪习隐复道不妨赊

　　　　　　其三

陟彼层台上灵襟爽自歌春回寒气少坞向夕阳多菜甲撑黄土松棚放绿萝岩龛逢野老相揖问如何

　　　　　　其四

荒游无胜侣春兴独怀浓人面迎风暖草芽出土松溪深云自密径僻雪还封见说孙思邈昔曾制毒龙

　　云禅人自长安来

红日睡方起躯多病乃迟但言来处远不问去何之柳絮金千缕梨花玉一枝情悰相别久因尔足成诗

　　晚步

池柳垂金线花香袭客衣屐埋交步草水绕钓鱼矶晚灶炊烟起山童牧笛归阴沉天欲雨遥望野云飞

　　闲居次禅人韵

地僻幽偏胜山林景不如雨苔生石面砌草覆庭除巢燕梁多语飞花瓣落书好将明祖意犹胜赋闲居

　　看梨花

偶来陌上看梨花素艳遥芬映日斜曲巷驻筇逢客骑围墙吠犬过人家香林快尔尘都净雪色超然兴颇赊欲觅主人相借问广寒拟载绿云车

　　闰三月和云侍者韵

茸茸草色绿含烟一望平芜气肃然柳未脱绵由月闰花将结实褪枝鲜田间宿雾开还合野外游丝断复联闭户只将支遁笔逍遥漫赋却忘年

　　寄怀刘介庵

青苔厚积满庭除世事无干孰问诸雨后看花红意密春前种树绿阴疏吟怀近日归诗社衰病长年卧草庐遇忆风流刘太史燃藜正校古人书

　　洁然禅人静室白牡丹盛开索咏

万绿丛中玉一枝芬芳禅室最相宜根培净土香偏胜色尽嚣尘品更奇阆苑琼妃冰作骨藐姑仙子雪为肌从他凡卉争春丽岂效秾华学抹脂

　　沧涵和尚见过夜话

一碗寒灯对也堪窗间共坐夜深谈蓬门长掩因多病世路无亲得放憨鵔羽文华悲楚凤蛛丝织巧愧吴蚕相看唯有中天月炯炯孤光照岭南

　　赠边乾行医士

献策归来重葆光杏林寄迹乐耕桑花间莳药壶天晓松下弹棋岁月长黄鹄画成还酒债蹇驴骑出负诗囊不须避世称仙隐自是岐黄妙有方

　　次沈紫澜别驾韵

抱拙幽林学鸟栖绿阴长覆胜山溪枝间挂锡妨花密户外观泉碍竹低苔石坐来衣染翠野云行去屐粘泥何时得共陶元亮一笑溪前破俗迷

　　答咸阳朗然僧会

退院归来自在翁芒鞋竹杖任西东人间岁月谁知促物外乾坤世岂同续焰有灯传祖印解嘲无说听时攻此生已了尘缘幻何必将心再蕴空

　　彻机自风穴来

只将魂梦绕千峰缥渺烟霞隔几重尺素久沉关▆雁哀情空忆鼎湖龙长途落日迷寒雾短策疏林起暮钟见说白云人偶至出门先候道傍松

　　送宗禅者归金城

金城归去日秋意正纷纷叶落飞秦树风高度陇云几行沙碛雁由是雪山文德化归乡土他时语欲闻

　　秋原晚望

草色苍茫白露秋高原晚望意悠悠山衔落日余残照水绕洿泾抱浊流抚景常怀风水憾感时每逐塞鸿愁长天不遣浮云尽空使幽思在陇头

　　剃发

剃头已见二毛新泡焰年光近五旬鼠啮枯藤悲落日蛇攻敝箧苦羸身息机鸥鸟能忘我傲骨风尘肯揖人闭户嗒焉唯隐几林花开遍满园春

　　雨霁

蝇书试字日消长久雨经旬懒下堂梁上续灯挑佛火墙头积藓到僧房菊零露蕊枝还白秋老霜林叶尽黄天外一行鸿雁叫砧声处处送斜阳

　　过圣泉沧涵和尚

一迳逶迤入圣泉森森古柏翠含烟参询客到飞空锡入社人听刻漏莲菊意凌霜秋未老苇根零露雁犹眠已知灵屿栖真地法雨何时润八埏

　　同沧涵和尚游多宝塔寺时开讲楞严赠演闻禅人

巍峨宝塔插云层薄暮凭陵共一登满院铃声风说法一湾秋水月传灯庭碑漫读穷先哲讲席新开究上乘梦感当年曾有瑞莲华此日又能升

　　石安原长夏遣怀(七十首)

好风时送野花香夏日晴和觉昼长一枕南窗鼾蝶梦从他尘世利名忙

落庭空翠映窗纱绕树轻烟夕照斜梵火依微前代寺唯余席地种桑麻

卜得幽居万虑消今朝那复管明朝蔷薇一任香风散睡起窗红日影高

阪下牛羊卧绿莎人家住在半山阿春来只隔桃花水不辨仙源是甚么

松浮日影上茅阶殿角支风立古台倚杖拈题诗未就红生碧岫片霞来

居常自笑百无能粥饭长行一个僧深愧出家承祖印思量何法上传灯

安居随分度年华戏看儿童塔聚沙过眼浮云且莫论夜来风扫石床花

无媒径路藓痕斑终日柴门不要关远近村烟横白鸟高低云木露青山

赤日行天火焰生声声布谷隔林鸣时开松户临溪水添得虚窗一片明

满林花片满窗风检点诗囊字字空阶下夜来云共卧想渠畏热到墙东

竹户藏阴惬素心昨宵风雨到云林庭花落尽无人扫看鸟衔飞过别岑

饭后经行一碗茶消闲谁个似山家篱恨种得青青菜架上红开匾豆花

葵榴喷火映窗红杨柳拖烟弄晚风最是夏初真好景天教着我画图中

息阴庭树鸟竞飞山舍寥寥隐翠微偶到柴门闻犬吠夕阳影里一僧归

雨后虚堂枕箪凉半生消受一绳床竹风香过茶初熟有客敲门到上方

户外青山翠欲流禅房花木最深幽墙▆杏熟香堪摘每日来禽啄树头

长夏山翁事若何清泉白石掩松萝幽居自喜逢迎少漫煮清茶遣睡魔

霞披高树几人家青菜园中瓠子花屋后千峰遮一水小桥遥傍竹门斜

悄然无事便身安古水阴森倚石坛何处飞来双白鸟梳翎立在竹阑干

窗前雨打芭蕉叶案上风翻梵筴书古寺无人心自足不同潘岳赋闲居

拄杖生涯孰理论且从一夏住荒村林风淅淅天将雨收拾干薪早闭门

荒径不锄任草莱看云时复过山隈隔林好鸟频相唤欲再听听又转来

原上飞飞叫鹊鸽天涯兄弟杳鸿冥潼津不渡黄猿使华岳三峰望里青

殿阁风生午坐凉林花落尽草花香朱门有客谁同此只学吹箫引凤凰

田间苜蓿长初肥采采盈筐志不违却忆西山薇蕨士清风袭袭动人衣

无德如何话此宗闲来日抚石边松藜羹香窜炊初熟童子鸣椎报午钟

不从云水习闲身户外松风净客尘夏至才过初伏到南宗偏忆越乡人

裁云欲补旧袈裟客至蒿汤可当茶留得床前三尺地只栽黄独不栽花

雨香庭际草青青蜂抱花须绕竹棂壁上钵囊高挂久炉烟消尽一函经

云影空浮荫短墙荷花初放满池香一身剩得闲如此只坐堆堆纳晚凉

草色迎凉称客居微风时动拂檐虚朝来野老频相问墙下青青好放驴

长林丰草喜吾侪土井泉深水最佳丘壑亦无登蹑苦一年穿得一双鞋

猧儿长吠暮云奔日落荒原早闭门半壁光摇邻含影几家灯火照黄昏

自爱野云懒性多放身白石枕烟萝长林天外奇峰立吐出芙蓉接渭河

丹崖翠壑碧层层六月深松涧有冰见说其中多虎豹好山入望是尝登

斁椽喜著白云坳蓬户随僧月下敲不作南华齐物论心闲无住念全消

晚窗红烧树头霞雨过污池乱沸蛙撞破乾坤无垢老心灯续焰到儒家

花径寻诗两乍晴鞋跟拖润足还轻小桥停步看流水树老无枝鸟不惊

飞花乱点袭衣香石窦风来清昼凉剩得一壶冬雪水砂锅煨尽竹枝长

林声咽咽乱鸣蜩七尺乌藤阁寂寥古庙登登闲社鼓牟尼常事莫香烧

小圃新开蔬不多蒿苣种得百余窠硗田缺水遭天旱无奈其邻又乞何

林风飒飒响疏桐佛火琉瑙夜照红何处钟声来远寺帘钩新月上遥空

石压笋箯斜迸竹松缠薜荔倒垂藤林间好景知多少更有何人共懒能

霁迥长空眺眼赊高原一望兴无涯牧童指点平芜外云里崔嵬是太华

为忆云林旧识稀乘凉山翠欲沾衣不知近日重岩下更有何人掩竹扉

古柏森森半插天浓阴借得一枝眼粘衣汗湿身如洗水观初成不用泉

夏至繁阴草木苍竹风吹过煮茶香好山多在云边看满目晴岚带夕阳

奇峰盛夏火云升花鸟不来诗也兴竹树深深藏古寺茶烟淡淡泻高藤

鹁鸠啼处绿丛丛矮屋人家盖短松篱落竞飞黄菜蝶门连草径任云封

平芜一望野烟收叠叠青山逐水流不是消闲真个懒听莺还到小桥头

未得居山却胜山萝门掩绿镇长关横塘白鹭孤烟外飞去飞来任往还

梦想何曾到此中重来摩顶问灵松闭门习我煨铛法下种尊他钁地宗

烟薰细柳千枝醉雨洒平田万顷浮一事不干尘俗累消闲得▆老僧不

日满山烟淡若描闲庭寂寂掩蓬蒿窗前得句题蕉叶树下图凉解布袍

楖栗经旬不到门蜗文鸟篆满阶痕柘榴树老枯将死犹有残枝带子存

林花落尽草萋萋霪雨新晴曳杖藜偶启棘篱门外去莺声啼在柳塘西

草木心知不是山住来能不放身闲寥寥独许谁亲近花鸟时为扣竹关

嗒焉隐几日颓然万事从他不问缘看合两苔生缘地迸开云雾出青天

遣情无过是空门随分生涯莫要论三尺茅蓬闲日月一堆土灶乐乾坤

白云依树作邻家绕砌黄开野菜花土炕不烧容我懒无求须达布金沙

总是庄周梦里身五陵豪贵已成尘门前柳色年年绿不见当时旧主人

倚杖风前口自歌茅庵住在白云阿南窗啸傲忘炎暑镇日禽声护绿萝

两歇长林去市遥晓风吹绿碎芭蕉飞来翠色常侵户涨去溪流欲断桥

流云冉冉系游丝风静林间月到迟蓬户不关人意懒只听高树啭黄鹂

望入繁华路孰分嗥嗥吠犬远相闻不知麦笛归何处十里村烟一坞云

积尘满案▆垂丝竟日无言兀坐时云到窗前插淡影树从烟里出高枝

鹤翅横空意欲从如何裁柏不栽松夜来梦入终南去隐隐涛声在万峰

不买青山费草鞋也无人世强安排白云占断谁收拾狼藉山门任尔埋

夏木沉阴绿半酣晓风滴露叶犹函絺衣未着香回▆礼对瓶花佛一龛

岁月催人老去何间吟不厌癖为魔胡僧漫说离文字面壁岩前鸟迹多

　　炖煌寺新住

新住多劳后蒿庐葺未休皆因培祖道岂是趁时流榻冷风盈室窗虚雪满头从来家活计不用世人愁

　　全孟元文学见过

荒草犹填迳蓬门今始开人从方外住客自道中来霜气森寒柏庭香袭老梅寺前相话久明月照苍苔

　　刘久吉副戎偕吼林鲸侄禅师过访以诗见赠即席次韵

城遗汉迹上朝暾废院新居席未温野旷霜嶙眠白雁▆连客骑到青门瑶篇慰籍情多感玉屑清霏道独存从此莫嫌荒径远常教屐齿▆苔痕

　　赠吼林鲸侄禅师

狮弦响震白天都要使遗音遍四隅久向蓟群空▆马故来秦塞荡妖狐关河露冷哀鸿疾华岳峰高皓月孤异日宸衷还舜老看将白棒整颓芜

　　　　　　其二

钦承帝命出皇都楖栗横肩只自扶妙喜冠巾曾说法憨山执戟壮雄图天涯莫谓无知己海内何常有丈夫冀尔他时弘祖道银章金册旧规模

　　竺法护塔

浮图高插古城隈寂寂空庭尽草莱破堵不完真子院荒云犹护译经台风回梵韵铃声出影落丘墟月色来满目荒凉千古思灵光肯照不然灰

　　送镜如归晋省亲

雪霁望晴晖旭日在高树游子望白云思亲发垂素寒空旅雁飞关河冻行路天涯送尔归故乡空有慕

　　赠任木庵明府

汝水分携后星霜四载过萍踪唯我辈锦制属檀那佛已千家颂民传五裤歌琴余庭草静拟在碧山阿

　　寄怀任木庵

杖笠西秦客鬓苍每瞻北斗忆平阳当年饱德从凤穴今日鸣琴自单堂迹阻关河秋雁迥神交寒蝶梦魂凉华峰东去频回首云树苍茫望里长

　　三台庵

行游西极访灵踪石磴攀云上几重渭水澄波明素练南山苍翠插芙蓉烟消鹤近真人氅洞口虬盘大士松登眺竟忘归日暮隔林萧寺已鸣钟

　　长安故城怀古

龙飞凤去几迁更千古犹传帝子城蛇剑若知槐梦散露盘不向羽仙擎风凄渭水寒涛壮日映骊山晚照明莫就繁华思往事离离禾添总关情

　　未央宫览古

未央台殿久堙荒一度来登易感伤禁苑拓耕都亩亩宫花不发已村庄云迎仙仗联朝牧寺近钟声送夕阳唯有终南山色在嶙峋依旧郁苍苍

　　除夕(二首)

钟声敲罢夜将阑围坐炉边话岁残荏苒年华今夕尽蹉跎人世几时宽莹光喜结灯光蕊暖气忻回布衲寒更忆江南春色早梅花先得岭头看

　　　　　　其二

把茅盖顶古今然荒院时居且顺缘奈有山形杖子在只看庭柏雪柯妍桃符又见迎新岁竹爆俄闻送旧年自是山家无所事庄生已赋马蹄篇

　　同李孔门文学小坐

阒寂心常定幽宜小坐嘉门关深院草蛛胸落藤花问法身为座敲诗雪煮茶向来宾主句可得会些些

　　慈恩寺有感

塔势凌云上巍然接彼苍昔年弘法地今日集贤堂树傍桥阴合柏传兔影凉钟声林外落清韵满山冈

　　聚仙桥(在慈恩寺前)

桥头闻说聚神仙仙去桥空不记年缑氏吹笙无驭鹤山阴修禊有名贤花光红映沿溪水柳色青迷两岸烟为忆瑶台池上客曾来参叩祖师禅

　　偶占

春尽闲门半绿苔桃花未放杏花开翩翩紫燕何曾到向暖游　日日来

　　酬李雪木先生韵

柴门常独掩苔色一何新既愧栽莲主敢邀观国宾胸中无一字名误落三秦幸有瑶华赠光分少室春

　　酬张自维处士韵

怖鸽飞空响高车到伟人风含松韵古屐破石苔新垂钓非辞汉寻源不问秦临轩留藻句座榻喜生春

　　题画

瑶草琪花白露汀万山深处有茅亭不知那个消清暑满耳松涛竟日听

　　访李雪木先生

出队未归筇来寻涧上翁遥看苍野外多在白云中一树啼鸠绿孤花映日红求安岂无计屡空许谁同

　　李雪水张自维二先生见过次韵

鶤弦白雪几曾闻花曙蓬门偶到君藜榻坐穿东河客林峦移愧北山文风回叶响疑蕉雨屐破台荒见藓纹谈柄不辞麈尾倦锦囊佳制喜平分

　　寿吼林法侄

天潢多载泛慈航曳杖西来辟大荒梅杏熟时春正晚葵榴开遍夏初长三川风月供吟啸八水波涛涌绣肠更有终南山色翠千秋摩汉郁苍苍

　　圆通庵次壁问韵

毕原坡下古招提觉路金绳望不迷细柳营边风飒飒杜邮亭畔草萋萋壁间有咏空文藻林下何人合杖藜明日东归驴背上不堪回首暮云低

　　避雨

路断桥仍接云深径却迷花光墙外发鸟语树头啼邻叟种禾黍头陀采藿藜雨中成少憩尘世正多泥

　　兴善寺

金刹浮光逼紫霄长廊石记自隋朝经翻贝叶诸天晓山接终南万里遥丈室联灯辉祖域空林地迥绝尘嚣摅怀未获惊人句柏起风声响泬漻

　　寄山中人

欲将烦暑问山椒避迹何如念自消瓠落无容悲短智扶桑远荫忆长条过溪漫拟图三笑挂树犹惊去一瓢伏鼠系驹调应否那堪岑寂厌尘嚣

　　答人问

近日幽栖处庭除草尽荒石颠如米芾灶煆似嵇康听乌还依树看花自绕廊投闲吾计拙无复问行藏

　　窗前竹

朝暮檐阴合琅玕▆野居韵余风定后影散月来初制笠裁新箨行箯忆旧庐但将君子操时读古人书

　　荐福寺

秀水苍然带郭阴隋家宫阙已丛林人传塔缝开还合钟说神移古至今花雨尚薰参法座烟云犹护定禅心数茎白发悲迟暮藓剔庭碑续断吟

　　感业寺(唐武则天为尼处也)

闻道当年玉辇过恩沾雨露此遍多门题感业颜犹在树老无枝话不磨宫阙已非唐土地庭碑仍记汉山河填然钟鼓诸天集尚拟纶音驻薜萝

　　草堂寺

拄杖穷幽胜迢遥入翠岑松杉台殿古院落草莱深礼塔瞻龙象翻经忆宝林短筇归日暮缓步亦行吟

　　曲江池次李中孚征君韵

平畴一望尽嘉禾曲曲江流浚若沱千顷绿云生晓浪几行白露踏秋波流觞已杳非唐世返日何能忆鲁戈(时有滇南之叛)独羡商山高卧客萧然长咏采芝歌

　　送刘允吉乔迁闽省副戎

大树垂清世祗园荫独亲畏寒风避鸟爱暖日依人调变思金鼐折冲靖海尘灞桥宁惜别此去画麒麟

　　石安原遇雨

石安原下泾水浑石安原上雨翻盆莫问五陵豪贵客野云荒草扣谁门

　　行野

云霁春光媚行行近渭流沙崩新柳岸雁集古城丘坐石苔生翠牵衣草未柔短筇归落日逸兴满沧洲

　　拸永福庵宿

日夕寻精舍黄昏路觉迷小桥垂柳合丛竹压墙低榻照禅灯炯函封梵筴齐入门宾主句相见手先携

　　项木天张自维全遇之诸君子邀过崇庆王先生园玩牡丹

旧第传闻目未经辟疆春暖日开扃赋归彭泽通三径花种沉香少一亭曲懢风生云冉冉满园葵秀露零零杖藜幸赴三生约梦蝶蘧然莫问醒

　　礼万佛忏自维张处士以诗见贻次韵

仗拥诸天集宝台炉烟袅袅玉函开三千响震狮音吼万德名称象步回听法老龙行雨至衔花灵鸟自空来民生喜沐同仁化常奉金茎露一杯

　　华清宫壁▆次孟司马韵(三首)

绣岭花飞异往常华清犹自说莲汤可怜一脉温泉水长为人间洗结肠

　　　　　　其二

唐帝行宫已不常殿门空锁浴兰汤烟光眺尽心如醉不待梁头解鹿肠

　　　　　　其三

怪物深潜若有常毒涎吐出沸如汤如何不比甘泉水赋尽词人锦绣肠

　　送吼林法侄赴都门

客里难为别天涯共此情燕京归去好海会望来成相对秋蝉发无妨夜月明此时当忆念吴越令当行

　　送徐班侯居士归抚州

春山一带嶂烟迷春树嘤嘤有鸟啼为觅世缘来塞北得参祖印复江西逢人语话音虽异去路风霜客共栖万里家山归到日门前春色柳条齐

　　过普明寺

偶步普明寺槐阴夹径分竹桃垂晓露楼阁锁晴云词客多留咏头陀不论文晨昏钟磬发渺渺下方闻

　　接新蔡宋子勉郡丞书请主金粟释林

抱拙年来只放憨终期餐素每怀惭人从莲社成新约房偃松枝忆旧参万里关河传雁字十年烽火隔萝龛鲖阳幸有知音在法护于今仰斗南

　　留别紫谷和尚

渭水相从近十年感君深意岂徒然宗坛更冀千秋盛化日常期万古悬蟾戏林光开塔影空澄岳色酿秋烟此倩交老难为别鱼素还应到汝川

　　留别斗垣董子

秋空云净画图开远近山川入望来绣渚蓼花红映水危峰杉桧翠成堆离情莫禁今时别古道难忘此日培更忆金汤余力在西风杖笠首频回

　　庚子季夏得金粟书召余守先师塔不能获辞以炖煌方丈请沧涵和尚代席赋此诗别

事逼身来不自由长安虽好岂能留光扬祖域君须山塔守师龛我更游汝海平翻千尺浪渭津坐断百川流埙篪合奏天然别一调风前两处酬

　　答汝宁熊恕雯太守来韵

抱拙穷庐念久灰何缘光射覆盆来霁澄夙雾千山静日照残云万里开苾草光生辉宝地心华笔吐灿灵台投机愧我非黄檗契悟先知裴相才

　　答新蔡朱雪沽明府来韵

迢递关门万里遥俄承君命远相招云林谊切今非有觉地钟情古独超靖节芳规诚尚在端明胜躅未全消芒鞋冀待登龙日法护还瞻德泽饶

　　憨休和尚敲空遗响卷第十一(终)
嘉兴大藏经　憨休禅师敲空遗响


　　憨休和尚敲空遗响卷第十二

　　关中张恂稚恭编阅

　　益州记室继尧校订

　　诗

　　南塘漫兴(十二首)

寂历林居静尘寰隔水涯桥通溪路断石碍竹枝斜密树垂朱果长藤缀紫花已来钟野趣吟兴不妨赊

　　　　　　其二

曲水悭通棹柳遮青万重扫苔供坐石招鹤待长松阇迥云间出亭依水际逢酬人多时迹来往一枝筇

　　　　　　其三

方沼明于镜清光若可分故能安懒性兼亦占闲云月上钟初动林深世不闻会心当有处风入木成纹

　　　　　　其四

四面环依水楼台似凿空偶来祗树里不出道场中柳影鱼游惯经声鸟和融尘迹庭外少深寂雨空蒙

　　　　　　其五

幽旷多奇绝林间怪石蹲云深穿树杪地裂走松根池净秋如洗沙虚岸若存连宵阴雨积新水涨堤痕

　　　　　　其六

一勺能为趣翠环竹树深行堤人倒影暗水柳垂阴荇藻牵凫浪林风度梵音都来空俗虑何处净凡心

　　　　　　其七

颜额拈花阁开轩对水塘竹根寒石瘦梅藻冻云香蹊折桥横港空明塔射光天然图画里钟鼓礼空王

　　　　　　其八

胜地偏幽僻亭依曲水回翠云笼树合香露滴花开空响风鸣叶鞋拖径滑苔本无尘世扰拟应到蓬莱

　　　　　　其九

群木摇池影游鳞乱若登花将亭榭密水欲岸沙崩风落新松子龙蟠老树藤隔溪人语响飞鹭起前汀

　　　　　　其十

水际苍烟合行来路转迷晴吹鱼戏浪风掠燕衔泥远岸迎花笑高枝听鸟啼逍遥忘倦屧拄杖日相携

　　　　　　十一

树色摇空翠花光暧路熏过桥方塔见隔水定钟闻月堕松间影天垂野外云徘徊相顾步径草绿微▆

　　　　　　十二

高木晴檐外空蒙水气腾藂汀鸥鹭密洒露竹枝升梵韵连晖响花稠半客凭幽然萝径窈得片看飞麟

　　▆中▆

傲雪孤根净有因胆瓶分得一枝春灯窗影瘦浑疑画竹榻香清暗袭人冷艳不随烟篆袅淡情惟共道心真一帘疏雨春光暮莫遣衔泥燕落尘

　　人日答朱留臣文学

人日春光好林塘更觉新冰镕池上日树袅雨中春久困烟霞癖惟将木石亲十年归未得潇洒隔风尘

　　微笑亭共戴宗摩文学

茅亭当静立沙际狎鸥闲地仄皆因水林深若在山云浮春自寂翼倦鸟知还微笑名亭者可曾破此关

　　赠象屏丘明府署篆新蔡

藻鉴冰壶久著声喜瞻署篆过新城花明巷陌春初晓月映琴台景倍清飞舄已知隆帝眷鸣弦应是洽舆情伫看选绩超三异定有征书下玉京

　　寺中玉兰

满树玲珑拟玉堆清香时馥妙高台须知有色超群卉自是无尘绝点埃露重晓窗高衲卧月明幽砌羽人来霓裳曲里休争胜笑逐东风烂熳开

　　送子勉宋山主都门赴选

三月江城雨尚寒长途杨柳簇征鞍山公启事行须速萧寺离情话欲难千里暮云催去雁一湾春水抱回峦到时声价当青选报捷先闻至梵坛

　　送朱雪沽明府乔迁滇南安宁太守

帝念昆明困劫灰羽书新报瘴烟开山从六诏千峰迥水接三湘万里来借冠南天权锁钥调羹北阙待盐梅此行莫惜风尘苦建节须当司马才

　　坐一草亭

断岸桥头置草亭回环竹树倚空青日斜风静无人到坐对方塘一卷经

　　蔡志八咏(有序)

　　尝阅郡邑诸志皆勒八景名人多倡和之以备采风者知山川景物之胜新蔡亦有八咏阅志之暇聊为效颦贻讥不恤。

　　关津晚渡

夹岸垂杨锁暮天澄江一望水茫然鸥眠别浦闲沙际鸟趁归帆集树边晚色绿沉平野翠晴霞红映远村烟耦耕沮溺今何在尚有行人问渡船

　　龙口新晴

雨歇长林爽气清岚光远霁蘸新晴粘花未破红犹润染草初匀缘尚轻雾卷南天高楚岫云开北阙拱神京更于何处堪登眺碧水桥头夕月生

　　三汊波潆

冲波逆折倒回流双合龙津杳霭浮潋滟水光晴荡口空蒙树色影涵秋轻鸥数点邻鱼火奔马千帆过客舟应是词源钟豫汝长风破浪自悠悠

　　姜寨春耕

桑苞蚕事日纷纭布谷催春谷口闻井字分畦通旧陌瓜藤蘸水涨斜昏长驱犍犊行耕雨暂歇犁锄坐缀文放牧归来天色晚笛声吹破一溪云

　　九沟渔唱

九沟新水接天涯溪上渔人乐自嘉红蓼岸边晴晒网白苹洲畔钓横车流云半度纤歌遏涩浪微分短桌斜沽酒不辞青旆远归来和月卧芦花

　　涧头细雨

东望涧头鸟不飞蒙蒙雨色掩朝晖青迷柳眼阴旋合红绽桃腮蕊渐肥麦垄才沾▆上润江城但觉冷烟微何如苏亢为霖去洒▆春畴处处霏

　　戚桥疏柳

依依柳色野桥虚沐雨梳风任自如系马条柔还掩映藏乌影淡只萧疏翠丝时纤莺梭捷青眼频窥燕语余游子坐忘归去晚几回搔首更踌躇

　　胜井清流

古寺风高万木苍一泓澄澈有龙藏滩声韵落含宫征树色光生映晚阳不向禹门分锦浪潜通汝水入淮长传闻旱祷苏农困愿沛甘霖润入荒

　　寺中桃花

不▆玄都丽来分梵苑春武陵持桌者总是世情人开落谁知幻品题自觉真堪嗟尘土客岁岁问迷津

　　寺中梅花

孤山真逸种谁植在禅房影瘦情元淡香清味更长素心能傲雪冷艳独欺霜自别林逋后何人看鹤翔

　　梧桐

闻道能栖凤根培自有年取材枝尚古听燢客偏怜叶响沉秋雨阴森覆午天飙风惊忽至飞瀑下鸣泉

　　海棠

未放先成叶红娇衬缘阴昌州云有别工部独无吟帘拽风枝动阶移月影沉从来仙品异金屋岂能禁

　　莺

金色佳公子枝头送好音掠郊穿树密修羽落花深到处唯求友他时却在林上方风日静尘世莫相侵

　　菊

色以黄为正余皆未足伦此言闻古者嗜好自今人秋老能离俗霜清不染尘唯教陶令赏醉里独知真

　　金粟禅林二十咏

　　拈花阁

拈花高阁势崔嵬云栋风窗次第开水色虚涵空世界林光簇拥玉楼台

　　宛在堂

竹护窗虚接野塘净心宛在水中央长林只许高僧卧满地松阴月一床

　　水月庵

霜叶萧疏点碧岚平湖湛湛隐萝龛那知大士栖真处水月溪前话指南

　　此君亭

无肉何如有此君名流风韵昔时▆亭闲坐爱探诗卷秀色拖烟欲堕云

　　清阴厂

千章古木尽阴森赤日行天暑不侵有客逃禅成午坐利名灰冷尽尘心

　　第五桥

塘边野竹映寒空石架危桥接梵宫月上松门垂倒影却疑饮浪下长虹

　　水心亭

千树垂丝两岸莎水天涵碧点青螺轻舠不放游人醉酌向中亭赋绿荷

　　幽篁深处

雨径香生淡若秋万竿清洒最深幽弹琴坐对微风起堕眼空青翠欲流

　　微笑亭

长堤杨柳接湖心一径潆迂几许深微笑那堪亭子上春风拄杖日来寻

　　荻溪桥

一沟新水护招提桐叶吹花湛碧溪芦荻自深尘迹少往来桥上漫扶藜

　　乾坤一草亭

露电光阴梦幻身绿云红雨不胜春一茎草上乾坤别勘破当年旧主人

　　九曲水

竹树深藏水一方山阴何必问流觞萍开荡漾轻舟去转过林花见草堂

　　留带桥

宝带欣留信有因锦袍错落称闲身当年坡老风流甚犹有题桥继美人

　　曲水慈航

晴云擘絮柳初柔桂楫衔杯乐圣游九曲六桥花外转海山何必问瀛洲

　　石梁桥

堤当断处有桥通一石长跨百尺虹见说天台峰顶上飞泉六月洒寒空

　　云公塔院

矮柏千株绕院青天龙长护塔中灵丰碑昭竖传灯永从此南塘是祖庭

　　迎晖桥

空翠微分曙色开高林日射影初来何年惊起潭龙卧剩脊长横在水隈

　　普同塔

宝塔凌霄耸梵宫层层构结玉玲珑中心未止藏龙象想助交华竖笔峰

　　醒花草堂

绿阴深静日初长醒眼花光映草堂偶启竹窗闻鸟语林风吹过煮茶香

　　通济桥

小桥长驾碧溪头今古行人济未休试看道傍杨柳树长条折尽短条桑

　　寄关中诸大护法

迢递青门忆旧游别来今复见新秋香吹篱菊含朝雨水落江天起暮鸥笔札久无鸿雁到津梁应系故山愁遥想法社狮猊座异日还当着圣流

　　寄董斗垣文学

万木萧萧落莽苍江城西望立斜阳飞鸿始觉关河远尺素宁辞道路长海内法幢还似昔天涯人世已非常十年挥尘谈心处杖屐相过记未忘

　　寄青门全孟元张子敏贾宗▆李孔门诸君子

千村木落曙烟寒恨别关河忆昔难故旧天涯真是远新知海内几为欢莺声每到林间听雁足还从岭外看午坐虚堂唯隐几梦魂由自在长安

　　寄义真禅友

十载秦川喜共寻归来此日已秋深只缘风木思庐墓敢向云林惜寸心北地时看鸿雁字西方常忆美人音晚风独立溪桥上遥望关门恨夕吟

　　九日送凫岳郭明府归蜀

金英残菊媚篱光蜀客归心路渺茫旷别多年才一会离情此日正重阳霜沉江树排秋岸水湛晴莎映野塘归到故园松菊在莫愁无酒醉花傍

　　寄虎堂法弟

天中汝穴桂昌昌济北宗师大树行卧去林泉声望重参来湖海道风长一篱菊绽怜秋晚片纸书成托雁翔此日丝危垂祖道何时排闼起汾阳

　　寿汝宁恕雯熊太守

紫云缥渺降仙真五马堂开正小春雪映庭柯辉宝树冰清汝水净埃尘鹤琴声着衣冠美繻裤歌扬德泽新更喜弧光台省近循良早已卜枫宸

　　云松远侄禅师自秦中来

冬寒爱日步林垌拄杖寻诗过草亭扑面霜花飞地白打头风叶落天青怀人每忆三生石遮眼唯凭一卷经闻道故人千里至免将幽意托鸿冥

　　铁笔行赠王同人文学

鲖阳近代有王生楷书精妙擅时名风流不减王内史体势更愈欧率更毫书工罢操铁笔露洒星飞落磐石铮铮风树入秋声恍如静夜神鬼泣飞龙鸟迹事杳茫周宣石鼓裂岐踢倒薤籀文今已矣兰亭幕底徒悲伤王生笔艺妙天下镌我师铭永光大何如盛贮箧笱中一日汝南高纸价岣嵝峰头总不如铁心穿砚淬锋初太平天子纪功绩金券还当待尔书

　　寿毛天羽广文

玉梅香喷五云开此际欣逢岳降来鹏翼早惊腾万里春风今喜育群才尊传北海文章盛筵对南山寿域培伫视上林迎鹤驾珊珊剑佩近三台

　　雷

节序严冬暮中宵忽震雷势倾惊地坼声发迸天开雪霰风还劲江寒浪复摧天公知有意浮世漫相猜

　　壬戌元旦

乌啼漏尽晓寒催腊去春回曙色来云隐雕甍金阙迥经传绣帙玉函关炉烟袅袅迎狮座淑气蒸蒸拂宝台仰祝吾皇无量寿诸天钟鼓震如雷

　　同诸禅人坐微笑亭

当年微笑说拈花此日名亭意颇赊座列诸贤推象马机酬一语定龙蛇看梅暖放窗前蕊煮雪香生鼎内茶理策归来池上望眠鸥两两聚汀沙

　　至官津(即子路问津处)

春日临河一问津流凘皱碧水粼粼青欺岸柳将辞雪绿转商船欲碍苹岐路已知无堕泪耦耕犹记说前人辙环漫谓无机智圣道于今尽属尘

　　送献云心一二禅人归西安

春城花月影迟迟送子亭皋怅别离一带晓烟村店柳几行归雁旅人思关河目断黄尘暗客路春深碧草知归到长安如有问南塘新水涨春池

　　渡洪河访陈洪野真士

曲水抱城流舟横古渡头长空群雁过到岸一帆收蛰起蛟龙窟翔回鸥鹭洲欲寻仙子住遥望白云浮

　　寄陈洪野

忆别西风岁几更怜君又徙隔江城黄金有药谁求得白发无情事可明雨后看山随足健花前倚杖趁春情应知四大虚调摄学得无生胜养生

　　送沧涵和尚归风穴

何缘归兴遽匆匆去住关心彼此同兄弟鬓斑身俱老师龛株守岁何穷奇峰矗矗荒烟外客路萋萋野草中为忆白云深密处宗坛遥望振家风

　　绝句

茅屋几人家板桥仄径斜秋林晴亦雨春坞暖多花

　　答任木庵明府山右解组先以诗见寄次韵

曾向林丘度岁华菜根滋味共吾家不夸元礼登龙客岂羡张骞泛斗槎入社喜知今日是折腰幸悔昔年差一尊诗酒青山在满壑松阴待墨花(木庵善书故云)

　　寿新蔡于克大明府

十二琼楼敞玉扉金英邑露菊初肥风清羽驾临丹鹤岳降嵩灵下紫薇淮甸穗岐歌政美鲖阳化洽沐春晖此时载道欢声满听祝沙堤待漏归

　　看梅

淡淡香风透竹门孤山清韵孰销魂芒鞋不惜春光遍踏到溪南第几村

　　苦雪吟

正月中旬已动雷仲春日见雪飞来黄金冻折池边柳白玉摧残阁外梅石砌都平迷鹤径竹床常冷护冰胎丰年不用多为瑞米贵柴荒处处哀

　　酬袁辉生文学原韵

佳景宁幽遁高人过结缘雪消梅影瘦春上柳枝妍学就今时悟经元旧日传心斋云坐久即此是逃禅

　　过野栎

幽寻拄杖过田家二月山桃未放花隔水篱根闻吠犬荒塘牛背有栖鸦千塍麦秀浮村缘一带春晴趁竹斜遥望炊烟出树杪重重茅屋碧云遮

　　天羽毛广文见过

院深苔色静风定鸟声和只应野人住那堪高士过关钟停午课爇鼎煮松萝相顾忘言笑冥心契若何

　　赠于克大明府

帝里贤书贵先推制锦来春云笼月槛花雾霭琴台麦岐民无馁裤歌禁有开风烟百里静潇洒称清才

　　送毛天羽归大梁省亲

送客当春候夭桃艳欲飞骑尘人去远花埭鸟争归一席青毡冷双亲白发违何时旋马首倾想落珠玑

　　酬刘叔子进士久雨原韵(十首)

积雨空林久三春花事稀秪看苔满径那更日关扉疏磐沉烟湿寒云逗竹飞柴荒兼米贵钵里孰知饥

　　　　　　其二

兀坐清除寐中宵觉爽然挑灯明佛火续篆袅炉烟雨咽钟声暗风狂水气悬想当尘土客应着祖生鞭

　　　　　　其三

殢云朝复夜春木雨疏疏破闷亲茶碾评诗对草庐欲筹经世策还读古人书何处寻真隐予同卜此居

　　　　　　其四

水近寒生卑茅堂睡起迟青山终有待白发应无私梵筴云常护匡床首自垂纸窗尘迹暗衡点日相贻

　　　　　　其五

松扉长掩绿禅坐漏深时已得安心法何须叹路岐肆情歌自放脱颖事谁思鹫岭拈花意参询几个知

　　　　　　其六

桐叶当檐静枝间听鸟鸣披衣还起坐拄杖一经行石畔茶烟豁花边露气清隔墙入语乱总是不关情

　　　　　　其七

矮榻从云度翻书任鸟窥径迷烟草合牖起竹风随苔长经旬雨水深到石涯寒煨榾柮尽应得午炊迟

　　　　　　其八

深林春雨密藓滑径为仇水满横塘鹭云迷过客舟床头林霭湿砌下水泉留还忆宜都石鞭能可一投

　　　　　　其九

池草芳春绿诗怀触处生粘花交露重睡鸭衬云轻雕技年来废幽思梦不成相过投句客应让占时名

　　　　　　其十

三月连阴雨一龛晏坐时茅檐长响溜土灶悉停炊泥滓筇难计香台步少期何当慰寂寞壁上有题诗

　　耿再中园赏香元次刘叔子韵

香元植近草堂边颗颗团圞映日鲜品贵由分金色艳质沉还压翠枝偏琴床日对成三友拄杖时过系百钱活后醉吟狂有兴如椽书破薛涛笺

　　闻宋子勉除叙州府郡丞

故人三载叹离居帝简今闻下玉除望里飞尘来北骑檐边干鹊噪南庐画堂先慰亲颜喜乡井咸称世业如此日林泉消夙虑不将鸿雁托传书

　　酬刘叔子见赠原韵

彩笺新寄到莲宫露盥蔷薇玩莫穷二酉瑶华飞翰外九天珠唾落毫中南宫策射魁多选北海尊开酒不空他日凤池衔紫佩还将雨露润同风

　　酬余洪基文学

任运随潇洒萍踪处处缘观心依树下听鸟到桥边词客投新句心灯续旧传菲躬如有偕好待静安禅

　　送子勉宋郡丞之任叙州永宁卫

少年通籍徽前烈鲷水名家世阃钺黄金缀▆赤锦袍丰标玉立清如雪忆昔读书万卷楼彩笔端拟夺科头一朝金门趋献策虎闱捷射占时流丈夫志气冲牛斗匡君有术宁为后咕哔那能效老儒糟粕区区徒自守竹符今剖去蚕丛翠耸巫山十二峰蜀道连云几千里日驾高标回六龙浪花喷雪如雷震两岸猿声惊客鬓黄牛峡口挽千船滟滪波涛真可信想当蜀中全盛时胡为劫运相迁移千村万落无烟火抚字昭苏念孑遗我今送君汝水阳殷勤为折河边柳一声骊歌陇上来相劝不必阳关酒人生谩说行路难故乡空望几盘桓极目瞿塘烟棹远日落空山杜宇寒君到兰州当自爱考绩他年终有待鱼素常教寄南塘祇林缁白凭仰赖

　　　　　　又(代)

少年佐郡蜀江头重地须当着俊流入境先登鱼腹渚筹边应上锦官楼地开巫峡通三楚天限雄籓控九州为计隼▆将到日峨嵋山月正清秋

　　谩兴

雨苔生翠满阶除嫩草新蝉意莫如渴病已销茶灶火心王久遣倦魔书每看蚁子寻腥误堪叹痴蝇逐臭虚涧饮松餐能几得只安魂梦在蜗庐

　　朔旦祝延

梵音高唱肃炉熏曙日晴开万树云幡影乍临猊座暗磬声初落下方闻三身佛号传天竺万寿歌扬祝圣君庐岳不须重问社如今四海喜同文

　　晚烧

烧入祗林映赤霞晴烘宝树半云遮蝉声处处惊飞叶草色萋萋带落花驳地苍苔蜗作篆横塘白水鹭为家凉秋不禁单衣褐独立风前数暮鸦

　　南塘

灭跗青蛙岸有衣衔泥紫燕日争飞亭遮杨柳遵沙渚水泛桃花绕钓矶竹暗桥边三径杳月明林下一僧归忘机自是闲鸥鸟无那钟声出翠微

　　寿纯哲和尚

声光早着迈同俦百丈津梁据上流鲸钓今看垂激水狮弦昔抚振中州遥瞻海上筹添屋应笑人间杖刻鸠无位真人长浩劫火云堆里驾慈舟

　　送龙牙中岩和尚赴都门

剪云将补破袈裟落叶堆堆覆结跏千里同风来楚客一杯水渡自龙牙欲恢祖域清魔斧特诣都门叩帝家盛世于今隆外护宗坛终复看拈花

　　酬缙绅刘木斋护法见过留咏

空林养拙户常关古柏阴森尽日闲结课人来温洛社栽莲客到白香山斋清古水闻高咏石瘦寒梅见破颜携手桥头重话别纷纷倦翼鸟飞还

　　癸亥冬初解金粟院事口占志喜

才欣无事到林丘一榻翛然万虑休脱木栖鸦浑似叶荒云宿鹭静如秋窗前雪褁梅争放石外烟消竹自幽从此萍踪无定止暂将幽兴寄溪头

　　雪

如梅似絮乱空飘一色虚明望里遥白占疏林先树见翠埋欹竹几枝饶浅深莫辨溪边路高下难分水面▆纵使世间烦热处自从经冷便魂销

　　雪中寄怀刘木斋

飘飘瑞雪满园林静掩松门宿雾沉定钵香传钟鼓暗虚檐梅拂草茅阴诗怀顿发高人句大地开明古佛心访戴无能重觅棹空将幽思付闲吟

　　雪中简刘叔子

闭户常终日堆堆雪满林静中无世虑淡处见禅心蝶梦随庄化鸡谈羡宋深吟怀思叔度怅望野云沉

　　塔院新居(三首)

塔院欣初住方塘始结冰檐栖巡冻鸟雪片洒寒灯永日谁相得干时我不能往来溪上路拄杖一枝藤

　　　　　　其二

安拙从吾志衡门兴自嘉烹茶吟月色邻笛落梅花叶满林间路鸥眠渚上沙从来疏懒性应得看流霞

　　　　　　其三

茅屋东林侧柴门傍水开石边几个竹窗外数枝梅客为看花至僧多礼塔来悠然逸兴远竟口一徘徊

　　虎堂和尚继席金粟赋赠

祖担重挑借息肩从来法社着英贤山头跃鲤闻新唱室内传灯忆旧缘翠竹风敲声愈古灵松雪老色偏妍看将一勺南塘水为雨为霖润大千

　　怀山居

老去心情只爱山何时归去足清闲门常草掩尘缘少石自苔封世绝攀折木随风供爂底引泉倩笕到厨间白云岭上谁收拾飞去飞来任往还

　　池上

池边竹树接香台殿阁参差傍水开拄杖有时间自适看花听鸟几回来

　　留别于克大明府

四载南塘有胜缘棠阴借荫得安禅心空妙谛王摩诘道契真乘杨大年案牍岂知元贝叶宰官须信即金仙暂虚前席游西土异日重栽白社莲

　　留别焦大生广文

春城和煦霭氤氲敝褐支筇袂欲分璧水春晴延蔡国岳莲晓发望秦云千村夕照鸦翻阵万里风高鹤破群从此天涯鱼信远何时尊酒再论文

　　别李蔚文孝廉

倦鸟思林欲息飞短筇支草绿还微金含柳色迎官路玉破梅香袭客衣水国天晴鱼跃暖关门地迥雁行稀临河不用多伤别自是云情得便归

　　别金粟禅林

杖笠栖迟近四年逢场竿木只随缘六桥花雨飘金锡一径松涛洗翠烟塔院种成栖鹤树池塘凿就养龙渊于今无愧林泉去更冀香幢起法筵

　　拜别云老和尚塔

千斤祖担诚非易拄杖横肩独自行虽续传灯犹愧子未能弘法尚惭生光分麈尾承先泽派衍滹沱冀后莫此日塔前空拜别凄凉风木痛含情

　　别金粟大众

一笠春风拄杖头骊歌晓唱出林丘已看师友成新席无那因缘续旧游花发林间竞蕊放雪消河畔解冰流临岐一语无多嘱祖道垂危赖尔俦

　　耿天逸文学以诗祖饯即席酬韵

春日融和喜载阳玉华璀璨喷梅香乘风破浪鲲将徙布字凌云雁正翔紫茁兰芽增地秀红苞杏蕊见天章何缘惠我惊人句敢惜珍藏念不忘

　　过汝宁留别广慧纯哲和尚

华河正忆放参钟归兴长于诗兴浓两只草鞋狞似虎一条拄杖活如龙烦君壮志宗当振愧我残年老更慵此日淮康相话别春晴客路草茸茸

　　过汝州风穴留别沧涵和尚

祖道垂危正及秋全瞻砥柱屹中流障回汝海千波静坐断云峰万壑幽柏酿泉声邻翠巘风敲竹韵入高楼何时再诘风幡论共扫莓苔坐石头

　　酬张自维处士

四载离关内重来更觉新露桃初放蕊官柳正知春社享民扶醉田歌韵绝尘柴桑良有士尚忆虎溪人

　　春日过韦曲

雪尽郊原百草生春和处处有啼莺柳遮翠陌烟初合花落红畬野破耕乱石到溪流水响长林放眼远山晴沧桑几度非韦曲野老犹传旧日名

　　过百塔寺紫谷和尚

石径穿云到翠微日高山寺未开扉闲中品物输龙象物外烟霞信衲衣塔隐灵松萝欲放花衔深谷鸟方归山居道者忘尘虑独坐蒲团久息机

　　图抚台过访(讳尔宸乙未鼎甲)

萧条门径不堪忧车马何缘肯一游色映雕甍摇棨戟香浮金鞯驻骅骝久知姓字参龙榜已睹奎文压虎头揽辔澄清天下望忘机未许狎轻鸥

　　杨子简文学以诗见贻次韵答谢

松烟涛声入梦流惊回明月到梁头人怀短发心同素竹对长竿筇共遒展卷岂能齐上策看山还复步平畴何缘寄我琼瑶周快意如登谢眺楼

　　酬韩山公文学

▆得幽栖不买山邻居近喜接禅关文章虎绣三川外世业龙图八水间醒眼谈能忘物去醉心终是爱云还狮床待坐何时借四大空空只自闲

　　昼寝

花落禅房厚作茵老榆木枕就闲身檐前雀斗惊回梦阶下蚁争已聚尘断壁走蜗文字古空林过两石苔新谁将伎俩随庄蝶嗟彼蘧蘧负一春

　　红木槿花

满树嫣然蜀锦堆群芳落尽蝶蜂来光含玛瑙英初结色孕燕支蕊乍开六月火云烧不死一林香气暑还裁静观道者情元幻钵底松花得共陪

　　除夕寿张副戎

高牙风拂动长安腊尽春回朔气寒雪喷玉梅开虎帐桃迎金母馈螭盘称觞士跻元戎府推毂莺迁上将坛献岁明朝欣令节长庚光耀五云端

　　白木槿花

皎皎枝头冒暑开清香时拂妙高台绝尘自是冰心老傲热还从雪岭来天上银河乘夜净人间玉树逐鸾回幽芳未许他相并游戏蟾蜍莫浪猜

　　偶兴

翠霭重重祗树林山厨宿雨晓烟沉花光寒映墙头湿柳色风摇屋角深四野草莱宜祖意满庭松柏静人心懒残别有超方句未许时流造次吟

　　长安旧城

策蹇南来人古城绿云金地菜花生柳舒官道青垂影鸟构危巢屋傍鸣蔬圃绯连开杏色柴门静掩读书声西方原隰消磨尽野老纷纭试耦耕

　　寿马副戎

薰风拂拂火云屯天大将军此现身五百期昌名硕士三千桃实献真人威行边塞烽烟静泽及关河雨露新畅好丰功荣八座登坛早已卜枫宸

　　过普济庵赠彻宗上人

离城未十里南面是终南塔占云松古花沉露朵酣闲欹临藓石自扫启香龛众数酬人问前三与后三

　　图制台见过

庭际阴移树影斜镳鸣历历近山家光生画戟朱缨丽剑列星文柴气赊虎▆云屯图甲士龙旗风动驻云騧山堂不尽谈心曲鼓角声催候晚衙

　　胡君俦文学以游牛头寺佳什见贻次韵(三首)

见说牛头寺层岩最上头田衣僧畎亩石濑鹭汀洲兴至情都遣诗成景尽收何时策杖去日日共追游

　　壁间韵

名山胜地足游观石磴萦纡上几盘树色一林春入翠花光满院露凝寒壁间题咏多词客潭底潜龙少钓竿遥望终南岩壑好又拖拄杖过层峦

　　少陵祠韵

诗学从来仰大成当年藻思动神京荒祠宿莽鸱头暗野店炊烟谷口横海内文章人盛昔夔州词赋气还生豪吟已逐空山尽骚客由含吊古情

　　布抚台见过

金勒郊巡到上方朱缨簇簇礼空王伊周世业勋名重夔契经纶抚字良午夜月明关塞静中书风动墨池香宸▆指日迁调鼎伫看盐梅沛泽长

　　寿咸宁白友梅明府

氤氲紫气接香台道是吾公岳降来仙使翩翩迎玉佩梅英冉冉拂霞杯河阳续着花多种魏阙名高锦让裁此日关中欣介寿弧光早已近三台

　　酬华州郭茂远文学寄怀原韵

云峰遥望华山尖喜和新诗笔数拈每叹人龙怀马岌难裁别恨赋江淹心斋已见形神化面壁竞闻世口钳为语折中高尚士时清不用更求潜

　　送僧之峨嵋

见说峨嵋去幽怀忆昔时岩深千丈雪树老万年枝有梦劳倾想无愁惜别离峰头如到日为念尔题诗

　　葛制台见过

雪霁空明映远山旌旗闪烁到禅关风吹鼓角威声壮日射金田曙色闲问法竟能忘世相筹边早已靖骄顽贤臣不待王褒颂知在凌烟第一班

　　关中八景朝邑朱明府绘图题咏勒石于长安费宫之墨峒一时闻人韵士竞相属和偶客过子曰师于宗门通文字禅可能为我一一咏乎遂应之各赋一首。

　　太白积雪

山客积素凝清标夕阳西映光迢遥峨峨颢色绝氛▆千古万古摩云霄猿鸟飞攀不敢度仙客棋踪恐亦误变幻须臾烟雾横瑶台琼室知何处

　　举岳仙掌

华岳峰头有奇异五指参差撑绝壁雪霁高悬掌迹明攫雾拏云搏白日传闻巨灵擘此山东措王屋西不还神功浩杳难可测层崖空望不可攀

　　咸阳古渡

碧苇红蓼两岸斜沿汀凫雁图平沙车马黄尘来何处渡头竞立心纷拿白波篙动罗纹卷水势吞空客路远到岸争声语乱哗日脚明边看策蹇

　　灞柳风雪

风弄柔条柳欲折狂花飞作江天雪三川秀色掩馍糊灞水沆漭声决决扑地成团吹作堆行看客骑共徘徊忽然卷尽青山出紫燕翩翻掠径来

　　曲江流饮

春水年年绿满地游人口日斗花枝酣觞侧侧摇波影翻手探囊索赋诗翠辇不来春已老陌上残红空自好为嘱封家十八姨殷勤点缀池边草

　　雁塔展钟

露下客衾寒气重钟声何处惊残梦隐隐城南半彻天星没银河光欲动邻鸡声乱隔垣啼曙色微茫日渐曦款段欲骑出门去满地炊烟竹院述

　　草堂烟雾

钟磬訇訇度云水塔尖隐隐露山麓炊烟散作雾满川楼阁微茫隔村屋板桥横接竹问扉数疄紫芋黄精肥十万红尘飞不到树里时见一僧归

　　骊山晚照

残日林光泼翠巘鸳瓦鳞鳞砌宫殿绣岭春残花事稀温汤香逼浮金鞯丽姬烽火闻自周华清宫漏说唐留游人博醉横山麓卧看红紫眩峰头

　　寄怀李雪岩参军

蓬心无日不西州忆别经年又复秋乡国幸同居锦水诗怀喜共话林丘延平道在谁知己倚马才雄自少俦欲寄鱼书清渭远蒹葭极目思悠悠

　　喜晴

宿雨今方霁闲愁得暂宽苔荒多屐齿溜尽少风湍村落斜阳里冈峦夕照残谷登完岁歉殊觉有余安

　　百塔晚望南五台

临风倚杖立黄昏畏虎人家早闭门蔓草离披山下寺炊烟历乱水边村峰敲磬落飘空度谷唱樵归宿雾屯遥望五台天色暮瀑花溅石动云根

　　樊川

青阳舒节候拄杖亦幽寻春色花包药泉声石漱琴傍村连竹坞夹径落槐阴意念樊川久沿溪不厌深

　　寿西安董太尊

金风初振络纬啼申甫维灵又降西仙驭青来鸾作使关门紫映气为霓百城屏翰瞻寮采五裤欢歌听庶黎此日九如申祝颂征书乘传有沙堤

　　酬陆伯彩文学游牛头寺原韵

牛头岩寺古见说好林间松老龙鳞集云深鹤梦闲道心生寂历尘世绝追攀往往投焛客将金欲买山

　　酬骆子昌胡源绪于飞远诸文学赏牡丹原韵五首

词客名花两会难新诗贻胜九还丹禅心已逐孤云静色相空空孰解看

　　　　　　其二

天涯踪迹遇为难见说群公咏牡丹何幸高吟叨一和几前吮笔几回看

　　　　　　其三

世事谁将较易难蕊珠不羡说金丹繁华过眼空尘迹好对花王秉烛看

　　　　　　其四

洛下品题见己难梵宫幽寂秀凝丹蝶蜂漫斗穿翎锦留待诗人取次看

　　　　　　其五

藐姑仙子并还难一捻腥红似染丹尽日飞觞留客醉香光犹隔雾中看

　　寿长安郭干一明府

晴和晷运喜初阳岳降春城此日良杏吐红霞方　水兰苞紫砌正吹香民谣已验关中化帝赍还瞻魏阙光方外久知容借座向妨介寿一称觞

　　酬张益君文学

柴门一望　烟横云树苍茫隔近城新竹乍看青玉出榴花偏照碧窗明翰香忽起龙蛇润藻句俄传燕雀惊欲就趋庭陪鲤对不堪懒性许谁争

　　即景柬张稚恭

春去郊园蝶粉轻深林古寺尚寒生花英槛外飞无影燕语梁间听有声雾倦千山朝旭静村连万树晚霞晴共将茗碗消凡福来往香台不厌频

　　雨霄望青华山

咫尺青华未可通上方台殿碧云笼樵归山径莓苔滑鸟啄村园柿子红涧底声喧连日雨檐前铎报一天风明朝拄杖凭虚上万井千畦眺眼中

　　从青华至翠微山静阳真士庵

鸟道盘空上纡回石磴斜探奇逾翠岭乘兴过青华树杪危峰堕云根宿莽赊香清芝邑露涧响瀑飞花薜荔岩多隐莓苔径半遮林翻猿振啸石迸竹抽芽远岫排为障细流汇作洼名山真可乐尘世寂无哗发素怜渠瘦心灰爱尔佳数椽堪偃息共此老烟霞

　　宿翠微山

暂借峰头一宿眠身轻犹在史多天欲知现业无岐径已料前因有胜缘夜静风来号古木山深雨过响流泉幽情自是清人骨好待开池种白莲

　　赠西安许粮台升云南总窗

龙命分符出御墀奚囊琴鹤更清奇供需直驾萧何术强富宁夸刘晏仪励节一壶冰玉映宪邦百度豸轮樊新秋喜接新迁报愿偕滇南寇一时

　　西安董太尊偕咸长两邑侯过访

山寺倏然到宰官萧条门径不生寒言中透脱机先峻句里藏锋道觉宽色映翠萝朝雨过声传娇语暮莺欢宦情肯觅消闲地满目云松不厌看

　　玄都观

当年形胜说玄都观里千桃树已无不见星官占斗极惟看村舍起田庐狐穿土穴藏高冢鹤去仙坛尽宿鸟紫气销沉踪迹杳长空夜夜月轮孤

　　寿总河王制台

名称四得寿居先弧矢重看此日悬宝瑟声闻仙子驻瑶华香度海桃鲜功超大禹齐前圣绩懋平江裕后贤咫尺三台咸属望万年欢奏乐钧天

　　赠天童慰弘和尚

声光赫奕仰天童崛起皋亭道独雄三尺青萍全杀活一条白棒打虚空山花映水生红浪野鸟呼人下翠丛应是祖翁家法在伫看寰海振宗风

　　杨子渡

万里长江水扁舟渡去轻金山看有寺铁瓮拟无城浪拍鼍声震波翻日色明从来湖海志更欲钓鲲鲸

　　嘉兴烟雨楼

鸳水湖边烟雨楼高城日上涌江流凭栏俯瞰千门晓触目豪吟万里秋方外乾坤轮野衲闲中日月让轻鸥蒹葭极尽沧波外应有羊裘在钓舟

　　憨休和尚敲空遗响卷第十二(终)
