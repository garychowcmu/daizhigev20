嘉兴大藏经　侣岩荷禅师语录


　　序

　　余自集《宝积录》后，年颓齿豁，懒事笔墨，凡诸题咏，久矣谢绝。乙丑之秋，偶卧病中峰，日与山色溪声，留连晨夕。适侍僧携侣岩禅侄《语录》至，读未终篇，见其机语颖脱，识见轶群，诚吾家千里驹也，他日大振滹沱之道，正未可量。颇为吾金粟　升兄喜。第愧余耄矣，恐不能见，然亦非升兄头正尾正，焉能得此瞎驴灭却正法眼藏者哉？

　　时
康熙乙丑菊月天童山晓晰道人题于中峰叠秀轩

　　侣严荷禅师语录序

　　自达磨东来，传最上乘，扫除空有，不落言诠，直指心体，六传而至曹溪，又五传而至临济，儿孙遍满天下。历唐宋元明，一脉正传，心灯炳焕。至天童密云老祖，世称奇杰，拈一条白棒，走四海英灵，坐断圣凡情见，中兴济北纲宗，所以弘觉老人继起
玺书，特征
帝王问道，更得天岸老和尚宗风大振，宿学争趋，道播青齐，令行吴越。今侣岩和尚乃天老和尚入室真子，识见精明，机用超卓，寻常一言一句，无非向上提持，发前人之所未发，《语录》流布诸方，自有明眼量，不敢轻赘一辞。世尊云：“吾有正法眼藏，涅槃妙心，实相无相微妙法门，分付摩诃迦叶。”西天东土递代相承直至于今，非偶然也，是为序。

　　时
康熙二十四年岁次乙丑佛诞日弟子陈量拜手书

　　侣岩荷禅师语录卷之一

　　侍者成纯记录

　　住湖州乌山龙泉庵

　　示众云：“把住牢关向上行，从教千圣不知名。和光略露些些子，大地咸叨化日恩。所以道，法无定相，遇缘即宗；道在人弘，随宜得妙。重整古佛家风，勘验衲僧巴鼻。发大用于机前，播真风于世外。主宾互换，权实双行；纵夺临时，卷舒自在。文殊普贤，光扬法社；德山临济，共赞升平。祇如安家乐业一句作么生道？天高群鸟正，海阔百川朝。”复举三圣道：“我逢人则出，出即不为人。”兴化道：“我逢人则不出，出则便为人。”师云：“二大老激扬个事，如珠走盘，不留朕迹，真所谓调高一时，美流千古，然检点将来犹未尽善。不见道，众生度尽恒沙佛，诸佛何曾度一人？且道是为人不为人？”拈拄杖云：“鸳鸯绣出从君看，不把金针度与人。”卓一卓下座。

　　住苕城师子林

　　示众云：“万顷苍茫一叶舟，东西南北任悠游。丝纶千尺频施展，要使狞龙上直钩。莫有冲浪锦鳞么？”成绍出礼拜，起归位立。师云：“不堪持论。”成绪问：“枫叶经霜赤，禅林瑞气多。法王登宝座，一曲和滹沱。如何是滹沱曲？”师云：“水到渠成。”进云：“一句迥超今古意，大千何处不闻闻。如何是不闻闻？”师云：“妆聋作么？”进云：“个事已蒙师指示，普天匝地尽沾恩。”师云：“礼拜了退。”成系问：“昔日世尊拈华，今朝和尚竖拂，且道是同是别？”师云：“你试定当看。”进云：“恁么则狮子窟中无异兽，象王行处绝狐踪。”师云：“是同是别？”乃云：“当念不生，空诸有海；对境无心，名观自在。拈一机，机机顿赴；示一法，法法全该。不须造作，岂假安排？击碎两处牢关，坐断十方世界，犹未是到家消息，正好竿头进步，撒手悬崖，直得石人斗礼拜，铁锯舞三台，更须知有向上一窍在。作么生是向上一窍？要知喷鼻馨香意，须信风从华里来。”复举黄檗示众云：“汝等诸人，尽是噇酒糟汉。恁么行脚，何处有今日？还知大唐国里无禅师么？”时有僧出云：“只如诸方匡徒领众又作么生？”檗云：“不道无禅，只是无师。”师云：“黄檗老祖未免恃一己之见而小觑天下。我当时若见道‘只如诸方匡徒领众又作么生’，但云：‘不道无师，只是无禅。’山僧恁么道，与古人是同是别？具眼者试辨看。”

　　供龙牌示众，拈香祝圣云：“此瓣香，金为枝，玉为干，根蟠劫外，叶覆须弥，端为祝严
上皇帝圣寿无疆，伏愿圣明逾日月，睿算等乾坤，万邦咸归至化，四海共乐升平，阖国官僚高迁禄位，远近檀那尽沐天庥。”乃就座。举古德云：“本来无位次，不用强安排。”师云：“大小古德，但知其一，不知其二。只如欲界杂居岂不是位次？四禅四空岂不是位次？四果四向岂不是位次？三贤十圣岂不是位次？等妙二觉岂不是位次？且道作么生安排？”复躬身云：
“皇帝万岁万岁万万岁。”便下座。

　　佛诞斋僧，示众云：“如来不出世，亦无有涅槃。恁么说话已是泼狼泼藉了也，何况指天指地、目顾周行、一场特地？秪如现前诸公，人人鼻直眉横，各各顶天立地，那个男儿不丈夫波波，何故从他觅？然虽如是，无柰睛劳花发、睡熟梦生？不因渔父引，争得见波涛？因斋庆赞一句又作么生道？试玉须经火，求珠不离泥。”卓拄杖下座。

　　示众云：“春日晴，春鸟鸣，春山叠叠，春水盈盈。一一七穿八穴，明明百匝千重。篆不雕之心印，演不说之妙门。汝等诸人只是不得将眼见并耳听。何故？才有纤毫即是尘。”

　　示众举圆明道：“瘥病不假驴驼药。”三角道：“瘥病须假驴驼药。”金粟先师云：“二大老活方死用，未称好手。金粟则不然，一切临时，膏肓必拔。”师云：“金粟老人死方活用，不妨好手。然检点将来，未免执药成病。山僧又不然，彼自无疮，勿伤之也。”

　　示众举释迦老子道：“若有一人发真归源，十方虚空悉皆消殒。”演祖道：“若有一人发真归源，十方虚空筑着磕着。”圆悟和尚道：“若有一人发真归源，十方虚空锦上铺花。”楚石和尚道：“若有一人发真归源，十方虚空针劄不入。”师云：“若有一人发真归源，十方虚空十方虚空。”

　　示众拈拄杖云：“拄杖子　跳，触着舜若多神鼻孔，须弥山王忍痛不彻，惊倒婆稚阿修罗王，却与帝释眉毛厮结。正恁么时，阿谁解交？”靠却拄杖云：“有理不在高声。”复举古德云：“终日拈香择火，不知身是道场。”又有云：“终日拈香择火，不知真个道场。”又有云：“终日拈香择火，不知拈香择火。”师云：“终日拈香择火，便作拈香择火。”

　　示众举洞山掇退果桌话，大沩哲和尚云：“还知洞山落处么？若也不知，往往作是非得失会去。诸仁者，遮果子非但泰首座不得吃，设使尽大地人来亦不得正眼觑着。”师云：“苍蝇偏向臭边飞。既不作是非得失会，则遮果子尽大地人阿谁无分？然虽如是，恁么会则易，相续也大难。”

　　示众举先圣云：“一切法无生，一切法无灭。若能如是解，诸佛常现前。”师云：“先圣恁么道，恰似认奴作郎。山僧则不然，一切法无生，亦复无有灭。若作如是解，知君犹未瞥。毕竟如何？”乃摇手云：“不说不说。”

　　示众举金鸾一日在厨前见典座便问：“变生成熟即不无，典座离却木杓道将一句来。”▆无语，自代云：“羊羔虽美，众口难调。”端祖云：“法华则不然，离却木杓一句作么生道？人情若好，吃水也肥。”师云：“二大老恁么答话，恰似家贫怨邻富。山僧又不然，离却木杓一句作么生道？天寒日短，两人共一碗。”

　　示众：“不是心，不是佛。”乃展手云：“攃开两手大家看，毕竟明明是何物？”良久云：“承虚接响人无数，到底难传太古音。”便下座。

　　示众举千岩和尚示众云：“教中道：‘一切贤圣皆以无为法而有差别。’释迦老子两个舌头，无明只有一个舌头，一切贤圣皆以无为法而无差别。”师云：“若道无差别，违了世尊；若道有差别，背了祖师。且毕竟如何即是？”众竞下语毕，师云：“两段不同，收归上科。向下文长，付在来日。”

　　示众云：“诸仁者，切莫欣圣厌凡，舍垢取净。若情存取舍、意生欣厌，尽是错乱颠倒。须知极乐世界与无间地狱同一受用。何故？报缘虚假，真性无二。便恁么去，犹是依他作解、障自悟门。且毕竟如何话会？”良久云：“止止不须说，我法妙难思。”

　　示众云：“学道如登万仞山，无依倚处好追攀。只须高步毗卢顶，方可全身入闹蓝。”复举婆子烧庵话，师云：“者则语古今拈弄者极多，争奈十个五双出他婆子圈缋不得。山僧不惜眉毛，也要诸方检点。正恁么时如何？肚饥要吃饭。”

　　示众云：“即心即佛，开口成双橛；非心非佛，无言落二三。不是心，不是佛，不是物。”喝一喝云：“罕逢穿耳客，多遇刻舟人。”

　　示众，举僧问赵州：“如何修行得不错路？”州云：“识心见性是不错路。”师云：“咄咄，是何言欤？大小赵州犹作座主见解。设有问山僧：‘如何修行得不错路’，但向他道：‘蓦直去。’”

　　示众云：“本来是佛，何用他求？直下承当，埋没自己。傥更迟疑，白云万里。”卓拄杖云：“子期去不返，浩浩良可悲。”复举青原令石头持书与南岳让和尚曰：“汝达书了速回，吾有个鈯斧子与汝住山。”头至彼，未呈书便问：“不慕诸圣、不重己灵时如何？”岳曰：“子问太高生。何不向下问？”头曰：“宁可永劫受沉沦，不从诸圣求解脱。”岳便休。头回，原问：“子返何速，书信达否？”头曰：“书亦不通，信亦不达。去日蒙和尚许个鈯斧子，祇今便请。”原垂一足，头便礼拜。师云：“我要问石头，既不慕诸圣、不重己灵，更讨个鈯斧子作么？然虽如是，手执夜明符，几个知天晓？”

　　示众，举金峰因僧参礼峰云：“我有则语举似汝，但不得错会。”僧云：“请和尚举。”峰竖起拂子，僧作听势，峰云：“错会了也。”僧以目视峰而出，峰云：“雪上加霜。”虎丘云：“金峰垂钩四海，只钓狞龙；者僧清波有路，未免贪他香饵。诸人还知金峰为人处么？见月休观指，归家罢问程。”师云：“金峰剜肉作疮，者僧随邪逐恶，虎丘证龟成鳖。山僧路见不平，也只要正眼流通。殊不知金峰老汉拟举拂子时蚤已自错了也。”

　　示众举云盖安和尚问石霜：“万户俱闭即不问，万户俱开时如何？”霜云：“堂中事作么生？”安云：“无人接得渠。”霜云：“道也太煞，只道得八成。”安云：“却请和尚道。”霜云：“无人识得渠。”师云：“两个汉丝来线去弄精魂。设有问：‘堂中事作么生？’但云：‘分付维那打钟着。’”

　　示众举古德云：“身口意清净，是名佛出世；身口意不净，即名佛灭度。”师云：“不着福智庄严，则身清净；不谈禅道佛法，则口清净；不住静照觉观，则意清净。”复云：“佛聻，切忌话堕时。”有僧出云：“恁么则落空了也。”师云：“苍天苍天。”

　　示众云：“法法皆备于己，切莫自生欣厌。随时得座披衣，说甚万年一念。”喝一喝。复举云峰因僧问：“如何是心地法门？”峰云：“不从人得。”僧云：“不从人得时如何？”峰云：“此去衡阳不远。”妙喜云：“云门即不然。如何是心地法门？不从人得。不从人得时如何？看脚下。”楚石和尚云：“或问天宁：‘如何是心地法门？’‘不从人得。’‘不从人得时如何？’‘早晨有粥，斋时有饭。’”师云：“设有人问山僧：‘如何是心地法门？’‘不从人得。’‘不从人得时如何？’‘佛国魔宫，天堂地狱。’”

　　示众云：“处处真，处处真，尘尘尽是本来人。真实说时声不见，正体堂堂没却身。既是正体堂堂，因甚道没却身？直饶玄会得，也是眼中尘。”复举临济上堂云：“赤肉团上有一无位真人，常在汝等诸人面门出入，未证据者看看。”师云：“临济老汉漏逗了也。既是无位真人，因甚在赤肉团上？太煞粘牙缀齿。又说甚么面门出入？雪上更加霜。诸仁者，若向者里着得只眼，捉败古人，管取天下横行。倘更踌躇……”拈拄杖云：“未证据者看看。”掷拄杖下座。

　　示众举兴化云：“我昨日赴个村斋，中途遇一阵卒风暴雨，却向古庙里避得过。”师云：“山僧夜来入城，回至中途蓦遇卒风暴雨，直得前不构村、后不迭店，通身是雨，没回避处。且道古人是山僧是？试辨看。”

　　示众举甘贽行者入南泉设斋，黄檗为首座，行者请施财，座云：“财法二施，等无差别。”甘云：“恁么道争消得某甲嚫？”便将出去，须臾复入云：“请施财。”座云：“财法二施，等无差别。”甘便行嚫。师云：“甘贽行者大似暴富乞儿卖弄残羹馊汁，黄檗老祖虽然深辨来风，于中犹欠一着在。争如现前诸公，尽是家里人，只说家里话，更不起模作样。正所谓有麝自然香，何必当风立？因斋庆赞又作么生？”良久云：“洎合重说偈言。”

　　示众举《华严》云：“若有见正觉，解脱离诸漏。不着一切世，彼非正道眼。”师云：“盖为我法未忘，情存取舍。若实无我，则无一切法。若无一切法，则无一切境界。若无一切境界，则无所依。若无所依，则无所住。若无所住，则全体法界。”复云：“咄咄，不得住在者里。”

　　示众举洞山参云门，门问：“近离甚处？”曰：“查渡。”云：“夏在甚处？”曰：“湖南报慈。”云：“几时离彼？”曰：“八月二十五。”云：“放汝三顿棒。”山次日却上问讯：“昨日蒙和尚放三顿棒，不知过在甚处？”门云：“饭袋子，江西、湖南便恁么去？”山于言下大悟。师云：“洞山虽悟，有屈难伸。诸仁者，还识云门老汉么？笙歌引出画堂前，几度醉游明月下。”

　　示众举世尊一日升座，大众才集，文殊白椎云：“谛观法王法，法王法如是。”世尊便下座。师云：“世尊、文殊虽然唱随合拍、纵夺可观，若是激扬个事，且缓缓。何故话在？”

　　示众举教中道：“妙性圆明，离诸名相。”师云：“释迦老子恁么说话，大似抱赃叫屈。只如妙性岂不是名？圆明岂不是相？作么生说个离诸名相底道理？还有为释迦老子作主者么？出来与拄杖子相见。”

　　示众举般若多罗尊者因东印土国王请，斋次，王乃问：“诸人尽转经，师何不转？”祖曰：“贫道出息不随众缘，入息不居蕴界。常转如是经，百千万亿卷，非但一卷、两卷。”石屋和尚云：“诸禅德，尊者与么答话，医得眼前疮，剜却心头肉。若有问福源：‘诸人皆转经，长老因甚不转？’只对他道：‘白日窗前，清宵月下。要转便转，要罢便罢。’诸禅德，且道福灥与尊者还有优劣也无？若检点得出，许你具一只眼。”师云：“一人于理上偏枯，一人向事上着到。若要理事圆融，二大老敢保未在。作么生得如理如事去？”乃顾侍者云：“装香着。”复颂云：“事理融通真法界，尘中经卷等三千。呼童香爇金炉内，坐听森罗万象宣。”

　　示众：“离却瓶盘钗钏，真金不自外来。就乎酥酪醍醐，美味悉从中出。”喝一喝云：“毗婆尸佛蚤留心，直至如今不得妙。”复举：“达磨大师云：‘我本求心不求佛，拈一放一不是好手，了知三界空无物。将谓别有长处，不如端坐静观心，元来只在者里。只此心心心是佛，依前错认定盘星。’荷上座则不然，何用求心不求佛，须知三界非他物。若言端坐静观心，未免重添眼里屑。”卓拄杖下座。

　　示众举保福云：“此事如击石火、闪电光，构得构不得，未免丧身失命。”先师云：“保福大似徐六担版。金粟不然，此事似地擎山，不知山之孤峻；如石含玉，不知玉之无瑕。构得构不得，不怕瓮中走却鳖。”师云：“二大老激扬此事，何异五彩画虚空，徒劳心力耳。岂不见道，若以譬喻而显示，终无有喻能喻此。且毕竟如何？各各归堂吃茶去。”

　　示众问云：“离心意识参，绝凡圣路学。只如离心意识作么生参？”众久不出，乃云：“禅非意想，立意乖宗；道绝功勋，建功失旨。所以道，灵光独耀，迥脱根尘。要须句外承当，莫向言中取则。明眼汉，没窠臼，有时转山河大地归自己，毋意毋必；有时转自己归山河大地，毋固毋我。物物头头全彰，尘尘刹刹大用。不落己见外缘一句又作么生道？”顾左右云：“座中尽是江南客，何用樽前唱鹧鸪？”击拂子下座。

　　示众云：“尽道迷因悟遣，谁知悟是迷根？直饶迷悟顿除，到此且居门外。何也？还家尽是儿孙事，祖父从来不出门。”

　　示众云：“纤毫未尽遭魔罥，脱体无依在半途。且作么生是到家底句？”良久云：“曾为浪子偏怜客，每向扁舟忆故人。”

　　示众举百丈一日侍马祖行次，见一群野鸭飞过，祖问云：“是甚么？”丈曰：“野鸭子。”云：“甚处去也？”曰：“飞过去也。”祖便扭丈鼻头，丈负痛失声，祖云：“又道飞过去也。”丈于言下有省。师云：“诸仁者，既是野鸭子飞去，因甚扭他百丈鼻头？莫非物我不异，鼻头便是野鸭子么？恁么见解，笑倒衲僧。既不然，百丈因甚悟去？山僧见处也要诸人共知。”拈拄杖云：“竿头丝线从君弄，不犯清波意自殊。”卓一卓下座。

　　示众举先圣道：“在有破有，居空破空。二幻既除，中道不立。”师云：“先圣恁么道，真所谓贫恨一身多。山僧即不然，有则同有，空则同空。随流识性，触处皆真。”喝一喝云：“出头天外看，须是个般人。”

　　示众举：“赵州因僧辞去，州曰：‘有佛处不得住’，缁素分明；‘无佛处急走过’，回途得妙；‘三千里外，逢人不得错举’，枝蔓重生。僧云：‘恁么则不去也’，葛藤绊倒。州曰：‘摘杨花，摘杨花’，本是钓鱼船上客，却来平地捷鱼虾。”

　　示众举云门大师道：“古人因慈悲之故而有落草之谈，随语识人。若是出草之谈，即不与么。若与么，便有重话会。”金粟先师云：“作么生是出草之谈？”以拄杖一时趁下。师云：“者正是落草之谈。且如何是出草之谈？剑去久矣，尔方刻舟。”

　　示众云：“识得拄杖子，参学事毕。”拈拄杖云：“看看，拄杖子吞却乾坤大地了也。且道三世诸佛向甚么处教化众生？历代祖师向甚么处流通正眼？蠢动含灵向甚么处俯仰屈伸？汝等诸人向甚么处转身吐气？若是个汉，闻恁么举，一肩担荷得去，擎展一任擎展，提持一任提持，横三竖四，无可不可。其或未然，进一步，被拄杖子迷却路头；退一步，被拄杖子截断脚跟；拟开口，被拄杖子碍却舌头；不开口，被拄杖子换却眼睛。诸兄弟，还识拄杖子么？若也识得，参学事毕；若也未识，急须识取。他时后日，莫被拄杖子瞒。”连卓拄杖下座。

　　示众云：“一二三四五六七，朝朝暮暮为君决。眉毛剔起好生参，见得分明只半橛。那半橛，应自瞥。须信人间只一僧，毕竟天无第二月。机解亡，玄路绝。金乌夜半彻天飞，百草头边齐漏泄。”喝一喝。复举僧问云门：“不起一念，还有过也无？”门云：“须弥山。”师云：“者僧转身无路，云门触处傍通。汝等若向未举已前荐得，管取天下横行。其或未然，总被须弥山压倒。山僧不惜眉毛，更为颂出。只要当人正眼开，何关起念不起念？韶阳拈出须弥卢，一击虚空七八片。真堪羡。刹刹尘尘达本乡，纵横顺逆皆方便。”

　　示众云：“连日因居士与山僧讲四书，蓦拈一章要山僧自讲，被伊抑逼一上，不妨举似大众。颜渊喟然叹曰：‘见个甚么道理？速道速道。仰之弥高，钻之弥坚，水中捉月徒夸巧。瞻之在前，忽焉在后，觅即知君不可见。夫子循循然善诱人，向你道甚么博我以文、约我以礼，依然错认定盘星。欲罢不能，夜明帘外转身难。既竭吾才，如有所立卓尔，还须更进竿头步。虽欲从之，末由也已，金锁玄关擘不开。’诸兄弟，还知颜子落处么？将成九仞之山，尚欠一篑之土。若到祖师门下，蓦头更与一拶，管取盖天盖地去也。山僧恁么告报，汝等还拣辨得出么？还缁素得明么？若向者里着得一只眼，不用顾后瞻前，便请归家稳坐。所以道，处处逢归路，头头是故乡；本来成现事，何必待思量？”喝一喝，卓拄杖下座。

　　示众云：“众生逐境生情，随情造业，故尔业系苦果。诸圣达境惟心，心体离念，所以万德庄严。祗如衲僧分上又作么生？”喝一喝云：“若是陶渊明，攒眉便归去。”

　　示众云：“觅心不得把心安，大丈夫儿岂自瞒？意气不从天地得，真金须向火中看。所以道，垂钩四海，只钓狞龙；格外谈玄，为求知识。事是恁么事，人须恁么人。若是恁么人，方明恁么事。大众，还知恁么事么？”乃卓拄杖云：“换骨洗肠重整顿，通身手眼更须参。”复举天童密云老祖因僧问：“如何是大事未明，如丧考妣？”祖云：“你是无主孤魂。”僧云：“既是大事已明，因甚亦如丧考妣？”祖云：“惟吾独尊。”师云：“天童老祖机轮转处如杲日丽于中天，正所谓高低普应，事理齐彰。争奈错会者多？山僧不辞颂出，只缘不识本爷娘，孤苦伶俜客路长。踏得自家田地稳，人间天上更无双。”

　　因事示众：“夜来枕上参，无上胜长者而谓我言：‘知时不论理，论理不知时。’恍于言下大彻，得无诤三昧，入随顺世间法门。觉则俨然。姑记之，以俟明眼证焉。”

　　示众乃拈拄杖云：“是则触，非则背，直截示人人不会。万象森罗一口吞，须弥倒卓虚空碎。”横按拄杖云：“非不背，是不触，拈来颠倒从君数。辞穷识尽髑髅干，五五依然二十五。”卓拄杖云：“触即背，背即触，烁迦罗眼莫能睹。无言童子口喃喃，斑斓大虫不是虎。”靠拄杖云：“拈却触，去却背，明眼人前何足贵。正体堂堂绝覆藏，见闻知觉真三昧。”复喝一喝。

　　示众云：“如来涅槃心，祖师正法眼。一一露当阳，明明无隐讳。只要诸人略回光相，自着眼看，可以克证无生，顿超方便。不见水潦和尚参马祖问：‘佛法的的大意？’被祖拦胸踏倒，忽然大悟，起来呵呵大笑云：‘百千法门，无量妙义，只向一毫头上识得根源去。’诸兄弟，若恁么岂不快哉？虽然如是，犹涉程途在。不涉程途一句又作么生道？当台宝鉴明如日，一亘晴空绝是非。”

　　示众云：“释迦老子道：‘一切众生具有如来智慧德相，但以妄想执着而不证得。’诸仁者，还知妄想执着么？不但世间人我是非、尘劳烦恼是妄想执着，直饶念佛持咒、诵经礼忏也是妄想执着，持戒修身、约教观心也是妄想执着，六度万行、迷悟因果也是妄想执着，安禅息虑、打七打五也是妄想执着，乃至纲宗玄要、宾主料拣、正偏回互、事理藏锋，以要言之，总是妄想执着。且作么生是智慧德相？还委悉么？要知智慧德相，慎勿他求，但了妄想执着，便是智慧德相。秪如妄想执着又作么生了？”乃拈拄杖云：“是柱不见柱，非柱不见柱。”卓一卓云：“是非已去了，是非里荐取。”

　　示众举永明大士云：“有禅有净土，犹如戴角虎。现世为人师，当来成佛祖。有禅无净土，十人九错路。阴境忽现前，瞥尔随他去。无禅有净土，万修万人去。但得见弥陀，何愁不开悟？无禅无净土，铁床并铜柱。百劫与千生，没个人依怙。”师云：“永明老人恁么激扬，大似拗曲作直，傍若无人。山僧则不然，有禅有净土，常见坚且固。有禅无净土，犹落在顶堕。无禅有净土，恋筏何能渡。无禅无净土，正体堂堂露。”卓拄杖云：“一踏鸿门两扇开，还须更进竿头步。”喝一喝。

　　受龙山监院介衡请示众：“自惭德薄福缘悭，土面灰头不记年。忽地使符天外至，无端推出在人前。所以道，欲识佛性义，当观时节因缘。山僧晦迹城隍，杜门守拙，适承安吉州当道众护法台翰下颁，以东禅古刹见招，既而辞让，不及理应，曲顾时宜，只得将从上乃祖乃父用不尽的八字打开，布施现前大众，不惟知源达本，只要正眼流通。”蓦竖拂子召众云：“还委悉么？若向者里见得彻去，又何必福城东际始见文殊、楼阁门开方参慈氏？直下如天普盖，似地普擎，如日普照，如风普吹，头头物物阐扬，刹刹尘尘示现。”拈拄杖云：“看看，拄杖子化龙去也。际会风云当此日，为霖为雨润乾坤。”卓拄杖下座。

　　侣岩荷禅师语录卷之一
嘉兴大藏经　侣岩荷禅师语录


　　侣岩荷禅师语录卷之二

　　侍者成浩记录

　　住安吉州龙山东禅寺

　　三门。“堂堂大道，千圣共行。入此门来，莫存知解。”

　　佛殿。“赵州不喜闻，老姥不欲见。试看新长老，为君通一线。”展具便拜。

　　据室。横按拄杖云：“你有一尺去你一尺，你有一丈去你一丈。直饶格外承当，脚跟下好与三十拄杖。何也？要与衲子结冤仇，留待人天作榜样。”

　　护法疏。“释迦老子二千年前于灵山会上，以佛正法付嘱国王、大臣、有力檀那，令其广宣流布。”拈疏云：“只此便是原本契书。”

　　法座。“尽大地是个宝华王座，行住坐卧总在里许，因甚又要起模作样？还委悉么？虽然旧阁闲田地，一度行来一度新。”遂。

　　升座拈香云：“此一瓣香，天上天下，世出世间，并属照临，咸承恩泽，爇向炉中，端为祝严：
今上皇帝万岁、万岁、万万岁！恭愿皇图齐北极，睿算寻南山。八荒咸歌有道，四海尽乐无为。”次拈香云：“此一瓣香，金刚心中流出，般若种智栽培，花开觉苑，记莂灵山，奉为满朝文武、阖国勋贵、现前请主、护法尊官、阖郡、阖州缙绅、文学、居士，伏愿共作皇家柱石，同为法社金汤，禄位高增，福基永固。”复拈香云：“此一瓣香，本无隐晦，旷劫弥新，无端东掷西抛，以致日昏月昧，昔年撞着个没意智老汉，被伊当头指出，直得耀古腾今，光辉溢目，人天众前不敢囊藏被盖，供养金粟堂上传临济正宗三十二世上天下岸老和尚，不图报德酬恩，只要递相钝置。”敛衣就座。东升大师白椎云：“法筵龙象众，当观第一义。”师云：“第一、第二已落言诠，莫有言外知归者么？不妨出众相见。”问答毕乃云：“正体本无向背，大道迥绝方隅。宽廓非外，十方刹海目前观；寂寥非内，大千同一真如境。有时孤峰顶上垂手，有时十字街头晏坐。既无城市山林之异，岂有世间出世之殊？如是则法随法行，法幢随处建立；以一统万，列众象于台前；舍短从长，截群机于句下；拈一茎草作丈六金身，体无不备；将丈六金身作一茎草，用无不彰；长河为酥酪，大地作黄金；不是神通妙用，亦非法尔如然；皆吾心之常分，岂有假于他哉？秪如法幢建立、正脉流通一句又作么生道？”喝一喝云：“一句迥超今古意，百千万派尽朝宗。”复结椎云：“谛观法王法，法王法如是。”下座。

　　郡中众护法请上堂：“全机大用，触处现成。溢目清光，贯通今古。直下无一丝毫头，遍界全彰奇特事。露柱脚跟稳密，灯笼眼目精明。蒲团坐断千差，拄杖傍通一线。高低岳渎共转根本法轮，小大鳞毛普现色身三昧。使处处齐知觉悟，教人人尽证真常。直得皇风荡荡，帝道平平，四海晏清，兆民乐业。且道凭个甚么得与么奇特、与么殊胜？”竖拂子云：“天上有星皆拱北，人间无水不朝东。”

　　请两序。上堂举鹤林玄素禅师住庵时有僧敲门，素云：“谁？”僧云：“是僧。”素云：“莫道是僧，佛来亦不着。”僧曰：“因甚不着？”素云：“无他栖泊处。”师云：“鹤林老人可谓门庭壁立，清振一时。然检点将来，犹未尽善。夫善知识者，权衡在握，纵夺临期。有时纤尘不立，有时遍界齐彰。纤尘不立处海纳山容，遍界齐彰时针劄不入。然后可以建法幢，立宗旨，纲维佛祖，开凿人天，发大机，显大用，交为肘臂，互作主宾。所以道，你若立时我须坐，你若坐时我须立。拈起也珠回玉转，放下也草偃风行。秪如不拈不放一句作么生道？妙舞只须夸遍拍，三台元是大家催。”击拂子下座。

　　至节上堂：“群阴剥尽，一阳来复。君子道长，小人道缩。所以道，时节若至，其理自彰。作么生是自彰之理？梅花不被雪霜侵，争得馨香满岩谷？”

　　监院介衡圆戒请上堂：“释迦成道日，诸人纳戒时。圣凡无异路，达者自同途。汝等若能歇却驰求，识取自己，则悟道持戒大似病眼见空花。其或未然，脚下泥深忙进步，纵行平处索堤防。”

　　除夕示众：“一年将尽夜，万里未归人。若是到家者，拈来着着亲。作么生是到家底句？若也道得，大家团圞头，共说无生话。其或未然，富贵故乡归未得，夜行衣锦待何如？”

　　元旦上堂：“佛法新年头，有无俱莫算。鉴彻在机先，吾道一以贯。作么生是机先底句？今年且喜岁朝春，上元又是正月半。”

　　示众：“今朝正月半，打鼓普请看。花灯处处燃，月色浑如练。灯月两交辉，个里诚难辨。还辨得么？直饶辨得分明，也是认光影底汉。”

　　示众：“趺坐挺起脊梁，经行照顾脚下。恁般苦口叮咛，只要诸人领话。还会么？大虫被虎伤，可煞令人怕。”

　　示众举南石琇禅师云：“情尘阳遣，理障难除。尽十方世界空索索地，欲求一法了不可得。有什么情尘可遣？有什么理障可除？”师云：“南石和尚犹欠悟在。只如‘尽十方世界空索索地，欲求一法了不可得’，此正是情尘理障。若是　地一声，方知尽十方世界是当人自己，尽十方世界是自己光明，尽十方世界在自己光明里。虽然如是，也须实到者个田地始得。”

　　示众：“如来禅，祖师意，一个鼻头，两处出气。会得者似井觑驴，不会者如牛拽磨。”

　　示众：“清明节届，祭扫坟堂。陇头陌上，士女奔忙。呼兄唤弟，拾翠寻芳。东野弦歌酒宴，西郊接杯举觞。尽是胸襟流出，发挥本地风光。一一天真明妙，迥绝囊藏。若是克家种草，不向者里承当。何故？须知别有好商量。”

　　示众举应庵和尚云：“三十三州七十僧，驴腮马颔得人僧。诸方若具罗笼手，今日无因到净明。”师云：“应庵远祖恁么说话，未免扬己抑人。龙山不然，三十三州七十僧，祥麟瑞凤竞头争。诸方尽是罗笼手，脱略还他过量人。如何是过量人？”顾左右云：“参退吃茶。”

　　示众：“晨朝有粥，斋时有饭。一念相应，所作皆办。作么生是相应底念？石压笋邪出，崖悬花倒生。”

　　示众举天目体禅师云：“久雨不晴，云雾遮障。带累衲僧，无处晒　。”师云：“大小灭翁恁么语话，未免屈抑多人。龙山不然，久雨忽晴，云开日现。俊哉衲僧，打成一片。正体堂堂绝覆藏，辉天鉴地真堪羡。”

　　示众喝一喝云：“端阳佳节忽闻雷，百怪千妖化作灰。虽则本来田地净，何如夺得锦标回？夺得后如何？不惟庆快平生事，正是男儿得意时。”

　　示众：“九年面壁，不逢作者不开拳；三遭痛棒，一遇知音便分付。坐禅成佛，何异蒸砂而作饭？磨砖作镜，惯将直钓钓狞龙。所以道，事存函盖合，理应箭锋拄。若是针芥相投，自然水乳契合。格外承当一句又作么生道？几回斫额频相望，谁是庭前立雪人？”

　　示众举洞山云：“初秋夏末，诸兄弟东去西去，只须向万里无寸草处去。”又云：“万里无寸草处作么生去？”石霜云：“出门便是草。”太阳云：“不出门亦是草漫漫地。”师云：“‘万里无寸草’，只道得一半。出门不出门，总是草里汉。作么生是转身底句？但识目前无异路，何必行从鸟道归？”

　　师诞上堂：“在家三十年，腾腾不造恶。出家三十年，兀兀不修善。正当六十时，不起圣凡见。等闲拈一机，佛祖犹难辨。故尔按下云端，直得施权设变。假饶铁额铜头，换骨洗肠重炼。不是尽法无民，只要自开生面。剃起列祖心灯，与伊联辉续焰。”喝一喝。

　　上堂问：“辨魔拣异，必资先圣纲宗；开凿人天，须会祖宗的旨。如何是三玄三要？”师云：“何必重拈旧葛藤？”进云：“如何是第一玄？”师云：“扇子　跳上三十三天。”进云：“如何是第二玄？”师云：“筑着帝释鼻孔。”进云：“如何是第三玄？”师云：“东海鲤鱼打一棒，雨似盆倾。”进云：“如何是第一要？”师云：“有佛处不得住。”进云：“如何是第二要？”师云：“无佛处急走过。”进云：“如何是第三要？”师云：“三千里外，逢人不得错举。”乃云：“秋高气爽，大地清凉。梧叶飘金井，岩桂竞芬芳。破砂盆全体独露，乾矢橛遍界馨香。山苍苍，水茫茫，一一现成受用，头头本地风光。但见皇风成一片，不知何处有封疆？”

　　中秋示众：“心月孤圆，性天朗耀。无党无偏，虚明自照。供养修行拂袖行，总是门外打之绕。”

　　示众：“花谢花开，自有春风管待；云来云去，逢迎一任青山。又何必钵盂安柄，土上加泥？管什么松直棘曲，凫短鹤长？”掷拄杖云：“两眼闲闲天地外，笑看日月为谁忙？”

　　师在道场山首座寮。

　　结制。秉拂上堂，方丈和尚引座，云：“今朝十月二十，四众年年云集。尽道老僧母难，实为结制起七。若道结制起七，又是老僧母难。到者里毕竟如何即得？不是真师子，儿果难分晰。大众，要识真师子么？”遂喝一喝云：“问取堂中第一座。”

　　师升座云：“有问有答，宾主历然。无问无答，玄微莫辨。还有识机宜、别休咎者么？出众相见。”问答毕乃云：“行脚高人结制，堂头和尚庆生。不惟两彩一赛，实乃好事多同。一一稽首问讯，各各人事匆匆。独有堂中憍陈如尊者，自把暖帘放下，与十方衲子眉毛厮结，和气氤氲，钳锤密运，炉鞴通红，深锥痛劄，截铁斩钉。秉拂上座，未免赞叹有分。且道赞叹个甚么？煆教表里明如镜，证取金刚不坏身。”卓拄杖下座。

　　秉拂：“夜见星，昼见日。鸭吞螺蛳，眼睛突出。祖师心印铁牛机，拈向当阳谁辨的？难辨的，真堪惜。须知彼此出家儿，切莫自轻而退屈。”复举“石头和尚云：‘从来共住不知名’，恰似两个，‘任运相将秪么行’，也须照顾脚下，‘自古上贤犹不识’，莫谤他好，‘造次凡流岂可明’，不得以己妨人。秉拂上座则不然，圣凡名号闲言语，大地何曾有二人？月白风清山突兀，头头总是自家珍。”喝一喝。

　　秉拂：“一念不生，前后际断。绝点纯清，一条白练。美则美矣，善亦未善。去却眼中钉，拔却脑后箭。棒下解翻身，不住空王殿。拶透铁壁银山，方知本来成现。”喝一喝。复举：“那吒太子析骨还父、析肉还母，复现本身，运大神力，为父母说法。佛眼和尚云：‘肉既还母，骨既还父，以何为本身？’学人到者里见得彻去，廓清五蕴，吞尽十方。苟或未然，秉拂上座更为颂出，白云散尽露青山，只有金风不改颜。岁岁枝头吹败叶，归根见蒂逼人塞。”

　　至节秉拂：“群阴剥尽复回阳，个事何曾有覆藏？除却目前诸障碍，本来正体露堂堂。且作么生是本来正体？冻云开豁山眉展，爱日新添一线长。”复举疏山因僧问：“如何是冬来意？”山云：“京师出大黄。”师云：“者僧外感业惑尘劳，内伤禅道佛法。暑往寒来，众苦萦缠，逼迫疏山用此一味药头，凡情圣解，荡尽无遗，绝后再苏，更非他物。”复颂云：“直指冬来意，京师出大黄。病多谙药性，经效始传方。”

　　除夕秉拂：“古人以腊月三十日譬喻眼光落地之时，谓是年终岁尽之一大关头也。如彼农业之家，为人忠厚，不惜劳苦，及时赶趁，预纳租赋，当此之际，门无索债，仓有余粮，烧榾柮火，煮野菜羹，团圞聚首，乐何如也。或有不守本分，好吃懒做，田地荒芜，收成减少，在今之日单衣，[飢-几+爰]腹饥冻难禁，私债官银，互相逼迫，举家愁叹，无地藏身，只管怨天尤人，不知自作自受。我辈沙门释子，远离俗累，发足参方，当以己事不明为急务，亲近明师，正真决择，发勇猛心，立坚固愿，母论忙闲动静，不拘春夏秋冬，心心不阳，念念无差，必至大悟大彻而后已。更要行解相应，方乃所作皆办，此则自利而利他也。倘或心高气傲，作事猖狂，志力衰微，偷安滥食，竞争人我，恣逞无明，戒律乖违，因果错谬，愚痴邪见，造作无端，一朝病苦萦缠，方觉此身危脆，追思往事，怕怖慞惶，正所谓业识茫茫，无本可据者，此也。更或发心，精严戒律，诵持礼拜，作诸福业，修诸苦行，不遇明师，不闻正法，成有漏因，他生后世博得一场富贵而已。往往见富贵之人昧却前因，不自忖量，将谓住世百千万年，纵情恣意，妄作妄为，起无量贪瞋，造无边恶业。殊不知一息不来，依旧随业受报，轮转三涂苦海之中，要如今日居名山大川、清净伽蓝、祖师法窟者岂可得乎？所以道，此事今生须了却，免教累劫受余殃。久立众慈，伏惟珍重。”

　　秉拂：“丧却目前机，去却胸中物。深深海底行，高高山顶立。拨转上头关，踏翻知见窟。人言俊衲僧，我道成狼藉。不是尽法无民，只要共相委悉。”复举丹霞天然禅师过慧林寺，值天寒，取木佛向火，院主呵曰：“何得烧我木佛？”霞以杖拨灰云：“我欲取舍利耳。”主曰：“木佛岂有舍利？”霞云：“既无舍利，更烧两尊。”自后院主眉须堕落。师云：“看他古人得意之后，等闲拈出些子，不妨奇特。非但院主眉须堕落，直使尽大地人丧身失命。更听一颂：为人彻底世间稀，忍冻丹霞不自欺。木佛更教重锻过，令他院主落眉须。”

　　解制秉拂：“天寒人寒，瞒你诸人不得；滴水滴冻，且莫草草承当。所以道，见闻觉知是法，法离见闻觉知。直下如王秉剑，杀活齐彰，似镜临台，妍媸立辨。一处透脱，千处百处光辉；一机洞明，千机万机圆转。不从菩萨觅神通，不向诸圣求解脱。人人常光现前，个个壁立万仞。其或未然，莫道此间山势险，前途更有最高峰。”
嘉兴大藏经　侣岩荷禅师语录


　　侣岩荷禅师语录卷之三

　　侍者成纯记录

　　室中举古

　　殃崛摩罗尊者因持钵至一长者门，其家妇人正值产难，长者云：“瞿昙弟子，汝为至圣，当有何法，能免产难？”殃崛语长者曰：“我乍入道，未知此法。待我回问世尊，却来相告。”却反白佛，佛告殃崛：“汝速去报言：‘我从贤圣法来，未曾杀生。’”崛奉佛语，疾往告之，其妇得闻，当时分娩。

　　尊者随人起倒，世尊露面作窃，以致递相钝置。某若见问，持钵便行。何故？免得教坏人家男女。

　　维摩会上，三十二菩萨各说不二法门。文殊云：“我于一切法无言无说，无示无识，离诸问答，是为菩萨入不二法门。”殊问维摩，维默然。殊赞曰：“乃至无有语言文字，是菩萨真入不二法门。”

　　维摩默然，无本可据。文殊赞善，拗曲作直。若是不二法门，三生六十劫。

　　大随一日庵前偶见一龟，僧指问云：“一切众生皮褁骨，因甚者个众生骨褁皮？”随以草鞋覆却。

　　草鞋覆却，虽然坐断千差，且无出身之路。我若见问，劈脊便棒。且道是皮耶？是骨耶？非但开却者僧眼，亦免得诸人向形骸上着到。

　　世尊临入涅槃，文殊大士请佛再转法轮。世尊咄曰：“文殊，吾四十九年住世，未曾说着一字。汝请吾再转法轮，是吾曾转法轮耶？”

　　善哉希有，闻所未闻。

　　道吾因石霜问：“和尚百年后，有人问极则事，向他道甚么？”吾唤沙弥：“添净水着。”弥添水毕，吾谓霜曰：“问甚么？”霜拟更问，吾便归方丈。

　　转功就位，句不停机，换斗移星，丝来线去，还他道吾好手。若是极则事，敢保未在。不见道，平芜尽处是青山，行人更在青山外。

　　世尊初生，一手指天，一手指地，周行七步，目顾四方，自言：“天上天下，惟吾独尊。”云门云：“我当时若见，一棒打杀与狗子吃，贵图天下太平。”

　　黄面瞿昙放憨卖俏，不顾傍观者哂。跛脚云门路见不平，未免垛生招箭。检点将来，二俱不了。何似荷上座，侵晨净面，黄昏打眠，遇饭吃饭，遇茶吃茶，更不敢与诸昆仲牵枝引蔓。何故？道泰不传天子敕，时清休唱太平歌。

　　乌石食面次有僧参，石引面示之，僧便去。石至晚间首座：“新到在甚么处？”座云：“当时便去了也。”石曰：“是即是，只得一橛。”

　　乌石将机就机，太煞廉纤。者僧虽是一拨便转，脚跟下好与三十拄杖。何故？不合上人家门户。

　　赵州一日因一婆子入斋堂曰：“者堂师僧俱是婆婆生底，惟有大孩儿忤逆不孝。”州才举首看，婆便出。

　　婆子步步登高，不觉全身负堕。赵老顾后瞻前，未免当断不断。山僧若见恁么道，但言：“更须识取阿爷始得。”管教者臭老婆惭惶无地。

　　文殊菩萨一日令善财采药曰：“是药采将来。”善财遍观大地，无不是药，却来白云：“无有不是药者。”曰：“是药采将来。”善财遂与地上拈一茎草度与文殊，殊接得示众曰：“此药能杀人，亦能活人。”

　　善财握土成金，已是通身泥水。文殊杀活全彰，可惜龙头蛇尾。我若见道“无有不是药者”，劈脊便棒。何故？若不挥剑，渔父栖巢。

　　赵州到一庵主处问曰：“有么有么？”主竖起拳头，州曰：“水浅不是泊舟处。”便行。又到一庵主处问，主亦竖起拳头，州曰：“能纵能夺，能杀能活。”便作礼。

　　“大小赵州洎被二庵主换却眼睛，山僧路见不平。”蓦竖拳云：“能纵能夺，能杀能活。汝等诸人若便恁么会去，一棒打折你驴腰。”

　　南泉、归宗、麻谷同去礼南阳国师，泉于路上画一圆相云：“道得即去。”宗便于圆相中坐，谷作女人拜，泉云：“恁么则不去也。”宗曰：“是甚么心行？”泉乃唤回，更不去礼国师。

　　南泉弄假伪真，归宗将错就错，麻谷末上殷勤，未免随邪逐恶。恁么则不去也又作么生？路远夜长休把火，大家吹灭暗中行。

　　雪峰因僧参次峰问：“甚处？”曰：“浙中。”云：“船来陆来？”曰：“二途俱不涉。”云：“争得到者里？”曰：“有甚么隔碍？”峰打趁。十年后，僧复来，峰问：“甚处来？”曰：“湖南。”云：“湖南与此间相去多少？”曰：“不隔。”峰举拂子云：“还隔者个么？”曰：“若隔争得到者里？”峰亦打趁。其僧住后，每见人必诟骂雪峰。同行闻，特去相访，遂与点破。其僧每于中夜焚香，向雪峰遥礼。

　　雪峰老汉向万仞崖前垂手，千尺井底救人，费尽腕头气力，洎合劳而无功。者僧三撘不回，亦似纯钢铸就。末上因甚瓦解冰消去？敢问诸人淆讹在甚么处？未到尽惊山险峻，曾来方识路高低。

　　赵州因僧问：“如何是毗卢圆相？”曰：“自小出家，不曾眼花。”

　　“大小赵州只解全身远害。若是入廛垂手，敢保未在。设有人问：‘如何是毗卢圆相？’‘碟儿大，碗儿小。’山僧恁么答话，且道与古人还有优劣也无？”卓拄杖云：“梅须逊雪三分白，雪却输梅一段香。”

　　城东有一老姥，与佛同生，不欲见佛。每见佛来，即便迴避。虽然如此，回顾东西总皆是佛。遂以手掩面，乃至十指掌中总皆是佛。

　　老姥虽然气宇如王，未免一生担版。我即不然，任他佛来魔来，总与个普同供养。何故？大海若不纳，百川应倒流。

　　赵州因尼问：“如何是密密意？”州于尼腕上捏一捏，尼云：“和尚犹有者个在。”曰：“却是你有者个在。”

　　当时此尼若是个人，但云：“众眼难瞒。”管教者老汉藏身无地。

　　昔有婆子供一僧，常令二八女子给侍。一日，令女子抱定云：“正恁么时如何？”僧云：“枯木倚寒岩，三冬无暖气。”女回举似，婆婆云：“我二十年只供得个俗汉。”遂遣僧去，烧却庵。

　　婆子虽有定乱之谋，且无容人之量。我若见僧恁么道，更加一分供养。何故？为人须为彻。

　　盘山云：“向上一路，千圣不传。”慈明云：“向上一路，千圣不然。”妙喜云：“向上一路，热碗鸣声。”

　　向上一路，步步踏着。

　　昔有僧到曹溪时守衣钵，僧提起衣曰：“此是大庾岭头提不起底。”曰：“为甚在上座手里？”僧无对。

　　代云：“一任举似诸方。”

　　昔有老宿问一座主：“疏钞解义，广略如何？”曰：“钞解疏，疏解经。”宿曰：“经解甚么？”主无对。

　　代云：“洎合错下注脚。”

　　长庆因僧问：“众手淘金，谁是得者？”庆云：“有伎俩者得。”曰：“学人还得么？”云：“太远在。”

　　别云：“无伎俩者得。”

　　别后语云：“汝有伎俩在。”

　　法眼问永明潜云：“教中道：隔壁闻钗钏声，即名破戒。现前笙歌杂，还珠紫骈阗，且道是破不破？”明云：“好个入路。”

　　别云：“眼里无筋一世贫。”

　　庵提遮女问文殊：“明知生是不生之理，因甚却被生死之所流转？”殊云：“其力未充。”

　　别云：“现大人相。”

　　颂古

　　世尊未离兜率，已降皇宫；未出母胎，度人已毕。

　　火里蟭螟吞大象，云中铁鹞产泥牛。情枯执谢超三际，正体堂堂靡不周。

　　世尊拈华。

　　盐自咸兮蜜自甜，那堪矢上又加尖？拈花若谓传心印，迦叶而今笑更添。

　　《经》云：“诸可还者自然非汝，不汝还者非汝而谁？”

　　从前汗马浑闲事，罢却干戈百草头。汉地不收秦不管，一身还有一身愁。

　　文殊令善财采药。

　　门门有路透长安，满目青黄岂易观。了却从前三不是，文殊早被善财瞒。

　　经题火字。

　　文彩全彰鉴者稀，几人于此辨端倪？十成好个金刚钻，摊向街头卖与谁？

　　《维摩经》：“不断烦恼而入涅槃。”

　　一二三四五六七，烦恼菩提是何物？风前剪断葛藤窠，一言勘破维摩诘。

　　百丈野鸭子话。

　　湖光澹荡碧天秋，父子相将草里游。无限落花随水去，不令人见转风流。

　　临济示众云：“大凡演唱宗乘，一句中须具三玄门，一玄门须具三要，有权有实，有照有用。”便下座。

　　羲皇画卦亦奇哉，朕兆才分理事该。若识五行颠倒用，吉凶祸福绝安排。

　　南院啐啄同时话。

　　箭锋相拄芥投针，见处何如用处亲？佛口蛇心风穴老，一言赚杀几多人。

　　三圣云：“我逢即出，出则不为人。”兴化云：“我逢人则不出，出即便为人。”

　　“出不出，为不为，明眼人前莫屎沸。便恁么去绝商量，也是瞎驴趁大队。”复云：“恶。”

　　赵州示众云：“佛之一字吾不喜闻。”

　　碧天云淡晚风寒，醉把瑶琴月下弹。将谓调高人不识，谁知自被指头瞒。

　　临济示众云：“我当时在黄檗先师处问佛法的的大意，三度被打，六十拄杖，如蒿枝拂相似。如今更思一顿，谁为下手？”时有僧出云：“某甲下手。”济度拄杖与僧，僧拟接，济便打。

　　白发佳人忆嫁时，几番含笑几番悲。儿曹只解儿曹事，一段风流说向谁？

　　曹山因僧问：“子归就父，为甚父全不顾？”山云：“理合如是。”僧云：“父子之情何在？”山云：“始见父子之情。”僧云：“如何是父子情？”山云：“刀斧斫不开。”

　　直下浑忘祖父尊，肯将知解论疏亲。从教六国烟尘静，须信乾坤奉一人。

　　应庵和尚问密庵杰：“如何是正法眼藏？”密庵云：“破砂盆。”

　　千圣欲名名不得，如何唤作破砂盆？呼童抛在江心里，免累时人挂齿唇。

　　五祖演和尚示众云：“譬如牛过窗棂，头角四蹄俱过了，因甚尾巴过不得？”

　　通身手眼通身缚，对境无心被境迷。历遍千门并万户，依然鼻孔大头垂。

　　法眼问永明律中道：“隔壁闻钗钏声即名破戒，现前笙歌杂还，朱紫骈阗，且道是破不破？”明云：“好个入路。”

　　盖色骑声一句子，五篇七聚实难诠。笔描菩萨火里走，泥捏金刚水底眠。也无妙，也无玄，莫把封皮作信传。

　　南泉因陆亘大夫问：“肇法师甚奇特，解道天地与我同根，万物与我一体。”泉指庭前牡丹云：“时人见此一株花如梦相似。”

　　天地同根物不殊，僧俗何分释与儒？庭花指出浑如梦，一片冰心在玉壶。

　　药山因高沙弥住庵后一日归来值雨，山云：“汝来也？”弥云：“是。”山云：“可煞湿？”弥云：“不打者鼓笛。”云岩云：“皮也无，打甚么鼓？”道吾云：“鼓也无，打甚么皮？”山云：“今日大好一场曲调。”

　　画船箫鼓泛清波，异口同声唱哩啰。赵璧燕金未是贵，一家和气值钱多。

　　无业国师云：“一毫头凡圣情念不尽，未免入驴胎马腹里去。”白云端和尚云：“设使一毫凡圣情念净尽，亦未免入驴胎马腹里去。”

　　圣凡情解俱消尽，马腹驴胎得自由。有意气时添意气，不风流处也风流。

　　芙蓉一日辞归宗，宗云：“甚处去？”蓉云：“归领去。”宗云：“子在此多年，装束了上来，为子说一上佛法。”蓉结束了上去，宗云：“近前来。”蓉乃近前，宗云：“途中善为。”蓉聆此言，顿忘前解。

　　昧却自家珍宝，波波向外寻讨。纵于言下知归，未免随人起倒。

　　大随覆龟话。

　　皮褁骨兮骨褁皮，草鞋覆却露全躯。知音不用频频举，脱体风流更有谁。

　　智门因僧问：“莲花未出水时如何？”门云：“莲花。”僧云：“出水后如何？”门云：“荷叶。”

　　莲花荷叶一枝枝，出水何如未出时？透网金鳞头戴角，　　犹自守空池。

　　修山主因僧问：“劫火洞然，大千俱坏。未审者个坏不坏？”修云：“不坏。”僧云：“因甚不坏？”修云：“为同大千。”

　　春来和气氤氲，秋后霜风凛冽。任他节序迁移，瓮里何曾走鳖？

　　祥庵主示寂日拈拄杖示众云：“古人到者里为甚么不肯住？”众无对，乃云：“为他途路不得力。”复云：“毕竟如何？”以杖横肩云：“楖栗横担不顾人，直入千峰万峰去。”言毕而逝。

　　直入千峰与万峰，依然只在半途中。当时若解归家语，楖栗何须肩上横？

　　临济因普化在僧堂前吃生菜，济见云：“大似一头驴。”化便作驴鸣，济谓直岁云：“细抹草料着。”化云：“少室人不识，金陵又再来。临济一只眼，到处为人开。”

　　脱珍反着破斓衫，蓦遇知音满面惭。陌上相逢山顶立，异途同辙到长安。

　　首山因僧问：“如何是佛？”山云：“新妇骑驴阿家牵。”

　　新妇爱骑驴，阿家牵了走。新妇与阿家，翻手及覆手。首山齿缺不辟风，逢人惯自扬家丑。

　　云门因僧问：“如何是佛？”门云：“乾矢橛。”

　　风吹日炙露荒田，信手拈来作话传。逐块韩卢难辨的，终朝立在粪缸边。

　　临济将示寂谓众云：“吾灭后不得灭却我正法眼藏。”三圣云：“争敢灭却和尚正法眼藏？”济云：“已后有人问你，向他道甚么？”圣便喝，济云：“谁知我正法眼藏向者瞎驴边灭却。”言讫端坐而逝。

　　从来养子见生缘，末上殷勤更可怜。纵有黄金过北斗，好儿终不使爷钱。

　　百丈野狐。

　　不落不昧同因果，堕脱都卢一野狐。无事晚来江上望，片帆隐隐夕旸初。

　　德山拓钵。

　　攀华意不在枝头，搅乱群芳蜂蝶愁。暗里偷香频卖弄，却教骨肉翻成仇。

　　孚上座闻角声有省。

　　情忘理极口难开，蓦听谯楼▆角催。拨转上头关捩子，月移花影入窗来。

　　临济问黄檗佛法大意，三度被打。

　　直下投身探虎穴，无依倚处肝肠裂。乌藤三顿拂蒿枝，父子不传真秘诀。

　　后参大愚有省。

　　肋下还拳正眼开，岂从黄檗学将来？更言佛法无多子，却似晴空震地雷。

　　云门放洞山三顿棒。

　　当日韶阳曾据令，电光影里分邪正。都缘一镞破三关，丧却洞山穷性命。

　　夹山参船子和尚。

　　落水点头犹未瞥，覆舟自逝话难圆。相亲唯有沙汀雁，夜宿芦花两岸边。

　　长沙因僧问：“如何是上上人行履处？”沙云：“如死人眼。”曰：“上上人相见时如何？”沙云：“如死人手。”

　　从来作者遇知音，水入水兮金博金。鉴觉精纯玄体昧，髑髅识尽眼初明。

　　央崛产难。

　　众生惑业苦相随，花不生空眼自迷。贤圣法来无障碍，分明一句示全提。

　　涅槃会上广頞屠儿放下屠刀云：“我是千佛一数。”

　　放下屠刀云是佛，丈夫何故自甘屈？俊哉大集会魔王，百炼精金不变色。

　　女子出定。

　　同坐同行难比况，各人境界各人知。那伽本是真常性，动静何曾有间时。

　　云岩因道吾问：“大悲千手眼，阿那个是正眼？”(云云)。

　　遍体通身露一斑，头头总是自家颜。殿前幡影风移去，砌下花阴月送还。

　　黄檗示众云：“汝等诸人尽是噇酒糟汉。”(云云)。

　　参方要具参方眼，见地还须见地句。莫向他人行处行，丈夫自有冲霄志。

　　香严上树。

　　本来成现岂多岐，何必将身挂树枝？不得虎头伸一问，婆心费尽有谁知？

　　赵州因僧问：“如何是祖师西来意？”州云：“庭前柏树子。”

　　赵州不会西来意，却把庭前柏树推。蒙懂禅流难辨别，又从柏树上针锥。

　　赵州因僧问：“学人乍入丛林，乞师指示。”州云：“吃粥也未？”曰：“吃粥了也。”州云：“洗钵盂去。”僧于言下有省。

　　见利竿回应吃棒，现成公案复何疑？若从洗钵盂边会，未免重添眼上眉。

　　赵州勘婆子语。

　　若然未透赵州关，个里当知行路难。婆子为伊勘破了，轻如毫末重如山。

　　赵州访二庵主。

　　纵夺临时显大用，风驰电卷验知音。而今欲识曾行处，八两依前只半斤。

　　天王道悟禅师寻常云：“快活快活。”及至临终乃叫：“苦苦。”又云：“阎罗王取我也。”院主问：“和尚当初被节度使抛在水中神色不动，如今何得恁么地？”王推出枕子云：“汝道当初是如今是？”主无对，王乃趋寂。

　　乐则乐，苦则苦，五五从来二十五。百草头边彻一玄，方得名为主中主。

　　婆子烧庵话。

　　高山流水贵知音，黄叶休将认作金。自古为僧元不易，果然最毒妇人心。

　　云门因僧问：“如何是西来意？”门云：“日里看山。”

　　山从日里看，一一无遮障。言下忽知归，西来真榜样。

　　玄沙因普请斫柴次见一虎，天龙曰：“和尚，虎。”沙云：“是汝虎。”归院后，天龙问：“适来见虎，云：‘是汝。’未审尊意如何？”沙云：“娑婆世界有四种极重事，若人透得，不妨出得阴界。”

　　铁壁银山一拶开，从教大地绝纤埃。令人常忆玄沙老，是汝之言实快哉。

　　玄沙三种病人语。

　　玄沙曲垂方便，喑哑肓聋不荐。云门雪上加霜，赚人堕坑落堑。

　　玄沙因僧礼拜次，沙云：“因我得礼你。”

　　因我得礼你，拨波而见水。虚空劄地崩，当下偷心死。

　　香林因僧问：“如何是衲衣下事？”林云：“腊月火烧山。”

　　腊月火烧山，香林露旧颜。本光瑞如此，大地没遮拦。

　　高峰枕子因缘。

　　寤寐从教明历历，绝思量处费安排。翻身枕子惊残梦，花影横窗月上阶。

　　疏山造塔话。

　　塔成面圆浑无缝，工价重拈验作家。更有罗山多口老，赚他天下事如麻。

　　狗子无佛性话。

　　澄潭不许苍龙蟠，烈焰偏容蚊蚋泊。利剑挥空海岳昏，泥牛掣断黄金索。

　　黄龙三关。

　　佛手驴脚与生缘，兔角龟毛一串穿。仿佛十成无价宝，依然不值半文钱。

　　本来面目话。

　　万籁无声泉石冷，长空云散碧天宽。豁开两眼看明月，莫似从前指上观。

　　雪峰因入山采得一株木，其形似蛇，于背上题曰：“本自天然，不假雕琢。”寄长庆安禅师，安曰：“本色住山人，且无刀斧痕。”

　　本自生成不假雕，拈来特地验同条。知音未肯重添足，留与诸方取次描。

　　高峰问众：“尽大地是火坑，得何三昧不被烧却？”

　　高峰老子多饶舌，大地从教火一团。透网金鳞犹滞水，果然身里出门难。

　　未达境惟心，起种种分别。

　　境界自心现，迷妄生欣厌。而于一法中，起诸颠倒见。

　　达境惟心已，分别即不生。

　　境界自心现，何欣复何厌？一切事寻常，莫起寻常见。

　　曹山问强上座：“佛真法身，犹若虚空，应物现形，如水中月。作么生说个应底道理？”曰：“如驴觑井。”(云云)。

　　驴觑井兮井觑驴，渠今是我我非渠。长空月印千江水，遍界分形体自如。

　　瑞岩主人公话。

　　惭愧当年师彦老，自呼自诺机关少。逢人惯自说惺惺，直至而今犹未了。

　　黄龙南和尚垂语云：“钟楼上念赞，床脚下种菜。”(云云)。

　　床脚钟楼事似麻，等闲拈出验龙蛇。当涂虎踞行踪绝，坐断千岐始到家。

　　云门因僧问：“树凋叶落时如何？”门云：“体露金风。”

　　秋高气爽神清畅，林木萧疏眼界宽。若道金风全体露，云门自觉骨毛寒。

　　百丈惟政禅师有老宿见日影透窗乃问云：“窗就日？日就窗？”政云：“长老房中有客，归去好。”

　　窗就日兮日就窗，前尘不了费商量。房中有客还归去，归到无归始见常。

　　甘贽行者入南泉设斋(云云)。

　　知音何在口喃喃，眨上眉毛即不堪。可怪俗流无道理，却来者里显颟顸。

　　岩头因沙汰甘贽家过夏补衣次，贽行过，头以针作劄势，贽遂整衣欲谢，妻问曰：“作甚么？”贽云：“说不得。”妻曰：“也要大家知。”贽举前话，妻云：“此去三十年，须知一回饮水一回噎。”女子闻云：“谁知尽大地人性命被奯上座劄将去也。”

　　针尖头上露锋铓，大地从教不覆藏。粉骨碎身谁会得，令他妇女费商量。

　　古德油糍。

　　到庄吃油糍，足不离方丈。可怜眼撘[睊-月+虫]，特地寻模样。

　　倩女离魂话。

　　与郎分袂侍郎行，一对鸳鸯画不成。枕上梦回春漏寂，透帘斜月照孤衾。

　　天童密祖因僧问：“猛虎以肉为命，因甚不食其子？”童云：“自肉食不尽。”

　　野猿抱子归青嶂，幽鸟衔花过碧岑。满目风光皆自得，了无遗法累儿孙。

　　天岸老和尚因居士问：“一国之中尚有语音不对，十方世界数若微尘，如何是世界不异底的的句？”岸云：“诸恶莫作，众善奉行。”

　　诸恶莫作，众善奉行。他方此土，历历分明。了知解语非千舌，始识家家观世音。的的句，为施陈，霜天月夜捣衣声。

　　天岸老和尚因僧问：“教中道：‘二谛融通三昧印。’如何是真谛？”岸云：“杀狗屠牛。”僧云：“如何是俗谛？”岸云：“成佛作祖。”僧云：“作么生融通？”岸云：“屠儿成佛。”

　　触目玄黄理事均，那堪更问俗和真？还他作者无分别，信手拈来着着亲。

　　演教寺礼大悲忏，偶丐妇携童子至，众云：“观世音菩萨来也。”将到坛前，知事者趁出。有问云：“终日翘勤顶礼菩萨，及乎菩萨到来因甚趁出？”众无对。

　　师代云：“恐诸人执药成病。”

　　欲登彼岸应须渡，既到当知勿用舟。若是执迷仍恋筏，依然不免溺中流。
嘉兴大藏经　侣岩荷禅师语录


　　侣岩荷禅师语录卷之四

　　侍者成纯记录

　　垂代

　　众道友启净行会，示众云：“只此一叙，非同小缘。汝等各各生希有心，作难遭想，直下彻悟，自理如说而行至究竟处，离诸退堕。所以道，欲行千里，一步为初。如何是最初一步？请诸公各下一转语。”成栋云：“今日特来做会。”师云：“随人起倒。”进云：“莫压良为贱。”师云：“理无曲断。”成绪云：“草履不沾尘。”师云：“你面上因甚有灰？”进云：“和尚莫诱人犯法。”师云：“脱空妄语。”成系云：“不向他人行处行。”师云：“你向甚么处行？”进云：“威音那畔更那畔。”师云：“堕坑落堑。”成定云：“暂且牧牛。”师云：“此去西天路，迢迢十万程。”成绍云：“与么问即落七落八。”师云：“你不妨伶俐，如何是最初一步？”进云：“不劳弹指力，当下已圆成。”师云：“若起无事心，棒了趁出院。”众下语毕，师云：“汝等要会最初一步么？”乃高声云：“看脚下。”

　　问众：“古者道：‘善财参遍处，黑豆未生芽。’各各向黑豆未生芽时道一句看。”文卿云：“云在青天水在瓶。”师云：“没交涉。”岧梅云：“只恐枝叶太多生。”师云：“也只道得八成。”进云：“和尚又作么生？”师云：“一华一佛土，一叶一释迦。”

　　问众：“怀州牛吃禾，因甚益州马腹胀？”众下语不契，师代云：“乐则同欢。”

　　问众：“不与万法为侣者是什么人？”梅云：“高高山顶立，深深海底行。”绍云：“点即不到。”绪云：“家无二主。”定云：“床窄先卧。”师俱不肯，乃代云：“担版汉。”

　　问众：“一句当天，八万门永绝生死。且道是那一句？”绪云：“舌头不出口。”师掌云：“须知云外千峰上，别有灵松带露寒。”绪拜云：“大众沾恩去也。”师云：“独你无分。”复云：“既是大众沾恩，因甚独你无分？”绪云：“太平本是将军建，不许将军见太平。”师云：“不然。何不道：‘祸不入慎家之门’？”

　　潘姚数居士到山，师问：“枯木崖前蹉路多，如何得不蹉去？”潘云：“人间无水不朝东。”师云：“只道得一半。”姚云：“从来不出门。”师云：“你因甚在者里？”姚无语，师代云：“何不道：‘某甲不是外人’？”

　　师偶恙，史、方二居士入山省视，师问云：“四山相逼时如何？”史云：“海阔从鱼跃，天空任鸟飞。”师云：“者是甚么时节，作恁般语话？”方云：“身在其中总不知。”师云：“既在其中，因甚不知？”方无对，师代云：“何不道：‘某甲不在里许’？”

　　问众：“不入惊人浪，难逢称意鱼。惊人浪已入，如何是称意鱼？”绪云：“头正尾正。”师云：“一钓便上。”良久，众不出，师乃云：“一齐点下。”以拄杖旋风打散。

　　有募缘僧云：“居士今生作福来生受。”士云：“我徽州人，有钱不买半年闲。”僧无对。士举似师，求代语。师代云：“家无千日货，不是掌财人。”

　　问众：“吕真人云：‘自从一见黄龙后，始觉从前错用心。’只如真人恁么道，意在甚么处？”众下语不契，师代云：“曾为浪子偏怜客，故与行人指路头。”

　　轩名“别一天”，师问众：“如何是别一天？”绍云：“不离此地。”绪云：“居尘不染尘。”定云：“欲穷千里目，更上一层楼。”众下语毕，师云：“我则不然，何不道：‘到者方知’？”

　　师尝有偈云：“豁开两眼看明月，莫似从前指上观。”乃问众：“如何是月？”超昂云：“黑漆漆。”系云：“普天匝地。”绪云：“劈开华岳千峰秀，照见黄河彻底清。”师云：“总是一模脱出。只认得个月影，要且不识真月。”乃顾绪云：“如何是月？”绪拟对，师以手掩其口云：“莫似从前指上观。”

　　问众：“大修(行人)当遵佛行，因甚不守毗尼？”众下语不契，师代云：“到岸不须舟。”

　　师问拜经僧云：“只如经与你有甚冤仇，你只管拜他？”僧无语，师命众代语。众下语不契，师代云：“不图打草，只要蛇惊。”

　　问众：“把手牵伊行不得，惟人自肯乃方亲。那里是诸人自肯处？试道看。”绪云：“痾屎放尿尽是学人巴鼻。”师云：“错。”绍云：“饭后必饱。”师云：“随群逐队汉。”栋云：“今日天热赤膊。”师云：“一对无孔铁槌。”系云：“踏著称锤硬似铁。”师云：“偶尔成文。”众下语毕，师云：“须知远烟浪，别有好商量。”

　　问众：“既是天上月圆，因甚人间道月半？”众下语不契，师代云：“一人传虚，万人传实。”

　　师代友人拟禁中偈云：“恩情顾恋如枷锁，枷锁临身念虑忘。狱吏牢头亲接引，脚跟不动到西方。”复问众云：“如何是西方境？”众下语不契，师代云：“阿　阿　，轻打我。”

　　问众：“佛祖公案一个道理，因甚有明与不明？”众下语不契，师代云：“是汝等眼昏。”

　　问众：“古圣不安排，至今无处所。因甚道水在长江月在天？”众下语不契，师代云：“不经一事不长一智。”

　　问众：“碟儿大碗儿小则不问，你诸人饭是米做一句作么生道？”众下语不契，师云：“须知盘中餐，粒粒皆辛苦。”

　　问众：“参方须具参方眼，如何是参方眼？”众竞下语，师俱不肯，乃代云：“善财童子，弥勒世尊。”

　　问众：“树凋叶落时如何？”系云：“穷无遮处。”绪云：“赤条条地。”昂云：“露出本来身。”师云：“我则不然，峰峦理旧容。”

　　问众：“长安虽闹，我国晏然。如何是晏然底句？”绪云：“万里不挂片云。”师云：“堕坑落堑。”栋叉手近前，师云：“一对无孔铁槌。”文卿云：“眉横鼻直。”师云：“同坑无异土。”系云：“太平天子。”师云：“茫茫者匝地普天。”众下语毕，师代云：“满耳青黄满眼声。”

　　问众：“庭前残雪日轮消，室内红尘遣谁扫？”系云：“唤甚么作尘？”师云：“自屎不觉臭。”绍云：“用扫作么？”师云：“无绳自缚汉。”众下语毕，师云：“谁人知此意，令我忆曹溪。”

　　问众：“年穷岁尽时如何？”众竞下语，师俱不肯，乃代云：“请销欠帐，免挂尊名。”

　　问众：“既是金身罗汉，因甚被火烧却？”系云：“卖尽风流。”绍云：“始得脱落根尘。”定云：“真金须向火中看。”师俱不肯，乃代云：“不见道‘自了汉’？”

　　问众：“依法生解，犹落魔界。独脱一句作么生道？”绍云：“将机就机。”师云：“葛藤遍地。”系云：“啼得血流无用处，不如缄口过残春。”师云：“也只道得一半。”众下语毕，师乃旋风打散。

　　问众：“人人有个影子，步步不离，因甚踏不着？”众下语不契，师代云：“从门入者不是家珍。”

　　问众：“先圣道：‘应缘而化物，方便呼为智。’若不方便，唤作甚么？”绪云：“从来不识。”师不肯，乃代云：“眼见如盲，口说如哑。”

　　问众：“通身是口，因甚道不得阿爷名字？”绪云：“不敢犯上。”绍云：“惟恐玷污。”众竞下语，师俱不肯，乃代云：“恩深无语，怀抱分明。”

　　问众：“云门是佛祖儿孙，因甚要打杀释迦老子？”绍云：“祖弥不了，殃及儿孙。”定云：“大用现前，不存轨则。”众竞下语，师俱不肯，乃代云：“不因舒毒手，争见报恩人？”

　　师问僧：“名甚么？”僧云：“惟善。”师云：“恶不可得，善自何来？”僧无对，师命众代语。众竞下语，师俱不肯，乃代云：“但以假名字，引导于众生。”

　　问众：“是处是慈氏，无门无善财。因甚道琉璃殿上无知识？”众下语不契，师代云：“江南地暖，塞北天寒。”

　　问众：“有人犯罪当处决，若杀则违佛戒，不杀又违王令，且作么生处断？”众下语不契，师代云：“格。”

　　问众：“六个骰子满盆红，作么生赛？”众下语不契，师代云：“好手不彰名。”

　　有诵经僧吃斋次，居士问：“《经》中道：‘无眼耳鼻舌身意’，将甚么吃斋？”僧无对。士举似师，求代语，师云：“孟八郎汉又恁么去也。”

　　众讽经次，师问云：“白底是纸，黑底是字。那个是汝等讽底经？”定云：“钟鼓分明。”系云：“向下文长，明日与和尚道。”明一云：“满口道不出。”密坚云：“谛听谛听。”师俱不肯，乃云：“穿云俊鹘，便合乘时；止泺困鱼，徒劳激浪。”绍云：“求波不离水。”师云：“切忌没头浸杀。”

　　问众：“不萌之草如何藏得香象？”众竞下语，师俱不肯，乃代云：“海阔山高。”

　　问众：“教中道：‘知有涅槃，不恋三界。’意旨如何？”众下语不契，师代云：“似将黄叶止儿啼。”

　　问众：“重阳九日菊花新意旨如何？”众下语不契，师代云：“知音不用频频举，达者应须暗里惊。”

　　问众：“未明心地印，难透祖师关。如何是心地印？”系云：“片月澄空。”师云：“也只道得一半。”系云：“和尚作么生？”师云：“屋破见青天。”

　　一日举古德云：“一念不落诸缘，证取自家境界。”师云：“大小古德惯捏死蛇头，未解变通在。山僧不然，假饶念念攀缘，不离自家境界。”复顾众云：“如何是自家境界？”昂云：“痒处多搔。”师云：“放汝三十棒。”众竞下语，师俱不肯，乃代云：“逆则嗔，顺则喜。”

　　问众：“尽大地是吹毛利剑，你向甚么处存扎？”绍云：“金不博金。”师云：“学语之流。”绍云：“是何言欤？”师云：“尽大地是火坑，得何三昧不被烧却？”绍云：“个中无别物。”师云：“者是茶钟，者是茶壶，作么生说个无别物底道理？”绍云：“和尚，莫眼花。”师云：“放汝三十棒。”

　　问众：“既是透网金鳞，因甚么重重点额？”绪云：“却是和尚钝置某甲。”师云：“且莫错怪山僧。”众下语不契，师代云：“何不道：‘伯牙纵有高山调，不遇知音也是闲’？”

　　问众：“不见一法是你诸人眼睛，者是蒲团，者是香版，作么生说个不见一法底道理？”绍云：“天上天下，唯我独尊。”师云：“争奈蒲团香版何？”绍云：“和尚莫错认。”师云：“如何是不错认？”绍云：“天上天下，唯我独尊。”师云：“一口吸尽西江水则且置，试将我竹篦子吞吞看。”绍云：“和尚递将竹篦子来。”师云：“看你吞吐不下。”

　　师有偈云：“每忆嵩山达磨，复思船子鸟窠。自无一椽一瓦，至今殿宇巍峨。”复顾众云：“既无一椽一瓦，因甚殿宇巍峨？”绪云：“只为儿孙得力。”师云：“今日被者汉钝置一上。”众竞下语，师俱不肯，乃代云：“古今榜样。”

　　问众：“教中道：‘一切有身，悉皆不净。’只如三十二相又作么生？”众下语不契，师代云：“污我法身。”

　　问众：“猫儿因甚爱捉老鼠？”绪云：“分内事。”绍云：“贵图天下太平。”弘机云：“熟境难忘。”师不肯，乃代云：“肚里饥。”

　　师问以岸：“生死海中以何为岸？”岸无对，复命众代语，绪云：“数珠在某甲手里。”师云：“放下数珠更道始得。”绍蓦竖拳云：“聻。”师云：“百尺竿头弄险巘。”系云：“将为别有。”师云：“梦里说惺惺。”众下语不契，师代云：“到家何必问途程？”

　　问众：“离心意识参，绝凡圣路学。只如离心意识作么生参？”绪云：“某甲不敢节外生枝。”绍云：“本自无疮，勿伤之也。”系云：“钵盂何必重添柄？”师云：“一模脱出，不堪共语。”乃代云：“如无手人行拳。”

　　问众：“衲衣在空闲，假名阿练若。如何是真阿练若？”众下语不契，师代云：“常在于其中，经行及坐卧。”

　　问众：“既是演武场中，因甚偃旗息鼓？”众竞下语，师俱不肯，乃代云：“不见道天下太平？”
嘉兴大藏经　侣岩荷禅师语录


　　侣岩荷禅师语录卷之五

　　侍者成纯记录

　　机缘

　　金粟本师和尚一日落堂问众：“各各向未生前道将一句来。”师云：“某甲口门窄。”粟云：“汝口门阔十丈。毕竟道个什么？”师云：“莫道无言好。”粟云：“杜撰禅和。”

　　粟问大众：“经行如何是最初一步？”师云：“向和尚道，早已落二落三。”粟云：“如何是最初一步？”师拟议，粟打云：“何不道：‘未问已前不较多’？”师有省。

　　粟问：“有一人在门内欲出出不得，有一人在门外欲入入不得，作何方便令彼出入自由？”师云：“大用现前，不存规则。”粟云：“如何是大用？”师云：“斩钉截铁。”粟云：“恁么则小用了也。”师云：“请问和尚如何是大用？”粟便归方丈。

　　粟问：“虚空有体须亲证，虚空体作么生证？”师指傍僧云：“者僧忒恁么长，者僧忒恁么矮。”粟云：“闲言语。”

　　粟问：“善财童子登妙高峰顶参德云比丘，因甚七日不见？”师云：“官不容针。”粟云：“七日后因甚别峰相见？”师云：“私通车马。”粟颔之。

　　粟问：“枯木崖前蹉路多，如何得不蹉去？”师云：“归家罢问程。”粟云：“如何是到家底句？”师云：“大家在者里。”粟云：“争奈座上无山僧、目前无阇黎？”师云：“家丑不可外扬。”粟云：“龙蛇易辨，衲子难瞒。”

　　粟赴香林安职事问众：“二龙争珠，因甚有爪牙者不得？”师云：“不道不得，只是不肯承当。”粟云：“监院事繁。”

　　粟问：“腊月三十日到来，毕竟将何抵对？请诸公各下一转语。”师云：“心不负人，面无惭色。”适同参征云：“既是心不负人，因甚侵晨便去讨租米？”师云：“如此逼拶可谓面有惭色。”复有偈云：“四月插新秧，农夫晓夜忙。未收先纳赋，何处得愁肠？”后与法雷和尚话次，偶及此，师云：“只如腊月三十日到来，兄道将何抵对？”雷云：“不因兄举，洎乎忘却。”师云：“真个那？”雷云：“被兄看破。”

　　舟次因僧举：“本师和尚问众云：‘古者道：“未明三八九，难透祖师关。”’众下语不契。设问大师如何是三八九？”师云：“此去嘉兴不远。”僧云：“祖师关又作么生透？”师高声云：“班来班来。”僧云：“作么？”师云：“莫教拦却祖师关。”僧无语。

　　与法雷和尚同结茅于吴门穹窿之北，名住处曰：“味山”。师问雷云：“如何是山中味？”雷云：“到者方知。”师云：“道也太煞，只得八成。”雷云：“兄作么生？”师云：“冷暖自知。”复有偈云：“谩道束腰须用篾，荷衣松食且随时。有人若问山中味，冷暖从来只自知。”

　　有邻僧每诘师来源，师云：“要且不从贤圣中来。”僧云：“莫非异类中么？”师云：“随语生解。”

　　与法雷和尚话次偶云：“从上古人兄弟辈同行脚者多，同住山者少。”雷云：“两人住山成个甚么边事？”师云：“古今榜样。”复云：“兄道成个甚么边事？”雷云：“各出只手。”师云：“如何是出手底事？”雷云：“日间同煮饭，到夜各开单。”

　　同往双林舟中，见砚上有尘，雷问云：“既在水中，因甚有尘？”师云：“垛生招箭。”雷将砚覆却，师云：“狼籍转多。”

　　雷举：“摩尼珠，人不识，如来藏里亲收得。珠即不问，如何是藏？”师云：“无你栖泊处。”雷云：“恁么则不成藏也。”师云：“兄见个什么道理？”雷云：“可惜许。”师休去。

　　雷问：“三界唯心，因甚芭蕉无心而生？”师云：“灵苗迥异。”雷云：“恁么则有心也。”师云：“兄还识芭蕉么？”雷云：“直饶与么，未识震上座在。”师云：“是有心是无心？”雷云：“错。”

　　舟过曹村，雷问：“既是金姓人所住，因甚唤作曹村？”师云：“前人置得。”师问：“既是曹村，因甚姓金人住？”雷云：“千年田，八百主。”

　　举僧问报慈情生智隔因缘，雷问：“情未生时隔固甚么？”师云：“山门对佛殿。”雷不肯，师随问：“情未生时隔个甚么？”雷云：“重叠关山路。”

　　僧问：“古人道：‘既是出水莲花，因甚特地一场愁？’”师云：“垛生招箭。”又问雷，雷云：“两重公案。”

　　同观《临济录》如蒿枝拂因缘至“某甲下手，济度杖与之”处，雷云：“兄作者僧，作么生免得临济打？”师云：“者贼。”拂袖便出，雷云：“勘破了也。”

　　观《千岩录》示众云：“只要诸人息战，息战后如何？熏风自南来，殿阁生微凉。”师云：“熏风自南来，殿阁生微凉。意旨如何？”雷云：“受用的受用，落节的落节。”师云：“兄还是受用还是落节？”雷云：“兄道我在甚处？”师云：“识得汝了也。”

　　又示众云：“大众还知老僧落(处么)？如钓鱼放生。”师云：“何须特地？少间，话及五祖巡人犯夜。”雷云：“钓鱼放生、巡人犯夜，那一语亲？”师笑云：“巡人犯夜。”

　　师问：“通身是病，大地是药。还有为人处也无？”雷云：“着甚死急？”师云：“洎不问过。”

　　师问：“无手人行拳，无舌人解语。只如无手人打无舌人，无舌人道甚么？”雷云：“太煞分明。”师云：“也只道得一半。”雷云：“兄试道看。”师云：“患聋那？”雷云：“设有人道兄在鬼窟里作活计又如何？”师云：“一任举似诸方。”

　　雷问：“有问有答，宾主历然。无问无答时如何？”师云：“倾盖如故。”师即举问雷，雷云：“又是从头起。”

　　雷食药，问师云：“良药苦口时如何？”师云：“祸不入慎家之门。”雷云：“有人道兄担版又如何？”师云：“老兄向后不得惑乱人家男女。”雷云：“须是老兄始得。”

　　雷问：“逢缘不借时如何？”师云：“一举四十九。”雷云：“恁么则借了也。”师云：“错会不少。”雷云：“莫是老兄见处么？”师云：“疑则别参。”

　　师问：“教中道：‘欲以譬喻而显示，终无有喻能喻此。’释迦老子四十九年费许多闲气力作么？”雷云：“不因渔父引，争得见波涛？”师云：“只如释迦老子已前还有指示也无？”雷云：“错过不少。”师云：“老兄不妨伶俐。”雷云：“面皮厚多少？”

　　师问：“不见一法，是大过患。且道不见个什么法？”雷云：“若是个人，决不恁么。”雷随问：“且道不见个什么法？”师云：“普贤菩萨笑你。”雷云：“道也太煞，只得八成。何不道：‘普贤菩萨来也’？”

　　在乌山同观先老和尚录有问众云：“你诸人因甚眼上重添一道眉？”雷以手掩住云：“老兄合下个甚么语？”师云：“面目现在。”雷放手，师云：“兄又作么生？”雷云：“金粟门下。”

　　同看月月红话及去冬雪中大盛，雷云：“此花不是善知识，因甚倒行摩竭令？”师云：“始见乌山好手。”雷云：“兄为甚依傍草木？”师云：“今日借兄鼻孔出气。”雷云：“某吃饭兄还饱么？”师云：“老老大大俗气不除。”雷云：“今日放过一着。”

　　一日同虞山众绅士讽经次，值侍僧请吃点心，镜公王居士问：“教中道：‘过去心不可得，现在心不可得，未来心不可得。’和尚要点那个心？”时居士注金刚经。师因云：“只要点老护法不可得底心。”士无语。后有僧问：“只如不可得底心作么生点？”师云：“吃粥吃饭更向人借口在？”僧无语，师掌云：“不知饥饱汉。”

　　僧问：“既是常熟因，甚么水潦旱荒？”师云：“甜瓜彻蒂甜，苦瓠连根苦。”

　　因居士举梁山会下园头问话因缘，至“倾湫倒岳时如何”，云：“此无别语可答，故梁山只得下座云：‘莫教打湿老僧袈裟角。’”师云：“若与么，只是依他作解，有甚么自由分？须知死人路上有活人出身处。”士云：“便请大师别代一语。”师云：“汝试举问来。”士云：“忽然倾湫倒岳时如何？”师云：“犹涉泥水在。”士乃礼谢，师云：“逢人切莫错举。”

　　因僧举有知识问众：“如何是随其颠倒、以缁为素？”众竞下语，有云：“面南看北斗。”有云：“日午打三更。”有云：“俗人头戴僧冠帽。”有云：“染坊门前挂白布。”知识皆可之。师云：“总是一模脱出，随语生解。所以古人道：‘语不离窠臼，焉能出盖缠？’”僧求代语，师云：“何不道：‘和尚惜取眉毛’？”僧云：“此是学人语，设问大师时如何？”师云：“向他道：‘山僧罪过。’”傍僧云：“前是学人语，后是师家语。去此二途又作么生？”师云：“不会不会。”僧云：“既是善知识，因甚道不会？”师云：“不见道：‘随其颠倒，以缁为素’？”

　　因居士指壁间《法界图》云：“人人出者里不得也，只是任客投牙。”师云：“也须知有不在里许者。”士云：“大师，若不在里许即是外道了。”师云：“汝因甚刺脑入胶盆？”士无语，师便打。

　　与居士话次，举云居令侍者送裤与邻僧，僧云：“我有娘生裤在。”士随问：“娘未生时穿个甚么？”师云：“要且不是赤身。”士拟议，师掌云：“寄打云居老汉。”

　　在扣水，一日食鬼芋次，冰云：“此物能去故疾。”师云：“与么则禅和子吃了，佛病、法病、一切毛病去尽，各各做个脱洒衲僧。”冰云：“再过三十年。”师云：“和尚因甚不肯自已？”冰云：“我无佛病、法病。”师云：“此亦是病。”

　　僧问：“古人道：‘此事惟我能知。’如何是此事？”师云：“处女梦怀胎。”僧失笑，师云：“你作么生会？”僧云：“某甲今日采茶。”师打云：“觉来空懊恼。”

　　居士问：“侍僧尊号？”师云：“修幻。”士云：“既是幻，用修作么？”师云：“不得坐在无事甲里。”士乃领解。

　　师有斋偈云：“衣底各系神珠，烜赫光明无量。拈来呈似山僧，是名真法供养。”乃顾潘文卿云：“如何是居士底珠？”卿弹指一下，师云：“谢供养。”

　　术士问：“一口气不来，毕竟向甚么处安身立命？”师云：“试卜取一卦看。”士无语，师云：“将谓阴阳有准，元来业识茫茫。”

　　僧问：“‘一切诸佛及诸佛阿耨多罗三藐三菩提法，皆从此经出’，如何是此经？”师云：“筑着磕着。”僧云：“如何受持？”师云：“莫作个解会。”

　　师问愿成：“你愿成个甚么？”僧云：“愿成无上道。”师云：“好人不肯做，偏向屎里卧。”

　　成量问：“古人道：‘不与万法为侣。’和尚因甚侣岩？”师云：“我为法王，于法自在。”

　　僧问：“如何是《法华经》？”师蓦竖拳云：“如是我闻。”僧云：“无量义处三昧又作么生入？”师云：“更要重说偈言。”僧云：“恁么则信受奉行也。”师云：“特地一场愁。”

　　僧问：“子归就父，因甚父全不顾？”师云：“恐落今时。”僧云：“不落今时时如何？”师云：“与我过茶壶来。”

　　僧问：“如何是衲衣下事？”师云：“蚤儿叮虱儿咬。”僧无语，师云：“还识痛痒么？”

　　系问：“客来要看，贼来要打。只如半夜三更，人面似贼，贼面似人，作么生辨？”师把住云：“道道。”系拟议，师拓开云：“不劳再勘。”

　　僧问：“无缝塔作么生修？”师云：“者汉漏逗了也。”僧云：“某甲甚么处漏逗？”师云：“若不漏逗，用修作么？”

　　僧问：“雪覆千山，因甚孤峰不白？”师云：“天生尊贵。”

　　居士问：“蛇咬虾蟆，救即是不救即是？”师云：“犹听处分在。”便打。

　　僧问：“唤作沩山僧，又是水牯牛。毕竟唤作甚么？”师咄云：“缩头去。”

　　僧问：“如何是一切事究竟坚固？”师云：“痛则叫，痒则笑。”师浴次，因僧问：“既是清净法身，因甚要浴？”师云：“谢汝殷勤。”僧浴次，复举前问，师云：“也只要识些痛痒。”僧无语，师云：“元来不识。”

　　僧问：“古者道：‘不栽梧桐免凤来。’即今梧桐栽也，凤凰因甚不来？”师云：“无他栖泊处。”僧云：“来也来也。”师云：“眼花不少。”

　　裁衣次师问：“无缝袄作么生做？”系云：“针劄不入。”师云：“伎俩已尽。”绍云：“多一针不成，少一针不就。”师云：“依稀相似，仿佛不同。”绪云：“不劳针线已圆成。”师云：“未是作家。”绪云：“和尚又作么生？”师云：“袖头取领，腋下剜襟。”

　　僧问：“释迦老子贬文殊向二铁围山，惊得四天王手忙脚乱。如何是袖手傍观底句？”师云：“那里得者个消息来？”僧无语，师云：“杓卜听虚声。”

　　僧问：“尽大地是个火坑，得何三昧不被烧却？”师拈扇云：“汝唤者个作甚么？”僧拟议，师云：“照顾眉毛。”

　　栋问：“既是天圣寺，因甚被凡火烧却？”师云：“山僧今日被汝看破。”栋拟议，师打云：“再犯不容。”

　　僧看《法华经》问云：“一小劫毕竟有多少时？”师弹指云：“会么？”僧罔措，师云：“只知事逐眼前过，不觉老从头上来。”

　　僧问：“杲日当空，无所不照，因甚被片云遮却？”师云：“阇黎伎俩有尽，山僧不采无穷。”

　　僧问：“无神通菩萨因甚足迹难寻？”师云：“拟见即乖。”僧云：“不拟时如何？”师云：“有甚回避处？”

　　师偶恙，定问：“四大本空，五蕴非有。病从何来？”师云：“将谓你是俗汉。”定拟议，师便打。

　　僧问：“承教有言：‘阿逸多不断烦恼，不修禅定，佛记此人成佛无疑。’此理如何？”师云：“浑家不管兴亡事，偏爱和云占洞庭。”僧云：“谢师答话。”师云：“梦里说惺惺。”

　　绍问：“不思善、不思恶时如何？”师云：“你拟向者里躲根那。”便打。

　　师问：“心地法门，不从人得。既不从人得，因甚么佛佛授受、祖祖相传？”僧云：“若不入水，争见长人？”师云：“也只道得一半。”僧云：“和尚作么生？”师云：“何不道：‘不得中郎鉴，还同野舍薪’？”

　　到空相寺，绪指佛伪问：“既是空相寺，唤者个作甚么？”师云：“汝不妨会得好。”绪云：“某甲不然。”师云：“你作么生？”绪云：“暂将黄叶止儿啼。”师云：“眼里无筋一世贫。”

　　僧问：“诸佛未出世，人人鼻孔辽天。出世后因甚杳无消息？”师云：“我道遍地是刀枪。”僧拟议，师打云：“丧身失命也不知。”

　　系问：“大迦叶见佛拈花破颜微笑，须菩提闻佛说法涕泪悲泣。且道哭底是笑底是？”师云：“到家何必问途程？”

　　到天圣寺，绪问：“金刚正体劫火不能焚，山门头四大老因甚全身败坏？”师云：“你只见全身败坏，且不识金刚正体。”绪云：“如何是金刚正体？”师指云：“只者是。”绪云：“既是无尘殿，因甚众僧终日打扫？”师云：“无尘亦须扫却。”绪曰：“古云：‘龙到水到。’殿柱龙蟠已久，因甚至今不见一勺？”师云：“亏欠汝个甚么？”绪拟议，师云：“犹要第二勺在。”便打。

　　僧问：“久觅知音当面一语，因甚不契？”师云：“你不肯山僧那？”僧拟议，师便打。

　　僧问：“是维摩病？是释迦病？”师云：“试辨看。”僧遂弹指，师云：“没交涉。”僧云：“蚤已打破大唐国也。”师云：“切莫弄虚头。”僧云：“今日亲见和尚。”师划一划云：“犹隔一重山。”

　　绍问：“大彻底人本脱生死，因甚命根不断？”师云：“疑则别参。”绍拟议，师便打。

　　师问新到衲僧：“家，一人所在亦须到，半人所在亦须到。一人所在且置，如何是半人所在？”僧无对，师云：“何不道：‘今日堂中又添一单’？”

　　有僧要回道场山，告假，师云：“你要到那里去住？”僧云：“何处不称尊？”师云：“你因甚在者里纳败阙？”僧云：“某甲几时纳败阙？”师云：“转见不堪。”

　　僧问：“文殊是七佛之师，因甚出女子定不得？”师云：“道秦不传天子敕。”僧云：“罔明是初地菩萨，因甚出得女子定？”师云：“只要重论盖代功。”僧云：“且毕竟如何是定？”师云：“收得安南，又忧塞北。”便打。

　　僧问：“古人道：‘你有拄杖子，我与你拄杖子。’意旨如何？”师云：“志同道合。”僧云：“‘你无拄杖子，夺却你拄杖子’，又作么生？”师云：“病退药除。”僧云：“如何是拄杖子？”师云：“大众仰观。”僧礼拜，师云：“逢人不得错举。”

　　僧问：“万境俱侵时如何？”师云：“指不自触。”僧云：“逢缘不借时如何？”师云：“更来讨甚么碗？”便打。

　　僧问：“山中猛虎以肉为命，因甚不食其子？”师云：“畜生犹有者个在。”

　　围炉次僧指火云：“者个还雕琢得么？”师云：“再添些柴炭来。”僧云：“过后如何？”师云：“光透大千。”

　　僧问：“大死底人却活时如何？”师云：“更与本分草料始得。”僧拟议，师便打。

　　僧问：“十方诸佛呼为奴，历代祖师唤作婢。且道主翁居何国土？”师云：“驴前马后。”僧云：“拄杖子化为龙吞却乾坤了也。只如乾坤作么生吞？”师云：“开口见胆。”僧云：“一枝梅破腊，半夜日穿窗。且道属谁家宗旨？”师云：“方于类集。”僧拟议，师打云：“逢人但恁么举。”

　　众车水次有问云：“尝闻将在谋而不在勇，力若不加，车轮因甚不转？”众无对，僧举似，求代语，师代云：“众位师发狠车，某甲到库房里讨茶果来。”便行。

　　僧问：“出息不涉众缘、入息不居蕴界时如何？”师云：“犹是时人窠臼。”僧云：“和尚又作么生？”师云：“进前来向你道。”僧拟议，师便打。

　　系问：“无角铁牛眠少室，且道有甚么用处？”师云：“留待牵犁拽耙。”

　　话次偶小猫至，师云：“者个猫儿生得伶俐。”绪云：“者样伶俐因甚被南泉斩却？”师云：“既被南泉斩却，因甚又在者里？”绪云：“者是和尚底家风。”师云：“料掉没交涉。”绪云：“既被南泉斩却，因甚又在者里？”师指云：“猫，猫。”傍僧复如前问，师打云：“者野狐精。”

　　僧问：“蚯蚓因甚化为百合？”师云：“众生颠倒。”僧云：“板鸣因甚犬吠？”师云：“一家有事百家忙。”僧云：“猫儿因甚爱捉老鼠？”师云：“放过则不可。”便打。

　　僧问：“古人道：‘偷心死尽，方堪入道。’只如偷心作么生死？”师云：“明眼人前莫说梦。”

　　僧问：“如何是普眼法门？”师云：“筛篮罾网。”

　　因居士举先儒道：“读一部《华严经》，不如看一艮卦。”时有客问：“只如《易经》从甚么处起？”先儒以手划一划云：“从者里起。”客曰：“者一划又从甚么处起？”先儒无对。士求师代语，师代云：“甲戊庚牛羊。”士云：“甲戊庚牛羊意旨如何？”师云：“问取起卦先生。”士云：“连者一划挞抹时如何？”师云：“恁么则觅起处不得了。”士乃领旨。

　　僧问：“船子和尚嘱夹山云：‘汝向去，直须藏身处没踪迹，没踪迹处莫藏身。’如何是藏身处没踪迹？”师云：“有佛处不得住。”僧云：“如何是没踪迹处莫藏身？”师云：“无佛处急走过。”僧云：“船子道：‘我三十年在药山秪明斯事。’如何是斯事？”师云：“三千里外逢人不得错举。”僧云：“谢师答话。”师云：“摘杨花，摘杨花。”

　　僧问：“古德云：‘莫谓无心便是道，无心犹隔一重关。’只如者一重关作么生透？”师云：“莫作个解会。”僧云：“某甲即不然。”师云：“你又作么生？”僧云：“不劳重下注脚。”师云：“千重万重。”复以偈示之：“饥来便吃饭，倦来便打睡。一切事寻常，莫作寻常会。”

　　僧问：“古者道：‘见过于师，方堪传授。’世尊三昧因甚迦叶不知？”师云：“好儿终不使爷钱。”

　　师问心鉴：“心如明镜台，因甚不得他黄梅衣钵？”鉴无对，复举问师，师云：“更买草鞋行脚始得。”曰：“即今亲近和尚又作么生？”师云：“打破镜来与汝相见。”

　　僧问：“如何是‘海底泥牛衔月走’？”师云：“是大神咒。”曰：“如何是‘岩前石虎抱儿眠’？”师云：“是大明咒。”曰：“如何是‘铁蛇钻入金刚眼’？”师云：“是无上咒。”曰：“如何是‘昆仑骑象鹭鸶牵’？”师云：“是无等等咒。”僧曰：“此四句中有一句能纵能夺、能杀能活，且毕竟是那一句？”师云：“菩提萨婆诃。”

　　僧问：“因甚赵州道狗子无佛性？”师云：“为伊吠虚逐块。”曰：“因甚又道狗子有佛性？”师云：“灼然一唤便回头。”

　　僧问：“既是龙生龙子、凤生凤儿，因甚道朱门生饿殍、白屋出公卿？”师云：“不见道‘男儿当自强’？”

　　僧问：“洪波浩渺，白浪滔天。不假扁舟，如何得渡？”师打云：“到家何必问途程。”

　　僧问：“一子出家，九祖生天。因甚目连母堕地狱？”师云：“痴人前不得说梦。”复以偈示之：“出家功德实难酬，九祖生天第二头。若识本来真面目，六凡四圣水中沤。”师偶恙，因僧问：“如何是祖师西来意？”师云：“山僧今日烦躁。”

　　僧问：“拨草瞻风，秪图见性。只如性作么生见？”师云：“面皱只因陪笑得，背驼还为打躬多。”僧云：“见得自性，便了生死。眼光落地，生死作么生了？”师云：“当初只道茅长短，烧了方知地不平。”僧云：“了得生死，(便知)去处。四大分散向甚么处去？”师云：“风送泉声来耳畔，月移花影到窗前。”僧拟议，师打云：“不得向者里躲根。”

　　存莽严宗伯问：“先圣云：‘朝闻道，夕死可矣。’且道闻底甚么道？”师击案云：“还会么？会得则根尘脱落，不会则循声流转。”严云：“只如悟道底人，还是生在天上生在人间？”师云：“应以宰官身得度者现宰官身，应以比丘身得度者现比丘身。”严乃欣服。

　　师问瀛渤：“不与万法为侣者是甚么人？”渤云：“惟我独尊。”师云：“山僧聻？”曰：“临机不见师。”师云：“放汝三十棒。”

　　僧问：“如何是有佛处不得住？”师云：“龙门无宿客。”僧云：“如何是无佛处急走过？”师云：“鸟道绝行踪。”僧云：“只如道三千里外逢人不得错举，如何得不错举？”师云：“者汉话堕了也。”遂乃连棒打退。

　　侣岩荷禅师语录卷之五
嘉兴大藏经　侣岩荷禅师语录


　　侣岩荷禅师语录卷之六

　　侍者成纯记录

　　偈

　　虞山金水若居士有晚年惟好静之作，持以质师，师曰：“不识玄旨，徒劳念静。”遂以偈示之，次来韵。

忘机何必隐深山，心若空时身自闲。但得现前诸念尽，母劳重把六门关。菩提有种休他觅，烦恼无根莫妄删。饶舌净名曾说破，那伽只在笑谈间。

　　寿法雷和尚

文章德业足包天，应世雄才静里蠲。幻字肯存先觉谱，清名惟入祖灯传。勒回河北千秋运，铲尽诸方五味禅。昨夜虚空宣寿量，言兄法系永绵绵。

　　客中偶感

离乡兼得度，瞬目已三秋。尘念今虽远，师恩愧未酬。志同冰雪冷，身逐水云游。谩说心灯续，荷衣忆上流。

　　寿灯法师

忆昔深林植圣基，俄然德业冠当时。玄机肯让琅玡辩，妙悟还同良遂知。言下顿开生佛面，声前扫却断常疑。人天共祝灯王座，权把须弥作寿仪。

　　客中寿友

知音今偶遇，桃李竞争妍。幸值中和节，喜逢大庆年。同袍皆进献，野衲岂空拳？拈得天心日，权为祝寿钱。

　　慰仲纾陈居士

未疾维摩乍卧床，灵山传敕劝敷扬。为怜捏目空中妄，欲醒迷头镜里狂。但见有身多病苦，谁能去药把心忘？且将香积频频献，应验文殊不二方。

　　哭本师和尚

曾记当年入室时，粗拳毒棒蓦头椎。冤深彻骨难分雪，几度思量几度悲。

岂料吾师遽尔归，法门此际实艰危。谩言大地无依怙，正眼寥寥说向谁？

　　春日示徒

尘缘顿弃事非常，好把身心昼夜忘。莫道园中花易见，曾经无限雪和霜。

学道如撑逆水舟，一篙稍缓即随流。而今幸遇风帆便，努力前行莫转头。

　　示禅者住山

与世无心堪入道，尘缘净尽可居山。为僧应了为僧事，不了为僧也是闲。

　　挽潘文卿居士

相逢一语便相迎，促膝论心把见呈。机偶迟思忙打趁，由来野衲不容情。

看破如何更着乖，尘缘炽盛道心衰。晴干未作归家计，蓦雨临头悔不来。

不生一念诸缘寂，逐妄驰求徒自忙。今喜身心无别虑，回头本地看风光。

　　挽术士

历尽风光八十春，干干唯德自相亲。而今梦破应须觉，济世金丹莫外询。

　　护生莲社次韵

净域不居尘不染，捞虾捷蚬事偏新。刀头突出娘生面，优钵花敷劫外春。

　　题活埋轩赠友

谁人肯向死前休，独许吾兄出一头。看破世间荣辱事，故将醒眼伴荒丘。

　　赠五圣阁华严道者

忘机何必隐深峦，布袋横拖宇宙宽。觌面已知华藏海，逢人谩说酒台盘。

　　赠友

陋巷箪瓢意自如，干干惟读古人书。年来看破浮云也，三顾从教不出庐。

　　赠定道者

极力匡扶赖尔身，人情争似道情真。弁阳山子如吞却，好与庞公作比邻。

　　赠继庞道者

满载潇湘彻底倾，西江吸尽悟平生。笊篱卖弄家风别，捞漉含灵出爱坑。

　　赠聚道者

不惟金汤法社，时参赵老机缘。若透其中端的，可与佛祖齐肩。

　　赠道场山老殿主

念年择火与焚香，犹未知身是道场。一片慈心岩虎伏，两行妙偈洞龙降。饭生台畔群鸦集，补衲阶前万虑忘。须信黄梅承记莂，栽松忆昔破山阳。

　　赠万月上座

廓落无依全圣智，瞥兴一念翳生睛。傥能直下离诸妄，性德昭然万月明。

　　赠省牧禅人

省得牛儿何用牧，山童自向岩边宿。从教随分纳些些，露地横眠春▆绿。

　　赠系道者

羡尔频将世念删，杜门却客胜居山。还须更进竿头步，直透吾宗向上关。

　　赠绪道者

数载从余苦切磋，规模楞角尽揩磨。而今正好频雕琢，把住尘劳验若何。

　　赠绍道者

甘贫乐道世间稀，出入公门愈见奇。若向竿头重进步，辉天鉴地丈夫儿。

　　赠经道者

儒释从来无二致选官选佛岂多争丈夫志在经天地何似心空继祖灯

　　牧牛偈示徒

我昔山中曾牧牛鼻绳拽脱懒拘收而今放▆▆▆地倒卧横眠得自由

　　惟庆禅人回里省师志修净业偶偈示之

踏得自家田地稳娑婆极乐总徒然心光圆满含沙界岂在寻常染净边

一钵千家饱便休得风流处且风▆▆知苦乐皆▆境达境惟心莫外求

　　咏祖华次演祖韵

皎洁灵根非外得芬芳五叶一花生色香迥出人间世不假栽培本现成

　　数珠赠量道者

灿烂心珠体自圆他方此土只如然为君拈出龟毛索儒释将来一串穿

　　雪狮子

毋论哮吼惊群兽皎洁身心岂易观不自作威难近傍真风匝地逼人寒

　　秦峰观海

万派千岐一滴收归源始得不随流须知更有深深处说与儿曹莫外求

　　钟

红炉百炼露真容满腹经纶孰与同欲识声光动大地当知全在里头空

　　拄杖

廉纤迥脱性条直挺特风标众所钦佛祖当机难近傍为人彻底不容情

　　香炉

才离娘怀心已灰受他磨琢几千回人前莫笑常开口吐出清香遍九垓

　　爆竹

两头坐断绝安排一线才通正眼开触着为人方便处惊天动地语如雷

　　题觉梦轩

觉了返观梦里身梦中不异觉时人而今梦破何须觉梦觉分明眼上尘

　　捏目戏言

空花空朵叶还空长短枝枝满太空落得眼前空闹热收成结果总归空

　　净土偈

　　云栖莲大师举自性西方惟心净土拈云若直指西方岂但去此过十万亿佛刹为非也说个自性已涉程途若实谈净土不惟宝池金地种种庄严者非也才道惟心已成垢物去此二途毕竟如何是西方净土参。

　　诸佛阃奥祖师心髓总被者老人发明殆尽予不自揣以偈赘之。

红稀绿暗夏初长紫燕呢喃绕画梁不识此间真教体更从何处觅西方

弥陀切莫向他求只要当人放下休云散一轮光皎洁更嫌何处不风流

酒楼歌妓音声细肉案屠儿语话粗忽地唤回霜夜梦弥陀元不异凡夫

避喧求寂身中刺灭妄趋真眼里疮心地不生诸所见何分东土与西方

闹市孤峰同措足魔宫佛国共安居人言念净莲华发我道心空境自如

云横谷口空山静花落溪边野水香欲识弥陀真面目分明遍界不曾藏

泥犁不断贪瞋苦极乐常闻戒定香识得报缘俱是假生天作佛任他忙

诸有空时万法忘松风昼夜为敷扬众生颠倒愚痴习尽是弥陀常寂光

　　山居十偈

　　焚香

非空非木亦非烟彻透三千及大千生佛未形全体露香严从此鼻辽天

　　礼佛

不住中间与两头恒沙妙义一时周虽然物物皆成现无相应须有相求

　　汲水

或问居山经几秋溪深长杓句相酬离波觅水人无数罕见通源达上流

　　采薪

倒树寻根直下休归来不复更他求可怜枝叶抟量者争是争非空白头

　　扫地

大地本来无寸土更从何处着尘埃横拈倒用皆方便只要劳生眼自开

　　烹茶

无宾主句火炉傍今古何人解举扬有问只须向伊道青绢扇子足风凉

　　栽松

天然骨格自凌霄亲手移栽最上椒非但古今为榜样须知不逐四时凋

　　灌园

旋旋铲除闲草木时将心地灌锄耕何期不用栽培力无种灵苗触处生

　　宴坐

空生岩下无消息争奈诸天花雨何三际十方俱坐断笑他多口病维摩

　　经行

饭罢林间信步行山花野鸟笑相迎白云流水谈空谛说道无情即有情

　　雪日同法雷和尚山居八偈

　　围炉

　　法雷震

　　冻踡双脚下蒲团岁岁遭他彻骨寒门外好山看不得一炉榾柮且相安。

连朝积雪掩柴扉抖擞多年破衲衣寒气相侵无计较炉中品字是生机

　　看山

　　东岭西冈遍着花放开双眼不会遮莫言别有孤峰在净地何劳更攃沙。

几树银花看不足相邀携杖出松关谁知却被白拈贼偷去门前大案山

　　冰涧

　　涓涓浅溜不闻声莫问源流一鉴平大海任教寒气满自翻波浪拍天行。

澄清彻底未为优滴水冰生第二头若要十成无渗漏须教大地绝纤流

　　檐凌

　　点滴相缘幻尔躬虚檐自托挂寒风忽然杲日当空出满目晶荧一水融。

滴滴相承孰可通试将端的问庞公当初闻道水无骨今日看来似不同

　　寒花

　　庭际红梅欲吐香被他寒勒尽摧藏只须揭起云中日依旧风前播远芳。

矻立岩阿傲雪霜几番彻骨愈馨香但知孤干藏山坞谁料佳名播远方

　　折竹

　　几筒琅玗挺碧霄连朝积雪不相饶陡然一折全声现露出香严满而娇。

一尖才露播藂林高节频遭风雪侵啐地折兮嚗地断方知个里本无心

　　饥雀

　　相呼相唤似惺惺飞去飞来不暂停一粒饱君休别觅树头遗子是冬青。

本有一时俱打失波波空向外边飞回头若识家中宝百劫千生更不饥

　　啼鼠

　　灵鼠亲人白昼啼只知求食别无知大梅老汉轻分付惹得狂风遍地吹。

相逢谩说道途艰冷淡随时莫改颜且待来年三二月山花山果任君攀

　　一云四景

　　大塔影(地影七段相次路问其中本大尖削正如塔之卧地土人呼为大塔影)

通身绵密难窥觑觌体崔嵬不可攀欲令含灵离苦趣故遗影迹在溪山

　　狮子口(山岩名也)

凛凛威风孰敢当千妖百怪尽潜藏全身突兀无人识只见渠侬一口张

　　钵盂峰

大庾岭头携不去而今抛出在人前侬家岂是无收拾留待他年作正传

　　隐山泉

一泓清冷映空山彻底无波体自闲只为利生心不尽分身流转向人间

　　五欲偈

　　财

或行或坐独披襟几度临风对月吟肱曲作枕惟自乐不知人世有黄金

　　色

观己形骸浑不净肯从余处起闲愁诸般好恶皆前境达境惟心得自由

　　名

逃名何必羡巢由随分三平两满休世事静观惟自得不知若个是同俦

　　食

一念无求诸想尽饥来但觉野蔬香有时独步空阶上只见纷纷蚁子忙

　　睡

随时丰俭绝追攀赢得身心镇日间衲被蒙头伸脚睡肯将清梦落人间

　　一佛居

真净界中才举念人天从此费分疏倘能直下明端的六合都卢一佛居

　　登道峰翠薇阁

杰阁排空上宗风念虎蹊坡仙留胜迹弘祖有拈提鸟解衔花舞云来择树栖凭栏时一瞬自觉别峰低

　　月室

情随物转神多昧敛念回看眼自开匝地普天无限意一齐同入此中来

六窗紧闭心何切绵密工夫不放开者里若还通一线彻头彻尾透将来

　　方竹拄杖

用之则行舍之则藏端方其节自命非常

扶老挈弱性直心空立身方正不与众同

　　笔

英豪肯被闲拘管脱白披缁畅本怀为了圣凡情解事拖泥带水出头来

　　拂子

究到罗纹结角处几回屈曲露真机当阳展拓驱龙象佛祖从教听指挥

　　灯笼

暗室高低总不欺脚根下事始无私光前耀后谁相似了了分明只自知

　　供香(代)

只此现前一着拈来迥脱根尘穿却辽天鼻孔证取五分法身

　　灯油(代)

点着个中消息遍界光明烜赫若向者里承当何止福田利益

　　静室

荷衣松食白云邻争似街头等个人蓦遇布金贤长者卓锥有地孰云贫

　　米

与世不干诸境寂饥来无地觅松花因思昔日庐陵老米价曾拈验作家

　　施茶(代)

流金烁石火云天热恼时闻客路边若得渠侬身畅快赵州公案请君圆

　　戒衣(代)

威仪严整古规模无奈袈裟破碎多几度裁云补未就拈来特地告檀那

　　重装五百罗汉(代)

各逞风流夸好手漫天网子一齐收令渠皮骨通身换若遇知音自点头

　　华严期斋单

百城烟水参知识楼阁门开接善财欲透重重无尽义饆饠　子下将来

　　雪弥勒

因缘示现实奇哉大地从教绝点埃世界身心成一片龙华何必待当来

　　琉璃

个中消息几人知点着些儿彻四维一切圣贤光影里辉天鉴地更由谁

　　香炉

两耳闲闲听自然几回推出在人前心灰孰谓无言说五分法身亲口宣

　　钟

曾向红炉煆过来当阳扣击语如雷晨昏历历惊袭聩能使华胥梦里回

　　磬

千捶百炼方成器大座当轩悦众心法要咸承亲指示人天瞻仰听圆音

　　木鱼

岂是龙门点頞回心空直使爱河摧自从代佛宣扬后历历声光遍九垓

　　风

忆昔曾将劫火吹三禅天子尽攒眉烟尘扫荡寻常事大地承渠一力持

无所从来无所去寂然不动遍虚空诘其本际离诸相谁敢将他唤作风

　　赠伟南法弟止影浔溪

大隐由来入市廛和光导物岂徒然言前勘破台山语棒下掀翻普化颠剪烛摊书嵇古范杜门高枕慕先贤他年重振滹沱令滴水从教浪泼天

　　示般若会诸友

持戒持经修福者住无所住始相亲声求色见皆邪行不识如来净法身

金刚正体离诸相只要当人眼自开乞食归来趺足坐空生何故叹奇哉

身命资财数若沙布施供养福无差有为毕竟皆虚妄达本忘情始到家

　　示莲社诸友

澄心观想未为真礼诵无非助道因若得胸中诸念尽莲华国里现全身

原书阙

　　赞

　　出山像

皇宫既舍入山来何事匆匆又复回不说自家无定力向人犹叹道奇哉

　　布袋和尚

睹史陀天不肯住街头立地等阿谁逢人未语先陪笑半卖风流半是痴

　　观音大士

闻性空兮空不立浑然一片利生心严中缕叶常趺坐是则名为观世音

　　初祖

流沙远涉总徒劳密意何曾有一毫语不投机芦作渡浪头争似问头高

　　金粟天老和尚

老汉一生倔强果是人难近傍击毒鼓于机前置金圈于掌上断尽衲僧命根灭却正法眼藏对
　天子卖弄风流笑诸方依模画样非但佛祖成冤直教父子生谤而今狭路重逢某亦当仁不让试将恶水蓦头倾驴粪烧香为供养

　　华山见老和尚

吾师德相实难量体若冰轮行若霜立挽颓纲扶正法典型后学冠诸方

　　业师浪老和尚

　　师嗣南涧问和尚新安籍寓瓜洲养母三十年题住处名睦庵予剃染后即命参方。

睦州何异我师翁作略机宜事事同却令云门参鸟骨至今千载仰高风

　　乌山沧冰老法师

山川历遍几辛艰觅得岩峦自放闲偶尔禅余诠教法名将义虎播人间

　　东升禅师肖像

两眼闲闲笑满腮自歌自拍自徘徊调高孰谓知音少坐倚梧桐待凤来

　　众居士行乐

齐眉举案真堪羡各佩轮珠百八颗有愿双双生净土同声相应念弥陀

跏趺牛背绝尘踪潇洒悠然孰与同不贵金丹忘世味指挥如意任西东

男婚女嫁浑无事坐看桥流水不流闻说东林多逸士相邀占断白云头
嘉兴大藏经　侣岩荷禅师语录


　　侣岩荷禅师语录卷之七

　　侍者成纯记录

　　杂着

　　因禅者育王礼舍利求示语

　　师举世尊示随色摩尼珠问五方天王曰此珠所作何色时五方天王互说异色世尊藏珠复抬手曰此珠所作何色天王曰佛手无珠何处有色世尊曰汝何迷倒之甚吾将世珠示之便强说有青黄赤白色吾将真珠示之便总不知时五方天王悉自悟道若向者里着得双眼未到育王早已见佛舍利了也其或未然不妨亲到彼中以至诚心四事供养恭敬礼拜然后见红见白见大见小见佛见光或见不见直下洞彻根源知他落处释迦即是上座上座即是释迦无二无二分无别无断故如或情存彼此妄生异见只此便是随众生心循业发现而已若要见佛真身舍利更买草鞋行脚始得。

　　斋僧疏

　　净名居士在毗耶城中运神通力以遣化人诣上方度四十二恒河沙佛土到香积如来所持彼香饭供养诸大菩萨及大弟子等令彼各各充足毛孔皆香闻此香者身意快然于七日后声闻人未入正位者入正位未发菩提心者令发菩提心乃至得无生忍至一生补处然后乃消此实不思议事也兹者苕城古称福地善知识刹竿相望往来参询者挨肩接踵余处俱有斋僧接众之所惟本郡寂然行脚高士为道间关枵腹而过未免厚望于伊蒲况法海津梁檀波最胜能知人饥渴劳苦而轸念之即是慈悲佛性山野久发斯愿奈时缘未就适与数道友商之众皆曰善欣然乐从诚恐力不从心又不忍其胜事隐而独擅故告之大护法长者各出手眼如净名居士共发不思议心运不思议神力作不思议胜事令云水僧众各各充足香积如来现前即是所获福德寿命智慧辨才三昧解脱等又岂思议所能及哉。

　　放生引

　　盖谓放生者以广慈爱之善行也且夫含生之类虽形体各异而怜母爱子畏死贪生种种情念又何殊于人哉愿诸仁发同体大悲之心行戒杀放生之事戒杀以免短促疾厄放生实为延寿增嗣积养慈心作当来人天基址成佛正因更祈互相劝化则功德善缘不可思议矣。

　　直指归元说

　　三界无别法惟依一心作了心无所依见诸法实相所以道理随事变业藉缘生事得理融返常合道又云依本觉而有不觉因不觉而有始觉心外无法法外无心心法两亡本始不二名究竟觉原夫寂灭一心体绝圣凡修证不属迷悟因果非思非议离相离名绝对绝待无住无依但真如不守自性而能随缘忽于清净心中瞥兴一念乃逐境生情随情造业随业受报死此生彼轮回六道而不休息此则依本觉而有不觉也倘遇善知识开示知身是幻悟世无常生老病死众苦交煎遂乃生大厌离立大誓愿顿舍世间深重恩爱发出世间无上道心屏绝万缘单提正念毋论动静忙闲不拘苦乐逆顺心心无间念兹在兹忽然心花发明彻见本来面目此则因不觉而有始觉也到者里只须求本色宗匠施格外钳锤拨转向上关捩扫除圣解凡情击碎两处牢关掀翻佛祖窠臼别有生机一路不攀从上枝条此则名为究竟觉也祖祖相传佛佛授受惟此一事实余二则非真此事人人本有个个不无直下发真归元则世出世间了无余蕴矣。

　　师谓诸参徒曰夫善知识者乃绍隆佛种之人也所贵乎识见精明机用超卓行履端正志愿坚强识见精明者始可续佛心宗传持慧命机用超卓者方能辨魔拣异琢玉烹金行履端正者可以典型后学模范人天志愿坚强者故乃等心死誓流通正眼其或未然何得名为善知识。

　　师谓诸参徒曰善知识出世行道非图名闻利养热闹门庭实谓流通正眼导利人天接引后毗传持慧命常住经营全赖执事劻勷贤能赞佐故尔现前景仰后世钦崇倘座下无得力之人院务知识兼之日浸月渐较短论长纵使常住丰盈难免流俗欲其经大传远岂可得乎凡有志于承先启后者又不可不察焉。

　　师谓诸参徒曰参学不得力便生懈怠心昏沉瞌睡常处醉梦之乡虽无恶业可造然实无善法可修慧性难明智光仍蔽未免徒丧光阴虚消信施其过亦非小矣原夫参者穷究性源辨明真妄学者精研妙理拣择正邪凡有志于斯者只须发勇猛心立坚固愿焚膏继晷日新又新必至大悟大彻而后已慎勿更蹈前辙而不自知焉。

　　师谓诸参徒曰凡为僧者贵在知因识果俭朴存心惟道是求勿外贪染须知粒米寸丝实乃檀信之脂膏今假为入道之助缘耳汝之道成彼福无量所谓自利而利他也倘不思忖来处道业荒疏无愧无惭恣意妄费者后当牵犁拽耙以偿之可不惧哉夫器者以其能为载物之用喻如人之能载道也观诸丰标挺特气度汪洋言皆合道事必师古乃人人器之谓处世必然致君泽民匡时秉政移风易俗纬地经天出世定为人天师表佛法栋梁清振一时美流千古此之谓大器也今人不达斯义却将俭朴存心之高士为小器返以莽荡无知之愚人为大器何乃颠倒错谬之甚耶真所谓愚中之倍人也汝等又不可不知焉。

　　师谓诸参徒曰为人子弟以事父兄师长者因其和颜软语曲尽真情故名曰孝居下敬上依教奉行曰顺粗言唐突▆色乖张曰忤处卑慢尊违情拂意曰逆古云孝顺原夫天性忤逆实由纵情但孝为人天所钦逆则鬼神皆恶孝乃善行之始逆在过咎之先孝是圣贤之基逆即三涂之本损益非他升沉由己噫可不勉诸。

　　因禅者请益独脚颂示之

　　师资道合同时啐啄得意忘言子觉母壳子母俱亡除病去药大用现前应缘不错。

　　续普贤菩萨发愿偈

　　愿我临欲命终时尽除一切诸障碍面见彼佛阿弥陀即得往生安乐刹续曰不违安养入娑婆分身无量修诸行誓弘正法度众生至佛菩提而不退。

　　偶言

　　病从业生业由惑起惑因不觉不觉依心自心若明虽病而无病也自心不明茫茫于业识之中纵勇健如力士实病之薮也此寻流得源之妙剂耳。

　　衲僧家日用应缘直须大用现前随宜得妙不存轨则不逾矩如是则玄要料拣悉在其中矣。

　　于生死中无纤毫疑碍此见理真实之验也神通圣末边事不必论故曰于理明彻于事无亏。

　　富贵功名声色货利无常耶妙净明心本元自性真常耶趋无常而舍真常者比比有谁肯弃无常而守真常者哉正所谓迷己逐物众生颠倒也。

　　业随报尽报逐时消苦乐相倾何关我事所以道何期自性本无摇动。

　　梵语佛陀此土云觉觉即不迷不迷则日用应缘念念不随声色转念念不被见闻惑如此方名念佛人是个了事汉即五浊而为极乐矣不然今日五千明朝一万未免徒事空名耳祖师云空诵但循声明心号菩萨念经念佛者当体此意。

　　有居士举楞严经虚空消殒有疑质师师曰此何必疑经云晦昧为空又云迷妄有虚空当知虚空乃自心中之迷昧耳自心若明迷昧全消故曰发真归元虚空消殒矣士乃豁然。

　　有居士问世间人作何等事是定业何等事是不定业求师方便开示愚迷师曰世间人未遇善知识未闻正法不知因果作诸不善是不定业何故倘遇善知识开示知因果罪福或不敢作故名不定既遇善知识开示知因识果忍心顺习作诸不善是为定业于后纵有修持亦当受报如师子尊者等然虽如是定业亦不牢久譬如梦中遇难被缚觉则如故若得妙悟达境惟心岂复更有苦乐欣厌者哉士乃领解再拜而去。

　　有僧问柢如孔子所论性之至理与祖师所指见性之义如何师云难言也孔子谓喜怒哀乐之未发者乃浑然天理也曰明德白至善曰无声无臭至矣故谓之中发而皆中节者乃天理流行而同尘阐道也故谓之和以此中和之道而于天地万物之理则一以贯之故君子朝闻而夕死者得无憾焉若与祖师所指较之似隔一间不见古德云切忌向未生时着到又云言前荐得犹为滞壳迷封又云中亦不立所以云门大师云直饶尽大地无纤毫过患犹是转句不见一法始是半提更须知有全提时节僧曰如何是全提时节师云师子咬人韩猛逐块遂乃连掌打退。

　　佛事

　　本师和尚忌日挂真设供云巴陵三转语挂人唇吻杨岐女人拜笑倒傍观又何必卷却帧子合却钵盂说甚么东家作驴西家作马总不落时人圈缕也须知别有生涯且道即今又如何施设良久云恩深转无语怀抱甚分明。

　　业师浪山老和尚讣至挂真设供云黄叶萧萧落满山凝然独露我师颜大悲千眼难描邈那许时流觑一班恭惟　师翁老和尚行同皎月德重须弥晦迹城隍过隐山之操杜门养母高睦州之风始探骊珠于教海穷源彻底复整钳锤于密室琢玉烹金推荷在百尺竿头更教向他山进步处身于万仞峰前尽大地凑泊何从秪如蓦劄相逢毕竟如何亲近乃奠茶云饭罢即斟茶问讯依次立。

　　雪苍法兄设供云颓纲立挽展全机纵夺临时孰敢窥一片雄心光祖道未清魔孽已潜辉法门不幸梁栋倾摧哲人已往后学何依此其时也且道威音那畔还有者个消息也无乃炷香云既是家里人何必重饶舌。

　　苇庵法兄设供云相逢不拈出举意便知有本是同根生何用扬家丑乃炷香云放过则不可。

　　祗树林和尚掩龛挺特孤标世所珍凌霜傲雪事偏新芳葩正吐风前萎欲振先宗愿未伸恭惟瞿仙玮兄大和尚僧中鸾凤法苑神龙正气凛然真风奕世立志挽颓纲说甚山高海阔赤肩扶祖道从教地久天长正欲高悬慧照何期遽敛春光末后把住牢关故乃全身奉重诸兄弟还知祗林和尚为人处么遂掩龛云坐断生死涅槃方显大机之用。

　　祖母蒋氏超妍优婆夷设供云世念纷纭梦里万般俱有人情憎爱觉来一物全无要须直下承当顿见本来面目所以道无常生死法与我不相干若能如是解何用哭苍天既不用哭作么生是报恩底句金莲从地涌宝盖自天垂。

　　先严徐公福智优婆塞设供云父母非我亲谁是最亲者拟心即错诸佛非我道谁是最道者动念即乖最亲最道处荐得尽足自由只如不拟心不动念时又作么生良久云家丑不可外扬。

　　先慈吴氏超有优婆夷设供云毗岚园内降生忉利天宫说法非但报德酬恩永作人天轨则然虽如是乃炷香云也少者着不得。

　　继慈刘氏超靖优婆夷设供云亦非圣亦非凡到者里孰分人我不思善不思恶恁么时何有冤亲此余三十年前在俗之语现前亲属各各共知兹因省觐慈帏何期谢世正所谓撒手到家人不识了无一物献尊堂只得旧话重拈聊伸供养且道老母即今在甚么处乃炷香云当堂不正坐岂赴两头机。

　　亡弟超越优婆塞设供云生不在我前死不在我后前后死生关直下急须透透得也古释迦不先今弥勒不后谁弟谁兄孰长孰幼裂破无始爱网掀翻圣凡窠臼刹刹尘尘露本真世间出世俱成就。

　　方成绍起座女嫁男婚事事彰无生话已熟商量虽然聚首团圞好嘱累承当岂可忘绍道者愿须强勿轻五浊耽安养直向吾宗作栋梁。

　　王超燧点主本有智光浑莫睹无端咸被识情封为君点出金刚眼一念还观万境空。

　　潘成庆点主六十九年梦幻躯梦中作梦枉奔驰若还识得梦中主方是全身解脱时潘成庆还识梦中主么若也识得天上人间得大自在其或未然山僧不惜眉毛为汝点出乃点云只者是。

　　纯沙弥剃度志愿如山不可移飧冰啮檗更忘疲为僧应了为僧事莫负青青两道眉作么生是为僧底事若要九祖生天须是心空及第。

　　义沙弥剃度脱白披缁岂偶然当知夙有大因缘好看古德真风在立雪齐腰志更坚。

　　敬沙弥剃度善来佛子须发自落如贫得宝似病与药荡涤累世冤愆解释多生爱缚若能坚忍不退自然离苦得乐作么生是不退底句当知百行孝为先入道初心第一着。

　　颜沙弥剃度昨日夜叉头今朝菩萨面菩萨与夜叉一切惟心现然虽如是只须识取自心始得。

　　助沙弥剃度既尔至诚来此地当勤精进绝周遮身心皎洁离诸垢是则名为真出家。

　　殿角有大蛛网破之复成者再四偶对云蜘蛛蜘蛛汝之觉性本自清净只为情生智隔想变体殊迷失本心妄执我人起诸邪见以是因缘故获斯报我今破却汝网令汝永灭贪瞋归依三宝不堕三涂当处出生随处解脱作么生是解脱底句遂破网云不劳弹指力群生出盖缠(自后不复更见)。

　　放生云当体全空清净身切忌无绳而自缚触处分明解脱场随其所住常安乐。

　　对灵小参一念普观无量劫无量劫事即如今如今觑破者一念须识如今觑底人且毕竟如何是觑底人夏母吴氏老孺人还委悉么若向者里觑得破便见圣凡如幻影去住等空花八十一年前觅生相了不可得八十一年后觅死相了不可得生死既不可得且道老孺人即今在甚么处安身立命竖拂子云东篱黄菊绽西土白莲开。

　　对灵小参正体本来无二致秪缘念异别形躯若能了达虚空性情与无情总不殊作么生是虚空性要知念佛看经者问取穿衣吃饭人。

　　对灵小参万缘脱去闲闲地一念回光达本乡世出世间无挂碍何分东土与西方。

　　对灵小参世事茫茫没了期从今放下得便宜还观一念空诸有正是身心解脱时。

　　观澜上座火性海无波非观莫证境风浩浩触目澜生苟非具眼孰辨端倪归源达本一句作么生道掷火炬云裂焰炉中翻白浪眉毛剔起好生观。

　　超月优婆夷火三迁教子四德严身忙里偷闲念佛将没作有斋僧正好精勤修学何期月落中庭月落后如何冰河烈焰腾腾起火里芙蕖朵朵生。

　　智环尼掩龛不下笠子勘俱胝超方眼正指点台山路上僧作略非常苟非作者孰解如斯虽然此犹是途路边事作么生是到家底句遂掩龛云智照洞然十方坐断。

　　慧修尼入塔闻思修慧初心三昧深入一门圆通无碍指塔户云此中深固幽远坐卧经行自在。

　　一如上座起龛卓卓的的一痾便了担板禅和错会不少竿头进步较些些心境一如方恰好　火性空真火性火真空经行坐卧常在其中眼睫眉毛俱落尽从教何处不圆通(患痢)。

　　自勤禅人火目己勤将自己参从教识尽髑髅干当知痛痒非他物直截分明为指南急荐取莫颟顸红炉焰里翻身转天上人间任往还。

　　乌山监院火以火炬打圆相云般若解脱法身一一本来具足无端自昧家珍不觉情生智隔只顾向外驰求未免认曲作直逗到临末稍头方知一无所得山僧今日将自卑上座从前所有种种习气缚作一处抛在烈焰炉中煆教尘尽光生彻见本来面目乃掷火炬云咄。

　　慧潮禅师掩龛恭惟罗汉堂头慧公法侄和尚生平朴素为法忘年践实履真遐迩皈敬一条铁脊两道青眉历遍诸方乃受菩提记莂分灯续焰实为古南曾孙栽田博饭守先德之遗风乐道安贫作后昆之模范只如化缘既毕别转机轮一句作么生道遂掩龛云圣凡俱坐断全体露真常　起龛善恶不思诸缘顿寂天雨宝花无路而入虽然坐断千差未是当人极则若要大用现前更进一步始得　举火拶透牢关十方通畅遍界遍尘分身无量开方便门示真实相转大法轮乃掷火炬云在火焰上。
