嘉兴大藏经　沩山古梅冽禅师语录


　　古梅洌禅师语录卷上

　　侍者真谦记录

　　住潭州人沩山密印禅寺语录

　　康熙己酉九月廿一日师因堂上老和尚决志养高退休七星丛潭邵鼎衡诸郡护法檀越暨同门诸山开山勤奋诣芙蓉敦讲经席开堂。

　　山门楼开门开在一弹指借路还家是自家底顾视左右云且道何者是自家底宗庙之美百官之富。

　　佛殿十指掌中悉皆是佛千人丛里惟我独尊且道如何相见顾视左右云向者里着眼便展礼。

　　韦驮尽大地是法尽大地是护若欲护尽其法直须无法可护旷劫悲心灵山嘱付。

　　伽蓝守土地计出入是公之政是公之位今日新长老到来直得端拱无为何故笾豆之事则有司存。

　　祖堂四十六代面目现在后升其堂入见则拜便展拜。

　　据室沩山方丈峭峻难上卓拄杖云上也周金刚到来不许从东过西小释迦趋过岂容回头转脑复卓拄杖喝一喝。

　　拈檀越疏四郡都人士联词一幅书个中无别致学佛以知儒。

　　拈同门疏大者如兄小者如弟一个鼻头同归一气玉树连肩事足奇匝匝香风有何极。

　　拈诸山疏一家好事百家忙一人出世万人扬举起疏云且道者个消息从甚处得来度疏维那云自西自东自南自北。

　　法座居广居立正位行大道此之谓大丈夫若是调御丈夫又作么生行迳要提无相毗卢印须向千峰顶上行便升。

　　拈香此一瓣香尊而无上贵不可名爇向宝炉端为祝延
今上皇帝圣躬万岁万岁万万岁伏愿一人有庆万国咸宁次拈香云此一瓣香奉为满朝文武郡邑尊官护法绅伶在筵朱紫伏愿黼黻皇图皇图巩固金汤佛日佛日增辉又拈香云此一瓣香一十五年不离左右万人堆里记莂躬承今日专诚拈出端为供养传临济正宗三十三世即此堂上慧山老和尚用酬法乳之恩敛衣趺坐浮山和尚白椎云法筵龙象众当观第一义师云老店新开羊头狗肉死猫头一齐铺设看钱还货精金美玉烂葛藤快下将来良久云两段不同收归上科乃云毗卢峰顶坐断千差优钵罗泉香漂万里从上建宗立旨祖道恢弘及今源远流长宗风不坠直得于一毫端现宝王刹坐微尘里转大法轮在我堂上老人固是辉天鉴地耀古腾今今日定洌到者里又且如何展演拈拄杖召众云还会么符悬肘后信手拈来将逐符行逢场作戏头头本有不假外求着着现成岂资纤力父业子承横拈倒用正所谓入林不动草入水不扬波虽然如是妙翅抟风垂云而蔽日神龙奋迅海涌而河倾惊起▆▆象王峰横身鼓舞不威百兽百兽潜踪吓得▆▆水牯牛头角峥嵘不耕大地大地全收正恁么时且道有何祥瑞卓拄杖云万个峰峦齐稽首千层楼阁又重新起身云定洌才疏学浅力薄行微无补宗乘有惭付嘱况兹肉山高耸冠世宝坊何德匪躬肩斯堂构但以堂上老人刳心沩岭历四十年拮据之劳今已年将暮景为子者理宜时奉巾瓶且我与兄和尚切念法门倡百千人道俗之请全然退己让人为弟者直得顺从金石推托有日回避无门祝圣开堂勉从斯举伏愿佛日舜日交丽中天国运法运齐隆万载复举当山灵祐禅师坐次仰山香严侍立祐举手问曰如今总恁么者少不恁么者多严从东过西立仰从西过东立祐曰这个因缘三十年后如金掷地相似仰曰亦须是和尚提唱始得严曰即今亦不少祐曰合取自师云古今父子兄弟酬唱个事惟我沩山为盛载在灯册班班可考即此一则机缘山僧试为颂出一则肉傀儡神锋如儿戏恁么不恁么一场生特地从东过西须弥透湿从西过东大海通红合取日兮一句子无限风光烟霭里是父是子金博金难兄难弟水投水善法堂前语笑欢直今千古羡沩山复白椎云谛观法王法法王法如是。

　　当晚谢诸檀护及诸山并两序道旧小参九年高卧碧峰头痼疾烟霞色似秋将谓青山容我懒无何一锡下云楼今日既到者里秪得和泥合水逐浪随波聊将折箸搅沧溟要使鱼龙知性命大众且道即今同声相应同气相求一句作么生一道清风生八极无端　　着梅华。

　　立知事头首上堂打鼓琵琶还他会家无可不可道义交加相逢尽是昔时人惟有昔时为知己拂拂子云一时吹入我门来惟愿春风齐着力。

　　谢浮山和尚上堂问尽大地是个龙潭为甚么滴水不藏师云没头淹杀你进云和尚作者般见解师拈拄杖云你道我作甚么见解僧沉吟师便打僧一喝师复打乃云同心努力我和渠生死同条十载余不弟疾行诚僭僭荷殳执盾作前驱起身云短偈渎聪不敢芜赘复云忆昔辛丑暮春天童远庵和尚遇我沩山三日后举我与兄及定洌对众说法亲坐在筵观听随即赠定洌一偈云拖犁拽耙羡当年寂子香严随后先今日祖翁田再辟角蹄对对又依然北来仅十年未敢狗尾续貂今日法仗境生偶次其韵不妨举似水泄青莲千巳年五宗分建大沩先当年芳躅何能继且喜同堂子父然。

　　谢龙门西禅同庆三和尚上堂天童密云老和尚源来曹水振起滹沱会下出一十二员善知识我五峰师翁实为元子五峰师翁付嘱养拙和尚养拙和尚付嘱我堂上老人二代之间单传而已非其枝不旁求盖乃郑重法脉务求的骨的髓至堂上老人门户日开法化益着匡徒二十余载参请不可胜纪付嘱吾曹亦仅数辈即此数辈犹自韬光敛彩实履真操道备德全品端力重即此法席固逊多谦定洌到者里秪得钝鸟先飞起身云有烦光助伏惟珍重。

　　白众上芙蓉寺早参时从那里来一字两头垂时从这里去分身两处看去去实不去来来实不来遍界无踪迹古圣绝安排恁么天上无弥勒地下无弥勒楼阁影重重白日人着贼不可以色见不可以声求隔墙虽见角未可便为牛者里不有风送泉声来几畔那边不无月移花影到窗前然则毕竟如何顾视左右云切忌认影迷头喝一喝。

　　芙蓉回晚参芙蓉旧住僧大沩新长老两地齐着肩拄杖何如好虽然横该竖摄有甚么难遂拈拄杖卓一卓云一串穿却复云横该竖摄乾坤归掌握之中退后进前步趋皆履践之实蹋杀天下人拶出虚空骨哭者成笑笑者成哭黏者为解解者为缚坐断十方密移一步朝到西天暮归东土在坑　　满坑处谷　　满谷不是洌上座妙用神通复卓拄杖云法如是故喝一喝。

　　万人灯会谢觉观寒松二化士上堂灯灯相续从一而至万人人本有合万而为一一能该万山鸣谷应万能归一水到渠成大众即今千祥雾集万善云臻且道主宾道合一句作么生卓拄杖云不必辽天高索价自有清光动地来。

　　上堂句里呈机杀人活人咸具言中有响醍醐毒药齐施所以古人垂一言半句如千钧之弩矢不虚发如涂毒之鼓闻者皆丧虽然如是髑髅虽穿却聋人争得闻喝一喝。

　　开炉上堂卓拄杖云火炉开也若是真金应无变色药汞之金冰消瓦解苟非炉韝弘开将见金鋀不辨同异不分所以先圣不惜眉毛坑里掘坑后人随例颠倒炭上加炭谓之锻凡炼圣烹凤炮龙即今还有不入保社不受钳锤者么点即不到复举雪峰示众世界阔一尺古镜阔一尺世界阔一丈古镜阔一丈玄沙指火炉云且道火炉阔多少峰云如古镜阔沙云者老和尚脚跟未点地在师云灼然灼然即玄沙恁么道不知自己命根早落他人手里乃拈拄杖云世界阔一尺古镜阔一尺世界阔一丈古镜阔一丈撞破乾坤来古镜阔多少打破镜来世界阔多少即今还有脚跟点地者么掷下拄杖云雨前初见华间叶雨后浑无叶底华。

　　晚参开眼也着合眼也着擉瞎眼睛如何折合伸脚也是缩脚也是截断脚跟无是不是无是不是半夜摸着虱不是不是天明失却牛喝一喝。

　　上堂三千里外绝淆讹当面已蹉过灵鹫峰前曾漏泄至今尚颟顸鱼行水浊水底无踪鸟飞毛落空中无迹大地是眼睛虚空无耳朵透声透色绝囊藏亘古亘今无位次喝一喝。

　　因雪上堂拈拂子云会么布漫天网子打凤罗龙占大地风光金声玉振直得寒风凛凛华雨霏霏为瑞为祥如圭如璧万里颂一道之风四海奉斩新之令虽则可观要非实际今日沩山不惜口业为尔道破凡有名相皆是虚妄金屑虽贵落眼成翳不过一时铺张庄严佛事大众还信得及么若信不及平白地上遭他涂污一上。

　　上堂雨催樵子还家一步紧一步风送渔舟到岸罢橹停桡正恁么时且道如何冬冬打鼓祭江神野老不知尧舜力。

　　晚参举天童密老和尚因僧问学人远来要问和尚讨佛做童云佛也是你分外事师云灵山授记未至如此若是不肖孙则未免随众生颠倒心满众生颠倒愿便与摩顶授记云多阤阿伽度阿罗诃三藐三佛陀至于称何名字居何国土弥勒世尊不久出世汝当得于龙华会上躬承记莂。

　　上堂春树华开突出眼睛秋林叶落舌头拖地夏木阴浓正好瞌睡良久云冬来为甚么不道曾因雪霜苦杨华落也惊。

　　冬至上堂海底扬蓬尘气候上升石笋暗抽条时节已至拈拄杖云一阳生也将见枝头吐玉万邦业化日之长大树垂荫殿阁生薰风之韵秋有获冬以藏皆自今日始也三百六十日之始二十四气之先从此日长长一日尽未来时无了时卓拄杖下座。

　　晚参举雪峰因僧问古涧寒泉时如何峰云瞪目不见底饮者如何峰云不从口入赵州闻得云不可从鼻孔入也僧却问州云古涧寒泉时如何州云苦饮者如何州云死后来演和尚云若有人问五祖古涧寒泉时如何但云水饮者如何当下止渴或有个人出来问与曹溪水是一是二即向道分支列派纵横自在高处浇田低处泼菜天童弘觉老和尚云若有问天童古涧寒泉时如何但云浸烂鼻孔饮者如何穿过髑髅设有个知气息底问道与龙池水是同是别向道溪涧岂能留得住终归大海作波涛拍一拍师云沩山又不然今日有人问古涧寒泉时如何透顶透底饮者如何彻骨彻髓设是个知滋味底衲僧出来道与大沩优钵罗华水是同是别即向道同流虽在湘江里别有清香一段奇卓拄杖下座。

　　上堂一介不以予诸人授无所授一介不以取诸人受无所受既无授受总没交涉文殊自文殊塞北设千人之帐文喜自文喜江南驾万斛之舟各各不相知各各不相到头上是天南星北斗脚下是地五岳四渎是法住法位世间相常住到者里移易一丝毫不得增减一丝毫不得取舍一丝毫不得可中有个闲恁么道直下知归不妨稳坐脑门上尚欠一椎脚跟下好与三十何故若是越格之流不在者里着脚掀翻地轴直须海水横流捩转天关从教须弥倒卓点铁成金夷岳平壑敲骨打髓使人无地卓锥锦上铺华不妨充山塞海然虽如是若到大沩门下也好与三十会么横按莫邪全正令太平寰宇斩痴顽拈拄杖卓一卓。

　　说戒上堂佛法无多子塞壑填沟人物有不齐同舟共命南来者三十北来者三十杀人刀活人剑东方来者东方坐西方来者西方坐彼彼不相知彼彼不相碍头头显现人人顶　上放大宝光刹刹周圆个个脚跟下一坐具地既然如是为甚么到者里讨钵囊子戒由心发受必师传。

　　佛成道日上堂举世尊于正觉山前腊月八日夜睹明星豁然大悟乃叹曰奇哉一切众生具有如来智慧德相但以妄想执着而不证得师云惺惺直是惺惺懵懂直是懵懂我等与世尊同为凡夫世尊消得六年苦行便明得有与么事洌上座二千年后到者里犹分疏不下。

　　晚参虚空无背面南北西东至道绝遮栏墙篱堑壁眼里耳里鼻里着声着色着香者边那边更那边非为非假非中恁么会则得不恁么会不得隔江人唱鹧鸪词错认胡笳十八拍恁么会不得不恁么会则得再三捞捷始应知万古碧潭空界月所以道心不是佛心与佛俱非智不是道智与道俱遣喝一喝云直饶透过是非关金刚脑后三斤铁。

　　小参尊贵天然品位阶级非所造权衡在掌纵夺收放以全该龙蟠虎踞正坐当轩雾罩烟笼帘垂黄阁会么数声黄鸟青山外占断风光作主人。

　　师诞上堂举南泉因僧问父母未生前鼻孔在甚么处泉云父母已生了鼻孔在甚么处师卓拄杖云穿却了也顾视左右云且道是未生前底是已生后底是南泉底是者僧底是现前诸仁者底良久复卓拄杖云今日放过一筹来明日与君重打算。

　　晚参喝一喝云会么五眼觑不破鸟飞兔走万里无人处犬吠鸡啼春到枝头如锦风来水面如纹月湛湛而垂露日烁烁以流金只堪自会不可语人不是现性谁谓传心复喝一喝复举夹山因僧问如何是夹山境山云猿抱子归青嶂后鸟衔华落碧岩前法眼道老僧二十年前只作境话会师云二十年前有人二十年后有人庶几宗风不坠夹山若无法眼几乎埋没一生法眼若无夹山几乎颟顸半世还识二老么五百年必有王者兴。

　　因雪上堂雪里梅华分外清柏松雪后长精神谩谓雪霜多是苦草本无情亦喜欣鳌山店前成道峰前少室安心推出仰山狮子乱撒会老珠珍片片不曾飞别处顾视左右云要消或可待来春。

　　除夕小参物极运当反时来气自欣新从明日起岁向此时分符借桃枝用香寻柏子焚一堂风磊落四海自成群复举同安察禅师因僧问新岁方来残年已去莫有不受岁者么安云有云如何是不受岁者安云城上已吹新岁角窗前犹点旧年灯师云山僧试为颂出城上已吹新岁角窗前犹点旧年灯灯光影里无新旧角响声中有送迎顾视左右云还会么此景此时谁得意白云深处坐禅僧。

　　元旦上堂新岁到来一到天下皆到到后又作么生十方俱击鼓五彩画门神蓦拈拄杖云拄杖子也得随例光生卓一卓下座。

　　上堂拈拂子云会么造化总灵机语默涉离微拈来无不是认着却还非天共白云晓天晓白云飞复举世尊升座大众集定文殊白椎云谛观法王法法王法如是世尊便下座师云天左旋地右转陶冶万物鼓荡阴阳究竟无一纤毫参差无一纤毫渗漏此天地之所以为大也顾视左右云还会么便下座。

　　上堂信手拈出须弥山一口吸尽西江水举足一步到新罗回身依旧在者里大众且道者里是甚么所在良久云蹋着也不知复举杨岐会禅师因僧问如何是佛岐云三脚驴子弄蹄行云莫只这便是岐云湖南长老师云三脚驴子弄蹄行一跛一跌不曾点着脚跟蹋着銔锤是铁骑则从人倒骑更觅知君不得未了之事如何何日方堪了辍一句合头语早是他家橛瞎却双眼睛正法眼藏灭喝一喝设有个衲僧出来道洌公向道你是湖南长老复喝一喝。

　　上堂世尊有密语终日在耳边迦叶不覆藏终日在眼里若恁么会我要问你说个甚么见个甚么世尊有密语父为子隐迦叶不覆藏而子证之且道证底是隐底是。

　　晚参五浊恶世一真法界智不拣愚子不语怪千年桃核旧时仁几度买来还自卖以礼而进以义而退柳下惠不恭伯夷何曾隘。

　　解制上堂寅亮上座问父慈子孝今古沩山百千年前事且置即今一句作么生师云今日山僧解制进云自从叉手插锹后几度耕来几度愁师云且喜我侄到来问如何是祖师心印师卓拄杖云确进云如何是千圣不传底句师云楖栗迸开天地眼一帘化日自迟迟进云谢师答话师云听晓樵人逐雁群乃云法无定相著相乖宗道不虚行随行得妙所以有时捏聚总在者里有时放开弥纶六合会千圣以同居各住各位裂万灵而异辙共步共行正当今日玄关大启门户豁开且道放行是把住是卓拄杖云收中有放全归我绝后逢苏在当人。

　　小参举目无真借路径过抬头皆是到处为家原无此界彼强究竟春寒秋热途中受用皆然乐业安家各别。

　　上堂昨夜三更月到窗打瞌睡的何曾得见日日日午打三更有耳朵的也应未闻若云非耳目之所到要你耳目作么。

　　为芙蓉丹丘监寺纯一知浴同六帙上堂生是不生之理亘古亘今同是大同之义非自非他拈拄杖云会么一举两得左右逢原两彩一赛会遇为缘应节及时多多益善还会么五陵贵公子双双鸣玉珂。

　　芙蓉归晚参拈拄杖云大众还知洌上座么身未到家时心已在家里今日身心一如梦寐亦是安已暖烘纸被放身眠明日想在日高起复示一偈草鞋脚下似将靡涉尽清溪陟尽岿眼底迢迢皆客路归来路亦自家底。

　　小参举药山久不升座院主白云大众久思法诲请和尚说法山令打钟着众集山升座良久便下座归方丈院主随后白云和尚既许为众说法为甚么一辞不措山云经有经师论有论师争怪得老僧师云药山久不升座四海浪平龙睡稳便归方丈九天云静鹤飞高经有经师论有论师自有廊幕在正恁么时怪药山则是不怪药山则是知我者其惟春秋乎罪我者其惟春秋乎。

　　晚参古云历劫何曾异今日还识今日事么东方既白大地皆红家家拈香择火寺寺伐鼓考钟石桥上度驴度马官街里捕影追风跛跛挈挈扰扰匆匆事节尚未办转盻月来东大众是日已过。

　　上堂拈拄杖云大开三玄门显示第一义直得释迦老子上无冲天之计临济大师下无入地之谋正恁么时且道如何卓拄杖云不是尽法无民洎合停囚长智喝一喝。

　　上堂定洌一向心粗触忤诸兄不少适问作是思惟不妨说出更好诸兄弟洌上座有时将龟毛拂子兔角拄杖黑漆竹篦塞入诸仁眼睛里使得你眼睛朦朦糊糊地有时将我底心肝五脏三百六十骨节八万四千毛窍塞入诸仁耳朵里使得你耳朵血滴滴地有时担一担骨董或如来一大藏教或祖师西来意或今古老和尚残羹馊饭推入诸仁八识田中使得你八识田中堆山积岳地是皆洌上座之过也幸得诸兄弟肚皮宽器度大容得恁么若是性燥汉洌上座多时吃棒在即今还有性燥者么良久云如无洌上座毛病又发了也拈拄杖云照顾头颅卓一卓喝一喝复举韩文公参大颠和尚有云弟子军州事繁切要处乞师一句颠良久公罔措时三平为侍者乃敲禅床三下颠云作么平云先以定动后以智拔公乃礼谢云和尚门庭高峻弟子于侍者边得个入处师云门庭高峻在韩昌黎赞叹即得据洌上座看来大颠似乎门限破落墙壁倾颓被俗人窥破若见三平敲禅床劈头一棒待伊道先以定动后以智拔连棒趁出待公云和尚门庭高峻于侍者边得个人处便放出昔日摈首座底手段遂出白椎云今日摈侍者出院不惟万仞门庭千古景仰而且救取侍者免落文公之阱虽然如是还识大颠么埋却文公至今未有出头分在洌上座今日因行不妨掉臂也须救取文公拈拄杖卓一卓。

　　晚参举俱胝禅师因天龙和尚到庵乃请益己事龙竖一指示之胝当下大悟自是凡有学者参问唯竖一指及将顺世谓众云吾得天龙一指头禅一生用不尽琅玡颂云俱胝一指报君知朝生鹞子扑天飞若无举鼎拔山力千里乌骓不易骑径山杲云俱胝和尚不得琅玡为伊出气几乎埋没妙喜既恁么举不妨随后也有个注脚俱胝一指头吃饭饱方休腰缠十万贯骑鹤上扬州天童弘觉老和尚云琅玡妙喜只顾盘中喝彩不解马上夺标诸人要知者一指头落处分明么更听山翁念个真言补缺一指头禅谁不有灵枢妙转在天龙巨灵抬手无多子分破华山千万重师云邪法难扶从上诸大老各出一只手今日山僧到者里岂可袖手旁观去也不免手之舞之一上十个指头用一个一个指头为大过祖祢不了累儿孙累及儿孙成话堕。

　　小参自己眉毛面孔原不许自己见得即或水边镜里见得底总是虚妄自己肠肚心肝原不许他人知得即或他心通觉得业镜子鉴得未必亲切虽然知之一字则是妄觉不见古人道道不属知不属不知见之一字是为对待不见教中道见见之时见非是见见犹离见见不能及是则安楞严破句读云知见立知即无明本知见无见斯即涅槃开佛知见示佛知见悟佛知见入佛知见教坏人家男女喝一喝复举杉山与归宗南泉行脚时路逢一虎各从虎边过了泉问归宗适来见虎似个甚么宗云似个猫儿宗问杉山山云似个狗子又问南泉泉云我见是个大虫大沩智云三个老汉聚头寐语若要彻一时参取者大虫始得师云智公与么道如大火聚谁敢觑着今日沩山不妨与诸仁放一线道要见归宗参取者猫儿要见杉山参取者狗子要见南泉参取者大虫忽有个人出来道与么说话犹是颠倒却许伊具一只眼何故如今四海清如镜行人莫与路为仇。

　　晚参蹋破草鞋赤脚走缩却项兮露出肘昨日江上折枝梅逢人唤作堤边柳大似鸡群之鹤大似丧家之狗未审是圣是凡合取狗口。

　　上堂卓拄杖云祖师之令铁牛之机抽人脑后横骨抉人骨里灵髓攻巢破穴偃鼓休旗梵天血溅剑挂在眉膏肓发药痛上加锥顾视左右云汝等犹似不觉不知洌上座更作死马医复卓一卓喝一喝复举三圣参德山山云不用展炊巾者里无残羹馊饭圣云赖遇无设有向甚处着山便打圣接棒推向禅床上山大笑圣哭苍天出去师云德山不笑不得起来三圣不哭不得出去喝一喝云到今日也少不得者一喝顾视左右复喝一喝。

　　人新应供堂上堂菩萨子吃饭来千千万万一时该桶里饭钵里水尘尘三昧秪者是且道是个甚么粗餐易饱细嚼难饥复举临济因驰书到沩山问祐祖云和尚者里多少众山云一千五百众济云太多生山云我黄檗师兄多少众济云七百来人山云亦不少在师云者小厮儿食饱弄箸争奈我千五百人善知识饥鹰捉兔大众还识饥鹰捉兔底作略么大开东阁招贤士纵伊饭后又加餐。

　　摘茶上堂举沩山与仰山摘茶次沩云终日摘茶只闻子声不见子形仰山撼茶树沩云子只得其用不得其体仰云未审和尚作么生沩山默然仰云和尚只得其体不得其用沩云放子三十棒仰云和尚棒某甲吃某甲棒教谁吃沩云放子三十棒师云撼茶树也默而然天左转兮地右旋得其用烈焰炉中飞彩凤得其体鹧鸪啼在深华里三十棒三十棒棒头有眼明如日不是真金枉度量山僧更为颂出三月江南春几许相将坡上采茶煮坐久成劳瞌睡来顾着旁人间言语。

　　晚参举巴陵因僧问祖意教意是同是别陵云鸡寒上树鸭寒下水师云鸡寒上树一声扑落梅梢月鸭寒下水全身蹋破楚天秋顾视左右云虽然诠上加诠毕竟祖意教意。

　　知浴程一衢公冂师弟参一自靖城回为荐师古明耆宿三周请上堂大众还识衢公么断臂忘躯损瘦容死关孑立度寒冬六年苦行边城上蓦拍香几云今日相逢喜倍侬左尊正佛是赖懋功犹更庄严小像不一而足且孝思无斁痛念厥师秪如今日追恩报本一句作么生别时曾有嘱成志在今朝。

　　芙蓉归晚参举痴绝中禅师住天童兼摄育王住持上堂天童来底育王用不着育王来底天童用不着虽然如是用不着不着处用有余一箭双雕随手落师云沩山者里则不然沩山来底芙蓉用得着芙蓉来底沩山来得着虽然如是用得着得着处用不足何故穷坑难满。

　　大佛开光参一上座领靖州檀越庵寺请上堂大功德聚甚殊胜缘非于一佛二佛而种善因盖于百千佛所发弘誓愿者如药师如来金身丈六宝色辉煌乃我程一衢公曾断一臂丐诸靖城继而参一知浴收结前功在一上座赞勷厥美自肯禅者服动有年今日庄严毕备良非偶尔秪是要问诸仁光明炯炯眼眼相觑又何烦山僧点出不见道不遇敏手终成废器遂拈拄杖卓一卓云盖也盖天千古万古。

　　上堂入户已知来见解闻名不如见面入门须辨主见面不如闻名有你闻处一人传虚无你见处当面讳却喝一喝复举雪窦显道大开施门无壅塞忽有个衲僧出来雪窦倒退七百里何故临危不悚人一老宿道大开施门无壅塞忽有个衲僧出来两手分付何故心不负人面无惭色又一老宿道大开施门无壅塞忽有个衲僧出来三十棒一棒也不较何故许人一物千金不移天童弘觉老和尚道大开施门无壅塞忽有个衲僧出来且教他立在门外何故问伊欠少个甚么师云沩山今日亦大开施门忽有个衲僧出来但向道山僧粗识果因何故常住物。

　　佛诞值大沩五峰老和尚生辰上堂大众知么昨夜露柱怀胎今朝特牛生子一个成佛一个作祖共乳同胞辉今耀古一个在西天一个在东土虽然各据一方看来一个娑婆世界岂容两虎赖有忤逆儿孙惯好杀父杀母遂拈拄杖卓一卓云一箭落双雕一任叫冤叫苦。

　　古梅洌禅师语录▆上终(一)

　　古梅洌禅师语录卷上(二)

　　侍者明镜记录

　　住潭州芙蓉山广化禅寺语录

　　师于康熙乙巳春王八日即当山首座寮受众请主院事。

　　据室此室从来如传舍传及我侬第几辙在昔一棒一条痕如今一握一掌血大众看透浸袈裟角。

　　当日阖山耆宿同诸郡檀越请示众指法座云沩山半座芙蓉半座当堂不正坐即今抹煞正偏抹煞主宾一句且作么生道那赴两头机喝一喝便升乃云忆昔人云峰流光驹隙同五年一旦夕双鬓两髼松芒鞋溪涧断门限藓苔封半生瓢笠志唐丧乱云中阿呵呵无端掇曲录关锁又重重。

　　上元永贻上座请示众能拙问处处村歌社舞庆赏正月十五法王法令斩新法堂击大法鼓人天俨临请师垂示师云春色来青嶂晴光转绿苹进云万仞门庭伸一问象王回顾斗牛寒师卓拄杖云是故恶夫佞者进云打面还他州土麦唱歌须是帝乡人师云且低声乃竖拂子云大众者光明幢子谁家屋里无设无者一点子便见将南作北以铁为金觌面如座铁壁银山动步便尔堕坑落堑如今夜里长街短巷辉辉煌煌佛殿僧堂炯炯晃晃折旋揖让曰主曰宾簇锦攒华谭玄谭要莫不藉此一道灵光之力虽然纵尔洞达无私森罗毕照终是光影边事秪如衲僧家向佛祖措足不得处措足方不为声色之罗笼于人天着眼不得处着眼始不被隐显之障蔽且道超闻离见透脱无依一句作么生不许夜行刚把火直须当道与人看拍禅床一下复举仰山梦入弥勒内院堂中诸位具足惟空第二座仰遂据坐一尊者白椎云今当第二座说法仰起白椎云摩诃衍法离四句绝百非谛听谛听及觉举似沩山山云子已登圣位仰便作礼师云者则话知恩者少负恩者多诸兄还会么不惜眉毛下个注脚如今日定洌不敢开眼作梦不升兜率陀天便乃大座当轩说黄道黑幸我堂上老人近从沩山过临现今在座不须举似且道与仰山当日那则因缘是同是别不免重为颂出以资旁瞥峻阁崇楼尽目开如云如雨吼如雷落华不解随流去秪道人从梦里来重提令上高台百非四句一时该咄。

　　谢浮山和尚斋示众能拙问父慈子孝兄友弟恭沩山芳躅今古高风敢问如何是敲唱双行句师顾浮山和尚云我法兄在座进云雪净青峰增意气云旋紫柏霭门庭师云扶桑涌出一轮红进云当轩妙曲人天耸就里玄机海岳摧师云五彩绘虚空进云弄潮须是江湖客别语还他过量人师云数来未到你乃云诸佛出世为一大事因缘祖师西来直指人心见性成佛厥后二派交流五宗竞出各展轰雷掣电之机共施转地回天之用灯灯相续祖祖相传大都扶竖宗乘直贵流通正眼逮我密云师翁崛起东南令行吴越挽佛目于西沉振狮弦于绝响五峰和尚首出天童开疆沩扈法道之南自兹伊始其下种粟开畬铜头铁额递至我堂上老人愈出愈奇浸昌浸炽百废具兴群英毕集诚吾家忠厚开基积厚流光之道也幸我浮山与峰法兄和尚手眼别出气骨弗群行解相应表里一如当江河日下之秋竖起铁脊梁撑天拄地且得道如林之日鼓者两片皮包古括今哮吼大江之西十八滩头浪起奋扬古潭之北洞庭八百澄波定洌滥叨手足倍切瞻依顷承泛雪夜之舟山山水水类鳌山之韵雨雨风风无宾主话相聚于榾柮炉边死佛祖机共展于曲录床上宾主互换敲唱双行佳话名蓝生平庆快复蒙橐囊倾尽饭我香积诸兄弟切忌囫囵吞却遂起身合掌云苏卢苏卢　唎　唎。

　　示众拍禅床召众云无人夺你盐茶袋库藏里也须检点祸不入慎家之门有人换你苦葫芦者闲家具直须飏却贼不打贫儿家复拍一拍。

　　晚参举佛眼道两岸芦华一叶舟凉风深夜月如钩丝纶千尺慵抛放归到家山即便休弘觉老和尚云大觉者里不然扁舟到处是家山桌转芦华雪几湾风月一天长似昔钓干沧海不须还天童远庵和尚云神鼎又且不然家住清湘碧浪头不须远去泛扁月白苹深处锦鳞跃烟月何妨掷一钩师云三大老圣之清圣之任圣之时者也洌上座者里又且不然芙蓉住在万山头山外长江水自流今日烟波无可钓不须新月更为钩。

　　春日示众拈拄杖云即此用离此用秪者个非者个步步蹋碎瓦解冰消着着圆成桃红李白掉臂地覆天翻吐唾珠回玉转锦织千峰华铺大地直得蛙鼓填喧俗人而耳聩惠风和畅游子以忘归会么匝地韶光满天和气。

　　示众以虚为实以实为虚用兵之道如是有则言有无则言无持身之操如此衲僧家二者得而兼之民无得而名焉一者乃不可得民无得而名焉还会么得大总持不可思议得大自在不可思议。

　　天童密老和尚忌示众拈拄杖云者条白棒我天童密老和尚拈来于六处道场敲佛祖骨髓瞎人天眼睛千古光芒万灵乞命三十年后落在不肖儿孙手里今日不肖儿孙拈来先从者老汉打起遂卓一卓云大众还识痛痒么若识得定洌罪过弥天若未识过在师翁便下座。

　　示众世尊传迦叶拈起青莲华迦叶传阿难倒却刹竿子二代之间一起一倒致令后代儿孙横拈倒用向推倒扶起上弄精魂正所谓其源不清其流必浊虽然如是切不得谤佛谤祖自取过咎要亲见世尊么向世尊未拈前着一只眼始得要亲见迦叶么向阿难未问前着一只眼始得。

　　示众十方本是虚空万象从来罗列鱼跃鸟飞风清月白何曾碍着眼睛何曾撞着脑额自是局地蹐天究竟与他何涉今日山僧不奈船何打破戽斗拈拄杖卓一卓云虚空粉碎大地平沉了也且问诸仁者向甚么处安身立命喝一喝。

　　为母氏刘老孺人廿周修忏示众拈拄杖云母母生我一何恩别我抑何忍若有不别时生又从何耳究竟何曾别人言乃如此若言身是别遗体具在是若言心是别念念无时已身心母氏哉柝肉徒为尔说法即本身谓现云何起且道说甚么法在佛谓之报恩经在世谓之蓼莪章在今日谓之追严佛事顾视左右云秪是定洌母亲曷劳诸公赞助不见道丁翁即若翁下座。

　　示众举雪峰因闽王封柑橘各一颗遣使送至东问既是一般颜色为甚名字不同峰遂依旧封回王复驰问玄沙沙将一张纸盖却师云二老与么酬对还契闽王意也么我非尧舜之道不敢陈于王前。

　　晚参诸兄弟金峰老人问凡答凡问圣答圣二十年前有老婆心且道是好心不是好心问凡不答凡问圣不答圣二十年后无老婆心且道是好心不是好心洌上座随问随答不知何者为凡何者为圣二十年前不有二十年后不无且道是好心不是好心今日分明举似且道是好心不是好心惟有人心咫尺间咫尺人心不可料。

　　阅华严经示众朝看华严暮诵般若还当得也无眉底一双寒碧眼看经那到透牛皮喝一喝昔日僧问睦州一气还转得一大藏教也无睦云有甚饆饠　子快下将来诸兄弟还识二老问答处么山僧试为颂出转转两个檐板汉共成五千四十八卷畹将和气暖丹田讨甚么碗。

　　示众青山自青秋来也有黄叶白云自白时乎变作苍狗是知法无定相所以世尊昨日说定法今日说不定法大众明日后日又何如喝一喝。

　　晚参举仰山因见庭前雪师子乃指云还有过得此色者么众无对师云者雪狮子被仰山一指直得万里毫光人难辨的洌上座当时若在便还仰山一指两彩贵图一赛。

　　示众人言上古高自嗟生来晚受逸后人多人胡不自反何也如焚却疏钞早有德峤打杀佛阤后有文偃开粥锅有柏岩哲结莲社有庐山远似今日洌上座却成一枚无事无为闲道人一日两度湿碗顾视左右云秪是饭里咬着沙则须吐却。

　　示众灵中之灵妙中之妙土块石头也有一窍秪是不曾穿凿灵也不灵妙也不妙设有个衲僧出来道者是甚么所在许你穿穿凿凿不妨肯伊道着不见道毗婆尸佛早留心直至如今不得妙。

　　元宵晚参灯盏满盛油家家恣赏游闲人窥夜半秪见月光浮谁谓恼人春色重未眠知有几同流拍禅床喝一喝。

　　中春示众二月春风似剪刀剪成华瓣满山腰华开不耐世尊眼一任含芳各自夭。

　　方丈落成示众摄有归无劫前景色扩无成有落在今时拈拄杖云突出难辨乾坤而失位金碧显焕日月以潜辉者片地头且道甚么人作主一双穷相手两个鬼眼睛喝一喝。

　　游山回晚参山有尽处水有尽处若不到过争知有尽山无尽处水无尽处若不到过争知无尽步步脚跟下来色色眼睛里去诸兄弟此是途路上句子即今归家稳坐一句作么生良久云游山劳顿且归寝堂憩息下座。

　　示众十方国土中惟此一乘法一生二二生三三生万法万法归一一归何处我笑世尊世尊笑我。

　　示众造化灵枢曾无关捩祖师心印不自篆文无关捩而妙转有神自西自东自南自北不篆文而字义炳然印空印水印泥更有一印印破诸仁面门。

　　佛诞值大沩五峰老和尚生辰众请示众一不作二不休堆堆好事上眉头美如西子离金阙娇似杨妃下玉楼今日定洌到者里又作么支遣遂起身拈香云分作二分。

　　晚参举赵州问新到曾到此间么云曾到州云吃茶去又问一僧曾到此间么云不曾到州云吃茶去院主问和尚为甚曾到也吃茶去不曾到也吃茶去州唤院主主应诺州云吃茶去师云观音院里大似个茶亭近来芙蓉茶贵不曾轻易啜人何故彼一时也此一时也。

　　示众商量两个错千错万错五件事替不得更有一件诸兄弟各自努力芙蓉山里虽不开粥锅料想者一夏也不得空着你钵盂鐼子。

　　天中节示众黍角何年设世餔雄黄捣尔泛清酟囊县五色竞新艳堪笑山家事事无虽然如是也将白水捣菖蒲拂子为虎艾拄杖是灵符遂拈拄杖卓一卓下座。

　　示众千古松声来有韵宫商角徵羽万年溪水去无踪江淮河渎逝者如斯夫松风似无价。

　　出队回示众本是山中人好在山中住一日到平田两日要归去今日幸归来风景还如故秪有些子不同顾视左右云叶落梧桐树。

　　中秋晚参拈拄杖云隔墙移华影如水浸楼台到天心之意味穿潭底以无痕下沧州过峰西皆承渠力翻贝叶响丝桐悉禀威光挂在柳梢头晃晃清光百二洲筛诸松树下颗颗圆明似无价纹生乎角蚌以生珠时乎东山之上时乎斗牛之墟几多人倚楼几处笙歌几处愁。

　　示众心外无法若无心则法也无法外无心三界无法何处求心喝一喝。

　　示众遏抑不得处三军不可夺盖覆不得处一言以蔽之虽然曲不藏直要且真不掩伪。

　　示众拈拂子召众云此事无人会得我亦会不得无我说处人亦说不得不会更好明破即不堪说也无妨虚空何曾着彩诸兄弟少间普请运水底运水搬柴底搬柴。

　　示众举庞公卖笊篱下桥次吃扑灵照见亦去公边倒公云作甚么照云见爷倒地特来相扶公云赖是无人见师云赖是无人见难逃作者知设有知者且道庞公失利灵照失利。

　　示众七纵八横处不出规矩准绳七颠八倒时自有神持主宰全体独露不涉功勋大用现前宁作轨则卓拄杖云金鞭击断那叱臂玉箸撑开虎眼睛。

　　示众天上有天地下有地占波国里之东新罗国里之西重重莫尽其高厚荡荡难测其边际皆吾人游戏之场皆吾人放身命之地近来湖南界内十雨五风万民乐业。

　　示众举头见日可望而不可即也横身是空可即而不可捉也拈拄杖云一手把来掷下云谁敢觑着。

　　示众东司上不说佛法赵州口里屙暖室里与你商量明招门外走走遍南赡部洲屙到驴年去佛法未梦见在谁敢商量咄。

　　示众当断不断放过一着未必不为好手要行便行三宿出昼圣贤岂有着心绵包特石刚不失其柔丝浮渌水缓中应有急是则古人道大凡沙门不可秪一路也抱桥柱澡洗岂是达人。

　　晚参举仰山携拄杖行次僧问和尚手中是甚么仰拈向背后云见么僧无对师云瞻之在前忽焉在后拄杖之灵摸索不着。

　　师诞示众有相身中无相身金香炉下铁昆仑古人恁么道注已注也解已解也今日洌上座法仗境生不惜重加疏钞与诸仁赴个时节拈拄杖云虚空无尽此身亦无尽法界无边此身亦无边卓一卓云唤作有相得么唤作无相得么既相不可得唤作去来得么既无去来唤作死生得么来此八千反大好记得八十生作善知识入海算沙洌上座今日不曾生诸兄弟逼抑人作么下座。

　　示众撞着道伴交肩过君之西秦我之东鲁料掉没交涉识得拄杖子不是乌藤则是楖栗有甚么奇特谓之一生参学事毕大虫裹纸帽好笑又惊人。

　　因雪示众大雪纷纷下乍落便不化夜月里谁泛剡舟冰棱上多少人走马等闲日出连山茅屋卸下琉璃瓦嗄。

　　示众牛头没马头回风马牛不相及玉兔连金乌急日月并行而不悖乘树上着箭柳树上出汁。

　　示众祖师虽无关假鸡声韵难瞒我真人似有位而门出入岂无方正恁么时祖师一手把住云何得时出时入合作么生秪对即得公验分明过。

　　示众一步是一步尚且吃跌弄甚么马骑陆路上去尚且阻风阻雨打甚么铁舡诸兄弟此皆矜尚浮虚不务真实君子不由险径。

　　晚参衲僧家别有长处顾视左右云不见阿谁短衲僧家别有见处昼见日夜见星我想诸仁共见恁么则无长处切不得谤他则无见处切不得谤他何故衲僧分上无许多事。

　　示众道出常情不足以言道理极精微不足以言理万物备于我我自非我一切惟心造心自何造若恁么会三十年后大有人怪笑。

　　示众悟了还同未悟悟有何益悟既无益始信无迷▆悟两忘落在第二喝一喝。

　　▆旦礼诸祖塔回示众顾视左右云塔在此祖师在甚么处良久谓侍者云记取者几堆石头偈云六塔山堂一顾中朝通鱼磬暮通钟焚香此地堪为共试把栴檀带焰冲便插香。

　　元宵晚参管弦迭奏闹元宵赫赫声光彻九霄古庙孤灯灯烨烨未审何人到里挑。

　　示众尽大地是沙门一只眼然则垦山取石凿井开池不损其光明遍覆三千大千世界是广长舌相恁么则鹤唳莺啼驴鸣犬吠皆出妙音虽然如是色见声求终行邪道喝一喝。

　　示众谓尽大地是个洌上座洌上座到者里则吾岂敢谓洌上座是个尽大地尽大地到者里莫能载焉拍禅床云逢人不得错举。

　　浴佛示众者一杓恶水世尊于二千年前早已泼却天下万世了也不识好恶汉扬汤止沸作么虽然争奈杓柄今日在洌上座手里到者里放过不可念彼观音力还著于本人。

　　晚参举陈操尚书同僚家在楼次遥见数僧来一官人云一队行脚僧书云不是云焉知不是书云待来验看僧至书蓦召上座僧皆举首书谓寮家云不信道师云要与数僧雪屈除非尚书下楼相见。

　　示众张打油李打油不打浑身只打头古人恁么道直截不妨直截痛快不妨痛快只有一句子还不曾道得且道是那一句油榨里活落尖。

　　示众眼里瞳人吹木笛风吹石臼衍摩诃通身遍界横皆目顾视左右云莫谓今朝洌老多。

　　示众桶箍未爆桶底未脱犹得盛骨盛董及至爆了脱了堪作甚么虽然如是难得与么拈拄杖卓一卓顾视左右云漆桶果然。

　　示众佛法遍天下深山里有深山里底佛法草木生焉鸟兽聚焉莫是草木鸟兽便当佛法也无只如闹市街头无草木无鸟兽又唤甚么作佛法莫是无佛无法恁么则成谤佛谤法是法非思量分别之所能解惟有诸佛乃能知之释迦老子正是谤佛谤法禾山解打鼓秘魔善擎杈百二甲子老赵州逢人秪道去吃茶。

　　天中节示众近水竞龙舟山里人竞个甚么住山人得此一种无诤三昧善财采药有善财教他采无善财教谁采咄奴儿婢子谁家屋里无。

　　示众长江无暑月昔年那里径过深山夜夜寒今日全身者里远离热恼究竟岑寂佛子住此地则是佛受用万缘迁变浑闲事五月山房冷似冰。

　　示众今生决不作者虫豸蹉过目前百年后向山下作一头水牯牛贪程太速二俱遭人捡点还有不受检点者么。

　　沩山回晚参山自高兮路自巇腰包放下喜盈眉那边消息如何也留待诸仁到目知。

　　示众拈拄杖云者拄杖子在佛印掷下郭功甫谓之骑龙在云门撺出人皆谓之南山鳖鼻诸兄弟毕竟是龙是蛇龙蛇易辨衲子难瞒。

　　晚参举庞居士问马祖不与万法为侣者是甚么人祖云待你一口吸尽西江水即向你道士悟去师云一口吸尽西江水万里长江干彻底老汉庞公悟不无且问将何洗脸觜喝一喝。

　　示众拈拄杖云拄杖子相随三十余年曾无少间曾无少离幸自可怜生掷下云宁为人憎毋为人怜。

　　示众芙蓉山里米少柴多纵无云峰和尚不曾空着火炉秪时中枯淡怪我不得山田脱粟饭野菜淡黄齑不是今日说底。

　　中秋檀越至晚参云敛晴空冰轮乍涌在山山辉在川川媚芙蓉僻在幽岑窃沐清光其如良夜何细剪清风嘘一嘘复举云门因僧问如何是和尚家风门云有读书人来报径山杲云读书人既到者里如何相见乃云不是冤家不聚头天童密老和尚云和尚家风云门尽情说了相见之意妙喜不妨道破秪如相见后又作么生乃云君向潇湘我向秦师云相见后又得闻命矣秪如读书人未来前一句如何描邈不来还忆君。

　　示众拈拄杖云者一着子欺人不难通身是眼瞒我不得满口含霜喝一喝云贼身已露。

　　示众杀人须见血我王库内无如是刀为人须为彻我躬不阅遑恤其他喝一喝云禁止讹言。

　　晚参闭门造车出门合辙羊车鹿车白牛之车共步不同行同途不共辙拈拄杖卓一卓云切忌闭门作活喝一喝。

　　示众饥逢王膳绝处得生不可贪饕食饱伤心贼人空室心思顿绝不宜眷恋祸自险生喝一喝。

　　为明季复开此山水月老宿忌设供荆棘林中下脚易行有余力月明帘外转身难用不停机卓哉善始善终至今头正尾正。

　　晚参举曹山因僧问学人通身是病请师医山云不医云为甚么不医山云教你求生不得生求死不得死师云求生不得求死不得一条穷命根何日方得绝今日芙蓉者里若有人问学人通身是病请师医不医为甚不医为你通身是病。

　　示众拈拂子云推不向前约不退后眼似流星机如掣电伶俐人前一场败阙痴人面前一场钝置。

　　示众成团作块一句全提散体分身百千三昧无自无他非如非异无漏国中留不住岂存焯坞卧寒沙喝一喝。

　　师诞示众举妙喜上堂腊月十五天降雪为瑞为祥无空缺文殊露出广长舌普贤大士得一橛如何是那一橛看锢鏴着生铁师云看锢鏴着生铁可怜生那一橛阿呵呵难分说当年十五天降雪今年十五也降雪依旧为瑞为祥依旧无空无缺秪是文殊缩断舌头普贤藏身敛迹何故如此为无伊出头分在且道谁是出头者卓拄杖云梅村王大伯。

　　示众通身电掣满腹雷霆动着天摇地震喝出海涌山崩直饶不动不喝也是漆桶光生拈拄杖卓一卓喝一喝云无孔铁锤梦里惺惺。

　　示众向上原非着直下早成纡李广惯神箭潘阆倒骑驴守株而待兔缘木以求鱼有迷斯有悟非我亦非渠事因叮嘱起好事不如无。

　　晚参夜雨滴芭蕉滴破愁人耳窗外自声声耳里何曾水喝一喝。

　　示众万里无寸草绊杀人多少一条白练去死水不藏龙会么在天在田变化无边出草入草何处寻讨喝一喝。

　　示众雨洒不着日炙风吹收拾不住麻缠纸裹掷下拄杖云今日撒向诸仁路不拾遗君子称美。

　　示众浩浩尘中主则全主飘飘物外宾则非宾全身担荷去原非分外赤手提持来岂资他力卓拄杖云寰中天子敕地肃天清塞外将军令神潜鬼伏。

　　示众出门便是长安道未出门时路头在甚么处举足无非大觉场未举足时全身又在甚么处向道莫行山下路果闻猿叫断肠声。

　　迎栴檀大佛到沩山自粤西回示众二月离云岫腊底始回筇庆快还同佛倦苦似偏侬万里人归得一年尚未穷诗书为旧隐楼阁若新容。

　　为定融耆宿六帙示众炜炜煌煌巍巍堂堂器不可尽寿不可量拈拄杖云劲骨棱棱也气宇自如王万年松树祝融冈。

　　示众长安道上走杀多少人绝顶草庵坐杀多少人不走不得此事了不坐不得此事了未审是甚么事若无事走个甚么坐个甚么虽然秪如洌上座要行便行要坐便坐又作么生待你草鞋绳断蒲团子破却向你道。

　　示众举慈受深禅师上堂云自何山起风从甚涧生好个入头处官路少人行师云好个风云际会惜乎不知来处来处不知讨甚人头而且官路上来千去万何得者般说话今日芙蓉者里则不然试为点出云自东山起风从北谷生前村官路里多是出头人拈拄杖卓一卓下座。

　　晚参休去歇去虚空不能休坏与空去成与住来日月不能休昨日沉西今朝东出佛亦不能休释迦灭度弥勒下生祖亦不能休西天不住过我东上东上不住只履西归如何说个休去歇去底道理良久云会么若也会得休去歇去。

　　示众拈拄杖云匙挑不上托出和盘槌击不开鸿门大启秪是不许人餐不许人入何以故鸿门虽有宴未必是醍醐。

　　示众举药山晚参我有一句子待特牛生儿即向汝道时有僧出云特牛生儿也秪是和尚不道山唤侍者去点灯来僧便抽身入众师云者两个汉原来暗地里说话良久云还委悉么且待明日看。

　　古梅洌禅师语录卷上(二)

　　古梅洌禅师语录卷上(三)

　　侍者明镜记录

　　举古

　　举世尊初生一手指天一手指地周行七步目顾四方乃云天上天下惟我独尊云门偃云我当时若见一棒打杀与狗子吃贵图天下太平。

　　师云世尊固然做尽伎俩却也未为分外后来跛脚阿师敢与么道我当时若见一棒打杀与狗子吃贵图天下太平顾视左右云即今众中还有下得毒手者么不妨出来将洌上座一坑埋却堪报不报之恩共助无为之化如无正令全提去也拈拄杖一齐打散。

　　举世尊在灵山会上拈华示众是时众皆默然唯迦叶尊者破颜微笑世尊云吾有正法眼藏涅槃妙心实相无相微妙法门不立文字教外别传付嘱摩诃迦叶。

　　师云无迦叶不见世尊无人天不见迦叶。

　　举世尊因普眼菩萨欲见普贤不能得见乃至三度入定遍观三千大千世界觅不可得来白世尊世尊云汝但于静三昧中起一念便见普贤普眼于是才起一念见普贤在空中乘六牙白象。

　　师云错且道着在世尊分上着在普贤分上着在普眼分上云居舜禅师云普眼推倒世尊世尊推倒普眼且道普贤在甚么处师云云居好语秪是欠悟在。

　　举世尊因五通仙人问世尊有六通我有五通如何是那一通尊召五通仙人仙人应诺尊云那一通你问我。

　　师云世尊与么答话大似热瞒顾视左右云那一通且置且道者五通消息又从甚处得来。

　　举世尊临入涅槃文殊大士请佛再转法轮世尊咄云文殊吾四十九年住世未曾说一字汝请再转法轮是吾曾转法轮耶。

　　师云大众世尊末后者一转语较四十九年底见处如何。

　　举城东有一老母与佛同生不欲见佛每见佛来即便回避虽然如此回顾东西总皆是佛遂以手掩面乃至十指掌中悉皆是佛。

　　师云怪哉之佛怪哉之母不免遭人检点喝一喝。

　　举初祖菩提达磨大师初至梁因武帝问如何是圣谛第一义祖云廓然无圣帝云对朕者谁祖云不识帝不领悟祖遂渡江至魏。

　　师云昨夜客星犯帝座龙眠天子惺惺卧设使震旦尽梁王何处容得者一个虽然沩山门下容得千个万个。

　　举睦州示众我见百丈不识好恶众才集以拄杖一时打下复召大众众回首乃云是什么有甚共语处黄檗和尚众才集以拄杖一时打下复召大众众回首乃云月似弯弓少雨多风犹较些子。

　　师云百丈黄檗与你有甚怨仇良久云今日山僧不无有过。

　　举李渤刺史问归宗教中道须弥纳芥子渤则不疑芥子纳须弥莫是妄谭否宗云人传使君读万卷书是否李云是宗以手摩顶至踵云都来如柳子大万卷书籍向甚么处着李俯首而已。

　　师云李公俯首未审是惭惶未审是冷笑今日者里有人恁么问但云汝唤付么作芥子要伊更疑三十年。

　　举雪峰因德山云我者里有两僧入山住庵多时汝去看他怎生峰遂将一斧去见二人在庵内坐峰拈起斧云道得也一下斧道不得也一下斧二人殊不顾峰掷下斧云作家作家及归举似德山山云如何峰云洞山门下不道全无若是德山门下未梦见在。

　　师云杀人有赏救人无恩今日沩山放过不可遂拈拄杖卓一卓云纵使德山门下也须照顾髑髅。

　　举鼓山示众鼓山门下不得咳嗽时有僧咳嗽一声山云作么僧云伤寒山云伤寒即得。

　　师云说甚么即得好与一棒若药不瞑眩厥疾不瘳。

　　举洞山与云居过水次山问水深多少居云不湿山云粗人居却问水深多少山云不干五祖演云二人恁么说话还有优劣也无山僧今日因行掉臂为诸人说破过水一句不湿库藏珍珠堆积过水一句不干无锥说甚贫寒干湿二途俱不涉任他绿水与青山。

　　师云者两个汉过水也不了若不是我五祖师翁难圆者椿公案今日洌上座合水和泥也与随流得妙川流一道响潺潺一任行人日往还深则厉兮浅则揭干湿谁分优与劣两岸芦华对蓼红一条白练亘天空喝一喝。

　　举南泉云我十八上便解作活计赵州道我十八上便解破家散宅。

　　师云山僧十八上尚作俗汉良久云惭愧惭愧。

　　举玄沙一日与地藏在方丈坐话夜深沙云侍者关格子门了汝作么生出得藏云唤什么作门雪窦显别云珍重便行清凉钦云和尚莫欲歇去。

　　师云如斯答话美则美矣善则未善当时但高声云侍者自然七通八达面面玲珑开门还是闭门人。

　　举洞山因僧大慈来乃问云大慈寻常有何言句示人僧云有时道说得一丈不如行取一尺说得一尺不如行取一寸山云我不恁么道僧云和尚作么生山云说取行不得底行取说不得底后来云居云行时无说路说时无行路不说不行时合行甚么路洛浦云行说俱到即本分事无行说俱不到即本分事在。

　　师云诸大老深谭玄妙曲尽精微可谓珠钻九曲玉解连环辉煌天地炫耀古今若据洌上座见处迥尔不同也要诸方检点要说便说有甚一尺一寸要行便行有甚到与不到有人问何得恁么我要问你说又说个甚么行又行个甚么。

　　举仰山坐次一僧参问讯向东边叉手立目视仰山山垂平左足僧却过西边又手立山垂下右足僧向中闻叉手立山收双足僧礼拜山云老僧自住此未曾打着一人拈拄杖便打僧便腾空而去。

　　师云仰山不妨打着一个惜乎拄杖子短不曾打折驴腰打断脚胫何谓如此要伊知我宗师家别有长处。

　　举雪峰一日升座众集定乃抛出木毬玄沙遂去捉来安于旧处。

　　师云一场好事多了玄沙看来大不可少还会么今日洌上座不似雪峰遂拈拄杖召众云拄杖子在洌上座手里有玄沙不敢正眼觑着无玄沙不敢正眼觑着会么。

　　举裴相国到石霜霜夺公笏来问云在官人手中为笏在天子手中为圭在老僧手中唤作甚么裴无对乃留下笏。

　　师云金山之带石霜之笏丛林胜事看来大似白日抢夺我若作裴公便夺过笏来在下官手中为笏物见主眼卓竖。

　　举曹山因米和尚至未相见米遂坐却禅床山不出米便去主事问曹山和尚禅床为什么被别人坐却山云去后却还来未几米果回与山相见。

　　师云曹山贝大妙算米老不乏神机设或不来笑煞土地。

　　举南泉因陆亘大夫问大悲菩萨用许多手眼作么泉云如国家用大夫作么雪窦显云不及大夫所问保宁勇云也未为分外。

　　师云三大老与么酬酢答在问处若是沩山但云要且大夫不识大悲菩萨。

　　举兴化示众今日不用如何若何便请单刀直入兴化与你证据时旻德长老出礼拜起便喝化亦喝德又喝化亦喝德礼拜化云若是别人三十棒一棒也较不得何故为他旻德会一喝不作一喝用便下座。

　　师云无后语何处见兴化有后语何处见旻德。

　　举德山示众今夜不答话问话者三十棒时有僧出礼拜山便打曰某甲话也未问和尚因什么打某甲。

　　原书阙

　　浦云总不亲济云亲处作么生浦便喝济便打。

　　师云口说无凭做出便见。

　　举玄沙一目因韦监军云曹山和尚甚奇怪沙乃问抚州去曹山几里韦顾傍僧云上座曾到曹山么云曾到韦云抚州去曹山多少云一百二十里韦云与么则上座不到曹山韦却起礼拜沙云监军却须作礼此僧此僧却具惭愧。

　　师云玄沙只认得纱帽头不认得禅和子若是洌上座但云此僧却须作礼监军监军却具惭愧。

　　举盘山见人舁丧次歌即振铃云红轮决定沉西去未委灵魂往那方幕下孝子哭云哀哀山忽身心踊跃。

　　师云大众且道盘山得歌即力得孝子力。

　　举杉山因普请择蕨次南泉拈起一茎云者个大好供养山云非但者个百味珍馐他亦不顾泉云虽然如是个个须尝过始得。

　　师云如今讨得笋吃讨不得蕨吃者多百味珍馐吃厌了多要采蕨吃虽然如是个个须吐却始得。

　　举陆亘大夫问南泉云弟子家中瓶内养一鹅儿今来长大欲出此鹅且不得打破瓶亦不得损其鹅未审和尚有何方便泉召大夫夫应诺泉云出也。

　　师云须知南泉好手秪陆大夫曾见作家来犹有者个在不见道伐冰之家不畜牛羊焉用是鶂鶂者为哉。

　　举雪峰一日普请搬柴次路逢一僧乃掷下一段柴云一大藏教只说者个。

　　师云只说者个不说那个不是雪峰谁人说破顾视左右云沩山九灶火头不免百千罪过。

　　举曹山一日闻钟声乃云阿　阿　僧问和尚作么山云打着我心。

　　师云打着曹山钟主有过无功敲钟谢响有功无过秪是者僧蹉过若不蹉过劈面曹山一掌现钟不打遂拈拄杖卓一卓。

　　举赵州问僧甚么处来云雪峰来州云雪峰有何言句示人云寻常道尽十方世界是沙门一只眼汝等诸人向甚么处屙州云阇黎若回寄个锹子去。

　　师云赵州寄个锹子意在瞎却者一只眼殊似不知头上早有许多屎臭气虽然者锹子切不可寄到雪峰。

　　举睦州示众尝云忽然忽然大觉琏。

　　拈云不然不然师卓拄杖云其然岂其然乎。

　　举庞婆入鹿门寺作齐维那请疏意回向婆拈梳子插向髻后云回向了也便出去。

　　师云者婆子被维那一拶虽然立地尿出却也明露秋光暗藏春色。

　　举睦州一日唤僧云上座僧回首州云担板汉雪窦显云睦州只具一只眼者僧唤既回头为甚却成担板黄龙新云雪窦亦只具一只眼者僧唤既回头为甚却不成担板。

　　师云黄龙亦只具一只眼若有人辨得许你具一只眼。

　　举鹅湖问诸硕德行住坐卧毕竟以何为道有对云知者是湖云不可以智知不可以识识何为知者是有对云无分别是湖云善能分别诸法相于第一义而不动何谓无分别是有对云四禅八定是湖云佛身无为不堕诸数安得四禅八定是耶众柱日大慧杲云相骂饶你接觜相唾饶你泼水。

　　师云妙喜老人错下名言须知远烟浪别有好商量。

　　举韶州乳源和尚上堂西来的的意不妨难道众中莫有道得者么出来试道看时有僧出礼拜乳源便劈脊打云是甚么时节出头来便归方丈。

　　师云俊哉大都扶竖宗乘自当不惜身命非是要出头来者是甚么时节。

　　举大梅因僧问如何是祖师西来意梅云西来无意盐官安闻云一个棺材两个死汉雪窦显云三个也有。

　　师云哀哀不见棺材不下泪虽然也是东家人死西家人助哀。

　　举赵州因僧问如何是毗卢顶相州云老僧自小出家不曾眼华。

　　师云昨日者里有僧问沩山主山曰毗卢顶和尚住沩山敢问如何是毗卢顶相山僧向他道洌上座出家则在壮年不似赵州年小却也不曾眼华僧云何得扯张拽李山僧道重阳服甘菊僧云若某甲则不然山僧云试道看僧云不识庐山真面目只缘身在此山中山僧劈头棒云眼华不少。

　　举法眼因僧参次乃以手指帘寻有二僧齐去卷帘眼云一得一失。

　　师云将谓无人证明。

　　举岩头因沙汰次在甘贽家过夏补衣次贽行过以针作劄势贽遂整衣欲谢妻问云作么贽云说不得妻云也要大家知贽举前话妻云此去三十年后须知一回饮水一回噎女子闻云谁知尽大地人性命被奯上座劄将去也。

　　师云甘贽听了妻儿语误了岩头三拜虽然尤幸得是者般婆娘女子若是一辈泼辣底抛出被单原来供养一个俗汉要伊针头没处着且教贽老面目没处着虽然如是还识他母子么风流却在卖情多。

　　举临济应机多用喝师一喝会下僧众多学济喝师一喝济云汝诸人总学我喝我今问汝有一人从东堂出有一人从西堂出二人齐下喝向者里还辨得宾主么师一喝济云若辨不得切莫学老僧喝。

　　师一喝顾视左右云还会么复喝一喝。

　　举真净文因诸山聚会佛印元后至文问云云居来何迟云为着草鞋从归宗肚里过所以迟文云却被归宗吞却了也云争奈吐不出文云吐不出即屙出。

　　师云悬河之辩迅雷之机佛印向什么处去也当时见伊道却被归宗吞却了也但云非但云居直要归宗搅肠乱肚。

　　举云居膺因僧问山河大地从何而有居云从妄想有云与某甲想出一锭金得么居休去僧不肯。

　　师云云居虽然片片赤心似乎未断者僧妄想今日若有人问山河大地从何而有亦云从妄想有与某甲想出一锭金得么侍者取一锭金来与者僧纵然拜而受之他日必原封璧上。

　　举三平升座一道士从东过西又一僧从西过东平云适来道士却有见处师僧未在道士出作礼云谢师接引平便打僧出作礼云乞师指示平亦打复召众云者两个公案作么生断还有断得者么良久云如无老僧为断取去也掷下拄杖归方丈。

　　师云才得热闹冷落收场今日沩山者里开手打起直打到底从东过西劈头便棒从西过东劈头便棒要他太乙天尊上天无路观音菩萨入地无门且道者个公案还断得是么拈拄杖一齐打趁。

　　举石室与仰山玩月次山问者个月尖时圆相什么处去圆时尖相又甚么处去室云尖时圆相隐圆时尖相在云岩拈云尖时圆相在圆时无尖相道吾云尖时亦不尖圆时亦不圆。

　　师云者一队汉肆情描邈拟尽微妙未免都在圆尖上着倒若是沩山见处便与劈胸推倒斫却月中桂清光倍更多。

　　举洞山因僧问如何是青山白云父山云不森森者是师一喝如何是白云青山儿山云不辨东西者是师一喝如何是白云终日倚山云去离不得师一喝如何是青山总不知山云不顾视者是。

　　师一喝乃云大众洞山当日与么答话洌上座今日与么举扬且道古今相去多少复喝一喝。

　　举佛日戒弼禅师因僧问如何是毗卢印日云草鞋蹋雪僧云学人不会日云步步成迹。

　　师云狼藉不少虽然日出后一场懡　。

　　举百灵和尚一日路次见庞居士乃问南岳得力句曾举似人也无士云曾举来灵云举似甚么人士以手自指云庞公灵云直是妙德空生也赞叹不及士却问灵阿师得力句举向阿谁灵戴笠子便行士云善为道路灵更不回顾径山杲云者个话端若不是庞公几乎错举似人虽然如是百灵输他庞老一着何故当时若不得个破笠子遮却髑髅有甚面目见他庞公天童密云老和尚云百灵若非径山直饶戴个破笠子也无出头分。

　　师云虽然得出头要且至今讨他头脑不着。

　　举明教宽禅师游山回首座领众门接座云和尚游山险巇不易宽拈起拄杖云全得者个力座乃夺却拄杖宽放身便倒大众皆庭前扶起宽拈拄杖一时打趁回谓侍者云向道全得者个力。

　　师云夺却拄杖贪前失后放身倒去舍己从人二俱弄险虽然如是不入洪波里争见弄潮人。

　　举雪峰升座召众云看看东边底又云看看西边底汝若要会拈拄杖掷下云向者里会取。

　　师云若不道个者里会取几乎看到南北上去。

　　举高亭参德山见山在隔江立便问讯山以手招之亭忽开悟横趋而去更不回顾。

　　师云德山素来好棒到者里用不着至今有好棒也用不着。

　　举梁山示众南来者与伊三十棒北来者与伊三十棒。

　　师云三十棒三十棒不妨梁山惯便秪是不知棒头落处顾视左右云还知么好与三十棒。

　　举洞山一日问座主云不可以智知不可以识识唤作什么语主云赞法身语山云唤作法身早是赞也龙池幻有老和尚云唤作法身早是谤也。

　　师云唤作法身早是知也识也然则不可以智知不可以识识唤作什么语劄。

　　举忠国师因肃宗帝问师在曹溪得何法忠云陛下还见空中一片云么帝云见云钉钉着县挂着。

　　师云问在地下答在天上设有个衲僧出来道恁么说话天地县隔忠国师到者里作么生抵对即得。

　　举东寺因崔公群相国见鸟雀于佛头上放粪乃问鸟雀还有佛性也无寺云有公云为甚么向佛头上放粪寺云是伊为甚么不向鹞子头上放。

　　师云问得也奇答得也妙秪是佛头上一点尚未除得当时若是山僧但云行者快将扫帚来。

　　举雪峰上堂尽大地撮来如粟米粒大抛向面前漆桶不会打鼓普请看。

　　师云徒有虚言全无实效今日山僧不似雪峰乃拈拄杖云看看尽大地撮来了也且道多少大抛下云会么不快漆桶。

　　举禾山因江南李主召问和尚何处来山云禾山来主云山在什么处云人来朝凤阙山岳不曾移。

　　师云如斯祗对不妨指出座须弥山子瞻仰不及但不免使人在山岳上着倒抑且流荡之夫反谓失却随身宫殿若是洌上座见道山在什么处便进前鞠躬云不出吾王化被中。

　　举南泉因东西两堂争猫儿泉见乃提起猫云道得即不斩众无语泉便斩之赵州自外归泉举似前话州乃脱草履安头上而出泉云子若在即救取猫儿。

　　师云早知戴草鞋救得两堂大众脚下少　如今已死不得复生赵州冷地里叹息有分。

　　举巴陵示众祖师道不是风动不是幡动既不是风幡向什么处著有人与祖师作主出来与巴陵相见雪窦显云雪窦道风动幡动既是风幡向什么处著有人与巴陵作主出来与雪窦相见。

　　师云洌上座敢道祖师无此语巴陵打失眼睛雪窦裂破鼻孔有人与二大老作主出来与洌上座相见。

　　举南院因僧问祖意教意是同是别院云王尚书李仆射云意旨如何院云牛头南马头北径山杲云前头答得着后头答不着。

　　师云不是妙喜老人巨目精明即南院自己不知。

　　举南泉见邓隐峰来乃指净瓶云净瓶是境你不得动着境与我将水来峰将净瓶水倾于南泉面前泉便休归宗云邓隐峰也是乱泻。

　　师云到者里有水泻不得者多道个乱泻邓隐峰也秪得一半。

　　举傅大士一日披衲顶冠靸履朝见梁武帝帝问是僧耶士以手指冠帝云是道耶士以手指靸履帝云是儒耶士以手指衲衣。

　　师云不得武帝一问几乎索然虽然赖有一只穷相手天然圣主也惊疑。

　　举赵州一日于雪中倒乃叫相救相救有僧便去身边卧州便起去。

　　师云者僧自救不了赵州老汉也秪救得一半。

　　举沩山示众如许多人秪得大机不得大用仰山举此语问山下庵主云和尚恁么道意旨如何主云更举看仰拟举被庵主蹋倒仰后举似沩山沩山呵呵大笑。

　　师云昔日长沙遭跌山下如今吃交仰山惯得其便沩山笑里有刀。

　　举盐官会下有主事僧忽一日见鬼使来追乃告云某甲身充主事未暇修行乞容七日得否使云待回白王若许七日后来不然须臾便至乃去至七日后来竟觅其僧了不可得。

　　师云大修行人断不避事躲跟以至诳累乎人想者僧依然是个不修行汉。

　　举百丈一日路逢天使留斋次偶驴子鸣使云头阤丈举首使却指驴丈却指使使无对保福展云百丈因斋庆赞。

　　师云天使抛砖引玉。

　　举药山问僧甚处来云湖南山云洞庭湖水满也未云未山云许多时雨水为甚未满僧无语云岩晟云湛湛地道吾智云满也洞山价云甚么劫中曾增减来云门偃云只在者里。

　　师云诸大老各见其见洌上座敢于闹处插觜大海若知足百川应倒流。

　　举盘山将顺世告众云有人邈得吾真否众或将所传顶相呈似皆不契时普化云某甲邈得山云何不呈似老僧化遂打筋斗而去山云者汉向后掣风狂去在。

　　师云普化翻筋斗横身都是口齿颊未必明音韵铿然有惜乎末后放过一着若是临济风颠汉又要捋虎须更为颂出山有无限山水有无限水大地山河无尽藏收来普化筋斗里倾湫倒岳示诸人莫谓自倒还自起喝一喝。

　　举归宗因一僧夜半大叫我悟也我悟也众骇然明日宗上堂问昨夜叫大悟底僧出来僧便出宗云你昨夜见个甚么道理云师姑元是女人做宗便休。

　　师云师姑元是女人做是昨夜见底就当问今日见底作么生白日青天宜说青天白日之语喝一喝。

　　举盐官示众虚空为鼓须弥为椎甚么人打得众无对。

　　师喝一喝云虚空粉碎须弥山子崩也诸人还觉其声如雷么记得南泉云王老师不打者破鼓灼然有先见之明。

　　举密师伯与洞山在饼铺坐密于地上画一圆相山云把将去云拈将来保宁勇拈云非但二人提不起尽大地人亦提不起。

　　师云拈来把去是甚么难事三大老东手归降我当时若在见伊道把将去便近前以脚抹却免得人向胡饼里呷汁。

　　举乌石灵观因雪峰来敲门观云谁云凤凰儿观云作么云来啖老观观便开门扭住云道道峰拟议观便托开闭却门雪峰住后示众云我当时入得老观门你者一队噇酒糟汉向甚处摸索。

　　师云者队噇酒糟汉摸索雪峰作么以致连累老观喝一喝。

　　举沩山因刘铁磨来山云水牸牛汝来也磨云来日台山大会斋和尚还去么山乃放身作卧势磨便出。

　　师云如空合空似镜照镜唱拍相随拳踢相应共抚没弦琴千古足人听。

　　举马祖偕百丈行次见一群野鸭飞过乃问是甚么丈云野鸭子祖云甚处去也丈云飞过去也祖遂扭百丈鼻丈负痛失声祖云又道飞过去也丈于言下有省。

　　师云扭着鼻孔把住咽喉不容出气通身汗流三百六十骨节节节捏聚八万四千毛窍窍窍归收开得眼来天大晓一片皇风百二州喝一喝。

　　举仰山问三圣汝名甚么圣云愚寂山云慧寂是我圣云我名慧然仰山呵呵大笑。

　　师云三圣大似心粗仰山太煞胆小仔细看来秪差一字虽然一字淆讹改头换面喝一喝。

　　举法眼因僧问声色两字甚么人透得眼却谓众云诸上座且道者师僧还透得也未若会此僧问处透声色也不难。

　　师云此僧问处有甚难会若云透声色未敢曰不难。

　　举仙天和尚因新罗僧到参才展坐具天便捉住云未发足本国时道取一句来僧无对天便推出云问伊一句便道两句。

　　师云诬人之罪以罪加之。

　　举文喜在仰山充典座文殊尝现骑师子粥镬上行喜以搅粥篦打云文殊自文殊文喜自文喜殊说偈云苦瓠连根苦甜瓜彻蒂甜修行三大劫却被老僧嫌。

　　师云却被老僧嫌悔后及追前竹篦轻放过更好加三千口忉怛足蹁跹至今师子迹犹在粥锅边。

　　举药山坐次有僧问兀兀地思量个甚么山云思量个不思量底僧云不思量且如何思量山云非思量。

　　师云浊油点着湿灯心。

　　举白马照禅师临终时叫苦苦阎罗王来取我也院主问和尚当时被节度使抛向水中神色不变如今何得恁么地照乃举起枕子云汝道当时是如今是主无对照乃掷下枕子。

　　师云阎罗老子铁石肝心取人性命不眨眼睛顾视左右云还委悉么苦苦。

　　举睦州因云门偃参才见便闭却门偃扣门州云谁云文偃州云作什么云己事未明乞师指示州开门一见便闭却如是者三至第三日州开门偃乃拶入州便擒住云道道偃拟议州便推出云秦时　轹钻遂掩却门损偃一足云门从此悟入。

　　师云偃师悟入吾不信也不见道从门入者不是家珍。

　　举雪峰山下有一住庵僧多年不剃头有问如何是西来意僧云溪深杓柄长峰闻乃袖刀躬访才见便问道得即不剃你头僧便洗头跪峰前峰乃为剃之。

　　师云者老汉大似要徒弟得紧虽然如是也是愿剃头打湿脑。

　　举投子因一婆子家中失却牛特诣方丈请卜子召婆婆应诺子云牛在。

　　师云钻龟打瓦婆子意乱心惊段子道个牛在也只怕隔墙见角。

　　举南塔因僧问文殊是七佛之师未审文殊还有师么塔云遇缘即有云如何是文殊之师塔竖起拂子云莫只者便是么塔放下拂子叉手。

　　师云遇缘即有拂子在手眨上眉毛背师逃去。

　　举涌泉因雪峰来访乃门送峰入轿了泉云者个四人舁那个几人舁峰乃涌身起云道什么泉再问峰云行他不会泉云知即知只是道不得。

　　师云正恁么时岂止轿子一时震动即地头一时震动了也苦哉四个舁夫肩头上不知重了多少。

　　举南泉因座主辞泉问甚处去主云山下去泉云第一不得谤王老师主云争敢谤和尚泉乃喷嚏云多少主便出去云居锡征云座主当时出去且道是会不会。

　　师别云座主当时出去且自是谤不谤。

　　举洛浦因侍者云肇法师制得四论也甚奇怪浦云肇公甚奇怪要且不见祖师者无对。

　　师云祖师在肇公舌底露头露面去也说甚不见洛浦是何心行。

　　举陈操尚书因同僧斋次拈起胡饼问云江西湖南还有者个么云尚书适来吃个甚么公云敲钟谢响。

　　师云行脚衲僧者般说话好云行者取一碗水来与尚书漱口纵伊食饱弄筋要且惊雷失箸。

　　举忠国师因虞军容问云师住白岩山如何修行忠乃以手摩童子顶云惺惺直言惺惺历历直言历历他后莫受人瞒。

　　师云闲常不教子客来咬牙齿想虞军容含笑有分。

　　举鹤林玄素禅师因僧敲门次素问甚么人云是僧素云非但是僧佛来亦不着僧云佛来为甚么不着素云无汝栖泊处。

　　师云鹤林太煞关门用抵似乎小家子耶乃拈拄杖云今日沩山者里豁开门户去也佛来也着僧来也着天来也着人来也着何故洋洋沧海不择细流。

　　古梅洌禅师语录卷上(三)
嘉兴大藏经　沩山古梅冽禅师语录


　　古梅洌禅师语录卷下

　　小师明哲记录

　　潭州大沩山密印禅寺首座寮秉拂语录

　　师于顺治庚子春筑室警策堂之左腊月朔一众请出关秉拂眉间挂剑好手手中呈好手血溅梵天红心心里中红心座下江南共为节拍良久云恁么则未免独唱鹧鸪去也当阳一着鉴地辉天顶　一机崩崖裂石牢关把断百匝千重八字打开七通八达所以道道无方所弘之在人法无定相断之在我事无一向埋无固必出没卷舒于法自在恁么看来世尊雪山六载猕猴弄　胶达磨少室九年枯椿系癞马空生宴坐岩中病鸟栖芦净名杜口毗耶困鱼止泺要须掀翻佛祖窠窟打破得失关头着著有出身之路头头得格外之机藏身之处没踪迹千圣共知没踪迹处莫藏身万灵罔测正当恁么时且道如何卓拄杖云金锁玄关留不住行于异类且轮回复举大沩五峰学老和尚掩室金陵时有僧问如何是关中境峰云案上凝尘三尺厚庭中芳草几生华如何是境中人峰云相逢不遇真师子闲我憨憨枕石头如何是人中意峰便打师云坐筹帷幄决胜千里还五峰师翁有拿云攫雾手秪是者僧当机蹉过若见道相逢不遇真师子闲我憨憨枕石头便打碎关门掀倒禅床看老汉到者里如何折合即今众中还有为者僧吐气者么良久顾视左右云龙袖拂开全体现象王行处绝狐踪拈拄杖下座。

　　佛成道日玄溯道友请秉拂溯问如何是宾中宾师云寄食漂母之淮阴如何是宾中主师云云长揪鲁肃如何是主中宾师云阿斗受安乐如何是主中主师云当今之世舍我其谁与进云宾主已蒙师指示格外提持作么生师云山形七尺过头杖不特穿云兼打狗进云一种没弦琴惟师弹得妙师打云秪是有杀伐之声问银山铁壁拄杖子从甚处得来师便打僧罔措师云虾蟆禅乃云会么今日乃释迦文佛于菩提树下成等正觉叹曰奇哉一切众生具有如来智慧德相但以妄想执着而不证得今日秉拂上座敢于二千年后下个注脚奇哉一切众生瞎具有如来智慧德相瞎但以妄想执着而不证得瞎与么批判不是抑他威光直贵流通正眼设有个衲子出来道也是腊月莲华更向道瞎瞎下座。

　　秉拂入门便棒敲出凤凰五色髓入门便喝击碎骊龙颔下珠临济德山固称好手洌上座若见要且各与一顿何故人人气宇如王个个壁立万仞信手抹过河沙世界海回身蹋翻百亿大风轮说甚棒头取证脱却鹘臭汗衫喝下承当拈却炙脂帽子今日恁么道也好拽下禅床痛捶一顿到者里秪得欢喜忍受将此身心奉尘刹是则名为报佛恩复举赵州因二僧相推不肯作第一座主事白州州云总教伊作第二座云第一座教谁作州云装香着云装香了也州云戒香定香慧香解脱香师云戒定真香焚起冲天上何故鼓响道场齐将见第一座第二座三座四座鹭立鹓行一时整肃了也若恁么会赵州意佛法不是者个道理。

　　秉拂喝一喝云百丈三日耳聋拈拄杖卓一卓云临济更思一顿思者思入骨髓聋者聋入膏肓不妨生平庆快仔细检点将来大似命根不断半死半生为复悟入不真抑或钳锤不妙若是洌上座用处管教一闻皆丧百劫千生一锤便死千了百当诸兄弟照顾髑髅复卓一卓喝一喝复举赵州示众老僧三十年前在南方火炉头有一则无宾主话直至于今无人举着师云者老汉眼空四海轻藐末学及至后来望空启告也只徒然今冬沩山会里人有一千二百个个英灵者则无宾主话秉拂上座不肯举着何故我不似赵州。

　　除夕秉拂拈拄杖云诸兄弟者本看不尽底历日子今日看尽了也虽然千古长如白练飞一条界破青山色遂卓一卓云悬岩撒手到江吴地尽复卓一卓云绝后再苏隔岸越山多若也会得东村王老夜烧钱归家稳坐朝服而立于胙阶混俗和光其或未然白云尽处是青山行人更在青山外啰啰哩哩啰哩向下文长付在来日。

　　元旦秉拂拈拂子云开第一义门纳千纳万挥拂子云阐第一义谛如丝如纶直得主山神主河神峨冠束带此世界他世界稽首和南父子有亲君臣有义长幼有序朋友有信熙熙舜日皞皞尧风王登宝位八方颂有道之君野老讴歌四海乐无为之化。

　　秉拂世界无边表吾心亦如是乾坤无尽期吾心亦如是有一处不周吾心有限量有一时不在吾心有断绝虽然周一切处一切处求之不得在一切时一切时见之不得是则古人道若人识得心大地无寸土若人息得心万劫一时销诸兄弟还识此心么拍禅床云阿　阿　。

　　解冬秉拂素元问如何是结师云门上贴封皮如何是解师云八字打开进云解制一句如何分付师云头上笠腰下包清风明月杖头挑进云前途有人把住问沩山一冬事作么生抵对即得师云幸来天气暖不向火柴头僧礼拜云专为流通去也师打云切忌讹言乃云结是老人结解是定洌解头尾一齐该收放有神宰且道放行一句作么生道卓拄杖云一夜落华雨满城流水香复云常行则住常住则行五湖衲子一锡禅人是则是秪是秉拂上座更有一说者里经冬承虚接响那边过夏接响承虚总是脚跟不点地在若是脚跟点地衲僧又作么生行径良久云者里经冬那边过夏。

　　秉拂拈拄杖云横看不足竖看有余一时不看忘其有无有无俱不着拄杖自如如如如为不动不动岂云渠遂卓一卓云要用便用横置香几云要置便置方克有济复举汾阳示众夫学般若菩萨当参活句莫参死句师云此两语悟却多少人迷却多少人蓦喝一喝云即今众中还有知死识活者么拈拄杖卓一卓云死千峰势到岳边止复卓一卓云活万里晴空飞只鹗死獦狚活泼泼稳却身失却脚复卓一卓云参也在里许莫参也在里许。

　　秉拂生死根株植本于旷劫之先知见稠林蕃茂于有生之后日久日深日滋日甚所以大丈夫秉慧剑般若锋兮金刚焰遂拈拂子一拂云从他根深蒂固一斩一切斩从他引蔓牵枝一断一切断倘有萌孽可生不名利剑倘有种芽未绝未为敏手虽然如是仁王三寸铁遍地是刀枪掷下拂子。

　　大悲生日秉拂拈拄杖云觅起处不得来自何来卓拄杖云不知落处去自何去门外青山寡色涧底流水无声阳春有脚白云无根刻意深求猿猴探水月狂心不歇钝鸟逆风飞无余无欠左右逢原何绊何拘纵横无碍正与么时且道是甚么人境界卓拄杖云随缘观自在何处不称尊。

　　秉拂山有山光水有水色天有天道地有地理乃共资成原无妨碍然虽如是其奈权衡在拄杖子者里遂拈拄杖卓一卓云位天地而天清地宁大功不宰育万物而动长植生至理无私良久云还识拄杖子么复卓一卓云三家村里臭猢狲价增十倍骊龙颔下明月珠分文不直喝一喝复举赵州因僧问未有世界早有此性世界坏时此性不坏如何是不坏之性州云四大五蕴云此犹是坏底如何是不坏之性州云四大五蕴昭觉勤云千尺寒潭彻底清师云九曲黄河彻底浑。

　　神鼎远庵和尚在山命秉拂法王法力超群生常以法财施一切久积净业称无量导众以寂故稽首所以道释迦不前弥勒不后挥拂子云楼阁门开何必觉城东际别峰相见居然妙顶崔嵬巍巍堂堂炜炜煌煌一回见面千载难忘眼根清净毛孔俱香斯正当今日之谓也秪如神鼎老人未到大沩已前诸兄又向甚处相见倘或隔山见烟听取一颂春光明媚景和融两两黄鹂啭绿丛夹路桃华风雨后马蹄何处避残红到后又作么生九万里鹏才展翼百千年鹤便翱翔何谓如此我弘觉禅师老师翁去秋驰驿还山我山头和尚同为省觐太白山中。

　　秉拂云之行空徒见其色风之过树秪闻其声究竟于空无染于树无依无染无依是何消息良久云消则消已息则未息复举南泉住庵时一僧到泉云某甲上山作务请斋时作饭自吃了却送一分来其僧斋办有吃了却将家事打破就床卧泉伺久不来遂归见僧卧亦去一边卧僧便起去泉住后云我往前住庵时有个灵利道者直至于今不见师云三十年后南泉恁么道未审者僧如何若是个思前想后底毕竟道无人知此意令我忆南泉。

　　大沩养拙老和尚忌秉拂梁木摧颓十八秋玉琅玕上柳丝头今日采苹陈祖器殃及儿孙卒未休诸兄还识我师翁么金粟会里打破水桶嗣后白棒撩天而乃祖之风烈一模脱出同庆堂上拣取菜根触着倒捋虎须而超师之作略阖国咸知嬴得山头一十六载南冈北亩彻底耕翻系出太白冢子元孙启后承前一时周备南公举止寡笑危襟地藏家风种田博饭逸翮独翔不求伴似单传直指枝不旁求今日不肖儿孙到者里秪得作礼三拜去也会么孤根自有擎天势不比寻常曲录枝。

　　秉拂文喜见文殊王乔升天普眼见普贤汉武求仙若会得此两转语金刚窟里了无回亘六牙象上大好淆讹其或未然不惜重为指点拈拄杖左边卓一卓云者里是普贤若向者里见普贤三千年后右边卓一卓云者里是文殊若更求二文殊无有是处恁么告报也是丰干饶舌殊不知文殊普贤昨夜起佛见法见被王老师各二十棒贬向二铁围山去也喝一喝复举法眼因僧问古佛堂前何人先到眼云不动步者师顾视左右云大家在者里复顾视左右喝一喝云唤甚么作古佛堂前。

　　佛诞秉拂云门好一棒可惜大迟生以致今日有佛之一字流支好一拳可惜只打落当门齿不曾断却命根以致今日有祖之一字自有此佛祖二字后来承虚接响之流一开口我学佛学祖去我成佛作祖去我超佛越祖去我呵佛骂祖去被此佛祖二字赚却生平了也诸兄弟何不向释迦未出世前去会取何不向达磨未西来前去会取若是个汉闻恁么道便向者里一坐坐断更有甚么诸圣可慕更有甚么己灵可重生佛不形圣凡何立黄面瞿昙只是个传言送语碧眼老僧好唤来洗脚即今众中还有罗笼不住呼唤不回者么良久顾视左右云相逢尽道休官去林下何曾见一人。

　　秉拂拈拄杖召众云会么广大神通不落思惟造作拟心涉念便尔犯手伤锋所以鬼神觑不破之机贩夫灶妇解拈解弄三藏诠不得底句牧童健子能唱能歌正恁么时全体大用一句作么生白云投壑尽青嶂倚空高复举昔有老宿云祖师九年面壁为访知音若与么会吃铁棒有日在一老宿云祖师九年面壁何不惭惶若与么会更买草鞋行脚三十年琅玡觉云既不然且道祖师面壁意作么生良久云欲得不招无间业莫谤如来正法轮天童杰云二老宿敲砖打瓦琅玡画虎成狸诸人要见祖师面壁底意旨么穷坑难满师云古人面壁而坐有甚么意后人将心度心转见病深以讹传讹转见淆讹今日洌上座有一棒要打达磨倒却者葛藤桩子免得多少人向者里扑跌拈拄杖卓一卓。

　　结夏秉拂问学人有一问在大师处师云朝打三千进云大师不答学人礼拜有分去也师云穿过髑髅僧一喝师便打乃云以大圆觉为我伽蓝脚跟下好与一劄身心安居平等性智顶　上好与一劄二千年前早有个下得者两劄将见大圆觉一时瓦解向甚么处躲跟平等智万劫冰消说甚么安居不惟使者黄面老子作个洒洒落落底衲僧且免得天下万世向鬼窟里作活计今日秉拂上座既是阵后兴师不妨随条攀例去也拈起布袋头打开布袋口竖起拄杖云诸兄弟向者里证龟成鳖变师作狗。

　　秉拂泥牛斗入海浩浩清风为下载乌龟逼上壁路逢骤处难回避顾视左右云还有回避得者么切忌鬼窟里作计喝一喝复举马祖因僧问如何是祖师西来意祖云近前来向你道僧近前祖劈面掌云六耳不同谋后南禅师云古人尚六耳不同谋那堪三二百众浩浩地商量祸事祸事师云电光影里垂手孤峰顶上接人直是人难凑泊南匾头雪上加霜未免信邪倒见今日沩山门下好事不瞒人要与天下万世有耳者共闻去也如何是祖师西来意近前来向你道僧近前但云若到诸方一任举似。

　　秉拂你见我亦见有眼者皆如是我闻你亦闻有耳者皆如是主山后案山前无古无今人从陈州来却得汝州信有权有实闹市里识取天子尊中之尊百草头荐取老僧错而又错会么水底金乌天上日孰妄孰真水底虾蟆吞却月是正是偏喝一喝复举世尊因外道问不问有言不问无言世尊良久外道赞叹云世尊大慈大悲开我迷云令我得入乃作礼而去阿难寻白佛云外道得何道理称赞而去世尊云如世良马见鞭影而行师云世尊当时不尽令而行致成一椿不了公案遂以左手拍香几云外道且过者边着以右手拍香几云阿难且过者边着会么他家曾蹋上头关莫谓渠侬多意气喝一喝。

　　秉拂惟则问如何是夺人不夺境师云明修栈道如何是夺境不夺人师云暗度陈仓如何是人境两俱夺师云魏延入谷口如何是人境俱不夺师云世祖绘凌烟进云此是临济宗旨如何是曹洞宗师云翠袖殷勤捧玉钟进云不落五家宫商请师更道一句师便打僧喝师复打云人夺境夺意到句到全放全收全用全照诸兄还会么若也未会重说偈言卓拄杖云人境俱不夺意句俱不到非放非收非用非照诸兄还会么若也未会归堂吃茶。

　　秉拂提不起拈不出拈拄杖召众云还见么名不得状不得竖起拄杖云者是拄杖子横则山河大地一齐横竖则山河大地一齐竖敲落天边月大地黪黪扶过断桥水通身畅快千峰顶上挑明月万壑溪头探水澜卓一卓云者是拄杖子用处更有一处诸兄还知么掷下拄杖复举南泉因普请次问维那作甚么那云拽磨泉云不得动着中心树子那无对保福展代云比来拽磨如今却不拽法眼益代云恁么即不拽也师云二大老生平气宇如王恁么看来似乎胆小当时洌上座若在见南泉恁么道便与劈胸推倒设若有个傍不甘底出来道向道不得动着咄且去扶起者磨架子着。

　　秉拂问如何是境师云触着磕着如何是人师云拄地撑天如何是沩山境师云金相玉式如何是境中人师云铁额铜头进云即今绿阴葱郁夏令云中秪如古人道薰风自南来殿阁生微凉意旨如何师云水出昆仑进云东山水上行如何话会师云黄河九曲进云大慧于此瞥地还端底也无师云莫谤大慧好乃云背后海阔天空只要识得转身路面前悬崖峭壁直须丧尽目前机目前不了触眼撞眉不会移身堕坑落堑即今还有前后际断二途不涉者么不妨出来掀倒禅床喝退大众灵利衲僧消得几个良久云如无洌上座丹霄独步去也便下座。

　　立秋秉拂拈拂子云操杀伐之权草木丛林望风乞命悬冰轮之鉴山河大地倍长光华千峰削色万水澄波虾蟆蚯蚓窜穴以潜藏村了黄华芬香而茂盛寒威凛凛烈焰腾腾众中还有知时识宜者么其或踌躇看取令行始得挥拂子云西风起也大地飕飕掷拂子云一叶落也天下皆秋。

　　解夏秉拂法堂前草蔓漫地山门外荆棘参天皆由把关太煞水泄不通内不放出外不放入致令地老天荒人稀路绝洌上座今日权衡在手祖印高提不妨无缝中凿缝无隙中开隙拈拄杖卓一卓云未出头者向者里擎头戴角未吐气者向者里作雾兴云凤离金网翥舞丹霄鹤出银笼翱翔天外诸兄弟洌上座恁么道未审在诸兄分上毕竟作么生去就良久云未明心地印难透祖师关复卓一卓。

　　中秋秉拂金风凋尽千林叶惟有诸真实玉兔挨开碧海门天上斗星多正所谓多处添些子星月交辉少处减些子木叶尽脱正当恁么时清光透体银汉横秋谓在天上影落阶除谓在人间全身月里然则毕竟如何月落后相见。

　　堂上老人五帙寿诞秉拂佛真法身犹若虚空应物现形如水中月竖拂子云从上诸圣在秉拂上座拂子头上示现降神处胎示现诞生示现行七步示现处王宫示现出家示现行苦行示现坐菩提树下成等正觉示现降伏魔军示现坐道场转法轮度有情示现授诸菩萨阿耨多罗三藐三菩提记种种神通不可思议种种妙用不可思议种种解脱不可思议种种自在不可思议从不可思议中现宝王刹于一毫端于一毫端现无边香水海无边须弥卢无边虚空无边世界无边天地无边日月不可说不可说微尘诸佛刹延百千劫于一弹指顷于一弹指顷延不可说不可说恒河沙数劫小中现大大中现小一为无量无量为一不可以智知不可以识识惟我堂上老人善普现色身三昧脱珍御服挂弊垢衣乘大悲愿为如来使于佛处示佛于祖处示祖今日乃五帙寿诞七众瞻依万指围绕其间有以光明为佛事有以音声为佛事有以庄严为佛事有以香饭为佛事有以语言文字为佛事各以所有若无所有各以其心见闻随喜礼拜赞叹至于定洌分上将何庆祝即得良久云记得一则陈年葛藤未免拈出作今日斩新供养去也昔清化怤禅师因僧问和尚年多少怤云始见去年九月九如今又见秋叶黄云恁么则无数也怤云问取黄叶云毕竟事如何怤云六只骰子满盆红师云白鼠推迁银台不变诸兄弟若于此会得清化老子谩诸兄不得若也未会重加笺释劫石有销日此翁无老时拈拄杖下座。

　　重阳秉拂伸脚原在缩脚里已展不缩舌头不出口驷马难追所以有时教伊扬眉瞬目是施一机发一令草偃风行有时教伊扬眉瞬目不是据虎头收虎尾海晏河清无一事不彰至化如天普盖无一物不演真乘似地普擎头头那畔古圣绝安排着著者边至今无处所灯笼上走马光影里神通露柱里怀胎鬼窟中活计夫如是说甚么木樨华吾无隐乎尔菊华新谓之三玄要拍禅床云若是陶渊明攒眉便归去顾视左右喝一喝。

　　首众芙蓉进发请秉拂驴事未了马事到来不容拟议岂假安排钟声急鼓声催檐声不断前宵雨电影还连后夜雷今日与君华下醉明朝携手上高台诸兄弟正当临岐如何唱拍挥拂子云会么若也会得不起于座游遍十方周历百城不离跬步一月普现一切水一切水月一月摄是处是园林是处是弥勒朝游檀特暮罗浮皆吾心之常分大唐打鼓响新罗岂有假于他术恁么两头坐断宁有去来一句全该何分彼此所以道朗州山澧州水五湖四海皇化里正恁么时住不居阴界出不涉众缘一句作么生澄潭不许宿苍龙凤凰岂向那边讨。

　　秉拂岫云问南天烧火北天红日出西方夜落东表率沩峦千五百芙蓉高蹈万层峰沩山即不问敢问如何是芙蓉境师云白昼猿呼子黄昏虎出林如何是境中人师云与木石居与鹿豕游进云与沩山相去多少师云一步高一步一浪阔一浪进云未审此处彼处大师如何相接师云不碍往来看进云恁么一点水墨两处成龙师云莫妄分疏乃云芙蓉突出一峰头百里沩峦目一收今日不因人举着几乎忘却旧云并拈拄杖下座。

　　秉拂尽大地是解脱门多少人到者里入不得喝一喝云用入作么尽大地是尘劳门多少人到者里出不出喝一喝云用出作么不见道江南江北无非圆觉妙场溪东溪西总是国王水草横身千峰顶上应用无亏撒手万人丛中针劄不入诸兄弟如斯说话且道成得甚么边事拈拄杖云水流东涧朝西涧云起南峦过北峦。

　　秉拂拈拄杖召众云者拄杖子不从天台得不自南岳来根盘威音那畔叶覆百亿须弥人天蒙其荫庇乾坤赖以擎持今日落在洌上座手里毕竟如何挥霍遂卓一卓云上挥则天平日月星辰各居其所下霍则地成山川草木各奠其位遇险则为津梁遇水则为舟楫串诸佛圣人以至醯鸡蠛蠓而为一串一即一切拨山河大地以至瓦砾荆棘而为万物一切即一顶穷圆盖脚极风轮劄一劄透顶透底往溯空王来及娄至拶一拶贯古贯今有如是勇猛有如是威神之力然虽如是犹未尽其机权复卓一卓云拄天则天缺东南拄地则地陷西北鞭山则华岳摧崩点水则沧溟枯竭遇佛杀佛遇祖杀祖遇罗汉杀罗汉森罗万象敛衽归降蠢动含灵望风乞命外道魂销天魔胆裂有如是勇猛有如是威神之力正恁么时奇特中奇特杀活全彰殊胜中殊胜纵横在我忽有个旁不甘底衲僧出来道洌公何得将常住物一人受用但向道一条白棒无私曲几个拈来用得亲复卓一卓下座。

　　明季复开沩山大圆老宿忌秉拂横跨白牯直踞孤峰此山先住继有吾宗千钧巨力一片虚衷拈起香云从前汗马无人识插香云秪要重论盖代功。

　　澄米头起龛此邦不谷适彼他邦虽然彼此自由以拄杖指龛云不免者场败露。

　　嗣奯监寺入塔是凡是圣鬼脸神头手抬手搦卖俏装村放下骨衬云若非奯公大难承当。

　　惟庆碓头起龛来也水上沤去也炉中焰来去不相关何没复何现喝一喝云坐断十方犹点额密移一步看飞龙。

　　举火步步蹋着蹋着祸生捎空两脚火里翻身归根叶落秋方早令人却忆岭南能。

　　慈性上座起龛撩起便行衲僧手段能解与么去又解与么来犹称好手虽然如是大沩门下总容者般汉不得咄云去去。

　　举火秋日凉秋月皎长安道上人多少水肃风清白苹红蓼正好举棹扬帆无限风光窈窕截断父子爱▆不用回头转脑若或两复三番娑婆世界何日得了慈性上座归去好归去好一道直如弦切莫打之绕喝一喝。

　　大冶禅人入塔值雪冷湫湫地热闹中来热闹中物冷湫湫去放下骨衬云大冶红炉一片雪。

　　习禅智禅人起龛弹指能超亿土是神是鬼转眼便是来生堪笑堪悲且恁么时如何直送荒郊里。

　　举火如来禅祖师禅热碗鸣声根本智差别智拨沤求火喝一喝云般若灵光如大火聚。

　　入塔智不到处切忌道着道着则头角生放下骨衬云峥嵘须是擎头角遍界犹难觅迹踪。

　　尽空上座起龛拍膝而逝铁锤当面掷敛目而坐神光脑后看动着不堪回首处和烟搭在玉栏杆。

　　举火谁云世事尽不得今日尽也谁云一死无余事焉知他处不生所谓东涌西没西涌东没中涌边没涌到虚空界尽还有不尽者咄。

　　湛然禅人起龛觅即知君不可得以拄杖指龛云赃物现在不离当处常湛然喝一喝云龙门无宿客。

　　举火百年成之不足一旦坏之有余举起火炬云看看向洌上座未举以前还救得一半。

　　入塔鬼窟里躲跟千个万个洌上座手里断送万个千个放下骨衬云惯得其便。

　　正元上座入塔地水火风假四大以为身生老病死苦历一生而灭度一息归真还源返本诸兄弟还识正元上座失脚处么蹋翻波是水行到路头穷水底捞明月喝一喝云死水不藏龙(因过水溺灭)。

　　普学道人举火值雪因地而起箭既离弦从空放下不落别处撺下火炬云会么水火既济。

　　古梅洌禅师语录卷下(一)

　　古梅洌禅师语录卷下(二)

　　小师明伟记录

　　潭州芙蓉山广化禅寺首座寮秉拂语录

　　师于顺治辛丑十月初二日首众芙蓉玄溯都监请秉拂闹处刺头冷处着脚昨日平田今朝绝壑拈拄杖云竿木随身逢场作戏毗卢顶上敲风打雨白云堆里打雨敲风左之右之无不宜之者边那边随缘自在正恁么时且道如何数声清磬是非外一个闲人天地间复云迩来去圣时遥人心浇薄到处弟兄徒只问水观山不肯灰心泯志故我沩山堂上老人于此邃谷幽岩竖兹法社命定洌提令其间俾诸有志者向此韬光晦迹实履真操鈯斧子上一道神光折脚铛边万机休罢不见先芙蓉楷禅师住山惟将本院庄稞一岁所得均作三百六十分日取一分用之更不随人添减务要省缘专一办道诸兄弟古人恁么操持诚不欲以等闲利养埋没生平今日尔我处此峭壁嵯峨之上却为平原沃野之中有田深耕有山火种壶中日月世外乾坤交相砥砺共修正因报佛祖恩毕参学事久立众慈伏惟珍重。

　　秉拂家住桃源溪口深迥然不与世相亲无限落英随水出秪许渔郎一问津所谓一到不再到一见不再见诸兄弟设使渔郎不恁么一回焉知有与么事设使渔郎一向恁么去焉知有与么事未审此处彼处的的事作么生依旧园林依旧池沼依旧桑麻依旧鸡犬恁么则古今天地古今日月古今山河古今人物然虽如是也有些淆讹不见道云月是同溪山各异九曲黄河清彻底谁知别是一乾坤。

　　示众举忠国师因肃宗皇帝问如何是无诤三昧忠云檀越蹋毗卢顶上行帝云此意如何忠云莫认自己清净法身径山杲云诸人要见国师么只在你眼睛里开眼也蹉过合眼也蹉过既在眼睛里为甚么却蹉过妙喜恁么道也蹉过不少师云诸人要见径山么只在你眉毛上眨上眉毛也蹉过不眨眉毛也蹉过洌上座恁么道眉毛在么。

　　示众举沩山因游山到磐陀石上坐仰山侍立次忽鸦衔一红柿落在面前仰取拭以呈沩沩云甚处得来云此是和尚道德所感沩分半与仰云子也不得无分师云食到口边被人夺却者一语且道着在鸦子分上仰山分上沩山分上。

　　示众举国一因马祖遣智藏来问十二时中以何为境一云待汝回去时有信藏云即今便回去一云传语马祖道却须问取曹溪师云恁么信息未得的确又要一緉草鞋得到曹溪。

　　师父云台老居士讣音至示众举祖师道父母非我亲谁是至亲者师云最初一着阿谁理会天童弘觉老和尚道父母非我亲无我无亲者师云末后一句孰敢流通拈拄杖云会么爪齿肤发从之受生俯仰折旋悉承渠力卓拄杖云如今拄杖子折也直得崩崖裂石天上人间没朕迹神号鬼泣千古万古无消息今日不孝到者里又且如何施设撒手到家人不识了无一物献尊堂。

　　冬至秉拂举古德因僧问一阳来复日长一线未审佛法长多少德云长一线又有僧问古德一阳来复日长一线未审佛法长多少德云一线长师云一线长长一线若论佛法还差一线。

　　因雪秉拂天道地道幻化非常昨日今日计较不着会么变秽邦而为净土则在须臾就浊世而建宝坊焕然炫目普贤菩萨失其境界拾得寒山烧火有分秪如孤舟箬笠翁为甚独钓寒江雪垂丝千尺许意在钓狞龙良久云水寒鱼不饵空载月明归下座。

　　师诞众请示众人子受生日老母值难时既是母难何用庆为谩谓扬眉喜殊觉暗魂销。

　　元旦秉拂值雪周而复始地转天回变则生通星移斗转直得乾坤色失头头格外风光佛祖眼迷处处劫前春色妙峰晃耀野兽难藏宝树晶光灵禽难泊斩新日月一片皇风依旧山河实增精彩正恁么时且道如何卓拄杖云行夏之时春王正月遇方成圭遇圆成璧。

　　示众举归宗因泥壁次白侍即来宗问君子儒小人儒白云君子儒宗乃打泥拓一下白遂过泥与宗宗接得便用良久云莫便是快俊底白侍即不白云不敢宗云秪有过泥分师云今日看来快俊底归宗也秪有泥壁分。

　　示众举南泉问良钦空劫中还有佛么钦云有泉云是阿谁钦云良钦泉云居何国土钦无语师云含元殿里更觅长安良钦古佛可谓戴天不知天之高履地不知地之厚。

　　示众举雪峰在洞山作饭头淘米次山问淘沙去米淘米去沙峰云沙米一时去山云大众吃甚么峰遂将盆覆却山云据子因缘合在德山师云多少人向者里列户分门喝一喝。

　　大悲生日秉拂卓拄杖云三十二应者是那一应复卓一卓云千手千眼者是何手眼要且观世音菩萨到者里高竖降旗藏身无地谁云于娑婆世界有大因缘在我国中示现受生寻声救苦诸兄弟凡人贫穷困苦爱别离苦冤憎会苦生老病死苦是人无量劫中植下种子所谓假使百千劫所作业不忘因缘会遇时果报还自受观音菩萨管你甚么闲事尚且观音菩萨将钱买胡饼放下手是个馒头被人骗却去也即今众中还有不被骗者么良久顾视左右云南无观世音菩萨摩诃萨。

　　开田示众山前一片闲田地旷大劫来明历历如今特地破天荒惟愿春风齐着力拈拄杖云吽吽驱耕夫牛夺饥人食空手牵铁犁谁怕春畴没胫泥高处高平低处低平但得年来桑麦熟罗睺罗儿与一文孤峰顶上合水和泥数口之家可以无饥然虽如是大不易易遂高声召众云固是脚下无私须防泥里有刺喝一喝。

　　示众举三圣问僧近离甚处僧喝圣亦喝僧又喝圣又喝僧云行棒即瞎便喝圣拈棒僧转身作受棒势圣云下坡不走快便难逢便打僧云者贼便出去圣遂抛下棒次有僧问和尚适来争容者僧圣云是伊曾见先师来师云苍天苍天先师蒙此苦屈。

　　摘茶示众拈拄杖召众云还识拄杖子么枝枝挺秀叶叶流芳含种于象帝之先合根为千差之本时至自彰造化不能秘其妙直得南山北岭翠色葱葱自迩而远山川未足囿其芳异日上国名邦香风　　恁么百草头边漏泄意气全彰万峰顶上埋藏清光溢目若于此会得卢同腋下风生赵州应须吃棒其或未然且向葛藤里荐取。

　　天中节示众南山有虎南山有蛇牙如剑树口似血盆洌上座三十年前一见一椎打杀碎为微尘及至今日若见则当延为上宾何故罕逢罕遇。

　　秉拂莫谓山势险更有最高峰高处不足山断疑休去峰高又起来深处有余拈拄杖云会么芙蓉者里鸟飞不度大路通霄兽不容蹄平开旷野寒生幽谷日日三秋日出高山时时九夏卓拄杖云冲开碧落松千尺截断红尘水一溪所以古人道猿啼古木虎啸幽岩碧落青霄道人活计虽然如是任是深山更深处也应无计避征徭喝一喝。

　　谢雨示众竖拂子召众云看看滴穿眼睛浸烂鼻孔良久复竖拂子云秪如者一点未发已前时又且如何青天应须吃棒。

　　锄茶示众开一片畬种一箩粟仰山之谓也与山门作景致与后人作榜样临济之谓也芙蓉者里别是一般家风何故现成公案本有根株秪贵当人理会处理会剪除处剪除然则诸兄弟到者里毕竟如何本地上着力钁头下着眼。

　　游南岳回示众山在脚头直须到过话在舌头也须说过会么思大禅师目视云汉不通凡圣怀让和尚磨砖作镜曲为今时各得一种三昧总被不肖看破万年松挂碧凌空三生藏依草附木虽然满目烟霞难免游人收拾诸兄弟即今到家一句又且如何举似曾经大海难为水除却须弥不是山喝一喝复举洞山问僧甚处去来云游山来山云还到顶头么云到山云顶头有人不云无山云你不曾到顶头云若不到争知无人山云阇黎何不且住云住即不辞西天有人不肯在师云恁么说话漏逗不少今日者里更要矢上加尖一一从头注脚登山须到顶步步蹋着顶上无人德云不在妙高峰为甚么不肯住七间僧堂尽好会么洌上座拔舌有分去也祸出私门。

　　示众乾坤之内宇宙之间中有一宝秘在形山肇法师恁么道我不恁么道毕竟宝在甚么处但云乾坤之内宇宙之中。

　　示众举归宗铲草次有座主来参偶见一蛇过宗以锄断之主云久响归宗元来秪是个粗行沙门宗云你粗我粗主云如何是粗宗竖起锄头主云如何是细宗作斩蛇势主云与么则依而行之宗云依而行之且置你甚么处见我斩蛇主无对师云死蛇头解弄也活不解弄活底也死。

　　示众举长庆问秀才云佛教云众生日用而不知儒教云百姓日用而不知且道不知甚么云不知大道师云大道透长安有甚不知者秀才不曾行脚。

　　示众举归宗因普请入园取菜次乃画一圆相圆却一株菜以标插之语众云辄不得动着便去少顷宗复来见菜犹在遽以棒趁云者一队汉无一个有智慧底踢倒标子拔菜而归师云归宗大似萧何造▆者队汉似队草系比丘今日如何批判画地为牢笼太古不伤苗稼足僧仪。

　　示众举甘贽入南泉设斋时黄檗为首座贽请施财檗云财法二施等无差别贽云恁么道争消得某甲嚫便舁钱出去须臾复入云请施财檗云财法二施等无差别贽乃行嚫师云大众莫只管随队餐　子也得三文买草鞋良久云且道利害在什么处。

　　示众举大觉参临济济见竖拂子觉展具济掷下拂子觉收具参堂去时众议云此僧莫是和尚亲故不礼拜又不吃棒济令侍者唤觉至云大众道汝来参长老不礼拜不吃棒莫是长老亲故觉乃珍重下去师云大觉大似行年在坎临济老汉也较不多。

　　秉拂日出扶桑容光必照兰生幽谷无人自芳芳不为人愈久愈化光不择地至高至明倘有一草一木不被其光明则天有私盖千岩万壑便损其英华则地有私载且道无私一句作么生道有水皆含月无山不带云。

　　示众举圆通和尚因僧问一尘才起大地全收还见禅床么通云唤甚么作尘僧又问法灯一尘才起大地全收还见禅床么灯云唤甚么作禅床师云今日者里有人问一尘才起大地全收还见禅床么便拍禅床云收且道古今相去多少。

　　示众举赵州因僧问如何是道州云墙外底僧云不问者个道州云问甚么道云大道州云大道透长安师云大道透长安家家自有路扶篱摸壁不男儿风月如今还如故喝一喝。

　　访与峰大师于浏阳回示众相将一月雨连床千里谁言路是长剔尽银缸焚宝鸭香风几阵到茅堂大众此是在浏阳底句子还乡一曲如何举似半笠春风饱道途桃华浪里试乘桴今日两头齐坐断放憨亦自有工夫复云放憨作么。

　　示众举沩山与仰山行次指柏树子问云前头是甚么仰云柏树子沩却问耘田翁翁亦云柏树子沩云者耘田翁向后亦有五百众师云纵有五百众也是拖泥带水汉。

　　示众举昔有施主入院行众僧随年钱知事僧云圣僧前着一分主云圣僧年多少僧无对师云勘破了也法眼益代云心期满处即知师云勘破了也保宁勇云只恐施主力所不及师云勘破了也楚石琦云钵盂无底师云勘破了也若是洌上座但高声召云施主设若有个孟八即出来道勘破了也咄瞎汉还我圣僧钱来。

　　示众举忠国师问紫璘供奉甚处来云城南来忠云城南草作何色云作黄色忠乃问童子草作何色子云作黄色忠云只者童子亦可帘前赐紫对御谭玄师云是则是秪是今日要问忠国师和尚亦是帘前赐紫对御谭玄毕竟草作何色。

　　秉拂更无第二人更无第二见拈拄杖云见么卓一卓云要用便用掷下云要舍便舍横也在我我为法王竖也在我于法自在千人万人把不住七珍八宝一时拿喝一喝。

　　佛诞值大沩五峰老和尚生辰秉拂云门生在释迦之后即有一棒要且打不着释迦生在我五峰老人之先者一片地要且夺不得启后绍前庶几家声不坠即今还有同死同生者么良久云如无云门来也拈拄杖一齐打趁。

　　示众山中何所有岭上多白云只可自怡悦不堪待赠君古人与么说话只知有己不知有人何故不见道无山不带云。

　　示众举丹霞问庞公昨日相见何似今日公云如法举昨日事来作个宗眼霞云只如宗眼还着得庞公么公云我在你眼里霞云某甲眼窄何处安身公云是眼何窄是身何安霞休去公云更道取一句便得此话圆霞亦不对公云就中者一句无人道得师云诸上座庞公在丹霞眼里至今求出不得丹霞在庞公舌底至今求出不得还会么。

　　天童密老和尚忌示众窣堵南山一巍然七年拜扫到龛前年年此际西风起一叶梧桐又到川。

　　示众举玄沙因僧问承和尚有言尽十方世界是一颗明珠学人如何得会沙云尽十方世界是一颗明珠用会作么僧便休去来日沙却问僧尽十方世界是一颗明珠汝作么生会僧云尽十方世界是一颗明珠用会作么沙云情知你在鬼窟里作活计师卓拄杖云一槌粉碎了也不惟者僧打破精灵窟抑且玄沙得个出身之路喝一喝。

　　示众举南泉因至庄偶庄主预备迎奉泉云老僧居常出入不与人知何夙排办若是主云昨夜土地神报泉云王老师修行不得力被鬼神觑破侍者便问既是善知识为甚被鬼神觑见泉云土地前更下一分饭着因圣颖云南泉被者僧一问不免向鬼窟里作活计师云殊不知者僧未问已前南泉早被者两碗茶汤撞入黑山里了也今日洌上座高提正令与王老师作个出身之路拈拄杖左边卓一卓云寄打庄主右边卓一卓云寄打侍者虽然如是还识南泉么老不以筋力为能。

　　师诞示众已与世相远住山山水侵山能壮我目水若澹人心旷志因兹适年华日自深山中添岁岁快我一豪吟。

　　雪窦石奇老和尚讣音至示众杰出丛林老雪窦机关转处难回互瀑布丝纶千丈悬乳峰高出万山巅昨夜得闻岩下信泰山又见一颓然拍禅床一下复云忆昔丁酉定洌曾依会下度夏及秋还沩山蒙赠一偈云大沩山头一片月古今天地古今心秋风影里看黄叶水牯牛儿俊不禁今日触境兴悲次韵奉挽皎皎长空空际月光明硕大正天心微云海侧因风起惆怅于人意莫禁。

　　示众举药山因僧问学人有疑请师决疑山云待上堂时与你决至晚上堂山云今日要决疑底僧出来僧出山下禅床把住云大众者僧有疑便与一推归方丈师云药山老子太煞伤慈无端将座须弥山子推却了也直得东弗于逮西瞿耶尼北郁单越南赡部洲一时摧崩至今洪波浩渺白浪滔天汝等茄子瓠子还有跳得上三禅天者么良久喝一喝。

　　示众举白云因郭公甫入山上堂夜来枕上作得个山颂谢公甫大儒庐山廿载之旧今日远访白云之勤如今举似大众此颂岂惟谢郭公要且与天下有鼻孔底衲僧脱却贴肉汗衫乃云上大人丘乙己化三千七十士尔小生八九子佳作仁可知礼也师云者则颂子如今成发蒙学生顺朱填墨底句子了也若是今日郭公甫则必曰此是我三十年前底。

　　别业梅园示众田地稳密皆由入处幽深门户崇高总缘居处孤峻十方坐断色凛千峰一步密移声鸣万籁恁么百尺竿头进步千寻崖底翻身残岩断壑别有生涯鸟道玄途尤非活计直得凌霄逼汉雾锁云封风月一壶烟光满月正恁么时且道毕竟位居何所卓拄杖云须知云外千峰上别有灵松带露寒喝一喝复举大梅常禅师住山马祖遣僧问和尚见马大师有何言句便住此山梅云马师向我道即心即佛僧云如今马师佛法又别向道非心非佛梅云者老汉惑乱人未有了日任他非心非佛我秪即心即佛后僧举似马祖祖云梅子熟也师云一言之下彻法源底如大梅老人古今能几几观其酬对者僧似乎全抛一片若是洌上座见他道近日马师佛法又别向道非心非佛但云今日幸逢上座得者个消息不惟使者僧三十年后换手捶胸抑且使马大师惭惶满面后来马祖恁么道虽则养子之缘殊不觉丑若见恁么举似便好道老僧合自领三十棒不唯者僧知恩亦且大梅生色会么生平肝胆向人倾相识还如不相识。

　　秉拂天下无不理之事可惜作道理会却世间无不事之理可惜作无事会却拈拂子云会么事而不事无作无为理而不理无声无臭说甚事理浑融三十棒且待别时直饶理事双忘笤帚柄聊与一顿诸兄弟如斯说话今日苦口婆心逢人辄不得道洌上座在曲录床上说理说事掷下拂子喝一喝。

　　秉拂人即谩人山河大地不谩人人即自谩自己心肝五脏谩不得诸兄弟无事问取山河大地看是个甚么道理无事摸取自己胸头看是个甚么道理设有个衲僧出来道洌公昨日说不得作道理会却今日者般说话我即向伊道洌上座罪过。

　　梅园种梅示众当年未到梅山上秪道梅山尽是梅拈拂子云分明月在梅华上寻到梅华月已迟今日不妨自我作古随处发生竖拂子云于无阴阳地上突出劲骨森森于多荆棘林中透露清香朴朴老干如虬曲中隐直群葩含玉果里该因不与万卉争妍却较群芳独步虽然如是何人死得偷心尽相共锄云种洞庭。

　　示众举黄檗在南泉会下为首座一日捧钵向南泉位上坐泉入见乃问长老甚年中行道檗云威音王已前泉云犹是王老师儿孙下去檗遂过第二座坐泉休去雪窦显云可惜王老师只见解头利我当时若作南泉待伊道威音王已前即便于第二位坐令黄檗一生起不得虽然如是也须救取南泉师云二老做处虽则主宾互换检点将来二俱不了雪窦恁么道也落第二机我当时若作南泉见伊坐却主位便转身归方丈不惟自己黄阁帘垂直教黄檗纵然吃得饭也须着噎。

　　梅园示众坐断毗卢顶坐久成劳拈却锡杖峰费力不少如今休处得休日上三竿瞌睡咄休瞌睡昨夜帝释撞钟惊得梵王坠地我向道水流涧底太忙生云在岭头闲不彻。

　　示众举世尊道若有一人发真归源十方虚空悉皆消殒演祖道若有一人发真归源十方虚空筑着磕着佛果道若有一人发真归源十方虚空锦上铺华楚石琦道若有一人发真归源十方虚空针劄不入师云若有一人发真归源十方虚空是个甚么。

　　示众举赵州因僧问百形俱聩散一物镇长灵时如何州云今朝又风起师云大众且道是南风是北风良久云行船须在把梢人。

　　梅园示众孔子南游江汉乘时济物老聃西出函关临老知归争似芙蓉山里人坐断白云头竟忘江南地暖塞北风寒秪见野人异妇头长八尺面阔一丈藏身青黯里不知东头卖贵西头买贱乐其剩水残山清凉无暑气涓洁有甘泉诸兄弟且道此境此人是同是别一回亲得入不与众山齐。

　　示众举马祖因僧参次乃画一圆相云入也打不入也打僧才入祖便打僧云和尚打某甲不得祖靠拄杖便休去师云马大师何不再打一棒使者立地死汉人得我门出得我屋。

　　示众举夹山因僧问如何是相似句山云荷叶团团团似镜菱角尖尖尖似锥复云会么僧云不会山云风吹柳絮毛毬走雨打梨华蛱蝶飞楚石琦云夹山老汉与么答话恰似夹竹桃华锦上铺华只是未曾点着本分事在若有问天宁如何是相似句向他道莫将支遁鹤唤作右军鹅师云楚石老人与么答话犹欠剿绝在今日者里有人恁么问连棒趁出免得刁刀鱼鲁之夫向泥里洗土块。

　　梅园种竹示众禾黍不阳艳竞栽桃李春翻令力耕者半作卖华人今日梅园者里总不与么拈拄杖云者是竹子一茎两茎斜斜塘倒影卓一卓云三茎四茎曲曲能有成翠色青青几度秋来还自翠清风　　一番雨过一番清老干乘时倒驾迷津之筏新篁应运包藏枪利之锋正恁么时且道如何分付去年梅今年竹寄语儿童休触着忆昔长沙曾有语动手无非触祖翁下座。

　　示众举雪峰因僧礼拜次峰乃打五棒云过在甚么处峰又打五棒喝出雪窦显云我不曾与人葛藤前五棒日照天临后五棒云腾致雨汝若辨得也好与五棒东禅观云性空自来性直不似雪窦瞒人雪峰前五棒打者僧礼拜后五棒打者僧无过诸人且道是不是若道是要你眼作甚么师云定洌自来性真不是东禅瞒人前五棒见面底后五棒找零底诸仁且道性空直定洌直。

　　弥陀生日示众生在阎浮提莫思极乐国彼此一世界也现在不可得莫忆当来事未来犹过去也诸兄弟厌此欣彼取舍情存计后追前攀缘心炽拈拄杖云阿弥陀佛坐七宝莲华入诸仁眼孔去也诸仁还觉脑门重么。

　　师诞众请示众七十古来稀虚生半已期从僧今十载转盻几何时无言堪告众有怀只自知昨夜窗前月怕读寿章诗今日升于此座虽则勉强塞责抑得用资先慈听取一偈生我者父母拔我者佛祖作得佛祖儿名为报父母。

　　除夕秉拂大众今夜是三十明日是初一何尝除得周朝建子商时建丑何尝明日是元旦恁么看来有来有去消长之理曰新曰旧曲徇时宜究竟何曾迁变得一毫头许桃符神闻是语已拊掌呵呵突出而前曰如斯说话七家村里人见解殊不知我能旋乾转坤移星换斗有时拈头作尾以威音而为娄至有时翻尾作头以娄至而为威音谓今夕为除夕谁曰不可以明日为元旦谁曰不可洌上座与伊劈头一棒云拄杖子煞个好市。

　　元旦秉拂拈拄杖云者是最初一着子千着万着由之而发生喝一喝云者是最初一句子千句万句因之而建立天得一以清有星皆拱北地得一以宁无水不朝东君王得一端拱垂裳河清海晏臣宰得一股肱黼黻草偃风行闾阎得一土安其界人部其家衲僧家得一堪作甚么权衡佛祖号令人天正当今日正令全提一句作么生卓拄杖云鸭绿波洄野水鹅黄色转堤杨。

　　束装往浙示众坐断今古舌头要识转身句子把住乾坤手脚也须放过一筹何故大道无边际当机有卷舒若便恁么去谓之把缆放▆钉桩摇橹真正过量人不在者里作窠臼不见道莫守寒岩异草青坐断白云宗不妙刹竿头上翻筋斗海阔天空华针眼里度金鹏摩霄逼汉可中有个幡然而改打破牢关直如香象渡河截流而过金翅劈海直取龙吞不妨与伊草鞋一緉三十年行脚正恁么时不住此岸不住彼岸不住中流一句作么生倒骑铁马下扬州。

　　觉明上座入塔潭之南湘之北八面玲珑无缝隙觉光灿烂明霜雪无妨多处添些些放下骨衬云大好时节。

　　石破禅人入塔达磨九年尚觑不破今日石破了也以何为验放下骨衬云以此为验。

　　定心耆宿锻骨平地多年起骨堆白云深处势崔嵬无端触着无情手直教身心当下灰喝一喝顾视左右云会么我定心老宿生来气宇豁达才器英弘结伴水月开士共力同心开芙蓉祖席于残烟衰柳之中三十年辛勤恢大唐胜迹厥后吉祥坐脱藏身于长林丰草之下十八年沉埋面目犹昔今日白足古渊上座孝思无斁贵图相见且道见后如何撺下火炬云皮肤脱落尽节节骨黄金喝一喝。

　　入塔山自我开室自我影别处安身者里灭迹正当今日如何放下骨衬云▆路还家儿孙得力。

　　宁乡乐法庵泐冰上座入塔百里非遥千山一色事同一家理无异致提起骨衬云昔时曾向途中觅即此物今日看来火里冰非他物放下骨衬云休道泐潭为死水灵龙偏自解藏身喝一喝。

　　栗岭悟彻禅人入塔住世四十年足不越百里一旦告别时谭笑一时尔山僧素重之蹋雪为送子放下骨衬云佛子住此地受用秪者是喝一喝。

　　(板存楞严大藏)

　　古梅洌禅师语录卷下(二)
