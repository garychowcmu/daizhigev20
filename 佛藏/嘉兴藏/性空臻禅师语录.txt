嘉兴大藏经　性空臻禅师语录


　　叙

　　中州学浮屠法者曰何一禅师早于大梁诸刹中称健出既而游上国行逾高名逾起其披剃听经受戒不一师而其宗门之师曰性空禅师远自临济近接天童授受之际历历可数所谓大善知识得禅定智慧者也予与性空禅师无觌面之缘而以同里雅与何一游何一携所梓性空禅师语录属予叙其首予曰宗门奉达磨为鼻祖达磨西来欲扫除一切文字直指人心见性成佛则此累累卷帙在性空禅师已为剩语而又何有于叙得无画蛇添足耶何一曰佛入涅槃阿难传佛语为经流行天竺遂及东土盖弟子记录师训自古而然今虽不敢以拈花微笑自拟而师弟显有授受既承其诲不可不永其传居士其叙之母辞予于言下见何一之不昧师传而因以叹性空禅师知人之明也性空一瓶一钵数千里渡江北来择付法之人尔时闻声而慕踵门而谒者百千焉独有契于何一解钵而授何一恪遵其指大阐宗风于今梓其语录传之无穷性空禅师且以不殁可不谓择人得人能具一只眼乎能具眼者自能具舌语录所载当为无上妙谛无疑不知其言视其识不知其师视其弟子予于语录不待读之毕而可得其概也顾予所能言者彝伦日用之常修己治人之务而千禅机变幻不即不离之界自觉舌本木强无可举似兹之叙也聊以代述其授梓之始末云尔。

　　时
康熙三十有二年岁次癸酉桂月之望前七日中州河阳毛鹃拜撰

　　性空禅师语录叙

　　自有天地以来立教者亦不一矣然必有至真至实者寓于中而后历意万年而不毁否则不转瞬即以败废求其如薪传火相续不绝必无之事也粤达磨西来佛法入中国久矣虽有时而显有时而晦而实无时而灭大意则不立文字直指人心无非恐人于闻见上卜度识解上承当反将自己空如止水照如明镜一段本地风光不能从内打出埋没性灵故欲去其伪存其真去其虚存其实也若然就佛言佛则文字乃障道之门而八万四千枝叶一千七百葛藤谓之有文字乎谓之无文字乎有时谓之有文字也得谓之无文字也得谓之有文字无文字总得有时谓之有文字也不得谓之无文字也不得谓之有文字无文字总不得苟非大过来人具有只眼正未许着一语耳。

　　性禅师语句见在试取而读之才觉无下手处便自有下手处矣是固自有天地以来之至妙至妙者与倘有一个半个曰有甚交涉其信然乎虽以之覆瓿可也。

　　康熙丁丑夏中州张发辰拜书

　　性空臻禅师语录目录第一卷上堂第二卷上堂第三卷小参示众机缘第四卷拈颂第五卷拈颂像赞偈第六卷偈佛事塔铭门人位次

　　性空臻禅师语录卷第一

　　嗣法门人超晓超自等编

　　师住苏州府昆山县选佛场语录

　　顺治辛丑年钦命正黄旗将军李公同铨部李瑶圃司理叶嵋初太史徐彦禾暨阖邑绅衿请就本院开堂至法座前拈请启云文含玉露炳日月之光华宇挟清霜吐山川之瑞气若要句下分明且听维那宣读宣毕师云毗卢顶华王座自古人登能几个吾今指出上头关鹘眼龙睛休错过且问诸人还识上头关么良久云高着眼便升座拈香云此一瓣香明同日月德合乾坤爇向炉中端为祝延今上
皇帝圣躬万岁万万岁伏愿金轮御世恒为有道之君玉树临春永振无为之化次拈香云此一瓣香奉为允文允武乃忠乃孝满朝勋贵合邑缙绅暨本邑宰官钦命正黄旗固山李伏愿般若智洞明如日菩提心增长如苗此一瓣香太白山前脚跟点地语溪桥畔得路还家专为先住天童后住径山传临济正宗第三十一世上费下隐容老和尚用酬法乳之恩敛衣就座维那白椎云法筵龙象众当观第一义师云蓝田射石虎神机莫测迅矢贯双雕未称作家众中者有单刀直入者出来与老僧相见僧问黄檗大用拈提格外玄机赵老家风指出庭前柏树今日祝国开堂师以何法示人师云棒头有眼明如日进云惊群俊鹘自解翻身冲浪金鳞如何接待师云一网收下进云拨开晓雾千峰秀选佛场中及第归师云正好吃棒僧一喝师便打问立宗旨开选佛场烹麟凤焰发红炉如何是立宗旨的句师云棒喝交驰不容拟议进云一句无私人天莫测师云作么生是无私句僧便喝师便打进云几乎放过师云脚跟下更加三十居士问不问心空及第如何是递代传灯师云灵山指月曹溪话月士礼拜云谢师指示师打云还见月么乃云禅宗妙旨岂落言诠道本无传非从外得贵在当人自悟所以昔日世尊于雪山六年苦行子夜睹星忽然大悟云奇哉一切众生俱有如来智慧德相但因妄想执着不能证得大似祸入不慎之家到涅槃会上拈花示众觌体全提唯迦叶老头陀裂破面门故世尊云吾有正法眼藏涅槃妙心付嘱摩诃迦叶以广流传正是事因叮嘱殃及儿孙所以此事人人本有个个不无广额屠儿放下屠刀云我是千佛一数斯真丈夫气概复举僧问云门如何是和尚家风门云门前有读书人来报师云云门老汉恁么答话虽是斯文一契若问山僧但向他道闭门打睡接上上机且道与古人是同是别试甄别看便下座。

　　铨部李瑶圃请上堂僧问昔日普化推倒饭床未审是何意旨师云全彰大用僧便喝师云这田厍奴乃云当阳挥宝剑揭示佛祖威权袖里动金锤捩转衲僧巴鼻放开则锦上铺花把住则黄金失色目前无法塞壑填沟意在目前纤毫不立如来禅祖师禅数株青柏映晴霞西来意东来意一带洋江拖白练若向这里会得不妨草枯鹰眼疾叶落雁声幽其或未然此时风头稍硬且归暖处商量。

　　上堂僧问玉虹桥鸦鸣鹊噪选佛场击鼓敲钟宾主相逢一句请师指示师云露柱笑掀眉进云如何是主中宾师云蓝田射石虎如何是宾中主师云夫子入太庙如何是宾中宾师云月下觅归程如何是主中主师云当轩日卓午进云宾主已蒙师指示如何是和尚为人处师云棒头荐取进云一片虚凝绝伪情万里清光飞玉兔师云非汝境界问世尊初生手指天地云门云一棒打杀也是贼过后张弓未审和尚如何分析师云云门即今在甚么处僧礼拜云在这里师劈脊一棒云也好打杀与狗子吃居士问古者道出门便是草意旨如何师云看脚下士进前一步师云再进一步看士退后师云起模画样士云恁么则独唱胡笳曲谁人和得齐师震威一喝乃云欲行千里一步为初若与么去灼然先行不到末后太过只成世谛流传未知有祖师门下事在今日承诸庞老到此选佛特请举扬个事殊不知未升座已前早为诸人和盘托出了也还委悉么迥迥声前一路黄面瞿昙难措足明明百草头边碧眼胡僧谩着眼不是心不是物五目莫睹名不得状不得四辩难穷正所谓古佛堂前曾无异说流通句内诚有多谈得之者妙用无亏失之者触途成滞且道正恁么时主宾会合声气相投一句又作么生道有意气时添意气不风流处也风流下座。

　　上堂举外道问世尊不问有言无言公案师云诸人若向世尊良久处会得许汝与外道同参其或未然良马已随鞭影去韩卢犹觅旧枯桩卓拄杖下座。

　　上堂僧问冲霄灵凤自合乘时止泺困鱼徒劳下钓今日四众临筵和尚还肯接否师云有甚　子不妨快下僧作听势师云龙沉巨海蛙　泥沙进云一笛晓风吹好月大家出手舞三台师拍膝一下问见法即见心如何是心师竖起拄杖进云话作两橛师便打僧拟议师连棒打出问如何是诸佛出身处师云镜里画娥眉如何是清净法身师云厕坑头筹子如何是圆满报身师云架上五花毬如何是千百亿化身师云水中有月镜里无头进云三身已蒙师指示还有亲切处也无师便打乃云昨日何如今日忙为渠抑逼即升堂思量再三无他说聊举西来话一场以拂子作此[○@(、/(、、))]相震威一喝云临济祖师来也道赤肉团上有一无位真人从汝等诸人面门出入未证据者看看遂呈拄杖云东看则西南观成北又作此相一喝云波罗提尊者来也云在胎为身处世名人在眼曰见在耳曰闻在鼻嗅香在舌谈论在手执捉在足运奔遍现俱该沙界收摄在一微尘识者谓是佛性不识唤作精魂且道佛性精魂又如何甄别又作相喝一喝云妙喜大师来也道昨日夜叉头今朝菩萨面菩萨与夜叉不隔一条线已上三位尊者为诸人说法已竟各驾祥云向诸人脚跟下过去山僧今亦有一道真言不免为诸人拈出复作此○相云不是心不是物动地惊天轰霹雳赵州参见老南泉解道镇州出萝卜。

　　建大佛殿上堂云教中道于一毛端现宝王刹坐微尘里转大法轮若恁么则不用丈木寸钉琼楼宝殿早已完备又说什么开基辟址搬砖弄瓦然后方为建造虽然如是法无事而不彰道无言而不显所以众檀挥金建宝王刹山僧岂可不转大法轮且道应时及节一句又作么生道卓拄杖云权借香山许多料斧斤挥处焕然新。

　　上堂僧问尽大地是个沙门眼还假修证否师竖拂子云不可唤作拂子僧一喝师云这一喝未有主宰进云出我口入师耳且道明什么边事师便打进云某甲到这里直得寒毛卓竖师云大胆冲突过小胆告所由乃云祖意西来百草头佛法遍在一切处诸人若肯自承当何用叨叨重指注若与么无差互不与么成赚误法法头头随机显露信得及把得住谁能出不由户信不及把不住不免为伊重指出水自绿兮山自青天自高兮地自厚溪边衰草发萌芽岭畔寒梅香欲吐且正恁么时独脱无依一句又作么生道震威一喝云临济大师道我有时一喝如金刚王宝剑有时一喝如踞地狮子有时一喝如探竿影草有时一喝不作一喝用临济四喝不出适来山僧这一喝山僧这一喝能入临济四喝有杀有活有照有用汝等诸人还委悉么良久云三汲浪高鱼化龙痴人犹戽夜塘水下座。

　　新建韦驮殿落成固山郭太夫人率公子超庆请上堂问答不录乃云本地风光非男女相向外驰求自生迷障若恁么去犹是半提殊不知法身无相即相明真道本无言因言显理黄莺啼绿柳白鹭立青筠渔翁矶上掷钓抛纶蚕妇桑间寻枝摘叶灵云觌面悟桃花大慧薰风来殿阁头头不昧物物分明所以道居一切时不起妄念于诸妄心亦不息灭住妄想境不加了知于无了知不辩真实若到恁么田地方知释迦老子指天指地唯我独尊皆吾心之常分非假于他术今日韦驮殿告成山僧升座且道如何庆赞常来此地作金汤原是灵山亲授记。

　　大殿工圆请佛升座上堂云辟荒成大业于一毛端插草便为标在微尘里不是神通妙用亦非法尔如然挥金滴玉全藉远近檀波今辰恭请紫金之身权就草敷之座悬花结彩挝鼓升堂俨然一会灵山永庆千秋直今见者闻者共获祯祥施力施财同增福算虽然如是须知有恁么人方明恁么事以拂子打此[○@(、/(、、))]相顾视左右震威一喝下座。

　　佛成道日上堂云崔巍耸峭冲开碧落之虚古木垂阴遥接连河之路阿兰若处莫藏身檀特山中留不住拟栖雪壑弗住王宫弃万乘之尊荣脱累生之羁锁大忘人世高蹈佛阶瑞草结而就石为床祥风吹而移云作盖仙芦穿膝灵鸟巢头聊将马麦塞饥肠一任冰霜寒彻骨所以道天将降大任于是人必先苦其心志劳其筋骨饿其体肤然后为人天标榜直得岭梅发笑洞草回春定起岩前星辉子夜披云月下叹奇哉一度掀眉天地开今日山僧与么举扬大似因斋庆赞敢问诸人还见释迦老子么其或未然更听一偈雪山冻饿事如麻子夜星辉眼着沙若道老胡行履处果然苦哉佛陀耶。

　　康熙元年元旦上堂拈香云元正启祚万物咸新驾御百僚位登九五端为
当今新主皇帝圣躬万岁敛衣就座乃云龙飞北阙人人贺不尽之春鹤舞南山个个庆无穷之算嵩呼寿岳花颂椒盘重辉少室未残灯突出扶桑新杲日行见德布尧年泰和舜世五谷丰登万民乐业且祝圣一句又作么生道良久云不得重说偈言便下座。

　　师诞日上堂云自幼为僧少读书升堂多是强支吾而今耳顺年来也赢得虚名上祖图喝一喝下座。

　　元宵解制上堂僧问把臂临期即不问如何是当观第一义师竖拂子进云有一种人高挂钵囊紧俏草鞋又作么生师云脚跟须爽快进呈坐具顾大众云某甲今日也须应个时节师云快走快走一僧出竖拳云把住也滴水滴冻开拳云放行也倒岳倾湫某甲今日倒岳倾湫去也和尚向甚处着脚师云学得泥鳅法便来较活龙僧拟进语师连棒打出乃云去年十月十五结把断要津谁敢越百炼黄金铸铁牛灯笼露柱眉愁绝今年正月十五解放开线道特潇洒东西南北任纵横踏破草鞋还自买去者去来者来明窗依旧好安排离钩三寸无人道怎得华亭下钓台也不来也不去腰包毕竟安何处含元殿里是长安觅则知君无本据然更须知得去去实不去途中好善为来来实不来路上莫亏危若恁么掀翻窠臼自在自由高挂钵囊随缘放旷雷鸣蛰户家家庆贺元宵泰运春回处处村歌社舞孤峰顶上月白风清十字街头银花火树游人赏不夜之灯野老唱无生之曲如是则街头巷尾酒肆茶房间坐笑谈咳唾掉臂无不是祖师西来大意有烦久立下座。

　　浴佛日启华严期请上堂场开选佛普应群机会启华严流通奥旨王刹现毛端之上法轮转藏海之中一一楼台重重宝铎松涛竹籁悉和梵音鱼吼钟鸣咸敲满字若向这里会得尘说刹说炽然说无间歇只如释迦老子未离兜率已降王宫未出母胎度人已毕毕竟作么生更听一偈今朝四月八正是夏初头堪笑瞿昙老无端走却牛喝一喝下座。

　　了念禅德八表请上堂僧问南山起舞别显家风北海腾波同声庆赞且道如何是庆赞一句师云滴水福沧海进云恁么则不涉千秋地寿山亘古今师云微尘寿泰华进云天上有星皆拱北人间无水不朝东师竖拂子云你道这个是东是西进云觅火和烟得担水带月归师云念言语汉僧呈具云这个唤作言语得么师一喝僧亦喝师便打僧又喝师又打乃云也大差也大差不萌枝上结东瓜拈来搭个毗卢印直得乾坤散彩霞青峦献翠年年呈不尽之春白鸟衔花物物显无穷之庆然五岳虽高未到须弥之顶百川虽广难同者海之涯多处不可减少处莫能加蟠桃纵有三千岁不及恒河半杓沙所以道豁开正法眼万古刹那暇说甚蓬岛八仙之寿屋香山九老之年华直得群英聚听合奏胡笳如此则可畅饮曹山酒细烹赵老茶三杯共两盏醉得眼眯麻笑倒灵山老释迦又道今朝了念禅德八帙之寿特请山僧升座又作么生举扬欲知此老年多少却似阎浮苇稻麻一喝下座。

　　开炉上堂僧问钟鸣鼓响人天瞻仰毕竟和尚以何法示人师便打进云昔日僧问投子如何是大事因缘子云尹司空请山僧开堂今日开炉和尚上堂如何是大事因缘师云更要老僧说个什么进云一句迥然超调御三玄戈甲振丛林师云也是杓拨听虚声问放行也兵随印转把住也将逐符行正当此际且道是放行是把住师云我为法王于法自在僧礼拜云谢师答话师云看脚下问弘宗唱道如何庆赞师云一言道不尽拈出好生观进云且喜龙行雨至水到成渠如何是最初一句师云欲向阇黎道被舌头碍却僧顾左右云若不当阳问怎见法王机师云礼拜退问炉韝新开锻凡炼圣是和尚大机大用且道学人是凡是圣师云莫妄想进云凡圣同源来审还假修证也无师云不是苦心人不知居士问选佛场中将什么演出金声玉振师拍禅床一下士云如何是第一句师震威一喝士云如何是第二句师便打士云如何是第三句师云还知痛痒么士云今日巨鳌在网和尚还见么师云也只是个鳅子士拂袖归众师云看破了也乃云烹佛炼祖大炉韝顽铜钝铁岂容留锻凡炼圣恶钳锤美玉精金重镕过金毛奋返踯之威俊鹘展冲天之气一回彻得百事如心宾主句觌面相呈正法眼棒头点出只要一椎便就方能庆快平生更若不假一椎自然天生意气说甚临济三玄三要承虚接响洞山五位君臣捕影捞形雪峰毬禾山鼓点破太虚空秘魔叉子湖狗大似文官一管笔犹如武将千钧弩一箭中红心虽有如此神通如此妙用究竟将来还有一处未许伊在且道是那一处良久云汾阳道底复举香严颂云去年贫未是贫今年贫始是贫去年贫还有卓锥之地今年贫锥也无后来洞山文和尚别云去年富未是富今年富始是富去年富只有一领黑黪布褊衫今年富添得一领百衲山水袈裟岁朝抖擞呈禅众实谓风流出当家师云二大老虽然各展家风各出手眼捡点将来总是嫌贫爱富在山僧今日要将贫富合同一家贫者依富而营生富者借贫而得力去年贫却是富今年富却是贫去年贫却是富原有一条娘生裤今年富却是贫贴肉汗衫没袖襟晨朝穿向堂前舞笑倒当年上大人且道笑个什么复云可知礼也下座。

　　上堂僧问昨日晴万里无片云古人道青天也须吃棒今朝雨逼塞虚空无剩许未知选佛门下又如何施设师云上座照顾眉毛进云有意气时添意气不风流处也风流师云打失汝鼻孔问宾主相见意句相投以坐具打圆相云这个是意作么生是句师便打僧以两手相交云只如句意交参是如何师又打进便喝师复打云未信你在问唱导提纲绍佛祖之遗范烹麟煆凤作后昆之榜样只如今日有个出格汉子上来和尚作么生相见师云好与三十棒问大地为炉须弥为炭佛来佛煆祖来祖煆描不成画不就底何处下手师云顶上一锤也少不得进云人人怕死物物贪生因什么学人唤作无生师云也知阇黎错会进云我则不然师云你又作么生进云不圆优钵罗华放只要功勋汗马收师云话头何在雪岩赵文学问欲知佛性义当观时节因缘为甚赵州能转十二时辰师挥拂进云照用齐收处一镞破三关师云谁向汝道进云一句当阳人尽望出群消息少人知师云放过一着乃云玉峰峰下诸庞老选佛场中各呈巧妙用神通如许般寻常日用何曾少笛吹无孔韵铿锵琴操没弦声窕窈来与山僧较短长轻轻一捏便休了不见道通人分上岂用多端复举甘贽行者到南泉设粥云请和尚念诵泉唤维那与狸奴白牯念摩诃般若波罗蜜者拂袖便出须臾问维那行者在否那云去也泉下厨打破锅此则公案古今批判甚多尽道南泉贼过后张弓不柰船何打破戽斗殊不知他东边失利西边捞本今日众中若有个汉子请山僧念诵直向他道三德六味供佛及僧他若拂袖而出便与劈背一拳何也下坡不走快便难逢下座。

　　供法被请上堂云法眼豁开浮云散而日丽中天沙盆拓出意气生而风吹大野寒梅发岭外黄叶布溪边渔归合浦牧宿烟汀陇畔歌吟桥头语笑头头显格外真机物物示西来祖意所以道溪声尽是广长舌山色无非清净身今日承周居士施法被设斋又请山僧举扬个事且道个事又作么生举扬以拂子打圆相云惊人巨浪曾经险称意鳌鱼钓得归。

　　上堂举庞公问马祖云不与万法为侣是什么人祖云待汝一口吸尽西江水即向汝道庞公大悟此则公案据山僧看来马祖答语不妨出格若不是庞老也大难承当今日在座若有问山僧不与万法为侣是什么人便向他道堂堂独露他若拟议连棒打出师顾左右下座。

　　元日上堂拈香祝圣毕师云出来也打不出来也打僧出礼拜师便打僧一喝师复打云且领这一顿乃云最初一句开口道着最初一步动脚踏着踏着也大地春回道着也从天降下直得龙楼鼓响凤阁钟鸣满朝文武贺尧年野老樵渔歌舜世干戈息而四海晏清税敛薄而民安物阜且道林下道人又作么生良久云但愿皇风成一片不知何处是封疆。

　　师五旬诞日上堂云脚跟才点地踏翻海刹三千鼻孔谩撩天已过浮生半百七颠八倒生缘自有来由竖四横三得处岂无凭据玲珑岩畔彻底掀翻片玉峰前和盘托出金刀剪不破彩笔画难成东西南北触处风流春夏秋冬全彰意气今日因斋自庆则且置只如世尊初生一句作么生道当时不遇韶阳老直至而今惑乱人喝一喝下座。

　　解制上堂僧问世尊拈花迦叶微笑意旨如何师云鼻孔郎当进云世尊不拈花迦叶不微笑又作么生师云川僧打铁鼓进云太平只许将军定不许将军见太平师云速退速退问把住也乾坤失色放行也七纵八横正当今日如何施设师云韩信临朝僧拟议师便打乃云有解有结宝志杖头悬剪尺无结无解黄牛角上挂军持一回趁出烟霞外又入江城访旧知到者里肩横楖栗任意江南江北浙东浙西龙儿凤子步瀛洲曲蟺虾蟆钻入草撑门拄户底何如选佛守清虚摸壁扶墙底一任诸方趣热闹阿呵呵好不好日暖花香风清月皎复举宗泰禅师在五祖多年未曾敢措一词一日祖升座顾左右云八十翁翁辊绣毬便下座宗便欣然出众云请和尚试辊看祖以手作打杖鼓势操蜀音唱绵州巴歌云豆子山打瓦鼓杨平山撒白雨白雨下取龙女织得绢二丈五一半属罗江一半属玄武宗闻举忽然大悟掩祖口曰只消唱到这里祖呵呵大笑而归师曰看也互祖父子虽然师资道合机教相投检点将来一个怜儿不觉丑一个家富小儿娇纵然悟去未免听事不真唤钟作瓮今日选佛设有个汉出来云请和尚亦试辊一辊看山僧便喝云莫来拦我毬门路他若拟议直与推倒悟去也不定。

　　上堂云理随事变何妨三藏四藏事得理融只消一句半句只这一句子包罗万有囊括十虚离相离名透声透色不妨于舌根未动已前早为诸人吐露了也如天普盖似地普擎似风普吹如日普照所以道一切甚深广大义如来一句能演说山僧今日借此一句为我思钦杜老居士花甲之辰惟愿食息无虞身心无染天门寿域伫看南极流辉日永椿庭仰听东华注算然虽如是犹是寻常之事若向这一句子下领会得去却与天地同根万物一体山僧更有一偈三祝遗风自古贤桂林花甲正秋然福同江海深犹艳寿等椿松老更妍雪藕香浮天上客冰桃熟奉地行仙山僧拈得无他事专为吾檀庆大年卓拄杖下座。

　　师诞日上堂云风和百鸟传新韵日暖梅花吐旧枝分明此物非他物显发当人向上机今分汝诸人特为山僧祝寿大似与虚空安耳朵且无下手处蚊子上铁牛亦无劄嘴处殊不知这个本命元辰从无始以来头出头没所饮母乳如大海水所脱身骨如毗富罗山改头换面百丑千状是汝诸人拟庆那个即是拈拄杖卓一卓云　突出个父母未生前底本来面目与汝诸人相见去也复打圆相云还见么从来鼻孔面门垂依旧眉毛横眼上下座。

　　王明甫居士施戒衣求寿祈嗣请上堂僧问古人道佛之一字吾不喜闻师打云道什么进云耳聋且止求之弗得舍之弗失又作么生师云却较些子进云即今声钟伐鼓四众临筵还是喜闻不喜闻师云穿过髑髅僧便喝师云莫乱喝僧又喝师连棒打出乃云佛之一字吾不喜闻穿过髑髅揭开脑门泥牛入海撞倒乾坤恍恍惚惚其中有精看看山僧将李老君一种妙圆为诸人拈向面前了也若能会得不妨超凡越圣耀古辉今先天地而不生后天地而不老不生不老万古常存皆从吾人自性中流露将来以此可以永寿以此可以祈嗣以此可以集福以此可以受戒以此可以报亲以此可以忏罪且道今日升座又作么生良久云祥麟瑞鹤从天降桃李花开正此时下座。

　　上堂云绵绵不露何处逢渠了了常知忘言得旨佛祖顶　上逴得便行衲僧脚跟下却难凑泊于此时也金风扇野黄叶飘林半湾溪月映清辉一带松烟笼翠色若向这里会得不妨言言见谛句句超宗头头廓本地风光物物示生前面目且道久故元俊薛公与王氏孺人毕竟在何处安身立命湘南潭北觅无踪竺土莲邦常自在下座。

　　开炉上堂僧问的的意觌面相逢请师速道师便打进云这一棒落在什么处师云痛处更加锥进云蒙师指出须弥眼一粒珠光照太虚师云且缓缓乃云诸法寂灭相戢玄机于未兆不可以言宣藏冥运于即化正当冰枯雪冷之时木落霜清之际君臣殿上密不通风宾主炉头高烧榾柮或圆机未悄古路难扬的旨匪详触途成滞且向冷灰中拨出爆豆自然动地惊天深潭底跃起潜龙不妨拿云握雾虽然如是此犹是诸方共有的作用未知选佛向上事在且道如何是选佛向上事刹竿头上翻觔斗一脚踏翻斗柄横复举雪峰烧火向闭却前后门高声大叫云救火救火玄沙将一片柴向窗棂中投入峰便开门师云看他父子举扬不传之妙临时用来恰好后来净慈林禅师颂曰高烧榾柮暖通身快活难禁一屋春不是谢郎来合火谁知门外有寒人选佛亦有一颂前后门窗扃不开炉烘暖火似春回兴高若不留题目争见玄沙满面灰喝一喝下座。

　　腊八日知浴玉镜见心二上座请上堂僧问人人具足个个圆成且道世尊今日明个恁么边事师云奴见婢殷勤进云看破了也师云看破个什么进云昨夜西风起今朝满面寒师云切忌违时失候问释迦老子睹明星悟道睹那一个星师举拂子云见么进云还有么师与蓦口一拂乃云咄哉老瞿昙真个不知有罪业降王宫逾城雪山走六载被饥寒苦屈真难受半夜着热忙通身细抖擞坐到冰枯雪冷时错自承当参至水穷山尽处剩得张口蓦睹一星儿向人便分剖撞着跛足师瞎棒劈脊搂丑丑谁知八十一原来是九九然今日释迦成道且置只如二上座为众竭力一句又作么生不受一翻寒彻骨怎得梅花喷鼻香。

　　(燕山诰封夫人关门伊氏率男茂盛玻尔坤楚蛮子
　　　施资在京师崇宁庵刻)

　　性空臻禅师语录卷第一
嘉兴大藏经　性空臻禅师语录


　　性空臻禅师语录卷第二

　　嗣法门人超晓超自等编

　　元旦上堂僧问旧岁不见旧新岁果然新且道佛法又作么生师竖拂子进云恁么坐断两头去也师云中间底聻僧便喝师云再喝看进云学人终不随人转师便打问经云舍一得万今朝檀信请说法得几所福师云施主常安乐进云若不申此问谁识法王机师云锦上更铺花乃云景运初开远近楼台呈瑞色鸿钧大转高低草木尽沾春千祥集百福臻且喜人人得意物物欢心柳眼舒青梅腮吐白东村王老醉扶归西舍牧童乘野兴恁么告报还当得新年头佛法也无良久云从来佛法无多子今日相逢意更浓卓拄杖下座。

　　解制上堂问止止不须说意旨如何师云我法妙难思进云如何是难思法师云止止不须说乃云选佛今朝解制究竟不为别事譬如西厍田翁本有一片田地三春不下深耕九秋何曾得济田家尚乃如斯佛法岂同儿戏勿论江北江南那管张三李四大道只在目前直下急着眼果能逴得便行你也不妨伶俐复呼大众云山僧记得在我密师翁会下得个末后句子索性与汝诸人说了有僧才出礼拜师便打下座。

　　观音圣诞韩元孚祈嗣请上堂今朝二月十九日观音家丑太狼藉示同凡类降人间普为群生作轨则十方诸佛笑掀眉八臂那吒同努目转天关掀地轴大地撮来一粒粟轻轻掷向玉峰前聊呈供养为庆祝玉麒麟金鸑鷟庭前对对相催促山僧真实为称扬不是等闲相诳惑今日分明举似君毕竟想来是何物遂举拂子云还见么观音菩萨来也在山僧拂子头上放光动地现身说法求男得男求女得女凡有所求悉皆满足便下座。

　　上堂三月初三好事多般溪桃喷火岸柳垂烟紫燕呢喃深谈实相鹧鸪相唤全露机关直得韶光遍野春色连天莫论山前山后休言城北城南三三两两寻青踏翠两两三三接踵摩肩渔翁掷钓牧子骑牵头头有准法法无偏刹竿头上煎　子三个猢狲夜簸钱且道山僧与么提唱还当得宗乘事也无分付诸人切忌向这里钻龟打瓦良久云参。

　　薛门孙氏请上堂僧问一喝分宾主照用一时只如未喝已前还有宾主也无师云不妨这里看如何是宾中主师云临崖看浒眼如何是主中宾师云堂前话岁寒如何是宾中宾师云千里问归程如何是主中主师云当堂踞似虎进云今朝宾主蒙师指留得三玄话再谈师云脑后舞金锤乃云才过三月三又是四月一日月急如梭光阴谁解惜世上罕逢百岁人荒郊多见少年冢大众可谓时不待人岁月无几须向威音那畔踏着本地风光父母未生前觑见本来面目所以灵云见桃花香严明击竹若依选佛检点将来总未知有向上事在且如何是向上事无文铁印向空抛折角泥牛连夜吼。

　　结制清宇刘将官请上堂问临期炉韝选佛重开四海英灵咸集此会且道结却布袋一句作么生道师震威一喝进云胡笳曲谁是知音师云声前荐取进云只如因斋庆赞又作么生师云大乱之后必有丰年进云古者道还丹一粒点铁成金未审金不博金底又且如何师云彼此丈夫进云可谓草木沾雨露瓦砾尽翻身师云好事大家知问昔日为花地今朝选佛场秪如佛又作么生选师云理长则就进云假如擎头戴角到来又作么生师云也须头破脑裂进云超群须是英灵汉敌胜还他狮子儿师云好与三十棒乃云霜飞雁渡黄叶飘林秋去冬来祖庭岁晚宾主句火焰炉头关捩子三条椽下鸿蒙未兆一灵之体本圆成文彩已彰三个柴头煨品字若是趣风禅客化城捕影游人忘归宝所怎似我清宇刘居士远赍香斋来此选佛欲明生死大事入众参寻个不思善不思恶那个是本来面目师遂高声唤云清宇居士士应诺师云更莫别求便下座。

　　李金陈三位居士请上堂问德山入门便棒是如何师云疑杀天下人进云临济入门便喝又且如何师云疑杀天下人进云一人行棒一人行喝还有优劣也无师云汝是门外汉乃云三人拉伴日同行选佛场中请法殷添得老僧成四个团圞正好话无生既是无生又如何话不见孔夫子云君子之道有三曰仁曰智曰勇又云三人同行必有我师焉择其善者而从之不善者而改之此是先圣一期方便开导后学山僧道脱或三人总善又如何择总不善又如何改若改择不得则先圣之言只成虚设山僧今日对众拈提为他分析不得则佛法亦无灵验何谓也诸人但看那能择能改的毕竟是什么良久云若向这里见得不妨与他古人同行同坐即凡即圣所以云世谛语言资生业等皆与实相不相违背还委悉么处处绿杨堪系马家家有路透长安便下座。

　　上堂僧问如何是第一玄师云午夜羚羊挂角天如何是第二玄师云空花结果甚团圞如何是第三玄师云眼里瞳人读梵言如何是第一要师云放出通天窍如何是第二要师云脑后放铁鹞如何是第三要师云有口终不道进云三玄三要蒙师指正法眼藏是如何师便打进云恁么则千峰势到岳边止万派声归海上消师云礼拜着乃云一言落草瓦砾生光尽令提纲黄金失色祖室因兹整肃家风赖以安宁宾主相逢投机格外冷灰豆爆寒谷烟生即物即心即人即境本无男女之分岂有僧俗之别所以道居一切时不起妄念于诸妄心亦不息灭住妄想境不加了知于无了知不辩真实且道毕竟如何委悉不离当处真常湛然觅则知君不可见下座。

　　腊八瑞轩俞居士送室人张氏剃度请上堂了生脱死须是向上英豪割爱辞亲还他女中杰士千人唤不回头一夫岂能夺志脱或高尚之流谩说杨州阊茸之[此/車]休夸越国若教梅花喷幽香只要一番寒彻骨所以释迦老子夜逾城金刀断发顿舍王宫深埋雪岭结草衣而遮体餐马麦以充肠寒尽春回理应时至且道慎终慎始一句又作么生事到许由须洗耳非千巢父莫怀疑卓拄杖下座。

　　上堂明明祖师意明明百草头觅时觅不得举著有来由所谓灵明独耀迥绝周遮体露无私即如如佛若恁么则声色随他显焕尘缘任尔敷扬森罗万象无非自己心光大地山河总是本源觉体到与么地则随缘放旷自在逍遥更有何事且道正当此时毕竟承谁恩力长安风月贯今昔那个男儿不丈夫卓拄杖下座。

　　师诞日上堂有物先天地无形本寂寥能为万象主不逐四时凋山僧今日借此古人一偈为吾祝寿何必蟠桃再献筹屋频添恒沙莫而难穷劫石磨而非尽譬如虚空体不迁变非大非小非方非圆非长非短非促非延且如何是山僧旧时底面目卓拄杖云唤醒庭前柏树子大家同吃赵州茶。

　　弥勒佛进院上堂拨转上头关从教慈氏下天宫打开破门户一任渠侬登宝殿彩布云间香焚鹿苑帆移古渡飘来一缕清风棹舞长江劈破千重碧浪山播地震海沸波腾须弥顶上击金钟选佛场中挝毒鼓高升曲亲大阐宗猷山城野店燕语莺啼麦陇荒郊渔歌牧咏人人喜色上眉端个个欢声同喝彩所以道佛身充满于法界普现一切群生前随缘赴感靡不周而恒处此菩提座今幸杨老居士古稀之岁装塑弥勒金像一尊送入本山供养以为奕世福田斋僧报答礼忏雪愆新业旧业曩劫业当下冰消佛恩祖恩父母恩一时酬毕山僧酌水献花略申祝庆且道培因植果一句又作么生莫教错过好因缘不必当来问弥勒下座。

　　大悲开光上堂过去正法明现前观自在眉间相好洞彻大千日月未足比其明乾坤莫能包其外刹刹圆融处处无碍寻声救苦只因别具慈悲应物随机若偿群生之债直使见者闻者生希有想助力施财同增福慧所以道心月孤圆光吞万象光非照境境亦非存光境俱忘复是何物遂左右顾视还会么良久喝一喝下座。

　　师住苏州常熟县维摩寺语录

　　康熙丁巳年受常熟合邑绅衿护法同本山监院请住维摩禅寺于二月初一日进院山门无量妙义百千法门门门有路今日山僧到来毕竟向那一门人喝一喝便入。

　　佛殿麻三斤干屎橛觌面相逢没得说遂展具礼拜韦驮七世童真三洲感应愿力洪深摧邪辅正法幢仗乎金汤丛林赖以安众山僧爇供瓣香莫负灵山遗命。

　　伽蓝山神土地护法伽蓝公心为众彼此无愆昔日灵山曾有嘱而今莫负老瞿昙。

　　维摩殿久向老毗耶有口常闭却今朝觌面时果然没得说说不说只恐时人犹会错。

　　方丈居此室行此令一任诸人来乞命脱或句下迟疑且看棒头作用。

　　当日檀护请上堂师至座前拈帖云此个护身符子且道从甚处得来诸人要知端的且听维那宣过宣帖毕指座云这个宝华王座不胜高峻从古至今几多人跻攀不上山僧今日到来幸值路头平坦不免举步去也便升拈香云此一瓣香根盘劫外叶覆阎浮爇向炉中专为祝延
今上圣寿无疆伏愿边邦宁静四海太平舜日与佛日齐辉尧风并祖风共扇此一瓣香大而无外贵不可及专为满朝文武合郡尊官本山檀护伏愿惟清惟白物阜民安常为法苑金汤永作国家柱石此一瓣香名不得状不得第二回拈出爇向炉中专为福严堂上先师费隐老和尚用酬法乳之恩敛衣就座维那白椎云法筵龙象众当观第一义师云若论第一义未白椎前百杂碎了也众中若有超方作者不妨出众相见僧问山不在高有仙则名水不在深有龙则灵时节因缘即不问光前绝后是如何师云人人瞻仰进云恁么则有星皆拱北无水不朝东师云阿谁无分进云非但闻名今日亲见师云快退快退居士问世尊未出世达磨未西来是何意旨师云且摸取鼻孔士云世尊已出世达磨已西来意旨如何师云瞒你不得士云即今世尊在什么处师便打士便喝师云犹自不肯士云龙生金凤子冲破碧琉璃师云不妨着力乃云当阳的旨今古同衢直示根源圣凡总摄头头显露真机物物全彰大用烟横古渡千株杨柳拂琴川月照幽溪万木乔松连虞岫飞蛾纱外伏虎林中残经未了数行破衲傍通一线桃源涧流水无声瀑布岩回风有韵遂举宝寿开堂三圣推出一僧宝寿便打三圣云恁么为人瞎却镇州一城人眼去在宝寿便下座此个公案若据山僧看来宝寿直截酬机三圣傍抛香饵美则美矣检点将来未免龙头蛇尾若是山僧即不然待他三圣推出一僧便问作么生若拟议则连棒打出不惟踞虎头亦且收虎尾白椎云谛观法王法法王法如是下座。

　　开炉上堂云千溪水冷万壑云寒西来大意处处无偏仰山推出枕子伤锋犯手杨岐抛个金圈平地波澜体之则易用之实难山僧不欲自知特为诸人敲唱一番要会临济宾主句端的只在火炉边悟须实悟参须实参切忌依俙仿佛打哄过残年终是受人瞒岂不见毕钵岩前迦叶唤阿难金襕外一声倒却刹竿又不见途路师僧问覆船几回落赚村翁手提起盐篮不道盐且道是个什么莫怪山僧无指示从来北斗面南看卓拄杖下座。

　　上堂举雪峰示众云世界阔一尺古镜阔一尺世界阔一丈古镜阔一丈玄沙指火炉云这个阔多少雪峰云如古镜阔师云看他雪峰父子虽然举唱足可观光若到选佛门下正好验过了打且道过在什么处诸人试检点看卓拄杖下座。

　　上堂今日事须今日了明朝事来且休论从来佛法无多子说道久长难得人七载辛勤只待太湖水满一心办道自然祖席风光一斗面三个蒸饼无人解吃将条篾束取肚皮犹自艰难只得满载归来和盘托出一任横吞竖咬也须饱足知恩何妨东倒西歪贵要檀那获福宾主句且话炉头关捩子敲开向上若遇恁么人举扬恁么事要明恁么事须是恁么人且道如何是恁么事十字街头醉翁子三家村里黑老婆。

　　保安请上堂佛法无人说虽慧莫能了古人曾有言李向赤边咬薰风匝地大彰祖意西来野水连天旷示本来面目梁头燕语陇上莺啼处处玄机尘尘奥旨若向这里会去不妨心病身病俱消新冤旧冤咸释其或未然不免再为葛藤一上今辰刘氏夫人捐资设供虔诵经章释往日之愆尤消即今之魔障神医拱手处诸病脱然攒蔟不得底一时庆快转崇为祥一句又作么生病魔脱尽心无虑福寿弥增乐永年。

　　为尼剃发请上堂云脱白披缁远世尘女中却有丈夫身樊笼打破超方外独许今朝烈性人金陵掀倒油糍贵得无心天龙不下笠子似乎有意末山不露全机临行通方一语看这队汉各据本怀各呈伎俩与法华会上龙女同一鼻孔出气忽然之间变成男子即往南方无垢世界成等正觉不胜快便若会得如此妙用方可自利利他即时解脱且道承谁恩力良久云千凿易开三峡水九车难挽丈夫心。

　　结制上堂今朝结制不必循他旧例掀翻划地为牢免得无绳自系权将炉韝安排收敛铁团在内从容炼得通红愤性一椎打碎无毛鹞过新罗脱壳蝉飞忉利撞动帝释金钟忽惊山腾海沸夜叉忙报韦天风伯急询土地人间何圣出头得恁神通游戏山僧忍俊不禁走向堂前觑　元来是几个方来禅和雍雍肃肃围炉醒醒的醒醒瞌睡的瞌睡只得向前高声一咄云报诸人须猛力莫把光阴自虚弃一回拶透上头关方见禅家多意气然虽如是不得动着动着直与一棒打折你腰莫怪老僧真实相为。

　　复举昔日天童密师翁开炉示众云大地浑如一个炉看来多是火柴头山僧信手轻挑拨只得翻身动地流今日山僧亦有一偈非与师翁斗胜只要见后代赓和有人三界无安火一炉毋论凡圣与铜头都来置向其中锻触着须教冷汗流。

　　上堂一朝法席千古规模法幢建立在乎得人得人则事事俱兴失人则般般皆废譬如冲霄俊鹘凭两翼以齐飞越辙良牛假双轮而共举左辅右弼挈领提纲举一明三上呼下应阳春曲唱还他格外知音妙舞台前果是作家手脚所以道等闲伸出调羹手拨转如来正法轮况我宗家风宾中有主主中有宾宾主同时了无前后且道主中主又作么生竖拂云天上无双日人间只一人。

　　复举五祖演示众云二三百石麦四五百担稻好个休粮方耆婆不得妙后来千岩长云五祖恁么道只是个有钱常住千岩则不然米不蓄一粒菜不种一茎任他来往者吃得饱膨脝今日山僧看他二古人一个嫌贫爱富一个嫌富爱贫总未在选佛则不然饭炊铁钉糁菜煮木头皮吃则随君吃不吃任东西下座。

　　开炉上堂没来由没来由年荒岁歉要开炉库中尚且无柴炭怎得顽铜动地流金刚圈栗棘毬抛来掷去自优游忽然辊在稠人里撞着冤家定打头昔日雪峰云三世诸佛在火焰上转大法轮用来太险云门云火焰与三世诸佛说法三世诸佛立地听权为宾主应庵祖云三世诸佛与火焰说法火焰烧杀三世诸佛福无双至祸不单行看他三个古人热焰处各呈伎俩总不如维摩院里虽无柴炭火冷烟消只教诸人着些精彩向冷灰里深深一拨忽拨出一粒火星自然辉天鉴地敢问诸人还见这一星火么遂倒竖拂子吹两吹喝一喝下座。

　　师诞日众檀护请上堂僧问寿量法座高升缁素腾欢请师垂示师云垂示已竟进云作么生会师劈头一棒进云无影树栽人不见开花结果自馨香师云穿却汝鼻孔乃云铁牛生子露柱怀胎岭梅发笑报道春回牧童把盏献赵老茶石女擎杯进曹山酒吹无孔笛弹没弦琴唱演祖巴歌奏韶阳雪曲然后抛杨岐栗棘辊雪峰木毬会洞山五位君臣设临济四员宾主三三两两肃肃雍雍权借古人公案与吾庆寿不惟寿吾而亦寿一切人又何消雪藕冰桃添筹海屋山僧不免合掌云多谢卓拄杖下座。

　　(燕山诰封夫人关门伊氏率男茂盛玻尔坤楚蛮子
　　　施赀在京师崇宁庵刻)

　　性空臻禅师语录卷第二
嘉兴大藏经　性空臻禅师语录


　　性空臻禅师语录卷第三

　　嗣法门人超晓超自等编

　　小参

　　固山李护法为观音菩萨安座请小参卓拄杖云过去正法明现前观自在狭路蓦相逢两彩同一赛且道赛个什么无量神通百千三昧处处圆通尘尘无碍应以佛身得度者即现佛身而为说法应以天大将军宰官妇女身得度者即现天大将军宰官妇女身而为说法现其身也紫竹林中一茎两茎全体露说其法也普陀岩畔千泓万派尽潮音如是则应物应机彰其声色此土他方随心显化开临济三玄戈甲法社金汤展洞山五位君臣王家玉柱直教人人颂德个个知仁远近向风咸归大化且道特请山僧为观音安座一句又作么生随缘赴感靡不周而恒处此菩提座。

　　冬至小参僧问群阴剥尽则且止如何是一阳复生师指灯云汝还见此灯光么进云只如混沌未开黑白未分这着落在什么处师震威一喝进云一气不来含有象万灵何处谢无私师云犹是春行冬令乃云群阴息一阳生小人退君子升日暖花开早风和气象明都言此日为冬至谁识今朝是小春。

　　除夕小参僧问推车撞壁必思转身腊月三十日到来拈头作尾一句是如何师云腊尽始知春进云恁么则森罗尽唱无生曲万象齐歌道泰时师云也须解听始得僧一喝师便打乃云小参之说古人之垂训列祖之家教也只为他剃却光头莽莽荡荡无惭无愧打闲过日虚消檀施不知生死为大事故先圣曲垂方便将生死二字说个喻子譬如腊月三十到来如落汤螃蟹一时做手脚不便若是英灵特达之士听得与么说话将平生保惜一齐放下直下如须弥山相似世念摇他不动声色岂可▆笼果得如此行持久久自然悟去复举北禅分岁云云看他北禅父子一拶一捺足可观光未免傍观者哂今夜选佛虽然淡薄亦要应个时节只要一片陈年生姜分付侍者细切浓煎与诸人分岁若解饮啜不妨通神明去秽恶却风寒健脾胃且道选佛与北禅是同是别良久云山僧还有个粗颂不妨与诸人说出颂曰北禅分岁解耕牛皮角输他官吏收若不为伊重覆却几乎冻裂秃光头。

　　小参时值清明忽雨忽晴家家祭扫处处悲声纸钱半陌哭断儿女之肠荒土一堆埋尽英雄之骨红轮毕竟沉西去谩说灵魂往那方今辰孝女为久故严慈设斋供众请我举扬山僧只得向第二义门曲垂方便游蜂捕蕊拨开向上机关春鸟啼枝唤出衲僧巴鼻若向这里会得不妨四恩总报三有齐资曩劫冤亲一时解脱复举六祖谓寺主曰吾欲往新州宜速理舟楫寺主云和尚去早晚归祖曰叶落归根来时无口师云大小祖师答话虽是奇特若以正眼看来不唯无口亦且无鼻孔大众再听一颂曰来时无口须弥倒走海底泥牛作狮子吼。

　　起七小参释迦已过去弥勒犹未来中间一片地空阔净无埃汝诸人都从这片地上行住坐卧吃饭穿衣只是不曾踏着若踏着则瑞草灵苗不待春而自发名花异果何须培而后生便与三世诸佛同一境界历代祖师同一受用其或未然有寒暑兮促君寿有鬼神兮妒君福遂以拄杖打退归方丈。

　　除夕小参大尽三十日小尽二十九此事甚分明诸人还信否苏州有常州有九曲衡口竹米筛三家放里木碓臼年来各有好工夫亦解人前夸好手露柱立灯笼走砖头瓦块翻觔斗狸奴白牯唱巴歌笤帚粪箕皆点首且道新旧交加一句又作么生才言残腊去又是报春来。

　　晚参僧礼拜起欲问话师拦胸把住云你这偷牛贼僧云诺师云牛在什么处僧拟议师托开云觅贼不见贼寻牛不见牛三条椽子下坐得冷湫湫。

　　晚参师抛下拄杖云直下是直下是众无语侍者拟取杖师拈起便打。

　　示众

　　举昔日韶国师会下有小寿禅师随众作务偶见一束柴堕地忽然大悟说偈曰扑落非他物纵横不是尘山河及大地全露法王身师云且道非他物是什么物遂举拄杖击香几云莫不是这个么汝等诸人眼孔耳孔总被山僧拄杖子穿却了也其中还有不被穿者么试出来道看遂撺下拄杖云不见道逐物为下却物为上复收拄杖归方丈。

　　示众炉韝弘开钳锤大展一堂暖气如春贵在人人事办直向长连床上硬竖脊梁眉毛厮结内不放出外不放入不思善不思恶正恁么时一觑觑破蓦地翻身打个觔斗方许与山僧拄杖子相见。

　　示众即物推无非见离物推无是见不即不离见归何所此是教家之义且道祖师门下又作么生蓦抛拄杖云道道一僧下语云满口道不出有僧释龙云唤作一物则不中师云唤什么作龙僧一喝师哂之又一僧云不识不识师云不识个什么僧抚掌三下师云犹在声色里作活计遂竖起拄杖云如人以表表为中时东看则西南观成北拟议思量不识不识便起。

　　示众僧问临济吃黄檗三顿痛棒且道是赏耶是罚耶师云婆心太切僧礼拜师劈脊便打又一僧礼拜师连打三棒僧云多谢和尚师便归方丈。

　　示众古人道直下是直下是直下是个什么僧一喝师云你只记得一喝僧无语师云是张三是李四众不语师云人行只运脚鸟飞须动翅众无语师云山僧这里亦是棒打石人头嚗嚗论实事遂一齐打散。

　　示众因僧问女子出定公案师云听取一颂官不容针私通车马带累平人钻龟打瓦。

　　起七示众修禅习定静沉死水色见声求茫茫业识两头坐断万里崖州直饶总不恁么也是梦里醒醒诸人直须向万仞峰头扑灭孤灯处道将一句来却许与山僧相见且道孤灯扑灭是如何僧云遍界光辉又僧云遍界不曾藏师云汝向甚处着眼一僧横趋而过师便打僧拟进语师震威一喝云还有道得者么众无语师以拄杖打退归方丈。

　　示众德山云今夜不答话未必心头似口头问话者三十棒瞒神吓鬼有僧便礼拜刺脑入胶盆山便打不得放过僧云某甲话也未问为甚打某甲不识好恶山云你是那里人审其来历僧云新罗人一款成招山云未跨船舷好与三十棒可谓踞虎头收虎尾此则公案据山僧看来德山虽有偷天换日之手检点将来不无渗漏当时山僧若在只消咳嗽一声他若问作么山僧便道看破了也拂袖便出直教德山老汉倒疑三十年且道看破个什么僧便喝师直打出堂。

　　示众举僧问赵州如何是不错路州云识心见性是不错路师云且道性作么生见心又作么生识适才有僧问心不在内不在外不在中间毕竟在什么处师垂下一足云会么僧云不会师云向红炉点雪僧礼拜师云诸仁者若识得红炉点雪便可见得自性其或未然莫道不疑好。

　　示众僧问古人道一回入草去蓦鼻拽将来未审点头在什么处师便打进云只如不落阶级又如何履践师于地上一划云向这里会取进云某甲终不与么师云汝作么生进云但见皇风成一片不知何处是封疆师云收。

　　示众古人道一人所在也须到闻名不如见面半人所在也须到见面不如闻名还有见面者么有疑请问僧问不与万法为侣者是什么人师直与拦胸一椎僧云某甲不与么道师云作么生僧云两镜相照万象森然师云阇黎被他换却眼睛僧归位师云适来这僧未具眼在何故聻两镜相照犹有光在万象森然犹有境在光境未忘见地不脱如何了得生死若是超生脱死真实道流直须向十字街头识得天子百草头上荐取老僧始得。

　　示众海底剔金灯虚空钉木橛打倒须弥山石人惊吐舌此四句中有纵有夺有杀有活若人会得一生参学事毕。

　　除夕示众春腊交加处寒温欲解时山藤驱疫去野火照田归柳眼藏金线梅腮吐玉蕊竹声催渐晓幽鸟尽啼枝。

　　示众诸仁者选佛这里结制无别奇言妙语与汝诸人商量亦勿论岁月丰俭只要知时识候白米八分一斗干柴三钱一担柴米贵贱且置只如云门干屎橛洞山麻三斤青州七斤衫南泉二不是又作么生山僧三十年前一一从头摸过直到汾阳莫妄想处方才歇手后来到佛果园中随众阅藏蓦忽掀着古人示众语云人人自有光明在看时不见暗昏昏如何自己光明僧堂厨库佛殿山门忽然拶破疑团不胜快活自此悟得山河大地草木丛林风动尘起云腾鸟飞无不是自己光明三世诸佛亦从此光明中成等正觉说法度生历代祖师亦从此光明中悟彻心源入尘垂手且道即今诸人还见自己光明么试道看后堂云家家门前火把子师便起身。

　　因天寒示众衲寒帘外雨花落树边风昨日人刚得今朝事不同且问大众如何是不同底事僧云昨日晴今朝雨师云不晴不雨是如何进云三日后看取师哂之复举真净文禅师示众云昨日风气暖今朝天色寒乾坤共着力衲子眼皮宽文琇禅师拈云恁么说话祖师欠悟在昨日风气暖今朝天色寒休于地上走收足上蒲团师云真净着力琇老收足总未知寒暖在选佛即不然昨日风气暖今朝天色寒无柴烘暖火闭目负春暄且道与他二老是同是别良久云三段不同收归上科。

　　因雪示众举古云雪覆千山因甚孤峰不白众下语不契师复示一偈云谁折阎浮树一丫霏霏拂拂遍天涯打穿云面三千界撒下虚空六出花琼女楼前抛玉屑金仙地上布银沙倚筇独立孤峰望顷刻山河别是家且道别是那个家良久云三祖道底。

　　师落堂僧礼拜师云作么生僧云寒风飒飒黄叶飘飘学人有一句子呈似和尚且道是那一句子师云问的恰好进云要明生死须透牢关内不放出外不放入正当恁么时那里是他安身立命处师以拄杖拦胸一拄进云大事已明则不问大事未明恰好师云阇黎若不问老僧几乎忘却僧一喝师云喝后如何僧云礼拜和尚去也师打云也不得放过又僧出礼拜师便起身归方丈。

　　机缘

　　一日座主参问教道若能转物即同如来意旨如何师掀饭床云会么主云桌子师云须知老僧好手。

　　僧送金刚演与师师遂举起问云三心不可得此从何来僧云水涨船高师云船在什么处僧无语复问知客汝代一转语看客云和尚老老大大话头也不议师打云真个不识话头僧便出师以拄杖背上一擉云元来是只烂船僧又无语。

　　师一日见僧从方丈前过师唤云阇黎僧回头师云是什么僧无语师云可怜生。

　　佛成道日问众云教中道一人发真归元十方世界悉皆消殒今日释迦老子成道为什么山河大地宛然如故众无对遂以一偈示之值木盲龟得意时是谁无事到忘机纵教四海波涛静浪撼须弥总不知问僧本分事如何僧云没有师云怎得到这里僧无语师连棒赶出。

　　有庵主在安隐坐七有省师云你在安隐有得意处何不举似老僧主云今日特来见和尚师云你将什么见主拟议师便喝出。

　　师置一木剑安在床头僧见问好一口剑只恐和尚不会用师云用则会用遇者只恐不知利害僧无语师云这死汉。

　　龙池山有僧被虎伤有僧问既是狮子儿为甚被虎咬师云拶僧茫然。

　　师有偈化席僧拈偈问曰百丈当年卷却玉峰今日重铺百丈既然卷却玉峰因甚重铺师云只为汝瞌睡未醒。

　　师问僧号什么僧云独醒师云醒个什么僧云适来亲见和尚师云老僧不在明白里见个什么僧云将谓不是和尚师一喝僧亦喝师便打。

　　僧问如何是一条白练去师云看脚下进云九峰道坐脱立亡则不无先师意旨未梦见在意旨如何师云临井推人却是好手进云恁么则一堂风冷淡千古意分明师云如何是分明底意进云所供是实师云也少你这一棒不得便打。

　　僧问如何是父母未生前本来面目师云脑后见腮进云学人不会师云眉分八字进云某甲不恁么师云你又作么生僧一喝师以拄杖擉退云真个无鼻孔汉。

　　僧问若人识得心大地无寸土意旨如何师云如何是你的心僧云不会师云脚跟下荐取。

　　居士问选佛场盖于天下弟子来还容得否师云容得士云一物不将来是如何师蓦与一推云前言何在士云如何是去底人师云蓦直走士云如何是来底人师云在这里士云如何是不来不去底人师便喝士亦喝师打云相随来也。

　　僧问古人一闻千悟今人日日闻为甚不悟师云妄想作么进云问一答十问十答百因甚又道未在师云杀人刀活人剑进云看破了也师云作么生看破僧便喝师劈脊一棒。

　　本邑县令王公请师祈雨师云昔日刘宜翁请晦堂禅师祈雨问雨从何来堂云从汝问处来翁恍然有所得礼拜而退走数步堂唤云刘公翁应诺堂云从何来翁无语今请护法代一转语王公亦无语师以手打此○相云总不离这里公又无语有来禅客代云舌头不出口师急索云那个是你舌头僧拟议师劈头一棒云终日说话舌头也不知。

　　僧送拄杖师云古人道你有拄杖子与你拄杖子你无拄杖子夺却你拄杖子意旨如何僧云学人送与和尚师云恁么却被山僧夺却了也僧拟议师大笑师垂问既是清净比丘因甚不守毗尼西堂云内外一如师云有触犯无触犯堂便喝师云老僧被汝一喝堂云请和尚代一转语看师云老僧却不恁么复问云当时有僧叩雪峰门求开示雪峰便勇身云是什么汝诸人又作么生会西堂便向前展两手云是什么师云也只如此。

　　僧参师问云巢知风穴知雨虾蟆跳入油瓮里意旨如何僧云即今礼拜和尚师云莫是阇黎见处么僧拟议师便喝僧坐吃茶次又问大梅问即心是佛便向这里住阇黎向甚处住僧笑师云只得一笑。

　　僧问悬羊头卖狗肉意旨如何师云看破不值分文进云衲僧本分事如何师云老僧无气力答汝。

　　崇宁来参师举佛鉴佛眼佛果一日相谓曰老和尚只是干爆爆地说心说性不得因请益五祖佛身无为不堕诸数祖曰譬如清净摩尼宝珠映于五色五色是数摩尼是佛身圆悟谓二老曰他大段会说宁曰设有人请益和尚将何法指示师曰摩尼珠宁曰有摩尼珠则指示无摩尼珠将什么指示师曰再举喻之不齐宁曰和尚又非座主师曰伊道看宁作掌势师微笑。

　　崇宁请师斋宁曰某甲阅庞居士录中士听座主讲金刚经无我相无人相无众生相无寿者相士问座主既是无我无人谁讲谁听座主无语唐至清无人与座主代语请和尚代一转语师曰恁么说宁曰不然师曰汝道看宁曰待居士问无我无人谁讲谁听但曰近前来即向汝道师连点头宁礼拜。

　　僧参师问那里来僧云银山来师云可得多少银么僧进前云和尚还识这个银么师云是什么银僧拟议师便打云几乎入火重烹炼到了终归是假银。

　　师问崇宁道个本分句来宁云和尚就不本分师便喝宁作踱势师云太粗卤宁云到这里说什么粗道什么细师便归方丈。

　　僧问门里出身易身里出门难如何身里出门底人师云推不出拽不入僧云不会师云出。

　　僧参师问那里来僧云南京来师云灵骨寺哑钟还鸣么僧云不曾见师云恁么则不从南京来僧拟议师便喝僧礼拜师云还听得鸣么僧云谢师指示师云指示个什么僧拟进语师连棒打出。

　　(燕山诰封夫人关门伊氏率男茂盛玻尔坤楚蛮子
　　　施赀在京师崇宁庵刻)

　　燕山信官孙国璧率男孙(鋐鉴)施资送板入藏

　　性空臻禅师语录卷第三
嘉兴大藏经　性空臻禅师语录


　　性空臻禅师语录卷第四

　　嗣法门人超晓超自等编

　　拈颂

　　世尊拈花迦叶微笑。

　　拈世尊将虾钓鳖头陀见饵忘钩却被百万人天当面看破且道如何是他看破处面皱只因陪笑得背驼将谓鞠躬多。

　　颂一花拈出露全机说向瞿昙少弄奇却被傍观亲看破微微冷笑到今时。

　　世尊升座大众集定文殊白椎云谛观法王法法王法如是世尊便下座。

　　拈你看这两个汉大似合拍唱胡笳虽然曲调分明只恐知音者少。

　　颂明月台前照未休渔翁樵父两绸缪谁知此处无鱼钓收拾丝纶别下钩。

　　五通仙人问世尊有六通我有五通如何是那一通佛召五通仙人仙人应诺佛云那一通汝问我。

　　拈仙人虽然应得不差若是那一通决定不知落处在。

　　颂五陵公子探春惯深入华藂似梦同不识庐山真面目只因身在此山中。

　　文殊三处度夏迦叶欲白椎摈出乃见百千万亿文殊迦叶尽其神力椎不能举世尊遂问迦叶你拟摈那个文殊迦叶无对。

　　拈文殊随处风流大似私通车马迦叶看孔着楔由来官不容针检点将来总被老瞿昙热瞒了也山僧若见他道汝摈那个文殊便与劈面一椎只教瞿昙通身手眼回避不及。

　　颂堪笑灵山老释迦规绳不整乱如麻引他无限痴男女流水桥边看落花。

　　世尊涅槃会上摩胸告众曰汝等善观吾紫磨金色之身瞻仰取足勿令后悔若谓吾灭度非吾弟子谓吾不灭度亦非吾弟子。

　　拈释迦老子向来说心说性处分事分理今日临末稍头只得动静双融生死不二大似猢狲入布袋伎俩已尽虽然如是个中能有几人向摩胸处着眼。

　　颂人之将死其言善鸟若亡时声更哀个里是谁知手脚都卢好与一坑埋。

　　宾头卢尊者赴阿育王宫大会王行香次作礼问曰承闻尊者亲见佛来是否者以手策起眉毛曰会么王曰不会者曰阿耨达池龙王请佛斋是时吾亦预其数。

　　拈尊者大似因斋庆赞将佛三十二相八十种好一时揭露了也当时育王若是个汉待他策起眉毛便云丑直教尊者双眉落地。

　　颂赶供逻斋老古锥眉毛尖上挂须弥当时策起虽奇特打失将何盖面皮。

　　女子出定诸佛各还本处唯一女子近佛而坐入于三昧文殊白佛曰如何此女得近佛坐佛告文殊汝自觉此女定出问之文殊托至梵天尽其神力而不能出世尊云下方有罔明菩萨能出此女人定须臾罔明大士从地涌出作礼世尊世尊敕罔明出罔明却至女子前鸣指一下女子于是从定而出。

　　拈灵山这伙贼汉弄尽精魂逞尽伎俩大似证龟成鳖到底难瞒明眼不得何故不见道僧投寺里宿贼打不防家。

　　颂桃花绽菊花绽各自知时有方便古今多少赏春人不识东君空觌面。

　　池州甘贽行者一日入南泉设粥仍请南泉念诵泉乃白椎曰请大众为狸奴白牯念摩诃般若波罗蜜甘拂袖便出泉粥后问典座行者在甚处座曰当时便去也泉便打破锅子。

　　拈甘贽行肃兵之令南泉施定乱之谋若据正眼观来二俱失利。

　　颂放去收来太险生作家用处岂留情谩云相识满天下真个知心有几人。

　　南泉一日东西两堂争猫儿南泉见遂提起猫云道得即不斩众无对泉斩却猫儿为两段泉复举前话问赵州州便脱草鞋于头上戴出泉云子若在恰救得猫儿。

　　拈南泉老汉大似勾司卖卜直向堂前东卜西卜求个买兆底鬼也无却向草鞋头上打秋千。

　　颂全提正令兮日月齐昏神嚎鬼哭兮地裂天崩三军惊骇兮魂消胆落一箭解围兮射戟辕门。

　　临济曰第一句荐得堪与佛祖为师第二句荐得堪与人天为师第三句荐得自救不了。

　　拈老大临济作如此见解提持向上惑乱天下人未有了日在惜乎当时一众无人若下得三个错字管教老汉目瞪口哑。

　　颂裂一作三金圈栗棘掷下令人吞吐不得当时若有傍观者踢杀当年白拈贼。

　　僧问卖盐翁覆船路向什么处去翁放下盐担良久僧又问翁曰你患聋那僧曰你向我道什么翁曰向汝道覆船路僧曰翁莫会禅么翁曰莫道会禅佛法也会尽僧曰你试说看翁便挑起盐担僧曰难翁曰你唤这个作什么僧曰盐翁曰有什么交涉僧曰你唤作什么翁曰不可更向你道是盐。

　　拈这个盐翁虽是通身手眼看来犹在半途这僧未有主宰只是随他搂搜有甚用处若是山僧待他良久便一把扭住叫地方你看这贩私盐贼汉未曾领官票在他若拟议蓦拓开云看破了也便走敢保这汉肩挑不上。

　　颂途路相逢问覆船盐翁步步为周全师僧若是巡盐手把住还应索票钱。

　　临济上堂两堂首座相见同时下喝僧问济还有宾主也无济曰宾主历然济复召众曰要会临济宾主句问取堂中二首座。

　　拈二首座虽然啐啄同时箭锋相拄若不得这僧为伊发扬怎见得宾主历然且作么生是宾主历然底句天共白云晓水和明月流。

　　颂明暗何曾合得伊主宾端的在临时羚羊挂角高枝上痴犬寻踪绕树驰。

　　赵州因南泉曰今时人须向异类中行始得。

　　拈王老师大似怜儿不觉丑被赵州一拶直得四棱着地叵耐这汉犹是不肯放过近前踏倒不胜快便犹向涅槃堂里伸怨叫屈殊不知得便宜处失便宜若有人问山僧如何是异类只向伊道擎头戴角拖犁拽耙且道与南泉是同是别。

　　颂王老亲从异类行明明羞耻不瞒人若无如是超方作未免随他受苦辛。

　　临济因黄檗普请随后行檗回头见济空手乃问钁在何处济曰有一人将去了也檗曰近前来与汝商量个事济便近前檗竖起钁曰只这个天下人提掇不起济就手掣得竖起曰为甚却在某甲手里檗曰今日自有人普请便回。

　　拈黄檗虽然老将未免懡　而归山僧若见他道为甚却在某甲手里但道老僧今日失利且道把柄在阿谁手里。

　　颂撩钩搭索能多事夺角冲开艺更便不是子强欺父弱只因活计钁头边。

　　僧问云门云一口吞尽时如何门云我在你肚里僧曰和尚为什么在学人肚里门曰还我话头来。

　　拈这僧莽卤一担云门偷心十分用个倒身之计将这僧三膲六腑生熟二脏尽情搬出自己却顿在里许未免令人好笑这僧若是选佛但云多谢和尚供养。

　　颂问得似奇答得恰好卤莽禅和自生懊恼作家到底不作家到底作家屙出了。

　　官人问赵州还入地狱否州云老僧末上入官人曰大善知识为什么入地狱州云我若不入阿谁教化汝。

　　拈赵州老贼舍得自己赢得他人则不无怎奈浑身泥水。

　　颂雷门挝布鼓日下弄萤光一个浑身倒羞惭何处藏。

　　僧问兴化四面八方来时如何师曰打中间底僧便礼拜师曰昨日赴个村斋途中遇一阵卒风暴雨却向古庙里躲避得过。

　　拈这僧雷声浩大雨点全无兴化善辩来风只消一点虽然如是敲磕将来也是急水下篙未免气急杀人若问山僧四面八方来时如何便与劈头一棒何故聻不见道口是祸门。

　　颂八面来时风势险当阳一点定山河若无韩信张良策谩向辕门唱楚歌。

　　僧问曹山世间何物最贵山曰死猫头最贵僧问为甚死猫头最贵山曰无人着价。

　　拈曹山答话奇特本色未见若是正眼看来未免在贵贱里折倒众中若有英特之士出来问山僧不属贵贱一句又作么生但向伊道杖头短拄三竿日衣带长牵一线风。

　　颂世上何物最贵曹山答死猫头可惜无人着价只堪塞壑填沟。

　　僧问云门从上来事请师提纲门云朝看东南暮看西北僧曰便恁么去时如何门曰东家点灯西家暗坐。

　　拈云门大师眼光烁破四天下则不无若是提纲从上来事未免指东画西。

　　颂暗里抛金锁明中掷玉钩赚他门外客坐得冷湫湫。

　　赵州到一庵主处问有么有么主竖起拳头州曰水浅不是泊船处便行州又到一庵主处问有么有么主亦竖起拳头州曰能纵能夺能杀能活便作礼。

　　拈赵州年老只管逢人卖嘴不顾舌头拖地。

　　颂断头船子泛江心犹把丝纶钓晚昏无孔笛吹惊两岸短长格调舌头分。

　　兴化谓克宾维那曰汝不久为唱道之师宾曰不入这保社化曰会了不入不会了不入宾曰总不与么化便打曰克宾维那法战不胜罚钱五贯设饡饭一堂次日化自白椎曰克宾维那法战不胜不得吃饭即便出院。

　　拈尽道克宾失钱遭罪有理难伸殊不知重赏之下必有勇夫敢问诸人还知兴化老人作用处么良久云不入惊人浪难得称意鱼。

　　颂一不做二不休不是冤家不聚头打了罚钱趁出院不风流处转风流。

　　慈明禅师冬日榜示僧堂作此字其下注云若人识得不离四威仪中有首座见之谓曰和尚今日放参师闻而笑之。

　　拈慈明老人无端将三百六十骨节八万四千毛孔并祖翁一片田地四至分明总书一契自己复签花押卖与诸人惜乎不遇受主若不得首座为伊作个中正管取至今日炙风吹。

　　颂家门清吉无妖怪何用高悬白泽图捏个拳头作枕卧诸人切莫妄分疏。

　　殃崛摩罗出家为沙门因持钵入城至一长者家值其妇产难子母未分长者云瞿昙弟子汝为至圣有何法能免产难殃崛曰我乍入道未知此法当去问佛却来相报遽返白佛具陈上事佛告曰汝速去说我自从贤圣法来未曾杀生殃崛往告其妇人闻之当时分娩母子平安。

　　拈瞿昙因风吹火用力不多尊者走得脚酸只是传言送语看这妇女大似客遇穷途正在苦恼之乡忽得家信一到不觉腰包落地通身庆快呵呵且道这一笑落在那个分上若人道得分明方许救得产难。

　　颂唠叨个瞿昙无生旨谩宣纵然能救得终是老婆禅。

　　昔有古德一日不赴堂侍者请赴堂德曰我今日在庄上吃油糍饱也者曰和尚不曾出入德曰汝去问庄主者方出门忽见庄主来谢和尚到庄。

　　拈融通定力出入由渠等闲一动一静纵神物都不能测虽然如是检点将来犹是鬼家活计当时若遇山僧正好验过了打何故聻老老大大因甚出入不明。

　　颂古德家贫贼计生明修暗渡骗人精当时下得三椎鼓千载难逃背食名。

　　僧与疏山造寿塔毕白师师曰将多少钱与匠人僧曰一切在和尚师曰为将三文钱与匠人为将两文钱与匠人为将一文钱与匠人若道得与吾亲造寿塔来僧无语后僧举似大岭庵闲和尚(即罗山也)岭曰还有人道得么僧曰未有人道得岭曰汝归与疏山道若将三文钱与匠人和尚此生决定不得塔若将两文钱与匠人和尚与匠人共出一只手若将一文钱与匠人累他匠人须眉堕落僧回如教而说师具威仪望大岭作礼叹曰将谓无人大岭有古佛放光射到此间虽然如是也是腊月莲花大岭后闻此语曰我恁么道早是龟毛长三尺。

　　拈疏山寿塔虽奇若不得这僧为伊开址罗山为伊合尖几成虚设。

　　颂疏山老太奸顽塔告工完钱未完碎碎零零敲复打可怜主事被伊瞒休叵耐有傍观千里同风彻夜寒三更二点多相似一盏清灯好自看。

　　百丈每上堂有一老人随众听法一日众退唯老人不去师问汝是何人老人曰某非人也于过去迦叶佛时曾住此山因学人问大修行人还落因果也无某对云不落因果遂五百生堕野狐身今请和尚代一转语贵脱野狐身师曰汝问老人曰大修行人还落因果也无师曰不昧因果老人于言下大悟作礼曰某已脱野狐身住在山后敢乞依亡僧津送师令维那白椎告众食后送亡僧大众聚议一众皆疑涅槃堂又无病人何故如此食后师领众至山后岩下以杖挑出一死野狐乃依法火葬。

　　拈大凡修行人贵乎命根断疑情破若命根不断疑情不破未免打在八识区字头出头没所以百丈老人特为后学初机作个样子直教一言之下顿脱狐疑且不昧因果果脱得野狐身么速道速道。

　　颂不落何深不昧幽两重公案一机酬毫厘差处天悬隔说与禅流莫妄求。

　　昔有婆子供养一庵主经二十年常令一二八女子送饭给侍一日令女子抱定曰正恁么时如何主曰枯木倚寒岩三冬无暖气女子举似婆婆曰我二十年只供养得个俗汉遂遣出烧却庵。

　　拈婆子探竿在手抛香饵以钓鲸鳌者僧以露网之鱼见丝纶而疾回避纵饶寒岩发焰犹不能使伊暖气相接如此担板怎得不受人之惑当时若见恁么道便与拦胸托开云人来也他若回头连棒打出管教者婆闻得立地放尿。

　　颂良夜星明直下垂细鳞巨口谩相疑清香岂是寻常饵好段因缘却负伊。

　　雪峰搬柴次乃于洞山面前抛下一束山曰重多少峰曰尽大地人提不起山曰争得到这里峰无语。

　　拈雪峰逢人弄嘴伎死穷途洞山诘问来由言中有向若作雪峰待他问争得到此便自指胸曰全承渠力管教洞山赞叹不及。

　　颂尽大地人提不起问伊争得到者里可怜雪老似痴呆有理难申骨都嘴。

　　僧问马大师离四句绝百非请师指示某甲西来意师曰我今日劳倦不能为汝说问取智藏去僧问西堂堂云何不问和尚僧云和尚教来问堂云我今日头痛不能为汝说问取海兄去僧又问百丈丈云我到这里却不会僧却回举似大师师曰藏头白海头黑。

　　颂马师父子弄泥团丢去抛来总一般四句百非推却了者僧当面受伊瞒。

　　赵州在东司见远侍者过蓦召文远远应诺州曰东司上不可与汝说佛法。

　　颂送屙放尿处佛法许谁知堪嗟赵州老龌龊满肚皮。

　　(燕山诰封夫人关门伊氏率男茂盛玻尔坤楚蛮子
　　　施赀在京师崇宁庵刻)

　　性空臻禅师语录卷第四
嘉兴大藏经　性空臻禅师语录


　　性空臻禅师语录卷第五

　　嗣法门人超晓超自等编

　　拈颂

　　举德山托钵公案罢复云从上千七百则葛藤其中淆讹者无出于此但诸方拈弄者甚多间有一二尊宿也只是依俙仿佛盖过便休今日山僧不惜眉毛与诸人拈弄一上也要诸方检点德山托钵向法堂前过拟钓狞龙澄巨浸雪峰道这老汉钟未鸣鼓未响托钵向什么处去却嗟蛙步　泥沙山便低头归方丈一般清意味料得少人知峰语岩头头云德山老汉未会末后句在瞒雪峰即得山命侍者唤岩头云你不肯老僧那贼人胆虚头便密启其意也是巩县茶瓶山明日升堂果与寻常不同要此话行头向堂前拍手大笑云且喜老汉会末后句虽然如是只得三年前箭犹轻后箭犹重山果三年而殁疑杀天下人敢问诸人还见德山老子落处么听取一颂。

　　末后句有来由德山父子谩相酬谁知更有新条在恼乱春风卒未休。

　　举临济在黄檗普请机缘师云黄檗普请家常活计临济拄钁预报其功檗曰这汉困那明修栈道济曰钁也未举困个什么暗度陈仓黄檗便打不得放过临济接住送倒放过不得檗呼维那牵累别人维那果来扶起谁知好心无好报檗起身便打维那大似捉贼不得反怪邻里济便钁地曰诸方火葬我这里活埋可谓踞虎头收虎尾山僧如此批判要与古人同一鼻孔出气且道诸人还甘么若有不甘者不妨出来对众分析看若分析不出也须自掘坑子埋却始得。

　　颂曰。

　　一条拄杖两人扶信有其邻德不孤将谓胡须唯独赤谁知更有赤须胡。

　　举九峰道虔禅师不肯泰首座机缘香烟未断便能脱去若非昔日工夫焉能如此但洞上门庭语忌十成机贵回互首座答个一色边事正是十成死语未免遭人折挫道虔虽具驱耕夺食手眼当仁不让检点将来正是临井推人未见好手当时若问山僧如何是一条白练去向他道看脚下他更拟议劈脊便棒不唯一代住持有分亦使道虔侍者顿息我慢。

　　颂曰。

　　好人偏遇恶人魔死结冤家没柰何只为一言初不慎至今怨气未消磨。

　　举僧问梁山家贼难防公案。

　　颂曰。

　　龙骧虎啸欲惊群不比狐狼历乱行腾踏自然超物外丛林今古振家声。

　　因钟山维那举三角示众云云请问事理俱备妙协贯通善辩来机应时及节在印师得之矣敢问诸人还知他二人语脉落处么其或未然且看下而注脚角云大凡演唱宗乘须要应时及节且道是中秋是冬至有僧便出礼拜云四黄四赤时如何送入红炉再煆看角云三月杖头挑摘却青帘沾客少僧云因甚满肚皮贮气把扇风来手自摇角云怎柰这条绳何郎当鼻孔被人穿僧云何时得消去一块顽皮更觅锥角云只待皮穿原来不值半文钱山僧今日不惜眉毛为汝分明注破了也且道三月杖头挑毕竟是个什么钟拟议师便打。

　　举山翁和尚一日牵驴巡堂一匝命众下语不契自作驴鸣而出师云大小山翁虽善向异类中行要且无大人相惜乎那一堂驴但念水草余无所知当时山僧若在见他如此做次将一把草塞断驴口以手拍驴背云这畜生他若便作驴鸣但连打揵板三下山僧如此批判还有人为伊不甘者么设有也是驴前马后汉。

　　颂曰。

　　千年古木久成精特地相将异类行信步踏歌呈巧妙无人能和作驴鸣。

　　举临济大师四料拣。

　　夺人不夺境。

　　玉蝶穿花舞黄鹂织柳娇送书人来到醉倒洛阳桥。

　　夺境不夺人。

　　雨打梨花落风吹柳絮飞竹筇春日暮门外自携归。

　　人境两俱夺。

　　智可来天下辕门尽楚歌江东旧游地无面奈如何。

　　人境俱不夺。

　　山前逢野老岭外值樵夫坐石谈风月相看入画图。

　　举临济大师示众三句。

　　第一句中荐得堪与佛祖为师。

　　诸佛师咽喉小未措辞先靠倒道得依然落二机国清寺里丰干老。

　　第二句中荐得堪与人天为师。

　　突出兮卒难辩快若梭急如电眨上眉毛早错过徒遭白棒当头点。

　　第三句中荐得自救不了。

　　栗棘蓬金刚圈拟吞跳涉廉纤夜深踏白须知水差却毫厘天地悬。

　　举临济大师三玄。

　　谩把三玄取次开须知一句总全该灯笼缘壁天台去觱桌催云海上来缺角泥牛颠白额无毛铁鹞打黄能虚空昨夜间开口吞却阶前下马台。

　　举临济大师三要。

　　明明句理分三要临济老师只一窍喝似雷奔拟爽神棒如雨点徒施巧眨眼遭他陷虎机转身早上擒龙钓普化当年成褫伊等闲未许通方道。

　　举临济大师四喝。

　　金刚宝剑厥之有章不犯之令的露堂堂。

　　踞地狮子突出窠臼才动尾巴爪牙俱露。

　　探竿影草分明可见衲子难瞒龙蛇易辩。

　　不作喝用是什么碗觌面来也不容眨眼。

　　举临济大师四宾主。

　　宾中主。

　　相如夺壁还赵英豪天下名标尽道客从主便谁知主是宾饶。

　　主中宾。

　　客至堂前拱立问渠来处端倪只为贪他一滴几乎打失双眉。

　　主中主。

　　正令全提尊贵当机谁敢冲风四海狼烟尽息巍巍独振寰中。

　　宾中宾。

　　一味传言送语诸方何可东西若解倦来打睡自然饿也噇齑。

　　举临济大师四照用。

　　先照而后用。

　　大冶红炉煆雪花寒香片片意无涯拈来不荐当头棒鹘眼龙睛尽着沙。

　　先用而后照。

　　石火光中掣电机未容拟议已遭椎分明月在梅花上看到梅稍早已迟。

　　照与用同时。

　　雷轰电击在栏干若个闻风不胆寒纵使久经行阵客到来难过铁门关。

　　照用不同时。

　　看到山穷水亦穷洞房春色十分浓游蜂逐蝶穿花过未谙犹如在梦中。

　　山中四威仪。

　　山中行临流拨草杖头横小鱼儿聿过石苔惊。

　　山中住一室天然开六户日东升红霞堆满树。

　　山中坐就石敷床可达磨为安心等个人儿过。

　　山中卧石门松掩云敲破忽开窗桃落猿走过。

　　　字颂。

　　无端捏怪老瞿昙习气难忘自不惭点出三爻凶象险乾坤烁破许谁看。

　　赞

　　观音

大哉观世音能作多方便如月印千江一切尘中现救苦恼之众生用悲心而无倦称其名也获六十二亿恒河沙菩萨利益睹其像也得三十二应功德普门之神变夫是之为普觉有情宁不稽首而赞叹

　　水月观音

稽首慈悲大愿王感应道交难思议三十二应众妙身如天一月含众水随愿所恳悉圆成故我恒常而顶礼

　　文殊

五台山上老文殊跨下金毛入画图头角未容轻显露爪牙先已布江湖神清貌古通人爱语直机圆与世疏曾对前三无著问而今佛法又何如

　　三大士出山像

看你三人有甚伎俩才出山来百丑难状娑罗树下且藏身高高危坐石头上不说法不谈禅大开冷眼对青山宛如忘却来时路几乎笑杀是傍观

　　弥勒

靠却布袋堆桅独坐才举念头早已话堕且到龙华会时方可与汝道破

　　千佛观音

通身是遍身是头头显露即不得离不得是甚矢橛杨柳化竹枝净瓶如木突尽道伊是千佛观音仔细看来一身螺节

　　观音

自在观音观音何在刹刹逢渠尘尘不昧寻声救苦度迷情到处却成灰布袋咄

　　题伏虎罗汉

杀无明贼灭痴暗母眼突瞋睛手擒猛虎廓然放下自知非六通纵有何相补

　　题泛海观音

大士慈悲愿力多寻声救苦入娑婆洛阳桥畔无人识一叶莲舟泛海波

　　题本师费老和尚

室内投机非父莫知其子堂前铲草非子莫知其父只如父慈子孝师严道尊惟吾本师老人真法社之总裁宗门之枢要纵使帘前赐紫侥幸之辈若较其为人之真实荷道之任重又何啻于天壤哉

　　题华山见月律师真

两鬓蓬松顶光突兀尽道伊是以身相说法现威仪而度生殊不知真末世之钳锤细行中之古佛咄咄

　　题了念老宿小像

这个老叟襟怀不丑紫衲横肩青藜在手扩玄机聊以心通恣游戏不用脚走大段有些儿见人懒开口阿呵呵真杰陡行藏讵落寒山后丹青描出玉峰前一任世人称希有

　　题李传真小像

是真非真非像是像就中些子无物为况杳兮冥忽兮恍离娄不得睹其形满愿讵能谈其状默默对清虚分明自酬唱呵呵呵甚倜傥维摩若见还相让悬向高堂仔细看料伊不在丹青上

　　偈

　　咏纸花

幻出玲珑手名花巧样妆自甘违雨露谁谓避风霜有色来蜂舞无香赚蜨忙只因空我相堪供法中王

　　为慧来师六十寿

野鹤闲云已出尘青眉白发老龙鳞峰头纵目乾坤阔花甲重添锦上春

　　辟荒建刹

卓锡东郊外方塘翠蔼间输金营梵刹刈草结禅关境僻宜吾拙缘疏愈客悭一朝千载意谁识老僧颜

　　屋绕清流

一掷弹丸地千秋崒水央波涛传梵呗风月绕檐廊鱼静思鹏化禽闲学凤翔几多游赏客到此却情忘

　　师过余姚藏阁众知师未事笔墨强师作偈云

打翻龙藏就中参露布葛藤疋是闲留得一双青白眼看他月上几层山

　　赠在衲老宿

一从参罢老天童肘被灵符印碧空茅屋竹床拳作枕高踪不与世人同

　　孟冬送未能严居士过天台

枫叶半绀江日暮锦帆斜挂朔风飘天台此去谁相识千里应怀道格高

　　送月林老衲上云间

轻快一肩云补衲逍遥数节竹为筇九峰七塔连三泖和月堪图入画中

　　赠雪舟侍者三十

寒侵彻骨齐腰雪谩说安心便肯休况值历年来韵早梅花香雪可藏舟

　　为瞿识禅人

瞿昙面目如何识指出毫端好自看万象拨开尘劫外碧天高挂一轮寒

　　立予上人求偈

老汉未曾攻笔砚堂前终日买风烟因君数数来柏逼拈起秃毫写不连

　　和韵答剑门法兄

畴昔分灯把杖行敲空作颂听鹃声山林自喜嘲风月江海谁能辩浊清笼竹淡烟闲丈室盈窗红日映孤城一从聚首天童后未有人书座右铭

　　和朽木偈

不犯轮扁手自量樗材虽老益野张曲枝避鸟懤无用虚林藏猿羡有方万壑每随云化影千山常共月流光区区物外闲多趣犹得天年道可当

　　梅下闻计吊韬明法兄

梅花得意正春妍忽尔狂风一夜残满地枯枝徒历乱溅牙青子但悲酸吟香野客诗囊冷探蕊游蜂粉翅干几几同条空太息日沉孤影上栏干

　　送野松上人归楚

寒灰拨尽客西东宾主炉头话已穷瓦钵横肩千里月布帆斜挂一江风临期索我送行偈搜竭枯肠无半字忽然乘兴便挥毫写出离言非别意曾闻楚国老襄阳触着些儿便发狂立地脚跟如未稳撩天鼻孔谩郎当

　　恒如蒋居士七帙

耳聪目皎若童蒙貌古神清如高松达得大概为纪客不能尽述聊相通河沙算师数难穷海屋仙筹徒枉功白鹤翔临玉阙同青牛跨下玄关东飒行履健非扶筇席坐雄谈钦俗聋吾欲赞之不可尽秃毫尖上写秋风

　　赠大道老宿

八十余春个老宿气如角虎势难擉神清目皎察秋毫貌古心慈能格物物格之机不自瞒雪花抛向红炉看灼然锻炼由来久爆碎胸中铁一团君是绵州育生长巴歌须是蜀音唱当年演祖太风流流水高山亦相让

　　答常熟众护法请住维摩

官催火急似油煎百计寻辞未许闲项上无枷应自适鼻头有索被君牵琴川水阔鱼堪跃虞岫风高鸟倦还好个话头休说破维摩默默尚留连

　　(燕山诰封夫人关门伊氏率男茂盛玻尔坤楚蛮子
　　　施赀在京师崇宁庵刻)

　　性空臻禅师语录卷第五
嘉兴大藏经　性空臻禅师语录


　　性空臻禅师语录卷第六

　　嗣法门人超晓超自等编

　　嘱即健胜后堂

杰陡禅和真猛力黄檗当年接临济婆心太切许谁知忤逆厮儿只这是夺食驱耕不等闲拈槌竖拂岂容易今将头角且深藏春至一声轰霹雳

　　嘱天衢寓堂主

冲开权角自来雄圣箭还如射九重此去逢人休放过当头白棒展家风

　　嘱尚德晓西堂

一语投机开活眼虎须捋倒始全威青藜七尺亲分付棒喝纵横任尔为

　　嘱何一自首座

截断当年旧葛枝一毫头上廓玄机迅雷喝下翻身去个是吾家狮子儿

　　居士求施茶偈

年年五六黄梅月炎暑蒸人何太切赵老茶味验知音文殊把盏勘无著闲消半滴获清凉忙暇一杯除瘴热会取其中端的旨莫嫌选佛多饶舌

　　示狂客

祖道秋林木叶疏沙盆落落倩谁扶不才未了青黄辈甘作无知轻薄徒盈腹膏肓人易坏通身毛病药难除狂夫请自回头看做得瞿昙弟子无

　　示句非侍者

亲师择友恣遨游拨草瞻风仅十秋古路踏番添意气布毛举处得心休投机有句盘珠转契理无非水月幽今日辞归故里去好将白棒接高流

　　示丰书记南归故里

三度逢场非是戏一机才叩便翱翔化鹏鼓翅南溟去擒得龙归旧处藏

　　示若鶤侍者

少年气宇吞寰海别我难辞吹布毛此去逢人如借问举拳只向蓦头敲

　　示片石

一片石头孤硬千寻积翠含霞月出云飞霄汉香气雪里梅花

　　示园头

栽蔬诀要勤浇灌培得根深叶自多莫惜疲劳肩手力王瓜茄子念摩诃

　　十二时歌

半夜子忘彼此忽忆瞿昙那些子天边若不露星儿六载呆呆几坐死

鸡鸣丑懒开口两眼红尘驱不走倒番木枕下床头惊起法身藏北斗

平旦寅好施陈拈香燡火许谁亲忽然看到梅稍月五叶一花万万春

日出卯客作早忙忙收拾衣中实区区爱吃苦瓜萸一任诸方取蜜枣

食时辰齿生津饥餐马麦胜馐珍当年懒瓒犹忻怡粪火常煨紫芋馨

禺中已无他事运水搬柴只这是倚筇独立玉峰前背手横眸书梵字

日南午合宾主云从龙兮风从虎两两相逢吼一声惊番五岳朴泥土

日昳未谁作对铁额铜头辊一块万锻红炉片雪飞摩醯觑着眼须昧

晡时申令斩新高提白棒逐青蝇可怜近代寻膻者尽媚时人背古人

日入酉还知否人生谁是得长久区区活计百年心仔细看来没来由

黄昏戌莫相促默坐床头清一忽间然不觉到忘机那管奴郎骂我秃

人定亥犹叵耐贼儿窃我钵囊袋从教彻底尽掀番还有山僧这个在

　　佛事

　　为法忍律师封龛

　　师以拄杖指龛云生本无生枯木花开越样新死木不死瞿耶落月扶桑起恭惟圆寂法忍律师不能空寂洞达无生若片云点于太清布阳春生于暖谷或悲或喜咸称自性弥陀屈指成拳觌示本来戒相今朝功圆行满得便还家末后殷勤踢番觉路且道封龛一句又作么生以拄杖横一横云封。

　　为铁舟禅师上供

　　拈香罢卓拄杖云生不生死不死生死何曾离这里而今面目俨然在匝地清风吹不已吹不已实可怜陇头花折一枝残离离香散游人少留得梅稍月自看。

　　本师隐老和尚计音至领众上供

　　拈香云昔年被师瞒多少冷地思量恨转深今日瓣香呈后供报恩何似报冤亲且道冤作么生报遂竖起拳震威一喝云老人面目现在两序大众为我证明。

　　为峡山禅师封龛

　　师云数载辛苦渐渐葺成保社一条拄杖凛凛撑拄门庭众檀咸以欢心过客无不赞叹奈因宿业未了魔障随身挽臂相持痛锥彻骨正所谓道高一尺魔高一丈到此田地只得豁开本地风光放出自家手段生死关头尽底掀番人我山峻一齐推倒有佛处不得住藏身处没踪迹无佛处急走过没踪迹处莫藏身若与么去不妨坦然自由逍遥快乐且道封龛一句又作么生重重锦缝无寻处一道神光觌面看。

　　为龚氏三鼓下火

　　师以拄杖击棺三下云醒醒着莫瞌睡听我说无生连漏频催促金鸡声碎皓月当空清风匝地不是心不是物片玉峰头云一突山是山水是水其中消息谁能委若向这里会得便知自己本命元辰落处遂以火炬摵一摵云火里蟭螟吞大虫通身涌出光明聚。

　　为超渊火

　　师举火炬云孤迥迥峭巍巍圆陀陀光灼灼诸人到此只合傍观独许超渊一回亲证所以火焰为三世诸佛说法三世诸佛立地听敢问诸人说又说于何法听又听个什么遂撺火炬云通身胜热太风流触着些儿真快活。

　　为觉闻禅人火

　　师拈火炬云汝本徽州人今作他乡客偶尔撞将来这里酬宿债宿债既酬且道安身立命又向什么处去撺火炬云脱壳乌龟飞上天泥牛踏破澄潭月。

　　为了念禅德封龛

　　师云出家道流当以忍苦修行利俗为要口吃施主饭身穿檀信衣贵乎顶　一着透脱脚跟下本分事清彻然后入廛垂手应物随机利己利人彼此事办乃至临末稍头去住自出则不被尘境所惑脱或依俙越国仿佛杨州莽莽荡荡无果无因儱儱侗侗误人误己于生死关头不破无常杀鬼来追时节做手脚不迭遂高声呼云了念禅德此是山僧真实为汝分明说破汝还知么汝还觉么选佛场中留不住却来这里便安身身前纵有千言好怎似临行一句亲且道如何是临行一句以手向北指云为君指出台山路撒手飘然蓦直行。

　　　　　　复为火

　　举火炬打圆相云了无所了君须了即念离念无别念而今了念契无生直至菩提光灿烂。

　　福严隐老和尚三周上供

　　拈香云大众今日是我老和尚忌辰之日虽是常住淡薄无可表陈不免炊金牛饭煎云门饼烹赵州茶沽曹山酒惟愿和尚光临纳受不谓酬恩报德要见末后殷勤不肖臻更操后弦琴唱无生曲打禾山鼓辊雪峰毬以为供养省俭实是省俭热闹亦为热闹敢道古今未有似不肖如此真实供养酬恩报德且止毕竟以何为孝道复炷香云以此为孝道。

　　为维摩天则法兄和尚封龛

　　师至龛前以拄杖卓一卓云瞿昙四月八日生汝何四月八日死虽然生死不同途究竟同归解脱海恭惟天则大禅师昔承师命主席维摩数年化道琴水传声一旦飘然虞山失色薰风堆里摘杨花撒手圆成末后句直得藏身处没踪迹没踪迹处且藏身且道封龛一句又作么生全体暂将云片合金棺不必未双足。

　　塔铭

　　康熙十七年冬临济宗三十二世性空臻禅师告寂于京师龙泉寺越明年正月门人超晓等用其法阇维火烬之余四齿不坏得五色舍利子凡三百余颗法众见者咸流涕太息谓师之道行为希有也超晓将函其骨南归乃持道安静禅师所撰行状乞铭师之塔师常访予寓舍予见师眉目苍秀脊骨棱棱出衣表与语简澹有味方欲援以为方外交而不意其遽逝矣予怅然久之因是不敢以不文为解按状师讳行臻字性空代州人姓边氏母韩梦金牛入怀而娠弱不茹荤好静坐甫十余岁剃发为僧遍游诸方者数年闻天童密云老和尚法席之盛往受具戒咨决生死大事问生从何来和尚棒云即今从何处来进云从堂中来和尚又棒云既从堂中来还归堂中去师茫然其后闻山石崩坠有声始有省复求印证和尚连棒趁出以而游杨州福缘庵阅大藏经得云门语录中语恍然见密老和尚大机大用觉情与无情悉在自己光明中显现欲复往依之而值密老和尚迁化遂走谒费隐老和尚于金粟寺费和尚即密和尚授法大弟子也命充监院如是十三年深加器重曰先师之道赖子不孤矣而师犹不欲以出世目炫也栖止昆山陈氏废园中颓垣老屋饘粥不给恬然不为意逾五年徒似渐集檀施亦不远数百里而来于是创建殿堂楼阁及方丈之室香积之厨无不悉备雕砻丹黝冠于一邑巍然称宝坊矣乃标其额曰选佛场诸方衲子倾慕挈瓶挂锡问法座下者日夜不绝恒苦乏食又募田若干亩以备接众费会虞山维摩延师住持师厌选佛之喧也往应其请未几语门人曰吾老矣吾北人也缘当在北盍往游。

　　帝都乎遂偕超晓辈担囊附舟趍京师寓龙泉寺不四月而示疾常熟翁司空宝林方进谒次师与坐语未竟合掌跏趺而逝室中微闻异香逾时不绝临逝时不说偈不作遗嘱识者称其有古雪窦之风师在选佛场也尝因僧化席书偈有百丈当年卷却玉峰今日重铺之句僧问百丈既经卷却玉峰何故重铺师云为汝瞌睡未醒僧送拄杖师云古人道你有拄杖子与你拄杖子你无拄杖子夺却你拄杖子意旨如何僧云学人送与和尚师云如是即被山僧夺却也僧拟议师大笑问悬羊头卖狗肉意旨如何师云看破不值分文进云衲僧本分事如何师云老僧无气力答汝盖其方便接引多类此寿七十一僧腊六十一嗣法门人超自等二十余人受度者不计数有语录六卷行世塔在常熟县之西维摩寺铭曰。

道法如用源同派别临济一宗云仍相接堂堂天童实推中兴师其世嫡祖印是承建大法幢击大法鼓应机竖拂用道聋瞽清风白云去来无踪撞倒须弥独露虚空娄江之滨巍巍窣堵人龙皈依永卫斯土

　　赐进士出身翰林院编修充纂修明史官前奉政大夫刑部山东清吏司郎中长州汪琬撰文

　　嗣法门人位次

　　嵩堂　　　　　　　　　　即健(福建)　　　　天山超仙(宁波府)
　佛裔(松江府)　　　　　　天浪超翰(福建)　　智隐(福建)
　天衢超寓(松江府上海县)　楚堂超稷(杨州府)　宗喝超济(福建)
　大隐超卓(河南)　　　　　白云超隐(杭州府)　旵堂(宜兴)
　道岸超登(湖广)　　　　　蘧庵超雍(湖广)　　净颖超卓(苏州府太仓州)
　德门超骥(江西)　　　　　法恺(湖广)　　　　祖印(福建)
　尚德超晓(苏州府吴县)　　悦山超惠(杨州府)　巨方(杨州府)
　何一超自(河南杞县)

　　(燕山诰封夫人关门伊氏率男茂盛玻尔坤楚蛮子
　　　施赀在京师崇宁庵刻)

　　性空臻禅师语录卷第六终
