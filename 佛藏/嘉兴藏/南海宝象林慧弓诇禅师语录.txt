嘉兴大藏经　南海宝象林慧弓诇禅师语录


　　南海宝象林慧弓诇禅师语录卷一

　　书记传一录

　　壬子元正老和尚示众首座出问机缘相契即以衣拂付之座礼谢老和尚竟侍者将衣拂与大众送至首座寮座接衣捧示云此衣大庾岭下提不起鸡足峰前覆不全诇上座今日承老和尚传来双手接到不难不易一肩披上无欠无余且道与佛祖机缘是同是别若道是同为什么两段淆讹无能端的若道是别又何谓递相传持一模铸出若于此道得个转语不唯佛祖一场纳缺即诇上座亦无处躲身倘或不然诇上座今日且握新权屈诸大众齐列下风去也遂披起紫伽黎执白拂子顾左右云大众正当恁么时还容思议么推爷向里今晨事灌顶方登八面傅。

　　次早大众至首座寮礼拜老和尚复命煌侍者将柱杖传授者云此个拄杖子是堂头老和尚三十年前所用底今日分付大师以验天下龙蛇座接拄杖卓一下云大众还知么我老和尚三十年前行脚时曾参见数员作家尊宿一一皆亲遭恶辣钳锤首则顶湖栖翁次则瀛山雪翁又次则金仙永觉东山尔密宝寿石雨愚庵三宜等此诸大老皆称一代宗匠然尚有不唧溜处被我老和尚把一条断井索一串穿回高挂壁上向来未有人搔着如今忽然变作南山鳖鼻毒气爞爞欲作光怪却又被诇上座觑见信手拈来要寻个冤对手略展些子威光遂卓拄杖云诇上座即今全提正令去也众中莫有不顾危亡敢便婴锋者么出来与拄杖子相见僧出问云大师拄杖子唤则触不唤则背毕竟唤作甚么师云一棒两无痕进云果然好手师云再犯难容僧礼拜归众僧问云棒喝是济下家常如何是大师新令师云拄杖适在手念你是新降进云谢师好棒师云识取钩头意莫错认盘星僧无语师乃举芭蕉慧清禅师云你有拄杖子我与你拄杖子你无拄杖子我夺却你拄杖子古人一期方便可谓曲尽婆心秪如诇上座即今又作么生若道有拄杖子好与三十棒若道无拄杖子好与三十棒何故道有道无终属谤不如闲着东头西。

　　次日老和尚命师为缁素大众秉拂。

　　师至法座前指云者棚子是个定盘星从上佛祖出世利生一毫总错不得诇上座今日虽非出世且向这定盘星上翻却佛祖陈年公案遂就座以拂子打圆相云三世诸佛历代祖师一时向诇上座拂子上放大光明转大法轮了也遂举拂子召大众云还见么复击拂子云还闻么若见光非青黄赤白色你作么生见若闻法离文字音声相你作么生闻若言不见便被眼睛碍却若言不闻又被耳朵塞却向这里翻得身转佛祖也须齐立下风如或不然今日被诇上座当面钝置维那出问云如何是第一义谛师云金口宣不出大地绝知音进云今日龙天大众咸闻所未闻也师云诽谤不异赞扬沩副院问云诞生宝位师今据请施方便阐宗猷师云马上相逢无纸笔凭君传语报平安进云今日小出大遇也师云莫作清风吟进云三要玄关即未问五位君臣为指南师云侍立贵知时进云如何是正中偏师云井底虾蟆抱月眠进云如何是偏中正师云把火向阳迷旧径进云如何是正中来师云解把琪花石上栽进云如何是兼中至师云旋岚劫火中游戏进云如何是兼中到师云圣魅不容真破灶进云五位君臣蒙师指向上端的又如何师云昆仑吹玉笛铁锯舞三台螭上座问云如何是真性师云无眉休话尾螭拟议师云觌面如不荐特地隔千山僧问云象林银河水深多少师云没却你鼻孔进云既称宝象林宝象在什么处师将拂子一摇良久举云岩老祖云承当个事大须审细且道作么生是审细莫不是拣择明白是审细么且喜没交涉毕竟如何机丝不犯梭头事文彩纵横意自殊。

　　正月初三弥勒佛诞小参

　　今日正月初三世传弥勒尊佛宝诞芳晨此事有意气者便应疑着何故弥勒当来未曾来弥勒现在今何在若言在兜率诞生便虚传即从在内院且问诸大众还曾亲见内院么若不曾亲见岂非梦里话封侯秪空笑破木人口直饶弥勒真诞生诇上座若见时也要学云门一棒便打杀作么聻柱杖子不曾眼花虽然到如今也且随因斋庆赞条例举一则语供养伊个当来老大人及今现在诸大众昔梁朝传翕大士尊号玄风乃当来慈氏如来为化有缘故现肉身说法常有偈云夜夜抱佛眠朝朝还共起起坐镇相随语默同居止歼毫不相离如身影相似欲识佛去处秪这语声是大士恁么提唱可谓剖尽婆心也然但捡点将来不无话作两橛我当时若在便拽住问他能抱者是谁所抱者何佛又云欲识佛去处秪者语声是不见教中云佛身充满于法界若然充满则尽法界是个佛身又更拟去个什么处所众中莫有为大士作主者么试请出来显手眼看如或不然诇上座将黑豆换诸大众眼睛去也听取一偈夜自眠朝自起语默动定全一体休将一体分两途捉影寻声迷至理伶利人急荐取若于当下不能明直饶当来龙华树下正相逢认着依然还不是良久云会么分明秪在梨花上隔断东风何处寻。

　　上元灯节顶湖副寺暨职事大众设斋请小参

　　师云今月今晨正月半赏灯庆节人间惯灯火辉人丝竹堂锣鼓喧天酒肉案锦绮彰而咬互难支歌笑豪而应接不办醉醺醺老少纵横闹嘈嘈女男剧玩衲僧家随丰澹虽无剪彩花一棚也有好春光一段琉璃光灿烂兮眼面相觑钟鼓声高低兮髑髅穿贯僧堂前撞头磕额风清佛殿里遮眸扑鼻香散混而不杂托来露瓶花碟茶盏类之弗齐撑起桌围幢幡帐幔正恁么时文殊普贤作生观音弥勒为旦共一拍而唱和互四人为主伴咦且道善财童子在甚么处高着眼良久云会么以拄杖打圆相云看看十方刹海一枝灯照破人人生鼻管闻副寺出礼云香云霭霭金猊现花雨霏霏宝象回光裕门风即不问提唱新腔事若何师云遍拍三台催处舞解针一曲和难齐进云一音才普被万汇尽知归师云多驰千里想觌面几人逢烛知客出礼云佛祖成道各有奇祥大师彻证三门外梅树花开过后又发花青萼复变成紫萼信知不是一翻寒彻骨怎得梅花献瑞来献瑞呈祥即且置作么生是寒彻骨意旨师云家贫遭劫进云毕竟如何师云脱体光生进云恁么则大地群萌咸沾春力也师云须知有不承恩露者进云不承恩露是什么人师云枯椿进云便恁么去时如何师云不坐白云进云非师不证师云莫赃诬人好遂礼拜归众越书记问云不落时人窠请师分五位师云要头从截去争敢议朝仪进云如何是正中偏师云漆盘覆着大光钱进云如何是偏中正师云玉楼台锁昆仑顶进云如何是正中来师云解返秦庭重壁回进云如何是兼中至师云探花须信巧游蜂不损色香得其味进云如何是兼中到师云密室无人双罢照进云向上更有事也无师云婆娑无影树不秀有情春进云五位已商确五功更请闻师云谁有闲口舌更与论玄勋进云如何是向师云精忠贯日进云如何是奉师云步步踏玄途进云如何是功师云坦然无事事忧喜不干他进云如何是共功师云坐断千峰秀休眠异草青进云如何是功功师云归家乡梦息月隐夜钟沉进云勋位已承答宾主更须分师一喝进云如何是宾中宾师云只知除粪扫孤负屋头珍进云如何是宾中主师云莫贪水面好桃花须识仙翁源里住进云如何是主中宾师云玉堂夜月透帘新进云如何是主中主师云太上皇居谁敢睹进云勿谓空探影真期激大音师云自知惭绝韵因见子期情僧出礼拜以目相视即复礼拜归众师云得即得犹欠一着在僧问如何是真佛师云不从雕画得休断色声求进云如何是真法师云教理不能诠万象空饶舌进云如何是真僧师云佛祖混无似群生类岂齐僧问如何是祖师西来意师云埋藏不得进云意旨如何师云春来草自青僧问云万法归一一归何处师云二八一丈六进云意旨如何师云匝地清风僧问如何是一印印空师云夜半钟声进云如何是一印印水师云如井觑驴进云如何是一印印泥师云牛腾马踏僧礼拜归众师良久云今日承副寺诸头首职事缁素大众设斋请小参诇上座自惟福轻慧浅好生惭愧何故聻若论此事诇上座未出本寮早应吃棒何况更向诸兄弟说缁道黄堪作甚么虽然如是也要大家着眼直须是个英明汉单刀直入不得搜求玄路展演词锋当下便须了当即如僧问清平令遵禅师如何是小乘曰钱贯如何是大乘曰井索如何是有漏曰箍篱如何是无漏曰木杓恁么语话可谓剿截不循枝叶伶利者便应顿忘知解迥脱根尘然在诇上座者里论量将来未免又成一向秪今莫别有好商量么不妨拈出供诸兄弟明鉴如何是小乘答云将谓赢渠多省力不知头角已输人如何是大乘答云无论圣凡浑普载到头不共汝同盘如何是有漏答云虚室何曾白疏栊偏碍风如何是无漏答云扑碎玻璃盏虚空血淋淋且道与清平是同是别若能缁黄得出可有透关底眼如或倜傥不明今日诇上座便恁么瞒过诸兄弟还会么回文织就人人见谁识纵横不乱丝。

　　鼎湖佛诞说戒监寺朗上座居士李净业王鼎符王安伯周觉三马子开等暨合山缁素大众请小参

　　师登座云诸佛出世为欲开悟一切众生释迦世尊刚要款曲卖弄不知才降王宫早已败缺了也为甚么聻一切众生本来具足如来智慧德相既然本来具足又开悟个甚么若有开悟则是头上安头所以云门和尚云我当时若见一棒打杀与狗子吃却贵图天下太平云门恁么道虽则血心片片捡点将来未免犹被黄面小孩儿惑乱致自生惊怪云门既脚跟不稳也好与一棒打杀则且置且道诇上座又作么生我当时若见但呵呵大笑令者小孩儿立地冰消瓦解欲开大口开不得欲举好手举不得欲步四方无著足处何故识破做不成维那出问云十方同聚会个个学无为此是选佛场心空及第归如何是十方同聚会师云现前不荐更待何时进云恁么则灵山鼎湖两彩一赛也师云闲言语那礼拜归众僧大千间云平洋大海普纳三千如何是平洋大海师云者里不宿死尸进云除却者里又如何师云饶你一棒去师良久乃云诸仁者此事人人本具个个不无既到者里为甚么不肯承当以致自家鼻孔落在他人手里秪为自甘下劣妄认根尘识影子以当平生受用不知者个影子正是生死根源若不当下照破轮回未有了期所以从上佛祖为悯一切众生生死相续故不辞劳倦入出母胎鼓摇唇舌宣示种种差别法门正为对除凡夫种种颠倒妄想然此颠倒妄想虽复千万殊途总不出现前一念若能了此现前一念即无生死可得不见古人道狂心未歇歇即菩提虽然如此若待狂心歇方即菩提又已落在第二滩下诸仁者秪如诇上座即今恁么论量且道是狂心是菩提若于此着得只眼许你亲见释迦老子今日降生处即是涅槃涅槃处即是降生如或不然休问普陀岩上客莺声啼隔一溪云遂卓拄杖下座。

　　佛诞浴佛法语

　　秪浴得者个不浴得那个古人先已说破浴得者个即浴得那个诇上座今日欣逢庆节也特来亲浇一杓遂浴。

　　上堂

　　书记传一录

　　师于康熙癸丑年正月朔日从南海宝象林瑞塔禅院首座寮受玉蕖陈山主暨诸绅士缁素大众承老和尚命请上堂

　　师至法堂前指法座云者是老和尚三十余年来当堂不坐底正位诇上座亦二十余年来空侍立者即今为何便却来登还会曲为今时者么三春元日金轮秀万国歌谣贺圣明遂登座拈香云此一瓣香无根得有当处即空普薰沙界不艳芳丛热向炉中伏愿
皇王珠帘垂拱荣贱赓有道之风百辟金鼎和调中外乐无为之化檀那揭露光明藏同伦顿了涅槃心此一瓣香妙体虚圆人莫测欲觅从来不可得芬芳遍界绝覆藏不可得中秪么得热向炉中秪为
博峤瀛山不了殃及诇上座堕落双眉如今不顾羞惭秪得效伊云中石女也来东抹西妆。

　　此一瓣香自从一花开五叶二株发嫩桂以来诸方宗匠出世为人俱要拈出者些子即今草堂老和尚现证诇上座实瞒诸仁者不得也遂炷香云任教数点穷海墨秪要波澜溯洞源维那白椎云法筵龙象众当观第一义师云一元启旦海门吐匝地红光千福肇初山林占无畔春色明明兼带消息逗漏草头边密密敷宣端的全付花丛底没弦琴按指韵迥青霄无孔笛吹唇响回暖律尘尘合辙在在通津建法幢振法运祝国泰民安揭宗眼扬宗风报亲恩师德虽然如是者个犹是建化门头边事秪如旧腊去新春来觅去来处了无踪迹则且置敢问诸仁者己躬下一着子还涉去来动定也无者里相委得便见樊笼鸠去休论岁枯木花开不犯春僧出问云坐断三世十方吞尽圣凡佛祖知是大师未升座前寻常行履请问曲为今时一句又作么生道师云太阳正照不当门进云恁么则斩新条令格外风规去也师云直得诇上座口似磉盘进云作家宗师大展三拜师云一般称古锦春色不同观六如上座出问云如何是首座为人一句师云兔角杖打石人头进云十智同真请师剖决师云问者闲家具作么进云如何是一同一质师云密室不张灯进云如何是二同大事师云盐尽炭无特地愁进云如何是三总同参师云寒岩古木翠竹黄花进云如何是四同真智师云体妙穷玄落二三进云如何是五同遍普师云叶叶枝枝春透露进云如何是六同具足师云减他一着又争得进云如何是七同得失师云见之不取思之千里进云如何是八同生杀师云救得也是死汉进云如何是九同音吼师云松涛涧水互呈音进云如何是十同得入师云宝镜当轩媸妍自辨进云与什么人同得入师云三门头坐四金刚进云与谁同音吼师云木马嘶风泥牛笑月进云作么生同生杀师云挝涂毒鼓进云何物同得失师云千人逐一鹿进云那个同具足师云宴鼠饮河进云是甚么同遍普师云寒暑到来无处避进云孰与总同参师云功德天黑暗女进云那个同大事师云石人衫子破大地没人缝进云何物同一质师云鹭隐芦花不见踪进云十智同真面目全其中一智是根源且问如何是那一智师以拂子击香桌云者一智进云向上还有事也无师云诇上座要惜眉毛僧问大师说法普利人天又将个甚么供养老和尚师云今日已赖上座证明僧问云尽大地是火坑得何三昧而不烧却师云无池不受月有树却招风进云意旨如何师云三三僧问云铁壁银山作么生透师云恰好个入路进云如何是水底泥牛衔月走师云者畜生行不踏步在进云如何是岩前石虎抱儿眠师云天晓不知明进云泥牛石虎蒙师示语未毕师作虎声陈而上居士问云如何是无佛处称尊师云诇上座不入者保社陈志昆居士问云大师说法如药囊金针善能针百病又如何针一师云居士无量寿师良久举云昔曹山慧霞禅师因僧问佛未出世时如何山曰曹山不如出世后如何山曰不如曹山古人恁么道且道还可商量也无若诇上座见佛与曹山出世不出世虽则主宾互换偏正宛全捡点将来总是个花前弄影醉后添杯何故一切众生本来成佛出世为阿谁不出有何事虽然如是诇上座今日又作么生与佛相见玉兔不知通昼晓金乌争解彻宵明维那结椎云应观法王法法王法如是。

　　上元净业李宫詹暨众檀越缁素法侣设供请上堂

　　师云如是我闻一时日月灯明佛然灯佛药师琉璃光佛须弥灯王佛俱会一处同坐虚空宝华光王座眉毛撕结鼻孔胶贴放大光明而告木上座曰善哉智者吾有涅槃妙心正法眼藏久埋在时节因缘今当付嘱于汝汝应普为一切人天大众分明剖示尔时木上座从奋迅三昧起遂卓柱杖云告诸大众今时何时三五一十五东家锣西家鼓虾蟆也趁师子舞莲花不向水泥开火树饶从人屋数笙歌彩戏互纷纷阿谁眼耳不闻睹单单一个破灯笼满腔有理不能诉且道不能诉个什么聻一片涅槃心冷地无人顾僧出问云上元佳节灯月交辉且问应时及节一句作么生道师云还闻外面声么进云村前锣鼓响师云迷己逐物进云父母未生前那个是我某甲本来面目师举柱杖示之云莫向这里会僧问云如何是宾中宾师云抛家飘泊转迷津进云如何是宾中主师云沿途客作忽逢父进云如何是主中宾师云暂藏珍御问农人进云如何是主中主师云金轮不动敢谁忤进云宾主已蒙师指示拨开宾主又如何师云树头无影挂春风进云如何是正令当行师蓦打一棒僧问如何是第一玄师云威音未晓前进云如何是第二玄师云心虑岂能缘进云如何是第三玄师云森罗觌面全进云如何是第一要师云目前无法青山峭进云如何是第二要师云坐却白云遭怪笑进云如何是第三要师云月落潭空齐罢照进云三玄三要外端的又如何师云柱杖不打无惭人僧出问如何是关中主师云不礼拜更待何时僧便礼拜师云随人语转僧问如何是最初句师云未问已前作么生进云如何是与人句师云父母所生口终不为君通进云如何是末后句师卓柱杖一下僧问云佛祖出世人竞归大师出世几人肯师云遍界无一人进云为甚么如此师云为他人人眼里有佛祖进云恁么则礼绝班行去也师云外方谁敢论量李净业居士问云师唱谁家曲宗风嗣阿谁师云声前一调宫商别不落时人眼耳闻进云怎么则洪音凝博峤异响振云岩也师云宁可就门饶骂詈莫须恶水泼平人师乃云昔日世尊于灵山会上以无上大法付嘱天龙八部国王大臣宰官居士长者檀越须同并力护持俾是无上大法常住在世普为三界群生而作苦海舟航复以涅槃妙心正法眼藏付授尊者大迦叶使递代传持无令断绝普为一切人天而作归源眼目今日众檀越乃尔殷勤可谓不忘灵山付嘱但我诇上座智无先圣大人之明德欠前贤密地之实拊臆扪襟好生惭愧然而曲就今时不免拈一则语公诸大众同结般若良缘如镜清道怤禅师因僧问如何是新年头佛法答云元正启祚万物咸新镜清恁么提唱可谓真语者实语者不诳语者如今诇上座者里若论新年头佛法也有一句子且又作么生道昨日新雷发今朝细雨飞莫道草木无情一时顿放芳菲好个真消息当人休自迷诸仁者还委悉也么良久云知音今日岂无人秪是不如孔夫子何故吾无隐乎尔遂卓柱杖下座。

　　老和尚诞辰山主众居士暨合院大众请上堂

　　师云据令而行三世诸佛无处藏身放一线道历代祖师竞来饶舌所以堂头老和尚六十三年前也曾恁么来但未免随波逐浪虽然如是要且佛眼觑不得如今六十三年后秪是截断众流不通凡圣虽然如是要且鸟道常通众中莫有举棹知源动弦别曲者么鉴维那间云世尊未出母胎度生已毕大师未出本寮说法已竟因甚又升座作么师云生铁秤锤浮古井进云须弥为笔大海为墨为老和尚庆祝遐龄又作么生道师云如来寿量品第一那举拳云未审这个还受庆祝也无师云七九六十三见侍者问世尊降诞瑞霭冲天和尚生辰井泉异色四众称扬则不问五位王子请师宣师云玉蕊偏开劫外春进云如何是诞生王子师云今日恰值和尚悬弧进云如何是朝生王子师云许你大展拜进云如何是末生王子师云阇黎报恩有分进云如何是化生王子师云愿将无量寿上祝圣明君进云如何是内生王子师云诇上座今日特因和尚庆节上堂进云恁么则洞上纲宗掀转处瀛山法脉又重新遂礼拜师云赞事即得进云也不为分外师云放过一棒良久师乃举傅大士云有物先天地无形本寂寥能为万象主不逐四时凋好个补处慈尊七穿八穴去也为什么聻既然有物是什么物见无形者是什么人若秪恁么说秪解指踪话迹又何曾直指于人况下文半橛捡点将来转觉不堪何故不见道唯一坚密身一切尘中现若然如是则尽大地山河无有一丝毫而非坚密身又何容更待能为万象主不逐四时凋而不打成百杂碎乎嘘虽然如此也要知大士竭尽婆心始得诇上座如今当人天众前且分取不逐四时凋一句供养堂上老和尚且道老和尚还受供养也无若受则醮彩绘虚空若不受又争奈诇上座已推门落臼大众还委悉么欲知亲透法身处三尺拄杖搅黄河遂下座。

　　平南王七旬大诞鼎湖庆云寺修礼大悲圆满道场世子公都统暨诸昆玉等至山设供老和尚命师上堂

　　师升座拈香云此一瓣香不藉五行钟秀宁假两曜储精热向炉中端为
今上皇帝祝延圣躬万岁伏愿四海永拜金轮八埏长歌玉烛此一瓣香灵根挺自威音劫前妙果成于释迦会上热向炉中端为恭祝
平南王殿下华庆千秋王妃康龄百祀岭海同禀威光缁素咸叨德庇法幢藉而宏镇佛日赖以常明此一办香汇二严为妙盖集五分作祥云热向炉中恭为
平藩世子公都统暨诸昆玉　文武宰官等禄秩高居德风遐扇调羹有道补衮无为常作觉苑金汤永为法门屏翰敛衣就座维那白椎云法筵龙象众当观第一义师云若是第一义诸方知识皆道向未白此槌以前荐得方有少分相应诇上座则不然遂举拄杖云会么从前汗马无人识秪要重论盖代功朗监寺出问云　平藩今日庆诞特来设供修因果因交彻则不问庆生一句请师宣师云白日绕须弥进云恁么则法门胥幸也师云拄杖子不向上座　跳进云毕竟如何施设师云大悲千手眼进云还假神力也无师云一滴杨枝万里春礼拜归位僧问云大师提唱宗风为　平藩祝寿请问如何是祝寿一句师云大椿以一万六千年为春拜进云秪如今日是平藩七旬庆诞且道与七旬前是同是别师云拄杖子忍俊不禁进云昔浮山远禅师常以九带示徒即今九带且不问如何是那一带师卓拄杖一下僧问如何是即心即佛师云既言即心何须更问进云如何是非心非佛师举拄杖示云会么进云秪如去此二途时如何师云也须吃棒僧问云大千世界七宝布施请问谁是得者师拈拄杖云莫是遮个么进云大师是僧如何是佛师云不合向你道唯我独尊进云一切众生皆有佛性为甚么不识师云怪得阿谁僧问云　平藩宝诞作么生祝师云缄口即报　皇恩僧礼拜良久师举云圆满大悲者乃观世音菩萨芳称也菩萨乃西方无量寿如来补处法王子妙德为千圣中尊乘大愿轮遍入十方微尘国土摄化四生有缘含识于一身心现千手眼所谓平等照护不令失时违候虽然如是秪如空劫以前未有众生时又照护个甚么于此通得个消息便见观世音菩萨千变万化不曾动着一丝毫于一丝毫上出现千变万化如或于此未能顿了诇上座今日不惜眉毛更为大众分明剖示即如今　平南王殿下身居百僚之上运自神力佐
世祖章皇帝绥定南荒荡除海孽此之功业自应万古流芳孔子云大德者必得其位必得其禄必得其名必得其寿然而▆平南王位至极而思退禄至厚而欲辞名至贵而不骄寿至高而不着但于随缘通变处每兴扬佛事而不自伐其功善诱群生阴裨　皇化而不自矜其德应知如是深密行处即是菩萨圆满大悲菩萨圆大悲即是　平南王深密行处大众还知者两大士不思议境界么说法随机频应现当场谁识自由身卓拄杖下座维那结椎云谛观法王法法王法如是。

　　宝象林腊八戒期然灯礼塔缁素大众请就塔院上堂

　　师升座僧出问云世尊今日成道作么生是成道师云空拳诳小儿僧拟议师云拟不着僧礼拜起进云请师速道一句师云灯光贯髑髅肯沙弥问云丹霞掩耳脱体风流投子放顽宛然尊贵且问禅作么生参戒作么生受师云天左旋地右转进云未审无位真人还受戒参禅也无师一喝进云恁么则千圣不传无底钵象林今日又重新师云喜得拄杖子不在聊且放过弥礼拜归众良久师遂举云昔世尊于今夜坐菩提树下睹明星出现时豁然大悟乃云吾与一切众生本来成佛既与众生本来成佛云何说梵网经又道我是已成佛汝是当成佛常作如是信戒品已具足审如是争怪得后来人惭愧世尊面赤不如语直诇上座即今要与大众落草盘桓一有多种二无两般又作么生商量会么神机不向千差定泥迹徒劳杓卜声。

　　六月十九日大士得道值师四十一初度众请上堂

　　师升座云诸法从缘起如来说是因云何名为从缘起诸法所谓无明行业四大五蕴以至山河大地万象森罗如是诸法莫不皆从缘起者所以如来即之而开示人天千圣悟此而位登解脱虽然如是只如未有无明身心世界时且道如来又向甚么处说得个因字有能代瞿昙老子插得一嘴堪报不报之恩大众还会么诇上座恁么说早是龟毛长三尺僧问云未离兜率已降王宫未出母胎度生已毕意旨如何师云溪流夜夜月鸟啭朝朝春进云恁么则昔日灵山今时瑞塔也师云莫谤山僧好僧礼拜归众僧问云空色且不问法身长几许师云昼夜一百八僧问云如何是大师未生前面目师云石人不赁屋大地绝遮藏僧问云师登不惑年眉毛长几丈师云雷从地起僧问云未有无明身心世界时着不得个因字固然即今大士成道大师出世未审是因非因师云几成错过进云不因此问真成错过师嘘一声僧问云诸法从何而生师云为你有此一问良久师乃云驴唇先生无端指热为夏恼乱毛道凡夫补陀大士不合随真顺俗云成妙觉菩提诇上座四十一年前在母胎中闻此二事理见不平今日特为大众拈出且道作么生判断若谓热原非夏道本无成未免孤他先圣若然热便是夏道即可成又未免冤屈自己就者淆讹处能定当得许伊有语话分如或不然诇上座替大众吃拄杖去也毕竟如何坐断二边中不立一时趁起骇鸡犀。

　　答问

　　僧举栖贤覞禅师问答求别语师许之僧遂依原僧举问云久闻大师得大机大用如何是大机师云猛虎跳不出进云如何是大用师云雄象入花池进云某甲终日迎宾送客作揖打恭还当得大机大用么师云莫将鹤唳误作莺啼。

　　问云古人提唱麻三斤犹是曲为今时今日新大师特地又作么生师云鞭起泥牛耕皓月唤教石女织流黄进云恁么则新丰曲子今日亲闻也师云作何音调僧无对师云掠虚头汉。

　　问云一句当机八万门生死永绝如何是一句师云闻思不及。

　　问云久知大师定作人天炉钳请先露个消息师云泥牛遍界恣腾踏头角分明总不彰进云得意气时添意气遇风流处且风流师云一任傍观并抚掌卷舒一线未容觑。

　　问云云从龙风从虎相逢觌面时如何师云直得五年分疏不下进云恁么则雾启便是龙吟风生知是虎笑师云异类岂堪同瓜角藏身谁更羡踪由僧礼拜云紫罗帐里君臣合金殿重重显至尊师云华封虽颂祝帝自不知闻。

　　问云临济大师云有一人常在途中不离家舍如何是不离家舍一句师云池中捞白月进云如何是常在家舍不离途中师云梦里度黄河进云竹影扫阶尘不动月穿潭底水无痕师云莫把鸳鸯夸巧绣须知胡蝶正庄周。

　　问云此事如明镜当台妍来妍现媸来媸现秪如镜破台亡妍媸不来又作么生师云灼然无讳僧一喝师云犹守瓦砾在进云也要大师知道师云堪怜客作汉难与论家珍。

　　问云兔角龟毛火里栽铁山当面势崔嵬如何是龟毛兔角师云不容把捉进云如何是铁山当面师云钻仰徒然僧礼拜云深承法旨足照迷方师云须明参学眼莫秪堕偏枯时傍有僧进云某甲欲就中重申一问未审大师还不吝慈悲否师云已络索不少也进云如何是常在途中不离家舍师云蜗牛上壁进云如何是常在家舍不离途中师云盲龟拽磨进云如何是龟毛兔角师云薰风水绣纹进云如何是铁山当面师云赚杀阇黎僧礼拜云不因此问几成错过师云切忌妄承当。

　　壬子秋日师驻宝安金绳僧举丽中禅师语录答学人三问请益师随问置答。

　　问云如何是父母未生前面目师云古镜深埋。

　　问云未有此身前向甚么处行履师云不借阴阳地飘然独任真进云便恁么时如何师云千年桃核。

　　问云天地未分时这个在什么处答云不坐万年床进云还假承当也无师云阇黎近前来向你道僧才近前师云去你欠伶利。

　　藩下田生辉居士问顷因石莲禅师上堂某甲曾问二语不契今日已承老和尚慈悲垂示便祈首座更下一转语师云试理问看问云竿木随身事若何师云度水登山得渠力进云逢场作戏又作么生师云放开则法轮大转握住则佛祖难容。
嘉兴大藏经　南海宝象林慧弓诇禅师语录


　　南海宝象林慧弓诇禅师源流拈颂卷二

　　书记传一录

　　初祖菩提达磨大师因慧可问诸佛法印可得闻乎祖曰诸佛法印匪从人得可曰我心未宁乞师安心祖曰将心来与汝安可曰觅心了不可得祖曰与汝安心竟。

　　拈云象林若作初祖见问诸佛法印可得闻乎即以手掩其口不唯令伊当下剿截亦免使后来儿孙各各向觅心了不可得处躲根作活。

　　颂云觅心无处安心竟平地波层千尺疑万古碧潭空界月再三捞捷始应知。

　　初祖曰吾本来兹土传法救迷情一花开五叶结果自然成。

　　拈云初祖为法求人破费路行过水筋力竭尽一坐九年工夫始得者朵花开香流千古但折合将来不无虚生捏目自救不了在虽然且道是传什么法咦切忌错会。

　　颂云共叹一花五叶捡来也大无端笑渠无限男女特地遭他热瞒。

　　二祖神光慧可大师将衣法付三祖已遂即往邺都随宜说法韬光混迹变易仪相或入诸酒肆或过于屠门或习街谈或随厮役人问之曰师是道人何故如是祖曰我自调心何关汝事。

　　拈云入廛混迹自是老大风流秪个调心未必亲口何故大师曾道觅心了不可得既了不可得又调个甚么代云老僧近来衰耄。

　　颂云老卖调心法横身卧市丛无人知此意孤负少林风。

　　三祖司空僧灿大师信心铭末云言语道断非去来今。

　　拈云既言语道断且道此信心铭是言语非言语大师铭于去日某甲闻在今时展转流布惠及将来是去来今非去来今敢请大师下一转语。

　　颂云死蛇横路莫当头日炙风吹毒转稠千载有人轻触着祸无旋踵丧良俦。

　　四祖黄梅道信大师唐太宗向师道德欲瞻风彩诏赴京祖上表逊谢前后三返竟以疾辞第四度命使曰如果不起即取首来使至山谕旨祖乃引颈就刃神色俨然使异之回以状闻帝弥加钦慕就赐珍绘以遂其志。

　　拈云初祖被武帝一诏即来四祖受太宗三征不起二君王尊崇大法千古希奇二祖师真切为人一时彻困故即来便是和皮及髓抛露不起非把婆心法眼包藏咦身为国主虽宿具灵根而堕在尊贵未免争了些子不然则二君王一囊囊尽后来衲僧家又讨甚么巴鼻。

　　颂云三征不起破头云此意分明答圣君珍绘赐来彰信重却今千古恨传闻。

　　五祖黄梅弘忍大师既付衣法卢行者自后不复上堂大众疑怪致问祖曰吾道行矣何更询之复问衣法谁得耶祖曰能者得于是众议卢行者名能寻访既失潜知彼得即共奔逐。

　　拈云一队逐块头汉死向衣钵姓名边猜觅若非行者眉横鼻直黄梅一路平沉虽然如是祖师也有吃棒处何故吾道行矣非白昼寐语乎。

　　颂云佛性既非北衣钵岂南来报语捕风汉大庾空岭嵬。

　　曹溪六祖惠能大师有蜀僧名方辩来谒曰善捏塑祖正色曰试塑看辩不领旨乃塑祖真可高七尺曲尽其妙祖观之曰汝善塑性不善佛性酬以衣物辩礼谢而去。

　　拈云方公一捏捏成祖师七尺神彩且道祖师法身还在里许么若在则法身多出一个若不在争奈目击无疑倘当时道父母未生前面目试塑将来不唯令方公推倒无位真人亦使后来人要依样胡卢不得。

　　颂云南宗六祖善酬机塑是有形却与衣佛性空来无一物纵云传法亦成非。

　　吉州青原山静居寺行思禅师一日问石头曰有人道岭南有消息头曰有人不道岭南有消息师曰若恁么大藏小藏从何而来头曰尽从者里去师然之。

　　拈云一人道岭南有消息一人不道岭南有消息恁么淆讹难以端的且道者个消息青原父子还隐显得么咄我是青原下儿孙。

　　颂云岭南消息无巴鼻切忌从头问起来迁老幸然急掩却免教漏泄赚人猜。

　　南岳石头希迁和尚问新到僧从甚么处来曰江西来师曰见马大师否曰见师乃指一橛柴曰马师何似者个僧无对。

　　拈云石头和尚向绝凡圣情量边推出马大师争奈者僧不识诇上座莫能代语么不因慈悲指示几乎当面错过。

　　颂云月在芦花见不难停眸路又隔云端石头柴橛分明剖剑挂眉间彻胆寒。

　　澧州药山惟俨禅师问云岩作甚么岩曰担屎师曰那个聻岩曰在师曰汝来去为谁岩曰替他东西师曰何不教并行岩曰和尚莫谤他师曰不合恁么道岩曰如何道师曰还曾担么。

　　拈云药山就担屎处拨转云岩可谓作家尊宿亲切为人咦若作佛法商量未免污了唇齿。

　　颂云担屎彻困带累唇齿叨叨一上终还是你。

　　潭州云岩昙晟禅师因药山问闻汝解弄师子是否师曰是山曰弄得几出师曰弄得六出山曰我亦弄得师曰和尚弄得几出山曰我秪弄得一出师曰一即六六即一师后到沩山沩问承闻长老在药山弄师子是否师曰是沩曰长弄有置时师曰要弄即弄要置即置沩曰置时师子在什么处师曰置也置也。

　　拈云药山道我秪弄得一出可谓少处减多处添擒纵自在云岩真师子子解道一即六六即一踞步天然后来遇个水牯牛不识利害管探置时在什么处于时不念初犯拦胸踏倒却问你水牯牛性命在甚么处。

　　颂云以六为游戏以一为颦呻试问乾坤里谁是出头人。

　　瑞州洞山悟本良价禅师因僧问寒暑到来如何回避师曰何不向无寒暑处去曰如何是无寒暑处师曰寒时寒杀阇黎热时热杀阇黎。

　　拈云寒热相煎毕竟如何了得寒时热相无处觅热时寒相不可寻寒热热寒不相到秪应识取热寒心。

　　颂云冤家不到无仇处蓦地相逢正是伊若使了无恩怨念直饶把臂卧天涯。

　　洪州云居道膺禅师师问洞山如何是祖师西来意山曰阇黎他后有把茅盖头忽有人问如何秪对师曰道膺罪过。

　　拈云尽天下古今把个西来意俱作奇特商量究竟商量不出惟有洞山父子秪就问答边互换宾主善顺机宜便觉逗漏不少且道有甚着眼处你不妨伶利。

　　颂云若是西来祖意不妨问着难答如今惭愧云居罪过为渠先纳。

　　洪州凤栖山同安丕禅师僧问如何是同安一只箭师曰脑后看曰脑后事如何师曰过也。

　　拈云同安翻捻一箭直接那畔知音者僧死摸脑后真成佳期空负秪如老汉道过也且道过在阿那边急着眼。

　　颂云电烁同安一箭儿蓦钉脑后岂容窥当时若便丧身去犹贺天山奏凯归。

　　洪州同安志禅师先同安临寂上堂曰多子塔前宗子秀五老峰前事若何如是三举莫有对者末后师出曰夜明帘外排班立万里歌谣道太平安曰须是者驴汉始得。

　　拈云若论五老峰前事向丕老未上堂时荐取尚未为俊捷乃三举后道得函盖恰巧不免费几雍容虽然贸珠须是参详价岂与贩盐小课同。

　　颂云三翻宣密旨一语定乾坤欲识升平事坏歌不颂恩。

　　鼎州梁山缘观禅师上堂真园头出问家贼难防时如何师曰识得不为冤曰识得后如何师曰贬向无生国里曰莫是他安身立命处么师曰死水不藏龙曰如何是活水龙师曰兴波不作浪曰忽遇倾湫倒岳时如何师下座把住曰阇黎莫教湿了老僧袈裟角。

　　拈云真公做贼做成龙堪夸探珠得巧法观老捉贼费拏龙手可笑割鸡用牛刀当时道家贼难防时如何但云识得汝也看伊又如何作得祸来虽然若非七纵七擒后孟获争能绝歹心。

　　颂云难防小丑是家家不必惊疑但识他降得孽龙成好手争如恶水湿袈裟。

　　郢州大阳山警玄禅师上堂夜半乌鸡抱鹄卵天明起来生老鹳鹤毛鹰嘴鹭鹚身却共乌鸦为侣伴高入烟霄低飞柳岸向晚归来仔细看依稀恰似云中雁。

　　拈云大阳竭尽智巧名言秪描画得个混不得类不齐底怪鸟可惜费了许多文彩况不合夜半天明有者般个异族飞鸣出现急应请关南道吾禳却不然祸兆破家门。

　　颂云万法无依体自圆圣凡情尽几潇然鸡乌鹄白分明是才涉形容落者边。

　　舒州投子义青禅师上堂默沉阴界语落深坑拟着则天地悬殊弃之则千生万劫洪波浩渺白浪滔天镇海明珠在谁收掌良久卓柱杖曰百杂碎。

　　拈云不许语默弃拟可谓截断众流疏通一派虽然如此秪是灿烂明珠久沉滔天浪底看来未易探寻莫道卓拄杖处便是罔象灵踪么且喜没交涉毕竟如何何不早着眼。

　　颂云明珠镇海几经秋一道光吞百亿洲今日吾师亲指出杖头卓处莫凝眸。

　　东京天宁芙蓉道楷禅师上堂良久曰青山常运步石女夜生儿便下座。

　　拈云芙蓉老师如此举唱直把万里一条铁拗作两寻将来恳打大象不知惊走法身斯事且置秪如青山常运步大地无寸土向什么处着足其石女儿是何嘴脸伶利者试为道看。

　　颂云青山一息移千步不到槃成那一边更有一般堪怪笑石儿抛出鼻无全。

　　邓州丹霞子淳禅师上堂乾坤之内宇宙之间中有一宝秘在形山肇法师恁么道秪解指踪话迹且不能拈示于人丹霞今日劈开宇宙打破形山为你诸人拈出具眼者辨取以拄杖卓一下曰还见么鹭鹚立雪非同色明月芦花不似他。

　　拈云一人道宇宙形山一人道芦花雪月恁么指注何异群盲摸象诇上座莫能全颗拈呈么夜半正明天晓不露。

　　颂云打破形山出宝儿丹霞卓杖切须知分明月在芦花上看到芦花月已非。

　　真州长芦真歇清了禅师上堂处处觅不得秪有一处不觅自得且道是那一处良久云贼身已露。

　　拈云老汉无端着贼既言贼身已露赃在那里眼里耳里掣电里报钟里搔痒里屎急里莫便是良久里咦秪为慈悲开线路不知曾几陷平人。

　　颂云檀郎唤小玉无为空抑逼深夜倒银床枕子顺摸得。

　　明州天童宗珏禅师上堂劫前运步世外横身妙契不可以意到真证不可以言传直得虚静敛氛白云向寒岩而断灵光破暗明月随夜船而来正恁么时作么生履践偏正不曾离本位纵横那涉语因缘。

　　拈云天童将弄骊珠好手提持曹洞宗风逆放顺收横抛竖接不露当阳影宁坠悄然机喝彩任傍观钉椿惭正视虽然得称尽美捡点犹有未甘何故纵横那涉语因缘须是木人道始得。

　　颂云大行不举步真到无所归石女唤回三界梦木人坐断六门机。

　　明州雪窦智鉴禅师上堂世尊有密语迦叶不覆藏一夜落花雨满城流水香。

　　拈云世尊幸无密语设有大地群生尽疑眼能啖醋足庵一期上堂亦是倒上刹竿。

　　颂云语即不密岂况重宣真成狼藉华雨溅溅。

　　明州天童如净禅师上堂陆修静陶渊明文殊普贤作圆相曰咦一款具呈且道凭谁批判若是孔夫子吾无隐乎尔。

　　拈云诇上座今日要与天童翻案救取四人裂破圆相曰鉴如得其情且道凭谁作证若是李老聃吾游心于物之初。

　　颂云一机之绢三经五纬仔细观来成何华绮。

　　襄州鹿门觉禅师示众尽大地是学人一卷经尽乾坤是学人一只眼以者只眼读如是经千万亿劫常无间断。

　　拈云鹿门恁么开示真个舌覆大千且问此经共有何许字句乾坤是眼又把者经安在那边须烦慈悲指出无致钝根学人看读不易。

　　颂云大地是经翻不起乾坤是眼捏难埋不知觉老何心行平白推人落险崖。

　　青州普照一辩禅师因大明宝问离四句绝百非请师直指西来意师曰昨日有人恁么问被打出去也明曰今日又如何师曰你得恁么不识痛痒明礼拜师曰可惜许棒折也明直得汗下。

　　拈云棒折汗下知有大明白生吃枉离句绝非谅得青州难酬祖意如今且置有蹑前踪借问时诇上座又如何秪对宁甘截舌不毁先猷。

　　颂云觌面相呈绝讨论西来的意似深冤笑无唧溜大明老却向青州觅棒痕。

　　磁州大明宝禅师示众若论此事如人作针线幸然针针相似忽有人来不觉失针秪见线者边寻也不见那边寻也不见却自曰近处尚不见远处那里得来多时寻不得心烦不好昏闷打睡拽衣就枕时蓦然一劄　原来在者里。

　　拈云老汉恁么说禅不怕祸生好急拽向三十二代祖师案前痛与三十二棒何故不合巧将譬喻漏泄真机赚令后来人一个个争向　原来在这里承虚接响。

　　颂云一树寒梅立两阶雪晴开得十分佳笑渠老宿输悭计却放春香透出崖。

　　太原王山体禅师示众既有尊贵之位须明尊贵底人须知尊贵底人不处尊贵之位方明尊贵不落阶级。

　　拈云金针妙密玉线巧缝提持尊贵一路好手固羡王山还免得遭人捡点也无以有惊异。

　　颂云王老提持洞上宗珠回玉转灿重重要知舜日升平事歌遍南薰不宰功。

　　磁州大明雪岩满禅师因僧问高邮定和尚透网金鳞以何为食定曰干屎橛僧无语师代曰谢供养。

　　拈云敢问老汉于者橛上曾咬着也未代云亏你恁么殷勤孝敬。

　　颂云寻常供养味滋长苦过黄连辣过姜塞断舌头休口入可曾解向鼻根尝。

　　燕京报恩万松行秀禅师示众动则埋身千尺不动则当处生苗直须两头撒开中间放下更买草鞋行脚始得。

　　拈云万松恁么举扬何曾离得草里且问老汉撒开处是何光景放下时又作么消息须是实供始得不然与我草鞋来也学行脚去。

　　颂云推人落井遭甚么瘟急如律令太上老君。

　　中都万寿雪庭福裕禅师僧问如何是祖师西来意师曰待乳峰点头即向汝道。

　　拈云我他日见万寿要代这僧进语赖乳峰不点头若点头和尚惭愧无地。

　　颂云乳峰　出插天寒十路无门攀仰难何处迅雷驱骤雨残云一片挂秋瘢。

　　嵩山灵隐文泰禅师上堂尘劫来事秪在于今河沙妙德总在心源试教伊觌面相呈便不解当风拈出且道过在甚么处良久卓拄杖云秪为分明极翻令所得迟。

　　拈云我要问灵隐唤阿那个作心源便须当面拈出不然任伊拄杖子连卓几下尚未分明在。

　　颂云海印高悬万象呈重重交互太光生当前认着还迷倒说甚玄微与暗明。

　　西京还源宝应遇禅师一日闻灵隐泰上堂举切忌从他觅迢迢与我疏当下大悟。

　　拈云宝应闻举话便悟悟即不无也是从他觅得底未是家珍如何是不从他觅得聻切忌与我疏。

　　颂云荡子伶俜事可伤几年随着马驴行抬头忽听宸楼铎始觉全身在帝乡。

　　邓州香严淳拙文才禅师上堂满盘打算了秪有者一着最便宜敢问诸人且道是那一着卓拄杖云切忌卜度。

　　拈云淳拙恁么打九归便输了河渚上算沙童子且道过在什么处前说者一着后说那一着恁么打算不定三生六十劫犹卜度未亲在代曰老僧住持事繁。

　　颂云秪有者着子满盘算不出稽首羡吾师便宜先落一。

　　南阳万安松庭子岩禅师上堂我不学诸方说禅浩浩地魔魅人家男女僧问达磨面壁时如何师曰者便是浩浩底祸胎也曰如何得剿绝去师曰倒縒芒绳缚鬼子须是其人。

　　拈云初祖面壁祸胎固然且莫惊着今鬼子在人眼中鼻里出入作怪师芒绳在什么处快拈出来。

　　颂云芒绳倒縒我不如师见怪不怪师不如我咄大海从鱼跃长天任鸟飞。

　　西京少室凝然了改禅师上堂莫向言中取则直须句外明宗掷拄杖下座。

　　拈云少室向平易里横身接物可谓不吝慈悲秪是承当处大难诇上座不免拔剑相助且道拄杖掷下时是句外是言中若辨别得出拄杖子任横担去。

　　颂云活人真有剑死水不藏龙特地为君荐休教眼着聋。

　　西京少室俱空契斌禅师僧问如何是成劫以后底事师曰龙马负图。

　　拈云俱空所答的有本据但未晓龙马真形曾亲见也么圣人心事付全图伏羲好手描不出。

　　颂云一画当先三点居前是为龙马之文章师拈之以谈后天。

　　西京定国无方可从禅师示众向上宗乘本无言说当人一着非假外来直须向自胸襟迸出偏不附物正不立玄不涉程途方得到家稳坐不然你还知九峰不肯首座么百丈五百生堕在狐窝么金鎞刮膜拟则成乖有志此宗大须审细珍重。

　　拈云九峰不肯首座定国信其具眼谁知更数世下有个不肖远孙亦不肯定国何故不合把无言说宗乘善巧叨叨诇上座恁么判断又还尚有不肯者么咄拟则成乖。

　　颂云不涉程途须到家死蛇触着祸难赊欲知此着真端的月在梅梢不见华。

　　西京嵩山月舟文载禅师示众达磨西来以一乘法直指单传令人见性成佛至我少室如九鼎系以单丝言之魄堕汝诸人趁色力康健打办个事急须努力莫闲过日大众且唤什么作一乘法聻良久云切忌唤瓮作钟。

　　拈云祖师确有一乘法直指人见性成佛则未出南天竺国界早应打落当门牙齿月舟不知甚么心行欲潦倒古今争奈递传下有个獦獠种不受渠瞒何故不曾唤瓮作钟。

　　颂云一乘全非西祖意讹传讹已遍支那不知月老何心行犹把瓮钟来奈何。

　　燕京宗镜大章宗书禅师闻月舟法眼精明参请入室潜淘密践者八载初开法兴德嘉靖丁巳少室疏请再四师乃叹曰先师化后三十年宗风逮弱前辈有言禅林下衰弘法者多假我偷安不急急撑拄之其崩溃可须也某虽惭付嘱其如付嘱何遂欣然主之。

　　拈云具拴风钉云掀山揭海手段始能担荷大法宗镜力振颓纲克家固然秪如宗风逮弱向阿那边撑拄若撑拄得着佛祖也须齐拜后尘。

　　颂云为人特地始偷安撑弱宗风赖者竿王令化行寰宇静夜深明月照帘寒。

　　建昌廪山蕴空常忠禅师因寿昌经公与人论金刚胜义甚快师笑曰宗眼不明非为究竟昌便问如何是宗眼师振衣而起忽一日告众曰我有件要了底大事汝等须知众茫然师竖起拳曰会么众无对师乃挥案一下曰吽吽为汝了去遂趋寂。

　　拈云廪山平生说法秪是贵取直截更无簇锦攒华所谓芳丛不艳为得之矣独是末后犹有一未了底公案不肖远孙今日不免当众为渠了却吽吽癹吒。

　　颂云底事分明不易知竖拳挥案透情披当时岂谓无人荐吽字要令千古辉。

　　建昌寿昌无明慧经禅师年登古稀尚混劳侣耕凿不息方丈修然惟作具而已尝有偈曰冒雨冲风去披星带月归不知身有苦唯恐行门亏益国王向师道德叹曰去圣时遥幸遗此老于是屡加褒敬临终盥浴讫索笔大书曰今日分明指示掷笔端坐面化。

　　拈云此老命带劳星一生作务无停以陇亩为坐具以牯牛为伴侣以耘植为三昧以犁锄为妙机下穷赤日工夫出尽通身白汗恨未曾撞着个无忌讳汉若诇上座即拦涂把住问渠父祖一片田地也着得犁无直得此老无下锹处虽然如是秪其冲风冒雨戴月披星又堪作一幅天然古画无怪乎国王称仰但惜那国王不合向犁锄边牛背上见此老故未得伊风流洒脱耳且如何是伊风流洒脱处聻今日分明指示。

　　颂云耕凿为缘绝无巧拙拽杷归来披星戴月。

　　信州博山无异元来禅师一日如厕睹人上树即大悟亟趋见寿昌昌曰子近日事作么生师曰有个活路秪是不许人知昌曰既是活路为什么不许人知师曰不知不知。

　　拈云博山道不知不知不知个甚么诇上座不妨点出为甚么不许人知若许人知一场好笑。

　　颂云悟迷秪在一抬头上树明明见本由开口欲谈辞已丧活门无路拟何投。

　　瀛山雪关道阇禅师博山问堂中首座人天眼目如何是人天眼目师曰顶门上山曰还假照鉴也无师曰君不见山曰不虚参见作家来师掩耳而出。

　　拈云师翁顶眼虽明犹欠点在当时见道还假照鉴也无即应快便出去若待证明起来未免重烦掩耳。

　　颂云顶门伊眼膜千层一点瞒他也不能觌面相呈忘照触青山原自绝常青。

　　端州鼎湖山在犙弘赞禅师一日侍瀛山和尚次山曰先师有垂语三则汝还委悉么师曰请和尚举山曰不萌之草为甚能藏香象师曰者畜生欲隐弥露山曰古涧寒泉水作何色师曰五眼识不得山曰彻底无依向什么处安身立命师曰锄却虚空带活埋山曰放汝三十棒师便珍重而出。

　　拈曰师翁趁火煆金可谓连锤炼就老汉因征纳宝不惜和橐倾将虽是诏奉寻常亦乃唱酬不偶今日开诇亦有三转语不萌之草为甚能藏香象答曰空手把金钩古涧寒泉水作何色答曰不共秋天晓彻底无依向甚么处安身立命答曰针锋顶上好加尖将此三转语供养二代师翁大和尚。

　　颂云目前端的不辞道恐作寒泉一色看堪笑无依彻底汉倒骑香象踏尘寰。

　　一花五叶歌

　　君不见祖师西来意神州先有大乘气航将衣钵破洪涛觅个知音相委寄梁廷天子好明眸觌面依然还不识知非时暂藏秘九年面壁何疲瘁大有忘躯为法人雪中断献一肱臂既印心勤嘱累勿使吾宗轻得坠觅罪中间内外无与安心竟同一鼻小沙弥却伶利能明缚脱皆由自缘熟来时针芥投种花生处殊因地善摄持常不寐般若齐称贼引避行将法授小儿曹祥云兆出横枝嗣求佛人槽厂去春教米白待筛治三更得旨却南行庾岭追寻徒步费且韬光怀会次权行守网利生事一旦风幡逗上机信衣争请聊相示君不见一花五叶果圆成莫向那边着眼觑咦。
嘉兴大藏经　南海宝象林慧弓诇禅师语录


　　慧弓诇禅师宗门拈古目录卷三

　　书记法照编青原下四世云岩晟禅师法嗣洞山良价(十三则)青原下五世洞山价禅师法嗣曹山本寂(五则)云居道膺(七则)疏山匡仁(一则)青林师虔(二则)龙牙居遁(三则)白水本仁(一则)北院　通(一则)京兆蚬子(一则)华严休静(一则)九峰普满(一则)幽栖道幽(一则)越州乾峰(五则)天童咸启(二则)吉州禾山(一则)潭州宝盖(一则)钦山文邃(三则)九峰通玄(一则)白马遁儒(一则)青原下六世曹山寂禅师法嗣金峰从志(三则)曹山慧霞(一则)鹿门处真(一则)洞山道延(一则)草庵法义(一则)曹山光慧(一则)曹山智矩(二则)育山弘通(二则)云居膺禅师法嗣同安　丕(五则)归宗怀恽(一则)嵇山　章(一则)云居怀岳(一则)佛日本空(一则)云居道简(一则)蕲州广济(一则)朱溪　谦(二则)疏山仁禅师法嗣护国守澄(二则)灵泉归仁(二则)疏山　证(一则)百丈明照(一则)黄檗　慧(一则)青林虔禅师法嗣石门献蕴(二则)龙光　諲(一则)广德　延(一则)白水仁禅师法嗣重云智晖(一则)龙牙遁禅师法嗣报慈藏屿(二则)含珠审哲(一则)九峰满禅师法嗣同安　威(一则)北院通禅师法嗣京兆香城(一则)青原下七世洞山延禅师法嗣上蓝　庆(一则)鹿门真禅师法嗣谷隐智静(一则)益州崇真(一则)鹿门志行(一则)佛手岩行因(一则)同安丕禅师法嗣同安　志(一则)仰山和尚(一则)归宗恽禅师法嗣归宗弘章(一则)护国澄禅师法嗣智门守钦(一则)知远演化(一则)灵泉仁禅师法嗣大阳慧坚(二则)五峰遇禅师法嗣五峰　绍(一则)广德延禅师法嗣广德　义(二则)广德周(一则)石门蕴禅师法嗣石门慧彻(一则)含珠哲禅师法嗣唐州大乘(一则)青原下八世同安志禅师法嗣梁山缘观(二则)护国远禅师法嗣云顶德敷(一则)大阳坚禅师法嗣北禅契念(一则)石门彻禅师法嗣石门绍远(一则)北禅怀感(一则)太原　均(一则)归宗章禅师法嗣普净常觉(一则)谷隐静禅师法嗣谷隐知俨(一则)青原下九世梁山观禅师法嗣大阳警延(二则)药山利昱(一则)罗纹得珍(一则)石门远禅师法嗣邓州广济(一则)谷隐俨禅师法嗣北禅契崇(一则)北禅感禅师法嗣南禅　聪(一则)青原下十世大阳延禅师法嗣投子义青(二则)罗浮显如(一则)兴阳清剖(一则)白马归喜(一则)乾明机聪(一则)梁山岩禅师法嗣梁山善冀(一则)道吾诠禅师法嗣天平契愚(一则)青原下十一世投子青禅师法嗣芙蓉道楷(四则)大洪报恩(一则)长安福应(一则)青原下十二世芙蓉楷禅师法嗣丹霞子淳(一则)净因法成(二则)宝峰惟照(一则)鹿门法灯(一则)天宁禧誧(一则)石门元易(一则)太傅无功青原下十三世丹霞淳禅师法嗣长芦清了(五则)天童正觉(二则)大洪庆预(一则)治平　湡(一则)净因成禅师法嗣天封子归(一则)尼　净智(一则)宝峰照禅师法嗣圆通真际(一则)智通大死(二则)花药智明(一则)石门易禅师法嗣天衣法聪(一则)天宁誧禅师法嗣熊耳　慈(一则)大洪智禅师法嗣天童　枢(一则)青原下十四世长芦了禅师法嗣天童宗珏(一则)北山法通(一则)长芦妙觉(一则)天童觉禅师法嗣雪窦嗣宗(三则)净慈慧晖(一则)瑞岩法恭(一则)善权法智(一则)大洪预禅师法嗣慧力　悟(一则)雪峰慧深(一则)天衣聪禅师法嗣投子道宣(一则)青原下十五世天童珏禅师法嗣雪窦智鉴(一则)善权智禅师法嗣越州超化(一则)雪窦宗禅师法嗣广福道微(一则)青原下十六世雪窦鉴禅师法嗣天童如净(二则)华藏祚禅师法嗣东谷　光(一则)青原下十七世天童净禅师法嗣鹿门　觉(一则)青原下十八世鹿门觉禅师法嗣青州一辩(二则)直翁举禅师法嗣天童云外(一则)青原下十九世青州辩禅师法嗣磁州大明(一则)慈云　觉(一则)玉溪圆通(一则)普照宝(一则)天童岫禅师法嗣雪窦大证(一则)青原下二十世大明宝禅师法嗣王山　体(一则)青原下二十一世王山体禅师法嗣雪岩　满(二则)胜默　光(一则)青原下二十二世雪岩满禅师法嗣万松行秀(二则)竹林巨川(一则)青原下二十三世报恩秀禅师法嗣万寿福裕(二则)报恩从伦(一则)青原下二十四世万寿裕禅师法嗣嵩山文泰(二则)中林智泰(一则)太子久善(一则)安平守让(一则)青原下二十五世嵩山泰禅师法嗣宝应福遇(一则)灵岩　洁(一则)青原下二十六世宝应遇禅师法嗣香严文才(一则)灵岩洁禅师法嗣天界道成(二则)宝应达禅师法嗣太原　斌(一则)盘山　遇(一则)封龙就禅师法嗣天庆义让(一则)青原下二十七世香严材禅师法嗣松庭子严(二则)佛岩　稔(一则)古蔡　元(一则)灵谷谦禅师法嗣灵谷正映(一则)空相圭禅师法嗣天宁　寿(一则)天庆让禅师法嗣

　　卷三。青原下二十八世松庭严禅师法嗣嵩山了改(二则)青原下二十九世嵩山改禅师法嗣嵩山契斌(一则)青原下三十世嵩山斌禅师法嗣定国可从(一则)青原下三十一世定国从禅师法嗣月舟文载(一则)青原下三十二世月舟载禅师法嗣宗镜宗书(一则)青原下三十三世宗镜书禅师法嗣少室常润(一则)廪山常忠(一则)蓬鹊圆佐(一则)青原下三十四世少室润禅师法嗣大觉方念(一则)嵩山正道(一则)禀山忠禅师法嗣寿昌慧经(四则)青原下三十五世大觉念禅师法嗣云门圆澄(一则)寿昌经禅师法嗣博山元来(四则)东苑元镜(二则)寿昌元谧(一则)鼓山元贤(二则)青原下三十六世云门澄禅师法嗣弁山明雪(一则)宝寿明方(一则)东山明澓(二则)愚庵明盂(一则)博山来禅师法嗣瀛山智訚(六则)檀度道密(三则)雪峰道舟(一则)竹山道严(一则)天湖道丘(一则)博山道奉(一则)开府道裕(三则)祠部端伯(一则)东苑镜禅师法嗣天界道盛(二则)鼓山贤禅师法嗣鼓山道霈(一则)青原下三十七世瀛山訚禅师法嗣华严弘恩(四则)日亲弘丽(五则)鼎湖弘赞(二则)瀛山成峦(一则)檀度密禅师法嗣栖霞弘依(二则)潜庵弘干(一则)广胤弘标(一则)博山奉禅师法嗣博山弘瀚(一则)天界盛禅师法嗣摄山大成(一则)寿昌大奇(六则)石塔大忍(一则)青原大然(一则)青原弘智弁山雪禅师法嗣青龙净斯(一则)雪岩净莹(一则)愚庵盂禅师法嗣万寿净▆(一则)东山澓禅师法嗣显圣净宝(一则)普明净晔(一则)弁山雪禅师法嗣青龙净斯(二则)云岩净莹(一则)义山净讷(一则)
嘉兴大藏经　南海宝象林慧弓诇禅师语录


　　南海宝象林慧弓诇禅师宗门拈古卷四

　　书记传一录

　　洞山宗

　　瑞州洞山良价悟本禅师(青四云岩晟嗣)

　　僧问三身之中阿那身不堕众数师曰吾常于此切后有持此问曹山先师道吾常于此切意作么生山云要头便斫去又问雪峰峰以拄杖打云我亦曾到洞山来。

　　拈云至实不华至词不饬洞山答处非亲从那畔透底翻身来何能示此银壁千寻之句即使木人闻之直得汗流汁背矣所以后来两个汉被僧问着亦竟无容措语秪如今日还可商量么咄惜取舌头好。

　　洞山因雪峰上问讯师曰入门须有语不得道早个入了也峰曰某甲无口师曰无口且从还我眼来峰无语云居别前语云待某甲有口即道。

　　拈云诇上座见老汉才问时向道语即不无秪恐和尚不信是家里话。

　　洞山上堂有一人在千万人中不背一人不向一人你道此人具何面目云居出曰某甲参堂。

　　拈云洞山满掌撒珍珠遍地全无落半颗云居当台抽宝镜森罗齐共纳殊形父子敲唱妙挟圆机可谓天然首尾虽然秪如此人面目毕竟又作么生玉兔未临光透户金乌常照不当门。

　　洞山因僧问欲见和尚本来师如何得见师曰年牙相似即无阻矣僧拟进语师曰不蹑前踪别请一问僧无对云居代云恁么则不见和尚本来师也。

　　拈云若是本来师莫道年牙相似即恐名貌亦不相似何故若相似何异泥牛所以老汉不待伊进语便拨转机轮可谓巧于回互独惜者僧当面错过耳秪如云居代语是蹑前踪不蹑前踪伶利者请试着眼。

　　洞山因雪峰般柴次乃于面前抛下一束师曰重多少峰曰尽大地人提不起师曰争得到者里峰无语。

　　拈云雪峰臂腕尽有千寻舌头仅可寸半洞山眼察秋毫争奈[月唇]拖数量然今且置秪如重多少又如何秪对连皮鼻孔总七斤。

　　洞山因官人问有人修行否师曰待公作男子即修行。

　　拈云洎合恁么承当。

　　洞山示众知有佛向上人方有语话分僧问如何是佛向上人师曰非佛保福别云佛非法眼别云方便呼为佛。

　　拈云三个老古锥尽力道不出者个边量也一人名位不得一人色声不得一人同盘不得捡点将来犹未可在何故向上一路还着得如许淆讹么。

　　洞山因僧问如何是玄中玄师曰如死人舌。

　　拈云满口道不得咄更须截却。

　　洞山因官人问三祖信心铭弟子拟注师曰才有是非纷然失心作么生注法眼代云恁么则弟子不注也。

　　拈云洞山秪知落草为人不觉通身泥水法眼无端插嘴理人间事长无明当时官人倘向道注则且置毕竟唤什么作心者两老汉又作么开口。

　　洞山因僧问亡僧迁化向甚么处去师曰火后一茎茅。

　　拈云洞山把火后一茎茅遮盖生缘露裸裸我当时若见为伊拈却唤醒亡僧。

　　洞山见幽上座来遽起向禅床后立幽曰和尚为甚么迴避学人师曰将谓阇黎不见老僧。

　　拈云洞山背后纳缺幽公当面吃瞒若不放过某甲也有三十。

　　洞山因僧问蛇吞虾蟆救则是不救则是师曰救则双目不睹不救则形影不彰。

　　拈云不彰且置秪者不睹可煞淆讹若直不睹则双目现存若睹则话头何在向者里着得一句语便许阇黎救取虾蟆虾蟆不异阇黎阇黎与虾蟆无别若着不得一句话莫道虾蟆被吞阇黎亦无出身之路速道速道。

　　洞山曰一大藏教秪是个之字。

　　拈云洞山恁么判教可谓曲为今时争奈赚人向葛藤窠里重打一绕。

　　抚州曹山本寂禅师(青五洞山价嗣)

　　因镜清问清虚之理毕竟无身时如何山曰理即如此事作么生曰如理如事山曰瞒曹山一人即得怎奈诸圣眼何曰若无诸圣眼无鉴得个不恁么山曰官不容针私通车马。

　　拈云镜清虽能置色身于空劫以前争奈被曹山印破曹山固善出人事理何异四皓与储皇定是非诇上座又且如何不如逐伴归山去长笑一声烟雾深。

　　曹山因僧问朗月当空时如何山曰犹是阶下汉曰请师接上阶山曰月落后相见。

　　拈云莫向明中斗额须从暗里翻身直令文彩纵横不露金针双锁此曹山真切为人曲垂方便处也若夫全身兼到明暗俱泯又当另开只眼。

　　曹山问强上座曰佛真法身犹若虚空应物现形如水中月作么生说个应底道理曰如驴觑井师曰道则太煞道秪道得八成曰和尚又如何师曰如井觑驴。

　　拈云直饶井驴绝觑更须密移一步何故宝殿无人空侍立不种梧桐免凤来。

　　曹山因僧问古德道尽大地唯有此人未审是甚么人师曰不可有第二月也曰如何是第一月师曰也要老兄定当曰作么生是第一月师曰险。

　　拈云夜半骑牛鸟道归。

　　曹山因僧问人人尽有弟子在尘中师还有否师曰过手来其僧过手师点日一二三四五六足。

　　拈云曹山费尽口手打算依然遗失二人何故不见道点即不到当时者僧见道过手来即拍掌一下看伊又作何折合。

　　洪州云居道膺禅师(青五洞山价嗣)

　　令侍者送裤与一住庵道者道者曰自有娘生裤竟不受师却令侍者去问娘未生时着个甚么道者无对后迁化烧得舍利持似师师曰直如饶得八斛四斗不如当初下一转语好。

　　拈云云居令侍者送裤不是好心此道者不受恰好但笑其自不唧溜说有娘生岂不惹出娘未生时祸事后来舍利且置秪如侍者来问诇上座娘未生前着个甚么答云如和尚着底。

　　云居随洞山渡水次山问水深多少师曰不湿山曰粗人师曰请师道山曰不干。

　　拈云一则入水不动波一则杨波不拨水父子相为敲击曲彻回互之机则不无争奈总不出个干湿。

　　云居因僧问如何是诸佛师师喝曰者田库奴僧礼拜师曰你作么生会僧曰者老和尚师曰元来不会僧作舞出去师曰沿台盘乞儿。

　　拈云者僧虽解周旋回互不犯机轮争奈被人压良为贱当时倘待问你作么生会便复礼拜出去云居纵有手眼也难草草设施。

　　云居参洞山山问汝名什么师曰道膺山曰何不向上道师曰向上则不名道膺山深肯之。

　　拈云云居道向上则不名毕竟名个什么若谓千圣也无开口分也秪是明得尊贵一路耳至如不居尊贵位又当如何论量嘘诇上座不怕断舌那。

　　云居上堂孤迥迥峭巍巍僧问曰某甲不会师曰面前案山子也不识。

　　拈云云居向绝顶无人处下个真切入廛手争奈者僧当面错过虽然直饶会案山子犹有主山云更遮峰峦直饶会得主山犹有向上一窍在且道毕竟作么生孤迥迥峭魏魏可见不可睹无你栖泊处咄恁么为人下注脚好与三十棒。

　　云居因僧问一时包里时如何师曰旋风千匝。

　　拈云云居道处可谓周遮有余但未免教人向外打绕象林则不然灯灭暗来千眼觑不及且道还有亲疏否。

　　云居因僧问山河大地从何而有师曰从妄想有曰与某甲想出一锭金得么师便休去僧不肯。

　　拈云云居若不休去尽大地山河被尼乾子辈判入无因甲里虽然未免令云门谓已是葛藤不能折合当时待道与某甲想出一锭金得么但云你却伶利管教者僧自作胜解。

　　抚州疏山匡仁禅师(青五洞山价嗣)

　　僧问灵机未运时如何师曰夜半放白牛。

　　拈云疏山放则知时且问此牛儿什么年畜得。

　　随州青林师虔禅师(青五洞山价嗣)

　　上堂祖师门下鸟道玄微功穷皆转不究难明汝等诸人直须离心意识参绝凡圣路学方可保任若不如是非吾子息。

　　拈云青林虽则委曲为人觌面提挈且道离心意识是个何物绝凡圣路向那里安身若于此明得便有参学眼然须更买草鞋何故祖师门下说甚么离绝。

　　青林因僧问学人竟往时如何师曰死蛇当大路劝子莫当头曰当头时如何师曰丧子命根曰不当头时如何师曰亦无你迴避处曰正恁么时如何师曰失却也曰未审向什么处去师曰草深无觅处曰和尚也须堤防始得师抚掌曰一等是个毒气。

　　拈云者僧开死口于冷地可谓知恩报恩青林卖好手而接人不免疏时便险虽然要知抚掌后语却是前箭犹可后箭深。

　　潭州龙牙山居遁禅师(青五洞山价嗣)

　　僧问无边身菩萨为甚么不见如来顶相师曰汝道如来还有顶相么。

　　拈云据龙牙道是则如来无顶相因甚古人云毗卢顶上行明眼衲僧试为端的。

　　龙牙因僧问如何是西来意师曰此问最苦报慈云此问最好。

　　拈云两尊宿答处似则最切然捡点将来未的的在何故西来意苦好不涉。

　　龙牙因僧问维摩掌擎世界未审维摩向甚么处立师曰道者汝道维摩掌擎世界。

　　拈云骑贼马赶贼好手则不无龙牙若是象林但云擎世界则且置汝甚么年中见维摩倘才拟答便蓦头打出。

　　高安白水本仁禅师(青五洞山价嗣)

　　师将顺世焚香白众曰香烟绝处是吾涅槃时也言讫加趺而坐息随烟灭。

　　拈云此老临末尚要卖弄风流且勿论秪如息随烟灭生平道业行解向甚处着落若定当得便见白水未曾涅槃。

　　益州北院通禅师(青五洞山价嗣)

　　因辞洞山拟入岭山曰善为飞猿岭峻好看师良久山召通阇黎师应诺山曰何不入岭去师因有省更不入岭。

　　拈云直饶言下知归已落飞猿岭外。

　　京兆府蚬子和尚(青五洞山价嗣)

　　混迹闽川逐日沿江岸采掇虾蚬以充其腹。

　　拈云此老不妨奇怪试问伊当时得何道理便以虾蚬充腹若见有众生则道眼何在若谓本无众生又争奈目前何欲见蚬子受用须于此透过始得。

　　京兆府华严休静禅师(青五洞山价嗣)

　　师在洛浦作维那时一日白槌普请曰上间般柴下间锄地第一座间圣僧作甚么师曰当堂不正坐那赴两头机。

　　拈云首座开口延祸带累圣僧着忙维那白槌生端致连漆桶吃讶若是诇上座见问时秪向道动着坐着俱痛棒大家出手几安闲。

　　瑞州九峰普满禅师(青五洞山价嗣)

　　僧问眼不到色尘时如何师指香台曰面前是什么曰请师子细师曰不妨遭人捡点。

　　拈云九峰指处倘作色看则丧失见精不作色看则弭缝眼孔直饶踢倒香台犹须吃象林痛棒何故不见道唤作色得么。

　　台州幽栖道幽禅师(青五洞山价嗣)

　　师一日斋时入堂白槌曰白大众众举头师曰且吃饭。

　　拈云幽栖一翻特地但曰且吃饭看他何等亲切虽然不许嚼着一粒米。

　　越州乾峰和尚(青五洞山价嗣)

　　上堂法身有三种病二种光须是一一透得始解归家稳坐须知更有向上一窍在云门出问庵内人为甚么不知庵外事师呵呵大笑门曰犹是学人疑处师曰子是甚么心行门曰也要和尚相委师曰直须与么始解稳坐门应喏喏。

　　拈云云门虽有利口滑词争奈被乾峰钝置若诇上座见道更有向上一窍但掩耳出去却令乾峰疑着。

　　乾峰问众僧轮回六趣具甚么眼众无对。

　　拈云我若见问向道佛眼亦不具何故若具佛眼即不见轮回。

　　乾峰因僧问如何是超佛越祖之谈师曰老僧问聻曰和尚问则且置师曰老僧问尚不奈何说甚么超佛越祖之谈。

　　拈云用白拈手换快人睛乾峰惯得其便所以超佛越祖之谈不妨当机说破。

　　乾峰因僧问十方婆伽梵一路涅槃门未审路头在什么处师以拄杖画一画云在者里后僧持此语请益云门门乃拈起扇子曰扇子　跳上三十三天筑着帝释鼻孔东海鲤鱼打一棒雨似盘倾会么。

　　拈云尽谓乾峰指路径直不知秪者一画已是淆讹不少后来云门虽巧翻其拙也是制文字以代结绳转见难堪且道毕竟如何切忌向两老汉未拈拄杖及扇子时着倒。

　　乾峰因云门问请师答话师曰到老僧也未曰恁么则文偃在迟也师曰恁么那恁么那曰将谓候白更有候黑。

　　拈云妙唱不干舌善和不动唇二大老一期巧弄翻起威音以前白雪揭露弥勒今后阳春事存理应偏正双融虽然如是细检将来未免无风波匝匝。

　　明州天童咸启禅师(青五洞山价嗣)

　　简大德问学人卓卓上来请师的的师曰我者里一屙便了有甚么卓卓的的曰和尚与么答话更买草鞋行脚好师曰近前来僧近前师曰秪如老僧与么祗对过在什么处简无对师便打。

　　拈云大小天童解屙不解了于时见道更买草鞋行脚好便呵呵大笑岂不令者僧冷地省来知撒泼相为乃反问过在甚么处真成龙头蛇尾。

　　天童因问伏龙甚处来曰伏龙来师曰还伏得龙么曰不曾伏者畜生师曰且坐吃茶。

　　拈云伏龙将谓具狞恶神威不受人控制不知已上他茶中香饵当时恰好向道若不伏得和尚法座倾翻了也看天童老汉又如何管待。

　　吉州禾山和尚(青五洞山价嗣)

　　僧问如何是西来意师曰禾山大顶。

　　拈云禾山好个大顶青黯黯而风常显露堂堂而云更遮直饶具势至目连神足也知渠踏不着何故无你着足处虽然禾山还须忌尊贵堕。

　　潭州宝盖山和尚(青五洞山价嗣)

　　僧问不居正位底人如何行履师曰红炎丛中骏马嘶。

　　拈云好个畜生无漏厩中犹不伏却来荒草里藏头露脚。

　　澧州钦山文邃禅师(青五洞山价嗣)

　　与岩头雪峰同到德山师出问天皇也恁么道龙潭也恁么道未审和尚作么生道山曰汝试举天皇龙潭道底看师拟议山便打师被打归延寿堂曰是即是打我太煞岩头曰你恁么他后不得道见德山来。

　　拈云当时入门便棒岂不千古是德山若待拟议方打何曾医得死马倘钦山是个仙陀你试举天皇龙潭道底看但云幸在学人前征此一问若他人便笑和尚去也不唯令老汉咬舌亦免得自家吃屈。

　　钦山因僧参师竖起拳又伸掌曰开即成掌五指参差复握拳云如今为拳必无高下汝道钦山还通商量也无僧近前却竖起拳师曰你恁么秪是个▆开合汉。

　　拈云就一手说差别智已全彰钦山得称善巧然为人处犹尚欠在当者僧却拟竖拳亟应喝云随语生解有甚么限拳未竖时道将一句来岂但拨开一时活路亦救得后来一队汉不死向拳头下。

　　钦山因僧写师真呈师曰还似我也无僧无对师自代曰众僧看取。

　　拈云者僧恰好向云莫道似我看来亦不似渠何故若似和尚便无藏身处老汉后来自代众僧看取真个不识羞耻。

　　瑞州九峰通玄禅师(青五洞山价嗣)

　　僧问自心他心得相见否师曰自己尚不见他人何可观。

　　拈云诇上座则不然他人且莫论汝今自心见在何处作何面貌咄切莫乱卜度。

　　洛京白马遁儒禅师(青五洞山价嗣)

　　僧问如何是衲僧本分事师曰十道不通风哑子传来信曰传甚么信师乃合掌顶戴。

　　拈云白马答处则固玄尽善则未在何故不见道切忌从他觅若待传来堪作甚么。

　　抚州金峰从志禅师(青六曹山寂嗣)

　　一日拈起枕子示僧曰一切人唤作枕子金峰道不是僧曰未审和尚唤作什么师拈起枕子僧曰恁么则依而行之师曰你唤作什么曰枕子师曰落在金峰窠里。

　　拈云前此道不是原因眼正后却拈枕子断不随邪者僧未谙金峰曲示结角罗纹不犯当头锦缝又宁能免不落他窠里而别有脱身活路乎当时倘道和尚即不妨向某甲唤瓮作钟某甲终不敢对和尚指鹿为马老汉又如何折合。

　　金峰因僧问讯次乃把住曰辄不得向人道我有一则因缘举似你僧作听势师与一掌僧曰为什么打某甲师曰我要者话行。

　　拈云当时若道某甲已为流通和尚幸不有疑好金峰者一掌又向何处着落。

　　金峰因僧扫地次师问你作甚么僧竖起苕帚师曰犹有者个在曰和尚适来见个甚么师竖起拄杖。

　　拈云者僧好个苕帚秪是不会受用当时见问作甚么便放下叉手而立金峰纵有拄杖亦换人眼睛不得。

　　抚州曹山慧霞禅师(青六曹山寂嗣)

　　僧问四山相逼时如何师曰曹山在里许曰还求出也无师曰在里许即求出。

　　拈云曹山求出即不无秪是无路象林则不然东方来者东方合南西北方依次合何故不许同流成合污应知随色是摩尼。

　　襄州鹿门处真禅师(青六曹山寂嗣)

　　僧问和尚百年后向甚么处去师曰山下李家使牛去曰还许学人相随也无师曰汝若相随莫同头角曰诺师曰合到甚么处曰佛眼辨不得师曰若不放过亦是茫茫。

　　拈云鹿门虽有为人之口且无活人之手者僧道佛眼辨不得即应蓦脊便棒何故不可教伊系在无影树下虽然秪者亦是茫茫且道是成褫伊非成褫伊明眼者不妨捡点。

　　瑞州洞山道延禅师(青六曹山寂嗣)

　　因曹山垂语云有一人向万丈崖头腾身直下此是甚么人众无对师出曰不存山曰不存个甚么师曰始得扑不碎山深肯之。

　　拈云洞山固善保任未免已落崖头若是活解翻身底汉只消道个堕也破也。

　　华州草庵法义禅师(青六曹山寂嗣)

　　僧问如何是祖师西来意师曰烂妙浮沤饱满吃。

　　拈云炒则且从敢保草庵嚼不破。

　　抚州曹山光慧禅师(青六曹山寂嗣)

　　僧问如何是妙明真性师曰款款莫磕损。

　　拈云一等是堪笑唤琉璃作水晶。

　　抚州曹山智炬禅师(青六曹山寂嗣)

　　僧问如何是如来语师曰猛风可绳缚。

　　拈云缚则也不难切忌瞥地失却绳子。

　　曹山因僧问如何是声前一句师曰恰似不道。

　　拈云诇上座恰好要道秪恐你眼闻。

　　衡州育王弘通禅师(青六曹山寂嗣)

　　僧问如何是急切处师曰针眼里打筋斗。

　　拈云直饶一打万八千也秪是针眼里伎俩诇上座从来不解捏怪但秪道眼毛头上扑流星。

　　育王因僧问如何是本来身师曰回光影里见方亲。

　　拈云者里有三十棒要打育王为什么聻不合教者僧向光影中作活计诇上座即今也好吃三十棒为伊添注脚秪如本来身岂待回光处见若待回光处见是始觉身非本来身矣毕竟如何遍界不逢常觌露。

　　洪州凤栖山同安丕禅师(青六云居膺嗣)

　　僧问如何是触目菩提师曰面前佛殿。

　　拈云撞瞎双眸两眼看。

　　同安因僧问一见便休去时如何师曰是也更来者里作么。

　　拈云者僧恰好进语若不来和尚疑某甲未休在。

　　同安因僧问将来不相似不将来时如何师曰甚么处着。

　　拈云好个答头秪是撮不上手。

　　同安因僧问如何是和尚家风师曰金鸡抱子归霄汉玉兔怀胎入紫薇曰忽遇客来如何秪待师曰金果早朝猿摘去玉华晚后凤衔归。

　　拈云满而不溢虚而常盈同安气宇如王开口婉然尊贵故其寻常受用初无珍御可惊已令短贩樵人真自嗟惭无分秪今象林家风也不可太过不及且道又作么生绕屋泉长飞玉液照床月每泻银涛忽遇客来将何秪待无米油糍充小顿空盘胡饼足饥餐。

　　同安因僧问未有者个时作么生行履师曰寻常又作么生曰恁么则不改旧人也师曰作何行履。

　　拈云劫前运步须知步步成踪市里横身要识身身无影同安惯拈洞岭初秋草引使泥牛出海涛则且置独惜者僧将成九仞之山不进一篑之土为可太息耳虽然到此时也三世诸佛直得口挂壁上嘘恁么那。

　　同安因僧问才有言诠尽落今时不落今时请师直说师曰木人解语非干舌石女抛梭不乱丝。

　　拈云见闻不及处声色峥嵘事理全彰时觉知寂灭咄倒骑骏马骤岑楼踏碎潭中无影树。

　　庐山归宗寺怀恽禅师(青六云居膺嗣)

　　僧问无佛无众生时如何师曰甚么人如此。

　　拈云归宗要从碧潭深处钩出狞龙堪笑者僧素非神物当时拂袖出去岂不令老汉疑着。

　　池州嵇山章禅师(青六云居膺嗣)

　　师在投子作柴头子同吃茶次谓师曰森罗万象总在里许师泼却茶曰森罗万象在甚么处子曰可惜许一碗茶。

　　拈云当时放下茶碗又作么生虽然秪如投子道可惜许为森罗里道森罗外道试商量看。

　　南康军云居怀岳禅师(青六云居膺嗣)

　　僧问如何是无根树师曰处处着不得。

　　拈云若是无根树甚处着不得如今着不得且置毕竟唤什么作无根树还会么天帝有心难可致月宫无影更难寻。

　　杭州佛日本空禅师(青六云居膺嗣)

　　参云居作礼问曰二龙争珠谁是得者居曰卸却业身来与子相见师曰业身已卸居曰珠在甚么处师无对同安代云回头即没交涉。

　　拈云珠在什么处适才已呈和尚佛日当时下得此语也省得同安贼过后放炮。

　　南康军云居道简禅师(青六云居膺嗣)

　　僧问孤峰独宿时如何师曰闲却七间僧堂不宿阿谁教汝孤峰独宿。

　　拈云善发人者不在于华词云居秪就日逐平常边提个闲却句便令者僧旷劫攀缘立摧于当念虽然如是捡点将来犹欠为人为彻在何故不见道灵雀不栖无影林。

　　蕲州广济禅师(青六云居膺嗣)

　　僧问不识不见请师道出师曰不昧曰不昧时作么生师曰汝唤作甚么。

　　拈云和尚放某甲过即便唤何故虑触尊讳。

　　歙州朱溪谦禅师(青六云居膺嗣)

　　韶国师行脚时到参值犬咬灵鼠声韶便问是什么声师曰犬咬灵鼠声曰既是灵鼠因甚么却被犬咬师曰咬杀也曰好个犬师便打韶曰莫打某甲话在师便休。

　　拈云朱溪横身为物可谓曲尽婆心国师摇舌当机未免空挨屈棒二大老蓦地激扬善圆宾主固足仰若是象林见道莫打某甲便更与一棒岂不为太平寰宇特斩痴顽乎。

　　朱溪因造佛殿毕一僧同看师曰此殿着得什么佛曰着即不无有人不肯师曰我不问那个人曰恁么则某甲亦未曾秪对和尚。

　　拈云善提绵密之机使功位齐转发明于言下朱溪不失为哲匠矣但者僧若在象林门下便放过不得何故取次和酬小人智巧。

　　随州护国守澄禅师(青六疏山仁嗣)

　　因演化在湖南报慈值上堂次化出问如何是真如佛性慈云谁无不契遂请益师师曰汝但问来化理前问师曰谁有化于言下大悟。

　　拈云报慈护国可谓竭力为人但说法则不可何故道有道无与真如何涉演化当时言下契悟亦自吃枉不少。

　　护国因僧问如何是梵音相师曰河北驴鸣河南犬吠。

　　拈云异类中行且放护国若论梵音犹是弄巧成拙应更吃棒为何如此南北翻译语滞乡谈使胜义不显。

　　洛京灵泉归仁禅师(青六疏山仁嗣)

　　师初问疏山枯木生花始与他合是这边句是那边句山曰亦是者边句师曰如何是那边句山曰石牛吐出三春雾灵雀不栖无影林。

　　拈云那边消息铁盖银函不因疏山揭露石牛踏便无地灵雀飞岂有天虽然也秪提唱得一边。

　　灵泉因僧问如何是灵泉心印师曰不传不受曰或遇交代时如何师曰淮南船子看洛阳。

　　拈云灵泉不妨奇怪且道淮南船子具什么眼若是无情眼即不应能看若是有情眼船本木做又作么生为看于此定当得心印即日交代。

　　抚州疏山证禅师(青六疏山仁嗣)

　　僧问如何是声色混融句师曰不辨消不及。

　　拈云入理深谈还他证老若是觌面提持象林别资一路风来水面时。

　　洪州百丈明照安禅师(青六疏山仁嗣)

　　僧问万法归一一归何处师曰未有一个人不问。

　　拈云问在答处答在问边百丈惯得其便若是一向如斯连青州衫子俱被诇上座勘破。

　　瑞州黄檗山慧禅师(青六疏山仁嗣)

　　参疏山问刹那便去时如何山曰逼塞虚空汝作么生去师曰逼塞虚空不如不去山便休师下堂参第一座座曰适来秪对甚奇特师曰此乃率尔敢望慈悲开示愚昧座曰一刹那间还有拟议否师于言下顿省。

　　拈云逼塞虚空且道疏父子当时向甚么处相见有能道得十方世界在你眉睫上如或不然当下被刹那钝置。

　　襄州石门献蕴禅师(青六青林虔嗣)

　　初问青林如何用心即得齐于诸圣林仰面良久曰会么师曰不会林曰去无子用心处师礼拜乃契悟。

　　拈云直饶伶利向老汉仰面处省去已好吃象林手中苕帚柄况礼拜方磕着堪甚么雕琢虽然青林也不能无过既无用心处良久作甚么。

　　石门因僧问猛虎当轩时如何师曰性命不存曰恁么则遭他毒手师曰一任咬嚼。

　　拈云石门行剑刃上事可谓任缘放旷然若不从迁祖境智非一孰云去来处再苏起来未免郎当太煞。

　　韶州光龙諲禅师(青六青林虔嗣)

　　上堂良久曰不烦珍重。

　　拈云龙光欲截断玄微不知更愈形文彩当时倘有人向道和尚话堕也老汉又如何折合。

　　襄州万铜山广德延禅师(青六青林虔嗣)

　　僧问尽大地是个死尸向甚么处葬师曰北邙山下千丘万丘。

　　拈云广德恁么为人称堪舆先生尚不可何故千丘万丘秪是乱葬坟未曾点出正穴焉能发得尊贵象林则不误主固教伊当处死当处埋倘有人信得好急向者里死来。

　　京兆重云智晖禅师(青六白水仁嗣)

　　常创温室施水给药为事有比丘患白癞众恶之唯师与之摩洗如常俄有神光异香既而讶之遂失所在遗疮痂馨香酷烈遂聚而塑观音像以藏之。

　　拈云遇白癞勉自力洗之见异香塑大士藏之虽似好事让他人宁知自己失却鼻孔重云被比丘惑乱则且置且道此比丘毕竟是什么人若能识得尊贵位中留不住如识不得又随明月宿芦花。

　　潭州报慈藏屿禅师(青六龙牙遁嗣)

　　僧问情生智隔想变体殊秪如情未生时如何师曰隔曰情未生时隔个甚么师曰者个梢郎子未遇人在。

　　拈云者僧既向镜里迷头报慈不合就空中着楔若是象林也不消得何故返照入江翻石壁归云拥树失山村。

　　报慈因僧问古人面壁意旨如何师良久却召僧僧应诺师曰汝去别时来。

　　拈云者僧若是仙陀于良久次向道和尚好睡便出去老汉纵欲瞒人知做伎俩不得。

　　襄州含珠山审哲禅师(青六龙牙遁嗣)

　　僧问如何是无位真人师曰别安排又争得曰不安排时如何师曰无位真人。

　　拈云如今不好触讳倘问不安排时如何但云某在斯虽然我且问你者真人甚么年行道。

　　洪州同安威禅师(青六九峰满嗣)

　　僧问祖意教意是同是别师曰玉兔未曾知晓意金乌争肯夜头明。

　　拈云象林不似同安金雕翡翠玉绣麒麟倘有问时秪向道函人唯恐伤人矢人唯恐不伤人。

　　京兆府香城和尚(青六北院通嗣)

　　初参北院问曰一似两个时如何院曰一个赚汝师乃有省。

　　拈云香城被赚则且置北院恐亦未免犹自吃瞒何故曾为荡子偏怜客自爱贪杯惜醉人。

　　瑞州上蓝庆禅师(青七洞山延嗣)

　　师初参雪峰问如何是雪峰的的意峰以拄杖子敲师头师应诺峰大笑。

　　拈云上蓝应诺真个卤莽承当雪峰大笑直是奈何不得若要明的的意总须来象林吃拄杖。

　　襄州谷隐智静禅师(青七鹿门真嗣)

　　僧问如何是指归之路师曰莫用伊曰还使学人到也无师曰甚么处着得汝。

　　拈云者僧好一片稳密田地自是不会受用无端被谷隐遍撒热铁蒺藜至今着脚不得且道当时下得什么语始得放旷自由咦出身犹可易脱体道应难。

　　益州崇真禅师(青七鹿门真嗣)

　　僧问如何是禅师曰澄潭钓玉兔。

　　拈云撮得电光是好手。

　　襄州鹿门志行谭禅师(青七鹿门真嗣)

　　僧问如何是清净法身师曰戌亥年生。

　　拈云鹿门好个清净法身随着支干里转诇上座尊造又且如何子时当正位不贵是威音。

　　芦山佛手岩行因禅师(青七鹿门真嗣)

　　僧问如何是对现色身师竖一指。

　　拈云若向佛手竖指处着倒捏目生华不向竖指处放参拍盲求路直饶总不作个见也是乌龟眠死水毕竟如何山从人面起云傍马头生。

　　洪州同安志禅师(青七同安丕嗣)

　　僧问凡有言句尽落今时学人上来请师直指师曰目前不现句后不迷曰向上事如何师曰迥然不换标的即差。

　　拈云同安提持向上一路可谓应无迹用无痕但捡点将来未免犹彰标的。

　　袁州仰山和尚(青七同安丕嗣)

　　僧问如何是仰山境师曰白云峰下猿啼蚤碧嶂岩前虎起迟。

　　拈云者里若作境会参学事毕全未还家若不作境会择法眼无坐堂安妥且道作境会即是不作境会即是若人道得接手句许伊亲见仰山象林更与三十棒。

　　随州双泉山道虔禅师(青七嵇山章嗣)

　　僧问如何是希有底事师曰白莲花向半天开。

　　拈云老老大大赚人向虚空里踏步。

　　庐山归宗弘章禅师(青七归宗恽嗣)

　　僧问小船渡大海时如何师曰较些子曰如何得渡师曰不过来。

　　拈云那边消息归宗固善提撕若要截断洪流不得动着柁柄。

　　随州智门守钦禅师(青七护国澄嗣)

　　僧问两镜相照为甚么中间无像师曰自己亦须隐曰镜破台亡时如何师竖起拳头。

　　拈云扫除建立回互交加自非作家老手无能应机自在诇上座于智门落草处更资一路两镜相照为什么中间无像头角不堪镜破台亡时如何混然无讳且道还通商量也无不妨明眼。

　　随州护国知远演化禅师(青七护国澄嗣)

　　僧问乾坤休驻意宇宙不留心时如何师曰总是战争收拾得却因歌舞破除休。

　　拈云向者里着得一只眼好个不快活汉。

　　郢州大阳慧坚禅师(青七灵泉仁嗣)

　　初在灵泉入室次泉问甚么处来师曰僧堂里来泉曰为甚么不筑着露柱师于言下有省。

　　拈云大阳恁么省去于灵泉门下可称快俊若在象林此间正好吃棒何故待人叮嘱见淆讹气宇堪来作何用。

　　大阳因僧问不借时机用如何话祖宗师曰老鼠咬腰带。

　　拈云象林则不然老鼠勘破阿姨禅。

　　瑞州五峰绍禅师(青七五峰遇嗣)

　　僧问如何是第一义师拍禅床云若不是仙陀千里万里。

　　拈云五峰好一拍秪是无人和得诇上座秪今和去也遂拍膝云若不是仙陀落七落八。

　　襄州广德义禅师(青七广德延嗣)

　　僧问如何是大寂灭海师曰闹市走马不触一人。

　　拈云我当时倘在向道乌有先生今在县里告和尚不合私占官田他若眼目定动教露柱连马擒下待楼至佛来乃发落。

　　广德因僧问悬崖峭峻还具得失也无师曰忻逢良便好与一推。

　　拈云具驱耕夺食之作方可以接人天无撒手翻身之能不足以称师子广德逢危知不吝慈悲矣争奈者僧一死更不再活。

　　广德因僧问谛信底人信个甚么师曰莫道冰无火斯须红炎生。

　　拈云直饶信得冰即是火犹未免依生物解况待斯须转来堪作甚么。

　　襄州广德周禅师(青七广德延嗣)

　　僧问闻话不觉时如何师曰遍界没聋人谁是知音者曰如何是知音者师曰断弦续不得历劫响泠泠。

　　拈云续不得且置且问此弦断来多少时若人定当得便信敲空有韵击水无声若定不得蔷薇与桃李对谈总然春梦。

　　襄州石门慧彻禅师(青七石门蕴嗣)

　　僧问年穷岁尽时如何师曰东村王老夜烧钱。

　　拈云石门酬机惯用无星秤子象林则不然有问年穷岁尽时如何但向道一般岁序如流去何许人家特地愁。

　　唐州大乘山和尚(青七含珠哲嗣)

　　僧问如何是四方八面事师曰升子里　跳斗子里转身。

　　拈云大乘虽能逆往顺来上翻下转秪不出个升斗若论四方八面事须是门前刹竿上布幡子。

　　鼎州梁山缘观禅师(青八同安志嗣)

　　僧问如何是衲衣下事师曰密。

　　拈云千尺乌龙井觑着立时盲。

　　梁山示众南来者与伊三十棒北来者与伊三十棒。

　　拈云象林门下直饶非南北来者与伊三十棒者里还有三十棒且道与什么人若能识得此人三十棒一棒也不较。

　　怀安军云顶德敷禅师(青八护国远嗣)

　　成都帅请就衙升座有乐营将出礼拜起回顾下马台曰一口吸尽西江水即不问请师吞却阶前下马台师展两手唱曰细抹将来营将猛省。

　　拈云老汉若不解开火里蝍蟟口几成吞吐不下营将恁么省去也是逼狗上高墙。

　　潭州北禅契念禅师(青八大阳坚嗣)

　　僧问如何是不坠古今句师曰十五十六日月相逐。

　　拈云北禅虽称作家宗师争奈随日月下走如今有问象林但向道山青水绿。

　　襄州石门绍远禅师(青八石门彻嗣)

　　僧问如何是宗乘中一句师曰石火夜烧山大地齐合掌。

　　拈云若作佛法商量累他石门眉毛堕落。

　　潭州北禅怀感禅师(青八石门彻嗣)

　　僧问如何是诸圣为人底句师曰红轮当万户光烛本无心。

　　拈云若恁么流布将去曹溪一路平沉者僧未具参学眼且置北禅好与三十棒。

　　太原筠首座(青八石门彻嗣)

　　一日荷锄入园僧问三身中那一身去作务师拄锄而立僧曰莫便当也无师携锄便行。

　　拈云功位齐转照用临时太原可称作者但携锄便行为人处则未彻当时见道莫便当也无倒拈锄柄蓦头便打岂不令者僧知格外风规。

　　东京普净常觉禅师(青八归宗章嗣)

　　给事陶谷问曰经云离一切相则名诸佛今目前诸相纷然如何离得师曰给事见个甚么陶欣然仰重。

　　拈云问得恰好答得也奇但捡点将来秪成得个问答我者里则不然诸相不恶用离作么倘若更问毕竟如何呵呵大笑云诇上座要留舌头吃饭。

　　襄州谷隐知俨禅师(青八谷隐静嗣)

　　僧问千山万水如何登陟师曰举步便千里万里曰不举步时如何师曰亦千里万里。

　　拈云谷隐秪知竭力为人不觉全身落草。

　　郢州大阳警延禅师(青九缘山观嗣)

　　问僧甚处来曰洪州师日先师在么曰在师曰在即不无请渠出来我要相见僧曰聻师曰者个犹是侍者僧无对师曰吃茶去。

　　拈云者里合代这僧两转语先师在么也知和尚挂念请渠出来我要相见和尚大似不肯先师不然降尊就卑又争得。

　　大阳因僧问如何是和尚家风师曰满瓶倾不出大地没饥人。

　　拈云大阳家风尽有滋味秪是无啖啖处。

　　澧州药山利昱禅师(青九梁山观嗣)

　　僧问格外之谈乞师垂示师曰要道也不难曰恁么则万仞碧潭许垂一线也师曰大众笑汝。

　　拈云者僧被药山钝置则已格外之谈毕竟作么生道三面黧奴脚踏月两头白牯手拏烟。

　　鼎州罗纹得珍山主(青九梁山观嗣)

　　僧问亲切处乞师指示师曰老僧元是广南人。

　　拈云罗纹被者僧一问直得脚跟露出虽然如是回头即没交涉。

　　邓州广济禅师(青九石门远嗣)

　　僧问如何是修行师曰庭柱伤寒。

　　拈云庭柱伤寒和尚要须替他忌口始得者僧倘能下得此语广济当时立地汗流。

　　濠州南禅聪禅师(青九北禅感嗣)

　　僧问如何是大道根源师曰云兴当午夜石虎叫连宵。

　　拈云南禅虽则善指根源要且不出三种病人疑处。

　　襄州谷隐契崇禅师(青九谷隐俨嗣)

　　僧问如何是祖师西来意师曰番人皮裘胡人着曰学人不会此理如何师曰聋人侧耳哑人歌。

　　拈云祖师好个西来意无端被谷隐将二种病人乐事抹煞引得一类偏空枯寂汉乱向绝音闻边错会。
嘉兴大藏经　南海宝象林慧弓诇禅师语录


　　南海宝象林慧弓诇禅师宗门拈古卷五

　　书记传一录

　　洞山宗

　　舒州投子义青禅师(青十大阳延嗣)

　　因僧问师唱谁家曲宗风嗣阿谁师曰威音前一箭射透两重山曰如何是相传底事师曰全因淮地月得照郢阳春曰恁么则入水见长人也师曰秪知金玉异那辨楚王心僧礼拜师以拂子击之。

　　拈云一答问间具显扇海一千六百由旬之势其杰出群类之英姿可想也秪如威音前一箭且道是甚么人制造有能识得可一目古今。

　　投子因芙蓉问祖师言句如家常茶饭离此之外别有为人处么师曰汝道寰中天子敕还假尧舜禹汤也无蓉拟进语师以拂子蓦口摵曰汝发意来蚤有三十棒也蓉忽开悟礼拜便行师曰且来阇黎蓉不顾师曰汝到不疑之地耶蓉掩耳而去。

　　拈云投子分付早棒未免教坏他男芙蓉掩耳便去不知已入行家虽则节拍惊人看来总须好笑且道好笑个甚么不妨疑着。

　　惠州罗浮显如禅师(青十大阳延嗣)

　　初到大阳阳问汝是甚处人曰益州阳曰此去几里曰五千里阳曰你与么来还曾踏着么曰不曾踏着阳曰汝解腾空耶曰不解腾空阳曰争得到者里曰步步不迷方通身无辨处阳曰汝得超方三昧耶曰圣心不可得三昧岂彰名阳曰如是如是汝应信此即本体全彰事理不二善自护持。

　　拈云若是不彰名三昧何得印为事理不二大阳真个证龟成鳖。

　　郢州兴阳清剖禅师(青十大阳延嗣)

　　郑金部问和尚甚么时开堂师曰不历僧秪数日月未生前。

　　拈云兴阳被金部搔着痒处不觉和身便倒且道日月未生时为甚么人说法泥牛亲合掌石马暗点头。

　　襄州白马归喜禅师(青十大阳延嗣)

　　初问大阳学人蒙昧乞师指个入路阳曰得良久乃召师师应诺阳曰与你个入路师于言下有省。

　　拈云若有个路可入大阳不止瞒人白马言下省去犹是夜行踏白。

　　复州乾明机聪禅师(青十大阳延嗣)

　　僧问如何是佛法大意师曰此问不虚。

　　拈云回照绝幽微乾明一口道尽也虽然佛法大意虚不虚没交涉。

　　鼎州梁山善冀禅师(青十梁山岩嗣)

　　师颂鲁祖面壁曰鲁祖三昧最省力才见僧来便面壁若是知心达道人不在扬眉便相悉。

　　拈云鲁祖直是不欲见人梁山唱为省力即饶省得力时便已平地吃交。

　　相州天平山契愚禅师(青十道吾诠嗣)

　　官人问无邻可隔为甚么不相见师曰怨阿谁。

　　拈云若是象林教伊拈却鼻孔。

　　东京天宁芙蓉道楷禅师(青十一投子青嗣)

　　在投子作典座子曰厨务勾当不易师曰不敢子曰煮粥耶蒸饭耶师曰人工陶米着火行者煮粥蒸饭子曰汝作甚么师曰和尚慈悲放他闲去。

　　拈云大功不宰芙蓉固善抽身独犹受人安排不无令旁观者咬齿。

　　芙蓉因僧问是直截根源师曰足下已生草举步落危坡。

　　拈云芙蓉直下把断要津令人定动不得真是作家宗匠善用恶辣钳锤简点将来犹带烟水痕作么生得泯彻去急观蛾眉未露时。

　　芙蓉上堂钟鼓喧喧报未闻一声惊起梦中人圆常静应无余事谁道观音别有门良久曰还会么休问补陀岩上客莺声啼断海山云。

　　拈云如斯话会谁不观音虽然诇上座今日要与补陀芙蓉同得相见又作么生拈却鼓捶莺舌道将一句来。

　　芙蓉因僧问如何是和尚家风师曰众人皆见曰未审见个甚么师曰东壁打西壁。

　　拈云众人皆见自是大方家风但论年撕打未免烦劳尊力。

　　随州大洪山报恩禅师(青十一投子青嗣)

　　上堂五五二十五案山雷主山雨明眼衲僧莫教错举。

　　拈云诇上座则不然六六三十六者边明未全那边暗不足具眼衲僧莫教乱卜。

　　长安福应文禅师(青十一投子青嗣)

　　上堂明明百草头明明祖师意直下便承当错认弓为矢惺惺底筑着磕着懵懂底和泥合水龟毛拂逼塞虚空兔角杖撑天拄地日射珊瑚林知心能几几击禅床下座。

　　拈云既言龟毛拂逼塞虚空且道福应寻常向甚么处开口有能端的得许伊有语话分。

　　邓州丹霞子淳禅师(青十二芙蓉楷嗣)

　　上堂举德山示众曰我宗无语句实无一法与人德山恁么说话可谓秪知入草求人不觉通身泥水子细观来秪具一只眼若是丹霞则不然我宗有语句金刀剪不开深深玄妙旨玉女夜怀胎。

　　拈云为众竭力祸出私门两尊宿俱难豁免何故不合将我宗偏说有无赚惑人家男女象林者里秪要句句中须有语中无语无语中有语且道与古人是同是别。

　　东京净因法成禅师(青十二芙蓉楷嗣)

　　上堂知有佛祖向上事方有说话分诸禅德且道那个是佛祖向上事有个人家儿子六根不具七识不全是大阐提无佛种性逢佛杀佛逢祖杀祖天堂收不得地狱摄无门大众还识此人么良久曰对面不仙陀睡多饶寐语。

　　拈云若论向上事饶伊净因竭尽智巧也提唱不全何也逢佛杀佛逢祖杀祖只如无佛无祖又杀个甚么端的将来不无寐语且作么生商量始能免得遭他唇吻论劫飘零常晏坐通身泥滓净无尘。

　　净因上堂归元性无二方便有多门但了归元性何愁方便门诸人要会归元性么露柱将来作木杓旁人不肯任从伊要会方便门么木杓将来作露柱撑天拄地也相宜且道不落方便门一句作么生道三十年后莫教错举。

　　拈云净因蓦向无人世界掷石惊群倒回衲僧海会鼓唇扬己虽则殊添意气未免笑杀旁观诇上座路见不平只得拔刀相助当时踢翻木杓拗丢露柱却问伊将什么作归元方便即任不落方便道得完全也须要罚口大心虚何故三十年后莫教错举。

　　洪州宝峰阐提惟照禅师(青十二芙蓉楷嗣)

　　示聪藏主曰有情故情渗漏有见故见渗漏有语故语渗漏设得情无见无语无拽住便问他你是何人。

　　拈云洞山老祖三种验人秘旨被宝峰将个有无翻注破裂俱尽恁么见解驴年去在咄你是何人。

　　襄州石门元易禅师(青十二芙蓉楷嗣)

　　僧问古镜未磨时如何师曰精灵皱眉曰磨后如何师曰波斯弹指曰为甚么如此师曰好事不出门。

　　拈云石门不有后语一圆古镜内尽是千妖百怪也倘或有问象林古镜未磨时如何向道佛祖也无觅处磨后如何满目山河影不彰为甚么如此从来不涉世间事且道与古人相去几何。

　　西京天宁禧誧禅师(青十三芙蓉楷嗣)

　　师临终谓众曰丹霞有个公案从来推倒扶起今朝普示诸人且道是个甚底顾示左右曰会么曰不会师曰伟哉大丈夫不会末后句遂就寝右胁而化。

　　拈云末后句莫道天宁不会直饶从上祖祖不思议也都不会德山当时虽称快便然犹会不彻秪得三年活所以一个个尽被推倒至今无人解扶起遂顾左右云诇上座即今扶起也还见么且道是个甚底。

　　襄州鹿门法灯禅师(青十二芙蓉楷嗣)

　　僧问虚玄不犯宝鉴光寒时如何师曰掘地深埋。

　　拈云若不深埋便形文彩。

　　鹿门因僧问如何是逍遥物外底人师曰遍身红烂不可扶持。

　　拈云若是阐提家男女不妨颠酒更风流。

　　太傅高世则居士仲贻号无功(青十二芙蓉楷嗣)

　　参芙蓉求指心要蓉令去其所重扣已而参一日忽造微密呈偈曰悬崖撒手任纵横大地虚空自坦平照壑辉岩不借月庵前别有一帘明。

　　拈云太傅秪知卖弄风流不顾脚跟欠点为甚么聻将为别有一帘明。

　　真州长芦真歇清了禅师(青十三丹霞淳嗣)

　　上堂久默斯要不务速说释迦老子待要款曲卖弄争奈未出母胎已被人觑破且道觑破个甚么瞒长芦不得。

　　拈云倘世尊当日一默到涅槃不但省得几挑气力亦令一切圣凡人天共皆罔措无端自破口戒致使后来儿孙议长论短然今且置且道未出母胎向甚么处觅世尊直饶长芦不被所瞒我要问渠甚么年时得者消息。

　　长芦上堂口边白朴去始得入门通身红烂去方知有门里事更须知有不出门底乃曰唤甚么作门。

　　拈云长芦恁么举扬大似坐赃断枉消费如许弯曲剖尽籓篱堂奥却不知唤什么作门甚么处不是门虽然秪如不出门者是什么人咄闭口深藏舌好。

　　长芦上堂还有不被玄妙污染底么良久曰者一点倾四海水已是洗脱不下。

　　拈云南岳道污染不得长芦道洗脱不下两尊宿当面淆讹惑乱人不少在诇上座要直截剖似也不难且问者一点落在什么色里。

　　长芦因僧问如何是空劫以前自己师曰白马入芦花。

　　拈云若作一色论量埋没宗风若谓类之弗齐埋没自己毕竟如何且莫犯讳。

　　长芦上堂乍雨乍晴乍寒乍热山僧底个山僧自知诸人底个诸人自说且道雪峰口除吃饭外要作甚么。

　　拈云古者道寒则普天寒热则普天热为什么长芦又道山僧底个山僧知诸人底个诸人说恁么疑誵若为相悉嘘有口不会吃饭者多又云我当时若在向道和尚且合取好。

　　明州天童宏智正觉禅师(青十三丹霞淳嗣)

　　僧问一丝不着时如何师曰合同船子并头行曰其中事作么生师曰快刀快斧斫不入。

　　拈云斫不入处其中事尽情剖析而无刀斧之痕须知天童好手秪如好手之中又莫别有商量处也无蚁齿咬昆仑蚊针测渤海。

　　天童上堂心不能缘口不能议直饶退步荷担切忌当头触讳风月寒清古渡头夜船拨转琉璃地。

　　拈云当时但道心不能缘口不能议直饶退步荷担切忌便恁么休去岂唯俾伊腾腾野老不知天子之独尊却能任彼涓涓寒月间彻无人之古渡咦。

　　随州大洪庆预禅师(青十三丹霞淳嗣)

　　上堂进一步践他国王水土退一步踏他祖父田园不进不退正在死水中还有出身之路也无萧骚晚籁松钗短游漾春风柳线长。

　　拈云善指路头而不动口手者必能教人善奔走而不触当途吾于大洪上堂庶几矣虽然及其至也犹不能不落于长短诇上座爰补其不足莺歌柳舞适然会娆乱春风好一场。

　　处州治平湡禅师(青十三丹霞淳嗣)

　　上堂优游实际妙明家转步移身指落霞无限白云犹不见夜乘明月出芦花。

　　拈云治平如此举扬接引人天即得若论实际家风未免斫钉不密何故落霞与白云错莫明月共芦花参差。

　　台州天封子归禅师(青十三净因成嗣)

　　上堂卓拄杖一下召大众曰八万四千法门八字打开了也见得么金凤夜栖无影树峰峦才露海云遮。

　　拈云当时大众见卓拄杖即散去犹较些子无端被伊召入葛藤窠里毕竟明得个甚么即如老汉恁么提持虽则掉尽婆心一片也秪是铅刀割水何故峰峦才露海云遮。

　　东京妙慧尼净智禅师(青十三净因成嗣)

　　上堂举赵州勘破婆话曰赵州舌头连天老婆眉毛覆地分明勘破归来无限平人瞌睡。

　　拈云大小赵州无端错勘婆子致累古今论量妙慧虽欲分解叵耐犹涉乡情诇上座不好彰扬只得一齐掩却。

　　江州圆通真际禅师(青十三宝峰照嗣)

　　常有偈曰不因言句不因人不因物色不因声夜半吹灯方就枕忽然这里已天明。

　　拈云天台木上座云我悔当时不与圆通说破致令伊向色声明暗里作活计至今无出身之路众中莫有为圆通雪屈者么出来我且问你不因声色人言且道因个甚么莫是因吹灯也无且喜没交涉毕竟如何三级浪高鱼化龙痴人犹戽夜塘水。

　　兴国军智通景深禅师(青十三宝峰照嗣)

　　参宝峰入室次曰直须断起灭念向空劫以前扫除玄路不涉正偏尽却今时全身放下放尽还放方有自由分师闻顿领厥旨峰击鼓告众曰深得阐提大死之道后学宜依之因号大死翁。

　　拈云本来无一物放下个甚么虽然万古碧潭空界月再三捞捷始应知。

　　大死翁临终偈曰不用剃头何须澡浴一堆红炎千足万足虽然如是且道向上还有事也无遂敛目而逝。

　　拈云尽谓此翁得大死之道因号大死是则从日至年从生至劫刹那刹那无不大死矣即今末后一着且道又作么生若云这回方称大死是为头上安头若云更须大死此回则平日所得便成虚妄有人于此定当得许渠亲见大死如或不然未免被大死夺却鼻孔秪如他道向上还有事也无又作么生道待八十年后为你说破。

　　衡州花药智朋禅师(青十三宝峰照嗣)

　　上堂海风吹梦岭猿啼月敢问诸人是何时节恁么会得无影树下任遨游如或不然三条椽下直须打彻。

　　拈云十方世界日用头边总不出个见闻觉知花药秪就见闻觉知里提起个是何时节便乃当面和盘托出还会么如不会象林更资一路且道无影树植在甚么处。

　　越州天衣法聪禅师(青十三石门易嗣)

　　上堂幽室寒灯不假挑虚空明月彻云霄要知日用常无间烈焰光中发异苗。

　　拈云天衣若无后语几被虾蟆勘破。

　　西京熊耳慈禅师(青十三天宁誧嗣)

　　上堂般若无知应缘而照山僧今日撒屎撒尿这边放那边屙东山西岭笑呵呵幸然一片清凉地刚被熊峰染污他染污他莫啾唧泥牛木马尽呵叱过犯弥天且莫论再得清明又何日还会么来年更有新条在恼乱春风卒未休。

　　拈云东司头不可向你说佛法赵州则虔诚如彼矣法堂前要显般若应缘信口便谈撒屎撒尿熊耳果顽赖若是乎如今有能于此两尊宿作用处着得一只眼许伊这边那边如或不然未免被彼屙录录染污了眼睛恼乱却鼻孔。

　　越州天章枢禅师(青十三大洪智嗣)

　　上堂召大众曰春将至岁已暮思量往古来今秪是个般调度凝眸昔日家风下足旧时岐路劝君休莫莽卤眨上眉毛须荐取东村王老笑呵呵此道今人弃如土。

　　拈云前言劝君休后言须荐取岂不话作两橛且问既然休去又荐取个甚么直饶天章不为东村王老我要征渠唤什么作此道。

　　明州天童宗珏禅师(青十四长芦了嗣)

　　僧问如何是道师曰十字街头休斫额。

　　拈云尽谓天童善指人道俾趋向者直截归家不知叮嘱处便是危坡万丈若非活解翻身举步即登时丧命瑞塔者里不可点赚于人倘有问时但对曰谁教你落井。

　　真州北山法通禅师(青十四长芦了嗣)

　　僧问断言语绝思惟处乞师指示师曰滴水不入石。

　　拈云凿开鸟道还他北山老婆点出龙睛须是象林瞎汉当时见恁么问即劈头便棒何故要令伊知些痛痒。

　　真州长芦妙觉禅师(青十四长芦了嗣)

　　上堂尽大地是个解脱门把手拽不肯入雪峰老汉抑逼人作么既到者里为甚么鼻孔在别人手里良久曰贪观天上月失却手中桡。

　　拈云雪峰秪要推人落堑不知自己无出身之路长芦欲从险处架桥争免愈张荆棘两老汉捺胃作屁声手段被诇上座捉败了也还有为伊作主者么快出来自缚。

　　明州雪窦闻庵嗣宗禅师(青十四天童觉嗣)

　　僧问莲华未出水时如何师曰没却你鼻孔曰出水后如何师曰穿却你眼睛。

　　拈云雪窦答处截断天下人舌头则不无独诇上座要问渠或遇无眼鼻汉又穿没个甚么。

　　雪窦上堂翠岩不是不说秪为无个时节今朝快便难逢一句为君剖决露柱本是木头秤锤本是生铁诸人若到诸方莫道山僧饶舌。

　　拈云作家宗匠别无奇特秪要令人就寻常定动边认取个本来面目所以道露柱是木头秤锤是生铁咄得恁么不顾舌头。

　　雪窦因僧问如何是正法眼师曰乌豆。

　　拈云三世诸佛不能用乌豆法所以毕竟要从娘母胎出现历代祖师不能会乌豆机所以毕竟要假儿孙脚下行雪窦者汉会即似会用却不得所以毕竟不能塞断诇上座舌头且道如何是毕竟不能塞断诇上座舌头处聻何不领话。

　　杭州净慈自得慧晖禅师(青十四天童觉嗣)

　　谒宏智入室次智举堪嗟去日颜如玉却叹回时鬓似霜诘之师曰其入离其出微自尔问答无滞智许为室中真子。

　　拈云大小净慈向出入离微间计较若我是天童决不许作真子虽然佛过二千年觅正知见者也难得。

　　明州瑞岩石窗法恭禅师(青十四天童觉嗣)

　　上堂春风杨柳眉春禽弄百舌一片祖师心两处俱漏泄不动步还家习漏顿消灭暗投玉线芒晓贯金针穴深固实幽远无人孰辨别惭愧可怜生头头俱合辙不念阿弥陀南无干屎橛无智痴人前第一不得说。

　　拈云祖师当年觅心了不可得今那里得如许多心漏泄设有也是瑞岩捏出底瑞塔不学伊支离分别既然头头合辙但信口念南无阿弥陀南无干屎橛何故至道无难唯嫌拣择。

　　常州善权法智禅师(青十四天童觉嗣)

　　上堂三界无法何处求心惊蛇入草飞鸟出林雨过山堂秋夜静市声终不到孤岑。

　　拈云善权有两负门既是无法上堂便应哑却口始得微尘国土不隔于毫端市声终不到孤岑恐未知当否象林不辞饶舌论量也若更要何处求心且莫向雨过山堂秋夜时着倒好。

　　临江军慧力悟禅师(青十四大洪预嗣)

　　上堂一切声是佛声檐前雨滴响泠泠一切色是佛色觌面相呈讳不得便恁么若为明碧天云外月华清。

　　拈云便恁么去时十方大地皆是个佛色声塞满何处更容慧力安身三十棒教伊吃在何故不合把将声色便当极头何况更赚人向天外着摸。

　　福州雪峰慧深首座(青十四大洪预嗣)

　　示众未得入头须切切入头已得须教彻虽然得入本无无莫守无无无间歇大洪闻曰深兄说禅若此惜福缘不胜耳。

　　拈云首座若无无间歇几不成断灭去也虽然犹未脱唱教家前科在即如大洪恁么道是赏伊是罚伊。

　　舒州投子道宣禅师(青十四天衣聪嗣)

　　久侍天衣一夕闻巡更铃声忽猛省曰住住一声直透青霄路寒潭月皎有谁知泥牛触折珊瑚树住后凡有所问以拂子作摇铃势。

　　拈云者汉从巡更铃边捞得个拨不动底影响便自谓无人知得何异宋人宝石燕住后更向人前卖弄殊不知曹溪波浪如相似无限平人被陆沉。

　　明州雪窦智鉴禅师(青十五天童珏嗣)

　　参翠山宗宗问道者为众竭力不无其劳师曰须知有不劳者曰尊贵位中留不住时如何师曰触处相逢不相识曰犹是途中主宾如何是主中主师曰丙丁吹灭火宗以手掩师口师拓开便行。

　　拈云宗中拄箭量外投针两大老相共激扬发明宾主不无尽善但捡点将来翠山惯弄马骑被驴扑则且置雪窦即能当机圆活不犯锋轮奈已被人掩却口如今莫有能代伊翻案者么直饶闻早便归去争似从来不出门。

　　越州超化藻禅师(青十五善权智嗣)

　　开炉上堂雪满寒窗烧尽丹霞木佛冰交野渡冻杀陕府铁牛直得寒灰发炎片雪不留任运纵横现成受用诸禅德要会么衲帔蒙头坐冷暖了无知。

　　拈云大小超化前言不副后语既冷暖无知且道烧尽木佛又作么生若于此着得只眼保你亲见寒灰发炎片雪不存如或不然两眸子都被蒙头汉剜却。

　　秦州广福微庵道勤禅师(青十五雪窦宗嗣)

　　上堂举僧问同安如何是和尚家风安曰金鸡抱子归霄汉玉兔怀胎入紫微曰忽遇客来将何秪待安曰金果早朝猿摘去玉华晚后凤衔来师曰广福即不然有问如何是和尚家风秪向他道翠竹丛边歌款乃碧岩深处卧烟萝忽遇客来如何秪待没底篮儿盛皓月无心碗子贮清风。

　　拈云同安广福异口同音激扬洞上家风真为得心应手一人向尊贵边摇舌如禹稷施为无非展帝王事业一人就雍容里启齿如颜渊举措莫不中君子规模可谓互为首尾彰明尧舜之道如今有问瑞塔家风又如何秪对即目理人间事未有工夫答得你且去别时来。

　　明州天童如净禅师(青十六雪窦鉴嗣)

　　开炉上堂召众打圆相曰个是天童火炉近前则烧杀退后则冻杀忽有个汉出来道合作么生　火炉动也。

　　拈云退与近是他人事我要问天童因甚认火炉作自己。

　　天童上堂灵云见处桃花开天童见处桃花落桃花开春风催桃花落春风恶灵云且置莫有与天童相见者么春风恶桃花跃浪生头角。

　　拈云天童与么卖弄风流添得灵云十分意气但捡点将来两个汉俱不免被桃花惑乱象林莫能与救正么教伊缚把春风来且痛炙一醮。

　　东谷光禅师(青十六华藏祚嗣)

　　上堂举船子接夹山至覆船而逝因缘颂曰藏身处没踪迹无影树头灵鸟宅没踪迹处莫藏身不萌枝上春花拆有来由谁辨的天晓西风拂拂吹松钗一迳争抛掷。

　　拈云东谷此颂美则美矣未尽善也何故有宅则藏未泯言拆则迹岂亡若夫不萌枝上花开无影树头凤舞此又体用互彰之言非直藏身之谓下文半段似偏饶境致将无从那边了事却回者边行履耶只恐不是玉是玉也大奇如今诇上座也别有一颂不妨具呈明鉴藏身处没踪迹灵鸟不栖无影林没踪迹处莫藏身空津那觅有神镡要端的急锥针霜落傲空三迳菊月沉愁断数声砧。

　　襄州鹿门觉禅师(青十七天童净嗣)

　　参长翁值上堂曰一个乌梅似本形蜘蛛结网打青蜓青蜓落了两片翼堪笑乌梅咬铁钉师不觉失笑曰早知灯是火饭熟已多时。

　　拈云长翁从类不得底不妨画月把朱砂鹿门就说不中边自甘剜睛安木患简点将来二俱可笑如今既倒难扶秪得将错就错诸有智者因譬得解咄恁么错与人下注脚。

　　青州普照一辨禅师(青十八鹿门觉嗣)

　　垂问有口读不尽无言心自明是则裂破虚空不是则鬼家活计上人端的处道将一句来。

　　拈云某甲道即不辞恰值口挂壁上。

　　问声前荐得落在今时句后承当迷头认影作么生是空劫以前自己。

　　拈云象林为你保任此事终不虚也遂喝一喝云且道者一喝是声前是句后若能端的得直下便明空劫前自己如或不然切忌凿七窍。

　　问二边不立中道不安且道甚处相见得个端的。

　　拈云八角磨盘空里走四洲烁破坐无家。

　　明州天童云外岫禅师(青十八直翁举嗣)

　　垂语天童今日大死去也你作么生救天童今日大死去也你不要相救天童今日大死去也阿谁与我同行。

　　拈云尽大地人一死便休唯有天童三死不了如今乡情难遏不免为之助哀第一问着语云待灵照姐来看日早晚第二问云和尚甚么年中已造寿塔第三问云和尚自唤第四妇好须要教者老汉钵袋子双手分付。

　　磁州大明宝禅师(青十九普照辨嗣)

　　参普照辨公问离四句绝百非请师直指西来意照云昨日有人恁么问被打出去也师曰今日又如何照云你得恁么不识痛痒师礼拜照云可惜许棒折也师直得汗下。

　　拈云普照于时见请直指但呵呵大笑不唯令者汉无处窥窬且显得大人尊贵不亲行棒大明自甘吃瞒且置毕竟离四句绝百非直指西来意恁么提持瑞塔不肯在。

　　慈云觉禅师(青十九普照辨嗣)

　　普照问不见一法犹是半提作么生是全提底道理师曰石马骤千山。

　　拈云通玄峰顶不是人间敢问慈云尊足曾踏着也未。

　　玉溪通玄圆通禅师(青十九普照辨嗣)

　　尝着百问一以手向空中点一点曰且道者一点明什么边事。

　　拈云通玄竭尽好手秪向空中点得一点要且未曾到在直饶向空外能点得一点捡点将来也秪成个脱空秪如伊道明什么边事毕竟是明什么边事瞒诇上座不得。

　　郑州普照宝禅师(青十九普照辨嗣)

　　尝于淦阳造仰山寺忽有题诗柱上者曰人道斑鸠拙我道斑鸠巧一根两根柴便是家缘了师睹之忽有悟。

　　拈云普照之悟为悟巧拙无定名为悟巧拙皆妙用直饶别有真趣也未免随人语转。

　　明州雪窦无印大证禅师(青十九天童岫嗣)

　　上堂千说万说不若觌面一见昨日二十九今朝七月一报汝参玄人此中有深秘娘生两双眼个个如黑漆急急急回头觑破天真佛良久曰且道是甚面目。

　　拈云动则影现觉则冰生不动不觉正在死水里雪窦能教人不犯此三方可与说天真佛不然任即回头觑破也秪是个第二月。

　　大原府王山体禅师(青二十大明宝嗣)

　　参大明躬为侍者戮力十年秘重深严不见参学一日抽单罔不疑怪或问明侍者何往明曰诸方来诸方去何介意哉曰参学何如明曰道有参学裁他头角道无参学减他威光一众方疑后承记莂。

　　拈云侍者秪与么去一众便摸他脚跟不着大明因风吹火乃与伊印破面门至今去住不得。

　　磁州大明雪岩满禅师(青二十一王山体嗣)

　　初参普照宝宝曰兄弟年俊正宜参扣老僧当年念念以佛法为事师遽避席进曰和尚而今如何宝曰如生冤家相似师曰若不得此语几累我枉行千里宝下禅床握手曰作家那。

　　拈云伶利者见道念念以佛法为事便好掀倒禅床何故佛法二字早是污了耳根那堪更道而今如何虽然也不得草草直要问得者老汉脚跟点地方见作家是则是雪岩不免被人着贼。

　　雪岩上堂举洞山解夏云秋初夏末兄弟东去西去直须向万里无寸草处去良久云秪如万里无寸草作么生去石霜曰出门便是草大阳曰直饶不出门亦是草漫漫地师云三个老汉虽然异口同音未免撞头磕额何故一人大开口了合不得一人高抬脚了放不下一人紧闭门了出不去王山即不然遍十方界非外全在一微尘在一微尘非内遍十方界秪者一微尘及尽不可得也向那里安门甚处入草还委悉么休侵洞岭初秋草请看疏山腊月莲。

　　拈云雪岩与伊三个老汉结款当则当争奈自己被人勾入草里至今出身不得还委悉么掬水月在手弄花香满衣。

　　胜默光禅师(青二十一王山体嗣)

　　示众举麻谷到章敬绕禅床三匝振锡一下卓然而立敬曰是是谷又到南泉绕禅床三匝振锡一下卓然而立泉曰不是不是师云是无可是非无真非是非无主万善同归枭鸡昼夜徒自支离我无三寸鳖得唤龟迦叶不肯一任攒眉。

　　拈云是还章敬不是还南泉麻谷自携锡去一些事也无无端被胜默粥饭气不消又鼓作是非论量带累龟鳖枭鸡互证不出鼻祖不已从灭尽定起而教诏云佛法不是者个道理。

　　燕京报恩万松行秀禅师(青二十二雪岩满嗣)

　　示众机轮转处智眼犹迷宝镜开时歼尘不度开拳不落地应物善知时两刃相逢如何回互。

　　拈云万松提持洞上宗纲可有运斤之作瑞塔如今要与伊相见且作么生机轮转处智眼犹迷咄宝镜开时歼尘不度咄开拳不落地应物善知时咄两刃相逢如何回互咄此四喝有一喝觌面全提有一喝混然无讳有一喝有无不落有一喝偏正双泯更有一喝不在四喝内外中间且道在什么处咄。

　　报恩问僧俱胝竖指意旨如何僧乃竖指师曰秪者个更别有僧无语师便喝出。

　　拈云者僧浪欲效颦不知丑从拙露且置报恩若不喝出俱胝指头至今无伸屈处虽然犹未可谓彻底为人在何故当时见竖指即咬断岂不令伊立见古人。

　　竹林巨川海禅师(青二十二雪岩满嗣)

　　风铃颂曰铜唇铁舌太尖新楼角悬来不记春言外八千三昧法因风说与个中人。

　　拈云竹林只解因风作活且问风未生时百千三昧向甚么处着。

　　中都万寿雪庭福裕禅师(青二十三报恩秀嗣)

　　问僧道源不远性海非遥且道毕竟在什么处僧不契师便喝。

　　拈云道源性海敢问是一是二若是一云何异名若是二又成两个者里须透得过始见万寿简要为人如或不然未免觌面隔千里。

　　万寿因僧问如何是向上尊贵一路师曰渔歌惊起沙汀鹭飞出芦花不见踪。

　　拈云万寿尽力提持秪明得过今时一色耳宁知尊贵一路自别谁敢论量乎。

　　燕京报恩林泉从伦禅师(青二十三报恩秀嗣)

　　元世祖诏入内殿与帝师论道帝问祖师公案师举六祖非风幡动仁者心动话对之帝师诘云实风幡动何名心动师竖拂子拂一拂曰且道是什么动帝师无语师曰不可更道一切唯心万法唯识也。

　　拈云报恩当时但说且道是什么动便尔休去不唯令祖师公案似黄金增色亦使帝师久后有个悟处乃无端错下注脚真为龙头蛇尾好与三十痛棒何故不合于帝王前和砆谈玉。

　　登封嵩山灵隐文泰禅师(青二十四万寿裕嗣)

　　参雪庭于少室庭问当机一句试拈出看师拟开口庭曰家产被人藉没了也还在者里叫屈师抚掌曰争奈我何庭曰者风颠汉出去师曰仁义道中且与一拜。

　　拈云灵隐才见问时便好与拦腮一掌老汉纵有闪电之机亦应回顾不及乃当断不断反被伊掣落鼻孔真个失钱遭罪虽然末上一拜须知是死蛇喷毒。

　　灵隐临终谓维那曰古人坐脱立化即不无于衲僧分上皆余事也山僧则不然言毕遂掩息右胁吉祥而逝。

　　拈云灵隐临末秪道个山僧则不然遂令千古上下装奇捏怪者一时瓦解冰消真为大人作略矣虽然是他吉祥而逝毕竟向甚么处去。

　　太原中林智泰禅师(青二十四万寿裕嗣)

　　僧问如何得不涉动静去师曰偏界绝纤尘通身无影像。

　　拈云中林答处是则透一色超一切心我者里则不然妙在一沤前岂容千圣眼。

　　安平守让禅师(青二十四万寿裕嗣)

　　示众杀人刀活人剑是上古风规山僧者里不费磨砻用得恰好且道此个把柄从何处得来嵩山千丈雪熊耳一轮月复喝一喝。

　　拈云若是瑞塔但说到者里不费磨砻用得恰好喝一喝便休不唯俾天下人闻者立丧命根亦令千古下无讨把柄处何故我此一喝如金刚王。

　　弁州太子久善禅师(青二十四万寿裕嗣)

　　上堂举僧问大龙色身败坏如何是坚固法身龙云山花开似锦涧水湛如蓝师曰大龙恁么道山僧则不然若有问色身败坏如何是坚固法身向他道山花瞎人眼涧水毒人耳鹤不恋幽窠龙不藏死水。

　　拈云二尊宿一期话尽春园风景不知犹是错认客里云山且道瑞塔有甚正眼处倘有蹑前致问时但祗对云皮烂骨残嗟莫掩灰飞烟灭讶郎当。

　　燕京鞍山月泉同新禅师(青二十四报恩伦嗣)

　　示寂说偈曰来无所从去亦无方蓦竖拳云且道者个还有窒碍也无放拳曰撒手纵横云天苍苍瞑目便逝。

　　拈云鞍山临寂尚要搬弄拳头唇脑不免为大方家失笑瑞塔他年临寂断不作者般态度何故去来生死寻常事不必装奇惑乱人。

　　西京还源宝应福遇禅师(青二十五少室泰嗣)

　　僧问如何是西来的的大意师曰风送泉声来几畔月移花影到窗前。

　　拈云且道风静月沉声影不彰时西来意在什么处有能为宝应作主者出来试道看。

　　济南府灵岩秋江洁禅师(青二十五少室泰嗣)

　　因雪轩成参师问甚处来曰青州师曰带得青州布衫来么曰呈似和尚了也师曰三十棒且待别时。

　　拈云灵岩见兔放鹰雪轩因针投芥虽则节拍相和争奈傍人冷眼咦布衫觔两饶无恙究竟将来堪甚么。

　　南阳香严淳拙文才禅师(青二十六宝应遇嗣)

　　僧问如何是理法界师曰虚空扑落地粉碎不成文如何是事法界师曰到来家荡尽免作屋中愚如何是事理无碍法界师曰三冬枯木秀九夏雪花飞如何是事事无碍法界师曰清风伴明月野老笑相亲。

　　拈云祖意教意自来三千年冰炭不相入唯有香严解拈葛藤作拄杖用虽然秪其指点四法界若作祖意商量未免葛藤绊倒若作教意端委争奈拄杖正令方行有能于此分疏得拄杖即是葛藤诇上座如今更于葛藤上添个芒索要与古人接嘴如何是理法界乾坤无寸土大地不逢人如何是事法界到江吴地尽隔岸越山多如何是事理无碍法界玄珠澄赤水神剑跃深渊如何是事事无碍法界妇摇机轧轧儿弄口　且道此外还有事也无唵　莎诃。

　　金陵天界雪轩道成禅师(青二十六灵岩洁嗣)

　　依秋江洁一日洁谓曰金锁玄关曾打开尽也未师曰千年桃核里觅甚旧时仁洁颔之。

　　拈云雪轩被灵岩轻轻拶着直得皮肤落尽骨髓郎当至今无可收拾处当时老汉倘是作家但云原来空壳有人钻看伊又如何秪对待才开口即连棒打出岂不见横按莫邪存正令太平寰宇斩痴顽。

　　雪轩因明太祖诏对称旨命住持天界师奏不会佛法上制诗镌金榜令悬法堂尊重甚至。

　　拈云我要觅一个不会佛法底人作国师古人曾有此语雪轩才被太祖诏命住持便奏不会佛法将谓合他古辙不知正类刻舟若非明主信重恩隆当时趁出国门有在虽然若论佛法也要人撑持。

　　盘山遇禅师(青二十六宝应达嗣)

　　上堂诸方尊宿皆好举话接待衲僧山僧今日效颦也举一则供养大众良久云莫怪空疏便下座复顾侍者曰拄杖聻者曰在者里师曰各各领取一顿。

　　拈云盘山于诸方说不到处拈出个莫怪空疏可谓作家相为独惜无人解会一众若是仙陀见良久便散去管教者老汉照顾拄杖不及。

　　太原斌禅师(青二十六宝应达嗣)

　　上堂以手屈指数曰西天四七东土二三算到一千七百总出我者指头不得噫罢罢得归去时且归去莫落他人指数中。

　　拈云太原秪会得一巴楂数便尔目无东西我当时见恁么道捉刀连臂截断问伊还数得个甚么不图与古人出气且要令后来者知数量没交涉虽然也须信其苦口。

　　西京天庆息庵义让禅师(青二十六封龙就嗣)

　　参封龙就公一日呈达磨皮髓颂就问达磨皮髓皆被诸子得之且道只履西归者是个什么师曰且喜和尚犹记得就曰是则是我终有些疑你师曰恁么则老胡有赖也就顾谓侍僧曰何如。

　　拈云向非天庆鼻直眉横达磨几乎搅乱中国也然则一期诘问便不得草草独是封龙终欠辣手拏定致使推过侍僧不无令人暗地咬指。

　　南阳万安松庭子严禅师(青二十七香严材嗣)

　　僧问和尚升座人天骈集秦封槐为甚不来听法师曰阇黎听他说法有分。

　　拈云尽谓松庭被人一拶直得无理可伸推过秦封槐不知老汉会尽无情说法才搔着痒处便将禺于络索调调刁刁滚向当前争奈者僧有眼如聋有耳如盲自生钝置虽然毕竟秦封槐欲说时把甚么为听若道耳听落松庭窠里若道眼听落象林圈内有能道得听处分明终不依草附木。

　　万安主少室时力田给众尝有偈曰昼拈块石驱山鬼夜坐窠庵逐野豚读此可见师之古风矣。

　　拈云维摩与众魔共一手作诸劳侣万安则昼驱鬼而夜逐豚一则过于和光一则太为刮笃总不禁傍人捡点有者道诇上座聻向云宁可作侣逐豚最怕白日见鬼。

　　佛岩稔禅师(青二十七香严材嗣)

　　上堂英雄识英雄豪杰喜豪杰山僧非二者一生友难结独有七尺藤相怜还相悦夜来忽反目要椎我腰折诸兄弟你道他为何如此谓我太把达磨心髓为人都漏泄。

　　拈云佛岩恁么告报漏泄则且从未审唤什么作达磨心髓倘能当下拈出不妨英雄豪杰如或不然拄杖腰折未放伊在。

　　古蔡元禅师(青二十七香严材嗣)

　　小参今夜不答话僧出师曰讨棒吃的汉有甚了期僧曰何不便棒师曰贼是小人拈拄杖便归方丈。

　　拈云将谓古蔡善于回互不动干戈而太平自致不知被者僧一拶便露出丑脚来何故若是君子争识小人。

　　金陵灵谷正映禅师(青二十七灵谷谦嗣)

　　僧问如何是和尚为人一句师曰兔角杖挑天上月龟毛拂散海滨云曰恁么则人天胥庆四海归仁也师曰且合取口。

　　拈云洒洞水一滴作大地阳春好手固称灵谷我且问渠兔角杖与龟毛拂从什么人致得若来处不明终不得作好人论。

　　大都天宁寿禅师(青二十七空相圭嗣)

　　上堂驴事未了马事到来忙忙大地谁是放怀呵呵呵归去来无根树子清风起不待春回花自开。

　　拈云天宁恁么道是放怀不放怀若放怀为什么被清风管带直饶道得了事也是花自无情有意开。

　　陕州熊耳山崧溪子定禅师(青二十七天庆让嗣)

　　一日谓门人曰吾顺化时至汝辈甚勿以世情眷恋有乖道谊末后一句听吾分付言讫就枕泊然而逝。

　　拈云末后句从上佛祖共相竭力俱提掇不起熊耳临寂极尽婆心也秪道得个听吾分付毕竟末后句是甚么奇特得恁么难着手瑞塔今日不惜身命剖向诸人良久云秪者是。
嘉兴大藏经　南海宝象林慧弓诇禅师语录


　　南海宝象林慧弓禅师宗门拈古卷六

　　书记传一法照录

　　洞山宗

　　西京嵩山凝然了改禅师(青二十八万安严嗣)

　　上堂举可大师问初祖曰弟子心未安乞师与安祖曰将心来与你安曰觅心了不可得祖曰与你安心竟师曰缺齿胡贩得个陈年滞货摊向街头若不得个孟八郎承虚接响几乎无著落处都来总好与三十棒。

　　拈云孟八郎既不唧溜担当滞货殊无了赖固不免为人所笑嵩山老汉便不合代为着落如今也好痛与三十棒不图杜绝后来更有承虚秪要令伊见招赃款。

　　嵩山上堂祖师心印不是有言不是无言不属有知不属无知岂可向句下研穷意中揣度。

　　拈云末法时代人多狂慧故每提唱酬机惟贵尖新巧舌何异七国君臣竞以权智相倾大失先王揖让之道我嵩山老祖所以力抵颓波接人秪用本色草料一任攒龟打瓦汉无你梦着处则勿论设有问不向句下研穷少林安心因缘是研穷与否咄莫将知见妄疏亲。

　　西京嵩山俱空契斌禅师(青二十九嵩山改嗣)

　　依嵩山改一日改问曰石头道书亦不达信亦不通是何意旨师曰千里同风曰青原垂足又作么生师曰祸事祸事改为点首曰洞上一宗在汝躬矣。

　　拈云不肖远孙今日要判书亦不达信亦不通月为千里同风敢保未会石头意在何故不见道平生穿凿不相干。

　　嵩山因僧问如何是空劫已前自己师曰乌龟向火。

　　拈云向火即且从且问当时证见者是甚么人。

　　西京定国寺无方可从禅师(青三十嵩山斌嗣)

　　参俱空空曰子曾参何人来师曰少室山前风悄然曰因甚一花开五叶师曰无孔铁槌百杂碎曰掠虚头作么师曰某甲见尽天下人秪解掠实无有掠虚者曰不打自招师曰和尚惯用底不妨勘破。

　　拈云纵饶定国勘破依然秪是百杂碎若是象林见道无有掠虚者即和声便打云教休不肯休直待雨淋头岂不令伊当下知错。

　　嵩山月舟文载禅师(青三十一定国从嗣)

　　掩关因阅万松拈提若面墙者久之忽一日有省曰此宗非绝后再苏悬崖撒手者要望他针线细密盘旋回互不触当头兔子构牛奶万万不可得既而幡然出关参定国从公得大发明从抚而印之。

　　拈云阅故典有省古来不无其人乃复出关参访足见此老行已严密不轻自肯自不可与高亭玄沙辈同日而语宜其厚德为洞宗栋梁法门轨范矣至如他于定国处得大发明毕竟发明个甚么若谓本分事既言本分岂容他发得明若不然者争又恁么说有能于此端的得许伊承嗣嵩山。

　　燕京宗镜院大章宗书禅师(青三十二嵩山载嗣)

　　因廪山忠参值师外出山迎而问曰达磨面壁石何在师指曰呜那青青黯黯处曰指东话西作么师曰杜撰禅和如麻似粟曰者汉在者里拟魔魅人那师便打。

　　拈云廪山当时脚跟若不稳当几被者汉赚落青青黯黯底至今无出头处虽然争奈到头遭他屈棒。

　　西京少室幻休常润禅师(青二十三宗镜书嗣)

　　参小山书公一日入室呈偈书把住曰子母剿说更须自入悟门师曰常不借缘从何门入曰既不借缘何为至此师曰因不借缘所以至此曰就不借缘一语于意云何师曰彩凤翻飞身自在铁牛奔吼意常闲书遂付以大法。

　　拈云少室不借缘则灼然未免向异类中露出声迹。

　　建昌廪山蕴空常忠禅师(青三十三宗镜书嗣)

　　受宗镜付嘱隐从姑山有顾问者师但摇手曰汝不会我语曰试说看师曰南城城外水滔滔向北流问者瞪目师曰向道汝不会我语。

　　拈云廪山倘见顾问者但瞪目视之岂特疑杀天下人亦可使将佛法当等闲不得。

　　顺德蓬鹊山天然圆佐禅师(青三十三宗镜书嗣)

　　蓬岩吴柱史问如何是般若体师曰寂然不动曰如何是般若用师曰感而遂通。

　　拈云蓬山将谓因人说法善赴来机不知不唯误人而且误法何故若指寂然不动为体则青山白石何尝非寂然乎感而遂通为用则春鸟夏虫何尝非感通乎要知曹溪波浪如相似无限平人被陆沉嘘也是证龟成鳖。

　　燕京大觉寺慈舟方念禅师(青三十四少室润嗣)

　　依少室润公作维那一日游初祖面壁处忽然契悟乃曰五乳峰前好个消息大小石头块块着地呈润润可之。

　　拈云大觉恁么契悟还谛当也无若谛当则未举游步已前石头岂不着地若不谛当少室何为印可于此见得分明两父子天然妙绝。

　　嵩山无言正道禅师(青三十四少室润嗣)

　　僧问如何是新年头佛法师曰灵春已有新条令不必重重为指陈。

　　拈云者老汉开口惹事。

　　建昌寿昌无明慧经禅师(青三十四廪山忠嗣)

　　依廪山因阅灯录僧问兴善如何是道善曰大好山有疑日夜提究至忘寝食一日偶搬石正极力推次忽然有得走见山通所以山诘之应对无滞遂与剃染受具。

　　拈云直饶寿昌有得也秪是个大小大。

　　寿昌问僧赵州道台山婆子我为汝勘破了也毕竟勘破在甚么处僧曰和尚今日败缺了也师曰老僧一生也不奈何好教你知若实会举似来看僧拟进语师打一棒云者掠虚汉。

　　拈云寿昌握断凡圣路头闲神野鬼又争能跳得过虽然且道当时下得甚么语免得者一棒伶利者试道看。

　　寿昌除夕示众曰今年只有兹时在试问诸人知也无那事未曾亲磕着切须痛下死工夫。

　　拈云秪者一颂可谓刳心为人但今且问饥磕着食寒磕着衣困磕着床屙磕着厕谈笑磕着唇舌憎爱磕着喜怒一一皆已了然犹未晓唤甚么作那事把甚么来磕着向甚么处下死工夫敢恳和尚不吝慈悲更为说破代曰讶郎当便恁么去。

　　寿昌上堂桃性本甜李性本苦佛道则文禅道则武所以鞭道拷僧呵佛骂祖古今灵利衲僧且道有几人知此甜苦达磨迨及于今三千七百之数参。

　　拈云寿昌尽力道秪不出个前三三后三三也诇上座则不然且道有何长处初三十一中九下七。

　　越州云门湛然圆澄禅师(青三十五大觉念嗣)

　　因鹤林参五台达观可盘桓夜深次观曰你信得及么鹤曰信得及观曰既信得及请将法华经抛入尿桶看鹤如所言诸方疑骇师往勘之问鹤有此事否鹤曰实有此事师曰汝信得及么鹤曰信得及师曰既信得及割取头来鹤不知所措师曰虚头禅客观闻曰阿耶阿耶鹤林万劫地狱云门一语出之矣。

　　拈云台山虽欲逼蛇化龙不知自起法见云门更要乘忙捕贼岂免白日持刀两老汉俱不免为人带累且置鹤林见令将经抛入尿桶但向道和尚是甚么心行经中已有屎尿臭处休教某甲更添迷倒当时下得此语敢谓无人奈何。

　　信州博山无异元来禅师(青三十五寿昌经嗣)

　　因寿昌以玄则禅师答僧问龙吟雾起虎笑风生话命颂师冲口颂云杀活争雄各有奇模糊肉眼岂曾知吐光不遂时流意依旧春风逐马蹄。

　　拈云咄哉玄则者僧两个汉不会转身句若非我博山祖翁出回天之手吐摧石之词与之盖覆千古便成一人语渗漏一人见渗漏如今且置秪如法眼后来一劄为是了前公案为是赏罚当行者里也总不管伊列在情渗漏何故贼过后放炮徒把声势虚张诇上座恁么判断去也众中还有不甘者么如无依旧春风逐马蹄。

　　博山因僧问一口气不来向甚么处安身立命师曰毗卢阁后凤凰山。

　　拈云祖翁此语具杀活两门诇上座试为点出秪如无凤凰山又向甚么处安立于此明得许渠亲见博山。

　　博山因訚首座闭关以偈呈师师曰是将师子吼者乃令出关仍赠以偈曰始行大事六年雪顿入圆明一片冰今日幸亲无缝塔掣开关锁万千层。

　　拈云首座闭关倒行摩揭正令博山命出掀翻面壁真风父颦呻子游戏共成一场密作用固足仰诇上座又不然尽大地是个关你拟向什么处开闭有能道得末后句许伊坐断古今人舌头。

　　博山拈花微笑颂曰瑞瓣灵枝劫外春拈来搅动海山云婆心况是如天远谁是拖泥带水人。

　　拈云天王献花世尊拈到本极寻常一些子事也无叵奈金色头陀无端失笑世尊乃急就时机掉个谎语千古遂奉为奇案竞头钻凿带累先祖翁也随邪逐倒拖得通身水泥都来好总各与三十棒。

　　建阳东苑慧台元镜禅师(青三十五寿昌经嗣)

　　因有省以偈呈寿昌曰识破不值半文钱可怜摸索几多年宗流尽是欺心汉说甚祖师别有禅昌曰识破果然不值钱你且道那里是赵州勘破婆子处师厉声曰和尚莫作怪昌为大笑曰参禅要到者一着始不受人牢笼师礼拜。

　　拈云东苑既谓识破不直半文则骊珠搕　视等无二胡为老汉把空拳向面门横一横便又作惊怪叫唤当时但就伊膝上一捏或秪呵呵大笑岂不立令冰消瓦解即如寿昌末后恁么道也是怜儿不觉丑咦总然被诇上座识破。

　　东苑上堂道法本无多南辰贯北河秪消一个字降尽世间魔且道是那一个字喝一喝便下座。

　　拈云东苑是真师子儿才破口吼时父祖早已丧尽岂况世间魔乎独是诇上座观来未免撒泼忍俊不禁何故不必。

　　新城寿昌见如元谧禅师(青三十五寿昌经嗣)

　　依先寿昌坐禅次昌问在此作什么师不对昌曰莫哑么师亦不对昌曰真个哑那师下禅床曰和尚也不得向髓中觅骨昌曰毕竟事作么生师曰铫柄杓杷昌曰三十棒且放过。

　　拈云老汉直能哑到底寿昌纵有好棒亦无分付处。

　　福州鼓山永觉元贤禅师(青三十五寿昌经嗣)

　　僧问既是无垢净光院因甚又作浴堂师曰净地恐迷人。

　　拈云鼓山秪知竭力为众不觉堕落眉毛。

　　鼓山主浙真寂鼎湖本师丁丑行脚时曾到参师曰何方来曰岭南师曰莫是獦獠种草么曰请和尚辨看师曰者守网儿犹臭臊气在曰果瞒和尚鼻孔不得师曰念是新来不打得汝曰某甲暂为和尚礼拜盖过。

　　拈云鼓山可谓钳锤妙密善探竿影争奈被个没巴鼻汉瞒过若是诇上座见道请和尚辨看即蓦脊棒出何故入户已知来见解何劳更举轹中泥。

　　杭州宝寿石雨明方禅师(青三十六云山澄嗣)

　　僧问那吒析骨还父析肉还母未审将何说法师曰冬不寒腊后看。

　　拈云者僧问得口哑宝寿答得眉堕可谓一期酬唱千古罕闻但检点将来未免犹话作两截倘有问瑞塔秪向云尽道春归无觅处不知转入此中来。

　　杭州愚庵三宜明盂禅师(青三十六云门澄嗣)

　　上堂大众世尊拈花后还有人举着个事么良久云要识来年米价问取东村王大。

　　拈云若论个事莫道后来人直饶释迦老子才拈花时早已错举若不错举惟有青原和尚平量米价乃能使大意庶几了然当处秪今愚庵也非不要举其奈字经三写乌焉成马。

　　愚庵入横山访汝航援公谈论间鼎湖本师在众出礼拜曰两个老老大大终日口喃喃还商量得下么师曰理人间事长无明曰者老和尚一钓便上师曰老僧今日失利乃问航曰者汉那来航曰广州师曰我闻广州与新州比邻毕竟相去多少曰父母所生口终不向和尚分远近师曰赖值拄杖不在本师拂袖便出。

　　拈云愚庵从来具咬狐犴牙爪及被个广南蛮一问便乃倒退三舍为是输己让人为是速兵灭灶明眼者试为捡点。

　　绍兴东山尔密明澓禅师(青三十六云门澄嗣)

　　小参立功勋存照用大似缘木求鱼收视听黜聪明何异牯牛取乳又道道非见闻觉知不离色声言语据如上说且道毕竟如何行履始得恰好路逢死蛇莫打杀无底篮子盛将归。

　　拈云东山提唱若此可谓曲穷回互直尽十成足称洞宗作家然仔细捡来未免与贼过梯。

　　东山在显圣结冬鼎湖本师行脚曾预会下师曰疑情发得起么曰疑情虽发犹欠悟在师曰如人拨火深拨始得炎生曰直得无下手处师曰好个入路本师礼拜次日师又曰昨日拨火炎生也未曰大千洞然师曰好须回避曰　师曰者顽赖汉通身红烂去也曰和尚合取口好师休去。

　　拈云堂头和尚大得显圣炉韝之力乃不肯沾他钵袋子何耶咦三登九上非无意其奈因缘在德山。

　　湖州弁山瑞白明雪禅师(青三十六云门澄嗣)

　　僧问若人识得心大地无寸土现前山河大地是有是无师云镜里莫攀花。

　　拈云我不似弁山巧分里外但教者僧且识取心来与个拨沤求水话。

　　信州瀛山雪关智訚禅师(青三十六博山来嗣)

　　除夕小参大尽三十日小尽二十九果然及得尽岁月更长久长久且置诸方龙象都到博山过年且道无位真人在什么处度岁若有晓得不妨出来递个消息其或未然问取壁上桃符便知端的。

　　拈云师翁恁么说话无计较中翻成计较无途辙中翻成途辙何故既是无位真人还教人觅甚么处所若要递个消息先请老汉口挂壁上。

　　瀛山小参释迦老子解捏怪向无生处说生破院道人不曾生无生可说释迦老子会装巧向无灭处说灭破院道人不曾灭无灭可说与么则释迦老子全身堕在生灭破院道人全身跳出生灭且道跳出的是不跳出的是不见道他人住处我不住他人行处我不行不是与人难共住大都缁素要分明。

　　拈云大众今日须据令而行也甘蔗大人不合向无生灭中道有欲诳诸愚夫随其颠倒以缁为素瀛山师翁不合从有生灭处谈无要瞒诸智人颠倒想灭肯心自许一人拨空觅踪一人执灯除影恁么总不出个生灭戏论也咦又争怪得诇上座不无冷地胡卢。

　　瀛山在虎跑上堂鼎湖出问曰如月在水孤明历历时如何师曰击碎精灵窟通身毛骨寒曰便恁么撒手时还有事也无师曰切忌坐明头鼎湖遂礼拜。

　　拈云老汉被师翁击碎屎杓至今秽污淋漓带累诇上座终身洗脱不下。

　　瀛山主妙行鼎湖参遍诸方回礼觐师曰子曾见什么人来曰某甲不见一人师曰子眼何太高曰和尚莫污人好师曰还见老僧么曰若见和尚何异诸方师曰老僧今日欺汝不得也曰争敢冤屈和尚师曰三十棒自领出去曰和尚莫全靠学人师便休。

　　拈云青鹰之子自具凌霄逸翮超忽万里不类林间野雀儿固然但可惜当时好棒匆匆放过若是诇上座待道莫全靠学人即蓦脊打出管教者汉有屈无伸。

　　瀛山在净慈因放生上堂海岸黄司李问云如何是色身三昧师曰色身且置居士得何三昧士云要且不是鳞毛师曰也像者个虫豸士云护生须用杀杀尽始安居毕竟杀生是放生是师喝曰莫被人惑乱好士云果然作家师曰念汝尊官饶过一掌。

　　拈云师翁虽得一掌便宜怎奈为俗汉露出头角。

　　瀛山因闻子将居士问如何是真实见师云一点瞒不得。

　　拈云师翁语虽真实不是好心何故总为这一点瞒尽天下人。

　　瀛山因云怡陈学宪问眼见分明不肯全身拶入过在甚处师云夜鼠愈走冻蝇不飞。

　　拈云识得师翁此语当下歇尽狂心。

　　瀛山主鼓山结制上堂乱意猿奔树尘缘马过桥不到心空处何日得开交所以古人立个期限要你向瓮中捉鳖诸兄弟直须内不住心外不住境黏胶既脱窠臼掀翻果到心境双亡正好通个消息咦龙门高万仞腾跃是何人。

　　拈云心境且莫论只如内外不住毕竟不住底是个甚么。

　　淮安府檀度嵩乳道密禅师(青三十六博山来嗣)

　　上堂拈拄杖云识得一万事毕设若一亦不立又作么生掷下拄杖云门联乍被风吹去明月光嬴四壁生。

　　拈云老叔祖若不从霜天月落夜将半谁共沉潭照影寒打翻过来必无此风光透漏。

　　檀度因僧问如何是兼带一路师曰蝶穿芳草双眉湿蜂撩残花两股肥。

　　拈云惭杀莺儿虚弄舌生憎木偶解招眸。

　　擅度因僧问如何是交互明中暗师曰芦花两岸雪烟水一江秋。

　　拈云若非具法眼大师正眼又几二十年作境会瑞塔要令人直下了当不已将叔祖陈案翻却乃云深秋帘幕千家雨落日楼台一笛风。

　　福州雪峰古杭道舟禅师(青三十六博山来嗣)

　　夜参奉首座问曰前雪峰常以铁木石三毬接人未审毕竟以那个为首师云汝问那个为首曰却被毬儿觑破也师云汝唤什么作毬眼曰秪这是师云瞎。

　　拈云咄老叔祖若无个瞎雪峰毬儿至今被人摸索去也。

　　金陵独峰竹山道严禅师(青三十六博山来嗣)

　　有垂语曰此经深固幽远无人能到且道唤什么作此经。

　　拈云独峰秪知里沙哄儿不顾婆心打失敢问既无人到知有此经者是什么人。

　　端州天湖栖壑道丘禅师(青三十六博山来嗣)

　　常作相于方丈壁间下注云离则两伤合则双美夜半才分天晓不似。

　　拈云师翁欲勾人到威音那畔不知才涉动觉早被文彩涂糊其有未能向夜明帘外转身者切忌于斯圈点里穿凿。

　　信州博山雪涧道奉禅师(青三十六博山来嗣)

　　小参今朝五月二十普请泥牛入室幸有灯笼证明莫道诸人不识若要识黑如日兮明如漆如或迟疑照顾两朵眉毛切莫容易打失。

　　拈云博山欲尽情抬搦秪不外夜半正明天晓不露也何以见得黑如日兮明如漆咄恁么会殃及眉毛。

　　开府大成余居士集生法名道裕号石头桐城人(青三十六博山来嗣)

　　瀛山訚公问八卦正位如何排公曰切忌当头。

　　拈云若不是石头翁曾坐断十方密移一步几错了当头一画。

　　瀛山又问中心树子如何斫公曰亚父徒劳樽俎计。

　　拈云果然弄手脚不得。

　　祠部端伯黄居士元公江右新城人(青三十六博山来嗣)

　　参博山得大彻证一日访雪峤信公问既是出家何不剃发曰与居士一般公曰要做官那信作扶翅势公大笑信曰当时庞公也甚利害公曰当面蹉过信目视之公曰嘘。

　　拈云风流洒脱则不无雪师太独于黄老子前弄不得伎俩耳且道黄老子有什么利害处嘘。

　　黄居士有偈魔即佛佛即魔一切圣凡都杀尽寰中共唱太平歌。

　　拈云既魔佛同一家亲又何须特地冤杀圣凡鍐。

　　黄居士和雪关师祖扫寿昌塔偈云堂头老汉藏身处坐断毗卢顶　门裸裸十方全露体巍巍千界独称尊玄机直指空三藏正令全提丧六根莫道云岩相次绝他家自有嫡儿孙。

　　拈云寿昌老祖虽则坐断毗卢顶　争奈藏身不密尾巴累垂致令后人摸作扫把会其过在当初且置秪如他家自有嫡儿孙又且道是阿谁要知端的么聻。

　　金陵天界觉浪道盛禅师(青三十六东苑镜嗣)

　　上堂十字街头结制唯有石橛子自肯承当急水滩上白槌秪许竹篙儿全机活脱杖人恁么举忽有个出来卷却席子也好与三十棒且道是赏伊罚伊捡点得出黄头碧眼剜肉成疮捡点不出白牯黧奴开眼作梦秪如今日与众造个款端又作么生巨灵抬手无多子劈破华山千万重。

　　拈云将露柱作木杓把铜铃当眼睛知是天界从来惯便诇上座当时若在也不消出来卷席但向座前冷笑一声便归众直令老杖人造款不得何故啼得血流无用处不如缄口过残春。

　　天界示众石女夜抛梭织锦密彰文彩木人朝结网得鱼疾透波澜相将活计以成家因此勤劳而乐业草野浑忘治象宸廷冥契天然秪如此外还更有向上事也无寒来破衲蒙头坐醒后敲冰自煮茶。

　　拈云老祖叔恁么道那管他孟八郎会不会此者若非从那边了事却来者畔打野梩即疑狼尾续貂裘便孤了真歇翁四转提唱去也。

　　福州鼓山为霖道霈禅师(青三十六鼓山贤嗣)

　　元宵小参天上一轮月人间万户灯清光成一片瑞气自腾腾不得作境会不得作心会不得作心境俱忘会毕竟如何我见灯明佛本光瑞如此。

　　拈云鼓山总为慈悲之故有此落草之谈。

　　八闽松溪华严玄锡弘恩禅师(青三十七瀛山訚嗣)

　　小参挝鼓请升堂鸣钟说小参一等浑闲事顾视左右云吾今不再三便下座。

　　拈云药山打钟升堂众才集便下座华严恁么提唱可谓了他前人不了但冷眼觑来未免加霜雪上。

　　华严女子出定颂女身入定男身出怪来鼻上而安鼻老瞿昙没骨脊事急教人走上壁咦也是开眼尿席。

　　拈云一个老婆子搅乱许多人且置至若世尊为三界大师也来从中播土无怪乎被师伯捉败秪如师伯恁么手脚又被诇上座捉败还知么开眼尿席推己度人。

　　华严仪像端伯黄居士赞云法王子三界尊堂堂坐断博山顶诸佛如来一口吞诛祖祢灭儿孙却许这驴能报恩咄。

　　拈云瞿昙大师在俗为金轮主出家为大法王华严老伯在家为国王裔出世为法王子且道是同是别若是同一人醇在光前裕后一人辣在诛祖灭孙若是别则两人俱为一尊贵还有人委悉得么知音独许黄居士咄若作佛法商量未梦见在。

　　华严举慈明示众云一切贤圣皆以无为法而有差别前是案山后是主山那个是无为法良久云向下文长付在来日师云那个是无为法情知道不出华严未免将下文续讲一上去也听取听取。

　　拈云慈明为众举扬无为法不觉和注脚道破又得华严与之翻抄遂使真空般若根尘不能埋没虽然秪如两尊宿末句大有淆讹象林不好开口。

　　端州鼎湖在犙弘赞禅师(青三十七瀛山訚嗣)

　　近士马法云问无位真人常在面门出入未有面门时又在甚么处出入师曰斫却头来对你说士云便请和尚抽出活人剑师震威一喝士直得面赤便拜下。

　　拈云秪者一喝莫道马近士承当不及直饶从上佛祖也照应不来若是诇上座倘在向道谢和尚好喝老汉又将何打发。

　　鼎湖因僧问明眼人过后安身立命在何处师曰五蕴山前撒手毗卢阁后翻身进云乞请直示学人师曰待你踏倒铁围方向你道。

　　拈云者汉老老大大犹有间工夫与人斗百草。

　　韶州日亲山罗峰弘丽禅师(青三十七瀛山訚嗣)

　　结制上堂活泼泼没把握不知不觉动手运脚众生际此不解安居佛祖到此难出头角今日亲因其时节提起布袋头既抖擞又包括遇佛祖而教寒灰焰发遇众生而教六月霜落也不许鹞子钻天也不许灵龟宿壳便此两重关管看你诸人无绳自缚莫道日亲有杀无活盖为今日结制合闭这重楼阁若更窥门阚户转见不堪入作苟是个中人惺惺睡着无可穿凿久立珍重。

　　拈云直饶逼得蚯蚓化龙也是无风起浪。

　　日亲评信心铭毫厘有差天地悬隔悬隔不悬隔有差毕竟差毫厘天地齐拈却管教时人不眼花。

　　拈云见有天地毫厘早已眼花不少。

　　又评一心不生万法无咎但恁么读莫转脚好若下个切字便隔远在。

　　拈云师叔恁么语话大似钉椿摇橹古人教人立在转处又作么生诇上座不教人立转处也不教人莫转脚免教反成相赚秪向云你且道毕竟唤什么作一心。

　　又评六尘不恶还同正觉有尘有觉不恶大恶说个还同岂非大错。

　　拈云祖师不合分尘分觉日亲不合重添注脚捡点将来大错小错诇上座聻将错就错。

　　又评得失是非一时放却你要放却我便担着两人齐来才见祖师家活。

　　拈云是非得失担之则有放之则无担放一齐抛却尽好个胡卢不好个胡卢。

　　金陵栖霞南庵弘依禅师(青三十七檀度密嗣)

　　僧问人人有个影子因甚么踏不着师云谁。

　　拈云好个谁毕竟谁为谁者贼诇上座不可学老叔道也倘有问时但道举足便相违。

　　栖霞晚参举古德云五蕴山前一段空同门出入不相逢无量劫来赁屋住到头不识主人公师云既不识主人公且道赁屋的是谁众无语师代指露柱云和尚问你。

　　拈云栖霞老汉秪要曲尽婆心为人不知自家鼻孔被露柱勘破且置秪如同门出入是同什么的出入与阿那个赁屋还有倜傥得明者么如或不明眼睛上三尺芒刺切忌切忌。

　　金陵摄山竺庵大成禅师(青三十七天界盛嗣)

　　问僧如何是渠今正是我僧云摄山今日入室师曰十方无壁落四面亦无门你向甚么处入僧云归堂去师曰这个怎当得。

　　拈云是伊闻道什么处入即近前叉手尚欠仙陀却是待才问着向云和尚鼻孔今日在学人手里要教者老汉火炉立地震动。

　　杭州皋亭观涛大奇禅师(青三十七天界盛嗣)

　　晚参当明中有暗勿以暗相遇当暗中有明勿以明相睹明暗各相对比如前后步石头大师在汝等髑髅内横出竖入见汝等诸人不识骑山门归南岳山去了秪留得个末后句子今夜不免举似良久云谨白参玄人光阴莫虚度。

　　拈云秪道个在汝等髑髅内横出竖入便把明暗交加一时裂破可谓真得先人接人辣手矣虽然还知崇先老叔被诇上座捉败处么骑山门归南岳便恁么去动着三十棒。

　　皋亭上堂寒汀饥雁集雪岭冷猿啼断臂求心者空阶立未回既是觅心了不可得因甚又道以心传心者里道得个出身句普通年间事秪在目前其或未然去去西天路迢迢十万余。

　　拈云有人道得出身句普通年间事可杀淆讹昨宵雨今朝晴一只斑鸠相对鸣我要问皋亭因甚疑怪惊。

　　皋亭上堂眼若不睡诸梦自除心若不异万法一如者里见得祖师可以骑猛虎入蚁穴趁毒龙上蜂须更或拟议前是三门后是佛殿有甚么障碍诸人拍禅床一下曰惺惺着。

　　拈云皋亭和尚老老大大惺惺作梦惊动泥牛失笑带累祖师叩齿诇上座即今瞌睡着忙不管得你后是佛殿前是三门多少障碍诸人事因叮嘱起展转见淆讹。

　　皋亭晚参诸方三等接人皋亭者里原无阶级你若是个横行阔步底处处可以放舍身命拟向前廊后庑东窥西窥直饶你见处亲切也秪是向外驰求如何道个接手句。

　　拈云老上座今日被堂头绊倒也还知皋亭和尚落水为人么全身在波澜之内。

　　皋亭上堂漠漠水田白鹭阴阴夏木黄鹂无位真人面目可怜处处逢渠者里若不千眼顿开东家作马西家作驴。

　　拈云咦到者里说个千眼顿开阎浮提早已千年错过皋亭非不苦口叮咛争奈认着依然还不是。

　　皋亭小参雪峰三登投子九上洞山资福望见刹竿便回去走杀天下人不离家舍坐杀天下人常在途中山僧当时若见总与三十棒不见道云雷相送。

　　拈云古人承当个事或失于过当打尽如许多之绕翻覆依前秪是伊或失于轻便如才睹卵亟谓时夜宜无怪乎三十棒相送秪是我老叔即今也好亲敬三十棒何故口是祸门。

　　杨州石塔梅逢大忍禅师(青三十七天界盛嗣)

　　晚参众才集师抚几云惭愧便归方丈。

　　拈云惭愧二字切忌道着道着则从上佛祖以及现在天下老和尚莫不一时冰消瓦解即石塔亦坐萧何制律甲里求免脱不得好似涂毒鼓受挝有两耳朵者皆即立丧命根于闻处唯有岭南诇上座闻之得大快活且道有甚过人处聻不见道争怪得恁么顽赖。

　　吉州青原无可弘智禅师(青三十七天界盛嗣)

　　升座良久曰且喜一众默然。

　　拈云秪者默然灵山何似今日也虽然当时一众见此老良久即便散去不唯个个仙陀亦免得互相钝置。

　　杭州白岩位中净符禅师(青三十七宝寿方嗣)

　　六祖因风飏刹幡二僧对论风动幡动不决祖曰不是风幡动仁者心动耳颂忍俊不禁处倾肠说向伊一言刚始出驷马便难追噫却悔从前多管事如今闲惹是和非。

　　拈云大小祖师开口便谈是谈非引得后来一队汉尽向者葛藤窠绊倒白岩忍俊不禁欲与之扶竖争奈是拚命吃河豚未免为诇上座吐舌。

　　白岩那吒太子析肉还母析骨还父然后现人身为父母说法颂云消后夜雨歇中天桂轮流影落长川仙彩笔端收不得数声黄鸟更悠然。

　　拈云诇道者午梦方回忽值有举那吒公案以问那吒既将骨肉析还未审他父母收向何处安着又后来所现底身从什么处得来道者曰吾适已梦破不好更与你葛藤你可往问白岩和尚进云岂无方便道者乃拈白岩颂子塞之虽然颂则塞矣秪是不合教人向轮影鸟声中卜度。

　　白岩僧问云门不是目前机亦非目前事时如何门云倒一说颂倒一说超途辙灵春不挂枯椿雪无端露柱兮生狂带累昆仑兮吃跌别别碧眼黄头犹未彻。

　　拈云云门倒一说情知伊未彻白岩恁么颂且道彻也未瑞塔如今要与二尊宿相见又作么生别别嘉州大像梦蝴蝶。

　　信州博山粟如弘瀚禅师(青三十七博山奉嗣)

　　小参万法归一一归何处心佛既非将甚凭据堪怜有口不能说无家谁地去喝一喝云杓卜听虚声熟睡饶谵语。

　　拈云能仁当时说到无家谁地去喝一喝便休不但疑杀天下人亦令青州布衫添得十分光彩(能仁寺)。

　　信州瀛山云岫成峦禅师(青三十七瀛山訚嗣)

　　僧问如何是佛祖家风师云拄杖子早已向汝道了。

　　拈云若不是体会无情说法便类时流瞎打一棒又何处更有瀛山。

　　菘江青龙百愚净斯禅师(青三十七弁山雪嗣)

　　青原参六祖首问当何所务即得不落阶级祖曰汝曾作什么来曰圣谛亦不为祖曰落何阶级曰圣谛尚不为何阶级之有祖深器之遂命首众颂云跣足披蓑度别岑相逢切忌话威音掀翻麟阁勋劳泯击碎菱花影象沉霭霭寒云笼岳顶团团皓月荡波心金牛不吃凡间草晓入沧溟无处寻。

　　拈云青原七祖无端纳缺口口谈空行在有中前则圣谛不为后乃为人首众若我作曹溪决然不深器如今既往不咎秪是青龙老汉又不合巧将人牛双泯功位俱隐为比况引得何许人更向尊贵边乱卜度。

　　越州显圣天愚净宝禅师(青三十七东山澓嗣)

　　玄沙示众诸方老宿尽道接物利生秪如三种病人来汝作么生接患盲者拈槌竖拂他又不见患聋者语言三昧他又不闻患哑者教伊说又说不得若接不得佛法无灵验时有僧出曰三种病人还许学人商量否沙曰许汝作么生商量其僧珍重便出沙曰不是不是罗汉曰桂琛现有眼耳口和尚作么生接沙曰惭愧便归方丈颂云盲聋喑哑风流潇洒泄漏天机之乎也者。

　　拈云大小显圣替三种病人放憨错过他家父子若在指月门下总与一款具呈玄沙大似学究谈兵决胜于掌握及大阵当前便不妨难御当时见道某甲现有眼耳口即拽住问伊既现有眼见个什么现有耳闻个什么现有口开口即便错待才拟议即痛棒打出罗汉虽善转枪头争奈依然败缺既自非客作贱人何处更容求接三尊宿被诇上座勘过了也还有能为作主者么咄莫教漏泄天机。

　　杭州普明石照净晔禅师(青三十七东山澓嗣)

　　维摩居士示疾毗耶离城因三十二菩萨问疾各说不二法门至文殊曰我于一切法无言无说无示无识离诸问答是为入不二法门于是文殊却问维摩曰我等各自说已云何是仁者所说不二法门时维摩默然文殊赞曰乃至无有语言文字是为真入不二法门师云维摩洗脚抱桥文殊葛藤遍地总是落二落三与不二法门绝无交涉诸禅德且道如何是不二法门逢人切莫错举。

　　拈云者里有四十棒二十棒先打二大士不合将语默玄路提唱不二法门赚乱古今何许知识十棒要打普明不合发起诤端令人理论不息余十棒若有个汉举着不二法门急打出去诇上座恁么批判也好个险。

　　▆▆广胤木庵弘标禅师(青三十七檀度密嗣)

　　乳源和尚上堂西来的的意不妨难道众中莫有道得者么出来试道看时有僧出礼拜源劈脊便打曰是什么时节出头来便归方丈师云者僧若是个汉待伊才拈棒便好接住送一送云和尚也须自领一半始得管教者老汉一场懡　。

　　拈云可笑广胤无辜苦苦替人分棒当时者僧倘似龙牙纵挨了屈棒也恰好道打即任打要且无西来意岂不令乳源惭惶无地。

　　三楚义山且拙净讷禅师(青三十七弁山雪嗣)

　　赵州因一秀才问佛不违众生愿是否州曰是曰某甲就和尚乞取手中拄杖得否州曰君子不夺人所好曰某甲非君子州曰老僧亦非佛师云赵州古佛与夺自由自非过量人未免向是非窠里走。

　　拈云尽谓赵州天下人不奈何及被秀才把个是非圈置前便跳不出累延义山老汉也洗沾着不脱。

　　瑞州洞山元洁净莹禅师(青三十七弁山雪嗣)

　　南泉问良钦空劫中还有佛否钦曰有泉曰是阿谁钦曰是良钦泉曰居何国土钦无语师代钦转身便行。

　　拈云洞山代转身便行将谓藏身处没踪迹不知钦公无语正是佛身充满于法界咄动着三十棒。

　　淮阴潜庵玉笈弘干禅师(青三十七檀度密嗣)

　　鲁祖寻常见僧来便面壁南泉闻曰我寻常与师僧道向佛未出世时会取尚不得一个半个他漝么驴年去颂云池阳脑后三斤铁王老眉峰一段钢铸就一枝无孔笛闲吹月下引鸾凰。

　　拈云镕二尊宿脑眉为一无孔铁笛作手固让潜庵看来总不外欲写衷肠个事如今且束挂春园免引胡蝶作梦。

　　吉州青原笑峰大然禅师(青三十七天界盛嗣)

　　世尊一日升座大众集定文殊白椎曰谛观法王法法王法如是世尊便下座颂云紫宸朝罢缀鹓班丹凤楼前驻马看惟有终南山色在晴明依旧满长安。

　　拈云世尊待要款曲与大众举扬个事无端被童子心急一椎击断故不已忍默休去以致后来师德总乱攒龟打瓦甚而将自家熟境形容即如笑峰和尚是也虽然且问伊终南山色在毕竟作么生说在底消息咄不许向阴晴里着倒。
