嘉兴大藏经　东山破峰重禅师语录


　　东山破峰重禅师语录叙

　　破峰重禅师慧觉先兄嗣也干蜀鼎沸之际就镬汤炉炭里转大法轮向尘劳中作大佛事而无荣无辱为宰官护法之所推重匪得无畏智无碍辨讵克如是师子吼耶可谓有本矣有嗣慈云自南浙还捃摭师稿授余余目之见其颂三顿棒云三顿棒头为小孩破家钩贼甚奇哉家财耗尽犹还可过后谁知要活埋又颂婆子烧庵云万仞峰高久结冰寒岩花卉杳无音就中幸有阳和力九曲黄河彻底清目至此惊喜并集不忆酒肉之门而犹有斯人第憾其福不逮慧未久行双桂之道而早夭咄是何言欤兹录半偈以灾梨面目长年而现在。

　　康熙二十二年孟春月补天日蜀渝华岩季而关圣可德玉叙。

　　破峰重禅师语录目录序文上卷上堂小参下卷举古拈古颂古牧牛颂印偈像赞示众机缘入室塔铭

　　东山破峰重禅师语录卷上

　　嗣法门人传慧等编

　　住嘉定州龙骤禅院语录

　　乙未年阖郡文武官绅等请就本寺开堂。

　　师升座祝圣毕末后拈香云此瓣香刀斫不破斧劈不开黑漆漆明历历绝纤毫没缝隙至幽微甚秘密爇向炉中专申供养传临济正宗第三十二世本师上慧下觉和尚用酬法乳之恩敛衣就座上首白椎云法筵龙象众当观第一义问如何是主中宾师云盲人夜穿针进云如何是宾中主师云随处得安乐进云宾主不立时如何师云秋江一色问身犹未动意如电光和尚作么生师云乱走作么进云未走时如何师云失却脚跟乃云一条拄杖子三世诸佛也没奈何历代祖师也没奈何山僧今日拈提在手好肉剜疮若向未升座已前觑透犹是钝汉及至葛藤有甚交涉遂以拄杖连卓两下上首白槌竟下座。

　　结制上堂问如何是体中玄师云秋江月正圆进云如何是妙中玄师云杲日耀当天进云如何是玄中玄师云不犯舌头尖乃云火炉头句甚分明盲龟跛鳖瞎眼睛原是他年陈种子一回拈出一回新即今红炉大设炼圣煆凡王居士来山瓣供请山僧打无皮鼓吹没孔笛唱无生曲调且道还有知音者么若将耳听终难会眼底闻声方始知下座。

　　上堂问如何是踞地狮子师云狐狸绝迹进云如何是狮子吼处师良久云闻么进云如何藏身师打云欲隐弥露问如何是第一义师云未开口前早领三十棒乃云若道第一义谛三世诸佛全道不着历代祖师不能觑透若向空劫已前契会犹是落二落三即今众居士至山瓣供请山僧说些无味之谈正是落七落八且道第一义意旨在甚处振席下座。

　　上堂禅道佛法听着耳聋觑着眼瞎山僧偶应众居士请自惭唇讷言迟聊举一则古人葛藤以塞来命先哲有云佛法若无灵验难救三种病人患聋者与他语言三昧他又不闻盲者与拈槌竖拂他又不见哑者使他开言吐露他又难说古人虽然有此话端亦是妄生节目山僧遇明眼者只令教瞎耳聪者只令教聋能言者只令教哑且道与古人是同是别。

　　上堂众檀越向般若会中深探智种大兴善心手擎忠义剑戟胸藏佛祖灵符铿锵法门股肱王室且道毕竟意旨如何将军有八面威风知识具通身手眼喝一喝下座。

　　师诞日上堂三十年来个匹夫如今冒上祖师图无量劫来冤债业饮气吞声受涂糊诸方追宗荐祖山僧惟打口鼓历劫冤亲多生父母向拄杖头上现大人相放大光明大众且道报恩一句如何道问和尚正当降诞之期有何祥瑞师云一鼻透青天进云十方世界正是放光现瑞之时恰当在甚么处师云七通八达问日用现前事如何师云荆棘丛中忙踯足明月村里休留连进云万象总归一师征云如何是一进云水底明月现杲日正当阳师云月落后如何僧拟议师便打乃云三世诸佛捐头尾历代祖师尽攒眉一茎拄杖频拈弄普报群恩庆无余卓拄杖一下下座。

　　佛成道日上堂祖令当行十方坐断吹毛微举凡圣潜踪今日释迦老汉成道之期若言有道可成埋没释迦若言无道可成辜负自己且道就中还有别幽微定邪正者么出来与老僧相见问答罢乃云祸胎出自老胡恶因起于壁观殃及人人空盘打算若是上流未举先判怎奈韩卢东走西窜且道还有得定者么男儿自有翀天志不向他人行处行。

　　上堂山僧未涉唇吻众兄弟痴痴呆呆及至登座诸人立问立答向舌根下觅讨端倪曾不闻古人有言问在答处答在问处犹是向葛藤窝里打辊终无了期各各向未涉唇吻已前一一自己胸襟流出盖天盖地自然风行草偃水到渠成喝一喝。

　　上堂问如何是最初句师云杲日出时光满地进云如何是亲切句师便打进云如何是转身句师又打乃云前三三与后三三珍重禅人仔细参参到忘功绝迹处踏碎银山夜过关且道还有过得关者么喝一喝下座。

　　上堂祖师心印状似铁牛之机去即印住住即印破只如不去不住印即是不印即是良久云这个无纹印子若天若人若凡若圣未曾移易一丝毫许因甚么诸人不会只为分明极翻令所得迟。

　　解制上堂结制时一场懡　解制时一场懡　未结未解时一场懡　且道平稳一句作么生道本来无一事何处有干戈。

　　住资阳县佛兴禅寺语录

　　师在嘉定受资阳县众居士请住佛兴师至三门以拄杖点三下云前三三后三三两两三三一串穿拄杖点开精彻眼徐行踏破赵州关遂进佛殿云冤有头债有主无量劫来曾触忤今朝特地起狼烟甜者甜兮苦者苦遂拜云屈屈至座前以拄杖击座云须弥灯王曾居山僧今日当坐虽然如是也是将错就错便升座拈香云此一瓣香爇向炉中专申供养本师释迦牟尼佛及历代祖师又拈香云此一瓣香爇向炉中端为祝延　今上
皇帝万岁万岁万万岁末后拈香云此一瓣香乃第二回拈出爇向炉中专申供养传临济正宗第三十二世上慧下觉本师大和尚用酬法乳之恩上首白槌竟问答罢师乃云释迦老汉设三期以调心架红炉而炼士且道心作么生调士作么生炼良久颂云鳖鼻蛇头直捷通锋铓点处绝罗笼胸中佛祖机关尽凡圣一齐列下风喝一喝下座。

　　上堂师以拂子左边敲禅床云于此会得松直棘曲鹤长凫短大地坦平头头显现右边敲禅床云于此会得三世诸佛尽在汝等诸人脚跟下放光动地历代祖师尽在汝等诸人胸襟里纵去夺来以拂子于空中画圆相云于此会得堪与诸佛把手共行堪与祖师同一鼻孔出气复以拂子掷下云于此会得尽大地人亡锋结舌天下善知识藏身无所且道利害在甚么处。

　　上堂师默然据座良久高声云大众不得妄生穿凿劈口掌云口是祸门下座。

　　上堂囫囵一句语开口不周全纵撩拄杖子也是矢加尖且道就中还有道得全者么不妨出来与老僧相见一僧出喝一喝问云临济一喝分宾主学人这一喝还分得宾主也无师便打问路逢达道人不将语默对毕竟将甚么对师云速退速退进云如何是直捷为人处师云杖长七尺乃举风穴垂语云若立一尘家国兴盛不立一尘家国丧亡恁么说话大似划作两橛普重则不然若立一尘也未兴盛不立一尘亦未颓丧更有一颂分明举似连卓拄杖云看取看取。

　　上堂山僧重重络索错下几许注脚检点将来全无煞合且道如何是有煞合一句天上有星皆拱北人间无水不朝东。

　　上堂一句全提无圣无凡无向背磨砻赫奕绝空绝色绝罗笼透网金鳞休忆禹门栖旧岸玲珑达士直须透过上头关且道就中还有透关者么良久师复举马祖见百丈来竖起拂子丈云即此用离此用祖挂拂子于绳床角祖云汝向后开两片皮如何为人丈亦竖起拂子祖云即此用离此用丈挂拂子于旧处马祖震威一喝百丈从空放下然先哲若无顶门正眼肘后神符怎得辉腾今古然虽如是山僧检点将来也是怜儿不觉丑。

　　腊八日上堂山僧本来无说应个因缘时节提起者段根由不得不容饶舌释迦初生打失脚跟周行七步分明错路睹星成道望空启告末后拈花通身泥沙更示双趺转见涂糊山僧看来正是时清大盗复有临济德山种种阿师起模画样倚草附木弄鬼眼睛正是贼中细作今日撞着山僧以拄杖一时穿却鼻孔抛向诸人面前出气不得且道众中还有为释迦老子临济德山出得气者么掷拄杖云一齐捉败了也阿呵呵便下座。

　　住顺庆府香积禅院语录

　　师自丙申岁归南邑受守道王廷郡侯洪其清请住香积禅院师入院升座拈香祝圣毕末后拈香云此瓣香二十五年费尽辛勤今朝乃第三回拈出爇向炉中专申供养传临济正宗三十二世本师慧觉大和尚用酬法乳之恩上首白槌竟一僧出默然而立师云装死卖活作么僧喝云第一义谛当下粉碎了也且道如何相见师云用第二杓恶水作么进云恁么则庭前翠柏千年古点缀青松与白云师云犹是第二头进云狼藉枯枝花更香师云放过一着乃云未到香积口早生尘偶遇护法请开炉鞴只得开两片皮为诸禅人举扬法化且道还说心说性得么说玄说妙得么论机论境得么论实论虚得么总不与么也是贫儿思旧债毕竟意旨如何万邦有道归王化四海歌谣贺太平。

　　上堂自住东山四载余未曾提着祖师机今朝幸遇知音客不觉通身入水泥山野年来将祖道佛法一齐放下格外风骚顿绝几先斯时逢本然禅客临山瓣供露格外风开人天眼使圣道之通衢作衲僧之巴鼻然虽如是山野仍将数十年来一段风光尽忘于廛市家国祖佛机宜悉潜于果城旧地即今虽则拈弄锋铓贵在未举已前讨个下落还委悉么良久云纳被幪头万事休此时山僧都不会。

　　原任邻水邑侯刘灿设斋请上堂僧问道玄参马祖豁开心地裴休访希运洞彻本根刘护法今日饭僧未审以何相为师云昨夜文星从天降祥云原自日边来进云人人共唱无生曲个个俱弹没弦琴师云两轮日月垂交互草木昆虫尽扬眉进云四海狼烟俱扫尽万邦直教乐升平师云雕弓已挂狼烟息鼓腹讴歌运化神进云幸逢证据师云不必道破乃云释迦不说说毗岚猛风吹海烈迦叶不闻闻青山只得辗微尘留下一转语舌头在口里千古镇乾坤山河大地日月星辰今朝金汤刘护法至香积寺中恰似红炉添炭正所谓不昧灵山亲嘱扶扬末运颓纲手携仲尼日月胸藏佛祖灵符铿锵法门股肱王室为瑞为祥为龟为鉴且道还有知端的意旨者么昔日龙蟠为甘雨今朝果熟故园香。

　　上堂举昔日有一婆子供养赵州请州转藏州下禅床绕一匝云藏已转毕婆云我请转全藏如何只转得半藏且道如何是全藏据实而论三世诸佛历代祖师绕百千万亿匝于婆子分上也只得半藏在何故看这婆子洞房稳密善绝干戈赵州转藏不全却被婆子看破且道就中还有转得全藏者么困来曲臂支头睡不怕人来偷枕头喝一喝下座。

　　佛成道日上堂一字搜穷彻透虚空骨髓万机顿赴独露衲子端倪成佛不成佛难逃翳眼空花迷悟非迷悟岂免脚底泥水今朝乃是释迦成道之期护法赵檀越至山供众天人赞仰神鬼钦崇四众沐恩泉石有赖然虽如是更有一个汉不受人天供养不受二谛瞻礼从生至生未曾吃着一粒米从劫至劫不曾挂着一缕丝若识此人可与佛祖为师且道众中还有识得此人者么一僧出从东过西从西过东于中画一圆相卓然而立师云不堪了也进云一枝永茂千年秀五叶联芳万古奇师云涂毒鼓边休侧耳僧以袖抹圆相云恁么则前不尊释迦后不礼弥勒去也师云一恁　跳乃举昔日灵山会上有五百比丘得四禅定具五神通未得法忍各各以宿命通见过去杀害父母种种冤亲于甚深法不能悟入于是文殊师利菩萨手执利剑持逼如来佛云住住不应作逆不得害吾吾必被害为善被害文殊师利汝从本来无有我人但以内心见有我人内心起时吾必被害是名为害于是五百比丘自悟本心得证无生法忍得旋陀罗尼师云为人为彻杀人见血文殊微露锋铓释迦通身是口也分疏不下不但释迦分疏不下直饶千佛祖师一难分疏觅此剑来处不得且道还有知此剑来处者么良久云剑为不平离宝匣药因救病出金瓶下座。

　　上堂煦日丽空尘尘刹刹舒瑞相千眼圆顿山河大地露全身千丈卢舍那原来粪箕苕帚丈六紫摩身亦是砖头土块于此无取无舍无是无非无长无短无得无失尘尘尔刹刹尔念念尔法法尔上无攀仰下绝己躬常光现前壁立万仞正所谓赵州使得十二时辰也且道就中有使得十二时辰也么一僧出近前一喝师云被十二时辰使也进云到这里未免大家不着便师云下坡不走快便难逢乃举风穴郢州衙内上堂云祖师心印状似铁牛之机去即印住住即印破只如不去不住印即是不印即是还有人道得么时有卢陂长老出问学人有铁牛之机请师不搭印师曰惯钓鲸鲵澄巨浸却怜蛙步　泥沙陂注思穴喝曰长老何不进语陂拟议穴便打一拂子曰还记得话头么陂拟开口穴又打一拂子时有牧主曰信知佛法与王法一般穴曰见甚么道理主曰当断不断反招其乱穴便下座师云此则葛藤有些淆讹处所这僧打头太过末后不及风穴据令而行却被傍观者哂且道就中还有知风穴落处么羚羊挂角千峰外更有羚羊在上方下座。

　　住顺庆府观音禅院语录

　　师受阖郡绅士请住观音开炉入院礼佛云似拜不拜也甚奇怪各自称尊一彩两赛至座前云狻猊耸翠非众宝以攒成曲录高轩岂龙象而觑破山僧即今居此天人亦须回互便升上首白槌竟问答罢师乃云几回生壁上画麒麟几回死大象褁烧纸生死悠悠无定止日上月下自从顿悟了无生错认定盘星于诸荣辱何忧喜不消漏逗掷却拄杖下座。

　　上堂问适间未出方丈已打葛藤今登曲录木床漏逗不少须是法尔如然未免一场扯淡二途不立如何垂示师云丁一卓二进云四海浪平龙睡稳九天云净鹤飞高师云高有余低不足进云堂前生瑞草好事不如无师云带累阇黎进云恁么则五台山上云蒸饭佛殿阶前狗尿天师云直须截断乃举死心和尚云一人所在也须到半人所在也须到无人所在也须到看这老汉出言吐气有定衲子之权衡分龙蛇之变化若向此三语下明彻得透脱得可以搅长河为酥酪变大地作黄金其或未然不免遍界坑坎堆阜荆棘阻途且道就中还有能向此处明得透得者么金镞惯调曾百战铁鞭多力恨无仇。

　　上堂道无二路义绝淆讹事具千差理归一致虽则鼓唇摇舌要知格外提持今朝幸遇二维摩来山饭众只得举则古人机宜以为话柄昔有个王常侍访临济侍曰这一堂僧众还看经么济曰不看经侍曰还参禅么济曰不参禅侍曰经又不看禅又不参毕竟作甚么济曰总教伊成佛作祖去侍曰金屑虽贵落眼成翳济曰我将谓你是个俗汉师云临济若无后语却被常侍看破忽有人问山僧这一堂僧众还看经么云看经还参禅么云参禅或云又看经又参禅毕竟作么生云只教无佛可成无道可得去或云郎当不少云我将谓你是个大人山僧若无后语却被维摩看破大众且道与古人是同是别填沟塞壑无人会雨过夜塘秋水深下座。

　　元旦上堂问如何是宾师云将军令进云如何是主师云天子敕进云宾主不立时如何师云截断前后句料掉没交涉乃云山僧自住果城偶遇本府众居士共相扶助道脉整顿徽猷同声相应同气相求犹记得昔庞公访药山辞次药山令十禅客相送至门首时值下雪庞公指雪云好雪片片不落别处全禅客云且道落在甚么处公便掌全云且莫草草公云恁么称禅客阎老子未放你在全云居士作么生公又掌云耳听如聋口说如哑师云看这庞公见境生情有个下落全禅客买铁得金一场好彩即不无今我众居士第未知有庞公见处否昔日庞老今朝居士如是不隔一丝毫只恐同途不同辙拍几云也毕竟不落别处。

　　解制上堂大道坦平无起无倒真机演唱何解何结若然觌体浑融处处总为华藏界头头尽是释迦文结制之梯航何安圣贤之阶级孰立且道就中还有向此处嶷然具眼者么不妨出来大家定当僧问寒尽春风花满地当轩布鼓震龙门未审如何得相应去师云霹雳一声轰宇宙撩天落魄甚惊群进云倒岳倾湫无回互吐雾吞烟占五湖师云没交涉进云长天日月辉今古触处笙歌万象新师云隔岭望烟知是火策藜惟见白云堆举翠岩示众云一夏已来为众兄弟东说西说看翠岩眉毛还在么长庆云生也保福云作贼人心虚云门云关看这翠岩眉毛堕落处自救不了复有三元龙象互相蹴踏仔细检点将来个个胆小今日山僧则不然一冬已来为众兄弟东说西说看山僧眉毛长么复云出门泥水无回互瞬目青山千万重。

　　复住香积禅寺语录

　　元日上堂新正一万象森罗从此立作夜磨盘生八角惊起泥牛吹觱栗报道东山老秃奴明明向道真不识真不识上下四维无缝隙火就燥水流湿龙骧虎骤风云际山僧满口成话杷具眼当阳共分析且道就中还有分析者么不妨出众酬唱问昔日镜清云诸方只具啐啄同时眼不具啐啄同时用如何是啐啄同时眼师云放汝三十棒进云如何是啐啄同时用师云放汝三十棒进云南院道作家不啐啄啐啄同时失又作么生师云失进云恁么则学人推倒禅床喝散大众去也师哂云咦进云仁义道中放过一着师便打乃云即今香积寺功德主张公于新正元日造衲衣一顶供养山僧自虑德寡福微难堪披搭只得作一头水牯牛早承当了也喝一喝下座。

　　本然无极二上座率众姓建会追宗请至白塔寺上堂师至法堂作此⊕相云人天交感万象崇新是圣是凡总归中径以脚抹却云虽然踪迹亲描出形灭迹扫少人知至法座前以拄杖击座云狻猊纵广非语默可及释迦老汉向这里梦语未惺历代祖师于此纳败愈甚山僧口似乞儿破草鞋即今且道如何施设不入惊人浪怎得称意鳞便升拈香白槌毕师云大道无向无背真机有卷有舒三世诸佛说不说之法历代祖师传无传之心把住时乾坤失色日月无光放行时海晏河清风行草偃若是不放不收万象森罗各得其所且道就中还有共相证据者么问答罢乃云真机演唱幸遇知音入水救人聊通一线今朝是我本无二上座率众姓等建净业道场资诸考妣仍请山僧登曲录木床说不思议话以拄杖卓一卓云乾坤于此建立日月于此流光万象森罗从斯养育九有十类从斯安排且道如何是现前大众安身立命处披蓑侧立千峰外引水浇蔬五老前。

　　朔一日再请上堂果城故郡三巴明府劫难兵燹惟存瓦棘幸有现前四众入等广修福业多布善芽于此杀害冤亲冰消瓦解皆为多生淳熟戒行精专犹然大建白塔丛林为胜世福田作人天上刹仍建净业道场资诸考妣复请山僧重登宝座为众决疑犹记昔日有一婆子参琅玡和尚偶听贫子唱莲花乐云不因柳毅传书信何缘得到洞庭湖了然大悟抛油糍于街上其夫云汝颠耶婆便掌云非公境界后于琅玡和尚处印可凡见僧至便云儿待僧拟议婆便闭却门后有佛灯珣往看之婆见便云儿儿珣云娘在这里且道爷在甚么处婆便转身拜露柱珣便踏倒云将谓有多少奇特便出婆云儿儿来我惜你则个珣便不顾而去后有安首座往看之婆云甚处来座云德山来婆云德山泰是婆的儿座云且道婆又是何人儿婆云被上座一问只得立地放尿师云这婆子针线传家洞房深稳祖师机关彻底领荷佛灯珣捉贼归功殊不知弓折箭尽安首座排兵调斗未定输赢而今诸方扶强不扶弱山僧今日扶弱不扶强这婆子恁么卖弄坐筹帷幄决胜千里即不无争如我白塔四众风恬浪静无作无为殊胜多也更为诸人颂出一句弥陀为拄杖何愁平地不生莲若得胸中疑情断水绿山青一样鲜。

　　上堂三十年前有傝　三十年后没巴鼻先哲权衡置之物外自己性命七落八零今朝偶遇本府明维摩不远千里而至荒山欲破生死关头触碎本来面孔大入红炉重重煆炼此维摩亦曾经过大老键锤露出青锋利刃虽然如是犹在半途山野只得将无作有露个消息诱他归家去也且道就中还有自解力行不受牵引者么师良久云道泰不传天子令时清休唱太平歌。

　　腊八上堂问百丈问沩山并却咽喉唇吻作么生道山云却请和尚道意旨如何师云就身打劫进云百丈道不辞向汝道恐后丧我儿孙是何宗旨师云老婆心切进云百丈复问五峰峰云和尚也须并却又作么生师云截舌了也进云百丈道待无人时斫额望汝且道是肯他不肯他师云两彩一赛进云百丈复问云岩岩云和尚有也未此理如何师打云与汝见解相同进云学人今日请问和尚并却咽喉唇吻作么生道师云只得忘前失后进云恁么则学人不疑天下老和尚舌头去也师喝云更参三十年进云这老汉顶门有眼瞒他一点不得师云退身有分乃云释迦腊八夜睹明星悟道即今夜夜有星人人皆见因甚么不悟纵然悟得去也是刺脑入胶盆东山恁么举扬亦是狐狸恋旧窟毕竟作么生速道速道。

　　小参三朝一七讨个巴鼻今已一七大众且道有巴鼻也未山僧观众兄弟三个一攒四个一簇只图热闹打謴过期未曾有一个真实用工者尚且在禅床上也还无禅经行处也还无禅何况朝夕随情逐意处如野马无辔旷牛不拴如此安得透生死关头且道诸佛少你禅耶祖师少你禅耶天下善知识少你禅耶汝等何不向自己胸襟下贴体自究一番将各人本参话头猛着精彩忽然触着磕着一透百透一明百明不着问人而自了了也不劳久立。

　　小参诸佛说不着处借口传言祖师提不起时全身担荷果能如是犹是建法幢立宗旨施设边事且道向上更有事否若知有去释迦弥勒只可吞声文殊普贤不敢吐气德山一棒犹未是恰临济一喝命根不绝云门顾鉴堕坑落堑仰山圆相自弄泥团曹洞五位失钱遭罪法眼六义翳眼添翳若具向上事老僧结舌亡锋不堪共语因为情不获已为汝诸人通个消息蓦拈拄杖云见么向这里见得彻去有佛处敲枷打锁无佛处见兔放鹰如龙得水任西任东似鸟腾空随高随下若然者衲僧门下更有事在且道如何是衲僧门下事以拄杖一时赶散。

　　小参云山僧年方十二离尘十四撞着本师领个话头朝夕追寻向老和尚边觅求决择至三年忽有消息非从外得又年余实实体会更无别有元来元来更不多疑以为主宰后为时世迁变行至黔中入山住静三年胸中无事可疑偶遇余山老汉将些甜言密语哄我同住山僧不受处分被他点着痛处同住三年更参触背话头期会须结二三只是分疏不下每每受那老汉许多屈折发起勇猛将从前所作所为一齐劈碎四十日未曾眨眼忽闻霹雳大震浑然一刀两断身心一如方悔从前作为尽是客尘边事虚劳心力耳自此打成一片方觉无一物之语虽然未敢放逸连年以来住几丛林不过随缘度日而已未曾将心肝肺腑抛向诸人面前即今众兄弟多生有幸于此大鞴池中红炉底里每受键锤不得妄生退屈定要勇猛精进努力一番彻底推倒掉转面皮看此利害在甚么处若能直下承当得担荷得行履得堪与先哲同一鼻孔故临济有语云沿流不止问如何真照无边说似他离相离名人不禀吹毛用了急须磨大众且道如何是吹毛用了急须磨处师蓦拈拄杖云三世诸佛以此接物利生历代祖师以此播扬奥旨衲僧以此敲骨取髓痛下针锥佛祖窠窟搂碎凡圣径路不通然虽人水救人只可提持一半当知衲僧分上更有向上全提在良久云咦。

　　小参云参学人只须空拳赤手直出直入毫厘挥尽一贫彻骨穷得洁净方称行脚若是担囊负钵粘皮带骨满肚肮脏胸藏一物缠山绕水迤逦行脚有甚了期曾不闻香严在百丈时一问十答十问百答后百丈迁化方谒沩山山问云久闻师弟在百丈先师处一问十答十问百答是否严云不敢山云吾有一问严云便请山云父母未生已前一句作么生道严不能对惭惶归寮去古人录中拣取一句来酬更无一句相应遂别沩山后住山数载深疑此事抛石击竹了然大悟遂有偈云一击忘所知更不假修持处处无踪迹声色外威仪动容扬古路不堕悄然机诸方达道者咸言上上机后沩山闻云此子彻也仰云此心意识作成待慧寂勘过始得后仰山至香严处便问师弟有悟道偈是否严云是仰云试举看严复举前话山云此是心意识作成若是真悟必不重举严复道一偈去年贫未是贫今年贫始是贫去年还有卓锥地今年锥也无山云如来禅许师弟会祖师禅未梦见在严复道一偈吾有一机瞬目视伊若人不会别唤沙弥仰云且喜师弟会祖师禅也诸仁者你看古人入道机缘彻骨彻髓非是将错就错妄定是非古云不得一番寒彻骨怎得梅花喷鼻香然上古圣人如是作历代祖师如是行今日山僧亦如是用未曾殊异要在诸人彻底穷来穷去所谓穷则变变则通倘穷到变通处老僧更要与诸人觅通变在且道如何是通变处良久云看取下文。

　　小参师举云门云向你诸人道直下无事早是相埋没了也老僧自领乌藤欲谈几句之乎也者何更土上加泥空里掘洞到这里千圣有无量辨才也启口不得祖师具全体大用也施设不得老僧不觉脸厚画蛇更要添足若是具真实超方眼有真实过量见将三藏灵文犹如故纸千七葛藤恰似烂索失口道着佛字呕吐三朝错听说个祖字耳聋七日遂呵呵大笑云老僧即今青天白日开眼说梦。

　　破峰重禅师语录卷上

　　(镇守四川川北等处地方总镇左都督加四级高
　信官李时中
　信生王锡命　刘庆生　刘余庆　何清　文壁
　王起龙　程　炳　罗　洪　刘祚昌　刘维屏
　张维衡　黄开秦　王璧仲　王又曾　苟桂先
　射邑信生伏永禧　李友梅　李兰芬　李　相
　南部县　宋之美　张　鼎　苟应受　王秀还
　苟良弼　苟　璋　陈贵祥　文永贞
　西克县　李郁李氏　李门何氏侯氏　李成应
　陈门蒙氏　信女净智　杨门曹氏　严曰林
　射邑青提渡蒲应雄率众信认字一千)
嘉兴大藏经　东山破峰重禅师语录


　　东山破峰重禅师语录卷下

　　嗣法门人传慧等编

　　举古

　　洞山于扇上书一佛字云岩见书不字洞山又改作非字雪峰见乃一时除却。

　　师云看这三个老汉有甚傝　灵龟拽尾拂迹成痕若是吾在将扇子丢向火中使他三老惭惶无地。

　　智者大师诵法华经至药王品曰是真精进是名真法供养如来于是悟法华三昧获旋陀罗尼见灵山一会俨然未散。

　　师云智者大师好似白日见鬼。

　　明州善道和尚常将布袋并破席一领于通衢往来布袋内盛钵盂木屐鱼饭菜肉瓦石土木诸般总有或于稠人处打开内物撒下云看看师云不直半文钱又一一提起问人这个作甚么师云自丑不觉或在通衢立有僧问云和尚在此作甚么师云莫妄想袋缩手云你不是这个人师云狼藉不少。

　　师云布袋入泥入水自救不了仔细检点将来弄巧成拙。

　　世尊因普眼菩萨欲见普贤不能得见至三度入定遍观三千大千世界觅普贤不能得见而来白佛佛云汝但于静三昧中起一念便见普贤普眼于是才起一念见普贤向空中乘六牙白象。

　　师云普眼眼空三际塞断四维普贤遍满尘刹难描难画三昧定中无人无我恒沙界内绝影绝形看那老瞿昙颠拈倒弄使二大士七颠八倒一念才萌普贤觌面毛端头上放大光明然虽如是也是眼花不少。

　　昔日有僧去参米胡在路上逢一婆子住庵僧问云婆有眷属么婆云有僧云在甚么处婆云山河大地若草若木皆我眷属僧云婆莫便作师姑来么婆云汝见我是个甚么僧云是俗人婆云汝不可是僧僧云婆莫混滥佛法好婆云我不混滥佛法僧云与么岂不是混滥佛法婆云汝是男子我是女人岂是混滥。

　　师云风暖鸟声碎日高华影重两个泥牛折角立三脚驴子弄蹄行牧童撞遇吹铁笛百草闻知笑点头若无巢父怎识许由。

　　百灵和尚一日路次见庞居士乃问昔日南岳得力句曾举向人么士云曾举来百灵云举向甚么人士以手自指云庞翁百灵云直是妙德空生也赞之不及士却问百灵得力句是谁得知灵便戴笠子而去士云善为道路百去更不回首。

　　师云庞翁有入虎穴出虎穴的手脚若不具这手眼几乎错举似人百灵输了一着若无个破笠遮头面孔无著处。

　　德山云今夜不答话问话者三十棒时有僧出礼拜山便打僧云某甲话也未问为甚么打某甲山云你是甚么人僧云新罗人山云未跨船舷好与三十棒。

　　师云衲僧家权衡在手秉杀活之风威宝剑挥时破龙象之窠臼若也鞭策未举良骥先奔未跨门阃深宫远透若也临床解带遇水脱鞋就路还家未免是个钝汉看他德山出言吐气袂里藏锋且道利害在甚么处试道看。

　　洞山和尚曰贪嗔痴太无知赖我今朝识得伊行便打坐便捶吩咐心王仔细推无量劫来不解脱问汝三人知不知神鼎和尚曰贪嗔痴实无知十二时中任从伊行便往坐便随吩咐心王拟何为无量劫来元解脱何须更问知不知。

　　师云贪嗔痴我全知从朝至暮任所之行即往坐同居吩咐心王莫乱推无量劫来非解脱何须更问知不知。

　　仰山坐次一僧外来问讯了向东边叉手立以目视师师垂下右足僧却过西边叉手立师垂下左足僧向中叉手立师收双足僧礼拜师云老僧自住此山未曾打着一个拈拄杖便打僧腾空而去。

　　师拈云七纵八横左之右之各逞风流神通妙用即不无只是仰山错了一着至今悔之不及且道如何是仰山错处试检点看。

　　台山路上有一婆子凡有僧到便问台山路向甚么处去婆云蓦直去僧才行婆云好个阿师又恁么去也僧举似赵州州云待与勘过州亦如前问婆亦如前答州至来日上堂云我与汝勘破婆子了也。

　　师拈云只知骑马赶人不顾自己性命赵州夺贼枪骑贼马攻破贼窠且道意归何处金鳞已跃深潭去痴人犹自立沙滩。

　　阿难尊者问迦叶云世尊传金襕袈裟外别传何物迦叶召阿难阿难应诺叶曰倒却门前刹竿着。

　　师拈云一呼一喏一起一倒是则也是了则未了教外别传从此而穷撕煎饿撕炒。

　　三祖商那和修问鞠多尊者汝年几耶者曰我年十七祖曰汝身十七耶汝心十七耶者曰师发已白为发白耶亦心白耶祖曰我但发白非心白尔者曰我身十七非心十七。

　　师拈云祖师尊者道也道得好只是话作两橛。

　　龙树大师见迦那提婆来先令侍者将一钵水至面前迦那提婆见乃取针投之树繇是大喜。

　　师拈云迦那提婆被大师一钵水淹杀了也至今活不起来且道如何救得试救看。

　　沩山石上坐仰山侍立次忽鸦衔一柿落在面前仰山取柿拭过呈似沩山山云子甚处得来仰云此是和尚道德所感沩云汝也不得无分将半个与仰山玄沙云大小沩山被仰山一坐至今起身不得。

　　师拈云仰山被沩山半个柿子至今吞吐不得。

　　世尊因耆婆善别音响至一冢间见五髑髅乃敲一髑髅问耆婆云此生何处婆云生人道又敲一髑髅云此生何处婆云生天道又别敲一髑髅云此生何处耆婆罔知生处。

　　师拈云耆婆善别音响何故不知这一髑髅的生处奈予生不当时若是预数把那黄面老子劈面一敲何也来说是非者便是是非人。

　　茱萸示众云你诸人有向虚空里钉得橛者么时有僧出云虚空是橛萸便打僧云莫打某甲萸便归方丈。

　　师拈云茱萸打这僧是钉橛是抽橛试断看。

　　沩山云老僧百年后向山下作一头水牯牛右胁下书五字沩山僧某甲此时若唤作水牯牛又是沩山僧唤作沩山僧又是水牯牛且道唤作甚么。

　　师拈云沩山老汉自卖精神殊不知反成扭捏正所谓字经三写乌焉成马且道还有知下落处者么咦。

　　灵云见桃花悟道有颂云三十年来寻剑客几回落叶又抽枝自从一见桃花后直至而今更不疑有僧举似沩山山云从缘悟达永无退失善自护持后有僧举似玄沙沙云谛当谛当甚谛当敢保老兄未彻在。

　　师拈云灵云老汉逐块不少自盲犹可只恐盲却别人看他沩山顺水推舟未免堕坑落堑喜得有个玄沙傍不肯的出来开疆展土直至而今名扬千古且道还有会得玄沙意旨者么师呵呵大笑云绝后再苏欺君不得。

　　僧问三角谦和尚云如何是佛谦云速礼三拜。

　　师拈云若问老僧如何是佛答云汝即是若信得及沿途逍遥就路还家若信不及待等驴年。

　　法眼因闻井被沙塞却泉眼乃问僧云泉眼不通被沙碍道眼不通被甚么碍僧无对自代云被眼碍。

　　师拈云有道碍眼有眼碍道这个说话颠倒不少。

　　玄沙一日见三人新到遂自去打普请鼓三下却归方丈新到具威仪了亦去打普请鼓三下却八僧堂久住来白沙云新到欺和尚沙云打钟集众勘过大众集新到不赴沙令侍者去唤新到才至法堂却向侍者背上拍一下云和尚唤你侍者至处新到便归僧堂久住乃云和尚何不勘新到沙云我与你勘了也。

　　师拈云玄沙有纵夺之机而无擒将之谋新到有杀活之锋而无降帅之勇二家似有纳僧气象未具全威若有个汉向未举槌已前相会犹较些子及至葛藤有甚了期余则不然待新到才至我却不顾便归方丈自然宾主相应何必重重辩验。

　　金峰明禅师上堂云老僧二十年前有老婆心二十年后无老婆心僧问如何是二十年前有老婆心峰云问凡答凡问圣答圣僧云如何是二十年后无老婆心峰云问凡不答凡问圣不答圣。

　　师拈云余则不然待问如何是有老婆心便云问凡不答凡问圣不答圣如何是无老婆心便云问凡答凡问圣答圣且道是同耶是别耶试定当看。

　　颂古

　　世尊初生

谗然突出便张乖一段真风已自埋四十九年重栽棘儿孙千古惹尘埃

　　世尊拈花

老倒瞿昙不作家人天百万示拈花若将佛法为解会眼底如何自着沙

　　世尊升座

丈室弗移落二三更升宝座转难堪母胎未出度人毕何假重重下钓竿

　　德山托钵

电卷星驰老秃奴偶然一拶觜卢都平沉祖佛冤家恨果得三年活也无

利刃挥空曾百战天人魔佛总难见无端陆地起波涛直至而今不着便

　　女子入定

团圞一座铁昆仑逼塞虚空佛祖沉收放纵横黄面老神头鬼面眼无筋

　　赵州洗钵盂

老婆心切为儿童九个相逢十个聋无底钵盂轻动着赵州不觉草茸茸

　　三顿棒

三顿棒头为小孩破家钩贼甚奇哉家财耗散犹还可过后谁知要活埋

　　婆子烧庵

深室幽幽暗钝机寒岩枯树野猿啼老婆举起无明火烧破阇黎铁面皮

万仞峰高久结冰岩寒花卉杳无音就中幸有阳和力九曲黄河彻底清

　　三圣瞎驴

白拈老贼逞精神好似偷天换日轮一喝分明正法眼犹言灭却瞎驴身

千古英雄千古俊一番拈弄一番奇罗纹结角交加处灭却由来有瞎驴

　　大颠摈首座

无端特地觅踪由昼夜分明百八酬更向溪边寻野老一时覆却钓鱼舟

触境临机机未顿逢缘达旨旨犹乖桃花灼灼翳双眼堪有东家人助哀

　　黄龙三关

我手何似佛手指指个个开口吐出狮子之儿遍界尽为哮吼

我脚何似驴脚踏遍乾坤海岳忽尔拶破虚空处处清风明月

人人有个生缘经行坐卧睡眠觌面相逢不识西天十万八千

　　寻牛(十颂)

云烟冉冉犯疑猜涉涧登峰蹈莓苔几度愁肠难吐却此回必要验将来

　　见迹

荆棘丛中路转斜杖头微举破烟霞蹄痕踏碎篱边石见得分明意气赊

　　得牛

捕踪访迹费殷勤一旦相逢遂此心依旧皮毛无变异从今更不问前程

　　贯鼻

扭着绳头兴转奢贯鼻调驯事事嘉自此不游别路径任渠收放更无差

　　调驯

家山坦荡甚相宜百卉流泉日整齐养就一头肥壮力掀翻大地足耕犁

　　骑牛归家

童子风流笑脸开横吹短笛谩徘徊扬鞭自咏归田乐一曲无私遍九垓

　　忘牛存人

家常散淡乐升平鼓腹讴歌运化神云尽长空孤迥迥秋江浩月水澄澄

　　人牛双忘

家邦稳密绝他岐无限丰姿浑不知朕兆未分忘物我太沩有口向谁痴

　　反本还原

业就功成事事悠随高随下度春秋如今异类中行得马是马兮牛是牛

　　入廛垂手

花街柳巷频拈弄肉案酒楼卖狗头果是金鳞丹凤客逢渠一醉解千愁

　　印偈

　　钦山传祖禅人

几过禹门重点额一番彻骨振五湖乌藤七尺亲吩咐轰雷轰雨满皇都

　　恒知传历禅人

最初一句绝罗笼怎奈山重云又重若得通身爪牙备龙蛇阵上继宗风

　　恒灿传明禅人

几番忠义继宗风锄柄头边八面珑有与深山为住足转归真静自匆匆

　　佛生传莲禅人

三十年来始得伊满腔佛肉满盘撕今朝两手亲吩咐任接曹源第一枝

　　天眼传印禅人

巾瓶数载异同伦续焰灯灯迥不群佛祖口门俱坐断垂钩四海钓金鳞

　　可默传敏禅人

行者三更五祖嘱东山当午付禅人曹源一派流传远继此宗风独可能

　　念如传佛禅人

东山放出一鲸鳞利爪锋牙绝异伦佛祖机关随展缩渊流代代续传灯

　　慈云传慧禅人

法付付法无法付法无付时法法付今付无法法无无无法法无无差互

　　赞释迦

看这黄面老惯好逞风流儿时先出丑老还不知羞引坏人男女坑杀俊英流葛藤遍地起处处是冤仇云门拄杖放过也巢父溪头不饮牛

　　弥勒

者个布袋里瓦砾并土块打开十字街逢人作买卖闹市等个人也是驴吃菜

　　天童密云祖翁和尚

示相非相真亦是妄太白峰头南海岸上咄问是阿谁天童和尚

　　湖山慧觉本师和尚

这尊宿谁识你生平孤硬直到底禅不依人参学不依他语白手显家风青天霹雳起大开十二红炉炼尽人天骨髓我侬亲遭涂毒至今怨恨不已殃及后代儿孙驴年犹未止止咦这等没量村夫堪作破翁嫡子

　　示众

　　有工亦堕无工堕理事双忘忘更忘鸾凤冲霄踪迹泯羚羊挂角绝形藏。

　　有舌人其音如哑无舌人其音如雷因甚么一个用得一个用不得毕竟是何宗旨。

　　说得的难行行得的难说行说俱不到的入泥入水行说俱到的目视云霄且道那个恰好供养。

　　没面目的汉千眼顿开有面目的汉一窍不通且道因甚如此。

　　自截其首者毫不伤肤全体不动者通身朽烂毕竟罪归何所。

　　释迦老汉未出母胎度生以毕四十九年又为何事请试道看。

　　释迦弥勒自招拔舌地狱白牯狸奴大笑不已且道何人救得。

　　出家本为了脱生死且道生死到来如何了脱得既了脱得又向甚么处去。

　　一句语全规短且道是那一句语有眼见不得有耳闻不得有舌说不得有鼻臭不得有手捉不得有脚行不得有身触不得有意思不得有佛成不得有觉惺不得有禅参不得有道会不得且道毕竟如何不许盲龟跛鳖会惟许通方作者知。

　　数日以来有一件寻常事老僧只是分疏不下不知世界中何重何轻何得何失何先何后何上何下何高何低何法何则一旦茫然莫知其事昨夜睡眠其神正静浑然熟寐忽有一僧从门外至拜起问曰法轮在先食轮在先老僧失口向他道我今每日忍饿不暇何有时节说禅演法耶其僧无语默默潜去其僧忽尔又拜于前问曰世间何重何轻何得何失何先何后何上何下何高何低何法何则老僧复答曰鸿毛丘山轻重定矣凝神散淡得失明矣前圣后圣其理彰矣君臣父子上下分矣富贵贫贱高低见矣育良驱暴法律备矣子胡为而不见乎其僧再拜问曰和尚之语某方惺矣某以为乾元之内无轻无重无得无失无先无后无上无下无高无低无法无则理事全矣闻师之言方知其则老僧曰不然大约而言天地一道也圣贤一心也智愚一体也万物一气也以至理观之则可也以世理观之则不可也何也重不能转之为轻凝不能变之为散父不能转之为子君不能次之为臣子若诚然知之可以为人矣蓦顾左右云寐语不少。

　　机缘

　　僧问诸方善知识还有未说的法么师云有口无言僧云今日说法已是有也师云舌头无半边。

　　僧问如何是体师云人贫志短僧云如何是用师云马瘦毛长僧云秋夜一轮月满天星斗明师云月落后来与尔相会僧无语。

　　僧问和尚将何利生师云不利生僧云如遇上上人来时如何师云不得动着僧云四海浪平龙稳睡九天云尽鹤飞高师云不为分外。

　　僧问如何是第一玄师云孤灯耀大千僧云如何是第二玄师云击碎水中天僧云如何是第三玄师云两眼黑漫漫僧云如何是第一要师云开口不向道僧云如何是第二要师云正好吃草料僧云如何是第三要师云石头瓦砾跳。

　　僧问如何是宾中宾师云花街柳巷问知音僧云如何是宾中主师云十字街头常戏舞僧云如何是主中宾师云室中生喜嗔僧云如何是主中主师云岩前石虎解跳舞。

　　僧问摘叶寻枝即不问如何是直捷根源句师举杖云拄杖点开千圣眼僧云极则处如何师云斩钉截铁僧云百尺竿头如何进步师打云待汝脚跟点地时向你道。

　　僧问如何是选佛场师云三门佛殿。

　　僧问如何是有为国师云天高群象正僧云如何是无为国师云海阔百川潮。

　　僧问云收雾卷杲日当空时如何师云坐看案山脚下泥。

　　僧问如何是金刚王宝剑师云截断疑根僧云如何是踞地狮子师云狐狸绝迹僧云如何是探竿影草师云且去别时来僧云如何是一喝不作一喝用师云天上有星皆拱北人间无水不朝东。

　　入室

　　师问首座云如何是临济下事座云杀人不眨眼师云如何是曹洞下事座云父子没商量师云如何是云门下事座云一字该千古师云如何是沩仰下事座打圆相师云拈却五家更道一句看座便喝师云依然如旧。

　　师问院主云如何是临济下事院便喝师云且道这一喝是临济底是你底院云照顾眉毛师云未在更道院云穿却和尚鼻孔师云再向拄杖上道一句来院云杀佛杀祖师云如何是云门下事院云字字郎当师云如何是曹洞下事院云两面三头师云如何是法眼下事院云草木瓦砾师云如何是沩仰下事院云一举四十九师云拈却五家宗更道一句看院拂袖便出师便打。

　　师问西堂云如何是直捷根源佛所印摘叶寻枝我不能堂云踏破海底月沙界黑漫漫师复问更向拄杖子上道一句来堂便喝师便打。

　　师问维那云如何是你见地那云一箭射双雕师云如何是你变化那云平地起骨堆师云见地稳密变化地未在那便出。

　　师问僧如何是第一玄僧云城中无背面师云如何是第二玄僧云阃外有威权师云如何是第三玄僧云直捷此根源师云且去不暇勘得三要在。

　　师问僧云向上一着千圣不传如何是不传的一着僧云百尺竿头走马加鞭师云汝试加鞭看僧喝师云汝更道一句看僧云不向和尚道师云因甚么不道僧云不道不道师打云替汝道。

　　师问僧云如何是直捷根源句僧云折却和尚拄杖师云汝试折看僧云折却了也师打云何曾被你折却。

　　师问僧如何是藏身处没踪迹僧云四海无边畔师云如何是没踪迹处莫藏身僧云瓜瓢世界宽师云踪迹生也僧拟议师便打。

　　破峰重禅师语录卷下(终)

　　(南克县众信张国梁　蒲凤祥　赵昌裔
　朱应辰　李光祖　庞启元　刘现春　冯承士
　岳虞恺　岳代明　严凤翱　胡　纮　郑友义
　胡德心　王佳胜　任佳寅　李明祥　赵永秀
　赵元龙　母志满　文加明　张明选　母仕聪
　张登荣　陈应聪　李明应　李崇德　张应士
　李云逵　陈世闲　何登应　冯景余　冯光耀
　张蓬峰　何可至　张门杨氏
　诸山老宿　庆湛　清玉　普睿　普济　通社
　光常　联睿　庆联　永贞　永恒　珠明
　庆知　大智　澄法　澄月　净孝　性敏
　庆密　正定　通慧　澄润　法容　传脉
　庆长　心明　传佛
　梓州诸山　性容　道传　普法　心昙　发见)

　　破峰重禅师塔铭

　　师法讳普重号破峰果之北路永丰乡人也姓岳氏其祖孟龙登甲第事明神宗皇帝持己清约在廷敢谏以名臣称后嗣遂以儒传家师之父有长者风母亦以闺范着天启丙寅岁生师前后多异征然法不当书虑传之既久议者以实为妄则实者亦靡不妄也师儿时不好嬉游严重威恪如成人不见有所嗜好里中父老咸器之谓其父曰是儿矩矱方严而神情静远异日非治世名公卿不则其羽仪云逵矣读书一披览即弃似无研精功扣之能约取书义错落而出不过数语而义蕴悉涵即夙儒皆为之敛衽然不肯操觚为举子业若不知世间有婚宦事者年十七出游登峨峰遂剃发参慧觉和尚相语间和尚叹曰此大乘器何处得来古一宿觉者非耶未走滇黔时知止为一方大尊宿在黔地南江河大寺阁缁衣骈集知止少所许可师至卓锡整衣与语移顷知止第首肯唯唯连云如是如是几岁月来十方云集顾何彼之如石投水而此之如水投石一众愕然师觉之遂晦迹随众入室居有时乘间与语如两镜对照彼此相涵而光明互耀亦无庸再相依矣去而归蜀复遇慧觉慧觉亦复唯唯如曩之遇知止者乃举衣拂授之曰珍重一祖汝好为之师首住仁怀之万寿寺次受嘉定龙骤之请亦住资阳县之佛兴寺后乃重辟南充之香积遂不复他往师所过之地凡学士大人及缁素等围绕法座倾心信受其所演说深与为深浅与为浅既不苦于艰而难入不厌其肤而不奥大约以其所应受而为说法其为之弟子者如鸿毛遇风巨鱼纵海恣其所之而无捍格拟议之患是以得人最盛嗟乎师人耶佛耶人也而佛矣夫十方三世何佛非人此界他方又何以人不能佛大约此道自宋元后其传愈盛而其道愈湮其人益繁而其事益伪破碎支离不可究诘其横拄杖而坐曲录木床者彼何人斯亦何为者耶夫可以自信而后可取信于人能不自欺而后乃不欺于众予见禅道佛法至今日而极盛亦至今日而极衰也求如师之居之有源施之不竭晰人之疑启人之悟岂非群然付衣法中之仅见者哉真可谓佛之功臣法之护法僧海狂澜间屹然一砥砫也哉师于丁未正月二十三日微恙书偈毕掷笔而逝得寿四十有二得腊二十有四前后得法弟子钦山祖恒知历恒灿明佛生莲天眼印可默敏念如佛见安儒慈云慧计九人焉师生予里知之最真而其门弟子天眼慈云乃为之砻塔夫不当书而书谀也谀不可为当书而不书隐也隐亦安可为哉缘为之志而系以铭曰。

千佛万佛吾不见其一成佛者出彼千万佛兮吾一焉不失师为佛而与人为佛也将穷劫而息

　　郡人李兆襄撰

　　　(渝城湖山法宗法乘大师香国寺法宜止常
　　嗣法门人传明传莲徒孙心诚心德觉弘印喜印
　　定印法同校刊
　　巴邑白君山法印法藏法密
　　潼川众信　霍二俸　陈大猷　韩世能　赵美
　　陈继田　黄朝宗　黄能蛟　冯奇寿　杜宗义
　　何禹通　张君甫　吴成才　赵俸轩　高之梅
　　于方奇　于方会　侯　纲　顾　坤　贾宗玉
　　杨启华　汤开远　赵再星　龚喜仁　赵进洪
　　陈友志　李品琦　康在祥　黄一珍　刘进学
　　韩成翼　陈希荣　王　明　李俸学　马明相
　　刘宗先　李国应　张　胥　曾可重　金太星
　　穆国柄　姜现玉　王启明　杜门邹氏
　　射邑众信伏孔固　陈潜思　文登秀　蔡灵照
　　张耀斗　袁登朝　张　氏　张　锦　蒲希仲
　　袁君诏　信女潘氏　胥印　胥承先　宋门何氏
　　胡耳顺　焦门袁氏　张仞　胥寒初　秦门田氏
　　李斯恩　张万里　罗应选　李名节　罗学燕
　　杨之晰　蔡真方　余士学　文天锦　王用予
　　文成一　马门宋氏　余氏　宋现明　母长荣
　　宋全应　张希荣　王文魁　王进贤　牟昌林
　　王门王氏景运开　赵瑞溪　张门付氏　李纪宗
　　金必伸　唐林芝　庞门马氏　太真　刘显汉
　　田照奇　崔续先　龚元爵　唐应举　杨　震
　　文　第　文应昌　杨洪荣　向桓荣　向桓鼎
　　赞今玉　马门陈氏
　　陕西商人陈文英率众信认字一千
　　等诱众姓发菩提心施资流通
　　东山和尚语录惟愿生生世世得善知识开导悟
　　无生法忍者
　　浙江嘉兴府吴知先书　陈馥林刊
　康熙癸亥孟夏月吉嘉禾楞严寺般若堂藏板)
