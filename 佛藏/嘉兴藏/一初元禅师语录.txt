嘉兴大藏经　一初元禅师语录


　　一初和尚语录序

　　禅道至今日可谓盛矣开堂者列刹相望传法者交臂相逢然求其超宗越格不愧古人者盖未数数也余是以叹无趣老人之源大而流长也无趣为断桥之后丕振济上宗风虽其随缘晦迹而子孙绵绵乃四传至今则有介庵一初两师出焉介庵和尚主法金明诸方仰重一初和尚于戊子年为檀越请居濮溪永正远近禅侣辐辏应众恳升座说法乃有上堂小参机缘拈颂一卷余得焚香展诵见师全机大用电掣霆奔慈悲唱导风和日丽真足以近承趣老而上光济祖非如古人所云仰山再来之俦耶夫断桥与雪岩同出无准而高峰大师则虽嗣钦师初禀伦老今高峰儿孙遍地而师为断桥的派其手眼超卓如此行将大昌厥后无疑也虽然从上第以慧命为重耳盛衰何论焉且五宗均为四七二三之嗣则济洞可无彼此也况断桥雪岩皆滹沱一脉又安得岐而二之乎余曾聆师之教而欣服之因敢以管蠡道其万一或者以儱侗罪我其又奚辞。

　　后学施博拜题

　　一初和尚语录序

　　断桥车溪一派嫡乳特地演畅鸳湖而曹源济上之洪波浩衍沾盖靡穷只今灯辉炳发正眼拈提一现金明之介庵一现永正之一初两和尚可谓禅窟中金昆玉友刹竿头并辔齐驱矣兹阅初和尚永正语录而知灵机廓彻迥绝安排镜智洞悬全超事理即此语言文字悉入毗卢性海大地法轮之中行见祖脉所通风行草偃道化所被水到渠成是谓格外风规岂止廛居作略哉灵宿古乡中已作须弥座普使石火电光转凡成圣嗣且名蓝仰重云水咸皈正未容思议涯量也。

　　顺治乙未孟冬望日国子司业福征谭贞默槃谈撰

　　永正一初元禅师语录目次序卷上上堂示众小参机缘行实卷下颂古像赞诗偈杂着佛事附永正碑记

　　一初元禅师语录卷上

　　嗣法门人　真开　真智　等编

　　顺治戊子岁师于兴善禅寺受嘉禾绅衿诸护法并檀越众居士等恭请住濮溪永正禅院至菊月九日进院上堂师至法座前拈请启云言言绵绣字字珠玑佛祖亲传之旨因兹启发圣凡本有之源由此显扬若也会得不用参详如或未然更须宣过维那宣毕师指法座云大众须弥灯王如来为汝等演大法义转大法轮了也若信得及更有何事设或未然且听处分遂升座拈香云此一瓣香端为祝延
今上皇帝万岁万岁万万岁伏愿道崇千古德被两仪万邦齐俯顺兆姓悉欢虞次拈香云此一瓣香奉为满朝勋贵列郡尊官暨本山护法远近檀那惟愿生生培佛种世世作金汤同明般若正因共证菩提妙果又拈香云此一瓣香历年勤苦多载参寻桐月庵中亲遭痛棒普明寺里又吃钳锤直得彻骨彻髓透顶透底专为福建建宁府普明堂上传临济正宗第三十世鸳湖先师大和尚以酬法乳之恩遂敛衣就座维那白椎云法筵龙象众当观第一义师震威一喝云如天普盖似地普擎五眼莫睹千圣难名唤作第一义早已蹉过了也那堪更复云观然虽如是官不容针私通车马还有共相证明者么不妨出众与山僧相见僧问龙天推出祝圣拈香正恁么时请师举唱师云天下太平万民乐业进云如是则皇恩佛德均酬也圣解凡情总合机师云知恩有分进云秪如三圣道我逢人则出出则不为人意旨如何师竖左手一指进云兴化道我逢人则不出出则便为人又作么生师竖右手一指进云上来宗旨蒙师指未审更有为人处也无师便打进云然则大地众生咸沾法雨去也师云速礼三拜乃云妙道由来绝古今群情动止赖斯恩昔年鹫岭单传旨今日当阳普示人遂举拂子召众云会么三世诸佛以此迥超十地历代祖师以此拔济四生天地以此化育万物国君以此坐享太平所以道天得之以清地得之以宁君王得之以治天下且道衲僧得之又作么生击拂子云出群须是英灵汉敌胜还他狮子儿或有个闻恁么道忍俊不禁管取山僧退身有分虽然争奈木上座不肯放过何也棒头有眼明如日要识真金火里看卓拄杖一下喝一喝下座维那结椎云谛观法王法法王法如是(谢辞不录)。

　　佛成道日当湖爱吾马居士请上堂僧问世尊成道即不问古佛升堂事若何师云虚空作舞万象点头进云十方同聚会个个学无为如何是无为的旨师云拈香择火运水搬柴僧礼拜师便打问明镜高悬灵光独耀祖令当机如何举唱师云霜风匝地寒进云秪如世尊睹星悟道犹是眼中着屑别有家风又作么生师便打进云棒头指出无生句大地众生得自由师云你还得自由么僧一喝师复打乃云昨宵风雨多今日晴光布觌面直施呈当阳全显露透关人迥绝情尘明眼汉不存意路山头白浪飞腾海底红尘弥播舜若多无处藏身毕陵迦吞声饮气到这里譬如烈焰不容蚊蚋虽然不是一番寒彻骨争得梅花扑鼻香拂拂子下座。

　　桐邑清河庵素朴岭梅二禅人同众居士请上堂僧问法流东土教始西干桐溪亘古千百年未曾显露今日和尚升座四众云臻如何得三根普润师卓拄杖云个个尽沾恩进云恁么则鸳湖一滴作浪兴波也师云照顾脚下问如何是清河境师云一溪春水浸青天僧礼拜师乃云花雨喷香春风扑面林间鸟语槛外舟行头头独露真机一一全彰至理通方作者举着便知滞影迷流安能顿晓所以道要明向上事须还向上人南赡部洲打鼓北俱卢洲上堂则且置秪如当阳显示一句又作么生竖拂子云鹫岭别传开正眼车溪嫡派涌曹源下座。

　　观音圣诞月如上人领桐邑君卿王居士荐亲祝寿请上堂僧问如何是闻声悟道见色明心师云鸡鸣犬吠柳绿桃红进云观世音菩萨将钱买胡饼放下手却是馒　又作么生师云日面佛月面佛进云恁么则临济今犹在韶阳意转新拂坐具归众师云具眼衲僧问眼里闻声观自在耳中见色悟圆通互用如来妙智力未知此外更如何师弹指三下进云秪如观音降诞居士庆寿又作么生师云锦上更铺华进云恁么则两彩一赛去也师云不妨灵利乃云柳绿桃红直示圆通面目钟鸣鼓响全彰古佛家风明明匝地普天一一骑声盖色不离动转施为迥绝见闻知觉所以道唯有一乘法无二亦无三以斯追荐宗亲以斯永延福寿以斯拔济群迷以斯滋培众善谩说南山鳖鼻吞却嘉州石象休云东海鲤鱼撞倒陕府铁牛脱略情尘则且止秪如随缘赴感一句又作么生举拂子云处处弥陀佛家家观世音下座。

　　王店梅溪旭野禅德领伯龄徐居士请上堂僧问本来无一物未审和尚今日说个甚么师便打僧礼拜师云本来无一物你又礼拜个甚么僧拟议师复打乃云即心即佛虚空钉橛非心非佛眼中添屑不是心不是佛不是物曳尾灵龟犹不瞥临济问佛法大意吃六十痛棒黄檗性命落在他人手里百丈再参马祖直得三日耳聋始悟当机一喝阿呵呵也太屈卓拄杖云个事当阳为剖决昨日雨兮今日晴风自凉兮火自热透得者自然如虎靠山未明底岂免循途守辙殊不知人人大用现前个个真机独脱复卓拄杖一下喝一喝僧问昔有僧问岩头浩浩尘中如何辨主头云铜沙锣里满盛油意旨如何师便打僧云不会师云听取一偈铜沙锣里满盛油见彻方能得自由有意气时添意气不风流处也风流下座。

　　浴佛日兰亭刘居士领众请上堂僧问未离兜率已降王宫未出母胎度人已毕为甚年年此日祝庆如来师云一番举起一番新进云秪如世尊初生时道天上天下唯我独尊意旨如何师云百草头边春色露进云云门道我当时若见一棒打杀与狗子吃贵图天下太平又作么生师云知恩解报恩进云恁么则临济家风今尚在万古徽猷正此看师云眼中着屑僧礼退问法筵大启四众云臻向上宗风如何举唱师云石人头戴金冠子僧礼拜师便打乃云适来禅者恁么问山僧如是答若也知得落处便见释迦老子未离兜率已降王宫未出母胎度人已毕如或未然莫怪云门大师道我当时若见一棒打杀与狗子吃贵图天下太平秪如释迦老子才生下地便乃露布大人境界真所谓天中之天圣中之圣然则检点将来正如嚼饭喂婴孩未免傍观者哂比若云门大师正令当行直得乾坤失色日月无光也是为他闲事长无明要且未见释迦老子诸仁者且道山僧今日恁么拈提还见释迦老子么听取一偈一回举起一回新百亿须弥百亿身杓柄拈时狮子吼龙泉沐处象王颦千林慧日添光彩大地恩涛涤垢尘稽首释尊无上士恒河沙劫莫能陈喝一喝下座。

　　师于壬辰仲春当湖檀越完初羽生民开屠居士护法尔明涤凡刘居士等并耿惟上座请住竺隐禅院。

　　上堂僧问途中消息则不问升堂一句请师宣师云杲日正当天进云恁么则善信咸钦仰宗风遍大千师云阇黎分上又作么生僧一喝师打云也须吃棒耿惟上座问远蒙法驾大地沾恩箭锋相拄即不问道同气合事如何师云山僧拖犁阇黎拽耙进云如是则水中有咸味色里着胶青师云知心能几人进云粉骨碎身未足酬一句了然超百亿师打云且道这一棒是赏你罚你惟礼拜师乃云花笑春风格外真规顿现渔歌曲水就中消息全彰向上拈提不碍通人唱和随宜施设何妨达者商量寒时添衲热则披襟休云觅火和烟得饥来吃饭倦即噇眠莫道担泉带月归握一拳大千香水海摄尽无余舒一掌百亿须弥卢拈来有据所以道大人得大机大智得大用设或情尘未脱翳眼犹存正如雾锁长空何止乡关万里秪如今日山僧到此耿惟上座同众居士乞余升座且道是向上拈提是随宜施设举拂子云相识满天下知心能几人下座。

　　当湖西林禅院自天硕德同雪林沈居士等请上堂。

　　僧问脚跟点地即不问鼻孔撩天时如何师打云一串穿却进云一枝无孔笛吹出太平歌师云闲言语乃举灵云悟道颂三十年来寻剑客几番落叶又抽枝自从一见桃花后直至如今更不疑玄沙道谛当甚谛当敢保老兄未彻在师云灵云触目知机正是眼中着屑玄沙见兔放鹰翻成节外生枝若道灵云是则辜负玄沙若道玄沙是又埋没灵云且道毕竟如何遂喝一喝云谩说超方眼休夸劫外春下座。

　　师于竺隐禅院甲午七月首座冲默监院无能同众檀护请归永正诞日上堂僧问父母未生前请师道一句师云未问已前答汝竟进云世尊降诞地涌金莲和尚生日有何祥瑞师云今日众居士请山僧升座进云恁么则断桥嫡脉流千古临济宗风万派传师云速礼三拜问节届中元桂魄迥金风拂座雨花新筹添海屋恒无尽不惑筵开作么生师打云分明看取进云寿山叠叠千峰翠福海渊渊万派清师云上座眉毛在甚么处进云法雨弥施尘界外现前无有不沾恩师便打问香云飘渺常开不老之春龙象班齐永祝无疆之寿和尚福寿弥天学人顿超十地争如两彩一赛如何是四十而不惑师卓拄杖云汝还信得及么进云无弦琴子师弹妙格外知音更有谁师云未敢相许进云泥牛海底衔珠走不被东君把鼻穿师打云争奈老僧何乃云说心说性那堪播上扬尘举古举今岂更添枷着杻山僧今日也不说心说性也不举古举今使个个迥超情解人人脱略见闻遇茶吃茶遇饭吃饭要坐便坐要行便行所以山僧昔于竺隐啸月吟风携筇缓步对青山静听涛声贯耳今归永正髼头跣足养病放憨消白昼闲看野色迎眸有时日影重重鼻息鼾鼾贪睡稳有时炉烟袅袅茗香馥馥煮泉清任他人情迭变世事多更蛇吞大象鼠竭沧溟然虽如是且道山僧今值四旬母难之晨众檀护虔请升座又作么生施设卓拄杖云还委悉么一句了然超百亿虚空涌出铁昆仑喝一喝下座。

　　金门尤氏荐夫请上堂僧问霜花遍地黄叶飘空尤氏安入虔诚恳请如何是荐夫一句师云香云呈宝盖玉炬绽金莲进云恁么则天上有星皆拱北人间无水不朝东师便打进云现存俱获益亡者得生天去也师云速礼三拜僧问恳乞宣扬微妙法荐亡一句事如何师云须弥　跳进云恁么则亡灵归极乐现在亦欢娱师云也亏阇黎委悉僧礼拜师一喝乃云灵光独耀至理全彰头头显般若妙门一一示涅槃心印明明绝覆藏明明无向背如杲日丽于中天似太虚涵乎万象拯群迷于既形之后拔诸有于未兆之前木马嘶风裂破银山铁壁泥牛吼月豁开金锁玄关乃佛乃祖共演斯宗是圣是凡咸归此地所以云心同虚空界示等虚空法证得虚空时无是无非法虽然且道守田金公毕竟如何超脱乃竖拂子云天人群生类皆承此恩力日午打三更夜半金乌赤拂一拂下座。

　　监院断愚智公捐资启建山门请上堂师拈拄杖云门墙建立全归监院之功僧众安宁必仗伽蓝之祐接青龙而喜庆联绵拱太阳而恶星殒伏直使天神赞善四方八面总皈依云水交参十圣三贤俱及第且道正恁么时作么生卓拄杖云普请大家齐着力从教泉石永增辉下座。

　　振羽钱居士重装中尊大佛开光请上堂师举拂子云虚空闪烁大地辉煌度生济物即此恩光大众会么遂震威一喝监院断愚智公问宝相重装金身复焕秪如施主钱逵未审得何利益师拈拄杖云一茎草上现琼楼智云恁么则功不浪施去也师云也赖阇黎亲着力智呈坐具云全身当奉重四众尽沾恩师云更须出一头地智一喝便礼拜师云寒灰当发焰枯木也花开卓拄杖一下下座。

　　元旦大佛开光监院断愚智公同守府圣芝吴居士并众信请上堂僧问三世如来二十五年通身泥水今日紫金光聚烜赫当阳四众云集愿闻法要未审和尚如何宣示师拈起拄杖云不是苦心人不知进云如是则人人增福慧个个获圆明师云且喜非分外进云智镜高悬千古耀真灯永着万年光师云梅花香遍处彻骨自幽清僧礼退问佛身充满于法界普现一切群生前随缘赴感靡不周而恒处此菩提座请问和尚如何是金佛不度炉师云煆他不得进云三世诸佛向火焰里转大法轮如何是木佛不度火师云烧他不着进云化人问幻士谷响答泉声欲识吾宗旨泥牛水上行如何是泥佛不度水师云浸他不烂进云不是心不是佛不是物如何是真佛内里坐师云无限痴人向外求僧呈坐具云是金佛耶木佛耶泥佛耶真佛耶师云阇黎试分析看僧打圆相云是度炉耶度火耶度水耶内里坐耶师云正要你着眼进云诸佛已蒙师指示向上宗乘事若何师便打进云恁么则放大光明照天照地去也师云也要大众知恩僧礼拜师竖拂子云豁开宇宙迥双眸廓彻灵明大地周惟我独尊全体现河沙法界一毫头是以圣凡共禀其常巨细全承其力不增不减无欠无余巍巍乎荡荡乎辉辉焉晃晃焉诸佛因之而出世祖师继之而敷演众生依之而解脱殊品藉之而生长故虚空本之而包括天地得之而覆载日月由之而照临国王体之而安泰百官秉之而荣显庶民赖之而成立衲僧据之而开廓人天正眼总持无量义门直得百亿须弥卢　跳大千香水海翻腾然虽如是威音王已前一句则且置秪如今日大佛开光又作么生以拂子打圆相云慈光普覆无私鉴福被群情万象新下座。

　　普明鸳老和尚忌日上堂众问答毕师乃卓拄杖云吾师本是法中王短劫长年讵可量莫谓虚空曾殒迹休云日月已含光四生普为开真际三界咸能演妙常面目俨然无变易人间天上示无双复卓拄杖一下云大众见么喝一喝下座。

　　长水退庵栴檀观佛开光监院断愚智上座檀越敬泉沈居士请上堂师云挟泰山逾北海岂称好手搅长河为酥酪未是作家直须稳坐道场而福应群机不动舌根而化满天下且道是甚么人举拂子云会么金容普现周沙界圣德无穷度有情海印发光亲按指尘劳先起悯众生剔除翳目超生死点破空华彻我人魔外皈依恩被广天龙恭敬道弘深灵山会上传真脉鸡足峰前续慧灯一段常光曾不昧人间天上独为尊大众既是一段常光曾不昧且道用开作么以拂子作点势云当阳指出无余事秪要舍灵获本明下座。

　　建弥勒殿上梁众檀护请上堂众问答毕师乃云辟景溪之秀丽振永正之家风集檀那之福胜显佛祖之真宗大众且道承谁恩力卓拄杖一下云人天凭覆荫三界独高崇喝一喝下座。

　　佛欢喜日断愚智公报荐祖亲请上堂问今日正当诸佛欢喜虔请和尚说法度亡如何得一门超出师卓拄杖一下云顿入此中来进云祖亲蒙指示立地证无生去也师云直须庆幸始得智一喝便礼拜师乃举拂子云欲报祖亲酬罔极惟凭显此如来力最尊最胜大雄慈世出世间无等匹竖穷三际莫能量横亘十方安可测秪缘随类度群迷示现其身千百亿虚空涌出宝莲台遍界全彰光赫奕铁围粉碎黑山摧地狱顿消诸苦息河沙刹海悉蒙恩六趣四生俱获益良久云六趣四生既俱获益且道小山金公俞氏安人成丹处士唐氏淑人又作么生复举拂子云共蹈毗卢顶时闻正法音喝一喝下座。

　　师五旬诞日法侄三塔主峰禅师文学罗子先别驾项牧公本镇护法守府吴圣芝居士等并桐邑许全茂众信请上堂师拈新法衣示众云须弥纳芥锦上铺花从真实心中流出将来于如来藏里当阳显示巧施玉线密布金针则且置正恁么时一句作么生道檀那增福慧佛日永光华。

　　佛前拈香云佛真法身犹若虚空应物现形如水中月古人恁么道元上座即不然佛真法身无物可喻万德弥彰洪慈普利喝一喝遂展拜。

　　祖师前拈香云西天四七东土二三直下至我普明先师老和尚六十有七这一队老汉今日被元上座将他鼻孔扭作一团抛向当阳直得尽虚空遍法界七花八裂为瑞为祥令大地众生一个个　着磕着阿耶阿耶聊伸供养遂插香礼拜。

　　升座僧问楚之南有榠棂者以五百岁为春五百岁为秋上古有大椿者以八千岁为春八千岁为秋拟师寿量未审相去多少师云更向那边看进云恁么则越圣超凡恒不易森罗齐拱法中王师云礼拜着僧一喝师便打进云当阳一句无私语粉骨难酬佛祖恩师复打问弹指圆成八万门刹那超越三祗劫请问和尚如何是一为无量师云森罗万象进云变大地作黄金搅长河为酥酪如何是无量为一师云万象森罗进云尘沙劫又尘沙劫数尽尘沙劫未休欲拈一句祝师寿不知将底报宗猷师云也只道得一半进云只有天在上更无山与齐师便打僧擎坐具绕一匝云恁么则实掌不足为寿赵州难并其年师云阇黎不妨赞叹乃云金刚正体遍彻十虚般若灵锋迥超情棘净裸裸莫可跻攀光现现徒劳妄测是以堂堂大用耀古腾今赫赫圆机骑声盖色故乃释迦老祖未离兜率已降王宫未出母胎度人已毕竖拂子云若向这里见得鹫岭端不拈花如其更或踌蹰少室翻成面壁头头杲日丽天一一真风壁立虽然如是秪如今日诸大护法并诸法侄光临为山僧五旬初度作么生良久云且喜相看非外客都来尽是个中人拂拂子下座。

　　示众

　　师示众举世尊因外道问不问有言不问无言世尊良久外道叹曰世尊大慈大悲开我迷云令我得入作礼而去阿难白佛外道得何道理称赞而去世尊曰如世良马见鞭影而行师云大好世尊被外道勘破外道虽然伶俐入地狱如箭阿难白佛却被世尊热瞒大众且道山僧又作么生乃卓拄杖云谁知远烟浪别有好商量一时打散归方丈。

　　师示众以拄杖左边卓一下云若向这里见瞎右边卓一下云若向这里见瞎又中间卓一下云直饶恁么瞎瞎毕竟如何杨岐驴子普化木铎便起。

　　师落堂示众举世尊灵山会上拈起一华顾视大众时百万人天尽皆罔措惟金色头陀破颜微笑世尊云吾有正法眼藏涅槃妙心实相无相微妙法门付嘱摩诃迦叶师召众云黄面老人大似头上安头饮光大士正如眼中着眼百万人天却较些子虽然世尊迦叶且置如何是正法眼藏涅槃妙心实相无相微妙法门会么卓拄杖一下喝一喝便起。

　　师落堂示众云明如日黑似漆唤得来道不出卓拄杖云是甚么咄便起。

　　师落堂示众举六祖大师告众曰我有一物无头无尾无名无字无背无面诸人还识否神会出曰是诸佛之本源神会之佛性祖曰向汝道无名无字汝便唤作本源佛性汝向去有把茆盖头也只成个知解宗徒师谓众曰既不唤作本源佛性且道毕竟是个甚么卓拄杖一下云若也会得无事不毕如或未然有寒暑兮促君寿有鬼神兮妒君福便起。

　　师落堂示众云山僧有一句子未打鼓前分付诸人了也若也会得方可商量如或未然岂堪共语拍膝一下便起。

　　断愚智上座掩关示众师举拂子云不是一番寒彻骨争得梅花扑鼻香大众梅花香矣且道智上座掩关又图个甚么乃放下云欲得安然无挂念不妨垂却月明帘遂封。

　　师落堂示众以拄杖卓一下云道得也被他穿却鼻孔道不得也被他穿却鼻孔时有僧问道不得穿却鼻孔时如何师云痛痒也不知进云秪如道得因甚也被他穿却鼻孔师云筑着磕着进云未审和尚还免得也无师便打僧礼拜师云锦鳞冲浪去跛鳖上钓来拽拄杖便归方丈。

　　师落堂示众举香岩示众若论此事如人上树口衔树枝手不攀枝脚不踏枝树下忽有人问如何是祖师西来意若答他未免丧身失命不答又违他所问毕竟如何即得时虎头上座出众便问树上即不问未上树时请和尚道岩乃呵呵大笑师云一人把缆放船一人看孔着楔总须吃棒始得召大众云秪如山僧恁么道还有与古人出气者么众无对师卓拄杖云夜静水寒鱼不食满船空载月明归便起。

　　师落堂示众云形骸逐日衰景物随时变未达本来真难逃生死箭乃卓拄杖一下云大众会么如或未会各须努力莫作等闲便归方丈。

　　师落堂示众举五祖演禅师因僧问一大藏教是个切脚未审切那个字演云钵啰嚷僧云学人秪问一字因甚却答许多演云七字八字僧云也是惯得其便演云许多时茶饭原来也有人知滋味师云这僧只解贪程不觉蹉路演祖虽善放行未免随邪山僧则不然有问一大藏教是个切脚未审切那个字劈脊便棒且道与古人相去多少一僧才出师打一棒云漆桶便归方丈。

　　师落堂示众云日间圊头请浴山僧向他道道得即去头拟议山僧道恁么则不浴也行者云请和尚脱脚山僧便去大众若道行者是则认奴作郎若道圊头不是又扶强抑弱若道二人俱是正是颟顸佛性儱侗真如若道二俱不是且道因甚不从圊头请却依行者去试定当看众无语师卓拄杖云选佛若无如是眼为人难破死生关喝一喝便起。

　　师落堂示众卓拄杖一下云大众会么佛祖心肠无他惟以弘法利生为任重耳若守眼空四海惟我独尊底见解管取吃铁棒有日在何故聻复卓拄杖云个里不容人我相徒担妄执自欺瞒便起。

　　师落堂示众举高峰大师云海底泥牛衔月走岩前石虎抱儿眠铁蛇钻入金刚眼昆仑骑象鹭鹚牵此四句内有一句能杀能活能纵能夺若检点得出一生参学事毕问众云且道是那一句一僧出众作转身势师云乱做一僧礼拜云瞒和尚不得师云秪瞒得你一僧云明日打饭供养和尚师云未梦见在一僧云识得大虫原是虎师云有什么交涉一僧才礼拜师劈脊便棒乃云原来总道不得山僧自道去也以拄杖一时打散归方丈。

　　上元示众师云今宵正是正月半灯月交辉无畔岸唤作灯兮月不明唤作月兮灯不现当人忽地眼睛穿天上人间成一片海底起红尘山头飞白练更问月落灯息时如何瞎汉瞎汉卓拄杖便起。

　　师落堂举普明鸳湖老人同雪峤大师上弦夜玩月次峤指月问那半个在那里去了明良久云会么峤云也只得半个明却问那半个在那里去了峤亦良久明云也只得半个峤乃呵呵大笑师云埙篪递奏互换可观还他二老作家然只好明者一半事若是那一半事敢曰未在大众且作么生是那一半事良久云待月落后与你道便起。

　　断愚智上座启关师以杖击关云入这里不得黄鸟枝头语乱啼复击云出这里不得乌龟水底深藏陆乃卓拄杖云山僧今日截断两头打成一片直得行行自在法法圆融然虽如是且道启关一句又作么生水绿山青无障碍桃红李白莫能瞒智问自入关来事最亲经行坐卧本天真忽蒙击碎虚空锁跃出金乌万象新师云更道看智一喝师云也不虚过智礼拜云谢和尚证明师打云且道是赏你罚你智云有意气时添意气不风流处也风流师遂付嘱偈曰是心非有法是法本非心心法俱空寂真宗耀古今。

　　小参

　　孝子俞伯元为父文台居士请对灵小参僧问一灵偃化四大归真如何是荐亲一句师云灯灿香清进云恁么则闹市丛中亲撒手红尘堆里示全身师云谁是证明僧一喝师便打士问父母未生前在甚么处师便打进云一口气不来又作么生师亦打又云未审现在时如何师复打士拟进语师擉退乃云父母未生前一口气不来即今现在事不用更疑猜卓拄杖一下喝一喝下座。

　　兰亭刘居士为室机化同子必元请对灵小参士问生死不隔于毫端古今不离于当念如何是俞氏孺人脱洒处师云去住自由进云金风无别致过后有余音师云赞叹有分士一喝归众师云放汝三十棒。

　　僧问黄叶飘空一真独露意旨如何师云大地难藏进云莫是他受用处么师云全承渠力进云恁么则脱却尘凡超碧汉出笼老鹤便飞高去也师云速礼三拜僧一喝师便打乃云尘劫来事即在今日今日面目普现尘沙一为无量无量为一翠竹黄花青天白日会得也三世诸佛一口吞尽何处更觅生死不然则历代祖师于十字街头捶胸大叫罕遇知音秪如山僧恁么举扬且道机化孺人还得彻证也无若得彻证一任视世等沤华理家犹唾沫戒性若冰霜禅心如铁石撒手之时不妨清脱如其未然乃卓拄杖云末后一番重指示人间天上任逍遥喝一喝下座。

　　孝子俞大成为父绍泉居士请对灵小参师云西风吹落叶大地舞琼华腊尽春将至归心何太奢敢问绍泉俞公昔日修因植福打坐阅经今朝一念回光诸缘顿撇脚跟下事还得了然也未若得了然则宝地舒光洁金莲透水香如或未能卓拄杖云为君指出通霄路荐取西方在目前复卓一下下座。

　　彦卿慧卿素卿沈居士荐慈请小参僧问孝子虔诚恳升座荐亲一句请师宣师云顿超诸苦趣快乐永无穷进云恁么则八十年来成现事好看铁鹞舞三台师云知音不碍频频举达者方知暗里惊僧礼退师乃云秋云冉冉不离山落叶萧萧岂别还未达其中端的旨如何破得死生关昔有禅者闻羿丧歌郎云红轮必定沉西去未审亡灵往那方孝子哭哀哀而禅者大悟秪如今日三位贤郎阖门贵眷悲音哽咽恸念惨凄且道沈氏安人在甚么处安身立命卓拄杖一下云若也知得则生时本未尝生死亦何曾有死以娑婆界内为游戏之场极乐邦中作安居之地如红炉点雪杲日丽天行行无碍处处光辉如或未然山僧复为指个落处遂举拂子云一句无私堪荐拔黄金台畔藕花香下座。

　　孝子伍文学伍国良为父凤林居士请对灵小参师云金风动地促归人撇却家缘复本真妻子恩深伤话别弥陀念切喜为邻青桐叶落秋空静丹桂香飘玉露新恐汝临行犹未了山僧特为指通津乃竖拂子云会么当阳须荐取此路坦然平下座。

　　新丰孟嘉高居士为室人王氏请对灵小参二裴戴居士问枫林叶老寒花尽篱落霜青百草腓此际幽灵何处去请师一语答来机师弹指云会么进云昔日殃崛尊者乃世尊高弟缘何救不得产难师云灵丹须是药王施进云世尊云我于贤圣劫来未尝杀生止此不杀生缘何遂救得产难师云切忌错商量进云秪如王氏淑人因堕产难和尚离却永正特到新丰未审将何意旨超拔此难师震威一喝进云恁么则孤鸳不向污池宿鼓翼高飞太白天四众知恩于此日百千道果自绵绵师打一拂云且道是赏是罚士礼拜而退师乃云幻体非坚久沤花岂耐常百年同一梦宁免苦悲伤举拂子云若向者里明得去处则金刚身不坏触目露真光如或未然以拂子击香几云一超直入如来地管教是处蹈莲邦便起。

　　圣期殳居士为母张氏安人请对灵小参师云玉露飘空宇宙昏香风拂座雨花新炉烟宝炬舒毫相为度亡灵越苦沦乃卓拄杖一下云全照安人还会么若向这里会得五十余年白璧无瑕非分外一朝长往金莲随处脚边亲如或未然复卓拄杖云六方诸佛在山僧拄杖头上出广长舌为说大解脱法门了也直得三十三天光摇影寂一十八狱瓦解冰清大众且道全照安人又毕竟如何以拄杖击香几云顿超诸有趣立地证无生下座。

　　除夕小参僧问年穷腊尽时如何师云梅花遍界新进云恁么则大地回春去也师云明日向汝道僧礼退师乃云今夜正当除夕山僧何可分析懒烹露地白牛免见倚他墙壁虽然节序摧迁那事从无变易蓦拈拄杖卓一下云大家各请归堂明晨祝圣云集便起。

　　机缘

　　书记幻庵呈颂师云别露个消息看庵云老老大大话作两橛师拈棒庵一喝便行师随后便打。

　　祖林上座问既是断桥因甚得渡斯远师卓拄杖云全承渠力问既是鸳湖因甚水无二色师云大地沾恩问一不成两因甚更唤作初师云无处不称尊。

　　师在兴善静室断愚上座参师云你在忏期中还见大悲菩萨么愚云在和尚顶门放光了也师云在老僧顶门与汝有甚交涉愚竖拳云请和尚证明师连打三掌愚礼拜师便一踏。

　　僧参举雪峰淘米话未了师劈头一棒云残羹馊饭不劳拈出僧罔措师云学语之流直打出。

　　冲默上座参师云甚处来默云新城师云未发足已前好与一顿默拂坐具师便打少顷默呈颂师接了更索默云和尚将谓别有师复打云败阙不少。

　　僧问见不能及如何指示师云春山青更好春水绿尤佳。

　　行者参方归复求开示师云诸方有道不肯学来共山僧作对头便打出。

　　侍者在躬求开示师云我口干且去打茶来躬拟取茶师劈面便掌躬礼拜师云见甚么道理便礼拜躬云说不出师云哑却你口。

　　侍者断愚问灵云日自从一见桃花后直至如今更不疑因甚玄沙却道敢保老兄未彻在师云直不藏曲愚云未审彻底人分上如何受用师云饥来吃饭倦即打眠。

　　君伯张居士参举临济度夏因缘问师师和声打云草贼大败士踊跃礼谢。

　　僧问一切阿耨多罗三藐三菩提法皆从此经出未审此经从何而出师打一棒云从这里出僧礼拜师复打云你且向这里入。

　　文启王居士问佛法紧要乞师一言师以扇击桌三下士沉吟师云若向这里会得原不离居士动用中士礼谢。

　　师一日室中举拂子谓维那冲默云不许明中着脚岂容暗地躲根截断两头速道一句默便喝师云未在默鸣指一下便礼拜师掷下拂子默拈起加额云超凡越圣凭渠力大用临机报佛恩师并付偈曰心心本不心法法原非法今付无法心即此是心法。

　　僧问狭路相逢时如何师云险僧礼拜师云堕。

　　僧问如何是奇特事师云波斯牵大象僧云意旨如何师云石女夜怀胎。

　　僧问如何是和尚为人处师云棒下血淋淋僧云得恁么老婆心切师云知恩者少负恩者多。

　　僧参师拈拄杖僧喝师云好喝僧拟议师直打出。

　　忆萱沈居士举拳问古人到这里因甚不肯住师云长安虽好不是久居。

　　僧参才展坐具师便打僧云谢和尚慈悲师云山僧今日失利。

　　二僧参礼拜毕师云一得一失拽拄杖便起。

　　僧问如何是亲切受用师举茶盏云饭后几杯茶僧云恁么则与众同分去也师云山僧不瞌睡。

　　三僧参师云那里来一云栖真师便打乃顾二僧云你两个道看二僧拟对师各打一棒云同坑无异土尼问如何是某甲本来面目师云一场出丑尼礼拜师云众眼难瞒。

　　耿惟上座参师云如何是新年头最初一句惟云爆竹声中后月落映咸新师云争奈落在第二惟拟对师便喝惟云明知和尚大机师云苍天苍天惟礼拜。

　　僧问生从何来死归何处师拽其耳云你道生从何来死归何处僧拟议师便推出。

　　耿惟藏公再参师云诸佛未出世人人鼻孔撩天出世后且道因甚杳无消息藏云坐断天下人舌头师云未在藏复呈颂曰涂毒声前未解闻藏锋袖里得能争当阳突出无巴鼻打失摩醯正眼睛师目之乃休至晚师落堂举原颂问藏云这是有巴鼻底作么生是无巴鼻底意旨藏一喝师云还别有么藏云别有则不堪师举拂子云这个又作么生藏云吓杀天下人师打一拂子藏礼拜师复打一拂遂付。

　　士问弟子本来求和尚开示师打一掌云莫向老僧边觅。

　　僧问如何是一切声是佛声师云树上鹁鸠鸣僧云便恁么会时如何师云三生六十劫。

　　师问僧寓庸一夏在堂中如何行履庸曰着衣吃饭师云此外更有事么庸曰有则辜负和尚师云若道无亦辜负老僧庸良久师乃打一拂子。

　　通济上座再参师举拂子云诸佛未出世祖师不西来且道还有这个消息也无济便喝师云秪如诸佛已出世祖师却西来又作么生济云度尽群生师云座主见解济云和尚又如何师乃震威一喝济便礼拜云恩大难酬师打一拂子遂付并偈曰古风振起欲谁亲须是禅林老实人教外别传今付汝当阳一喝祖灯新。

　　僧法雨参师云那里来雨云崇德来师云一向亲近甚么人雨云天童报恩福严师云更有甚么人雨云两眼相对师竖拳云向这里道看雨云道破即不堪师云未在雨云和尚又要重说偈言师便打雨云恩大难酬师复打雨云恁么则行洪礼拜去也师乃休君求孙居士再参师便打士礼拜云谢和尚慈悲师云更道士便喝师复打云日后不得辜负老僧。

　　法雨上座再参师云风雨淋漓远涉不易脚跟下还曾打湿也无雨震威一喝师云犹带泥水在雨云只为和尚老婆心切师便打雨礼拜云粉骨碎身未足酬对众礼拜谢师恩师云且喜有人承当雨云也不为分外师遂付雨九拜乞改真洪。

　　杲如证上人再参师云向在甚么处躲根如云从来无覆藏师云如何是你无覆藏底意旨如云青山绿水雀噪鸦鸣师云原是旧时面目在如云溪山虽异云月是同师云更道看如便喝师打一如意乃云汝久苦心今欲掩关老僧以此付汝直须为法任重如顶受礼谢偈曰数载参求事已知从今正好力行持他时莫负山僧嘱可作人中狮子儿如复顶礼。

　　僧请益日间作得主夜间如何便总不知师云若恁么日间又何曾作得主来直须寤寐一如方能作主僧便问如何得寤寐一如去乞和尚指示师云日逐三餐夜来一觉僧礼拜师云你作么生会僧云不会师云瞌睡汉去会取不会底好。

　　彻行者参呈偈师云你折得底月中丹桂在甚么处者一喝师云除却喝道来者云青山绿水原依旧明月清风共一家师云未在更道看者云和尚且莫惑乱人师厉声云强作主宰好与三十棒者礼拜。

　　宿之张居士请益正见边见师云居士不得妄生分别士云大都智为正见识为边见耶师举茶盏云且道是智是识士又问师乃拈二偈示之日二见欲明彻切忌妄分别春风遍界新梅花香透雪正见与边见红炉飞雪片苦瓠苦连根甜瓜甜彻蒂士礼谢。

　　僧举竹篦子话问师触不得背不得时如何声未绝师便打僧云恁么则学人礼拜去也师云狮子咬人韩卢逐块。

　　行实

　　辛卯年佛成道日断愚上座领世卿张居士设普茶同两序执事请师行实师却之众致恳师云古人行脚广历事多说之则可予愚钝无知何足言也然诸子再三不免一番露丑予乃当湖曹氏子父号奉松母姓倪俱事佛父拜莲池大师因无子法名广嗣母专礼观音大士一夜梦一老僧入房而妊生于万历(乙卯)七月十七日申时也至六岁从学遂名观锡自幼懒习书史常喜趺坐闻生死即悲泪立志出家誓不婚配十岁乞父教诵金刚经每至通达无我法处有疑十五岁因父斋僧言及参禅能出生死予即请问僧云那个是你父母未生前本来面目予转觉昏蒙愈加迷闷日夜体究时刻不安少倦则自触其首因有血症几死乃发愿若不了悟永劫不休十八岁父母俱丧异香满室殡葬讫父友赛养愚家留住一年遂住嘉兴别通甫表兄出家奈兄亦留住一日登楼睹蛇悚然失足忽觉大地平沉始悟本来面目遂述偈云本来面目无藏处大地浑然独露伊若也早知灯是火管教饭熟几多时时普明老人住桐月庵予即往呈偈老人云那个是你本来面目予竖拳老人云死了烧了又作么生予云瞒我不得老人亦竖拳予才拟对老人打一掌云好个瞒我不得予从此脱然复呈偈云生前不昧死后无迷山青水绿鹊噪莺啼又凡情莫测圣解难评木童抚掌石女吹笙老人目之甚喜指参东塔万如和尚茶次尚云闻你做工夫得悟是否予云和尚甚处得这消息尚便打予一喝便礼拜尚复打予乃同众皈依是乙亥年事也次年尚侍天童予往问候遂参密云老人予礼拜密合掌顾视左右予珍重便出时有行者云居士路远而来老和尚前何得一言不吐予云耳聋作么遂至寮中礼尚尚云将得什么来予扣桌一下尚云我则不然予云和尚作么生尚整身云何不道秪有真元在予礼拜述偈云秪有真元在扣桌原无外芥子纳须弥须弥还纳芥尚笑颔之予欲披剃不遂辞归其年二十二岁因桐月老人已赴闽请即礼弘远老师落发明年尚天童回乃住桐月今如如庵也予遂往亲侍一日尚上堂予出问即今升座则不问向上一句请师宣尚便打予云恁么则少年一段风流事秪许佳人独自知尚云知的事作么生予一喝尚复打又一日凤台陆居士乞尚代古予偶近前尚云这样好语被你听去予云不食这般茶饭尚云早已薰着予抚掌云此是自家的尚云既是自家的又来作么予云若不来怎显得自家的尚乃休一夜尚垂问未入门时脚跟下已吃三十棒未审踏步向前觅个甚么众下语尚不契遂命予下语予云千里特来呈旧面又一夜随尚步月次予问皓月当空时如何尚云万里无云予进云青天也须吃棒又作么生尚云烁破虚空予礼拜尚一踏至方丈举僧问古德皓月当空时如何德云犹是阶下汉僧云请师接上阶德云月落后来相见问予且道月落后又如何相见予作舞便出尚云放汝三十棒予与尚相契机缘甚多沐恩非一不能备举辛巳冬结制命予侍寮记录壬午春尚亦赴闽请道过建宁特进普明拜请老人升座予乃随侍直至曹山时途中受湿又水土不调遂有脾疾至秋转觉困重不得已因介庵法兄回禾辞归养病同过建宁进普明拜别老人谁料老人力款过冬即命予为不理务侍者每言法门中事便乃哽咽一日老人示疾唤予入方丈云我心里不安你还得太平也未予云苍天苍天老人亦云苍天苍天予拍膝一下便出又一日予礼拜起老人举拳云道一句看予便掌老人亦掌云(且道)你一掌我一掌甚么意旨予云请和尚珍重老人乃休予一喝便归侍寮老人病剧一日索予二人末稍意颂予呈偈曰万仞崖头撒手时千差迥绝一毫丝瞎驴灭却非虚语递代儿孙赤体支老人阅之深喜予二人拟出老人云两个瞎驴向什么处去予便珍重而出又一日老人唤至榻前痛泪法门中事慧命悬丝之切乃述从上佛祖血脉以大事命任予实愧病躯难堪重荷老人再四勉励固辞不允即出源流等件乃集众举拂谓予曰昔日世尊拈花迦叶微笑今日老僧举拂汝作么生予便喝老人曰诸佛未出世辉天洞地出世后耀古腾今又且如何予以袖拂一拂便礼拜老人遂掷下拂子并书法偈授予曰沿流一段事竟无头与尾付与狮子儿哮吼满大地乃同介兄一时付嘱是壬午冬予二十八岁也时云峰法兄监院未几老人圆寂子同二兄理后事毕至春乃同介兄出山至武林谒石雨和尚于宝寿乞撰老人语录序盘桓数日即归禾中欲寻老人业地于新丰古刹值盐仓社庵宜生禅德并启云汤居士等殷留挂笠未果遂应濮镇黄庵主人普闻上座并檀越众信恭请禁足一年是冬谒雪峤大师于东塔人事毕峤问云你是那个予云老老大大何得忘却峤云什么处见老僧来予顾侍者曰快来礼拜大师时知客云是玄微和尚法嗣予云错峤云怪得恁么利口予云错错峤乃大笑命茶叙话毕遂辞归甲申春又蒙兴善禅堂馥生老师并本房白生法属致书坚请住静五载故得先师齿塔乃同介兄建于室中遂有裕庵蔡公捐资予乃编刻老人全录并住径山常住扫无幻祖塔几蒙右雨和尚过访称重一日至室中偶见桌上予颂临济祖嘱三圣偈末句云吹毛用了急须磨鹘眼龙睛不奈何才着襕衫穿市过却来茅舍唱村歌雨阅之喜甚乃曰此乃济宗要旨老僧期中亦尝举此问僧鲜有知其意者如此颂出可谓亲见滹沱矣于戊子秋受绅衿众檀护请住永正禅院予自惭荒陋有负先师素愿不私粒米接待方来不蓄分文滋培禅侣为终老之行不料去冬有个盲龟恰值木孔诚出意外今因病困不能痊愈遂将院事托之作个无事人也此等说话明眼人前皆为寐语秪因断愚上座同张居士及大众等逼予败阙如此虽然精金不复重为矿病眼能无空里花久立众礼谢而退。
嘉兴大藏经　一初元禅师语录


　　一初元禅师语录卷下

　　嗣法门人　真开　真智　等编

　　颂古

　　世尊初生一手指天一手指地周行七步目顾四方云天上天下唯我独尊云门云我当时若见一棒打杀与狗子吃贵图天下太平。

　　人间天上更无双何必喃喃为举扬惹得云门施毒手至今无处着惭惶。

　　世尊灵山会上拈起一花顾视大众时百万人天尽皆罔措唯迦叶尊者破颜微笑世尊云吾有正法眼藏涅槃妙心付嘱摩诃迦叶。

　　一花拈起露真风金色头陀正眼通若谓灵山亲嘱付生身陷入铁围中。

　　般若经清净行者不入涅槃破戒比丘不入地狱。

　　打破重关脱盖缠日轮杲杲耀中天数声清磬是非外一个闲人宇宙间。

　　世尊因耆婆善别音响至一冢间见五髑髅乃敲一问婆此生何处曰此生人道又敲一曰此生何处曰此生天道又别敲一曰此生何处婆罔知生处。

　　堪笑耆婆口易开髑髅敲着便胡猜秪知事逐眼前过不觉老从头上来。

　　华严云一念普观无量劫无去无来亦无住如是了知三世事超诸方便成十力。

　　一念观来绝万缘去来踪迹悉皆蠲超然独脱无依倚拍手呵呵唱噜嗹。

　　世尊因外道问云不问有言不问无言世尊据坐外道赞曰世尊大慈大悲开我迷云令我得入作礼而去后阿难问佛外道有何所证而言得入世尊曰如世良马见鞭影而行。

　　不问无言与有言当机觌面不相瞒虚空击落须弥碎鞭影由来强指南。

　　文殊菩萨令善财采药云是药者采将来善财遍采无不是药却来白云无不是药者殊云是药者采将来善财拈一枝草度与文殊殊接得示众云此药能杀人亦能活人。

　　拈起当阳为众宣谩将药性错流传要知杀活凭谁力好看文殊未举前。

　　文殊菩萨忽起佛见法见被世尊威神摄向二铁围山。

　　一念才生陷铁围黑漫漫地日光辉佛威神力难藏隐裂破须弥面目巍。

　　普眼菩萨欲见普贤乃至入定遍观亦不得见世尊云汝于静三昧中起一念即见普贤于是普眼菩萨才起一念便见普贤菩萨住于空中。

　　竿头才进步遍界全身露正觅普贤时被渠亲勘破不勘破空里盘旋八角磨。

　　六祖大师因僧问黄梅意旨甚么人得祖曰会佛法人得曰和尚还得否祖曰我不会佛法。

　　佛法从来我不会黄梅意旨谩疑猜堪怜无限参玄客摘叶寻枝空去来。

　　马祖一禅师一夕西堂百丈南泉随侍玩月次师问正恁么时如何堂曰正好供养丈曰正好修行泉拂袖便行师曰经入藏禅归海惟有普愿独超物外。

　　指出冰输验克家三三两两各堪夸清光本自辉天地却被浮云又暂遮。

　　南阳忠国师因西天大耳三藏到京云得他心通帝命师验之藏才见便礼拜立于右师问曰汝得他心通那藏曰不敢师曰汝道老僧即今在甚么处曰和尚是一国之师何得却去西川看竞渡良久再问汝道老僧即今在甚么处曰和尚是一国之师何得却在天津桥上看弄胡孙良久复问汝道老僧即今在甚么处藏罔测师叱曰这野狐精他心通在甚么处藏无对。

　　纤毫未发意难穷一念才兴物可通末后国师何处去黄莺啼在绿阴中。

　　马祖一禅师因僧问如何是佛师云即心即佛又僧问如何是佛师云非心非佛。

　　即心即佛非心非佛眼里有筋舌头无骨夜深明月逼天寒远看青山高突兀。

　　百丈海禅师因上堂有一老人随众听法众俱退唯老人不去师问其故老人曰某于过去迦叶佛时曾住此山因学人问大修行人还落因果也无对曰不落因果遂五百生堕野狐身今请和尚代一转语贵脱野狐身师曰汝问老人遂问师曰不昧因果老人大悟脱野狐身。

　　不落因果不昧因果具眼衲僧切忌莽卤不莽卤蟭螟吞却嘉州虎。

　　南泉愿禅师因陆亘大夫曰肇法师也甚奇怪解道天地与我同根万物与我一体师指庭前牡丹花曰大夫时人见此一株花如梦相似。

　　我于天地本同生莫谓皆从造化成见彻根源空梦眼庭前依旧数枝横。

　　苕溪行禅师尝曰吾有大病非世所医后僧问曹山古人道吾有大病非世所医未审是甚么病山曰攒簇不得底病曰一切众生还有此病也无山曰人人尽有曰和尚还有此病也无山曰正觅起处不得曰一切众生为甚么不病山曰一切众生若病即非众生曰未审诸佛还有此病也无山曰有曰既有为甚么不病山曰为伊惺惺。

　　大病由来非所医金针不入药难施觅他起处浑无有拼取通身烂骨皮。

　　临济玄禅师上堂赤肉团上有一无位真人常在诸人面门出入未证据者看看时有僧问如何是无位真人师下禅床把住曰道道其僧拟议师托开云无位真人是甚么干屎橛。

　　无位真人赤肉团倚天长剑逼人寒休将管见分高下眨上眉毛早被瞒。

　　禾山殷禅师因僧问承闻和尚有言习学谓之闻绝学谓之邻过此二者谓之真过如何是真过师曰禾山解打鼓曰如何是真谛师曰禾山解打鼓问即心即佛则不问如何是非心非佛师曰禾山解打鼓曰如何是向上事师曰禾山解打鼓。

　　豁开金殿锁利剑当阳舞木马逐飞龙泥牛趁石虎。

　　龙济修禅师示众具足凡夫法凡夫不知具足圣人法圣人不会圣人若会即同凡夫凡夫若知即是圣人此语具一理二义若人辨得不妨于佛法中有个入处若辨不得莫道不疑好。

　　云淡风轻近午天傍花随柳过前川时人不识予心乐将谓偷闲学少年。

　　汾阳昭禅师因僧问如何是祖师西来意师曰青绢扇子足风凉。

　　祖师西来无别意青绢扇子足风凉于斯会得亲传旨烜赫真灯遍界彰。

　　殃崛尊者因持钵至一长者家正值产难者曰瞿昙弟子汝为至圣当有何法能免产难崛曰我乍入道未知此法当去问佛却来相报遽返白佛具陈上事佛告曰汝速去说我从贤圣法来未曾杀生殃崛往告其妇得闻当时分娩。

　　丹桂枝头月正盈盲人犹向暗中行金鎞一举双眸豁姐姐生儿是外甥。

　　般若多罗尊者因赴东印土国王斋次王问诸大德尽转经师何不转者曰贫道入息不居阴界出息不涉众缘常转如是经百千万亿卷。

　　月如是冷日如是热但能奉持不在演说。

　　六祖大师因二僧对论风幡不已祖曰风幡非动动自心耳印宗闻语集众请开东山法门。

　　不是风幡不是心木童鼓掌笑欣欣黄梅法道从兹启五叶花开耀古今。

　　六祖大师示众吾有一物无头无尾无名无字无背无面诸人还识么神会出众曰是诸法之本源神会之佛性。

　　横将玉笛逆风吹不犯宫商调自奇最惜能邀仙子曲被人唤作鹧鸪辞。

　　福州鸟石灵观禅师引面次有僧来参师引面示之僧便去至晚问小师今日新到在么曰当时便去也师曰是即是秪得一橛。

　　乍把碧眸轻一盻佳人惹乱笑盈腮高情固自十分好欲得诗成须再来。

　　洪州凤栖同安常察禅师因僧问如何是天人师师曰头上角未全身上毛不出曰如何是头上角未全师曰不擎戴曰如何是身上毛不出师曰寸丝不挂。

　　自来玉殿懒安眠紫陌何心肯着鞭遍八荒人无敢识却从他唤地行仙。

　　杭州净慈断桥伦祖参无准和尚准以狗子因何有业识令下语凡三十转皆不契祖曰可无方便乎准乃举真净颂曰言有业识在谁云意不深海枯终见底人死不知心示之祖悚然良久忽闻板声大悟。

　　顶门一击汗如油捉败当年老赵州自是黄河连底浊一番骤雨一番愁。

　　台州瑞岩方山宝禅师因无见参便打见一日作务次豁然大悟遂呈偈曰选佛甲科喜莫量大千沙界一禅床嗔拳痛棒知多少今日恩忘怨亦忘山以偈印之。

　　才跃龙门遭点额却于平地忽翻腾兴云布雨乾坤黑留得腥风亘古弘。

　　绣州天宁法舟道济禅师因五台陆公问画前元有易否师曰若无将什么画曰画后如何师曰元无一画曰现有六十四卦何得言无师曰居士莫著文字好曰请师离文字发一爻看师召五台台应诺师曰者一爻从何处起。

　　羲王殿上话庖氏夫子庭前毁仲尼共住都因不相识却教脑后击金椎。

　　径山无幻冲和尚僧问如何是提婆宗幻日一字不着划日某甲不问者个幻日圆相不着圈。

　　铁牛奔海底石虎啸山巅可叹刻舟汉错过髑髅前。

　　无幻和尚烧火次僧问如何是自性天真佛幻曰与我搬取一束柴僧搬柴了又理前问幻曰者奴子好恶也不知便打。

　　积代簪缨自不知甘居贫贱枉驱驰祖翁觌面亲分付怎奈狂儿未展眉若展眉斯恩方解报洪慈。

　　兴善南明广和尚时径山看雪次因侍僧曰满山都是雪南日随声逐色汉僧曰乞师离声色道一句南曰满山都是雪。

　　拯于水火不假余力兴善老翁眼横鼻直。

　　普明鸳湖老人同雪峤大师上弦夜玩月次峤指月问那半个在那里去了明良久曰会么峤曰也秪得半个明(却问)那半个在那里去了峤亦良久明曰也秪得半个峤乃呵呵大笑。

　　那半个堪剿绝彼此作家犹未歇大笑呵呵忽转眸廓彻圆明无欠缺普明老万古清辉恒皎皎咄。

　　石雨和尚示众举鸳湖老人拈瑞岩唤主人公案曰白日青天作梦梦中频唤主人直饶惺惺喏喏也是无主孤魂乃曰瑞岩是了手底人为甚他道是无主孤魂不知瑞岩过在什么处众下语不契复曰莫道无人激发好。

　　无主孤魂绝比伦作家举示觅知音虚空逼塞乾坤窄几个男儿眼有筋。

　　普明老人升座僧问如何是古佛心明便打僧曰如何是学人心明曰欲攫游龙蝘蜓已上僧曰毕竟作么生明复打。

　　才问尊慈劈脊挥恩深似海未知归蝘蜓空逐游龙舞霹雳重施碎铁围。

　　像赞

　　题文殊大士像

三处安居此中浑不改百城烟水洪愿独偏多辅觉王正法尊为上首对诸天妙义辨若悬河执如意兮慈悲普济乘狮子兮威德无过娑罗树下原非别岩石堆头便是他咄

　　题飞来大士像(摩云周居士请)

实相无形洞九垓是身何处却飞来要知此老真消息莫向林间问善财

　　普明老和尚真赞

德重泰山行嘉连璧慧若深渊言同杲日传临济正宗弘断桥嫡脉拈尘拂魔外潜踪竖白棒人天罔测直饶佛祖到来便与当头劈脊且道个是阿谁普明堂上本师鸳老和尚咄咄

　　自赞(冲默开上座请)

古拂横拈禅床兀坐直指当机迥无回互为佛祖亲传动天魔恐怖冲公须把法门撑是圣是凡休放过

　　又(东溪信监院请)

认是山僧未见余谓渠非我还不识默拈麈尾许谁知惟有断公亲侍侧

　　又(断愚智上座请)

咄哉这秃汉鲁钝谁伦匹廓佛祖真宗碎二乘羁桎拈尘拂直示无私坐曲录岂谈余术斩钉截铁时掣电奔雷合水和泥时光风化日更有向上事五眼觑莫及石女撞金钟木童吹觱栗他年或问意如何千手大悲难指出

　　又(通济行上座请)

这汉别无伎俩问着劈头便棒惟凭直指单传扫荡圣凡情妄机如掣电底到此瓦解冰消辩若悬河者管取魂惊胆丧权开一线示当阳古拂横拈秋月上

　　又(杲如证上人请)

眼目精明胸襟豁达指出根源扫除葛怛接初机一片慈悲煆老参十分恶辣秪要人人彻骨惺为拈白棒当头挞

　　又(无隐杰监院请)

老汉为人心胆赤正令全提离语默一条白棒蓦头挥外道天魔俱殒迹杰监院须委悉遍界清风无隐匿咄

　　题别驾牧公项居士像

德超勋贵行压张王手拈尘拂力挽颓纲传临济正宗兮明如杲日赓蠡湖曲调兮声彻诸方牧法侄勿囊藏搭起袈裟铁脊梁从教嫩桂永昌昌

　　题王镇飏卿李文学行乐

君子之操德人之风惟吾居士乐在其中长松之下无余物掀髯一笑古今空

　　题实心茂禅人母像

克念修持一串数珠常不失坚心慕道半生孤洁岂无因净瓶中现相休教贪着香几上排经未可参寻咦他年欲报劬劳德问取虚空始出尘

　　题香意庵珠林禅人像

数珠拈起更无余二六时中任卷舒自性弥陀须念彻不劳向外觅芙蕖

　　题宿之张星士行乐

苍松之下岩石之间嗒焉而坐清景悠然体三教无遗兮胸藏星斗运五行有据兮理合坤干太极未分何面目不妨是处可精研

　　题大通禅人像

拈楖栗坐曲木须知曾受灵山嘱半生孤洁等冰霜数载参寻苦捞捷一自老僧打破颅省得从前亲面目咦淹杀谁人齑瓮中却来索我旧家风

　　诗偈

　　扫径山无幻祖塔

双径峰头老古锥高提祖印语如雷谁知粉骨酬恩处少室风规遍九垓

　　兴善重建本师鸳老和尚塔

当阳显示已分明彻底提持复更呈闽浙随宜均法化溪山在处总幽清拈花嫡脉传今古奕世真灯继弟兄踞地凌空从仰望巍然千古镇家声

　　秋夜感龙池万如和尚

拜别慈颜已数秋因思法海沐恩湫昔年今夕浑无异满目清光触处周

　　挽龙门石雨和尚

千古德音明历历一堂风冷夜澄澄天龙凄切谁依怙云水飘零孰准凭

　　普明别衡石法兄归禾

聚首今宵话别离未知何日又相期祖庭要赖兄撑主病骨须还养静宜槜李伫闻狮子吼云峰坐振法王仪他时若也重携手有愧先师鼎嘱辞

　　兴善同馥生大师看溪莲

流金烁石莫堪当古院深林境自凉几度花开千佛面一回风动满溪香天光常与波光寂莲影初同日影扬疑是愿王垂念切娑婆界内示西方

　　兴善示白生开法属病中

生来死去在其中梦眼空花孰异同无相圆光超日月倚天长剑绝罗笼

　　室中四威仪

行兮踏断毗卢顶住也撑开碧落天坐去铁山俱粉碎卧来心月正孤圆

　　赴永正舟次简别金明介庵法兄

掷杖扁舟故土来脚跟不动半纤埃千林落叶随风舞一派清溪绕处开斗笠欲悬峰顶月雁声已破水中苔推篷远思谁相委杲日当天耀九垓

　　和天封佛慈禅师蜜蜂颂五首

通天活计出林时直取花心去又归闹里称尊堪足异风光趁尽任游飞

浩荡乾坤岂有涯生机安肯堕私衙探香夺蕊浑无碍赢得儿孙总作家

翻然脱却旧窠时彻体风流绝即离犹忆昔年行履处仍留余味润枯脾

花开正值好风光个个纷飞各自忙怪道天生真有义不分彼此肯担当

已出桐来又入桐青山绿水总皆通个中蜜意深深得劄落枝头满地红

　　赠幻庵靖上座住广福

数载相将步草堂几番道话竟斜阳怜君抱病缘难赴奈尔随宜德愈香时节既临应莫挽寒暄已久讵能忘遥闻揭露栖真日不负山僧榻座傍

　　示断愚智监院

严持戒律若冰霜竭尽忠心辅祖纲三大劫前亲面目四威仪内绝遮藏

　　酬司业埽庵谭居士

不忘灵鹫嘱特现宰官身声重皇家石文洪佛国珍烟霞藏锦绣道义远风尘愿力由坚固施为总德津

　　怀司农秋岳曹居士过访不晤

自愧疏愚极奚当道荫深德容怀未睹台旆屈高临佛日开云嶂仁风被麓林何时能把臂共话祖师心

　　答文学宗铭张居士来韵

的的机先能洞彻堂堂日用即真如五车三藏原非异山色溪声与道符

几蒙瑶翰扣真空独愧樗材继古风道义每怀烟水外疏愚应笑寂寥中

　　赠司理子锡钟居士升任

偶适东林去高轩忽枉临荒蓝泉石耀草野德风淳飞凤鸣金阙腾蛟彻海滨生民何所幸华荫展阳春

　　文学子康郑居士同孝廉近修朱居士延至秋亭一叙

事亲乐道在其中兀坐时闻万籁从更喜知音拈雅句清风明月兴悠浓

　　答刺史子蜚钟居士

接见无他语惟勤道义心毫挥金璧晃文涌翰花森曾受灵山嘱因蒙圣主钦真风应不坠法苑作甘霖

　　祝金明介庵法元五帙

知命弘真旨群情喜气生性天心月朗法海慧波盈杖卓乔松秀香焚古柏清筹声添瑞庆南极咏长庚

　　病中即事

天寒何至极惊我欲归心金像难瞻礼胡龛拥毳衾饵汤调痼疾风雪度残林翻忆古今事跏趺嗟复吟

　　邑候开一仲居士升任作别以偈赠之

此行非小庆黎庶悉蒙恩春景辉遐道和风布远坤政施洪德泽笔落重瑶琨禄位高迁日禅心再与论

　　师病起谢沈慧卿刘豸生王伯仁周晋生众居士

龟毛拂子喜重拈再话三生莫大缘尚德施仁天性广轻财慕道佛心全

经年负病已将危今日何期复杖藜堪羡杏林深处士却教枯木转新枝

世上都称英俊好诸君偏爱野僧愚若非道契形骸外争得常年一日如

　　赠素弘法侄(住兰若)

车溪滚滚济源长蠡水滔滔兰若香坐断西河狮子吼惊翻华岳出群扬

　　王镇文学李飏卿褚瀔为二居士再过谈及五柳先生访东林远公话以偈赠之

钟声才击便知音不假重拈意自亲堪羡二公追往事功名一视等浮云

　　示桐邑众法属

一自老僧升座后发扬昔所未曾闻殷勤说与诸禅士莫负灵山万古薰

　　赠文学子先罗居士

英才既尔彻离微德行犹能显大机莫是昔年杨李辈翻身振起蠡湖徽

　　示裕庵蔡居士病中

欲识病从何处起桃花初放柳舒烟直须于此知端的即是人间解脱仙

　　赠别驾牧公项居士

百华丛里显真操嬴得袈裟胜锦袍法道于今忻有赖直教济水愈波涛

　　示竺隐檀越完初羽生民开屠居士

弥陀一句莫教忘觌体全彰大愿王心眼豁开亲得见乐邦端不在西方

自性弥陀日现前不须向外觅金仙抬眸觌露慈尊面举步掀开白玉莲

一句弥陀念不休七重栏楯待君游黄金相好三秋洁白藕花香四色优

　　赠镇台澹庵项居士过访

荒径凄凉久何期远驾来英才文武备风韵古今该煮茗谈心要停旌破藓苔桂香喷玉液清节迥奇哉

　　示无能杰侍者

日用头头休蹉过急须着眼看如何忽然　地知端的始信工夫不用多

　　示润山潘居士尊堂西归

四大非真际百年是梦乡虚空亲打破遍界莫能藏

　　赠敬畏庵日明耆宿

我祖家风须克振诸贤端不类寻常最忻老衲尤精厉时展莲经白藕香

　　住灵源庵普闻上座乞书示众

高提慧剑破关津莫把虚空妄指陈生死海枯休认着涅槃城倒漫疏亲拈椎竖拂通身垢说妙谈玄满面尘试问方来明眼士个中操履复何伸

　　赠镇台圣芝吴居士

忠心报国破围城功建何能隐大名金镞拈时龙虎遁旌旗动处鬼神惊从兹海外蠲侵扰自此山间贺太平佛日光扬忻有赖不妨常佩舜君荣

　　辞永正檀护文学陈哲人张行可居士等

景堂谢别众檀容拽杖篷居秋正浓露滴乔松弘祖道香飘庭桂示真宗论心常佩金汤切报德何须语脉重幸是知音能委悉历然底事若洪钟

　　赠西座梦堂法侄

一别荒庐十七年宗风喜得播遐天春林满目如铺锦几处红花间绿烟

　　示玉泉俞居士西归

性直为神未可休心开作佛始堪优顶门慧日辉三界触处光明绝暗幽

　　和断愚智公掩关韵

巾瓶不倦喜忘春危险亲征义更深恶棒痛敲因彻骨玄言圣诲要知音几临禅刹凭君辅每患沉痾赖尔任有问关中何所事直须拈出祖师心

　　怀通甫倪居士

我娘汝父本同根尔白余缁岂别论见彻祖翁亲嫡处方知粉骨未酬恩

　　赠素颖法侄

断桥活水流无尽济北光风喜正浓老病已当归旧隐惟须吾侄振先宗

　　示东溪檀越敬泉沈居士

鸢飞鱼跃露根源岂假薰修向外援会得微尘含法界方知大地一毫端

　　赠朗辉月上人

月朗星稀夜光清古木辉好看烟霭里隐隐钓鱼矶

　　示承宇华宇蒋居士

药王昆季孰同俦百草头边春正优有意气时添意气不风流处也风流

　　赠主峰法侄

龙渊新法席云衲越寻常大碗传芳美清风拔萃香林楼增秀彩庭砌复辉煌蠡水家声振滹沱血脉长

　　答文学宗铭张居士来韵

樗材应命别秦丘愧忝名蓝二十秋皓首盘桓遵古道丹心卫护越常流玄文字字晴光丽雅句言言义趣绸更问檀翁亲切处百年之后确何游

　　怀养愚赛居士乔梓

披缁未遂念逢迎脱白年深忆故情先我去兮何所慰惟公廓尔证圆明

　　春日断愚智公关中

关中行履不寻常岂似虚消信施粮时玩琅函忘岁月恒游觉苑动风光添香续焰开心印打坐援毫觐法王一段真机诚莫掩庭前梅萼正芬芳

　　示岭梅洁上座

重峦挺出有奇馨破雪先春洁更清佛祖门风休自屈好生珍重待时行

　　示身云遍上人

身云不似等闲云坐卧经行迥出群祖德师恩应莫负须教遍界尽氤氲

　　示华宇何居士病中

三业当清净诸缘莫系留起居须自在生死贵优游

　　答宿之张居士来韵

携杖蓬居隐瘦容忽瞻瑶翰兴犹浓秋空寂寞孤玄鉴草径荒凉愧吾宗且喜金汤当鼎盛更忻法道若云重君能弗谓头陀僻来共村斋扣晓钟

　　示了真禅士

克志寻师效古行岂堪放逸堕风尘庭前柏树亲参透遍界全彰净法身

　　示少泉王居士

山青水绿迥无涯李白桃红绝覆遮但得眼光亲透彻自然捏目不生花

　　赠文节法师塔成

桂花丛里塔心圆列刹欣崇万姓瞻妙利莫穷悲愿溥玄音永振福基全重舒多宝金毫相再展真如净法筵直使天香无尽绕巍巍千古慧灯悬

　　示君甫王居士

时中莫被世缘牵好把精神猛力研透得未生前面目须弥山顶浪滔天

　　悼兰亭刘居士

斋筵刚话别俄顷便归西德术流芳远晨修望古齐千金诚莫挽九品定应跻翻忆盘桓久宁教不尔凄

　　挽兴善馥生大师

秦溪巨木何摧折法苑耆尊更有谁莲社重兴悲利广福城再振水云随钟声惊咽巍龛影宝阁钦留独照规幸尔寂光常不灭高流满座献香仪

　　示道圆纯禅人

参叩有年戒行俱全方袍圆顶汝辈中贤莫自甘休去竿头好进前咄

　　示修如证上人

修行发大智真理勿他求证得如斯旨工夫始到头

　　示昙海慧法孙

优昙华发非庸易海阔山高岂不闻珍重我孙须保任养成头角好兴云

　　示香海俊法孙

百亿须弥香水海毫端拈出用无穷汝师领得山侬旨故我殷勤嘱尔躬

　　示闻有乘行者

鹘臭布衫须脱却那容更挂本来衣直饶赤体无藏处朝打三千暮百挥

　　示瑞严信行者

打骂莫将打骂会知恩方有报恩时能明试玉须经火始见求珠不离泥

　　示可先纯行者

自小从余二十余闲忙喜怒总皆如可先必要机纯一努力研穷莫落虚

　　示本源孝行者

二六时中须猛省莫教蹉过本天真豁开梦眼知端的大地拈来不是尘

　　募灯油

一点灵光亘不磨何须特地告檀那秪缘亲续如来命要使人间福慧多

　　募盐酱

百味烹调此最先一匙沾着众皆全倾囊莫论贫和富植福当观圣与贤牛祖家风惭我展马师公案叩君圆就中端的谁能委除是知音孰可肩

　　行钵

绝粮无别计持钵叩檀那但得悭囊破何愁云水多

　　劝修净业

一句弥陀念不休千贤同驾白莲舟廓清五蕴空三际顿破无明断欲流历劫恩亲均得度多生怨业总皆酬有缘善士当精进须信光阴去莫留

　　劝戒杀放生

莫耽滋味纵贪饕可恸分形与活烧衣锦穿绫修德致披毛带甲习因招三缘未断冤难释一念才空业顿消好把罗笼俱踢破飞潜随类得逍遥

　　看月口占

冰轮皎洁照无疆彻体光明遍界彰万象森罗藏不得迥然独耀在当阳

　　书方丈内外二联成偈

机先须领略棒下莫沉吟更拟求玄旨知君负我心五车谈不尽一句示无余海底飞金凤山头跃鲤鱼

　　神用

娑婆游戏坐金莲极乐安居赴别天纵目全身该法界回机赤体示真圆

　　感慨

我于个中得深契了得个中无别义阿谁不是个中人如何不会个中意

　　有感

群恩众德复何酬克己惟凭努力修拈出法王尊胜宝从教沙界一时周

　　源流

师师共证祖祖相传西天此土总在其间

　　拂子

挥举当机处拈提日用中人天钦法令佛祖继宗风

　　拄杖

堂堂无向背赫赫绝支离打破狐狼窟掀翻佛祖基

　　如意

纵横自在与夺随宜衲僧杷鼻古佛箴规

　　数珠

颗颗金仙现头头净土彰当人拈弄处扑鼻藕花香

　　饮瓢

饥来乞饭渴则取泉衲僧活计檀信福田

　　蒲团

放下金乌坠悬高玉兔升七枚空梦眼六载悟明星

　　茫鞋

历遍山川路仍归选佛场踏翻香水海踢出法中王

　　火爆

不独惊迷亦能醒悟打破虚空分身刹土

　　杂着

　　挂钟板师拈拄杖云佛祖纲维禅林柱石号令人天发扬准的悬起也千圣无违击着也万缘顿息破生死重关须获其功断衲子命根全承渠力且道验在于何遂击钟板云急急如令敕。

　　挂云板师以拄杖指板云列圣洪规云厨号令勿乱其常毋违其正彻耳根之圆通续千古之慧命遂击板云谛听谛听。

　　送本师普明鸳老和尚灵骨至兴善入塔

　　师举香云昔日先师从此出今日先师从此入大众既从此出又从此入且道收因结果一句又作么生插香云会么浮云摧散太虚空闪烁乾坤辉杲日喝一喝遂展拜。

　　供龙池万如和尚

　　师拈香云历年亲炙数载蒙恩无余可报一炷香清大众且道龙池和尚在么震威一喝遂插香展拜。

　　规约引

　　夫戒珠朗耀心月孤圆则祖庭辉不夜之光巨室破有生之暗如是行持方名昙裔苟或僧仪未整梵德尚亏岂惟精修乏纤细之功抑且举措多粗浮之咎斯乃亲师靡益檀信奚酬观行察言讵无惭于后学扪心摩顶得弗愧乎前贤故先哲垂慈建立洪范而狂象以钩野猿被索使人返本还源免彼迷途认影由是丛林遵守海众当勤若犯清规必依古训慎之慎之。

　　示慧空三禅人

　　僧问云门树凋叶落时如何门云体落金风前有人问山僧如何是祖师西来意山僧答他黄菊绽东篱若向云门语下彻去寒毛卓竖能于山僧道处脱然大地难藏然虽如是要见云门则易要见山僧则难莫是古人不及今人么莫是山僧超越古人么若作如此见解不惟辜负山僧亦乃深屈古人毕竟如何立坚固志发勇猛心但看那个是我父母未生前本来面目二六时中四威仪内孜孜参究刻刻提撕寒暑无移朝夕不怠勿拘时候以悟为期苟能如是用心何愁大事不办哉慧空慧本慧明三禅人临别出纸乞示以为时中警策因书数语勉之。

　　示孟候陈善人

　　奉华严要知诸大士落处更须知自己本命元辰落处视生死如梦幻方能不被离朱契诟瞒却也咄咄。

　　文学祐人朱居士为室徐氏淑人临终请开示

　　师因徐氏素持金刚般若波罗蜜经确有正信即名正信为其忏悔令受三皈乃云欲识佛性义当观时节因缘时节若至其理自彰遂竖拂子云其理彰矣徐氏淑人汝还知么此正是汝万缘放下一念顿超底时节直须荐取更勿狐疑所以经云应如是知如是见如是信解不生法相听取一偈西方不用他方觅净土何须别土求立地顿空生死相大千沙界一毫头拂一拂便起士礼谢徐氏遂欢然而逝。

　　文学见明陈居士尊堂全缘安人临危请开示

　　师举数珠云老安人还见么此是诸佛本源众生自性人人本具个个不无底若向这里担荷得去全体是汝本来面目直下是汝逍遥之境于此了了无疑即是明心见性立地成佛然后回观世间生灭去来之相犹如梦幻了不可得故经云妙性圆明离诸名相遂击数珠云直须谛信可保无虞遂起。

　　明阳刘居士为室圆恒李氏安人临终请开示

　　师拈拂子示云直须一念不生切莫当阳蹉过超凡越圣本无他廓彻灵明秪者个挥一拂云会么复云苏噜苏噜恒遂逝。

　　绍周施居士为室朱氏孺人临终请指示

　　师举拂子云会么此是汝本命元辰着落之处超生越死解脱之门慎勿狐疑以耽尘境所以山僧为汝觌面提持使汝归源有路听我一偈妙性圆明无相身豁开心眼廓然亲去来生死浑如梦凡圣含灵共一真乃击一拂子便起朱氏遂寂然而逝。

　　夏嘉辞为祖母许氏安人请指引

　　师举数珠云老安人还会么西方十万八千里端的分明在目前设或未能遂击额云记取山僧重指示管教在处睹金仙更有一偈汝须谛信百年梦断欲归天生死关头路坦然诸境万缘都放下一轮明月照平川便起嘉礼谢。

　　示在躬侍者

　　老僧昔年曾举香严上树话拈了乃云山僧则不然若据此事直是金刚王宝剑或纵或横能杀能活善用之者自不伤锋犯手或有人问已握灵锋即不问未舞太阿时请和尚相见即向他道丧身失命也不知汝能直下于此道得不惟亲见老僧亦具如斯手眼便可横身炉炭纵步刀山夺食驱牛抽钉拔楔岂不俊哉设或未然莫道无事好咄。

　　佛事

　　为渊若耆宿掩棺

　　师拈拄杖云九九八十一如烟烬火灭抹过太虚空打破澄潭月遂卓拄杖一下喝一喝。

　　为以中上座举火

　　执火炬云侍我先师已数秋年来林下得优游今朝翻转娘生面为汝诸人出一头大众且道那里见得遂撺火炬云看。

　　为圆成心禅人下火

　　举火炬云生者得安死者得济圆满十虚成就一切且道是个甚么撺火炬云急着眼觑。

　　为印石禅人掩龛

　　师拈拄杖云青桐叶落秋稍丹桂花敷劫外既能撒手悬崖须证自家境界且作么生是你自家境界乃击龛云静处萨婆诃。

　　举火

　　举火炬云生也如片云点于太清死也似一沤息于巨海烁破生死重关管取优游自在喝一喝遂撺下火炬。

　　为彻明禅人下火

　　把火炬云一彻永彻一明永明恐汝未得为汝送行且道将甚么送行以火炬打○云从来千圣不能名遂撺下。

　　为顺寰梁居士外母超有安人举火

　　举火炬云一息不来真幻影百年犹在假空华普天匝地如相委越死超生更莫加以火炬打圆相云超有安人还会么触处直须亲荐取当阳切勿自周遮遂撺下。

　　为养恒陈居士外母沈氏安人举火

　　举火炬云愁烟封岸柳泪雨洒春风三世诸佛历代祖师向火焰里为汝转大法轮了也沈氏安人若也见得不妨随处逍遥如或未然直下急须荐取喝一喝遂撺火炬。

　　为桐邑茂如胡居士室人吴氏举火

　　举火炬云日映红桃直示无生面目莺啼翠柳全彰本地风光一真法界无去无来六趣轮回谁生谁灭迷之则业锁难开悟之则铁山顿裂且道以何为验遂撺下火炬。

　　为幻庵靖上座封龛

　　师以拄杖指龛云生也恁么来死也恁么去生死与去来总即恁么事大众还知幻庵靖公安隐处么乃击龛三下云棒打石人头嚗嚗论实事遂封。

　　举火

　　举火炬云出尘于普明终年于退室自幼不茹荤素性多质直侍我于兴善究明此事受嘱于栖真翻为自屈奈何志尚未伸遽尔一朝敛息梧桐叶落已知秋体露金风亲彻骨以火炬打○相云幻公幻公那伽定里任逍遥寂灭光中从汝适遂撺火炬。

　　为黄庵白生上座封龛(天真禅人请)

　　师拈拄杖云风和日暖鸟啼花笑促归期雨霁晴空大地廓然露真智是以白生上座得报恩的旨洞佛祖心宗历经祖席啸傲烟霞或时歌咏成篇或时拈提缀籍及乎今日撒手便行纤尘不立大众且道还有为人处也无以拄杖击龛云一片白云横谷口从教天眼莫能窥。

　　举火

　　以火炬指龛云大众白生上座安然据坐一念不生入此净藏三昧去也然虽如是更有末后一着在且道毕竟如何遂撺火炬云阿剌剌。

　　为桐邑天衢陆居士先严敬溪居士母钱氏安人并室人吴氏起棺举火

　　师举拂子云欲超苦海速驾慈航觌面提携更休担阁拂一拂云唵哑吽遂引出。

　　举火炬云泥牛吼月木马嘶风彰实际于沙界归幻影于真空本无生死相焉有去来踪以火炬打○相云共证真三昧莲花朵朵红喝一喝遂撺下。

　　为闻有乘行者下火

　　举火炬云见闻如幻翳三界若空花顿彻当阳事堂堂绝覆遮乘行者会也么直须信脚行将去触处家山足可夸遂撺下火炬云咦。

　　为良谟沈居士伯姆朱氏安人举火

　　举火炬云志节冰霜女丈夫操持家业不模糊百年梦断无多事体露金风会也么喝一喝遂撺下。

　　为新丰孟嘉高居士室人王氏举火

　　举火炬云烈焰腾辉朔风凛冽快便难逢好个时节且道是甚么时节呈火炬云呵呵呵咄咄咄直教从此顿超越遂撺火炬云咦。

　　为寿章禅人封龛(施太寰吕玄渚二居士同全洁行人请)

　　师拈拄杖云秋云缥缈流水澄清铁鹞冲霄泥牛入海此正是寿章禅人归根底时节倘能如是知得落处则生灭去来无影像人间天上任逍遥如或未然以拄杖指龛云好向其中明的旨不须此外乞高超卓拄杖一下。

　　举火

　　举火炬云末后关头须打彻莫教枯坐便休歇直得虚空血迸流大地平沉方剿绝以火炬打○相云吽遂撺下。

　　为净行者先考允升王公举火

　　举火炬云会得也方知个事离生灭桃李依然触处开如不荐野衲当阳重指示顿教从此脱尘埃喝一喝遂撺下。

　　为净行者先母应氏孺人举火

　　举火炬云罪性如霜赫日临铁围粉碎竭迷津急着眼莫沉吟看取莲花火里新打一○相遂撺下。

　　为行坚禅人下火

　　举火炬云行坚行坚撒手忘缘真如妙性无变无迁为汝当阳亲指出髑髅分碎好生看撺火炬云咦。

　　为豁然禅人下火

　　举火炬云五十六年多瞌睡何期一旦豁然惺老僧示汝真三昧烈焰光中信脚行一喝遂撺下。

　　为朱门张氏机礼安人举火

　　举火炬云妙性圆明无畔岸离诸虚妄谁能荐击一下云击开生死这重关打圆相云一朵莲花超碧汉遂撺下云机礼安人急着眼看。

　　为机勇殳氏先夫明征朱公举火

　　举火炬云当阳显示迥绝颟顸觌体提持全彰本有于斯会得登净域刹那之际超秽土顷刻之间行行宝所在在金仙如或未然以火炬打圆相云须信乐邦原不远好看脚下透红莲喝一喝遂撺下。

　　为桐邑太平庵机完许氏移龛(实心全茂请)

　　师举拂子云觌面全提会也么无颜童子笑呵呵炎炎夏日当梅雨处处农人响唱歌一女出尘酬志德阖门修净祐檀那堂房复建家声振匾额重光福惠多乃拂一拂云机完善女人若能如是荐得则当念了无生是处顿超越陆地产金莲红炉飞点雪设或未然岂免犹拘幻境老僧为汝掇转化城令归宝所去也遂以拂子击龛云起。

　　复至灵前师以拂子指龛云佛子住此地是名佛受用堂堂觌现前直下须珍重大众且道珍重后如何乃击香几云一任香烟绕四维从兹安隐无诸梦。

　　附重建永正禅院碑记

　　吾郡有濮院镇距城西南仅一舍地南隶桐邑之梧桐乡北隶秀邑之灵宿乡烟廛鳞比林水纡环蚕桑与机杼殷填商旅共师儒驿络实春秋时吴越之槜李古墟其地有范蠡坞及幽湖诸胜境系扁舟游历之处非诸镇可得而方驾者镇之北古有观音阁即今永正禅院之故址也载在嘉兴郡志中吾郡水脉并从天目山来关锁全在东北讵徒取禅刹之壮观特凭借艮局之鼎峙此永正一坐具地为利益本镇一大胜因所当日加崇饰高揭幡竿标表觉王之福地即堪舆巩固之灵枢也阁之创建时在至正间其僧号志清者廓宇殊焕丛席方隆俄遭兵燹遗迹台垣迨明永乐二年镇中善信合力重新迄万历二十七年复不戒于火鞠为蓁莽历崇祯元年有蜀僧古宗猛发誓力诛茆结庐以图兴复戊寅之秋得里人陈赞宇陈君衡偕合镇士庶捐资倡缘远迩缁素闻风乐助堂构朴刘略就规模曹侍御石仓为立永正禅院额逡巡岁久风雨飘摇荒乱缘悭料难竟业遂以基址一十三亩五分嘱徒印石一夕长往寻遘鼎革沧桑榱栋咸虞倾圯像设无计庄严张居士晋锡等目击心伤乃同绅衿并诸檀信谋从兴善古刹恭请一初元和尚鼎振而光大之数四往返始获卓杖主持自戊子秋入院开堂结制越今癸卯冬一十六载间以一毫端现宝王刹一茎草现丈六金身自山门而弥勒殿而大雄殿而禅堂丈室而僧寮宾署而库庖湢浴之所百堵俱作种种圆备所谓佛法无多子久长难得人积厚流光皈深扩远遂得定珠吐焰湛水腾波鸟韵频伽鱼忘濠濮郁乎选佛登祖之胜场挂瓢脱笠之宝坊矣良由初和尚得法鸳湖传宗临济演车溪之嫡派鼓曹源之芳霖指头禅受用不尽百丈规清润无边从此曲唱玄乘现出迸弦狮子步偕觉路聿来脚下马驹群瞻群依以毗以护其为全镇之柱石金汤岂小补哉高足断愚智公劳勚最殷特来请树碣而为之笔记。

　　康熙二年癸卯长至月望国子监司业兼掌祭酒事前戊辰二甲进士工部虞衡司郎中大理寺左寺副太仆寺少卿曹溪憨祖亲侍弟子福征谭贞默槃谈撰

　　一初禅师语录附碑记卷下终
